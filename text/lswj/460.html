<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,小山类稿全文在线阅读,小山类稿全文在线下载,大玄古籍书库">
<meta name="description" content="文集。明张岳撰。。二十卷。岳字维乔,惠安(今属福建)人。正德进士。初授行人,以疏谏南巡廷杖,调南京国子监学正。嘉靖初复原官,又以议礼忤张,继忤夏言,忤严嵩父子。官至刑部侍郎,掌都察院事。复出总督湖广、四川、贵州。卒谥襄惠。岳博览群书,工文章。经术湛深,不喜五守仁学。是集约十六万五千字。含奏议五卷,书五卷,序三卷,记文铭三卷,杂著二卷志论一卷,赋一卷。集中奏议皆据历官年月,次第编排,多涉经政之事,颇具史料价值。《草堂学》及诸书牍,则为岳理学之作,大都推阐切至,言之有物。有《四库全书》本_小山类稿_全文在线阅读_小山类稿_全文在线下载_大玄古籍书库">
<title>小山类稿_张岳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">小山类稿</span> <br/>
          作者： <span class="inputVal" id="bkauthor">张岳</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]148905</span> <br/>
          说明： <span class="inputVal" id="bkdec">文集。明张岳撰。 二十卷。岳字维乔,惠安(今属福建)人。正德进士。初授行人,以疏谏南巡廷杖,调南京国子监学正。嘉靖初复原官,又以议礼忤张,继忤夏言,忤严嵩父子。官至刑部侍郎,掌都察院事。复出总督湖广、四川、贵州。卒谥襄惠。岳博览群书,工文章 经术湛深,不喜五守仁学。是集约十六万五千字。含奏议五卷,书五卷,序三卷,记文铭三卷,杂著二卷志论一卷,赋一卷。集中奏议皆据历官年月,次第编排,多涉经政之事,颇具史料价值。《草堂学》及诸书牍,则为岳理学之作,大都推阐切至,言之有物。有《四库全书》本</span> <br/>
          封面： <span class="inputVal" id="bkimg">Z_18649.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]小山类稿
[book_author]张岳
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]148905
[book_dec]文集。明张岳撰。 二十卷。岳字维乔,惠安(今属福建)人。正德进士。初授行人,以疏谏南巡廷杖,调南京国子监学正。嘉靖初复原官,又以议礼忤张,继忤夏言,忤严嵩父子。官至刑部侍郎,掌都察院事。复出总督湖广、四川、贵州。卒谥襄惠。岳博览群书,工文章 经术湛深,不喜五守仁学。是集约十六万五千字。含奏议五卷,书五卷,序三卷,记文铭三卷,杂著二卷志论一卷,赋一卷。集中奏议皆据历官年月,次第编排,多涉经政之事,颇具史料价值。《草堂学》及诸书牍,则为岳理学之作,大都推阐切至,言之有物。有《四库全书》本
[book_img]Z_18649.jpg


[book_title]提要
钦定四库全书　　　　　集部六
小山类稿　　　　　　　别集类五【明】
提要
臣等谨案小山类稿二十卷明张岳撰岳字惟乔惠安人正德丁丑进士官至刑部侍郎掌都察院事复出总督湖广四川贵州卒諡襄惠事迹具明史本传岳初授行人即以疏谏南廵廷杖调南京国子监学正嘉靖初牵复原官又以议礼忤张璁继忤夏言忤严嵩父子而卒得以功名终若有天幸然其刚正之操天下推之集中奏议分行人司稿廉州稿粤藩稿督抚郧阳稿廵抚江西稿督抚两广稿总督湖广川贵稿皆据其历官年月次第编类虽文义朴直而经济大业亦可据以考见又史称岳博覧工文章经术湛深不喜王守仁考今观集中草堂学则及诸书牍内辨学之语大都推阐切至归於笃实近里盖有体有用之言固与空谈无根者异也乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
小山类稿卷一
明　张岳　撰
奏议一
行人司稿
请令大臣侍疾疏【毅皇帝寝疾豹房逆彬辈握重兵在侍两宫不得闻问中外危疑谨上此疏】
行人司行人臣张岳谨奏为据礼陈诚乞赐采纳事臣谨按古礼臣之事君如子之事父故君有疾饮药臣先尝之亲有疾饮药子先尝之至於侍膳问安朝夕在侧一如人子之节盖君臣一体义理当然亦所以镇定危疑预备非常其所关系甚为不小也近日圣躬偶感风寒暂免朝参数日陛下禀气完厚宣节得宜偶尔感冒岂足过虑如臣所言则以为自古臣子爱君体国之诚及国家防微杜渐之道自不当不如此尔今自免朝之後羣臣不闻亲候玉色尝奉药膳止於阙门备礼一疏恭问起居揆诸人子事亲之义臣愚深有未安也伏望陛下仰思宗社重计俯念臣子至情每日许内阁大臣一员府部院寺大臣各一员经筵科道官各一员朝夕诣寝所候问凡诸药饵令其先尝然後进御及是日内侍左右何人太医何官制何药依何方该日官备细开写掲帖送内阁收照至圣躬平复视朝仍以逐日开过掲帖具本奏闻陛下起居之详既得渐闻於外人情自无疑虑且由中及外关节脉络通透明白了无瑕疵亦可以备意外不测之变臣深思人情礼法参酌古今事势必如此然後可安自古岂有人主寝疾不与大臣相接独与内侍数人共之而可以迓和平之福者哉伏惟陛下不以臣言为妄特赐施行则宗社幸甚为此具本亲齎谨具奏闻
谏南巡疏
奏为乞留圣驾事臣窃惟玑衡旋运而北辰常居其所溟渤静深而衆水必朝其宗是以在昔圣王范围天地而一念不踰时经纬万方而半武不出户凡以此耳肆我祖宗稽古为治每岁惟南郊一行实近在京畿之内虽间值边邮之警亦不过命将而征诚知朝廷乃四方之极而大君实万物之宗也用臻太平至百五十余载仰惟陛下当鼎盛之年抚盈成之运稽古由章已逾一纪顷以西北少靖亲御六飞迅扫妖氛间关半载维时小大臣工愧无即时谏止之力幸而奏凯南旋臣等窃谓自今伊始当享伴奂之休而无复省方之举矣夫何西征之役方已南巡之命又下臣等惊悸罔知攸措窃以巡狩之典虽古帝王之制然古之制有不可行於今犹今之制有不可行於古也盖古之封建各君其国各子其民而庆让之典势难已於巡狩今之郡县属於藩臬统於抚按而政令之行又皆出於朝廷是不必泥古之迹自足以成今日之治也矧先王之巡狩省耕省歛有及民之实惠一游一豫非无事之空行陛下之为是举也将为省耕乎省歛乎切虑道途推挽之劳皆出於民力有司供亿之费皆出於民财只恐未有以补之先有以伤之未有以助之先有以害之何必侈巡狩之名而为是纷纷者乎臣等谨以此行之甚不可者为陛下一一陈之人情莫不恶劳而欲逸也栉风沐雨孰与於龙楼鷄帐之严涉水登山孰与於桂掖椒房之邃乃舍其逸而从其劳是其不可者一也里河一带漕舟之往来必由而国用之盈缩系之今兹南巡舳舻蔽江虽圣谕昭彰使通往来而一沟之水势难两便是其不可者二也近闻淮安等处荒涝异常父食其子母食其女此在今日正宜寒心奈何满目疮痍未获少痊而銮舆又幸其地臣恐遭霜之叶不可复风大惫之民岂宜再汗是其不可者三也且龙舟所经必渡淮北泝江南而黄河天险闻者心惊长江天堑见者毛悚陛下以不赀之躯而甘蹈不测之险是其不可者四也夫一日二日万几丛委今匹马遥遥驾言行迈将来国家之重务何由面陈其可否而内批之裁请往复动经乎岁月废时失事莫此为甚是其不可者五也况天下大器也置诸安处则安置诸危处则危是以止则深宫闭门动则出警入跸郑重如此而意外之患时或有之今也白龙鱼服肆无戒备则豫且之变臣有不忍言者矣是其不可者六也臣闻之天子者天地之子也天子弗克肖乎天地则必出灾异以谴告之不修德以回其怒行且亡之矣今也凶荒相仍盗贼充斥地震於下龙鬬於上其所以儆戒陛下者至矣陛下及今正宜如成汤之六事自责武丁之恭默思道奈何恬不自省方事逸游臣恐亡予之天不忍言也是其不可者七也古之人君虽甚不得已如会盟之举亲征之行亦必有太子亲王以监国然皆非盛世之事今前星未耀储位尚虚衆建诸王各就藩府大本未定俯无以联属乎人心匕鬯乏主仰无以祀事乎宗庙是其不可者八也夫忧勤惕厉固古帝王之所不废者文王不敢盘於游畋尚书诵之隐公观鱼于棠春秋讥之盖始於忧勤者终於逸乐始於逸乐者终於败亡陛下修德讲学亲贤远奸昧爽临朝日昃忘食犹恐忧勤不逮古人而贻付托不效之忧也况又以逸乐促之哉是其不可者九也夫帝王举动当顺乎天意观天意者验之人心而已是举也孤卿论列不已史臣继之部寺诸属又继之虽以臣等疎逖之微亦极知其不可也陛下何苦违衆志以拂天意乎是其不可者十也臣等备员下士滥厠清班荷天地造就之恩捐躯莫报抚江河广大之迹衔石无由虽尝耿耿有怀恒以出位中止兹复默默无语诚恐噬脐莫及是以忘位卑之戒冒越职之罪昧死言之伏望皇上广包荒之量奋独断之刚不听左右从谀之言俯从孤卿羣臣之请急收成命寝此南行使朝野臣民乐英主无难於改过而垂之後世知圣德不果於遂非臣等不胜陨越待罪之至
再任行人司稿【辛已自谪所召还原职陞俸一级】
乞恩褒恤故大理寺丞黄巩疏
行人司行人臣张岳谨奏为恳恩褒恤忠直以励臣节事臣闻自古帝王之治天下其规为条目巳灿然明备矣至於士气风俗所系尤必激励而振作之盖斯二者固国脉之所赖以存也使士气不振风俗日媮虽有规为条目亦将何补哉窃见正德十四年间逆彬弄权导引巡幸气焰薰天犯之者糜兵部郎中黄巩与员外郎陆震慨然首疏其奸遂得奇祸震死於箠杖巩几死不死除名归田里逮圣明御极天日廓清震蒙赠太常少卿予祭廕子巩自除名亟起为南京大理寺右寺丞陛下於士气风俗所系可谓能尽激励之术矣而巩命数多奇到任未及一年今年八月齎捧万寿表文来京得疾不起中外闻之失色相吊臣与巩相处颇密知巩最深巩趋向甚高学术甚正有定心养性之功故气节刚劲而不伤於激有格物穷理之学故论议持正而不诡於时加以清修之苦才具之优当陛下更化图治之初使天假巩年以尽展其志焉则所以効忠於他日者岂但此一节之可称哉然则巩之死非止一身之不幸也陛下於巩之生既亟起而録用之则闻巩之死必为震悼叹息臣愚有以仰窥圣心自不容已矣国家之待臣下如赠官赐谥祭葬等项皆视品秩高下至於德学气节为衆所推者皆官资未及而褒赐之典亦所不废伏望圣恩命所司讨论旧典及采天下公论赠巩一官予祭一坛或令有司为造坟安葬不惟死者有知自当结草衔环於地下其士气风俗所补尤不浅者何则巩起用人注望之巩死人怜惜之忽闻朝廷有此殊典皆谓陛下於德学气节之士真能崇重如此凡在臣工孰不自奋耶伏惟圣明留意士风幸甚为此具本亲齎谨具奏闻
廉州府稿
论征安南疏
广东等处承宣布政使司廉州府知府臣张岳谨奏为大庆事臣伏覩皇子诞生涣颁诏命华夷内外莫不覃敷惟安南以久不入贡诏使临遣为之停止下外廷集议咸谓罪当讨毋赦陛下寛仁恻怛兼爱华夷不忍遽动甲兵特诏使者驰入其国究问缘由本年三月初一日使者已至梧州府迤逦由南宁府前去臣待罪边疆不能宣达朝廷威德使雕题君长慕义向方奔效职贡至於上轸圣虑万里遣使死有余罪臣窃闻安南自正德十一年内国王黎賙为逆臣陈暠与其子陈昪所弑国人立賙弟黎譓主国事以兵逐陈暠父子奔据其国谅山府黎譓立七年又为权臣莫登庸所逼出居其国升华府登庸立譓幼弟黎懬相之既又弑懬而自立国内分裂日寻干戈无暇请贡此皆往岁传闻及其国谅山长庆等府牒报之言其间曲折及近日事情虽不能详知然其久爽贡期大抵由此非真负封豕之势敢於阻兵拒险以抗上国之命而不贡者也自古外裔惟内扰则诛逆命则诛若其国不能通贡似不足以劳弊中国今用兵之声先已传布使者行勘未复诚恐生事乐祸之臣不能仰窥陛下所以遣使行勘之本意迎合附会谋动兵戈臣不暇远引请以目前义理事势反覆诘之夫欲兴兵必以黎氏为辞为之讨其乱贼也为夷狄劳师万里之外讨其贼而定之位非中国长策其不可一也不定黎氏而因以取之是乘人危难而利其所有五霸稍知义者不屑为也而谓圣明为之乎其不可二也万一胜不可必夷人操长技毒弩乘高截险以邀我师如古人所谓厮舆之卒一有不备而归者此於祸败孰当之乎其不可三也今两广困弊猺獞狑款所在屯结官军仅足备守所恃以调发者狼兵然诸州土官及湖广句刀手连年疲於征调内怀讐怨若复驱以远征深入数千里之险进有难必之敌退无旋反之期狼顾两端莫坚鬬志南方暑湿易生疾疫万一师老财匮猺獞狑款乘虚而起安南事未可必两广破败可以立视其不可四也近日为大工役府州县但系官无碍及军需吏农等项银两尽起发赴部梧州军饷亦因盐法壅滞课额亏损每年敷给诸军剩积无多兵兴十万日费千金永乐中用八十万人入交今就折半言之亦当有四十万人屯食两广飞刍挽粟约以二石致一石何处措备其不可五也天下承平久矣人不知兵兵不习战将帅皆膏粱子弟少经行阵而缙绅之喜谭兵者类皆赵括房琯之流平居为大言尔盖深於兵者必不谭兵其掇拾古人糟粕以谭者多妄也欲举大事而使膏粱主兵躁妄之士得成其谋不待两兵相交而不胜之机先见矣其不可六也此六不可者臣特粗举其端尔至於天下大势其财用盈虚兵马强弱民情休戚盖有非臣职事所及而不敢究言者臣愚以为安南纵有可诛之罪犹当重为民命爱惜审酌轻重於当用兵之中求所可不必用者以全民生以养元气今其久不入贡之情只是如此以义理事势反覆推之用兵一事臣愚切以为不可伏惟陛下圣学精深洞见千古制作盛备远暨殊俗舞干羽以格苗修文德而来远稍迟俄顷理宜响应况皇子诞生神人懽悦大庆之恩将使天下含生之类无不得所若军旅一兴必有无辜之民殒於锋镝者恐非陛下肆赦初心也去年十月六日皇子生是日近畿地震数次圣德纯熙天眷方隆安得有此异天之垂戒其殆为开边乎天下大器也安之甚难无故而动揺之臣中夜以思不寒自栗伏望陛下上承上天仁爱之心远思皇祖不祥之训待行勘使者复命乞下廷臣将安南事势反覆详议如黎氏尚存力能入贡则许之入贡如果内难未定则且申勑边臣谨固疆场禁戢奸宄毋得妄生事端致有惊骇揺动人心待安南乱定应否入贡另行奏请定夺此於国家事体初未有损而生灵得免於兵革之祸所全活者多矣臣边吏也遇此大征义当擐甲执戈躬率先所部以死效命乃其职分顾不度分量轻肆瞽言干挠廷议避事偷安罪当万死然臣非敢爱死也恐死而无益是以敢冒昧为陛下陈之伏冀陛下哀矜曲垂裁察非特臣一身一郡之幸实天下万世之幸
粤藩稿
安南来降谢钦赏疏
广东等处承宣布政使司左参政臣张岳谨奏为谢恩事伏蒙圣恩以安南夷目莫登庸赴关投降臣待罪边方曾効微劳钦差中书舍人李傅齎赏臣银二十两紵丝二表里臣当即望阙叩头谢恩只受讫窃以四夷来宾边疆宁谧皆我皇上德威远扬帅臣审猷宣力之所致臣材非果毅事因人成宠赉所及荣以为媿惟有益厉素节愿竭微忠苟职业之所存匪险阻之敢避庶以仰答恩光冀成後效不任拳拳感激之至为此具本专差舍人亲齎称谢谨具奏闻
小山类稿卷一

[book_title]卷二
钦定四库全书
小山类稿卷二
明　张岳　撰
奏议二
督抚郧阳稿
郧阳到任谢恩疏
钦差提督抚治郧阳等处地方都察院右佥都御史臣张岳谨奏为谢恩事臣原籍福建泉州府惠安县人由进士历陞浙江布政使司左参政为遵奉明旨议处安南事改广东布政使司嘉靖二十一年十二月二十日准吏部为缺官事该本部会题奉圣旨张岳陞都察院右佥都御史提督抚治郧阳等处地方写勑与他钦此备咨到臣遵依於本日起程至今年正月初一日行至广东韶州府地方该兵部差锦衣卫舍人李武齎到勑谕一道臣即叩头只领望阙谢恩讫於本年二月二十六日行至所属荆州府地方准原任提督抚治右副都御史喻茂坚咨送原降预备仓粮勑书符验关防到臣交代接管钦遵行事外臣窃以郧襄重镇控扼南北之枢实为要害之地自设立衙门以来假以雄职弗轻畀人臣疎拙无用尸素多年岭海遐陬尚无益於甸宣江汉上流惟深惭乎瘝旷誓竭孤忠仰承严命布扬皇泽振肃兵威抚辑流散之民厚为根本之计虽迁代不常未能悉其条件庶规模粗立亦足明其素志臣下情无任感恩激切之至为此具本专差百户蒋钺齎捧谨具奏闻
平黎谢钦赏疏
奏为谢恩事臣原任广东布政使司左参政伏蒙圣恩以臣征剿海南黎贼効有微劳钦赏银三十两紵丝二表里於去年十月二十七日差礼部署员外郎林应亮齎至广东臣当即只领叩头望阙谢恩讫方具本奏谢间又接邸报伏蒙圣恩陞臣前职续接吏部咨文就在广东起程前来到任所有前蒙钦赏银两段疋臣因陞职起程奔走道途未能差人奏谢窃念臣一介疎庸备员岭海适遇黎贼恶稔数穷臣仰仗庙谟吏卒用命深入巢穴一举扫清崖陵百姓从此始获生全之庆此皆皇上威德远扬之所致也臣有何能而宠锡骈蕃超擢逾分捐躯以报尚有余志况犬马筋力岂敢自爱惟当黾勉以竭愚忠无任感激之至为此具本专差齎捧称谢谨具奏闻
巡抚江西稿
江西到任谢恩疏
钦差巡抚江西等处地方都察院右佥都御史臣张岳谨奏为谢恩事臣於嘉靖二十一年十二月内准吏部咨伏蒙圣恩陞臣都察院右佥都御史提督抚治郧阳等处地方前赴到任嘉靖二十二年五月内又准吏部咨该本部等衙门会题奉圣旨张岳以原职改巡抚江西等处地方写勑与他钦此钦遵本年六月初一日又该兵部差办事官包冕齎捧勑谕到臣本年八月十三日将抚治职事交与新任都御史王守随即起程於本月二十五日至江西九江府地方准前巡抚江西等处地方都察院右副都御史汪玄锡咨送原降符验关防并原给坐名散卖寺田勑谕一道到臣接管行事外伏念臣学殖素荒受器有限久经任使莫效勤劳迨兹半周超迁两镇惟是扬越之交号为赋讼之地非资通明亮干之材曷究情伪始终之变顾如庸匪恐误选择盖责既重则忧畏之愈深而负且乘亦危夺之必至在郧数月曾无尺寸之可言大江以西又岂端委之能治惟当仰承勑旨俯竭愚衷知无不为不敢爱筋力而自怠事有难处尤先察民情之所宜与之休息未能家至而人益积以岁时期於赋省而讼清此臣素心天日可表誓以鞠躬庶答皇造臣下情无任瞻天仰圣激切屏营之至
处置灾伤第一疏
题为乞恩处置地方重大旱灾事据江西南昌府南昌新建丰城进贤奉新五县吉安府庐陵吉水永新永丰泰和五县吉安安福二守御千户所抚州府宜黄乐安二县饶州府浮梁县九江府彭泽德化瑞昌三县赣州府龙南县信丰守御千户所瑞州府申据高安上高新昌三县临江府申据峡江清江新淦新喩四县袁州府申据宜春分宜萍乡万载四县并袁州卫各申称今年正二月间疾风霪雨地方二麦黄死颗粒无收三月间幸雨泽及时得以播种至四月初旬以後秧苗正当抪揷一向无雨高田乾涸栽揷不入低田略得抪挿无雨接济中间有陂塘去处竭力车戽随注随涸直至五月十七八二十二数日虽有微雨乾涸已极不能成润及此六月旱势已甚又有抱叶食心各色螟虫为害早禾晩秧一并伤死数年以来旱灾未有若此之甚者国课日食将何以资申乞区处秋徵设法赈恤庶人心得有所恃而地方可保无虞等因又据江西布政司呈报所属前项被灾府县缘由各到臣先该臣看得抚属地方今年入夏四月缺雨高田早禾不能抪挿已为忧虑特以节气未深小民用力车戽官吏竭诚恳祷中间值有雨泽尚可救其一半而臣以乖谬之政不能作乂致此恒阳日甚一日田无高下种无早晩秧苗无老稚一切拆裂枯槁纵使今後得雨晩禾稍苏前项被灾州县不过一二分可望收成江西地瘠人多虽甚丰熟岁入不足供给尚须辗转外郡欲以此一二分之子粒餬此百十万生灵卒岁之口虽有巧手可知无措臣又访得今年旱灾非止江西一处往年南直隶浙江湖广等处丰熟资其商船来此接济若此两处俱灾则商船不来无处买籴居无可食出无可往饥寒切身或生意外此臣所以夙夜惶惶寝食不宁者也除行布政司趂今禾根在土查勘分数及行催未报旱灾县分作急申报另行外查得旱灾旧例节年只於存留粮内照依分数递减通计江西每年实派民米一百八十四万四千三百三十三石有零除兑军兑淮南北折银折布顔料外存留米只有三十一万一千九十石有零纵使尽数皆免不及十分之二况蠲免尚在明年未能有以救目前饥饿之患臣查上年因抚臣奏请多准於兑军兑淮南北折银内改折扣留亦视灾伤分数以为多寡俱合候巡按御史核实与臣另行会奏定夺惟赈济一事目前之急莫甚於此盖布政司贮库银两非岁额则事例别无赢余可以动支惟有各衙门赃罚等项去年饷边已用二万两又宗室仪从婚娶冠服房屋坟墓料价等费岁不下二万两前年宗室禄米新增一万五千石原无存留旧额可以擘画亦於赃罚从宜那补犹且不敷则预备积谷之数从可知己臣又查得嘉靖十七年巡抚都御史胡岳奏准将吏农例银并十五六年斋夫存留与该年分派剩南折米一十四万每石折银六钱共银八万四千两相兼赈济十九年巡抚都御史王暐奏准亦於前派剩银内除原留四万石补禄米外再留四万石於本处预备仓相兼赈济故此二年虽灾俱蒙圣慈恻怛存恤备至一方饥民得免沟壑至今含戴圣泽以为再生今年之灾既比前年尤甚万口嗷嗷所以仰赖於皇上者又非如前年之比如蒙乞勑该部从长计议不必候明年且将嘉靖二十二年分应该今年起解南折银八万四千两暂时停解并上年未解吏农并缺官柴薪马夫等项但非岁办额办之数俱存留候秋冬小民十分缺食之时听臣会同巡按御史分委守巡及府县慈祥有心力官员动支与各处预备仓谷设法相兼赈济仍行巡按御史魏谦吉核实将应免分数并该查上年事例改折扣留等项另行会奏定夺及照愚臣奉职无状至此灾旱上损国计下误民生罪当罢黜但当此大小忧惶之时义不敢言去欲望皇上将臣重加罚治令其戴罪抚处凶荒如果无效重置刑典以谢此一方饥困之民且为不职之戒臣虽万死无恨缘系乞恩处置地方重大旱灾事理未敢擅便为此具本专差承差郑世隆亲齎谨题请旨
第二疏
题为乞恩处置地方重大旱灾事据江西按察司呈报分巡各道勘核过各州县被灾田粮分数文册及称已该巡按江西监察御史魏谦吉核实过缘由到臣据此卷查先据南昌等府南昌等县袁州等卫所各申并据江西布政司呈各报极旱灾伤情由前来随行布按二司督同守巡各道通行委官踏勘分数造报及比照以前抚臣节年奏准事例具本题请荷蒙圣慈命下户部覆查题奉钦依备咨臣及咨都察院转行巡按江西监察御史魏谦吉各钦遵查照将前项被灾地方选委能干官员逐一沿坵履亩踏勘核实分数要见有灾无收几分无灾有收几分照依勘灾体例分别分数以次递减俱於存留粮内除豁仍扣留各属未解嘉靖二十二年派剩南粮折银五万两并上年未解吏农及缺官柴薪马夫等项但非岁办额办之数俱准存留与本处预备仓谷相兼赈济等因到臣随经案行都布按三司通行所属遵照及专责按察司督并分巡道各催攅原委各官各将踏勘被灾田粮逐一再行核实分数造报去後今据缴到覆查相同又查得今年九月二十六日准户部咨为类奏灾伤乞溥圣恩以恤民隐事该本部题该户科都给事中林廷壆题称各处灾伤议将嘉靖二十三年分漕运正改兑粮四百万石照依上年事例内除原额折银并蓟州天津二卫仓本色照旧外其余以十分为率七分徵运本色三分折银每正兑米一石连蓆耗折银七钱改兑米一石连蓆耗折银六钱解部转发太仓银库折放官军後不为例除通行遵照及将各卫所屯粮查照坐落州县被灾轻重分数依先年巡按湖广监察御史沈一定奏准事理改折并勘核过被灾分数另行会题外该臣会同巡按江西监察御史魏谦吉议照江西一省今年灾伤异於常年该臣具奏虽蒙圣恩俯从部议量留南折银五万两并上年吏农等项银两听臣等与预备仓谷相兼赈济及通将正兑改兑二项粮米量折三分恩德所及莫不鼔舞但今地方灾伤之余徵纳钱粮固难而米尤难得一十三府惟南赣建昌广信稍轻其余皆十分重大谷价翔贵仰籴於南赣等处灾轻地方亦已告竭虽有银货无从贩买当此冬初晩禾收获之时尚且艰窘如此若至来春嘉靖二十三年粮米正兑除三分折徵外尚该正兑粮二十八万石改兑一十一万三千七百二十九石共该三十九万三千七百二十九石外加耗过江过湖等项每米一石量算加耗六斗约该二十余万又有南粮本色三十三万每石加耗本色四斗又共一十三万二千石总计二兑并南粮约有一百余万石皆当於三四月赴水次交兑起解此时青黄不接民方啼饥而欲令办纳粮米纵使有司设灋追并只趋於流亡困踣臣知其决不能完纳也况减免存留内除王府禄米七万七千四百余石该全徵其量免者只有府县学仓三项共二十三万三千六百四十石有零以江西总额实派民米一百八十四万四千三百三十三石论之所减免者无几臣等查得嘉靖十四年该巡抚都御史秦钺巡按御史王镐会题水灾蒙准将起运正兑内折徵二十一万三千九百五十二石改兑内折徵一十二万八千一百二十二石二斗嘉靖十七年该巡抚都御史胡岳巡按御史景溱会题旱灾亦蒙准将起运正兑粮内折徵二十万石改兑粮内折徵一十万石又查得嘉靖十五年该巡抚都御史秦钺巡按御史陈玒会题水旱蠲免存留则禄粮等项欠缺数万无从处补蒙准将十四年分起运南京仓米三十三万石每石折银七钱内将五钱解南京户部抵斗给军余二钱扣留本省以补禄粮等项臣等思得今年灾伤比前数年尤重其所蒙折支分数比之前年反轻不胜拳拳至情欲嘉靖二十三年起运正改粮米比照嘉靖十四年奏准於正兑内共折徵二十一万三千九百五十三石改兑内共折徵一十二万八千一百二十三石二斗之数及比照嘉靖十五年奏准全折南京仓米三十三万石每石除五钱解部扣留二钱抵补存留减免之数尚有不敷或将九江钞关今年冬季并明年四季税银扣留或於赣州盐税银内截拨五六万两相兼支用则官之经费不亏而此饥馑困苦之民命不致遂填沟壑如蒙准奏乞勑户部再加查议俯从照数改折解存及将钞关盐税等项截留支用此不但臣等为地方拳拳至情不能自己乃一方军民所为引领不啻更生之望也缘系【云云】
请存问尚书罗钦顺疏
题为尊元老以风後学事据江西布政司呈奉臣批据吉安府泰和县申据本县儒学廪增附生员刘元等呈称致仕吏部尚书罗钦顺寿跻八袠乞要表章等情奉批仰布按二司会守巡提学道查采公论议呈以凭奏请奉此又蒙巡按江西监察御史魏谦吉批据该县申同前事依蒙通行布按二司掌印右布政使陈嘉言副使任辙守巡湖西道右参政吴从义佥事施千祥带管提学佥事郑世威会议得致仕尚书罗钦顺少掇巍科齐名先哲继登少宰允服监衡持身则无媿官箴居乡则允协舆论诚一方之师表当代之伟人所据该县儒学生员刘元等呈请本官寿跻八袠乞要表章一节亦其秉彞好德自不容已既经查采公论佥同相应俯从羣议合候呈详允日备行泰和县案候本院奏请明文至日施行等因具呈到臣据此簿查先据该县申准儒学牒呈据本学廪增附生员刘元萧仁等状呈切惟本县致仕吏部尚书罗钦顺四朝元老一代达尊美质由於天性正学得於家传鹗荐巍科文章华国蜚声翰苑制作名家职司成多士勤山斗之仰迁少宰庶僚服衡监之公秩典太常究心礼乐疏排逆瑾拂袖山林道遵晦而弥光誉有孚而上达晋陟太宰号称至公未老乞身名节完懋家规同柳氏之严乡约法蓝田之备深造独得记於困知足以羽翼圣经攘斥邪说诚後学之宗师振古之豪杰者也今年寿跻八十元等切见元老大臣年高休致者朝廷岁有优礼之恩而学校未罄表章之谊诚非虚誉实出公评其呈到学公同通学师生覆议相同等因备申前来已经批仰布按二司会守巡提学道查采公论议呈去後今据前因该臣会同巡按江西监察御史魏谦吉看得致仕吏部尚书罗钦顺爰从筮仕敭历五十余年以至掌铨衡蒙恩致仕而归清修不倦德业日新杜门讲学多所发明其学以孔孟程朱为宗以诚敬践履为要其於近时私门谲诞之习抉剔病源力加排斥惟恐其蠧坏学者心术上累德化之美凡今缙绅之知钦顺者但知其清修端雅为一时正人而已至其学术之正用意之深则未必能尽知也伏惟皇上稽古建极优礼旧臣钦顺累经论荐在起用之列惜其年已向衰筋力不可复强臣等窃见近例凡大臣二品以上以礼致仕年至九十者遣官存问八十者令有司以时存问如大学士毛纪贾咏工部尚书陈雍皆先後膺此殊典内外臣工歆羡耸叹以为美谭钦顺之官阶年望与前数臣无异既该布按二司府县儒学呈覆前来臣等谊不敢隐伏望特勑该部查毛纪贾咏陈雍事例令有司亲诣钦顺庐舍以时存问上足以彰朝廷优老敬贤之风且使缙绅学子知钦顺以正道正学为上所尊礼莫敢不勉率以趋於正孟轲有曰经正则民兴斯无邪慝矣风化所系诚非浅少缘系【云云】
江省人材疏
题为荐举地方人材事臣闻明主之於人材其长养成就之也如天地之於万物甘苦小大皆有以全其生其因材録用之也如匠师之於衆木寻尺斵削务有以尽其用故世无不用之材材无不当之用此所以能兼总羣略鼔舞一世其遗风余烈犹可以为後世法伏惟皇上建极锡福以成就人材翕受敷施以凝熙庶绩不惟聚於庙堂者日近清光感发奋起以靖恭乃职至於负谴抱痾退伏朝野者亦莫不益敦忠爱冀幸际会以偿其畎亩拳拳之念此岂羣臣自能如此哉皆游泳皇极之化而不自知者也皇上长养成就之功真有同於天地因材録用最为易事亦惟皇上少加之意尔江西号为多材据臣所知原任南京兵部右侍郎简霄原任刑部右侍郎刘节原任南京国子监祭酒邹守益原任南京鸿胪寺卿欧阳德原任翰林院修撰罗洪先原任给事中魏良弼曾忭詹泮原任御史曾孔化郭宏化傅鹗陆梦麟原任湖广按察司副使江以达浙江按察司副使王蓂此数臣者皆退居日久进修不倦常怀忠爱之心皆有济用之器内如简霄先以都御史操江因同官争论坐席诖误及霄公论已白犹多年废弃臣近见吏部推用在京堂上并在外巡抚多起用旧人如霄才望一时无能逾之者使之终弃深为可惜及以上诸臣俱累经论荐有奏牍可考如蒙圣鍳复召来京擢以一官俾得展其谋猷天下幸甚所以感激帡幪者当不独臣一人也缘系【云云】
小山类稿卷二

[book_title]卷三
钦定四库全书
小山类稿卷三
明　张岳　撰
奏议三
督抚两广稿
两广到任谢恩疏
钦差提督两广军务兼理巡抚都察院右副都御史臣张岳谨奏为谢恩事照得臣於嘉靖二十三年九月十六日准吏部咨该本部会推具题奉圣旨张岳陞本院右副都御史提督两广军务兼理巡抚写勑与他钦此备咨到臣本年十月初九日节该钦奉勑谕今特命尔提督两广军务兼理巡抚钦此钦遵於嘉靖二十四年正月初五日前到广东南雄地方随准旧任提督兵部尚书兼都察院右都御史蔡经咨送原收掌符验一道预备仓粮勑书一道并令旗令牌各五面副及关防卷吏到臣当日收掌望阙叩头谢恩管事外臣窃惟两广之地实古百粤之区内丛万山外连钜海风气殊异獠獞杂居地远而法禁多疎货多而贪墨如织自非公廉并施寛猛得宜苟举措之或偏则安危之所系须求实材以济时用顾如臣者徒抱铅椠之微能愧无尊俎之长策顾以更常颇久险阻粗知误蒙厚恩畀此重任感激所至或能捐躯受材有限终惧覆餗惟圣明洞照於万里之外俾孤忠勉竭於咫尺之间敢不俯察羣情仰遵邦宪兴滞补弊去秽扶良公以灭私赏罚期於信必虑而後动拙速胜夫巧迟兹虽老马之旧途抑亦挈缾之所守苟能用效庶答鸿私臣下情无任激切感恩愿効之至
报封川捷音疏
题为捷音事据镇守广西地方副总兵程鉴广东布政司右参政张烜广东按察司佥事陆子明分守雷廉高肇地方左参将武鸾会呈奉臣等照劄俱为地方贼情事内开议照封川县文德归仁二乡大滑脑洪秋大货黑石白马白水莲花黄冈金钗茶缾等巢稔恶贼首苏公乐张公蘂李公请林公香苏宗德陈公党岳公安等凭恃山巢勾连党与僭号称王啸聚一方流害诸邑攻围村寨焚荡室庐节据德庆州封川县各该生员军民告诉请兵急救倒悬前项应剿贼徒已该副总兵程鉴参将武鸾会议进兵哨道画图贴说前来又该三司掌印守巡兵备等官重复集议明白应该进剿备仰职等前来监统军务除遵奉克期进剿陆续获功驰报外今查得左大哨自嘉靖二十四年三月内奉军门行委副总兵程鉴统率军兵至文德锣鼓冈立营把截防守於本年四五月内不等时日贼屡出没行刦督发军兵截杀斩获贼徒贼级共九十八名颗内一名系五旗贼首左公珠俱经解报又该鉴督右参政张烜统督副总兵程鉴遵奉军门照劄各巢肆害尤在首恶若首恶逃避无以示戒各鉴统官若临敌设奇计擒首恶生解军门明正典刑者功当优论职等密令领哨神电卫署指挥同知梁希孔等潜令听招贼徒陆公茶李公愿悬以重赏用为间谍於七月初八日计擒僭称王号贼首张公蘂僭称五旗将军贼首李公请及从贼陆公安韦公诏陈公达覃公孙共六名解赴军门明正典刑外又该各职奉到分布哨道於八月初四日寅时齐举该副总兵程鉴亲督前去剿杀於本年十月初六日班师通计本哨立营截杀为始及开刀至班师之日为止前後计擒生擒并斩获首从贼徒贼级共一千一百二十九名颗夺获被虏妇女四口俘获贼属大妇幼男幼女共四百一十九名口夺获器械一百六十九件水黄牛共二百二十五只又查得右大哨该监督佥事陆子明统督左参将武鸾遵奉军门劄付行令预先设法擒解首恶以正典刑当即密令领哨德庆守御千户所指挥佥事娄泽肇庆卫指挥佥事张辉郭靖等百计用间於七月初七日擒获有名大贼首苏公乐岳公安次贼首廖公敬陈公田李公辄并从贼梁公间蒙公相佐公学宾公位林扶定覃扶观苏公蚁覃公章覃公稿共十四名解赴军门明正典刑又先後被贼出没剽刼督发军兵截杀擒斩获贼人贼级共七十二名颗内一颗系贼首岑公英俘获贼属大妇一口小女一口夺获器械四十七件被伤打手四名乡兵六名阵亡打手一名俱经解报随该各职奉到分布哨道前去剿杀通计本哨自八月初四日起至十月初六日散兵曰止连前共擒斩首从贼人贼级一千四百四十五名颗俘获贼属男妇共三百一十一名夺获器械一百一十四件水黄牛二百零二只夺回被虏妇女一口今计左右二大哨前後通共斩获首从贼徒贼级二千五百七十四名颗俘获贼属大小男妇共七百三十名口夺获被虏妇女五口器械二百八十三件水黄牛共四百二十七只除将夺回被虏人口审实给亲领回完聚生擒贼犯审明呈详处决功级并俘获贼属器仗俱解纪功佥事王舜卿查收阅验估卖二哨牛只径发封川县牧养勘给被害极甚民人分领耕种外该监督右参政张烜佥事陆子明会同统督副总兵程鉴左参将武鸾议照得封川县归仁文德二乡大滑脑洪秋南吉大货黑石麒麟白马白水莲花等山巢险崎盘匝凡五百余里贼首张公蘂苏公乐等党与占据其中强夺窃取特其常事小民受害苦不可言正德年间倡率为乱大肆惨毒屠戮居民虽经调兵征剿尚未及殄灭近年以来生齿日繁丑类益衆负恃险阻复肆凶残啸聚称雄僭拟名号村落被其刼虏州邑为之震惊即今正二月间西村陈村观地之民杀掠殆尽此真罪贯穹苍人神共愤法在必诛兹者仰荷朝廷威德仗军门严令陈师致讨条画指授允中机宜挥戈两月之余斩首二千余级蛮烟顿息岭峤肃清凡兹将领效忠行伍奋义以共成大捷皆不能逃军门洞察之下均乞叙録以劝将来职等上奉万全之策下赖三军之力秋毫无补塞责未能再照前项贼徒虽已扑灭中间未必全无一二漏网除奉布招旗差人四面号令但有杀戮未尽贼徒潜踪山谷搜扒不及万一幸生自行投出洗心改过者听令招抚安揷编管以全好生及今掣兵量留官员分领军兵打手护民耕种行令参将武鸾往来提调以警人心候事定民安调理归一方行呈请告掣外所有前项获过功次拟合会案通行呈报伏乞施行等因到臣据此案查【云　云】今据前因臣会同镇守两广地方总兵官征蛮将军平江伯陈圭议照广东肇庆府德庆州封川县归仁文德二乡大滑脑洪秋南吉大货黑石麒麟白马白水莲花等巢山径多岐崖峒延袤深林叠嶂穷险莫测自古为猺獞所居种类繁多先年曾经调兵征剿彼皆倚山为势不能尽灭如贼首苏公乐张公蘂李公请陈公党左公珠等复又乌合各处猺贼倏尔突出乡村大肆流刦攻寨杀人虏掠财畜罪恶贯盈神人共怒法当剿灭所不敢缓臣等仰遵节该钦奉勑谕调集官兵区别善恶分布哨道左右夹击抚剿竝行军兵临境蠢兹丑类尚恃其险恶纠合旅拒而将卒效命奋勇争先无险不登无坚不破自进山开刀至班师之日仅及两月前後擒斩首从贼人贼级共二千五百七十四名颗俘获贼属大妇男女七百三十名口夺获器械二百八十三件贼牛四百二十七只夺回被虏妇女五口凡平素有名极恶贼首无不生致麾下伏法市曹及其党类剪灭殆尽寃愤之气一旦荡消迁避之民复还故业是皆仰仗我皇上建有皇极乂用三德神武不杀之威覃孚?内而干纪负犯者未尝姑息故人怀敌忾之心贼无逃生之地所诛虽止一隅而远近谿峒莫不寒心兵威既振削平可就臣等堤备欠严致滋寇梗虽罪人幸皆剪灭而死者不可复生方自念咎岂敢言劳但今两广猺獞非止封川一处见奉有明旨相机抚剿至於赏罚功罪以激厉将来用兵之际尤为要务照得副总兵程鉴右参政张烜佥事陆子明左参将武鸾各监统军兵直捣巢穴纪律严明综理周悉误以多方贼不知其所之悬其重赏人皆乐於用命至仰攻乎危险尤亲冒於矢石故能使魁渠无不生擒丑类几於殄尽平一方之大患复先年之版赋较其勤劳均为称最内程鉴当贼势猖獗远近惊疑之时提兵深入擒斩数多贼徒为之夺气居人恃以无恐其劳又多此皆効劳於领哨所宜优叙者也左参议顾中孚总理粮赏调度有方兵有余食佥事王舜卿阅视纪功削録公明奸弊尽革此皆有劳於军前所宜并叙者及照广东布政司先後掌印左布政使朱?右布政使龚辉按察司按察使骆顒都司署都指挥佥事王宠咸以地方为忧力赞征讨之策往来计议皆切於事情调集军需能济乎缓急其军前供事府县正佐官如肇庆府知府胡纯同知赵埙封川县知县吴蕙夙夜尽瘁分理庶务以上各官职任虽有大小功劳亦各不同要之均为修职奉公亦宜叙及者也但数内该道守巡参政张烜佥事陆子明先因高州有事往彼巡历武鸾又在雷州阅视城池地方隔远盗起于千里之外管照不及今各官身先士卒备历险艰获功数多劳効最着似宜准赎仍一体优録庶人心激厉而将来任事益加奋勉惟复别有定夺臣等又照前项贼徒俱已平定然久安之策所宜预图除将调征两广汉达官军土官目兵打手人等量行犒赏掣放休息仍将剿过地方暂留参将武鸾在於封川驻劄往来提调督理量留奉议武靖上思各州目兵二千三百名兼同所在军壮打手乡夫人等分拨紧关要害去处立营防守俟数月之後事体既定人心稍安即行掣放复又照得封川县归仁文德二乡先年被贼杀占与逃窜民田行委肇庆府知府胡纯亲诣地方逐一清查踏勘有主者责令给主认耕无主者召募良民任种照额粮差及查得文德乡巡检司原设在文德乡地方为因被贼杀害以致迁出地名贺江口今地方既已平复应合移回该乡照旧设立防御保障以便控制其领哨策应把截有功都指挥等官并获功阵亡被伤官军目兵人等照例听巡按广东监察御史通查明白核实造册另行奏缴外缘系【云云】
贺太庙成颁赦疏
奏为庆贺事嘉靖二十四年十一月二十八日臣驻劄柳州府该广东布政司差官齎捧到誊黄诏书一道以太庙既成诏赦天下者臣诚懽诚忭稽首顿首上言伏以达孝莫大於尊亲萃飨必先於有庙太室入祼嘉币告迁通乎神明赉及羣品盖得万国之懽以祀先是为圣人之孝由中心之诚而制礼奚止述者之明恭惟皇帝陛下聪明天赋仁孝性成精一执尧舜之中易简法乾坤之用肃若旧典爰作新宫谓都宫合食之制昉自有周故同堂异室之规沿於後代事非苟作礼或从宜义率祖而仁率亲所以重乎社稷内尽志而外尽物庶几见於羮墙熙事备成景福滋至用敷锡厥庶民俾同跻於仁寿虽洛诵秩烝祭之文而汉史记寛大之诏合兹二美孰与今日臣督抚遐方获覩盛典谨当?奉条诏颁布民夷观其所萃可见万物之情咸与维新冀助孝理之化臣无任瞻天仰圣懽忭踊跃之至
谢陞赏疏
奏为谢恩事嘉靖二十五年五月十三日准吏部咨为捷音事准兵部咨该本部具题节该钦奉圣旨这獞贼称乱流毒地方督抚等官乃能调度官军征剿平定捷音来闻朕心嘉悦张岳陞兵部右侍郎兼都察院左佥都御史赏银五十两紵丝四表里钦此钦遵备咨准此本年六月初七日据广东都司广州右卫千户陶金齎捧前项表里银两到臣除臣钦遵祗领望阙叩头谢恩外臣窃伏念督抚罔功宼虐为梗忧在庭户势切焚溺顺衆志以徵兵涉初秋而发令仰承庙略遂靖妖氛岂曰臣能盖有幸会方虞诃谴以示惩敢冀成贷之兼被兹盖伏遇皇帝陛下深仁博大睿鉴昭明欲饬治乎五兵尤垂精於八表污疾为之藏纳尺寸咸皆甄叙致兹旷劣亦荷龙光司马贰卿西台雄职美镣陋汉直之二品文绮法虞服之五章无乃稍畀以渥恩俾其忘劳於说使泰不遐遗治尚中行之体师以正出吉获三锡之繇苟在行间孰忍自负况若臣者分当糜捐虽去杀胜残远愧善人之为効而有征无战期副大旱之望霖永肩此心庶酬鸿造臣无任感戴欢忭之至
报柳州捷音疏
钦差提督两广军务兼理巡抚兵部右侍郎兼都察院左佥都御史臣张岳谨题为捷音事据广西布政司分守右江道监督中哨右参政郑絅分守柳庆等处地方统督中哨右参将戚振呈为班师事据本哨领哨把截庆远卫指挥佥事陈勳柳州卫署指挥佥事徐俨张奎南宁卫署指挥同知刘瑄平乐守御千户所指挥佥事吴国雄会呈奉职等会牌备奉总府会劄行仰遵照分定哨道克定嘉靖二十四年九月初七日开刀按图进剿马平县里隆地方上下朝水大桥杨梅等四十三村融县古龙古郎峒石梘上园古当岭脚崩土古旧等三十二村鹅颈古盆大难大源等四村各贼巢前後攻斩备收全功各开具缘由到职会同总理统督三哨副总兵程鉴通查本哨计该擒斩首从贼人贼级通共一千三百三十五名颗俘获贼属八十三名口夺获贼马十匹牛一十一头纱帽盒一个夺回被虏男妇四名口其器械各该军兵夺获分用除将生擒贼犯呈解军门审决贼级俱解纪功副使魏良辅纪验俘获贼属除病故外其余见在与牛马俱发委官变卖价银入官被虏人口审实给亲领回完聚贼赃发马平县收库阵亡被伤目兵照例给与棺木汤药银两及将上油鹅颈等处残徒行柳城融县二县从宜招抚安揷造册另报又将北岸寨听招残贼韦朝勇等三十名同艮寨听招残贼蓝万喜等三十名与南团寨残贼二十名共八十名各给与旗榜抚令下寨听候处分给与田土编立羁管永为良民讫除遵奉军令於本年五月二十四日掣兵班师外理合具呈施行等因又据广西布政司分守右江道带管监督左哨右参政郑絅统督左哨原任左参将署都指挥佥事孙继武呈称依奉行据本哨领哨南丹卫指挥佥事张国威张锐柳州卫指挥使金简指挥佥事吴同章李元禄浔州卫指挥佥事卞爵湖广备御永州卫指挥佥事陶礼等会呈称遵奉各职会行备奉军门会劄行仰遵照分定哨道克定日期申严号令整搠部伍进剿马平县五都里隆地方罗塘武历上下中段等七十三村柳城县上油峒金蒲大塘等二十一村融县鹅颈镇古营小源等六村各贼巢通查前後攻破各村寨共该擒斩过首从贼人贼级一千零三十九名颗除将生擒首从贼人贼级并夺回被虏一名俘获贼属共六十四名口马一十八匹沙水牛三十二头平头牌六十面眉刀一把弩一十二把箭筒二个铁甲二领皮甲一领皮盔二顶蟒龙袍一领俱经解报讫口巢残贼二十余一向羁縻至本年五月十七日亦行招抚下寨听候处分并本哨先该指挥金简招过附近獞民凤山江口山冲三村共獞民秦公党等一百一十四名亦各安心住种等因备呈到职除将听招残贼安揷抚谕及差人齎执旗榜晓谕漏网残徒一体招安复业陆续得获功级阅视明白送纪功衙门纪验被虏人口给主俘获贼属人口牛马变卖价银入官器仗贮库及遵奉明文会行各该领哨官员遵照掣兵班师外具呈施行又据广西按察司整饬右江兵备兼分巡道监督右哨副使魏良辅呈奉军门会劄依奉公同统督原任广西都司都指挥佥事李齐将本哨原调到东兰州目兵并汉达官军民款分拨庆远卫指挥佥事李世显部领报効官孙韦应龙目兵连兵款为一哨由洛西洛东进思家隘扑剿黎村中碟等一十三村庆远卫指挥佥事王珪部领官男韦起云目兵连兵款为一哨由清潭高泉取路过三江桥出迁江管下窰灰村从南乡大坡大珠寨门等村进剿黄干四军等一十一村及分兵把截以遏贼遯指挥张锐千户黄辅部领把截来宾葫芦头松丛等处千户毛麒部领把截僊人博广二隘而在庆远洛目渡三寨镇与大曹堡三处则尤以地远既有巡检林玉千户郑琳刘上表百户李夔分领仍行知府王桥就近总领以便策应分布既定申明军门号令遵照原定克期嘉靖二十四年九月初七日寅时各抵应剿贼地按图分哨计本哨前後陆续擒斩首从贼人贼级通共一千七百一十名颗俘获贼属一百一十二名口牛马一百二十八头匹器械共八十件除将前项功次俱经通行呈报验收人口牛马发仰罗城县县丞朱夔变卖银两入官夺回被虏人口给亲完聚并将各处原调到兵欵目兵掣散放回休息量留目兵打手人等参将戚振亲自督领在於地方防守外今将进兵节次攻克巢寨获过功次等项缘由呈报施行等因到臣据此案查先准兵部咨为恳乞天恩申严责任亟加征剿以安地方事该巡按广西监察御史陈宗夔题前事该本部议拟合候命下本部移咨提督都御史张岳会同总兵陈圭督同副总兵程鉴并於三司中选委才力超卓二三人责令专任以事完为期并合用兵粮议处停当一面具由奏闻一面约期进兵凡军中一应机宜俱听相机行事本部仍咨都察院转行新代巡按广西监察御史冯彬事完将有功有罪人员分别具奏等因覆题奉圣旨准议钦此钦遵备咨到臣已经行该守巡兵备会同参将官督同守备府卫并地方人员备查为恶村分首从贼徒分别哨道合用汉达土兵各若干细开画图贴说并一应军需等项条具报夺随据分守右江道右参政郑絅整饬右江兵备兼分巡道副使魏良辅暂代分守柳庆等处地方原任左参将孙继武会呈奉臣等案验前事依奉会同镇守广西地方副总兵程鉴广西布政司掌印左布政使李香按察司署印佥事魏一恭都司掌印都指挥周乾议得右江所属柳庆等府近年以来盗贼充斥人民逃散柳州一府所属十二州县被害尤甚中间马平来宾等县里隆北伍等处更为酷烈其巢穴冞深山洞险阻北通古田永福南通渌里八寨东接藤峡诸流西连湖贵二境最近而融县洛容柳城朝发夕至稍远而龙哈忻城莫往此逐彼移其余旁蹊曲迳高垒深居盖不啻狐兎之三窟而已而里隆一处鱼窝等巢险峻尤极控引长江有同天堑迥临絶壁如守雄关乃柳庆二府之奥区西南一方之剧盗盘据山川豺虎之心益横因循岁月地方之祸弥深屡经建议未见施行若非大调兵马广积粮饷多分哨道远布防御申严号令明信赏罚其何以收万全之功除积年之患哉今将府县查过应剿首从贼徒名数村分并哨道防守把截去处与夫合用官军兵款粮饷船只等项逐一会同详议画图贴说备开条件呈报到臣臣等遵照节奉钦依事理会差官舍分投齎执令旗令牌督调南丹州土官男莫惟武东兰州土官男韦起云那地州土官男罗庭凤各目兵并左右两江各卫所府州县马步官军打手壮款人等齐集将各官缴到画图贴说应分哨道书册分为中左右三大哨俱差官齎执令旗令牌督押克定嘉靖二十四年九月初七日寅时一齐抵巢按图扑剿其余为恶村分应该剿杀尽兵力所及相机行事随据中左二哨监督右参政郑絅左参议赵崇信呈称五都诸寨贼徒势益悍猾屯结寨上兵力不敷所围有限呈乞再调别处土兵一二万前来分布三哨以收全功臣等看得前贼坚结鱼窝等寨恃险拒敌未易攻克随将剿平广东封川地方班师目兵於内摘取镇安府土官男岑真宝精兵三千名田州土官男岑芝精兵五千名向武州土官男黄仲金精兵三千名东莞县铳手五十名及汉达官军打手人等行委广东都司新任都指挥刘海广东布政司分守岭西道右参政张烜总领随同臣於十一月十五日前到柳州驻劄督催功次陆续获功解报臣等又看得各处巢贼将次削平惟百鱼窝马鞍龙船等寨势极高险拔地数十丈弓箭火铳俱不能达上有窝凹各贼岁有积聚以防官军据高临下礧石如雨从古攻打未曾克破必须申饬各哨为久困之计设法攻打恐日久人情懈弛又行委新任镇守广西副总兵程鉴前去总理统督三哨并据原委左哨监督左参议赵崇信呈报丁忧去讫随改委中哨监督右参政郑絅兼管左哨监督臣等於嘉靖二十五年四月初八日移镇柳城县亲自临督仍将各领哨官以军法处治鎻项勒限责令攻打据副总兵程鉴监统等官右参政郑絅等禀於本月初八二十等日购募敢死目兵黑夜藏火球用绳梯钩搭絶壁偷上鱼窝马鞍二寨夺其闸门投火球烧其茅房贼衆惊乱各兵鱼贯而登斩获数多其被火烧死及坠落悬崖不计其数并俘获贼属人口夺获器械等项解报前来今据前因臣会同镇守两广地方总兵官征蛮将军太子太保平江伯陈圭议照广西柳州府马平柳城融县等县五都里隆上油石龙鹅颈等巢贼首韦金田韦金秀韦明濂覃朝鲜蓝扶威韦扶旷韦张容韦朝龙等各据险巢朋党为患声势相通其中五都鱼窝马鞍等巢自洪武初年以来不入版图尤为险恶诸蛮所视以为向背盖自正德二年徵兵大举斩获首级虽多然而鱼窝等巢攻围数月竟未尽克遂且招抚是以兵散之後余党复布山谷顷年以来根蔓延引占据庆远水陆二路敌杀官军攻刼县库杀戮乡村每杀一村则一村田土尽被包占积岁蚕食各县仅存附郭数里其余大抵漫为盗区又恃其险阻狃於招安谓官军不能持久纵来征剿终归於招故敢於据险拒敌欲老我师狡猾凶狠人神共怒臣等仰遵兵部题奉钦依调集官兵亲临调度攻剿以九月初进兵收其禾稼兵有余食决意持久以絶後患其团结上寨者会兵围困遯投别巢者黏踪穷追誓以必破此贼乃肯班师是以人无还心进皆死战贼势日蹙险远巢寨并皆摧灭已将各哨报到擒斩首从贼人贼级共四千零八十四名颗转发纪功官验实通行造报其首恶韦金田韦金秀覃朝鲜韦明濂蓝扶威等明正典刑余威所震羣蛮胆落而马平县三都四都来宾县北五宾州龙哈八寨并象州武宣洛容等处以北及乎古田之境其魁渠皆自投军门愿编立里甲输纳税粮同於百姓原被贼杀占额徵粮米今清出一千三百二十六石有奇经报在官听抚造册给帖者已有二万零六百六十三名送出原日行凶盔甲枪刀弩箭等项共二千八百一十亡件马三百五十五匹其班师之後陆续听招者尚未开报各被贼逼遂良民皆行令有司安揷复业田土或仍旧或招人耕种蛮祸消除地方宁息是皆仰仗我皇上圣德同天春生秋肃竝行以成岁功臣等奉扬天威遵奉庙谟致此克捷非犬马之力所能及也及照赏以示劝罚以示威军旅之中所系尤切臣等所以能鼓舞羣心奋勇趋事者亦惟宣国家赏罚之典示以信必之令使之有所畏而知劝尔除前日地方失事各官如参将李荣等已奉有明旨革黜罚治不敢再参外其军前监统领哨领队等官或到任未久或临事委用如广西布政司右参政郑絅按察司副使魏良辅分守右参将戚振原任左参将孙继武原任都指挥李霁调任柳州府知府江满谋画素定策厉有方师久而气不衰令明而人竞劝摧破危险之巢俘获俱尽穷追连结之党岩穴几空镇守广西副总兵程鉴未煖封川之席复挥里隆之戈总率诸哨躬冒矢石功虽止於二寨声实震乎羣蛮此皆有劳於监统所宜次第优叙者而右参政郑絅经略於始审机分哨动皆当可副使魏良辅辑定於终推诚招徕至者如归况又兼督饷纪功其劳为最广东布政司右参政张烜谙熟地利兼晓兵机赞决征抚之宜以靖门庭之宼勤劳数月谋画居多所宜并録广西布政司右参政赵崇信甫破数寨乃以忧归使其终事必有可观庆远府知府王桥分兵扼要斩获数多师出其境供顿俱备亦宜叙録广西都布按三司前署印官左参政陈茂义副使刘采力破羣疑以定征剿後掌印官左布政使李香按察使朱观及署都指挥佥事顾继先皆能敌时所忾与民同忧往来计议终始同心其劳所宜叙及伏望轸念边方用武之地勑下该部再加查议将郑絅魏良辅程鉴戚振孙继武李霁江满量行陞赏张烜亦加优叙赵崇信王桥量行叙録陈茂义刘采李香朱观顾继先量行优奬内知府江满近被论劾闲住或陞与一官准其致仕庶人心激厉而将来任事益知奋勉惟复别有定夺再照臣等受兹重委休戚所关上之不能敷布国家文德之治化服异类共享太平乃不得已至动兵革又不能出奇决胜蚤收勘定之功持以久困仅乃克之锋刃之下实可哀悯正法明罚当自臣始况臣等近以封川微劳叨蒙圣恩陞赏过分方切惭惧图报未能不敢别有希冀以干清议此出臣区区至诚非由矫饰除将调征两广汉达官军土官目兵打手人等量行犒赏掣放休息其已听抚夷獞行令所司加意存恤未招者备行守巡官遵照臣等原行条约逐一抚处停当安揷复业及摘发泗城东兰南丹那地等州目兵五十名行令参将戚振管领在於柳州融县来宾千蔓古零等处立营防守俟数月之後事体既定人心稍安即行掣放臣等於本年五月二十四日班师回还梧州总府控制地方其余有功获功并阵亡伤故被伤官军目兵人等照例听巡按广西监察御史通查明白核实造册另行奏缴外缘系【云云】
留任两广谢恩疏【以刑部右侍郎召该御史奏留】
嘉靖二十六年二月初三日准吏部咨为乞留提督大臣以责成功以安边境事该本部题该巡按广西监察御史徐南金题前事本部覆题节该钦奉圣旨张岳着照原职提督巡抚地方钦此钦遵备咨到臣除钦遵望阙叩头谢恩照旧管事外臣窃惟蛮夷为患虽自古隆盛之世所不能无商宗有鬼方之伐周宣有蛮荆之师皆得人而专其任持久以要成功故能歼厥渠魁齐一丑类四海内外咸仰德威巍然三代之上号称中兴伏惟皇上临御以来文教覃敷武略远振九夷八蛮重驿献贡无敢干纪负犯以速天诛虽高宗周宣中兴之烈未能及此而臣受任边疆无方叔召虎显允甸宣之材致兹小丑尚肆陆梁虽仰赖皇威时或戡定揆之止戈之武义甚愧之方将屏息以俟谴诃不谓大度包容复隆委任辍其明刑之召俾久督戎之司揣分奚堪临事弥惧臣再惟薅除稂莠本为嘉禾然用力弗审反伤禾根惟兹事势之相疑要在审机而善处顾臣愚昧非所能辨惟有厉果毅之心竭匪躬之节上奉庙略俯采羣策虑善而动蚤图即叙之功从人所欲庶遂息肩之庆臣之深衷耿耿在此为此具本专差百户林挺材齎捧称谢谨具奏闻
陞赏谢恩疏
嘉靖二十五年十一月二十四日准兵部咨为捷音事该本部覆题节该钦奉圣旨这恶蛮宼征剿既平抚镇等官有功可嘉张岳陞俸一级赏银五十两紵丝四表里钦此钦遵又该礼部差鸿胪寺序班吴一鸾於嘉靖二十六年六月十八日齎捧钦赏银两表里到臣除钦遵只领望阙叩头谢恩外缘臣往年督学广西巡历柳庆知五都里隆之宼为二郡腹心之疾愤发于中志欲靖扫逮兹再来又逾一纪道途阻塞庆远几为外区财赋陷没马平仅存空籍势已穷极理无姑息臣仰遵庙谟参稽舆论谓非偏师之力可冀旦夕之功移檄徵汉土之兵合围历冬春之久乘其困惫悉就诛俘十年愤激之夙心粗若可偿四郊未夷之多垒尚有余辱期赎愆於後效敢希赏於清朝伏惟皇上圣度天容渥恩地载善虽小而必録功惟疑而从予秩禄猥加温饱羡於私门金币载锡光华动乎部伍顾此微躯将何报称若丝之有经纬愿効幅尺於良工於金惟曰从革敢辞精纯於百链秉此心以对越庶少竭其涓埃臣无任感恩激切之至
报连山贺县捷音疏
题为捷音事照得先因广西贺县弓山磥石黄峒等巢积年贼首倪仲亮李三弟等广东连山县黄南梅水大曲等巢积年贼首李金石住等各结党啸聚相煽为乱流刦乡村杀虏人财夺占田土民不宁居贻患三十余年节据贺连二县被害排年军民黄昂黎得春等连词具告请兵征剿已该臣会同镇守两广地方总兵官征蛮将军太保兼太子太保平江伯陈圭议得前贼积恶已盈流毒甚惨屡抚屡叛势在必征将调到广西镇安思明田州南丹东兰那地向武都康泗城归顺上林等府州司县土官目兵并两广汉达官军民壮打手人等分为二大哨一哨贺县委镇守广西地方副总兵沈希仪统督广西按察司佥事俞则全监督指挥李琮孙文绣陈栋邹继芳卞爵莫如爵等共兵五万九千五百七十七员名进剿弓山磥石黄峒等巢首从贼徒一哨连山县委广东布政司左参议朱宪章监督广东都司署都指挥佥事梁希孔统督指挥莫如爵黑孟阳李泾王煦共兵二万零七百九十员名进剿黄南梅水大曲等巢首从贼徒及行湖广巡抚衙门督行郴桂衡永上湖南等道兵备分守分巡守备等官各调集官兵乡夫委谋勇指挥千百户等官管领把截克定嘉靖二十七年正月十四日寅时一齐抵巢按图扑剿应与湖广官兵夹攻者约会夹攻仍委广西布政司左参议朱道澜总理贺县哨广东布政司监督左参议朱宪章兼管总理连山县哨各军前粮饷会本具题外续於本月二十一日据贺县哨监统副总兵沈希仪佥事俞则全呈报督据领哨指挥陈栋孙文绣邹继芳李琮卞爵莫如爵各禀称依奉督押土官目兵旗军人等遵照克期进剿磥石里松东西两岸罗家亚隆新村大坪黄峒弓山晒禾赵家虞家坪莲花均峒上下咸石牛尾等巢连日攻破擒斩贼人贼级二千五百三十九名颗内有名贼首倪仲亮李三弟等一十八名颗俘获贼属一百七十九名口夺回被虏男妇三名口夺获牛马二百七十四头匹器械九百九十六件并据连山哨监统左参议朱宪章都指挥梁希孔呈报二月初十日督据领哨指挥黑孟阳李泾莫如爵王煦各禀称遵照克定日时进剿大冲东坑倒水牛塘巾子大小中眼遶江等巢连日攻破擒斩贼人贼级四百八十名颗内有名贼首李金石住等七名颗俘获贼属一百零七名口夺回被虏妇女一口夺获牛五头器械六十二件及据湖广按察司整饬郴桂衡永兵备兼分巡上湖南道副使潘子正呈称遵照克期严督管军守备永道以都指挥体统行事指挥易堂等督率官旗杀手人等各照原定把截营哨相机攻剿永州府捕盗通判林一正等督率民快乡团猺款各另分定把截通贼要路地方相机策应及永明县桃川迤西桂阳宜章二县迤东与广西贺县富川广东连山地方但交界去处俱各委官督兵把截各陆续擒斩贼人贼级通共三百五十七名颗内贼首何滋严珪黄廷富三顒俘获贼属大妇幼男女一百四十九名口盘获安揷过一百二十一名夺获器械四百一十九件又据湖广布政司分守上湖南道左参议洪世文呈报相同各前来臣等查得连山贺县二哨官兵通共擒斩首从贼人贼级三千零一十九名颗俘获贼属二百八十六名口夺回被虏男妇四名口夺获牛马二百七十九头匹器械一千零五十八件俱经巡按御史萧世延杨以诚原委纪功广西按察司副使沈宏广东按察司副使黄光昇阅验审勘明白获功官军目兵各照赏格给赏阵亡被伤者给与银两以为营葬及汤药之资生擒内有词者监候另议情真无寃者遵照兵部奏准严法令以靖地方事例押赴市曹处决器械贮库被虏人口给亲完聚俘获贼属与牛马俱变卖价银入官其湖广官兵所获首从贼人贼级贼属等项备行该道俱径呈彼处抚按衙门定夺委官纪验施行外臣会同镇守两广地方总兵官征蛮将军太保兼太子太保平江伯陈圭议照广西贺县接连广东连山县地方密迩湖广江华等县崖峒深险林菁丛密各贼盘据负固肆凶东攻则西遯西攻则东遯急之则走入险阻缓之复纠聚出没正德年间虽曾具奏征剿贺县特以一面进兵不曾会合三省致使残党旋复啸聚如贼首倪仲亮邓良朝梁荣李金石住等合衆数千僭称名号焚掠村寨占据田土逼近关厢祸延三省刦掠得志党附益多各处无赖奸民投入夥中导之远刦至於德庆开建等州县亦被其害若不急为剿灭诚恐後来愈炽深为未便臣等动调官军土兵行委副总兵三司等官统领进剿幸致克捷即今地方之患已除神人之愤获伸旧民复业安枕而卧是皆仰仗皇上圣武宏敷天威远振故能兵不留行贼无坚寨岂臣等犬马微力所能强致照得副总兵沈希仪左参议朱宪章佥事俞则全署都指挥佥事梁希孔各监统军兵直捣巢穴方略素定分布周密一皷而克其中坚多方以翦其余党穷深极险无所不到信赏必罚令人莫犯致兹成功之速由其协谋之固切宜优叙内沈希仪未抵新任即涖戎行而能慷慨登途誓清妖氛指授诸将咸中机宜积劳致疾志犹不衰当稍为优异以劝将臣左参议朱道澜佥事奚良辅先後总理粮赏稽核周密钱粮清裕副使沈宏黄光昇各阅视纪功存削明当人情厌服皆有劳於军前所宜竝叙者也及照广西布政司掌印左布政使李香右布政使郑漳按察司掌印按察使杨本仁都司署印署都指挥佥事周乾广东布政司掌印左布政使韩楷右布政使蔡云程按察司掌印按察使林应标都司掌印署都指挥佥事夏忠咸以弭盗安民为心始终计议以济厥功亦皆不可不録者也再照湖广按察司副使潘子正布政司左参议洪世文推同舟之义以分邻境之忧各饬所部会兵截杀号令严明首尾相应破马鞍白石二巢以除两界盘据之祸但越境遯逃无不当时擒斩功虽三百有余其利益不可胜数此所宜叙论者也又查得领哨指挥卞爵莫如爵等与湖广领兵把截随军委用等官守备都指挥段钦以都指挥体统行事指挥易堂等职任虽有大小皆能各効勤劳以副委用相应量加奬赏以酬其劳者也伏惟皇上轸念边方用武之地勑下该部查议将前项有功官员议拟上请量加陞赏庶人心激厉而将来任事益加奋勉惟复别有定夺其余有功获功并阵亡伤故被伤官军目兵人等照例听各该巡按御史通查明白核实造册另行奏缴外缘系【云云】
两广人材疏
题为荐举两广地方人材事臣闻士大夫立身大节惟有出与处而已出而服有官僚有所建立谓之宦业宦业有得有失部院得秉公道以黜陟之则人有所惩劝而政通於上处而杜门里居有所修为谓之乡行乡行有是有非乡人得明清议以褒贬之则人以为荣辱而俗美於下清议之所荣辱与劝惩同抚按宪臣又以时采清议所褒者荐闻於朝以备録用清议既明而公道又行乎其间国家於求材作人之术可谓无遗法矣臣待罪两广三年备闻士大夫家居行事谨陈清议所归可备録用者如广东原任翰林院修撰萧与成文章博赡性行端直推以用世犹有余藴原任监察御史黎贯才器老成气节凝重求之时辈郁然典刑原任监察御史陈大器作邑循良立台风采歛退乡居物望推重原任监察御史何维柏青年美质潜心渊微菽水养亲非义不食原任工部郎中吴会期持守坚确世务练详屏居海外志节孤耸原任刑部主事王渐逵清修厉行笃志力学造理日深充养益厚原任兵部主事何鮤天性恬淡杜门避諠手无停披言不及利原任南京刑部主事冼桂奇弃官就养力学从师所志非凡进修未已广西原任户部员外郎冯承芳闲居日久守志益坚文造深醇才通世务原任礼部主事陈邦偁甘贫苦节笃学力行久屈未伸公论共惜以上数臣其行义之着於乡者如此盖闻古之举士必始於乡其或罢而归乡里也复得推择为吏及起家为大官况圣明寛大之世爱惜人材片善片长皆得効用而使牺尊之材永为沟中之弃此臣所深惜也及又查得丁忧服阕南京通政司参议伦以谅性度端沈文章深厚材非一长器可大受似宜遇缺推用无令久淹里居如蒙乞勑吏部查诸臣去官缘由若只是养病违限或一时狂愚诖误於大节无所干碍酌量轻重次第録用及伦以谅查照服阕事理遇缺推补诸臣感奋之余後効必有可观缘系荐举境内人材以备起用事理未敢擅便为此具本顺差舍人黄通亲齎谨题请旨
小山类稿卷三

[book_title]卷四
钦定四库全书
小山类稿卷四
明　张岳　撰
奏议四
总督湖广川贵稿
至湖广谢恩疏
钦差总督湖广川贵军务都察院右都御史臣张岳谨奏为谢恩事臣於嘉靖二十七年九月内自两广交代回至原籍福建泉州府地方据原差舍人葛智齎到通报兵部一本为捷音事节该钦奉圣旨张岳陞都察院右都御史赏银五十两紵丝四表里钦此续准吏部咨为参论地方失事官员事奉圣旨张岳着以原职总督湖广川贵军务写勑与他着上紧去钦此又准兵部将总督职任事宜题奉钦依备咨到臣臣遵奉明旨当即起程十一月二十八日至江西安仁县地方接领钦降关防十二月二十日又於湖广省城只接勑书符验令旗令牌钦遵行事外但臣原由兵部左侍郎陞授前职系在京堂上二品官例该具奏辞免复有前项总督重务干系三省地方广濶夷情变诈事体未尝归一兵粮等事所宜亟处若再循例辞免待命下而後供职往复稽迟恐至误事臣所以闻命驰驱不敢复辞窃念湖贵二省苖夷作恶多年议征议抚迄无成功必欲征则必胜抚则可久非得老成练达畅晓兵机之臣不足以副此重托如臣疎庸岂所胜任臣於闻命之初即将湖贵二省兵马钱粮夷情等项马上差人齎文该三司官查报近据各报称湖广麻阳等处苖蛮颇出投官听招贵州虽听招抚而实阳顺隂逆终难驯服臣切以各贼积恶多年固当殄灭然中间亦有旁相煽动非出本心今既听招又无加兵之理况且腊尽春回雨水时作农务方兴动兵深剿亦非其时臣遵奉勑谕事理将各投官听招者开示恩信使之安心向化无复疑虑其强梗负固不肯降服及名虽降服而阳顺隂逆仍前越境为恶者再行抚处必其执迷已深难再姑息方行会兵剿杀盖听抚既衆贼势自孤征或可胜抚必可久臣疎庸愧非军旅之材仰荷圣明简付重托不自揣度冒昧受命夙夜黾勉誓竭心力期於恩威两播民夷俱安上纾圣明南顾之怀下解二省积久之患至於天高地厚之恩又岂此犬马微力所能报称臣下情无任激切感恩图报之至为此具本专差百户陈经纶齎捧称谢谨具奏闻
领总督勑书题知疏
题为总督军务事嘉靖二十七年十二月二十日钦奉勑谕总督湖广川贵军务都察院右都御史张岳近该贵州抚按官奏称贵州地方恶苖据险大肆猖獗拟调近省官兵进剿但权无统摄未免动分彼此乞要添设总督大臣居中调度庶得事体归一事下该部议谓宜如所请今特命尔前去总督湖广川贵军务在於沅州驻劄尔宜查照该部题准事理计画一应兵粮随宜酌处若苗人稔恶弗悛尔即调督各省官军大加征剿务要同心协力以靖地方事体重大者奏来定夺抚镇以下官员悉听节制俱得照例举劾指挥以下不用命者以军法从事流官给由并土官袭替俱要呈详核允然後起送其广西右江道云南安普道各守巡官及各宣慰宣抚长官邻界州司听尔一体节制其或苖人革心听顺亦宜善加抚辑以图久安尔为大臣受兹委任须相度机宜计处停当毋玩寇毋扰民务使威慑恩流远人畏惧地方宁谧斯称任使毋得处置乖方致贻重患尔其敬之慎之故勑钦此钦遵臣当即望阙叩头谢恩及一面前至沅州地方驻劄行事及通行湖广川贵三省都布按三司并广西右江道云南安普道守巡官并各宣慰宣抚等官各一体钦遵外今将奉领过勑谕理合具本顺差百户陈经纶亲齎谨具题知
谢陞职赐金币疏
奏为谢恩事臣於嘉靖二十七年七月初八日伏蒙圣恩以臣前任兵部左待郎提督两广军务征剿贺连地方効有微劳钦陞都察院右都御史赏银五十两紵丝四表里本年十二月二十日据公差承差曹东周齎到前项钦赏紵丝於湖广武昌府地方臣当即望阙叩头祗领讫伏念臣草茅下士章句诸生愧无折冲御侮之材谬当典戎干方之任五岭之恫瘝切身三军之耳目在将不遑夙夜若涉深渊虽有微劳皆遵庙略然犹险阻未夷征戍不息计过论功免责为幸兹盖伏遇皇帝陛下德同天地明并日月覆载无私於遐迩照临必及於幽微功疑从重赏必为劝既陟阶班兼赉镪币旋授钺於阃外俾董师於黔中煌煌锡命至自九霄穆穆清光不违咫尺江湖万里狗马寸心敢谓去天之远积怀恋主之诚谨当丕扬威灵辑和卒乘思皇度之如金以形民力施五采以作服岂但身章永肩砥砺之心庶免鹈梁之刺臣下情无任感戴天恩激切懽忭之至为此具本专差百户李泉亲齎称谢以闻
论湖贵苖情并征剿事宜疏
题为苖情紧急乞用兵征剿以靖地方事嘉靖二十八年四月二十日据贵州布政司分守新镇思仁二道兼管抚苖右参议杨儒呈报龙塘新寨盘党地所麦地小茶园等寨节经奏内有名贼首龙许保吴黑苖龙老革吴老毛龙俸龙柳那龙老课龙角马等自本年正月起至四月初八日止或一十二十成羣或纠至四五十徒濳伏林菁伺人不意出没刼掠黄蜡滩架视迷路屯等处地方虏去客商船米军民财物男妇头畜非止一次将人口归寨勒要老银取赎本月二十八日续据右参议杨儒呈报平茶长官司土官杨和原招鬼提寨苖贼龙老课龙董等五十名为兵近日纵回纠同蜡尔山逃苖龙角马等夥约五百余徒打刼万山架梘猪楼山迷路瓮帕等处虏去男妇牛马各计不等回寨本年五月初七日又据右参议杨儒呈报四月二十五日寅时被龙塘鬼提等寨叛苖龙许保龙角马等数百余徒攻刦省溪囤杀人宰牛屯住至次日寅时方去本囤老幼男妇牛马财物尽被刦讫时有土舍杨再仕倡率苗民追敌冲脱男妇百余名口仍向前追赶未回及称省溪旣破则铜仁思州印江等处亦必被害等因到臣臣节行彼处巡抚总兵及兵备等官添兵防守截捕及行抚苖官再行抚处并将各失事官员查究治罪干碍奏请者查明另参外为照各贼恃险负固频年猖獗流毒三省边方累经奏请征剿未能得获旋抚旋叛乘利出没臣钦奉勑谕近该贵州抚按官奏称贵州地方恶苖据险大肆猖獗拟调近省官兵进剿但权无统摄未免动分彼此乞要添设总督大臣居中调度庶得事体归一事下该部议谓宜如所请今特命尔前去总督湖广川贵军务在於沅州驻劄尔宜查照该部题准事理计画一应兵粮随宜酌处若苖人稔恶弗悛尔即调督各省官军大加征剿务要同心协力以靖地方事体重大者奏来定夺抚镇以下官员悉听节制俱得照例举劾指挥以下不用命者以军法从事钦此钦遵臣初到地方以苖亦人类未忍用兵布信晓谕冀其悔悟各苖初颇畏惧不出才一两月复肆行刦初间只是一二十名或四五十名所虏人口尚未敢杀害勒求敢赎追捕稍急辄称愿抚近则敢於聚衆至千百人径入村落攻刦司治放火杀人抚谕非不谆切各贼奸猾反因招抚之意以逞其凶又探知该省兵力素弱钱粮艰缺仓卒出没力不能制公肆欺侮以示无忌防守之兵数至五千余名月支行粮费用不赀聚之则地方广阔照管不周分散则势分力弱常被冲坏又兼湖苖虽已听抚夷情多变不无观望之心若贵苖就诛则湖苖之抚可固苟姑息贵苖则湖苗无所畏惮久必相效为非利害较然臣昼夜反覆思维若非会兵剿杀倾其巢穴剪其丑类则地方不得宁息臣谨遵照勑谕事理预行三省整搠人马会计粮饷选委将领及行贵州巡抚总兵官将贼巢险易道路远近贼徒多寡哨道分合备细画图贴说以凭会行分????军马克期进剿另具题奏外照得旧时各省会兵以一省为主事体不一嫌怨易生又军需钱粮往往责望地主不能及时应付互相责望所以鲜有成功伏惟圣明洞见此弊总督之任猥及微臣无非欲奉扬天威申明灋令使事体归一人情协同除积年根深之祸为永远安宁之计臣又思方今苖患贵州最急湖川二省未及切身恐利害缓急既殊人情不无向背万一临时各守所见进退从违微有彼此则为上辜严命下携羣情其弊又将使议论相持岁月玩愒师老财匮如向日之误事而後已此臣所为大惧也谨将钦奉勅谕同心协力会兵剿杀一应兵粮随宜酌处事理备列条件干渎天听乞勅该部参酌若於事理无碍转行与臣通行三省大小衙门官员并各土官遵照庶灋一令信人知趋事而贼可平缘系苖情紧急乞用兵征剿事理未敢擅便为此具本专差千户翁思诚亲齎谨题请旨
计开
一旧规各处用兵以副参游击都司等官一员领哨布按二司官一员监之布政司官一员专督军前粮饷俱推选平日素有才望谙晓夷情地利者其分领小哨分管粮饷等项府卫以下官俱布按二司掌印官会推详定听用今三省会兵地方广远除贵州外湖川二省合无於附近贵州道分推委该道缺人方委别道其领兵官先尽该省如该省缺人即推委邻省务要熟知夷情地利者军前粮饷军需器械之类该省各支钱粮随军措办自供其军俱限八月终齐备湖广於辰州府四川於彭水县贵州於镇远等处等候尅期若故意延缓失误军机听臣参究处治则事预易立不致临期仓忙矣
一查得贵州布政司只有银三万两堪以动支粮米甚缺除臣从宜计处外及照旧规湖川二省每年协济贵州粮银各三万两岁岁运解尚有拖欠但此乃每年坐????岁用之数只勾一年支给若移以供军岁用必缺贵州愈见艰难今三省会兵军前钱粮通融出办湖川二省合无行令查支仓库相应钱粮随军供给其前协济贵州银两仍照岁例运解不许扣作今次军饷以致贵州岁用不敷日後取予各执一端纷纷论辩有亏事体
一湖贵节年用兵俱调土兵各该土官挟贼为利邀索无厌曲意从之愈加放肆且如军兵行粮每月例只四斗五升两广土兵只支三斗惟湖广土兵於四斗五升之外又多索一倍每斗折银五分该银二钱五分若兵一万每月该银二千五百两湖广上年调土兵三万六千名每月该银九千两自进山至散兵共十五个月共该一十三万五千两是於行粮每名四斗五升之外又无故多费此一十三万五千两以与土官也湖广如此推之川贵可知土官高坐营中计日得银只愿贼在岂肯灭贼臣到地方即追究其所以冒破钱粮纵贼不杀之故示以国法亦颇悚惧合无今後行粮照例只与四斗五升其加取一倍者通行革去候获功日以为赏赉之资功多从厚则土官利在杀贼不敢不用命矣
一节年调土兵以剿贼而土官即私募苖贼以充兵数所支行粮分给各贼且如贼首龙老课原系奏内有名恶贼上年平茶长官司杨和招其党五十名以为兵以龙老课而征龙老课欺弊至此近闻臣至乃纵回又夥合别贼为恶若复调兵则又招去抵数如此贼岂有可尽之期土官之中亦有素修行止者如永顺宣慰彭明辅之类其余多顽愞无能其狡猾者不过一二人若杨和其最也合无容臣将善者量行奬劝若平时跋扈有名通贼贻患举其尤甚者处治一二则土官知畏令行於土官而贼不平者未之有也
一会兵之要所据者哨道所信者克期哨道既分约会有期若一哨愆期不至则全军为之挠败今三省之兵各从其边界入哨克期於千里之外欲如期而至其责全在领军与监军等官合无指挥以下违期者听臣遵照勅谕事理以军法处治三司等官三日不至行令听参依律问罪别委官代之使逗遛之弊革而军政可肃也一节年各处用兵纪验功次多系巡按御史带管今兵端虽为贵州而动三省会合各効其功若只行一省巡按纪功存削之际稍有轻重必致烦言合无各省所获功次除报臣军门给赏外一面类报该省抚按官巡按御史驻劄於附近去处纪验功次稽察军前奸弊事完将功次各自核实奏报其军前费用过钱粮管粮者亦造报该省抚按官委官查刷庶奸弊无所容而人知警矣
乞辞免叠赏疏
奏为乞恩辞免重赏事准兵部咨该本部题为剿除地方剧贼事该巡按广东监察御史黄如桂将臣原任提督两广军务征剿广州府连山县地方剧贼斩获功次核实奏报本部覆题奉圣旨这功次既查明白张岳陈圭各赏银四十两紵丝二表里钦此钦遵备咨到臣照得臣先於嘉靖二十七年正月内为贺县连山两省交界盗贼往来流刦积有多年民受其害遵照原钦奉勅调事理督调汉土军兵会合夹攻将斩获功次缘由於本年四月二十日具本奏报该兵部覆题奉圣旨贼寇盘据称乱流毒地方征剿既平抚镇官有功可嘉张岳陞都察院右都御史陈圭廕一子与做锦衣卫百户还各赏银五十两紵丝四表里钦此钦遵臣於本年十二月二十日行至湖广武昌府地方祗领钦赏当即望阙叩头谢恩具本差百户陈经纶齎赴奏谢外臣切惟贺县连山地方虽有彼此之分而调兵夹攻实同一事臣於事完奏报捷音连山已在其中钦蒙圣恩陞赏优厚臣自揣微劳不足以上称鸿恩方此怀愧岂敢此外更有希望今又蒙重叠加赐虽赏疑从予固圣主奬善之权而度功而受亦微臣奉职之义所有前项赏赐委系重叠臣私义实有未安所当控辞伏望圣恩收回成命将前赐臣银两紵丝停止俾臣得安愚分免於冒昧之讥臣不胜受恩感戴之至为此具本专差承差董忻亲齎谨具奏闻伏候勅旨
极陈地方苖患并论征剿抚守利害疏
题为地方苖情事嘉靖二十八年二月十五日据贵州布政司分守新镇思仁抚苖右参议杨儒前到军门禀称各苖贼今年正月以来虽不大肆刦掠时常有十数为羣在於道路邀截行旅不絶该臣看得各贼因去年用兵耕获失时今春乏食穷逼抢夺势所必至就经行令该地方多方防备随据湖广守巡湖北道抚苖右参政王崇兵备副使陶钦夔呈称镇筸二司所管下苖寨诸苖俱如原抚市易耕种无异又该臣议照贵苖为恶本所当诛但中间善恶顺逆亦有不同若不分别一槩诛杀恐及无辜开条告示刋发二省苖寨谕令已听抚者照旧安挿未听抚者许其改过自新一般抚纳仍行各地方官严加防守去後访得铜仁府地方黄蜡滩被苖刦虏市客米船又有一夥苖贼由田堧坪等处截路拏人往来惊惧道路多警及据铜仁差来义官席淮口报相同显是各贼阳顺隂逆乘隙出刦各该地方防守欠严以致出没又不即行飞报坐视贻患切责湖贵二省衙门严加把截一面行查出刦苖贼要见是何寨分某苖是何流土官管下缘何复行作叛会查明白呈报区处本年四月二十日方据抚苖右参议杨儒回呈各贼纠衆出刦次数本年五月初七日又据抚苖右参议杨儒分廵佥事范爱各呈为十分紧急苖情事内开恶苖龙许保等千余攻省溪司衙门刦印杀虏等情本月二十九日又据参议杨儒呈报苖贼龙许保写帖一张挟要银两赎印并赎取人口又要官司供送粮草本年六月初七日又据佥事范爱呈称首恶吴黑苖龙许保等纠拽各寨并湖广蜡尔泠水逃苖及四川酉阳管下小平茶地龙菁地崩岑等寨恶苖四百有余声言要打茅坡龙敖思州府并印江县朗溪长官司一带地方吴黑苖守截粮船就打施溪长官司一带又据参议杨儒呈称叛苖龙角者等各出刦缘由到臣该臣分投差官督调酉平二司原防守逃回土兵各一千名又督调湖广永保二宣慰司土兵各二千五百名又督调贵州独山州土兵五百名俱往铜仁及黄蜡滩地架等处与原拨军兵相兼防守外照得贵州数年以来财力困竭盗贼纵横人情畏怯上下相蒙以贼为讳其初出刦势不甚大则以为常事而不必报至杀虏已多势不可揜则预忧参究而不敢尽报及贼满其所欲系累载道时有漏脱尾获而归则以截杀夺回耸报地方积弊其来已久臣入境之初据各衙门呈报文书皆以盗贼敛戢地方无事为言惟云贵各处公差人员经臣衙门往往禀求护送再四采访乃知前贼原未戢敛不但铜平一处为然处处闻风肆出云贵官道几不敢行事势已极理宜处置已将猖獗缘由及用兵条款开具奏请仍行该省守巡抚苖等官查勘节次刦掠事情据各陆续禀报前来中间尚有匿而不报报而不实及去年攻打省溪长官司衙门冲陷营堡虏去指挥张韶等已经参奏追取未肯释放法度日弛民生可哀任事之臣岂能无责参照镇守贵州总兵官白泫分守抚苖右参议杨儒分巡佥事范爱守备以都指挥体统行事胡宁俱有地方之责难逃玩寇之罪相应处治以警偷惰但念其兵粮困乏力有所制况目下添兵稍多粮运不乏地方防备急在用人其白泫杨儒范爱系原奉钦依带罪杀贼人数其守备指挥胡宁庸陋贪污见以赃败虽非失事亦该罢黜如蒙乞勅该部再议将白泫等量加罚治仍令戴罪杀贼胡宁亟行黜革员缺推补庶军政少申偷惰知警臣又照得前贼骄恣不容不征臣前次所奏大略已具但恐议者犹以山菁深险贼势劲悍难於收功为疑其称为制驭良策者不过曰抚曰守及割地以与土官使自为守三策而已此皆似是而实未中事机何也嘉靖二十四年春贼势猖獗左布政使石简亲诣铜仁招抚既给以鱼盐又犒以花红牛酒又以防守地方为名计口而给之粮巨魁龙许保给以冠带又选幼苖一名充生员贼所需索无不应付如奉骄子惧失其意可谓委曲之极而粮才入手复出刦虏未及一年势愈骄蹇至於今日动言得粮而後听招此以姑息为抚无益而反酿患之明验也嘉靖二十七年掣兵之後调汉土军兵五千五百九十名以守铜仁府城又调酉阳宣抚司土兵一千名防守地名小桥平茶长官司土兵一千名防守地名毛口皆贼出没要路又招凯里司土兵等龙必昇兵一千名住耕防守地架地方皆贼出入要路甫经一月小桥毛口孤陷贼巢道路险远粮运不给土兵擅自掣散龙必昇兵亦为贼所冲溃归府城府城军兵日久乏食逃亡数多并龙必昇兵仅存四千五百四十员名夫兵多则苦於乏粮兵少又不足分布控扼贼路则贼所必攻聚於府城则缓急难应此以支吾为守无益而徒耗费之明验也至於给地土官使自为守之说为不可者盖湖贵苖蛮与两广猺獞不同两广如古田府江罗旁诸贼皆散漫无统故或欲立土官以管摄之臣往提督两广亲询各土官无敢应承者以其难也若夫湖广诸苖见有该管土官寨落分明当其纠合为恶若不知有该管土官及或势窘就招非用该管土官招之不信盖其相摄服数百十年虽禽兽暴戾其本原之念亦有不尽泯者若舍其旧管而使之服属他人非惟各苖未肯甘心亦恐原管土官隂相煽动激成祸变今镇筸就抚诸苗已服其土官管束惟贵州铜平尚尔骄恣计二司之苖名数不多若分兵深入倾其巢穴诛其魁渠其余党必震栗愿招迨其求招然後分遣原管土官就往抚之使之树恩其土民原不从贼而为贼所攻流散他处俱招回复业蠲逋负省苛征使依土官居住以厚其势循习既久则诸苖皆可化为良也顾处之何如尔故臣愚见以为决须用兵征剿然後抚可定守可固分背经理方得就绪故敢拳拳以用兵为言若畏避劳烦随衆苟安给食以抚添兵以守岂无岁月之安终非长久之计於臣私计便矣其如地方生灵何哉臣所不敢而亦有所不忍也伏惟皇上神谟雄断烛见万里乞勅该部查臣先今奏词覆议上请特赐允行三省地方不胜幸甚缘系【云云】
谢赐银币疏
奏为恭谢天恩事本年八月十六日据臣原差齎本承差董忻齎到通报一帙内开六月十八日该臣一本为乞恩辞免重赏事奉圣旨已赏了不准辞该部知道钦此钦遵随据两广听用千户陈经纶捧到钦赏银四十两紵丝三表里臣当即望阙叩头谢恩祗领讫臣夙荷宠灵屡膺藩寄岁月荏苒功实未加叨御府之珍藏迨兹三鍚瞻天顔於咫尺惟切中兢伏惟皇上恩浃宇内念轸边方事有备而无患劳虽微而必録恩波所及岭海回日月之光仁闻中孚湖湘见豚鱼之感矧兹夷丑敢负生成臣志切驰驱义无还顾纵擒如策愧攻心之未能威信兼施庶执信之可必不胜受恩感激之至为此具本端差指挥王官亲齎称谢谨具奏闻
奉勑切责谢恩疏
奏为谢恩事嘉靖二十九年四月初七日辰时准兵部差百户尚旻齎捧勅总督湖广川贵军务都察院右都御史张岳近该巡按贵州御史张雨题称印江县治被恶苖龙许保等攻陷将知县徐文伯等虏去残害生灵震惊远迩尔受专命调兵征剿日久不见平定今却愈肆猖獗显是尔等不能协谋制变所致据法本当重治但念紧急用人之际姑从寛降勅切责着令戴罪管事尔宜遵照前旨作速督率官兵相机征剿务要刻期平靖以安地方如或仍前怠忽致误军事必罪不宥故勅钦此钦遵臣当即望阙叩头谢恩开读祗领外照得贵州铜平苖寇为恶多年臣恭受明命督师徂征愧无折冲御侮之材又牵於招安防守之议谋乖而事不集日久而贼愈肆至於攻刦郡邑执辱官吏生民受其荼毒地方为之恐动皆臣措处无策节制欠严所致当伏重罪死无所辞伏蒙圣恩寛大贷其余生俾图後效特赐勅书戒谕深切责以协谋制变刻期平靖皆洞见前此异同因循之弊俾各洗心一意趋事赴功盖湟中屯田之策初亦譁於衆口元和伐蔡之役功竟成於独断矧兹残寇又非昔比曰抚曰守持议累年语及征剿以难为解更有难者将若之何臣虽驽钝实切羞之谨当遵奉勅书督率将士今大火过中秋气将临乘时进兵分哨深入三面夹攻若此贼不平臣有何面目可复奉勅书以对将吏拳拳愚忠必灭此贼以尽报答而後已伏望圣明俯赐矜察臣不胜受恩感激愤发之至
保留参将石邦宪疏
题为乞恩保留谋勇将官保全危急孤城事臣於嘉靖二十四年四月十九日准兵部咨为走报十分紧急苗情事照得添设分守湖贵镇筸铜仁等处地方右参将署都指挥佥事石邦宪近该巡按贵州监察御史张雨参劾本部覆题节奉圣旨李梦祥林斌杨儒石邦宪都着巡按御史提了问员缺该部即行推补钦此钦遵所有前项员缺从公推举得署都指挥佥事樊世谅李英俱各相应题奉圣旨是有点的依拟用钦此钦遵内樊世谅有点备咨到臣钦遵臣看得参将乃要紧将领正值苖情猖獗不可一日有缺备行石邦宪暂在铜仁防备不许擅离一面行文催促樊世谅赴任随据铜仁府申据乡官监生生员封缙陈时谟等六十四员名呈为前事切缘本府地方节被镇筸铜仁恶苖刦害祸极惨酷虽经各官屡年征剿或因偏执己见而智谋不协或因畏难推托而姑息同风遇有事变却乃多方弥缝以致酿成大患本府孤悬虎口不絶如綫近於上年十月内石参将到任以来驻劄本府本官痛切事势大坏民害日深随即申明号令昼夜综理不避艰险亲临一切紧要关隘拨兵防守沿城壕堑淤浅去处监督兵夫挑濬重夹响篱安籖布荆下吊设穽自捐廪粮银两鼎立望楼四座修葺损坏串垜中筑子城以便用武又於南岸渔梁头衆思塘黄蜡等处筑堡开濠劄营防御且见在哨兵寡呈请召募打手乡兵日加操练鼓舞鬭志亲统发哨各处要路分兵伏捕如各苖攻刦邑梅石阡等处本官身先士卒前去遏截敌杀陆续擒斩有名苖贼龙角者龙打岩等三十余名颗又攻破骂劳苗寨夺回被虏男妇四十余名口盖自二十三年之後我兵不敢加兵於贼是以猖獗无忌至今始一挫之苖贼闻风畏威尽行潜避菁谷不敢出没本府孤城暂尔苟安皆由本官保障之功近蒙明旨以印江失事逮及本官去任士民闻之莫不相向垂泪本官在铜仁一日地方则有一日之安去铜仁一时地方即有旋踵之祸今有本官保全铜仁尚以印江之事坐累若无本官将来不惟失一铜仁其流祸肆毒尤有不可胜言者纵有新任官员急难措处伏为俯察下情悯念本府地方连年受害乞转达天恩保留本官姑容戴罪仍以原职驻镇本府杀贼候大征事完之日方行听理庶使事机易於就绪地方早安等情及据铜仁长官司十洞土着残民杨稠杨文学等欣为恳乞奏留谋勇将官剿除恶苖以靖地方以安生灵事该府据前呈诉议照镇筸铜平苖贼历年积恶流刦地方盖因将领非人苟延岁月虚费钱粮以致猾贼愈加凶狠自参将石邦宪到任以来因见地方大坏极敝残民荼毒倒悬竭力尽心改弦易辙号令整严赏罚明信内则修理城垣外则防守隘路各苖知畏濳避深山闲或出刦即行截扑数月以来屡获战功城中暂获稍安流民相继复业且熟知地理谙晓夷情身先士卒不避艰险年力精壮才识明敏似此将官诚不多见前者印江失守委的罪责难辞但数千之兵俱经本官多方调停渐有纪律传闻诸苖颇有惧心今各寨正缺食用正宜进取之时少添兵粮成功可必本官一去各兵失主自难钤制後虽有继之者终不如其相信之深驱使之易也况孤城切近贼巢贼之垂涎已非一日近赖本官方得保全本官朝离铜城夕陷军散于前贼乘于後理势必至其受祸不特印江石阡而已剥床及肤深为可忧合无轸念危城残民受祸至深功在垂成事咸就绪乞行本官照旧用心综理以俟大举以收全功不得以去留变志姑待事宁听候领罪等因开申到臣续又节据龙里镇远等八卫所戍守铜仁旗军戴云八刘兴九涂佑等告为恳乞存留能干官员以平恶苖以恤戍苦事铜仁长官司申为恳乞奏留谋勇将官剿除恶苗以靖地方以安生灵事省溪长官司申为保留贤能将官弥迫祸以苏倒悬事委官普安卫经历黄国声呈为乞恩保留智勇将官以安地方事乌罗长官司申为乞恩姑留镇守重臣以剿判苖以安边境事提溪长官司申为乞赐保留将官镇守地方以安生灵事据各申诉俱要存留本官镇守地方候大举事毕听其领罪等情到臣及据旧任参将石邦宪呈该臣前行本官仍在铜仁驻镇候新任参将樊世鲸到任方许离任非敢不遵但念奉提诚恐苖贼出没人心懈怠罔听进止难於约束合无委官前来管理容令卑职回卫听候提问臣因樊世鲸久候不见赴任即今秋期大举急在用人只得行令本官仍在铜仁暂候一面督兵防守屡据本官呈报擒斩功次及生擒龙许保亲弟龙光照等俱行该道纪録案候另行外臣查得分守镇筸地方参将先该勘处夷情都御史万镗奏设原拟责任於麻阳驻劄在湖广则常德辰州沅州九谿永定施州六卫永顺保靖二宣慰司施南散毛忠建容美等宣抚司筸子坪五寨等长官司及镇筸九永二守备属焉在贵州铜仁平头省溪乌罗思州施溪黄道溪等长官司及铜仁守备属焉其切近贵州地界如四川酉阳宣抚司平茶邑梅等长官司亦皆属其节制为照参将石邦宪近因贵州思南府印江石阡失事两次城池兵马非其统属责任而贼出不能遏截以致出巢刦掠罪果难辞应该钦奉明旨回卫听候提问原铜仁一带地方苖贼出没紧关重地本官堤守已有次第值今正在大举之期新任参将樊世鲸未到岂可轻纵本官擅离不无有悮事机及照铜仁频遭苖患军民逃散十分狼狈商旅絶迹粮运不通自本官到任以来修举废坠召集逃亡内筑子城外设濠堑鼓舞士卒捣巢截杀擒斩多功俘获亦衆商旅始集粮运得通地方赖以保障一闻去任屡有申诉臣叨任督兵急在将材取其所长既有见闻不敢缄默如蒙皇上轸念地方苖情紧急用人之际乞勅兵部再加酌议俯顺士民之情将参将石邦宪姑留戴罪专在铜仁地方驻劄杀贼赎罪事毕仍行提问具奏定夺其新任参将樊世鲸查照原议只在麻阳驻劄提调湖广一带事後应否去留通行议处缘系乞恩保留谋勇将官保全危急孤城事理未敢擅便为此具本专差承差杨胜春亲齎谨题请旨
小山类稿卷四

[book_title]卷五
钦定四库全书
小山类稿卷五
明　张岳　撰
奏议五
总督湖广川贵稿
乞立存活被虏人口赏格疏
题为援例乞恩救活被苖虏执人口以广德意事臣到湖广地方节据贵州布按二司守巡新镇思仁二道抚苖兵备参议等官杨儒等呈报各苖寨节经奏内有名贼首龙许保吴黑苖等濳伏林菁伺人不意出没刦掠军民财畜杀人放火虏去男妇非止一次等因到臣又据该道呈称人口归寨勒要老银取赎及将虏去男妇割发卖与各该土官去讫臣访得苖贼节年为害虏去人口在寨不止数百勒银取赎因而卖与各土官轻价收买羁留各寨候调征之时割取首级辏作功次盖从来用兵惟计首功其被虏人口送官者量行给赏不如首功之厚故各土官利在要功觅赏使被虏残命於刦掠焚荡之余复遭屠戮与苖蛮枯骨同一腌焙枭挂惨毒之恨感伤和气诚圣治之所不忍也臣节行晓谕禁约及将夺回被虏人口分别男妇老幼等第立为赏格比首级略加优厚其土官亦许有能送出人口全活数多者具奏陞赏欲使知其所利重於首级则不必於斩取以邀功诚使残民垂死之命得以生全男女长幼相折补每口用银大约三两则银一千两可活三百余口所费者少所活者多但军功论首级其来已久一旦欲以所全人口计功论赏恐各土官骤闻未敢以为必行之令或疑不信如蒙乞勅兵部再议明立赏格示之大信将旧例土官部下获功一百颗该散官一级二百颗陞二级三百颗陞三级其不及前数而能送出被虏人口数多男子十六岁以上至六十岁一口准一功老弱妇女二口准一功容臣核实具奏与首级一体通?量加陞赏如此则各土官知圣明有此殊典无不乐从臣恐不但目下彼虏人口蒙生全之福累年为贼所执拘留在巢虐使者亦将送出以为功所全活将不可胜计除患恤民莫此为切缘系【云云】
大征苖贼功次疏
题为擒斩苖贼功次事案照先该臣将三省应剿稔恶叛苗分布哨道劄委各哨监统等官克定嘉靖二十九年九月初三日丑时进兵至本年十一月二十八日止总计三哨擒斩俘夺共六百一十六名颗口内生擒一百零四名斩首二百四十颗俘获贼属一百八十七名口夺回被虏男妇八十五名口在数奏内有名首恶并各寨苖首龙董龙俸龙柳补龙老课等三十三名颗就於本月二十九日具题外臣随看得各寨首从苖贼势虽奔溃其窜伏林菁尚多及有聚险拒劄臣遵照钦奉勅旨切责严督各该抚镇等官深入重地臣与贵州巡抚都御史任辙总兵官沈希仪驻劄铜仁府湖广巡抚都御史屠大山总兵官丰城侯李熙驻劄辰州府四川巡抚都御史张素驻劄重庆府协心催督各哨官兵奋勇剿捕其贵州巡按御史董威湖广巡按御史谷峤四川巡按御史鄢懋卿俱至附近地方纪验功次至本年十二月不等日据贵州哨监督副使赵之屏报准统督参将石邦宪手本报称【云　云】又据湖广哨监督右参议张景贤报准统督都指挥李英手本报称【云　云】又据四川哨监督佥事薛腾蛟报准统督副总兵李爵都指挥孙贤呈报【云　云】等因各到臣据此除去年十一月二十九日具题外至今一月有余总计三哨又擒斩俘夺共九百七十名颗口内生擒九十四名斩首二百零八颗俘获贼属三百九十名口夺回被虏男妇二百七十八名口在数奏内有名首恶龙七保龙老二吴浪七龙柳普龙老夭龙老课吴老跳吴得者龙老犵龙跳马吴老条龙瓦业吴老垣龙老胖龙得柳共一十五名各寨贼首吴老母吴老贯龙朗七田老课田老革共五名尚有龙许保吴黑苖未获其母妻妾弟男一夥俱已受擒龙许保该哨官兵俱称十一月二十八日宣慰安万铨部目底苏擒获至今未曾报解未知有何情弊已经督查未报近准兵部咨为乞恩纪録功次以励将士事先该臣题本部覆题看得四川哨湖广都司都指挥佥事孙贤贵州哨戴罪管事协守贵州地方右参将石邦宪各领兵於苖贼出没四路把截各陆续擒斩共一百三十六名颗俘获夺回被虏男妇一百三十四名口皆系大举之前功次合候命下之日备咨都察院转行川贵巡按御史将孙贤石邦宪先次得获功级行令分巡官查验收入今次大举功内题奉钦依备咨前来准此臣自委官防截至大举至今通计擒斩俘夺共一千八百五十六名颗口内擒斩七百八十二名颗俘获贼属男妇五百九十一名口夺回被虏男妇四百八十三名口为照先据布政司通报铜平旧在册首从苗贼共计一千二百有零前项擒斩已七百八十二名颗系临阵斩获及在山摉扒真正苖贼其巢寨屋窖米谷财物俱为我兵烧掘尽絶又十一月初四初五十二月十九二十四日连旬冻雪深厚尺许各哨俘获解到贼属验多肢体瘃裂殊非人形审据吐称逃匿林菁之苖冻饿身死在内者不少纵有存者不过掘食草根度命其得穿山走脱逃入各土官衙门数亦不多追究可得此皆仰仗皇上吊民伐罪之威上天辅佑之应也目下春入渐深东作将兴土兵思归务农臣一面督令该抚及守备官招抚残党许以不死听其投顺随宜安插量留精鋭旗军打手及附近土兵人等防守并挨捕不服招抚余党外其贵州宣慰普安等司州兵悉放归农以省军饷再照湖广蜡尔山下数寨不服招抚合夥贵苖为恶臣具题剿其太甚及进兵之初复行抚谕冀其改过各苖稔恶不悛窝藏贵苗有名贼首麻得盘吴旦逞等仍又助凶不时前来暗冲营寨若不诛除必为後患臣已责成该地方永保二司宣慰彭明辅彭荩臣酉阳司宣抚冉玄会兵攻剿取其魁渠抚其余衆务使伐当其罪而知警抚服其心而知恩地方削平酌定善後事宜另行一并具本奏报缘系【云云】
苖贼突刦思州疏
题为漏刃恶贼纠集残苖突入府城虏害官民事臣於嘉靖三十年二月二十九日据湖广平溪卫申报本月二十六日巳时据被虏走脱思州府民人黄相报称有苖一夥忽於二十五日巳时进入思州府城捉虏府官焚烧房屋杀虏人畜财物等情飞报到臣一面督令各该哨堡官兵粘踪截杀随行贵州分守思仁抚苖右参议刘望之备查前贼的系何处村寨始从何来继从何往虏去思州府官吏民人等并被害若干刦去仓库钱米若干印信有无存亡及令吊取该府知府李允简逐一查勘去後三月初七日据该道呈覆遵依亲诣思州府查看得城内居民不上十六七家知府李允简等具称二月二十五日巳时正在外升堂画卯各苖陡然忽到城外称系瞿塘等卫前来替班防守军兵比有瞿塘卫防守百户陈堂絶无一名出哨探报该府故不得知况系白昼失於防闲以致一时闭门扞敌不及被苖冲入其为首者果系龙许保吴黑苖及湖寨不知名一瘦老汉另有小头目八人亦不知寨分姓名其持枪带刀向前好汉实数不上八十余人名贼向李知府吓说如今定要将你进寨替我主张招我安生便罢又央李知府说你传与石参将只莫要发兵截我便饶你命等语二十五日刦府城後因库藏空虚民户寡少无所大获各相埋怨住劄一日商量欲分作三路一路由马口司一路由鬼洒溪小羊山一路由茅坡等处肆行刦掠地方随有探事苖人来报说抚按爷都在镇远见今调委杨通判何守备带领土军马前来策应方才惧怕於二十七日早止分两哨行止半途复有探事苖人来报有石参将已发多兵各处截路各苖惊慌复又会聚苖罗板寨作一夥由茅坡省溪等处前去不知经由何路归巢因此李知府王知事卢经历并府吏张自丙蒋辉陈天相并民人脱身回还者颇多三月初一日午後据清浪卫差军余吕秀回称各苖中途闻有石参将发兵截路不敢径回尚在藏躱不知何处山菁等情备查到臣本日随据原任参将石邦宪禀据原差伏路铜仁犵兵张思文等於思州茅坡装塘擒获打刦思州回还湖广呵保寨恶苖龙老四千户李珊土官杨通达土舍杨再仕於三渡河截杀箭伤恶苖七人夺获四川小平茶苖妇一口夺回被虏妇六口省祭吴经元客商二名冲散人口无数苖见追急将牛六只砍死塞路奔进茶溪山去讫续又据参将石邦宪禀据原分桃映装塘领兵千户安大朝率领四十八旗屯乡兵截杀夺回被虏男妇七名口驴一头牛二只指挥奚都领铜仁司乡兵杨科等於地名木寨生擒苖贼一名龙老乔斩获首级二颗龙老青龙平留夺回被虏男妇一十九名口指挥王世臣千户杨凤鸣领凯兵李元秀等乘虚直捣唐寨擒获妇六口不肯前来尽皆杀死只背首恶龙得者亲女一名约年十二岁夺获马二匹衣物等件十余背指挥周鼎领乡兵张思文卢思刚等於龙塘伏路夺获被虏男子三人牛三只武举千户陶增家丁陶兴陶才夺获被虏男妇二名口又据参将石邦宪禀本月初二日思州都坪司被虏土官何世麒脱出回至铜仁府合行禀报等因到臣据此案照臣钦奉勅谕征剿贵州铜仁苖贼先後通计擒斩俘夺一千八百五十六名颗口除夺回被虏人口外实擒斩七百八十二名颗俘获贼属男妇五百九十一名口尚遗首恶龙许保吴黑苖未获其母妻妾弟男一夥俱已受擒获该哨官兵节称十一月二十八日宣慰安万铨部目底苏擒获龙许保未解节经督查及审据贼属被虏人等俱称残苖穿山走脱四散逃躱各处者数亦不多且春深东作将兴土兵思归务农臣一面督令该府及守备等官招抚许加存恤随宜安插量留精鋭旗军打手及附近土兵人等防守并俟捕不服招抚余党其贵州宣慰普安等司州兵悉放归农已经具题即行招抚随据贵州宣慰安万铨亲到臣军门查审执称龙许保吴黑苗母与妻妾弟男一颗悉已擒获二苖不知逃匿去向委实未得今据前因为照铜平苖贼擒斩数多脱逃各处之苖探得官兵掣散陆续濳回虽行抚恤尚多未知但村寨窖藏米谷财物尽为我兵烧掘妻子俱各就俘无食依倚易於鼓动遂被龙许保等四下纠集湖川残苖拌死出刦财物且求旦夕之活其铜仁朗溪提省思南等处提备严谨不敢奔突查得思州府隔离苖寨七日之程地方窵僻城内居民不满二十家少兵把守及查得猾苖不由铜仁提省正路陆续透从小路穿山伏林至清浪地名边浪孙家庄集聚装作调来换班防守军兵突入府城虏刦仓库钱粮杀虏人民财物无数虽该府知府李允简署印知事王月谦经历卢蕙中途脱回该府并经历司儒学印信俱各见存但生民被其虏戮库藏被其刦掠贻害地方甚为惨酷所据各该地方守土官员俱合有罪参照贵州巡抚都御史任辙总兵官沈希仪亲临贼巢执馘数俘徒知蔓草之已除不虞死灰之能燃铜仁切近之处布置颇严思州偏窵地方周防欠谨卒然变起莫能支吾协同镇守贵州提督清浪参将刘凤驻劄清浪相去思州仅三十余里贼至不知策应贼退不能追截屡称患病情愿告休怯愞无为未展一策戴罪原任参将石邦宪先委统兵立功杀贼见留铜仁防守所刦地方原非其责残苖复聚亦欠关防及发兵截苖归路颇有擒斩微劳功过亦足相揜分守思仁抚苖右参议刘望之职任抚苖招徕残党适在撤兵之初方议抚处之宜恩信未俘於一时事变横生於所忽思石兵备道佥事喻冲驻劄思南专防播贼之难悬隔铜仁弗与征剿之谋非力所及原情可恕思州府知府李允简委在铜仁随军纪功毕事回任方及五日仓皇被执先事之防已疎艰难多端全印之术亦幸以上各官职任虽有大小均有失事之罪及臣奉勅征剿进兵五月略不能以及远虑不足以识微诛之不能尽其类抚之未能服其心魁渠漏网残党窜伏敢濳入於僻郡致祸延於生灵臣之罪独多於诸臣者也如蒙乞勅该部议拟将臣首加罚治其余诸臣分别轻重亦量加罚念地方急在用人使各戴罪跟究前项贼徒惟龙许保吴黑苖罪恶深重必正典刑其余残党或有未闻招抚之令外为二酋诖误内为饥饿所逼相随打刦一面抚处其有怙乱不悛仍伏山林不服招抚者查照臣原题奏事理将臣所留防守精鋭旗军打手及附近土兵人等相机剿捕务在必得使余党帖服地方获安为此具本专差千户仇爵亲齎谨题请旨
截获苖贼疏
题为漏网残恶复纠出刦官兵截杀获功事臣於嘉靖三十年四月二十二日据贵州布政司分守新镇思仁兼管抚苖道右参议刘望之呈报铜仁府申奉本道督发各把截官兵临阵生擒叛苖田老雷龙老比等五名到府当该知府邹廷泽督同委官各府卫经历徐稻方希顔审据供称嘉靖三十年三月内有湖广蜡尔山等寨苖头龙老远等十余人各骑坐马匹前到贵州各寨相约唐寨龙得者普杓寨龙老革地寨龙葛鮓田坪等寨不知名苖头等要行出刦比龙得者等依允砍牛断话各回收拾至本年四月初三日来到地架寨苖龙老央寨取齐通共男妇七百余人始於初四日起程比有蜡尔山苖头龙老远龙老哦地架寨苖头龙普娘略变寨苖头龙渊抱水寨苖头龙老革地寨龙阿贯地架寨龙央老各骑马匹俱向前打路於初五日早到平头上囤虏得牛马祭旗商同要去攻刦石阡印江所管板桥昔陀浃口等处探知各处关隘严谨兵多惧怕不敢前进止将公义洋溪骆映屯一带地方搜抢得牛马家财人口不计的数齐转回头於十二日过省溪地方被伏路官兵对敌我们不过次日行至猫儿囤不料又有官兵数多装伏各塘齐起截杀当将我们前锋骑马头脑人杀了两三个倒下马因此惧怕各不相顾将虏来牛马人口并自带来的器械尽数丢弃奔败间被衆兵追杀斩首数多及将我苖五个并连首级苖妇同人口牛马陆续解府本道发府审取前情是的除将各犯并苖妇苖仔俱监候又督同委官经历徐稻方希顔亲将首级逐颗纪验及带熟苖麻顺并乡健人等眼同辨认俱系真正临阵擒斩恶苖诚为奇绩似应从厚犒赏以励来效今将审过口词并验过功次呈报到道亲自覆审实获生擒苖贼五名贼级六十六颗见获人口二百名口明白造册具由呈报到臣案照臣奉勅征剿铜平苖贼先後擒斩俘夺共一千八百五十六名颗口除夺回被虏人口外实擒斩七百八十二名颗俘获贼属五百九十一名口俱经具题讫尚有三哨续报擒斩俘夺另共有八十五名颗口在案未及具题臣看各贼擒斩颇多春深兵丁难以久屯即行招抚随议同该省巡抚都御史任辙审度要害於石子坡黄蜡滩坝地岗木桶龙于四十八旗等一十二处设立哨堡量留精鋭军兵防守及相机挨捕不服岂料首恶龙许保吴黑苖等原未擒获乘隙濳回纠拽透从山路突至思州僻郡刦害官民财物甚为失事罪不可逭臣复看得苖贼既刦思州必为得计且自分必诛招抚虽加必不见信况饥困无食势必旋踵复出臣即移缓就急先抽拨湖广乾州五寨二哨防兵共八百名晃州哨防兵二百名前赴铜仁听原任参将石邦宪会同抚苖参议刘望之调度分布鵰擒首恶龙许保吴黑苖及防截怙终出刦残贼去後今据前因为照苖数本不甚多然敢于出刦地方者由首恶龙许保吴黑苖未除纠合湖川二省残苖乘官军掣退出刦虏食负重远来我军伏路截杀以逸待劳获功数多中闲另验有苖妇装作为苖人不准作功者三十余口党类无多亦从可知臣除将获功官兵自指挥以下核实功次分别犒赏外照得原任参将石邦宪分守抚苖右参议刘望之调度有方官兵効力截杀多功似当甄録缘思州失事见为参论但石邦宪留委铜仁防守思州地方原非其责刘望之适在掣兵方议抚处机宜未定变出不意先过後功亦足相掩伏望皇上悯事变之不测势力之难全乞勅该部将二臣以功赎罪免其罚治量为甄録责其後效何胜感戴臣又查得首恶龙许保吴黑苖今次内防官军捣巢不曾出刦但各苖实由主使魁首不除终为作梗地方难以平靖臣多方计处相机鵰剿务期必获以絶祸根其余残党并脇从者除已抚处外其未听抚者再行抚苖等官开示恩信听其投抚照旧安挿务使畏威怀惠苗人帖服地方永赖而後已缘系【云云】
擒获首恶龙许保疏
题为擒获勅内坐名首恶叛苖事嘉靖三十年五月初七日据贵州布政司分守新镇思仁兼管抚苖石参议刘望之防守铜仁原任参将石邦宪委守备指挥张大儒押解极恶贼龙许保等到臣复?各官呈称访得湖贵川省叛苖惟龙塘寨龙许保为首奸深计大膂力过人势压衆苖易於啸聚此恶不剪余患难除况又闻约三省苗头吴黑苖龙老远龙得者等欲再出刦只得重示悬赏秘遣乡健李宗一杨春秀吴永富入栗凹鲁母等寨责令顺苖麻得盘吴老逞旦逞等计擒查得龙许保因四月十三等日衆苖出刦至猫儿囤地方被官兵截杀大败回巢方知惧怕不敢即出至二十日带同伊族恶党苖人龙重阳龙郭大来到伊亲田坪寨苖头吴柳苟家吊丧是麻得盘因就赚请过鲁母寨吴旦逞家求伊女与许保为妻比吴旦逞佯为许允设酒欵待以致龙许保等欢喜痛饮深醉麻得盘吴老革吴旦逞父子兄弟等方敢下手将龙许保并龙重阳一时绑获欲行解报间被龙郭大脱走与吴柳苟前去纠集龙塘鬼提都库骂劳等寨残苖前来欲行抢夺麻得盘吴老等星夜来报本道并石参将处发兵前去接护有石参将身自督领指挥周鼎陈继爵刘良贵等押带汉土精兵二千五百名直抵伊寨护取彼田坪龙塘等寨恶苖惧怕各遁去讫随有各寨苖人闻知陆续前来俱称许保乃系苖王若要将伊解官我们衆苖亦愿大家送出如何只吴旦逞麻得盘吴老等得了赏银今我苖巢寨人口杀毁殆尽穷迫难存今乞要重重犒赏永不背叛石参将星夜禀报军门蒙批已行刘参议若得获首恶地方获安小费不必计较石参将遵依在彼随宜给赏除原悬赏外复加赏计谋下手擒拏许保及各寨情愿听招苖人讫将龙许保并龙重阳押解前来等因呈报到臣据此案照先该臣节奉勅谕督率官兵克期三省进攻自入山并猫儿囤等处先後截杀功次陆续俱经具题讫惟有首恶龙许保狡诈百端濳遁末获臣看得此贼极恶终为後患官兵进剿已焚其巢寨收其积聚获其妻子当此奔败之余东潜西伏虽有多兵亦无所用惟踪迹所在用计擒捕仍以精兵鵰其余党则可以费省而事集会同巡抚都御史任辙计处方略分立营堡把截要害专以擒捕鵰剿之事责之参将石邦宪与抚苖参议刘望之凡事计议而行仍行镇守贵州总兵官沈希仪提调催督各贼前慑大征之威近惩猫儿囤之败其中听抚诸苖如麻得盘麻顺吴旦逞吴老自出见官口称数年地方之祸皆龙许保一人倡首致我衆苖不得安生若许保不死我苖决为带累身家难保等语因担认擒献许保以免後患乞发兵策应恐有抢夺节据参议刘望之参将石邦宪会报又经督行湖广湖北道守巡官参政陶钦夔副使刘天授陆续发打手土兵二千名前去策应今据前因臣除将本犯审发湖北守巡兵备各官覆审监候外参照极恶苖贼龙许保稔恶多年贻害三省铜仁之郊野已为丘墟湖川之疆界时被侵扰杀戮则婴孩不遗抄括而鷄豚为空至於攻打省溪印江石阡思州等衙门虏官夺印掠烧仓库虏质人口肆其凶残略无忌惮恶贯满盈神人愤怒已不容於同类岂能逃乎法网从来苖顽党恶相济未有肯自执首恶以求欵附者此皆伏遇我皇上神武布昭至诚感神故能使魁渠俘馘丑类革心以背公死党之夷一旦变为向风慕义之举祸根已除衆心解散苖势衰弱余党窜伏臣等凭藉威灵若处置得宜则地方兵祸可冀销寝臣又查得先年总督军务右都御史王来擒获苖王贼首韦同烈曾经押解赴京典刑合无查照前例将龙许保槛解赴京伏法市?以雪衆愤或念道里遥远动经旬月诚恐中途瘐死不无遗刑惟复就近遵照军法会官径自处决缘系擒获勅内坐名首恶叛苖事理未敢擅便为此具本专差承差杨胜春亲齎谨题请旨
谢恩疏
奏为谢恩事嘉靖三十年五月二十七日准兵部咨职方清吏司案呈该本部等衙门会题兵科抄出巡按贵州监察御史董威题为漏殄叛苗复肆猖獗攻打府治参论地方失事缘由覆题奉圣旨朝廷设置总督欲其事权归一以尽除苖患张岳原奏分哨进兵又称湖苖听抚今乃攻陷府治虏杀守臣失事重大即当拏问处治念系紧急用人姑且与做兵部右侍郎兼右佥都御史职名戴罪任事仍前住俸钦此钦遵臣即於本日望阙谢恩到任照旧管事外伏念臣本以章句诸生粗谙文墨军旅之任非其所长属以铜平苖情急在用人皇上兼收羣材不遗樗栎俾臣总督三省融处兵粮相机抚剿臣於去年九月内分发哨道责任将帅颇有俘获势将宁息不意首恶逋逃残党饥逼隂听土官之谋公行思州之刦意在困臣且酿後祸揆厥所由皆由臣节制欠严谋略疎阔之所致也伏蒙圣恩矜其愚昩曲赐生成以斧钺必加之罪纳之天地包容之中仅镌官阶尚畀事任部伍不移节制仍在罪重罚轻感激涕出虽希斲之指已伤而一割之志未巳臣敢不整饬戎行宣示恩信兵有所不加而诛止及於逆命备不敢忘设而虑尤创於几先不但靖寇兼冀息民庶收桑榆之功以答乾坤之造臣无任受恩感激之至为此具本专差百户金子麟亲齎称谢谨具奏闻
参究主苖酉阳宣抚冉玄疏
题为奸恶土官隂党残苖屡攻衙门乞行处治以正国法以杜後患事嘉靖三十年五月初七日据贵州布政司分守新镇思仁兼管抚苖右参议刘望之防守铜仁原任参将石邦宪委守备指挥张大儒押解极恶贼首龙许保前来臣当堂对衆面审吐称今年虏刦思州我贵州残苖不多俱是酉阳管下地崩岑地龙箐小平茶沙留等苖伊司头目张魁主使前去攻打又将黑骡一匹卖与许保骑坐与银一十五两等情据此该臣先据都坪长官司被虏走脱土官何世麟前赴军门投见亲审本官执称亲在贼夥多有酉阳土人目兵在内同刦思州各人身穿斑丝斜纹绫紬衣服手执花枪花牌鈎刀俱是该司号色军器比与衆苖衣服器械不同等情又据平溪卫指挥袁宗文禀称思州府被虏脱回伊亲监生周廷琏与伊手帖说称清浪军人董伏二重复被虏至龙罩坐讲前项刦思州贼内有酉阳头目张魁并地名地崩岑等苖等因备抄原书前来又据贵州分守抚苖右参议刘望之呈解被虏放回人民苟仁到院供称被地寨苖人龙十观等锁虏到寨见一苖身穿斜纹白绫短衣红紬长裙前到地比仁密问寨内被虏日久妇女称系酉阳差来查被虏人口等语又据永顺宣慰司申酉阳冉玄因见苖平兵退地方无事恐怕上司根究攻打平茶杀虏官印罪大商同舍目覃凤等计约各苖龙许保吴黑苖等攻打思州将妇女四口皮箱一个马二匹送与冉玄段疋衣服分衆把总等情案照酉阳宣抚冉玄先於嘉靖二十八年七月内为因湖广镇溪所惯恶土指挥田应朝奸计跋扈苖兵衆多以女招配资其声势无故擅将平茶洞长官司土人尽行杀虏抄夺土司印信虏辱土官妻女已经具题查究间仍敢谋吞平茶地方将虏去已故土舍杨正嵩庶子杨通一立为土官拘在伊司仍以杨通一出名掜报兵数又擅将夺去印信用钤册领冒支平茶土兵预放进哨粮银八百九十二两五钱臣看得平茶既破印信人口俱称酉阳虏去要见各官有何凭据交与何人显是酉阳盗冒严行分守该道右参议孟淮追出前项粮银如数还官见贮黔江县库附照行布政司及该道查勘应袭土舍嘉靖二十八年十二月二十九年正月间冉玄因臣参究其谋吞平茶之罪与田应朝商令伊家人田喜安等买拽前项叛苖先後攻打印江石阡府县使地方失事臣必得罪换官前来总督方可图灭前案彼时虽闻人言尚无实证及被虏走回千户安大朝赎出知县徐文伯各执称被虏之时有苗贼龙得者等向职说是田土官用银一千两买我衆苖来打你地方如今有个田土舍见在此安大朝徐文伯亲见土舍身穿緑缎短袄头带圆?年约五十余岁等情臣思得冉玄为纠苖之腹心而田应朝乃冉玄之手足先得应朝或可以伐谋寝祸臣即着落永顺宣慰彭明辅计获田应朝及田喜安等一并解官审发吊取千户安大朝知县徐文伯审执苖贼攻打印江时各官识认得田喜安面目的确田喜安亦认得徐文伯安大朝俱经招承服罪监故讫随责令冉玄将平茶人口印信吐退岂料将钦降原印仍占留伪造假印交还平茶臣逐查平查日行申报卷内验出先後印文差异就督行守巡该道辨验一并查究去後复查得蜡尔山下地崩岑沙留地龙箐小茶平先年系属镇筸苖寨後因田应朝与冉玄缔为姻好同恶相济故将前寨割送冉玄管辖冉玄得此数寨愈加胆大节年隂令张魁等勾引恶苖复刦郡县以成中伤之计一则使臣旁徨待罪极力周防无暇追理其咎一则料臣罪黜以去新官接管一时不知详细得以延捱出脱且思州被刦道路諠传系酉阳主使该贵州巡抚都御史任辙驻劄镇远先有所闻已经题称酉阳宣抚司所辖苖寨尚多逋逃今次出刦传闻亦相纠聚乞勅臣责并该司献其首恶等因参照酉阳宣抚冉玄封豕之性肆毒无厌欲大封疆不惮屠戮之惨久通苖丑甘为?引之原信头目覃凤张魁为爪牙侵占贵州沿河佑溪司土地以畀覃凤又占湖广地崩岑贵州九江等处地方以居张魁诸司力不能敌束手受夺又伪造平茶邑梅平头等司印信揑申文书以行构害其攻平茶将已故土官杨再显剥皮抽肠又将该司丁壮杀戮千余婴儿五百余口纵火烧死惨不可言湖广川云土官未有若是之纵肆者该地方守巡兵备等官明知其恶法令不行只得姑息曲为隐蔽以故愈肆猖狂罪案累年不决臣思止沸去薪除恶务本冉玄神奸鬼谲既能号召苖蛮虎噬鸱张又敢唆苖攻打城郭见臣欲究其罪则设计相倾为谋滋长况其变诈纵横足以鼔动上下其金银土货足以结交弥缝其文移便给足以骇惑听闻若复诿为土官姑息不治纪网废弛法度不行边患苖情终无定期如蒙皇上明见万里深究乱阶乞勅该部再加详察将冉玄先今所犯事情行臣勘究先将主使拨置头目覃凤张魁责该守巡兵备等官勒限拘拏到官审究窝苖通苖及夥刦思州缘由解臣覆审然後行提冉玄果有干碍一并治罪以示土官臣又访得湖川土官专一收留各处光棍无赖成羣潜住京城打听事情或交通贿赂或央求面分或腾驾谤言挟害上官或掜传是非诳惑愚民乞勅该部行缉事衙门但各土司有光棍人等潜住京城如前所为者尽行禁逐其所賫带金银私帖等项追究入官应治罪者治罪庶奸人知警戒而纪纲自正缘系【云云】
报过抚剿残苖疏
题为遵奉明旨剿抚残苖事嘉靖三十一年四月十五日臣据贵州布政司分守思仁道兼管抚苖右参议刘望之贵州按察司整饬都清兵备原监督副使赵之屏分守贵州铜仁等处地方右参将石邦宪会呈奉臣批据各职呈照得铜平所属各寨叛苖先自大举各寨征剿及猫儿囤截杀并擒获首恶龙许保等功次俱经通行呈报已蒙题奏外访得各残苖屡遭挫?恶状消沮奔窜岩峒无地投生分遣乡健齎执火牌进寨宣谕朝廷恩威准许招抚各苖喜得生命
各具情词跟随各役赴官投递愿听抚处随查得二司所属共三十寨原苖共一千七百八十一名今除大征并截杀鵰剿奔跌冻饿等项陆续死亡外通共止存四百九十八名较之大征以前原数死亡不止三分之二犹恐不的比因各苖赴抚苖道支给赈济口粮行府查报名数相同见今各苖市买牛具种子鱼盐俱听坐寨乡健带至铜仁府与市民两平交易龙塘栗凹等寨讲理私讐亦俱赴道诉理听与处分村居遂渐稠密道路行旅往来早暮随便自去岁八月迄今地方无警居民安业等因奉批各苖虽听抚尚有吴黑苖恶名亚於龙许保已经题奏在於必得近日藏在何处曾设何策用何人购捕何时大约可得此贼不除终为地方之患不可狃於习俗之见为含糊姑息之计仰再会查详报缴依奉查得新寨原苖四十九名除大征鵰剿之後止存吴黑苖并小苖二名祗因龙许保既擒之後伊即惊遁未出虽据屡次具状令小苖投诉乞生各职亦未敢听信中止一向协力设计且将伊族长吴党所亲男吴永顺拘留执当着落跟要无柰本贼伤弓之鸟遁迹愈坚菁大山深东藏西躱欲为围困之计只因班师既久难请动调大兵欲为鵰剿之计又因抚处已定难并惊扰各寨似此暂无所施只得另行计擒免到剿抚两悞况思原奉明旨曾有胁从余党随宜招抚之条今苖已定地方已安惟此一贼料是离羣穽虎终难脱网若不先行呈报祗恐有负明旨合无准容先将已抚残苖省令安生免复惊惧仍将吴黑苖催行石参将秘计擒献不致疎虞庶几苖人得分顺逆居民得保治安实为地方之便等因并据湖广布政司分守湖北道兼管抚苖右参政陶钦夔湖广按察司整饬辰沅兵备副使高节分巡湖北道佥事曾才汉分守镇篁等处地方右参将孙贤会呈查得镇溪千户所并篁子坪长官司各所辖苖寨共三十四处除崖洞板栗茅冈泠水溪等处原系叛苖寨分已该官兵攻打将苖龙亚者等俱已生擒及将各巢寨烧毁无存其余原经招抚并征後无过共二十八寨内镇溪千户所管下一十二处听抚苖人龙老党等二百一十名筸子坪长官司管下一十六处听抚苖人吴老朶等五百三十八名自嘉靖三十年正月内班师之後镇溪各苖俱赴永顺宣慰彭明辅处筸子坪各苖俱赴保靖宣慰彭荩臣处各领榜给赏鱼盐回寨安插耕种各宣慰责差头目带领家小并健目人等坐寨各苖有欲收买鱼盐生畜听健目带领各苖前到乾州市两平交易并不敢生事为非重复查明造册开报等因各呈到臣卷查先该臣遵照节经钦奉勅旨切责严行各该抚镇等官上紧协心征剿事理钦遵将三省应剿稔恶叛苖分布哨道画图贴说通行劄委各哨监统等官克定於嘉靖二十九年九月初三日一齐举兵进剿续据贵州哨监督按察司副使赵之屏湖广哨监督布政司右参议张景贤四川哨监督按察司佥事今丁忧薛腾蛟各呈准统督铜仁右参将石邦宪湖广都行二司都指挥今陞清浪右参将李英镇筸右参将孙贤原任松藩副总兵李爵等手本开据各哨坐营领哨领队守备等官张铉王梦麒徐椿龄等报称自进兵日起至嘉靖三十年正月十四日止贵州哨官兵攻破原分进剿本省铜平所辖龙塘等寨陆续生擒首从苖贼龙老余龙小保等八十一名斩获首从苖贼龙董龙老保等并不知名首级共一百四十九夥俘获贼属一百六十五名口夺回被虏男妇一百二十四名口湖广哨官兵攻破原分进剿贵州铜仁司所辖麻铜等七寨生擒首从苖贼吴政等斩获首从苖贼吴老课吴昔奴等并不知名首级及攻剿本省不听抚镇筸所辖崖洞板栗回保昔朗泠水红崖下水板凳着安等寨生擒首贼龙求南龙亚者龙老子龙老官吴老莽龙各者吴老那斩获首贼龙补那龙七柯吴保恰吴晩儿等首级并攻摉贵州原剿新寨等八寨生擒首从苖贼龙老革龙柳普吴老跳等斩获首从苖贼吴老坦吴老马等并不知名首级共计陆续生擒四十六名斩获首级一百一十三颗外俘获贼属二百一十名口夺回被虏男妇一百四十八名口四川哨官兵攻原分进剿贵州平头司所辖塘寨等八寨生擒首从苖贼龙史洛等斩获首从苖贼龙柳补龙老七等并不知名首级及攻剿本省不听抚酉阳管辖鬼益等寨生擒首从苖贼龙老嗏等斩获首从苖贼麻老忙等并不知名首级并攻摉贵州原剿龙塘骂劳等寨生擒首从苖贼龙老王等斩获首从苖贼石老懒等并不知名首级共计陆续生擒七十一名斩获首级一百八十六颗俘获贼属二百零二名口夺回被虏男妇九十一名口各开报到臣及查贵州四川二哨统督参将石邦宪都指挥孙贤未进兵之先领兵四路把截陆续擒斩俘夺共二百七十名颗口已经题奉钦依收入大举功内总计先後通共擒斩俘夺一千八百五十六名颗口及查各贼巢寨屋窖米谷财物俱为我兵烧掘尽絶及审俘获贼属吐称虽有逃匿山菁之苖多冻饿身死虽有存者不过掘食草根度命其得穿山走脱逃入各土官衙门数亦不多臣看得春入渐深东作将兴土兵思归务农除行谕残苖许以不死听其投顺随宜安插量留精鋭军兵防守并挨捕不服招抚余党其余大兵行令撤散已於本月二十七日具题外本年二月二十九日据湖广平溪卫申称本月二十五日有苖一夥突入思州府城捉虏府官焚烧房屋杀虏人财等情飞报到臣一面督令各该哨堡官兵黏纵截杀及行贵州分守该道抚苖参议刘望之体查得前项苖贼系龙许保为首并未获吴黑苖等情备查到臣备将各该地方守土失事官员参行兵部覆题间本年四月二十二日又据参议刘望之呈称本月初五等日苖贼出刦平头猫儿囤等处又该官兵擒斩俘获二百七十一名颗口呈报到臣及查得本年正月十四日以後各监统等官续报三哨通共续报擒斩俘夺八十五名颗口在案一并具本於本年四月二十八日具题讫本年五月初七日据贵州守参等官刘望之等呈称悬赏设计擒获极恶贼首龙许保连人呈解到臣审发湖广湖北守巡兵备道审供监候即於本月初十日具本奉行兵部覆题奉圣旨张岳等既擒获首恶着待事宁之日巡按查明功罪一并奏请仍着严督各官务在剿絶余党以靖地方龙许保着彼处会官依律处决枭示钦此咨臣钦遵会行贵州抚镇等官遵照钦依内事理於本年八月初七日将首恶龙许保押赴市曹依律典刑枭示及具本题知外又该臣看得未获吴黑苖亦系屡奏有名与龙许保同为恶务期必获庶不怙终作梗又经严督各该抚苖守巡兵备参备等官设法计擒并鵰剿胁从余党随据分守参议刘望之呈称会同参将石邦宪严督委官指挥王世臣等督兵於龙塘等寨雕剿陆续擒斩俘夺总共三十二名颗解验明白造册到臣案候在卷三十一年四月内据贵州参议刘望之副将赵之屏参将石邦宪呈称铜平残苖剿抚已定缘由前来驳行各官再查及行仰湖广守巡湖北兵参等官查勘镇筸各寨听抚苖人造册缴报去後今据前因臣会同湖广镇守总兵官平蛮将军东宁伯焦栋巡抚右副都御史屠大山四川巡抚右副都御史戴鱀贵州镇守总兵官都督同知沈希仪巡抚右副都御史奉旨革职冠带办事任辙议照铜平镇筸等处叛苖已该大举官军征剿及先後防守截杀鵰剿总计擒斩俘夺共二千二百四十四名颗口贵州招抚过四百九十八名湖广招抚过七百四十八名其奏内有名首恶龙许保仰赖我皇上威德使其丑类自执以献已正典刑衆愤已雪三省地方因以宁谧止有新寨苖首吴黑苖一名漏刃未获臣惟此贼因计擒龙许保之後即带同亲信一二苖人远遁深山依恃深阻日则援崖哨望虽风吹草动彼亦猜防每遇乡导或顺苖一二人空身无兵甲者方得近前相去三四丈相见打话若四五人以上不问有无兵甲伊即惊疑闪避莫能相近草木蓊密岚雾翳深东躱西藏又无定在只可计擒难以衆取欲举官军围困摉捕因大兵撤散已久尤恐惊动方抚之苖诚有如各官所呈者如蒙乞勅兵部再加查议合无将臣俸粮照旧住支仍听臣督并原监督按察司副使赵之屏该道分守参议刘望之分守参将石邦宪设法计擒稍迟岁月暂示以寛缓之意俾其疑虑稍解防备稍寛人得近前一举就擒以度後患其已抚过余党残苖仍听臣随宜招抚省令革心向化永为良民以安地方如此庶上可纾九重南顾之忧下可致三省边氓之福而臣瘝旷之罪亦或得以少逭矣除计处善後事宜另行具奏其三省监统领哨领队抚苖等官功罪并贼犯首级先该各纪功官查明造报听各该巡按御史核实径自造册奏缴外缘系【云云】
斩获首恶吴黑苖地方事宁完报疏
题为斩获首恶苖贼地方事宁完报事臣於嘉靖三十一年十月初八日据贵州布按二司原监督整饬都清兵备分巡新镇道副使赵之屏分守思仁道兼抚苖右参议刘望之整饬思石兵备分巡思仁道佥事龙遂会同分守贵州铜仁等处地方右参将石邦宪呈称斩获首恶苖贼吴黑苖首级到臣随准参将石邦宪手本开称自大征之後节奉总督并抚按总兵行委设计擒斩首恶会同抚苖参议刘望之重行悬赏屡差乡健督同苖长顺苖各用计擒斩及将吴黑苖叔吴党所亲男吴永顺羁留府城激其速图後因久未成功又蒙责成原监督副使赵之屏坐委乌罗郎溪二司土官田兴邦杨瑛图取必须彼此合谋同干本职节行乌朗二司及差头目卢思刚督率守催又该分巡思仁兵备佥事龙遂据土官田兴邦禀据土舍杨胜原报称本贼因参府衙门乡导人等窥捕太严以致疑惧尤甚防备愈密不便动手遂将原差乡健人等通行禁止不容入寨及将原羁留吴永顺放回以安其心庶事可图至本年八月二十四日该乌朗二司守寨人役刘甫等将吴黑苖首级斩获随该抚苖道审据原差乡健萧奴祝银同等并被虏放回乡兵罗彬各称吴黑苖的於八月二十四日该乌朗二司差人刘甫等入寨计斩首级背行因地所寨苖追赶争功丢弃首级被唐寨苖人龙章保寻获用火烘乾藏匿在家图讨厚赏续该分巡思仁兵备佥事龙遂量给犒赏督责土官田兴邦於本年九月二十五日方才追取首级前来及取土官张文贵等原割两耳各道督同思南铜仁二府知府李寀邹廷泽乌朗二司土官杨瑛田兴邦等辨验明实取结具由解验等因据此卷查先该臣遵照节奉勅旨切责严督各该抚镇等官协心征剿事理钦遵将三省应剿叛苖举兵征剿自嘉靖三十年正月内撤兵并撤兵後猫儿囤等处截杀及计擒首恶龙许保先後功次俱经陆续俱题讫又该臣看得苖首吴黑苖漏刃未获亦系屡奏有名与龙许保同恶不相上下恐怙终作梗又经严行贵州都布按三司转行各该抚苖守巡兵备参备等官设法计擒首恶幷鵰剿胁从余党及招抚残苖嘉靖三十一年四月内行据贵州原监督副使赵之屏分守思仁抚苖右参议刘望之分守铜仁右参将石邦宪呈称铜平残苖剿抚已定止有新寨吴黑苖因龙许保计擒之後伊即惊遁已将伊族长吴党所亲男吴永顺拘留执当着落名下跟要无柰本贼伤弓之鸟遁迹愈坚只得另行计擒免致剿抚两误等因并据湖广布政司分守湖北道兼管抚苖右参议陶钦夔湖广按察司整饬辰沅兵备副使高节分巡湖北道佥事曾才汉分守镇筸等处地方右参将孙贤呈缴查勘过镇筸各寨听抚苖人造册前来该臣会同湖广镇守总兵官平蛮将军东宁伯焦栋巡抚右副都御史屠大山四川巡抚右副都御史戴鱀贵州镇守总兵官都督同知沈希仪巡抚右副都御史先革职冠带办事今病故任辙议照铜平镇筸等处叛苖已该大举官兵征剿及先後防守截杀鵰剿总计擒斩俘夺共二千二百四十四名颗口贵州招抚过四百九十八名湖广招抚过七百四十八名其奏内有名首恶龙许保仰赖我皇上威德使其丑类自执以献已正典刑衆愤已雪三省地方因以宁谧止有新寨苖首吴黑苖一名漏刃未获仍听臣督并原监督副使赵之屏该道分守参议刘望之参将石邦宪设法计擒稍迟岁月暂示以寛缓之意俾其疑虑稍解防备稍寛人得近前一举就擒以杜後患其已抚过余党残苖仍听臣随宜招抚省令革心向化永为良民其三省监统领哨领队抚苖等官功罪并贼犯首级先该各纪功官查明造报听各该巡按御史核实径自造册奏缴等因具本於本年六月二十五日具奏讫续该臣查访得吴黑苖往来湖广回保等寨依亲濳躱节差千户张克新李美张爱齎捧旗牌前往铜仁坐镇催功及行湖广分守湖北道抚苖右参政陶钦夔整饬辰沅兵备副使高节分巡湖北道佥事曾才汉分守镇筸右参将孙贤督并各该土官并守备防守等官多方爪探毋分彼此一体计擒及拣委指挥袁崇友千户江添泽等节次领兵前去协同贵州巡守兵备参将各官原委守备张大儒知府邹廷泽李寀指挥王世臣奚都经历刘仲芳土官田兴邦杨瑛吏目郝以芳田绍甫土舍杨胜原李承祖等分设计擒共收全策至本年八月二十六七等日节据贵州守巡兵备参将等官赵之屏刘望之龙遂石邦宪等报称首恶吴黑苖已该乌朗二司差人刘甫等於八月二十四日在寨斩讫及据乌朗二司土官田兴邦杨瑛各亦禀报相同行据各官回称所斩首级被唐寨苖人夺匿求赏等因就经驳查追取并严谕地所唐寨各苖不许争功讐杀及将杀死土舍土兵杨胜金等优恤去後今据解到该臣督同湖广按察司整饬辰沅兵备副使高节贵州整饬思石兵备分巡思仁道佥事龙遂当堂将解到首级并原割两耳逐一纪验明白除将首级发仰铜仁参将石邦宪转发苖出要路枭挂外为照首恶苖贼吴黑苖凭山菁之险恃种类之繁倡乱多年流毒三省攻衙门而虏官夺印刦村寨而放火杀人虐焰滔天肆无忌惮自夫大举之初负固梗化班师之後复出跳梁乃今罪恶贯盈天夺其魄遂使官兵用命一举斩获此皆仰仗我皇上神武昭布之所致况前此犂庭扫穴丑类久已胆落即今渠魁皆诛残党愈觉心畏地方自是而宁三省边岷庶有安枕之日矣除有功人员听该省巡按御史查照原行核查功罪一并查明奏请外为此具本专差承差邓伯阡亲齎谨具题知
小山类稿卷五
<集部,别集类,明洪武至崇祯,小山类稿>

[book_title]卷六
钦定四库全书
小山类稿卷六
明张岳　撰
书一【辩学】
与郭浅斋宪副
泉中及敝邑侍教累日晵益良多别後惘惘思念不置昨诸生有述执事临行时所示良知孝弟及明德新民之说良知之言发於孟子而阳明先生述之谓孝弟之外有良知前无是言也殆双江年兄以其心所独得者创言之於愚心不能无疑亦尝面质双江矣尚未尽也子思之言曰天命之谓性率性之谓道修道之谓教而又申之喜怒哀乐之未发谓之中发而皆中节谓之和夫以性道之广矣大矣无不备也而指其亲切下手处示人不越乎喜怒哀乐已发未发之间所谓戒惧者戒惧乎此而已所谓谨独者谨独乎此而已至孟子又发出四端之旨而特举夫赤子入井嘑尔蹴尔睨视颡泚以验良心之不容泯灭者亦可谓深切痛快无余藴矣学者只依此本子做去自有无限工夫无限道理固不必别寻一二字以笼络遮盖之也明德新民之说往岁谒阳明先生於绍兴如知行博约精一等语俱蒙开示反之愚心尚未释然最後先生忽语曰古人只是一个学问至如明明德之功只在亲民後人分为两事亦失之某?然请问先生曰民字通乎上下而言欲明孝之德必亲吾之父欲明忠之德必亲吾之君欲明弟之德必亲吾之长亲民工夫做得透彻则已之德自明非亲民之外别有一段明德工夫也某又起请曰如此则学者固有身不与物接时节如戒谨乎其所不覩恐惧乎其所不闻相在尔室尚不愧于屋漏又如礼记九容之类皆在吾身不可须臾离者不待亲民而此功已先用矣先生谓明德工夫只在亲民不能无疑先生曰是数节虽不待亲民时已有此然其实所以为亲民之本者在是某又请曰不知学者当其不睹不闻之必戒谨恐惧屋漏之必不愧于天手容之必?足容之必重头容之必直等事是着实见得自已分上道理合是如此工夫合当如此则所以反求诸身者极於幽显微细而不敢有毫髪之旷阙焉是皆自明已德之事非为欲亲民而先此以为之本也如其欲亲民而先此以为之本则是一心两用所以反身者必不诚切矣故事父而孝事君而忠事长而弟此皆自明已德之事也必至已孝矣忠矣弟矣而推以之教家国天下之为人子为人臣为人弟者莫不然矣然後为新民之事已德有一毫未明固不可推以新民苟新民工夫有毫髪未尽是亦自已分上自有欠阙故必皆止於至善而後谓之大学之道非谓明德工夫只在新民必如老先生之言则遗却未与民亲时节一段工夫又须言所以为亲民之本以补之但见崎岖费力圣贤平易教人之意恐不如是也先生再三镌诲曰此处切要寻思公只为旧说纒绕耳非全放下终难凑泊夫以阳明先生之高明特逹天下所共尊信者某之浅陋岂敢致疑於其说顾以心之所不安者又以为出於名公而不明辨以求通焉则为蔽也滋甚矣故得请教於左右愿反覆其说使愚昧终有闻也外有柬逹双江亦道此意更乞炤亮
答聂双江廵按
向承教格物说匆匆未及奉答此一义也古人屡言之及阳明而益详然鄙滞终不能释然者盖古人学问只就日用行事上实下工夫所谓格物者只事物交接念虑发动处便就辨别公私义利使纎悉曲折昭晰明白足以自信不疑然後意可得而诚心可得而正不然一念私见横据於中纵使发得十分恳到如适越北辕愈骛愈远自古许多好资质志向甚正只为择义不精以陷於过差而不自知者有矣如杨墨释氏岂有邪心哉其流至於无父无君此其病根所在不可不深究也来教云格物者克去已私以求复乎心之体也某谓一部大学皆是欲人克去已私以求复乎心之体也但必先辨夫公私之所在然後有以克而复之此其节级相承脉络相因吾学之所定叠切实异於异教之张皇作用者只这些子且如读书讲明义理亦是吾心下元有此理知识一时未开须读古人书以开之然必急其当读沉潜反覆使其滋味浃洽不但理明即此就是存养之功与俗学之支离浮诞者全不同岂有使之舍切已工夫而终日劳心於天文地理与夫名物度数以为知哉无是事也数年来朋友见教者甚多终是胸中旧根卒难扫除而私心习之既久又不忍遽除之也故贡所疑以卒请教又有一事近来见朋友为学者多去博观去学文字声口杜诗晋字徒费精神及至论学则讳言穷理二字恫疑虚喝左遮右盖此其病痛亦甚不小不识吾兄曾忧及之否乎日方为祖母营葬有一舍弟病虚弱之甚料理医药未能见效心事种种不佳未?所欲言惟冀炤察
又
钱令过敝邑辱赐今年乡书洋洋乎其言之也披卷疾读心豁目开然其中有可疑者不能默默大抵今之论文章者必曰秦汉盖以近时之软熟餖飣为可厌也讲读者必曰自得亦以传注之拘滞支离学之未必有得也夫真能以秦汉之文发其胸臆独得之见洋洋乎通篇累牍而於根本渊源之地未必实有得焉君子未敢以作者归之也况所谓秦汉者乃不出晩宋之尖新稍有异於今之软熟者尔实亦无以异也暗郁而不章烦复而无体奔走学者於谲诞险薄之域反不若浅近平易犹得全其未尽之巧之为愈也秦汉之文见於班马氏所载多矣其深厚醇雅之气明白正大之体曾有一言一字谲诞乎哉今之自诧为秦汉者恐未必於班马之书有得也有得於中则其发也必不掩矣乃欲厚自与而疑学者其亦可悲也夫自得之言出於孟子其意亦曰渐渍积累自然有得尔夫岂必於排摈旧说直任胸臆所裁而谓之自得哉三代而下数圣人之经秦火之後人自为说至程朱始明矣虽其言或浅或深或详或略然圣人遗意往往而在学者不读之则已如其读之也岂可不深造而致其详详读古人之书而有得其浅深详略之所存意有未安姑出己见为之说期於明是理以养心而已矣不在创意立说以骇人耳目也有是心而言又未或当其自蔽也甚矣呜呼学之不讲久矣文章议论古人讲学不以为先也今也穷日力以从事於此犹不得其要领况其远且大者乎此类得失本无足辨然塲屋去取学者趋向系焉新学小生心目謭薄一旦骤见此等议论必以为京师好尚皆如此其弊将至诡经叛圣大为心术之害有不可不深忧而豫防者伏枕无聊故一伸其拳拳之喙伏惟裁教
又
二月中黄倪二生过惠安辱赐手教新诗及近刻诸书读其所为序说皆发明亲切尊兄於簿领之余而用心於内者乃益如此叹服书院习礼盖将使学者知举业之外有此一段本领工夫若於此信得及做得是日积月累滋味深长外而许多浅俗见解自然渐觉轻小矣此学不讲已久今聚八郡之士终日羣居若不就日用最亲切处指示下手工夫使之有所持循据守以交相劝勉渐次有得而但务为浑沦笼统之语以诏之则恐听者未悉吾意其材质高者未必实用其力先已啓其好高助长之心其下者又随语生解借存养之目以为谭说之资此其病痛面目证候虽与俗学不同而其根於心术隐微反有甚焉者不可不察也昔夫子之教以求仁为先仁即心也心即理也此心所存莫非天理默而成之而仁不可胜用矣此数言者以夫子之圣七十之贤提耳而教之可以不终食而顿悟者而夫子则不然也顔渊问仁告之以克己复礼而其目在视听言动仲弓问仁告之以出门如见大宾使民如承大祭己所不欲勿施於人樊迟问仁告之以居处恭执事敬与人忠司马牛问仁告之以其言也訒而已顔子所闻者仲弓不得而与闻也仲弓所闻者樊迟不得而与闻也至樊迟所闻者司马牛又不得而与闻也圣门之教因人成就如此其曰视听言动曰出门使民曰居处执事与人皆就日用最亲切处指示人下手工夫故曰勿视勿听勿言勿动曰恭曰敬曰忠曰訒真如汉廷之法较如昼一使人即此目下便有持循据守才质高者不得躐此而不及者亦可以企此以有为所谓非僻之心惰慢之气自将日销月化於冥冥之中而不自觉此所谓圣门之学也无他只是有此实事实功而已矣夫岂在别寻一个浑沦之体以为贯内外彻幽显合天人使人爱慕玩弄而後谓之心学也哉且就讲礼一节言之如士相见冠昏乡射饮酒之礼之类不讲之则己如欲学者之讲之也则不但告之曰礼者理也理者性也性即心也心存则性存而礼在其中矣必使治其文也习其节也而又求之其义也则必据经传质师友而反求於心然後有以得其节文意义之不可苟者而敬从之夫然後谓之善学顾其中闲自始至终皆以实欲行礼之心主之为有异剽窃狥外以欺人者尔易曰同归而殊涂百虑而一致此言理本自然人不可私意求之尔既曰殊涂既曰百虑不可谓全无分别也故心也性也天也一理也然至论心自是心性自是性天自是天如人之父子祖孙本同一气岂可便以子为父而祖为孙哉昔之失之者既以辩析大精而离之使异今欲矫其失必欲纽揑附会而强之使同可谓均亡其羊矣不如且释同异之论令学者且就日用切已实下工夫如读书不必泛观博览先将学庸语孟端坐叠足澄心易气字字句句反覆涵泳务使意思昭晣滋味泛溢反之吾心实有与之相契合处如习礼则冠射相见等用之有时口识其节文大义亦当必求其所谓不可须臾去身者如曲礼少仪玉藻中所记动容威仪之节逐条掇出相与讲明而服行之坐时行时立时拜跪时独处时至应事接物时提掇精神常常照管使其容色无时而不庄敬动作无时而不节守少有放肆失礼则朋友又得指其失而箴规之如是虽於学问之渊源统纪未能深造然就此着实规矩安顿身心资质高者能自循此上逹其下者亦有以养其端慤醇笃之性不至於道听涂说揣度作用重为本体之害矣书院告成诸士子相与趋跄礼文所愿黾勉以观其盛但以衰服不便远出又念尊兄瓜期在迩十载神交仅得一再会别後之会又未可以日月期也瞻望使车徒切驰恋狂瞽之言极知无取然使其相见则所讲论者大率不过如是尔裁教幸甚
答黄泰泉太史
在五羊逼岁除匆匆告别尚有许多隐微衷曲次第未及吐之左右抱歉无已向所喻物则云云此是文公教人下手穷理工夫十分亲切处真能见得事事物物上各有义理精微不差则所谓人心道心气质天性亦各有着落以为省察存养之端今之学者差处正是认物为理以人心为道心以气质为天性生心发事纵横作用而以良知二字饰之此所以人欲横流其祸不减於洪水猛兽者此也若老释外事物以求理其学虽差要於虚空中实有所见岂若今人之恫疑虚喝其高者入於奸雄以下殆类俳优此风不息不知将何止极也舟中略閲学的此老元以采集聚类为家计第二卷摘出文公论敬数条皆精切之语要是眼力到处但其通篇规模次第与文公平生讲学不甚似使人不无憾耳乐书渴欲一见有便録一本见教明年齎捧诸公北可附也人还谨此奉报惟冀炤亮
答参赞司马张甬川
向蒙示以近时学术之弊曰无理学无心学者剖判明尽承教多矣夫为学之道以心地为本若真所见谓心者而存养之则其本体固自正然非体察精密义理明晣有以备天下之故於寂然不动之中而曰心得其正者未之有也近时不察乎此纽揑附会恫疑虚喝既不知有义理工夫之实而亦安识所谓心体者哉其团合知行混诚正於修齐治平而以心字笼罩之皆谩为大言者也某之疑此久矣朋友间一二有志者皆相率而入於此无可与开口者又恐徒为论辩而未必有益故於门下每倾心焉窃又思近时所以合知行於一者若曰必行之至然後为真知此语出於前辈自是无弊惟其曰知之真切处即是行此分明是
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>