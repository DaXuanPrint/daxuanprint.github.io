<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷首,卷一,卷二,卷三,卷四,卷五,卷六,卷七,卷八,卷九,卷十,卷十一,跋,二希堂文集全文在线阅读,二希堂文集全文在线下载,大玄古籍书库">
<meta name="description" content="十二卷。清蔡世远。(1681—1732)撰。蔡世远字闻之，号梁村。漳浦(今福建)人。康熙、雍正时学者、古文家。康熙二十四年。(1685)进士。官至礼部侍郎。谥文勤。著有。《二希堂文集》。此集共十二卷，卷一至卷四为序，卷五为记，卷六为传，卷七、卷八为论、说、书，卷九为墓表、志铭、行状，卷十为祝文、祭文，卷十一为杂著，另将《圣主躬耕耤田赋》、《圣主亲诣太学颂》、《清海平定诗序》、《日月合壁五星联珠颂》、《河清颂》、《乐善堂文钞序》六篇合为一卷，列于卷首。“以志荣遇”。全集共收文一百七十二篇。刊于雍正八年。(1">
<title>二希堂文集_蔡世远_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">二希堂文集</span> <br/>
          作者： <span class="inputVal" id="bkauthor">蔡世远</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]110276</span> <br/>
          说明： <span class="inputVal" id="bkdec">十二卷。清蔡世远 (1681—1732)撰。蔡世远字闻之，号梁村。漳浦(今福建)人。康熙、雍正时学者、古文家。康熙二十四年 (1685)进士。官至礼部侍郎。谥文勤。著有 《二希堂文集》。此集共十二卷，卷一至卷四为序，卷五为记，卷六为传，卷七、卷八为论、说、书，卷九为墓表、志铭、行状，卷十为祝文、祭文，卷十一为杂著，另将《圣主躬耕耤田赋》、《圣主亲诣太学颂》、《清海平定诗序》、《日月合壁五星联珠颂》、《河清颂》、《乐善堂文钞序》六篇合为一卷，列于卷首 “以志荣遇”。全集共收文一百七十二篇。刊于雍正八年 (1730)。卷首有雍正八年乾隆帝在藩邸时所作序以及皇五子、平郡王序，目录之后有其门人雷鋐跋。取名“二希堂”，据蔡世远自称：“学问未敢望朱文公(熹)，庶几其真希元(德秀);事业未敢望诸葛武侯 (亮)，庶几其范希文 (仲淹)。”说明他以古代贤人自期。此集为 《四库全书》所著录。</span> <br/>
          封面： <span class="inputVal" id="bkimg">Z_18276.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]二希堂文集
[book_author]蔡世远
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]110276
[book_dec]十二卷。清蔡世远 (1681—1732)撰。蔡世远字闻之，号梁村。漳浦(今福建)人。康熙、雍正时学者、古文家。康熙二十四年 (1685)进士。官至礼部侍郎。谥文勤。著有 《二希堂文集》。此集共十二卷，卷一至卷四为序，卷五为记，卷六为传，卷七、卷八为论、说、书，卷九为墓表、志铭、行状，卷十为祝文、祭文，卷十一为杂著，另将《圣主躬耕耤田赋》、《圣主亲诣太学颂》、《清海平定诗序》、《日月合壁五星联珠颂》、《河清颂》、《乐善堂文钞序》六篇合为一卷，列于卷首 “以志荣遇”。全集共收文一百七十二篇。刊于雍正八年 (1730)。卷首有雍正八年乾隆帝在藩邸时所作序以及皇五子、平郡王序，目录之后有其门人雷鋐跋。取名“二希堂”，据蔡世远自称：“学问未敢望朱文公(熹)，庶几其真希元(德秀);事业未敢望诸葛武侯 (亮)，庶几其范希文 (仲淹)。”说明他以古代贤人自期。此集为 《四库全书》所著录。
[book_img]Z_18276.jpg


[book_title]提要
御制序
夫自上古结绳而治後世圣人易之以书契斯文之来尚矣故日月星辰之文於天山川草木之文於地登龙於章升玉於藻莫不因其质之美而文之以益其盛焉二典三谟商书周诰之为文尧舜禹汤文武周公传心之要道也是故藴之为德行行之为事业发之为文章者圣贤之所以为圣也摛华靡於篇章鬭一字之奇巧者雕虫之技虚车之饰之所以为讥也徒修其内而文不能见於外者亦大雅君子之所弗尚也故孔子於斯道之隆替未尝不寓之於斯文之盛衰文所以载道岂虚语哉三代以降左氏传屈氏离骚太史公书贾氏治安董氏贤良三筞绍上古之淳风继大雅之元音虽其德未臻於盛要皆其积有源其流有光堪以垂世而行远魏晋之後变淳朴为绮靡化元声为冗薄而文之衰极矣至唐韩昌黎乃起衰式靡天下复归於正同时若柳宗元其後若欧阳三苏曾子固诸人代继其踪又有周程张朱诸大儒继起远接历圣之传明道以觉世而斯文之盛遂如日月之经天山川之纬地岂非以言之无文行之不远而斯道之存端赖斯文之盛以流播於天地间乎吾师梁邨蔡先生守道君子也常为吾言天地性命之奥道心人心危微之判尧舜禹汤文武周公孔孟周程张朱之心传而曰人受天地之中以生必克已复礼以全其天命之本然民胞物与以尽其功用之极致斯不愧於天之所赋而成其为人矣若风云月露以为文者艺也然道德盛於中而英华见於外斯亦君子之所不废也因出平生所为文示余余披读之余而叹先生之实为有用之儒也先生讲学鳌峯教人以忠信孝悌仁义发明濂洛关闽渊源有自也及立朝而丰采议论嘉言谠议足以为千百世治世之良?则又国家栋梁之任也今观其文则溯源於六经阐发周程张朱之理而运以韩柳欧苏之法度如金声玉振於有虞之廷也如卿云丽日昭映霄汉而为中天之瑞也如江淮河济支流衆派之终归於大海也所谓藴之为德行行之为事业发之为文章者吾於先生见之抑又有说焉先生之文固足以继昌黎之踪而抗欧苏矣然先儒以为昌黎因文以见道今先生教人必先之以格致诚正之功天人危微之判而後继之以文焉先生自修固可知矣吾以为先生体道以为文并非因文以见道请以质之先生与天下後世以为何如也
【谨案是序不载於】
【乐善堂文集定本而此集实以冠首後题雍正八年八月今据以恭录云】
钦定四库全书　　　　　集部七
二希堂文集　　　　　　别集类六【国朝】
提要
【臣】等谨案二希堂文集十二卷
国朝蔡世远撰世远字闻之漳浦人康熙己丑进士官至礼部侍郎諡文勤是编乃其所作杂文冠以耕籍赋
圣主亲诣太学颂青海平定诗序日月合璧五星连
珠颂河清颂
乐善堂文抄序共六篇不入卷数志荣遇也其余序四卷记一卷传一卷论说书共二卷墓表志铭行状共一卷祝文祭文共一卷杂着一卷目録之後有其门人宁化雷鋐附跋称其堂所以名二希者世远尝自作记言学问未敢望朱文公庶几其真希元乎事业未敢望诸葛武侯庶几其范希文乎其务以古贤自期见於是矣前有雍正庚戌
皇上在藩邸时
亲制序一篇称其讲学鳌峯教人以忠信孝弟仁义发明濂洛关闽渊源有自也及立朝而风采议论嘉言谠议足以为千百世治世之良规则又国家栋梁之任也今观其文溯源于六经阐发周程张朱之理而运以韩柳欧苏之法度所谓藴之为德行行之为事业发之为文章者吾於先生见之煌煌
天语载在简端
睿鉴品题昭示中外非惟一时之
恩遇实亦千古之定论矣迨我
皇上龙飞御极於甘盘旧学
笃念弥深乾隆己卯
论正文体举世远之文为标准癸巳
诏编纂四库全书世远着作又蒙
褒録
丝纶宣示均字而不名宠礼儒臣於斯为极今读其集大抵理醇词正具有本原仰见遭际
圣时契合非偶其上邀
知遇固不仅在文字间矣乾隆四十六年闰五月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]卷首
钦定四库全书
二希堂文集卷首
礼部侍郎蔡世远撰
耕耤赋【有序】
皇帝御宇之二年始耕於千亩之耤礼也臣世远谨按耤田之礼其义有三已所自亲以供粢盛至孝也躬习於农以知稼穑至恪也对时育物为天下率以劝田功至勤也行一事而三善备者耤田之谓也我
皇上挺睿圣之姿追皇王之化辟四门以通言路顿八紘以招茂才饬官常以修百职恤民隐以抚万方弊吏则扬清黜墨移风则尚俭崇淳祗祗庸庸日旰而不遑暇食期月之间典则具举风教滂流臣窃憬然知隆古以来唐虞三代其无以侔盛也廼修耤田之礼
躬率三王九卿秉耒而耕之三推加一礼成
念农为天下本
诏自京畿以暨河之南山之左右民有积逋赐以缓征所在大吏访其地老农之俭勤敦朴身无过举者宠优之秩以八品臣尝推周颂思文桓二章之指以为粒民者稷之所以配天也丰年者武之所以绥邦也周家宗祖世以农事为绪遂同疆界以陈常天命匪解克定厥家盛德大业播为乐章其声铿闛盈於天地我
皇上仁育恩覆无远弗届而宪古修文重农敦本於前圣有光宜有撰述以摹万国之欢心导两间之和气臣世远以遭逢之幸抜自海表簪笔螭头侍学
鸾署际兹盛典媿无文章以华
国敢忘固陋谨拜手稽首而献赋曰
伟元圣之制礼兮重耤田之亲耕洪卓烁以炜煜兮维聿将其恪诚讵乡甸而无良农兮匪大糦之所馨謇独俶此春及兮用以供乎粢盛驷玉虬以戾止兮轸深?之民情所无逸以知艰兮固王心之所宁兆九域以丰穰兮欻风声之倰儯万乘其犹辛勤兮矧细甚之农?度三时以着制兮媐王政之有成惟以敐敐兮举德輶而若轻斯宪古以修文兮燀?县而光亨於穆我
皇德崇业广有典有则以教以养侧席而求有言惟谠占善必録擅长斯奨施庆春温旁烛日朗观民则如风之行涖官则如天之象听政不遑於曛夕视朝早辨於昧爽声明旁溢於瀛寰神化同流於穹壤捷若骅骐之驫应若龙鼍之鼔响憙憙訔訔巍巍荡荡洵六五以四三与天参而地两於时岁在阏逢律中夹锺农祥既见韶景方融天庙躔次土覛泷涷史占初吉瞽奏协风天子乃顺月令抚时雍念民力敬天工修王制勅秩宗前期祗肃将有事於先农於焉封人设其埓堳稷官申其警谕奉礼序其班阶大胥展其乐具常伯献播殖之仪宗人省牲帛之数其在羣后百执莫不摄威仪竭诚素恪恭待事罔敢遑寤逮夫元辰既届暁色澄鲜初曦漙露渐歛游烟葩瑵拥簇云?连飜象舆蜿蟺豹尾飞轩
天子则被龙衮佩苍瑌出青阳之左个协鸾和於钧天介御间以剡耜用税於千亩之田尔乃降金根之车陟青坛之位考钟敔兮嚝鍠举焚燎兮煝扬祝嘏兮正辞搢珪璋兮大瑞荐明德兮馨香享孝诚兮斯醉胪骏奔兮就列笃邦祜兮以对祀事孔明芗鬯犹乃下壝坛乃就耕次乃命廪牺解韬出耒乃命太仆牵牛执辔乃涣
丝纶金洪玉晬自古在昔农为重事矧是千亩以享以类曷敢不勤加三为四爰推
御耦洪縻手试騬繱犗而服绀辕轛缥轭而驭黛耜轶河鼔以比驯象坤仪以为利维时尔公尔卿为五为九凡厥庶民薄终其亩穜稑孔嘉神仓孔厚用以昭居歆兆时鸠三农康九有湛湛露兮乐胥侑埙箎兮我牖垂髻兮髫童掎杖兮台耉其心兮克忠厥角兮稽首感大礼之既成庆遭逢之非偶
皇上乃念畿以内河以南并太行之左右绣壤错而相衔泙沛施膏逋徵弛严易潞活活岚宪日观之佳气益酿崧岳之肤寸长瞻既近辅以优渥复薄海而均覃考力田之赐爵自汉世为美谭昏劳农以终老揆锄云而触炎苟淳龎其可风锡愚贱之华簪俾皓颠以沾荣庶粝藿其益甘耿
圣人之作则皎朝曦之方昼濊霮?之波施廓天造之广覆彼连山之播谷甫肇业而未究粤唐虞之命稷错鲜食以在宥至夏启以牛耕始少憩乎人勠洎耤典之既行画乡郊而井授相隂阳以涉涧豳可龠而口授编周礼以勤民爰吉蠲乎登豆维斯礼之矞皇值运会而重觏炳千古而有光召休祥之辐辏书归禾以为嘉礼余三以为富易大有以占亨诗多稌以擢秀经有年之必书斯丰登以屡遘惟设诚以致行故天锡之孔厚赓衢壤以春熙颂我
皇之万寿
圣主亲诣大学颂【有序】
粤若我
昭代诞膺天命抚临万方垂光锡祚右文典学昭灼涵煦东西朔南罔不暨讫
皇帝缵承鸿庥明哲作则帝王师儒之道萃於一身天下怀德秉义博闻有道术者莫不近文章砥厉亷隅争自奋於
圣人之世皇哉中天之景象也
皇帝重念尊师讲道谒圣崇儒风示天下莫急於此雍正二年春三月乙亥朔
天子乃盛法服建龙斿跸清路哕和鸾
躬诣大学大昕鼔徵渊渊皇皇释奠於
先师礼成
御彝伦堂讲明德新民之经精一执中之旨厥彰厥微既绎既阐王公卿尹侍从之臣圣孙贤裔暨厥肄业成均之士合二千有余人咸侍日月之旁饫闻至德天子乃颁纶綍广崇圣之配隆褒德之典传经之彦卫道之儒孰已退而宜祀孰未入而宜增昇平日久向学蔚蒸扩博士弟子员之额加五经孝秀之升德化洋溥教泽大洽近光之士八表之遥龎眉童稚莫不延颈企踵鼔舞懽愉曰
圣人首出天下文明此其时也粤稽唐虞典乐有教米廪有庠五典有惇直温寛栗刚简廸於厥中时则四方风动万世永赖亦越周文亹亹翼翼雝雝肃肃灵台辟雍其典则隆其意备美故其诗曰肆成人有德小子有造古之人无斁誉髦斯士惟无斁然後能使斯士奋兴故其诗曰文王有声遹骏有声又曰济济多士文王以宁言文王作人之效而贤才之为国家宝也爰及武王陈书敬胜访范叙伦师氏以德教国子保氏养国子以道大司乐以成均之法治建国之学政曰中和祗庸孝友故其诗曰镐京辟雍自西自东自南自北无思不服无思不服者服之至也长肓有法王心有加故服之者亦报以心也我
皇上孝以事
亲诚以驭物仁以恤下推心以用贤多方以训士所以豫养奨劝渐摩成就之者靡不曲尽故能使近说远怀奔走忭跃驾成周而轶有虞汉帝圜桥之听唐宗建学之盛宋代三舍之规史氏所夸又乌足云哉臣世远备员讲读躬逢盛事扬扦有怀忘其鄙謭谨再拜稽首而献颂曰
帝德广运表正万邦文同有截化溥无疆金枢丹穴若木扶桑光华所烛锡极陈常声灵炳彪於斯尤盛五纬集祥九州无竞廼稽古制廼溯道宗斆学之本伊维辟雍邹孟有言後先一揆夫子之道我
皇齐轨如月印川圆晖不滓如日中天万世同晷体厥大成诞敷?县息息相符羮墙若见二载季春朔日既练遂
诣寝楹舍菜初奠笙颂西磬其钟在南乐具奏止事以在三尊师访道磬折是甘
皇之冲德海负渊涵廼
御彝伦横经讲义菽粟为膏布帛为贲曰维大学曰明曰新克止至善天下均平曰维圣心传十六字危微之几诚则无事
皇建厥中一而不二锡厥庶民惟中是视臣工生徒百千其偶亦有圣嗣率彼贤後圜桥听观有孚盈缶涣若释氷肃若拱斗缅从洙泗粤?放勲圣圣则同治教攸分肆我
皇上为师为君丕宏厥绪咸秩其文既祠崇圣锡厥王封两庑羣儒亦折其衷如衡之平得礼之义升进广崇毋失其类焕我宫墙教道扶树朝阳升梧南山腾雾经生复额弟子增数翕其从风九阊湛露皇矣
帝德於穆昭融跨虞轶周巍巍崇崇天降时雨滂沛浺瀜化泽所协以兆年丰威加鹿塞玉门韬弓止戈为武在泮之功小臣多幸际兹
昌辰而目斯击而身斯亲懿我
皇上受福无垠於万斯年保佑天申
青海平定诗序
维我
皇朝受天眷命道德侔於虞夏土宇扩於汉唐九服宁一万姓惠康絶岛穷徼罔不置吏争为臣仆其有不率折之以威怀柔震叠赫临乎方外
皇帝膺图立极缵
列祖之绪仁孝广被圣武布昭虚已推心知人善任一民一物咸厪
圣衷诚哉天下归仁四方以无拂也蠢尔罗卜藏丹津青海部落偪近甘凉曩以平定朔漠
天威所加震慴纳欵
圣祖仁皇帝嘉其归诚宠以王号兄弟数人皆膺显爵乃隂怀僄狡内愤外巽怙恶日滋悖德灭义潜通逆寇策妄阿剌布坦阻兵安忍同气自戕枭张豕突
皇帝哀矜庶顽不忍加诛遣使暁谕敦诚顺而抚之用绥靖我边疆小丑执迷不思悔祸敢肆陆梁
帝赫斯怒
指授方略雍正元年十月命将出师摧其部落散其党与二年二月我师乘机进克胜气兆於风云先声震於沙漠扬威叠胜得降勿杀讯得虚实批空捣坚鴞丧其林兎迷其穴乘其踣藉取彼鲸鲵生擒罗卜藏丹津之母并取助逆渠魁八人俘男女数万马牛羊数千昼夜兼追斩馘三千余人贼衣妇人衣仅以身窜三月乙亥朔振旅凯旋捷
闻羣臣咸上
功德请
御殿受贺
帝谦让不居曰是惟
皇考简用之将豢养之兵用宣乃力克奏肤功朕何有焉但朕躬即
皇考之躬俟祭告
诸陵勉从所请臣等谨按前代抚外服远纪有功勲然或利其土宇或贪其宝物横挑威掣非以讨罪为心即汉世之平东南越服先零定西域史氏虽夸其事然不免於好大喜功唐平淮蔡韩碑柳雅铺张扬厉炳耀铿鍧然用天下全力久而後克孰若我
皇上大仁大勇不得已而用兵不踰时而奏绩兵不过数千人役不过十有五日劳费少而成功多较之高宗鬼方之伐不需三载方之虞舜有苗之格未及七旬此皆由我
皇上神机睿算动合天心
圣祖仁皇帝在天之灵呼吸罔间
丰功骏烈於是益光由此櫜不战之弓造可封之俗申有截之威受无疆之福恭让哲惠中孚化邦薄海承休永永无极臣等叨侍
禁廷受
恩深重愧无江汉常武之作扬厉
神功各赋近体诗六章谨再拜稽首以
献
日月合璧五星联珠颂【有序】
臣闻天开景历表仪象以垂庥德协乾行彚祥符而昭应惟神明之默契自经纬之潜孚凡当极盛之朝必显非常之瑞然而司天入奏惟是星辉云烂之文太史登书无非日丽风和之兆乃若三光聚舍七曜同躔合星辰日月以联晖历元会运世而罕见溯休徵於上古传盛美於伊耆欣承隆遇於中天快覩嘉祥於此日钦惟我
皇上
尧天复旦
舜日重华
行健励精赞两仪而成位
体元广运协五事以均调时当
御极之三年令值春明之二月仁风普洽阳德方亨庆两曜之重光瞻五星之聚彩恍天衢之辑瑞琮璧炜煌俨玉殿之齐衡璿玑璀璨海天涛涌双丸如夹镜齐飞斗极云开五纬似编珠并缀祥光缭绕遍八表以腾辉瑞霭缤纷近三垣而拱极而况日维吉午恰符
景命之辰时正清晨实际升恒之始舍在娵訾之度位属乾宫次当营室之躔星名清庙将行吉礼示
至仁大孝之徵特显苞符昭
峻德鸿功之应而廼
乾衷益懋
巽命谦承辞大美而不居表蒙庥於
圣祖却贺牋而弗受谨告瑞於
景陵是
天意凝禧洵独超於万古而
圣心跻敬更远迈於百王臣世远猥以庸愚备员禁近瞻云就日慙握管之难窥纪月编年喜簪毫之多庆谨拜手稽首而作颂曰
太极浑沦两仪肇分五行顺布逓嬗絪緼其气在天斯成七曜其理在圣斯成王道王道之成会其有极惟纯乃备无非
天德维
天之德
圣祖肖之
圣祖之德
皇帝绍之
皇帝膺籙放勲嗣喾
天心默佑锡兹祉福锡之维何猗欤孔多山川清晏风雨休和诗咏降康史书大有穟穟嘉禾盈於千亩祈谷圜丘同云沛泽先
天弗违应念斯获惟兹庶徵
至治之辉乃瞻上瑞
纯德之归纪年当三岁次在已
朝野昇平赓歌喜起时维卯月万彚勾芒和风翔洽澹荡春阳吉日庚午
天齐七政灿灿璇枢何徵非应其应维何浅莫测之管窥一二若或得之晓筹初报曙色曈曨咸池腾旭焜燿璿宫曰若
圣祖合体乾刚
皇帝敬承健行有常缉熙於烁周於八埏是用会合为章於天粤有太隂同度齐行俨如双璧异彩晶莹曰若圣祖中和参赞
皇帝敬承刚柔合撰以位以肓继照重光是用会合如珪如璋木德之精厥名维岁其位东方丰登之瑞曰若圣祖仁育黎首
皇帝敬承恩敷九有年谷顺成悦豫且康是用来聚降福穰穰南方有烂伊维火德居丙位离文明是宅曰若圣祖丕崇礼教
皇帝敬承於昭大孝声律身度经曲灿列是用来聚有文有节位中央者厥名曰镇土德所锺光明黄润曰若圣祖秉信立极
皇帝敬承至诚无息格于上下神人以愉是用来聚万邦作孚西有长庚德旺於金齐其躔度光彩森森曰若圣祖精义入神
皇帝敬承裁制洪钧惟精惟一执中以运是用来聚宣昭义问辰星在北清影潭潭是惟水德澄澈渊涵曰若圣祖睿智首出
皇帝敬承亶聪如一普天坐照如日方中是用来聚昭明有融惟兹日月协於隂阳惟兹五星应於五常?龙之图爻象显设若龟之书九畴灿列是昭
至德广大精微爰标奇瑞集福承祺伊惟上古陶唐之世璧合珠联遥遥盛事道统治统尧始明之四千余载皇帝成之丕显丕承其道大光钦明恭让光被平章昊天垂象符兆显然二五叶度亿万斯年
河清颂【有序】
【臣】闻圣人在上天不爱道地不爱宝是故河出图包羲则之以画卦洛出书大禹则之以叙畴盖天地一元之气分而为隂阳播而为五行五行之生以水为先而四渎之水又以河为大天降嘉祥兆自河洛理固然也钦惟我
皇上四德根心五气顺布孝以事
亲本爱敬之心以推暨乎百姓诚以事
天体元善之长以涵濡乎羣生澄叙官方扬清激浊而百官以治心周蔀屋恺泽旁敷而万民以察乃雍正四年十二月自陕州至徐邳淮扬黄河清二千余里历有数旬【臣】闻阳气生於冬至而盛於春清於十二月者阳气寖盛岁功方成贞元会合之时也清於豫徐扬兖间者宅土中央万????同流四方之所和会也经数旬如一日者
皇上中天之治日新月盛光被靡极也仰惟
圣祖仁皇帝深仁厚泽涵肓天下六十余年
皇上丕承而光大之以言乎心则清明在躬以言乎治则清和咸理观乎人文以化成故日月五星徵其应人情以为田故嘉禾瑞麦发其祥兹又见黄河之聿清昭圣人之大瑞天气感动而地气应之地气宁谧而河伯効灵此三才合撰之至理一德感孚之明验也乃天眷弥隆
圣敬日跻羣臣请陞
殿受贺
皇上谦让弗居谓事
天如事
亲受宠若惊敬畏弗懈善则归
亲?告
景陵恩推臣下交儆懋修诗曰昭事上帝聿怀多福孔子系大有之卦曰履信思顺是以自天佑之我
皇上乾惕益深位育益宏翼翼谦谦巍巍煌煌所谓多福而天佑者莫大乎此臣叨侍
禁廷珥笔
起居领
训周详受
恩深重欣逢道宝之昭彰窃慕赓歌之盛事谨拜手稽首而献颂曰
巍巍
帝德上通穹昊高明博厚诞膺大宝惟德之徵五行顺布川泳岳辉昭回呈露百神受职四灵来游五纬垂象万????安流惟河之清千年罕觏上瑞聿彰光啓宇宙皇心缉熙雍雍肃肃江汉秋阳以濯以曝至化所孚洪澜渟泓清且涟漪正在嘉平河从西来星宿濯波既踰葱岭积石攸过北绕河湟亘於地轴龙门磊砢澔涆洄洑元气和会诞降嘉祺白鱼赤鲤朗映鳞鬐一碧长空素练成绮阳亨岁成荣光在此贝阙何明珠宫有烂晶洁莹辉爽彻霄汉豫徐兖扬历二千里越有数旬其清未已凡兹臣工懽忭盈廷曰惟我
皇荡荡难名自
建极来嘉徵懿铄是宜致庆聿怀多福惟
帝曰俞
天实贶予予加抑畏永念前谟
皇考陟降在
帝左右乃眷既渥申以保佑?告
皇考以彰瑞应笃叙明昭丕承有庆惟时臣工肃然敬听谦尊而光
圣不自圣孝思维则归善於
亲推恩锡类交儆臣邻昔在包羲宝图聿献亦越轩辕鱼人来见黄龙螾蜿当舜之时德水现灵禹则觌之我皇首出迈帝轶王有开必先以有斯祥谁则澄之河伯呈之河伯则辞匪克为之曷为不滓洪钧是使洪钧不居伊谁之司究厥渊微惟
圣成能太极在心即物即诚廓然太虚静正灵莹孰先感召天一所生四渎之长爰効其灵功峻崑冈泽浃环瀛稼穑惟宝明德惟馨三事允治万象光亨於千万年永奠清宁
乐善堂文钞序
雍正元年世远蒙
恩特召入直
内廷随侍
皇四子皇五子读书相晨夕者九载於兹矣仰惟圣祖仁皇帝尊经典学久道化成我
皇上圣以继圣学贯天人万邦作则凡所为诒谋燕翼建极以锡天下臣民之福者莫不是训是行
训诲
皇子尤为精详恺挚
皇子仁孝聪明逊志时敏自四子书五经性理纲目大学衍义诸书以及古文渊鉴名臣奏议之有关於学术治道者莫不讲贯习复藴之为德行发之为文章不为雕饰藻绘之辞而皆有以合乎仁义中正之旨八年秋九月
皇四子自订其前後所作论序杂文诗赋分为十四卷名曰乐善堂文钞命世远序之夫所谓善者在天则为元在人则为仁元者天地之心举天下含生负气灵蠢动植喙息之伦莫不有以若其性而资之以始仁者万善之长爱恭宜别俯仰酬酢莫不由恻隐之心以发故在天曰元善由天而之人曰继善赋之於人曰性善吾性高明广大与天同体乐之者必至於浃洽畅遂乌可已而不自知然其要有三曰穷理曰克已曰虚心人伦物则之原未彻则好善之心不笃书曰惟精中庸曰明善言善恶之介当精以决择也然累於有我曷以克乐大学曰慎独濓溪曰果而确言念之初生当谨持而充扩也已克则私去私去则心虚易大象曰君子以虚受人虚则诚诚则公公则人我之界胥忘咸之感以无心贵故曰天地万物之情可见矣
皇子以此内治其性情敦善行而不怠因之着为心声情深而文明醇茂而雅则
皇子勉之哉古之人无斁示我显德行乐已性之善即乐天之善也乐人之善犹已之善也以裕诸心以措诸行若谷种之生生生而不息亲之若芝兰之臭闻之沛然若江河之决善孰大焉乐莫至焉徒文云乎哉
二希堂文集卷首
<集部,别集类,清代,二希堂文集>

[book_title]卷一
钦定四库全书
二希堂文集卷一
礼部侍郎蔡世远撰
稽古斋文钞序
世远官翰林时蒙
圣祖仁皇帝命分修性理精义亲承
诲旨者将一年迨我
皇上嗣登大统累膺不次之擢得侍
日讲注
起居忝与
经筵沐
恩光而亲
训诲至深且渥又喜得侍书
皇子相与讲贯讨论无间寒暑人生遭逢之幸报称之难无以逾兹雍正八年冬皇五子彚订其古文诗赋名曰稽古斋文钞夫所谓稽古者岂徒博览泛涉专为记诵组织之学与文人学士争雄长竞才名而已哉稽古忠孝之大节根于天性而不容已发挥流露於云为动静而罔不充浃则敦本明伦之实昭矣稽古圣狂之分义利之判是非得失之所由然因革损益升降汚隆之所由着则谨几慎动之功懋矣皇子至性过人孝恭肫挚与
皇四子朝夕相聚饮食居处同所读之书同所作之文同怡怡愉愉欢悦无间日体
皇上之训以朂其德业以慎其起居故其发之文者光明洞达微彰毕露若网之在纲若玉之在璞若珍藏宝物之生于溟渤广渊任人搜取而不竭此岂文人学士习为靡丽雕镂者所得举似其万一哉书曰其稽我古人之德程子曰稽古正学明善恶之归言力行之必由于稽古也皇子其日以古人之所善者为法古人之所非者为戒即以己所自作之文之所善所非者以自律其躬而考其言行所善者必躬自行之所非者毋躬自蹈之夫集中所载经书性理历代帝王名臣之论皆究研精微慷慨论列使见者鼔舞奋兴悠然神往而不自禁他若杂文诗歌皆心得所发也皇子诚因文以考行敬德而不遑则动巽之益日进无疆矣
历代名儒名臣循吏传总序
学术之与事功孤卿之与庶尹殊途而同归百虑而一致者也民受天地之中以生五性粹然至善用直内之功敬修而不怠方外之功集义而无歉则元善之长充周而不可穷先圣传心之学于是乎在上之为论道经邦之儒次亦为一民一物之所恃赖故曰同归而一致也譬之原泉广津发自崑仑放而为河海流而为百川润桑田而滙沼沚皆是物也顾人生而静而後质与学之所近或偏得其一体汉唐以来通经履道之贤匡君定国之彦亲民济物之选代不乏人就其合同而论之三者本一无事于分其本充者其末茂使董广川大用于汉文中子及遇兴唐功不过于萧曹房杜哉程朱大儒也明道劝神宗防未萌之欲以十事进君能尧舜其君者也及出令晋阳扶沟化理昭彰非守令所当法乎朱子在朝四十六日进讲奏疏名臣风烈万代瞻仰及观其浙东南康潭州诸治绩岂两汉循吏所易及乎且如司马公许鲁斋复何分于名儒名臣哉故曰无事于分也然使语魏丙姚宋以精一之学则粗矣抗召杜卓鲁於魏陆韩范之列则逊未逮矣三者之中又各有等级次第则亦不必于合也方今
天子神圣道统治统萃于一身以至道醇修朂士类以臯夔稷契望臣邻以亷谨仁明饬吏治一道同风之盛于斯乎遇之高安可亭朱先生服儒体道负开济大略入为卿士出为牧伯由冢宰陟台辅以襄圣天子之盛治与世远同事
禁廷一日语世远欲纂汉唐以来至于宋元名儒名臣循吏等传各为一集合为一书世远在鳌峰书院时故尝校刋先儒诸书又私纂历代名臣言行録实有素心顾以均服职事未遑手録属诸同志四五人分纂传论高安公定其领要重申讨论世远亦旁览广搜细加参订再閲岁而书告成事蹟繁多年代久远或恐有纰漏舛错之讥要可为高山景行之藉士幸生
尧舜之世怀三代之英三者之中服膺砥厉备其全体固足以求志达道成旷代之人豪即得其一节亦足以寡一身之过淑躬而济物蔼蔼吉士维
天子使人材之盛比於成周风俗之美跻於陶唐是则编辑是书者之惓惓也
历代名儒传序
圣人之道具于经故必知道而後能明经然传经亦所以存道自孟子後汉儒有传经之功宋儒有体道之实汉初董江都学贯天人定一尊於孔氏罢申韩苏张之学儒之醇者矣然伏毛孔郑诸儒各有传经之功不可忘也有宋周程张朱五先生继起直接孟氏之传圣道如日月中天道统之所由集矣而其时师友之相与讲习而衍????者何其盛也轻汉儒者以为徒事训诂而少躬行心得之功不知代经秦火汉儒收拾於灰烬之余赓续衍绎圣人遗经赖以不坠汉朝得收尊经之效定四百年之基六朝反之而替唐贞观因之而昌汉儒之功其可掩乎议宋儒者以为研精性命恐少致用之实不知修已尽性功施靡极使程朱得大用於世隆古之治可复也宋季指为伪学国随以微鲁斋之在元略见施用有经邦定国之功明初正学昌明成弘之际风俗淳茂近古嘉隆以後人不遵朱学术漓而政纪亦坏非其明效大验欤譬之谈周家王业者汉儒其后稷公刘古公也宋儒其文武成康之盛治也今尚论文武成康而忘后稷公刘古公之肇基累仁可乎然使但称后稷公刘古公之能兴周而不及见文武成康之盛治其遗憾也不又多乎我
皇上尊经重道作君作师超越百王汉宋以来诸儒特增从祀两庑天下靡然向风矣高安朱先生体究正学服膺儒行论道经邦之暇与世远议修历代名儒传因属其及门安溪李君立侯纂为传论李君通经考道得家学之正传自汉至元编摩閲岁高安公与世远又讨论而考订之毋取其滥饰节而坠行者虽有儒名必黜毋取其隘服古而清修者确守先绪必录学者苟能志道以明经复因经以求道不岐於异说不汨於功利明善克私惟恐不及以兼收汉宋诸儒之益将藴之为德行行之为事业
国家有用之儒彬彬然辈出矣
历代名臣传序
名臣传之始於汉何也秦以前左氏史记简而备矣秦无名臣也削陈平赵普何也罗豫章谓立朝以正直忠厚为本陈赵於四者有歉焉非所以示训也故削之也苟其心有可原虽濶疎如陈窦张浚必录之苟其心有可议虽事功如陈赵必削之犹名儒之不列扬雄循吏之不列赵广汉也广汉犹纯用鈎距之术扬雄为莽大夫故均削之也汉唐以来人材辈出後先相望略综其概雍容翊赞有始有终者魏丙第五伦姚宋王旦李沆韩富也才本王佐学为帝师诸葛武侯陆宣公范文正司马文正也身为开国功臣而遂相之纪纲百度者萧曹房杜耶律楚材也抱负经纶郁不得施向用方殷遽夺之年者贾谊杨绾也颇见施用功在天壤竟以龃龉不究其材者裴晋公李忠定也屹如山岳不可动摇所遭不偶蹇蹇匪躬王嘉李杜杨震褚遂良岳武穆也苦心调护输忠报国者狄梁公李邺侯也劭德高年蔚为国瑞者高允文彦博也尽行所学鱼水相欢贞观致治几於三代魏郑公伟矣苏绰王朴虽偏安之臣未可小也安邦戡乱德盛礼恭郭令公尚矣周勃父子温峤李晟祖逖宗泽孟拱察罕帖木儿或功已成或志未就亦足钦也谋略盖世宠利不居张子房高矣东京邓禹亦可嘉也抗节不屈则张许段顔文信国余阙最烈直言不讳则汲黯鲍宣刘蕡陈瓘胡铨最显合千数百年之巨公硕彦崇勲峻节彚次成书若聚之於一堂而亲闻其謦欬绪论也若设身处地而亲见其设施张弛温恭之度刚明英卓之概也观其人论其世名臣之行事备而古来用舍得失君子小人消长之故亦略可考矣编次者谁自汉至隋南城张君百川也唐至後五代漳浦蓝君玉霖也宋至元安溪李君世豳也高安公既定其规模三君纂讨之世远僭加修饰之高安公又从而润色之盖高安公赞襄密勿於
帝廷时聆
畴咨之训赓明良之歌世远又簪笔
起居忝在讲筵侍从之末四载以来每亲闻
圣天子之所以诲饬臣工示以忠诚体国忘私忘家者谆恳详尽非语言记注之所能绘可以垂之千百代而为典谟爰推本此意与诸君合订此书以备朝夕之省览起臣子之兴观有志之士奋乎百世之下以斯书为阶梯而上溯焉臯益甘傅周召可比隆也汉唐以下云乎哉
历代循吏传序
昔在帝尧克明峻德平章百姓协和万邦帝治之隆万古为昭及考二典终篇而知时雍之化虽本於峻德之明实因内有九官外有十二牧师济盈朝循良布列也内无九官不能以成都俞吁咈之盛外无十二牧则承流宣化者阙焉又何能官得其职吏当其材蒸为风俗哉十二牧之职即汉之刺史牧守宋之节度观察廉访转运等使也帝之咨十二牧曰食哉惟时柔远能迩惇德允元而难任人盖亦不外养之抚之厚德以风之饬属以安之而已此後代循吏之极则也钦惟我
皇上留心民瘼选饬吏治凡廉声丕着实绩昭彰者必加以不次之擢反是者则降且黜天下亲民之官争自濯磨以成时雍之化矣窃谓亲民之官以廉为基以仁为本引而近之欲其亲格而禁之欲其严理之欲其明措之欲其简虑民之不给也为之课农桑训节俭轻徭役广积蓄遇有故则赈贷之又加详焉虑民之不戢也为之敎孝弟敦睦婣惩诬黠息讼争以事至者诲谕之又加详焉根於中而不徇乎外者贤守令也结欢上官而不体下情者民之蠧也自恃无他而张弛不协者诚不足识不充也视犹传舍因为利薮者本心既失殃及其身者也审此数者其於帝廷咨牧之意
圣天子怀保之心庶有合乎南靖张君季长学古通务有守有为之士也适高安公与世远欲修历代循吏传属其手纂既成加以厘订与名儒传名臣传并梓以行世远不揣固陋敬论之於简端以质天下之有志於化民成俗者
四书朱子全义序
圣贤敎人之法莫切於四子之书解四书者莫备於朱子朱子之解四书也有集注有或问有中庸辑略有论孟精义议论往复则散见於文集语类诸篇读四书者即朱子之书三复之而义具矣四子之书平近无奇长国家者恐人之不肯诵读而玩索也於是以经义取士定为程式使自证其心得而发挥其藴奥非由此者虽奇材异敏魁闳博通之士不得以自进又恐人之背驰其说附会舛错而莫知所折衷也於是以朱子之注颁之学宫使天下读是书者有所依据而返之於身以措之天下国家者可不留余憾矣沿习既久学者视为具文甚者惑溺於异说汨没於讲章厌弃传注支离剽窃无有力究圣人之微言大义者呜呼朱子之学不明而四书之义亦因以晦矣朱子竭一生之精神以作集注精微洞彻铢两悉称然必参之或问以畅其说参之辑略精义以致其详参之文集语类以博稽其义类而辨别其旨归其览之也全故其研之也悉其知之也至故其行之也力以之为文章则是非不谬於圣人以之建功业则巍然为命世之豪杰然则今之读四子之书者专求之朱子之书而已足而朱子之书简帙浩繁无力者若不能徧致又不能合聚於章句之末以得其要约之方也栢乡相国魏贞庵先生有忧之采朱子诸书彚於集注之後名曰四书朱子全义先生辅弼
两朝声绩论着炳烺天壤顾此书尚藏於家未锓以行世岁庚寅季子念庭来守吾漳始出以授詹兼山先生校而刋之兼山为吾漳隐君子考订既核剞劂成书念庭属世远序之世远海滨末学何能窥见万一顾尝读此书而叹其义藴之毕该编次之尽善也前乎朱子之解四书者朱子或则存之或则为说以辨之矣後乎朱子之解四书者其佳者多不出朱子之范围其自诩为奇异可喜者皆朱子或问中之所刋驳而不遗者也其驾空躐等恃超悟而夸新得者皆朱子所弥近理而大乱真者也其句释字解使本文语意反以沉晦则近世之讲章而朱子所诋为俗儒者也方今
天子神圣久道化成特跻朱子於十哲之次凡朱子之书靡不通贯而表扬之是书之出适当其会吾知天下之读是书者由朱子以上求之四子沉潜反复不囿於科举而有以自奋其身於圣贤之归治隆於上俗美於下则贞庵先生之嘉惠後学诚宏且远也念庭克承父志而梓之以行世亦可谓继述之大者矣
薛敬轩先生文集序
文以载道也古之人文与道合而为一今之人文与道离而为二合而为一者本之躬以立言发乎迩见乎远离而为二者驰骋以为工靡富以为博骩骳险僻使人割断难句以为此真古文也不知其离乎道也远矣圣贤之文如日月经天江河行地由其根柢深厚故其发於言者不求工而自工自孔孟以至程朱无异道也有明薛敬轩先生由程朱而上学孔孟者也当其时称之者或曰今夫子或曰真铁汉或曰本朝理学一人或曰学已至於乐地亦可以得先生之为人矣今读其文和厚易直止求於理之至当达其意之所欲言若不顾执器滞言之讥要其言之不合於道者鲜矣抑吾於先生赠送之文更有取焉人生有友明之赠答有仕宦之往来道益广则言论益多名益沸则慕其文者益夥岂能逃之以自高先生之赠守令则勉以守令之职赠监司则告以监司之道赠同朝则朂以直已行道务以达其欵欵之忱而後已呜呼此皆恻隐之心所发也向使先生欲见才於文而驰骋以为工靡富以为博骩骳险僻割断难句以为古岂不堪与文士度长絜短哉然终不肯以彼易此者欲使文与道合而为一也朱子曰古之圣贤其文可谓盛矣然其初岂有意学为如是之文哉有是实於中则必有是文於外先生得之矣
杨龟山先生集序
道学经济文章气节四者合而为一者也俗儒不讲以道学之人论多迂疎而不适於用词尚质朴而不合於时其为人大抵简易平淡未必有一往不可回之气呜呼为此言者犹夏虫不可语於氷井蛙不可语於海其无与於道也审矣夫学贵有本无本之学纵修饰补苴无用於世有本之学其根沃者其叶茂本圣贤所以出治者发而见之事业是则莫大之经济也与师友讲明而论着罔非载道之书是则莫大之文章也可死可辱而浩然之气刚大常伸是则莫大之气节也吾於杨龟山先生见之程门高第称杨游尹谢独先生之学最着上接濂洛而下开考亭之统其传又最广而余独叹先生经济之宏气节文章之高士子怀奇抱异散处下僚未有不以才大用小自伤沦落者先生浮沉州县四十年自为徐州司法历知浏阳余杭萧山诸县絶无出位求进之心非所谓进不隐贤必以其道者乎及其晩节立朝人方持禄养交以窃荣贵先生严气正性章数十上排和议收人心肃军政论三镇必不可弃方田水利花石纲之害必不可行李邦彦李邺之徒必不可用使从其言岂有靖康之祸哉当蔡京贵盛之时先生以一县令抗之卒之浚湖瀦水之事格不行是其气固已盖天下也当王安石邪说盛行之日先生抗疏排之是能放淫辞以闲先圣也读其文发挥义类抒写性情然则先生之气节文章何不备哉或又以为先生於数者实所兼长岂知皆本其平日明善复性之功所流而贯之者乎夫宋儒之中夷犹恬旷莫先生若也然其树立议论卓卓表见如此亦可以知其余矣因序先生之集为发其大凡以见士贵本实胜也
居业录序
居业录向未有刻本世远始见仪封张先生於三山署中授以是书曰玩此则见理自明心自静且曰人可不自奋哉敬斋先生一布衣耳岿然独立蔚为一代儒宗遂至从祀庙庭享食百世人可不自奋哉世远读而识之不敢忘至是将以受梓因不辞固陋而序之曰当正道显晦异学争鸣之日徒得一二拘谨之人不足以追踪往哲而振拔流俗谢上蔡称孟子强勇以身任道所至王侯分庭抗礼壁立万仞由其气足以胜之也朱子曰曾子大抵刚毅故能独得斯道之传子思行事他无所考如孟子所云何等刚毅由是观之血气之气不可有义理之气不可无岂故为矫异哉不如是则无以仔肩斯道而畏缩嗫嚅之态必不足以挽颓风而起末俗也然苟非其心之细见理之明则虽扬跞踔厉不过湖海豪气矜已傲物与圣贤道义之气何涉哉详考敬斋生平以求放心为要以居敬穷理为宗其研极天人剖析理欲真不遗余力矣而其刚大之气发见於语言行事之间观其主白鹿之敎毅然以斯道自任与白沙同游康斋之门至讥其凌虚驾空儱侗自大罗一峯张东白皆当时钜公往复论辨无所屈攘斥佛老痛抑功利使其立朝则伊川经筵之疏横渠召对之言断可为敬斋信之也且使敬斋少贬其道以徇於人势位岂不可立致然终不肯以彼易此者见理明而浩然之气胜也张先生平日得力於是书者已久兹特刋布以开示来学世之学者苟能不慑於卑贱收其心养其气於以入圣贤之奥不难矣
周易浅说序
闽自龟山先生载道南来理学之盛甲於宋代沿及有明风流未歇正嘉之际姚江以良知之学倡天下龙谿心斋流弊益甚独闽之学者卓然不为所惑同时若虚斋蔡氏次厓林氏紫峰陈氏尤其较着者也虚斋之学笃守程朱经书讲义蒙引尤为学者所宗存疑浅说相继出遂与并峙一时次厓盖私淑虚斋者紫峰则虚斋之高第弟子也自宋元诸儒以後言讲义者必推三家我
圣祖仁皇帝御纂周易折中旁求遗书於三家易说多所采录顾蒙引存疑皆久已行世惟浅说尚未重梓以故其传未广雍正十年先生裔孙孝亷松茂谒选至京擕其书属余序以付梓余惟易之为书洁净精微广大悉备邵子言其数程子言其理朱子兼之发明象占实指为卜筮之书以前民用夫数未始不本乎理理未始不兼乎数君子居则观其象而玩其辞动则观其变而玩其占数先生之指一也先生之解经也探羲文周孔之精意而出以浅易之辞语必求其可据不涉於影响亦不务为艰深使读者了然於文义之间而体玩服行庶乎可以历进退存亡而不失其正矣呜呼易之用广矣大圣人尚欲加年学之以寡过况其余乎本之以孚守之以贞而因时以善其用又能惧以终始焉此寡过之方也松茂能褒扬祖德俾是书得与蒙引存疑并垂不朽且使天下如我闽学之精且详如此有志者亦可以奋然兴矣
学规类编序
中丞仪封张先生以伊洛之传开闽中正学仰体皇上崇儒重道训饬士子之意特设正谊堂於三山会城手订学规类编一书示学者以从入之方用功之要书成命世远序之因述先生之意而窃有言曰尧舜禹汤文武周公之道至孔子而大明孔子之道至孟子几息而复明孔子孟子之道至周程张朱久息而复益明凡其循循启迪皆使人复其性而已其要有三曰主敬曰穷理曰力行不主敬则无私之体何以澄之不穷理则天下古今当然之则何以考之不力行则所谓道听涂说而已何由有以复其性之本然哉明儒有言道学不明士子或趋於势利或溺於词章或流而入於禅学世远窃以今世之病大半在於势利词章其後焉者也禅学又其後焉者也士子束髪受书凡父所以敎其子师所以敎其弟者不过以拾科第取利禄为急务身心性命有如外物甚或攀缘趋附以为进身之阶幸而得志则以持禄固位肥身保家为长策其有能卓然自立成一家之言以垂不朽者有几人哉宋之眉山明之北地词章之雄者也虽其於道未能有闻然素所树立类皆高自位置有所不为岂肯与夫已氏者决荣辱得失於一夫之口哉今之以词章自名而不杂於势利者实未数数见故曰今世之病词章其後焉者也宋朝当理学昌明之会周程张朱数君子比肩而起德性问学之功昭昭若揭於天壤学者有厌若於格物穷理之烦者倡为心学之说恃其超悟凌躐等级一以致虚立本为宗其弊不为佛氏明心见性之学不止是以有心斯道者起而攻之然其为人大都义利辨取与严出处正特以学术之差有以误天下後世不能不急为辨耳今之人方且营营逐逐於外而无所止尚虑其流入为明心见性之学哉故曰禅学又其後焉者也先生以一代醇儒当倡明絶学之任欲返禅学於道药词章以正而力启夫势利者隐微深锢之病首刻是书尤为深切着明学者苟能纯主敬之功穷理力行以复其性之本然将历圣相传之道万古犹一日也洛闽之学其复兴乎
濂洛风雅序
以诗传其人不若以人传其诗以诗传其人者诗不传则人不传犹茂树之一叶广厦之片瓦也以人传其诗者人传则诗亦传犹桂林之枝崑山之玉也以诗传其人者幸则为陶五柳杜少陵使人读其诗而想慕其人不幸则为宋延清刘梦得温飞卿使人读其诗反因以议乎其人以人传其诗者虽其遣调属思不与诗人争一字之奇一韵之巧要其流风余韵使人观感而兴起者诸先生若旷代同堂此倡彼和也仪封张先生以人传其诗者也生平读书明道及所以修已而抚民者一以濂洛诸君子为宗自濂洛下迄罗整庵既订其文集若语录刋而行之矣兹又彚其诗订为一集以行世先生盖惧人之逐逐於诗而不思其人以可传也且曰诗以道性情诸先生之诗得性情之正者发乎情止乎礼义三百篇之遗意或庶几焉向使诸先生不思以人传第思以诗传镂心刻骨区区於声病对偶之间勿论其人无甚足称者而其诗亦为无所关系也久矣真西山先生曰古今诗人吟讽吊古者多矣断烟平芜凄风淡月荒寒萧瑟之状读者往往慨然以悲工则工矣而於世道未云有补也夫君子之论诗亦有补於世道而已是则先生之意夫
古文雅正序
康熙乙未岁余自京师回闽家居数载评选历代古文自汉至元约二百三十首子弟及门私自抄诵未敢以问世也雍正元年
特召入京与同志李君立侯张君季长参论考订又是正之高安朱可亭先生迨季长作令长洲取以授梓余因而序之曰是选也采之各家文集者若干篇采之二十一史者若干篇若汉魏之丛书文选文粹文苑文类以及名臣奏议偶有所喜则登之文虽佳非有关於修身经世之大者不录也言虽切而体裁不美备则贤哲格言不能尽载也其事则可法可传其文则可歌可诵然後录之不及三传檀弓者檀弓经也三传虽传经也不及战国策者多机知害道之言也荀韩庄列不载者斥异学也呜呼虚车之饰与犬羊之鞟交讥也不加体察躬行之功徒夸闳博雕镂之用先儒之所羞称也言不能以足志文不能以行远亦大雅之所弗尚也措之为君臣父子夫妇昆弟朋友之伦发之有经国大业不朽盛事之美言为心声辞尚体要斯集之所由选乎凡余所评论自写心得不伦不次贻笑大方弗恤也名之曰雅正者其辞雅其理正也
重修漳州府志序
康熙庚寅春栢乡念庭魏君守吾漳余时在京师君以治漳之政下询余曰夫正已清操抚民率属君之本所学以措之治者无待余言也顾吾漳郡志自万历至今阙百年矣此政事之大者非君莫可君慨然曰是吾责也治漳三年政洽民和百废俱举君已得其山川户口风土人情盛衰因革之大概余时守制家居谓余曰都中所言今可行矣愿以相属余退而惨然不寐者久之曰呜呼故老尽矣荐绅老成备知明季
国初之事者凋丧无余余小子何知敢与斯役且吾漳自百年以来兵燹频仍典籍散失守令将校尚有不能纪其名况於乡曲里巷匹夫匹妇之微其孝义节烈乌能家考而户按之也哉顾及今不修後将益难因与陈君石民李君麟苍陈君少林汪君嘉仲等经始於癸已四月君不惮搜罗不惜糜费凡九閲月用就厥绪甲午春余以服阕入都人物赋役二卷未及定稿陈李诸君相与续成之首末序论以及义例传记君又增损而润色之是冬剞劂告成君以书来属余序之余惟贤人君子之为善也非有所慕於其名也而名卒归之庸人之不能为善也非有所顾於其名也名亦不及焉然迨其身已没其子若孙往往以得载志乘为荣以不得与为辱岂非恒性之若秉彛之好有不可冺者耶维漳建郡始於唐初僻陋濒海然山水峭冽郁积雄奇有宋朱文公涖郡以後陈北溪王东湖两先生亲承其统绪道术既一礼法大明胜朝陈剩夫蔡鹤峰诸贤又起而赓续之沿及明季周忠愍黄石斋何黄如诸公气节文章尤岿然为天下望流风余韵至今犹存吾漳人之不自菲薄也得无望前修而加励乎且夫访古者考其山川审时者识其风土察变者详其沿革官斯土者虽千世百世之远犹得按其宦蹟姓氏而知其贤否有所鉴於前斯有所惕於後而凡生斯地者知科名爵位本不足重要惟砥行修名者之得垂休光於无既也是则君所以修辑是书之意也夫
漳志山川小序
清漳多名山大川梁岳大峰太武天宝天柱雄跨罗列南西北三溪环绕回流各涤其源相为支????盖漳之为地负山濒海山川居十之七八可室庐而居田畜而食者二三耳然山水峭冽郁积清奇故其为人大都负气岸尚节概历观史册漳之在朝者多正人斯亦山川之灵也旧志志山川条贯脉络仿禹贡成文今仍之百余年来或地以人传名以义起增润之功所不免焉
漳志学校小序
诗书礼乐所以造士德行道艺所以考其贤能也萃郡邑之士学於学宫欲其以圣人为法圣人无不可学而至也仿周官党正州长之意有社学有义学欲使比闾族党皆知学也书院者聚其英而敎之也建立学田贤司牧体朝廷养士之心恤其私而厚其饩廪也故类聚而附之自有宋仁宗用范仲淹之议诏天下州县皆立学漳於是乎有学紫阳涖厥土风徽懋焉婚丧嫁娶一遵礼法大儒之泽也
世祖加意胶庠重颁卧碑
今上御制训饬士子文以广厉学官向学之士彬彬然盛矣
漳志艺文小序
着书总目自汉书以後多有载所谓艺文是也然止纪篇名而已近代志书则采其文录之非繁也纪营建之初终明政治之好丑载川岳之灵秀考古者咸於是乎稽之然言之无文行之不远欲以垂不朽盛事难矣漳虽僻尔龙湖以一代之才启宇於兹诗则初唐正声表奏则文以儒术风徽所被嗜古之士後先相望守土贤大夫若他乡前逹又各有撰述有留题高牍雄编烂简策矣
困学录序
吾师仪封张清恪公所着困学录正编续编仲子师载校梓竣事邮京师属世远序之世远读毕肃而叹曰中州古称理学之区国朝则汤潜庵耿逸庵二先生最着先生宗仰潜庵而与逸庵相师友其学以立志为始复性为归生平所自勉及所以勉人者一以程朱为凖的深悯世俗之汨没於势利惑溺於辞章其高明者又为姚江顿悟之学所误大声疾呼如救焚拯溺呜呼先生之於道可谓不遗余力者矣忆康熙丁亥岁先生廵抚吾闽世远年方二十有六先生使郡守礼致晋谒之际授以读书录居业录二书曰由此而体究程朱由程朱而上溯孔孟由孔孟而上溯尧舜道岂有二哉侍学二年奬诲有加每念庸虚不甘暴弃不敢忘所自也先生生逢
明盛遭遇
圣祖仁皇帝及今
皇上眷遇之隆始终一德
圣祖每称曰天下清官第一
皇上赐之匾曰礼乐名臣学术事功炳燿天壤生荣死哀鲜有伦比世远独叹先生躬行实践之功为不可及也立心以忠信不欺为主本先生自少至老未尝一言欺人可不谓不欺者乎整齐严肃者主一之功先生自私居以至羣萃未尝戏言戏动可不谓主一者乎学必先义利之辨而大发其恻隐之心先生分廵济宁时值岁饥擕家资数万赈活数十万人所属仓谷不待申请辄行赈粜几以此得罪而不顾自中书洊历内外至大宗伯常俸之外未尝受一钱寸丝粒粟皆取之家中深恶古节度之进羡余以自凂者凡有公余悉为恤民养士之费可不谓义利凛然而满腔恻隐者乎自古圣贤莫不以好善为心先生见人则朂以第一等人事业有一善好之不啻口出抚闽时访求读书敦行之士知其人则令所属资送未得其人则令荐送来见则接以宾主之礼延入书院厚其既廪月三四至躬为讲论尔时闽学大兴穷乡僻壤翻然勃然至今风声犹昨及身为大臣荐逹皆天下之选及已荐而人不知者何限此所谓身有之故好之笃如斯也或以为先生温厚和平而风节未甚表着此又耳食之见先生历官四十年未尝以私干人人亦莫敢干以私抚闽三年举劾悉当吏肃民安抚吴则直劾督臣噶礼之奸贪疏辞有除两江之民害快四海之人心天下传诵卒赖
圣明公道得伸夫为大臣而稍动身家之念守令监司苟有攀援之私者罪状昭彰尚依违系恋欲上弹章而不能自决先生直节劲气忧国忘家虽朱子之参唐仲友许鲁斋之劾阿合马何异大儒风节万古一辙俗子徒以其小才曲辨而傲体道力行笃学守正之儒亦见其不知量而已矣先生刋布诸书合理学经济气节之彦共五十余种所自纂辑者则学规养正诸书集解则四书濂洛关闽书及正蒙等书皆刋行於世斯录多先生心得之言自效力河工以至垂没之年皆有成卷策躬觉世言之重词之切总不外自为圣贤与勉人共为圣贤之心先生往矣抚卷沈思惧玷河汾之门常羞栎社之木用志余愧非能表扬万一也
大学衍义补参订序
余尝谓朱子小学一书内篇萃十三经之精华外篇采十七史之领要修身齐家之道悉备於此若西山大学衍义则大学之统汇也合经史子集而条其篇目附以论断择焉而精语焉而详道德具备法戒昭然由小学而读大学衍义本末精粗体用隐显一以贯之矣有明丘文庄公广之曰衍义补即治国平天下之要分为条目次其源流定其取舍忠言伟论络绎聨贯亦西山之功臣也南汇顾子凝是敦修慕古奋然为有用之学读文庄之书摘其要补其阙间附以已见其言平正通逹要可措之行以不悖乎大学之旨顾不自信质余而求序焉余惟俗学之溺人久矣卑者以发策决科希世取宠为事其高者务记诵工诗文以为终身之业在是凝是有慨於此覃思博览手录是书以研之已者公之人所谓学欲博不欲杂守欲约不欲陋者耶抑余闻之程子曰天德王道其要只在谨独谨独者曾子释大学之要旨诚正之实功也凝是勉之由暗室屋漏之不欺以定道义文辞利禄之取舍匪惟知之实允蹈之矣
四书集注衷义序
雍正二年秋吾友郑君淡之以书来曰某近为四书集注衷义凡朱子前後说参互考订以归於一附以宗庙明堂井田郊社图制方梓以问世愿得一言以弁其首书方至而淡之旋已下世余未见其书不敢轻为之序越二年黄君双玉寄数卷示余余读之澘然曰呜呼此吾亡友淡之玩心研志十数年所成之书也淡之为吾漳名宿试辄冠军笃行敦义着於漳江余自翰林十载家居常与东江诸友谈经论文相朂以宋儒之学淡之博观内考硏究澡浴胸中常有不可窒塞磨灭之气今天子御极下诏举孝廉当事首以淡之应荐病不能赴以死呜呼天之佑善人也其谓之何哉是书以朱子定厥中旁采诸儒下及近贤皆取其有合於朱子者录之其涵泳白文运衆说而出之者尤简直有体余尝谓读书者贵在心得躬行不徒尚讲明然讲明所以写其心得而启天下以服习训行汉儒之解经重在讲明宋儒之解经多有心得程朱之书如丽天行地尚矣余则讲明与心得有不能兼者即明代之蒙引存疑虽并垂不朽然蒙引之心得为多我
朝四书讲义首推平湖陆先生安溪李先生堪以觉世而垂後他如汪武曹诸贤考辨采录非无足取然扬已徇外之意多求之躬行心得之功微矣夫言者心之声也心发於声不可欺也不可掩也余非敢轻论前辈盖尝探讨而体验之然後知其不可诬也今衷义之书已行於世识者自有定论顾考其笃行以观其论纂犹逃空虚者之闻足音矣其及门高第黄希上诸子参订而刋布之均可传也
四书尊闻录序
盖尝观於六经诸子而後叹四书之语切也观於古注疏及有宋以来诸儒讲义而後叹朱子之心细也读六经诸子者但即四书为权衡焉足矣读四书者但硏究朱子集注及或问语类诸书以为参会焉足矣明成祖诏儒臣修四书大全其择焉不必精语焉不必详然会聚诸儒讲解以资考核有功於学者不少嗣後蒙存浅逹说约诸书发挥衍绎要之皆使人体之於身验之於心发之於文措之於事焉斯已矣诵圣门之问孝也则宜反之已曰我当如此以尽孝诵圣门之问仁也又必仄之已曰我当如此以求仁诵诚身之旨则曰我如何择善固执以诚吾身诵知言养气之说则曰可使吾之气有怵於私利而不刚大充塞乎夫苟不能体之於身验之於心发之於文措之於事虽遍观广取何益於我苟能体之於身验之於心发之於文措之於事虽单辞只句皆可以勉之终身进而上希贤圣然践履必先以讲明参考会通而後心静理明庶其有以体之於身验之於心发之於文措之於事乎则讲明之功亦乌可缓也长洲戴生景亭闭户穷经十余年志尚不凡自四书大全以及蒙存浅逹诸书罔不究览又参之我
朝平湖陆先生安溪李先生讲解择而存之彚为四书尊闻录既成求序於余余读其书力索潜思简而该详而有要不必旁搜远览而儒先义藴毕具读是书者可以体之於身验之於心发之於文措之於事矣夫今之士但思发之於文而已其三者皆视为不甚切之务夫不能验之身心其文亦不能亲切有味不能措之於事则所谓道听涂说而已我
国家正学昌明超轶前代
皇上崇圣右儒学贯天人每当
经筵进讲便殿燕见辄剖示精微心源若接
圣敎之所薰蒸天下学术日进於醇戴生之为是书也其日以勉人者自勉以不负发愤下帷之苦心以应文明之会而读是书者益复体之身心以措之於事无徒思以发之於文焉则几矣
桐城夏氏忠孝节烈录序
萃一门之中而克全君臣父子夫妇之伦岂非揭天经扶地义植三纲五常亘万古而不灭者哉桐城夏孝子某少有至性六岁丧母持服如老成人父病割股以馈及葬庐於墓始终如一孙忠烈公某初授黄陂县丞用荐补麻阳令未行贼至公出没烽火矢石间血战死守城陷贼署伪守公指贼骂贼解其左右手犹骂不休贼遂断其舌剜其目戕其足以死有女适潘氏者夫死仅一女守节十八年如一日有女适江氏者未有子江君以应试卒於旅次柩至焚香沐浴更衣而逝忠孝节烈萃於一门吁何其盛也或谓割股非孝详考孝子生平始有无方之养终有庐墓之诚其割股乃孝心恳摰不知其所以然而然者此所以为纯孝也或谓县丞小官难与古死节名臣并传夫位高而不死其罪甚於卑官位卑而能死其节过於高官此论古之权衡也忠烈公不以陞职而有诿责之心不以官微而苟忍求活不受伪职至解支体犹詈骂不止此与唐之张许宋之文陆何殊乎二女之贤一以生一女而守节一以未有子而殉夫此皆权於义之所当然以行其心之所安者可谓仁矣余读宋史见崇安刘氏自忠显公韐慷慨殉君子子羽孙珙等皆大节炳着一门之中以忠諡者五人建阳蔡氏自牧堂公发笃学守道子元定孙沈等皆登圣贤之堂一门之中以贤名者九人此皆吾闽之表异特出垂声千载者今以夏氏较之其不可与比隆矣乎彼科名爵位烜赫蝉聨为庸夫俗子所羡慕而志节碌碌无所表见者呜呼浅之为丈夫矣
黄氏宗谱序
古者建国立家宗派秩然左氏传言君卿大夫世系明晰精详而国语史伯论祝融裔苗丝毫不紊盖简籍可稽流传可证所以推一本笃宗支恩谊通流敬欢备至意念深矣後世民版之献久废户口之数秪属虚文越乡迁徙者往往而是文编散失氏族无可考凭汉晋以来韦孟陆机之伦世德家风咸有陈述间或远推夫受姓命氏所自出年代荒辽岂其尽有可据者耶是以近世君子每汲汲乎家谱之修者追本之思也而断自谱牒所可稽以为始者致慎之志也予谓宗子设而後族姓聨寝庙修而後情礼聚宗支兴废程张每慨乎其言之至於花树韦家宗会法犹有取焉岂不以遡祖考之情通亲爱之谊能使本心孝弟油然而自生也哉呜呼以父母之心为心者必能爱其兄弟以祖宗之心为心者必能聨其宗族仁孝之理秩叙自天为人为子者必有所不容已於斯也温陵黄君澹园闽之望族也雅厚以文令魏郡之东明着有惠政既营其家庙复辑自先世谱牒可纪者以为家谱追本之思致慎之志皆於古有合仁孝之思又足以聨之黄氏其世昌乎予故因其请而序其端云
此序为孝廉李君锺旺代作而先生稍加点窜者也李君穷经学古持躬不苟賫志以殁先生每悼惜之故附於集中因藉以传焉受业雷鋐识
二希堂文集卷一

[book_title]卷二
钦定四库全书
二希堂文集卷二
礼部侍郎蔡世远撰
安海诗序
皇帝诞敷文德敉宁武功历数绵长版图式廓敷天之下覆帱涵煦罔不率俾其有阻疆自雄傲虐不共则赫然奋雷霆之师捣其区域畏威输诚争为臣仆台湾故红毛地郑氏窃据三世
皇灵远播命姚公启圣施公琅削平奏绩置一府三县四十年来休养生息衍沃富饶顾土着鲜少火耨草辟多闽粤无赖子弟地广则易以丛奸民杂则易以召乱加以重洋浩淼官吏有传舍之思兵役更番不尽驯性制抚控驭阻於鞭长康熙辛丑夏四月二十三日羣不逞之徒叫号啸聚蹂我民人贼我总帅安平副将许君云游击游君崇功北路参将罗君万苍各率偏裨血战死之贼遂据有全台服优衣冠相称以名号文武逃遁澎岛贼势益张五月五日制府觉罗满公闻变投袂而起别母夫人曰儿不剪灭此见无日矣晨夜疾驰军於鹭岛大治楼橹调八郡之兵尅期进取提帅施公先已提师驻港满公素知南澳镇总兵官蓝公忠勇檄以副之将校卒伍分路责成抚军吕公调饷佐军不科井里应时而具部署既定合大小战舰六百余艘兵万六千余人满公酾酒临江天气霁朗义声昭布将一其心士百其竞觇知贼将内讧颁发文告设帜悬赏贼弃逆效顺自相攻击六月十三日癸卯自澎湖齐发丙午施公遣其裨将林亮董方乘潮入鹿耳门诸军衔尾继进兵已过险人怀必死之心乘胜克安平镇转战七鲲身贼衆尚数十万蓝公率精鋭由西港登岸绕出贼背红礟鍧裂贼遂大奔薄至官寮悉衆相拒复大败之走涂角埕又连败之癸丑长驱直入府治悉定先是满公未至厦门时边郡汹汹城市山村惶惑转徙米价沸腾讹言流布既至泛舟之米四集平粜辑奸市不改肆人不知兵羣策毕张纪律大肃衆於是知贼不足平也向使满公不蚤镇厦门则内地山莽四伏鹭门尽逃澎湖将溃施公虽激厉三军而兵少饷凉其能浃旬奏绩乎即满公驻厦门不檄蓝公同征亦未能成功若是速也三旬治兵七日奏绩宣
天子诏缚其渠魁抚其胁从不杀而威不令而行此皆由皇上知人善任
皇天眷佑笃生良杰同德一心式遏乱略岂偶也哉吾漳处最滨海回思郑氏之乱海孽山妖同时并作酷饷焚巢言有余痛今兹之喜不啻口出作为诗歌用志永久名曰安海者谓是役非徒平台边海郡县皆安之也既安於台警方炽之秋必能安之於台地克定之後溯厥乱源选用廉能布昭德教芟其莠民渐次更始我闽人实世世食德孕育蕃息歌咏於靡穷也世远忝在史氏有采风之责因与陈君元麟张君福昶郭君元龙彚摭篇什以付之梓焉
桐城张公焚余草序
世远官翰林时侍安溪李文贞公尝为余言先进张文端公之为人举其大节传其逸事以为美谈因曰文端公卜相一年遂初致政君臣之际恩礼始终圭璋之品有瑜无瑕今仲子洗马君懿哉渊乎光远有耀者也世远心识之不敢忘洗马君即今宫保丞相天下所称为桐城公者也
皇上龙飞公由卿贰晋尚书遂陟政府且
命授经
皇子世远以菲才蒙
思起用亦滥厠讲席之末公不余鄙辱诲爱之晨夕禁廷殆将五载私喜拳曲之木上邀不次之
恩得受绳削于庙廊之上又喜得追随诸巨公後若条风细雨之吹润万物也公一日出其诗一册命世远序之公自翰林供奉二十余年禀学于家服劳于国所为诗根心谐律藻耀舂容大旨不外于忠孝而出之以慎厚平中若天门日观之峯而托基厚阜也若汪洋?涆纳沟渎包蛟鼍而育鱼蠏也若壶中之氷太璞之石也我闻在昔有以人重其诗者有以诗重其人者有诗与人并重者以人重其诗者程明道邵尧夫也以诗重其人者孟襄阳韦苏州也诗与人并重者苏廷硕张曲江也亦犹父子之间有以父重其子者韩魏公之於忠彦也有以子重其父者李德裕之於吉甫吕公着之于夷简也有父与子并重者范文正忠宣也
国朝百年来父子继相自公而外指不多屈所谓诗与人并重父与子并重者後之人其必有以位置之矣公自名其诗曰焚余草盖尝毁于火于记忆中得之断自康熙六十一年以前後集尚未编定公遭逢
尧舜蚤作夜思臯陶明良之歌召伯卷阿之音吉甫清风之颂扬扦燮和与日俱新世远又将执笔挂名以自耀焉
家忠烈公遗诗序
吾蔡在闽多理学节义之士明季流寇之乱捐躯殉节者四川威茂道忠愍公讳肱明长沙司李忠烈公讳道宪其最烈且着者也雍正十年表弟陈君矩亭令长沙即忠烈公之死所也彚刻公遗诗合前後挽诗都为一集世远读之不禁怃然三叹也当献贼之破武昌下襄阳而窥长沙也抚藩监司以奉吉藩为名相继遁衡州时太守入觐公摄行守事练兵措饷为死守计贼知公爱百姓曰不降吾且屠长沙公泣曰宁杀我无杀百姓即手刃乘城者数十人贼骇而退总兵官尹先民隂送欵於贼与战诈溃长驱逼城公急出百姓十余万户以孤城自誓城破被执胁公降公怒骂不屈使先民说公公骂曰恨不斩汝万段手批先民先民羞走贼掷刃揕公胸血溅贼首仆地贼胆落以刃加颈公扬眉举足自若贼断公足裂其眉截其两手骂益烈鈎舌毁齿抉眼劓鼻寸磔以死先是公被执时有役九人从公不去贼先杀其五人以惧公公不为动公既死次及淩国俊国俊者九人之一也国俊曰俟我葬吾主後受戮贼许之国俊枕尸呼天大哭解衣裹肉骨葬之城南醴陵坡还诣贼贼义而释之国俊曰是我藉义名以偷生也遂自经死事闻赠公太仆諡忠烈庙祀勿替兵使者堵公引锡为具衣冠改葬籍诸绅士从逆者产为公祠田吾乡倪君康年令善化倡新公祠复祠田之被侵没者抚军丁公学孔赵公申乔相继表墓厘祠事以国俊从祀公以名进士起家死时年方二十有九所为诗清幽峻肃凛凛皜皜如其人呜呼自古国家多难扰攘急迫之时岂无卖国求降偷以全躯身跻显秩者顾其後世子孙以为荣乎否乎即其乡之人以为荣乎否乎引而近之乎推而远之乎公死已近百年而凡官斯土居斯地者莫不凭吊嘘唏感仰而不能自禁况於谱系之末梓桑之旧乎忠愍公之死缘松藩镇帅朱化龙内叛胁降兄弟妻子家衆死者三十二人公之死因尹先民欵贼忠义所激感及从役岂不长垂天壤乎淩国俊一徒隶耳一旦舍生取义遂使官绅兆姓瞻拜敬慕历千百年而不衰然则偷生者贵乎义死者贵乎读斯诗者可以慨然奋矣
李思亭同居诗序
余同年友李君思亭兄弟八人奉母以居合爨而食恂恂然雍雍然门以内无间言也康熙丙申冬思亭自为百韵诗纪其事孝爱友恭溢於言外吾漳绅士各为歌诗以美之思亭曰吾非以自多也吾惧其合而离离而不克复合故述先训以勉吾子弟令吾子弟各勉其室人以和娣姒幸得相亲相忍以永无斁也余曰贤哉思亭思深哉周子曰家难而天下易家亲而天下疎也凡事疎者非难亲者为难又推而论之多者非难少者为难显者非难微者为难是故国难於天下家难於国家之中犹有父子兄弟长幼尊卑之等也身止一耳身为难身之中犹有耳目手足百骸之司也心无形耳心为难心之发为意而意之诚又最难苟能诚意则正心修身齐家治国平天下一以贯之是故君子之致力也以诚意为先其立范也以齐家为要贤哉思亭兄弟八人犹一气也娣姒则聚八姓为一家合子姓童仆又百人而无异词焉岂非诚之所积哉闻思亭之治家也总其大纲出入会计皆仲君主之余各安其业以读其书仲君贤而无私故至今安之夫家人之睽始於妇人克勤克俭非妇人所难病在於自私自私而因以化其夫若子而家道坏矣由斯以言非独思亭之贤亦仲君与诸兄弟娣姒之厚於天性互相勉以至於此也思亭将宦京师推此心以理民育物立爱立敬始於家邦曷有涯哉余兄弟三人亦奉母以居食指不及思亭三之一惴惴然惧吾诚爱之心不足以联之也读思亭之诗不禁慨且慕也於是乎言
黄元杜文集序
人材之所以不及古而国家少可用之才者由为士者识趣卑近志量薄狭浅陋株守时文一册以为平生之事业在是遇督学使者按临试高第则翘然自喜杂於侪偶则拂郁不悦久而後忘之值省试之期则又取向所株守者而加温习焉被放则又拂郁不悦又久而忘之如是者循环以至於终身老死而後已即幸而得第亦不过与时俯仰随事补塞无志气以鼔之无师友以励之无学识以充之遂至以得第为成材居官为事业自非志尚卓然不囿於折杨皇荂者乌足以语经国之大业不朽之盛事哉邵武黄君元杜少负不羁所读经史子集一发之於文欲与古作者匹休康熙戊子岁仪封张清恪公抚闽开鳌峰书院延有志之士修书讲学其中元杜侍其尊君存庵先生来与是选尊君为闽中名孝廉拒耿逆不受伪职倡学家乡以终老元杜本其渊源刻自砥砺余时亦侍先君子得厠讲席之末读元杜之文略见一斑矣岁辛卯元杜举於乡文益工学益懋顾漳浦樵川相去千余里而遥不能继见讲论如鳌峰时也雍正十年元杜谒选来京以其全集示余其优柔夷愉俯仰揖让之态絶类欧公其论古诸作虽不及坡公志林之雄健涌出然疎畅洞逹亦坡公之流亚也惜其屈处於闽山海峤不得操大手笔以撰述当世之人物以鸣国家之盛然其精气光怪自闪烁出没瓌异而不可掩也兹元杜将令凤阳行矣勉之欧苏二公以文章名世顾欧公之令夷陵守滁州苏公之守杭徐等郡皆政事殊絶志节伟然出为循吏入为名卿元杜勉之清恪公之提命依然在耳也尊君之藴蓄数十年未试者皆於元杜乎发之不在驰骤声名而在循分尽职本经术文章以治一邑之人担荷一世之事业所就宁有涯哉余是以序其文而传之并以赠行焉
陈峻侯诗序
松溪陈峻侯来鳌峰书院从学於余能矫然自拔於俗凡余所与诸友相砥砺者多迂而鲜当峻侯独深信而笃好之峻侯为建宁知名士试於学使者屡冠其曹善古文尤嗜诗歌尝自名其集曰激鸣草积数千首矣鳌峰所作又成一集亦以激鸣名峻侯家赤贫廓落不羁所遇多坎坷余不知其所谓激鸣者岂激於其遇而云然耶抑见夫俗学卑靡已甚士子浸淫日久不屑屑然与世侪伍故激而鸣耶建宁故理学之区流风余韵犹在人间充峻侯之所学立志日以向上检身如不及吾乌能知峻侯之所造哉峻侯在书院与同安许保生志相同道相合其唱和亦最多保生之诗以雅赡胜峻侯之诗以清逸胜要考其格调以审其性情二子者其徒以诗见乎其不徒以诗见乎是在二子之自勉与世之知二子者
晋阳灵雨诗序
康熙六十年岁辛丑山右大饥平阳汾州尤甚左都御史今相国高安朱公衔
命往赈赖以全活者无算雍正元年朱公与余同事禁廷为我言设赈事宜且曰阳曲令沈君治行为山右第一余曰吾姻也时心已识之後山右人又为我言沈君治阳曲阳曲省会地能恤民造士上宪胥役若旗兵有舞法者执治不贷无敢譁他郡县狱有难谳者皆曰当畀沈君云尤乐言其祈雨一节三祈三应官民惊叹以为神君尝三任山右初令阳曲次牧沁州後守汾州两膺
天子特简皆有惠政越庚戌岁沈君以需次入京擕灵雨诗一册示余余因得详尔日民情盖自庚子秋至辛丑夏历三时不雨求辄不应君率绅士步行百二十里至五台山神祠祷焉是夜即雨连三日夜大雨阳曲之四隅莫不沾足君归中丞率大小属郊迎万民拥道欢呼忭庆余於是叹天人之感甚神而诚信之无不可格也平日诚以治民而民信之则凡有事於民莫不应矣诚以事天而天信之则凡有祷於天莫不应矣何谓信於天以信於民者卜之何谓信於民以诚以治民者卜之诚之道贵豫而忠於民即所以信於神沈君平日行善於民为民植福民心服且信焉故天亦信之三祈而三应其偶然欤非欤诗以道性情且纪实也不必工要亦本於诚而已
陈少林游台诗序
吾友陈少林年未及壮随其族兄总戎公从戎闽粤间既又涉江湖历吴楚寄寓黔中黔中举茂才第一旋游国学归漳浦漳浦旧乡也时年三十余矣从令君陈莘学先生为讲经之会又应中丞张清恪公之招讲学修书於鳌峰书院少林通书史嫺经济至是又泽以宋儒之书七试於乡不遇康熙辛丑五月台湾告警镇帅殱焉副将以下或死或窜文臣逃归澎湖制府满公躬驻厦门访求熟悉台湾事宜嫺猷略者以币聘少林於庐少林慷慨赴幕曰贼草窃无远略相吞并不难平也满公曰子能为我涉波涛冒矢石亲从事於行间乎少林遂行当是时满公居中调度提帅施公总戎蓝公分将一万六千人少林以制府军师周旋二将间六月师克鹿耳门遂复安平镇大战七鲲身连破数十万衆长驱定府治少林与施蓝二公商善後之策而後告归满公官其一子把总曰吾固知子淡於宦情也衆咸为少林称屈少林曰吾何功哉控制调遣满公功也遣将先入鹿耳门施公绩也大战七鲲身遂定府治蓝公力也且吾以一书生提一笔管掉三寸舌往来行间亲覩天子威灵将士用命七日而殱巨宼上纾
朝廷南顾之忧下定乡井扬波之警吾荣多矣吾何功哉先是少林曾修台湾县志凡所忧虞规度先事而中故满公知而聘之岁甲辰少林重游台湾感旧兴怀作忆昔长篇一首七律八首录寄京师示余余时与总宪钱塘沈公同读而赞之曰忆昔即杜子美之北征也七律即子美诸将之什也虽所遇不同然其忠爱恺恻之心未雨绸缪深情雅调孰谓古今人不相及哉余是以序而传之并其前後游台诸作着於篇
王直夫诗序
余与直夫为总角交当是时直夫善诗余学为古文浦中人贵耳贱目多轻直夫诗者余为之序以张之轻吾文者直夫以诗弹之直夫诗旋见赏於令君陈心斋督学沈心斋两先生名大沸余文亦不为当世巨公所弃直夫以实着余亦窃盗虚声也直夫所为诗从近体入沉郁雅健近所作古风乐府气味渊蔚意理蓄足其不懈而力於古者耶余尝谓诗与文难兼诗中古与律又难兼古称诗文并擅者唐昌黎韩公宋东坡苏公耳顾二公文胜於诗古胜於律吾党陈少林蓝玉霖陈石民陈非楚以文名者也作诗亦好古不喜律庄元仲李鳞苍袁子楚及直夫以诗名者也作文用短节而不事雄畅就文而言传记与序论难兼少林优於传记玉霖长於序论就诗而言子楚长於古元仲工於律陈李诸君亦各有长今直夫善古律而兼之然则直夫所愿让於古人者其韩苏二公欤抑余闻诗以人传以品高善诗者推陶杜氏朱子晩年好读二公诗不用於光宁慕靖节之田居也愤和议之误国嘉少陵之忠君也亦二公之素所树立然也今春余主教鳌峰直夫赠以诗曰愿言断菜根万事恣挥霍直夫之朂余者至矣近又以诗来曰离索足咨嗟厥守求其是直夫之自朂者至矣
鹿洲初集序
吾友蓝鹿洲与余少同学同受知於令君莘学陈公督学心斋沈公抚军仪封张公九试於乡不遇选於庠贡成均朝之名公卿大夫莫不高其才重其学
天子召见授广东潮州普宁县且曰以彼其才任府道绰乎有余未三载以不善事监司削籍潮之官绅士庶各敛金为输其所坐官逋千七百两有奇太守延修府志制府礼为上宾事多咨访而行代刻其古文若干卷鹿洲邮书属余序之余惟今之为古文者患在气不充又在学不适於有用气不充则虽掇拾粧饰貌为古质而薄弱短促气不能贯三五行古人所谓言之短长与声之高下皆宜者安在也学不适於有用则虽激昂慷慨抑扬反复而中无所有不能发而有言即言之亦不能疎畅而洞逹所谓坐而言起而行者安在也鹿洲负不羁之才敦内行通经史晓达治体平生语经济必曰诸葛武侯言文章必曰韩吏部以振古人豪自命尚论古今敷陈事理洪纎高下振耀而杰出奔溢闳肆若夹山雨後之江溪巨石之裂悬崖絶谷使见者震骇惊愕退伏而不敢迫视而按其言则又切近合机宜不如是不可以行如是行之则必有效鹿洲其可谓善养其气卓然为有用之学者矣方鹿洲
召见时例赴吏部试同列皆踧踖循故事鹿洲独奋笔上五千言奏陈五事
天子下其议多施行非抱负不偶者能如是乎及作令触怒监司人或劝其承意屈节可以免祸鹿洲曰吾尝历澎台涉大海出入风涛雷浪冒矢石入穷山密箐杂诸劗髪凿齿刳耳文身之衆触毒雾受恶瘴气而不惧况吾蒙恩作
天子令其肯毁方诡道以媚监司哉卒以此获罪三岁而後得脱粤之人自上达下莫不饮食爱助延请礼重争迎致之恐後此非有浩气者能如是乎以是气而发之文其声不更大以宏乎且使居官之日稍有歉心粃政事後且无顔以对彼都人士况能使之饮食爱助延请礼重争迎致之恐後且为刻其文以传世乎虽然义理之气气也血气之气亦气也有用之用用也观其所养亦用也鹿洲得无有未纯於义理之气恃其用而果於一用乎鹿洲今年且过五十磨砻浸润学益粹养益深蓄其气以裕其用以发之於文吾知文且进而驾於古而又岂徒以文见哉
雪岩诗序
吾漳林子牛美须髯善谈论博雅能诗尤长於乐府由柳河东而上摹汉魏者也漳故有名进士曰郑白麓戴麦村白麓闳博有史才负不可一世之槩麦村以风度胜晩年诗尤工擅当是时二人齐名於漳顾凡有论着或商?事宜皆曰必吾子牛也康熙癸巳岁余修郡志於漳城郑戴已亡伤故友之沦落诸如修古举废及兴名贤祠宇子牛每助成之或急就之章余窘迫无以应者子牛从旁私以其稿授余余於是叹郑戴二君之亟称子牛狎爱之不虚也迩来廓落不遇家益贫目疾又剧昔唐张文昌善诗而盲於目得昌黎鼓而张之身名俱显而目亦痊今子牛之才之遇大类张文昌惜乎余之不能为昌黎也子牛之诗咏古抚时悲壮清峭令读者悄然以思近以新诗惠余及和余都门所作名公卿见者莫不嘉许叹诧问曰林梦斗何人则对曰吾漳林子牛也
八闽试牍序【代督学沈公作】
方今
天子神圣海内向风人文蔚起天下怀奇抱异俊乂闳博之士莫不自奋於清时盖数十余年於此矣康熙壬午冬例遣学臣视学四方
天子曰凡所为培植人材体朕意以兴多士者莫亟於此召翰詹词臣赴内廷再试
命下之日
赐御书谆谕倍至余以不才谬膺闽中任窃念闽为理学之区才士之薮年来风气日上使者将何以仰报圣天子责成之至意也说者谓校士之道在公与明以余观之公非难而明实难夫公所以难者身家与功名累之而已余本寒素通籍三十年不别治生以长尺寸先民之言闻之素矣又见家藏金穴朝有石交覆辙相仍曾不旋踵维名与利直浮沤视之耳然遂谓余操监之不差则又不敢岁科两试俱刻期一年报竣下车伊始静候郡县送试动需时日通省试毕彚册送部检点磨对前後约计三月有奇八郡一州山峻水驶舟车再历亦越三月有奇其中监临校射以及簿书案牍纷披交迫鲜有宁时闽省生童统计几二十万卷明经太学又若干焚膏继晷繙閲再三虽应世叔五行俱下犹惧弗给也且夫才多者苦於额少聚纎离緑耳而整辔中原仅於控勒驰骤之间微分先後权衡稍失则骐骥长鸣矣才少者又苦於充数之难求结绿於碔砆求照乘连城於礝磩安知不有一二瓦砾者乘间而投乎自惟入闽以来精神劳瘁时月亦所不知余家在浙如在万里之遥
九重至尊如在咫尺之近岂身家功名两念尚足纒绕其胸哉今所以刋布若干篇公之同人者以明余苦心所在不忍听其荒烟埋没非敢云转移风气以品题文章自任也虽然文所以载道也制义者代圣贤以立言非知道者其言之不能深切着明是故经传所以培其根也诸子史集所以长其识见而闳其议论也余不揣固陋欲於风雨争飞鱼龙百变之中择其语有根柢辞尚体要者以为之坊堂堂正正意在斯乎但明之一字自昔难之狐裘反衣古今同叹余虽頟頟不负此心终不敢谓是编有当於海内诸君子也尚其谅我而教我哉
九闽课艺序【代抚军张公作】
国家以制义取士非徒使人敝精劳神猎取词华组织文字以为工也盖以从古圣贤之言无过於四子之书读者玩心力索於此则内自家庭之间以及於事君交友治国平天下之道毕具於此而又恐人之目为平淡无奇而不加意也於是乎标以题目定以科名不入彀者虽有高才无由自见此朝廷取士之深心使天下画然而出於一者也近世之士循名者多务实者少师之所以教弟子之所以学皆曰此科举之学而已因科举之故始治经书视经书之言止供科举负圣贤觉世之心辜朝廷取士之意呜呼其可叹也已陈北溪曰圣贤学问未尝有妨於科举之文理义明则文字议论益有精神光彩躬行心得者有素则形之商订时事敷陈治体莫非闳中肆外之余非虚语也洪惟我
皇上好古重学加意作人
御制训饬士子文使士先德行而後文章欲使读四子之书为四子之文者黜华崇实躬行实践以自奋於圣贤之归也乃积习成风未能尽去士子穷年矻矻含毫藴思与已之身心漠不相涉岂非有心世道者之所深忧哉余奉
命抚闽窃不自揆仰体
皇上先行後文之意刻学规养正诸编及周程张朱许薛胡罗之书先後刋布又念制义一途所以阐发圣贤之奥义而拜献之先资也下车以来观风月课披閲既多择其尤者得二百余篇属长洲汪武曹太史再加评定梓而行之夫闽理学名区贤才辈出素称海滨邹鲁其人大抵闳博俊乂崇气谊尚名节不屑为脂韦苟合之态故其为文多瑰奇瓌玮不肯蹈常习故又其发言出论多有合於儒先之旨不至於窈冥昏默茫然莫得其旨归因刋定是篇举生平所诵习者间附评语於篇末非敢云有所发明也鼔士风所以培元气重经书所以崇圣学且令天下知宋元明诸儒之书与四书相表里始焉潜心体玩以为文章既又因文章以自律其身心端其行谊则於
朝廷设科之意庶乎无负而圣贤垂世立教之深心亦於是而见矣
雷用见时文序
汀州多敦朴则古之士而长汀宁化为之最盖有李元仲黎媿曾二先生之遗烈焉元仲亲受业於黄漳浦抗节不仕论着褎然成一家媿曾则师友元仲私淑漳浦为监司有治行古文亦闳博有法盖流风之所渐远矣宁化雷生定国字用见幼失怙事母以孝闻兄弟相劘切年少博覧强记意气自豪晩乃益究宋儒之书丁酉岁其族弟贯一来鳌峰书院从学於余用见以书来曰近见先生学约益见返躬切已之功矣夫同堂执经面是心违者有之用见乃能闻风相慕余则愧歉用见要不可不谓强有志之士也庚子夏贯一自汀过余擕用见时文一册求评定贯一归而用见死矣古来鋭志进学之士为寿命所阻未及观其成究其用淹然以没者代皆有之用见好古古文余未及观时文根柢盘深以先正为凖的说理尤有心得之言门弟子数十人多有文名将梓其文而丐序於余余尝慕用见而未得见者也又悲夫评用见之文而用见竟未及见以死执笔之下不禁泫然焉
吕涧樵时文序
涧樵与余为已丑同年友长子举於乡又与余同在乙酉之岁故余呼涧樵为年丈涧樵中州名宿卑牧善下不余挟也尝考汉唐以来家世之茂推有宋吕氏为最文穆公文靖公以硕辅着正献公荥阳公师友二程德业又加懋焉南渡以後东莱先生学宗关洛蔚为大儒越明代则有明德先生重光而趾美涧樵则明德先生之裔孙也余尝谓中州多沕穆之气而涧樵得之独厚吕氏世代多贤而涧樵承之无忝既以诗名天下矣所为时文浑简高洁其根极於理要者耶夫时文之不振也久矣气多浮革辞寡体要涂泽其外不由心得剿袭其词不根素学无心得则察理不明无素学则致用不裕时文之得失即士品之所由纯疵士品之纯疵即国家得人不得人之所以分记曰事君者先资其言拜献其身以成其信时文乃拜献之先资况代圣贤以立言士子反躬能无自恧乎涧樵有慨乎此而反之抑亦可观其志尚矣涧樵父子同朝皆有闻望尝同余两分京闱赏晰独深故涧樵属余序而传之
李訒庵时文序
宋时名儒杰士多以兄弟着者程氏以伯淳正叔着张氏以子厚天祺着苏氏以子瞻子由着吕氏以进伯与叔着皆由其家学之茂兄弟自相师友故其学术文章岿然为振古命世之杰吾师安溪文贞公有介弟二人仲曰訒庵先生季曰耜卿先生耜卿能通十三经范身以礼訒庵先生博涉羣书以六经宋儒为归宿涵养充粹坦坦施施义所不可辄形於色少登贤书令楚之嘉鱼廉能多惠政康熙庚寅报最入都补户部主事世远时为翰林朝夕侍文贞公之侧兼得承先生之教涵育和煦如春风之扇万物也先生之致政归也世远尝为序以送之其亡也又尝至湖山为文以哭之兹序先生之文敢自外乎时文之学前辈谓之经义经义者谓其躬行心得善会圣贤之意以立言根柢深茂词理雅正心细学醇者得之尝读文贞公之文精确高古为制义以来第一先生之文规范与同其探微豁冥游衍纵送有刚健婀娜之态昔伊川自谓某之学与明道同异其异处所以为同也今先生之文与榕村藏稿同异其异处亦正所以为同也同异之际微矣世远方编校文贞公全集以传世又尝读耜卿之古文叹其皆经传精液若嗣刻先生古文余当复序而行之不辞也
钱弱梁时文序
观其文可以知其人焉观其文尤可以知其政焉其文之和雅冲邃者其人必易直而子谅其文之雄举杰出者其人必有特操其文之切理谐事者其人必空明而洞逹其人如此其政亦因之余同年友钱君弱梁江以南之宿老也沉浸乎经史讲明乎经济者有年其为文简古高濶长短应律余读其文蚤识其为人康熙丁酉岁以广文卓异令吾闽之莆田余道过莆莆之人为言钱君之治廉而不刿核而不苛民生其共吏不敢犯莆为剧邑而君治之绰有廉能声余於是知文章之道果与政通也因为序其文而传之且以告夫世之能文章取科第者皆将有民社官司之守或贪污其身或庸碌无所建明岂惟上负
朝廷设官位事之意哉夫且对其文而滋愧矣
二希堂文集卷二

[book_title]卷三
钦定四库全书
二希堂文集卷三
礼部侍郎蔡世远撰
皇五子奉
命祭告阙里文庙序
尧舜禹汤文武周公之道至孔子而集其成汉唐以来尊崇效法各致其隆至我
皇上而立其凖心源契道法昭封五代以报功诣太学而亲享巍乎焕乎古未有也雍正八年九月重建阙里文庙告成黄瓦画栋悉仿
宫殿制度抟拊干戚罇俎豆笾之器
颁自上方
皇上御书碑文勒石垂之永久礼部奏请遣官祭告上特重其典
诏皇五子承命以行世远与皇子晨夕相讲论者八年於此矣可无一言以敬献乎夫清明在躬志气如神希贤圣而则古先皇子平日之澡浴者然也兹奉
君父之命以往未事之先蠲洁其心志俨恪其身容齐肃有加焉入圣人之里游圣人之门仰瞻大成殿大成门
皇上之御笔也门曰圣时曰弘道
皇上之所手定也瞻圣人之像貌盥荐奠斚明禋拜稽如睹其温良恭俭让之休也如聆其金声玉振之范也如亲其博文约礼之教也共祀一堂及两庑者为四配为十一哲为七十二子为汉唐以来诸儒示我周行如临师保颜子之克已子路之喜闻过孟子之集义皆可师也汉儒之传经宋儒之体道皆可诵而可法也先哲後贤内圣外王其揆一也皇子念之哉礼毕谒孔林遂如泰安州祀事泰山夫孔子之道犹泰山然登泰山之巅必由泰山之麓精义入神必始於敦伦体信孔子曰孝弟之至通於神明光於四海无所不通孝弟其至近而可循者乎曾子传一贯之旨以告门人曰夫子之道忠恕而已矣忠恕其至切而有要者乎此与登山之说何异皇子念之哉肃将
君命祗谒圣居近取诸身心道行於家庭对越昭事罔有斁焉此之谓有恪此之谓受福此之谓敬
亲此之谓法圣
送仪封张先生祭告阙里序
维孔子道高德厚实与天地参而四时同汉唐以来代有封号赠諡优崇之典未登於极
皇上膺眷嗣统君临万邦孔子之道契其心源会其有极以作则於天下敬学尊师
褒封王号上及五世厥崇厥隆雍正二年四月议遣大臣往阙里
天子顾在廷诸臣非澡身浴德被服造次必於儒者不可以肃将祀事对越有光
特简礼部尚书仪封张公衔
命以往公中州巨儒朝之元老服膺圣教羽仪
王国尝开府吾闽闽之人沐化雨焉继抚江苏吴之人饫至德焉其初又尝观察山左驻节济宁人士至今歌思之兹以大宗伯之秩衔
天子之命登阙里之堂奉璋奠斚明禋告?升降揖趋有恪有度圣孙贤裔鲁国诸生肃恭彬济环观拱立公本其所学诲诱谆谆使夫读圣人之书者必服圣人之行直内方外博文约礼希圣有立而後即安且以广圣天子崇圣尚学育材化士之意身有之其将事也?其诲人也笃非公孰则胜任
天子且有後命许公竣事便道家乡省觐太夫人展孝不匮宁亲道故水丘桑麻夷愉一月祗复厥
命顾不乐哉世远在公门墙受教最深荣斯行也敢敬序之以为公赠
送李少司马巡抚广西序
雍正二年夏四月
天子特简兵部右侍郎临川李公巡抚广西朝之士大夫咸庆得人余与遇於朝问所以治粤西者公曰吾一汚之不染肯使吏渔吾民哉吾劾其尤者余则威约而化导之吾问馈之不通僚属顾得以次受所属之献吾严之吾又不刻焉酌剂而称平之关盐杂征戾於民者吾核而减之粤西地杂猺獠吾勤而抚之凡吾所属例有入之公者吾除之义可赢留者吾贮之所司以为养士恤民赉兵之费凡所支用必与僚属士庶共见之吾恶夫古之进羡余以自凂者非大臣之所为也余曰是固然矣人患才少君固恢恢治不可急气不可胜健而能巽人乃大和公曰寛居仁行尚克懋修又问所以兴教化者何若公曰吾将为闽之常衮也粤西僻处一隅文敎未宏吾将与之敦行学古俾彬雅之风衡於上国余曰谅哉郡择其尤者饬所属以礼敦遣萃之书院立名师以董之暇则身亲而奬诲之婚丧宾祭酌古今之宜因其人情风土制为简易之礼以通之礼行化洽俗以永淳常衮乌能域公哉公深颔之余惟学术治术之要明与诚而已不明则不足以逹事理之要不诚则不足以立万事之本而表里始终不能符贯古有读书谈道而因循媕婀者多矣又或英气过胜视事太易动而得碍则蹜踖反甚於前此皆明诚不足学术微而治术浅也公粹於经学善文章娴治道闳博俊伟一切富贵毁誉不足以动其心而慨然以天下自任上有尧舜之君而公之所以事
君者必不肯後於尧舜之臣窃谓非
圣主不能知公而非公亦不足以副
圣上之用也昔韩范开府泾州时有西夏之役教养未遑程朱大儒遭时不遇设施仅试之一郡一县今圣天子在上四方风动用公为巡抚苟能明诚两尽何士之不可化何俗之不可厚何猺獠之不可格何俊髦之不可兴哉夫明之过为矜气爲苛察非明也诚之至为易之乾惕书之抑畏诗之岂弟礼之子谅皆诚也公必有以处此矣余与公同学有年志相同道相合常相勉以所不足所相期许者又未敢以轻喻之人於其行书以序之
送鄂少保相国经略西陲序
昔宋苏文定公有言天下不可一日而无重臣重臣者在朝廷之中士大夫不敢安肆怠惰而缓急之间能有所坚忍持重而不可夺文定之论可谓笃矣而吾谓国家之得重臣为最难必上有明圣首出之君委任既专恩礼兼隆而为之臣者又必有学问深醇之气正直之操忠厚恺恻之怀谦牧善下之度凡政令之否臧四方之利病人才之贤否进退九服四裔之向背顺逆莫不引为一已之事誉毁爱恶荣辱利钝一不以介於其中然後能同德一心可内可外可将可相无所往而不宜也雍正十年壬子秋七月
钦命少保大学士一等伯鄂公督巡陕甘经略军务公朝之所谓重臣也
天子之所敬信体貌有加天下士大夫所望以为鹄者也先是公总制云贵广西三省吏服民怀丕绩远播乌蒙之变不踰时而奏克
天子召入政府以三省所治专而不咸宰相所理渊而溥公夙夜寅恭襄赞亹亹
明良之契不能旦夕离也兹以凖噶尔余孽尚稽天诛两路大将军进师凯旋未奏
命公往经理宣抚之公此行扬
皇威於万里宣明
圣天子之德意周爰谘诹悉心谟画相事机之会度战守之宜何以捣其巢而得其要领何以防其逸而遏其冲以及糗粮刍茭长运短运之何以顺适於舆情供亿输将官与民市民为官役之何以底於克协或召募土兵可以省远徵师旅抑或威信所敷不战而可以坐屈蠢尔搤其吭而革其面夫陕甘之民
天子加恩数倍他省蠲其常赋增其物直贷其宿负恤其疾苦申其化谕今见公至吾知士民益诵德欢呼将士之益踊跃用命也昔唐开元盛时遣宰相张说巡边立平康待宾余党奏罢边兵二十万人说之学术品望未必及公而巡边之绩甚伟纲目大书以美之宋仁宗使韩范驻劄泾州不数月也元昊称臣请和西鄙晏然无事嘉佑治平之盛实基於此公之望实堪与韩范比肩而凖噶尔余丑又非元昊等夷我
圣朝威灵
皇上仁明圣武又非唐宋二代之比且我
圣祖仁皇帝所赦之九死而一生卵翼以长者乃敢父子忘恩抗背其不可逭也必矣
天子命公三閲月囘朝盖以小丑不足以烦公之久驻而旦夕承弼其丕应昭受为宏且远也世远与公同事禁庭公不余鄙辱诲励之尝与余语性学之原经世宰物之方知公之所以称重臣之选膺
帝眷之深者岂徒在声绩之外着哉
送傅少宰巡抚浙江序
吏部右侍郎傅公以乙已秋七月
特简署浙江巡抚越七日驰驿以行
圣主知公久资公以经理者不徒东南一道浙为重地需人暂得公之重治之先是公以翰林家居十年今上在潜邸时闻公名使傅
皇子公启导维殷以严见惮不妄交一人恪勤乃职六年如一日
御极以来知公可用授内阁学士又二年知公果大可用也陞吏部侍郎未数月知公无所不可用也遂有抚浙之命世远以癸卯岁蒙
恩特召与公同侍书
皇子公又尝主乡会两闱世远忝与同考两年中晨夕相聚未尝数日离兹之往也其可以无言乎公气质高明刚方不挠常怀澄清吏治抚民育物之意自起用以来闻望驰於四国浙民何幸而得公涖止也尝读易至中孚上巽下兑解之者曰自二体言之为中虚以一卦言之为中实中虚者中无私主至虚能生明也中实者中无妄念外累不能入也故能豚鱼皆格孔子系之传曰柔在内而刚得中说而巽孚乃化邦以卦具柔刚之宜有说巽之美故孚能化邦也诸葛武侯治蜀下教谓参署者集衆思广忠益也人心苦不能尽苟能慕元直之不惑幼宰之勤劬则亮可少过武侯之用心即中孚之义也公谓余曰君欲以序赠行幸少颂而多规也公之虚诚即此其一矣世远鄙人也颂何足为公重又何能有以窥公敬取易之所谓中虚中实孔子之所谓柔刚说巽武侯之所谓集思广益者以效古人颂规之义
送黄侍御巡按台湾序
台湾居海外在南纪之曲东倚层峦西界漳州南邻粤北之鸡笼城与福州对峙地近河沙矶小琉球周袤三千余里孤屿环瀛土壤沃衍禾稻不粪而长物产蕃滋果?蠃蛤硫磺水藤糖蔗无所不有固东南一大聚落也自鹭门金门迤逦以达澎湖可六百余里又东至台之鹿耳门旁夹以七鲲身北线尾水浅沙胶纡折难入明嘉靖末海宼林道乾据之道乾後顔思齐勾倭人屯聚郑芝龙附之未久荷兰诱倭夺之郑氏破荷兰为巢穴传三世今
天子声教四讫郑氏擒灭设官置吏休养孕育垂四十年去岁羣不逞之徒煽惑莠民撞搪啸号赖
天子威灵将帅用命舟帅直入七日奏克
天子特注意台湾简监察御史中有敦实廉能娴猷略知治体可任以股肱耳目者二人往按其地黄君偕吴君膺新命以行余与黄君同门友也夙知君家学素履君兄弟五人皆有声绩长公次公以督学清正晋秩为卿君年最少由吏部陟台中能直已行道不矫激沽名为
圣主所倚信以夏四月至闽余一见即为台湾庆得人君自童子试至登进士第未尝出都门兹将出波涛航大海奉
天子命以绥辑羣黎神志肃定忠慎恢廓古所谓大丈夫者君其人矣夫台湾鲜土着之民耕凿流落多闽粤无赖子弟土广而民杂至难治也为司牧者不知所以教之甚或不爱之而因以为利夫杂而不教则日至於侈靡荡逸而不自禁不爱而利之则下与上无相维系之情为将校者所属之兵平居不能训练而又骄之夫不能训练则万一有事不能以备御骄之则恣睢侵轶於百姓夫聚数十万无父母妻子之人使之侈靡荡逸无相维系之情又视彼不能备御之兵而有恣睢侵轶之举欲其帖然无事也难矣今海氛已靖台地乂安监司守令皆慎简之员则所以教而爱之者必周总戎蓝君又平台着绩人也所以练而辑之者必至君与吴君从容经理其间慎简乃僚罔不同心台湾之人行将数百世赖之岂徒南粤之奉伏波岘山之传叔子已哉余浅人也乌知事宜然地近桑梓不能不关心於胜算君之至自能不扰而核不肃而威也
送林太仆序
太仆寺卿莆田林公致政将归余以趋走
内廷不得祖饯为文以送之曰余之知公也在二十年以前余之得交公也在雍正癸卯之冬公学懋而识充气醇而守固余一见如旧识公亦不余疎也公尝令京畿以清惠着奏最入都授工部主事旋晋台中陞光禄寺历通政司不数月而至仆正公感
上知遇勉思报称前後区处条奏皆中机宜
天子韪之每发议施行同朝咸器重之公今行矣莆中山水明秀风俗醇美经济节义儒林之彦指不胜屈公家自唐九牧着声迨文肃公以来科名闻望为闽中第一公本其素履施於有政风流所渐其益则宏公又尝为
朝廷耳目之官位跻三品闻
天子之训诲至亲且久兹蒙
恩以冏伯之尊合引年之典优游林下进都人士日体王言涵濡
德教务为有用之学不沾沾於占毕章句敦本行饬廉隅不濡染於私利惑溺於爱憎毁誉攻取之塲朂以诚敬絶其朋从循守礼节去其侈泰使髦士俊民皆卓然自奋於
圣人之世又日与耕夫野老歌咏太平话桑麻言慈孝此乐何极此责匪异人任也公又向余言来岁欲访陈石民李思亭於漳州兴化与漳州为邻郡公至与陈李二君讲礼敦俗因材长善人伦东国恢恢乎介休郭有道也
送李訒庵归安溪序
户部主事李訒庵先生吾师安溪公介弟也康甲午秋九月请假南归世远与诸同人饯之於郊为文以送之曰先生此去可谓贤矣或曰先生可以不去先生有相国为之兄有编修为之子子若弟登贤书者二十人络绎长安相晨夕也先生其何必於去世远曰此先生之去之所以为贤也先生以宏才宿望为户部曹秩满将迁历台省跻卿贰非必席父兄之势也而先生淡然先生以为调隂阳爕理宏化伯兄已为之生平所未竟之业留以属之羣从子姓焉何必於不去虽然行矣将何以为祝士大夫得志在朝则循分供职补过尽忠及退而家居则以孝友廉洁经明行修饬诸子弟及乡之後进风俗人才类繇此长非徒林泉之乐也此又吾师之夙怀而未得请者先生竟飘然遂所愿云
送钱孟辅出牧嘉定州序
余与孟辅交在康熙已丑之春余时始得第官翰林获交於孟辅外舅阮君菜亭及菜亭之姊聓朱君沃洲沃洲之弟均实菜亭敦内行乐善好施尤尊师喜友雅重读书人二子曰朝采亮采力学饬身孟辅与沃洲之二子曰式先曰承三皆与同师均实共学一堂余咸得读其文相期於有立其明年余给假省觐家居之日多今上龙飞余再官於朝重申旧好则菜亭已退老朝采由兵部陟吏部主政亮采以甲辰成进士承三登贤书沃洲以
召见入都授平越太守咸得晤叙京师孟辅又随作令四川承三作令合阳调繁蒲城十余年前朋好旧游或得第成名或居官奋绩余於是叹读书饬行之果不负人也未几亮采将出令山左孟辅将牧嘉定孟辅先来告别余惟人生聚而散散而仍聚聚而不能不散者其常耳士各有志惟所树立不在官之崇卑遇之顺逆要以无愧衾影师友民物者出而着循声树伟绩斯可以称人豪矣孟辅为令有廉惠声适有丈量之役奉委协理历数县为国为民此心两无所负远迩称之可谓信於民矣内陞刑曹中丞嘉其才守荐擢今职可谓获上矣亲民之官至於民信获上何事不可为者其尚有未罄厥诚悉厥心力稍涉於荣利不自发奋以无负此数十年来戚属朋侪之所讲论期许哉孟辅行迫不及祖饯重之以辞并书以遗承三及亮采各自振励无怠
送黄张二县令序
雍正三年秋七月江右黄聚生将令於浙东山右张轶玉将令於粤东二贤同游吾门负志操娴问学相善也将行谒余求赠言余曰去岁此日二子犹举子也今圣天子澄清吏治重进士之选甫释褐即用为牧民之长呜呼可不勉欤吾子平居见为令者张弛之不平教养之无术贪庸之可鄙莫不叹息痛恨於其人今自为之可不思所以大反其道欤夫县令者亲民之官也欲天下之均平人被尧舜之泽非亲民之官不可亲民之官其要有三曰息讼薄赋兴教而已民以事至县者胥役不扰无守候之劳分其曲直惩其诬黠诲谕之又加详焉则讼自息矣民有惟正之供者为案实立限使自封投柜主以信使投毕躬自称平之榜列明示归其有余使补其不足如期至则民自不欺输将恐後矣择士民之秀者聚之於学课文饬行月三四至又於暇日适山村里闾言孝弟农桑之事其有家门敦睦守分力田者表厥里居或造访其家以荣之而教道兴矣夫吾仍以为诸生者为县令未有不能守淡泊者也吾常思父母斯民之义未有不兴除恐後者也事上贵恭不贵屈驭民以诚不以术如是而已昔汉宋之世守令多入为三公名儒常始於簿尉吾子勉之岂惟一邑民命之寄实为一生发迹之始有暇即当读书非寻章摘句之谓谓非读书无以明於修已治人之道而振励其志气也二子闻言皆不吾迂遂各书其一以赠其行焉
送郑逸溪令兴化序
雍正三年秋七月余同年友郑君逸溪谒选得江南之兴化余为文以送之曰君吾闽之兴化郡人也古之名人有治行者所涖之县即以其县名之若陈太丘陶彭泽是也不必居是官也但能以学行光远有耀者人亦以所居之郡名之若吾乡之李延平是也君清修狷介博览善古文词抱所学以玩之心贵已而殊俗兹之往也以诚中发为嘉绩异日人将以所治之县称之曰郑兴化君又益勉其学而懋其修穷理克已恐不至焉则人又将以所居之郡称之亦曰郑兴化君子薄好名者而未尝不曰立名人之称斯名也得则两得矣君则如何而克兼享哉诗曰惟其有之是以似之
送陈石民令益都序
吾漳陈君石民以行谊文学着於乡或曰陈君真孝廉也或曰陈君其博雅人也或曰有用世之责者也三者非溢也雍正三年乙已七月谒选得山左之益都令试验时冢宰高安朱公称其学行引
见之日
天子曰闻汝为陈孝子具见端方老成不与衆偶谕山东抚臣视其才果优殊擢之勿以次呜呼天尽海飞之处笃学自励行善於家得闻於人者少矣况能逹於九卿乎达九卿者少矣况能扬於王庭动
圣天子之褒嘉重问乎此以见士贵闇修不徇名誉亦以见太平有道之世有善必録有美必称
圣主之烛幽扬陋为可风也余与君同郡共学同修漳州府志赋役二卷君所手纂则君之优於繁剧可知君又尝着清漳风俗一书与余同讲行文公家礼则君负化理之才又可知君行矣以孝治则天下无可慢恶之人以廉治则所属无贪鄙之习君又董之以政劝之以学感之以诚微独益都而已优於天下可也
送王完璞分巡贵西序
黔中古牂牁地明永乐间置省嘉靖始开科荒瘠可知旧设监司二曰贵东曰贵西贵西则辖边西四郡者也雍正六年正月
特简监察御史王君完璞驻节分巡完璞由翰林改户曹擢御史负经济略有制而从容
天子嘉焉
陛辞之日训诲赏赉备至朂哉此行也亲民之官可以为所得为然事繁而所及小督抚势重可以为所欲为然地广而所见难周监司之职无其繁与其难而可以为所可为者可以察属可以安民可以访蠧可以兴学昔马伏波在骆越申明约束能使数世奉行马将军故事常观察治闽广励人才遂使闽中文学抗衡上国完璞勉之养其根去其莠期其立俟其成专已者不虚干誉者不正苟安者庸助长者蹶毋徇已私毋耀聪明循此以往何所不可为吾子期者我将逖听风声焉
送张又渠出守扬州序
盖昔者吾师仪封张清恪公之抚闽也清操正已以率属推诚心与之共治惩其不率者而警劝之视民之利病若已隐忧不为不去不止其有沐浴诗书敦善行者宾礼之以养以诲比及三年治效蒸蒸官无贪刻之习士有耻不为君子之心流风余韵至今歌思不置人咸称其抚吴时劾制府之奸贪风节棱棱
圣主褒嘉天下传诵不知其治闽丕绩有过於抚吴者盖真儒之泽远矣雍正九年正月仲子户部郎中又渠天子特简出守扬州君能世其家学清修厚德酿之於庭除发之於民物熟悉於人情物态综理庶务亦可以当繁剧而无不足将行向余言曰此行也报称之艰继述之重萃於一身盖其难也余曰君以为难则不难矣扬州东南繁华一大都会五方杂处富商大贾辐辏逐利之区民未知俭示之以朴民未崇厚示之以睦民未知礼示之以冠婚丧祭燕饮服用之各有限制察所属之贪刻玩愒者而惩创之躬率之以介洁待之以诚示之以不假易有悉心力为民者不因小眚而去之为之担荷而顾惜之奸胥豪猾不使挠吾法伺吾懈隙而生其玩悍之心荐绅士子惮吾之刚方峻肃而乐吾之子谅易直振厉而培育之夫如是则可以上报
圣天子简用训诲之盛心而无愧清恪公之学术治术矣扬州爲清恪公治化所敷又尝奏除落地税岁六百两甘棠之爱犹存君行矣自古父子垂声一代并为伟人者史不多见若范文正公之有忠宣吕晦叔之有原明皆由其家世确诚纯茂郁蒸融液而成以清恪公卜之余知君之能迪前光而求世德也
送从子济川南归省觐序
从子济川由吏部学习以母老乞假南归省觐朝之士大夫嘉其诚孝各爲歌诗以为寿母之献济川其可以自慰悦而荣其亲矣虽然人子之所显扬其亲者止此乎哉体孝经爱亲敬亲之说将必不敢恶於人不敢慢於人焉体曾子守身之训将必一举足一出言而不敢忘父母焉养志以诚守已以廉待人以信讲明践履不染於俗异日规树将必有大者焉庶可为显扬之实矣汝往矣嫂氏贤淑天人所佑尔寿而臧明秋汝尚于于而来移忠移顺移治於官斯固贤母之所乐也
二希堂文集卷三
<集部,别集类,清代,二希堂文集>

[book_title]卷四
钦定四库全书
二希堂文集卷四
礼部侍郎蔡世远撰
安溪李先生寿序
君子之寿於世莫大乎与人为善与人为善之心是天地之心也天地之大德曰生生生之理所谓元也元者善之长也於时为春於人为仁君子体仁足以长人体生生之理於一心而行之於无穷也人之心本有是天地生生之理牿於气囿於习而善心之遏絶者多矣仁者完其理充其心以及於物其道之行则举君民而尧舜之其学之传於天下後世胥千百年而不敝焉所谓寿也吾师安溪公少禀异质自弱冠时体验乎经书沉潜乎宋儒之学者有年长而不懈老而益加明焉方其入中秘跻禁近教习庶常礼闱取士时薰其德而善良者不知凡几矣天下巍然奉公为正学之宗而公方退然自挹损也
天子命公督学京畿旋膺巡抚重寄助
朝廷分陕之化深且溥矣迨由冢宰陟政府护持元气激浊扬清所奬拔士初不令其恩自已出也嘉谋嘉猷入告我
后天下莫能窥也钦惟
皇上濬哲文明崇经重道公出所学以佐吾
君凡诸经书性理躬自编摩
上亲加订正自朝至於日昃亹亹不遑
圣君贤相相得益彰用绍明前绪折千百年之中广锡类於天下天下靡然向风昔韩魏公元勲盛德闻人有一善则曰琦不及也然嘉佑治平之际不闻其君臣相与阐微言剖大义也二程张朱一登仕籍即以格心为急恳恳焉务积诚意以动其君然所遇无明主故其教不能自上而下未有遭逢
尧舜主臣一德矻矻孜孜如日中天明以觉世者也乙未秋公自政府假归所为家规乡政本至孝至弟之心以行於家以达於乡以普於物泉漳时方亢旱独湖山前後隂阳顺序年谷丰穰岂非善气之所积欤生生之理善之长也已与物之所共也贵与贱之所同也何间於在朝在野哉体吾仁以及之而已公所识拔甄陶之士前後成名者衆或以功业见或以道德显独世远碌碌无似惴惴恐惧辱公之门也今岁应中丞陈公之招主鳌峰书院窃不自揆欲本公之学推公与人为善之心聚九郡之士而谆勉之使不牿於气囿於习以复其善心之本然而学殖荒落尚恐咎戾之不能自逭也秋九月六日值公岳降之辰谨率鳌峰诸弟子望湖山而祝焉各为歌诗世远敬序之如左云
蔡母林孺人八十寿序
吾族於闽称故家散处漳泉间康熙戊申族兄介溪公随其叔父涖任诸暨道出浦城卜居焉至今族姓繁衍文物蔚兴遂为西山望族云庚寅仲冬余丐假南归过浦适值嫂氏八十设帨之辰诸子若孙咸请一言侑觞余曰欲观嫂氏之德者观於其家而知之矣介溪公传至於今四世子三人孙七人曾孙二人又所抚犹子三人三人所传又有子八人孙二人犹与介溪公一脉合聚而居也余既羡同居之美尝细举以问其家诸孙廷镳等告曰是皆吾王父母之训也王父以壬午年考终王母时年七十余犹手营家计总其大纲而诲以德义平居尝召诸子妇辈命之曰凡吾子妇无私货无私积无因小利而忘至亲毋以小嫌而成衅隙读书者勤於家贸易者劳於外凡有所入悉归之公又曰凡家之不和多起於妇人妇人之患在於各私其夫各私其子各私其夫虽其夫之兄弟不顾各私其子虽其子之雁行不恤分离乖隔寖以成大汝等戒之吾一门合食者子姓童仆将百人汝等惟以亲睦为心无多言无生事不率此训者非吾家妇也治家以俭待下以恩故虽食指繁多而家计不啬事务丛杂而踊跃争先大小尊卑各事其事无间言也以至於今余闻之不禁爽然若有失也曰是岂不可以风世乎夫家者国之本也和者福之聚也虽有贵显富厚之家而其父兄子弟之间稍有离心家之衰也日可俟也虽有贫穷困苦之家而其父兄子弟之间常有和气家之隆也可预卜也今嫂氏能以其训训之家人四世同居如胶漆之固琴瑟之调焉此在古人犹难之余方将闻之当事以旌其闾以表其德庸不出一言以进一觞乎余又观诸子弟贤而能文秀而不凡光远有耀自今基之因书以为序
孙封君寿序
孔子曰人之生也直解之者曰生之理本直也又曰非此则不生也直之发为刚明为公正为惠爱是皆生之理也刚明之反为暗弱公正之反为邪私惠爱之反为薄狭则生之理已失虽生犹寄也孔子系易曰天地之大德曰生又曰生生之谓易何以明之天有太极健行不息二五逓衍变化生生惟人也得生生之理以为生故直养无害则可以塞天德贯古今彼年寿之生气也数也然理足以生气亦足以起数诗曰乐只君子遐不眉寿书称寿考康寜必次於敬用五事念用庶徵之後是也衆人蚩蚩非无年寿之生徒与蠕动卉植芸生於大造之中非吾所谓生生之理也抑天有生生而所生之物若山峙川流其苞孕涵育又生生而不息斯亦如人之裕生生之理者其子若孙又各衍生生而总以归之其大生也合河孙封君其诸所谓备生生之理者欤封君少孤力学愤俗学之弊以儒先之书及古文振兴之范族和乡有疑者争者羣往质焉咸释难平心以去邑有岢岚州兵米数千石岁饥建言於官以米平粜以价予兵其抱经世之略多此类也长子无端被祸封君入狱手刃讐人遂弃诸生所以律身诲子者益笃合生平行事观之庶所谓刚明公正而惠爱者欤子三人皆成进士叔曰嘉淦与余交最笃为国子监司业通经饬行人以为阳亢宗胡安定复出也乙已正月二十有八日为封君七十有一初度诸生咸走徵余言以侑祝因举生生之说以为寿而证之以易诗书所云焉昔欧阳崇公怀好生之心有子文忠公为一代伟人胡文定家范尤严戒子曰立志以明道希文自期待立心以忠信不欺为主本诸子致堂五峰果有名德司业兄弟勉之克已修身学为世用光大高明归於大成使人称曰是某公之子也所以寿封君者不更显且大欤此亦天地生生之至理故推而及之是为序
何介伯六十寿序
吾浦当明季时何黄如先生气节文章与石斋黄先生齐名天下至今称黄何云先生之嫡孙曰介伯尝刻先生遗集属余序而传之余於是益稔知介伯之为人介伯性行温良交游不苟少补龙溪弟子员壮游学京师家居以诗自娱兴至徜徉山水间又尝修筑宗祠不惜已力值兹六袠之辰同人属余为文以寿之余尝谓世俗浇漓後生小子转觚琢朴鄙菲前辈巧吝日滋见老成之浑质则指以为陋也见长者之风范则诋以为拙也元气已削寿命何足言甚有结纳自豪丰衣美食而至亲一介不与者矣可已之费恣如泥沙而祖宗先人事则弃之如遗且与族衆争丝毫者矣人心风俗之隐忧岂细故哉介伯自浦之镇海迁居郡城合族而聚子姓繁衍登科第游黉序者踵相接也介伯厚以居心和以睦族自兹以往日取乃祖忠孝大节谏垣抗疏野处思君者与父子言慈孝长幼卑尊以敦以序书曰立爱惟亲立敬惟长则元精之妙合者此也日取乃祖勤学好问注经研史日夕不遑者以朂子姓懦者起怠者奋诗曰我日斯迈而月斯征则族属之炽昌者此也余自十载家居尝惴惴恳恳於此亦夫已氏所讥为陋且拙者故因介伯之序而论及之以当侑祝
寿退岩兄七十初度序
夫寿之大者莫过於声绩流乎无穷而子孙贤而有立位不必居高也贵善厥职焉子姓不必贵显也贵世厥家焉谓其为德之舆而光之远岁甲辰八月一日退岩伯兄七十初度子弟在都门者羣徵世远一言以为寿世远不能文以亲故亦不敢文也兄自幼敦行善属文登甲子贤书谒选得广西兴业令地僻山深猺獞习为盗前官莫治兄初视事许以自新不悛者擒置之法有龚渤海之风踰年丁外艰归民遮送馈金却不受粤西人至今称之服除补任丘任丘畿辅地当南北孔道往来供亿岁率用银数千两往例设十二里轮值民苦焉兄悉肩之一钱不以扰民邑东北被水田庐渐湮百姓请开钦堤河官持不可兄曰
朝廷设堤本以为民吾岂可避考成不为民请命乎遂泄之奉
命赈灾实政均沾胥吏不得毫髪私凡兄善政多端皆此类为令十二年以引年归邑人立书院於西关以志思世远去岁奉
召进都夜宿任丘旁近民闻有蔡姓自闽中来者争问曰吾父母安否此吾邑第一好官也对曰吾兄也康强犹昨则大喜奔相告趋跄敬礼有加余於是喟然叹兴曰一隅戴德千秋俎豆岂不信夫彼封已以自戕者独何人哉在任丘日不用内幕以二子自随二子长宾兴次元成皆孝亷也他人有利父得宦资以为已地二子独以亷惠佐父牧民二子贤也家贫公务有不充者仲弟诒皇鬻产资之不惜已私以成兄之仁仲弟贤也是时从弟藐村为山左鱼台令亦以亷明着燕齐贤令有二蔡之称从弟贤也宾兴後登乙未进士第今为令长寜能传父教藐村奏最入都令为工科给事中献替於天子之前声藉公卿元成诒皇亦以公车在都诒皇又将为令矣所谓子姓贤而有立者吾知其涵濡朂勉以竞爽而鸣锵也诗曰乐只君子民之父母又曰乐只君子保艾尔後以此寿兄其亦怡然矣乎兄自先世分派居泉州王父太仆公与吾先人同官於朝兄弟相敦善今吾复与诸羣从子姓同聚京师悦情话而规德业静言思之窃有余幸因称觞而念祖且以侑劝也
熊封君寿序
雍正六年八月十一日为岩叟先生七袠之辰子编修晖言叙次美行求余一言以侑觞余閲之怃然曰是古之所谓孝亷也可以寿世矣汉时重孝亷之科或举孝或举亷或孝亷并举东汉始分为四科然不闻得人盛於孝亷也孝亷取实行不试顺帝时左雄始奏试之诸生试家法文吏课章奏然不闻已试之後得才盛於未试也隋唐以来专以文辞第甲乙故今谓登乙榜者为孝亷名似而实非矣先生学成隽於乡应孝亷之称三上公车不第以父母暮年絶意进取承欢膝下色养志养无忝可谓孝矣性介洁尝曰荐绅不苟求犹人不为丐不苟取犹人不为盗可谓亷矣司教彭泽敬学劝行不沾沾於文艺之末其所谓师道立则善人多者乎水有源而木有本吾闻先生王父大仰公以冒刃救父伤目睛突出人称为孝眼先生则孝之所由来也父脱尘公以还金见称则亷之所由来也先生萃祖父之美以体於身以教於人光启开丽克昌乃後编修勉之孝者仁之本也由爱敬之心推之至无不爱无不敬孟子所谓亲亲而仁民仁民而爱物皆孝之所流也亷者义之立也由不为穿窬之心推之至於事各有宜以协天则南轩所谓无所为而为是皆廉之所充也先生之笃行流光人子之显扬褒大止此而已又多乎哉敬以此复於编修而以寿先生焉
二希堂文集卷四

[book_title]卷五
钦定四库全书
二希堂文集卷五
礼部侍郎蔡世远撰
诸罗县学记
诸罗县学原在善化里之西茅茨数椽康熙四十三年甲申凤山令宋君永清署篆诸罗因县署移归诸罗山始就罗山议建丙戍郡丞孙君元衡摄县事建大成殿棂星门戊子宋君复来署篆建启圣祠乙未遭风屋瓦门墙皆圮今令君贵阳周侯怃然曰是吾责也是岁十月兴工修庀破坏大成殿启圣祠则易故而新之又建东西两庑以祀先贤先儒东有名宦祠西有乡贤祠啓圣祠之东建明伦堂西建文昌祠迤西为学舍以便肄业棂星门之外周以墙榜曰礼门义路墙之外为泮池皆前所未有也靡白金千五百有奇侯独肩之不扰民丙申六月告成世远时应中丞雷阳陈公之招主鳌峯书院吾友陈君梦林客游台湾周侯介陈君以书来求记且曰诸罗僻居海外诸生观化聿新愿有以教之也世远寡陋何知爰即鳌峯诸友相与砥砺者而告之曰君子之学主於诚而已矣诚者五常之本百行之原纯粹至善者也人之不诚者无志者也人之无志者由不能尽其诚者也诚以立其志则舜可法而文王可师其原必自不欺始程子曰无妄之谓诚不欺其次也其功由主敬以驯致之程子曰未至於诚则敬然後诚也敬也者主一无适以涵养其本然之谓由是而谨几以审於将发慎动以持於已发则合动静无一之不诚也虽然由明以求诚之方惟读书为最要朱子曰读书之法当循序而有常致一而不懈从容於句读文义之间而体验乎操存践履之实学者率此以读天下之书则义理浸灌致用宏裕虽然非必有出位之谋也尽伦而已矣孔子曰爱亲者不敢恶於人敬亲者不敢慢於人吾父子兄弟肫然蔼然尽吾爱敬之忱也克伐怨欲之心何自而生哉始於家邦终於四海皆是物也庸近之士不能返其本思其终但以为读书得科名而吾名成矣荣闾里利身家而吾事毕矣其幸者得一第其不幸者则老死於布褐而已矣其天资厚而习染轻者居是官也犹可以寡过其天资薄而习染重者则贪没焉而已矣夫此身父母之身也天地之身也民物所胞与之身也以父母之身天地之身民物所胞与之身顾可不返其本思其终以贻父母羞以自外於天地以为民物所诟病哉诸罗虽僻处海外
圣天子治化之所覃敷三十余年於此矣巨公名人相继为监司守令其间风俗日上今若萃一邑之秀於明伦堂相与讲经书之要旨体宋儒之微言告之以立诚之方读书之要伦理之修经正理明则善人多为国为民胥於是乎赖非徒科名之盛也陈君为我言周侯清修干固百废具兴引人於善惟恐不及吾知所以长育人材化民成俗者必有道矣
合祀陈黄二先生碑记
唐阳亢宗为国子司业告诸生曰学者所以学为忠与孝也西山真氏喜诵斯言以示学者盖以忠孝之理藴之於心则为所性所命之精发之於用则为事父事君忧国理政仁民育物之实古之大忠大孝者恩怨不得而毁誉时世不得而磨灭俎豆千秋崇隆如山岳炳曜如日星不可掩也当明文皇篡位诏至漳教授陈先生名思贤升明伦堂鸣鼓集诸生曰此堂明伦今日君臣之义安在诸生从之者陈子应家曾子廷瑞林子旺伍子性原邹子君默吕子贤縗絰设位为旧君哭临如礼当事执送京师咸以身殉迨明运既终石斋黄先生抱刚直不回之气丙戍三月五日死於金陵及门蔡子春溶赖子继谨赵子士超毛子玉洁继至抱其头哭曰师乎魂其少须吾即来矣四子同时就义嗟乎君臣之义师弟之情无所逃於天地之间吾漳郁积清奇代多伟人一则抗节於明初一则殉身於明季其精英灵爽虽谓之万世不死可也嘉靖间学使邵公疏请祀陈先生於泮水之前以六生配有司春秋致祭後因倾颓寄主於名宦祠中石斋先生则经制抚学使疏请祀之乡贤而四子尚阙夫陈先生直斥文皇之篡明之有天下者皆文皇子孙也然邵公疏请之肃庙允而祀之黄先生忠於胜国然制抚学臣共疏请之我
圣祖仁皇帝允而祀之此以见秉彜之好万世维公而褒节录忠尤兴朝之盛事其关於风教伦常岂细故哉漳人议欲特祠奉祀而限於土木之役佥曰郡城芝山朱子祠後堂以黄勉斋陈北溪王东湖陈剩夫配前堂开敞轩豁敬於堂之东奉祀陈先生以六生配堂之西奉祀黄先生以四子配夫文公平生讲明践履大端不外於忠孝观其居家立朝公诚恳挚刚大之气塞於两间二先生及其徒生於数百载之下在三之谊守之不渝前後相辉映如此可以升文公之堂而无愧矣适际督学按部所属绅士咸集敛金为进主入祠之费并置春秋祭田以永其祀是日也衣冠而拜祭者近千人亦可以顽廉懦立矣
清苕书院碑记
皇帝御极之四十有二年例应分遣廷臣视学四方上特重其选召翰詹词臣试者再复饬大臣保举非闻望素优学行兼至者不得与是选而吾师吴兴沈公适膺闽中之命闽之学臣不统於督抚自公始岁科既竣三山人士构祠於乌石山之阳扁曰清苕书院公乡有苕溪故也於是博士弟子员再拜稽首而志之石曰今之称学使者莫不曰惟公与明矣今公两试所取文武士凡二千九百九十一人?毫不杂以私可不谓公矣乎公所巡历羣无留良之叹可不谓明矣乎公亦可以上报
圣主而下对诸生矣虽然窃谓此不足为公异也方今天子圣明文治振兴诸学臣争自袚濯以佐太平谁肯厚自封殖目迷五色以为国家羞况公一代伟人了此宜无难者所难者公之清之慎之寛厚而忠恕沦浃我闽耳公之始入仙霞关也向天与神告曰自兹以往某有敢负此心者不复过此关尔时闻公言未即信也及试一二郡衆乃大服即除补起复诸事例亦饬胥吏都不用一钱吏胥至互相语曰公身自如是我复何言也往时学使者巡历所至供亿颇烦公省其费十之七曰吾寛一分则民间寛一分物力也帷帐服物下至纎悉器具试毕一一还归本州郡不私毫末也试之日晨向天九叩曰愿天牖其衷使得佳士也所亲仆从及吏胥足迹不得到塲中巡察封识甚严也公又尝言吾於才多处苦遗珠才少处又若滥额美恶只於毫厘辨之盖其难也诸生补弟子员在三十年以前者不置下考其他下考亦减从前之半体
圣天子优老恤才之意也终任未尝苟狥有司褫革青衿一人正试外课诗赋杂文以敦古学新进文武生每月有课病学者鲜熟传注特颁条教示以限年读书之法与诸生语恳至如家人父子且曰士贵立品汝辈苟无品即猎取科第拥高官厚禄吾不忍见也至武选一途世久目为具文且或视为利薮公曰吾为朝廷慎选举为国家储将才何可轻也试策论後躬自校射射中者即行面试文理优而与前卷字迹符者然後取之防代笔且倩射也呜呼以公之公与明如此以公之清之慎之寛厚而忠恕之益以成其公与明如此小子等敢一言以断之曰诚而已矣昔温公称刘忠定一生惟诚字纵横妙用无处不通赵清献日所为夜必焚香告天无他诚故也诚则纯乎天理而万善随之今夫学使之官苟诚有不足则重於文而轻於武勉始而懈终慎大而忽小身家误之苟可以为之念误之左右壅蔽误之彼其初岂不嘐嘐然自命哉理不胜私故也公至性过人学有原本心与天理相往复天理尽则人情毕周若农夫自谋其田梓人执其斧斤凖绳以度物故能兼此数善如此今岁科两试已毕公所自盟於天与神者可以告无憾矣闽中之士无论遇不遇言及公至有感泣者即至山村里巷野老行商儿童走卒莫不欷歔感叹谓数百年来未有也是岂浙水闽山所流衍郁积磅礴陶铸而成者欤抑由我
皇上求治育才知人善任故公应会而生欤公异日立朝必能规树大业传之无穷小子等幸得厠公门下亦宜不自菲薄痛加刻励倘异日或身立名成使人指而数之曰此某公所得士也庶无负公一片诚心而稍以报公於万一也夫公讳涵号心斋浙西归安人丙辰进士公之曾伯祖諡襄敏讳某者於故明万历中督学吾闽闽人亦立碑颂德云
月湖书院碑记
国家定鼎六十余年令漳浦者以十数未有立生祠者有之自四明陈公始公为介眉先生令子本其家学由翰林出宰漳浦邑故繁剧难治公廉以居身俭以养德法立令行邑人抵掌庆曰六十年来无此矣邑赋役故徧累小民黠者往往相缘为奸公既至究徵收法均保甲以二百家为保家第其口多寡而籍之以供役五年一编丁即按而增损之令民各为亲供计其实产自封投柜虽至亲无所波及其始也奸猾皆以不便病公公毅然行之至於今公私利赖课不悬籍吏不呼门是则公之良法美意大有造於吾邑者也邑忝号名区自高东溪倡学於前陈剩夫黄石斋继起於後彬雅为闽中最公益加鼓励以文行交修朂多士月订两期讲五经性理纲目诸书两期课古今文诗赋崇正学辟邪教十余年间砥行立名通经博古之士比肩接踵呜呼公作兴之功不可忘也康熙戊子二月总督浙闽梁公巡抚张公以南靖地杂山涧溪谷雈苻时窃发亷公才守上於朝调公南靖邑人相率列状请留不可则归取田器塞县署门桔橰耰锄山积公每出则号於道曰公毋去公感百姓之厚也掲示通衢曰吾在邑十三年无善政以及尔民今又烦苦我父老子弟心甚弗忍虽然此上命也吾不行将获谴吾虽在靖心犹在浦也衆皆感泣会有金藩司公子令粤东者道过浦诣公至门问故衆跪伏曰吾侪以留贤父母不得故如此公子曰吾为百姓屈从角门入耳次日公子出北关数百人焚香遮送於道曰公子行幸为百姓遍告当事还我使君六月十一日闻公将行穷乡僻壤扶老幼至者及万人共翼公舆环跪泣曰公毋去乃入太学李生家绐衆曰吾为若等暂居此若等请得
命留矣衆大喜比昏稍解以数十人卧李门度公之出必由东门也更以百人守东门夜过半公假城守二骑间道由北门去卧李门者觉疾走东门问守者守者曰无之驰至北门公已出矣更相率追送十里许泣别而归时六月十三日也呜呼士君子束髪受书肆其讥评以古亷能自命一行作吏或廹於上司之供亿或苦於酬应之繁多夙昔清操消归何有亲朋相规动云见谅虽有小善寜足赎耶公涖漳浦十三年凡百艰辛皆备尝之劲节凌霜久而不变其政事又彰彰如是公可谓真读书人不负家学者矣公为政严明奸胥豪猾动绳以法持之急至有造语以谤公者卒之万喙同声无贤愚一出於讴祷余於是叹公道之在人心而亷吏之果可为也公去後邑人敛金得二百有奇构祠城北门名曰月湖书院月湖者所以表公之清且明又公乡有月湖故也公讳汝咸字莘学号心斋浙之鄞县人辛未进士
尤溪刘氏新修祠堂记
昔范文正公有言吾族人虽有亲疎自吾祖宗视之则均是子孙固无亲疎也文正公敦本睦族之心百世犹将见之用能父子继相子孙繁昌仁孝之所积也孔子曰慎终追远民德归厚矣君子率亲率祖仁义之心盎如厚之至也刘生叔翰从余学於鳌峯书院为我言刘氏世居尤溪徙小溪复自小溪徙居县之福昌坊历百余载王父轫白公始得林氏旧宅坐县之屏山曰狮麓逮康熙已巳伯父非闻公架一堂四榻以妥先灵额曰念祖堂乙未七月又扩而新之上下为堂二祀始祖以下左为夹室祧主规制一如礼经落成求余记其事余曰非闻公之创始衆昆季之合谋皆可嘉也刘氏其兴乎古者有爵始得立庙然亦止祀其四世三世二世而止始祖之祭自程子始以为宜近代因之不变君子以为合族之道亲亲之意於是乎寓非必以为僭而不行也然末俗鲜念祖之思焕其私居祖祠废阙经始之人尤难之又难今刘氏世笃其厚成兹肯构将见入斯堂也定祭献之仪明尊卑之序本范文正公祖宗无亲疎之意以视之则族不期睦而自睦矣本孔子追远之意以行之则祭不期敬而自敬矣岁时相聚父与父言慈子与子言孝兄言友弟言恭敦诗说礼工贾力田各安其业非特科名之盛族姓之繁昌而已将风俗人心於是乎赖之叔翰之在吾门余嘉其能行古道者持此说以复於其羣从谅不吾迂也
鹤山祖祠碑记
尝闻之安溪李文贞公曰以父母之心为心者天下无不友之兄弟以祖宗之心为心者天下无不和之族人以天地之心为心者天下无不爱之民物是心何心也即元善之长资始统天之心也张子西铭备言此理亲切而着明龟山杨氏犹疑其涉於兼爱程子非之余谓今之人不患其兼爱但患私利之心一起自至亲以及民物鲜不秦越视之矣惟由分殊而推理一事天必如事亲然後元善之心常洽而亲亲仁民爱物胥是赖也吾蔡为闽望族分居泉漳之间族弟经五世居同安以先坟在南安雍正四年构祠堂於南安之鹤山麓祀自高祖以下置祭田数顷以供岁时荐享先是雍正元年豫构书斋於祠之西买山二址岁收其入以为子孙延师之费肄业膏火之资前後靡白金三千有奇规模宏濶垂之无斁经五其可谓以父母祖宗之心为心而有合於西铭之旨者矣经五至性过人好善乐施闻於远迩尤敦一本而重九族蔼然克充其元善之心其可不谓贤乎世之素封有华衣美食自奉甚侈及义所应行则鄙琐是甘为子孙守财其子孙骄盈庸昏不能保而有之平日之焦心悉力销归何有经五节食饮朴衣服毅然为远大之规廸前光而裕後泽天休之迓舍是将何以焉昔范文正公置义庄聚族百口嫁娶丧葬各有定式惟文正公精诚贯百代故閲世而不衰子忠宣公纯仁五世孙司谏知柔治平政和间各能申定规则嗣守成绪经五勉之诚孝之心日以益笃惇叙式谷寖以光大诸子若孙亦宜循理守分励业敦修率祖率亲吾蔡之兴也有日矣经五名廷魁以大夫职荣封其父母云
浦城蔡氏义田记
雍正五年十二月余族孙廷镇谒选来京师既邀恩命赠父为奉直大夫因述赠君临终之言曰吾少遭乱离贫窭播迁赖先人之庇相聚以有今日所有薄田吾敢以私吾子孙哉吾授汝千金构祠堂祀吾王父伯瑜公以下旁建书室为子弟肄业汝其无忘父志吾又闻古之人有范文正公者置义田以赡族人其言曰吾族人虽有亲疎自吾祖宗视之则均是子孙固无亲疎也文正公聚族百口吾今自伯瑜公以下聚浦城者亦百口吾心慕焉吾以岁入百石为烝田供春秋祭以百石为书田书田者分六十石为延师之费四十石以供应试凡童子试於郡人钱五百弟子员应岁科试者人一千省试者四千入成均者不与焉试於礼部者八千又以三百石为丧葬婚娶及赈孤恤寡之需凡有父母之丧者人与之钱八千葬者五千娶妇者六千其力能自赡者不与焉凡族之孤者寡者计口授谷口岁二石其力能自赡者不与焉又以二十石给守祠者俾司其启闭及洒扫书室岁以为常凡义田岁所入五百二十石其百石直祭者主之其四百二十石择族之贤而家不贫者主之凡九岁则合族之长者而定其所给之数之多寡盖閲岁久生齿繁诸有不齐者势也凡岁所给有赢余者则於次年视族之贫者施之族之长者议之必公必诚无余则止吾子孙虽贫不得取以自利凡自伯瑜公以下各体祖宗之心以为心尚克勤乃业事乃事毋踰乃分薄乃爱敬吾可以暝目矣其自伯瑜公以下实宠嘉之盖廷镇所述以告余者如此因属余文以记之余闻而肃然曰伟哉可以风矣周官三物一曰六德二曰六行三曰六艺然六行不敦则六德何由而见虽诵习六艺何益焉夫孝者沃其根也友者培其干也睦者葆其枝也婣与任恤咸本此焉厚之至也今赠君既沃其根又培其干又葆其枝有子能贤善继善述自今以往愿诸子孙共敦一本各励前修主斯田者如用已财无滥心焉受所入者如获意外无争心焉是谓大同子孙其逢吉将必有达者出焉显扬而光大之岂徒无坏前规哉余有志焉而力未能喜斯举也於是乎踊跃而为之记赠君名维坤字星六自泉州徙居浦城云
默庐记
吾友陈石民以默名其庐属余记者有年矣余未有以应也康熙甲午春余以服阕将还朝石民复请曰默庐记愿卒为我成之余惟默之时义大矣哉孔子曰默而识之学而不厌诲人不倦圣人之教学固必以默识为先也易曰默而成之不言而信存乎德行德修於身而行见於世其功必要於默成默之时义顾不大哉抑孔子系易之辞有曰敬以直内宋儒申明其说曰主静以主一夫无欲故静所由默也而其功在定之以仁义中正无适故一所由默也而其要在於整齐严肃石民其亦有见於此欤石民吾漳之真孝廉也事其尊人饮食寝处视无形听无声尊人失明二十载矣年五十余两目复覩君子以为孝感所致可不谓真孝乎居一室小阁疎窗左图右史食贫饮淡无竞於里闾不干於官长可不谓真廉乎真孝真廉斯亦默之效也呜呼学问无穷收敛则愈广大谨密则愈精明石民进德修业厥基培矣由直内主一之功以驯致乎其极昔贤不难至也或曰石民非默者也与之谈经论文则滔滔不倦与之语古今成败论安民出治之方则亹亹而不穷郡邑有司询及时政侃侃言之无所避石民非默者也余曰此正所以成其默也君子之学期於用世默非槁木死灰之谓也大儒程朱皆有得於圣门默识之学者伊川经筵五疏言之不厌其详文公在朝四十六日进讲者七奏疏无虑数万言通乎此者可以得默之义矣
他斋记
他斋者吾友陈君少林之书室也属记於余余问之曰吾子之以他名斋何也曰此他人之室也余赁而葺之而居之故他之云尔余曰然哉少林之意念深矣君子食无求饱居无求安君子之所志者大食与居皆倘来之物也少林岂仅为居室谋者哉其他之也固宜抑又闻之陈仲举云大丈夫当扫除天下安用一室为少林学识宏裕达於治体正而不迂通而不随使其得立朝班必能献可替否垂勲竹帛使其居一官处一邑亦能补救一方泽及生民余交天下士多矣得此於人盖寡今之以他名斋也少林其犹有四方之志乎惜乎吾力微而少林已将老也虽然君子之用舍不关於一人而关於天下关於一人者荣身保家之士也关於天下者用之则为世欣不用则为世戚是有用之学也安必斯世之果我用哉安必斯世之终我舍哉
葵心斋记
皇上御极之元年世远蒙
恩特召入京侍读
皇子越雍正七年冬
皇上命平郡王随
皇子读书世远因得与朝夕讲论王仁孝忠勤好学不倦有藏修之所名葵心斋属世远记之再三云而不懈世远其何敢辞尝闻君子之象物也义各有取沼沚苹蘩取其洁也宗彛作绣取其仁也粉米取其养也黼黻取其断也记称若松栢之有心取其贞也惟贞故能历四时而不改柯易叶也王之以葵心名斋者取向日之诚也诚之时义大矣哉我
皇上尝面训臣工曰诚为万善之本凡人念念事事皆循天理即为诚诚则无私出一言而欲迎合上意私也即非诚也行一事而欲邀民誉私也即非诚也即欲垂名千万载亦私也非诚也惟循乎天理无所为而为方为无私方为诚其功又在敬敬而後能诚大哉
王言真万世之极则矣王之名斋也其有顷刻不忘君之意乎顷刻不忘君者忠君也爱君也敬君之至也何以为忠君爱君敬君即所以忠君爱君也何以为敬君一动一静一言一行皆循天理自敬其身即所以敬君也传曰进思尽忠言忠之贵於思也诗曰心乎爱矣遐不谓矣言爱之根於心也又曰夙夜匪懈以事一人则敬心无间於夙夜也无不敬则无不诚矣王其勉哉昔两汉之称贤王推河间东平为最史称河间修身好古造次必於儒者造次必衷於儒诚也东平之对明帝也曰处家为善最乐为善而至於乐之不厌亦诚也王其益笃於敬以造於诚
皇上之明训以律其身以忠於国以无忘名斋惓惓不已之意汉之二王又乌得专美於前哉
别有天记
别有天在梁山下邑治南十里许湮没者久矣甲寅之乱先王父避居梁麓乙卯始得之初入有潭潭上盖以大石旁二石夹而起附於潭分其半覆之澜漪潆洄黛蓄膏渟水声动则羣鱼毕集可垂短竿钓天隂似有物凭其中疑为龙故名蛰龙潭从潭上行五六十步峭壁崭岩右方有石突起广且平旁夹两流宜於亭因预名之曰夹流亭复南行二十余步为戴石阁阁中可坐三四人从阁折而东有泉流斜石似瀑布其下有石井深不可测从石井西屈曲上有水从空中喷薄而下是为喷珠池坐其上穿流北眺城郭烟村豁然指顾间阶而下若堂若铺几席若由阃奥登楼所谓大洞天者也由洞中央上奥幽蟉虬日影参差下漏行少尽天气朗丽光耀全石矗列阙其一下有石坐可数十人其左方即琉璃洞从蛰龙潭至琉璃洞约八九百步其中阁二洞二小池一池连洞者二石似门者三泉滴於石不絶若线者一石壁碪戴草者二游必半日方竟康熙辛巳五月十七日梁村蔡世远记
石丈峯别业记
环一山於城中削成峻拔莫如吾漳芝山最奇由芝山而下地最高处有石突起高可丈余瘦秀特甚吾友林蔚岩构筑於此成别业焉康熙丁亥春招余同陈石民马求仲来游始入见所为石丈峯者叹曰此洪谷子董北苑得意笔也旁列假山怪石有小池池之旁作数斗室室容一人坐池之中有小山如小亭阙盖如石洞无底高不及石丈峯之半由小山转而登楼爽朗高骞仰眺则诸山屹刺其有情也若拱之低眺则烟火万家其参错也若绕之左为奉仙宫今废右则俯视开元寺开元寺者吾漳第一巃嵸壮丽地也斯居直以蕞尔俯视之穿堂中而下有小亭阶而上有庭树荔枝诸果石又奇多碪磊砢庭之後为三楹折而左有小室石横当其门背小室三间一阳而二隂多幽胜余因谓石民求仲曰山林絶景蔚岩得之城市中岂不奇哉二君曰此何黄如先生旧址也经蔚岩布置尤奇絶余曰得之矣黄如先生文章气节为一代伟人奇杰之气得之斯居为多君子之居有陋屋而荣身者况英特而挺异乎芝山之灵将在子矣
癖亭记
余自少时即知余有一生之癖非物所能攻非药所能救虽扁鹊仓公不能治也恐其久而坚欲力除而去之而是物之附於吾身若有胶漆维系而益固因伏而思久而自悔曰是余之癖也夫癖之於人若身之有手足面之有耳目所谓与生俱来者世决无抉耳目而断手足也审矣抱朴子曰操尚不同犹金沈而羽浮也志好之乖次犹火升而水降也余见人世间所为之事或欲耻之笑之非之但不知已之所以耻人笑人非人者即人之所以耻我笑我非我者也已耻人笑人非人而不屑为人之所为亦犹人之耻我笑我非我而不屑为我之所为而已杨子云所谓君子之所弃而愚者拾以为已宝其余之谓欤然蔽痼已久针砭难施此亦讳疾忌医之意也遂以癖名吾亭而为之记康熙辛巳二月五日也
建溪水石记
由三山往上游泝溪而上舟行日不能四五十里逆流也夹溪万山森翠多怪石磈礧磊砢罗列岸上似枯树横倚似猛兽腾跃参错水中似矢激弦似神龟负甲似巨鱼露齿大抵多黑色少白多骨少肉多回转蓄缩多巉岩少坦夷呜呼使此石生於通都大邑之中得其百之一皆足以为名胜好事者将勒之诗歌编之图记以垂不朽今生於荒山穷谷之中数者俱无一焉适足以苦舟人物固有生非其地用非其时者也惜哉余有感焉因於舟中笔之为记
二希堂文集卷五

[book_title]卷六
钦定四库全书
二希堂文集卷六
礼部侍郎蔡世远撰
周起元传【修漳州府志作故依史例称名】
周起元字仲先号绵贞海澄人万历庚子解元明年成进士初令浮梁有大姓欲侵范文正双溪书院起元持法不阿士论重之调繁南昌凡盗宼发他境匿在宇下者悉捕得壬子授湖广道御史奉勅廵漕振滞疏壅公私便焉时台臣有上疏攻东林者起元抗疏言东林之学起於杨时今议者欲借道学以攻杨时借杨时以攻罗汝芳顾宪成皆非是劾去朝贵数人而方从哲以中旨起少宰不由廷推又疏驳之左迁出参粤西值柳庆大饥盗贼蠭起起元立递运法多方处置民以无殍而盗悉平擢四川副使未任备兵通州纪律大肃客兵过慑不敢譁晋太仆卿时邹南臯立首善书院兵科朱童蒙诋为伪学起元抗疏辨之明年授佥都御史出抚江南初为御史时税璫高宷在闽横征海舶洋货胁官吏烧杀市民莫敢言起元特疏纠参之中璫久已侧目至是吴中织造太监李实以郡丞杨姜不行属礼诬以罪起元三疏救之实假上供为名逆取旧额外多至十余万又密侦富殷户揑为匠籍吴中大扰起元屡疏参劾前後所上转加切至而内监魏忠贤以天下官吏方承顺意旨称功德趋赴恐後起元独每与其党类龃龉阻其威思有以杀之会朱童蒙由科臣外转为兵备多内援骄横毙漕卒非法吴民閧聚生变起元勃然曰天子命我抚民察吏可坐视此等虐吾民邪疏上中旨擢童蒙太常削起元职放归里周顺昌赠以序曰公去名益高矣吴人无老少皆随送涕哭声塞市童蒙既窜身璫党起元归羣凶意犹未厌嗾科臣李鲁生劾起元借讲学为名与高攀龙周顺昌等朋比刺讥浊乱朝政取李实空印本至京令李永贞具草诬起元阻抑上供冒破鼓铸逆璫遂矫旨与高周等七人同逮缇使至漳漳士民大惊呼设木柜於郡四门投钱不数日钱满复拥诸缇使相率泣言周中丞寃且贫缇使亦心服加慰护至都下狱拷掠备至致赃十万遂与高攀龙周顺昌周宗建李应昇黄尊素缪昌期先後俱死所谓後七君子者是也崇祯元年赠兵部侍郎諡忠愍特祠於郡学之西春秋致祭又允御史袁鲸请与杨左六君子同建祠京师而吴之闾门及清凉山江之右粤之西浙之西湖亦各有祠
论曰吾乡明季周起元黄道周皆以死着道周批逆弹奸尽瘁捐躯固其所也起元之死可哀哉劾璫纠朱为民请命乃与杨左高魏十三君子後先死於狱有明二百余年元气至是尽矣起元之学不欺为本以穉圭君实自命历官所至皆有政声抚吴时江南大水上六疏赈灾免漕吴人至今思之呜呼又何其经济名臣也
黄道周传【修漳志作】
黄道周字幼平号石斋漳浦之铜山人少负奇节以孝闻当神庙时天下乂安道周见儒术日下皇纲不振忧天下将乱年十四慨然有四方之志不肯治举子业抵博罗谒韩大夫日缵韩家多异书得尽览所未见尝即席酒酣援笔立就数千言名大噪天启二年第进士选庶吉士历编修监修国史实録故事经筵展书官奉书膝行道周谓膝行非礼也平步进魏璫目慑之不为动未几乞归葬父北山结庐其下所谓石养山者也旋丁内艰服阕还朝崇祯三年典试浙江以神宗实録成晋右中允明年冬故相钱龙锡坐袁崇焕事逮治媒蘖者且兴大狱天子怒不测道周草疏救之贬秩镌三级而龙锡卒得减死科臣有衔道周者摭浙江典试事蜚语上闻疏乞休许之濒行上小人勿用疏盖指辅臣温体仁周延儒也上怒削籍还浙江学者闻道周至则大喜为筑大涤书院而禀学焉留数月乃去归石养山日展拜墓左如新丧时踰年以有司请讲学於郡治紫阳祠门人自远至者可千人乙亥起补原官丁丑分较礼闱随具疏乞休不允时方久旱五月内系两尚书道周疏请慎喜怒以囘天意六月又上疏曰陛下下诏求言省刑狱然方求言而建言者辄斥方清狱而下狱者旋闻当此南北交讧奈何与市井细民申勃磎之谈修睚眦之隙乎时温体仁方招奸人兴东林复社之狱故道周言及之晋左谕德掌司经局疏陈有三罪四耻七不如语时郑鄤方以杖母被大诟道周言文章意气臣不如郑鄤上得疏愕异令自陈严旨切责道周孝谨风节高天下而严冷刚方不谐流俗大臣多畏而忌之时方择宫僚杨廷麟冯元扬并推道周阁臣张志发当国摘其疏中不如郑鄤语为口实摈道周不与同僚遂称病乞休不许迁少詹事侍经筵会郑三俊下吏讲官黄景昉救之道周上疏推奬旨下切责再疏以支饰谴道周前有疏纂述洪范月令等书未就乞寛假数月去有旨得卒业时杨嗣昌夺情入阁陈新甲夺情起宣大总督方一藻以辽抚议和道周草疏分劾同日上之上持三疏不下召对平台上疑其有所为而为道
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>