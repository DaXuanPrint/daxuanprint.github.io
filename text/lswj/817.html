<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,江汉集全文在线阅读,江汉集全文在线下载,大玄古籍书库">
<meta name="description" content="诗文集，三十二卷，朝鲜黄景源撰，黄景源，生于1709年(肃宗三十五年),卒于1787年(正祖十一年)。字大卿,号江汉遗老,谥号文景,本贯长水,朝鲜后期文人。为李縡门人,与李天辅、吴瑗、南有容等交游。著有《江汉集》《明朝陪臣传》《南明书》。_江汉集_全文在线阅读_江汉集_全文在线下载_大玄古籍书库">
<title>江汉集_黄景源_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">江汉集</span> <br/>
          作者： <span class="inputVal" id="bkauthor">黄景源</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]507519</span> <br/>
          说明： <span class="inputVal" id="bkdec">诗文集，三十二卷，朝鲜黄景源撰，黄景源，生于1709年(肃宗三十五年),卒于1787年(正祖十一年)。字大卿,号江汉遗老,谥号文景,本贯长水,朝鲜后期文人。为李縡门人,与李天辅、吴瑗、南有容等交游。著有《江汉集》《明朝陪臣传》《南明书》。</span> <br/>
          封面： <span class="inputVal" id="bkimg">Z_19006.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]江汉集
[book_author]黄景源
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]507519
[book_dec]诗文集，三十二卷，朝鲜黄景源撰，黄景源，生于1709年(肃宗三十五年),卒于1787年(正祖十一年)。字大卿,号江汉遗老,谥号文景,本贯长水,朝鲜后期文人。为李縡门人,与李天辅、吴瑗、南有容等交游。著有《江汉集》《明朝陪臣传》《南明书》。
[book_img]Z_19006.jpg


[book_title]卷一
賦
吊長城賦
遵華表而西邁兮。望長城而吊之。睥睨聯亘於萬里兮。曾不禦夫四夷。何秦皇之狂妄兮。命蒙恬而暴師。自臨洮而列雉兮。橫大幕以委蛇。塹其高而湮其深兮。因地形之嶮𡾟。亭障通於祁連兮。環瀚海而爲池。據北假而達于雲陽兮。壯九服之藩籬。勞赤子之三十萬兮。絶地脉而鬼神咨。雖蜚鳥猶不能踰兮。豈葷粥氏之所敢窺。哀中國之失其道兮。虜騎連年而犯陲。漢太祖困於白登兮。圍七日而壯士飢。苟一角之不解兮。惡能脫於憂危。晉二帝之被俘兮。神州克復不可期。新亭暮而酒酣兮。惟楚囚之共悲。匪山谿之不險兮。層郭嵯峨無所禆。唐玄宗之狩岷山兮。已豺虎之滿岐。戎馬飮於昆明兮。父老爲之涕洟。宋徽宗之昏德兮。與靖康而囚覊。仙駕兮不返。五國杳兮天一涯。迨元人之有天下兮。不復見端委之儀。殘堞徒立於遼西東兮。並梓嶺而參差。當正統陷於土木兮。尙盛德之未衰。震雷警於穹廬兮。爛龍鱗之照帷。逮崇禎之棄羣臣兮。八旗入關而不疑。信皇天之有命兮。勿謂隍陴之可治。雖崇墉之仡仡兮。亦不足以維持。彼祖龍之無道兮。海內土崩而莫能綏。版築兮十年。哀歌兮永詒。登荒譙而擧觴兮。酹爾城而嘻嘻。
訟嶽賦
醫巫閭之爲峻嶽兮。有虞氏之所封。鎭大荒之芒芒兮。蟠北方而爲之宗。孤石竦於林間兮。有仙巖之懸淙。煙霞擁於古刻兮。儼呂子之眞容。翠雲屛兮丈餘。穴相通兮木樅樅。鐫其上曰補天兮。芳露零而夜濃。桃花被於碧洞兮。繁香融於蘚縫。厜㕒呀以成門兮。疊嶂繞於六重。飛瀑瀉於巖際兮。泉脉暖而無冬。登谿上之層閣兮。攀丹壑而移筇。方重華之封表兮。孰告禮於高峰。夔龍賓而將幣兮。雖鳥獸亦肅雝。惟十二之名山兮。固聖人之致恭。自泰衡而望秩兮。曁華恒而燎琮。矧玆嶽兮有神靈。玗琪美兮玄氣鍾。幽州貢於天子兮。謠大德之鴻溶。廟宮翼翼而凌太一兮。士奉璋而有顒。薦犧羊而康饗兮。永萬年而天下雍。胡山靈之不佑兮。俾四海而魚喁。旣降楚材而弼元兮。又生華黎而折衝。哀九州之赤子兮。無得免於虜鋒。實明神之負大舜兮。惟左袵之是從。訟喬嶽而慨慷兮。風颯颯於寒松。
閔夏賦
閔諸夏之昏昏兮。將百年而不見淸明。雺闇靄而無日月兮。泱陰墨之四盈。歇驕據寢兮。豺貛臨閍。豨蹢衡從於九州兮。羷偃蹇於上京。士腥食而酪飮兮。與殊俗而偕行季女兮。嬋娟氊裘兮來迎。孺子之習於侏離兮。曾不知中國之聲。昔帝都之朝諸侯兮。冕峩峩而玉鏘鳴。哀禮樂之旣崩兮。安有朱芾與蔥珩。抱孤憤而莫之信兮。望八荒而屛營。方元政之陵夷兮。羣雄並起而揚兵。高帝之神武兮。遂受命於穆淸。今四海又極亂兮。固天道之當亨。豈齊國之無人兮。尙不敢揮戈而北征。咨吾生之不辰兮。罹天地之晦盲。上未逮夫皇世兮。又何求乎榮名。倚衡門而長歌兮。聊隱約以居貞。孰謂彼左袵兮。永終世吾爲氓。
詩
太古亭。會李獻可獻輔，宋士行文欽作。辛亥
芳園曖煕陽。嘉樹鬱蔥蒨。耿介二友生。携酒命良宴。日暄泉脉動。露潤花光變。高亭竦石池。微雨淸琴硯。念昔文忠公。於焉會羣彥。風儀尙不泯。典刑如復見。孤霞守空檻。殘月照衰椽。君子明大義。尊榮非所戀。
入天磨山
連峰凌太虗。喬木遶其下。歸雲斂巖壑。餘靄散原野。日暮陟層嶺。幽谷無行者。白枌耀陰景。毖然水泉瀉。縹緲長干㙮。瀟灑廬山社。夜泝淸凉潭。可以揚芳斝。經聲出花林。曉燈猶未灺。升月照廣除。的的山影寫。境寂道情存。身閒物累寡。幸從二三子。攀雲宿蘭若。
登西峰。望寂照菴。十首
雲歸孤㙮裏。菴在兩峰前。嬝娜蓮花蘂。亭亭列半天。
其二
層嶂繞龕立。蘿月最幽深。還似彩雲端。縱橫翠羽簪。
其三
鬱鬱淸凉峰。朝來有霽色。誰摹雲壁奇。圖畵入中國。
其四
圓寂夕迢迢。連緜華玉朶。翠屛十二重。遙擁金仙坐。
其五
月出一龕靜。天磨百仞高。忽如大弟子。稽首獻靈桃。
其六
雲來數障合。雲去一峰開。法主無開合。游雲自去來。
其七
春深呦鹿多。山寂白雲守。露積幽叢花。餘芳遍谷口。
其八
旭日照高林。普賢儼在上。金鑪冉冉香。繚繞碧雲嶂。
其九
文殊曾巘下。炯炯夕燈懸。禪影今安在。㯶衣正杳然。
其十
精舍一瀟灑。磬聲夜夜聞。何由窮逸賞。信宿暮山雲。
朴淵西亭。示士行。
玉虹飛下石潭垂。晃朗春山月上時。百丈機絲雲漢外。誰知織女七襄奇。
入五冠山
山雨欲夜霏。花氣澹杳冥。嵯峩三㙮聳。繚繞五峰靑。豀深竹樹合。石泉聊可聽。游雲闔上下。連岑翳亭亭。飄颻兩禪客。迎我入雲扃。振衣上高閣。開尊臨翠屛。西樓已丘墟。東澗尙淸泠。躋攀亦云樂。山水適性靈。
竹橋行
竹橋聞天下。一石不能滿三尺。風雨凄凄白日暮。喬木流水雲霧黑。烏川先生有大節。百死悲歌誓山嶽。桓桓武夫車下走。金甲相磨寶劒白。社稷天已覆。先生死北陌。昔者我游臨臯上。酌酒春山侑魂魄。今過古都訪父老。崧陽廟古子䂓哭。松栢陰陰杏花飛。至今短碑立橋側。此石豈使萬人式。先生能正百世則。
與李宜叔天輔，南德哉有容，燕吳伯玉瑗淸泠閣作。壬子
晝靜澗花落。風暄池草靑。春泉響幽谷。雲木繞高亭。奇賞徧原野。芳辰恣醉醒。不知山日下。松路已冥冥。
宿忘言齋
春夜高齋宿。秭歸啼綠林。池塘微雨下。邨巷落花深。獨想芳華夕。遂懷感慨心。闌干一以眺。遙野散輕陰。
步入花林。酬伯玉。
廻塘注淥水。閒齋曉雨多。榮木延幽磴。豐草被中阿。昨出東郭門。暄景麗山河。連騎躋丹崖。對榻眠靑蘿。吳子溫且厚。良宴夜如何。縱酒俱淋漓。賦詩偕詠歌。芳園忽已晨。花下與子過。馥馥芝蘭馨。鏘鏘金石和。明日入曹谿。聊且共婆娑。終憶泉上閣。白雲迥嵯峩。
淸泠閣。流觴夜飮。候月明。醉步谿上。
衡門瀟灑小園棲。飛閣崢嶸曲沼西。朝倚高松看遠嶂。夕隨流水出淸谿。歸雲冉冉已難駐。明月亭亭猶未低。共待杏花春色徧。平郊煙雨一扶藜。
信宿東齋作
期約本多違。豈謂成玆會。春氣積芳園。連山含翠靄。緣巖憇松際。循澗行花外。鳩鳴田野碧。陂淸林木大。深夜宴東齋。風雨滿前瀨。幽人無一累。永日不束帶。况此同心友。文翰爲時最。蘭章屢唱酬。空谷生夕籟。
經貞陵谷口還淸泠閣
歸心惜餘景。窈窕入靑山。柳重春煙裏。花明暮靄間。留連兩夜讌。笑傲一丘閒。灌木多啼鳥。嚶嚶且不還。
田廬八首
田廬非遠郊。猶有林壑趣。淸谿六七里。雲滿山中路。高齋遶層嶂。下臨冬靑樹。勺藥榮北階。梧桐拂西圃。念昔華陽叟。信宿孤邨暮。墨澤秪今存。德音誠可慕。嗟嗟外王父。弱齡侍杖屨。爲余誦餘訓。晨夕以申諭。
其二
茅棟負西峰。翠柏立其庭。下橫一片石。可以望天星。檀樹在東籬。異香滿窻櫺。栗林繞北楹。淸露透門屛。春深百花繁。垂柳遠靑靑。扶杖下南溪。夕氣正冥冥。昇月林際來。歸雲亦已停。潛思古文妙。永夜一燈熒。莠辭徧天下。正聲竟誰聽。盛世不可攀。悄然掩柴扃。
其三
朝日照茅屋。曰余始降時。井竈尙猶昔。砧杵亦不移。父兮寢疾病。對余輒怡怡。少婢誚余日。正容謂可笞。前林有火光。羣盜入山籬。母兮驚夜步。負余上嶺𡾟。空谷無人跡。於焉免憂危。每懷父母心。安得不涕洟。
其四
東園有喬松。特立如張盖。高齋一以眺。碧柯生夕靄。明月昇其巓。幽韻徧林外。朔風不能折。乃知蟠根大。長養良已久。霜雪亦無奈。將見百年後。繁陰成叢薈。
其五
秉耒遵南畆。在昔以爲高。世世事新畬。何必耻蓬蒿。春雨夜云足。石田便可薅。臺笠老農夫。牽牛上平臯。長婦盤盂饋。少婦筐筥操。稚子踵其後。小厖繫鈴絛。忽見山外客。歸自廣陵舠。爲傳朝右事。寸舌誅且褒。田家無是非。不意斯人遭。長歌黍稷天。傾我榼中醪。
其六
孤墳在朝陽。云是古人葬。馬鬣猶不改。秋柏秪自壯。吾聞萬曆世。八年勞諸將。或由巴蜀來。或自荊楚倡。野戰不死兵。海防必死瘴。遺骸未得歸。瘞此靑谿嶂。寒食誰來祭。風雨滿冢上。石羊不可見。樵童但悽愴。
其七
姑洗三月交。靈雨浴桑葉。鳩鳴日方遲。白蘩風正協。微行二女子。執筐散輕屧。雙手攀遠揚。斧斨左右挾。繭絲倐已成。織紝何其捷。莫謂山家貧。純帛且盈笈。
其八
谷口林木深。泉流日夜淸。石氣雖不白。棊置川上平。西望千仞峰。雲際鬱崢嶸。迢迢釋氏居。風送暮磬聲。伯舅馴豪鷹。前巖候雉鳴。季舅緤猛犬。中田伺麕行。縱獵養高堂。篤行感神明。怡愉以終世。但求子職成。
中州感懷贈伯玉三十首
雲漢竟秋天。曰自金氣餘。晶晶殷斗躔。顥顥泛箕墟。衡從閣道內。環我紫宮居。孰謂星河異。白精一粲如。芒分羅象緯。光合亘空虗。請生百丈彗。爲我掃昭余。〈燕有藪曰昭余。淮南子曰。燕之昭余是也。〉
其二
高皇多大略。胡不都咸陽。百二山河固。金陵不足當。太子相新邑。渭汭卜云臧。雲闕雖獻圖。關中孰主張。惜哉劉伯溫。曾不少贊揚。〈伯溫名基。封誠意伯。〉
其三
吾觀一氣變。寒暑互推遷。聖人體天道。剛柔知所先。元時政不振。耿命何由延。洪武峻刑法。景濂言不便。上嚴雖曰偏。時運固當然。正義束天下。維持三百年。每當危亂際。臣子不求全。苟不肅皇綱。安能馭九埏。〈宋濂字景濂。金華人。〉
其四
奎璧無餘黑。文章始爾雅。希直明王道。正學傳中夏。道思與煕甫。醇深知者寡。元美摹先漢。誰復辯其假。〈方孝孺字希直。王愼中字道思。歸有光字煕甫。王世貞字元美。〉
其五
仁宗躬大孝。神祗感其行。自在東宮時。兢兢履陷穽。端誠質上帝。至愛根明性。唯知盡子道。終敎讒人屛。金玦幸無危。袗衣永受命。能格太宗心。令聞何其盛。
其六
卿雲有五色。晨照朝陽門。淸平運已届。弼亮德誰尊。宜之最忠勤。維喆何溫溫。監國危疑中。賴玆羽翼存。繩愆與糾繆。銀印共承恩。夜夜三能明。訏謨在掖垣。老成偕輔政。經濟妙無痕。〈明史天文志。洪煕元年二月癸酉。三月乙未。五色雲見。蹇義字宜之。夏原吉字維喆。〉
其七
一月諫書稀。帝心怵惕多。乃招大學士。草詔下鑾坡。將汝語羣臣。爲朕保無他。大理免朝參。本非示怒訶。人人莫肯言。奈此生民何。責躬謝百官。廷諍無私阿。
其八
宣宗御六合。英氣冠諸帝。北臨喜峰口。胡塵犯羽衛。敦弓射前鋒。一戰天驕殪。肅肅黃龍旗。寬河霜日霽。常武歌親征。徐夷始納誓。周時尙若斯。况値後王世。韃靼輕中國。文皇亦莫制。八鑾不自將。何以挫其銳。
其九
不忍斷刑辟。藹然天地心。秋官奏死囚。玉色哀矜深。𩜾糝不能御。冕旒夙夜欽。說與大司寇。輕重少徐斟。乃釋三千人。中宸發德音。丘民感至善。農畒共謳吟。
其十
吾聞時雨降。雲氣出山川。上有盛天子。公孤無不賢。三楊命世材。內閣得君專。士奇馴行篤。弘濟飭躬虔。帷幄贊鴻謨。勉仁識最淵。協恭政初成。休養德方宣。明興六十載。始見景星天。共賀泰階平。西苑鐘鼓懸。〈楊士奇名寓以字行。楊溥字弘濟。楊榮字勉仁。〉
其十一
西城麒麟下。卬卬一角高。麕身有五彩。曾不踐生蒿。南國騶虞見。蹻蹻乘黃曹。虎身有黑文。曾不食生芼。昊天降聖人。中書用英髦。仁獸居然來。爲彰神所勞。
其十二
羣賢集帝庭。猶且求幽隱。爰賦猗蘭操。臨朝賜貴近。秪恐明珠棄。還嗟白玉韞。雲章竦九卿。孰不擧廉謹。惜哉徐方舟。鹿裘遠塵坋。歌詩以自放。空谷抱孤憤。終不上黟川。煙波聊一听。白駒如可縶。庶幾展材蘊。
其十三
孝宗屛佞幸。盛德光千載。孜省死犴獄。玒中戍邊塞。黃冠已零落。玉帶俱破碎。五百羽衣士。金章不復佩。掃除扶鑾術。法劒今安在。左道諒云闢。四海正從乂。
其十四
南宮湛露夕。后母泣汍瀾。訟子壽寧侯。新遭言者彈。天子正朝廷。邪辭安敢干。戚臣竦且懼。稽首免其冠。左右畏長秋。乃勸罪諫官。端門責尙書。殺士爾能安。豈爲椒房親。杖人不少寬。德音聳萬國。愚婦亦知懽。
其十五
垂拱治天下。始行仁義道。苟無寅亮功。煕泰安能保。翼翼劉希賢。于喬與最好。緋袍位東宮。二子受知早。迨此龍飛初。烝烝承聖造。平臺一以邃。赤舃上靑昊。休德偕光揚。大猷共精討。帝曰先生勞。中書今已老。晝永應門靜。祥雲繞玉藻。猗此際遇隆。曷不棄肝腦。〈劉健字希賢。謝遷字于喬。〉
其十六
聖人布至仁。鳥獸亦蒙福。豈獨明珠老。萬物樂生育。南海靈猫黜。西門大鴿逐。放猴遂不馴。縱虎又何畜。膏澤被天下。羽毛靡不沐。煕煕交阯化。薄薄流沙服。高昌鸚鵡來。詔還雪山麓。德洽八荒外。蒼生但鼓腹。
其十七
盛世信難及。列卿盡老成。伯常居度支。宗貫秉銓衡。春官好問賢。刑部朝瑛明。時雍任御史。負圖授本兵。侃侃戴廷珍。杜門辭世榮。乃賜袖中金。少酬一德淸。〈周經字伯常。王恕字宗貫。耿綏字好問。閔珪字朝瑛。劉大夏字時雍。馬文升字負圖。戴珊字廷珍。〉
其十八
穆宗儼祗敬。素服御皇極。夏雲何陰霪。小心正翼翼。汶上招流亡。河南撫郡國。恤民答上帝。四海歌明德。
其十九
六年負斧扆。恭儉臨天下。皇莊歸戶部。民田還里社。勒石廣西東。無得開坑冶。每夜金銀氣。自在番禺野。寶坻罷魚廠。光祿沽鹽鮓。守文眞令主。何不享純嘏。
其二十
翰海仁聲暢。旃裘來獻俘。四黃以爲貢。奕奕皆良駒。天子下明詔。銀印封單于。珍重蟒衣賜。頻繁絹幣俱。蹲蹲順義王。蹈舞且懽呼。三娘亦臣順。赤心誓不渝。終身守北方。六驘安敢驅。肅州二十年。征夫不用殳。
其二十一
吾觀無逸訓。殷室稱三宗。一自周道衰。黼扆不篤恭。翼翼明四宗。搢珽天下雍。饗國雖不永。盛德被笙鏞。天命已云改。煕朝不可逢。
其二十二
如何經緯內。恒星隱不見。天柱閟精芒。女御韜姸蒨。大理明方晦。內廚黑已徧。斗中天籥空。畢底咸池變。折威氛正闇。離珠氣初罥。東甌農丈人。周天無所纏。昏昏太微垣。永夜不光絢。列宿拱何處。百年吊赤縣。
其二十三
峩峩萬歲山。蔥鬱倚丹霄。雙松覆御座。百果蔭春條。西有太液池。玉泉下岧嶢。石鯨天際聳。欄楯壓河橋。瓊島出中流。方壺霧氣消。浦口藏舟處。兩岸竹蕭蕭。北臨涵碧亭。金龍上飄颻。藻井連朱檻。雲碓響玄枵。念昔先皇時。平臺奏九㲈。牡丹今猶在。伊誰宴穀朝。
其二十四
合殿受朝賀。端門肅百官。前抗北斗旗。後懸豹尾竿。鎭圭刻四山。玄衮金龍盤。玉簪朱組纓。雉羽一何團。風動爐煙散。香熏十二欄。象輅在彤墀。羽葆露方溥。劒佩分東西。虎賁正桓桓。彩仗皆如故。奈無燕弁冠。
其二十五
置酒豳風亭。崇牙樹廣庭。羽旄仙露下。虡業景雲停。始唱飛龍引。協和八極寧。中歌撫四夷。偉壯震雷霆。終以鳳皇吟。舒遲永萬齡。九奏正聲備。昇平有典刑。請觀笠子舞。遺士淚空零。〈明史。高麗笠子舞。〉
其二十六
瞻彼策星旁。客星最可懼。或如弧矢張。或似瓠瓜聚。上銳枕街南。直窺營室度。末長犯斗口。逆入天潢路。暳暳不知名。搖搖何所附。神州與象緯。變置是陰數。
其二十七
承光夜悄悄。古栝秋聲廻。圓殿蠨蛸集。平臺鴻鴈來。黼筵猶不輟。繡戶更誰開。嬋娟西苑月。玉簫有餘哀。〈明史。恭獻賢妃權氏。朝鮮人。善吹玉簫。宮中人無不學之。〉
其二十八
有美中州士。純衣皆右衽。尙思磬折容。更想雲和品。閣臣忠靜冠。鸞帶拕朱錦。粲粲斗牛服。飛魚榮寵甚。孤卿戴煖耳。夜侍蕉園飮。笠上飄三英。玉蟬雲淰淰。舍人被紫衫。日夕陪華寢。校尉金鵝帽。荷戈猛氣凜。文儒老軟巾。篆刻凌曹沈。于今學鳴鏑。豈能取墨瀋。
其二十九
故老懷先帝。猶歌本太初。宮縣不可見。値羽一欷歔。北狄單于冠。雙䯻自沙車。繡襖繫其腰。狐帽何蘧蘧。西戎錦纏頭。五色香囊舁。兩耳垂金環。紅絲飾豹袪。孰云九夷陋。天命在穹廬。〈明樂章。有本太初曲。〉
其三十
地氣自南垂。胡然來北方。宋都鷁退飛。仲尼記不祥。吾觀周易運。小過亦云長。幽蘭命雖訖。金𤂷祚又昌。晦冥諒已久。天意猶茫茫。哀哉白馬客。黼冔朝明堂。〈金史。世宗大定十年。爲小過之初六。蒙古圍蔡。金主自縊于幽蘭。金𤂷水在金國。冔殷冠也。〉
鼓琴行
申成甫〈韶〉抱琴而來。按士行所叙詩譜而彈之。皆中於律。獨魏風伐檀三章曲譜無傳。乃倚絃。以詩協之。甚可聽。作鼓琴行。示成甫。兼寄士行。
仲秋卧病南山陰。申子携琴月下臨。爲我弄朱絃。朱絃有古音。初曲黃鐘奏鹿嗚。示我周行何其盛。嶰谿若聞鳳皇吟。渢渢六律諒云正。二曲魚麗萬物成。君子有酒於焉樂。淸明廣大象天地。奮迅還如風雨作。三曲越調中無射。閨門肅敬周南始。窮高極遠感人深。雝雝誰識國風美。四曲召南奏淸商。練絲達越更升歌。欲知至德薰蒸妙。房中之樂性情和。終曲絃伐檀。寘之河干何所用。吾友諒自悲。此心唯與士行共。雅聲雖不傳。猶且拊孤桐。西林月落玉徽閴。歸鴈飛鳴白露中。
與伯玉東游甲寅
游人愛芳華。聯騎入丹丘。已度漢阜遠。漸向仙巖幽。奧草藹煕陽。平隰灧奔流。携手靑林外。縱目碧山陬。吳子喜詞章。驛亭共唱酬。據鞍讀史記。中沚驚白鷗。爲赴煙霞約。五日滯驪州。依微雲際寺。迢遞湖上樓。東望四郡峰。鬱鬱繞滄洲。終當引眞侶。偕登島潭舟。
登寒碧樓
寒碧樓高石瀨聞。半庭麋鹿自成羣。屛山日暮冥冥雨。乳穴春深漠漠雲。眞境幽森穿疊嶂。良游浩蕩下淸濆。郡齋寂寞無賓客。惟見田翁植杖芸。
投壺歌
寒碧樓上日遲遲。南子請投吳子辭。壺深五寸容小豆。柘矢棘矢皆有皮。司射設中執八籌。冠士升階使者隨。魯令弟子毋背立。薛令弟子亦如之。圜者一擊鼙。方者一擊鼓。主人請歌貍首詩。朱絃玉徽聊自拊。羽聲上戛錦屛雲。宮聲下雜龜潭雨。角聲激越徵聲變。商聲憀亮三淸浦。樂終告奇純。孰勝孰不勝。飮者執觴請賜灌。珠簾翳翳花光暝。童子莫言左黨賢。枉矢哨壺不足稱。將入三島數多馬。請速羽人以爲證。〈南子有容爲主人。〉
入錦屛山空穴作
屛山何邐迤。白雲自空穴。聊從巖竅入。一與塵境絶。仙鼠居其冥。淸英鍾乳結。俛伏稅冠衣。登降凌氷雪。宛若升金殿。絳氣凝藻梲。上壅疑無天。旁達知有闑。中開半畒淵。水性寒且冽。香草被高岸。粼粼素礫列。石扉窮幽眇。玉枕窺瑩潔。窟行三百步。孤火明不滅。異哉被髮像。圖畵誰所設。吁嗟無極初。左道有牙孽。
寒碧舟中。與伯玉。終日對飮。
今朝春雨霽。洞簫復雅琴。張帆指丹陽。吳子與同吟。洲花吐新蘂。水木散繁陰。江廣煙光遠。崖暄霞氣深。在昔文翰侶。高山喜登臨。不遇盛明世。燕游安可尋。樂哉吾兩人。淸時會雲林。躋攀踰疊嶂。嬉笑下長潯。叩枻上流風。歌詠寫我心。和鳴答升平。黃鳥是知音。
玉笋峰
奔石連滄洲。穿雲吐靈笋。亭亭白玉楹。矗立相錯紾。終夜明月挂。永晝游靄引。泰山雖云震。底柱曾不隕。中沚泊我舟。矯首望嶾嶙。旁人喜欲舞。未必知仙菌。戌削精且巧。於玆造化盡。彷徨問漁父。莫窮天所聯。
龜潭
龜潭匯峻流。礜石布方坻。森森萬木肅。矍矍千巖危。彩峰凌太淸。飄颻雲氣垂。仙臺隔回浦。微茫鳥影遲。文純昔知郡。信是百世師。絃歌猶不絶。餘韻被江湄。小子躋斯境。尙慕仁賢儀。曲岸人家靜。臨水芳華滋。還希郯谿賞。聊以蕩淪漪。〈文純公退溪先生。守丹陽郡。游於此。〉
彩雲峰
一郡煙花集曉江。彩雲峰影繞船窻。瀛洲仙子應來往。月下飄颻白鶴雙。
沈氏幽居
奧曠本殊韻。結廬不兩兼。如何沈氏舍。幽敻獨自占。林深春氣靚。江遠曉霏纖。松聲連曲牖。月影透疎簷。孤舟天際浮。始覺夕波添。羣峰一何邃。鴻鴈入雲黏。滄洲百年約。吾亦卜西崦。垂釣龜潭石。願從高士潛。
降仙臺望見江上二十四峰如抽簪
糓雨大江漲。永日孤舟轉。陽景一已和。陰靄亦云卷。北岫繞三襲。南岑覆重甗。裊若橫玉笄。綴如垂藻冕。停橈左右視。幽眇無不顯。巖壑窮神變。奇巧天下鮮。我聞古逸民。避世棲曾巘。雖欲尋行跡。深林不可踐。山上有丹霞。羽人所偃蹇。哀彼游宦侶。安得携雞犬。
丹丘峽
移舫上飛湍。亭午天氣淑。峽束春江深。兩岸繞花木。瞻彼嘉隱巖。靜者結茅屋。山郭雲猶封。石泉風正穆。時聞伐檀聲。坎坎出空谷。伊人雖在堂。曾不思爵祿。澤田新雨多。唯自藝穜稑。淸朝求俊良。何事守幽獨。
三淸灘
芳景亮難遇。况與君子俱。茫茫一帆影。倐已入長湖。煙水淼亡際。唯見衆壑趨。泝洄不知止。居然峽日晡。蒼嶼湧中流。白雲灧方壺。峰勢天邊竦。巖容月下孤。參差三島間。可以揚輕桴。遐眺光初眇。旁瞻形更臞。汀春花氣重。林霽鳥聲殊。淸曉羽衣降。莫道神仙無。
自三淸灘向島潭
仙源春已晏。胡不泝游早。欲追鼓枻翁。且尋採藥老。丹丘冠四郡。大江環三島。嶧者雲方昇。隆者霞已掃。嬋姸閬苑花。窈窕瀛洲草。神魚躍回淵。仙鶴唳層昊。蕩槳永今夕。峰光夜仍好。中沚遙相望。何必巖顚造。
島潭
三島出澄潭。雲霞欝蔥然。東嶼偃神松。西嶼泄乳泉。中嶼凌河漢。可以來靈仙。汎汎防丘山。疑自碧海遷。是時春氣盛。百花繞山川。爰從吳學士。携酒升釣船。繁絃浥華露。淸管飄遠天。日暮偕酣飮。淋漓枕壺眠。白鷗與帆影。但隨夕波牽。今夜宿江村。將見月姸姸。
石門
石門通赤城。䆗窱雲間立。下有藏舟巖。牙檣乃出入。靑壁高千尋。驚波悍更急。偃栢明霞停。仆楊榮露浥。峩峩三島顚。日夕羣仙集。山空月欲低。花落飄原隰。安期不可追。白鹿誰能縶。細雨回輕舠。不知春服濕。
島潭月出與伯玉升舟泝洄
春夜殊未央。零露欲云湑。繁星忽已稀。明月上東墅。振衣出衡門。叩枻廵芳嶼。昇雲曠滄洲。孰謂三山阻。吳子本疎放。岸幘臨尊俎。煙波一浩蕩。鳧鷖與爲侶。石門知不遠。香靄下遙渚。圓影徹空明。未必燃蠟炬。睠彼紫煙巖。至今神芝貯。丹穴此中通。羽化其誰禦。〈紫烟巖。在寧越郡。三峰矗立大江中。髣髴島潭云。〉
反棹
石門雲正杳。潭島日方低。漁父回舟去。仙源路更迷。
宿鳳棲亭
舟泊丹陽宿鷺飛。谿流瀟灑數峰圍。平臨長渚方春氣。獨上高亭正夕霏。砂穴未應調汞鼎。草廬聊可訪荷衣。今宵正入仙巖醉。松下碁聲在石磯。
將游龜屛。示伯玉。
隔水雲霞暮嶂圍。龜屛寂寞雨霏霏。山人不返琴聲斷。但見幽花傍戶飛。
下仙巖
氿泉石上奔。曰自龜屛曲。灧灧寫平原。泠泠響遠谷。淸漪雖不深。嘉樹鬱成束。白鳥立春沙。忽入滄浪浴。煕陽曖已西。芳草萋仍綠。幽人何所茹。冥壑紫芝足。下流亦增城。高處卽羣玉。靈源如可窮。庶追羽人躅。
洪氏幽居
抱素每求靜。耽眞遂陟高。崎嶇踰絶壑。浩蕩凌驚濤。巖谷有春意。芳華照遠臯。孤游秪自樂。幽賞不知勞。我念洪處士。避喧世外逃。衡門臨碧澗。膏露滋仙桃。自古山中客。淸時多不遭。嗟玆鋤藥叟。無乃鹿門曹。
中仙巖
山門日云夕。松路已蒼蒼。窈深景方寂。暄和辰又良。榮木周幽磴。飛花散遠香。粼粼石正白。激澗鳴鏗鏘。金公愛仙巖。杖屨臨谿旁。曾峰鬱岧嶢。尙留金玉章。吳子承外祖。嘉服綴明璫。携我雲木間。靈境共翺翔。高山與流水。游踐喜欲狂。彼哉緇塵客。奔走氣不揚。〈金文簡公諱昌協。學者稱農巖先生。〉
登雲夕亭
曖曖繁陰重。不知夕氣進。飛花散白石。驚瀨凌千仞。窈窕靑林幽。嵯峩丹壁峻。孤亭戀日曛。心惻撫衰鬢。
龜屛精舍。與伯玉。雨中圍棋。
谷口微雨來。居然冒大壑。疊嶂含冥濛。幽芳吐灼爍。精舍有孤琴。風至聲自作。棋盤空在堂。祗園誰可著。伯玉從余游。雲谿不寂寞。聊且圍一局。遲遲子未落。西磵鳴新泉。南隩變叢柞。餘霏媚艶陽。庭際喧春雀。川光忽云暮。怊悵下長薄。歸來郭門裏。尙思山中樂。
上仙巖
幽林生夕香。春氣在高峰。茝徑霞方斂。芷坡露已濃。丹壁杳嵯峩。玉谿遠淙淙。獨鶴鳴何處。前山積翠重。西庵有禪影。能得白雲宗。燈照千巖月。碓喧萬壑松。參差澗底石。但見薜蘿封。還憶龜屛飮。卧聽花外鐘。
同伯玉游義林池
暄風氣已和。廣池夕湛湛。花光動淪漪。可以蕩丹艦。一望春波遠。氛氳雲景黯。水暖初生蓴。舟人兩手摻。朱夏雖云旱。淸瀾殊未減。澶漫明星涵。冲融華月犯。二子從我游。携酒自山檻。泉源潤百里。信是循吏範。何時浚此塘。永世澤無斬。
登淸心樓
飛樓上與龍門齊。渺渺長江繞大堤。春草連綿平野北。暮雲重疊斷峰西。孤舟留滯聊相待。三島泝洄且共携。巖穴旁招安可見。寧陵松柏露凄凄。
神勒寺
疎鐘度暮渚。孤㙮表陽崖。窈窕月窺戶。氛氳花覆階。江光通祗樹。檣影入禪齋。平蕪綠已徧。遠岑低更霾。鬱鬱英陵樹。山川氣正佳。九疑鳥獸叫。想像雲韶諧。休明不可及。歌誦有餘懷。未能揚盛德。秪恨素心乖。
石湖亭
飛檻臨澄湖。爽然煩慮散。亹深春木繁。沙濶夕雲亂。携酒下蒼茫。方舟凌汗漫。於焉縱遠目。聊以望淸漢。念昔申學士。厭紛寄絶岸。雖出貴游家。所好唯文翰。歡讌滄洲多。獻酬寒士半。風流安可攀。俯仰聊永歎。
舟中。夕望龍門山。
江聲駛已暮。漁火起茫茫。洲渚澹寥朗。鳧鷖集澤梁。今宵風正恬。歸帆聊可張。歌詩旣跌宕。酒醴亦芬芳。連嶂波中見。龍門霞外光。上元與竹杖。禪院據中央。夜來鐘磬聲。若出柁樓旁。何時尋上人。帶月陟高岡。
泊楮子島
維舟近碧山。坐看幽花發。露氣湛江干。曉光凝石髮。亭亭昇遠霞。冉冉流華月。中沚白鷗眠。潮生驚散沒。二陵斗柄懸。孤嶼子規歇。窈窕荊榛丘。澄明雲水窟。寧忘三島姸。尙憶千峰兀。更與良朋期。丹林鍊道骨。
讌洪養之梓淸遠。觀聽彈琴。
卧病悄無歡。懷人聊獨往。秋高山木疎。夜永天河廣。有頎洪養之。淸藻何遒朗。遂邀李元靈。良辰共偃仰。孤琴時自彈。五音迭相盪。羽聲厲初揚。商聲哀且爽。一與空桑和。還同廣陵賞。明月挂林端。更聽流水響。
夜升松壇。吹洞簫。
高閣夜云寂。明星正爛爛。初弄孤桐琴。餘音猶未散。庭前危葉下。天末歸雲斷。誰懷壹鬱心。激節獨長歎。李生不遇時。中酒望星漢。相與躋松壇。洞簫寒蛬亂。聲變中和少。曲終哀怨半。伊尹出莘野。何必傷鉏灌。
宿長慶寺乙卯
南漢極天險。連岡百雉城。聊登山上寺。終夜聽笳聲。荒堞慈雲靜。寒譙慧月明。何能防飮馬。不忍見懸旌。昔在崇禎世。靑海出援兵。東江金鼓振。北汛舳艫橫。萬里師難至。一朝盟已成。忠臣刎腹怒。貞士裂書爭。已傷丹極淪。未覩黃河淸。招提餘恨在。埤堄曉鴻鳴。
陪陶菴李先生縡。登南丘作。丙辰
衡門日正中。授几陟南丘。深谷檜松圍。遙川楡柳周。先生抱雅琴。石上爲余留。弟子執虗觶。徐趨請獻酬。風暄露氣融。淸英澹不流。山童誦二南。音韻中天球。余心亦竦動。鄕席檀弓抽。更端問疑義。傳注靡不鉤。田父輟耕去。西林鳴一鳩。絃歌景已晏。講說雨初收。念昔朱文公。武夷得退休。五曲築精舍。巖居不堪憂。大道諒難行。微言聊可求。時運古今同。衆人何足尤。
谿亭聯句丁巳
偉哉乾坤內。吾道一何拙〈宜叔〉。讀書四十年。雅志在夔契〈德哉〉。良驥鑾和淸。周道步趍濶〈伯玉〉。心究理亂細。眼窮帝霸豁〈大卿〉。行藏各所値。裘褐隨凉熱〈宜叔〉。韞櫝玉不沽。在鑪金自烈〈德哉〉。奇想厭埃壒。遐標競雲月〈伯玉〉。逝將掇靈芝。丹丘搜寶訣〈大卿〉。神僊竟虗無。志業兩虧缺〈宜叔〉。身計轉濩落。世故多爭奪〈德哉〉。逃俗自高賢。葆光托巖穴〈伯玉〉。巢許卧箕潁。幼安泛遼渤〈大卿〉。通衢繞甲第。曲徑走交謁〈宜叔〉。顔忸野鴟嚇。志遠波鷗沒〈德哉〉。荷製獨初衣。商謳屢擊節〈伯玉〉。希聲匪寡和。識曲亮無絶〈大卿〉。男兒重交義。意氣金石裂〈宜叔〉。賢豪得合並。襟韻迭鼓發〈德哉〉。文章溯灝噩。理竗析膠結〈伯玉〉。六經窺泓博。百子駕截嵲〈大卿〉。求源要中深。斂華戒外滑〈宜叔〉。典刑周彝古。律呂虞球戛〈德哉〉。星斗紛芒角。震霆或轟轕〈伯玉〉。繪無施黼黻。璞有|裋褐〈大卿〉。懸壁琴自響。埋泉劒不出〈宜叔〉。優游豈無所。睠顧戀京闕〈德哉〉。嶽瀆王畿輳。融峙眞宰活〈伯玉〉。野策弄煙華。湖舫攬雲物〈大卿〉。遙海送目濶。懸磴置脚慄〈宜叔〉。貰酒叩山市。携衾宿僧室〈德哉〉。豗瀑盪煩抱。攢峰竦懦質〈伯玉〉。雨集楓淅瀝。霜繁石蕭瑟〈大卿〉。忘形混禽魚。耽句雜楂橘〈宜叔〉。崇墉抗雲標。矗石剗秋骨〈德哉〉。綢繆百濟故。興廢前史述〈伯玉〉。疊磴劣通鳥。窄徑難容轍〈大卿〉。戈鋋電掣明。埤堄月抱兀〈宜叔〉。秋旻劇搖落。川陸露曲折〈德哉〉。樽斝逐幽奇。驢馬捨牽窣〈伯玉〉。已經淸潭游。復從紫溪越〈大卿〉。孤亭靜雲日。激湍嗽霜雪〈宜叔〉。控巖白蝙癯。走澗蒼鼯渴〈德哉〉。樓壓戱鯨浪。潮奔騈馬卒〈伯玉〉。西眺直登萊。中原事悲咽〈大卿〉。北控無朝廷。東顧憶征伐〈宜叔〉。哀歌寫感激。烈風來蕭屑〈德哉〉。孤懷隰苓霣。幽事崖菊掇〈伯玉〉。開雲天爲霽。餘閏辰又吉〈大卿〉。歸墟俯咫尺。浩蕩觀落日〈宜叔〉。揚明閱萬國。駐輝覆孤蓽〈德哉〉。蛟鰐驩爭迓。霞霓護恐失〈伯玉〉。陰陽遞晦明。機鐍窺密勿〈大卿〉。羲和逝將攀。葵藿傾更切〈宜叔〉。月宿嗣璀璨。魑魍敢怳惚〈德哉〉。駟隙如斯迅。鷗盟幾時畢〈伯玉〉。境近猶會心。詩多豈嘔血〈大卿〉。古鐘驗灰刦。遺㙮感興滅〈宜叔〉。衣留坐禪龕。瓢泛酌泉窟〈德哉〉。穹林契寬閒。苦海謝洄潏〈伯玉〉。郊園滌煩紆。文酒續怡悅〈大卿〉。架峙鄴侯書。園拾杜陵栗〈宜叔〉。觀游飫禽嶽。燕息慕莊漆〈德哉〉。霰氷冽天序。松篠森庭實〈伯玉〉。幽抱易成慨。昨事毋已末〈大卿〉。遲回惜壯心。晼晩撫衰髮〈宜叔〉。好學聞炳燭。就道思結襪〈德哉〉。騷悲屈原醒。歗餘梁甫膝〈伯玉〉。經世願已違。垂後辭空列〈大卿〉。外境捨羈絆。浮念期洗櫛〈宜叔〉。天人賾精微。章句辭塗抹〈德哉〉。嘐嘐古賢期。齪齪纖兒喝〈伯玉〉。道源洙泗邈。利爭蠻觸聒〈大卿〉。眞僞楚猴冠。是非齊人說〈宜叔〉。鳴梧絶威鳳。淸藪憶俊鶻〈德哉〉。杞癡抱憂焦。芹獻怯唐突〈伯玉〉。歸依有廣居。磋切資良匹〈大卿〉。卓立企嶽峙。勇進服泉決〈宜叔〉。遷義譬獲玉。砭過當愈疾〈德哉〉。安時蠖用屈。造道龍不拔〈伯玉〉。厲操大冬柏。障欲中流碣〈大卿〉。觀世用舒卷。屛機忘活殺〈宜叔〉。苹鹿鳴相和。室蘭臭自別〈德哉〉。屋漏臨此心。籤簡儼昔哲〈伯玉〉。且排曹劉墻。共造周程闥〈大卿〉。聖路無窮極。慥慥勉日達〈宜叔〉。
秋夜月明。與伯玉。登挹淸樓。戊午
嘉游無定夜。適來遂共娛。秋風響古木。明月照澄湖。蒼茫天際鴈。浩蕩波上鳧。露晞沙光曙。雲歸檣影孤。吳子喜歌詩。滄浪枕酒壺。脫帽泛中流。飄飄安所徂。迷醉登高樓。長歌又一㪺。放曠遺形骸。心期與俗殊。煙沉四山檜。霜匝三洲蘆。孰云今世士。不如嵇阮徒。
東山齋。觀梅花作。己未
季冬正栗烈。梅華何其早。薄言赴幽期。高館淨已掃。嗟我賞心客。良時久枯槁。惜景申羽觴。感物耿中抱。榮落各有辰。所憂在周道。敦此詩書業。淵源傾且倒。辭章縱云美。理微誠可討。歲月一犇駛。努力以自好。

[book_title]卷二
詩
初入史館作辛酉
不材叨高第。承恩入禁林。遲遲仙漏永。肅肅應門深。珥筆朝黼扆。委佩侍淵襟。謬蒙明聖諭。恐負顧問心。粉闈生春氣。瑤階散微陰。縱觀金匱書。終日坐淸森。宮樹影扶疎。但聞鳴鶴音。自喜逢盛世。鳳池齒華簪。
禁中春夜。懷宋士行。
蘭臺春已暮。畵省月初昇。繚繞煙花重。氛氳霞氣凝。退朝猶束帶。待曙獨懸燈。遙憶同心友。方山卧石藤。
奉聖旨。與李宜叔。會尙州處士成生爾鴻于侍講院。辨難文義。
聖朝登儒學。草茅無餘儁。吁嗟成夫子。本自巖穴進。淵源旣云醇。志行何其峻。是時李宜叔。典經聲名震。余亦忝記事。朝夕淸光覲。宸心隆道德。可以躋堯舜。爰命三人者。講說發華潤。春坊夜正寂。銀燭香欲燼。從容辨文義。誰能達幽浚。慙非追琢才。未贊金玉振。
聞更籌五首
童子告初更。鐘聲動紫陌。近臣歸院遲。雙袂香煙積。
其二
童子告二更。上林參井挂。憂危十四年。袴襪不曾解。
其三
童子告三更。淸聲徹路寢。衮衣夜夜勞。嚴鼓無驚枕。
其四
童子告四更。講官猶未退。莫言宮月低。淸讌良難再。
其五
童子告五更。啓明指斗極。內臣傳德音。惻怛求遺直。
秋齋。夢見趙東谿龜命。悽然傷懷。
淸谿颯萬松。陰壑有孤墳。趙子葬其中。秋原繞白雲。余自東嶺來。墓門日已曛。泣涕陟荒丘。寒葉落紛紛。悽愴歸空齋。寂寞想餘芬。英靈發微夢。請余序遺文。霞衣忽上征。淸言不可聞。開戶悄遠望。曉山凝紫氛。
十月旣望。李宜叔汎月西湖。賦詩見投。遂次其韻。以酬之。二首○壬戌
漢臯非斷岸。學士且輕舠。値此孟冬節。飄然二客袍。中流應置笱。永夜不回篙。猶有橫江鶴。可能爲子嘷。
其二
不與羽衣揖。於今七百年。洲煙思擧網。江月憶鳴舷。夜幔風難定。曉爐火欲然。蘭章輸寫妙。如見畵圖全。
哭尹聖直得敬○四首
雲幄繞橋門。冕旒臨頖宮。尹子獻文章。廣庭多士空。近臣呼狀元。臚傳萬口同。羽林肅森森。鐘鼓奏庭中。余時爲子賀。執手勉盡忠。同志今誰在。秋渚叫哀鴻。
其二
昔登天磨峰。與君望滄溟。排雲坐幽林。觀瀑墍高亭。流觴百丈潭。携手下翠屛。今余未西游。卧病掩柴扃。孤懷方惻愴。舊交已凋零。空堂秋夜雨。寂寞度流螢。
其三
余攝起居注。而子在經幄。一醉承明廬。上林日已夕。淸時豈自疎。直道以相勖。庶殫獻替義。上補明聖德。封事猶在囊。修文何其促。遲遲八塼步。尙疑舊侍讀。
其四
携酒花石亭。片舟與子偕。丘墓旣相近。山川亦云佳。庶幾同歸隱。共老暮江涯。良朋遽已失。宿計且將乖。遙想滄洲約。空傷中夜懷。悲歌送銘旌。灑泣秋山厓。〈聖直病中。約與余偕歸湍上。〉
月夜。與宋士行，申成甫。入白蓮洞。宿李元靈書齋作。癸亥
端居積沉抱。游步愛良景。溫溫二君子。共躋幽人境。山空秋草深。露下夕泉冷。升月流中谷。喬木散疎影。孤琴發羽商。冉冉歸雲永。朗夜寂不寐。餘音淸且警。煩憂正自消。嘉宴諒云靜。谿上更洗觶。斗柄懸西嶺。
自文學。出爲都事江原道。陶菴先生爲余甚喜。勉以趣行。余將以仲秋之月。東游九郡。縱觀海山。謹獻絶句。十二首
高樹夜凉露氣濃。夢中幽澗遠淙淙。莫言都事歸裝薄。秋壑雲霞一萬重。
其二
香城秋氣定如何。天一臺西落木多。只恨先生今已老。誰携明月上靑蘿。
其三
淸平古有逸民棲。曾壁峩峩不可躋。惆悵衡門何處在。白雲猶自守空谿。
其四
雪嶽飛流百丈垂。亂虹交下汎淸漪。可憐鳳頂緇衣子。尙憶先生遯世時。
其五
連峰南自五臺分。哀鶴遺音月下聞。安得竹竿垂白石。祕仙巖上弄游雲。
其六
太白山光凌上淸。黃池秋霽鴈鴻鳴。幽人築室知何歲。寒月亭亭映石泓。
其七
雲石夾江楓葉姸。昭陽亭下暮帆懸。先生夜夜滄洲夢。應入秋風白露天。
其八
一日不還二日留。泝洄三日爲誰游。澄湖澹蕩應娛客。空滯永郞採藥舟。
其九
鏡湖灧灧白蘋凉。寥落高臺易夕陽。一曲未須希聖渥。淸時冠盖亦榮光。
其十
秋雲一與洛山高。玄窟下垂碧海濤。咫尺扶桑觀旭日。驅馳原隰敢言勞。
其十一
孤亭縹緲立雲端。叢石凝霜夕氣寒。若使先生窮遠賞。願陪藜杖陟秋巒。
其十二
寮友皆愁原隰紆。先生獨賀海山娛。蓬萊迢遰香楓早。不竢高秋命疾驅。
登滌愁亭甲子
南馳一百里。宵征猶不止。松橋上參差。野水下邐迆。平蕪際遙天。孤驛臨峻阯。亭高月方昇。池靜雲未起。偶因原隰暇。賞此花木美。周覽縱云榮。永懷不可弭。悠悠適湖郡。悄悄望漢沚。白日諒昭明。淸光行且竢。
中仙巖。憶吳伯玉。
幽谷春光徧。廻谿夕氣沉。仙巖一夜飮。良友百年心。耿耿臨空宇。悽悽對古琴。遙憐西澗月。猶自照中林。
華陽書院
巴谿古靈源。院宇臨絶壑。露泉一淸駛。雲石何戌削。翼翼宋先生。講道棲叢柞。金管藏精舍。崖刻貯高閣。大義雖未伸。考槃以自樂。底柱屹亭亭。終古獨旁礴。絳帳鄰皇廟。素韠薦疏勺。武夷餘敎在。絃誦不寂寞。〈宋先生華陽洞詩曰。難傾底柱山。〉
煥章菴
煥章上方深。凌霧遂獨往。迢遰暮山遠。澹灧春流廣。金管在雲房。瑤函映霞幌。煌煌二帝書。刻鏤丹崖晃。盤翥龍蛇錯。沸薄雷霆盪。神儀雖莫攀。墨澤猶可想。文思懸百世。榮光遶億丈。孰云大統絶。顯義窮天壤。
登雲漢閣。望巴谿九曲疊嶂。
飛閣崢嶸雲漢垂。巴谿千嶂影參差。幽香入檻野花近。新雨滿池春水滋。月靜巖齋絃誦夜。煙昇皇廟燎燔時。御書零落留山谷。故老彷徨沒世悲。
神宗皇帝金管歌
金管金管自萬曆。藏在天子華玉几。沈香以爲榦。斑竹以爲被。朔方貂鼠色正黃。長毛毿毿天下美。巧工作筆妙鬼神。梁帝銀管不足比。上刻谷口詩。細靄冥濛緣字始。下刻桂花詠。微雲翔舞隨畫起。形如筆星誠奇玩。先皇嘗置深宮裏。紫泥初書罪己詔。九蓮菩薩中心喜。春秋臨幸萬歲山。每携鳳硯召學士。澄祥亭北題素綃。集成殿西書文綺。仙駕飄颻白雲遙。九服山川何多壘。墨澤沈翳百餘年。華陽幸遇宋夫子。史氏彤管雖不傳。秦國蒼毫尙在此。定陵松柏已蕭蕭。孰知空谷天香邇。一枝毛彩照英蕩。辛夷花發最相似。忠臣孝子今應有。請操斯管書諸紙。〈梁史忠孝全者。以金管書之。〉
巴串
華陽有澄潭。中沚多白石。齒齒沙際橫。粼粼川上積。巴串最幽森。磯廣可百尺。皦如布纖毫。瑩若磨弘璧。雲微露已晞。洲淨無人迹。皓曜凌河漢。晶明徹渚澤。大老昔棲遲。高齋在巖隙。今余一逍遙。懸壑窮泉脉。是時春景融。緣澗漱金碧。霞蒸山氣暄。月吐花光夕。羽觴臨玉谿。可以宴嘉客。莫道仙游勝。玆境亮難獲。
凌雲臺
夕氣泉源永。暄和糓雨初。高臺臨峭蒨。游靄下空虗。蹔踐幽人境。還尋釋子居。金沙明月夜。聊且宿精廬。
月明獨坐巖棲齋。谿聲達宵入窻欞。爽然不寐。
齋舍出巴曲。孤煙含窈靜。夜寂月方升。蕭灑遠塵境。靑檜繞皇廟。子規啼西嶺。窅窅山光幽。熒熒石氣冷。哀湍響金沙。白雲汎藻荇。不知斗柄移。陰牖生曉景。文正信儒宗。明義乃所秉。先王賜貂裘。將與共馳騁。憸人一何多。讒言竟得逞。大星忽已隕。斯道誠不幸。小子過故廬。沉懷徒耿耿。遺風不可攀。悵望滄洲永。
金沙潭
沙曠水方漲。陂深景已曛。澄潭初上月。幽壑欲生雲。露氣連巖淨。花香壓沚芬。洲鴻鳴不絶。夜夜枕邊聞。
海山亭乙丑
懸檻登臨雨雪初。蓬萊山色繞庭除。寒潮灧漾朝霞外。疊嶂嵯峩夕氣餘。欲駕輕舟凌浩蕩。聊橫哀笛倚空虗。永郞一去終不反。湖上白雲只卷舒。
三日浦舟中。西望楓嶽山。三十六峰出雲際。
平湖不十里。曠望正渺然。雲日澄脩渚。煙海霾遙天。永郞一來游。三日得留連。方舟無蚤晏。中沚蕩淪漣。神山直夕陽。秋骨玉嬋娟。三十有六峰。的的照深淵。羽衣雖云遠。丹書至今傳。秪應霜月夕。焚香候羣仙。
夢泉寺
孤㙮映中坻。疎鐘出上方。冥濛千嶂雨。蕭颯一龕霜。埽石求仙迹。懸燈焫梵香。未追三日賞。寒衲笑人忙。
宿洛山寺
高閣夜喧萬里濤。啓明忽已在庭臯。升陽冉冉輪方大。漲海茫茫水更高。天際不知何國界。窟中應有古仙曹。扶桑寥廓三淸近。靈境還忘信宿勞。
觀音窟
雲龕壓驚瀧。飛棟跨其頂。玄窟百丈深。寒燈永夜炯。龍宮正鄰近。鮫室且比並。早潮與暮潮。潏潏通溟涬。栴檀刻金仙。香氣何幽迥。烈祖禱山靈。聖人乃天挺。萬年負黼扆。七廟饗烝鼎。孰謂嶽神功。上與穆淸等。
登合江亭
秪求林壑趣。不憚道途囏。蕭灑孤亭聳。紆縈二水環。覊禽歸谷口。眠鹿偃松間。霞氣通辰漢。遙知雪嶽山。
十五夜。直弘文館。丙寅
宿戒受館職。抽經不遑寢。唯俟延英對。難尋出郊飮。端服坐粉闈。垂紳近黼袵。天澄月影高。夜靜秋聲甚。承明講說罷。白露霑宮錦。林靄正微微。城雲更淰淰。螢光耿寒欞。鶴唳淸曉枕。玉佩雖云榮。尙守冲素品。
夜飮政府荷堂作
單薄非盛族。何以假天寵。集賢始矯身。中書遂曳踵。門森古木圍。庭窈繁雲擁。朱衣儼翼翼。具僚靡不聳。軒牖生香氣。菡萏有芳種。羽觴聊獨飮。石泉終夜涌。莫言四品卑。猶令百官竦。菲材不足稱。秪辱名器重。
郡齋丁卯
試吏守江郡。白鷗下訟庭。霏霏朝雨集。靄靄夏雲停。岸樹抽新葉。洲花散遠馨。却忘銅虎累。高閣閱山經。
宿練光亭
朱檻竦層城。下控煙江勢。天畔遠岫微。沙外長林蔽。娟娟牡丹峰。裛露杳迢遰。滄洲一笛橫。明月孤舟繫。都督昔東征。方冬遼水濟。斧鉞臨斯亭。父老有餘涕。尙說毬門戰。空憶金戈銳。升平燕游客。豈知收復惠。
永明寺
江上永明寺。叢雲抱郭重。蒼茫春渚鴈。寂寞暮山鐘。林霽花方艶。崖暄葉已茸。從來禪影靜。香鉢道情濃。
殷太師廟殿感懷三首
太師辟中國。黼冔入遐荒。明夷以自靖。彝訓垂無疆。重屋雖已毁。崇牙尙不亡。玉豆與具俎。永世祀成湯。斝彝駿奔走。楹鼓肅鏗鏘。猶自乘白馬。不忍朝明堂。周頌有客詩。秪爲微子傷。誰擬麥秀歌。妹土刺昏狂。祠殿陳疏勺。殷禮在浿陽。仲尼稱三仁。終古仰耿光。
其二
帝乙雖明聖。不知微子仁。神器授獨夫。上帝寧不嗔。太師反復諫。有足感中宸。王心不能悟。終敎商邑淪。鹿臺一灰燼。寅車遵浿濱。不得逆元子。初志何由申。况此尹東夏。令聞協神人。誠使踐湯位。庶可慰殷民。嗟哉天不祐。亳社生荊榛。唯當各安命。世世作周賓。
其三
太師有賢孫。至誠尊周室。英聲動天地。烈光奪星日。嬴氏據九鼎。京邑遂蕩潏。江漢無朝宗。安得旅庭實。浿陽獨悲憤。乃咨平秦術。欲將由遼薊。懸旌入涇漆。如何大夫議。反沮六師出。鉦人徒伐鼓。不見方叔率。正義諒難成。千載空鬱律。
與李侍讀台重。宿練光亭。
淸景欲云晏。故人聊共携。澄江一澹蕩。遙岫更高低。煙樹迷春野。雲沙遶夕隄。流觴仍不返。華月弄鳧鷖。
登浮碧樓
高樓臨浿水。漠漠見雲帆。簾垂南浦雨。牖接東門杉。上負牡丹峰。曾顚挂天攙。下有永明寺。微鐘出空嵌。昇月澄遠嶼。餘霞變翠巖。飛檻正蕭灑。幽境絶塵凡。尹公與余游。芳露濕春衫。終世唯酒觶。他鄕亦詩函。夙知勇退義。不改散人銜。蘭蕙嗟已老。蕭蒿不可芟。
石尙書星畵像歌
天鼓鳴秀吉。長驅百萬兵。旌旗直抵平壤城。平壤城破遼陽震。天子乃命六師行。石公明達有深謨。先遣沈生紿倭奴。七星門外立一表。約五十日無相踰。漆齒閉營不敢動。明甲疾如飛隼翔。桓桓大將軍。一戰復浿陽。如何秀吉抗帝詔。舳艫又指析木津。千里縱橫二十壘。金鼓之聲動八垠。皇命都督出薊門。虎士烝烝下勃澥。七年戰守疲天下。不殪秀吉兵不解。石公潛思滅虜策。又遣沈生頒璽書。秀吉宴金宮。爲留使者車。沈生臨觶呑神丹。詒言眞人所祕藏。秀吉欣然取三丸。服之不知去毒方。須臾膓爛一朝死。太微何患熒惑掩。陰謀已剪蚩尤旗。靈藥還勝匕首劒。京邑振旅凱歌壯。海防輟戍刁斗空。得士殲大酋。石公何其忠。可憐幽囚錦衣獄。圖像尙在江上祠。伶人莫唱出師曲。屬國遺老雙涕垂。
陪李觀察箕鎭讌練光亭
浿水微風錦纜牽。回欄歌舞杏花天。遠山日暮濛濛雨。長薄春深隱隱煙。城郭秪應森畵戟。樓臺猶自弄淸絃。叨知屬郡荷殊禮。士服偕登翰墨船。
十二峰。望降仙樓遺址作。
迢迢十二峰。永夜懸斗柄。江干一以眺。樓址幽且敻。鷁首秋宴高。蛾眉曉粧靚。迎風舞袖遲。裛露歌扇淨。念昔吳知郡。〈長松〉經始何其盛。藻棟天際竦。珠簾雲外映。辛氏〈禑〉駐玆府。佳麗蠱其性。淸管終宵咽。穠香與春競。居然逸豫心。頓忘夙夜敬。威化雖班師。沸流猶結榜。赫赫高麗國。曾無一士諍。彫墻喪天下。明訓自前聖。如何建朱檻。啓此流連行。故墟唯荊棘。彷徨獨長詠。
留仙觀
一楹對一嶂。霞氣擁闌干。倚杖金鑪遠。維舟碧玉寒。舞衣過木杪。歌管入雲端。莫道江山小。壺中日月寬。
讌秋水亭
幽嶼翳浿源。丹靄凝遠嶠。秋水渺四垠。日出鴻鴈叫。趙君立新亭。要余臨江釣。洲渚曠蕭條。但聞山木嘯。縱舟上西滸。彫峰競森峭。粲若芙蓉屛。玉簪有光曜。繁絃宴羣老。廻檻恣長眺。冉冉淸霜隕。亭亭明月照。欲作蒹葭圖。寫我泝游妙。雪夜如登臨。庶見梅花笑。
月夜。步登六勝亭。蕩舟而歸。戊辰
遙夜携芳觶。曲池泛畵船。幽花香欲動。春氣正姸姸。
壇祀慶成詩己巳
畫案五雲見。修庭六羽張。蒼梧光杳杳。玄鳥頌洋洋。錫號開藩輔。宣威復土疆。孤城鋒鏑急。重海舳艫長。三帝恩同洽。千霜義共彰。仙游雖已遠。侯衛詎能忘。烈考尊明室。崇壇祀顯皇。永惟文子志。深感下泉章。二后偕躋饗。一壝並祼將。馨香誠始徧。金石德俱揚。夕雨鳴垂幄。晨星照奉璋。誰言夏世絶。杞國尙烝嘗。
登海雲臺
霜滿荒臺鴻鴈賓。雲溟萬里渺無垠。方知六合山河小。始見三淸日月眞。香岫凌空靈鹿下。仙霞凝嶼瑞松晨。文昌避世今千載。浮海高風不可親。
十六夜。汎釜山浦。
叩枻下秋溟。茫茫何所去。寥廓扶桑津。依微對馬嶼。流靄澄遠天。昇月晃脩渚。歌管雲外飄。舞袖波中擧。萬公昔揚兵。釜山遂振旅。煌煌碑篆在。赫赫戎功叙。海晏百餘年。今夜置尊俎。鴻鴈集西洲。喜汝能得所。
登永嘉臺
樓船寂寞繫空洲。臺上鼓笳生遠愁。山郭荒譙秋草積。海門孤戍暮煙浮。兵戈未出開雲浦。冠盖猶通對馬州。萬曆斷碑寒雨裏。至今遺老淚空流。
陪車駕。宿水原府。庚午
嚴駕凌曉霜。馳道連秋靄。豹尾正森森。鸞聲更噦噦。隋城古疆鎭。武爲三輔最。金甲七千軍。踊躍荷戈祋。余忝邇臣後。劒佩陪雲|。夕次禿城陰。謳歌徧田澮。峩峩鳳皇弓。肅肅星辰旆。幸因湯泉沐。庶觀父老會。月上疎林端。熒煌照羽盖。康年多稻稌。樂哉斯民賴。
夜對溫泉
霜郊降玉趾。霞殿駐金輿。月色秋深後。泉聲夜靜初。雖云臨沐浴。不敢廢詩書。珍膳蒙恩澤。天香滿錦裾。
陪幸禿城。望海門。
禿城鄰太虗。彤雲上斐亹。澗門肅羽林。苔茵儼黼扆。大海濬其西。湯湯汎箕尾。昃景指登州。廻風吹白葦。冀方久已淪。織文爲誰篚。河淸不可期。遺老今無幾。苞栩有嘉實。時菊亦韡韡。扈從歲將暮。拊弓一噓唏。
苑中侍讌。命承旨二人。監飮。辛未
上林侍淸讌。初筵獻大斗。擧旅升奠篚。行酬拜稽首。微臣多疾病。虗爵不崇酒。羣僚相顧言。我醉公獨否。乃請立司正。盡觚俾勿嘔。一人執象觶。一人注兕卣。於焉監其飮。君賜敢不受。昏冥下阼階。不辨辰與酉。陶然一氣和。聖澤諒云厚。
入內延山觀瀑作
靑壁三十仞。懸泉下冉冉。艶雪氣還凝。隱虹光復閃。初潭紅樹重。中瀑白雲渰。上淵杳幽深。巖洞信天嶮。翠微有孤龕。繡佛何其儼。受符糾旁州。尋禪入重崦。凄凄秋日凉。漠漠暮霞斂。出林還惆悵。廻首望厓隒。
宿飛來峰下。哀湍泠泠。終夜不絶。壬申
補吏倦簿書。請告適山埜。仲春寒氣重。灌木芳意寡。亭舍當雲壁。下有靑泉瀉。觸石生羽商。可以協風雅。深夜聽漸大。達曙鳴不舍。疎竹助鏗鏘。遙風爲飄灑。心淸不成寐。坐見孤燈灺。幽迥神自澄。森爽慮已寫。秪恨臨長路。未能駐車馬。
通度寺南閣。對雪。
日暮登南閣。霏霏雪滿山。低飛幽磵曲。高舞亂杉端。霧散光初淨。春濃氣不寒。思人滄海遠。寂寞倚欄干。
涉䔉山江。夕陽西眺七點山。世傳旵始彈琴處。
大江無洲渚。晦冥函混沌。連綿七峰浮。迢遰黃山遠。孤丘擢西岸。忽如䔉生苑。篁竹被其頂。幽枝上偃蹇。羽人彈瑤琴。杳杳隔雲巘。淸音不可聞。芳景正婉娩。願脫簪組累。永從巖穴遁。何必貪虗榮。斲我性靈本。
松田
高松列海堧。鬱鬱千章合。積葉上蔥靑。幽韻散蕭颯。曉白穠露凝。夜明芳月納。繁陰蟠穆淸。勁節凌伏臘。繚繞三百里。曖曖遠雲雜。但恐飛火延。頻驚暴風拉。澄湖互隱見。層嶂交開闔。煙蘿悄無人。疎雨下霅霅。時聞伐木聲。空谷自相答。
永登浦
小溆非危津。春潮猶浩浩。西浦稍回遠。玆梁爲間道。風暄日正遲。滄洲生蘋藻。漠漠閑山圍。冥冥遙海抱。空嶂無一兵。廢戍唯靑草。微茫天際帆。不辨夷與獠。盜賊雖夜渡。倉卒不可討。顧謂三路督。曷不登聞早。
宿巨濟府。看德邨大明遺民所居。
滿洲據神京。天下皆被髮。烈烈遼東叟。避地入溟渤。玆島窈且深。茅屋蔭松樾。薊門五千里。曾不歸其骨。子孫承遺志。農畆甘湮沒。弋雉眠山雲。罶魚歌海月。園中柚葉繁。庭際梅花發。煙塵滿九州。何必戀幽碣。哀哉泉漳客。乘桴自百粤。耽羅不能容。纍纍獻戎羯。爾獨棲此土。得免伏斧鉞。匿影魑魅鄕。遁迹蛟龍窟。衣冠猶不改。筋力以自竭。中原多志士。胡不謨北伐。華表一寥廓。回首恒忽忽。遇我頗欵曲。日夕升堂謁。西林殪白鹿。壯心殊未歇。且待征燕山。終當爲前卒。
龍頭浦
龍頭古雄鎭。信是大海衝。風潮通八巒。霧嶼繞數重。閑山據其口。橫波多峭峰。寒角驚虎豹。畵戟肅蛟龍。桓桓忠武公。挫彼島夷鋒。金鼓三路合。旌旗萬帆從。至今神龜船。猶有舊軍容。鹽鐵集工賈。閭井雜兵農。獨擅山澤利。鬱爲屛翰宗。物盛固有衰。民窮或爲傭。寂寞西浦磯。蕭疎北里舂。邊徼無遺甿。何以守垣墉。
矗石樓
矗石江流怨古今。將軍戰處獨登臨。孤城向暮旅鴻叫。遙岸無人叢竹深。印篆依微空對紐。鐃歌悲壯秪傷心。晉陽遺老猶鳴劒。樓上時聞出塞吟。
汎矗石江。望智異蒼翠。蔚然倒映江中。
霞碧春林曙。鴈飛滄洲永。宿雨忽已霽。一望城郭靜。遲日麗畵船。煙水澄萬頃。泝洄聊自悅。暄和亦云幸。石壁西北列。戌削何其整。平江繞白沙。密竹翳陽嶺。翫舟空明內。淸輝汎藻荇。亭亭方丈山。下盤蒼峭影。卧見雙溪雲。坐踐七佛境。凌波玉袖輕。承露琴絃冷。虗樓答遠響。榮木含芳景。偶從友生游。脫然塵事屛。花源不可窮。輟棹還耿耿。
嶺南樓
春帆影靜卷簾天。南國山川一笛前。脩竹蕭森明月下。孤雲迢遰暮沙邊。花光冉冉連幽石。水氣冥冥隱亂煙。江上禪房知不遠。隔林淸磬落華筵。
夕坐凌波閣
城峻平林曠。樓空積水澄。峰雲低遠宿。洲月耿孤昇。葉暗煙初合。花暄露未凝。歸帆下石瀨。明滅見春燈。
宿集淸亭
朽壤藏瑤圃。平原翳碧山。花開春雨裏。鶴唳曉雲間。野老聊同飮。林臯遂共攀。風篁淸夜枕。信宿不知還。
夫人聞集淸之勝。欣然亦至。
振衣陟高亭。頫視孤雲縱。鬱鬱飛來峰。香藤何錯綜。石上聊觀棊。花閒更聽訟。吏事雖云急。猶自歌商頌。令妻喜丘樊。從我躋巖縫。言笑永今夕。樂此雞黍供。誰知山澤游。乃與室家共。林壑誓偕老。不願棟樑用。
明倫堂朝起聽講癸酉
朝服一長揖。黌堂絳帳垂。翔翔來吉士。踖踖見先師。攝衽朝霞淨。橫經夏日遲。猥尸論說責。恐負聖明知。
通明殿月色晃朗。陪兩宮。步出殿門。
赫赫昭考謨。百世詒永昌。孝思追休烈。顯稱象淸光。太室薦瑤爵。將以告先王。英蕩奉玉檢。躬自迎東廂。月上通明殿。千門夜未央。戛雲管絃聲。遲遲度廻廊。朱韠下廣庭。齊遫陪承筐。綦組接仙步。肅雝鏘鳴璜。至盛豈不懼。久安貴自强。庶幾祗天命。兢兢保四方。
鐵嶺甲戌
鐵嶺扞北方。叢柞圍陰巘。初愁鳥道懸。復見羊膓轉。冉冉上巖顚。茫茫臨塞畎。林淸曉日霽。野迥秋雲卷。念昔王氏世。置門施管鍵。控制漠南空。鎭防天下鮮。嚴城三百雉。女眞不敢踐。古譙今已頹。周遭不可辨。猥領銅虎符。幽懷莫能展。安得復此關。萬世衛京輦。
蟋蟀亭
園深白露多。日暮萬松合。蟋蟀繞除鳴。寒風正颯颯。已知陰氣凝。天地方成闔。
發和川
赴官未二旬。雲林便自恣。良辰聊獨往。脫此簪組累。朝發和川上。硤路幽且邃。霜重古木疎。霧深寒流駛。君子不遇時。逍遙以適意。豈如明盛世。山水爲傲吏。今夕宿蓬萊。幽賞亦君賜。咄彼塵昏人。謂我失其志。
墨喜嶺望楓嶽山
纔窮煙嶠逈。始見雪峰回。重疊夕雲下。蕭森秋氣來。巖邊初弄笛。松際更傳杯。九日知難遇。將登天一臺。
九日。始入楓嶽山長安寺。登山映樓。霜月澄明。
步入禪扃未覺勞。山中九日對芳醪。四峰聊可怡顔色。叢菊秪應照鬢毛。流水不停寒月在。連林無際白雲高。瑤琴零落知音斷。獨上南樓望遠臯。
百川洞四首
百泉鳴日夜。鏘鏘聲正冷。緣嵓聊坐聽。寂寞千峰逈。
其二
帶霜下蕭蕭。牽風響颯颯。零葉只自哀。誰謂寒雨雜。
其三
幽鳥美仙岑。飄飄不停羽。朝啼夕復啼。聲在玉溪雨。
其四
含凉散瓊樹。承露吟幽草。百蟲皆自得。何事怨西顥。
玉鏡潭。望新羅王子故城。
寂寂雲覆松。冥冥鳥啼樹。念昔羅王子。耿介中林寓。香車去不還。麻衣遂獨住。荊榛滿古墟。睥睨凝白露。楚邑昔灰燼。三戶皆悲慕。况彼君子國。遺士尙可聚。如何遁空谷。山郭以自固。臨流一惻愴。杳靄千林暮。
明鏡臺
四壁俱千仞。高臺聊一攀。澄潭含旭日。餘靄散秋山。古郭人煙斷。懸崖鳥道環。靈源應未遠。閒步入雲關。
鬱淵
驚流下雜樹。活活石中鳴。雲亂峰開合。風翻水晦明。有時升雨氣。無夜靜秋聲。徑仄靑苔滑。盤桓夕靄生。
白華菴
游霞正漠漠。零露已凄凄。古㙮林鴉集。閒庭野鹿棲。罏寒煙不上。鐘遠日初低。休靜高名在。豐碑耀虎溪。
內圓通菴
熒熒萬玉嶂。盤欝繞東南。殘磬隨孤佛。寒花映一龕。幽巖常有雪。晴壑不生嵐。窈窕香鑪近。風松露氣含。
內圓通谷口
金剛臺北澗流深。老栢高松夕氣森。羽客飄飄何處在。須彌峰影正陰陰。
正陽寺
白露湛高葉。香城變夕霞。栴檀諸佛像。樓閣古仙家。月照千峰靜。雲收百澗斜。孤僧淸不寐。默默守寒花。
天一臺
巖谷晶熒三面同。禪房遙在桂花叢。游雲寥廓連林外。寒玉參差返照中。山徑迢迢初上月。秋懷颯颯遠臨風。笙簫更向臺前弄。誰謂飛仙度碧空。
月夜。淸坐歇惺樓。俯臨諸峰。
飛樓凌太淸。秋夜正悄悄。旁矚毗盧平。下視銅柱小。千峰吐白景。不知林月皎。香城迥嬋娟。上連河漢杳。華露濯羣玉。澄晶一氣繚。巖洞曠凄淸。飜飜未宿鳥。孤燈在中峰。明滅白雲表。倚楹瞰萬壑。高下靡不了。天地一晃朗。雲物共幽眇。神輝徧內外。餘素凝木杪。繁霜滿夕衣。坐見東岑曉。
登表訓寺凌波樓
繞檻千峰生夕凉。招提門掩石泉長。香城夜靜娟娟月。銅柱秋高冉冉霜。王子隱淪那得見。永郞游止不曾詳。飄飄靑鶴無消息。遙望靈源一杳茫。
寺樓朝起。望毗盧峰作。
毗盧表淸英。零露夜來濕。上有白雲臺。夭矯天際立。滄海俯茫茫。太陽窺出入。秋曉生寒氣。忽見微霰集。皦如華玉峙。儼若飛仙揖。積嵐繞蘿深。亂石生苔澁。玆山雖最高。望祀曾不及。萬壑神明地。未覩圭幣執。何時建嶽廟。降香自京邑。
靑鶴臺
寒泉颯已夕。木葉下紛紛。臺上候靑鶴。天端望白雲。參差高嶂見。蕭散遠鐘聞。楊氏草書壯。精光照石紋。
萬瀑洞
落木蕭蕭雜遠鐘。聲連一萬二千峰。淸宵獨坐霞潭月。仰見香城玉雪容。
普德窟
搖搖無所倚。銅柱泛虗無。星漢垂秋壁。雲山擁夕罏。磬聲飄壑遠。龕影照潭孤。鐵鎖躋攀處。衣裳白露濡。
碧霞潭
白石散淸淪。粼粼涵夕景。羣峰杳崢嶸。遠雲湛窈靜。聊申紆鬱情。獨造寥朗境。天高霜正繁。水木延疎影。時俗已云變。詞章亦不幸。名顯身難保。世危跡未屛。行將遁山澤。可以遠機穽。雖無同志士。且待千載永。
眞珠潭
香城削立五峰圍。下有澄流瀉曲磯。露浥明珠分皛皛。風飄餘霰散霏霏。寒山對酒亂雲暮。孤月照林幽鳥飛。萬瀑誰云巖洞狹。十潭聊且弄淸輝。
離言臺
明月秋潭白。高林夕露多。雪巒攢晃朗。雲石束嵯峩。獨與老僧語。時聞樵父歌。飛瀑灑寒沫。忽如山雨過。
八潭
南澗洋洋北澗通。香爐峰下石潭空。初潭莫道無佳處。斜日流觴萬樹紅。
其二
第二潭流小似池。兩崖崩石散參差。百年無限丘陵變。可惜蓬萊澗道移。
其三
三潭林壑更何如。縹緲層巒接太虗。世士年年來谷口。幽人安得結茅廬。
其四
第四潭深霰雪雰。明珠日夜落紛紜。幽禽不識香城影。却向淵中弄夕雲。
其五
五潭散步望雲梯。銅柱飄颻日欲低。水底碧霞淸萬壑。滿林霜露共凄凄。
其六
鬱鬱奇峰凌碧霄。六潭西望洞門遙。楓林送客秋光暮。啼鳥閒雲兩寂寥。
其七
七潭聞笛坐蘆花。隔水行人立暮沙。相望悠悠無一語。山南山北白雲斜。
其八
八潭水淺石蒼蒼。歷盡秋林已夕陽。誰謂玆湍雄且大。十五年間半壑荒。
摩訶衍
精舍負香城。皓然千峰霽。地據中央秘。泉遶上方細。秋壑不隱形。夕嵐滿幽桂。禪影一以空。雲房久已閉。王氏昔事佛。年年旅金幣。玆山盛緇衣。列龕連巖際。一自聖人出。絃誦徧四裔。賦稅亮云平。袈裟誰復製。蕭條碧殿中。惟見荊榛翳。莫嗟招提廢。斯焉見治世。
摩訶衍。望衆香城。
白露未晞桂樹寒。衆香城影壓闌干。緣源始踐神仙境。忘險遂窮山水觀。一院甁爐秋草裏。千峰松櫪暮雲端。碧天萬里無雷雨。淸夜吹簫上石壇。
衆香城八首
香城曉氣升。仰視丹霞艶。旭日射琅玕。雲端白閃閃。
其二
銀爐刻已奇。夕陽光逾瑩。矯矯上凌雲。輝映楓林暝。
其三
天朗月方中。秋深夜更寂。忽如白玉仙。飛舞千仞壁。
其四
啓明正迢迢。落月猶皎皎。依微雲漢光。斜照粉屛曉。
其五
遙空雨氣冥。四隅自成闔。隱隱博山圍。重重縞帳合。
其六
始霽淸光滋。一望秋氣振。沈香露奇姿。水銀有餘潤。
其七
倏忽數莖開。須臾半簪晦。白雲杳無垠。影泛珪璋內。
其八
游雲忽已歇。秋骨不勝兀。窈窕白芙蓉。姸彩奪明月。
鴈門
鴈門秋日晏。積霰遂成凍。神山別內外。落葉平巖洞。峻嶺上造天。但聞寒雀哢。茫茫大海水。島嶼一何衆。吾道不可行。商頌聊一諷。已絶省閣牽。稍靜丘壑夢。靈仙杳難攀。淸景秪自弄。香城尙隨我。迢迢遠相送。
外船潭
秋盛川光淨。霜寒蘋藻衰。洄流環似榜。陷石自成坻。杳杳雲飛遠。亭亭月上遲。九淵神景變。雨氣徧東垂。
楡岾寺
微霜澄遠壑。凉月照高樓。默默抱孤景。悁悁生百憂。未成蓬島隱。更向海門游。怊悵飛仙迥。桂枝忽已秋。
雨中。自楡岾。踰成佛嶺。
海門渺何處。陰崖聊直上。微雨冒西峰。颯颯寒松響。無言雲霧深。山下朝日晃。
佛頂臺
高臺絲竹遶香藤。西眺飛泉十二層。楓葉未零寒雨下。石門相望靜雲升。林端搖落知秋遠。巖際淸英愛露凝。杳杳柏田連九井。古來惟有列仙登。
臺上。斜對十二瀑。
九井有雲氣。曉雨淸遠嶠。危臺一長望。翠屛曖相照。懸空十二瀑。太陽發其曜。冥冥不見源。高下安可料。新霞散氛氳。餘霏舞蒨峭。艶如朝隮白。隱隱但斜眺。霜葉被幽壑。朔吹生寒竅。倚杖千仞上。時聽雲鴈叫。
自佛頂臺。踰樸嶺。
北嶺崔嵬萬仞危。籃輿直入碧天垂。游人莫厭臨懸壑。九井雲生度嶠時。
松林菴
山深秋未暮。紅樹照層巖。石室棲羣佛。風谿響萬杉。英英雲在履。浥浥露盈衫。北嶺臨煙海。吾將望遠帆。
外圓通谷口
東葉已零西葉丹。淸霜夜夜變林巒。百川橋下聊相望。秋色參差暮壑寒。
神溪寺
游子愛秋色。逶迤入暮崖。聊從孤墖宿。復與兩生偕。流月時窺戶。橫雲尙覆階。可憐千嶂影。永夜抱高齋。
自神溪。入玉流洞。石逕崎嶇。潭水逶迤。甚可悅。
束玉崢嶸立夕陰。近潭的歷映秋林。山門不辨白雲氣。湍水自生淸磬音。
玉流洞
淸影汎寒水。皓峰列太虗。輕風橫笛後。明月散纓初。高鳥鳴秋晩。新楓變雨餘。霞潭正彷彿。惜不置精廬。
明月潭
香城雖已遠。石脈猶未絶。皓曜二三峰。復向川上列。幽姿鑑秋潭。歷歷見雲雪。蕭颯遙林振。杳冥孤鳥滅。玆泓本無名。照月始知潔。嘉號自我始。姸景心所悅。淸思繞夕素。扶杖攀檉栵。靈境諒難識。眞源不求泄。誰言山外嶂。曾無白玉綴。
登高。西望九龍淵。
神嶽東崖濬九淵。瑤林白石散龍涎。連峰水躍千尋壁。永夜雷喧萬壑天。漠漠泉源高不見。重重楓樹迥猶姸。山中朝暮多靈雨。須待朱明灑甫田。
九龍淵
九淵閟幽森。古稱神龍宅。源出毗盧峰。東流穿積石。縈回七八曲。灧灧遂成澤。雙崖如馬耳。激湍下其隙。驚雷殷空谷。散絲媚遠碧。忽疑白雲來。徘徊風更逆。日昇嵁巖靜。潭黑無人跡。懸崖不可躋。但見檜與柏。游子緣山巓。凌霧窮水脈。垂身千萬仞。溪上空留舃。怵惕臨玄壑。罥罣攀叢柞。哀此六尺軀。豈如鴻毛擲。閒步升東丘。猶見飛流白。飄颻遠逾奇。冉冉明月夕。
神溪寺閣。逢聖節。西望志喜。
太液芰荷六十霜。蓬萊鳥獸舞蹌蹌。深山獨阻千秋節。古寺遙稱萬歲觴。
養珍驛
丹霞猶在幘。靈岳仰蕭森。孤驛依秋樹。千峰遶暮砧。不愁嵐逕遠。只喜露泉深。野老無塵氣。冲然太古心。
甕遷
下有滄浪上有崖。縈廻一徑夕雲霾。孤生濩落無田里。白首逍遙到海涯。
海邨晨起。登前巖作。
秋曉海氣晴。振衣下洲渚。初日出嵎夷。微霞澄遠嶼。眇眇疎星滅。稍稍哀鴻擧。陟巖眺東極。寥廓無一阻。
門巖
怪石莓苔積。滄洲麗影交。似門繫游騎。臨海壓潛蛟。霜葉還相映。沙禽正可巢。孤松避燒燼。辛苦寄寒梢。
四仙峰
扶桑萬里豁。叢石四峰尖。未曙霞先映。將昏露已霑。氣凌高鴈擧。光抱老龍潛。眞侶游何處。三山皓月纖。
月夜。泛舟游鶴浦。遙望楓嶽。諸峰隱隱出海口。神思悄然。
順流歌吹逆流聽。蕩漾輕舟逗翠屛。湖上雲沙生疊嶂。海中風竹響空汀。波搖明月夕鴻起。霜匝遙天寒葉零。極目西南森萬玉。蓬萊山色遠亭亭。
碧螺島
解帶臨靑嶼。維舟卧白蘋。泠泠秋意散。的的月華新。魚戱頻登石。鷗飛欲近人。何時偕野老。湖海與終身。
月出。泛舟自鶴浦。入碧螺島。沿洄久之。
湖水灧洲島。蒹葭氣已變。正當旣望夕。秋晴河漢見。明月昇東海。纖雲淸四面。團團白玉輪。直自波中轉。孤舟上無篷。溯洄不知倦。衰嶼哀鴈下。疎林零露徧。白沙自成峰。姸色凌霜霰。翠屛逈際天。輕霞被蔥蒨。補吏安羇拙。將母蒙恩眷。於焉遠世紛。何必廁時彥。昔賢貴明哲。英才多糾縣。微祿聊可隱。榮宦非所戀。渺渺滄浪趣。愉愉良夜讌。莫謂見幾早。夙志甘卑賤。
白沙峰
雲起還相似。月明更可弄。無言峰已成。朔風易吹送。
鶴浦。舊有元帥臺。爲人所燒。
居人苦迎客。臺榭屢成灰。湖山燒不得。秋月客自來。
登樂民樓
飛樓臨大野。凍雪生寒氣。下有扶桑海。波光徹象緯。風迅簾旌盪。月明簫管沸。永夜倚闌干。不知離尊旣。觀察文章妙。瓊林何昞蔚。朱檻宴嘉平。梅華綻猶未。不材叨屬府。秪慙官廩費。庶與斯民樂。無負專城貴。
宿九連城。積雪滿林。悄無人跡。乙亥
夙駕凌玄氷。飛盖入大荒。迢迢遼南岫。微見曙霞光。驚麕號空壑。棲鶻守古墻。往者盛明時。人煙達四方。干戈百年餘。邊民盡流亡。使价披榛宿。虎豹繞夜牀。思鄕惟霣涕。出疆更斷腸。何時歸舊里。垂釣靑溪陽。
過湯站東北二里。臨溪而宿。見林麓。一如故園。
離余父母國。間關竟何之。塞門一百里。山川亦云奇。黃花老道士。騎鶴徧九逵。帛公古仙子。鍊丹超八陲。泉壑與林藪。一一如高麗。南隣有井竈。北里有垣籬。桑麻不改舊。人事非昔時。耿耿思遺躅。默默懷深悲。大夫使四方。驅馳不足辭。秪傷天運變。不見中朝儀。
管公屯歌
管公一生習俎豆。華歆邴原共周旋。避地入遼陽。隱居三十年。海城西北五十里。數楹茅屋在溪邊。白布單衣祀父母。尊漢之心質蒼天。終世遯於斯。大節誠偉然。何故浮海三千里。歸老鄴下不西遷。昭烈皇帝帝室胄。仁義洋溢被九埏。海內英俊皆歸之。鳳雛在後卧龍先。管公苟能入成都。與彼二子相比肩。咸陽不用一箭復。何必六出祁山巓。嗚呼管公不歸蜀。應知漢業不久延。魏國聘幣終不受。偃卧丘園弄雲煙。後世何以稱其德。漢魏之間一高賢。
詠鳳城羅貞女事
賢哉羅貞女。少爲艾氏婦。縞衣綦巾有懿行。日夕溫恭事姑舅。吁嗟夫子奄忽死。旻天胡不予眉壽。兒生未三歲。竟日呼父母。艾氏世世本淸貧。四面山田無一畒。抱此孺子欲何歸。上叫蒼穹涕瀏瀏。朝具饘酏養高堂。夕負褓襁抱兒首。曰余萬死矢靡它。五十餘年一節守。千載可繼栢舟詩。中州女子亦罕有。顯顯令德孰敎之。大明遺化諒彌久。
入連山關
關雲殊漠漠。塞雪正濛濛。牧馬千林散。商車萬里通。窮陰愁異域。餘霰滿寒空。雖有一瓢酒。安能慰客衷。
狼子山
蘿徑安能入。松門不可攀。莫言狼子小。峰外更無山。
過冷井。望見遼野數千里。蒼茫無際。
蒼山忽已遠。曠野自玆始。直北走和林。極西臨易水。平楚無高低。橫雲亘萬里。馳道出其中。列樹下邐迤。繁陰夾兩堧。拂影連九軌。昇仙與昇平。二橋雲外峙。長城杳嵯峩。繞塞幾百雉。是時雪初霽。明月照中沚。茫茫大幕天。寥廓無餘滓。石門今安在。蒲河正瀰瀰。憶昔高仲振。能通太極理。張王二門人。與俱不求仕。避地入深山。翩翩如列子。我欲從之游。仙風不可跂。
曉對千山
月下聊相對。千山曉影高。雲光漸欲變。雪意不勝豪。臨塞哀湍切。連峰古木號。明春過此地。可以陟林臯。
香巖寺
夜靜香巖寺。天花落殿陰。山僧無一累。宴坐古松林。
次遼陽
遼野多游氣。蕪城生夕霞。長河羣飮馬。明月亂飛鴉。華表觀仙柱。關門訪酒家。明當渡瀋水。何以聽悲笳。
望華表山
昨夜夢見丁令威。爲問西漢定鼎初。留侯張良傅太子。延聘四皓起茅廬。東園綺里夏黃公。三人同時共隱居。商山峩峩春日暄。紫芝歌聲動林閭。此時令威在遼陽。角里先生非爾歟。令威俛首笑不答。飛上華表雲眇如。
婁壯士國安歸京師歌
念昔顯皇帝。踐阼二十載。倭奴犯釜山。殺氣連海岱。遂執王二子。咸關日月晦。嗟我文貞公。被繫自北塞。白刃凜閃閃。妻子泣相對。俘囚二千里。朝夕待斬刈。天子乃震怒。下詔出兵鎧。飛騰太乙軍。踊躍玄武隊。俱赴遼海南。誰能奮忠槩。赫赫大將軍。浿上掃羣穢。六師奏凱歌。不復憂彗孛。如何倭奴兵。蟻屯終不退。公子與陪臣。繫纍海上在。帝心益發憤。遣使二三輩。軍中奉璽書。莫不懷慷慨。烈烈婁壯士。直入虎穴內。奪我二王子。義聲傳萬代。文貞亦從還。德音又下逮。世世不雕題。莫非帝所賚。萬曆雖已遠。至今猶感戴。
麻大將軍出塞歌
桓桓麻公出遼塞。虎韔魚服受帝命。六月直趍島山下。南北天兵何其盛。鐵面華髮有英威。忠義感發由天性。夜半搏戰屯山上。羣醜震恐不敢競。富平驛西陣雲高。鳥章央央肅軍令。箭灘溺沒問幾人。十萬雕題盡奔逬。是時諸將議和好。蠻書紛紛乞修聘。獨公毅然不發封。東向瞋目罵淸正。曰余志在明大義。惟懼不能斬梟獍。天子授余大將軍。非爲兩國盟約請。帳前乃焚講和書。三軍鼓舞與相慶。
叴矛行
四大將軍禦倭奴。麻圍島山有功實。董收敗兵戰不利。劉造飛樓工未卒。惟有陳公獻馘多。東征大捷居第一。斧鉞初臨古今島。鴻鴈聲中霜滿橘。樓船一夜下南海。叴矛肅肅映朝日。魚龍震盪觀音浦。統制履危孰能卹。陳公直前冒重圍。一掃豺狼不少怵。船中寂然無人聲。噴筒四散火焰疾。燒盡秀吉百萬艘。海波盡赤連鮫室。金甲臨戰彼何人。朱幕飄飄雲外出。天兵乃發虎蹲砲。蠻舶破碎氣蕭瑟。六師凱歌還中國。百年之間四郊謐。山東郡縣可安眠。豈獨遼人永世逸。
深河行
劉公勇敢知兵法。戰守必先審敵勢。讒人中傷雖可畏。天子已燭螮蝀翳。璽書特授總兵官。日夜唯自揮感涕。大刀一百二十斤。馬上擊刺何其銳。始聞倭奴入釜山。慷慨遂陳東征計。六師�枚渡遼水。獨守星州殆二歲。行長窮寇不足追。曳橋堅壁轅門閉。孰謂都督受倭劒。志如日星光昭晢。深河一戰竟授命。大義震耀垂百世。吁嗟白骨委沙漠。烈烈英氣橫八裔。
入瀋陽
瀋陽弓弩地。城郭鬱嵯峩。大野晨征遠。荒林夜獵多。家家馴介馬。處處舞金戈。萬里流沙外。今年又凱歌。
瀋陽。夜聞讀書聲作。
遙岑月欲低。寒樹露初下。忽聞讀書聲。出自西鄰舍。隱約諷六經。悠揚到五夜。絃誦雖有禁。童子不忍罷。沈潛孔氏言。詠謌文王化。好學諒由性。成人莫敎射。昊天降斯文。將以佐王霸。元有歐陽玄。昌黎與方駕。四方承餘韻。仰之如太華。孰謂蒙古文。不可行中夏。
北館行
有賢人兮行純粹。爲天下兮明大義。南漢被圍兮援不至。謀臣操筆兮主和議。文正裂書兮灑血淚。六日不食兮又自縊。入鶴駕山兮煙霞秘。遺外軒冕兮如脫屣。西望盖州兮不勝恚。力諫助兵兮死不避。逮繫東館兮復何媿。遷之北館兮困厄備。君子忠信兮感天地。敵國敬服兮南館置。明年釋還兮登台位。晩節一就兮薦賢智。鴻儒赴召兮朝夕侍。義聲布揚兮其誰賜。
南館行
陪臣繫獄皆忻忻。願得一死酬帝德。帝德蕩蕩如天地。唯懼百年酬不得。文貞李公有大節。少登帷幄竭忠直。一自烈帝死社稷。首陳復讎立人極。終身不聞絲竹聲。唯自西向長歎息。自稱亡國一孤臣。上殿涕淚霑衣裓。瀋陽初括明遺民。公按嶺南獨悲惻。抗言竟不送一人。保此餘氓不出閾。瀋陽過聽讒人言。囚覊數月還故國。冠盖迢迢入瀋陽。至痛在心人誰識。自古聘問是賓禮。奉命庶幾無愧色。
對竹葉酒。懷䨓淵南子德哉。
竹葉釃新酒。芳樽生夕香。故人不可見。異域秪含傷。雪霽山光曙。雲開石氣蒼。梅花今已謝。何日定還鄕。
高麗屯歌
君不見崇禎深仁涵遠邇。覆露赤子無內外。有如一民不得所。中夜怵惕德音靄。朝鮮人卒戰深河。被俘遂從八旂會。天子招諭還本國。本國不受亦無奈。爰命遼東授之田。俾居塞下荷戈祋。數家煙火至今存。毅宗聖澤何汪濊。
英額門。望白頭山。
三叉源出白頭山。雙峽陰陰絶壁環。行人莫問深河戰。十萬天兵半未還。
羅大夫歌
斗杓有北拱。豐水有東流。人臣事上亦猶是。唯持一心終不婾。烈烈羅大夫。奉使入滿洲。不預八旂賀。全義是所求。於乎烈皇帝。盛德與天侔。惻怛宣室詔。不忘藩輔憂。南漢圍未解。東海出戈舟。皇恩也如此。屬國何以酬。陪臣雖萬戮。不忍背中州。
次廣寧
嚴風號廣陌。凍雪冒高峰。兀兀投孤店。迢迢待遠鐘。他鄕猶對觶。永夜獨聽舂。閭巷煙霞近。佇看紫翠重。
武陵橋壬午
象王山色入雲霄。斜日騎驘上石橋。瑤圃芳華應未暮。羽衣中夜正飄颻。〈伽倻。一名象王山。〉
仙碁盤
九曲逶迤石壁奇。仙碁盤下激湍垂。鳥聲日暮千峰靜。花氣雲深萬樹遲。稍喜泉源窮遠賞。還傷丘壑負幽期。山間三秀無人採。獨立煙蘿有所思。
宿海印寺
飛閣重重夕氣迷。千龕熒晃上燈齊。經藏古刻森空宇。香逐輕霞散遠谿。煙㙮嵯峩高殿上。雲松蕪沒曲臺西。夜深唯對孤僧影。躑躅花開月未低。〈臺有孤雲手植松云。〉
藏經閣
神光浮萬棟。仙刻肅千峰。不見蓮輪妙。徒傳貝葉宗。漆書玄景閟。金牒絳霞重。遙夜文殊月。應留古閣松。
國一庵
亭午循幽壑。逍遙釋氏宮。煙蘿孤磬遠。雲木一谿空。錫影隨僧淨。燈光與佛通。安平有墨妙。紫氣出龕中。
承命考講戊子
繞楹飛幌夜迢迢。風動牙籤露氣消。雨足繁花爭吐艶。春深游鳥不勝嬌。徒能養病誰相慰。久未歸田只獨謠。試院十年無所補。白頭經卷永今宵。
與洪養之乘漁舟。訪金伯春元行。得舟字。三首○己丑
泝江三十里。叩枻弄輕鷗。雲物仍淸晝。煙華共白頭。湍平宜洗酌。風緩不移舟。日夕懷嘉客。長歌下遠洲。
其二
衡門臨渼水。灌木繞高丘。明月三更寂。淸樽一室幽。游居多素韠。絃誦在滄洲。可惜傅巖老。濟川不作舟。
其三
白鳥散中沚。孤煙起夕舟。茫茫樓影遠。渺渺櫓聲柔。微雨滋羣木。飛雲亂一洲。更携江上酒。終歲與相酬。
登花山庚寅
嗚嗚畵角動江城。巖際旌旗夕氣生。洲繞齊陵靑草遠。潮廻漢水白雲平。重溟已絶胡塵警。古渡猶聞戍鼓聲。徙倚南門多感慨。登壇不忍更論兵。
哭金敬夫勉行○癸巳
盛位多才諝。金公獨文雅。醇厚棲心古。澹泊知音寡。署第當暮景。委佩躋金馬。承華講筵峻。草制夜燭灺。穆穆居喉舌。翼翼陪旃廈。分符守名州。張盖省遠野。岧嶢十二峰。吏事一蕭灑。金帶陟京兆。聖心不忍捨。孤跡遠朝端。頹齡卧白下。窮巷無車轍。白雪覆甃瓦。淸眞以自寶。蟬蛻如仙者。空階榴花落。新詩更誰寫。
英宗大王挽章十二首○丙申
滄海神龍御九天。聖人基命百祥先。風雷鼓舞三千里。日月光華五十年。孝弟應侔虞舜哲。謙恭寧數漢文賢。四郊父老環山哭。洋溢仁聲萬世傳。
其二
瑜佩鏘鳴問寢時。淸暉門閉夜遲遲。奄人用事機牙急。文母宣言涕淚垂。昭考神靈應保佑。懿陵仁愛竟扶持。成王不遇桃蟲患。顯德胡然到緝煕。
其三
六師初奏凱歌聲。鑾輅臨門旭日明。湖左已聞妖祲滅。嶺南旋見陣雲平。兩階干羽長敎舞。五楘梁輈豈復行。袴襪十年猶不解。憂心中夜正惸惸。
其四
寧考德音不忍忘。迎神淸廟益悲傷。婉容玄冕初升降。深愛朱絃更發揚。繼序尙思休澤遠。陞儲元賴聖謨彰。喬山松栢無窮慕。乙夜那堪玉漏長。
其五
二皇功德定何如。並饗明壇大義舒。洪武恩深開國際。崇禎仁著出師初。禮存湯祀歌商頌。誠戴周宗感魯書。玉瓚年年躬祫事。白雲悽愴祼將餘。
其六
全州佳氣古名都。初祖廟成百禮俱。周頌思文宗后稷。商歌長發饗司徒。皇皇路寢齊明薦。肅肅山樽酒醴醹。世序雖云千載遠。馨香唯在一心孚。
其七
春日和鑾在藉田。東郊原隰草芊芊。羽旄遠繞靑壇立。鐘簴高臨翠幕懸。一墢勸耕千畒裏。九卿勞酒五雲邊。嗟嗟婦子皆來饁。保介更歌良耜篇。
其八
頖宮大射日方中。穆穆朱襦左執弓。旌逐宮商偕偃仰。矢隨賓主各西東。先王制度三侯具。君子威儀四耦同。當日從官多白髮。至今猶憶醉春風。
其九
圜土洞開八表春。滿庭和氣感天神。秋官堂閴緇塵積。廷尉門空碧草新。愍死龍蛇猶被惠。喜生螻蟻亦知仁。德音又復爭臣爵。地下應涵聖澤醇。
其十
澣衣臨几百僚欽。儉德已孚天下心。越國錦文多不織。金陵綄線更誰紝。逾年殿上無完牖。終世宮中有弊衾。旗仗廞儀仍大帛。神孫繼志到如今。
其十一
昭鑑永垂斧鉞嚴。四方歸極太平漸。元和陶鑄千形變。大澤涵濡萬族霑。楚士猶知尊孔子。周人寧獨討飛廉。焜煌玉冊揚休烈。聖志兢兢尙執謙。
其十二
蘭臺珥筆近宸旒。夜襲天香下玉樓。雨灑皇壇禋祀夕。月明溫殿獻酬秋。屢蒙顧問終何補。每想恩榮秪自羞。叨玷文衡餘十載。歌成虞殯涕空流。
文孝世子冊禮日聯句
〈御製〉吾家大慶每今年。金尺洪圖萬世傳。列祖深仁基業厚。〈缺。〉皇穹垂佑本支綿。唐堯瑞甲回新籥。〈領議政臣鄭存謙。〉軒帝樞星耀舊躔。丹棗奇徵方驗古。〈判中樞臣徐命善。〉黃華聖節又符前。怡愉喜氣融三殿。〈判中樞臣李徽之。〉蹈舞歡聲動八埏。天意可占生質異。〈判中樞臣洪樂性。〉人心已繫定名先。官緣輔養瞻光屢。〈左議政臣李福源。〉位忝賓僚覿德專。海潤河淸謠頌盛。〈原任提學臣黃景源。〉禮成樂備節文全。周邦瓜瓞徵岐嶷。〈原任提學臣徐命膺。〉夏啓謳謌識敬賢。日表溫文欣夙就。〈提學臣金鍾秀。〉尺衣端穆仰齎虔。龍樓繞綵開宸笑。〈提學臣吳載純。〉鶴禁橫經待胄筵。早諭身先三善敎。〈原任直提學臣徐浩修。〉廣恩徭許一年蠲。七章服進輿情聳。〈直提學臣鄭志儉。〉貳極門開寶冊宣。靑邸迓休承出震。〈檢校直提學臣徐有防。〉朱陽繼照協重乾。需雲同樂均霑渥。〈直提學臣朴祐源。〉岳牧齊歡各奉箋。日午重煕瞻寶額。〈缺。〉春回八彩擁祥煙。陽和普澤覃編戶。〈原任直閣臣金載瓚。〉保傅新書講細氊。節近流虹騰華祝。〈檢校直閣臣徐龍輔。〉綸頒貽燕誦周篇。宮壼拜賜恩濡首。〈原任直閣臣鄭東浚。〉班笏環瞻喜聳肩。千一史應書簡策。〈檢校待敎臣李崑秀。〉四重詩合載笙絃。賁成縟禮呈鰲抃。〈待敎臣尹行任。〉蒙養新工在燕涓。率土胥歡爭祝斗。〈都承旨臣宋載經。〉自天申錫又如川。仁聲及遠咸顒若。〈右承旨臣李在學。〉彝典遵先復煥然。化景初舒遲午漏。〈左副承旨臣李致中。〉休徵方至驗秋田。天成睿表如升旭。〈右副承旨臣李時秀。〉日就新知譬達泉。星會兩行齊翠弁。〈同副承旨臣趙興鎭。〉雲成五彩護靑綖。傳臚禮擧三呼動。〈右賓客臣徐有隣。〉志喜歌賡百韻聯。恭進寶圭承拜跪。〈輔德臣李文源。〉齊鳴玉珮備周旋。今朝快覩爭眸拭。〈弼善臣權𫀤。〉三載同祈幾頸延。瑞靄初凝雙鳳闕。〈兼弼善臣李祖承。〉祥風徐拂五花甎。欣均左海歌無競。〈文學臣李謙彬。〉壽獻南山頌不騫。蒼皥象輝排陛仗。〈兼文學臣徐有成。〉明离叶律奏庭懸。歡情此日同跛躄。〈司書臣林濟遠。〉和氣如春及肖蝡。睿德新模文賁竹。〈兼司書臣李集斗。〉鴻名肇錫譜添璿。元知是禮三王自。〈說書臣沈晉賢。〉咸曰吾邦萬事圓。雷肆末班榮亦極。〈兼說書臣鄭東觀。〉緋衣副价寵仍偏。初貽哲命雙函奉。〈副使行副司直臣金履素。〉上報洪庥五冊鐫。節届中元辰旣吉。〈都監堂上禮曹判書臣金魯鎭。〉福膺皇極慶相連。將傳聖主心精一。〈都監堂上兵曹判書臣李在協。〉可卜宗祊業萬千。物色政當秋有實。〈都監堂上戶曹判書臣鄭一祥。〉工歌相與樂無邊。衢謠可但民情見。〈都監堂上司直臣徐有寧。〉〈御製〉是日晴明又識天。
文孝世子挽章三首○丙午
帝命前星降紫宸。祥光一道照秋晨。愛文已辨屛間字。救火先呼殿上人。頂幘䙆衫辭大寢。拂髦瑜佩上淸旻。數行哀淚霑綦綬。惟有孝心戀北辰。
其二
伶官朝奏四重歌。貳極門前瑞景和。淸廟告祥甘露下。廣庭頒敎慶雲多。將陪黼扆承愉樂。奚待賓筵勉切磋。睿學緝煕雖斤斤。長年不予奈天何。
其三
宮賓白髮已蕭森。三世承恩侍禁林。未見絳袍親保傅。遽聞靑盖向山岑。怡怡繞膝今安得。婉婉和顔更莫尋。寂寞銅闈秋草積。老臣何以慰宸心。

[book_title]卷三
敎諭
慶尙道觀察使兼兵馬水軍節度使廵察使大丘都護府使閔百祥敎
以綏章而榦正百蠻。韓奕之所歌誦。以介圭而藩宣四國。崧高之所稱揚。是以王家樹屛。必簡賢者。侯衛假鉞。盖委重焉。維嶺表之封疆。廼邦內之扞蔽。直北負太白以爲鎭區分者七十二城。極南緣滄海而設防控制者數千餘里。地産儒學。登瑚璉之器於巖廊。館馴蠻奴。通橘柚之船於江漢。間者。一路罹凶孽之累。二紀阻齒錄之恩。絃誦蕭條。睠名邦而太息。衣冠寂寞。望喬木而永傷。譬彼田畦半畆枯而雨露不下。猶我肢體一股矮而氣血莫通。以恩則有姤初蹢躅之凶。以刑則無否二包承之吉。矧玆蠻性易怨。外釁多端。民志善搖。內憂難測。未危而未亂。周邦可以制治。不剛而不柔。殷士可以承化。欲命其事。孰任予憂。惟卿於文忠爲聞孫。於仁顯爲近屬。風儀爽拔而飭之以簡明。器宇寬平而濟之以威重。乙科通籍。擅人譽於百僚之中。危辭叫閽。明父志於九地之下。雖薄竄於海服。猶不忘於邦家。協一代名論之宗。未嘗以進退自異。承三世忠亮之節。未嘗以禍福少隳。輶車所齎。潔廉爲最。簡書之諍。開允居多。霜雪無以較其嚴。奮育無以奪其勇。爰從經幄之顯列。遂膺萊府之寵章。已踰年而滯予近臣。懷柔則廣不出界。而得吾方伯。詢謀攸同。宜易偏州之符。仍畀本路之節。玆授卿云云。卿其往祗屬寄以旣布宣。非淸嚴。不足以黜陟幽明。非公正。不足以旌別淑慝。春生秋殺。而天道有所弛張。世變風移。而人情有所懲創。釐之以大理之明法。務令革心。道之以前哲之徽猷。必使改行。以澄淸其汚俗。以振發其成材。至於錢糓與簿書。靡不綱紀而綜核。廵海壖而閱衆鎭之舸艦。爲予繕完。遵嶺徼而察諸郡之城池。爲予愼固。於戱。范希文名冠列帥。足致三軍之讙。蔡轉運擢自屬州。庶慰萬民之望。尙思屛衛。用副眷懷。
卽位月日陳賀敎乙酉
年隮倦勤。而四境無不乂安。上賴於冥祐。月廻踐阼。而百工無不蹈舞。下循於輿情。祗率彝章。誕揚明誥。念予小子。叨守洪基。繇寧考皇兄曁于寡人。雖相繼百年無事。自淸廟冢土。達之羣祀敢自懈。一德有常。玄穹之眷顧方隆。罔或少怠。丹扆之歲月寖永。誠非所期。顧慚四紀之守成。遽驚千秋之戒節。總章右个。回太宰持斗之辰。朝服西階。届保母賜帛之月。已閱柞火之屢改。玉食无歡。將見歲星之八周。眉壽知懼。嗟有司之請賀。昧不糓之撝謙。廣庭張鐘鼓之懸。爲誰飾喜。法殿獻岡陵之祝。俾予增傷。具僚惻怛之誠。非不深諒。眇躬遜讓之意。亦宜堅持。然惟天位之始升。實在月朔之初吉。黼純仍几東序。憶河圖之陳。綦弁執戈左塾。想木輅之列。歲歲値龍飛之朔。怳對太保之彤裳。人人待虹流之朝。幾進中書之金鑑。予心雖可固守。衆願不忍終違。路寢咳聲。宛先王撫首之澤。應門揖貌。儼羣公聽命之儀。每思劬勞之恩。遇玆月而奚樂。益篤繼述之志。若初載而彌勤。爰降德音。聿稱賀禮。由陟降之靈垂陰隲。而鳩杖近大耋之年。矧淸平之運紹顯休。而龍衮猶新服之日。欲令朝野知端命於付畀之初。不使邦家墜懿典於慶喜之際。旣敷告於太室。復渙號於多方。抑損之心猶存。雖未施於大霈欽恤之政。是體庸盡滌於微瑕。於戱。萬年維寧。豈止一人之永饗。五福曰壽。可期八表之共躋。故玆敎示。想宜知悉。
上候平復陳賀敎丙戌
愆和而榮衛未復。久抱彌留之憂。展禮而誠孝克伸。聿見旣愈之慶。寅遵懿典。光敷德音。顧予眇躬。叨承丕緖。兢懼於謳歌之上。而不忘虎尾春氷。祗敬於調養之中。而靡解鷩冕玉藻。躋聖祖七十三歲之壽。敢忽節宣之方。纘先王四百餘年之基。惟存豫大之戒。頃貳極失攝致疾。而寡躬積慮成痾。以暮景至慈之心。焦日夜而受損。當中宸殷憂之際。綿春夏而違安。上下膈滯之氣告瘳。賀儀雖擧。終始脚部之痰爲祟。行步猶囏。祼薦莫親。望廟殿而怵惕。燕朝寖曠。僵枕席而噓唏。幸荷祖宗之垂休。遂獲湯丸之奏效。眞殿伸永慕之痛。仍歷展於祥宮。太室行祗見之儀。又與偕於離邸。積月淹延之候夬愈。斯豈始料。經年曠闕之禮復修。寔賴默祐。泝往牒而罕覯。揆羣情而同歡。穆淸降禧。蒞黼扆而安趾靡錯。齊明申孝。升鑾輿而布武如常。顯休丕揚。盖將答顧綏之惠於祖社。彝章是廸。庶可慰歡愛之誠於臣鄰。旣閟宮之薦禋。復廣庭之布敎。春秋已富。豈曰聰明之不愆。神祗並扶。自底疾病之罔害。有垢斯除。有瑕斯滌。仁浹於多方。無幽不達。無遐不覃。澤潤於庶物。於戱。受賀所以章神祜。旣示飾喜之情。孚號所以答民心。用展頒慶之意。故玆敎示。想宜知悉。
世子贊善閔遇洙諭甲戌
賢人者。國家之祥也。卷阿詩曰。鳳凰鳴矣。于彼高岡。方周道極盛之時。鳳皇來鳴。然卷阿所謂鳳皇者。非鳳皇之謂也。賢人之謂也。故卒章曰。君子之車。旣庶且多。君子之馬。旣閑且馳。夫君子雖有車馬。而不致天下賢人。則鳳皇鳴于高岡而已矣。惡足爲國家之祥乎。先卿以文正公之外孫。敦儒行。弼亮王家。德潤四方。從食於皇兄廟庭。予甚嘉之。卿踐修文正之道。精思篤學。而終身遁於丘樊。使元元不蒙休澤。非所以幹父用譽之意也。今世子聰明好學。攝理庶政。書不云乎。旁求俊彥。啓廸後人。其深惟旁求之誠。祗承明諭。啓廸世子。以昭予一人嘉瑞。
世子進善尹鳳九諭
予聞孟子去於齊。三宿而出晝。隱几而卧。然齊王如追孟子。則孟子必復返矣。又安得隱几而卧乎。故曰予豈若是小丈夫然哉。諫於其君而不受則怒。悻悻然見於其面。去則窮日之力而後宿哉。此孟子雖有歸志。而猶不忍舍齊王也。往者予幸溫陽也。爾入見於湯泉之上。而不見禮。予之咎也。然召以爲東宮官。而不肯至。其亦異乎孟子之心矣。魏詩曰。坎坎伐輻兮。寘之河之側兮。輻也者。可以行陸。不可以行水。何必寘之河之側哉。士之修道。與伐輻無以異也。輻不行陸。而寘之河水之側。則予不知其可也。
世子書筵官宋能相諭
昔文正公佐先王。宣昭天道。以淑人心。自公卿至百執事。皆敦德行隆大義。左圖右詩。被服儒術。雖閭巷婦人孺子。莫不慕中國之禮。而耻蹈戎狄之俗也。故聲明愈久愈章。士大夫家絃戶誦。砥厲忠信。不敢爲鄙倍之行。其化民如此其速。則謂之有大人之功。亦可也。爾文正公之令孫也。澡性浴禮。能紹其聲明之學。故授以書筵之職。俾輔世子。古之儒者。恐不得兼善天下。今之儒者。恐不得獨善其身。身雖潔矣。而天下不被其澤。君子不樂也。孔子曰。吾豈匏瓜也哉。焉能繫而不食。爾且來。毋爲匏瓜。
世子書筵官宋明欽諭
仁賢在位。則天下國家之命永。商書曰。降年有永有不永。非天夭民。民中絶命。絶命者無仁賢也。故仁賢揚於王庭。而天下國家之命中絶者。未之有也。棄於農畒。而天下國家之命不中絶者。亦未之有也。夫仁賢疏食水飮。居蓬戶甕牖之中。粥粥然如不能言。而方數千里之命。絶與不絶。懸於一身。故傳曰。不信仁賢則國空虗。甚可懼也。爾溫柔而正直。純粹而廣厚。能繼爾祖文正公。而不肯爲王室用。將何以上祈昊天。續國家幾絶之命哉。周頌曰。學有緝煕于光明。今擧爾置之書筵。如能輔世子之學。緝煕之光明之。則天命庶可永矣。
世子書筵官金元行諭
辟世之士。與鳥獸而同羣。此孔子之所以憮然也。爾學儒術。與之游者。斯人之徒也。豈可從辟世之士。以自混於鳥獸之羣哉。予聞之。古之君子。三月無君則弔。爾不仕非特三月而已矣。吊之可也。使百世有聖人焉。亦可以爲爾憮然也。爾四世遭家之難。然爾祖考文簡公有道不仕。而爾繼之又不仕。何其果也。古之招賢。庶人以旃。士以旂。大夫以旌。今世子書筵之命。猶士之旂也。非予以不賢之招。招賢者也。世子仁孝。有令聞。方嚮經術。而不得日近有德。予甚憂之。爾悉意輔予世子。勿復與鹿豕游焉。
玉冊文
仁顯王妃閔氏加上尊號玉冊文
維歲次丙申正月癸酉朔二十五日丁酉。國王臣諱。稽首再拜上言。章昭考之休。顯冊載煥。象文母之烈。丕稱齊崇。明薦菲誠。欽遵縟典。恭惟皇妣孝敬淑聖懿烈貞穆仁顯王妃。法家毓德。壼闈膺祥。翟衣肇臨應門。贊早朝之禮。鷖總再耀淸廟。擧祗見之儀。保右皇兄。仁深於拊育。承奉太妃。行著於嚴恭。眇躬逮侍者八年。孝思彌切於九袠。嗟予冲歲。久蒙訓諭之恩。迨玆暮齡。尙慕慈愛之澤。獻瑤爵而奏塞淵之曲。雖懿號之旣揚。納金匱而垂悠久之名。庶徽音之申闡。爰稽彝憲。聿諏糓朝。謹奉冊。加上尊號曰莊純。伏惟勉回淑靈。俯賜歆允。珩珮播齊莊之美。永詒芳猷。琬琰頌貞純之光。益彰柔則。臣諱稽首再拜上言。
貞聖王妃徐氏加上尊號玉冊文壬辰
頌太和之啓煕運。聿暢顯休。追至靜之配元尊。齊薦丕冊。誕揚懿聞。式循彝章。恭惟惠敬莊愼康宣貞聖王妃殿下。行茂囏貞。德崇柔愼。明陵晉見之禮。每承歡顔。祥宮節惠之儀。常有感涕。神祇共監於順孝。祉福申錫於康寧。奉慈極而致怡愉之誠。翟衣靡懈。贊聖躬而流愷悌之澤。玉度罔愆。雖徽音之寖遐。尙令猷之孔著。四方淸謐。緬雞鳴之遺箴。六宮肅雝。想葛覃之餘化。玆當宸美之加闡。允合壼則之並昭。恭則持兢兢莊敬之容。翼則存穆穆深遠之慮。遂增崇號。用象耿光。謹奉冊寶。加上尊號曰恭翼。伏惟王妃殿下。勉膺嘉名。俯垂哲鑑。金泥玉檢。載仁問以有燀。蘭篆茝函。播芳輝於無極。
哀冊文
元陵哀冊文
維歲次丙申三月壬申朔初五日丙子。皇祖至行純德英謨毅烈章義弘倫光仁敦禧體天建極聖功神化大成廣運開泰基永堯明舜哲乾健坤寧翼文宣武煕敬顯孝大王。昇遐于慶煕宮之正寢。是年七月庚午朔二十七日丙申。永遷于元陵。禮也。黼荒旣列。羽葆將啓。祥車在門。廞馬在陛。于時白露凄於蒲蔽。斗柄懸於禇幕。違觚稜之蜵蜎。就珠丘之窅漠。孤孫主上殿下慟燕謨之永閟。哀蜃儀之奄成。屬下臣而陳辭。鐫顯冊而揚聲。其詞曰。於穆上帝。篤生先王。克孝克友。克敬克莊。受命景廟。遂位東宮。有龍升雲。維德之融。小心抑抑。祗承太后。憂危之際。實荷保右。太后曰。咨溫文有行。瑜珮雝雝。宗國之慶。比于踐阼。靡荒不包。愷悌之澤。洽于四郊。剪除逆惡。不動聲色。肅肅其威。蕩蕩其德。敬事神天。震雷則變。夙夜怵惕。罔敢游宴。歲或大旱。齊明以禱。誠意感通。陰雨其膏。昭假祖考。禘祀孔時。冢宰讀誓。司寇涖之。烝嘗命攝。躬自授香。端冕肅恭。如親祼將。赫赫崇壇。並祀三皇。義問昭明。萬世有光。鬱鬱溫陵。未復位號。翟儀躋祔。七廟是告。愍玆赤子。歲納布縷。爲蠲其半。以涵以煦。爰發輶軒。率彼海濱。曰魚曰鹽。無稅不均。哀此紅女。名編驛婢。夜織于機。征入不已。乃降明諭。悉减婦貢。氷泮于歸。百室歌誦。澣衣不改。儉德孔章。六宮承刑。而服不良。於粲文錦。出自中國。王命禁之。奢俗少革。圜土洞開。仁聲四揚。羣囚稽首。喜見天陽。衋矣烙刑。聖人所戒。王命除之。休祥以介。乃修秩禮。乃叙倫彝。視學釋菜。饗我先師。頖宮大射。籍田親耕。蛇蟠鳥翔。閱彼戎兵。洪範之道。先辨逆順。有罪必誅。王法旣信。乃著昭鑑。以正方國。人羞其行。靡不歸極。丹扆垂拱。五十二年。行之以久。持之以堅。四方鼓舞。共樂昇平。堯舜之化。庶幾復行。胡上宗之奉同。遽太師之廞謐。悲弓劒之莫攀。望白雲以竚眙。嗚呼哀哉。祖道旣載。門燎煌煌。遣車九乘。綢練飾墻。嗟畵翣之遲遲。不忍過於淸廟。孝思藹以無窮。永終古而有曜。嗚呼哀哉。瞻彼耆社。靈壽有閣。康獻初躋。元孝繼陟。王饗大耋。又紹厥休。黃髮在堂。與相獻酬。鐘鼓諧而鏗鏘。紛胡考之起舞。哀台背與兒齒。寖凋零於草莽。嗚呼哀哉。鸞車設旌。龍欑勸防。筍簴不懸。弓矢不張。銅魚躍而拂池。奄四綍之銜枚。歌虞殯而于邑。杳九疑之崔嵬。嗚呼哀哉。命我嗣王。攝理庶政。社稷永靖。由王之聖。雖宮車之晏駕。已衆心之緝綏。諒遠謨之豫定。非睿知其孰思。嗚呼哀哉。維楊之山。康獻所葬。旁有一岡。下繚千嶂。左靑龍以蹻蹻。右白虎而邐迆。泉源遠而縈之。固星土之信美。名師攸指。大賢攸贊。何待龜蓍然後可斷。自始卜於寧寢。已先驗於地脉。積百年而肇發。亮天命之不可易。嗚呼哀哉。
竹冊文
莊獻世子加上謚號竹冊文
維歲次丙申八月丙子朔十七日壬辰。從子國王諱。謹稽首再拜上冊。竊以秩祀以廣祗敬。是有國之常經。顯美以答劬勞。乃亘古之徽則。誠禮兩盡。感喜交深。伏惟皇叔父思悼世子凝重之儀。淵懿爲性。綦綬翼翼。允矣肅廟之有神孫。瑜珮將將。猗歟英考之冊元子。睿明遂攝於庶政。溫文冞著於重暉。開賓對而詢廊廟之謨。聲敎克廣。代宸聽而理國家之事。獄訟悉歸。垂十四年。臨玄端視朝之位。佇千萬世基朱芾凝命之祥。念玆眇躬之受同。實由春邸之毓祉。丹扆纘九章之服。㷀㷀銜哀。靑盖想七旒之光。戚戚增疚。欽遵繼體之明訓。旣盡尊宗之誠。緬思撫首之至恩。詎無報本之道。爰稽儀節。聿建宮園。侑以雅樂三成。中呂，姑洗之幷奏。殺於淸廟一等。大武，柔毛之具陳。玆將闡徽之忱。誕擧進冊之禮。莊然後。剛德克就。如覲粹容。獻也者。博聞多能。庶合懿行。謹奉竹冊。加上謚號曰莊獻。伏惟冀回明鑑。俯格微衷。銀篆昭休。並星辰而齊耀。竹牒揚烈。與天壤而久存。
莊獻世子追上尊號竹冊文癸卯
重暉毓裕昆之德。長發休光。皇穹錫抱孫之祥。誕揚顯號。欽奉丕冊。式循彝章。恭惟思悼莊獻世子邸下。德性淵洪。光儀凝重。貳極之講說不輟。英廟喜其溫文。中壼之定省愈勤。弘陵篤於慈愛。肆离明遂攝於庶政。而解澤普洽於四方。代放勛而廣爕和之治。遐邇丕變。承大禹而修祗敬之道。獄訟咸歸。睿學旣躋於緝煕。徽猷可傳於悠久。惟一德之純粹。克饗神天之心。伊百世之本支。詎無彌月之慶。所以上帝之保佑。乃有元子之誕生。盖由聽政十四年。仁聲洋溢於八表。斯其啓佑千萬歲。景星輝暎於太微。實覃實訏。已祚胤之肇錫。有馮有翼。庶茀祿之永康。聿稽節文。爰成冊寶。綏以懿德之美。旣覩岐嶷之應祥。敦玆毓慶之休。咸仰昭明之錫類。謹奉竹冊。上尊號曰綏德敦慶。伏惟冀回哲鑑。勉膺嘉名。金泥章禧。並居諸而齊耀。竹牒昭慶。與神祗而長存。
箋
慶州。賀上尊號箋。壬申
恭將祼圭。翕饗於天子。昭升冊寶。上協於寧王。慈訓所勸。固讓不得。恭惟尊號主上殿下。欽尊京室。紹廣壝宮。假我高皇。存九廟已絶之祀。配以烈帝。明萬國方斁之倫。聖衷久堅於執謙。彝儀勉循於進號。伏念臣曩塵壇祝。叨領州符。陪七旒以肅雝。濫預顯相。率百里而歌誦。敢忘光揚。
慶州。賀王妃上尊號箋。
衮衣請命。三帝開聖人之衷。玉冊配休。九嬪歌天妹之德。禮隨慶洽。名並壽隆。恭惟尊號王妃殿下。有啓克賢。與舜偕老。祗承淸廟。贊瑤爵以無疆。昭假皇壇。望龍旂其有耀。春秋躋於六十。號名加於副褘。伏念臣誤蒙上知。久尸外寄。滯樛木之國。徒頌藟縈。瞻拊石之庭。遙獻夔舞。
安邊府。賀平逆亂箋。乙亥
駿德克修。壽考隆而上帝之眷厚。象刑旣肅。逆亂平而宗國之祚長。萬世永綏。四方咸服。恭惟至行純德英謨毅烈章義弘倫光仁敦禧主上殿下。鴻緖繩祖。燕謨裕昆。痛鴟鴞之毁室家。淑問載訖。懲虎兕之出檻柙。顯戮大行。太室告維新之休。廣庭布斯得之慶。伏念臣職忝民社。戀結王朝。荷融澤於堲讒。秪自感隕。仰徽烈於鋤亂。敢不頌揚。
江華府。賀冬至箋。庚寅
一陽見天地之心。王道攸始。五事協雨暘之氣。皇極是敷。祥逐灰飛。慶與黍積。恭惟尊號主上殿下。乾乾體復。翼翼居謙。範圍二儀。黃鐘建六律之本。宣昭九德。玄堂養萬物之芽。肆當商旅之不行。彌迓祉嘏之來降。伏念臣頃荷假鉞。荐値閉關。尼嶽淹留。孤影縱罹於疾病。漢水密邇。微誠尙隨於朝宗。
疏箚
論春秋館選法疏辛酉
中訓大夫行藝文館檢閱兼春秋館記事官臣黃景源。誠惶誠恐。頓首頓首。謹百拜上言于主上殿下。臣伏見近日殿下穆然沉思。奮然獨斷。改春秋館論薦法。然新制有不可者。臣若不言。是上負殿下詢訪之意。下墜史官遵守之制也。臣聞之。古者史官。上自人主之闕失。下至卿士大夫之賢邪是非。無不直書。故其始選也。必求其材而充於選。旣選矣。卜日焚香告神天。苟得其人。則五年或二三選。不得其人。則七年不得一選。其爲法何其嚴也。及近歲史職陵夷。而選法亦且壞亂。主選者或不免於私沮。選者又未必皆公。一選焉沮而不用。再選焉沮而不用。此館制之所以更始者也。然所謂史官之選。患不精。不患不廣。故今年可爲史官者。今年選焉。明年可爲史官者。明年選焉。選之先後。固在於人望高下。未嘗以力勢輕重。爲之取舍也。然明年可爲史官者。紛紛然干進不已。皆欲與於今年之選。今朝廷不能抑之。而反改史官選法。使今年可爲史官者與明年可爲史官者。幷選於一圈之中。求其廣。不求其精。其不可一也。向之選者。雖十人會而議之。皆以爲可而後始定。故主選者。人人焚香而非自欺也。今之選者。各以其意爲之圈。己之所圈者。人或不圈之。己之所不圈者。人或圈之。人之所圈者。得與焉。己之所圈者。不得與焉。則其選非己之選也。其可以非己之選。焚香而告天邪。其不可二也。臣聞史官之始選也。議定然後告于天。告于天然後試講。試講然後授之職。今之議者。改試講而爲召試。其意曰。召試之法。嚴於試講云爾。然試講不易其次者。盖爲其旣告于天也。今召試如易其次。則史官所選第一。安知其不見絀也。夫先後猶不當易。况本館旣告于天。而召試乃反絀之。是史官徒焚空香而告上帝也。其不可三也。故事史官議選時。不告於人主。不謀於宰相者。其意可謂深且微矣。今殿下更定館制。乃使宰相。主其圈而進退之。有如姦臣竊國柄。欲掩其跡千萬世。則必將以私意取舍。而傳授寖廣。以至於穢亂史法。今聖明在上。固無此慮。而立法不可苟行於一時而已。則慮患之道。不可以不遠也。謹案崇禎十五年。議者妄引李爾瞻在館閣時主選故事。欲改史官選法。故相臣崔鳴吉以爲不可。仁廟卒從其議。是豈非殿下之所當法者乎。臣昨者。猥承明問。而螻蟻淺陋之見。未得詳陳。冒萬死。具疏論列。伏惟殿下精思而審處。毋貽後世之譏議焉。
論毅宗皇帝盛德疏甲子
臣伏見往者殿下命有司。作皇壇雅樂器。甚盛事也。自國家初立皇壇。典制草創。雖館閣撰定樂章。而鏗鏘鼓舞之器。未之具也。今殿下新造雅樂笙磬，琴瑟，鐘鼓，簫管。無不告備。然館閣所定樂章。無一言頌毅宗皇帝盛德者。臣竊惜之。臣謹案崇禎九年。南漢被圍。毅宗皇帝詔總兵官陳洪範。率山東諸鎭舟師往救之。師纔出海而圍已解。雖無成功。其德義何其厚也。今國家旣建皇壇作樂章。而毅宗皇帝出師之義。不少稱揚。非所以論述德美薦告神明也。自萬曆以來。國家被兵革之禍。乞救於中朝者數矣。而神宗，毅宗二皇帝。輒皆出師以援之。然神宗皇帝承太平之餘。府庫充實。兵士精銳。命寧遠伯李如松。破倭奴深入之師。戰守不輟者凡九年。卒存屬國。此已著於皇壇樂章者也。毅宗皇帝當天下大亂之時。外迫於堅敵。內逼於狂盜。官無遺兵。兵無遺食。中原之力盖竭矣。而尙閔屬國之難。出師於大海之外。欲將有以救其危而拯其亡者。其慈惠惻怛之德。史冊書之。天下誦之。則皇壇登歌之詩。其可以不著之邪。臣聞王者之師一出境。而義行天下。雖無其功。功之歸也。與出師而有功者。未嘗異也。昔周子突受命於天子。赴衛國之難。而不能救。然而春秋書王人子突救衛。以予其功者。何也。盖取其義而已矣。夫洪範之出師也。未之成功。而毅宗皇帝忘中原之勞。以救屬國。其大義雖周天子。不能過也。臣聞之。樂之鏗鏘者。非金石之使然也。盛德之美被於樂者。固自有鏗鏘之聲也。不然則金石雖備。不可謂成樂矣。伏惟殿下追毅宗皇帝盛德。躋祀皇壇。更定樂章。使先帝出師之美。宣揚於擊拊之間。歌詠之中。則所謂笙磬琴瑟鐘鼓簫管。亦可得而爲成樂矣。
論奉常寺謚議疏丙寅
通訓大夫行議政府舍人兼春秋館編修官校書館校理，中學敎授，漢學敎授，世子侍講院文學臣黃景源。誠惶誠恐。頓首頓首。謹百拜上言于至行純德英謨毅烈主上殿下。伏以臣謹案周官。曰小喪賜謚。小喪者。卿大夫喪也。故記曰。死謚。周道也。然則謚法。自周始也。亦明矣。公叔文子卒。其子戍請謚於靈公曰。日月有時。將葬矣。請所以易其名者。靈公曰。昔衛國饑。爲粥與之。不亦惠乎。衛國有難。以其死衛寡人。不亦貞乎。聽衛國之政。修其班制。與四鄰交。不亦文乎。故謂之貞惠文子。勤施無私曰惠。大慮克就曰貞。慈惠愛民曰文。此三者。爲能兼之也。然大夫僎與文子。同升諸公。孔子曰。可以爲文矣。盖孔子獨擧其文者。考文子之德。而正其謚議也。自秦以來。凡禮樂詩書之文。無不亡。獨謚法存。卿大夫卒之三月。具行狀。移太常寺以請謚。太常寺考其行狀。作謚議。質行雖多。必節取其所隆者。以專其善。故記曰。節以壹惠。此之謂也。今國家修明。謚法由公孤以下。九卿及有德有功有忠者。皆考其狀而易其名。弘文館應敎主之。旣作謚。詣奉常寺。與寺正覆議欽定。然後始移議政府。有謚狀而無謚議。非古之道也。孔子曰。彰人之善。而美人之功。以求下賢夫太。常不爲謚議。則無以彰人之善。又無以美人之功。安在其求下賢也。臣以謂宜命弘文館應敎兼奉常寺正。凡三公三孤九卿之請謚也。兼寺正。詣奉常寺。與寺正。據其行狀。爲謚議。以復古道焉。臣叨兼宮臣之列。苟有愚見。固當疏陳。且忝在政府郞。屬與聞謚事。竊附執藝之義。冒瀆宸聽。伏惟殿下。博考古禮。廣詢儒學。令奉常寺。作謚議。稱揚行能。以章其下賢之意。不勝幸甚。
弘文館論文正公宋時烈，文正公宋浚吉。並宜配享顯仁廟庭箚子。
伏以往者。臣等以文正公宋時烈，文正公宋浚吉。配享顯仁廟庭事。相率建請。殿下諭之曰。予如褒先賢之大義。則聖祖不得專美矣。予國家與彼柵門。隔一水爾。彼若知之。豈不生釁。臣等以爲殿下之慮太過矣。伏惟聖祖感先帝之恩。懷南漢之耻。自嗣位以來。以訓養兵士爲務。故二先賢與贊大計。答揚休命。然上無聖祖。則二先賢不得明大義。下無二先賢。則聖祖不得明大義。嗚呼。臣主明大義。一而已矣。今朝廷以明大義。褒二先賢。適足以章聖祖之美也。說命曰。佑我烈祖。格于皇天。伊尹也。畢命曰。左右先王。綏定厥家。周公也。夫湯之德。雖無伊尹。亦足以格上帝也。文王之德。雖無周公。亦足以綏四方也。然伊尹爲之保佑。而湯得以格上帝。周公爲之左右。而文王得以綏四方。由此觀之。褒伊尹，周公之賢。所以揚湯，文之烈也。今殿下褒二先賢者。亦豈非揚聖祖之烈邪。始聖祖招延山林之士。虜人大疑之。以兵壓境。使者七輩。相望於道。事且不測。曾未十年。聖祖復召二先賢。而卒處之以賓師之位。然虜人亦不能詰也。及顯廟時。朝廷議定聖祖配享之臣。虜人素惡文正公臣金尙憲。而顯廟下敎以尙憲配享太廟。然臣等未聞當時。以配享生釁於虜人也。夫二聖之所以慮患者。未始不深且遠矣。而猶且如此。况今之時。比二聖之時。亦異矣。殿下雖以二先賢配享太廟。又安有生釁之慮乎。且先王始建壇祀。義聲聞於四方。殿下加上聖祖號謚。敎書宣布。此二者。國之大禮也。而虜人亦不生釁。使虜人知而不問。則於今固不足慮。不知而不問。則於今尤不足慮。夫壇祀與號謚。未嘗生釁。而生釁於太廟配享。臣等知其必不然也。嗚呼。二先賢。其生也。戮力王室。其沒也。從食太廟者。國家之禮當然也。使本朝。未嘗有追配之禮。而二先賢之於聖祖。猶可以特令從享也。况自恭順以來。太廟追配之臣。往往而有也。其可以無於故事而不之許邪。臣等謹案商書曰。玆予大享于先王。爾祖其從與享之。盖從享之禮。非特以君臣一德而配之食也。欲使後世。知先王輔弼之良。而見其際遇之盛也。今聖祖陟降在上。而賓師之臣從食於下。獨二先賢不得與焉。是聖祖輔弼之良猶未著。而際遇之盛猶未彰也。甚非殿下所以章聖祖尊賢之德也。伏願殿下亟令有司。以二先賢。配享太廟。使大義光於天下。盛德彰於百世。國家幸甚。取進止。
進燕禮康爵詩疏丙戌
嘉善大夫吏曹參判兼守弘文館大提學，藝文館大提學，知成均館事，同知經筵事臣黃景源。誠惶誠恐。頓首頓首。謹百拜上言于至行純德英謨毅烈章義弘倫光仁敦禧體天建極聖功神化主上殿下。伏以臣於八月二十七日。侍燕正殿。伏蒙宣示御製文。令臣作序封進者承敎。兢慙無以答揚。昧死論述。豈能稱塞。臣竊見賓之初筵首章。曰。酒旣和旨。飮酒孔偕。鐘鼓旣設。擧醻逸逸。言始燕擧爵相酬。能有序也。其三章曰。其未醉止。威儀抑抑。曰旣醉止。威儀怭怭。言飮酒初。雖不亂而終必亂也。其卒章曰。三爵不識。矧敢多。又言三爵。猶無所記。况又敢多於三爵乎。此衛武公悔過之詩也。然武公剛制於酒。則豈有悔過之詩哉。故書曰。德將無醉。盖人君以德將之不崇飮。可以無醉也。方武公始飮之時。其辭氣。未嘗不和也。其容止。未嘗不敬也。其法令。未嘗不平也。及其旣醉。辭氣則過於迷亂而失其和。容止則近於荒湛而失其敬。法令則歸於嚴急而失其平。豈非以血氣已衰。而不能剛制於酒哉。今殿下至孝成性。追先王燕賓故事。御正殿。擧爵相酬。甚盛禮也。然臣伏見周官。曰凡事共酒。而入于酒府。共也者。供獻也。於聖躬所益甚少。而所損不勝其多。臣竊憂之。夫武公能悔其過。誠賢矣。而猶不若節飮無醉之爲最賢也。今殿下抑抑之德。隆於武公。苟有以剛制於酒。則所謂賓之初筵。雖不作。亦無不可也。臣待罪三館之首。猥受明命。序燕禮而又爲之康爵詩。昧冒投進。因罄微誠。上瀆聰聽。竊自擬於贄御之箴。伏惟殿下少垂察焉。臣無任屛營祈懇之至。
請撰定明義錄疏丙申
臣伏見御製聖旨。叙賊臣洪麟漢，鄭厚謙滔天之罪甚詳。與周書大誥之文同其則。何其嚴也。夫賊臣力沮代理。危逼聖躬。而辭案尙未編集。臣恐後世。無以悉逆惡源委也。臣謹案。景廟元年。先王承代理之命。而賊臣趙泰耈，崔錫恒等。陰求對。遂寢代理。夫景廟有疾。命先王代理機務。先王倦勤。命殿下攝聽國政。其義一也。此所謂建諸天地而不悖。質諸鬼神而無疑。百世以俟聖人而不惑也。然賊臣沮遏大策。前則有泰耈，錫恒。後則有麟漢，厚謙。同歸於逆也已矣。易之象曰。履霜堅氷。陰始凝也。馴致其道。至堅氷也。故曰。臣弑其君。子弑其父。非一朝一夕之故。其所由來者漸矣。由辨之不早辨也。前之賊臣。讎代理者。旣馴致至於堅氷。後之賊臣。讎代理者。安知不馴致堅氷乎。臣伏讀闡義昭鑑。未嘗不歔欷而歎也。嗚呼。國家先大亂而誅賊臣。爲此書以正人心。則豈有稱兵之變哉。易所謂不早辯者。誠可懼也。夫賊臣不軌之心。前後等耳。然臣謂後之賊臣。有浮於前之賊臣。何者。前之賊臣。其逆節。人皆知之。猶且有稱兵之變也。而况後之賊臣。以肺腑之親。其逆節。非人人之所可洞知。則方來煽動之憂。誠可謂無所不至矣。今殿下穆然遠慮。毅然獨斷。降聖旨。宣布中外。綱雖正矣。目猶未具。至於逆節隱微者。及王府所置鞫案。人無知者。臣以爲宜令館閣。遵闡義昭鑑之例。譔成一書。具載逆節。凡搢紳館學諸生。三司合辭。百官庭請。若疏若啓及諸賊淑問之書。一一輯錄。頒行四方。使人人。皆知此賊滔天之罪。然後庶有早辨之效。而可無馴致之慮矣。
辭免
辭免藝文館檢閱疏辛酉
伏以臣伏奉敎命。以臣爲藝文館檢閱者。逋慢之臣。屢煩誤恩。誠惶誠恐。不知所出。臣聞進退者。人臣之大防也。故君子之仕也。由義而行。不敢壞其大防也。今殿下不知臣不肖。而授之國史之筆。列于左右。何忍使壞其大防。徒欲快一朝之令邪。臣自去夏。冒萬死以抗召命者。盖將守進退之義而已也。苟使臣震迫於雷霆之下。毁廉傷耻。則大防已壞於立身之初。將何以事殿下哉。夫從邇臣之後。獲侍帷幄。是臣之至幸也。違明主之召。觸罹文網。是臣之至不幸也。臣雖愚迷。豈欲捨其至幸。而取其至不幸邪。然而被人詬斥。由由然冐赴榮次。苟免於罪戾者。鄙夫之行也。其不爲行路之人所唾罵者。幾希矣。與其爲鄙夫之行。受人唾罵。曷若伏鈇鉞之誅。以全所守乎。今殿下屢解臣職。而不賜違命之罰者。盖以爲日月漸久。廉隅稍伸。或可以黽勉復進也。然臣旣以史職。被人論斥。雖一月十解臣職。及其叙復。則史職常自如也。是日月雖曰愈久。而廉隅無以自伸也。古之大夫在官。命召不俟屨。在外不俟車。今臣違召命者二十有六。而未伸祗承之義。雖使公卿犯此辜。猶不可赦。而况於螻蟻小臣乎。殿下尙不置明法。而有司亦不請罪。臣誠震怖。求死而不得也。伏乞聖明察臣懇迫。早賜處分。使國體。毋至虧傷。不勝幸甚。
辭免司憲府持平疏壬戌
臣伏見李善泰疏。以臣待罪史館時。固爭新制。至謂臣要譽私黨。背馳國論。誠如斯言。臣雖伏鈇鉞之誅。尙有餘罪。伏念臣本以孤賤。實無藝能。濫蒙殿下選拔。備位史官。方館制更始之日。親承聖問。妄引故事。以爲對。退又具疏。論館閣會圈之法。遂被譴罷。而館閣會圈之法。尋亦追寢。又未幾復除史職。下敎趣召。臣由是惶恐感激。卽日承命。自惟愚迷。初不能具論成法。以仰答詢訪之意。終不得固守私義。以少全廉耻之節。官謗所歸。無以自免。而善泰急於搆臣。不知臣之未嘗强爭。而反以强爭。爲臣之罪。甚可異也。豈以臣始獲微譴。上煩嚴旨。而牽合之。以實其讒邪。將假臣疏。而貽禍搢紳。並陷臣於朋黨之罪邪。嗚呼。可謂危且險矣。今殿下察臣無罪。而旣擢臣於郞署。又寄以言責。臣雖欲仰遵恩指。勉就周行。安敢以釁咎之身。冒鋒鏑。躡陷穽。重得罪於當世也。自古人臣之進言者。非以要譽也。而苟有進言之實。則雖被進言之譽。亦烏得以避之哉。然而執進言之跡而斥之曰。彼要譽也。是朝廷終無爭臣也。凡臣之往時所論者。不過以職爭之耳。幸而無近名之言。又幸而無慢命之事。雖謂之要譽背公。固不待臣之自明。而殿下已臨照之矣。然臣言一出於口。則不悅者造誣宣讒。又將無所不至矣。雖殿下憐臣孤立。而欲臣免於風波。烏可得乎。此臣之所以彷徨顧疑。而不敢輕進也。臣伏聞。近日殿下特命有司。凡言事被罪之臣。皆還告身。洞開言路。如臣之愞庸不肖者。宜賜斥罷。以章其罪。使淸朝言事之臣。感發於論議之際。踴躍於諫諍之會。凡有可言。靡不畢陳。風采所及。官無遺邪。國家幸甚。
辭免司諫院正言疏癸亥
臣猥以庸陋。誤蒙眷錄。待罪侍從。已逾數年。尙未效尺寸之言。上酬聖恩。而向者。備員憲臣。偶論史選。遂犯衆怒。二史官聯章交攻。林象元從而詬之。陵之轢之。譏之刺之。斥臣之言。詆臣之心。其辭至深。其指至險。而幸賴天地之仁。日月之明。憐臣危孤。察臣疎愚。曲賜優容。不加顯罰。非臣隕首所能仰報。臣本寒素。乃爲象元所擧。遂塵史官之選。臣嘗自愧於心久矣。然朝廷以臣寒素。不假之以言事之位則已矣。旣居其位而猶以寒素。自引默默焉。不言一事。則非特下傷臣義而已。其上辱朝廷名器何如也。且臺閣論人之體。自三事列卿以下。苟有公議之未允者。皆可論也。而况區區一史選。孰不可論邪。然臣之所不幸者。臣旣誤叨史官之選。而又以史官之選。有所論列。故象元因而詆之耳。使臣未始叨史官之選。而獲廁於臺端。論史官而糾其選。則象元何以詆哉。臣頃具疏。乞免兼史。阻於喉司。不得上聞。昨蒙誤恩。以臣爲司諫院正言。臣誠惶誠感。不知所措。臣伏覩皇天垂佑。王世子嘉禮告成。而殿下將率兩宮。祗見太廟。臣雖無狀。幸蒙恩。著位外庭。豈不願奔走肅雝。以望淸光。而臣旣罹不測之斥。徒辱嚴召。無以祗承。敢冒死罪。具陳誠懇。伏惟聖慈少垂閔察。將臣新除職名及所帶兼史之任。亟賜刊改。以靖私義。不勝幸甚。
辭免弘文館校理疏戊辰
伏以臣伏蒙聖恩。待罪外郡。曾未數年。除臣兼侍講院弼善。又於今月二十五日。除臣弘文館校理。臣誠惶誠感。不知所措。義當卽日奔走承命。然臣伏見前大司憲李宗城疏。以三司合辭之論。歸之於周羅傅會。方三司合辭之時。臣亦與焉。其不可冒難進之義。復廁於三司之列也明矣。夫三司之所以討二人者。此一國之公議也。故前後臺閣之上。雖有異議。而猶且不敢顯言者無他焉。畏義而已。今重臣乃敢露章。力抗一國公議。而殿下不加譴斥。一二諫臣請罪之章。亦未蒙開允。臣於此。竊不勝慨然也。書曰。天討有罪。五刑五用哉。夫三司合辭之請。亦致天討而已矣。今重臣妄尊二人。而敢謂之師表。獨不畏天討之嚴乎。且師表之義。古人之所篤也。彼重臣苟知其寃。而必欲有以辨明之。則奚論其職之有內外哉。當廷議旣發之後。建旗節。晏如平常。歷三歲爲大司憲。始稱師表。而訟之何其晩也。夫所謂周羅傅會者。誣罔之謂也。誠如其言。則臣雖被斧鉞之誅。猶有餘罪。顧何敢强顔趨朝。叨冒於論思之職乎。嚴召之下。不得祗承。謹詣闕外。具陳情懇。伏乞聖慈曲賜矜允。亟遞臣新授職名。以靖私義。不勝幸甚。
辭免弘文館應敎疏
伏以臣昨聞。大臣以臣爲故弘文館副提學金慶餘，尹文擧請謚事。謂臣干恩。乞賜警責。臣誠兢惶。不知所措。臣伏見崇禎之際。士大夫能爲皇朝。立名節者數十人。而慶餘，文擧最賢。誠可謂忠正之臣也。盖慶餘沈深剛方。當毅宗皇帝死社稷之時。引大義。獨請發喪。及孝廟旣承聖統。與文正公臣宋時烈。徵至王都。欲明大義於國中。虜人盛兵臨境上。遣使八輩。驗問之。國中遂震。故大義卒不得明矣。然慶餘觀察湖西。陰治兵以遲有事。此其志在於大義。而至死無所悔也。文擧慈孝而謙恭。與其父文正公煌。守大義。以尊皇朝。嘗以謂王家命臣。使於虜。臨事苟避。則傷義。欲遂承命。則違父志。由是屛居。不復仕。文正公宋時烈。白于王朝。固徵之。堅卧不應。其進退出處之義。雖謂之中行獨復。亦可也。夫兩臣大節如此。而太常猶不予謚。臣竊惜之。國制位躋正二品。乃得賜謚。然文莊公辛應時，忠貞公金德諴，文忠公曹漢英。皆以次卿有名節。特令賜謚。慶餘，文擧。雖未躋列卿之位。其名節同於三臣。太常與謚也。亦宜矣。臣伏聞。乙巳五月。侍講臣李箕鎭，侍讀臣徐宗燮。爲文簡公金昌協。請不待狀而議謚。卒蒙開允。然則講官豈不可言謚事邪。臣待罪論思之列。與聞謚議。故請賜兩臣之謚者。臣之職也。非爲兩臣干恩也。然大臣沮臣之議。而咎臣不少審量。臣安敢冒居榮次乎。伏惟殿下俯昭愚衷。削臣之職。亟命有司。勘臣妄言之罪。以安私分。不勝幸甚。
辭免成均館大司成書癸酉
伏以臣去月二十七日。伏奉敎旨。除臣成均館大司成。聞命震怖。靡所措躬。臣竊觀自古國學立成均之法。置師儒之官。所以作成人材也。故必求道藝之士。使居其位。然後有以修明經術。道養國子。能盡時敎之責。而光贊賓興之化。如臣孤愚。素無藝學。誤荷殊私。備任華顯。猥佐銓衡。幸蒙恩遞。曾未數月。叨長師儒。夫今之文學之士。資居臣右。望臨一時者。不爲不多。臣獨何人。首被甄拔。以疵賤不肖之身。度越衆人。歷踐淸要。而不知辭避乎。且臣往者待罪近密。奉職無狀。仰煩威旨。尙荷天慈。秪賜薄譴。臣不勝感隕之至。夫太社禱祀之禮。國之大事也。况主上露臨帷宮。坐待更漏。爲近臣者孰敢不仰體聖心。齊明將事。而不意挈壺之官。不擊嚴鼓。臣忝在夙夜之列。其當事不察之罪。固已著矣。何敢以時日稍久。寵命新降。而晏然遂冒榮次乎。今於恩召之下。不得祗承。玆詣禁扃之外。具陳微懇。伏惟邸下徇臣悃愊。亟遞臣新授職名。以安私分。不勝幸甚。
辭免副使書乙亥
臣往者待罪外郡。未上賀箋。自速譴罷。旋蒙甄叙。差臣以進賀副使。臣誠惶隕震怖。不知所出。且臣於前持平趙曮之書。竊有所隱痛於心者。嗚呼。言者於臣。有何仇怨。而其辭乃至於此邪。其所謂要路者。自臣始爲諸生時。與之游者固多矣。今之要路。往往有臣所嘗與之游者。其可以居於要路而絶之邪。臣誠未曉也。其所謂佯若不知者。臣向忝都承旨時。臣之內舅除齋郞。臣以親嫌上章首實後。因臺書。蒙鐫罷。而言者復論此事。持之不已者。何也。其所謂厭然爲之者。十年前。臣以漢學兼敎授。作兼敎授題名記。句字之間。誠有不能點檢者。而言者以是加之以至悖之辭。此豈仁人君子之所忍爲邪。臣愚且鈍。與人齟齬。雖上殿奏事之際。語言不能出諸口。此天鑑之所下燭。而搢紳之所共悉也。而言者目以佞人。臣誠近似於是邪。世必有公正之論。臣又何辨焉。凡人之情。於其所好。則必謂之賢。於其所惡。則必謂之佞。然自後世而觀之。其所謂賢者。未必爲賢。而其所謂佞者。亦未必爲佞也。然則因一時之好惡而懸斷人之賢佞者。亦見其謬也。臣之僇辱。誠無足言。忠厚家言論辭氣。豈當若是邪。臣本孤進。猥蒙聖上拔擢。自小官至下大夫。凡榮選。輒先於人。遂躋亞卿之列。臣之爲世所嫉者。實在於此。故臣嘗恐懼踧踖。辭內而居外。然猶不得免焉者。盖以其形影尙存也。誠使臣早自引退。屛伏丘壑。與世相絶。則言者嫉臣雖深。必不以惡聲相加也。今使命雖曰往役。而臣情至危且窮。又安敢忘廉冒耻。備數於國使之列邪。伏惟睿慈哀臣之情。諒臣之義。亟令收還臣差旨。以安私分。以謝人言。不勝幸甚。

[book_title]卷四
辭免
辭免藝文館提學疏乙酉
伏以臣負罪明時。不復見日月之光。已五歲矣。而天地父母之心。不忍終棄。特降德音。滌臣瑕尤。授臣以藝文館提學。恩旨之下。同朝相驚。臣誠震懼捫心而感泣。莫知所措。向者臣罪。可勝誅哉。自陷大戾。上累天眷。而聖慈曲賜矜容。不加常法。寘之善島。俾全微命。曾未期歲。驟蒙明宥。自輟棘至于牽復。六宣特敎。皆出睿斷。而不竢常赦之典。聖衷獨運。積恩累澤。拯之於九泉之下。躋之於袵席之上。若幽谷已槁之木。雨露濡之。朝滋一寸。暮潤一尺。鬱然而復生。臣雖糜隕。何足以少答殊私哉。况伏念臣出陸之日。甄叙之時。以壇祀至蒙推恩。嗚呼。國家存烈帝已絶之祀。以繼述聖考大義。百世有辭。殿下之功也。臣何與焉。而籩豆肅雝之地。鐘鼓未輟。乃愀然仰思耿光。俯加異數。臣於是撫躬躑躅。不知涕血之霑襟也。自古人臣犯明誅而得全者。盖寡矣。如臣無狀。苟不遇殿下至仁。則烏得以保有膚體哉。是臣目不瞑之日。一呼一吸一餔一歠。皆旻天更生之恩也。誠使臣優游丘壑。歌詠聖德。以沒餘齒。亦足矣。顧安敢仰憑寵靈。復齒於顯列乎。臣旣在罪戾之中。一切人言皆置之。不暇追訟。而至於掌令金養心之言。竊有駭悚者。臣待罪大司成時。試諸生。陞補三抄。未及計畫。則憲臣之所以論罪者。人皆知其脫誤也。固不足辯。然憲臣詆斥之言。若是其深。則臣於所叨之職。終不可强顔濫受也審矣。伏惟聖明俯垂仁惻。亟遞臣提學之任。以靖私義。不勝辛甚。
辭免弘文館提學疏
伏以臣不過簪履一舊物耳。外假便郡。內竊閒司。猶足以厝其危躬。安其孤蹇也。而殿下過垂慈憐。初除藝文館提學。未能數月。又除弘文館提學。罪釁餘生。榮還故職。非臣隕首所能報稱。臣前疏已陳情私。而國子升補事實。尙有所未盡上暴者。臣所取初抄以下三抄以上詩居首者凡三人。李湸，沈煥之，徐簡修。賦居首者凡三人。鄭淳慶，崔後遠，李秉延。適皆與臣不相識。其下七百九十有四人。五部諸生。粗習詩賦而成篇者。皆得預焉。其無所私也亦明矣。然憲臣論列之時。臣自嶺外蒙宥者。僅月餘日。而劾之惟恐不及。豈以臣罪名未解。擠之易踣。搖之易傾者歟。今殿下還臣舊秩。復臣以兩館之任。然國子升補數抄。猶且爲憲臣所劾。况提學與主考試。非國子升補之比。則何敢冒憲臣之劾。叨提館閣。以自喪廉耻之節乎。臣聞中庸九經之道。其一曰體羣臣。體也者。以身體之也。自古人君。不以身處羣臣之地。而察羣臣之心。烏在其體羣臣也。今殿下遵九經之道。凡公卿大夫之心。無不體也。故羣臣或罹譴罰。或被詆辱。皆許解職。以養廉耻。甚盛德也。伏惟殿下少賜矜察。亟解臣提學之任。使同被體下之仁。不勝幸甚。
辭免吏曹參判守大提學疏丙戌
伏以臣今月二十一日。伏蒙聖恩。授臣以嘉善大夫吏曹參判。依前兼守弘文館大提學，藝文館大提學，知成均館事，同知經筵義禁府事者。覊危之身。華資並集。撫心兢慙。莫知報稱。臣聞銓衡者。甄別人才。百僚之總轄也。文柄者。儀表儒學。三館之司命也。故由列卿執文柄。兼長銓衡。固難矣。而由次卿執文柄。兼貳銓衡。爲尤難也。昔孝廟時。文孝公臣趙錫胤。以大學士參銓衡。肅廟時。文簡公臣金昌協。以大學士參銓衡。此二臣者。德行淸修。文章溫雅。信所謂賢人君子也。臣少時聞其遺風。慕其餘烈。每歎其不可跂及也。孰謂臣左執文柄。右參銓衡。玷二臣所涖之職哉。始臣蒙恩佐銓衡。又兼提學弘文館。一日之中。以吏曹參判承召而視銓注。以弘文提學承召而主考試。臣退而太息曰。災難其不免乎。不數月。卒如臣言。今所佐銓衡如故。而文柄重於提學。則災難必滋至焉。豈特太息而已哉。故大提學臣吳瑗。望重一世。而本職未參銓衡。前大提學臣南有容。名聞四方。而本職未參銓衡。則文柄兼貳銓衡。豈不難哉。臣風流不及於瑗。而文章不逮有容。乃一朝躋大學士。又參銓衡。叨二臣之所不能兼。臣誠慙焉。今朝廷雖乏賢才。而老成令望之臣。亦衆矣。豈無一人之可堪大任者乎。伏惟聖明俯從私懇。亟解臣本兼諸職。改授可堪之人。千萬幸甚。
辭免大提學第二疏
伏以臣申暴危衷。未獲上徹。冒抗嚴敎。祗俟明罰。承政院奉聖旨。文衡違召。無得煩陳。臣聞命。祗增震懼。竊以含沙之射人影。必在於陰。故其形終不可見。詩所謂則不可得。其是之謂乎。夫身之與影。固異矣。其影雖中。而其身可以無傷。然人影旣中其毒。身之不傷者誠鮮矣。臣匪才。誤塵華顯。爲貴游之所嘗側目。而怨家謀欲傾陷。非一日也。故方臣被罪之時。謂他日必玷文衡。遂求言者。預泥其進。則含沙中臣之影也久矣。臣身安得而不傷乎。夫蘇公之於暴公。未嘗不心相愛而聲相和也。故詩曰。伯氏吹壎。仲氏吹箎。謂其有兄弟之義也。然暴公中傷蘇公。雖以爲不見其身。而蘇公顯言斥之曰。維暴之云。不亦直乎。臣怨家其始親好。無以異於伯仲壎箎。而忌臣寵位之盛。詆毁甚力。至伺臣負釁之會。汲汲擠之。曾不知日月之明。無幽不燭。雖含沙工於射影。不足以傷臣之身也。然臣聞遠辱之義。莫先於辭尊。全身之智。惟在於避盈。當劉敞被讒之際。雖人主深察其忠。而劉敞不早辭避。則讒者必益衆矣。臣誠畏違嫚之誅。冒叨文衡。則含沙不勝其毒。朝射臣影。暮射臣影。而猶不止也。嗚呼。臣身求無傷。其可得邪。召旨三辱。不敢偃息於私次。謹詣闕門之外。復陳心肺之懇。伏惟殿下特從愚誠。亟解臣新授文衡。俾遠駭機。不勝幸甚。
辭免大提學第三疏
伏以臣昨進封章。乞解文柄。伏奉訓答。未賜允兪。微誠所齎。不勝懇迫。敦召狎至。惟知兢惶。臣伏見皇朝官制。大學士入參機務。班次最尊。在六部尙書之上。故九卿會同廷推。信所謂位高而責重也。今臣之職。卽皇朝之大學士也。諸公卿會同薦錄。盖亦有廷推之意也。然薦錄臣居次點。而殿下授之文柄。是何異於特擢副推而爲大學士哉。前大提學李鼎輔。始以次點授文柄。而雅望宜居準點也。臣至愚本無雅望。固不足與鼎輔比。而殿下不用準點。特擢臣於次點之中。諸公卿雖不敢言。而百世書諸史冊。豈不爲聖德之累乎。宣德之時。張瑛，陳山二人者。相繼而爲大學士。然陳山苟以副。推先於瑛。則宣德無廷推也。弘治之世。徐溥，劉健二人者。相繼而爲大學士。然劉健苟以副。推先於溥。則弘治無廷推也。今殿下不取準點。而授臣以文柄。則不幾於無廷推邪。故大提學李秉常。亦以次點執文柄。固辭不就。豈非以薦錄至嚴。不可以越次也哉。夫秉常。素負淸名。而鼎輔實有雅望。則文柄固可授也。若臣者。旣無淸名。又無雅望。其可以尸此職邪。伏惟殿下俯徇至懇。特解臣新授文柄。以安私分。千萬幸甚。
辭免江華府留守疏己丑
伏以臣猥蒙聖恩。待罪留守者。且六月矣。歲大饑。流亡相屬。而臣旣不能輯綏。自昇天至于月串。五十有一墩之間。雉堞多隤。而臣又不能繕修。徒竊廩食。上以負國家之恩。下以失民人之望。臣雖亡耻。何敢處難勝之任。以辱天寵乎。且臣伏見九月二十八日聖旨。令臣趣輟臣府將臺者。臣誠皇隕。不知所措。臣聞之。三軍之將。必有臺。臺者。所以肅三軍也。故自古列鎭之城。不建臺者。未之有也。况臣府。南據花山以爲城。四面環海以爲池。內有行宮。置弓矢甲冑，刀劒，帷幄，屛褥，鬴鼎。以待臨幸。烏可以不建將臺邪。臣伏見故判書臣李箕鎭留守南漢。作將臺。以閱三軍。是將臺爲臨幸也。非爲留守也。今臣府旣有行宮。亦乘輿臨幸之所也。而將臺至今未建。甚可嘅也。故判書臣趙觀彬。留守本府。嘗欲築數仞將臺於花山之上。未幾解職。不果築。臣猥受保障之命。繼莅本府。輒卜日始築將臺。是誠爲乘輿臨幸而已也。非敢爲留守眺望而築之也。今殿下命輟將臺。臣於是不勝慙悚。又何敢晏然仍冒於守臣之職乎。嗚呼。臣府。與南漢俱稱保障。而箕鎭之所以築將臺者。盖欲待乘輿臨幸。毋或使侍衛之士。冒風雨而受霜露也。臣之愚誠。亦猶是也。然南漢不輟將臺。而臣府獨輟將臺。此可見臣之材智不足任事也。豈臣府保障之重。不如南漢哉。伏惟殿下曲察情懇。亟解臣留守之任。以安微分。使將臺已盖之瓦。無至中輟。千萬幸甚。
辭免禮曹判書疏辛卯
伏以臣伏奉敎命。授臣資憲大夫禮曹判書。臣已於二月二十六日。在江華府祗受者。曲蒙眷錄。自外召還。臣雖糜隕。豈能上報。伏念臣家世孤寒。勞能淺薄。誤被奬拔。驟塵隆顯。旣忝貳於六卿。遂叨長於三館。怨家交攻。躗言遽聞。賴殿下覆露之仁。照臨之明。俯垂閔察。特賜保全。自司寇出爲留後。欲使臣免於風波。而遠於網羅也。迨此三年。少安孤拙。祗服寵靈。惟知欷泣。况江華去長湍府僅百里。臣父母丘墓甚邇。臣若得上還符節。從一帆浮海而下。不踰日。可至衡門。雖終老丘壑之中。長爲天氓。豈不榮哉。今殿下尙憐舊物。復寘周行。委之以秩宗之事。臣聞命。愕然以驚。懔然以懼。赧然以慙也。夫春官之於六部也。其位至盛。臣居外避人仇嫉。而其歸不思退休。乃反躋至盛之位。與抱薪而赴烈火。無以異也。是殿下恩澤之厚。適足以媒臣之殃。烏在其委曲保全也。故留守臣李秉常鎭江華。一朝上書乞致仕。殿下矜許降璽書。以褒其志。臣之風議。旣不若秉常之峻。臣之履行。又不若秉常之潔。然晩節固乞骸骨。誠能若秉常之勇。則臣知天地之德。終必矜許也。伏惟殿下深諒危懇。亟寢新渥。許還故里。以沒餘齒。如此則覊羽廻翔。可無罹於矰繳。沉鱗游泳。永相得於潢洋。庶不縻以除旨。俾獲遂其私願。千萬幸甚。
辭免京畿觀察使疏
伏以臣伏奉敎命。特授臣資憲大夫知中樞府事兼京畿觀察使，兵馬水軍節度使，都廵察使，開城府留守，江華府留守者。凱澤頻繁。寄之方維。非臣隕首所能仰酬。伏念臣誤蒙殊私。驟玷峻秩。畀以留務。縻以厚祿。叨冒三歲。無所報稱。榮還九列。祗增兢慙。曾未踰年。又除以觀察之職。臣皇隕不知所措。崧高之詩曰。維申及甫。維周之翰。四國于蕃。四方于宣。盖周時屛衛之臣。誠多矣。而惟申伯與甫侯。最稱良翰。豈非以二人之材。可爲方伯也哉。若臣者。器非適用。望非服衆。威重不足以竦百郡。謨慮不足以輯萬民。顧安敢徒竊寵命。尸一路蕃宣之責耶。况畿輔近甚凋弊。力役不均。賦斂不平。故鳧居鴈聚之民。歲荒輒散。而雞鳴狗吠之盜。夜警者多。如不得方伯之材。澄淸一路。則無以宣化承流。答殿下倚毗之眷也。且伏聞昨者。大僚以臣之無時肅拜。論斥甚嚴。臣不勝屛營之至。夫本道東西陵寢。每歲春秋。命方伯躬自廵審。啓聞于朝。前觀察臣李重祜。廵審未半。遽已解職。臣蒙恩濫授本職。卽日謝命。不敢以無時肅拜爲拘者。盖爲陵寢之體重也。今大僚至請推考。臣誠未諭也。然臣臨事疎迂。動違典常。當官褊急。輒失機宜。如是而布明敎條。以綏靖一路之民者。未之有也。伏惟殿下俯垂諒察。亟解臣觀察之任。以安私分。千萬幸甚。
辭免吏曹判書疏丙申
伏以臣伏奉敎命。以臣爲吏曹判書者。臣誠驚惶。不知所措。再違嚴召。恭俟明罰。不意聖度曲賜寬容。秪降問備之命。仍令趣召。臣旣在殯殿直次。無以回避。且適當庭籲之會。討逆義重。不敢以區區之私。固辭嚴命。不得已昧冒祗肅。而自惟螻蟻之賤。本無才能。當殿下養德春宮之時。猥忝賓客。獲廁講筵。特蒙殊遇。闔門感激。惟知糜隕。雖年齒已迫桑楡。而尙幸朝露未晞。得伏見大明昭升。文化宣朗。臣至願於是乎畢矣。官位推遷。實非所期。况天官冢宰之職。於六卿。最爲隆重。自國朝以來。居是職者。望足以服人之心。鑑足以權人之能。然後乃可堪承也。若臣者。立朝孤蹇。與世濶遠。旣無雅望。又乏明鑑。顧安敢叨秉銓衡。以低仰一世之賢士大夫哉。臣伏聞孝廟初服。羣賢滿朝。而百工皆稱其職。由冢宰之得人故也。今殿下御極之初。別邪正以淸朝廷。愼爵祿以重名器。乃使如臣不肖者。苟授此任。其不愜於人心也决矣。雖黽勉冒承隆命。固不當因仍蹲據。以妨賢路也。且臣昏庸短於政事。少佐銓衡。動著疎謬。逮玆衰耄神精消亡。而一朝擢長天官。如山禽初入室堂。莫知其東西上下。且素抱風眩之疾。臨政輒發。注擬多錯。至煩特推。雖欲竭狗馬之力。少禆聖政。不可得也。玆敢陳肝膈之懇。冒瀆聰聽。伏乞殿下俯賜鑑諒。亟解臣新授冢宰之職。以安微分。千萬幸甚。
辭免奎章閣提學疏
伏以臣昨奉敎命。除臣奎章閣提學。令臣卽日入謝者。臣聞命。誠惶誠懼。不敢固辭。謹已詣顯謨門外。謝恩祗受。伏念臣猥以庸陋。當先王聲明之會。待罪邇列。濫蒙殊遇。至欲命編次之事。諭故提學文憲公臣趙明履曰。黃某。可授編次。恩言鄭重。屢發於細氊之上。雖未及卒申隆命。而臣與被特達之知。亦已久矣。今殿下初開內閣。以御製編次之事。假臣名號。而仙駕不可攀矣。臣追思先王盛德。不知淸血之雚蘭也。臣伏見先宋故事。眞宗時建龍圖閣。藏太宗御書御集。擧杜鎬。以爲學士。仁宗時。建天章閣。藏眞宗御製文集。擧王摯以爲學士。英宗時。建寶文閣。藏仁宗御書御集。擧呂公著以爲學士。今殿下聖孝出天。旣命芸閣。刻先王御書墨妙。又命印御製文集。建奎章閣以藏之。豈不盛哉。然臣材藝。曾不及杜鎬，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>