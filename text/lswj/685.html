<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="南宋学者陈著著。凡九十四卷。其中诗三十四卷，词五卷，杂文五十五卷。据其原目，尚有讲义三卷，但有目无书，盖传写时遗佚。其诗多沿《击壤集》派，文亦颇杂，其语录之体不及周必大、楼錀、陆游、杨万里之“淹雅”，又勉推佛老二氏往往过当，不及朱熹之“纯粹”。然宋自元祐以后，讲学家已以说理之文自辟门径。至南宋辗转相沿，遂别为一格不能竟废。该集既有真德秀的“甄别”之风，又有胡寅的“攻驳”之风，可谓“披沙简金，时有可采”，《四库全书·提要》称收此集之目的在于“存备一家”(《提要》)。该集集中表达了作者的理学思想。认为“人之所">
<title>本堂集_陈著_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">本堂集</span> <br/>
          作者： <span class="inputVal" id="bkauthor">陈著</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]286794</span> <br/>
          说明： <span class="inputVal" id="bkdec">南宋学者陈著著。凡九十四卷。其中诗三十四卷，词五卷，杂文五十五卷。据其原目，尚有讲义三卷，但有目无书，盖传写时遗佚。其诗多沿《击壤集》派，文亦颇杂，其语录之体不及周必大、楼錀、陆游、杨万里之“淹雅”，又勉推佛老二氏往往过当，不及朱熹之“纯粹”。然宋自元祐以后，讲学家已以说理之文自辟门径。至南宋辗转相沿，遂别为一格不能竟废。该集既有真德秀的“甄别”之风，又有胡寅的“攻驳”之风，可谓“披沙简金，时有可采”，《四库全书·提要》称收此集之目的在于“存备一家”(《提要》)。该集集中表达了作者的理学思想。认为“人之所学何事?亦惟言必有物，行必有常，而忠信笃敬为本”(《与俞察院浙》)。又认为性出于天，道出于性，教出于道，三者一贯，“人受血气而生，心统性情之妙，心不能不感于物，静不能不动于感，而性之欲出矣。欲所当欲，则亦天性也;欲非所欲，则血气之私也。欲，其善恶之机乎!”(《剡学讲义》)司马迁“以欲为善”，陈祥道“认欲为恶”。张载的“气之性”，张栻的“性之欲”，朱熹的“欲即情”，说明了“欲”本身并不就是“善”或“恶”，而是“善恶之机”。“欲”只可“寡”，不可“无”、不可“纵”、不可“贪”、不可“绝”。这是对程朱理学“存天理灭人欲”思想的一大纠正。有路有钞本、天津图书馆藏本。</span> <br/>
          封面： <span class="inputVal" id="bkimg">Z_18874.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]本堂集
[book_author]陈著
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]286794
[book_dec]南宋学者陈著著。凡九十四卷。其中诗三十四卷，词五卷，杂文五十五卷。据其原目，尚有讲义三卷，但有目无书，盖传写时遗佚。其诗多沿《击壤集》派，文亦颇杂，其语录之体不及周必大、楼錀、陆游、杨万里之“淹雅”，又勉推佛老二氏往往过当，不及朱熹之“纯粹”。然宋自元祐以后，讲学家已以说理之文自辟门径。至南宋辗转相沿，遂别为一格不能竟废。该集既有真德秀的“甄别”之风，又有胡寅的“攻驳”之风，可谓“披沙简金，时有可采”，《四库全书·提要》称收此集之目的在于“存备一家”(《提要》)。该集集中表达了作者的理学思想。认为“人之所学何事?亦惟言必有物，行必有常，而忠信笃敬为本”(《与俞察院浙》)。又认为性出于天，道出于性，教出于道，三者一贯，“人受血气而生，心统性情之妙，心不能不感于物，静不能不动于感，而性之欲出矣。欲所当欲，则亦天性也;欲非所欲，则血气之私也。欲，其善恶之机乎!”(《剡学讲义》)司马迁“以欲为善”，陈祥道“认欲为恶”。张载的“气之性”，张栻的“性之欲”，朱熹的“欲即情”，说明了“欲”本身并不就是“善”或“恶”，而是“善恶之机”。“欲”只可“寡”，不可“无”、不可“纵”、不可“贪”、不可“绝”。这是对程朱理学“存天理灭人欲”思想的一大纠正。有路有钞本、天津图书馆藏本。
[book_img]Z_18874.jpg


[book_title]提要
【臣】等谨案本堂集九十四卷宋陈着撰着字子微号本堂鄞县人宝佑四年进士官着作郎出知嘉兴府忤贾似道改临安通判是集凡诗三十四卷词五卷襍文五十五卷据其原目尚有讲义二卷此本有録无书盖传写佚之矣宋代着作获存于今者自周必大楼钥朱子陆游杨万里外卷帙浩博无如斯集惟其诗多沿击壤集派文亦颇襍语録之体不及周楼陆杨之淹雅又奬借二氏往往过当尤不及朱子之纯粹然宋自元佑以後讲学家已以说理之文自辟门径南渡後辗转相沿遂别为一格不能竟废且真德秀作文章正宗甄别最严胡寅作崇正辨攻驳尤力而德秀西山集寅斐然集为二氏操觚者不一而足亦未可独为着咎披沙简金时有可采宋人旧帙固不妨存备一家也乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]卷一
钦定四库全书
本堂集卷一
宋　陈着　撰
诗
夀马裕斋观文【名光字子华】
山之高夀裕翁也翁之德与锺山而俱高则翁之夀与锺山俱久而作是诗也
天作高山大邦之屏外御其侮王国庶定
维石岩岩维德之基天实为之是以似之
人亦有言如山之夀万有千岁保艾尔後
山之高三章章四句
江之永美裕翁也翁之德泽源深流长民之悦之而作是诗也
江之永矣其流汤汤整我六师告成于王
春日载阳薄言采芑泳之游之民之洽矣
清且沦漪有美一人怀哉怀哉率土之滨
江之永三章章四句
东山裕翁之志也如翁之志其为谢傅之东山乎
我徂东山以遨以游彼采葛兮谓我何求
凤皇于飞出自幽谷载好其音集于灌木
东山二章章四句
有鹤念己也念己之不能从翁而乐也
有鹤在林怀之好音载飞载止食野之芩
倡予和汝爰得我所何斯违斯自贻伊阻
陟彼崔嵬岂不怀归英英白云跂予望之
有鹤三章章四句
五言絶句
西上罕岭
此去向南西山高山复低不逢清话客已觉倦扶藜
絶句
窗晴雨淋沥花空皆寂寞梦回人不见愁重酒消索
夏五朔旦示都儿学书
老去眼生花儿方学画鸦聊将二十字要识汝传家
长儿深生日集经语示之二首
惟友于兄弟惟顺于父母无忝尔所生造端乎夫妇君子之容舒吉人之辞寡有常则可矣欲自得之也
答妻侄赵良藩问学
藩兄欲学书来问学何如孝弟为根本文章特绪余
元夕应人求题酒肆灯
灯花三五夜鼓笛十分春欲见太平事谁非沈醉人
续侄溥赏醿劝酒二首
花有重开日人无再少年相逢酩酊何必备芳鲜醉时愁亦乐老去日如年惯见红相别欣逢緑又鲜
题扇画东坡
形神雪山松衣巾赤壁风望之凛凛然埽退炎尘红
题扇画东坡抱琴
谓是苏长公如何抱丝桐不必穷是非闻名自生风
醉中出门得风
残生有今日一醉得春风想见羲皇上人人此乐同次儿瀹以诗四首道各意因两用其韵
待食信天公送穷戒星奴驾言一煮字安得三分厨【宴客】
弦歌不救鲁告谕难入巴世事蛇赴壑吾生狗丧家【嗟时】
富贵碧筒醉褦襶火伞来何如溪山曲一笛吹寒梅【惮热】
逃不从幼安放非效元真愿事尧舜主或与夔龙亲【思古】
以上自道也
膏粱道之贼资财人所奴不如贫而乐客至菜一厨【宴客】
角利蛮与触幻世慈若巴当知靠里业自有书满家【嗟时】
俗氛炎郁攸世焰毒恶来清当友孤竹艶当友仙梅【惮热】
风雷汉臣会天日唐主真而曹其勉旃或者一见亲【思古】
以上示诸儿
良月念一日郡庠置酒炉亭劳余出山且取子美何时一樽酒重与细论文分韵赋诗韵不以及就成十絶
人生朝阳露物变水上波茫茫宇宙间如此道义何兰菊不竞芳鸿燕各有时可以人不如大哉义曰随知心不用多流俗未易一相逢辄矛盾方信有胶漆蒲葵裁成扇瘿木斵为樽自是山林物不入纨绮门书窗二尺檠炉亭一樽酒别去七十年此乐重回首尔来鲁泮新快覩戴席重下舂分尺光乃与此际逢草木味自同尊酒欢相与旧梦忽似觥恍不知何所四座同寮贤一和长官契乐极忘主宾论到贯粗细鸢鱼自飞跃乌兎空追奔中有古道在难与时情论江湖寛相容风马留更勤襄阳或可传北山若为文六言絶句
村景四首
南陌耕云脉脉东风吹雨斜斜流水满邨春事炊烟隔岸人家【春】
田舍灌苗戽水店家汲水施浆穉子清溪浴午老樵緑树休凉【夏】
风生老树飞叶雨过残云带霞禾塲牛卧落日渔村鸦起平沙【秋】
雪霁山屏可画风高雁字难书访梅桥断呼渡芟麦天寒荷锄【冬】
与贝氏子【名斗纪】书中
柴门任风开闭茅屋尽日虚闲补凑粗茶淡饭报答流水青山
题画扇
松下披衣坐着飞瀑岩前洗脚画向尘污人看教知山林天乐
题王之朝所惠扇
八十三岁衰翁执热也要清风此凉来自何处来自羲之手中
本堂集卷一

[book_title]卷二
钦定四库全书
本堂集卷二
宋　陈着　撰
七言絶句
新月
老天大巧亦儿嬉磨出霜?仅一眉挂向西园瘦梅树闲心浑怯损南枝
春雪
夜来风雪借冬威不是东君喜弄奇也怕春浓花易过故将寒力顿花期
春色十分
今日冠春春十分画图深处着侬身纷纷扑面狂蜂蝶错认闲人作主人
次韵孙古岩立旾
一声唤起便成春向日庭台搃可人本与东风旧相识一回相见一回新
木犀
丹桂固应为密友黄花自合让高芳夜来独立西风底吹入诗肠咳唾香
梅初破蘂
朔风惊晓雪花乾尽力寻梅不道寒万事不如初见好一枝全胜满园看
次前韵二首
玉奴留下唾花乾夜逐嫦娥入广寒不许世人轻着眼谩教对此细评看
竹溪诗笔几曾乾遗我新诗照眼寒不用寻梅霜月底秖将诗句作梅看
杜鹃二首
催归亦是大饶唇自不能归底劝人行止在人终莫劝只应劝得合归春
万緑隂中死啼如何日夜不能疲料应饱作秋冬梦恰好如今是醒时
次韵袁司理送行三首
别友相逢情最好相逢还别苦为情看君腾踏飞黄去记取清灯影里盟
隂六阳三天者定重逢尊酒定何时但须别後频相问来往翔鸿各寄诗
潇洒秋光山水窟木犀香底细评诗今朝携手明朝别此会一生能几时
次韵月窗兄惜别四首
分付浮生一字休欲休不得是离愁如今秖怕归无凖心在丹山最上头
几载诗盟两见心自从别後可曾寻夜来梦见悤悤散杜宇西窗月未沈
记得溪山两袂分一溪流水落花春青騘马上休回首只见云山不见人
为侬传语竹窗兄逢着行人也寄声聚散在天终有定岁寒三友见交情
次韵吴竹溪【名俊民】谢单景山【名枢】载酒
杯盘移醉冠春园酒散人归月在门何日喜还供笑语酌君村酒侑盆
燕余寄月窗兄三首【燕余吴氏塾名】
叶叶征衫来自东相逢笑语竹窗中傍人抵死催人去细雨吹凉一夜风
雨泣灯花夜一更醉中忘却语诗盟料应独立南窗下猛拍阑干万斛情
昨夜还乡已夕阳夕阳今日又他乡回头咄咄相思语凖拟东风好送将
次前韵酬王景云见和三首
我家西谷子鄞东西望云山百里中回首十年尘底别更无书落雁天风
竹边结屋饱幽清疎落尊前文字盟子到五山侬亦到月边云峤得论情
与子相逢别未长新诗寄我寂寥乡嚼情咀义心如醉背立西风不自将
谢单景山载酒同赏牡丹过燕余
珍重提尊过小园更呼贵客到尊前教人灯下看顔色知得浮生一梦然
次韵王文甫先生【名桂开】二首
赫赫光华夺景星斯文宗主在先生他年奏赋通明殿已信君王不敢名
富贵谁能讯女星得师自分满平生河汾他日书成後王魏中间亦有名
折梅送友人
一朶梅花直一诗诗须情似此花枝能诗人去花无主图得重来未落时
次韵舅氏竺九成【名镛】
合围未解急燕聊借骑谁能使大辽定远好从鞭马取管城于我亦平交
次韵前人补试落归曹娥待潮
谒祠江上且归休有命何须企碧流好把一言寤明主声名当不减千秋
闻状元是少年
闻说三魁是少年世间何必叹才难我生亦是奇男子莫作时人一例看
次韵竹窗兄相招
酒徒元不是高阳君以诗招语亦香虽欲醉归重九日恐贻亲怒愧王祥
次韵刘生蝶叶交飞
荷衰菊老柳微黄蝶舞风林亦共狂阆苑无花留不住飞来学做小春忙
寓建宁推厅送黄子俊【名汉杰号冷斋浦城人】
一聆清话觉昏蒙尊酒何时可再同最是秋风恃轻薄易吹羁袂作西东
诗寄赵九新娶【名陶夫】
风摆柳梢云未乾痴云妬日正娇寒隈香公子新鸳侣那肯兴心客路难
次韵童尚质
落日孤烟水遶村山家灯火已昏昏幽人事业书窗底自读离骚半掩门
次韵前人新晴三首
流莺恰恰报新晴如醉春光畅踏青金犊车前诗料足不妨分付入骚情
泥香风软燕忙时宿酒微中起较迟试卷珠帘问花事画秋千外袅晴丝
院静旾深冷麝媒怕逢花委细苍苔小桃却自红如锦笑倚东风醉入腮
次韵前人城北春行
醉游不省路东西可意花枝手自提好景未知何处是谩随蜂蝶过芳畦
甬东晩望
日落潮生水气昏回头天际月如痕数声寥落渔家笛吹入蒹葭何处村
横桥观荠
物理元随世事新静观知是泮宫人穿花野荠虽微草也占年年一分春
锦里观桃
锦里风光分外旾桃花如市趂时新鬬风车马香尘里谁是朱门覔水人
夜坐书怀
竹窗灯火足相陪惟怕梅花画角催我欲欹眠寻好处照人隙月更徘徊
午景书怀
虚斋檐马自丁东却在莺啼燕语中整屐欲寻花信息不知柳絮已随风
咏不开牡丹
一种仙根自洛城春深何事不花生芳心未必全羞澁犹恨东风用力轻
次韵童志道春晩【名斗春】
隔窗啼鸟梦惊残沈麝香销冷博山只枕半欹闲猛省又添一日在人间
春午二首
春城那被酒纒绵燕姹莺娇近午天花影满帘庭院寂碧纱窗迥淡如烟
着雨杨花困舞绵煖风扬作晩晴天一塲春事归何处芳草斜阳淡淡烟
伤春
杜鹃非是翠芳残底事年年叫出山纸帐竹牀清到底不堪声入梦魂间
次韵八侄三首【名圭】
春色三分一未归雪肌风态露春微东风且作枝头主莫把工夫绣地衣
青妆青盖送春归似不经风体力微收拾韵香归酒盏惜花何惜醉淋衣
花开便是候催归济楚生香清复微遥想折来深院宇似初匀粉小青衣
题严子陵钓台二首
才得心安便是通乘龙非贵钓非穷那知碌碌攀鳞者尽在先生不钓中
方信先生大有功光皇秖是暂时雄东都二百年名节全在桐江一钓风
小雪偶成
小宴珊瑚月未明满堂欢笑杂蛙声明朝此会知谁续试把灯花仔细评
次韵仇生五首
一春风雨笑谈疎明日南风夏又初忽枉翠裾诗在手胜如书尺寄双鱼
学晩唐诗俗见疎君家句法到黄初淡交顾辱聨翩赠熊掌方尝又得鱼
交不缘诗有密疎诗能宣写此心初但从礼义中游戏便是趋庭孔伯鱼
诗筒狎至补前疎快似西风卷峡初一片襟怀谁似友曾从仙李跨鲸鱼
羡君诗思九河疎混混泉源只一初我欲驱驰无本领激沟浍水狎蛙鱼
次韵陈师干喜雨二首
何事犹屯水与雷夜看云汉叹昭回五龙一日齐行雨且莫嫌他欠早来
一雨何关百里雷天心端为衆心回闲时试向龙君覔未必滂沱应手来
次韵李景异
剡溪千古雪坡风收拾寒清入瓮中此味世人那得吮特将撩拨老诗翁
次韵石瑶林师干见贺【名正伦】
溪头风浪起虚传寛大遭逢台阁贤见说襄城鞭卫士清朝曾恕范忠宣
解剡孝嘉道中答溪民羣来遮轿问新知县二首并寄李宰【名兴宗】
水浅山深土半沙刀耕火种做生涯今年水旱那堪说存得妻儿能几家
新知县是旧官员说与田家汝有缘安稳过冬耘二麦明年才胜似今年
闻剡人望回
跋涉山程往又还老怀不是爱游山为闻父老勤相送立满溪头几日间
泌生日二首
为学须知次第功四书为本要精通不须妄起功名想立得身时禄在中
苋藜并日不充饥玉女于成在此时道义于人堪隽永膏粱从古豢愚痴
醉中
乐游原上少年春安乐窝中快活身古到如今能几辈吁嗟天也不由人
本堂集卷二

[book_title]卷三
钦定四库全书
本堂集卷三
宋　陈着　撰
七言絶句
与弟侄观小圃梅花二首
看花须看未开时到七分开看已迟前辈咏梅多此意水边竹外两三枝
是则看花要及时看花到实不妨迟前贤亦有留佳句緑叶成隂子满枝
次韵上乘寺主僧如岳【松涧】咏菊
万紫千红各眩名纷纷儿女哄春荣屈园秋种无人顾独遇陶潜气始平
次韵梅山送牡丹二首【名茝字楚秀号梅山】
姚根魏拨两京贵蜀本黟枝南度春今日东风为谁好花香不到独醒人
毒雾腥尘涴色香无知蜂蝶自乾忙醉时须恼不须醉三斗谁能向汝阳
又次韵二首
犹记年时花不醉老怀今已不成春深黄浅紫如何在留得残莺啼向人
赋诗谁复待沈香?洞乾坤走险忙寂寂春光伤感处瘦来不是沈东阳
三次前韵二首
东风吹送世间尘斜日消凝洛下春谁料乌啼成怪事旁观自有预知人
花本伤时不肯香酒无赊处亦空忙便逢花酒如何醉回首凄烟锁景阳
题丹霞洞
丹山高处坐龙宫山下人归润泽中征马一尘飞不到危时方见有神功
谢戴时芳惠物【名方】
蚁緑浮香雪外春锦翰飞动玉枝新山人已约餐松栢此馈应知是获麟
赠医者赵月堂
乾坤惨淡真愁絶民物伤残活欲难说相说医当及此区区衰病不须看
天地中间浩浩歌从他乌兔健飞过旁人若问功名事笑指南柯蚁一窠
春夏交承红与绿岁寒三友松与竹我是蟾宫老桂枝独爱上天风霜足
天街追逐边尘乱更点听残钟鼓院归舟便觉昔年非高枕已忘前日倦
粟瓶酒榼近多空书友诗朋亦间逢只有渔樵是知己也嫌老似雪中松
萧萧四壁住残生不学神仙不学僧有酒未能忘北海种瓜且自学东陵
自分书生他未暇物外人来偶清话老聃主见一字虚庄叟寓言专是化
不到西峯为日久一日一日一日又明日有约为此游一片云山想依旧
正觉留题久岑寂此後此意谁知得老僧揖入廊东头摩娑石刻今人忆
老佛眉间屋漏愁残廊脚下草光浮谁能饥坐芦穿膝莫问神通石点头
小小杯盘共话情兹行?尔过浮生瘦吟学士如工部楷法书来近率更
四座诗成已成卷醉舞者半歌者半薄云踈雨且早归杜鹃自催鹤自怨
随意提擕容易率相约明朝更今日太白尽可百篇诗尧夫却有四百出
游了南山山外山北山下住更幽闲消磨永日何妨睡受用清风不用还
次韵五月六日醵饮茂林
一味清风万竹林自行自坐见初心已抛仙侣枕中梦能听老陶琴里音
次韵如岳惠茶
槐窗梦断凤团香松涧分来雀嘴尝勾引清风发吟兴与师意思一般长
次韵答张子开教授【名先遇】
两翁相对五里近一病同眠八月天彼此医治须努力要成欢醉菊花前
次韵内弟贝端甫【名斗纪】家醉中
轩窗小小受千山杯酒悤悤胜肆筵满面春风相照处话心只话数年前
次韵前人壁间诗
万宇腥埃风满山只饶二十里云间要知人好境不好最怕身闲心未闲
次前韵
两处诗家隔一山此心知得两心间君才终与鹏腾海我老甘从骥伏闲
示侄泳求牡丹
见说东家有牡丹有花欲覔数枝看若还溺爱悭分送却与无花是一般
次韵弟观送牡丹
极目风沙姚魏家耳边忍听後庭花谁能把酒花前醉添得临风感岁华
四月朔旦过黄山哭刑部百求弟【蒙】道中五首
河流曲折二十里过了黄山始直东今日卸船须得早鄮峰已在眼花中
次韵弟观过黄山
晓雨才收数点轻江云未放十分晴舟行曲港难为纤峰有佳山莫问程
八字桥
二灵山下湖先润八字桥头河水分此是江东最佳处近来风景不堪闻
青山下
千顷田畴麦浪花数家林薄笋抽芽休将世事俱归梦颇喜人生尚有涯
磎头
篙师无力橹声柔已分前途夜泊舟忽报西风吹柁尾不须斜日到程头
重五有感
登高时节殃鸡犬乞巧风流狎女牛何似今朝酹忠魄残盃一洗世人愁
试墨三首
元圭珍重镇书房紫石磨来滃墨香老去苦无闲着述以分寸计觉时长
墨卿与我是相投了得时须便罢休不见江南井中藏只为相国寺门留
兔毫染上何妨浅蝉叶写来须放轻为爱淡中多藴藉却嫌浓处太分明
出门偶成
双鹭飞飞高复低复低飞下近山溪一声樵唱山前路却又飞归翡翠轩【疑】
游雪窦仗锡七首
万仭崖擎碧玉台中间一镜贴天开四时自与幽花对一点时妆不照来
右锦镜池
雪瀑翻崖直下深自从开辟到如今天寒水澁山风急不断朝宗一派心
右飞雪亭
不到兹亭四十年临风独立意悠然胸中多少难言事便欲凭高叩九天
右妙高台
何人擎破陇头岩尽束溪流下碧潭潭底有龙能变化好将霖雨活东南
右隐潭
平揖天风一望来苍崖万仭两分开是中猿鹤亦难得只有龙云相往囬
右鳬岩
石路崔嵬云上头北云南雪此鸿沟谁人题作踟蹰岭不到山心不当游
右踟蹰岭
山上山根溪一湾着亭管领此溪山云南更有青天际步一步高从此攀
右仗锡入山亭
游蔡峯道三首
恩袍拜後两周星今日西行得再经休问庵中僧在否满檐松竹旧时青
右碧渚庵前
叠障中开一隙天数家茅屋鹳巢边逢人试问营生法笑指岩前煮草烟
右半坑
昨日山前痛忆儿囬头凝望更依依如今精爽知何在采得兰花泣看归
右回途望黄沙怀朝儿
次韵戴帅初架阁【名表元】剡居四首
书担随身又入山危途步步转头看近于潇上二三里难似江西十八滩
青春踏过洛阳尘今却寻盟郑子真天下方酣施夺事村中自有逊畊民
见说三间松下屋更无长物累中心难忘独有南风操时对溪山一鼓琴
隔一青山能几里频频聚首约方来生涯泠淡浑如此输与斑衣学老莱
次韵鹿苑寺一览阁主岳松涧送茶
鹿苑书来字字香满奁雀舌饷新尝有时独坐相思处一顶松风午韵长
次韵戴帅初村园杂兴二首
田不充耕谩垦山焦劳新做鬓毛斑牛歌方见平生戚鱼釡何曾饿死丹
新园本是无多地几步低平几步高已逝江湖分燕啄且从溪谷刮龟毛
教学退作二首
昔年堂上来三鳝今日溪头领队鱼方信卜居初意好要教同里识诗书
话言超出求名外心力分从负米余幼学得诗终有获力耕本处赖深锄
小学识媿
字画向来虽小技儿时欲学亦难详点妆但莫如新妇端正终须自老苍
指点方名屑训蒙一方才解四方通定知第一番开说万水朝宗是正东
工夫靠里方为学时习奚分幼壮年何幸席间提掇紧最明新处是陈篇
又次戴帅初诸前韵七首
三间老屋坐屏山梅影横斜细竹斑寡慾自能坚铁脊长生何必问金丹
青春本是耐官劳却入山居便养高清话一间甜蚁梦黄尘万事等鸿毛
世机毒甚含沙蜮民命危于减水鱼幸有柴门自深闭不妨窗下蠧残书
世上纷纷博一卢案头矻矻守三余牢辞门外鸡豚社菜味深长手灌锄
幻景为生何短长痴人得梦亦推详餐英谩効独清屈饮乳谁皆百世苍
荷衣潇飒甘谋拙毡笠峥嵘任命通祗为爱山忙入剡不因思鱠始归东
君是能诗犹可及及君不可是吾年有怀伐木相求意但诵投瓜永好篇
本堂集卷三

[book_title]卷四
<集部,别集类,南宋建炎至德佑,本堂集>
钦定四库全书
本堂集卷四
宋　陈着　撰
七言絶句
次韵张子华七夕【名光遇】
郎自牵牛女自梭驾言一岁一相过不应妄念忘机杼如此风波亦渡河
次韵刘後村所赠延庆主僧圭复翁诗三首
古往今来几过帆天高地下一浮庵与翁相见亦偶尔一笑无言意自参
清到复翁方是清不求名处莫逃名南湖一片平铺水中有拍天波浪声
一色时妆漆染丝淡中头绪自相知後村已入神仙洞留得同庚伴赋诗
次韵惟西堂巧山二首
清风明月本无边我亦寻盟到白莲青玉轩前来坐久淡中滋味自相贤
一片灵心着古风清吟披拂到山翁从教湖海相传去知我曾来茅屋中
次和梅山弟二首
马上功名马伏波少游终是胜兄多如今都付忘言处醉向黄花奈我何
心如古井已无波无奈山林宿兴多何幸风流存晋宋不妨诗律效隂何
次和天童僧慧果书记袖诗来访三首
当年卷地轮移挂杖东还云与飞太白岩前绿隂下相逢无语听催归
省话何须吞炭瘖安贫便是直鈎心看来世事真飘瓦笑杀时流重注金
出山相过便东行水落山空一别轻留得诗情照窗几万花妆里独梅兄
次韵屠仰之咏火【名高】
孔孟光华不死生楚秦灰炬谩纷更莫将烧菜焙浮尽要把盘根养宿明
赠东隐小师林复祖【名甫德】
万木凋零独有松雪霜风里几春冬须知受变方成物直上云霄舞翠龙
次单君范【庚金】袖来汪西臯【名元寅字日宾】所譔咏秋十章以示因和之十絶
鸦带残阳入翠微纷纷黄叶向人飞西风不管人间事雁自南飞燕自归
苹蓼汀洲红白分忧心触景自如醺鸿飞本欲冥冥去万里长天不放云
平生念不到轻肥砧杵凄凄捣布衣说与妻孥贫自好相看一笑有春晖
自古年年自有秋悲秋原只是闲愁感时祗有长庚子说到衣冠成古丘
飞飞鸿雁旧山川有泪沾衣感昔贤猛拍阑干因猛省从来沧海变桑田
木犀风了桂花风几日中间景不同惟有黄花偏耐老饱收霜露正成功
露获归来妇?催西风满屋饭香来痴儿得饱牛衣舞也要人呼小老莱
平生四海有知心宿草秋风只感今独向西臯一回首未曾半面已兰金
梦断康衢立极謡心如泥絮看萍飘一清盍与金溪水同味谁争盐海潮
昏眵望杳水云村好句从来风月人瓦缶不量追大吕冰壶何惜受纎尘
赞龄叟留东隐二首
才出家来恩爱轻师于东隐却关情一盂菜饭分留与方信空门有弟兄
一片丹山云出山慈云高处共清闲春风轻借吹嘘力出本无心也会还
蒙斋习庵皆有诗在慈云阁沈端宪又有记文刻石因成二絶
习老蒙翁两达尊借他僧偈说慈云一番入寺一感怆细读古碑端宪文
景照堂中憩佛寮阑干凭处接云高赋诗时会苦吟甫破约难留嗜酒陶
寄南湖主人海雪吟
别雪岑翁不记年翁今来管四明天看翁卷起南湖浪浣尽浮尘结净缘
哭赵观使墓【名汃夫】
十载重来古树隂眼前新塜泪沾襟归家当与儿童说要识如今展拜心
送酒与葡萄与来石门
山泉酿出苦醅硬野蔓生来酸子圆此味不投甜世界遣教参透石翁禅
早晴出门
山光溪色晓晴间鸥鹭在溪雪满山忽然自笑还自语白日何似溪山闲
南山白云
一片白云飞入山须臾亦出在人间我归十年不复出说道云闲我更闲
偶成
赤日途中嚼冰雪红尘城外见林泉一时邂逅犹快意十载清闲我谢天
早行到慈云
出门早作慈云行楼阁峥嵘残月明老耳虚鸣眼带梦恍然和宁闻六更
酒边
茶瓯才退酒盃来酒兴浓时盃复盃也须留取三分醒要带明月清风回
送董稼山二首
三年一去西山云一见欲别心如熏劝君且为更尽酒何时得与重论文
白髪萧萧送出门相擕相看两无言祗应今日往来梦搅破百里梅花村
梅山醉归
山风满松松气香松香如酒入诗肠悠然一醉便归去如梦未觉无何乡
乙酉正月九日游慈云三首
数曲清溪山抱回青山高处醉筵开忽然鼓笛太平调便是洞庭闻乐来
人生此会能几回坐上有客皆怀开更听阳关三叠曲何日复遇此翁来
溪自是溪山自山溪山不与我人间古往今来只如此看尽人间忙与闲
元宵薇山内弟酒边五首【赵必昌字景文】
青灯连夜得论情瓦缶方淫独古声人意好时天亦应满山风雨忽开晴
灯宵处处是春台尽夜还家亦快哉说与诸儿此行好满襟带得义风归
火是人生日用资难凭回禄做儿嬉千灯照夜成何事一点疎防万屋危
日星明概朝廷福灯火安和田里丰此是古今真乐事夜灯何用煽淫风
一炉榾柮一灯寒尊酒流连到夜阑惟有冥心伤世变谁开醉眼看狂澜
与西寺月石桥二首
脊梁硬竪支撑佛心地平铺济渡人不比天台无用物祗将奇险诳愚民
相逢相约到云间欲往从人却又还留取有余无尽意眼中处处见西山
上乘方丈
石边流水竹边松中有十年前好风悠然自得忽自笑今日何日此山中
宜晩小酌二首
天理人伦古到今一门三世弟兄心紫荆树树花如锦方信春风无浅深
浊酒三盃三代醇中间滋味是人伦世人毫末成秦越要看家风我姓陈
坐凝光亭看麦
十日前来翠满腔重来二麦已摇黄春风亦是知艰食日夜吹嘘早熟香
偶成梅山园有酌
易来难去家半里似有还无雨数丝烂醉池边野花下黄昏犹有未成诗
留稼山
山蕨如拳未有筋溪鱼子腹不生鳞明朝二味三盃酒此意良真莫语人
龄叟得稼山好语因赞之
高怀不是爱山行钟鼓楼前有宿盟今夜老禅聨榻外定应说到有西成
弟观为衆奉里神于丹山僧舍有五絶因趁韵
一入丹崖第一坳悠然此意已有巢吸泉煮茗濡吟吻洗尽人间血肉庖
人衆由来口铄金谩从时好答人心堪怜寒露冰壶玉尘满冠巾汗满襟
一卷新吟水石香顿教尘浊变清凉唤醒心下十年梦拜舞薰风面舜廊
老我今年七十二已无半念到穷通北窗一枕羲皇上日自流西水自东
迎神旧是醉譁塲榷禁方严酒有坊幸免叫嚣成鬼市不妨安稳服农忙
重午酒边四句书宜晚
七十二龄重午酒百千万变独闲身细看榴艾祗自醉同吊芷兰能几人
丙戌人日与内侄汪景渊同饮于宜晚二首
忆昔儿嬉祖母傍如今甲子一周强昼窗三世亲亲话分付儿孙此意长
危世相逢三载间春风盃酒此时难双溪不是无风月世味何如菜芋盘
应百里李天益来求作奉川十咏似之
高山处处着虚轩来此凭栏便欲仙下视浮云隔黄雾半迎行日上青天
右广莫轩
一水流南抱县行一桥在上压溪横傍阑多少人观政要与桥平水与清
右庆登桥
庭中说法有亲听龙去庭空水一汀独有亭亭岁寒柏不知人世自青青
右虚白观
传说当年契此翁偶然来此笑春风忽抛布袋归何处地下天高一阁空
右岳林
乳峯真可避人间上妙高台天可攀未说旷怀便笑傲堪从险处习间关
右雪窦
谁把深红浅绿蟠羽毛飞动倚风阑时人不识来仪瑞只向花前想像看
右凤花
皮皴肉紧发苍然伏雪眠风傲岁年不见南邻龙卧者本心元自直通天
右龙松
千尺嶙峋直立形流传神应挟风霆石身本聚山川气便是人心聚处灵
右石夫人
火珠簇压翠微鲜丹粒团成蜜颗甜争为渴饕供燕豆谁知頳汗困偿蓝
右杨梅
微风篆水自成碑清月磨潭不受疵万里此通归去路扁舟堪载送行诗
右耀碑潭
本堂集卷四

[book_title]卷五
钦定四库全书
本堂集卷五
宋　陈着　撰
七言絶句
到梅山弟家见瑞香盛开醉书
地因胜境闲中见花为骚人分外香数步出山何世界一春无事是风光
送君范到下溪头
老来多病脚蹒跚不觉追行一里寛归去闲门还静坐世途步步是邯郸
酒後四句示梅山弟
蒙蒙细雨湿春风家在青山啼鸟中有酒可盃书可读何须门外问穷通
用梅山醉中韵三首
一窗桃李夹垂杨一卷离骚一炷香闭眼坐来开眼笑到无言处是春光
满世杨花桃李妆自家采采芷兰香无从捉鼻如安石相与齐眉有孟光
吟搜菜味诗宜瘦睡足花时梦亦香闲也曾忙老彭泽存而无用古灵光
儿童以石舟戏於池
浮生已付四宜休老病光隂黄叶秋底用燕嬉居画舫何妨飘忽悟虚舟
有感
天将转冷热连日云欲开晴雨数丝造物从容消长处盍将人事此中推
临行别单景山
我衰已分gui头缩君健方知鹤翅掀早韭晩菘冬芋栗尚能时节候高轩
饮于梅山弟家醉书八首
梅山半载在城中辜负山中月与风老我相逢还一笑弟兄能有几人同
老我衰顔百念煎梅山少我十三年人生不问寿长短得一日寛皆是仙
象棋一局酒三盃此乐都从静处来明月清风不轻与青山流水要相陪
有约相过亭午天日斜犹在酒盃间迟迟要待月明去意在弟兄非在山
人间盃酒易暌乖祗为闺门意弗谐每到梅山醉终日不闻人语自安排
年少心怀早可人酒边一笑见真淳但从此日涵濡去更把诗书沃此身
右示圣涯侄
梅山醉里抱山孙春入孩顔笑语温淡静心田无妄念祗将诗礼种家门
右喜见山孙
世变其如我醉何儿孙扶路日西斜风吹醒处愁依旧萧?乾坤菊两家
右感慨前事
梅山摘其八絶为四首和来余因次韵
梅山半载在城中带得山间物外风随境动时元自静与人和处底须同
辜负山中月与风心无城市亦山中应嫌猿鹤天机旷要与同行不肯同
老我相逢还一笑盃盘草草自家风从人谩说侯鲭好难与耆英菜味同
弟兄能有几人同酒趣诗情泠淡中须记松梅满山雪莫随桃李杏花风
次韵梅山弟醉吟七首
高明所志希贤圣愚暗惟知事鬼神老我激昂非矫物本心标榜未输人
暗檐行吟梅影瘦午窗坐睡檀丝长不作上下四方梦何妨参受三峯香
隐处是甪里先生放游是司马子长试问梅山老居士判断两家谁最香
鱼眼死也依然张鹤颈生来如此长凡物不齐各有分不须逐臭存吾香
蚊翼只为黄昏忙鹄心自与青天长世人皆失我独得春风浩浩诗书香
开眼门外世梦短忘情尊前闲意长邂逅当有赤松子歌舞何用楚兰香
人于忙处不知老诗到醉时方是真相对梅山几盃酒不知身亦是今人
呈竹石亭
说道疎时元是密偶於忙处得寻闲宿愁复岭重山外新趣清风明月闲
登慈云阁偶成三首
五里晴行信一筇入松迎面旧松风斜阳归路樵渔笑翁自何来半醉中
悠悠双鹭趁溪飞欲带清风何处归湖海近来难着脚灵山深处自知机
行人笑我又偷闲说与行人听我言知得浮生皆定分有谁教汝自煎烦
呈龄叟二首
溪山五里眼花中万变风光摠一空惟有老师无处语依然只是旧家风
别倪岙回
七十四岁已见境九千百步尚寻山暗从今日逆数转能得平生几日闲
次儿?呈石秀叔【名大震】韵
寒雨满城诗客孤秋风万山帽人少何如对牀千古心白髪黄花傲昏晓
赵月堂来问比日何似答之
欲死不死命相若此心何心谁得知湖海逢人借问我为说如醉如盲痴
为茂林老乘独舟四句
海浪如山不着帆任风吹去渺茫间谁知缘法有到处少茂林泊处深山【句疑】
薇山处过番石渡遭渡子无礼伤臂因成二首
卧如龙奋亮当贵射可猿通广欲飞谁料舟人为敌国祗应山鸟恠儒衣
唾来不拭如师德怒至无迁学子顔浅眼方知有沧海恶声宁复到薇山
游灵济寺方丈酒边
天画轩前酒一盃爱闲能有几人来明朝又入深山去安得如潮日两回
灵济寺午睡起
江上春风底事寒主张火柜一雷鼾不甘酒力浓时困自是人情热处安
到梅山处三首
种成梅竹趣何澹说到诗书心自闲滋味深长在物外尘埃分付与人间
溪山有分皆为福草木无成半计功小小梅园胸次濶到忘言处只春风
斜阳已在古松间杯酒相留未放还此是古人真率意谁知今日有梅山
咏鹭
玉雪毛衣晤对间平生惯弄碧潺潺春风唤起双飞兴不得鱼虾也入山
送许耀卿入越【名明奎】
三宿相留亦是缘东风吹上镜湖船闲心可为流觞事古眼应探窆石前
次韵内弟汪英春来弟家省母二首
菽水可欢须且住粟布相容何必去纵然有约奉归轩也待春程香煖处
绿衣何曾介老怀彩褐朅来舞春阶方知无忝所生处不犯河魁也是斋
朝归生日女洸有诗因次韵
老爷不记女生辰一见盃盘便是春兄姊妹言儿记取同胞皆是读书身
春夜梦中得四句
北海座上客常满陈平席门车亦多贫富不关交际事二公门户亦山河
次韵奉慈寺主居简
纳交虽浅自知深一见如抽病眼鍼已约飞云狎来往谁知峯顶有千寻
似居简
老岁虽寻相近寺危时欲见得交人平生自有凌云志只恐峯高不受邻
与徐国英【名应蜚】坐西窻渇睡中得四句
古语相宜数日陪西风未放木犀开子方兴尽欲归去小雨又从溪外来
晚晴次前韵似前人
雨中菜酒得相陪天忽安排晚霁开明月归途定回首橘香时节又须来
谢居简送茶麫
银丝饼熟笋供臛玉糁羮香茶牙食粥案头添雅供不知此味更谁家
次韵僧云岫寄东臯寺主智恭
闻说东臯絶点埃笑飞铁锡把山开何须一面方相识曾见藕花诗句来
次前韵似云岫
一帘云影隔尘埃小小禅心为客开坐久不知风雨恶栢炉香里话诗来
次前韵寄天宁老可举【吴直翁】避生日於西山
迎锡清风扫夙埃烟霏空翠画图开西山山上千年鹤认取年年一度来
次云岫惠茶
满啜禅林五味茶清风吹散事如麻客中邂逅真奇絶不比寻常贼破家
谢云岫重五送酒粽
金黍琼浆忽到前方知相近吊湘天客中寂寞堪骚屈暖熟风光出老禅
次韵史猷父【名徽孙】来见
诗书门户耿余光残月孤星各一方白首相逢笑相问何如耆旧在襄阳
高洁堂【名纯心】来见因次前韵三首
室而晦处有通光内外相须是直方认取青毡为旧物要看鸣凤在朝阳
君家文献日争光声价如今重上方我老尚知师古学为搜古集到渠阳
诗屋中间借隙光老来犹苦未知方羡君句法源头活此意曾参到紫阳
次韵云岫偶成
偶来云外见青山有感人间两触蛮谁识禅心夜来雨西风唤起喜中叹
次韵戴帅初覔茶子二首
风流清苦自成家要撷春香煮雪花知味不随鸿渐唾剡翁自种剡翁茶
新诗着意不曾疎苦覔茶栽胜索租搜送坚霜千碧颗难酬五十六明珠
闻莺
当年百啭建章宫调入新诗丽曲中老耳如今听不入为谁犹是咽东风
绿隂
风枝雨叶细成隂扫退浮红浪紫尘惭我老苍留本色安排晚景见新春
本堂集卷五

[book_title]卷六
钦定四库全书
本堂集卷六
宋　陈着　撰
七言絶句
外孙王相儿【名玠字孟成】求写送春三诗并示
相儿一揖笑嬉嬉要写醾架下诗留取他年时展看外家风景有当时
次韵招弟辈饮
浅量能消酒几盃争如俗子厌人来明朝定到梅山下不管梅花开未开
王得淦招饮席上二首
亲戚疎疎已晓星盃中滴滴是真情近来此酒谁家有除却旗亭无笑声
太史应须奏德星老夫相与证高情盃盘楚楚饶诗兴写出人间淡处声
王相儿求诗
相儿执笔请翁书要受持从入学初我有至言儿听取心宜庄敬气安舒
戴仲伦求诗
来翁摊纸要求诗犹胜儿童弱弄嬉参得纯公行乐意傍花随柳在他时
次韵儿?六月十二日登东坑岭
欲寿吾前酒一行走三百里火云程热时却有寒时节汝母梅花腊底生
次儿泌韵
门外风尘付一吁何妨稼圃学樊须油油本是人难凂皎皎奚忧我易汚
侄孙榘献醉?以一絶示之
年来只识釡中鱼入海修鳞梦也无宝鳖带糟俄入眼儿童惊问哄寒厨
答眚医王东林求诗
我抱东林未见心诸贤诗上见东林两瞳不觉鍼锋到一瞬清风扫宿隂
送林方叔【名庭玉】赴范氏馆
家食城南擅独贤夜占奎壁半移躔东风绦帐浑闲事先世青毡是宿缘
次韵张君寿【名希崖】来见二首
万错生于一动间老夫不是不知还春风百里回头处莫怪移文到北山
大学门庭未易登参前新意逐时生须教一敬存神舍莫是多吟费管城
醉中示梅山弟二首
夜灯曾醉藕花凉笋担归来雨亦香闲里不妨长聚首人生能得几斜阳
两山合秀水流中茅屋相忘松竹丛时节往来容易事菜汤艾酒一家风
谢绍兴石梅癯【名正纪】遗本堂两篆书
飞下云间玉筯书忽如梦觉揖梅癯古来髓脉今谁识称得山中老饿夫
九月一日戴时可【名寔兴】酒边
老夫不是不知时黄菊芙蓉正要诗谁信多魔儿女病催租风雨又攒眉
次前韵
不知今日是何时只管飞毫醉梦诗天地本来寛着我可曾寒饿一低眉
次韵女洸九日坐病与泌诗
翻海谁能实漏巵世情分数逐时支三年两满何须讣父子初心要自知
次韵汪英春九日酒边
有客相过风雨秋唾飞珠玉胜珍羞但知女似谢道藴不道吾为马少游
次韵东平赵益三首
修鳞化作偃松寒数百年间一梦看何似起来云拥去为天行雨万民欢
右松龙
翠红翼翼宝坊间曾入瑶宫白玉阑飞上朝阳瑞天下灵根变化本无难
右凤花
野迥山空风撼铎孤坟寂寂春光薄谁问布袋事有无水自东流日西落
右塔亭
快活吟第三笔示诸儿
小儿求我第三笔醉中言语不择出老怀空空无他肠汝祖心事须当毕
复越悟本寺主僧文蔚惠丹剂
师归古越老梅根我住小丹山下村赠我金丹知有意要生羽翼到云门
次韵锡窦寺主僧炳同【号少野】招游山二首
万叶逢秋又缬斑珠林锦镜好追攀人生行乐非容易本是闲人也未闲
飞下吟牋墨妙斑空攀难对敌家攀肯分半榻清风况翻恠诗来挠?闲
次前韵二首似前育王寺主僧如日
见说东岩弄一斑万人表立许谁攀笑相逢处行云住谁主谁宾相对闲
桂渐吹香菊渐斑西风送步得高攀天开图画着二老我亦何妨一笑闲
上巳酒边示女【冲】二首
女冲踏露折棠花引得儿童哄一家说道今朝修褉日暂抛针线乐年华
年华浮动酒中心笑向吾前满满斟犹喜家贫诗礼在一杯真率胜山隂
题思远行业碑
虎溪虽小深似海截断英雄富贵尘却与渊明过溪笑方知心自有高人
寄题剡竺贯之书堂
一片心田种善根粲为枝叶长儿孙又从今日相培去百世金庭好石门
赠茅意山主簿
旅锁倾城慰寂寥诗编到眼见贤劳三年鸾凤风声好万里骅骝地步高
次韵邑宰徐何谦【名文郁】道中咏风雨中闻藕花香
眼空尘世粉红娇看了濂溪兴自饶风雨中间曾着句满身身到庆登桥
次前人为余置酒邑厅见示
公事无多白日闲笑谈风月傲方干马鞭虽少难供赋突兀南山翠朴鞍
次前人似任叔实【名士林】
字字真真幻幻心讲毡须体美中箴分明示我猪龙训翦说成他鸾鹄襟
丁丑五月六日醵饮茂林偶成
夹路松杉护午隂南风吹透树中心一声婆饼焦何处妙法莲花此妙音
答法椿张老口占
牀前何必问云何霜顶谁将手自磨可是法身真有病皱眉头处为人多
似僧一宁【号一山】
邂逅交情云水间茶瓯香鼎话清闲他年燕坐千峯上认取一山山外山
似僧耕野云
浮云一片出天涯南北东西搃是家飞到五山山絶顶风雷变化雨河沙
次韵僧云岫见寄
忆昔宫花压帽檐如今野褐替朝衫邯郸梦觉身犹在安得寒山喝破岩
到西山怀赵文
晓日南窗一煖烘采薇人去与谁同人生毕竟皆如此休怪浮屠只说空
?韵椿长老惠莲花扇
莲花法界走舆台两扇香风为我开藜藿皮毛消不尽若为回向老如来
代弟?咏梅画十景
搀得江南第一春竹篱茅舍便精神百花头上无相识只有东风是故人
右先春
分甘冷落傍朱门傲雪欺霜百岁根惆怅西湖人不见暗香依旧月黄昏
右古枝
斜斜瘦影两三枝只许寒窗人自知犹恨嫦娥收不尽却归羌管曲中吹
右宜月
生香自恨玉为容谁放晨光浅碧笼隐约风标难画处邯郸人在梦炊中
右卧烟
处子从来不世妆老苍相对本相忘犹嫌曾受秦封汚冷笑无言只自芳
右依松
香在溪头古晋林潇潇风雨涤尘襟休寻白玉堂前梦自有此君知此心
右依竹
天花包尽世间羞也到孤山老树头寄语东风为吹拂本来面目自风流
右雪里
打头二十四番信吹透天香雪里枝总被诗人收拾去封姨正自未能知
右风前
独占初春早卸芳肯随桃李眩浓妆如今不到寿阳额自做孤村流水香
右飞花
碧实圆成重压枝万紫千红竟何知是虽不入甜人口留得青酸有用时
右结实
本堂集卷六

[book_title]卷七
钦定四库全书
本堂集卷七
宋　陈着　撰
五言律诗
到倪庵
聨袂西庵去行凊不厌深兰芳泛幽谷松翠引长林石路傍山甃涧源何处寻归途无所有时听一猿吟
入城似吴竹溪
投眠方丈室为趁午潮差父执子爱我客身心是家夜牀安纸帐晓枕梦梅花早作临溪别此情天共涯
过崎山
晓过崎山下溪清水见沙石根交虎豹树影乱龙蛇黄竹藏舟渚青帘卖酒家扣舷汀鹭起撇撇带西斜
江口偶成
出门何所适欲见邵云台天气晴相送滩舟小易推坐恬时掬水吟苦恰尝梅舟子遥相问江潮来未来
西渡堰呈孙古岩朝奉
行计又悤悤投西一短篷上河平岸水暮雨打头风得饭已昏後无眠到夜中哦诗欠佳句为报古岩翁
泊丈亭
丈亭亭下浦舣棹又终朝船聚市声杂风生江气骄兹行未百里已涉第三潮去住向谁问鹭飞云影飘
同袁通判【名璟】游越中三首
舟行可十里上岸即山林曲径抱深意怪松传古音平生能几到好处欲穷寻春鸟一声处乡关又上心
右禹庙
停舟过桥去两岸绿垂杨遶屋水为界入门花满廊如今为道院闻昔是书堂此意与谁说春风湖渺茫
右鸿禧观
前贤眼力到占得此名区荒径百年树虚堂三面湖檐隂来钓艇花外起晴鳬借问园中叟主人曾到无
右赵节使稽山门外花园
示内
婚娶不在早在此两相宜岂得人无妇能如子者谁科名图我取家务以身支要见看承处颓然白发时
呈月窗兄
颇有爱山心山人交未深不知回俗驾依旧入儒林乐处外何有故书中可寻渔蓑归得晚风雨伴吾吟
张敬之县尉【名钦】
仙棹发秋湾溪山到不难要将培远业便答自初官秦望一峯峭贺湖千顷寛用心行已处时向此中看
公棠溪次待舅氏竺九成偶成
驻马古溪头期舟不见舟未知来否的难决坐行谋滩远寛飞鹭波平稳泛鸥功名在何处到此两悠悠
晴行
久晴常欲厌?里却宜晴溪瘠容鱼穴风恬安雁程空山岩出相老树叶生声此景吟不尽明朝重细评
桕溪岩头
晴色上游筇西行二里中荠花黄缬地麦穗白潮风纸杵鸣山屋斋钟出梵宫归途须傍早要折石岩红
游永固院
晴行不自觉又入此山来失笑谷声应坐迎僧户开檐风数行竹窗入一枝梅归策休催发得闲能几回
游慈云
微吟欢信步不觉到禅关植杖苔?上?门竹影间树高风韵叶人静鸟呼山安得长留此分僧一半闲
秋晚新晴
杖屦访郊晴秋光泼眼明溪?经水没山面拨云程霞影收虹影砧声急雁声芙容花在否滑路倩人行
夜秋偶成
山筑尘嚣外清标夜气中荻花浑妬月梧叶已嫌风钓箔惊檐马册灯覔候虫困来还倚竹此意有谁同
次前韵与舅氏竺九成求芋
何处蹲鸱美云南一望中角巾临晚岁拙语寄西风喜报无乾鹊缄回靳篆虫还诗元有例盍与昔人同
次韵徐直翁【名清叟】僊霞岭近衢州
道大谁能用功名一念微释然文石梦轻似岫云归霞岭空重历天书的又飞翻身凤池去分阃却成非
次韵童尚质书怀三首
夜室清如许檠灯便且明哦诗须已断看剑气难平露户浸孤月江城知几更枕书俄作梦梦觉骨毛轻地偏人迹悄月到小窗明鼓瑟希曾点观书慨屈平物情闲里见世事梦中更不着黄粱枕虚名已自轻夜寂气如洗心闲理自明凝香清梦寐读易悟生平月树乌惊晓云堦鹤报更闭门佳致意名利一毛轻
寄贝勉齐冯桂坡
道谊不今古世情空浅深共君聨夜话慰我一生心对酒青灯影分襟细雨隂天南岂无雁时得寄书音
嘉兴道中
此来知几番此景孰能言有堰流河水无山碍稻村船收菱入市家植桂当门风物有如此谁招二陆魂
六里桥泊
拒霜红蓼樷两岸逓迎逢风雨日易夜江湖秋似冬纵观心浩荡无事梦从容不问程途远诗情节节浓四安县道中望一山最尖青问轿夫云是馒头山因有诗
眼前山忽好它处特纷纷四下正舖埜一尖高入云乾坤分外濶江浙此间分我欲更村号尊为卓秀君
到四安
雨中行数日今日得新晴山到浙间秀船从海上行市腥逢海错人语带京声此处搃佳景披仙曾细评
长儿吉初生日以四十字示之
吾年五十五汝生方九年虽知得子晚亦拟寿家传立已要庄重存心无疎偏人皆可向上从不勿归天【康节云我顾愿汝为大贤未知天意肯从否盖康节喜言数故为此说非至论也】
嵊县劝农途中示同寮二首
连朝风或雨今日却霜晴簇翠麦苗起缬斑麻甲生鸡村炊色较牛笼种痕平此意与谁共老农欢笑声老农欢笑声三十里春程笳鼓断还续盃盘坐又行谁云偿县债正好看民情归去不妨晚出山溪月明
剡中明心寺
尘劳一笑非忽此坐多时当谷寺如井满山泉可池林暄蝉噪早沙泠笋生迟又见老僧说此中兰最奇
剡县次韵石瑶林帅干春宴
岁君初领事豹尾簇黄旛雪喜三番白春才几日班市盘装菜活宫胜压花繁便觉东风转四山浮翠环
解剡回家过陈公岭
漫仕当闲游归程更自留岭高云送脚峯险石垂头家近听乡语山分认水流溪桥聊小憩双鹭去悠悠
山家即事
小筑山之下林泉景自成闲花随付分啼鸟本无情日暮岭云合雨余溪水清相逢是樵客堪与话平生
山居避难六首
三十六风轮消磨万古人军兴山胜市岁歉富齐贫破絮身饶垢亁粮舌费津吾生不足问世事入长颦并刀越砥磨天奈北风何到处闻流杵何时报止戈逃藏愁木栅沦落泣球窝多少岩阿【阙】真成病伏波宦游二十载时异即东还勇弃斗升给本无分寸攀家贫空妇巧学废重时顽平世已无况况巢松竹关患难合扶擕临危路各迷传闻妻奔北邂逅子随西心悼惊雷燕身寒立雨鸡明朝问家事空壁雪风凄避地托山翁归心亦欲东西村明骑火北渡撼兵风抖擞尘衣黑摩挲泪眼红何如且深隐苟活老光鸿人生有如梦世变亦浮沤无有悟双遣穷通归四休终期风日美不见雪霜愁此意因相谂聊寛无益忧
本堂集卷七

[book_title]卷八
钦定四库全书
本堂集卷八
宋　陈着　撰
五言律诗
倪峯避难
衰年踏险行五贼太无情落叶滑霜路空山生夜声相擕德耀隐几丧卜商明归计未为是时时心自惊
山家即事
逃难走山巅如何要顺便食艰蔬胜肉衣薄炭输绵深静初心见高虚远目鲜沉思亦自好写景欠龙眠
雨後雪
深山雨易雪片大不成花翁媪热摩面儿童寒战牙如居峨顶寺休问洛阳家宜麦今虽兆明年事未涯
雪复晴
冬来多是雨日日望云回飘洒不成雪连绵如入梅高风吹日上短景为山催那问归家事牀头有宿醅
似范景山【字晓村名湘】
我辈岂池蛟飞腾此一交天门惊路梗水港笑舟胶甘甚新薇蕨依然故草茅从今门外事洗耳学由巢
还家得惊报复回避所
北马又经山传闻顷刻间山将身坐断家有梦飞还吞哭自怜甫忍饥谁念顔真成伤箭鸟翼翼怕虚弯
夜宿倪庵坐雨二首
一自入庵来翛然百念灰松风晴後雨涧水静中雷邻户新蚕母樵夫挟雉媒若夫山外事何必过天台连朝云蔼蔼一夜雨飕飕涨雾黑天晓洗山黄涧流润深麻长骨湿重麦垂头春水可农事只愁兵未休杜工部诗有送弟观归蓝田迎新妇二首偶与县尉弟达观同名娶事又同因韵戏示
墨龟初卜食青鸟好音回冰玉皆前契风波任外来重因蓝袖舞轻放赤城开此事关宗事终须饮醮杯扇手笑终在琴心曲暗留相期星户夕莫负月娥秋金濑迟扬斾蓝桥趣问舟定将先入梦骖凤遶箫楼
次韵张子华见寄
老矣息林丘平生不径由知心时一见安分别无求寒卧死中活荣华乐处忧世间何限事曾看过云不三月晦日同弟观侄津往宝幢哭刑部伯求弟道从茅山泊东林寺弟观有诗三首因次韵
投憩得幽寺便忘行路遥竹边流水过门外好山朝金相已流土海音无复潮池檐立良久老衲忽相邀
右东林寺
刼火不飞去便如仙洞源载秧交野艇卖笋到僧门潮水河分港南风雨暗村家山百里外回首已黄昏
右寺前即事
山泉今已矣开落梦中花欲哭青松墓却留黄檗家眼花飞作练心事苦如茶造物故相阻雨隂殊未涯
右坐雨
次韵延庆僧惟巧山见赠
巧山元不巧此处不容传意到头撞壁吟香口有莲江心皆逆旅风月独知贤世事如何说相看一笑边
次韵西山寺主僧清月
高占古松间尘埃笑却还禅机参翠竹诗价重青山长与云分榻时从鹤出关谁云寺门小穷处是清闲俞荪墅【名雷字叔可】示以杂兴四首乃用危骊塘所次唐子西韵因次韵
小小山前屋深深竹里门间关谙世梦寛绰养天根趣涉诗书圃名归耕钓村日长无一事笑语子孙繁羡君培早学人十已千之燕雀谁知我蛟龙自有时文章魁衆後计幕主相知天地如长泰功名何可涯乾坤今似许焮祸自非材危活茅头米惊愁笛里梅世方淫佛老谁肯问参回太息复太息吾徒何以哉人生无足处知足是良方自种荪成墅时同云出乡江湖残梦杳山谷本心长回首门前事风潮战石塘平平聊送目咄咄不书空静见蜗争国穷知马福翁逢人无眼白耐是得顔红如此闲光景何须到弱蓬学得无名氏游于何有乡熟眠胜醉酒清虑当焚香富有书连架贫无盗伏梁只应诗社友时节到门墙世运空更嬗人生任覆翻浮荣归堕甑真味计汚尊见客不问事学农时踏村兴公旧游处长笑一招魂我才虽不武纵靶洛阳桥本是士行志非因贫折腰天风吹刼火国事付回潮待尽山深处汗顔猿鹤邀道路尘方暗田园事岂差营巢难老鹤谋啄拙饥鸦时有诗题壁多因病在家学仙非骨相枉是住丹霞诗卷劳相寄吟高欲和难澹情如水接秀句共霞餐妄奏蛙声乐叨盟马血盘岂能无抵触一笑幸吾寛
次韵史芝厓【名贺孙】
浮生真梦幻看破已频频花柳春心古乾坤世事新争芳多煖处感旧独幽人宝重复珍重清风明月身
次韵石秀叔【名大震】
挥手世间尘忘言晋与秦溪山能住客风雨始知人淡淡秋光趣悠悠野鹤身相闻愿相见倦脚走双轮
次韵龄叟见寄
方外好交情诗筒出醉屏清能濯骄暑光欲掩长星自愧薄榆景有生真草亭多年祗多感岌岌旧门庭戴帅初九日无憀以满城风雨近重阳为韵七首袖而示余因次其韵
畏景日以长正气日以短过者何憧憧寂寂笑衰懒浮云有聚散明月有虚满人事有如斯冷绪聊自纂尔来三五年处处罹过兵谁能宴龙山无复游彭城今兹九日至正尔百感生仰天破帽落失笑还自惊年年好时节雪月花与风谁知百年内忧乐元不同方其少壮日日日醉梦中中年旋衰飒有景谁复穷吾髪白且老面目又尘土流落如秋娘无复画眉妩徒怀万里心夜梦良劳苦欲言言向谁鷄鸣正风雨履险须顿足逢躁须戒吻况今为何时正恐无他隐柴门倘可闭即与桃源近岂无耆旧在努力各自谨世多多才翁谁识识字农可人忽来思劳苦意稠重时危幸未死尊酒得相从一醉不须辞毋待漏尽钟平生朋友乐鱼泳雁飞翔如今不复昔往往深退藏安得无言心相照松栢霜饮此九日酒味哉剥果阳崇福寺大用堂乃魏文节祠旧有半牀云一窗月在两挟取舒懒堂诗中语也主僧泽南洲撤两挟尊大用堂而新之魏东斋有诗因次韵
鲁公香火寺便道几经行树老存高节碑存见太平浮云从变化古月自分明赖有文孙在毋忘大用名
谢赵菊泉来会于范晓村家
虎林唐姥岭牛淖范公亭不是义高古谁能行戴星开尊春酒赤对榻夜灯青说到间关处令人心有铭
用前韵呈晓村
溪山两相望只隔五长亭一见坐聨日高谈气拂星好宾知络秀兼仆困樵青此会受多益归途杖可铭
雨中留范晓村家
年来常闭户一动自知非坐雨诗消闷思家梦当归山林容自拙道路目孤飞便整回头步西园笋薤肥
到永固寺访曹约斋【名说】
本是尘埃客夤缘到上方茶尝新雨味酒吸绿隂香半日清风古百年佳话长悠悠一俛仰我欲憇斜阳
用前韵送酒与约斋
人生以类合圆本不投方家话太平旧山盟晚节香百罹心易足一醉味何长但得静中乐村村皆洛阳
到净慈展墓次韵吴棣窗【名应奎字文可】
有客肯寻僧新吟渍剡藤交情自秋月浮世看春冰犹顾慈云榻相期元夜灯我来当赴约楼上看陈登
再用前韵谢吴竹修【名垓字山甫】
秃髠归阳羡僊髯卧古藤前贤成昨梦後辈嗣谁灯倾盖欣如故吟坛得共登春风吹相聚聊此寄韦冰
本堂集卷八

[book_title]卷九
<集部,别集类,南宋建炎至德佑,本堂集>
钦定四库全书
本堂集卷九
宋　陈着　撰
五言律诗
答吴棣窗
来访在家僧连牀坐夜灯狂谈抛玉麈剧饮渴黄藤一见皆风月相投不炭冰何当长作伴山水足临登
与龄叟
几年西崦寺门藓路交藤龙象开禅席钟鱼张法灯领徒耕趂雨对客句裁冰我亦相忘者慈云得屡登
醉书永固方丈示东隐
西麓与东风前缘得二翁雅心千古上慈汁一尊同猛省尘埃梦饱参松竹风绮黄在何处我欲问冥鸿
用前韵答龄叟见寄
草堂存老我茅屋着而翁门户两家异溪山一趣同夜炉榾柮火春阁杏花风何惜盟吟社浮尘付过鸿
如心侄【名演】有诗因用韵
越鸟不巢北流水东不西人心胡不常随世为昂低造物善戏人如儿笑或啼行止当自适何用尔栖栖
题晚照楼
乳峯天下景清景此尤多檐影斜阳树帘香新水荷虚通云入室平送鹤归窠高坐清凉境人间自沸锅
呈雪窦僧野翁【名善来】
雨屋又留连回头七载前同游半黄土百感两霜巅睡醒茶为?吟清山结缘他年北窗下谁复对牀眠丹山主者恭雪航年七十余清苦善吟八句以似
本是住林深浮云载出林蹒跚多病脚邂逅十年心破鼓饥甘饭残灯老醒吟我来相访外梅竹是知音
丹山酒边
衰老爱晴光相擕到上方意浓忘酒薄话美夺尘忙天竺静逾媚溪梅初有香危时正多事半日太平乡
次弟观二首呈雪航
流俗方澜倒禅心自铁顽人于诗信老天与病全闲拄杖溪山曲移尊雪月间相逢多拙句为我细修删
再呈雪航
如今事如许我得强痴顽避世贫为福信天忙亦闲乾坤孤注外风月两颦间賸有游山记从他野笔删
游慈云二首
今夕是何夕相擕踏雪乾弟兄清浊酒僧俗素荤盘邂逅半年事笑谈终日欢欲归归未得恋月靠阑干有分醉慈云相留气味真榧香千丈雪笋隽万年春此会不多见如今能几人胡为弗回首三笑亦风尘
与单君范坐凝光亭
危世见交情相逢坐小亭平看二麦秀虚受万山青往事酒俱醉可人诗自醒悠悠一俛仰白鸟入冥冥
次韵赵菊泉
世衰人物渺犹见得闲平刼火诗书脉春风杖履盟霏霏玉屑话淡淡菜羮情相对青灯下平生心事明
次韵黄长儒【名正孙】别陈子得【名菜】
两间何纳纳长夜正漫漫感旧心犹热逢春眼自寒人情伐木宋世变幻花韩寂寞衡茅下从他作拙看
题东堂竹
种来三世远一片绿猗猗节直清逾见心虚高不知宁求千亩富足与七贤期要得龙孙茂封培无已时
次韵弟观田蚕即事
诗礼虽传世农桑不离门梅天缲雪屋秧雨种云村衣帛知先老含饴拟弄孙愿言同井乐无怨亦无恩
长孺以新生求名命曰相儿
有女谐良偶承宗在嫡儿馆甥才匝岁宅相果如期脉发慈溪正胞成江夏奇咳名应会得乳口见呕咿
次韵竺梅潭【名自中】老境
浮生年复年安处即神仙子壮闲专日家和笑答天软炊脂白米甜酿雪清泉蔗境有余味吟情直造玄
喜见单君范
世衰交道薄相好独金兰见面惊双瘦知心话百难老饕葱本煖清坐杏花寒明日休轻别流年水赴滩
灵济庵主僧泉蒙山招饮偶成
水面巧安排轩窗爽豁哉桥关江气定门约市声开远景天相送清风客自来夜牀凉睡足有梦到蓬莱
留范景山家闻夜警有作
灯窗坐无寐吾亦自怜吾活在虎狼窟老犹风雨途世情多短气心事一长吁幸有秋成好仍闻夜警呼
雨留景山家
桂後菊花前相逢梦觉然闲心时外话亲意雨中眠投老会难必临行留更坚西风亦解事未肯放晴天
晴归
儿造弄晴曦安排老我归江收闲水退山戴断云飞晚色明官路清寒搅客衣行行到嵩曲犹可及斜晖
范公亭归途
客窗连日雨晨发趁晴光秃鬓去秋老倦心愁路长终须山坐静有感水流忙更有难言处乾坤事渺茫
白珽寄诗次韵见意
江干风雨别君住我初回两地梦相覔十年书一来字参老米到诗放晚唐开直要吟成史扫除尘世埃
用梅山别诸贤韵
世变事难必天伦爱自深醉醒皆外物甘苦共初心倦翼山招返寒林风为吟何当长聚首衰境况相寻
龄叟醉我以鼓笛之筵八句见意
楼阁倚晴天知心得老禅风光百年事民命数家烟灯火犹嬉鼓山林有醉筵残生聊尔耳休话到兵前
次韵吴竹修发慈云
入山知几约手墨未曾乾危世一游重清交百念寒吟成佳句易说到太平难终夜饮不醉何从得睡鼾
灵济庵会高丽僧全息庵八句遗之
生从箕子国来拜观音山迢迢万里外了了一见间风波任浩荡云月自往还莫怪三笑图我非元亮班
书於灵济方丈
信步领儿行又来天尽堂老衰凭酒健春好得诗香花柳年年事江山处处乡拍栏一相笑白鸟入微茫
酒边呈郑耐轩【名邦采丞相清之孙也】
行行曲曲廊迤入书房多客坐毡煖百花吟几香人间正桃李屋角自蔬桑信是闲中好相忘古话长
灵溪房【名可正】偶成
随云入宝坊寄憩正师房醉枕老易醒间窗春亦忙暄风浮淑气好客带诗香信美难久住我家山水乡
翌日风雨再用韵
初心骥伏坊活计蚁营房家与水风近春方风雨忙僧窗熟处稳儿信狎来香去住底须问悠悠何有乡
迟留又用韵
留宿不觉久非因恋竹房山林迟老死萍梗急贫忙走俗形几秽还家梦亦香未能凭古语安处是吾乡黄虚谷【名翔凤字子羽】以唐体五言一首来别次韵饯其归
我欲话时穷非翁谁与同老来有两健春到得相逢潮水明朝橹云山後夜钟相思无尽处尊酒几时重
次韵天台陈榆收【名景参】
世态自浮轻犹存冷处盟功名随泡影道义要权衡打破片云隔来分半日清且须谋隐事未问把天擎
似史和甫【名祝伯】传清
翩翩鹤往还高眼看尘寰家世崔卢上风流晋宋间开门种桃李落笔动江山勲业时来做青春赢得闲
用长儿韵谢黄长孺酒
薄俗方沉溺亲情自酌斟雨声书屋冷春意酒盃深危世不多话醉中时一吟明年如老健此会得重寻
本堂集卷九

[book_title]卷十
钦定四库全书
本堂集卷十
宋　陈着　撰
五言律诗
次韵虚谷和长儿奉别
有便勤相问何时得近依诗搜肠藿瘦字为眼花肥云远心尤远春归人未归羡君牢闭户珍重白山衣
雨中旅怀呈郑耐轩
日日约归舟谁知雨又留满城为海市数步有蓬洲湿梦风难送急心天与仇今朝好晴色着履可来不
又自用韵
泛泛一风舟谁为管去留儿翁忘市井女友隔河洲聊尔诗还债从他笑有仇山林元自好明日得归不
城归憩吴竹修家以诗写怀
去时桃未蕊归见石榴花白首灯前酒青山梦里家鹃声心路梗蚊毒面皮麻劳苦书生事堪嗟老未涯
留西山
西崦已非旧庵居犹自姸树头擎月直山腹转风圆闲坐忙尘外清谈浊酒边悠悠一俯仰今日是何年
次韵龄叟招石秀叔
久知难久别飞约到柴门唤起雨窗困踏开岚径昏世情忙外看交道淡中存何日已公屋新诗得共论
龄叟以诗来寿余次韵以复
彼美慈云叟相存马少游槐淘参玉版藻句粲银钩外友更谁在前缘曾共修从今各珍重万事等虚舟
宿洞真观呈卢竹溪【名应龙字致远】
傍家新筑好儒道不相妨松火客牀梦梅花诗屋香欲盟六逸醉始托四明狂高视黄尘表翛然何有乡
黄虚谷守岁有诗因次韵以自写
盘花明日颂草草数盃先醉以客呼夜老嫌人问年那知新换岁得似旧安眠浮世自多事春风无弃怜
似永固主僧惠福
偶来乘暇隙又过古禅林白日钟鱼外清风竹树隂无言自有趣得句亦何心相见不相问老僧知我深
与内侄汪景渊西窗小酌
窗下绸缪处尊中感怆初难危亲话重修阻见时疎老别堪三载交谈胜百书溪山已非昔尔後更何如
次韵梅山弟见怀
自笑缘何事老来还客中唱花悲杜牧隐杵愧梁鸿颇忆长眉白相欢醉面红如今各成别方信坐天穷
谢王景之【名果】用前韵见寄
诗卷舞西风飘然入眼中健回追电马清落唳霜鸿遗我宝吴缟逢人称相红但存山上果谁道剥为穷
游净慈道中
衰年少出门信步遇冬暄黄叶问梅路青烟芟麦村危时一自适造物万相【阙】试与松风约尚堪来几番
登慈云阁
倘徉古梵宫如坐画图中峰碍半山日阁来三面风静观知物变老话入僧空莫讶搀门户吾今已秃翁
次韵内侄竺稷【字尧佐】并示诸儿
春首还相见吾怀白与兄江湖关老梦山野避新行危虑船迎浪残生漏送更东风溪上路欲别苦为情
避难西坑用?韵
头秃鬓萧萧谁知生转劳危心贪避远老脚失低高薄采义山蕨难逢仙径桃如何是归日世事正嚣嚣丙子丁丑年避难南山之西坑今春投北山两雪窦间其地名适与前同因记以八句
西坑曾避难今又一西坑十有四年梦两番多事惊天乎存老息地亦定前名何动不关梦怡然心气平
次弟观似单君范一首
可人忽相访忽忽应灯花古话违时様霜毛感岁华雨中书枕榻山下菜羮家一笑君听取归期待白鸦
即事
出门问春事犹在可疑间云弄欲晴日风坚曾雪山千林芳信远百鸟好声悭要识天珍重时光渐渐还
元夕风雨
明日又元夕村祠一閧人溪山浑是雨灯火若为春忍见饥成鬼痴将饱望神谁知生意处官好自忧民
醉中示梅山弟
浮生无足处乐事有谁真风雨少晴日弟兄能几人清谈流俗外薄醉小窗春栩栩投牀梦方知造物仁
即事
新正已强半连隂凝不开雨声严似雪春色瘦于梅老不问花事病犹须酒盃东风自时様于我亦悠哉
过梅山弟家
好景在西林晴边取次寻路融山脉水屋戴树毛隂动脚影为仆举头天见心清风知酒病吹我两衣襟
脾疼大作
头童面菜色七十八年间聊把吟移病何曾笑答闲老妻愁日计弱子怯时艰此意有谁会门前溪与山
龄叟招饮醉中
一笠出云深因缘坐到今寺穷僧自饭山古树方林借酒看人醉烧香驻客吟相擕不觉笑门外少知心二月十日送女清出适还次韵弟观代主留客
弟胡为自专宴客数朝连敢越庖中俎甘安肋上拳满腔虚醉饱一段恶因缘事过姑休问风流记剡川
次韵黄长孺
山谷忽精神一番桃李新盃盘流话处灯火苟安人老去客为岁醉来寒亦春催归莫闲管此处岂天津
送张子乔【名乔】之杭
文斾舞翩翩西征兴浩然树香三井路花影六桥船酒贵难为醉诗清易得传丈夫须衣锦宝重黑头年
似天宁寺僧仁泽
禅窗小有天一见喜跫然壁画诗为重檐花菜共姸而翁十暑别于我百年缘此日相逢处胜如三笑传
答天宁僧宗苞用前韵来见
佳月好风天诗来眼豁然定心生古韵淡态洗春姸一面总如旧五言相结缘尚能茅屋下賸把已公传
深儿归自杭梅山弟有诗因次韵
儿归喜欲泣难说与他人老眼无湖海初心有鬼神行将八十岁别可又三春自信天堪靠宁教做独民
本堂集卷十

[book_title]卷十一
钦定四库全书
本堂集卷十一
宋　陈着　撰
五言律诗
似仁泽宗芑
来访寄牕师新田雨茗期凉生开酒量香妙醒诗脾半日旧来话古心他更谁要知梦非梦试问两相知
答前人用前韵来谢
庄老自堪师浮生何可期空将书拄腹安得乐封脾年事老如我岁寒交有谁偶然归不去又被若人知
与天宁寺主僧云岫对坐偶成
潇潇风雨里得得又开门两榻蕙兰壁半檐花竹村鸣蛙藏绿暗归翼带黄昏此景少人会相看付不言
寄慈溪赭山寺居僧如岳
薄俗久沦胥交心独抱初孤岑千嶂外两载几行书岁晚梅花瘦江空雁影疎相逢不相见近况定何如
次韵达观弟送法椿长老入杭
与师交际狎弟後我居前久憩上方阁忽登西浙船翩然如过鹤听不到啼鹃心契无千里诗盟终有缘
次韵天宁僧宗芑见寄
新诗忽相问知我有如君陶令早还里少游终守坟犂锄聊自课笔砚未全焚时放出门步仰天看过云
到白水有感
吾气已衰飒兹行增惨凄近行云易雨积水路如溪寒食纸钱树旧游莎草畦颓墙独立久百感付鹃啼
见童志道旧居已非有感
人亡屋亦非世事已堪悲遗树老于我故山春为谁论文归一梦闭眼立多时默默无言处东风知不知
次韵仁泽僧来见
嵩溪修竹下一榻坐幽深时异交游少年衰百病侵生涯成鸟啄村景付猿吟惟有相从梦时时到梵林
次韵张子乔来见
人生自多事本是一蘧庐忽忽梦柯外累累炊剑余清吟投病枕细读当医书此去更何日相过话索居
日峯庵
便道得幽寻西风引入深庵依山石脚僧说老岩心到处鬼无墓此日松独林人生竟何事搔首立清隂
寄婺州石君瑞料院【名德祥】
灵光犹岿然久别忽书传风雨各闭户山林多谢天眼花千里外心事十年前独为儿曹喜通家契有缘
同离孙童蒙游净慈
三月第三日又来游梵林醉言惊俗耳贫趣契僧心犬吠落红外鸟啼空翠隂一年最佳处分付老龄吟
次韵胡甥幼文【字德华】留别
壻车俄见过喜气动庭莎别久一来重病余相问多亲情忘淡薄归兴及清和山路须回首长松有翠萝
送春酒边
今朝天气新聚首见情真园木相看古池鱼亦咏春山林如此酒宇宙几何人堪笑尘埃世兴怀石季伦余自邑归唐溪袁仲素【名清】之兄弟拉归宿次日苦留连偶病以八句辞
家世厌风波来居空翠窝山深秋意早溪近夜声多似梦忽到此欲留如病何眼前浑是趣未得细吟哦
到梅山次韵弟?
山家见秃翁欢笑走儿童坡竹势飞动楚兰香暗通盍分半席地相扇一瓢风世事非吾分何妨诗自雄
次前韵
相对两衰翁此心无复童幸叨无事坐贫欠有财通菜粥琴书画梅花雪月风黄尘在门外劳隐是英雄
梅山醉後过丹山
醉揖梅花坞意行来佛庐相看如一梦一别又年余话到供无粥笑言园有蔬杯茶出山去拍手谢钟鱼
次前韵示弟?
梅老竹疎疎先人有敝庐偷生俄八十课子尚三余脚软安凭杖牙衰烂煮蔬天犹嫌过分时复病河鱼
次韵王得淦长至
二十四节气来自混元前老息他无分新阳例有缘从教寒又暑惯得海为田此理须看破何妨日当年
正月卄四日到梅山二首
困来禁不住一动亦悠然家事青山外春心白髪前逢人相问岁为客又开年得醉梅花下何妨就石眠梅花草屋边好景得天然梦境闲为上归途倦莫前无情推醉石有分是流年已约重来日白云就醉眠
正月晦日与弟观对酌
聚散等风沙相知要当家弟兄窗下酒世俗眼前花隐去方为福贫驱未有涯明朝吉凶事分付与昏鸦四月三日与家人小酌转官球花因成八句略为花吐气也
红芳销歇後天质最分明剪衬青云薄团成白雪轻官途荣进取时様妄推评本色相看处幽窗不世情
次韵雪窦主同少野见寄
谁肯寄衰翁当年应梦熊知心厪惠远载酒寿扬雄古道今犹在清交老更丰和诗不尽意极目万山中
次韵洛阳秦庆父【名吉】贽见
洛中人物好磊磊实过名和气春浮动清诗玉琢成相逢交义重一笑世情轻问到牡丹外凄然百感生
示王侑翁二首
垂髻已解吟髣髴学何隂暗动梅窗喜遥传桂种心染声毋市井近拙要山林耄矣不成句中间意自深硕果生机在从他剥五隂南山四时面残屋百年心家薄有书种客多成笑林要闲元自老不在卜居深
到西山怀赵景文似诸孤
山屋着孤嫠采薇人更谁寒灯长夜影春帖去年诗後死祗多感独来能几时愿言相劝学西席竚贤师
次韵林芳叔【名廷玉】夜雨立春二首
今春第一雨漠漠隔窗纱莫管妨灯节惟忧酿雪花报晴俄喜鹊吠蚤底嫌蛙不自知年耄随人乐岁华官府年头事山中知未知更新夏正朔依旧汉威仪病脚春扶起归心雨压迟东家未吾厌饱饭细论诗
次韵林国器【名公辅】元夕
世情多异好幻出满城星城市非无色醉乡风亦腥从他儿戏哄输我客眠醒老耳虚鸣处笙歌足自听
次韵张子乔见贶
自笑我何如叨年八十余户门觉老病梅竹护穷居拙计信天鸟残生减水鱼时将一字命仰卧向空书
次韵王得淦和儿【泌】西山所作二首
门径不为深溪山巧带襟老来无过计贫极见初心儿谩煮饥字甥能赓醉唫不羞狂脱?无髪可胜簪亲戚要绸缪其来远有由溪山行可到岁月去难留休问酒无有但将诗应酬春光是堪处不是少年游
次韵王监叔二首
青山绿水乡竹里喜还堂犬窦可曾警雀罗何用张苦诗谁是甫问字我非扬有感飞霞佩相从老不忘古道在山林还从冷处寻醉时诗落纸梦里鹤随琴岁月悠悠外乾坤浩浩心何妨且留住风雨是知音四月五日後圃酴醿芍药侍郎三花盛开醉中成三咏
酴醿忽尽花春与夏交加顷刻当千日风流能几家香樷迷粉蝶曲蔓走青蛇火急要清赏可人归未邪芍药又将开那堪夜雨催密铺萱草衬巧傍牡丹栽省砌休思着扬州曾看来芳菲槩如许俯仰亦悠哉芍药圃中央有花名侍郎丛丛娇翠羽孕孕淡红妆凤阁様如梦鸡冠班自行何当付一醉岁岁有春光
本堂集卷十一

[book_title]卷十二
钦定四库全书
本堂集卷十二
宋　陈着　撰
五言律诗
次韵孙与之【名梦釡】见寄
江山百里余相得肯相疎寄雁苦无便遗鱼俄有书心能谦以下义得兑之初耐久难忘处我将铭陋居
次韵泌雨後
秋来苦淫雨转见我衰残余息朝阳露危生风浪滩病深多梦药凉早入披襌万事有天在随时且放寛
送严心传【名得桂】鄞县学教任满
贤哉昔鲁山心地出芝兰不负义方教相传本色官三年根脚正万里路头寛须信功名事要教人耐看
次韵东方赵孟益游北山寺
潇洒一僧关钱家古墓山云多迷早晚溪濶限忙闲斋鼓青龙麓鱼歌白鹭湾欲吟吟不尽岩溜自潺潺
次韵游南山寺
紫盖矗天开更无山并来脚飞云外去眼到海东回长啸落林叶新题淋壁苔兹游亦奇絶休惜醉徘徊
次王得淦韵
浴出矮檐隂披襟小雨侵坐凉三鼓漏和梦一灯吟自分死中活谁知升与沉明朝书局事奔走岂初心
游鹿苑寺似主僧汉仲章
随人入宝坊一坐到斜阳僧老话多古春来山自香放吟聊走笔乘兴不论觞今日是何日悠然何有乡
谢前人
意行非夙盟一见眼双青欵接生如熟高谈醉易醒夜牀清老梦晨粥洗余腥须践杨梅约重来水月亭送邑宰丁既之【名济】解任置酒取别因赋示
古道转悠悠送君那值秋恶怀心似醉苦语去难留灯雨今宵酒帆风明日舟从今梦相见老眼在心头
送苏松轩路教【名焱】解任
三载多材地一团和气乡蛙池疎道脉蓬岛矗文芒明日归舟稳春风驿路长词林是毡旧此去足翺翔到西峯寺见弟蒙所与僧【照樵】屋诗因次韵
因便入云山相逢话晚年惯吟茅屋下时打葛藤前应世未圆觉无人识圣巅滔滔儿女境犹抱頴师弦
到香山寺似僧能子良
当年真应老【杨禅师封真应大师道场】坐断此名丘交障锁山定曲溪依路流耸肩擎佛迹【寺山西絶顶有寺名佛迹】有脚踏龙头【寺山东有龙头盐场】形胜不可尽平生偿一游
似雪窦西麓庵僧昂蒙钝
已公卓锡地来此一支筇诗话半窗日禅机万竹风悠然相契处付与不言中长揖出门去水流云外空
次韵洞真道士卢致远
虹桥开福地门外任风涛襟带金钟秀根基铁柱牢安心培大枣办手摘蟠桃坐镇江山稳新头立石高
似法椿龄叟
人生契合处信是宿因缘坐到无言外参成有佛前好山非昨日啼鸟又今年带得醉归去醒时风满天
次韵东臯寺主僧见寄
平地起丛林工夫岁月深百吟三教髓一饭十方心惯听人传说闲将梦去寻书来足自慰亦是老知音
次韵弟观留慈云
相擕入翠林聊尔豁尘襟恃熟出家话得闲生梵心凉多却扇坐困倦把诗吟试问虎溪上多情如此深
万寿寺主僧圆监留酒醉中
人世一浮沤时光如瞬流相违十年久偶见两心稠法嗣惊初意香厨出异羞那知年到此不枉少迟留
次韵留友直道士来访
九六荡摩中几人闲处同浮生丝傀儡後计石婆翁事事休休过时时咄咄空何如仙羽健来往傲方蓬
游鹿顶山
兹庵擅佳境一到愿方偿钟鼓江湖笠琴棋水竹房相逢多故旧小憇得清凉自笑因缘浅又催行路忙
次韵僧仁泽【号云梦】
来诗自有师心与晚唐期开我正墙面喜于闻乐脾山林人似许风月事还谁不用盟为社从今是故知洒洒忘家客相逢若有期茶腴参道味诗瘦出饥脾避俗无新计谈空更阿谁吾言太浪荡休遣世人知
又次韵前人
来游大梵天邂逅兴悠然一见新犹故相忘丑亦姸藕花诗有句莲社我无缘不必参禅话诗灯自可传
本堂集卷十二

[book_title]卷十三
钦定四库全书
本堂集卷十三
宋　陈着　撰
七言律诗
次韵孙古岩冬景
腊天风景最无常儿造颠狂亦有方将放雪飞连夜雨欲留晴住一朝霜城头柳色吟边动山曲梅花梦里香身在黄尘三尺外静中无日不春光
次韵单景酴醿
东风先遣白花开坐後妆梳殢镜台雪艳惯逢风落絮云香不到雨成梅下交芍药当堦发高伴金沙上架来珍重美人收拾去春衣分馥雅持盃
浦城外界梨岭西水碓头阻雪三首
小小蓝舆出远林南来长苦路嶔一千里外乡山杳十二月中风雪深清夜到家惟有梦少年触事易酸心须知行止元非我隂六阳三古到今
定海
一夜南风便叶舟天教偿我定川游两崖踞海潮吞脚万石封堤水掉头家家活计鱼鰕市处处欢声鼓笛楼不用丹青状风景逢人且说小杭州
宿灵石方丈【即永固】
偶因尘隙游灵石不觉夷犹到夜深坐到半窗山月影参成一片白云心寒螿着露更相调老叶无风也自吟分得僧牀半僧梦梦阑诗料满山林
谢童志道书
相逢一岁一开怀不奈悤悤两望赊缄口已生愁里棘共灯空结梦中花芳林丹桂君须折厄闰黄杨我自嗟犹喜鄮峯云一叶故教风里到天涯
梦中得诗二句王景云闻之拟成八句来因次韵
浮生谁不爱名成未到头时未是名不意事多人易老知音者少路难行【梦中二句】清闲信是终身福得失须教一念轻林下有家归有日离骚声里听猿声
回家
为嫌客闷转还乡到得还家梦转长密友会疎心欲折贫家事富担难当秋山有态忻新雨风叶无心怨夕阳此景劝君频记取免教诗社报凄凉
张氏馆中早作
小牕一榻清于水亲戚相看话久暌困带诗情投角枕梦随梅伴策霜藜邻家落杵催樵?山寺分钟撼竹栖犯冷披衣卷帘立小丹山在翠楼西
病起
西风唤起眼中仙竹榻饶凉不爱眠数树秋声窗着雨一帘山影屋浮烟案头古帖无完纸壁上焦琴不具弦小摘畦蔬炊脱粟与妻闲说孟光贤
次前韵谢月牕兄见和
人得清闲便是仙秋光堪画欠龙眠泻檐才歇催诗雨入户惊飞落纸烟句与杜陵同中律世无锺子莫知弦籁鸣机动聊相友捧砚犹强武士贤
次韵竹窗兄【名元龙】委顺斋
知君委顺是心铭揭以铭斋岂浪名夜兔晨乌真似梦秋虫春鸟不关情人生未死终归困天道从来不益盈我亦当今知命者请於此处话平生
竹窗兄因猫捕鸡日囚夜纵有诗自怜因次韵
坎止流行不在人人生只合任天真无聊勾践能兴越垂死范睢终相秦病足不妨登上衮颦眉休复效东邻竹窗悟得穷通理虽致狸奴许自新
孟春书怀
老健羲娥不住车东君依様做年华十来日雨洗梅萼一半春风归杏花醉里出门忘故我闲心到处是吾家临溪忽悟前程事流水方生未到涯
赵氏楼偶成
过耳南宫捷奏铃功名宿梦顿呼醒清风席上龟占古细雨楼头鹊语灵袖里珍文称白璧眼中霜頴脱青萍问津当继宣何躅要得人言更妙龄
次前韵谢同楼诸公
凝香画阁昼闻铃唤我真心十倍醒奋臂勇寻西学侣回头愧谢北山灵京华是处薪炊桂旅食何妨实剖萍此去功名如到手也须伏阙疏延龄
入亰到西渡
昨宵北渡今西渡系是离家第二宵诗伴风流勤犯驿櫂郎醉饱健迎潮丈亭浦近邻州接笔架峯迷故里遥得意归来期可数榴花如火照高标
吴宜之【字谊甫】生日以一诗勉之
伍山锺秀出人龙头角峥嵘意气雄须着父兄深责望好从师友细磨礲始勤却是终身福下学方收上达功他日前程相约处杏园多少马头风
游西湖
画溪山入望迷工夫都在禁城西松萝霁蔼羣峯寺杨柳轻风十里堤酒向朱栏楼上买诗从翠馆壁中题都门路迥马蹄困奔得归来醉似泥
过监湖
越城胜境素来夸才入东关分外嘉八百顷荷西子态几千余寺贺君家画屏山色饶烟水丽锦天光落晚霞惜景欲图湖上住钓船泊处是生涯
次韵刘生秋夜郊行
护索郊行秋夜抄无心万籁自悲鸣月林散叶风前下村舍孤灯夜半明暗里家山应在望醉中砧杵不关情归来东榻鸳衾稳应笑词人怨五更
题西四明赵氏书院
他乡久客不堪怀风雨书窗又独来梦恶喜闻莺唤醒归途羞见雁声回望春山色今须好年少时光老易催坎止流行天已定掀髯一笑且衔盃
首夏
花尘絮雪已茫茫一景清和便可量胁霁惊风眠秀麦尾云疎雨健新秧莺啼未怯随春去犬吠相催入夜长酒兴诗情都懒散祗将清梦试藜牀
春残
出门随意踏苍苔过眼时光一笑陪二十四风清绣地两三点雨试轻雷缬空舞絮随春去钿水娇荷闯夏开对景伤心儿女事肝肠无奈只衔盃
乙卯乡贡鹿鸣宴次韵
结髪书痴气吸川壮年才得预宾筵射穿杨叶心何武梦入梅花骨已仙设席肆筵劳送上着鞭跨马欲飞前令君早晚朝天去桃李姸春正耐烟
送胡检閲【名垕】
尘鞅纷纷走畏途眼中得见古璠璵利名抑未有知已骨相虽癯却饱书已把三长修信史应无千斛到清居文章到地此为最凤阁鸾台次第除
吴江县作【保佑六年七月二十七日往镇江考试】
不行浙右已三年却上今秋考试船文禁何妨鸥鹭狎厨供旋得蟹鱼鲜远山浮动太湖浪密树冥蒙小市烟及过长桥风正恶倚篷无语看清天
长桥望湖
太湖缺处束为桥摠把吴中景色包去百里间山独立跨三州地水平交古亭休说曾垂钓长剑何妨更斩蛟欲覔鸱夷无处所如今祗自网船抛
送沿江制使姚橘州尚书【名希得】自金陵赴召三首
自紫岩来百载余我公德量世间无官高也祗如韦布家庆真堪入画图忙处转多闲气象平时惟做实工夫此行当坐经纶阁须念苍生已及肤
阃寄当今第一难三年裘带笑谈间寛扶民力野声乐静压边风江水闲福地有缘锺阜住清朝却诏履星还过家闻说须留憩荷满江洲笋满山
当年赤手战南宫道眼收归造化中欲把一陶成异日已教两度受春风登门英俊知何限着意孤寒却最丰但愿身如秋後菊橘州深处寄深丛
咸淳元年乙丑冬同金陵制幕诸公游旧乌衣巷新来燕堂制参董静字【居烈】有诗因次韵
王谢风流堕渺茫黯然怀旧见新堂山无多树夕阳远梅始一花春意长燕去有时来画屋鹤飞何日到青冈休言枉洒新亭泪犹胜如今似醉乡
云西已矣江东漕司绣春园柱间诗尚存因次韵以写感云【陆云西名献字景思陆佃之後】
柳边桃杏竹边梅尽是先生手自栽旧事已随春梦断新愁偏入老怀来空将满柱留题看无复常花画册开试上层台望秦望乡心禁得杜鹃催
自金陵趋行都过顾城湖三十里水光接天但风逆不可帆午间到银林登陆雨作
沿路连朝天逆吹今朝登陆雨相随自缘寒素例难阻非为老苍私控持山色青青无世变梅花皎皎是心知眼前有景足相遣到阙何妨数日迟
闻伯求弟鞠狱明允今日行刑而雪应祈喜而赋诗
勅香勤雪未如期谁信沉寃在狱扉玉阙晓俞三覆奏瑶妃夜剪六花飞从知刑罚分明处最系天人感应机喜极吾家有宣静眼中琼树转光辉
次韵子苍【名琦】二首
清溪游倦又浮家带雪来观上国华飞檄有声争致藁通闺得荐已攒花立看云雨蛟龙起坐笑春风鸟雀譁好向江湖忙着句回头纶凤出南衙
君学柯山我学家相逢悃幅两无华有缘偶食金陵粟连岁同听玉树花各占路头图展布不随人口鬬喧哗向来平实交相勉笑杀麤心古押衙
次韵史猷父乡集
两贤主礼一般春还是慈湖里曲人久旷忽行知世变相逢交贺见情真发身清苦盟方暖回首荣华迹縂陈更看他年陪菜酒耆英会後接芳尘
嵊县次韵赵主簿
为长於斯愧善羣那当世事日轮云吾宁忤俗少行志谁忍欺民上负君临政可能皆冉季读书均欲致华勲有澹台者良知我嘉惠新诗不敢闻
本堂集卷十三

[book_title]卷十四
钦定四库全书
本堂集卷十四
宋　陈着　撰
七言律诗
嵊县次韵答过客常德慰覔酒
渊明欲学醉阳城种秫无由谩着情渴枕误成颓玉梦空槽宁有滴珠声去寻云岛人非俗吟到雪溪诗转清邻瓮夜赊聊送似知君已洗大苏觥
嵊县解印回家东郭道中
过雪溪前第一湾面前境界尽寛闲犹听人说我知县谁识身知前住山民社三年忧责外家山百里笑声间最堪喜处交情好明月清风心往还
剡民望回再回剡宿陈公岭
夜宿云间第一峯一鸡鸣动万山空薄餐菜饭留中火牢着忙鞵踏上风高处更无尘隔碍满空惟有理玲珑此时此意平生乐山下人谁此乐同
出剡北门道中
晴日烘冬宿扫隂蓝舆伊轧出山深田夫忍冻张旗帐学子忘劳走佩衿三载一余多少过万人相送独何心新官便好观风俗莫道无人识古琴
到徐晚村点木三首
江云薄薄弄秋晴小小蓝舆欵欵行才出晨光山自别稍迂石险垢方清峭崖全是古铜色好鸟畧无京様声林下住家图稳静近来此处亦多争
【阙】　　　　　　出门犹有梦悠扬五更风里秋初旺十里湖边雨亦香才出江头腥满市却行潮脚淖濡裳【阙】
山民垦种不供炊专把山林抵岁支父子风涛关性命官司分付取便宜泽梁无禁是三代竹木有征何待时便尽放寛能几许低头不问只攒眉
甲戌考类试院呈同官
天风吹散朴衣尘奎璧光中预校文老眼可能私李豸公朝正欲第刘蕡平生泾渭岂无见暗室雷霆如有闻一雨快晴秋意好预占太史奏祥云
本堂集卷十四

[book_title]卷十五
钦定四库全书
本堂集卷十五
宋　陈着　撰
七言律诗
次韵梅山弟惠鸡臡
手制鸡臡味可知两书走饷慰穷饥可能夜去闻声舞却效早鸣逃难迟伴宋读书知己久止由为黍愧非宜从今定入餐松约分付饕涎莫再垂
次韵前人醵更生会三首
满天地里暗尘飞老息奄奄一髪危种秫为生姑托醉采薇忍死未忘饥三间书屋鬼神护百两芒鞋风雨知咄咄书空如梦寐龙山谁记有佳期
刼火吹炎海水飞九州同沸釡鱼危有时杜老泪盈把终日顔回面忍饥今古滔滔无限事乾坤纳纳竟何知便教强趁黄花约终恐趦趄罚後期
世变如轮到厄年危魂飞遶万山巅冥心前路追陶令回首中原属汉渊树鹊频惊枝上月醯鸡苟活瓮中天悠悠未是归时节风雨何时复对眠
次前韵示前人
人生不料有今年知汝扶亲走翠巅动脚可能无陷穽保身正合惧冰渊夷伤无奈明归地坎险惟将心靠天岂意老驱几折臂未能扃户日高眠
次韵前人讯余遭蹶之苦
桑榆正要补东隅与子初期继二踈铁马涨尘难着脚霜猿引径各伤肤苦劳筋骨宁非福剥落皮毛不管癯賸欲寄书相慰藉呼儿频问雁来无
避难周姓家独眠偶成
夜宿山家谢主翁安排蓆藁地炉东枕头就借支矶石帕额?防箭隙风酒瓮下眠添古话牛衣中卧有时通老吾看破人间事锦帐牙牀总是空
周翁留饮酒
晓对山翁坐破窗地炉拨火两相忘茆柴酒与人情好萝卜羮和野味长外面干戈何日定前头尺寸逐时量而今难说山居稳飞马穷搜过虎狼
余牀帐为过兵卷去答梅山弟用余韵见寄
一牀破帐护衰翁席卷俄随掠骑东与妇同围肤炭火呼儿排作肉屏风从来不起羊羔想困倒何妨蝶梦通乱世流离多露宿盖头有屋未为空
十一月八日全家避难周姓家终夜以榾柮火用为御寒之具
兽炭银山醉梦乡何如榾柮地炉香微烟暖火权春燠错节盘根傲夜长夙许孤寒陪煖席不将光焰买烘堂风饕雪虐天昏黑独占山家一脉阳
长至日山家偶成
畴昔随班舞御香如今忍冻坐山房台云谁取书黄瑞宫日空舒刺绣光懒把酒盃心自醉闻歌肱枕意何长晚窗闭眼消详易赖有生生不断阳
次韵内兄舒通叟大博【名津】寓云南僧舍
河海翻飞信有由相逢莫学楚囚愁人方椎髻说苏子天把布衣存武侯世变古今张与翕人心造化去中留云南高处应看透许得溪翁入坐不
又次前韵
吁嗟天数不人由举目江河万种愁为厉可无忠义鬼覔封忍见笑谈侯功名只作无时看气节须存险处留归去来辞非浪赋曾知此老此心不
三次书怀
默察天翻地覆由寸心无处着私愁忠唐不复瞻双庙误汉皆知罪五侯牧马入南飞淛水将军遵北感陈留山川满目花如旧邂逅春风可问不
四次寄意
正大从来不径由穷崖今却伴猿愁栖栖宇内知师孔矻矻人前爱说侯昨夜撞钟搜句到他年笼壁把名留崆峒麦熟关时事此意还曾入咏不
闻西兵复至又为逃隐计二首
千村奔走浪尘沙又报西兵沸鼓笳厄会有谁知死所危途无处问生涯孤灯闭户一山雨远梦当书二处家最怕入深饥莫忍难逢流水出胡麻
军屯多似撒星沙夜月犹闻奏月笳尚有空囊随杜甫幸无复壁累王涯草根木实逃生饭石室泥龛到处家天下苍生是谁误当年悔不坏庭麻
中和节寓山庵
小庵亦是小桃源时事方难住更便啼鸟落花忘客主青山流水见因缘得过一日是一日浪说百年谁百年分付妻儿更深避扫岩趺坐学枯禅
二月十八日过邑有感二首
植杖东风立晓寒凄其极目甚穷边黑尘犹暗新焦土青日无光老晦天花凤逢春谁借景杜鹃怀古自啼年吾今且忍须臾死得见生平或有缘
说着时难心亦寒斜阳焦土更无边故家空梦莺花地残户不成蚕麦天造物未应终絶物今年莫省是何年鬰攸独免侵乡校也向斯文要结缘
次韵梅山弟感时四首
吟情本是谢元晖邂逅年来世事非到处望中千甲解无人留日一戈挥杜鹃入洛啼拚死鸿雁辞南去有归浩荡春光千万里孤云叶叶向谁飞
世事滔滔趁多晖仰天咄咄付非非乾坤谁解中撑拄江海方听北指挥风舞南人新万户灰扬西岭旧三归只应天竺孤峯在一自飞来不更飞
春造曾分寸草晖晚经霜雪始知非中心痛事神孤往前面虚名手一挥肯使晓猿随陇笑不烦倦鸟引云归絶粮只管餐松菊赢得身轻入险飞
边将才无日越晖中朝人是李斯非顺流兵马竟掀舞死战规模谁发挥忍看金茎移露去空歌玉树空春归不图世变今如此真与尘埃蠓蚋飞
次韵董伯和名箎二首
事难言处只长吁沸海烹煎一鼎如贫累转添知有命故交自絶本无书仕方见境大槐蚁走不离乡千里鱼已分归农谋半菽尚忧尤岁起秦闾
时难何必苦嗟吁自有山庄只自如行担应擕杏花谱闭门堪着竹林书静观尘外乘风鹤坐看人间减水鱼宇宙平安终有日却从旧卜大门闾
次韵弟观到蔡峯庄
簇簇羣山似铁围中间着屋与山依园多芋栗佐清饮池足芰荷供隐衣畴借搬家牛自跨有时见客鹤先飞未宜回首林丘旧賸把诗脾厌翠微
次韵前人寒食
今年寒食倍心寒不独松楸感涕潜青草遥悲新瘗塜苍梧谁认旧来山人生醉梦乾坤里时节晦暝风雨间只有杜鹃知此意傍云归去又啼还
次韵前人访旧
铁石心肠本自顽着身无所奈时艰仙舟难问桃源洞诗笠聊寻饭颗山道义岂随天地闭风埃不放水云闲相逢休说如今事回首斜阳古汉关
次韵前人伤古
当年天与袴中儿天到如今不与时事变风涛掀地轴军声电雹散雷槌鬼蓝柄国苦相误佛会守城甘自痴旗盖已知随驾去留西太乙更谁欺
次韵前人形役
谁能禅寂效裴休自爱清名慕李舟云露中年开辙迹风波晚岁转船头见花如刺时难痛遇事生根老滞忧但欲渔樵相尔汝怕人知我问来由
春晚课摘茶
玉川子後自吾生自课园中拾晚荣搀雨金芒排世好饱春翠瓣见天成不烦钲鼓腾山噉賸有旗枪战酒兵凤舞赐团今絶想只凭苦硬养幽清
次韵梅山弟感时
翳日腥云?洞尘是虽天做亦由人难禁老泪如囚楚忍托空言写过秦风雪正培阳气脉山林幸有岁寒身功名已付无何有要及余光耕富春
三月卄五日醵饮於西峯寺分韵得因字
牢穿不借踏青晨信与林泉有宿因忙里偶成真率会醉来不省乱离身归途西岭何妨晩吹雨南风正送春烧笋煮茶须再到一山古意要诗人
次韵董声可重五
人事俄随世事殊尚存榴艾伴嘻吁怀沙到处哀新鬼瑞市何时见醉夫荣赐休思当暑葛早衰空感望秋蒲避兵禁恶同儿戏无计能逃急急符
次韵弟观喜雨二首
天勅龙瓢到底倾阿香飞驾会苍冥风霆震叠四溟立宇宙清凉万物醒行蚁知机先畏湿升蜗向上谩遗腥平生霖雨苍生志对景空怀海眼亭
世事纷纷付渺茫且迎雨信看农忙鸠声隔树宿云湿牛影落田新水凉处处丛祠羣卜稼家家蓐食早炊粮及时种得苖青活便觉秋风饭粒香
感时二首
国事如今到底输九天难叩哭穷途精忠无一郭中令异志居多刘寄奴经哨地空如大漠逃生山险甚飞狐回头钟鼎王侯宅今是谁人便豢刍
一点忠忱无处输与滔滔者走危途新声感泣尚书客破镜传盟宫主奴流散莫非中泽雁死亡谁是首丘狐平生师友多黄土吞哭何曾奠束刍
六月六日倪嶴庵坐雨
山外黄尘不到门南风松竹翠纷纷暗中有虎村嘷合夜半闻鷄老睡分带得儿来同坐雨飞归家去欲排云收书忽报今朝喜病女加餐药奏勲
九月十日醵饮丹山
举头又是菊花天走遍山林命苟全忍赋庚寅伤乱世谩书甲子记流年陶篱一醉虚抛久萧寺重游梦觉然今是何时成此会教人平地说神仙
次韵赋南山广莫轩
洗眼来看广莫诗烟霏空翠雨微微四平地上一山起独拄天南羣望归乔木不随兵焰动好云时入寺门飞乾坤浩荡难言处猛拍阑干阁口机
本堂集卷十五

[book_title]卷十六
<集部,别集类,南宋建炎至德佑,本堂集>
钦定四库全书
本堂集卷十六
宋　陈着　撰
七言律诗
次韵梅山弟咏梅
冬塞方严春自通老根芳脉与天融清於僊李月梁上瘦似神苏雪窖中庾岭依然开信早孤山无复课诗工一枝在手驿风远渺渺予怀谁与同
雪中偶成
寒光皓皓照残年方信人间别有天一色村中见流水半乾屋上有炊烟洛人僵卧今谁问塞马飞驰正自便想得南枝梅好在风檐独立思悠然
次韵弟观雪中二首
剪耳严风利似刀吹嘘滕六做功劳大包天地为一色老尽山林无二毛借煖尚能賖绿蚁御寒终不羡裘羔天涯多少穷途客欲寄书南雁影高
万里长天一様云纷纷吹下玉成尘能令下界皆称瑞谁谓南人不识真积冻已多为麦地培汤更办百花春强将光景寛衰老呵手微吟意欠新
送江与人
玉分自海仙奁藜腹新来约束严入手颇忧穷鬼捩收涎已羡老饕餍何妨带甲归庖惯相与调珍助齿甜要识淡中滋味永多加椒酒少施盐
正月四日到张车偶成
晴行半日到张车石路崎岖趁水斜一窟山中成草市数株松下见梅花居民尽老他无事就土为生自有涯谁料如今同沸鼎不时飞鸟涨尘沙
正月五日访王韦轩知府【名槻】东坞真诏道中
晴光欲雪做新元访旧西来第一番十五里行千曲路两三处见数家村山培浮土为田肉涧束湍流有石痕安稳不知危世事更从何处覔桃源
次韵董伯和灯夕有感二首
万灯无复艳端门一簇星球里域春羌调悲酸吹笛社村声祥瑞卖饧人鬼神亦要民心乐山谷聊舒世态颦?好今宵天上月安知时事有陈新
其二
数枝灯火口祠门妆点山中一閧春俚语为求蚕麦福队游多是布荆人强随戏鼓看狂舞忍听嘶鼙入少颦见说九街罗绮地传呼禁夜令方新
次韵董三余【名元龙】约赏月丹瑞香
老仙平日练心丹荏苒光隂百岁间随分种花供冷眼逢人留酒有温顔乾坤只作醒中梦风月何妨忙处闲有约酬春争起舞要看北道破先悭
二月二十五日醉吟
午酒三盃率处真不知门外有风尘溪山花木一帘影兄弟妻孥满屋春万事到头皆有命两间立脚要求仁羲皇以上已难问且作渊明左右人
次韵梅山弟感春
老来危迹感秋蓬万事都归马耳风百五节为春好处两三年在乱离中溅花难禁少陵泪缚柳休辞韩子穷最是残灯风雨夜杜鹘声里梦西东
用前韵记梦中所感
风引归舟远翠蓬转头三见柳花风伤心殆尽王摩诘痛哭真成贾太中尚有鬼神知夜问谁知兄弟坐天穷此时此意无人会放读离骚太乙东
上巳日同弟观张子开会内弟贝端甫家
村环十里即朱陈时节过从气谊真酒味同甘山脉水韭香一洗俗饕尘云南近日偶无事天下几人知此春相对无言无尽意不将桃李着精神
三月五日过云南竺湘家旧轩南轩怀朝儿
忆昨携儿寄小轩儿今何在小轩存唤爹若有褰裳语恋毋犹多泪席痕两树桃花飞痛血一山松影护游魂销凝良久忽如见与我同归家处村
山人送桧植於当门偶感
山人知我岁寒情十里携来老眼醒凿破苍苔方丈地种为门户四时青春寒亦是雪霜意世变从他风雨腥牢立本根须畅茂不施巧结看真形
戊寅三月十一日为桑麦说苦
一年景象在春光底事今年春反常四十日来无点雨二三月里却多霜麦苗病燥饭亏料桑叶死寒蚕絶粮天下苍生不堪命但看人事即隂阳
脾疼大作
夜来宿痼起心脾展转无眠不自支水鸟信天那得饱河鱼作祟却乘饥苦无药力课神效烂煮菜羹为善医造物怕生安乐病时将疾痛甚吾衰
昨方为桑麦为苦今日忽喜得雨
连日南风雨不成今朝忽有洗檐声春膏唤起地元气仁脉流行天本情桑媍惊传二叶迸田翁痴望两岐生穷阎系命皆蚕麦最是难供急急征
闻杜鹃
帝魂旧话是邪非知得安危动处几自出蜀啼随地气直从洛去泄天机春风万古此心在云树千山何日归听到如今转难听恨无双翼与俱飞
与弟观侄津哭伯求弟道茅山泊东林寺坐雨
西来本是趁晴天雨卧东林日似年百念已成沈水石一行直作坐滩船何妨华萼添诗集暂与闍黎结饭缘决意明朝向东去山堂未到已澘然
题雪窦西麓庵
踏遍山南紫翠关转西寻麓更幽闲菊花数本竹边路茅屋几间溪外山巧着轩窻随上下賸留书画在中间是庵信美非吾土自有菟裘足往还
同黄东发提举游仗锡山
十八盘头翠碧函参差檐栋倚嵓崭桑根已换如来座峯顶犹存太白岩地有栗泥堪当饭山无松木独宜杉半天图画风尘外我有新题居士衔
次韵前人食素馄饨
庖手馄饨匪一朝馔虽多品此为高薄施豆腻佐皮软省着椒香防乳消汤饼粗堪相伯仲内包那敢奏功劳还方谨勿传方法要使安贫无妄饕
仗锡山别前人
结约登临百里深流连风雨一窻隂新寒灯火照清梦絶静山林生古音此日与君相别处有天知我不言心归途步步须回首苍壁擎云几万寻
次韵前人取别二首
初心高处欲穷游兀坐书窻七月秋风雨已成贫甫叹山云却为老韩收从来人事有圆阙可是天公分去留正尔无聊负暄立志书忽落剡溪头
云斾吹晴踏翠巅写成诗卷思翻然谁知同赋有齐已人指醉吟为乐天意自源头水中涌语如山色雨余鲜尾貂付分归鸿去欲便寻盟未有缘
黄子羽山长为不及同山行次余别东发别余韵见寄因再用韵以谢二首
文脉丝垂感慨深奎躔今直鄮山隂末流自直狂澜倒独步直成空谷音四海园林春事里一家松竹岁寒心相知不必长相见明月春风处处寻
忆昨追随太史游欠招吟脚共评秋自怜蒲柳难禁老君向桑榆尽可收人物多从危世见山林盍有好诗留和篇忽转云南去便当同行云上头
十月二十四日过弟观寓出莱菔相欵
趁溪茅舍竹篱隂石径如蛇屈曲深吏卒不行烟冷处弟兄聊说岁寒心牀头无酒可归算窻外有鸡留伴吟过午忽修莱菔供悠长滋味在山林
次韵剡张知録名宓见寄
危途盖把隐为师名姓翻嫌世或知栗里已成终老计桐鄊犹记旧游时云山杳杳勤搜便风雨潇潇独寄诗目送心期无别语厚培根本做春枝
留范景山
满天风雨作新正下访劳君一日程长揖不交随俗礼苦言惟有隔年情灯生晕处醒相对犬吠声中心自惊人事难齐时事险聚头时节且迟行
游蔡峯过黄沙坑怀朝儿
入谷崎岖十里程更崎岖处见沙坑幼儿曾记流鸿影老我难忘舐犊情後日早知为死别当时寸步亦同行如今但有东风泪洒入流泉恸失声
溪上嶴
满坡翠竹间梅花梅竹中间住几家本为牛羊安着脚近来狼虎肆磨牙青山緑水成烹鼎白纸乌薪等撒沙邂逅老农聊慰劳且随时刻做生涯
蔡峯似徐鳞卿名攀龙
老志襟怀得丧齐东风吹暖送行藜羣山捧谷云居下一岭分疆水向西有路不来多事马满邨交唱太平鸡主人九十清谈健樽酒留连日又低
三井
两崖削铁上擎空下有灵潭与井同龙出世时磐石透水无低处洞天空余波喷作雷霆怒大旱腾为霖雨功兄弟相携看奇迹脚根牢立险中
董伯和竹溪寓居
三井西边十亩坡与云盘礴傲羲娥危时自说昇平话险地今为安乐窝鱼鼈收溪供草酌竹松临户当花窠故园台榭姑苏问万世从来蚁一柯
次韵徐鳞卿
百罹身世不成家赢得萧萧两鬓华梦想山行三载里绸缪亲谊百年賖苍顔一见如枯柏佳语相延总粲花别後有诗须狎寄莫嫌踏险路谽谺
九月十日乡人醵饮丹山分韵得东字
山光肃肃净杉松草草提携里曲同不是休官住林下无缘问菊到篱东世途险廹闲为福乡谊绸缪醵有功酒散月明多感处牛山故国正西风
示都儿学书
都子方知砚石亲字虽小技盍留神鲁公米帖犹存古王氏兰亭已失真莫事锋鋩多巧鋭要令骨肉两停匀中心端正手圆活此外无方可教人
本堂集卷十六

[book_title]卷十七
钦定四库全书
本堂集卷十七
宋　陈着　撰
七言律诗
次韵戴帅初不赴舟山醵饮二首
吁嗟世事已难言得过重阳强作欢白髪不供新様眼黄花却喜旧儒冠两三杯里意存古四十年前盟未寒青壁丹崖本深窈谁知冷处有人看
危时时节已难得况得知心盍共盃我檄方从风里去君诗却占日前来何须一醉独重九但是相过多几囘门外斜阳送行去眼光飞过碧崔嵬
次韵帅初浙西囘及得新居三首
闻得胥江尚涨沙往来虽便重嗟嗟旧游怕说铜駞棘遗曲难听玉树花满目山川谁是客无情天地若为家栖栖又入西峯下踏破山鞋几两麻
自昔恒河可聚沙今为何日更堪嗟未应絶物从孤竹尚可依人住浣花薄俗久嫌投刺客危时仍重读书家老吾幸有相过便尚得如蓬倚直麻
家有图书便不贫二湾门径碧溪滨山林深密宜今世梅竹婆娑似故人少闭柴门延野叟多营菜圃慰脾神几年役役方休息收放浑如一钓纶
载酒过俞叔可运干夜话
晴边杖履学偷闲十里溪山送入檐门外方争危处路竹间自下旧时帘数杯同醉寒中煖一枕高眠苦後甜何幸诗坛有盟主狎相来往亦何嫌
次韵史芝田来访
珊然环佩下芝山醉梦人间醒眼看三世相家知有後十分谦德似无官骚盟寛与江湖接清气直将星斗干难得相逢容易别因风时得劝加餐
晴郊意行到梅山示弟茝
安排聚首易参差信意行来始是奇山色堪餐饶有菊樵歌相应自成诗危时杯酌旱云雨老境襟期春水澌醉里更无门外话一声寒雁弟兄知
次韵范纯甫【名应发号着林】
与云俱卷出山迟邂逅初寒旺菊时纵欲挿花安得笑无从賖酒若为诗乾坤许濶自多碍风雨又来有故知白首犹存旧乌帽龙山何处渺余思
次韵黄子羽七十自叹
弃瓢巢父固云稀解印陶潜非是非风雨似知人世换溪山自爱主人依归时孤闷有茶屋天地独醒存芰衣我亦岁寒松下草相望百里借春晖
次韵卢致远见示
新春欲洗旧氛埃并竹寻溪试一来冻雨忽交疎霰下严风不放寸云开主人雅量诗相住老客归心梦亦催滑道何妨徐着步袖中金薤不虚囘
次戴帅初以水涨不及赴茂林醵饮重午韵
囘头林谷已云迟心不怀疑遁自肥有菊可寻方觉是无根自乐岂吾非危时一醉便为福好客相过莫放归欲吊湘累波浩渺但须珍重芰荷衣
次韵前人祈雨未应二首
交秋苦雨走疲农惟合投忱洞府龙里社相师凭梵呗山川无语笑盲聋忍教地宝罹枯渇安得天机捷应舂聨日定劳君眼力雨晴只隔望春峯
龙君非是忍忘农一敬初终自见龙雨感通时元有待天分晓处可曾聋雷车怒激腾东海火伞忙收入下舂我辈报神无别事请裁佳句勒霞峯
连山王开诗试子午花【其说曰其叶落花红萼紫心黄其开也殆子末午末以复後则合故得名但於盛暑中见之】四首
三数茎须细捻金圆齐五瓣外红深酷憎媚俗长垂首善处骄阳不动心色变化成丹竈火时开落应土圭针感怀南北多分裂此独全名古到今
嫩緑扶疎红倒垂红间黄染数茎丝牢存本色心为主懒竞时妆面向谁受二气中开正昼当三伏里号炎曦隂崖故国长安路万里倾阳共藿葵
赤日黄尘任涨浮直茎疎叶里垂头金心不逐时妆褪赭面应为世态羞分昼夜间开落凖备离坎气品题优倚栏感物伤怀处何日崔卢入此瓯【此花一名覆金瓯】
低垂不足畏炎氛自是居高避俗喧五瓣圆粘腥血重数丝牢缀蜡心存雅持本色明清昼肯驻残妆媚黑昏林下何人修炼到丹余流入此芳根【修炼人养子午气】
访赵景文不值
见了西山叹复歌老天元不奈人何一身死护松楸活满眼生来兰玉多忍处要如顽铁石平生能定恶风波世间终有安时节细把林泉岁月磨
次韵朱景伯来见【名承孙】
平生四海弟兄之况是乡关见白眉方醉梦中能独醒自离乱後笃相知溪山坎坎劳飞斾风雨潇潇苦说诗老耳不堪闻别话青灯对影复何时
次韵戴帅初见寄二首
胷次玲珑逹事端入山买屋贮清寒奉亲最乐危时见与俗相忘实处看闲辍琴书翻兎册旋添竹树隔牛栏疏衣淡饭门多闭章甫何妨独旧冠
水镜空平取友端频来山外伴酸寒交朋旧在兄弟列古道新交世俗看地近诗筒多便翼月明心事两危栏自家头脑冬烘甚犹幸偷安未毁冠
次韵弟观授学陈子得家
忆昨依依话别端潇潇风雨满山寒去家幸是老亲健坐馆当如初宦看归梦随风扬客袂吟情逐日写诗阑从今稳入林深处涂炭何缘得污冠
赋陈子得书楼
危楼得地着身安冬月烘炎夏气寒木末清风平与接山中本色晩宜看课儿勤读书充架留客高谈袖满阑门外流渠源水活不妨时濯自吾冠
次韵张子开喜雨
甘泽连朝拍稻畴老天着意做今秋虚爨已报生尘甑艰食俄忘淅米矛甽口涨新浮白腻禾头濯莠湿青油疲农欢喜还长叹官已催租不待收
送酒与元春兄
九月风光又一年君家无酒坐无钱翠微虽负菊花约安乐应甘米饮缘举世方争沈醉境谁人能顾独醒贤两从事送聊相谂会取一般平淡天
与延庆老若圭游锡窦仗锡二首
坐断青莲七宝池又携铁锡踏嶔嵜一千丈锡与心照二十里云随步飞崖壁遍留吟墨迹樵刍争看袒红衣山林湖海本无二处处风光属指挥
有意西游万玉峯往来何事太悤悤知心能几片云外囘首应多明月中争供栗泥怀太白终留梨实待兴公从今若枉诗相问我住丹霞水竹丛
同赵景文到梅山弟家
脚力犹支一里间得闲便不知艰难可人本色山林屋避世珍羞芋栗盘来往任教诗眼热笑谈能化老身寒感怀棠棣诗章在试把丝桐櫽括弹
次韵戴帅初见寄
儿造从来自不情百千万变底人惊人生水上浮沤影物论风前乱叶声自笑醉吟空赘传谁知橘影竟无名况今衰老知何用惟有关门答五行
寿同父兄七十二首
光风顔色雪髯鲜已到人间稀有年心好共称生下佛身闲自谓饮中仙安贫真味齐眉馈养善良田高枕眠更看灯宵儿迎妇一家春与月团圆
吾家兄弟笃天伦晩景怡怡仅两人门户相依杏隂旧藩篱不隔棣华春难逢燕夜如今日囘愧鳞年以次身造物倘容顽健在愿为老栎伴庄椿
闲居有感
参差梅竹槿花篱强对溪山傲百罹终日书声清屋气四时蔬食寿家规苦儿知学何妨懒老妇安贫未觉衰无处可修牀下拜门前心事碧天涯
壬午九日有感
修茂堂中九日盃今年无复寿兄来把茰空感同看会挿菊难教一笑开不使犬鸡当厄去却闻鸿雁送声哀浮生忽忽何须感荒草牛山戱马台
出门寄弟覩子得
半年腿卧近方仁一出门来拂濯身交十月天村景好连三日雨晩晴新青山无语自知我黄叶是愁还可人谁信幽居便忘世渔樵亦自有经纶
偶成寄吴竹修【名垓字山甫】
天自高高倚盖斜遑知人事可嗟嗟公移急甚擘张弩私系甚如求破家镇一方浮劳地柱救衆生病办天花万般巧计输平实笑杀当年复壁涯
次韵吴竹修庆余免役
大道荆榛万径斜中间役事?堪嗟私心自分齐编户公法仍条存宦家免把血躯供刻木尚存醒眼傲空花要知天理无穷处风雪严时春有涯
次前韵与前人同舟自城归
夜泊南津梦岸斜老来行役只堪嗟满篷风露五更月残梦溪山百里家蹴起睡奴催纤路坐同吟伴说梅花此归又且深深住澜到中间要见涯
谢前人留宿饮食
芒屩东归日已斜故人留滞岂来嗟数盃烂醉饥时药一枕熟眠安处家湖海友朋多宿草乾坤今古一风花但将无事看时事来往溪山诗未涯
又似前人
薄俗交朋赴字斜可人一见只惊嗟心凭实地应多事诗引清风归一家休看马头秋後叶自培门里岁寒花何时相接从容步遍历山巅与水涯
寄魏倅万初
衣冠古雅御风行为我迟留半日程未盍簪时劳梦寐一倾盖後见生平相看惟有兴亡叹欠死难将出处评囘首梅花古松下忍寒终不惹春情
寄崇福王泽南洲
天地中间澒洞尘山林须是好三分危时安饭僧家鼓浊世清风相国坟老後重来如梦见静中自韵以心闻同游话到溪头别寂寂斜阳淡淡云
本堂集卷十七

[book_title]卷十八
钦定四库全书
本堂集卷十八
宋　陈着　撰
七言律诗
赓吴竹修雪诗二首
寒勒银河不放流幻飞六出眩人眸谁知青女老成手自媚玄冥冬尽头积峻便如羣玉府抛空还作水晶球西湖桥畔孤山上欲访梅花有路不
天将洁白洗纷华谁识人间有叹嗟驴子已无诗客路羔儿偏属武流家惊心玉树伤遗曲囘首琼林忆赐花毕竟纷纷总成幻抱琴无语剡溪涯
次韵戴帅初除夕并寄弟观二首
天如旋磨又今春留得非才未死身浮世生来真逆旅危时老去少同人俗情一夜分寒煖道眼百年无旧新但恐明朝官事动叫嚣隳突满乡邻
兄弟相依久在邻又添一岁话情真梅花素入两年眼椒酒难痊百病身敝帚自珍从衆笑破皮非怪亦多嗔柴门一任风开闭静看争春车马尘
次韵单君范行李中诸诗前数章自道後二章为此人作也八首
心如古井不生澜无奈形骸寄两间老境阳春亦风雪危时明月自江山琴书有旧聊相与门户虽贫未是闲儿女不知何世界欢传花事已烂斑
宇宙中间战血腥不才难应少微星穷顽得寿非三甲老拙无闻况六丁醉後时歌东里曲闲中堪伴北山灵门前总是尘埃事惟有梅花照眼醒
老不能狂心自箕覧观宇宙百非宜沉舟那管帆争水抱瑟难随竽用时秪把书医凭困几闲从龟决访山疑夜来牕下青灯下兀兀无言渺渺思
纷纷万变自鸿荒人事都归梦一塲龚胜余生秪亷里渊明初意岂柴桑山林有味儿亲圃风雨无眠客对牀衰老近来诸事废渔樵倡和是文章
残生光景满腔愁平地江河汹涌流可痛事多周正月不言心有晋春秋俗饕无梦亦寻鹿人饱自歌谁饭牛咄咄向天天莫问方来毕竟几时休
欲言心事鼻先酸冣怕平流亦倒澜尘路争车甘下泽雪毛满镜自南冠高悬古月看时变相与春风到岁寒案有陶诗须细和无鱼归铗不须弹
浮世憧憧为底忙百年光景等风狂乾坤自隘胸襟豁言语无多意思长但觉高歌同夜酌未应别赋写春伤吾侪渐喜无人识自做无名草木香
山林气骨本来癯客气乘时敢阚虚韩愈无医惟赠遣宗元何病岂工书不烦天女梵花散自有乡人傩茢除到底羣邪须一正请师孔祷莫踌躇
次戴帅初与范儿瀹诗
世变纷纷蜂蝶丛人情落落马牛风山林犹喜典型在师友相从义气同坎有亨心方善处兑为丽泽要深穷暮春乐处儿知否好趁曾门咏舞童
同范景山到城西嶴游鹿苑寺
片帆带月趁潮行晓夜三江作住程上塜偶随龎老去过溪忽见远公迎山疑无路亦多路鸟独有声时一声幸自醉归风唤醒斜阳烟草旧花城
留前人处有感
友壻从来义断金旧春一别到如今琴帏絶奏香灯冷花圃犹荒风雨深三夜书窻同话古十年人事百伤心杜鹃只管催归去不道客行有苦吟
城中赴范纯甫酒有感
杜鹃啼断洛阳桥心与萍流絮与飘风雨故都同死梦山林晩景十年饶相逢得醉有今日万事忘言付落潮见说隐居归我里尚堪鸡黍狎招邀
天台徐德源许以谷应借
枯淡生涯寄草莱短供不给甑尘埃吾徒例有絶粮事世俗何从索米来邂逅指囷如鲁肃分明流饭自天台不将乞字书为帖拙语聊於一笑开
次韵杜孟传【名世学】送归剡
天空地濶本无言兎走乌飞自做年老景光隂炊黍外客窻风雨醸梅前事随笑去户门福诗为别来朋友贤河水洋洋山杳杳一声归橹緑杨边
和吴竹修
滔滔世事黯难言忽忽光隂况晩年草野姓名萤爝里江湖消息马风前论交有得无新故处变如常是圣贤何幸相知足磨琢言诗须到赐商边
癸未生日书於本堂
与云俱卷十年强百短难医独命长自有青天看晩节不将白髪换时妆田园活计雨声好湖海醒心山气香得一日闲胜一岁老来免得别思量
次韵吴竹修立秋日
白帝来时赤帝归年年流转不违时书灯有约花先喜庭树无情叶自知楸市谩劳兵後梦蓴乡仅免客中思老躯便动衣裘想胠箧其如穴壁儿
次韵前人贵籴
麦甑凄凉稻尚青粒珠乘急价掀腾市平本易无千斛仓籴良艰且五升长是信天还自活未能送鬼任多憎囘头钟鼓羣峯寺饱饭高眠独有僧
次韵四明孙常州【名嚞字耕寛】
忽忽光隂日隙尘囘头十载两襟分听经偶枉真人驾过首犹怀处士坟危世清风谁一面青山啼鸟自相闻殷懃寄到新诗卷寄字终须问子云
拜先外舅墓坐雨用赵景文韵二首
说着韬翁泪泫然得来展墓及春先松楸旧垄惊如许风雨寒宵坐有缘余味淡交微醉酒囘头流俗未烹鲜明朝又别西山去多少怀思集晩年
卷怀经笥袖名鞭千载隂何暗结缘清似岁寒松独立健於霜晓鹘争先尘埃事与心相避醉梦人看眼亦鲜肯使鸡林浪传去纷纷吟梓不同年
赞前人第四子良汉周岁
昨见初?浴露儿如今又满一年期山林深处寿高木薇蕨清风坐瑞芝试取印来知异日能将字认已多时诸郎自是诗书种嫡出源源分外奇
梅山弟来同饮醉书本堂
谁将糟粕视诗书兄弟何妨做拙儒流水青山同醉处清风明月几归途樵歌相与为吟友草市谁教见瑞夫宇宙如今惟有酒太和楼下渺烟芜
岁首戒子到外家展驾寄内弟竺少博【名滈】
古俗流传重岁新交相来往笃亲亲外家在望无十里内表如今能几人筋力难施身已老形骸不索意方真儿曹能拜何妨遣要使绸缪百世春
二月四日梅山弟留饮
醉中咄咄向空书开眼犹能傲薄夫多事光隂存社栎十年筋力老园芜籓篱吾道难为党衣食诸人未信儒怀抱海深姑寄酒习家池上不同途
春日偶成二首
老景还逢春一番尚能消受自温存蚕寒风雨棃花屋蕨熟人烟桦角村无事课儿多闭户有时见客一开尊旁观莫笑谋生拙元是诗书旧子孙
乌兎催更日夜番独於衰朽尚相存世情富贵鲍鱼肆老眼风流麻鸟村牢立诗肩撑雨屋施营酒料续春尊芒鞋又办游山计我亦兴公不姓孙
用戴帅初韵寄孙常州
溪遶山围杨柳遮战蜗国里退闲家儿孙满眼堂千卷宾客多贤馆五花立脚东臯看倚鸟囘头温水笑跳蟇相知惟有诗相寄便羽一封三印斜
送丹山主者周东隐
飞来峯头飞铁锡一坐八载丹霞岑山林成隂饕眼浅议论近古咻机深白云泊对不留迹明日行空是归心可无坡翁捝戒老试听重新钟鼓音
夜酌丹山
石路深深着梵宫緑隂截断出尘红春风杖履闲忙外明月山林醒醉中有酒何须白莲社无诗可入碧纱笼归途自有儿扶笑不用过溪劳远公
东隐退永固龄叟留之慈云西堂
识破机关便出林满天刼火可能侵水流不去青山影风雨俱高白鹤心物外弟兄相契合眼中世界几浮沈是知处处虚西榻难得慈云一片隂
拜赵端斋墓有感而书
流俗滔滔逐乱尘典刑卓卓老宗臣山川在眼孤忠泪风雨无家一梦身及奠生刍吾已晚忍看宿草自成春方来世事谁能料须认分兵护墓人
咏孙常州飞蓬亭
藕花池上竹梅隂一舣中间用意深画舫规模供燕适虚舟世界看浮沉快风未信千帆福逆水难凭百丈心惟有此蓬飞已定更无惊浪怒涛侵
过仙山咏孙松磵新庵
雅怀欲友汉刘樊巧筑廜?压大兰檐宿白云山气重门无赤日树隂寒少年自得老成趣危世难如肥遁安下界黄尘从扰扰不妨高枕梦邯郸
甲申夏到仗锡忆戊寅秋同黄东发游
布袜青鞋共踏云七年往事不堪论湖山宿草梦?到风雨秋灯诗卷存後死犹能传耆旧平生相属老儿孙老禅携手经行处薄采芷兰招楚原
暇日偶成
天赐衰年一屋清住深不接过门声带泥笋角烧易熟得雨芥心批又生山与云深时弄色鸟乘春旺自呼名谁能计较方来事粥料何妨逐日营
夏五再游慈云
青山屏遶碧溪湾不是闲身欲到难好客易招才隔水先茔在望莫凭栏三盃便是人间福半榻聊分物外安扶醉有儿归路稳不妨风露旧南冠
诗似来石门同少野
山林危世是亨途道眼相逢菜味腴愈契大颠非为佛坡知老印本来儒携晴雪瀑藤花路话旧青灯栢子炉万事已抛松枕外不妨姓字落江湖
用帅初韵谢其爱我之意
锦云忽把老瞳遮寿语何为及我家怕说庚寅赋湘芷谩书甲子谱桃花长途交骛鼠为虎孤迹偷生蛇放蟇人世到今何足问桑榆况已日西斜
本堂集卷十八

[book_title]卷十九
钦定四库全书
本堂集卷十九
宋　陈着　撰
七言律诗
兄弟醵饮访雪航次弟观二首
天女多年为散花晚年来此寄年华贫因好客甘如荠诗解醒人苦似茶入室谩为云作主开窻惟许月通家有时得句忙题处满壁淋漓字湿鸦
梦断天边飞佩霞短筇松路趁溪斜归鸦山外烟如画过雁云间雪欲花跌宕琴书谁我辈承平钟鼓自僧家从今载酒须同醉兄已头童弟髪华
偶成
生计何曾问有无心安便是邵尧夫搀春菜奉清饕味耐冻梅呈本相癯闭户茶香浮雪屋推窻山影落氷壶终朝幸自无他事忽听儿童报索租
游慈云
老怀不与世情便才说闲行兴翼然微湿易乾沙软路大寒却煖雪晴天未曾到寺香先妙底用寻梅山自姸笑问松边人立石汝知今日是何年
次儿瀹以年字韵呈喜而又赋
一诗未足见儿贤意气中间颇蔼然忠厚人家宜有後乱离时世始知天老怀信汝穷须逹俗眼从渠丑傲姸培得根深花自茂莫将今日看他年
深瀹既聚用先前韵示之并示侄溥
吾将语女女来前勿听吾言藐藐然君子最难端造处人心易失本来天须知妻系家兴废自有人分行丑妍三世一门诗礼在莫教春意有穷年
游慈云
晓日烘晴一白曦青鞋踏滑叩禅扉千山流瀑溪声活二麦涵滋野色肥僵卧不妨晴又出兴来谁肯夜空归弟兄欢笑儿扶醉满袖新诗下翠微
次韵赵景文见寄怀亲
薄俗滔滔逐水流谁能古意两绸缪白云终日静相向紫气有时来更留啼鸟已呼春到了醉驴曾记旧游不山林乐事输君早未遇仙炊已转头
七十见梅有 感
万木多由冬折磨孤根却做老生涯寒心欲吐知谁主瘦?相依有自家祗许江南鸿雁见肯教春後蝶蜂譁风吹不断西湖梦一曲从他月落笳
送单君范赴汪西臯馆
溪水沄沄云出山行边意思自相关欲从杖履吾已老犹喜诗书君未闲道脉不随多事去文风似放一分还纷纷世变忘言外春在西臯花柳间
次儿生日八句示之
祖心流庆我生儿说与吾儿初诞时吉梦觉来珠蚌拆喜声浮动玉麟知如今弱冠归妻後此是平生进德基自有季方家様在一门诗礼要扶持
凝光亭偶成
一寸春晖直万金谁能白发系花隂燕莺已付新春耳蚕麦犹关活世心坐到夕阳如梦寐看来时事只沈吟满风吹面忘怀处何日何人更似今
梅山弟池边醉吟
两冈衔口水流唇茅屋三间松四邻花影落池尘外境鸟声喜客静中春生涯已付桑林旧活句还随菜酒新滋味悠长有兄弟不知山外更何人
弟观喜董稼山至有诗因次韵二首
苍狗白衣纷过云到头故我始为真山林高看平沈世风雨难摧独乐春时出苦言医俗耳多培好事寿闲身仰天咄咄今何日百里相过有若人
误辱高轩访子云须知我自是元真石心已落千寻海霜鬓难留一髪春门外道途新旧眼兵前朋友死生身如今聚首休轻别他日黄金枉铸人
次弟观与龄叟诗
雪窦飞来一片云寺门兴起緫由身钟鱼饭衆有今日钲鼓粥神多信人两阁眼空风黑夜四山手植雨青春我今亦是陶潜辈三笑图中就写真
八句呈董稼山
楼阁高虚压翠微诗囊酒檐答春晖山环水抱花相映天濶云开鹤自飞已有新隂共醉卧何妨清话放迟归浮生难得如今日囘首人间万事非
别龄叟八句
翠竹黄花曲曲香中间犹有太平腔淡交一饭云山鉢诗梦对牀风雨窻忽动归心随晚策尚留醉兴寄春缸闲行除到禅关外牢闭柴门学老龎
次韵黄长孺
人情相得古来难肯遡溪山伴退闲潇洒风流屏缛外和平气味琴瑟间鹊巢自爱居南国鹤帐从教怨北山只恐杜鹃声梦里与云飞去欲飞还
长孺因吾二诗有负米分邻之语因又次韵饯其归二首
声气相投玉应金花前话到翠成隂一清门户无同脉万古诗书可立心母子要知乌哺反夫妻应感白头吟若言相谂早须觉难得青春长似今
纷纷薄俗事轻唇自喜衰年德有邻危世孤儿华髪母归舟百里碧波春不因噬指感怀切肯学呕心搜句新娯舞慈庭应细说丹山笋蕨正宜人
次韵黄虚谷
弓招消息下幽京羣起张弮不受檠衰朽分为林下物英雄谁取彀中名坐看年少抟双翼争把时銛驱五兵万事要终方可见休凭水到说渠成
答范景山昼诗见意
緑隂门外涨黄尘来往清风自可人契濶一尊灯雨旧平安数字麦寒春闲居有味何妨拙古道无情却耐贫漠漠水云山隔断何时王翰卜为邻
次韵弟观晚春风雨
天正宜晴却又非云顽未是放开时可曾路滑官移缓但觉山寒农务迟风雨颠狂如醉汉乾坤正大亦嬉儿隂阳自有人调燮牢闭柴门只自规
次韵石秀叔闻莺
分得天机自动簧与春相约不参商无情有态眉如画是曲非腔口尚黄公子旧呼归梦境友生新好出村庄山窻诗客先听处写入乌丝句亦香
次韵侄溥到云南外家囘
二竹家传发亦微眼中难问是和非诗书事冷官符快韦布形枯缯户肥儿戱仙楼空梦见老过颠岭只愁归山溪亦有不平处终日喧声水战矶
四月八日携子侄到上乘偶成
白首犹堪数里行相过一笑见山堂残僧门径静於夜新夏林塘煖自凉且借吟牀娯半日何妨归笠戴斜阳我来岂敢辞筋力先陇松楸倚寺劳
次韵长儿生日示诸弟
吾爱吾儿责望儿终身实处看平时夫妻琴瑟方为顺伯仲埙篪便是诗要向鲁邹中进步先从曾闵上求知酒边见汝倾心句不觉摇头笑脱颐
用弟观韵二首
住世光隂晓日霜浮生谁弱又谁强干戈时节贫差稳诗礼人家话亦香何用移文来北陇可能把酒博西凉妻无愠见儿堪教门外从他沸一铛
粉儿乳子等蓬麻书种精神见始哑自分闲居培玉树无心劳役?金沙如龙当有腾高日何恙能侵积庆家乳哺薄乖随勿药番成点浪记涂鸦
季秋入城郡人迎鲍王有感
满城呵道涨黄尘仪卫森严亚玉宸幕帟游魂勲阀旧鼓笳杀气谱家新西风儿戱知何世末俗民心只有神元坐僧窻增感慨梁公已矣更谁人
次弟观与雪航韵
老友姑从方外求危时亦可少纾忧笑图难赘余人契病室应关一世愁饭淡是缘终有味故山虽好莫囘头满航雪意偿无价住色空中足应酬
次弟观为陈子得纳妇别李亲家
马头姻缔熟相寻谁识清交旧绂簪泽底李无门望态村中陈有世婚心别来得见百罹後坐到忘言两意深醉里送君何所有嚼梅花碎写成吟
侄溥生男命曰迎孙取迎长之意且为方来期也因赋八句时乙酉腊月二十六日
应梦熊祥月又圆以迎命汝岂徒然迟之蓐卧十朝後恰似阳来一日前极处逢生天意在长孙得嫡祖心传相期他日成人事复见升平要着鞭
次单君范遗次儿韵效鲁直体
世变不常有隂晴吾道由来自坦平安得天资白受采要凭学力浊为清三日刮目迎逊吕一月坐春盍孔程便须从今加鞭去庶免辕越辙幽并
次韵梅竹潭见示
曾携古调坐琴清独有知心老灭明百拙相安无异政三年一信自同情绥强粗祖太丘实宰社终慙户牖平桃李春风重囘首谁知倚树有新盟
次韵夜坐
山林分老不求官梅月窻深耐坐寒浮世人如春梦乱明晨事作宿缘看膝边灯火心相付眉里盃盘量自寛睡去醒来朝复暮百年如此是平安
单君范过西臯迂途来访一诗道别
老境途迎作梦看出门相送是愁端分携不去有心在长揖无言囘首难雾雨暗山家信远春风吹笋客心寒儒生例是多劳役幸得琴书路尚寛
送同少野赴华藏寺【在常州】二首【有父年已八十】
絮?蒙头太白峯忽然霹雳起虚空遯庵强出本心退荼毒高迁好様同南北云山十年梦东西浙水一家风无边福量如何说龙象都归禽纵中
落花流水去帆孤风雨交情奈老夫诗屋知谁共云月笑图和我入江湖千山遮眼梦自到万笠传身书可无家有寿翁垂百岁尚因归省及桑榆
次前人韵以寄
流俗谁能问故知殷懃书信驿同驱古心地老天荒日闲意风来月往时交一臂间机尚失隔千里外会难期从今要识相思瘦认取青山槁木枝
本堂集卷十九

[book_title]卷二十
钦定四库全书
本堂集卷二十
宋　陈着　撰
七言律诗
期归生日
当年分得月中胎八岁精神愈觉开小学路头方谨入平生根脚要深培家贫只问子贤否父老何妨兄教来须识此身关系大莫如流俗趁波颓
次韵女淑寿兄诗
道韫生来亦谢芝解吟今有寿兄诗着行布字银钩细熔意成辞金薤垂义气流行亲手足笑风吹到老须眉自家儿女能如此一味清甘足养颐
又用韵示长兄
向来枯卉亦生芝种学才深可瑞时语海方知蜗井浅培风当使翼云垂可能任运如彭泽也要名家似蜀眉理义本来非外铄自求两字盍观颐
丙戌五月朔闲坐偶成
石火光中见岁华溪云深处寄生涯诗书屋下无嬉具桑竹窻前有美花抝境日增多活媿嚣尘天与一贫遮乾坤自隘乡邻好犹得开门守故家
宿天寜寺偶成
参差新复古禅关残树踈篁百亩闲清晓轩窻初雨过黄尘城市自深山一家暂付客天外半榻?分僧夏间犹有故人相访问到无言处是时难
因闲坐偶成韵谢黄虚谷
梦曾骑马到京华老矣盟鸥寄水涯囘首故人多宿草攅眉晚节自寒花南风谩把初心鼓西日难将只手遮犹有穷吟谁管领何时王翰作邻家
次韵黄长孺
玉润深惭氷未清午轩盃酒见人情艰难方识山林味亲戚还兼朋友盟安用白头伤世变又看黄叶报秋成羡君燕奉潘舆处淡泊中间礼乐声
用长孺七夕韵
炳炳双星从古然滔滔多话到今传渺茫河上曾无事醉梦人间自并缘妄不易袪姑立我巧如可乞岂为天痴儿甘受三年诈独有崔生此语贤
七月望郡庠赋秋声诗且欲不犯题字及见所作良可发笑因赋二首示诸儿
天教少昊管金行发越清商妙莫名万宇虚凉机自动千林摇落气难平怒为伍子潮江吼细入欧公夜壁鸣冣是幽窻多戏处数声唳月雁南征
气应商声惨又清人间难听亦难名非神非鬼洞庭乐为鹤为风淝水兵老叶自吟高处调寒螀相趁閙中鸣西风机?年年事分付与天心自平
次吴竹修寄泽南洲韵
君客蓬壖偶滞留我寻菊伴枉经由翠微轻失相逢笑白髪堪禁几别愁只为交情如管鲍未能忘物似聃周何妨重约论文酒尚有橙黄橘緑秋
次韵梅山弟
挂画烧香书满前风标清出剡溪源平坡肘腋眠牛陇小屋规模放鹤园外事任如黄叶寂闲心暗与白云论应须参到希夷处自是三峯直下孙
卢竹溪得处士号邑伊有诗卢以其唱及其自和来求余次韵
梦破邯郸百念齐长汀西畔半分溪护符清出黄冠品承命荣加紫诏泥径捷更谁疑晩节山居有客侈新题老吾亦是三峯裔何逹相逢有子兮
儿侄辈为燕老集石秀叔以诗来和之二首
身是书中老仆童布衣不遡马头风虽无二顷资穷巷犹有三峯着睡翁虚室谩留庄叟白新诗忽见相州红危时流俗滔滔去铁石心肠独我同
白发扶携緑发迎今为何日自欢声任供觞豆人情便存古门庭俗眼惊寿语相期滋我愧醉吟多感有儿赓但令里曲皆知孝此酒何殊考叔羮
丙戌十一月十六日迎孙试周八句
杏林深处长孙枝春意烘堂看试儿?硬不移匍匐手语迟厚养粹凝姿喜开三世瑶环瑞满望重闱白髪慈与汝家传双色笔文章得力岂无时
吴竹修以诗寄次韵以复
避世归来星一周小丹山下剡溪头风尘满眼醒如醉宇宙关心笑亦愁书几日听诸子业菜畦时共老妻游吟鞭倘践相过约鸡黍犹能食仲由
用前韵似龄叟
蚤岁雄心撼不周晩年归老契禅游肯除酒戒容元亮欲答梅花愧子由隐几云山长在眼出门风雪又囘头元宵有约慈云阁灯火能无感旧愁
赞王来山爱竹祠前枯竹再生
清护祠香立翠痕谁知活处发霜痕生生与善相为脉节节是仁皆可根方信虚中含造化何妨直下长儿孙更须就此封培去千亩成隂百世门
次韵崇福老泽南洲
邯郸枕上梦囘身景照窻前醉卧人山别是天迟放晩鸟知何世早呼春乾坤大事三缄外湖海清交一笑新此去莫嫌来往密免教云树两驰神
示梅山弟八句
浮世蘧庐付一呀诗书余沥子孙家两池分受高低水四岸量栽次第花笑傲溪山如故旧招邀云月共生涯相逢数酌春风酒不信人间有战蜗
次韵古竹亭
卷收湖海入高怀勘破人间蛇影盃老骨耐看寒後柏古心相沃渴中梅何妨风日同清美不怕山云碍往来多少诗香播牙颊夕阳移酒坐兰苔
和息庵呈蒙山韵
象骖来自海之濆何幸相逢孤独园好句不妨诗共屋戱言敢及赋名坤江湖自有清风调云月难招流俗魂千里文章本同味几时尊酒细重论
诗送读易堂张碧窻之扬
占得资身话柄高六鳌岛上足逍遥南风又送飞霞佩北道相期明月桥要坐虎皮专易说肯携凤侣共吹箫此行直上青霄去不比闲纒鹤背腰
呈龄叟
寥寥古道独开门一见无言心自闻别後黄尘留四月坐来清雨洗三分鳞鳞秧活方吞水翼翼山飞欲舞云此景此生如此酒证明耐久有南薰
留西山
老惫无如汗枕何起看玉宇泻银河残山剩水凄凉甚明月清风感怆多无计闭门遮外事真成开眼梦南柯坐来不觉东方白又是余生一夜过
赠平原师妙觉归温州
喝破炎尘一锡飞迂程千里访衰迟袖中明月无时价面上清风似故知契顺何求惟勇义参寥欲去且谈诗便应立脚五山顶未死相闻倘有期
次韵赵寄庵【名应龙】
家住黄沙緑水湾功名土苴任天悭顾瞻宇宙惊多碍收卷江湖憇一闲处子声容心自铁太公年几鬓才斑老来难得重相见明月清风处处山
见雪
冯夷老手妙庄严一色工夫一夜添统卷山河还太极平抛珠玉到穷阎瘦吟相谂梅寒苦渴饮何妨秫冻甜黄竹方哀籴方涌幸犹三白是丰占
次黄长孺元夕韵
流俗谁知运会元逢塲作戱逐时论梅花簪烛行呼野竹叶装巾醉舞村幸是深山寛夜禁苦无佳月破天昏鳌山盛事当年梦老不禁寒早闭门
上乘展墓示子侄
吾行荷谢老天公不放南来送雨风筇杖步前皆雅兴梅花香底欠诗工尘埃辟易青山外丘陇凄凉落照中一片初心分付处儿孙他日记衰翁
次韵卢致远祈雨喜应
四郊多少出云山六月如何得雨悭天意茫茫知否外秋成岌岌有无间人非稼穑谁为命职在蛟龙可听闲终藉精忱起灵蛰鹤骖带得夜瓢还
次韵内侄竺稷留别
外家忠厚世多才挑辔相过一笑开珍重年光记亲戚绵延义脉到云来後生要积为山篑前事休论覆水盃榾柮炉头好情话莫冲风雪便轻囘
避难雪窦之西坑游西麓庵
山间筑屋占西坡小小规模净似磨两壁鼓钟来雪窦四围松竹护云窝轩窻有趣高僧远门户无遮俗客多我寄前林时一到未知风月意云何
戴时芳【名方】时可【名宾兴】学子吴叔度【名汉】文可【名应奎】载酒西坑劳苦
惊魂何事到西坑岂是三生愿欲偿两寺鼓钟醒客梦一村草木助吟香人情物变多时様水色山光自古妆我本无何鄊里住仰天俯地两茫茫
次韵赵景文见寄
十载扃门白髪翁一丝飞毒忽纒胸浮云随讋惊雷散跃铁终逃刼火熔尚有先庐供手实幸叨儒籍免身佣关津本不违风月来往何妨信一筇
次韵似前人
山居随意旋添成截断人间利欲心兰茁不妨虚室白松苗如见旧氊青书痴面目唾亦笑酒圣风流心自醒闲里光隂天下乐谁知此处是思亭
次韵弟观似单君范
聚忽如萍散忽云今朝得见满腔春诗书有味兵前友官府无名天上人相对两穷清白日不交一语到红尘梅花纸帐寒初试尽可留连示病身
早起诵邵尧夫诗
二十年前尘路忙如今都住寂寥乡梅花时节溪山好菜粥人家门户香否往泰来天外事早眠晏起枕中方案头只有尧夫集参得透时滋味长
收芋偶成
数窠岷紫破穷搜珍重留为老齿羞粒饭如拳饶地力糁羮得手擅风流家贫自合勤多种晩岁何当饱一收囘首人间剑炊米谁知煨烬有炉头
本堂集卷二十

[book_title]卷二十一
<集部,别集类,南宋建炎至德佑,本堂集>
钦定四库全书
本堂集卷二十一
宋　陈着　撰
七言律诗
西窗与弟侄戴时芳酌酒
一檐晴色好相陪可意人能几度来便觉酒香随笑动共将书气拓尘开有生盍作无生看未晩何妨到晩回安得分时皆是趣停云归鸟亦悠哉
次韵龄叟
儒生自是分当穷老退非干势不容并日莫留馋半菽余生休说夀三松眼中落落同人少脚底竞竞坎险重惟有灵山老吟友暗中心事两云龙
次韵里人纾愤
浮生分付四休休自谓眉间絶点愁鹤在鸡羣空有志鸿罹鱼网莫抽头妄灾勿药终须喜坎难维心底用忧荣辱两忘饶落魄何妨痛饮学巢由
余生日闷中示诸儿
吾今七十有七岁多事多忧多病余举室忍贫馋煮字长儿留远梦收书券逋积滞泥中兽户计偷生釡里鱼囘首当年有今日苟延如此要何如
次韵少野
古调难逢锺子期近交秪数已公诗家风自别闲相侣心事无涯话有时草木味中犹着我荆榛樷里更同谁衰年如许会能几俯仰悠悠云水知
次韵戴帅初赠铜山寺主僧若珣
忆昔曾寻紫翠堆转头非旧几年来僧檐蔓草几成树佛座莲花半缬苔忽自吟边飞锡到再从空里抱山开江湖总是风光地应世因缘第一囘
赋胡贵常【名立道】所寓西楼
早挟台山紫翠光来栖高处足徜徉浮云相伴身为客落月应同梦到乡雁笛入帘饶独唱凤箫在袖待双翔拍怀湖海何妨共傥许扶携上大牀
次韵弟茝醉中示弟观二首
六十家婆八十翁此心无事便融融肉香韭甲磁盆内蝶梦梅花纸帐中自道乾坤无俯仰谁知否泰是穷通出门一笑春风阔孤鹤横天忽自东
斑发朱顔楚秀翁陶陶乐意与天融凌虚长啸天无际耐静高眠日过中茅屋生涯消几许梅花气味最相通诗书风日何妨共载酒归来自甬东
寄史景正教授【名蒙卿】
物表楼前话一番晨星落落破痴昏诗书非事口儒学韦布不知身相门壹是古心交耐友多将新意发陈言吾今老矣难重会川泳云飞有子孙
次韵赵景文絶粮
赤峤归来似梦中春风满面扫儒穷祗愁不祭鬼成馁那问乏供儿哭空饥卧何妨专雪屋清贫消得唤氷翁浮生总是闲烦恼天已安排十二宫
送女清适寜海胡氏囘次韵弟观游净慈诗写情
自恨当年许嫁轻临岐悲哽不能声痛肠恃酒翻多病险道登天仅得晴女欲有家生世事谁知与父别时情是虽壻玉孙堪抱南望云山泪自倾
赠黄长孺奉母还家
潘御纡从灵绪乡箫吟欢动喜还堂诗书余泽心犹古桃李春风话亦香卜筑已投山契分奉甘先与菜商量行边好语须听取去却来时後会长
送别单君范
寒山曾约醉梅香桃李花时愿始偿四海旧交知有几三年一见去何忙春光自好别情恶老语无多赠意长送到溪头重囘首东风吹不住垂杨
次韵弟茝客怀
竹洲西畔緑杨隂一别春光直到今老境不生贫富梦浮云应识去来心神明官府颂声满风月弟兄诗味深归办山中红米饭古来流水一长琴
次韵西山寺主清月
一居西崦一东溟扩落乾坤本不扃古月凄凉惟有梦清风来往了无形翩然好语真心白终是当年老眼青握手笑谈明日事雪亭庭畔緑杨汀
次韵胡景参制机【名三首】见寿二首
倚囊仙叟付良姻一实交孚畧具文共喜寿高堪托蔓自怜莸臭不投薰移?幸免劳都督问字何妨过子云月峡霞峯总奇絶闲中相望足为羣
南风吹笠走长须一曲新诗一幅书虎榜陈人有韩愈鹤山佳壻得肩吾行年八十死将俟求活须臾计已踈慙愧珍羞贶初度忽忘门户是穷儒
次韵曹久可【名汉炎】见寄
古道难知薄俗新穷途别语记城闉君携夙学长湖塾我寄残生农望春相见笑谈虽未准一诗来往尚堪论出门凝眺空销黯流水行云冷看人
次韵吴应奎解嘲
两别因循久酿疑其余老病骨累累心铭自勒家庭苦手绠曾援坎井危吠雪有声非我累仰天无愧要相知交情须看寒松栢傲尽春风桃李时
次前韵吴山甫解嘲
望春山下剡溪湄穷处无?甚系累竹会依然思二阮苖凶行矣入三危枭声只合闻而睡蛇影堪期逹者知试问流空千古月过云妨得几何时
雪寒
巫山云女欲囘车滕六留云布玉华流水不氷翻有气老梅虽冻自宜花幸逃僵死榆关戍相伴饥眠草屋家种麦已迟天岂恝一声晴意晓檐鸦
为龄叟作
多年坐镇翠微西钟鼓声中好品题见大不嫌山寺小立高应笑世人低扫莓苔地皆新筑倚竹梅窻是退栖最与老天相狎处无边风月省提携
元夕醉梅山弟家
行年八十病余身梅坞留连率见真花到诗家方吐气酒无菜飣不成春世情风雨妨归路古道山林有主人珍重此时相得处弟兄门外是浮尘
次前韵
为吾大患为吾身假合将来认作真乌兎有谁相与老燕莺於我已非春再生未死客中客万事无闻人外人独有梅花尚知己不妨一醉且同尘
梅山弟家醉中
僵寒危病分泉台谁料今犹事酒盃可是食羊供未足祗缘韲瓮唤教囘紫荆老树死中活棠棣春花笑处开儿辈不知身是赘劝飡云母寿方来
次前韵
得闲处处是春台分付浮生水上盃诗酒未为知瘦杜箪瓢元不误顔囘无情宇宙今犹古有脚隂阳阖又开世变何穷故如此只将方寸靠云来
偶成
乌飞兎走傲崑仑人世浮浮托命根孤竹仅留三亩宅桑麻方见一枝孙云相迎送话诗客风自闭开无事门适意手攀檐外柳旁观抚掌笑游魂
次韵陈晟【字用之】别瀹
世态悠悠合与分人生总是一浮云瘦来凄恻来东野妙墨淋漓恍右军棠峤别时如梦寐竹林何日共朝曛吾今耄矣虽多感风月相期未厌闻
重阳坐邑中旅舍
秃鬓萧萧八十翁为谁留滞客檐中有诗不赋满城雨无酒禁当吹?风与菊相迎还自笑看萸欲健莫知穷囘头戱马台何处万里秋声有过鸿
次韵单君范
驹隙光隂自古留眉头底用着闲愁人生枕上皆槐国世事棊中几奕秋为子孙谋惟蠧简有风月处即菟裘醉多醒语不觉晓何处钟声出梵楼
次韵梅山弟晴中大观
默默融融内自观纷纷籍籍外何关托言鹏化未为大相与鸢飞方是闲万古乾坤全易上四时风月小诗间天寒一步不轻动秖为梅花费往还
十月十二日到慈云见去岁与龄叟诗因次韵
短筇敲路又投西满眼皆诗不用题风撼树声如海怒天铺雪意放云低自怜白髪貂裘敝欲借红炉纸帐栖记取年年此时节两翁一醉笑扶携
次韵张子华寄示正月四日与其兄及俞叔可兄弟四人会饮诗
两家昆弟贺正来投辖留连肯放囘恰第四朝春正好合三百岁老相陪有光西洛菜羮社同醉东坡蕉叶盃何似添侬八十一呼为五老共徘徊
次前韵戱似
喜逢新岁
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>