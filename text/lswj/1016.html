<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="诗文别集。元王恽著。其长子王公孺辑编。一百卷。全称《秋涧先生大全文集》。卷首有明弘治十一年(1498)车玺序、王恽小像。全书前七十七卷皆为各体诗、文,包括颂赋一卷、乐府(词、曲)四卷。后二十三卷中,包括《承华事略》二卷,乃裕宗在东宫时所撰进,裕宗深重其书,令诸皇孙传观;《中堂事纪》三卷,载中统元年(1260)九月在燕京随中书省官赴开平会议至明年九月复回燕京之时,于时政记录极详,可补史缺;《乌台笔补》十卷,系任监察御史时所辑御史台故事;《玉堂嘉话》八卷,乃追忆在翰林时期之见闻,谈论文章得失、典制沿革等。《四">
<title>秋涧集_王恽_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">秋涧集</span> <br/>
          作者： <span class="inputVal" id="bkauthor">王恽</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]694748</span> <br/>
          说明： <span class="inputVal" id="bkdec">诗文别集。元王恽著。其长子王公孺辑编。一百卷。全称《秋涧先生大全文集》。卷首有明弘治十一年(1498)车玺序、王恽小像。全书前七十七卷皆为各体诗、文,包括颂赋一卷、乐府(词、曲)四卷。后二十三卷中,包括《承华事略》二卷,乃裕宗在东宫时所撰进,裕宗深重其书,令诸皇孙传观;《中堂事纪》三卷,载中统元年(1260)九月在燕京随中书省官赴开平会议至明年九月复回燕京之时,于时政记录极详,可补史缺;《乌台笔补》十卷,系任监察御史时所辑御史台故事;《玉堂嘉话》八卷,乃追忆在翰林时期之见闻,谈论文章得失、典制沿革等。《四库全书总目》谓:“恽文章源出元好问,故其波澜意度,皆不失前人矩矱。诗篇笔力坚浑,亦能嗣响其师。论事诸作,有关时政者,尤为疏畅详明,了如指掌。史称恽有才干,殆非虚语,不止词藻之工也。”清顾嗣立评曰:“秋涧诗,才气横溢,欲驰骋唐宋大家间;然所存过多,颇少持择,必痛加芟削,则精彩愈见。”(《元诗选》)有明弘治刊本(《四部丛刊》影印)、《四库全书》所收两淮马裕家藏本、清康熙《中州名贤文表内集》本(题《王文定公秋涧集六卷》)。《元诗选》初集录其诗二百零四首。</span> <br/>
          封面： <span class="inputVal" id="bkimg">Z_19205.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]秋涧集
[book_author]王恽
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]694748
[book_dec]诗文别集。元王恽著。其长子王公孺辑编。一百卷。全称《秋涧先生大全文集》。卷首有明弘治十一年(1498)车玺序、王恽小像。全书前七十七卷皆为各体诗、文,包括颂赋一卷、乐府(词、曲)四卷。后二十三卷中,包括《承华事略》二卷,乃裕宗在东宫时所撰进,裕宗深重其书,令诸皇孙传观;《中堂事纪》三卷,载中统元年(1260)九月在燕京随中书省官赴开平会议至明年九月复回燕京之时,于时政记录极详,可补史缺;《乌台笔补》十卷,系任监察御史时所辑御史台故事;《玉堂嘉话》八卷,乃追忆在翰林时期之见闻,谈论文章得失、典制沿革等。《四库全书总目》谓:“恽文章源出元好问,故其波澜意度,皆不失前人矩矱。诗篇笔力坚浑,亦能嗣响其师。论事诸作,有关时政者,尤为疏畅详明,了如指掌。史称恽有才干,殆非虚语,不止词藻之工也。”清顾嗣立评曰:“秋涧诗,才气横溢,欲驰骋唐宋大家间;然所存过多,颇少持择,必痛加芟削,则精彩愈见。”(《元诗选》)有明弘治刊本(《四部丛刊》影印)、《四库全书》所收两淮马裕家藏本、清康熙《中州名贤文表内集》本(题《王文定公秋涧集六卷》)。《元诗选》初集录其诗二百零四首。
[book_img]Z_19205.jpg


[book_title]提要
钦定四库全书　　　　　集部五
秋涧集　　　　　　　　别集类四【元】
提要
【臣】等谨案秋涧集一百卷元王恽撰恽字仲谋汲县人世祖时官翰林学士承旨事迹具元史本传恽文章自谓学於元好问故其波澜意度皆不失前人矩矱诗篇笔力坚浑亦能嗣响遗山史称恽有材干集中关系政治诸作尤为疏达详明了如指掌其集凡诗文七十七卷又承华事略二卷乃裕宗在东宫时所撰以进者裕宗甚喜其言令诸皇孙传观焉中堂事纪三卷载中统元年九月在燕京随中书省官赴开平议事至明年九月复回燕京之事於时政缀録极详可补史阙乌台笔补十卷乃为监察御史时所辑御史台故事玉堂嘉话八卷则至元戊子所作乃追记在翰林日所闻见者凡文章得失典制沿革皆彚而録之甚称精核所谓辽金不当为载记之说尤为平允後托克托等以宋辽金三史并修实本其说其明於史法亦非杨维桢诸人固执偏见所及也乾隆四十六年十月恭校上
总纂官【臣】纪昀【臣】陆锡熊【臣】孙士毅
总校　官【臣】陆费墀

[book_title]卷一
钦定四库全书
秋涧集卷一
元　王恽　撰
颂
中统神武颂【并序】
维二年春王正月逆璮悖负天恩扞我大刑裒奸株顽啸凶东土於是命将致讨天戈一麾不五月而克清大憝兹盖皇帝陛下寅奉天心布昭神武睿智足临有征无战故也昔肃宗中兴唐室而元结献颂用歌大业垂示无极臣恽忝属太史亲覩盛事颂声不作咎将曷归敢缀缉所闻谨撰中统神武颂一首凡千有一百二十四字虽辞理未应庶几神武仁圣之德铿鍧炳燿播宣金石振一代之徽烈也万冀微诚仰蒙天听臣恽惶惧昧死拜手稽首而献颂曰
皇帝践阼粤维三年万灵清跸廼狩于燕曰寒而寒曰燠而燠百度修明朝廷清肃东截海表西亘庸濮悉臣悉贡罔不率服时维逆璮祸心久纒再世鸱张颛征擅权奄殿全齐厉阶泗涟煮盐涸海铲铜夷山地夥物衆蘖芽其间懵恃奸嚚海波可田背胁疽根怒而自鞭时徼边功外示忠惓警我宋急骑通甘泉帝以德御听之诚然再命不庭秽彰溥天浪骇鲸奔拟腾百川投袂东来盗我西偏天意有在聚而歼旃皇帝神武不震不愆燎我神鼎烹此小鲜命将兴师策出万全方叔召虎爪牙利宣爰命宗王相臣是丞颛彼封拜虎符发兵赫赫禁旅犀甲熊旌相臣曰璧维周之祯气盖一世徐方震惊皇帝曰嘻殱厥渠魁胁从罔惩既誓我师鋭莫与争贼谓我怯虿蜂来乘一战而退旷怀自矜谁以有待孤城自婴皇帝曰嘻璮不时下我民是恫武略神机运之渊衷相与谋谟丞相天泽乃拜稽首贼出下筹狶突于苙不死何求缭以巨堙毕克于秋帝曰元老壮哉谋猷其往视师代予以休马首既东零雨其蒙精彩一变气吐而虹万杵一动月晕而墉山断外援水防内通高垒深沟俟其自毙日压贼营云颓死气贼势既窘魄褫心悸鼠拔其牙兽奔厥角斧偃螳濳锋推蝟缩七月壬戌环陴内讧贼伺我隙悉甲来攻万死幸脱突我梯冲相史相赵出奇无穷既败而壁衆犹啸凶迨其癸酉有星蓬蓬騞若矢石妖声堕空因之出降羣凶率同彼狡狂卒不知所图衔窭鼠窜自投于湖宛转不死可知其愚童子执戈缚之以趋比枭逆首磔裂其躯并取同恶牵挛就诛林林部曲面缚俟死皇帝曰噫皆朕赤子若蠢何知一从先旨解甲投戈纵归田里东际海壖西逾胶济杀气一空欢声四起既定历城东趣广固比傅城下降幡内竖凡厥士女无或畏惧取彼逆属取其府库市肆农耕按堵如故累累妇妾婉婉弱龄三木囊头来献阙庭既令市朝咸即厥刑尽颁所获大犒将旅稛载驩呼各归禁伍劳我元臣其安尔所视我民政衮阙则补肆赦东方皇恩斯溥録我阵殁恤我孤苦旧染惟新各安尔土皇帝曰噫??历城横燎凶干戈所历复其租歛惠赐谷帛拯其昏垫阴伏阳开乾旋坤奠海岱重清一出圣筭奄奄北风讋而远窜威憺蛮陬东夷来献盖代称觞万口交庆再拜稽首皇帝神圣天锡勇智万邦以正亿万斯年受天明命皇帝孝友敦序九族有爵有土煌煌车服终岁燕赐克谐克睦带砺山河与天齐福皇帝睿哲别白忠直天赉虎臣左辅右弼孰敢予侮为天立极皇帝圣慈约法好生奚取八辟三章更轻大狱之起寜失不经如璮之诛万死何容罪止一族余无所从汉制党锢唐兴罗织滥及无辜惨莫之惕天地大德曰生曰植致讨已来帷天是则吾皇之心尧仁舜德海宇熙熙春台夀域羣臣归美度越前古唐平淮西汉灭吴楚以今方之其烈斯钜规规孝景计诛臣错岌岌宪宗皇咨于度兵纒四载吴缚于愬惟此齐功五月而成断以睿筭畀之戎衡皇帝执谦弗居弗处宗庙之灵将士之助敢告成功于考于祖祀事载【阙】牲牢钟虡树羽崇牙应田县鼔肃雝和鸣先祖是听神灵曰都嗣皇之英持盈之德守成之能保我丕祚万福是膺夀等南山不骞不崩小臣眷眷职司述称属辞比事献芹之诚亲覩盛事拭目太平渊嘿无言咎将孰胜冒昧狂斐触犯雷霆敢摭舆议用垂颂声
赋
蛾眉砚赋【并序】
余家所役二砚研磨有年殆与瓦砾不异书生作计朝夕笔研间所用若是欲善其事而不能也宜矣乙卯春偶得是砚於贩夫之手质名于谱盖歙石蛾眉之种也噫岂天诱愚衷将为文字之祥邪抑亦有数自王氏而发潜德之光耶遂笔而赋焉其辞曰
嘿斋主人行年廿有九日从事于翰墨将游心于道囿家畜二砚形模老丑研磨岁深埃尘瓦缶叹材石之莫遇偶见授于野叟发此秘藏殆天所诱归予之月卯插其斗从吾囊之羞澁喜溪光之照牖其质圆以古其色緑而黝鬼掷滈璧镜蚀秦纽太初之面目已露元气之肧胎未剖涵玉德之余润监金声于一扣其閲人多矣几墨翻於醉?也肌理细腻丰而不蔀顾溪痕之隐然旋摩挲而无有雪浪翻江映日光走其莹滑温纯之德诚砚中之琼玖也若夫苍文上横眉妩初就浓抹远山濯如春柳其横云却月之状又似开乎成都之画手质名于谱兹歙石蛾眉之右也予想夫龙山之英歙溪之浏醖醸几年种此奇秀信神物之有归不图为嘿斋座中之友也当其书幌昼明笔耕而耨一嘘泫然云蒸雾凑试墨花於春融觉松风之泻窦纵未洒蔷薇之春露听此亦足以醒张颠之宿酒也相期百年以介尔夀砚兮砚兮汝名虽异傥浮于寔兮终有愧于屋漏故东坡有云澁不拒笔滑不褪墨兹乃砚之佳焉又何必鸜其目而凤其咮也耶
茹野菊赋【并序】
丙寅春三月予以司明告病避忌食物无可供嚼啮者家人辈采菊芽为蔬考之图经味甘平疗风热于头目极顺适也遂笔而赋之其辞曰
蹇予投劾而来归兮守先人之故庐日闭关而却扫兮殆幽潜之不殊视外物其敝屣兮将游心於圣书何庖?之远戒兮几釡中之生鱼嗟肉食其无相兮喜盘蔬之有余洁我晨羞出於不虞拥案未前露香满裾童子哑然而告予曰兹野菊之方苗适采撷于林墟考之图经食有益于头颅也若夫春芽翠茁芳茎碧腴汤沃苦尽鼎调气濡甘涌舌本味欺园蔬拉晚菘以为友役春蒲而作奴贮空腹而不厌恐落英之不如彼寒花之可爱寄高情于一壶纵傲睨乎秋霜踰佳晨而日踈此方腾藉春阳中拆而敷收微生於全体供野人之所需吾乃沥芳馨而三咽觉眼花之扫除其气平夷其乐舒徐岂一杯之野馥等悦人之豢刍虽草木之诳口亦因兹而起予世有啖糠核而瓠肥厌梁肉而黑癯岂非适於口而心苦濡以膏而体劬吾知甘菲薄以自乐能充悦其体肤既而隐几冥坐心明志虚佳境翛然恍与梦俱以神为马以凥为舁既发轫于菊潭或弭节于山隅访渊明於栗里寻天台之隐居然後鼓东南之归枻追散人於江湖觉而赋之犹足以续离骚而吊三闾也
未央瓦砚赋【赠终南李链师和甫】
斗直寅日维酉栩栩蝶化梦入灵囿觉而扣门有来玄叟投我天砚形圜色黝鬼掷滈璧镜蚀秦纽文章郁嵂蛟蟠虺走以长乐无极而言乃汉殿烬余之瓦首也当其炎运天开禹卑秦陋未央屹建长乐丕构体紫极之圆方壮神丽於九有俾子孙无复加于後也若夫万叠云浮跨凌天宇鳞影参差鳌背掀举琼缀檐牙香团桂树倒景激日驭之光流润浥金茎之露耸万?之衣冠荫千秋之歌舞砺太华而带河渭谓斯瓦之贞固天落妖彗一扫而去咄尔微质归复其土何千岁而不化偶野人之与遇今归乎我又系厥数摩挲汉月碧花灿吐似喜余之主也试玄蛟兮海运泻松风于牕户滑不墨褪澁不笔拒然复其天则御阳【周宣王宫名】之耳孙较其古乃铜雀之鼻祖彼鸜其眼而罗其纹咮则凤而形则【阙】用或【阙】　　奚足取是不若兹瓦之【阙】　而【阙】
屋廕生聚帡幪霜雪蔽亏风雨是则用
得其所付大任于汝也岂其棐几呈材辞客与伍处虽失宜其功尚溥鍜我銛锋藉汝涵湑乞英灵於班马监兴亡于今古大书特书犹足以旌朱游而削张禹也道士顾笑吾子其为我赋之
三峰晴雪赋【并序】
乙亥岁冬十一月余以守吏将事自蒲抵华仓皇待命于尘坌间望三峰晴雪焕烂高洁皜不可尚已顾而自怜岂胜惭秽适与左山商公遇于祠南柏行间归作是赋以寄其词曰
华於衆岳峻极莫之京兮三峰絶观松雪益其清兮倒景旁射银阙烂峥嵘兮仙掌翻空灏爽下青冥兮岂玉井莲芳仙游拥霓旌兮巨灵变现咤崑丘之琼兮金天移仗敞瑶华之宫兮冷飇吹而不灭海月照还空兮轩豁呈露何物外之雄兮又如螭蟠之老子与希夷之钜公朗出天表饮太泉而游封中兮安得杖仙人之九节登神丘之崇兮问真源于白帝追二公之踪兮胡一行而作吏抢尘土之容兮对清都而不克往世故驱以东兮掉尘鞅而北骛刺梗满吾胸兮望岳神而三叹归梦挂岩松兮纵灵移之罔诮独不愧于躬兮归而赋之吾言固夸犹足以为执热者之清风也
熙春阮赋【并序】
玄晖上人得隆德故合余材斵而为阮因以熙春目之亦文殊之义也至元戊寅春同甯尹端甫刘御史叔谦赵太博彦伯坐心远轩师为鼓緑水悲风二曲清越悲壮坐客感叹兴亡有怆然于怀者师请予赋之其辞曰
天新雨风日妍心与闲会境趣静便拉旷怀之逸士过雪庵之老禅歛袂危坐添炉注笺於是出桂阮调素弦控朏月而当抱抚筠柱之横骈师曰兹熙春之断余偶丝之而清圆者也遂鼓一再行清越悲壮如泉咽水底风行樾间翛翛兮欲断而复作淙淙兮似漱而还湲铿尔擿铜丸之韵凄兮聆高树之蝉又如游士骋说劒歌去燕何辞气之从横激太清而沈羽渊客乃呀然而惊惨然而悲信乎物之感人有不期然而然者想老徽之般乐荡侈魄以无前厌华阳之湫隘敞楼居而致仙海鳌首拚金鹏翼骞郁鼎莲之香雾锁月殿之婵娟荫千秋之歌舞夀艮岳而不骞俄龙移而鼎去继金亡而阁迁殆露盘之声折怅秋风而涕澘兴废一瞬两朝百年委繁华於野草锁莽苑之荒烟咄此木之何幸遇幽人之达观纳须弥于芥子寓余哀于一弹犹足以舞鱼龙于海曲洗亡?之愁顔也呜呼噫嘻向之使人凛而悲者物讵能动于人哉人之哀乐妄为物之所牵不知太虚寥寥既寂而玄唯此理之嘿识何繁华废兴之足叹师曰子其为我赋之吾欲秋月当户松风满轩写仲容之别操合清商而洞宣使云阴蔽空古鹤下蹮走商延於濮上掩新声於师涓也
吊亷将军墓赋【并序】
三代而下功利之说兴人臣擅恃功能鲜以礼让为?者观颇挟勲内忿忸居人下加诸彼不浅乎相如引车避嫌有犯无校盖出天禀粹然处之为非艰至颇闻先急一言遽能握髪数罪受责门庭在将臣为寔难若将军者可谓不远而复得无祗悔之义哉遂摛文以吊辞曰
涉滹沱而北骛兮遇常山之故城何高丘之突兀兮郁劒气之峥嵘野人指而告予曰此亷将军之封陵也人与骨而尘朽兮义於粲乎日星遂陈辞而吊古兮命仆夫以停征呜呼休哉昔伯禹之所以圣兮始不伐而不矜秦誓之所以经兮善悔过而胥盟观战?之多士兮依稀犹三代之英惟功利之时尚兮天理有时而蔽明能不远而复初兮其惟赵之亷卿方?都之中立兮资内附而兵精颇分阃而秉钺兮腾茂实而蜚英声梁从随而楚讋兮燕弭伏而齐并时有以卜将军之意气兮殆雷动而满盈遽相臣之出右兮何发言之盈庭几肉餧而食甘兮奋两虎之必争及聆先急之一言兮辄弭耳而服膺复顿颡而悔过兮折节负赎罪之荆在引车而不必多兮将臣及此所以为古今之难能也逮汉起而帝称兮礼饮至而策勲何诸将之失度兮至击柱而纷纭安得将军从容为一言兮解贩缯屠狗之棼彼臣濬之冒窒兮加充浑之贪蒙诧吴平於帝前兮互贪天而为己功安得将军涤易其褊薄兮俾无成而有终嗟鄂?之列公兮挟勲劳而凌帝宗纵私忿而无忌兮一堕夫臣子之恭安得将军北面而同列兮以中和之气销悍戾于未然之胸也虽哀之而不能鍳兮文空言其奚庸繄慨慕其耿光兮日三省乎微躬荡吾伯夷之隘兮扩乎穆公之容希前贤而同升兮负骥尾而竭忠虽断断而无他兮庶几廪廪德让君子之风冲山烟而暮去抚鸣剑兮增雄
登常山故城赋
我登常山心慨叹兮断城连络蛇陈蜿兮忆当全盛两汉间兮万井歌吹鱼龙渊兮椎埋剑击习俗然兮光沈响絶夫何言兮有怀古人秉心延兮交如余耳始足贤兮烈如顔袁抗伪燕兮垂光竹帛星日悬兮壮哉子龙屋而祀兮胆气满躯勇夫志兮贼瞒臣汉得所事兮天理在人一符契兮千载仰止初无异兮谅彼有立忠与义兮
鹤媒赋【并序】
中统二年予在上都掌记中堂客有负青障挟长【阙】二鹤驯于後以廪继来请问其役曰以鹤取鹿者也呜呼鹤善类也喙虽长不鈎銛以噬爪虽巨无?指以攫而於麀伏容有忮害其如人之不仁何至元壬午偶与礼部王兄子晃因话及此慨然有感曰今人以智计相倾内险外易者何殊於鹤之取鹿也作鹤媒赋其辞曰
万物者元气之盗气之灵者莫人若也既役物而君之其忍以盗作智而为得计乎如絓尘草间图鹧絜地胔纸求蜂叶城网雉盗物矜雄此何足异以智猎愚理固宜然用愚戕愚斯则不仁之极也鹤本善类与物无忮飞翔寥廓仙游之骥教之羽舞已违元性诈以摽鹿遂戕彼命是则鹤之善人则用而险之返有过於机穽也鹤了不知鹿终弗悟岁供庖厨皆鹤之故何殊人心内险外易以诈假仁显比阴忌将取彼有则必姑与彼昏不知日狎而伍一落其机投足无所诚何异以鹤而媒取也吾然後知物之显暴者既得预而防之愚而深中者尤不可玩而侮也示我同志笔而赋之
元猿赋【并序效庾开府体】
至元十七年二月己卯清明日陪经略助祭丞相忠武公墓适嗣侯平章稽自静江笼致是猿以献西溪王通议命余赋之以纪奇观其辞曰
宝符之野滹沱奫沦人初乐岁华新岘山正有堕泪感走马远出西州门映堂堦之碧草陪开府之严禋覩万物之来享宛有胜于攸闻繄尔猿之黑质尚其性之能驯素面掌许玄裳若纁尻不识尾臂长于身一动一静既恒且仁涧饮岩栖有彝有伦木方华而不折菜视熟而呼分思全生于物表时隐见於冬春三峡秋月九嶷暮云雪啸烟啼子从母奔动射者伤弓之惨惊山人应聘之轮哀枫林之逐客助永夜之沾巾其或隐挂虚壁幽寻窈冥避羣猱之喧躁悟善恶之难并去王孙而夐絶诚可爱而靡可憎也故或者谓衰周之士夫从昭王而南征痛胶船之不返化若类而成羣恐此事之戃慌伊谁问诸水滨淡夕阳于平野送归鞍之逡巡偶吐辞而为赋念此物之贞纯或体玄而尚寂要择善而相亲以升木而取喻庶有感於斯文
蟠木山赋
丁亥之冬夜气清淑梦游石林万玉崷崪明日与客步
入李叟【叟字希贤】之塾燎炉却寒有蟠者木轮囷离奇大属吾目负之与归而为秋涧坐中之物其为状也左抱右拥或叠或洼蹄股交峙口鼻互呀於是抉洞穴振泥沙分岭嶂翦杈枒坳者壑突者丫去朽剔蠧磨光出华丹丘赤城凌空散霞不知沇洑於地中者几年一旦听吾喙之横夸若乃峰顶改色涌云倒悬岩崦层出峡门洞穿刻画嫫母与施并妍其磊落盘错自一成而有足观也咄此怪供强名曰山然为幸也盖有大于是焉不腐而为朽壤不化而为飞烟收槁梧于爨下遇中郎而获全荫居华屋之底植立几席之前耸太华三峰之秀有象江六石之坚终日与伍似非偶然徙倚苍精之盖摩挲白鹿之巅何澹僻之苦乐掇衆人之所捐吾爱夫始贱而终贵先汚而後蠲出神奇于腐朽蜕凡骨而得仙者也噫以静而致夀者山之性随帝而出震者木之权唯动静之交见浑体用於一源吾固衰谢拙于变迁以静为乐以安为便藏吾所别之器浩吾固有之天守介节而不易庶兹蟠之可镌安时处顺出艮震两者之间不然造物者怜其不材辞翦伐而终天年其将与恽周旋孰得恶而舍旃客曰汝言虽夸以山木而较之似不胶于一偏子其为我赋之若足以折诡辩於庄叟发新意于老泉也
秋涧集卷一

[book_title]卷二
钦定四库全书
秋涧集卷二
元　王恽　撰
五言古诗【四言间亦附见】
拜奠鲁文宪王庙二十八韵
丕承固云烈嗣王幼而冲嬉戏翦桐事安知多难冲公乎居斯时岌岌遵渚鸿外谤流四国内疑丛一躬负扆令百辟天心昭懿忠想当假寐际寅亮天地工陈诰开治源奠迁营洛宫南服静海波东征殄元凶吐握下白屋宪章矢渊衷罄单一德圣思兼三王功及夫就臣位畏脊何匑匑制作方万古世道仍污隆至今丰镐间凛有三代风飨以宫悬乐报之不为丰宣父称大哲寤寐云从龙垂老无复梦慨焉吾道穷丹青见遗像皜皜日在空臣子知所止仰之余敬恭悠悠苍姬下辅相业不同论思机务地典调簿书丛岂其世务棼经权有违从顾惟大臣体一节贵始终伊公狼狈间不失体与容几几两赤舄俨立如岱宗我尝集衆美一言蔽其中至公絶贪私廓与天人通作诗庶补衮九章一华虫精诚有来格寒云动龟蒙
拜奠宣圣林墓
庭训堕渺茫师授悖严诫羌予不惑年行已得夷隘今岁客东鲁佀为神所介驾言逐秋风得展阙里拜遥遥鲁甸余汶水走湍濑凭轼望云林郁郁佳气靉齐庄趋两楹奠献成孤酹岿然三圣封仰止高泰岱恨生千年後今夕备扫洒披云覩天日太极开一画彼苍讵能言谆谆圣为代三纲与九法范围无内外君臣以之定乾坤以之泰东周不可为述作万世赖藐聆徇铎音元化雷雨解敬想燕居容金声锵玉佩当时七十子授受俨如待凤兮鸣几时诸子沸秋籁一朱乱红紫百谷茷稊稗愚者甘下达诞者乐语怪韫藏宝康瓠斡弃清庙鼎明伦得不泯而有六经在天高孰可阶一气包厚载兹道固难言嘿契心有会胸中九云梦吞纳失蔕芥循循善诱辞师也书之带缅怀伯禽业郁郁文献最三柦张公室霸功炽而忲一奢去无复荒陵余石獬煌煌天乙孙肤敏半冠带德博庆自修道大世能迈金尼贯元精泗波来远派汪濊一圣海不随梁木坏归侍金丝堂摄齐闻謦欬恍如到帝所钧天广乐备洗我两耳聪肉味忘一嘬咏归写遗音风雅变鄘?一箪老东家吾知其乐大迟迟不忍去寒日下苍桧
陪总管陈公肇祀商少师比干庙
元化形万彚浩浩无时无云何忠贞气大畀先生躯念昔有殷季天步移独夫淫酗荡祀典下民为毒痡所崇尽奸回启遯箕子奴师保乃云尔余敢编其须炎炎鹿台火已兆明珠襦先生岂不知蔓草不可图顾亲叔父尊以位仍三孤强谏诚我任剖心不为瘉自靖暨杀身要之宗社扶所以宣父笔三仁同一途繄公存亡间所系重有殊堂堂柱天手能絷火德乌当时戡黎兵所侵良及肤周虽彼苍眷加翼十乱谟令其谏少行终鄙西人居称师止观政安取商郊车一朝叹云亡宗国随之墟丹诚皎白日余烈光八区卒尔来代臣大节知所趋呜呼介士叹万万狂童且今来二千载殷周两榛芜巍然一丘土高与西山俱清霜九月节肇祀陪干旟肃拜列阶下精爽动佩裾世道有沦丧一忠千万谀商歌振林樾日下悲风徂
拟韩子秋怀十一首
出郭行时稼秋风正薿薿临川閲逝波浩浩去不已富贵来几时及此行乐耳把酒对西山坐看秋云起天矫化龙蛇异状纷莫似世态初不殊傥来安可恃我怀拔俗标干霄仰逸轨酒酣歌呜呜振衣私自喜
秋风拂庭柯物意自含悴松柏抱贞心表表岁寒地长年岂致养易衰匪自恣浩浩一气中所禀盖殊异人尤物之灵要以天爵贵
天运健不息君子戒靡曼读书下梗塞饥饿充藿饭造道苦不深纷华非所愿秋风动黄鹄千里奚足叹风涛北溟鲲变化抟九万大邦易为仁郁郁文献半出处贵有时莫遣夜鹤怨
揽衣起秋早露气清淩淩偶书秋怀篇悮笔成苍蝇吾言固不佞未免人屡憎圣域有坦途学步高山陵寻源有灵槎临池弄鮋罾我生恐不偶鄙事从多能
虚室生夜白清露发鹤警空庭海月上爱此良夕永今年苦烦歊似值苛政猛盼盼秋风来汲深持短绠庭菊被焚燎脱祸乃差幸朝来有佳色一笑倚轩屏
露丛低寒花促织泣暮景呼儿曝羣书趂此秋日炯弊帚享千金利途竞纎梗二者昧所思厥病失坐骋既悟前日非敢事子渊请
长夜苦漫漫长空星斗暗商歌南山翁遗佚有余憾只知享高明曾何恤鬼瞰而我独於世滋味嚼蜡淡畏途足风波汹汹洪水滥濯足尚云可浣缨岂宜暂此身矧虚舟敢不慎简?天心幸私我书史日与勘庶还浩浩天禾害家储甔
残暑不肯退秋阳丽庭轩静观消长理警此岁月奔成功嘿嘿去天道何曾言敛衣坐一室书帙散我前开卷饫至味忘却盘中餐最爱归去辞隽嚼了一篇作者古不少文字浩万千感君固穷节当年亦辛酸遥持酒一瓢同醉东篱边九原不可作念之终岁年
青竹不耐暑索寞衆叶乾白露下天字洗此青琅玕风枝簌余润暗满佳菊团依依南飞鹊遶枝择所安感时赋秋怀古井翻晴澜我生分已定安用智走丸出门安所之呼儿解征鞍
闭门秋月上静院围虫声幽人掩窻卧一室翻虚明四序倏以周代谢何其诚物华有盛衰天地从虚盈君子顺所履持身严五兵牛羊旦旦伐山木何以荣所慎独处际心荡韩卢令
离离壠上禾望望日攸好不勤耘耔功秀实苦不早西风卷黄云收获走隣保荒田弃足惜揠之速其槁致役贵厥初无为宋人道
九日和渊明诗韵
九日天气好淡游无友生怀哉旷达士爱此佳节名野迥秋山高远目增双明手把霜菊枝吟泛风叶声人生天地间强矫无百龄岁月不我与大川日东倾且酌一尊酒遗彼五鼎荣满挹风露香陶我醉後情遇坎且复止吾器期晚成
今岁节序晚天气秋夏交衰草伴佳菊藉暖亦後凋居闲爱节物不辞远升高川澄涵鴈影空旷暖微霄举觞酧时人尘坌乃尔劳中间百年集龟卜将日焦何如遗世士空杯乐亦陶得酒且欢喜谁能保来朝
寒雀叹
闲庭有遗粒寒雀往还飞盼睐傍无人翔集下疎篱一啄复四顾虑为物所闚幽人负暄坐玩之淡忘机一笑拂衣起羣惊向空归因之感吾生分外非所期富贵倘侥幸何殊鸟惊疑吾侪以义荣先贤有良规
观葬者有感走笔为赋
西邻送丧车前後余百人少壮亦歔欷老大尤悲辛殡归焄蒿里奄忽随沙尘逝者长悠悠魄散还苍旻存者但追悼簠簋时空陈人生天地间变化朝菌新冥冥夜台下念之伤心神大限百岁止忧喜还相因况且不满百忍使忧纒身青春不至岁月波注轮有醸不来饮负此头上巾
自喻
吾性懒且拙置书未尝观兴来一披读暂涉意已阑因伤中道画勉力鞭使前奈彼外物诱既往辄复还年来天与幸缪当函文间朝昏迫童课未免亲书编开缄三叹息知学今十年虽传失自习所得亦已偏正如乘跛马十步九踬颠引领望圣域尺绠汲丈泉有时寻坠绪意会亦惬然务敏修乃来自弃诚可怜譬彼执铫鎒缓治榛芜田纵弗曰收熟犹愈埋荒烟进进久不辍功岂止百?九原虽不复圣道具蹄筌尧舜等人耳悉自学至焉从兹自发药浩浩还吾天
改葬冥漠君
买树植中唐下锸得髐骨生世何为者何年此埋没周身瓦作棺上有刼灰覆黄泥满髑髅麦枕余故物神奇到腐朽贵贱辨无复恻然戒僮仆掇拾百骸足彻我牀上箦包裹葬城隩奠酒一杯祭遣汝一盂餗同区三十年今始改兆卜死者谓有知梦寐不一嘱幽沉起有时掩骼适春燠岂复识此为庶慰我心曲不无攓蓬叹何必桃茢袚免汝践辱羞我岂儌冥福长眠一杯土野祭沾賸馥莫羡麒麟塚发掘为珠椟自买身後祸安用高突兀去去冥漠君九原春草緑
青青两桐树示儿子阿孺
青青两桐树乞自幽人居植我庭阶下护养婴孩如汲水时一溉要令地脉濡起架障炎曦揷篱周四隅眄柯日怡顔手把种树书及夫始华月春芽茁苍珠朝来秀色发衆叶卷且舒终朝三摩挲爱此青玉株亭亭一尺影翠盖遮门庐嗟尔琴瑟材中与霜籁俱达哉蔡中郎救尔煨烬余我望十年後直干淩碧虚秋声泛韶濩云表来鵷鶵且天生万物因材而笃诸栽者厚其生倾者不尔扶譬彼青衿子致养在厥初必扩心与志毋适尺寸肤然有才不才学焉因尔殊缅怀孟轲训书以示阿奴
鹿喻
我本麋鹿性出处安自然金镳非所慕志在长林烟得远机穽地食苹饮清泉呦鸣锡同类甘以辞华轩野兕出其侧暗蹂山前田农家向所害乃知兽之愆彼兕以计去嘉禾岁芊芊野人居山中数亩事垦斸虑为町疃场指鹿乃兕属虽无擉刃心见之恶且逐鹿心素无机淡与标枝闲遁迹入幽谷择音远人寰尚为山中人置疑齿颊间
送宋大使汉臣之任延安
四海王翰林高情比云月一瓯密云龙过门谁复啜宋君平生交矫矫峻风节况经患难间邂逅叙契濶每来倒屣迎所请无不说赋诗近盈轴沽酒慰久客都门冠盖场声华愈昭晰我初识君面论交心莫逆相看自淇水燕地最多日吟鞍赏春华茶铛煮晴雪剧谈挟锐槊洞达失坚壁兹焉一载强相从复相覔喜闻得新除腰金出省闼乌台退食归入户屐齿折朝来高轩过打门欣告别情亲近中年何啻数日恶天涯两沦落岁暮悲风发人生几河梁底物慰愁结觞君病不能赠言素所拙君侯天下士抱负经世业鞭算致钱流论吐究时瘼吾子两余裕他人双落寞黄鹄志千里秋天拟横絶谁能杂鳬鴈羣飞争饥啄兹行固非傃归愈垂空槖尽新僮仆敬大慰妻子色延安西北秦地与羌浑接王民六十载厥赋尚寡弱保障虑不遑徵收肯骚削緑树空野烟山泽入笼络秦风与陇月惨悴自兹作边氓靖为重聚敛圣所怍临渊得河润当念远井渴得书下下考吾子亦云乐我诗春秋法责备贤与哲此心能不爽蓬荜乃麟阁不烦双鲤鱼时遣慰离索
溪田暮归
疎林烟火微草露湿芒屩迟迟归路长清月挂林杪依依南飞鹊几回惊且绕一枝幸得安谁复睇云表田家固作苦遗安子孙宝彭泽百日令解绂径归老我心默有契縻爵岂有好违已病交攻饥冻正枯槁躬耕南涧垂浩歌盘乐考
散步清溪湄
散步清溪湄林飱忆鲜食沙头有渔梁呼童乐闲逸波清满游鯈须鬛分纎悉虽微知所避罾之不可得悠然逐风漪相忘萍藻密达人濠上乐政自观其适人生风埃中与尔何差别区区一已私奔走抵溟极万事恐偶然胡为较得失举网出深渊高树挂冥色长笑归去来吾道无固必
读林和靖诗集
枯梢振惊颷茅斋寒日短幽怀久不乐访友桥南馆探囊得逋集尘臆欣一浣赓歌竟遗编佳处时再欵先生玄豹姿清风满朝简仿像诗骨清云岭松雪偃湖光与山緑几席供奇产呼吸贮肝脾元气笔下绾逸情薄云月幽律发葭管静观周物灵远览豁襟散清遗郊岛寒淡入陶韦坦孤山富梅竹香动春江暖篇中几致意似慰平生眼客来佳话余横琴浮茗椀是中有真趣风味亦不浅庐洛与寺合意适欲忘返长空渺孤鹤容与归舟晚如斯六十春笑傲一何衎相去羲皇间不到牛鸣远暮归傍窻眠清兴江湖满隽永惬初心有味参玉版灯花喜共妍一笑成微莞人生无百岁胡为日忧懑扰扰声尘中任事同蝜蝂
西溪初泛同王子初访柔克王公【自此多经遗山先生点窜】
闲人无所适心向静境趋今日欣有得快如脱笼拘步出郭西门偶与佳友俱舍杖棹清溪忘授圯上书舟轻风浪平泛若乘流鳬波光灧船头云阴翳平芜畸人惊见之辍耕立河淤白鸟去不远前飞如导予故人喜我至就船与相娱呼童下泝流载入酒满壶促膝两舷间鰕虫杂肴蔬吟杯斟且停要看傍岸渔从下恐忘返欲上意转徐瞪目看银刀不知寒日晡纎鳞竟莫获岂谓吾网疎顾此一沟水安比松江鲈舟人云不尔近多狡狯徒散毒河伯宫掇取地芥如卵毁凤不至禁罟自有余钓网讵可并况乃诡计图射利一至此世途足崎岖归时还一笑两岸风生蒲
拟古
北山介公夀也公之德泽及物如山之蓄殖焉是宜得厥位而享其夀也故作是诗以颂焉
瞻彼北山维石嵳嵳邦民仰止匪丘匪阿既峻而极复委而佗元气中宰所蕃实多维公之德如山而峩瞻彼北泉维滮于垠渊渊其源浩浩其春澄之弗澈挠之莫浑润余一方波彼四隣维公之泽如泉之新瞻彼北山有松桓桓气干千尺尽岁之寒栋梁大厦是依是安未宏厥用心怡体胖美荫所庇物为一天匪惟茑萝有萧有兰受德匪报茅菅厚顔维公之夀如松之年
北山三章二章章十句一章十六句
过刘元海陵寝
汉统天久絶汉恩一何深隔远魏晋代犹足收民心咄嗟呼韩子崛起蒲离阴自云汉壻甥赫怒开实沈左顾龙在野右咤虎啸林吹嘘炎烬余五部来讴吟阿聪奋余烈两京随扫平窃据二纪强文物有足矜我来拜陵寝悚然振冠缨风云渺何许废堞余金城贤哉刘淑妃成此直谏名在聪未为疵假义渊可称孰云仁义师可敌不可征桓桓祁山举一出三辅惊天其假公年载洗六合清此志竟莫遂此邦还有成所以广武叹痛惜无豪英山烟知客意斜日生荒陵
游万固寺
中条郁苍苍首尾固雄大连山一卧虎矫首尽两戒东南方峪门荦确入幽厄空青上絶壁嶻嶪两崖对南山开画屏高下蔚万桧扶藜到山门黄衣六七辈寺残薄心赏一水良可爱寻源入云萝不惜阮屐败掬饮清臆尘坐睨巨石怪山空响佩环林迥腾怒獬行听溪声回周览询胜概当年爽心亭万竹争映带碧鲜照清泚襟袂濯沆瀣人境两渺茫佳句尽夸迈【旧有石刻坡诗云水自竹根流出风从松顶飘来座上尽为佳士更无一点尘埃】开轩邀客饭放目欣一快盘餐固疎粝泉冽几肉嘬少焉林风振万壑一气噫前林疑虎啸作勇助吾惫笔落还自惊一扫衆峰靉【寺僧请书殿合名故云】山僧喜醉颠海会得珠贝兴来本无心游戏诧佛界夕阳送归鞍依约虎谿外风烟作破墨塔庙失所在锺英厌摹写閟状化机蔼盘空乏硬语技痒苦无赖马首诗遽成一笑豁吾隘
静乐堂
人生霄壤间动静藏妙用一为外物迁举足非礼动惟夫操存人而与天地共纷纭万变来一一皆折衷问之果何因性定心自统心宰物随化奚俟人指纵体安气静徐内热失急閧兹焉须臾离不啻天地雺梁君出豪右表表耸仪凤意气杯酒间谈笑百金重一旦刮余习纷华不复梦省躬日有得守约还自讽霜余波自澄雨退云知洞复我浩浩天多言讥屡中客来掩书坐香动玻璃瓮融然一室中万象入持控知君乐无涯五弦歌雅颂
舜泉
在河中府南三十里夏阳村东历山圣人岭下舜峪内至元壬申冬十二月十四日来游
舍鞍夏阳西褰裳蹑云顶盘折下濬沟失身堕幽阱孤松突危巅望望双目炯不图两芒屦践迹圣人岭重华不复返钦此孝慕炳降观临帝泉冠佩为肃整泓澄一勺多浩若渊水迥彷徉不忍去抔饮濯蔕梗慨焉念高风灭没翻倒景野人前致辞此事传岁永有鳏昔在下怒为瞽所屏穷归此来田号泣痛自省空山无所得扶耒孑孤影彼苍彰圣诚渴馁恐成眚一入两崖间二水出俄顷北崖萦带流南壑湛寒井至今山中人饮食了二顷我生千载後怀古心耿耿风俗日沦丧道义奚所秉安得天瓢手挹此霜露等千林摧奸枿比屋化封颖涤易臣子心骫骳变骨鲠暮归田舍眠有志安得骋此心恐未能作诗聊自儆且当就岩蕨酌水煮殷鼎
跋席怀远临终语録
人当易箦际发言罔不善昏蒙迷本真狂者涉诞幻猗嗟席怀远洞彻生死变日气薄西山皦乎天理见谆谆忠孝言垂戒汉马援洒然明月怀身後照乡县赓歌诸贤诗清风一家传
録老农语【阳曲道中作】
老翁揭沟水驻马待树间双胫怯朝涉欹倾激冲湍既济问老翁荷锄何所还筋力一何弱甲子今几焉敛手前致辞星纪凡七旋有妻丧已久有子病且残举家无营业止有田一?禾生迷东西老雨荒草芊耘锄庶有获聊以卒岁年饘粥乃余事要输包垜钱有身古当复垂老圣所安二者不能必闻之鼻为酸我食尔所粒作诗告京官
吴大使子明致乐堂
人生有至乐荣贵了不干人子有至养三牲非所先宣父语经训承顔首为难南陔着深戒不独馨盘餐眷恋庭闱心朝夕靡遑安问寝与侍膳乐在融融间所以极爱敬要罄平生欢吴君出纨绮孝纯思力殚垂领髪已素娱亲衣尚斑天意亦有在一官仕乡关称觞岁上夀香火欣团栾此身不愿贵有家从苟完愿亲日康宁丰容紫庭兰毫彩神与相慈顔渥而丹婺光蔼萱室婴香芬佩环壼族化柔懿周南咏幽闲高堂敞温清题扁存钜观致乐无复尚守身老弥坚庶几寸草心少报春辉妍尧都三万家清风渺谁攀作诗颂匪匮锡类君其端会当蒙显异宠光烂门阑三釜我禄余履霜非谓寒一饱及妻子因君起长叹潇潇风树底悲絶仲由冠
遣发仆夫李老榇归瘗淇上
至元癸酉後六月十九日死于平阳寓舍
来自东西剑相看二十年因罹兵烬厄重结主奴缘薪水嗟初服耕耘遂所天挈身辞戮辱得病便沈绵药饵功无效棺衾礼罔愆汝魂应有识归到水西田
感寓
荆岩产奇宝辉山生五色凤鸟集其上采者终莫识卞生具神眼抱泣天地珍称喻日百至比璠比玞珉一世竟莫售指卞为瞽人负之献楚子致前须近臣岂知事大缪反取按剑嗔获谴或不赏戮辱终其身所以苦节士万古潜悲辛
陈村待渡
河行虚壤间随意东西卧我遵汾水行十日凡两过沮濡变深涧野航惊漏破篙师怯吾衰传呼细扶柂朝来大陈渡细摆得久坐山川隐佳句轩豁矜寡和秋风吹马去行看林叶堕
沁水道中
苍巅互出缩峪势曲走蛇回眺惊後拥迎看复横遮云林荡高秋半岭翻清霞十里九渡水清流带寒沙山溪本幽寂激之声乃譁解鞍憇美荫觉我心静嘉风枝满秋实野菊被水涯幽馨散兰馥红鲜缀丹砂二物固琐碎托兴骚人夸我欣记所见信笔书田家
?板桥田舍
山村极幽僻坡岭还四面麋鹿日与伍自余无所见朅来事文石供给半山县倦枕听呼号相次过夜半
过鹿台山
在泽州沁水县南二十里时被安西王命伐石於此
远寻文石冈来历南山纒鹿台台为山幽径蟠古篆後峪行未尽前岭已当面秋声荡林樾风露凄以泫阴壑气蓊郁疑有虎豹变山田苦无多沟崦耕已遍柴援结半空罗络碧岩转自怜终岁勤兽患防一旦我本山中人束带对邮掾顿然还旧观潇洒偿夙愿行经双蟾岭石怪惊变现闯首槲树间气自太古练月中谁推坠囚锁属山县乃知北平守认虎饮【一作拍】羽箭物肖本偶然长歌下层巘
观获荞麦
摇摇珊瑚枝浥浥露光润霜余秋实繁壠亩欣一瞬野人趂时获拖车施素刃前椎约步长偃仆为一顺风来汤饼香玉粒梦炊甑田间还自笑三载总山郡肥甘与菲薄一饭吾有分坎止与流行何思复何闷
临汾节妇吟
松筠四时青特与凡木别弱草不自持风霜易摧折坤柔变乾刚彤管古所说临汾孙氏媪寡操抱贞节之死誓靡它栖心入霜月事姑极孝养教子承世业神明与扶持骨健丹浮颊我观中垒传於粲古英烈作诗备采官徽名继前哲
过鹿台西崦
乙亥八月二十九日偕沁水县尹李君飞卿眎治道马上作
鹿台西南麓石路何杈枒青林转幽深一水中可嘉远从半山来长流石为洼一泓湛寒碧野饮供麕?湿云拥絶壁灏爽沾巾纱我忻为缓辔睠立溪之涯恍疑桃花源锦树蒸红霞畸人指前途两点苍山髽
荅老农语
风梢怒号寒驾言复西迈吟鞭趂羸骖直走壶口厄俯缘絶涧源仰看孤石大阳崖柏青青阴岭雪全盖诗脾尽余清灏气溢襟带行行遇老农马首言笑载前时使君公治此逮困惫事成固国力规昼良匪懈一朝文石去永利予等赖兹焉讵可忘衆意见遗爱连章供监司大嚼伸一快既闻老父言惭汗流浃背道开非吾功物出数有在况予分当然添足恐成怪夕阳澹前峯凝睇飞鸟外是中有佳趣毁誉吾敢介
秋涧集卷二

[book_title]卷三
钦定四库全书
秋涧集卷三
元　王恽　撰
五言古诗
题玉石莲花洞道院壁
东山一何高细路石巃嵸窅从絶涧底陡上盘峻塚馍糊松间雪照映列孤?衣飘远壑风马滑阴岭冻舍鞍强跻攀憇定腰膝痛吾非乐险游灵迹访仙洞当年白帽翁恍惚见医梦进功力开凿怒玃髯鬛动手麾语怪徒笔此真可俑至今城市人诞说犹汹汹好奇更过予一笑为腹捧西山游欲徧物产多给用尔焉最不才任事无可贡濯濯殆赭余地冷物寡种我来探是穴木叶恣填壅青藜试拨观阴背一罅孔广深无丈尺蟾吻呀剑唪回环聚乳坎岁久垂巨蛹白猿竟何有流石变拥肿太史载禹穴登览想森悚不经圣人作後世妄增宠况兹何足云遗构托以重作诗破羣疑掷地惊坠罋道人亦释然别远犹目送来者倘志同三复贾余勇
御骠出廐图
何人拂绢素写此房驷精一马老伏枥志在千里行二马骋踶啮角壮犹龙腾一马方辊尘海岸飜鲲鲸画师惨澹意落笔矜多能我观寓所感国制贵有经唐人重马政分屯列郊垧当时百万匹肃肃罗天兵东封与西荡岁用不可胜嗣王猎其余尚足开中兴乃知三军本匪马将奚凭圣经说备预万古为世程仓卒事亦办未免衆目惊我思立仗间振鬛伸长鸣吾言固刍荛圣经其可轻
题吕充隐和陶诗卷後
吕字明复武陟人金亡居襄阳寻渡江居鄂
昔从顒轩游嘉话半耆耉每及充隐君称道弗容口自怜野逸姿佳遯乃师友闻风即欣慕高兴渺林薮况吟平生篇开卷粲琼玖君诗江西来一旦落吾手正襟三复余酣饮得重酎外枯含至腴霜落溪水浏向来和陶作云梦吞八九金镛出大音何俟寸莛扣吾爱先生心吾尚隐君守当时淮西?临事见不偶吾策君可屈此身孰得有先生歌凤徒簪绂胡可诱高情薄云月流咏见不朽九原倘可作清江变醇酒眼中杖屦来?礴门边柳与背一壶游秋毫岘山首
昆阳怀古
行役宛叶郊路入昆阳城滍水抱城左荡潏东南倾川原入四顾蟠互多冈陵城颓削悬崖草深恶鸱鸣嗟尔一抔土当此百万兵莽图十九年聚此天为阬王者况不死千骑惊龙腾汉业兆丰沛赤伏此中兴创复两不易山川贲雄名东西遥相望盘盘两神京千年事云散草木含威灵野人无所知城边事春耕扶犂上废垒壠亩纵复横只因怀古士千古怆余情【谓东坡昆阳城赋】
苦热叹四十六韵【效昌黎体】
祝融驾火虯顿辔周八裔战酣西北乾回薄余暮炽朱光沸虞渊大地蒸一气苍茫夜色湿酗郁玄象醉今年六月中荼毒逾往岁金晶才始伏熛怒势比鋭炎官张火伞屏翳扬赤帜四合歊陈来一鼓赫离治天潢影半涸星鸟芒欲彗吟风树叶噤塌翮林鸟坠并兼坎兑权不使天地闭王城十万家燻灼迫一势乾坤堕炽瓮逸德骇天吏掩关人事絶藏伏敢口议褰裳起中夜通夕不容寐扪背赭汗流窥井汤泉沸松间有困鹤无梦到清唳墙根有腐草萤化光晢晢穿帘入我室照眼惊火齐阴蟾遁老魄火鼠骋黠智夜深过我前跳踯飜饮器屋古又足蝎伺螫尤谨避簟纹燎炎辉侧胁能少憇举动体愞熟歔欷气短细抱氷眠或可挥翣何所济二年客京师身幸置散地虽无束带劳唯老觉加倍彷徨不知曙种发沐而被四序本平分偏盛谁所致火攻出下策不已熸万类嗟此一世人暍死将何厉此生匪金石流铄吁可畏内热复自焚衰槁将立至燥惟必静胜事须以义制冰山讵可依炀竈非所媚遐想崑仑巅庭观何伟丽巍然五千仭日月光隐蔽回环十二楼空明澹无际水晶作柱础羣玉絇轩陛天风掠枕席月露湿环帔瑶台拥灏灵万舞发清吹真仙事朝元鸾凤互骖翳阆风接玄圃追陪忆游戏何年堕尘缘坐想无由诣安得万里风振此垂天翅脱落区中囚高举寻吾契
听讲吕刑诸篇
至元十六年己卯岁冬十二月十七日中山府明新堂雪夜会府尹史子华贰政朱信卿洎诸吏属听教官滕仲礼讲周书吕刑论孟诸篇
凄风布云叶寒日惨不光先集覩微霰转盼鵞毛扬一天阳和气散入中山堂公堂何所有曹务纷刑章竟日椎与扑令人足悲伤亷隅是何物侥幸为寻常沦胥一至此礼义从消亡涉渊不自济试以舟楫航郡侯乐与善挥提噪其傍况复得佳士问学陂汪洋一编周穆书噩噩深慈祥爰念尽心戒披衍何琅琅敷明发藴奥远绍开微茫太羮得至味黍稷非馨香狐白有余燠敝緼非所当衆目凿聋聩同僚益温良夜久不能寐孰知冰雪雱定武古战国风俗称雄强今夕复何夕弦歌破天荒吏散拥衾卧薄俗思漙匡大决洙泗波浩荡湔羣盲此事恐难必此志讵能忘一州稍安行一方赐无量比老及一见此外吾何望打窗听雪声起视夜已央
谢子文龙尾藤策之赠
子文善方伎好从吾辈游城居三十年药惠遍八州我过驻棘津数见礼聿修循循似不能气貌何和柔赠我龙尾研加以苍藤修杖为扶我衰研用供冥搜入手三摩挲白云满汀洲意重无所荅在我将何求君言爱余书落纸云烟浮倘蒙数字惠永作千金收既闻因语君我老拙所谋有时纵恶札聊用写殷忧如君济物心胡为效予尤喜抱弊帚归两袖纷琳璆客去倚窗坐念之思夷犹【一作悠悠】谁期淡癖中亦有同好流呼儿一题诗持赠相为醻
赠仲温教授求授真诀
仆年五十余气志觉衰耄耳厌秋蝉号目眩昏花眊癃锺百态具何啻须髪皓朅来观津邑有幸遇医老仰开浩浩天俗学归一扫息心抱吾真辨之当在早人生堪舆间虽灵贵强矫不然一物耳岁久等枯槁况复智物诱内热日煎扰不闻山木喻樗散原夀考守身为最大自余皆细眇亟当念所存夕惕谨持保授我内经旨根命入幽讨促膝语三日底里为倾倒会合岂易得相逢恨草草多君济物诚怜我慕丘祷夜阑耿无寐再拜获至宝作诗代琼琚相期永为好
泛漳篇【并序】
予以王事奔命今春环走二千余里前次漳阴车殆马烦且得目眩髀痛疾远不能骑舟行东下庶得一曰之休富览大川勉卒来事作泛舟篇以见意时至元辛巳四月十一日也
盘盘魏大名属县行且周销我髀里肉四月犹绵裘舍车出漳阴步上枋头舟咿哑理双棹信船下中流清风泛微澜篙师讶当头岂知河伯意故故为迟留汀花助行吟孰取泽畔愁解衣卧篷底稳似画舫幽骇观两岸移湾环转林丘滩回浅能涩波富去自犹拍拍风水声雨打空堦秋白鸟何处来雪点河之洲前飞如导予翔集如啁啾钦念川上叹昼夜何悠悠宜为智者乐曲折涵至柔中擅利物功转漕半九洲君看万斛载掀舞一叶浮仍为勉不见能若兹水不行行望沙麓且得一日休呼儿覔残纸题作漳川游
柏亭叹
至元十八年七月初二日次柏乡因所见而作
鸟巢一枝多回薄万干林富览擅已有振羽辞凡禽倾身附老鹘翔集千仭岑既?彼所习复接鸣凤音秋空恣搏击鸷老有弗任势大不两立挤彼归幽沉健雏从天来赫赫威制临毒拳奋所宣圻裂颡与衿县官籍其家富埒郭穴金怀璧匹夫罪况此皆渔侵行值柏亭传缓辔恻我吟前车满孥戮後车载瑜琛乃知非分福祸养憸人深行路莫为惜但云神理忱豺豕与蛇虺吞噬盖本心天道喜报复自昔非独今戾气容有已怨雠日相寻一礼制万动千古圣所钦何当民志定无复僭与淫
九门道中
至元十八年十二月六日同察司诸公会葬董签院於南董高里原还过九门故城作
朔风暮转剧旷野埃霾昏长鞭驱羸骖日晏东南奔义有执绋?重过孤城闉邑居废与置代远不必论缅怀武灵举骑服开雄尊国听固自我臣义赞亦惇潜师袭中山万马出此门林楼九原塞英气为一吞睥睨五雄间霸业几桓文至今西林阜隐隐犹兵屯一朝探雀鷇瘐死秋槐根人事靡不初克终乃可云野老无所识引?投荒村吹灯具萍粥土雉爇使温解我寒悴色谢官非所存就枕固不寐一觉东方暾
野河渡
苍茫刘桥渡南北凡几过清霜十月交澄湛东流波饮马立水边照我两鬓皤行役非所苦伤怀动悲歌三年恒山赵弹劾兼拊摩嗸嗸眼中民力弊差与科不能一勺润慰彼烦与痾顾此衣带水溉载功实多人而反不若低首愧野河素餐吾可逃奈此苍生何
菊叹【沙河县作】
佳菊如幽人蔬畦溷凡卉遶丛叹萎暍与我初不异秋香期烂漫培植须早计呼童溉清泉乘晓看生意繁根溢芳滋秀色失枯悴一物苟获养面背见盎睟人生胡不然浩浩存夜气
挽漕篇【一作拖舟謡】
汤汤汶水波西骛复东注势虽汗漫来止可流束楚发源本清浅才夏即沮洳安能浮重载通漕越齐鲁有时泛商舶潦涨藉秋雨船官行有程至此日艰沮钜野到齐东着浅凡几处必资州县力涩滞方可度漫村赶丁夫所在沸官府先须刮流沙推挽折篙橹硬拖泥水行奚异奡荡努涉寒痹股腓负重伤背膂咫尺远千里跬步百举武兹焉幸得过断流行复阻又须集牛车陆逓入前浦中间吏因缘为弊不可数蛮梢贪如狼总压暴於虎所经辄绎骚不啻被掠虏盼盼入海口未免风浪鼓舟中一斛粟百姓几辛苦今复起堰埧壅积百万御木石动万计科配困氓伍不思根源微堤障深几许转漕本便民广储实国补事功贵顺成勉强终龃龉海道事已然又复有此举惜将生民力委弃若泥土山东实重地一静乃可抚尝闻建隆间有相曰赵普凡百投利人能遣皆不取以兹报国恩後世比申甫黄阁十余年清风一万古
元日示孙阿鞬六十韵
璠璵世重宝就器须磨镌杞柳固凡木矫揉成桮棬人虽物之灵学则全其天蛾子积大垤礼经存至言多学卓有立孔门称子渊吾年八九岁入学乡校间外傅既善诱汝曾吾勉旃暮观子夜後晨读霜月边日课字三百熟诵例半千十三至十六诗赋填全篇十九学苏门遂亲经史筵潜闚义理窟弄笔势翩翩遗山紫阳翁鹿痷暨神川四老铸顽手诲我扣两端腾口为奬藉孺子有足观自後虽努力已为家务纒随复就力列一身缚微官道德负初心聪明非目前岁月不我与齿豁童其颠犹能致禄位分持宪司权出入鹤盖阴紫袍金带鲜举家初不识啼饥与号寒政自稽古力汝曾极周旋?诫习刀笔由来戴儒冠传家无长物临终付青氊有书五千卷大半亲手编三世无白屋辛苦天所怜多财秖益愚读书可希贤遗训毋此替我目瞑下泉汝生今十岁小字名阿鞬貌端娟且静气吐清而圆妍皮裹痴骨了不直一钱致身文学中不负三辈传後事实汝责窠雏望飞骞四民士为贵六经学之原身安得所师志节先强坚愤悱务时敏效习心眼专人十已则百人眠已不眠事业一灯苦声华四方喧唾手取青紫如拾地芥焉子孙丐华泽其祚将绵绵但见读书贵但知读书便重则复其家轻则杂泛蠲不见编户氓差徭日相煎里胥徵敛急追呼到推牵汝若学不立非农即商鄽更下作奔趣为人执弭鞭尔虽士夫裔所习失之偏不学入常流学者乘高轩我尝感时辈贵贱难相攀何啻龙与猪过甚霄壤悬子孙转下愚门户日凋残或秪为士子终身尚高闲向来徵敛暴略不相为干近多置书家万卷图好看来者不一读非贸即弃捐人果不好学方寸如废田良苗复何有茆塞深荒烟皇皇七篇书义利何昭宣尧舜等人耳有为即差肩我家徙鄘卫将近二百年素业农与儒宗族颇蝉嫣嘱汝善继述可光新旧仟我老不足法汝曾言不刋念兹复在兹敬之若铭盘力学贵穉齿收功良匪难幼成若天性习惯如自然所以昌黎公恩义我夺迁愿汝事斯语佩服如韦弦我文多漫与此诗不可谖
桑虫叹
行行桑间人执柯争击扑树根拥圆壤持锸待掩覆云是振桑虫除治絶遗育拙哉此何为与蚕同出没千林线如云一扫若汤沃不知丝忽肠其大容几斛春蚕眠正饥蠢蠢富厥族汤盆出新丝夺自汝口腹无衣四海寒十千帛一束老农前致词近岁旱何酷无乃民作孽其或时事促十年餐俭食迩来俭不复尝云和致祥对成茧与谷皆缘一气间修省转葘福望望惜南乾汝等称济物驻骖荅老农嘿尔私自嘱调元真宰事吾辈乃碌碌低头愧畸人张口待廪粟
灵光塔【并序】
予自京师南还赤日黄尘走六百余里及登兹观烦襟倦思顿为一醒因书斐作二十一韵以记来曾
我从京师来望望入定武灵光古杰观峩业上云雨何年僧令能建此壮佛宇浮云卫浩刼神力涌坤土经过二十年未暇登陟举坡仙遗墨在平日思一覩初穿若蜃楼转上疑战橹拾级有余平缓步无?苦最爱洞腹寛豁达尽容与盘折抵絶巅未省吾背偻心清闻妙香风烈不知暑迥临增双明徙倚栗两股滹池黄一綫太行青可数江山有清眺万象入延伫乃知灏爽气物外自吞吐应怜闤闠人下与尘坌伍斜阳淡高层风铃时自语灵光久无光雄笔照千古摩挲墨花昏瞪视遽如许清风冠高标犹足跨虞褚龙象幸护持取重此窣堵【窣堵波佛经云高显也】
舂榆叹
昨游封龙回行行悯农耕午憇得美荫饮马常山城有妇挟筐筥木皮何纵横柴门临野碓舂治无停声朝餐此皮面暮煮此叶羮捄荒此上食残喘聊支撑话已长叹息一饱何时盈我因慰田父努力无叹惊皇家泽霈蠲尽租与征阅月凡四雨禾苗见青青又闻使四出访问民间情有害思与去有利随使兴惟期和气应应得来休徵宁心待斯须会见秋有成
折齿吟二十四韵
吾年未四旬颅发白胜雪两眼眩生花一耳或通塞所喜牙齿牢未省有残缺饮食虽基夀齿壮物犹啮庶几桑榆境健啖延岁月所以胾与饼饥来若刀截今晨具盘飱軱肉固纎屑一嘬出不虞左齿拉而折羣稚惨不嬉病妻惊欲絶汝老不自量无故取摧摺予云盛则衰百丑见两颊平生好言辞咀嚼出五色文战怒欲碎醉饮乾甚决运用勤亦至半百当衰苶【一作歇】时时以舌舐乍脱觉中热一落不复生根杈漫枯枿骇若中坚摧濶於山口豁自今须慎护作事思妥帖一柔胜百坚有味老耼说唅呀动耻念颠倒漱水怯犹胜昌黎公余者坚尚洁既不妨歗歌底用心卼臲齿隳端午前诗裁重午节成亏恐有数歌以散忧结
癸未七月秋分日镇阳泽宫弘道堂读韩子有感
盘盘素王宫郁起金粟背厌喧卧芹堂梏亡心暂在冈平势尚隆雨久晴亦快风清自远至云奇推户外一编子韩子至味欣一嘬时当八代衰道脉仅如蔕先生希圣徒抉觝由我泰咏归渺圣门箪食乏藜菜顾时有污隆尽我志所逮皇皇仁义心自任乃尔大横流啮巨防力障俾勿坏排阴入九地孤喝肃万籁困吝初不计百折气益迈要当没则已不易下惠介书虽不尽言後学有足赖真知程子说安石诗自厄荀杨公所讥邹後无接派道心得非深能遽发此嘅略内详外言恐就述作概我知践履功当世仰崧岱後来立论者志毋以辞害文平极道腴笔肆走光怪私心适有会何翅读屡再雄名俪景翻浩气振吾惫起拜壁间像颡泚觉雨霈宜乎配神庭血食昭万代
董大夫庙【在元州城北门内有宋元佑间县宰宋保国壁记云县西南八十里有广川店隋避讳改长河县今将陵县也】
吾观汉家制所法皆亡嬴中间去取之易苛稍寛平何参不足责本是刀笔生文景尚黄老申公负虚名贤哉董大夫三策冠汉庭论说天人际高吐三代英仁义我所重功利我所轻纷纷弘汤问独能尊圣经所惜王者佐竟老胶西卿过蓨得遗庙再拜冠与缨至今读公书片辞皆世型浩浩广川水万古朝沧溟因之观其澜吾道得少行
汉丞相条侯庙
遥遥汉蓨国落落真将军至今有遗庙突兀城西垠维景四叶帝恩滥椒房亲高帝白马约侯封乃忠勲区区王氏子何功复何人丞相惩吕祸安刘念先臣所重社稷计岂惮婴其鳞竭忠固臣节返得怏怏嗔大胾不设筯薄责等上尊瘐死何所慊景皇似非君
泥阻小大西门道中【七月四日】
常山抵鸢鞮望望百里近我行滹水阳秋涨势才紧气蒸暑肆虐云驶雨作陈径涂被游潦间关阻前进固知路未夷畏此简书迅东西大小门咫尺浮图镇泥淤壤辙深车陷双轮轫颠蹶困长耳喧呼空断靷于役非其时跬步有至遴用拯壮则吉人牛亲倩问言形半公私物应有违顺礼让疏慊荒非系风土悋侯门仁义存河去安所润赴官此花开斯语未尽信暮投田家宿何翅夏畦病苦热不能眠伏枕听露蚓
锄镂诗【并序】
至元二十年癸未岁七月四日赴任济南道出藁邑西南乡观农人用锄镂理田时秋霖开霁嘉?满野闲人喜为赋诗不知何时得与若辈耦而耕
双竿驾特牛独脚云耳并纷纷卷土落一剗草蕃净是名为锄镂初不见田令行观数亩禾草去苗意盛中心觉欣快图蔓得机柄种多我力寡匪此何由胜【一作人定果能胜】神农制田鎡耒耜理之正兹焉述後来初出惊智竟荆公重农本一一见歌咏青苗变箕敛大为当世病千年负深讥言不覆所行
牛升哥诗【并序】
深州靖安故城牛氏子升哥年方十岁能白翦诸字试之诚然点画波撇甚有可观者其父来求诗因走笔赋此七月八日
人生有至性凡事作不难岂问年长少智巧出百端阿升甫龆龀能用金翦刀一字初不识所见禾与蒿字形虽百态裁成思无劳桦肤掐细像棘端刻飞猱往往从幼习犹足惊儿曹我因嘱乃父宜令笔墨操学焉苟不辍会见为书豪
闻谈刘齐王故事【并序】
七月十三日宿阜城县廨教谕刘元辅话废齐祖茔在县南十二里今谓之御庄至今石马在焉明日次元州陈教授又说豫未贵时一日顾见一白龙现妇翁家大镜中但无鳞与角耳後乃岳亦见以女妻之资藉之力甚厚及生二子以鳞角名之或者谓二子长豫当大贵後果然
刘公布衣时往往人鄙弃妇翁识其贤资藉极至意龙腾镜光中第阙鳞角异用补二子名既长志果遂八年阜昌齐有命终闰位至今说釜银记子返为累为渊既敺鱼齐安得不废朅来过故城人指金华地公昔此读书葱郁见佳气尚看书带草碧色映阶砌萧条县南坟犹以御庄谓石马转无声山冢久芜秽空余一字咏流播传後世邦人陈与刘因话谈及此
过深州故城有怀韩昌黎解牛元翼围事
维唐有藩镇连衡皆盗区汚孽互相济殆似背脇疽心腹讧蟊贼膏血化虫蛆厉阶安史乱王泽不远敷河朔有故事誓作效逆徒堂堂裴中令夷蔡恢皇图聊乘破竹势一制三镇汚腐败就与决大赫天王诛彼相中妒梗百裴竟无如事机一堕地涵渍终丧躯所以贼凑辈血人于牙须既戕弘正忠复抗新使符靖安门昼锁长围困豼貙昌黎解围言王略始得舒信乎立大事临机见真儒东征过故城往事秋风徂得人国无弱怀古重欷歔文公岂多得元翼何代无
贤哉霍生行【霍宗字守道世商贾二子长曰思亷次曰思文】
贤哉禹城霍传家惟永图一身坐服贾二子使业儒虚馆致师范【谓董宗道也名师舜济南人】捐金买诗书所愿士行列所愿德依於利达非素望爵禄非所觎厥修日有来此心得安舒我职宣教责东行式其闾二子出拜我朴厚中若虚呼前试讲说固觉回不愚我因嘱乃父义利不并居顿首谢使者行将带经锄祝阿几万家从古礼义墟爰自兵革来锥刀衆为趋萧萧枳棘间一朝见鵷雏孝弟道甚迩色怡步徐徐圣贤事不难经训即葘畲二者有余裕文章自华腴要知特达举张本德与誉切戒作而辍又慎终匪初勤苦天不负流芳子孙濡或只称善人已为舜之徒读书不求官此语闻大苏譬如饮不醉陶然欢有余贤哉霍君心能与坡意符因之训二子此诗不可无【七月二十三日客禹城作】
题洪崖先生卷後
昔梦洪崖仙遗我雪色鹿振衣登长冈超迈翥玄鹄山精与木怪役使供走仆至今青城山神爽动林谷三郎老温柔妄意企仙躅两行招隐书空沾岩桂馥谁能拍其肩翳凤事追逐我欣拜遗像及此凡数幅仙标入遐想兹画更清淑掩卷见南山高兴渺烟麓
出香奇石
张生贮奇石携来有遐观一峯华不注堕我几案间穿穴作怪供突兀横苍顔炷香烟满窦野烧生春山我久汨俗冗对之心暂闲瞑坐清兴远梦与孤云还
洗研示孙阿鞬
书生事笔耕穷年治农圃我贫未是贫四宝会文府【东坡谓笔墨纸砚文房四宝】伊砚供我用小大不恒主磨砚积有时败墨杂垢淤毛锥汨厚渍豪荡失剑舞墨石不相入肝胆几越楚呼儿濯清泉外难思一抒枯蓬发寒芒炭柳屏宿汚玄泓连紫台月露霮天宇炯炯鸜眼碧婉婉修眉妩歙丝纷雾縠秋色郁端渚更怜緑玉洮金桃啄鹦鹉石中有此理面目开太古不辞襟袖黝一一重摩拊朝来试玄圭瑟瑟响秋雨听余思翛然挥洒方得所玩之中有感涤念易心虑原来况本善物诱失初度贤愚不相远克复在朝暮昏蒙贵击伐气志成惰窳淬砺能日新天理自昭着愿渠体终章吾岂为砚赋
秋涧集卷三

[book_title]卷四
钦定四库全书
秋涧集卷四
元　王恽　撰
五言古诗
游百家岩四十一韵
两纪山阳城行役凡七过伫瞻百岩云屡往屡不果亭亭白塔颠望远几招我今秋若有相老玃脱笼锁二三会心友与游无不可初从万户门迤逦陟层坷石林转幽深到寺气几愞截云骇巨屏势轧坤轴妥天关瞰絶巅黛色泼峻朶三纒上杳冥两袖巧包裹谷深余缭曲石怪欲垂嚲何年缁衣徒诗境辟飰颗或疑巨灵斧擘削乃尔硪僧残失珠宝寺圮惊甑堕寒猿从何来跳踉百十个近人不少怖掇拾落残菓有草名龙须纎洁岂容涴崖絶不可攀殆似衒奇货最怜明月泉流泻不细琐玉虹贯山透喷洒螭口拖我尝游三嵓景气固云哿未有此泉胜翕合瑶峪大怳疑神物潜供饮结僧课徘徊醒酒台石老书字娜忆当沉酣时万象入眺卧八荒敞庭衢日月螘旋磨下视区中人宜为蜾与羸复寻淬剑池履巇不辞跛涧黑不可渡怅望藉草坐山僧似嗔余空踏苔藓破万槲霜叶丹锻竈烘炽火有怀中散公材大识或麽至人戒其偏康锐不自挫当时朝右奸如会鬼见唾吹毛不此施淬砺安用那徒为论养生竟落非命祸长歌下山门世累讶许夥宠辱未足惊门闾续吊贺吾须人为徒长往非所荷正烦日用间克我偏与颇赋诗约重游备豫木客和
谢王中丞惠柏栽
我家西河阡清阴不多植白杨风萧萧万叶空戛击君家手种柏苍干照城壁移栽满山丘郁郁岁寒质丐余补不足雅意许波及恣取不我贪广种庶多得殷勤教之法水土要相适又云树平壤根柢杂沙砾苍宫虽鬼庭在木跻夀域根蟠泉窟深气接太行碧佗时两乔林黛色看千尺大招远游魂纳此衆香国百年见诸孙鹘立太阴黑若问物从来渤海王氏出
饲牛辞
我性本疎拙壮年乐郊居况兹二顷田近在城之隅两纪官为家耕牛老无余秋翻已失计春种乌可虚浮阳涨林垧我甽犹荒芜倾囊买双牸典却杯与壶齿岁固云穉野牧多形癯角浪黯无光寒氄躁不濡服耒试壠头喘息久未苏田家作虽苦大本诚在渠尝闻老农言力盛出壮躯时时过皂隖付嘱饮食劬早晏日有常锁屑豆与刍均匀细为和回噍皆至腴顾立终所舐对之为嘻吁半生游宦间代耕窃官租虽乏济物功遇事多直愚鬬怯公战勇不知夏畦谀古人发畎亩开务荷天衢有莘伊衡耕南阳孔明庐大贤吾敢望耻作游说徒咄哉奚戚辈贩鬻庸自汚百里西入秦炊扅感妻孥养生五羖皮其志还自如越褐不掩骭夜半歌呜呜应怜南山粲中有尺半鱼一朝遇霸主立谈开远图我歌意有在归来事耕锄水溢继旱乾二年俭缾储力田汉重科躬耕需壮夫我老理当佚反与若等俱涂沾固不及风日尽瘁枯筋力日衰耗毛髪不满颅平头七十数温煖帛肉须举家二百指张口待尔铺田间一笑起谋生太区区非关效周人白首悲穷涂庶配耒耜经因之补丛书
种蔬
风人悯东周饥馑何荐臻一饥未为窘二事何并云当其谷歉时一菜真偏恩减粒倍蔬茹尽足济饿贫我田在溪曲有圃逾一?十年废不治草闇野井眢饭糗日两盂举桉蔬为先顾瞻画义手日食无几钱甘受宣父诮课儿斸荒烟尝闻馑不惊示贬中书堂况我田野人鄙事亦备尝东家乞蔬子西家学种方分土作长塍缭垣为周防劬劳不旬时緑畦变天荒朝来见生意次第青与黄春韭存夜气夏葵茁屯芒努力办一饱藉尔为半穰大哉烈山柱济物心遑遑草木别真味扩充神祖嚐雨露天地恩水土仍君王智能创而述功用有至藏皇风眇无及庶物昭回光配社德罔极万代讵可忘
饯王和之北还
王郎自燕来不见凡四载拜起寒暄余命坐至於再靡然衰俗中持身敬胜怠出言口不能遇事意何慨澜翻译语详宛转刀笔快几年民部间奔走事多赖负责在人先利心非所在所以郎曹官倚用例深爱朅来卫南鄘治任将北迈为余闲着书论说余教戒探微寻坠绪发源疏九派赠言为至荣在公犹謦欬贱名见诸编尽足光四代常观长厚人往往福未艾行矣愿所守扬名此无外芸香霏版籍鴈署杂书袋飞翔得所止早夜更匪懈会当长安陌轩翥看冠盖
汲冢怀古
丁亥岁三月十八日观稼西畴遂至伍城抵安厘王陵下归作是诗者盖自江左平後竹书多传於世余忧好奇攻异者读之恐有致远汨泥之弊故不得不辩云
濔迤伍城郡背水犹阵图魏陵废已久磅礴如覆盂草树惨不春穿穴狐狸墟我来登其颠怀古心踌躇忆当战国际安厘亦狂且泽麋被臯比坐为秦人驱败亡自此始保邦何乃疎不知身後藏安用书十车上窥姒与商下逮苍周书汗漫乱竹简诡说何纷挐征南辨已详多出行怪徒稽古不适正死为毛颖诬其中亟当辨阿衡被夷诛孔子修六经亦已防奸汚大书一德後薨葬开亳都在易最奇法安取理所无兹焉万世程洋洋真圣谟何烦事幽赜致远泥所趋长歌望陵去乐过风乎雩
夀弟监使仲略
淇澳望邓鄙迢迢千里途吾弟官其间筠林办公租十年几两见聚散何须臾今岁乃天幸同归在乡闾朝昏对无时谈笑乐愉愉春风露堂饮盘餐杂肴蔬丝竹厌啾聒却去从歌呼曾及两耳热仰空作呜呜张灯更大白要尽罍与壶都将积年怀一洗中无余健倒不知曙醉头同与扶扣瓶得余醖忘却公堂趋【时以事侯府下】两宵对牀眠百篇咏徐徐静听未容再恍陟西崑墟鬼窟易作计犬马艰为摹吾弟擅所长愈吟辞愈都意圆兼理到韵远几风疏宛从寻常中奇倔惊专车又如荷盘露细大皆成珠章郎五字吟花树欣游车今夕复何夕香满先世庐近复示新作篇篇商起予玉美韫椟中得价不待沽倡者凡几辈赏识风雅殊今者重有喜不为文字娱君今知命年我亦耳顺踰素髪各满领不乐复何如况逢初度朝怡怡与之俱膝下分戏彩朋徒日依於我有一尊酒殷勤三祷渠一酌愿君夀金石坚不渝再酌官事利百谷为一摅三酌日康宁神相千金躯贵富天所与道义我所储居闲未落寞畏途足崎岖家理即邦政繄孝与友于长歌复一杯此外非吾图纵诗皆漫与此诗吾特书
酬绍开提刑见寄原韵
我老不足畏闭门欲谁亲案头有遗经卷舒无时旬平生未尝学於焉究彞伦既非目击者补拙需以勤其或少有得庶浃羲和春吾子四科哲勲名逐时新迩来亦敛翮渊潜思自珍有时纵谐笑倾倒冠与巾岂知寄傲余落笔摛雄文客来示新作郁郁皆卿云
击训狐
训狐本恶鸟飞潜林谷间眎夜反为昼声势何轩轩矜凶聚妖异其气几神奸家僮夜得之缚致庭阶前目光烂两炬狂跃幸一骞羣儿顾之骇四走入席眠我因为沈思善恶以气宣古云鹰隼辈不如凤与鸾以兹恻隐心远彼凶与残胡为止我屋夜半呼声乾女奴前致辞此物何足患西家养已久逸飞偶翩翻内疑始冰释念之心稍安缅怀昌黎公心炳阳乌丹弯弧亲毙之絶类不使蕃挥策碎厥首亦与韩意然长令杖端血着此一綫殷比迹於段笏异世同不刋起视夜何其斗揷西南天蒸云变晓黑漠漠来轻寒
明农亭
我田仅二顷近在清水涯宦游苦不巧归来把锄犁樊须被圣辟彼士当有为时有利不利一饥胡可医士而食其力安分至极宜繄予事农圃三岁惨不怡四郊气隆虫涧毛成悴萎释耒得穷处日坐诗书痴樵苏甫有积瓶储复无几餬口恐不给奚暇卒岁衣明农榜新亭此意空规规有怀靖节翁起为三径资分种秔与秫一稔欣有期岂知事大谬折腰困憸微敛裳即宵逝一粒不入颐萧然环堵间老饥日相持九华安足服嚼句充朝饥士贫理虽常念之令人悲空余身後名万古流清辉天运既若尔吾道将安之过此或有作殆与天相违
怪石辞
巉巉荒谿石浊滓凝太古顾虽一拳小岌立有足覩牛神两颠撑山魍一足拄移来夸娥担劈截巨灵斧苍雯裂荒寒老峡濯秋雨千年洪水余石浪尚掀舞又疑秋江蛟蜕骨委幽渚却愁出雷火下取还洞府要从五色族轩鼎入练煮元精傥不充备豫女娲补从渠置散地不第奇章谱
畴昔一首寄胡紫山【戊子十二月二十二夜】
畴昔梦紫山燕集街西居又撑瓦伞底一笑春帖余四顾尽佳客半是高阳徒紫山正襟坐手把一卷书疾读且称叹照眼皆骊珠乃云某近作商也真起予吾侪惜无几炯如晓星疎正须佳眠食善保千金躯别久得一会喜与老叟俱呼儿具罇酒张灯列肴蔬觞予不数行致辞前见揄平头七十数眉毛雪馍糊投闲天或怜有书心便娱又云悼亡来不以再娶图老怀固鳏鳏宿业一扫除残年累幸轻恐是得夀符叙濶夜向深对牀卧斯须辗转寤寐间恍然到吾庐春明焕庭轩门絷雪色驹倏忽坐壤舍意若伤道汚彼岂能我凂高气初自如体融合若一乐适归不殊安得自伊始终岁同步趋或乘欵段马或驾下泽车春风十二窝醉墨翻琼琚相看以佚老脱屣荣与枯夜寒薄重帏梦清谁遣呼枕边有钟鼓冬冬应更壶起听夜何其漏下三更初念兹梦何异自况良可吁紫山俯秋涧玉峰映汚渠固知瞠其後庶可山泽臞援毫记所遇一字不敢渝代书写离索涸鱼聊自濡何当拊素筝醉捋桓侯须【取其使君不凡之意】
元日吟
深院咤祭余黎明纷贺拜齐饮蓝尾杯传嗅辟瘟馤献岁事多宜晚景福未艾乡隣最善祷有钱无病害儿童乐新年添岁渐壮大老人死生忙应接筋力惫元正贵清明其占君子泰多连人日阴野老足吟嘅今年天气晴日色暄可爱相竿絶微风羲驭飞火盖墙阴冻全消水阳冰自坏布席坐前檐欹倾余醉态一冬苦凝沍乍暖欣曝晒颓然曲肱眠梦到华胥界宿酲与腊严融畅无内外放教原壤肆大豁伯夷隘温温泰和汤股痹为一差觉来喜不胜嚼有屠门快持美欲献君痴絶觊沾丐
嗟哉传生行
客从大梁来投刺谒蕙帐再三相之坐气貌何肮脏袖携一卷诗照映青藜杖起立恳予观诗竟见雅唱傅生南乐人明两自幼丧听官奉心君入耳物能状暧然内含光记诵殊通畅我思笃废人气志多散放苟能豢此躯那记非所养傅生痼而卓出入知所向不学阴阳流甲乙肆虚妄复恶郑卫哇耻列师瞽行六经天浩浩义理无尽藏游心於其间取友千古上古人不复见古心胡可忘古心果云何姬孔乃心将循夫天理公絶去私慾王神光满牛背安取内外障师传庶西河爽识或晋旷不吐张籍奇犹可祖珽相世人非礼视外蔽内随荡思屏心过易眼过最难怆一根尘幸空内动息孟浪作诗还自笑示劝随彼量大匠无弃材长短皆有望文昌藉终誉尺书军欲张岂知我非韩徒增山斗仰
处暑日偶书【丙戌岁七月】
长夏便幽居动静得交养杜门远炎嚣人事息来往三年谢簪绂倦鸟脱笼网生涯书满屋泛览极遐想欣然欻有得志却折俎飨一凉沐新恩允治多峻朗残暑竟余炽木叶戞清响好风从西来一雨为涤荡气骨增老健絺綌?余爽赫然酷吏去而得故人访草木行变衰骚客重悲怆况复迫暮景岁月惊俯仰浮生太奔忙壮志非昔曩时至气自衰心在不忘向要知配义刚每戒揠苗长人生老当佚我老事耕壤有田不及苏开径谩希蒋一贫非所忧俗事苦纷攘娱心笔补衮甘分弨居?兹焉庶有成心体日胖广穷儿即暴富孰羡轩冕傥何烦问大钧自断示诸掌?门看竹来一笑豁心赏
秋雨中书怀
秋气何泬寥寒序变凄渰木叶与时谢芳菊得秋冉生涯无少营书史有余览静寻古人心理乱见忠谄薄田待耕食虽苦犹嚼榄稍丰不外求卒岁饱羮糁既获饭蔬乐又免素餐忝吾侪当壮年头角露崭崭一为客气乘前进率勇敢才行有所疐欲止不容憺尚恨才术疎而不大其胆随即事变来长网惊一掩天意深有惜不遣入习坎委心听自然致用每缩敛宦巧输晋衍戅直终汉黯世途伏莽间举足中机险虚名竟何用抵事纒坎唯余读书心连缀若紘紞秉德思一心觉衰诫多感古人了婚嫁家事断不揽贤哉靖节翁归卧斜川崦怡然拥败絮一笑慰佟俨多生各有分过虑让忧贬当时旷达怀乐过鼓瑟点因复念涪翁亦厌俗累染异世同其流漆板书何醰青山与白雪江湖渺而湛终古无少异曾有不足窞穷年为形役膏火自煎欿齿髪况日衰神情岂任晻正须慎圭璧不致有瑕玷惟天有盈虚赋分自丰歉天运审如此终老乐贫俭世或昧兹理遇塞强镌錾我恐伤天和作诗时自检
饯侯敬甫还汴
侯君司竹君调度【去声】才年半去春特停罢公私或云便继差上官来新旧尽交散衣袍到緼弊未免积垢绽支持一载强非汝不易办天姿公战勇奔北独与殿昨从汴梁来相过为饮讌坐间出片纸喜色睟於面乃云监复立将集此微霰财赋至复任斯人不多见愀然忽变容不觉当馈叹操刀截鼎肉有味谁为隽半生媿兹心而向此中转若来期半岁整示见关键蠲洁七贤讥去应一鹗荐脱落小规为追逐接时彦拟凭素所怀高举酧吾愿仍说解由事不了无一件俄尔来告别牵率复还汴祝余赠言荣归代宾朋羡历闻君所谈行止渠自判何庸待余言乐处戒久恋最哀同寮子临事本怯愞壮士被蝮螫慷慨有解腕悬絙即自经而释身後患更无拙计人一死循鳬贯常嗟白面生时务少谙练大概说不差节目多自绊米盐琐屑间居之要无倦君看韩侍中张本府推干行矣夷门侯前涂况多援髪壮吾舌在槖罄志曾变花様又时直何患不光炫
望崧吟【至元丙戌长至日追作二十韵】
往岁试洛师忆与节斋约同作崧少游心赏为一豁羸骖鞭欲前竟为事所却宛循洛水东马首眺阴壑洪蒙元气涌磊落雷雨恶不有此峻极安得雄四岳只缘不得登万象负酧酢诸峯罢六六景气终惨错披榛入会灵【宋离宫名】吟倚废宫角陈公最健者师可三军夺空余坠仙兴【出世说】飞堕迷岭崿归寻黑石渡易馹指巩洛行行叹不勇失此宁复作吾侪贵乘时过虑自羁靮至今有余恨梦绕神崧脚盘空转危磴矫首看飞阁探穴不知畏入室不挽葛兹焉即神清洞户四开濶山人喜余至供具为止泊会淩列宿岭一笑动寥廓
宣城笔
己丑秋八月三十日晨起试宣城笔前一夜梦对御陈事故有入合侍立之语
江夏无双公翰墨能事毕平生称快意挥洒得此笔圆如枣心大锐比囊颖直横驰屈产良细揷蜂膂悉锋柔得字易心劲腕能适赤管才握余贬削失勍敌策勲嫓中山落纸生五色或簪豸冠霜或泚螭首墨入合与赞书侍立天咫尺虽非山甫俦万一补衮职
赋襄邑蒸豚【尹刘涛字君玉予为都司时部提控令史相州人】
我行锦襄野田间多牧豚不沾栏苙溷不识糟酵浑渴饮兔苑溪饱啮香阜根所以味佳美万有空其羣故人得刘宰红蒸具盘飱俵浅食不饐体芳腥未闻今日复何日大嚼过屠门他乡固肥腯性燥空突奔有时嘬其肉一筯增余惽乳烹谢晋豪禁脔未必尊柔毛诧沙苑盛餐厌羶荤未减货所馈往拜礼合殷物产贵得地橘与枳遽分蓝田异崑丘而别璠与珉人生与物殊善变观鹏鲲
双庙怀古
铁举动地来猎火烬九县睢阳东南冲江淮国所援蔽遮不使前恢复可立见二公明此机死守誓不变虽危所保大如蝮螫解腕最难结衆心存没匪石转彼苍畀全节谁为落贼便已矣君不忘握爪掌为穿竟能济中兴淮海了清奠至今忠烈气皎皎白日贯贺兰观成败不饮浮屠箭杀亡计多寡此论诚可辩我来拜遗像凛对如生面乞灵激懦衷剸决刚同链朔风大树声尚想登陴战暮依晕月城悲歌泪如霰
虞姬墓【在灵壁县东三十里虹县道南阴陵山北旧有庙在山上今废】
重瞳鲜情人锺爱独虞美五年有天下宠幸想无比一朝走阴陵楚歌闻四起君王大事去饮诀共欷歔感君伉俪恩死不为汉鬼一丘凤阳东粉黛见石纪空余山头草才歌叶披靡定应月下魂长绕乌江水
江船二咏
蓬
尺箦编黄芦节次数须只长短随所宜张弛易为摘【长者二十七节广二丈余】一傍系脚索若网纲总缉北人布为帆南俗蓬以荻舟师贪重载高挂借风力顺流与遡波巨鷁添羽翮望从远浦来一片云影墨乱冲渚烟开重带江雨湿百里不终朝用舍从顺适夕阳见晚泊堆叠纷襞积水虽物善利其助乃尔益
橹
江船一钜鱼橹柂乃尾鬛当其渊水深棹弱不捄乏故今施航後前与棹力合济川具有五此物乃其甲一声天际来欸乃中流发我浮大河东并岸行若狎终朝卧舷间兰桨但空揷缅怀剡木皇智创万古法
舟宿桃源县
长路风日凄远征力难胜舍鞍事舟行庶便寝与兴蓬底坐秋江?如在鞲鹰有时纵远目泛若孤槎星河从西北来势建东南瓴万艘水上下浩浩无时停利名任风波醉着谁复醒间看两岸移转盼烟中汀晚泊桃源下波光乱渔灯静卧船舷间拍拍风水声舟人话夜潮使君老毋惊又云此水乐君其细为听
刘营田拜庆诗
人生所欲夀有夀贵健安接物心思瞶曳履行步艰鸡窠日省定此又何足叹耿济刘营田【字太初】事亲有余欢母氏夀期颐髪艾顔渥丹步趋不扶杖目视分遐观怡神奚服饵终朝例三餐共云子致乐谅自家有闲结?见壼仪教儿列时官岂惟一门乐化及济岱间德盛福自备百岁到不难朝家重贞静露恩不时颁行当见旌崇宠光烂门阑车帘蹙绣额诰锦回翔鸾肩舆王与陈一旦相追攀兹焉荅春晖寸草心能单我诗嫓彤管要作後代看
食鲈鱼
鲈鱼昔人贵我因次吴江秋风时已过满意蓴鲈香我非为口腹物异可阙尝口哆颊重出鳞纎雪争光背华点玳斑或圆或斜方一脊无乱骨食免刺鲠防肉腻胜海鯈味佳掩河鲂灯前不放箸愈啖味愈长张翰为尔游我今赴官忙出处要义在不须论行藏倚装足朝睡且快所欲偿梦惊听吴歌海日方苍凉
长至日次赤岸驿
扁舟下余杭远客逢佳节呼童起四更理棹未明发灯前一杯酒持饮聊自悦江行官有程贵重敢中辍此身得安舒行止听驱策去冬一阳生露寝乐良夕饧茶虽草草初不失家食今年赤岸亭野宿杂乱聒乡关天一涯云水几重隔残年无定居餬口走闽越眷焉不无情念久意为恻两舷暗浪喧拍拍若呜咽寄声紫山翁此怀多不别【时任苏州提刑】
平望道中
今日风色好舟行喜清和吴江抵嘉兴远不百里过解衣坐蓬底闲听吴侬歌大艑从东来帆穑郁嵳峩云是淮海公赴召躭微痾仓皇不少住进棹如飞梭物情忌太盛从者不得多尚余蔽川载意气隘两河有怀陶朱公霸业到不磨功成委之去敝屣与弃蠡左顾万金槖右顾西施婆可想不可见五湖渺烟波
太安岭
乱山从闽来势若万马骋六丁辟坤阖通道取此岭仰观已可怖初陟戒太猛乘班事推挽气郁颈生瘿既升颇平夷六折到絶顶最虑泥雨滑沙磴足易整俯临尽黑涧一漫涨云影佀矜吾年衰不遣见巇景一山势两殊限隔示外警北登尽坡陀南下峻深井牛肩抵风门岐东转幽迥湍泉激南驶喷薄万壑冷人生此两足停辍不俄顷举缘声利牵走险不知挺我独喜壮观大嚼快隽永好奇与冯生比较略相等汉家截海表兹岭乃内境行人无昼夜关吏初未省徒令踠马足安用障巨屏暮投大安传灯火破窗炯吐我胸中奇削此叠嶂梗此事特游戏夜久冻生颖控驭稍得宜虽险势莫逞黎明叫云去有怀为耿耿
自淮口抵宿迁值风雨大作
拖舟入清口适喜乱淮碧崔镇抵宿迁徐行谗半日朔风殆惊余不尔何凛栗江云作阵来冻雨矢四集行牵人力微泥烂漕岸侧打头为旅拒遇浅殆鲸吸波神鼓余勇汹汹波浪黑势张互相薄力进硬与敌欹倾乃平常簸荡不少息秋江渺无涯终日困局蹐夜眠任倒悬昼坐自撞击试身一叶舟淩轹蛟蜃窟远道胡为来行止吾岂必相值当奈何安顺险能出有涂莫舟行此语闻自昔君看坦涂间风浪犹莫测处身苟无方往往半乾没居安贵不忘遇险戒无佚所以长乐老进谏及御失行行入吕梁持守要愈惕
吕梁
吕梁世所畏往往舟碎破我来相其冲说者无乃过南洪一石垠北梁更么麽水浅但湍急欲上船旋磨更缘暗石多重载防石左舟空人力衆径往彼无那岂云水至柔内涵沉溺祸至人特为名过者戒微堕舟行四千里冒涉锐尽挫高歌幸无虞犹呼细茵卧寄声畏涂间识者当有和
秋涧集卷四

[book_title]卷五
<集部,别集类,金至元,秋涧集>
钦定四库全书
秋涧集卷五
元　王恽　撰
五言古诗
和渊明归田园
庚寅冬余自闽中北归年六十有二老病相仍百念灰冷退闲静处乃分之宜辛卯三月十七日风物闲暇偶游溪曲眷彼林丘释然有倦飞已然之念城居嚣杂会心者少因和渊明归田园诗韵以寓意云
寡智空乐水便静思潜山性既时与戾况复迫暮年迩者事远役冒涉江海渊意令不家食餬口不问田因之委顺去强顔官府间道远策疲蹇跬步鞭莫前天幸脱羁靮放归垧野烟乡曲喜我至迎拜衣倒颠虽云有限躯且遂未老闲一洗矫拂性俯仰从天然
教授晋卿旬月间连失三孙
子孙续吾後上继祖与先何家无予夺与夺非我偏夀夭况彼命贤愚亦偶然生者扑死去死者捄不全又况诸囝属夭折皆债寃不尔造物戏欲见不测权所以达观者怡然于其间死者不深嗒生者不溺怜东野昧此理悲歌泪涟涟负我十年恩此岂达者言延陵合中道夫子亦悲酸掩坎三帀去一恸不复澘旷怀圣为取情锺世所叹惧伤吾子和为拟昌黎篇
响板辞
笙篌杂筝笆悲篥合蕃唱喧然一堂间余音胡得抗红牙掩自无按拍喜时向响板出新声激烈极清亮都来三脔木手拉若尔壮远疑啄木禽扣户何毕剥近惊老鹳喙顿处振林壑划然透空去夜静秋戍柝方能节衆音乃见终始作我本幽吟人避喧便淡泊奈何将两耳听此终日聒君不见陶琴无弦趣有余子幼鸣歌死哀乐
海?
海气发异产兹?世无双壅颐满修耏被体纷奇狵睛黄猱玃古喙促歇獢胮斗尾才尺许直立森幢幢跳踉顾自见喜极狂莫降夜风动庭草信吠声尔哤不近秽与恶不窃鼎与缸势猛性乃驯见罕人多?有时威见齿迫视防啮撞东坡咏乌喙量移近蛮邦喜公得北还渡险无涛泷此犬从闽来气骨不喙胦厌随吴猎陆喜逐龙移龎伴予水陆行足轻音不跫导予为前驱健迅逾骏駹辞炎得吠雪寝处不梦江堂无红丝罽栏有碧藓桩系之护燕几足以增雄厖恋主义不爽传书心尔悾作诗见物性寄傲倚南窗
和曲山游泽宫感旧诗二十一韵
三代阐判辟菁莪育英材六经治平具致泽需吾侪君看弦诵堂明新揭横牌新民果何事五典惇克谐平生勉励心虽老时往来名存到实忘过者宜兴哀上行意固尽下效理或乖文章将相科勲业麒麟台倚席了不讲若人安取哉文宪日如綫逝者不复回尝观亡宋学丕冒江与淮考亭洎西山两公生海隈天遣辟异教不使为妖灾前年拜遗像鑚仰心徘徊文明丽东南渊源公所开至今号多士翺翔与时偕尝思万有选细考勲与阶青丝不素养格例空崔嵬栋梁胡可得摩挲到莓苔万员备两纪一梦南柯槐此说诚至论忍使空学斋人微喙虽尺有言轻薄埃畎亩不忘忧念之伤老怀
韩晋公画苍牯出水图
苍牯水所喜泳游溪水中物情便所适顿立不我从但见鼻吻长可知力挽雄小大制有法驱牵任此童东臯夜来雨催办耕稼功一饱赖尔力高廪歌年丰画师亦敦本大意与训同【用五代刘训指水牯为黑牡丹事】吮墨变花赏指为洛花丛妙哉韩相笔远意老明农
唐边鸾正面孔翠
边鸾弄丹青思入造化窟平生雀写真多作正面笔圆张金花扇迥与鸾彩匹暖围姚魏春翠射琅玕碧瑶池百丈镜顾影时自惜峩冠赤墀间朝午见孤立年深粉色暗元气怅犹湿远来米家船复出王涯壁髯温玉台後素有书画癖一见易以归不惜金与璧繄君具眼士鉴定能事毕竹亭展观余异梦忆畴昔当时文字祥其应在此夕
琅山
太行西南来万马骛东北奔腾走蛇阵一眷千里碧夸娥负补余弛担於此息神功见天巧削出千仞壁亭亭十二峰上与霄汉逼高张巨灵擘罗列黑帝戟枝撑圆盖倾间映落景黑或云琅为郎说是郎君石物类无不偶远与巫峡匹不尔气变常万化无定质巨细一概观何异瓜骈析天机我偶泄山鬼中夜泣万石镇鸡川亦可称峻极
望黄金台有感
乐生与郭隗儗德非同侪九九乃小数正可训提孩乐生复国雠强齐卷轻埃燕昭师事隗竟筑黄金台我思贤王心要罄初始怀在昭固至德赞襄诚衆哉卧龙以力食躬耕亦堪哀昭烈昧三顾孔明甘草莱一语万代誉正独龎公开凤皇巢千仞一举出九垓翺翔览德下千年能几来捄时不易得况复管乐才毅然好贤心无为古所咍
和紫山题观音堂山石诗韵
我行滏水阳思有登临举佳处得一游不计寒与暑盛闻临水间犹是邺西圃山滋与水润不识田家苦阴壑閟灵景石林气清楚又云龙洞水清可濯缨土我无适俗韵乐与泉石伍此行应旌招敢觊烟霄侣闲云本无心安取济时雨紫山知几人梦与邯郸黍题诗见归隐真隐果能否作配不自景赓此山石语
张鹏飞治虎骨为鎞揷作诗以赠
张侯骨鲠士志节何誾誾英发见早岁智效今埋轮赤手搏於菟脱略狐狸羣今复?其骨整此乌角巾持赠壮我气能复冠惠文吾老无所用胡为走踆踆忝落麟凤网或可解纠棼一荐不可负上有文思君倘遂寸补去所得亦已殷要当簪此揷醉看西山云
渊明漉酒图
晋人尚放旷不受羁与束虚高失之傲降志到自辱渊明性真率顺适无矫慾清风凛一时千古仰高躅得钱送酒家况我新醸熟渴来梦吞江奚计巾一幅有槽不得压露顶手自漉清浊即圣贤并欲贮吾腹悠然对南山夕鸟送以目还我浩浩天世运任伸缩泠然风度林澹若云在谷俯仰霄壤间出处一往复过此设有论正为蛇画足宛转出新意便可激流俗不思皇上人方寸许撑触欲求先生心用意不当曲纵使欲自况此老乌可黩吾言诚漫与得酒且兀兀
有怀雪庵禅师
雪庵圆通士我非方外人每来扣禅扉坐暖蒲团春有时论书翰两耳闻未闻自笑以技进斵轮非郢斤吾学师所知师传吾所珍擅书三十年临池墨?沦手提八阵法论入三昧神功多诚悬骨劲擢平原筋蹴踏龙岩势髣髴黄山真何心山阴鹅不计羊欣裙兴来追醉素堂堂张其军惊蛇杂走虺入草犹龙奔纵横与捭阖真积力可臻具眼世所难雪庵洞无垠道存见目击靉靆知见薰孔窍洒有开涤我胸中尘十年风马牛茆塞未易耘去冬喜北来将谓晤语频远游久未归此抱将何伸怀人叙游艺愧乏昌黎文何如太行道梯空下秋云
李廷珪墨
墨龙奋晚唐五季相继出林林歙溪松黑入太阴窟老奚绾天机万竈出玄笏松声玉质坚走砚风肃肃神爽漆点光湛湛童子目二者既得兼高明宜擅独妙剂秘千古何有遇与谷理馨六经笥满网龙在陆横罹相国厄复值永宁酷迨及宣和间千金购无复郁郁蒙城田文献世相属香林秀孙支善继践芳躅传家无长物宝此一寸玉客居大于年丰润蔀华屋阮生几緉屐舜乐一夔足公余日摩挲宁使食无肉古人不复作精絶见此物倾囊任借观不许一磨倏田郎固淡僻清赏尽不俗书生臭味同往往溺所欲吾家眉子歙隐隐修蛾緑客来恣濯玩亦弗容少黩墨不知研良研不沾墨馥譬犹藏书人终岁不一读揷架徒好观新若手未触相看两痴絶一笑为捧腹
赠承旨唐夀卿
论士须诣实相马先其神周秦何贵贱变化存吾身唐侯金闺彦动有鸾凤驯飘飘瀚海翮上拂明月轮忆初识君面转盼二十春朅来客京师君为玉堂臣时於管中窥斑斑见其文高适四十韵便与作者隣青红桃李塲天葩散奇芬有德谅有言君侯性誾誾最爱发策际不迫意独臻理明中事机士气借以氲重念朋友交敬毅多不伦或者一颦笑意在交相因令人气最短标置分畦畛爱君略城府吐词烂天真不作崖异奉不学游说秦信厚等麟趾为人解丝棼所以多士间堂堂张吾军蹇予自结髪泛爱而亲仁当其立事岁亦复求蠖伸长风万里浪蹭蹬无纵鳞今虽老伏枥尚友心犹振都城交游海因依几当亲如君辱识久办与陪祥麟人事有乖合对面如离羣徒从樽俎间一笑倾冠巾只今友道衰耐久将何人相马论其力取友非所尊天机到没灭君今九方歅心期既有在形迹不必云因题乐山咏聊书代吾懃
成德堂诗卷
蹇予客京师诗卷日交至此风近日长珍馔互相饵张君构新堂乃以成德示再拜来恳予一言愿明志成德以德成何啻余恺悌德者得于中行已见於外是乃君子称实为圣贤事一时扁之者无乃躐等第太朴自六凿衰俗日零替剽窃糟粕余色取仁为利遽然以兹名岂速蒲卢意意我开入德试说第一义厥修贵有初主敬圣不易孜孜先此念优入匪难致收功心日休不匮将锡类会见堂中人事业称不器
题赵文卿嘉山诗卷
徐公序嘉山衆美掠已竟复儌诸公作落笔先漫应我虽乏新意不为蛇足賸文卿慷慨士意气掩赵孟识君二十年每对豁滞兴谈噱倾底里议论老能正以儒乃毉名以毉实儒行谁为幽并豪虎变伏延炳先贤去世远一气犹包凝苍苍嘉岭山玉立想照映士会怀秦策宣尼喜卫磬我常登汾睢西眺河山胜延安东北秦得士敢小郑彼嘉宜降神英物复赵孕儒毉有显道孝爱发天性惟其啬世用裔远有余庆会生甫与申驷牡拥高乘我诗匪谀辞探颐神理证有子教读书服此恒起敬
东征诗
东藩擅艮隅地旷物满盈漫川计畜兽荡海驱羣鲸盛极理必衰彼狡何所惩养虺得返噬其能遁天刑远接强弩末近訹乳臭婴一朝投袂起氊裘拥矛矜天意盖有在聚而剿其萌荓蜂有螫毒大驾须徂征寅年夏五月海甸观其兵凭轼望两际其势非不勍横空云作阵裹抱如长城嚣纷任使前万矢飞欃枪我师静而俟衔枚听鼙声夜半机石发万火随雷轰少须短兵接天地为震惊前徒即倒戈溃败如山崩臣牢最忾敌奋击不留行卯乌嗢都间天日为昼冥僵尸四十里流血原野腥长驱抵牙帐巢穴已自倾彼狡不自缚鼠窜逃余生太傅方穷追适与叛卒迎选锋不信宿逆颈縻长缨死弃木脔河其妻同一泓彼狡何所惜重念先王贞择彼顺祝者其归顺吾氓万落胁罔治无畏来尔宁王师固无敌况复多算并君王自神武岂惟庙社灵三年哂东山殪戎营柳清都人望翠华洗兵雨何零长歌入汉关喜气郁两京小臣太史属颂德职所承虽非平淮雅动荡耳目精赫赫桓拨烈仰之如日星珥笔为纪述发越吾皇英召穆美常武且莫夸雷霆
覔风字歙砚诗赠侍其府尹
砚本发墨具不尔安用他碧紫晕鸜眼黝黑深宫鸦彼端类高人风姿固云佳远韵不少吝清谈浩无涯但於当机时未免思棼拏若或砥砺用茫然手空义硬则墨为褪软则磨泥沙惟歙士之杰体性何交加罗纹与刷丝一寸皆可嘉回视端溪公有名实则差新安山水窟泽大生龙蛇举世被其利有何蛭与鼃山高溪水清其芒利如碬常闻右军砚风字琢手奢是名为水箕朶颐骇唅呀松煤烬无余惟恐中书丫池寛水弥漫挹彼如尊洼陂陀浸半海挥洒生云霞平生未尝有梦寐江之涯君今去为邦过此空成嗟包公尹端州归不一砚拏彘肝类安邑一笑春生华书生乞索态殆是心贪邪襧衡溺所爱竟操渔阳挝今冬与来春会有泛斗槎雄雯或雌缦分送张华家
十月牡丹
彰德路监郡沃哩嘉议治甚有声壬辰秋辞职让其叔伊罗布哈中顺是岁冬十月新侯府第发牡丹二本明年秋计吏伯耕香林先生孙不远千里来求诗於翰林诸公因首为赋此
玄冥气折胶草木余萎悴邺城乐土郊画戟清香地谁留翠被暖小试丹砂艺一枝鹤翎红照映朝袍贵散彩冰雪中造物有深意正缘二侯贤抚字见早岁蔼然礼让余涵蓄坤灵秘欧九谱花神百种第佳丽洛花固芳妍根盛气或异春华复冬荣彼祥端可记无乃後来者踵治更和惠虽云有浅深锡类由不匮奚烦鉴傍州一段中和气殷懃将二美千里偕计吏徧求翰林诗拟荐金盘瑞我欲论五行推测涉茫昧浩浩二气中事或有关系重荣说紫荆偏反咏唐棣佳花原致祥恶草终可畏未若中庸篇继述皆自致栽者即封培倾者随覆坠由来衰盛间为善不中废曰善即胡为不出让与悌神明与扶持声誉日四至君能驯是理获利余百倍何翅天香台卿云摛四季
送范药庄子楚教授嘉兴
范君号药庄杖屦屡来谒坐间话行藏曾是宪幙客投我诗一编细嚼读恐彻诗从晚唐来高风日淩折君才何清峻略不见萎苶浑涵中州气佳处每击节朝来又相过喜色浮两颊乃云子楚来得调官两浙南归行有日一舸赴吴越恳予送行诗我乐为渠说路教虽冷官佀缓系实切化源开两庠彼秀富才杰朝家急得贤训勉宜屑屑一门在清流声誉尽昭晰君虽客京师破帽几风雪两椽省东墙一片江南月羇栖思不无相视为一豁君归稍如意昼日抵三接何俟老夫诗长路绚行色
赠大同利彦祥
金天一气皛以理乃为义兼包体用言藴蓄和与利弘居大同东去都为近地风尘杂四方豪贵犹大魏圣贤贵有教初不限气类彦祥孕金皛用雅变华裔敛袵昨过门伟矣髯卿丽开谈一老僧略不见本气谅知六合表固多瑚琏器示予野斋辞把玩爱不置丹书写虚影经史含至味舍此或与彼恐堕为善志因将与进心更扩读书意周邵两邠产文献垂万世由余出西戎斯也以贤议吾贤即能贤此论古不易守之有余师何俟吾言赘
赠笔工张进中
书艺与笔工两者趣各异工多不解书书不究笔制一事互相能万颖率如志进中本燕产茹笔钟楼市虽出刘远徒妙有宣城致我藏一巨拂用久等篲弊授之使改作切厉锋健锐疏治近月余去索称不易先生莫促迫致思容子细中书不中书安用从新系朅来歘见投入手知利器文房三贵人刮目喜相视正缘两资藉办此挥洒技吾锥原不銛甘分置散地驰骋翰墨场又匪老人事不辞束缚坐但愧简拔意子正来索诗一笑吐吾喙束老豪頴辞遂拟徘徊戱
送张幼度倅冠州
前年走京师忝与北海荐白首官词林意若遂少愿虽非玉堂人幸接金闺彦供奉得张子为人良可羡岂惟文字间辞理见兼善言行两无择容度升回转温纯韫椟玉乐易不崖岸何心与物忤有问即冰涣宛如鸾凤姿肯作麒麟楦相看二载余谨若初觌面朅来过门别新除得倅冠坐久两不怿去住相慰浣我心爱莫留官属亦深恋其如行止何物情复多变銮坡礼文窟一仕尽清宦古人贵任运况去有三便家近得侍亲州孤无剧办请益愿一言偏倚时揉链我忻闻其说解事语不漫常思欧九说可为後来赞摛文止润身及物自贞干休辞米盐碎莫厌衙起晏不见忠献韩鼎铉出推判行俟官有程民事不可缓
游妫川水谷太玄道宫
迎谒次妫野将为旦夕间尚余百里远却得三日闲追陪玉堂翁清游指仙山穷秋草木尽诸峯惨无顔两崖蓄余暖嵓树如春妍洞口疑有光望中已欣然始至觉夷旷稍深更幽寛山英喜客来夜雨濯翠鬟层峦与叠巘供我拄笏看云封石上鉢【初火道郦五祖者逃难此山衆追及弃衣鉢石上而匿其物重衆莫能举衆为异遂请主其教今道院盖郦生所创也】玉漱山腰泉濯溉滋树艺一脉穷湾环西台颇峻絶两折跻其巅诗翁见精健登?不作难?礴凛莫留松风吹袂寒降阿集情疏高谈渺孤攀山荒苦无称似待新诗传诸君垂槖来稇载风烟还因公得胜赏此诗其可谖但恐云霞举暮景去犹悭我非桓野王今识东山安
题筠菊亭
有客昨过门挟卷携酒壶我老厌人事汝谒将奚图自云有老亲倦游乐闲居终年筑亭圃筠菊心所娱二者谅微物一日不可无餐菊制颓龄种竹来鵷雏牀头几页书随意日卷舒欣然有所得声鲜忘朝晡脱略少年事呼鹰走韩卢治生不求富教子供读书近随计吏来一命沾堂除南归不徒手岂计巴与俞眼中倚门亲慰浣当何如瞻乌噪乾鹊过户县蟢蛛竹色动虚牖秋香满庭隅计量到家酿山槽滴珍珠江山汉阴国耆旧称名都从今王氏亭而与吾孟俱题为五字书稇载乐有余路教为再拜归当牓吾庐
陪张右相祭奠司徒忠懿公墓
王城西北郊有山曰卢师冈远见蟠互野旷欣平夷我尝以事来旋轸思迟迟匪缘蛇虺灵不羡风烟奇有怀德育公攀附随潜飞一朝际风云振燿生光辉我初拜英表富贵非公谁内焉幽国助上焉两宫知孰云恩泽侯以德中自持近侍足恭谨接物余谦撝由家化而国在理乃所宜及夫司徒公衍庆尤熙熙再世保传功大书见丰碑神龙袭九渊奋起须鳞鬐伊公汉大横庚庚隐天机历数既有在大器将安归君王自神武监抚非细微宝章犹传玺启沃贵知几堂堂忠爱心画此庙社规其报宜伊何子孙保无期倏歘三十载山丘两巍巍生死固常事盛衰有足疑昌黎铭殿监所以含余凄我老自多感黄鸟声正悲驻车不忍去日下山烟霏
书日者卷後
稔闻曰者名不识詹尹面共云推未来符验如契券因之求题咏有学难自衒郭生序已详奚待余眷眷虽非青囊翁尝读李生传为怜长沙傅三策动汉殿及夫行藏间而抱不遇怨绦灌夫何为艺能止自羡弗思前席夜有舌不少咽况彼伥伥徒能不逐利转正直神所与言行士之观悔尤两克寡禄秩中自办宣尼敞亨衢天理不吾谩山人有来问此语告无缓庶刳万有心一听三圣断
题张氏先茔记後
禹城张氏先起迹自农伍力田与孝悌内助半贤姥夫妇人伦常松竹表寒苦柔姿不易立流离复艰阻只影携孤儿避地韩城隝饥寒儿不知采拾治丝缕训育至成人衣食能自取去着仙人衣春风三十许若将终其身一室老环堵天其表媪慈再世沾煦妪蔚为庶门清在野不多覩南薰吹棘夭衣冠见楚楚孑然九龄迪信厚称干蛊或欲以节闻顾视为告语近名道家忌此事莫予吐夫家已不幸在我分当处里南筑幽栖竹木映庭圃还我浩浩天香火湛灵府晨昏省定际迪也礼容与一朝委蜕去神光照东土我紬石室书逸事须世补国初迄元贞节义几人数豪族易昭晰里俗多草腐况保晚节难往往变所素猗欤望亭君雅志遂初举凛凛百年间毫髪不少沮竟续所天家时祀苾笾俎岂惟励衰俗清风激千古裁文为歌诗流咏徧齐鲁
送张胜非任汝宁府判
汝流漾玉虹望入东南楚云连悬瓠城形势见今古有乡以龙名旦评擅诸许山川气不易旧蔡变新汝名芳土亦馨理在物争覩张生太史属三载战文圃开朗中有为一变至于鲁朝来得新除破瓮起欲舞踵门来告别一言求小补试将吾已行聊用勉君举吾年四十余弹冠判晋府通宵思阙遗未明听衙鼓上焉事官长下焉宿民苦簿书杂米盐尘土相与伍抗容不少倦公散日常午任责在人先见得思义取争输公堂益不惜寸金吐堂堂五十城利病系区处心平知所宰有衆孰敢侮御史至束湿未省聼渠主最怜绦阳狱五岁闭幽圄一朝得其情久旱霈尺雨当时官府清至今传好语伻来一宴过蓄缩畏於鼠正缘中省严经制得其所後来府无人所事?乖忤官寮自兹坏政荒岁饥阻每用诫平生艾服絜其矩皇家重师帅爵禄不轻与汝宁本宁安未用厌劳拊声华月旦评粲粲珠还浦补缺公与卿去去力当努壮心横落日高歌当梁甫
壮士吟题郝奉使所书手卷
使节驻淮海人望两好熙宋人足变诈观望占成亏不知破武事中伏混一机壮士死则已不死将有为宋琚凛风概天马不受羁拘隔一馆间激之见连鸡事久变乃生势去心恫疑奄奄十六年惨悴甘湘累内开既首鼠外侮宜纷披盛气屈使降壮心终不移睨柱欲碎首忍见王人微松严操愈厉草緑秋更萋萧爽隐雾豹脱略触藩羝老贼在一杀幽愤将何施庭芝一援手所惜良不赀兵交使其间天理或可期子卿才属国所报亦以卑至今郎山塚突兀空蟠螭两行清汝帖只有老天知
送徐平叔还广平因次其韵
全赵古多士炫服见吾琛我生自有命其肯枉尺寻结交半豪右翔集依云林当年平津阁箕冠明月簪乘时颇展翼天高气横参谈诗似高适走翰惊陈琳忽骑将军马缚贼虎穴深向来三数公朱弦得遗音长剑一樽酒洒落开雄襟自笑我何有踵门来载临袖携长沙书囊乏鲁连金白髪老亲健晚境毛义駸时清竭明略有义多同衾躬耕食不足从仕力尽任秋风吹易水游子动归吟深藏会有待莫负平时心
题焦节妇卷後
焦氏有贤女姿禀与衆殊既笄乐贫素出嫁南征夫一朝闻卧病寻访边之隅怙恃力眷挽在妾夫何如竟能遂初志扶丧归里闾朝昏事蚕织恭侍舅与姑百年终孝养葬祭何勤劬拊畜两孤幼嫁娶礼与俱孙门固衰谢赖一贞节扶夫妇人伦始因之变时汚一端青縠信至死誓不渝采诗论国风彤管宜沾濡谁谓闾阎间凛此风烈媰猗猗谷兰馨落落青松孤岂惟表门闾抑备太史书达卿昧平生容斋文可娱美节冠东州亦用播友于清风振孤标读者宜嘻歔
送许澹斋提举隆兴学校
我初入玉堂喜识澹斋面忠翁两朝士极口为称羡子远东嘉人文彩金百炼妙年登巍科巧宦历几遍风仪耸四筵目光双炯电前年来京师得遂依刘愿校书天禄阁音吐见雄辨长河泻建瓴洒洒江左传三釡固禄微一官争鹗荐行李日羇栖犹是多士冠今来得美除提举江西彦在吴到朝行客燕领词翰洪都尽经学文艺业多擅好将铸顔手主善志无倦习俗与命脉风雅为一变江烟送行舟潇洒离亭饯清吟代骊歌别思空眷恋依依乡国情去逐南飞鴈我老归未得松菊梦秋涧衣冠拱清朝粲焉珠会弁自惭老无能零落秋风扇君行重感慨黾勉磨铁研长江控高阁百丈惊井干梅花散春妍苍烟开禹甸江山有清眺风月兴不浅南昌地卑湿衆流争凑衍去年水为灾孤城江四转儿童化鱼鳖万竈产鼃黾慨然为开陈此事岂小便一锸濬东湖澄江静如练淡斋素有为肯遣空怀卷
观台乡刘氏瑞莲
遥遥观台乡近接魏西圃风来紫陌香台倾金凤去繁华一夕空风物犹可据刘君号素侯林野敞亭宇贮藏物外春中有百花隝池开一泓多云锦涨秋渚亭亭玉井花十丈冰丝比一茄十三蘤秀发乃如许辉映天泉渊飘洒横塘雨风流似六郎澹艳疑静女高情太极翁爱玩吐奇语根植汚泥中香韵尽容与褰帷对佳丽淩波看微步烟霏动帘栊汉女出歌舞当其烂漫时固已表双举岂惟见家祥分秀孕先母重台与双头连茎同合跗封章称嘉祥夸者徒媚妩由来草木蕃造物不予侮气蒸物自盛事异未之覩百年霈遗泽宅相焕图谱君家邯郸望马服乃鼻祖诸孙藉余庆隽拔一何楚起家汉贤良接踵泛蕖府一门集清芬婵娟富簪组为君续夷坚作诗劖石鼔【?阳有石鼓山】
蒲城行【效韦苏州体示异姓弟乔百顺】
蒲城今乐郊两翁处东西相别二十年顔鬓?以凄加餐似平时舍杖矜健移置酒前拜夀喜定垂涕洟拥膝侍终日念不共提携幸有聂与乔治生事锄犁云谁知异姓【一作派】孝养日孜孜虽违心获安慰我悠悠思官书促前去望入云林低
黑山秋霁
我度居庸关天峡四十里巉巉积铁色两势苍壁倚何由铲叠巘一撮峙燕几长令幼舆心喜溢秋壑底朅来游京师访友棠阴里入室得兹山欣跃倒双履携归坐卧观论列忘两纪黑山凛氷尖玉色何粹美连峰卑高陈夹嶂蹊迳逶远势走修坂秋骨濯清泚絶巅苍穹盘哀壑太妃圯奇状出天然弃墨妄模拟又如苍间虎怒伏惊猎箠昂头入四顾徐起妥苍尾书生眼孔旷百见心未已不为此僝顔照映横玉垒烘香作怪供扬觯问山鬼不知天壤间劖刻此能几魁岸状木假甲乙第湖玼达人有大观太华拳石比曾为物外诱沾沾抱徒喜屹立万物表景行世仰止诗成赠山主我岂郁林齿岩栖未有期对此聊尔耳大开致爽轩拄笏约吾子
秋涧集卷五

[book_title]卷六
钦定四库全书
秋涧集卷六
元　王恽　撰
七言古诗
舒辟剑歌【为太常公弘衜赋】
龙泉之精老蛟血跃入洪炉凝夜雪至今元气老不死粲粲碧华浮两胁雀环金错赤丝绦苍水夜掷天为高或云径度海西陲佩非其人有所归夜飞入燕人不识天以神兵示中国宋侯磊落书中杰碧眼风胡物情格穷幽抵秘竟图经羽窟崑仑腾口说黄金台下喜相逢醉眼高歌得玉龙摩挲神物万金重箕冠倾倒琉璃锺蹇予元年燕市客走马来观叹奇絶雪屋灯青宝匣开紫气横冲箕尾灭悲风凛凛入座寒山鬼吹灯中夜爇当年天矫龙性在入手无方恣舒辟金精固列五材首坚质柔资苦差别彼人之性而与同太柔失威刚则折咄嗟此剑阴阳全雄雯雌缦俱赫然君不闻淮阴未遇贱且贫爱而服之良有因无何大遭跨下辱亦如此劔能屈伸一朝攀附赤龙飞六合风云入指挥汉家日月四百载亦从此劔腾光辉宋侯笃我卓所立一日三看曾不惜我今作诗私自激重为歌之感畴昔多君振厉义且诚羡君小试妖氛清三年盗弄潢池兵亚夫持节东南征此时宋侯佐戎车一挥逆俦生白须缦缨短衣非我事谈笑自有聊城书斩繮归来茆屋底拂拭海西心自喜不须夜半舞荒鸡得君乱丝为君理况君天富席上珍胸蟠万卷余经纶天王未入非熊梦此剑应须检子身
飞豹行
中统二年冬十有一月大驾北狩【时在鱼儿泊】诏平章塔齐尔以虎符发兵于燕既集取道居庸合围於汤山之东逐飞豹取兽获焉时予以事东走幕府驻马顾盼亦有一嚼之快因作此歌以见从兽无荒之乐也【予时为左司都事】
二年幽陵阅丘甲诏遣谋臣连夜发春蒐秋猕是寻常况复军容从猎法一声画鼓肃霜威千骑平冈卷晴雪长围渐合汤山东两翼闪闪牙旗红飞鹰走犬汉人事以豹取兽何其雄马蹄蹴麋歘左兴赤縧撤镟惊龙腾锦云一纵飞尘起三军耳後秋风生豹虽逸才不自惜雨血风毛摧大敌风烟惨淡晚归来思君更上单于台血埋万甲战方锐爪牙正藉方刚才古人以虎喻天下得失中间系真假元戎兹猎似开先我作车攻补周雅大笑南朝曹景宗夸猎空惊强霹雳何曾梦见北方强竟堕闭车甘偃息扬鞭回首汉家营一点枪缨野烟碧
匹纸歌【谢王道人子宁】
楚山修竹森如玉千杵鸣碪响空谷溪翁鬬巧纸愈佳渌泛秋江连百幅春敛笼燻素练轻凤梭停织天孙颦声光一日天下白万古作配中书君道人来自苍陵天名品阅?东吴船惠然赠我以此纸入手展放银河飜脂凝玉莹絶纎滓风流绰约貌似姑射之真仙扶余绵茧固坚腻中有云影霮?浮秋澜金华五色非不佳不放墨松使者光通玄何如此君贵重百金比当与澄心玉屑并驱争後先媿无少陵诗鲁公笔如椽挥毫一扫空云烟文章元气古无问玉堂人物今翩翩此而不赠返惠我夜光暗投真可怜道人一笑春生颊琢肾雕肝尔心折千首新诗意未穷分取烟江愁万叠我今灵台久荒秽老树秋芜余废垤何时除治若此纸一片冰壶贮秋月深藏且须珍惜之准备虚堂夜生白
金马门行
十年金马门中客万里风云横上策貂蝉要自出兜鍪拏舟渡江江水窄新丰树色绕千官一片丹心悬魏阙洞庭白波木叶下千里临江思饮马堂堂大帅晋龙骧声振南陲无吕贾止则如山战则克更着君侯参幕画淮阴何止一军惊满眼旌麾动秋色万竈连营楚戍烟一樽回首铜駞陌功名年少贵力取行与诸兄垂竹帛
蹇予久事笔研间天东倦客未能还梦回破屋见星斗商声夜半歌南山虚名不到麟阁上白日能饥苜蓿盘何如乘此长风去浊浪吹破东南天
相从行【赠宋兄弘道】
宋君茂异谁其俦事业当向前人求羣书磊落载其腹人道聪明似邺侯黄陂千顷不足泳入海簸弄龙骧舟十年雾豹栖岩幽每恨南海北海风马牛碧云望断西山陬爱而不见心为忧向来文采珊瑚鈎宁胡一曲不自休【公尝作宁胡阏氏曲行于世】壮怀似欲写孤愤笔力倒挽西江虯古今乐府非不优例以哀怨更相酧蛾眉命薄黄金贵青塜凝云紫塞秋多君变体不师古一扫万古琵琶愁我忻得之三过读如入武库森戈矛乃知凤凰在岐世自瑞春风百鸟空啁啾乾坤吾道方悠悠天公畀子鸣中州唤回海岳三生梦独倚元龙百尺楼今年冠剑平津阁积忧一见心为廖识君恨晚愧仝志正似羔羊之鞹缘饰青貂裘古今为讳分清流不用倒飜鹦鹉洲期君有道兴东周不然君为龙我亦同云浮自兹攀逐不相失四方上下从之游
南风謡【送董瑞卿之邓州军幕】
南风不竞兵尘鏖两淮春燕趋林巢吾皇明见万里外欲以德服兵无劳已闻灌莽极目地方屯春事开林臯紫髯将军贤且豪智略往往超龙韬一军壁楚号劲利眼中勍敌无刘曹今年分阃镇邓鄙旌旗改色天为高芙蓉幕府固多士更以厚礼罗英髦君侯汉庭选经济夔与咎挥画乃余事白羽风萧骚年虽哀乐境两鬓无霜毛如君名宦不可逃绣花未满千金刀鸾凰忽尔辞蓬蒿此行莫起触热叹将军好士心忉忉得君岂止解郁陶投竿如掣东溟鳌飞牋走翰铃阁底駸駸欲逼令家綯秋风皷角惊江涛军中气和投楚醪兵家耕战谅有待雷云隐伏池中蛟一杯汉水春蒲萄楚人虽猛轻秋毫知君谈笑办此事长江听渡龙骧艘长江听渡龙骧艘
长剑行【为王子初赋】
老蟾破云光走庭清风西来散幽扃北斗芒寒色欲见太白睒烁无光晶灯前忽值苍水使示我宝剑喜且惊芙蓉匣开吐奇怪分光?萃此剑之精英苍虬翻风白日动秋水背露龟鳞青昔之所遇今乃爱觉我炯炯双瞳明青衫试拂拭磈磊难自平平生疾恶肠为尔芒角生我闻乾刚甲五材锻成玉龙复以首利庶物称佩非其人尚不可况乃用之高庳而无经君不见赵文失所好日夜徒扰曼胡缨朱云伸其请折槛反取讪讦名剑之於人无适莫用之得术如雷霆又不见周公管蔡举谤息四国宁圣师两观诛正大贯日星遂令千载下妖腰乱领寒於氷引杯感古我自惜儒冠突须嗟无成之子风云士慕蔺如长卿飘飘四方志早以文章鸣君与剑无久蟠决云会看昇青天黄金错环苍玉佩揽环结佩天王前殷懃祝子无多言不诛已然诛未然
杂言喻为彦政失子作
堂上慈亲头白丝慰心赖有宁馨儿巉巉头角日方露谁挥如意击碎珊瑚枝不知与夺果何主变灭歙歘无旬时骊龙失颔珠海窟黯惨须眉垂老鹤忆别雏泪眼叫断秋天低彼苍坱圠於我本无有何事诞说立象为鑪锤阳春艳艳木自荣非春一一点化青红姿秋风萧条羣木脱物感秋气雕悴又匪行阴机乃知生死天地间花开花落殆似东风吹蜂房鱼腹得至理子夏失明伤天彞西家因果蛊流俗东家闻之为朶颐蕃延疎薄无定分慰怀当取昌黎辞父子自天性东野能不悲君年正鼎盛情锺感非宜况夫先子泽浑水清而漪吾友贤且孝举案加有梁鸿妻捧檄为亲屈晨昏归来侍庭闱我闻善积有余庆他日当有螽斯诗
涌金游【并序】
予回辔共山有容过而问曰涌金之游乐乎曰乐矣不无诗乎曰无有也客曰事乐会之於心心乐寓之于口且兰亭之胜至今尚为美谈者其以有托於斯文也客退於是乎书长短句以歌时孟夏十四日也
晓云拂山山气昬坐来万壑烘朝暾丹崖翠壁画莫出但觉诗境供愁新地灵祠古秘幽怪天授神柄专其尊年年箫皷祠下路东风十里杨花春我来爱此山水窟天气着物清而温漫金亭上一?礴主人留髠醉金罇水边滉瀁多丽人往来但看珠翠裙不知仙家足奇货明珠脱串一一浮出摩尼真波间可翫不可掇云锦飜动玻璃盆书生润身那羡此席上正有吾家珍举杯酌水但默祷山灵垂意哀王孙愿分秀色贮诗腹一洗万斛胸中尘仙官有请固不拒山鬼窃笑君无因不然结茅傍修竹云烟占断西湖曲月明舒啸碧山巅唤起公和跨黄鹄
秦川行【送张孝先】
北燕豪侠南州客去岁辞家今八月霜风偃薄一貂裘不为无金少顔色平生弓剑只余事沧海风云居上策今年弃繻复入关春光澹沲迎征鞍周侯磊落天下士槖鞬赖子为周旋我知黄鹄志千里此举横絶青云端长安西望白日近解鞍多在清明前新丰美酒斗十千长乐坡头杨柳烟曲江花满树春风怨啼?对时感慨能不动乡思丈夫有涙肯洒离别间骅骝得路足神骏我非绕朝愧乏黄金鞭君不见古人勲业贵少壮莫待拊髀悲流年
东方碑帖歌【谢子初】
鲁公笔法天下雄东方一赞其犹龙嗟予爱之力莫致梦魂几到平原东我虽不解书慕此忠义风有唐天宝初祸首营州奴羣凶一朝起氛祲连神都二十四名郡风靡随盗区堂堂顔使君徇国思捐躯竟以七千衆不为边尘汚乃知大节初不以艺自殊胸中义气蟠不?往往翰墨摅其余况兹游艺君子责古人以字为心画先生不知作何状覩此宝墨事可测书学到君称絶笔凛凛英名贯星日晋汉名书凡几家奄奄为君皆败北宜乎眉山公谓此能事毕出於右军扩以大比并离堆当第一豢氏龙蟠古井波将军虎卧南山石又如大人垂绅正笏廊庙上忠厚之气了弗事缘饰嗟此至神物每为好事得君家父子贤向歆只今好古喧词林几年秘此分赐我拜嘉不翅千黄金君心若此真尚友我报愧无琼与玖歌成大笑不自量拟与君名传不朽
墨竹歌【为共嵓处士持嘉】
吾生爱竹兼嗜石手不能书漫成癖忆从林下七贤游终日摩挲弄寒碧山河一自隔黄垆尘土填淤百忧集得君此画忽洒然元气淋漓障犹湿满空月露下寒塘人去山阴锁幽寂又如湘妃庙前风雨晴翠袖纷披山鬼泣几竿迸出太古崖老节雪欺初不惜表将一片岁寒心不与繁华竞朝夕东栏牡丹鹤翎红西沼芙蓉绀珠色歌钟倾国乐芳年以色事人能几日何如鸭江居士诗骨清而臞手种此君忘肉食不须拄杖敲人门万斛清风破窗北月中看竹扫秋影妙得於心发之笔兴来落纸出尘表拟学湖州灭形迹呜呼湖州已矣萧郎远今代名家淡游客君不见李杜文章万丈光一日齐名伟高适
乞雁歌
吕东平江海客一鹗盘霄鸷空百老来机械淡相忘双雁随行声格格阶除得食藏颈眠恼不及邻甘乱聒两堆晴雪春不消暮映书窗生夜白终朝司警代黄耳梦破烟江秋拍拍主人对之心愈闲感念物情终桎梏家中又厌食蚁虫一夕笼归山下泽今春卵哺衆雏息百日己能过所出青山满眼映一羣泛浦眠沙白胜云稻梁栖畮秋正美约我充庖洁口飱能鸣见害古所惜我心念之生隐仁劝君深藏饔子刀解缚归来养雪毛右军闲适久无伴许赠一只相与遨西溪秋水深几篙江天漠漠秋风高归飞不隔暮云远放尔纵观心亦滔俯歌双雁行仰送孤鸿杳洞庭归客渺无音万斛羇愁坐中老节旄零落瘴海烟冠盖都门閙昏晓我欲因之附尺书西北烟尘静如扫
夏夜晨起理发【时目疾新愈】
居闲早眠复旦起绕树行吟残月底邻鸡声里候东方晓色鸡人气清美双瞳自为苦所纒两鬓鬅鬙思旦理青丝髪散满肩云千梳未暇百梳勤余邪细逐老栉散风露气入秋蓬根疏通百窍胜新沐一洗耳目清而明朝有蝇子暮有蚊事随日出更纷纭侵晨有此至良剂肯羡卯盌松醪春诗成因谢草堂客嵇康养生非妄论
衡门行【送陈长卿】
衡门栖迟乐吾乐甘着流辈讥束阁长河其奈不疗饥谁暇物情论厚薄前时行台领漕计处士半为餬口起长年巨鼠有余壤比比吾侪废生理嗟哉陈君何苦节天东游子天西客监河势去余业在客舍半椽淇水侧书生辛苦学干禄入手青衫得藜藿尘埃风雨蹇驴瘦日就空仓自羁缚今年幸得解脱了超海挟山初不恶暮春之初日东作陈君叩门声剥啄向予长跪话远行上计又须趋蓟朔携书五车煮不堪举室舟行更萧索前因未必是亨衢着脚如堪戒前错若於金粟例言拙谁着裴刘供调度逢时正有利不利有命岂论前与郤长歌西北酒一杯浮云渐远天寥廓东曹若见王春官道我行藏事如昨几年奔走一堕甑蕙帐归来惭怨鹤济时幸有公等在拟把一竿寻钓壑因君悟我向来非相送出门还一噱
大雹行【至元四年五月十五日也】
雷师掠地西山麓北会丰隆出苍峪崩云掩落赤日乌烈缺光腾烛龙目黑风驾海天外立万骑先声振林谷云涛怒卷恶雨来中杂冰丸几千斛杀声咆哮屋碎瓦百万神兵自天下奋然横击合阵来昆阳之战何雄哉又如马陵之道万弩发矢下雨如无魏甲斧形鷄卵见自昔异状奇模此其匹野人庭户变绡馆雾涌烟霾与龙敌又疑鲛人泉客泣相别涙洒珠玑恣狼籍叶穿鸟死庭树惨禾麦击平惊赭赤神威收敛俄寂然潇潇合浦还珠聨整冠变色立前庑但见土窝万杵一一皆深圆五行有占非小变调元失所谁之愆又闻夏冬愆伏之所致亦以坎治持化元孔子修春秋二百四十有二年特书雨雹凡两次大率败黜臣下侵君权况今朱明壮阳月胡为纵此羣慝之所颛历关上诉九虎怒虮虱小臣非所言独怜田家被菑者寒耕热耘手足成胝胼差科大命寄一麦盼盼见熟疗饥涎一新到口不得食哀哉何以卒岁年
捕鱼歌
坞西溪水深及篙渔户晓集拖轻舠纵横张网截两涘挺义远混惊银魛柳阴潜涔深且密大鱼小鱼争遁逃须臾合网环深碧薄槮提纲从掇拾小鱼骨罣半死生口颊噞喁无足惜就中一鱼匪常材黄金作鳞尾砂赤泳游本在孟津居波荡江湖事行役中涂遇厄梦不神腾跃舟中有时立渔郎回艇催归急几处金盘待鲜食夕阳澹澹洲渚空回风萧飒溪神泣网罟设兮水不深惜物之君戒贪得古人数罟不入池以时渔捕须盈尺今人古道弃如泥竭泽焚丘意方毕野人有乐在濠梁泽畔行吟三叹息
宿仙山朝元观题示
太行北走开四门川原落落风烟屯仙山西峙如虎踞石岭东抱犹龙奔道林中蟠百余亩顾揖殿寝何雄尊仙翁得仙事惝慌碧霞洞主玄元孙百年朝元去不返宝籙秘泄风雷炖阴雷诃护石坛古老雨溜渍苍苔痕缅怀矫矫东瀛老变化能大天溟鲲谢公本是济时具谁使卧老东山墩丰碑不愧蔡邕笔再拜遗像俨以温我来夏交树阴翳万橘翠琐芬兰荪平生素有林壑癖苦厌闤闠埃霾昏每来福地爱萧爽跬步乃与仙凡分山川景气得入胜喜对羽客开清樽夜深静卧月东出林影布地翻瑶琨天风吹空万籁息明星当坐手可扪恍然人境两奇絶月露一洗清心魂世间尘土几千尺有梦不到瑶台垠人生几何胡不乐例自局束驹服辕惜哉清景不可驻一声啼鳺开林烟明朝人事随日出坐看蚁穴蜂衙喧
雁门公子行【赠李仲明万户】
鴈门山高几千仞风土雄尊号全晋君侯年少出纨袴裘马轻肥冠时隽古来豪杰数幽并柳子不须夸晋问蹇予三年东鲁客尘满青衫鬓双白书生无策伴侯鲭尺蠖泥蟠甘退缩此时仝君幕中游袖手旁观看超越绦笼脱落不受羁意表出奇人叵测健於豪鹘快一击霜翮盘云鸷空百爱君肝胆向人开遇事剖析无留材世人荆棘塞灵府末事挂眼生嫌猜丈夫特贵气为主行义不亏诚可取区区心计米盐问束缚真为抱官虏相期心事李西平锦鞬家世蜚英声天其藉此作事业未害蹉跎鲁客卿眼中人物真知已举世论交多逐势赠君一片百年心意气相倾岱如砺羡君才气真英耳郁郁安能久于此烟华紫禁正萦绕台阁羣卿半乡梓明年焰焰动北方腾踏风云乃吾子
赠田生赴监河之召
田生操履淩高节三载奔驰秦陇月长年愈觉世事艰中道毁车思远业故人恋恋监河侯愿分斗水相为留古人有志患不立抱关击柝非所羞君不见黄河一尺鲤风涛终化禹门秋
赠孟祝史德卿还燕城
孟侯落落明时佐从祀归来喜相过探囊掷下珊瑚鈎海岳英灵惊甑堕淋漓元气星斗光照彻龙渊得奇货我初把玩三叹息不觉秋风吹屋破太一真仙令绮季入奏行宫瞻紫气受厘宣室想所陈不独碧鸡金马异朝家望望董贾贤祝史孟君今伟器明年艶艳动北方馆合风生惊一世因之启贺亷行台为国得贤真宰惠题韩干画马图【韩御史君羡所藏索赋】
火轮凝空汗如洗日坐乌台簿书里韩君忽出天马图萧?朔风生骏尾吁嗟此马来西极细看一骨千金直当时开元监牧盛赤岸千羣云锦织奚官袍带苍髯戟碧眼深藏九方识岂其此骨独当御转盼君恩仗前立几年扈从东封还霜蹄蹴踏长楸间骊山武事厌不讲剪刷日应供帝闲鸾旗百里临潼道华清宫殿春风早黄金羁勒玉华騣游幸君为玉环老干时供奉属车尘思入星精夺天巧兴来承诏貌真龙冀北骅骝归一扫古人画马需神品骨相权奇气深稳将军曹霸干所师万古丹青少陵引韩公得法固入室十丈光辉谁所凖自今题品雪堂仙韦偃龙眠徒滚滚嗟予何者牛马走开卷赋诗还自哂韩卿朝骑御史骢暮击凡禽健秋隼更烦牢锁玉麒麟堤备雷风轰秘本
梁秀才惠橙【梁时在制中】
君家堂前橙两株汝父当年手亲植洞庭波兮霜满林摘惠晴窻慰幽寂夜堂张灯动春酌脱帽惊呼梦畴昔摩搓两手三日香感旧怀人泪沾臆一双照耀黄金苞露香冷落银觥桃呼儿走问隣墙酒早晚珍珠滴小槽
三勒浆歌【有序】
唐代宗大历间幸太学以三勒浆赐诸生此後不复闻於世今光禄许公复以庵摩诃毗棃三者酿而成浆其光色油然如蒲萄桂醑味则温馨甘滑浑涵妙理及荐御天顔喜甚谓非余品可及遂以时供内府不肖以沾沥之余发为歌诗以见国朝德被四表万物毕至之盛许公爱君之心以汤液醪醴跻圣夀於无疆之休也
金天一气何奇特异品珍材表馨德翠笼万里入贡来赤佛堂西汉家邑异哉三勒见图经秪解有灵能愈疾岂知用外藏妙理琼醴蔗浆非所敌谁传酿法自太古满瓮春云元化湿就中至味真玄酒豁达灵根三益友许公得法神所传一醖天成汉重酎仪狄拊掌耆伯惊五百年来未之有芹香背炙固区区推以爱君忠且厚彤芝盖影拥红云汤网初收在灵囿月华冷落露盘冰三咽芳温挹大斗金壶潋灧承案不能餐我辈何功饮天卣
秋涧集卷六

[book_title]卷七
<集部,别集类,金至元,秋涧集>
钦定四库全书
秋涧集卷七
元　王恽　撰
七言古诗
题薛少保稷画鹤图
晋公化笔神胎禽超超中有万里心通泉老壁堕茫昧此幅写影逾精深细看粉墨色欲尽元气突兀开云林双胫森碧玉老顶朱砂丹舞风警露两无谓理此修羽何翛然毰毸不受世尘污真骨照影蓬壶僊王恭雪氅忽散乱几点冷卧瑶池烟恍疑坐我九臯下髣髴清唳闻秋天华阳宫深春画闲晴苔冷啄松隂寒宣和六客尽摹写梦不到此宫清妍?予三年事击搏俛仰随人空饮啄长缨尘满抗凡容比拟孤清余愧怍君不见坡仙作叹真可人退易进难良自度摩挲老背忽惊心以幸乘轩非所乐仙盘月露濯金茎緑野风烟连竹阁得陪高步绕池塘老我何心望寥廓
僧传古坐龙图严东平所藏至元二年秋九月张佥省耀卿处观七年闰十一月甲戌公退马上偶得时秋苦旱冬天无雪
深山大泽物所蛰千丈悬淙挂青壁潭隂水黑不见底老雨初开元气湿苍龙何处行雨归闯首踞坐红云堆山僧骇絶噤不语万壑隂雾生缁衣咄哉传古隐龙性隔户写影窥天机一从元化堕此笔饮海不复观晴霓世间画本万尺蠖尾鬛一掩无晶辉比年一旱几焚如牲币空事山川雩羣龙痴睡洞府黑六合任使黄霾汚何当铁匣出雷火冲屋而去腾天衢六丁奔命仆射御倒卷溟渤天瓢?滂沱一洗乾坤净却敛神功寂若无
赵邈龊虎图行【田给事和卿所藏】
巅崖老树纒氷雪石觜枒权横积铁北平山深林樾黑下虽有迳人迹灭眈眈老虎底许来抱石踞坐何雄哉目光夹镜尾束胯百兽却走潜风埃赵侯欲尽神妙功都着威棱阿堵中想当?礴噀墨时衆史缩手甘凡庸至今元气老不死神物所在纒隂风年前驱马下靖边崖东突起草底眠腰间恨无铁丝箭寝皮食肉空长叹今朝过喜一嚼快熟视须顶为摩编货驯跖服暴戾息弭耳道义思拳拳主人爱玩中有谓遇事炳变通经权我闻汉家大猎阹氷天豸冠思赋长杨篇四方猛士今云合早晚龙旗到渭畋
杨秘监百马图【孙子誉藏】
冀北之土马所生息轩英爽房良精定年苑马凡几抹故老一说惊龙腾大青小青帝所驭势与八骏争驰衡先生此时行秘监扈从几赋汾阳行翔麟日给尽龙种春风不觉鸣鞘声杨侯凝神洞化窟笔底抹电流云倾当时一纸万金重曹霸抚掌江都惊生平写影几千疋未若此图真杰笔明窗一日百回看元气淋漓怅犹湿隂风猎猎吹旌竿云黄草白沙漫漫大奴乘秋閲清峻渥洼汹涌翻晴澜浮云角壮遂天性不数南山之下汧渭间安得武宗三万骑浊浪蹴破东南天苍茫回首锺山渡一凯归来入汉关华阳春草三千里还似駉駉画里闲
和姚左辖梨花诗韵
主人爱花情不薄泪粉阑干愁寂寞东栏一树要洗粧走报诗仙挥翠杓醉歌不惜玉山颓明月春风纷雪落杜诗韩笔世所惊大敌无前鬬清廓王城春事岁如许三载痴牀如酒恶何时翳凤骖羣仙华时吟眺青山郭
绦州法帖歌【谢张元礼兼呈按察先生】
君不见晋人九亰吾莫与天遣元精留网楮绦州一帖天下奇要以锺王为艺祖内家中秘无杂收饷间等书为世取固知瓦注觑天巧虎卧龙跳照今古羌予嗜书昧所守集古无由似欧九王城陆海几燃犀不照光怪骈万首管窥虽得见一斑随即遗忘非我有承君惠此石本佳银字馍糊真敝帚奔蛇走虺几千丈诡伏奇形惊户牖手追心摹日有得顔氏服膺承善诱明窗一日百回看什袭深藏重琼玖就云好奇家四壁破屋润余丰且蔀三杯适喜迳醉眠墨池濡首追狂颠觉来捉笔便挥洒往往逸兴惊蒙颛裴旻劔舞凌云烟作诗闻君君岂然料应一笑絶倒乃父中令前
题赵仲器治古斋
我官御史二十月秩满身闲在京阙朋从日约扣人门閲尽名书古饕餮古人不作古意在鬼刻神劖多叵测喜逢治古斋中老论说精英探天巧反观吕氏博古书照眼形模总传宝赵君陶铸真好手元气鸿蒙惊剖典刑髣髴三代英赐器政宣皆敝帚免忧跃冶不祥金虫臂鼠肝争好丑
题都山老人庆九十诗卷次胡员外韵
古风三百圣所删福履咏歌先夀耈後人作计竞朝昏徇利覔官甘妄缪正缘得丧损天和禀受不只归薄厚刘公九秩固天与护养风神逾稚幼脱遗外物委路尘保蔽元精若勲旧岁寒霜桧自後凋露影朝菌不终昼笑看蒲水鸭头緑细卷春风酿重酎一杯吟醉頬浮丹不羡周人台背皱古来纪孝锡类多行见诸孙纷彩绶
恶沟行【在平阳翼城县北大尖山中】
西乌岭下唐都鄙歘得平川心适喜马烦车殆问前途人说北山路无几朝来径走山南坡冈势棱层登陛址峯回路转十里余惊度恶沟深井底偃身直下几百尺十步徘徊九还止南来山行五百坐屐齿磨平无可跐仰升云顶俯哀壑山似鲸翻掀鬛尾羊肠絶磴盘不尽盼彻前峯後如指王阳叱驭心固壮老马凌竞垂两耳胷中大物已隐然又为此山相角踦我观晋文非眼见今日河山真表里畦田高下画不如烟崦人家穴藏蚁晋人勤俭风土然山顶开耕自山趾一丘一壑凡几家而复唐侯风化始河东大抵九分山民既能勤生自敉茧丝保障两虽拙独有一安差可拟山间一笑自絶倒汝亦何为论治体忽当疑径问畸人欲荅子询思所以如君面带麋鹿姿遽缚尘缨解兰芷优游文史恐难任涉险乘危胡至此世人欲逸见利心捷径趋时岂君子终南讥诮责未了千古坦途人所履笑挥植杖指东张汝急去予无我视若非隐者荷筱徒行念斯言真到理暮投僧舍不能眠走赋鄙诗还自箠
题赵城南王开堡楼壁
老涧盘回几千曲洪水平来两崖出邑居远迩依地形南北经行看不足羣山掩映肺腑如河水萦纡衣带足畦田虽狭水所腴风俗俭勤仍岁熟东西南北总除官此心少尽物自安区区薄宦封丘耳有怀莫遂空长叹为问霍河桥下水惊湍能激懦夫肝
清江引【为僧永真赋】
秋江水清深几竿渔郎放舟烟渚间中流举网紫鳞出不祗博酒供盘餐借问渔翁乐何主泛宅浮家无定所卖鱼生怕近城门肯到红尘汚人处芦花两岸晚潮平忆着蓴鲈思径去朝廷物色那可得泽畔行吟何自苦沧浪水清濯我缨林婆酒熟容賖取人间万事一醉休睡煞江南烟与雨觉来满眼是青山独速緑蓑还自舞渔父乐真可与细写焦桐入新谱【谓琴操有清江引也】朅来山城官事纷簿书凫吏对斜曛开图空会渔家趣我恨不若江头人
张郎中彦亨督太原秋运道出平阳索鄙语为饯因赋此诗兼简子初宣慰
元年天策开明堂千官劔佩争翺翔当年张君正年少快书不减陈君康我初得子知远到自笑野鹤空昂藏河山分陕严津吏六道烦君居右地十年坐听棹歌声置散投闲非所喜试难去易凡几书思遇蟠根伸利器南来督运并门烟鞭筹心计惊孤骞万材蔽河晋山兀目中已具龙骧船生平故人王卫州东南开府羊杜俦竹头木柹方并蓄如君俊才当见收自怜右属櫜鞬意射圃何时补唱筹
平阳官府行奉送部掾刘文伟北还兼简省台诸公
平阳官府居上游我来视事星未周眼中之人竞笔得东西两曹李与刘一朝岁贡入民部折狱论文欲谁语老夫虽独心所喜双鹘乘秋看掀举自怜白发一衰翁终日区区簿领中米盐细碎固当略要以不尽心为忡君不见郑公温国两通判至今德业昭河东嗟余何为秩与等止有报国公而忠何顒至言岂易得渺渺孤怀庸自适因风寄谢台省公倘有信来慰岑寂
鹎鵊词甲戌夏六月宿李将军林馆闻之有感而作寄友生王宣慰子初
树头玄衣郎往往人罕识汝舌几许长音响乃尔激穿空裂霜竹借问何所职农家呼汝为夏鸡陇月向斜鸣不失田间趣起早耕人秀樾深藏晓无迹隂隂夏木共山邑二十年前读书客一声惊梦入幽窗露气满空庭树黑只今早暮无所为两眼眵昏头雪白咄嗟禽鸟逐时新我发何由黑如漆
游姑射山神居洞
幽岩洞如瞰隂壑洞口飞甍架虚阁真仙乘龙竟何在香火千年事如昨蒙庄一言疑万世稿死荒山凡几辈何殊山石老且顽我欲砭订其能还呼儿笑折山花看淡白长红恐自然
北洞【名王母洞】
南山截然如案齐东西两崖相抱围洞中仙人去不返老柏满岩空翠微我来天气二月初山鸟山花皆友于野情本於樵渔熟莫遣游人避使车
铜方爵歌
荒陵盘盘枕山垧石林埋没秋草平隂磷夜出金作声牧儿走避羣雉惊佳城一朝见白石神物还从野人得勒铭壬子岁几许考究古书犹可识篆文镌刻非近世周鼎殷盘乃伦比两柱作撑【阙】贝形四趾垂象齿雷章绕腹隐觚棱老凤喙长惊下陊玉花鏥涩不敢蚀飜成翠羽丹砂紫我观三代制饮器多圆体咄尔形模方劖刻殆神鬼秋菌春萧非可比物之隐显固有数流落君家得所止士虽好尚具眼少博雅如卿古君子补亡吕氏尤取重元气淋漓开太始君不见逹人大观者今古一昏晓人生极夀百岁止作计千年意何藐我歌君试听古人谁尽了九原不复作此器君当宝一笑樽前为倾倒
短歌行山中寒食作
花枝入笼晴昼长游丝翻空网春光一声金缕酒满觞听予短歌踏春阳云淡风轻日将午信马东城历烟隝人家野祭浇墓田白白红红满原圃饥鸢欲下影婆娑不待墦间彻盘俎陂陵高下麦青青贵贱贤愚同一所况兹百岁忽如寄过眼浮荣谁比数古人感此由重论力取功名照千古东冈畸人说陇西攀附云龙总风虎钜株枝散势莫依萧索荒丘穴鼯鼠岂期健妇持户门一片丰碑论世谱林宗不作蔡邕死旌纪纷纭争媚娬银罂酒煖藉草坐满引一杯私自语吾家先壠在卫南老柏如林百年许起身耒耜世有泽嗣及先君拟掀举生平抱负奈数奇賫志下泉良独苦悲纒风树逾一纪业在青箱恨难杼我柯有斧睨不远负荷至予尤莫取一官羁靮晋州城竚望南云泪如雨
风秀丹山歌至元壬申来官平阳得之於録事参军周干臣处周予弱冠时同舍郎也十一年春三月十五日与儿子孺读王黼朱勔传及僧祖秀华阳宫记因作此诗以赠周云
宣和宝石真渊薮万状卿云照灵囿当年几凿太湖空赢得纲船枯九有丹山风秀徽所谱袅袅金书瘦於柳周郎携自河阳城夜壑虽深纵豪取一峯突兀玉潺顔曾在红云顾盼间先荣後悴物常理我今感汝为长叹朅来伴予茆屋底憔悴秋娘归故里清灯摇摇光满几炉烟作云研涵水老虬蟠倔似求伸隐隐犹能鳞甲起此时对君心境闲人为物迁今亶然掩书瞑坐清思远梦绕华阳松桂寒我思象江老守尤酷嗜不惜千金辇致来长安家无妇儿居无庐六石与伍欢有余义山赏识岂徒尔爱蟠好尚极类古人之意欤一杯下咽歌者谁南鄘小子王共谿
醉歌行【燕平湖作时为平阳府判】
苍陂水涨玻璃滑堤柳含烟翠蒲茁当年亭馆已陈迹老树遗台犹秀拔我来置酒池上头使君不负骢马游县曹供帐散平碧呼集妓乐罗珍羞君侯一笑开怀抱十日东风醉芳草自嗟客子何所有春色三分二分老人生欢乐不易得况值清明时节好终年尘土簿书里未碍金罇重倾倒湖光照眼明罗绮碧潋瑶翻歌扇底气酣急遣张水取乐不论冠佩委溪风吹面縠纹生两叶兰舟铙皷起红衣飞坠彩绳高没入苍烟惊跃鲤郡人亦喜岁华新四面纵观空巷里佳人弄水祓不祥公子聨镳特观美锦筵香细酒不空既醉穷欢忘夸靡溪神捧出柘枝娘翠袖娉婷矜便体绣鞋画鼓随节翻罗袜尘生步秋水一春盛集固云乐此会宾僚尤燕喜山隂修禊晋诸贤畅叙幽情差可拟客言行春似蜀守醉到浣花而已矣树梢晴日向斜晖使君皂盖先醉归就中二公冣爱敬移次临流尽余兴一杯未了风翻浦山公倒载寻归路自怜白髪非春事多为湘妃厌歌舞呼儿覔纸纪岁时不以斯文乌所覩至元乙亥三月春元已才过日在寅浩歌月底还自笑醉里诗成似有神【上二公谓同知张明卿治中呼英甫】
玉璧城怀书至元甲戌冬十月廿五日由稷山入万泉道出故城临风吊古慨然有作
我行河东几欲徧大抵盘回山阜转南崖高与北山齐玉璧城根分一綫荒烟废垒点杯土炮具梯冲经百战短碑盛说郑君灵万骑隂风想平甸一曲悲歌敕勒川当时神武已凄然韦公守御尽良策更着百升飞上天乃知诬杀咸阳日即是邕皇入邺年【郑君韦孝?封号有宋元佑间广碑邕即宇文武帝名建德六年平齐入邺】
听祥师弹琴
冠带对鳬吏三年簿书丛王事固鞅掌我禄亦已丰有时意不惬耐此磈磊胸浊酒余妙理中坚若为攻朝来偶过野僧话禅房花木幽而通坐中灵府觉虚寂祥师为我弹秋风古人不复作古意留焦桐秋声潇潇随指发烟篆袅袅索帘重悠然拂衣起远日翻冥鸿闲愁积思失所在槁叶一扫千林空
襄陵行
暮春庚辰日维丙驾言出游事耕省西郊微雨半晴隂几点残云雾山顶马蹄踏破落红香飞盖追随垂柳影晋人熟食一月节店舍无烟竈厨冷春到襄阳满县花緑隂池馆总姚家清尊远酌会心赏不与莺燕争春华画轮归辗故堤沙金店西头酒更嘉举杯为忆刘汉事云龙风虎何纷拏帝渊东开蓄峻址青衣行酒真惊?搴帷一笑两寂寞野老指点宫台洼萋迷碧草荒城曲依旧溪流带北斜
赠贾主簿德远赴春官
唐风思远非难治窃戒官僚多自弃贾君三载赵城簿一县至今称事事秋风告别赴春官千里辞亲不惮难须知捧檄毛卿意要尽平生菽水欢
戴嵩画牛图
吴侬四时耕瘴烟吴牛见月心茫然戴郎此本极闲逸笔意远出韩公前解縻脱鞅春事毕江臯野草香芉绵归鞭影乱散平楚考牧大佀斯干篇因渠唤起归耕兴梦到西山谷口田
李营丘寒江晚捕图
古人不地着所向无赋租渔蛮舟为家一叶纵所如斜阳淡淡明江湖万鱼戢戢依寒蒲几家?网晚未已博酒欲得松江鲈卧樯傍舫宿波面不尔风浪防艰虞何当醉带笭箵去添我烟波作钓徒
七夕日同府僚观稼西郊
秋风萧萧次远林两山极望秋禾深同来观稼憇?下把酒一笑高槐隂天公成事乃尔易一雨变作丰年金田家耘耔心未已当午相看理荒?锄端信有三寸泽更为禾头添粒米自怜微宦西复东且喜所向无灾凶丘民得所能事了我禄虽薄亦已丰老农坚话使君惠我曰论功归太空天子仁圣感召和气致时雍
黄崖行
黄崖峪深能几许殆似赭余无足数宁知奇石产山腰一脉砌如萦绶组青章紫质含玉润锦罽斓斑惊制缕楚虽有材为晋用山节星驰来历覩简书专摘正官临敢惜筋骸尝险阻褰裳上下谿谷间石角钩衣互撑拄是时秋暑八月交背汗浃流气烟吐班荆坐憇还自笑汝是爱山王判府守官四载愧无功今次於公竭肱股役夫分功日有程荷?持鑱编什伍摧坚抉碍先墓脚不假鞭驱矜智取风埃蔽壑散云烟巨石砰崖轰战鼓不遑蜡?阮孚游真作伐山灵运举老翁炷香适何来拜向山亲呪诅溟涬才分有此山其在晋?羣玉圃山灵萃秀不自衒埋没荒山几风雨材为世用出有时一旦承恩藉君武汉家制度陋嬴秦大起明堂朝海?堂堂天策干维城建国分茆开雍土正须壮丽称王宫不尔何能为万舞我今问翁汝何为扶杖丁宁前致语翁云匠业居此山薄伎传家自吾祖我虽垂老喜见此侧陋明扬遇时主夕阳欲下山更好疉巘攅峯争媚娬人为物蠧固亶然石兮石兮今玉汝
曲沃道中与老农语
大尖山前好原隰陇亩横纵忘南北人家种麦秋社前一涉苍烟朝雨湿田家稍丰即昇平十年游宦初无成会须了却人间世白髪归家伴汝耕
新道成车中即事
蜀山天险古所畏少陵有怀真宰罪壮哉此举见成功一日连峯惊破碎老农伛偻向余言所谓一劳而永逸相携径下弱羊颠鸟语山容两豁然牛箱笼负连连出坐看轻尘抹白烟
金店马生者赠余岘山图走赋是诗以谢之
平生爱山复爱画近岁长游石林下暂还大府宿金城喜得马生同夜话共云马生非画徒见来情性温而愉坐间赠余岘首画江山秀润与马俱取之非云夺所好开卷即与马生对坐隅物微意厚将何答走赋新诗当乘珠
山中礲研歌寄商左山副枢
有石有石玳瑁色远出姑山两崖侧我来伐采偶得之玉润金坚骇清越海霞蒸发烂朝暾苍雪馍糊点晴碧石中乃有此理存斵就庚庚玄色璧又如神龟负山出渊水偃仆沙头曝秋日山中长夜有余暇老眼看书苦无力挑灯礲洗爱奇章凭几坐余腰膝屈书生习气老不除笔研留心朝复夕自怜持此果安用欲拟三冬文史毕呼儿起视夜何其斗柄参横揷东北
题董少平庙壁
湖阳苍头亏政刑湖阳新贵帝女兄汉家三尺有成约臣宣守法身为轻直前取奴缚车下洛阳一市为震惊大奴走匿魄已褫小奴侧足回舆行含凄入奏温明殿【後汉殿名】万乘起谢难为情祗知强项古遗直我爱世祖英而明一丘荒土青山道下马陵前拜秋草应笑权奸百链刚比比柔荑指堪绕
吴娃行【至元十三年丙子岁冬十月廿八日亡宋皇太后谢氏次卫州唐津渡是日即舟行东下故有是作】
元年长星竟天芒【谓至元元年也】十年而後江东亡元城老妪忍不死奉玺北走朝天王内家监领分嫔嫱鱼冠高髻犹宫粧翠衿缟袂不曳地言语无异瓯闽伧南来初渡锺山江罗袜去踏燕云霜风尘千里河朔道惨淡粉黛无晶光忆昔掖庭初选入十五十六先後行深宫花满春昼长芙蓉水殿薰风凉朝仪双引垂紫袖珠栊晓侍熏笼香祗知螓蛾一生花里活眉妩老学吴山苍一朝兵合景阳宫故国繁华佀梦中两宫问寝紫宸仗往事尽逐江烟空黄帷羃野待水次郡县护送浮航东万人山立看且叹亡国大略今古同太极殿前天子班玉觞上夀頳龙顔柴家母子何负汝赐与仅免饥与寒悠悠万事不可必天道好还归有德就中此理谁会得莲花峯下高眠客
镇州怀古
吏部声华山斗重身处平时若无用积年王凑失臣度诿使贼庭撩虎閧举朝叹惜诚不测天意中间表奇节血衣满前盛气临一语未毕凶锋折镇人万目瞩使华五纪得瞻唐日月呜呼藏器於身利有余不遇蟠根何所别
周卿二子歌
周曹两家世系长伯仁之德再世昌诸生诜诜见身後不数谢家阑树芳大儿读书书满箱小儿竹马青衫扬掌中瑜珥生辉光红点杏蕾争晨粧外家碧冶东西堂金粉满贮芙蓉香今冬书来召归省要画百子春池塘伯仁有灵亦含笑紫川渊流殊未央紫川渊流真未央
冬十月朔展墓回有感
新垄多故人少野祭萧萧满荒草十年重到故乡山前日儿童冠佩好我时引镜还自怜五十衰翁能不老正须万事听天公不用时情生热恼流行坎止即吾师试看古人谁尽了
簜樽歌
海居两间势雄尊地维大荒足怪珍春雷奋蛰地轴裂气雄簜木惊轮囷云蒸露濯玉几围瘿异不数苍筤孙洞蜑抔饮变古法欎屈斧断苍龙根一朝六凿混沌窍海润犹带风涛痕初疑神螺闯首髻鬟古复讶冻芋出土鸱鴞蹲坤隅古非禁酒国桂醑碧潋滇池春木兰花发云鹦啭野饮挹彼供鲸吞江妃窃弄山鬼看深夜啸掷吹灯昏炎洲北走落君手孝节閲世清而敦广平磊落书载腹时浥妙理开清樽金罍玉斚非我事正须一日不可无此君殷彞周鼎列左右碧花缩涩腥龙纹簜之为尊尤可人蹇予萧散稽刘客黄垆久为河山隔来游都邑徒永久若恋明时无寸策新丰树色绕千官满马京尘歌偪侧何时为渠醉倒花底眠一梦婆娑竹林国
西京王生歌
君不见西京王生一布衣游谈公卿奚事为解纷画策作隂助顾盼势利轻尘泥廷中结袜似倨傲一语能释当时疑惜哉太史偶失世与讳至今义烈犹光辉乾坤英气初不间乃今复得是子趋人之急逾己私襟期在在许诺重骏足肯受黄金羁冻云晓拂铜駞陌雪花澹与梅争白平明东合给事回家近沙堤尽春色新诗吟绕锦窠香笑作平原眼中客人生百岁驹过隙只有声光为可惜丈夫适意杯酒间义气爱君多感激岷峨秀色锦江波万斛醲薰贮胸臆纲纪都作济时具办与朽株为粉饰吹嘘寒律变阳春未让王生谋缓急君家义鹘固有歌更为樊川摇醉笔
秋涧集卷七

[book_title]卷八
钦定四库全书
秋涧集卷八
元　王恽　撰
七言古诗
入侍行赠董符宝
君家大兄吾故识君家三兄乃友执游谈仰止有岁年只有八郎初未觌八郎内侍五云深五云宫阙何沈沈此时密迩司献纳夙夕忠谨余丹心人知掌中金窠篆屈蟠螭重岂识两袖中有苍生霖采听民瘼怀恻怛纳至稼穑艰苦歌謡情圣皇逹聪岂有既天语夜久何丁宁御屏香暖代鸣玉高枕安寝神游清输忠往往捄时弊笔谏不数公权诚君不见西汉元封神爵间两朝贵幸张与金长杨莲句满宫馆正以世閲游从列九卿何如董侯刚方见持正大冠修剑明月簪日华光动郁金袍鸣凤翔集朝阳岑一从通籍愈忠慤四海知有万石不为富贵之所淫书生薄游不足惜风化正尔基周成炎蒸幽朔今一轨好承清闲之燕请君一皷解愠南风琴
小山行
我昔东登泰山顶直度天门历参井十年西走华隂东仰面莲峰落天影岱宗坐如太华立梦寐至今犹耿耿朅来尘土客京师长往无时空自省爱山复得马佥书相对高谈冠佩整马卿有石寄禅疏护持拟与金函俱中峯魁岸大人坐两峯傍翼殆若庭立面议相承趋我因闲游叩僧户见之清兴为起予摩挲携去便许诺喜过中流失舟还得千金壶汲泉涤濯抉泥滓特置棐几为膏濡君不见罗池谩作万石记娱悦己弃荒夷嵎一拳泰岱堕吾前寸碧点出遥岑图博山香煖黄金炉细烟蒸润翻飞鳬芳菲来助怪石供缟带一缕山腰纡有如岫云雨歇归洞府变化灭没还须臾羌予本是山泽臞澹然对之气安舒年来便静百念冷今复乐此依稀仁者之徒欤山容忽开欣我主瞑目便到秦观吴观之仙都茶瓯去手风生臆飘飘如驾天门舆月明窗影印庭柏落落恍倚秦松株地炉火炽红艶发又似日观坐看日出海涌金轮孤茅斋一夕得此乐冷却案上熊蹯腴微官不到奇章公甲乙乃有奇章之太湖它时南归富润屋不愁室无仆孥居无庐殷勤厚贶何以谢我欲赠之双琼琚琼琚虽美未足报拜赠新诗永为好
沙堤行
君不见汉家日月四百载比隆三代追唐姚经纶帝业顾多士规随始自曹与萧又不见丙与魏孝宣中兴赖宏济佀惭爕理化权衡重以文儒缘吏事羽毛千古动云霄黄阁清风两无愧潭潭政府中书堂朝廷思治具毕张历观至元中统间诸公翺翔位时昌相君继踵参摹画快决不数陈元康况今炎风朔雪混一统军国庶务何穰穰一朝鸣佩见独步恩波凤沼飜晴光小心清慎富筹策人望翕尔称贤良房谋古推帷幄杰匪以杜断畴能将玑旋衡斡日万计夙夜密勿心靡遑爱君南选尽公允要使四海桃李俱芬芳我常叩君见余藴选进大已归鞶囊柳隂大道沙堤长迤逦远并宫围傍错金金軑衬珂马火城前导光煌煌行人走避叹礼絶焜耀赫奕何非常相君报国有能事泽民三代君虞唐火城沙堤诚足当况兹三阳排疑出九地君子道长羣隂亡惜哉时乎不易得为君一言陈斐狂萧曹开济固云重丙魏论思讵可忘
羽林万骑歌
至元丙子岁立春後三日醉入奉御宅明日酒恶隐几坐殆不能为怀遂取通监閲唐明皇帝清宫事蹟作古乐府一章号曰羽林万骑歌书付表弟韩从益且浮大白数四觉酒气拂拂从指间去矣其辞曰
韦娘鸡晨遵篡武牝鸡啄李求太女履霜得氷忽深戒祸始房陵帝私语神龙殿前虹贯日王气龙池濯烟缕羽林万骑骁且雄守捉内外生隂风鞯裁文豹虎衣炳扼腕久弗诸韦同潞州别驾眼横电虬髯英姿真太宗暗中结纳许清禁继以幽求玄礼仙鳬忠玄武门前听二鼓散乱天星陨如雨平明一扫妖氛空相王已是玄真主东城瑞霭朝日鲜五王甲第临天渊三郎归来龙在沼晴波翠灧终南烟开元隆平此张本烟火万里春熙然谁图勇断蛾眉劔翻作环儿并辔鞭【尽家有玉环并辔图】
瑞雪歌【丁丑岁正月初六日夜作】
去岁一冬无雪雨地不藏阳变恒煦就中气运北自南江表严凝比燕土今年正月日丙申我游中堂闻好语圣恩滂霈来九天四海租徭尽蠲取宰臣奔走播德音雷厉风飞开万?油然云叶合中天一雪平明几尺许建章宫阙玉崔嵬华柳蓬莱气先吐汉家燕南三百州千里飞章贺恩溥
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>