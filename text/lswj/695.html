<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="李兰台集,李兰台集全文在线阅读,李兰台集全文在线下载,大玄古籍书库">
<meta name="description" content="汉代文别集。1卷。李尤(字伯仁)著。。李尤在汉和帝时曾拜兰台令史,世称“李兰台”。此集亦名《李伯仁集》。《后汉书》本传称:“所著诗、赋、铭、诔、颂、《七叹》、《哀典》凡二十八篇。”有集5卷,后散佚。明代张溥辑其文,刊入《汉魏六朝百三名家集》。李尤“少以文章显,和帝时,侍中贾逵荐尤有相如、扬雄之风。召诣东观,受诏作赋”(《后汉书》本传),是东汉辞赋家。集中收其赋《函谷关赋》、《平乐观赋》、《东观赋》、《德阳殿赋》、《辟雍赋》,皆小赋,颇工致,但缺乏《上林》、《长杨》的雄风。喜作铭文,故集中存其《函谷关铭》、">
<title>李兰台集_李尤_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">李兰台集</span> <br/>
          作者： <span class="inputVal" id="bkauthor">李尤</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]6167</span> <br/>
          说明： <span class="inputVal" id="bkdec">汉代文别集。1卷。李尤(字伯仁)著。 李尤在汉和帝时曾拜兰台令史,世称“李兰台”。此集亦名《李伯仁集》。《后汉书》本传称:“所著诗、赋、铭、诔、颂、《七叹》、《哀典》凡二十八篇。”有集5卷,后散佚。明代张溥辑其文,刊入《汉魏六朝百三名家集》。李尤“少以文章显,和帝时,侍中贾逵荐尤有相如、扬雄之风。召诣东观,受诏作赋”(《后汉书》本传),是东汉辞赋家。集中收其赋《函谷关赋》、《平乐观赋》、《东观赋》、《德阳殿赋》、《辟雍赋》,皆小赋,颇工致,但缺乏《上林》、《长杨》的雄风。喜作铭文,故集中存其《函谷关铭》、《孟津铭》等铭文80多篇,“多体要之作”(张溥《李伯仁集》题辞)。其诗《九曲歌》仅残存七言二句:“年岁晚暮日已斜,安得力士翻日车。”其他颂、诔、《哀典》诸作亡佚,故不在集中。</span> <br/>
          封面： <span class="inputVal" id="bkimg">Z_18884.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]李兰台集
[book_author]李尤
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]6167
[book_dec]汉代文别集。1卷。李尤(字伯仁)著。 李尤在汉和帝时曾拜兰台令史,世称“李兰台”。此集亦名《李伯仁集》。《后汉书》本传称:“所著诗、赋、铭、诔、颂、《七叹》、《哀典》凡二十八篇。”有集5卷,后散佚。明代张溥辑其文,刊入《汉魏六朝百三名家集》。李尤“少以文章显,和帝时,侍中贾逵荐尤有相如、扬雄之风。召诣东观,受诏作赋”(《后汉书》本传),是东汉辞赋家。集中收其赋《函谷关赋》、《平乐观赋》、《东观赋》、《德阳殿赋》、《辟雍赋》,皆小赋,颇工致,但缺乏《上林》、《长杨》的雄风。喜作铭文,故集中存其《函谷关铭》、《孟津铭》等铭文80多篇,“多体要之作”(张溥《李伯仁集》题辞)。其诗《九曲歌》仅残存七言二句:“年岁晚暮日已斜,安得力士翻日车。”其他颂、诔、《哀典》诸作亡佚,故不在集中。
[book_img]Z_18884.jpg


[book_title]李兰台集
漢李尤集題詞
後漢書文苑二十人，李伯仁與其選，亦蘭臺文章之傑也。傳云：著詩、賦、銘、誄、頌、七歎、哀典，凡二十八篇。今誄、頌、哀典俱不見，七歎無傳，惟有七欵，豈歎字之訛耶？其文寂寥，非枚叔比也。詩有九曲歌，間屬闕文。賦五首，微質雅，擬之上林、長楊，則泰山、丘垤也。當時薦者稱其文有相如、揚雄風，何哉？銘八十餘，多體要之作及所匠意，于子雲百官箴得其深矣。摰、仲治譏以穢病屈諸王莽鼎銘之下，抑文家以少言為貴，而多者難于見工也。
賦。
函谷闗賦。
惟皇漢之休烈兮，包八極以據中。混無外之盪盪兮，惟唐典之極崇。萬國喜而洞洽兮，何天衢以流通。襟要約之險固兮，制闗鍵以擒并。其南則有，蒼梧荔浦，離水謝沐，涯浦零中，以窮海陸。於北則有，蕭居天井，壺口石經，貫越伐朔，以臨胡庭。縁邊邪指，陽㑹玉門，凌測龍堆，或置於西。則有，隨龍武夷，白水江零，沔漢阻曲，路繇山泉，舊水遼濫，沐落是經。迺周覽以汎觀兮，歴衆闗以遊目。惟夸濶之宏麗兮，羌莫盛於函谷。施雕礱以作好，建峻敞之堅重。殊中外以隔别，翼巍巍之髙崇。命尉臣以執鑰，統羣類之所從。嚴固守之猛厲，操戈鉞而普聰。蕃鎮造而惕息，侯伯過而震惶。惟函谷之初設險，前有姬之苗流。嘉尹喜之望氣，知真人之西遊。爰物色以遮道，為著書而肯畱。自周轍之東遷，秦虎眎乎中州。文馳齊而懼追，譎雞鳴於狗偷。睢背魏而西逝，託衾衣以免捜。大漢承弊以建徳，革厥舊而運修。准令宜以就制，因兹勢以立基。葢可以詰非司邪，括執喉咽。季末荒戌，墮闕有年。天閔羣黎，命我聖君。稽符皇乾，孔適河文。中興再授，二祖同勛。永平承緒，欽明奉循。上羅三闗，下列九門。㑹萬國之玉帛，徠百蠻之貢琛。冠葢紛其雲合，車馬動而雷奔。察言服以有譏，捐繻傳而勿論。於以，廓襟度於神聖，法易簡於乾坤。
平樂觀賦。
乃設平樂之顯觀，章秘瑋之竒珍。習禁武以講捷，厭不羈之遐鄰。徒觀平樂之制，欝崔嵬以離婁。赫巖巖其崟嶺，紛電影以盤紆。彌平原之博敞，處金商之維陬。大厦累而鱗次，承岧嶤之翠樓。過洞房之轉闥，歴金環之華鋪。南切洛濵，北陵蒼山。龜池泱漭，果林榛榛。天馬沛艾，鬛尾布分。爾乃大和隆平，萬國肅清。殊方重譯，絶域造庭。四表交㑹，抱珍逺并。雜遝歸誼，集於春正。翫屈竒之神怪，顯逸才之捷武。百僚于時，各命所主。方曲既設，秘戲連敘。逍遙俯仰，節以鞀鼓。戲車髙橦，馳騁百馬。連翩九㲽，離合上下。或以馳騁，覆車顛倒。烏獲扛鼎，千鈞若羽。吞刃吐火，燕躍鳥跱。陵高履索，踊躍旋舞。飛丸跳劍，沸渭回擾。色渝隈一，踰肩相受。有仙駕雀，其形蚴虬。騎驢馳射，狐兔驚走。侏儒巨人，戲謔為耦。禽鹿六駮，白舄朱首。魚龍㬅延，㟪□山阜。龜螭蟾蜍，挈琴鼓缶。
東觀賦：
敷華實於雍堂，集幹質於東觀。東觀之萟，孽孽洋洋。上承重閣，下屬周廊。步西蕃以徙倚，好緑樹之成行。歴東厓之敞坐，庇蔽芾之甘棠。前望雲臺，後匝徳陽。道無隠而不顯，書無闕而不陳。覽三代而采宜，包郁郁之周文。
徳陽殿賦。
開三階而參㑹，錯金銀於兩楹。入青陽而窺總章，歴户牖之所經。連璧組之潤漫，雜虬文之蜿蜒。爾乃周閣迴匝，峻樓臨門。朱閣巖巖，嵯峨槩雲。青瑣禁門，廊廡翼翼。華蟲詭異，宻采珍縟。達蘭林以西通，中方池而特立。果竹鬱茂以蓁蓁，鴻雁沛裔而來集。徳陽之北，斯曰濯龍。葡萄安石，蔓延䝉籠。橘柚含桃，甘果成叢。文㮰曜水，光映煌煌。
辟雍賦
辟雍巖巖，規矩圓方。階序牖闥，雙觀四張。流水湯湯，造舟為梁。神聖班悳，由斯以匡。王公羣后，卿士具集。攅羅鱗次，差池襍遝。延忠信之純徳兮，列左右之貂璫。三后八蕃，師尹羣卿。加休慶徳，稱夀上觴。戴甫垂畢，其儀蹌蹌。是以乾坤所周，八極所要。夷狄蠻羌，儋耳哀牢。重譯響應，抱珍來朝。南金大璐，玉象犀龜。
七。
七欵
竒宫閒館，迴洞庭門。井幹廣望，重閣柘因。夏屋渠渠，嵯峨合連。前臨都街，後據流川。梁王〈一作上〉青黎，〈一作麗〉盧橘是生。白華緑葉，扶疎冬榮。與時代序，孰不墮零。黄景炫炫，眩林曜封。金衣素裏，〈一作紫〉班白内𠑽。滋味偉異，淫樂無窮。副以芋柘，豐𢎞誕節。纎液玉津，㫖於飲蜜。
銘。
函谷闗銘。
函谷險要，襟帶喉咽。尹從李老，畱作二篇。孟嘗離秦，奔騖東征。夜造稽疑，譎以雞鳴。范睢將入，自盛以囊。元鼎輩移，錯之新安。舍彼西阻，東即高原。長墉重闗，閒固不踰。簡易易從，與乾合符。
孟津銘。
洋洋河水，赴宗于海。經自中州，龍圖所在。黄函白神，赤符以信。昔有周武，集㑹孟津。魚入王舟，迺往克殷。〈赴，水經註作朝〉。
河銘。
洋洋河水，赴宗于海。經自中州，龍圖所在。昔周武諸侯，㑹于孟津。魚入王舟，乃往尅殷。大漢承緒，懐附遐鄰。邦事來濟，各貢厥珍。
洛銘。
洛出熊耳，東流㑹集。夏禹導疏，經于洛邑。元龜赤字，漢符是立。帝都通路，建國南鄉。萬乘終濟，造舟為梁。三都五州，貢篚萬方。廣視逺聴，審任賢良。元首昭明，庶類是康。
鴻池陂銘。〈：水經注：〉。
鴻澤之陂，聖王所規。開水東注，出自城池。
井銘。
井之所尚，寒泉冽清。法律取象，不槩自平。多取不損，少汲不盈。執憲若斯，何有邪傾。
明堂銘。
布政之室，上圓下方。體則天地，在國正陽。窓闥四設，流水洋洋。順節行化，各居其房。春恤幼孤，夏進賢良。秋厲武人，冬謹闗梁。
太學銘。
漢遵禮典，崇興六藝，修周之理，埽秦之弊，褒建儒宫，廣置異記，開延學者，勸以爵位。
辟雍銘
惟王所建，方中圓外。清流四匝，蕩滌濁穢。
永安宫銘
合歡黄堂，中和是遵。蒨廬懐本，前果暢春。〈前，一作新〉。候臺集道，俾司星辰。豐業廣徳，以協天人。萬福來助，嘉娛永欣。
徳陽殿銘。
皇穹垂象，以示帝王。紫微之側，𢎞讓〈一作誕〉彌〈一作爾〉光。大漢體天，承以徳陽。崇𢎞高麗，苞〈一作包〉受萬方。内宗〈一作綜〉朝貢，外示〈一作供〉遐荒。
闕銘
皇上尊嚴，萬姓載依。國都攸處，建設端闈。表樹兩觀，雙闕巍巍。
雲臺銘。
周氏舊居，惟漢襲因。崇臺嶒峻，〈一作嘈嗷〉上擬蒼雲。垂示億載，俾率舊章。人修〈一作循〉其行，而國其昌。
京師城門銘。
天險匪登，地險丘陵。帝王設險，乾坤是承。
正陽城門銘。〈雒陽城十二門〉。
平門督司，午位處分。外臨僚侍，内達帝宫。正陽南面，炎暑赫融。〈：後漢書注：平城司午，厥位處中。〉：
髙安館銘。
巍巍高安，明聖是修。嶕嶢麗館，窓闥列周。長除臨起，櫺檻相承。聖朝明察，同保休徵。
平樂館銘。
乃興平樂，𢎞敞麗光。層樓通閣，禁闥洞房。棼梁照曜，朱華飾璫。騁武舒秘，以示幽荒。如榮普覆，然後來王。
東觀銘。
周氏舊區，皇漢寔循。房闥内布，疏綺外陳。升降三除，貫啓七門。是謂東觀，書籍林林。列侯𢎞雅，治掌萟文。
堂銘。
因邑致宅，爰興殿堂。夏屋渠渠，高敞清涼。家以師禮，修奉烝嘗。延賓西階，主近東廂。宴樂嘉客，吹笙鼓簧。
門銘。
門之設張，為宅表㑹。納善閉邪，擊柝防害。
中東門銘。
中東處仲，月位當𭥦。倉庚有聲，隼鷹匿爪。除去桎梏，訟獄勿考。
上西門銘。
上西在季，位月惟戌。菊黄豹察，號令嚴悉。
上東門銘。
上東少陽，厥位在寅。條風動物，月值孟春。
闗陽城門銘。〈闗，一作開〉。
闗陽在孟位，月惟已清門。〈一作明〉冠節，太陽進起。
津城門銘。
津名自定位，月在未〈。一作名有定位，惟月在未〉。温風鬱暑，鷹鳥習鷙。
旄，城門銘。〈，一作耗，誤。〉。
旄門值季，位月在辰。順陽布恵，貧乏是振。
廣陽門銘。
廣陽位孟，厥月在申。涼風從時，白露已紛。
雍城門銘。
雍門處中位，月在酉。盲風寒濁，鷰〈一作雁〉歸山阜。
夏城門銘。
夏門值孟，位月在亥。陰陽不通，蝃蝀匿彩。迎冬北壇，從陰所在。
穀城門銘。
穀門北中，位當于丑。太陰主刑殺伐，為首〈。丑，後漢書注作子。為，一作事。首，一作子〉。
室銘。
室以安寧，寢息幽閒。室寒空隟，遮遏風寒。無曰寂寞，屋漏昭然。
楹銘。
幹强體正，雖重不移。上下相安，高而不危。
牖銘。
天設窓牖，開光照陰，施于明堂，以象八風。
琴銘。
琴之在音，蕩滌邪心。雖有〈一作存〉正性，其感亦深。存雅却鄭，浮侈是禁。條暢和止，〈一作樂〉樂而不淫。
鐘簴銘。
周因殷禮，損益可知。漢因於周，猶若重規。人曰秦器，事有可施。鴻鐘怒簴，物得其宜。聲揚逺聞，文耀委迤。漏刻銘〈。玉海摘昏明數句為晉李𠑽銘，注云：藝文有後漢李尤銘，又有李𠑽銘。今攷藝文兩載，並作尤〉。
昔在先聖，配天垂則。仰釐七曜，俯順神徳。力〈一作乃〉建日官，俾立漏刻。昏明既序，景曜不忒。唐命羲和，敬授人時。懸象著明，序以崇熈。季末不䖍，徳衰于兹。挈壺失職，〈一作節〉刺流在詩。聖哲稽古，帝則是欽。尺璧非寳，重此寸陰。昧旦丕顯，敬聴漏音。思我王度，如玉如金。
鼎銘
五鼎大和，滋味集具。雖快其口，損之為務。
古鼎銘。
王命尸臣，官此拘邑，賜爾和鸞，黼黻琱弋。尸臣拜手曰：敢對揚天子丕顯休命。
屏風銘。
舍則潛避，用則設張。立必端直，處必亷方。雍閼風雅，霧露是抗。奉上蔽下，不失其常。
舟楫銘。
舟楫之利，譬猶輿馬，載〈一作輦〉重歴逺，以濟天下。相風視波，窮究川野，安審懼慎，終無不可。
寳劒銘。
五材並用，誰能去兵。龍淵耀竒，太阿飛名。陸斷犀兕，水截鯢鯨。搢紳咸服，翼宣儀刑。豈徒振武，義合金聲。
笛銘。
出自卥南，流離浩蕩。
車銘。
圓葢象天方，軫〈一作輿〉則地輪。法陰陽動，不相離合。〈一作軫〉之嗛虚，疏達開通。兩輜障邪，尊卑是從。輗軏之用，信義所同。
天輧車銘〈御覽作軺車〉。
奚氏本造，後裔飾雍，輪以代步，屏以蔽容。輪軿并合，出入周通，追仁赴義，惟禮是恭。
經橈銘。
瞻之在前，忽焉在後。進新習故，不舍於口。子在川上，逝者如斯。及年廣學，無問不知。
讀書枕銘。
聴政理事，怠則覽書。傾倚偃息，隨體興居。寤心起意，由愈宴娛。
筆銘。
筆之强志〈一作忍〉，庶事分别，七術雖衆，猶可解説。投足〈一作口無〉擇，言駟不及舌，筆之過誤，愆尤不滅。
墨硯銘。
書契既造，硯墨乃陳。烟石附筆，以流以申。篇籍永垂，紀志功勲。
冠幘銘
冠為元服，幘為首服。君子敬慎，自强不忒。
文履銘。
乃製兹履，文質武斌。允顯明哲，卑以牧身。步此堤道，絶彼埃塵。
錯佩刀銘。
佩之有錯，抑武揚文。豈為麗好，將戒其身。
金馬書刀銘
巧冶錬剛，金託於刑。貢文錯鏤，兼勒工名。淬以清流，礪以越石。〈：一本無淬以二句。〉：
弧矢銘。
弦木為弧，剡木為矢。弧矢協并，八極同紀。〈一作協并八極，四方同紀。〉
弩銘。
放自近古，發意所覩。前聖制方，後世建弩。機牙發矢，執破醜虜。𠑽獲雖屢，猶不可常。忘戰者危，極武者傷。
彈銘。
昔之造彈，起意弦木。以丸為矢，合竹為樸。漆飾以霑，不用筋角。丸彈之利，以弋鳬鶩。晉靈驕悖，羣臣是彈。樂其如躍，趨如避丸。
盾銘。
吳旂魯⿰，戎兵特頒。進則避刃，爰以衛軀。
鉦銘。
申嚴號令，誓飾師旅。以肅紀律，萬衆是聴。
書案銘。
居則致樂，承顔接賓。承奉奏記，通達詔制。尊上答下，道合仁義。
牀几銘
虚左致賢，設坐來賓。筵牀對几，盛養已陳。殽仁飯義，枕典席文。道可醉飽，何必清醇。西伯善養，二老來遊。
鎧銘。
甲鎧之施，扞禦鋒矢。尚其堅剛，或用犀兕。内以存身，外不相害。有似仁人，厥道廣大。好徳者寧，好戰者危。專智恃力，君子不為。
良弓銘。
弓矢之作，爰自曩時。鄉射〈一作材〉，載禮招命。在詩玅〈一作力〉，稱顔高巧〈一作功〉，發晉師〈一作由基〉。不爭之美，亦以辨儀〈一作詳疑〉。
轡銘。
轡銜在手，急緩必時。賞罰在心，中和是思。馬知良銜，進取道理。人知善政，令行禁止。
鞍銘。
駈騖馳逐，騰躍覆被。雖其捷習，亦有顛沛。井羸其瓶，罔不斯敗。
馬箠銘。
御者箠策，示有威怒。東野之敗，督責過度。
卧牀銘
體之所安，寢處和歡。夕惕敬慎，崇徳逺奸。
麈尾銘。
撝成徳柄，言為訓辭。鑒彼逸傲，念兹末兹。
薰罏銘
上似蓬萊，吐氣委虵。芳烟布繞，遙冲紫微。
安哉銘〈，陶器〉。
安哉令名，甘㫖是盛。埏埴之巧，甄陶所成。食彼美珍，思此鹿鳴。
羮魁銘。
羊羮不徧，駟馬長驅。
豐矦銘。
豐侯荒繆，醉亂迷逸。乃象其形，為禮戒式。後世傳之，固無止説。
箕銘。
神農植穀，以養蒸民。箕，主簸揚糠粃及陳。
權衡銘。
夫審輕重，莫若權衡；欲正是非，其唯賢明。
匱匣銘
國有都邑，家有匣匱。貨賄之用，我之利器。
武庫銘。
搏噬爪牙，鋒距之先。毒螫芒刺，矛矢以存。聖人垂象，五兵已陳。
圍棋銘。
詩人幽憶，感物則思。志之空閒，翫弄遊意。局為憲矩，棊法陰陽。道為經緯，方錯列張。
盤銘。
或以承觴，或以受物。既舉清觴，又成口實。
樽銘。
樽設在堂，以俟俊乂。三山共承，雕琢錯帶。
杯銘。
小之為杯，大之為閜。杯閜之用，無施不可。以飲以享，慎斯得正。周公之美，驕𠫤為病。
印銘。
赤紱在報，非印不明。棨傳符節，非印不行。龜紐犢鼻，用爾作程。
鏡銘。
鑄銅為鑑，整飾容顔。修爾法服，正爾衣冠。
靈夀杖銘。
亭亭竒幹，寔曰靈夀。甘泉潤根，清露流莖。乃制為杖，扶危定傾。既憑其實，亦貴其名。
金羊燈銘。
賢哲勉務，惟日不足。金羊載耀，作明以續。
竈銘。
燧人造火竈，能以興五行接備，陰陽相承。
席銘。
施席接賔，士無愚賢。值時所有，何必羊豚。
鞠城銘。
圓鞠方牆，倣象陰陽。法月衡對，二六相當。建長立平，其例有常。不以親疎，不有阿私。端心平意，莫怨其非。鞠政由然，况乎執機。
序
几銘序
黄帝軒轅，仁智恭恕，恐事之有闕，作輿几之法。
詩
九曲歌
年歳晩暮時已斜，安得力士翻日車。〈闕〉。

        </div>
      </div>
    </div>
  </div>
</div>
<!--update:2025-08-30 10:27:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>