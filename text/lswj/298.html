<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,古灵集全文在线阅读,古灵集全文在线下载,大玄古籍书库">
<meta name="description" content="宋代诗文别集。25卷。陈襄著,陈绍夫编。古灵为陈襄所居村名。此书为陈襄生平诗文合集,由其子陈绍夫收集编成。全书共收“古律、诗赋、奏启、杂文凡360余篇”(李纲《序》),卷1至3为奏章、内制,卷4至6为奏状、卷7至8为札子,卷9为杂文,卷10至11为《易》讲议,卷12为《礼记》讲议,卷13为议论策题,卷14至15为书,卷16至17为启,卷18为序记,卷19为文,卷20为墓志铭,卷21为古赋、卷22至25为各体诗。另有附录1卷,收陈襄门人所撰《先生行状》、《先生墓志铭》、《宋史·本传》以及友人题记、《古灵先生">
<title>古灵集_陈襄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古灵集</span> <br/>
          作者： <span class="inputVal" id="bkauthor">陈襄</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]135417</span> <br/>
          说明： <span class="inputVal" id="bkdec">宋代诗文别集。25卷。陈襄著,陈绍夫编。古灵为陈襄所居村名。此书为陈襄生平诗文合集,由其子陈绍夫收集编成。全书共收“古律、诗赋、奏启、杂文凡360余篇”(李纲《序》),卷1至3为奏章、内制,卷4至6为奏状、卷7至8为札子,卷9为杂文,卷10至11为《易》讲议,卷12为《礼记》讲议,卷13为议论策题,卷14至15为书,卷16至17为启,卷18为序记,卷19为文,卷20为墓志铭,卷21为古赋、卷22至25为各体诗。另有附录1卷,收陈襄门人所撰《先生行状》、《先生墓志铭》、《宋史·本传》以及友人题记、《古灵先生年谱》。陈襄为文“皆浑全博雅,不为纤巧浮伪,片言只字,无非至诚”(陈公辅《跋尾》)。其诗恬淡朴实,写景抒怀颇有可观者,如《舟次巴峡》、《观海》、《经武夷山》等。李纲在《古灵集序》中说:“其诗篇平淡如韦应物,其文词高古如韩退之,其论事明白激切如陆贽。”有宋刻本,据宋刊本的传抄本,《四库全书》本。</span> <br/>
          封面： <span class="inputVal" id="bkimg">Z_18487.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古灵集
[book_author]陈襄
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]135417
[book_dec]宋代诗文别集。25卷。陈襄著,陈绍夫编。古灵为陈襄所居村名。此书为陈襄生平诗文合集,由其子陈绍夫收集编成。全书共收“古律、诗赋、奏启、杂文凡360余篇”(李纲《序》),卷1至3为奏章、内制,卷4至6为奏状、卷7至8为札子,卷9为杂文,卷10至11为《易》讲议,卷12为《礼记》讲议,卷13为议论策题,卷14至15为书,卷16至17为启,卷18为序记,卷19为文,卷20为墓志铭,卷21为古赋、卷22至25为各体诗。另有附录1卷,收陈襄门人所撰《先生行状》、《先生墓志铭》、《宋史·本传》以及友人题记、《古灵先生年谱》。陈襄为文“皆浑全博雅,不为纤巧浮伪,片言只字,无非至诚”(陈公辅《跋尾》)。其诗恬淡朴实,写景抒怀颇有可观者,如《舟次巴峡》、《观海》、《经武夷山》等。李纲在《古灵集序》中说:“其诗篇平淡如韦应物,其文词高古如韩退之,其论事明白激切如陆贽。”有宋刻本,据宋刊本的传抄本,《四库全书》本。
[book_img]Z_18487.jpg


[book_title]提要
钦定四库全书　　　　　集部三
古灵集　　　　　　　　别集类二【宋】
提要
【臣】等谨案古灵集二十五卷宋陈襄撰襄字述古侯官人古灵其所居村名也庆历二年登进士第解褐授浦城尉官至右司郎中枢密直学士事迹具宋史本传其平生最可传者一在熙宁中弹劾王安石并极论新法反覆陈奏若目覩後来之弊其文今具载集中一在居经筵时神宗访以人才遂条上所知司马光韩维吕公着苏颂孙觉李常范纯仁苏轼孙洙王存顾临林希李师中傅尧俞王安国刘挚虞太熙程颢刘载薛昌朝张载苏辙孔文仲吴贲吴恕林英孙奕林旦邹何唐垧郑侠等三十三人其时或在庶僚或在谪籍而一一题品各肖其真其中惟林希一人後来附和时局自隳生平余则硕学名臣後先接踵其人伦之鉴可谓罕与等夷其文今为全集之压卷而叶祖洽作行状孙觉作墓志陈瓘作祠记惟盛称其兴学育才勤於吏治皆不及荐贤一事於争新法事亦仅约略一二语盖其时党祸方起讳而不着也他如以陆佃博洽典礼则荐之不以王安石之门客而岐视刘攽轻脱嘲弄则弹之亦不以苏轼等之密友而狥隐皆是是非非不立门户之见乃国史本传亦并削而不书微是集之存几无以见其心术之公矣集内有代贺明堂礼成表三篇一为崇国夫人等一为内省宫正以下一为修仪婉容等并有批荅三篇亦载集内盖当日率由旧典体例如斯固与江总代陈六宫谢表等於狎客者其事不同其词气严重亦非江表轻艶之比则人品邪正之殊也集为其子绍夫所编叶祖洽作行状称襄於六经之义自有所得方将营一邱之地着书以自见其志不遂故其生平所作文集止二十五卷与今本卷数相符王士桢居易录称古灵集二十卷盖所见乃谢氏抄本非其完帙惟所称冠以绍兴元年求贤手诏者与李纲序合此本不载盖传写佚之纲序称其性理之学庶乎子思孟子其言太过至谓诗篇平淡如韦应物文词高古如韩愈论事明白激切如陆贽虽亦稍觉溢量然核其所作固约略近之矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
古灵集原序
唐史论文章谓天之付与于君子小人无常分惟能者得之信哉斯言也虽然天之付与固无常分而君子小人之文则有辨矣君子之文务本渊源根底于道德仁义粹然一出于正其高者禆补造化黼黻大猷如星辰丽天而光彩下烛山川出云而风雨时至英茎韶濩之谐神人菽粟布帛之济人饥寒此所谓有德者必有言也小人之文务末雕虫篆刻絺章绘句以祈悦人之耳目其甚者朋奸饰伪中害善良如以丹青而被粪土锦绣而覆陷穽羊质而虎皮凤鸣而鸷翰此所谓有言者不必有德也君子既自以功业行实光明于时而其余绪发为文章後世读者想望而不可及此岂特其文之高哉人足仰也小人乃专以利口巧言鼔簧当世既不足以取信于人而恃才傲物以致祸败者多矣由是言之文以德为主德以文为辅德文兼备与夫无德而有文者此君子小人辨也窃观古灵先生陈公所着文章殆所谓有德之言而君子之文欤初公未仕刻意于学得乡士陈烈周希孟郑穆相与为友以古道鸣于海隅人初惊笑其後相率信而从之四先生名动天下既登第累官剧邑推其所学以治民利必兴害必除听讼决狱庭无留事所至修学校率邑之子弟身为横经讲说士风翕然民俗丕变已而守列郡典大藩益推此广之治绩尤着虽古循吏不能过也至和中富郑公入相首以文学政事荐公寖被知遇历事三朝郁为名臣判郎曹则执法而不挠使边庭则守节而不屈任谏省则以忠谠补主阙处台端则以公正纠官邪位侍从则竭论思之忠侍经筵则尽劝讲之益上为人主之所钦向下为士大夫之所宗师其功业行实光明如此而所为文章温厚深纯根于义理精金美玉不假雕琢自可贵重太羮玄酒不假滋味自有典则质干立而枝叶不烦音韵古而节奏必简非有德君子孰能与此故尝评之其诗篇平淡如韦应物其文词高古如韩退之其论事明白激切如陆贽其性理之学庶几子思孟轲非近世区区缀缉章句务为应用之文者所能髣髴也嗣子绍夫裒集公文章得古律诗赋奏啓杂文凡三百六十余篇冠以绍兴手诏及熙寜经筵荐士章稿合为二十有五卷而行状志铭附于其後集成来谒求为之序纲告之曰太上立德其次立功立言如古灵先生三者兼备又得诏书褒称可谓盛矣若其平生行事则有行状志铭可考诵其诗读其书可以想见其人如公功业行实推贤扬善之美如此而其文章浑全博雅又如此宜乎被累朝之殊眷膺圣主之褒崇士林尊仰推为天下君子长者而不敢有异议者也公讳襄字述古官至枢密直学士尚书左司郎中赠少师国史有传云绍兴五年闰月朔李纲谨序

[book_title]卷一
钦定四库全书
古灵集卷一
宋　陈襄　撰
熙寜经筵论荐司马光等三十三人章藁
端明殿学士右谏议大夫集贤院修撰提举西京嵩山崇福宫司马光
素有行实忠亮正直以道自任博通书史之学可备顾问
端明殿学士翰林院侍读学士尚书吏部郎中知许州韩维
器质方重学亦醇正知尽心性理之说得道於内则可以应物於外矣
翰林侍读学士宝文阁学士尚书户部侍郎提举西京嵩山崇福宫吕公着
道德醇明学有原本事君以进贤汲善为已任可谓知务矣
三人者皆股肱心膂之臣不当久外乞诏还词苑或居经帏日侍燕闲论思献纳
学士有博学通典故者
秘书监集贤院学士知杭州苏颂
记问博洽长於史学国朝典故多所练达所学宋敏求之比宜编撰检讨之任
馆职有学行器识可备侍从者
右司谏直集贤院孙觉
素有乡行明经术义理之学端良信厚可以镇浮厉世尚书祠部员外郎秘阁校理知齐州李常
性行醇正兼治经术久补外官有循良之政可比於觉尚书兵部员外郎直集贤院知和州范纯仁
器识通明忠义骨鲠其才足以济大事
三人者皆可充近侍耳目之官
馆职有文学可为词臣者
尚书祠部员外郎直史馆权知河中府苏轼
豪俊端方所学虽不长於经术然子史百氏之书无所不览文词美丽擅於一时居官敏恕尤通政事
尚书祠部员外郎集贤校理权知洪州曾巩
以文学名於时人皆称其有才然其文词近典雅与轼之文各为一体二人者皆词人之杰可备文翰之职祠部员外郎集贤校理同修起居注孙洙
博学能文才识通敏所守亦端可充文翰史臣之选兼明世务通晓民政近蒙进擢修注深压士论
馆职有学行端正可以擢居清要者
秘书丞集贤校理王存
学行素着方重有守不为势利所迁
太子中允馆阁校勘判武学顾临
才豪而气刚兼有识略乐义尚贤喜於闻过可属以危难之事
秘书省着作佐郎集贤校理林希
少有文行明敏劲正学亦该博长於记问可与编撰检讨之职
谪官未复职者
尚书右司郎中分司南京李师中
人多称其有才可当边帅之任往岁近臣尝有论荐其才它日为名臣向因言事分务若遂蠲洗不惟责其後效抑足以开言路也
尚书兵部员外郎傅尧俞
言事官以义去就有古诤臣之风不幸坐累褫职未蒙牵复
太常博士新差河东路提点刑狱公事胡宗愈
文醇行纯兼明经术东南人士多所师服向以言事被谪累经恩宥未蒙复职
前秘书省着作佐郎王安国
材器磊落文亦豪迈可充词翰之职向居罪废间不忘进学亦奇伟之才也
京朝官选人有学行才器可进擢台阁者
太子中允馆阁校勘签书应天府判官厅公事刘挚
性行端淳词学渊远若置之文馆优游长育必为远器太常博士崇文院校书勾当宗正丞公事虞太熙
治经有行端方自守不苟於进可充台阁之选
太子中允监西京洛河竹木务程颢
性行端醇明於义理可备风宪职司之任
太子中允权发遣淮南西路转运判官公事刘载
少治经术兼有文行可备台阁之选
殿中丞新差充秦凤熙河路措置边事司勾当公事兼催督军须薛昌朝
才质具美持守端直当置台阁以养其才久从机宜之辟非所以处之也
秘书省着作佐郎崇文院校书张载
学行修明养心事道不苟仕进西方学者如载一人而已若稍加优宠所劝大矣
兴国军节度掌书记苏辙
其学与文若不逮轼而静厚过之辙自登第及中制科凡二十年尚在选调未蒙褒擢
前台州司户参军召试馆阁孔文仲
性行醇粹如不能言发为文章温厚正直稍加长育必为瓌硕之器
新差歙州军事推官吴贲
端良质实少以孝行闻於州乡治易春秋之学而文亦淳雅尤尽心於民政所至以惠爱称
前润州延陵县令吴恕
器识淳深学通义理若置之文馆长育而成就之可以与有为也
常僚中才行器识可陞擢任使者
尚书屯田郎中知开封府太康县林英
有才与行安静详明和而不随直而无挠
尚书都官员外郎监泗州河南转般仓孙奕
士行着於乡闾节义信於朋友外虽朴淳而中实强敏英奕所至皆以善政闻可谓循良之吏使当一路则可以厚风俗而安民矣
秘书省着作佐郎监扬州粮料院林旦
才力强明通晓民政兼有持守可责任以事
太常博士新差监衡州在城盐仓邹何
操履端方吏材通敏久居务局士论惜之
小臣言事黜废有可矜者
太子中允降授大理评事唐垧
性虽轻脱然才干明敏向以言事被窜两经赦宥初监广州军资库次移监吉州太和县盐酒税又次移监杭州龙山税流落远方巳是数年愿特与亲民差遣以来敢言之士
前光州司法参军监安上门英州安置勒陈郑侠
向以狂言得罪窜废海隅瘴疠之地朝不保夕小臣愚直敢言如此是亦发於忠义非陛下矜怜其志而使得生还谁复为侠言者
古灵集卷一

[book_title]卷二
钦定四库全书
古灵集卷二
宋　陈襄　撰
内制
熙寜四年九月十日明堂赦书
门下王者尊亲之礼莫隆於昭配之严圣人飨帝之诚莫善於灵承之实朕惟席五圣之丕绪荷二仪之眷休永念守成之艰敢忘小毖之义曷尝不体一元而端本饬五事而承天内屏游畋之娯外亲保惠之政选任贤哲付以辅相之宜发吁俊良责以事功之效既黜陟以三考又平成其九功五年于兹百度咸若尚且虑一夫之不获虞庶事之未康每形引咎之言深轸遇烖之惧天监明德民怀至仁阴阳和平夷夏清晏底此休功之盛率予昭考之行兴言孝思未举宗祀爰择季秋之吉以代至日之禋勅四海之职以相其仪致九州之味以备其荐远述周公之志近循仁祖之规按合宫之古图仍路寝之时制裒对上帝将以示民之有尊宾延五精不忘报祖之由出况乃谒款清庙奉祠紫宫咸称秩於无文率先期而致告礼乐咸备上有以怀柔百神天人协和下得以缉熙纯嘏非予一人之能飨惟尔万方之绥成宜均福厘广逮臣庶可大赦天下【云　云】於戏亲严之飨申憯怛于朕心在宥之恩推爱慈于天下庸示更新之令期臻耻格之风尚赖左右宗工中外多士同济清寜之治永享无疆之休赦书日行五百里敢以赦前事言者以其罪罪之
明堂祀圣祖英宗五帝文
圣祖景灵宫
伏以至神高邈大道冲虚久发真祥肇开圣绪顾惟菲德嗣守成基惟时仲秋备物多品明禋世室谒款灵祠寅念帝先夙蒙道荫式祈纯佑永福黎元
英宗皇帝
伏以神资英睿道协高明潜德宗藩承晖帝日忧劳宵旰罔敢康寜惟仁御邦惟武偃革嘉靖中国以绥四夷顾惟眇躬嗣守丕基栗栗危惧若临氷渊九月陨霜明堂肇祀孝思惨怛嘉荐芬芳上帝是祗五精咸秩欲报之德克配于天聿求多福宜万斯年
青帝
伏以苍精起岁木德司春气兆东郊仁昭左圣施生广大致化精微惟时敛收品物多旨繄神之力在祀有经蒇仪青阳祗事昭考庸申报本祈锡蕃禧
赤帝
伏以列位紫微储精赤制在德为火居夏乘离临照四方敷与万物啓我炎历肇于休符季秋涓辰宗祀昭考百嘉登阜多品丰盈煌煌列精皇祖繇出敢忘昭报以永承休
黑帝
伏以丕宅幽都实司水德归藏万彚含养一元在卦为坎於时主复成兹岁纪繄我帝功时惟秋旻礼备孝飨六宗将礼世室是稽帝临朔方生物攸赖秩兹祀典来福来歆
白帝
伏以西颢司辰白精布化敷施义气旋斡金行肃杀敛藏主於成物季商之月嘉实惟时五室奉禋九州荐味孝思罔极神监来宜昭报岁功式陈时祀
黄帝
伏以德配土中数居天五其司季夏其位黄宫统和四时含养九德博厚光大其益无方惟月季秋有事太室昭升文考对越上灵帝临中坛礼备多品敢忘昭报永锡嘉生
明堂礼毕谢诸陵文
新谷既登肃霜爰降躬修彞典大享合宫诸福降休孚先咸喜敢忘昭告以致明诚
明堂礼毕诸寺谢批答
月旅季秋礼行世室有严昭考陟配神天熙事告成景福来贶式陈明荐昭报慈仁
崇国夫人等贺明堂礼毕诏答
参论妇职享有国封方肆祀之休成俄露章而展庆体兹勤至良用褒嘉
修仪婉容等贺明堂礼毕诏答
朕以文考在天合宫展祭繄尔幽闲之职助予祉福之休方清跸之言旋遽奏封之来上褒扬之美钦叹于怀
内省宫正以下贺明堂礼毕诏答
列名九御备数小星侧闻孝享之成遽有庆章之奏悃诚斯至褒尚无忘
永昭永厚陵九月旦表
伏以九月肃霜惨怛之心斯至万物备礼馨香之荐惟修恭惟諡号皇帝至德清明上居於一气鸿仁深厚下浸于黎元昭祖武以重光诒孙谋而有翼闵惟小子祗奉成规敢忘追远之诚长保垂休之永
赵少师槩辞免明堂陪位批答
朕以膺天骏命将有事於合宫因严昭孝以配上帝盖示民尊亲之义也思得肃艾之官来助予祀以尔国之勲旧休于田里去位滋久想见仪形用申诏恩以副虚伫洎览来奏良体输忠以其筋力之愆难与祼将之事特俞勤请庸示养安
皇亲观察留後从式除节度使再辞不允批答
朕惟孝治之道必自於亲亲始虽恩遇之特隆而不敢以爵赏私之盖亦慎夫名器也以卿信厚忠顺称于宗室躬服王爵贵而无骄庸旌尔劳赐以旌钺谦避于再忱辞可嘉涣恩已行勿复多逊勉被休宠无忘恪恭
诏河北水灾付韩侍中琦
朕观洪范五行水曰润下听之不聪则水失其性此五事之证也比岁以来洚水为沴而大河之变益又甚焉岂朕德不明有以召致而使民垫溺至此极耶兹朕所以夙宵警戒思弭其患固不独归咎于有司也卿以忠义之诚勤劳於外修备防范靡不悉心今以不虞之眚抗章自劾言虽悃至非朕攸闻惟其缮完堤防顺导水性安集流莩日图康功此朕所以专责於卿也
赐知州以下初冬衣袄诏勅
勅某宣力勤王久劳于外颁衣卒岁均惠由中缅怀安袄之恩益励公忠之节
赐诸军员僚等初冬衣袄勅书
勅某州屯驻洎就粮本城诸军员寮等守戍惟劳初寒甫及深轸同袍之念宜推在笥之恩服我宠荣无忘恭命
赐诸路蕃部谿洞初冬衣袄诏勅
勅向承万封疆之守扞御为劳方属阴寒宜均赐服永念疏恩之厚无忘固圉之忠
古灵集卷二

[book_title]卷三
钦定四库全书
古灵集卷三
宋　陈襄　撰
表奏
陈州谢到任表
臣某言伏奉勅命差知陈州军州事已於今月十九日到任礼上讫治剧非长偶逭旷官之责均恩特厚未遗旅力之愆况近屏之素优实愚臣之旧治已颁新令再莅属民居逸而休冒荣以惧臣某诚惶诚恐稽首顿首伏念臣师于古学起自海滨才不逮人利常居於衆後身惟徇道思或得於时中不图明哲之知滥与清华之选一违禁掖三易名藩勉究吏文几殚心气终乏殊尤之效重叨偃息之恩岁未越于再期民犹知於旧尹逋逃稍去旄倪相欣负弩道旁尚存故吏憩棠郊外仅有遗风宜在此时益修前政富庶未加则务劝相而无扰孝弟未化则思驯致之有方庶几黾勉於三年可使阜安于百姓斯盖伏遇皇帝陛下规恢大业总擥羣英谓耳目之臣不使远离於王室念本根之治必先取重於辅藩致兹孤拙之踪常与品题之目臣敢不祗循圣训益励官箴寛布化条勤恤民隐中畿甚迩惟依天日之光旧俗犹淳愿致国风之正庶少禆于鸿造期无负於赤心臣无任戴天荷圣激切屏营之至谨奉表称谢以闻臣某诚惶诚恐稽首顿首谨言
进郊祀庆成诗表
臣伏覩皇帝陛下肇修郊祀大礼告成天地清明人神欢庆臣职居儒馆亲逢熙事不觉手舞足蹈形于咏歌谨斋戒撰成郊祀庆成四言古诗一首随表上进干冒宸旒臣无任惊惧僭越之至
代崇国夫人等贺明堂礼毕表
躬祠世室祗奉鬯尊昭配上神既以尽孝亲之志灵承景福又以示息民之休方礼乐之嘉成浃华夷而均庆恭惟皇帝陛下繇大德而膺命以中孚而御邦精明上贯于神明广爱下形于黎庶非深仁笃孝之明甚曷钜典祲容而逮兹妾等叨侍内庭获观隆礼与民称颂望日欣荣
代内省宫正以下贺明堂礼毕表
秋旻在序孝飨申?礼备而神来歆诚至而民观化盛仪卒获绵?同欢恭惟皇帝陛下至德博临纯诚上达陟配用二宫之制严恭为四海之先眷百礼之休成实千龄之盛际妾等幸备掖庭之列亲逢熙事之辰仰望禁严惟深庆忭
代修仪婉容等贺明堂礼毕表
伏以肇修宗祀对越上灵躬致孝诚非贵九州之美味肃成熙事斯获万国之驩心恭惟皇帝陛下圣与日跻道将神会齐明之志上足以飨帝与亲追事之仁下有以刑家及国自总章而已事庆广?以蒙休妾等备位嫔嫱叨荣禁掖亲观隆盛举集懽悰
论役法状
臣闻方今政有害於民者无甚於役法使民岁出佣钱以资应募之人夫应募之人者莫非游手堕农之辈违慢作过又不足以集事兼出钱人户非是乐输行之数年民力已困上等厚有赀力之家犹可出备自余中产以下多是农民惟以薄业为生别无营入能自足於衣食者盖有数矣今来户户率缗既有定额无由蠲免岁时输入官司敦迫谷益贱而钱益贵常有逋负督责之忧不幸遇岁凶荒一有不足则不免於饥莩流亡之患此大略可见矣若此法不更必恐天下等第之民日益困敝转致失所此不得不虑也如欲更之则莫若且因今来新定簿役之法复为五等依旧差役除衙前重难及州县自来号为重役为民深害者即官与雇人以酒场河渡等充钱为佣直其诸色役并从差纠之法如愿雇人代役者亦听仍乞伊司农寺条贯诸系公之人因役人勾当公事及投名公参入直之类取受财物者依常平乞取法及依熙寜编勅官员不得差出三百里外勾当私事条约施行如此等第被役之人差使至经年别无劳费莫不出力愿为而无惮矣此可为不易之良法也谨具状奏闻伏候勅旨
乞均排等第出役钱状
臣今欲据逐县廨宇寛窄合容着得人数约度作番次出榜晓示人户约定日分蹔时唤集令知次第人户头赴县并不令坊正耆户长人吏等供排行遣止勒人户各自据实尽底供出本家见管物产浮财确实数目及应系自来诸般作弊寄隐财产并令依实供通各具结罪无隐落如晓示後被人陈告却有隐漏甘将供通不尽财产等给与告人充赏仍甘严断不词文状更令近住五户至十户递相委保的无隐寄财物连名结罪状入案县司类聚上件所供物力保状出榜限一月日晓示如内有隐匿财产不尽供通却致知次第人陈告不虚即以所告供通不尽财物不以多少尽给与告首人充赏其连名委保之人亦当一例收坐保正不实之罪如晓示後犯人自能首说者即与免罪改正收入簿籍如此擘画关防方可见得人户物力高下确的数目编排户等科出役钱各获均济兼杜絶坊正受情作弊陞降等第不公恐议者或谓勾集乡村人户有追挠之弊臣窃谓不然今来擘画只是作番次时暂勾唤上三等人户赴县自令当官供通本家财产排定等第不过三五日便即放散更不由坊正耆户长人吏等供排陞降别无费用钱物去处比之令坊正耆户长等供通物力致使人户怕惧陞降行用钱物打嘱孰为骚扰况自朝廷新法以来择使者下诸路编排等第出备役钱前後被旨之人非不用心根究立法今来俯及三年所出钱数依前不免轻重不均其本失于止令坊正耆户等供通等第不曾用此勾集人户自令供通许人陈告之法是致等第未均检会编勅新法条贯亦为不许勾集人户明文以此州县官吏虽欲其便不敢申明兼今来责令人户各自供通许人陈告不尽财给赏若得朝廷指挥庶有畏惧各自爱惜不敢违漏方见人户物力确实别无诸般骚扰违碍今来监司惟见选差官员下本州诸县根括物力税产催促重排等第次若不如此擘画终见未絶奸弊难为均济所行之法谨具状奏闻伏乞朝廷重赐详酌所奏事理如可施行即乞降指挥且令臣本州遵禀施行谨具状奏闻伏候勅旨
论散青苗不便乞住支状
臣伏见制置三司条例司奏辟官属官提举管勾诸路常平广惠仓俵散青苗钱斛事其劄子原降指挥预俵之法本以为民而公家无所利其入至于敛散之际亦皆取人之便而不得抑配盖取先王耕敛补助之道也今来风闻诸路所遣提举管勾官多不体认原降指挥凭藉事权陵压州县却以青苗之法取民利息二分等第之家不问其愿与不愿一例抑配物论喧然以为骚扰窃缘朝廷之意本为小民阙乏常在於新陈不接之际倍息举贷以取资给故设青苗预支之法使农人得以资助耕敛而兼并不得以乘其急是欲专以便民而非有以规其息也明矣今使者一出而天下之人皆谓朝廷只以补助之说为名而其实专在於取息而已是岂立法之意哉苟朝廷之法不然而使者为之致陛下失大惠於民则辱命之罪莫大焉宜正典刑以示天下使中外晓然知陛下孚惠之心非有取利於百姓可也如朝廷立法之初果以为利则不特有司之过矣为父而榷其子此汉武之事非陛下所宜行不惟不可行时亦不可将以惠民适所以害之也何以言之比岁以来四方多事河决地震水潦民饥陕右有备边之需河朔有修城之役民力凋敝疮痍未复天下无名之敛所在有之如闻诸路之民尚有积年逋负官物动以万计未能输入今更以青苗取利人必不堪不惟重以困民适足害其官本大率小人见利幸於苟得既用之後多不能偿大者须至於逋逃小者不免於刑辟此必然之理臣前谓将以惠民适所以害之者此也臣欲乞早降指挥下诸路提点刑狱司更切体量差去提举管勾常平钱斛官员内有生事擅违朝旨特与减黜施行其青苗钱已行支俵者将来只令随税送纳本钱如未俵散处并令罢支庶不失陷官本钱及别致骚扰谨具状奏闻伏候勅旨
论青苗钱第二状
臣近有奏状为诸路俵散青苗钱官员内有生事扰民擅违朝旨乞特与减黜及青苗已行俵散者只令送纳本钱如未俵散处并令罢支等事未蒙朝旨施行窃详条例司元降指挥以常平广惠变为青苗之法申严赏罚督责州县以谨其给纳虽以优民救乏为名其实不异民间举放之事以渔民取利而已岂陛下圣明之主所宜为之就使国家帑藏空虚财用不足亦未至经纪小民放本取利事体削弱如此之甚也今来访闻诸路所差官吏为见朝廷属意财利莫不望风希旨务为诛剥以觊幸酬赏苟免黜责或以三分取息或将陈怯之物纽作贵价兑换支散或不以民之贫富一例抑配事初如此其後可知臣恐此法一行骚动天下希锥刀之利失亿兆之心胎祸之端未必不由兹始况兴事改法繋国家安危大计上有公卿谋议下有台谏纠绳岂可只由条例一司独专其事置陛下於有过使黎元之不安苟利一时敛怨天下非细事也臣欲乞将中外臣僚前後上言常平青苗等不便事件章疏并臣前状降付中书令与密院一处看详定夺可否及下两制臣僚共析利害闻奏庶陛下得以尽天下之公议知事体之难行特赐寝罢以安人心谨具状奏闻伏候勅旨
论青苗钱第三状
臣闻臣之事君有犯无隐夫犯顔忤旨以取君父之怒岂其所欲哉盖义有可言而不言非爱君之道此臣所以昧死而不敢隐默者也臣近以青苗之法骚扰不便欲乞寝罢以安人心未蒙俞旨施行陛下圣性聪明固已晓然开悟但以王安石执议不变重违其情物论喧然不加听察事之可者则置而勿问其不可者则无所不行岂非条例之司为自安之计巧为饰说诬罔圣聪近者韩琦上言以河北俵散青苗钱立定贯伯均与等第人户比之他路独取息三分显是提举之官违例抑配而朝廷并无黜责琦之论列足以知其非便而特寝不行吕景以畿县之民逋负官物尚有五十余万不宜更与预支实亏官本而却令取勘夫擅行抑配者既无罪黜则掊克之吏无所不至不忍为骚扰者反蒙按劾则民之司牧何所措其手足哉故臣前曰此法一行骚动天下正谓此也陛下近以司马光为枢密副使中外翕然皆以陛下知光之言为是而悟制置司之为非今复遽然罢之者岂又以光言为非邪必以其辞而不受也然则光之所以不受者以陛下不行其言尔知其言而不用犹可以去又况有所受命乎如欲用之行其言而已矣何吝而不为哉轻进退于大臣失孚号於天下非所谓令出弗反之义也李常职在谏官既闻中外之议不敢不言事虽不实诚亦得之舆论况国朝旧制自许风闻言事若令分析是欲使其必去将以杜言者之口恐非所以待谏臣之体而广言路之道也凡此数事虽圣虑一时之失岂非听者之误乎礼曰有所忿懥则不得其正有所好乐则不得其正亦在陛下追而正之尔书曰改过不吝汤之德也自陛下临政以来事无过举惟用安石然後有更事之暴而致兴利之非圣人施为自有法度合于道者取之不合於道者去之任天下之羣才取天下之公议尧舜三王之治可以指期而至又何必徇一士之曲议以贻黎元之患哉所有制置条例司如有可行事件欲乞只归三司相度施行青苗之法早赐停寝则天下幸甚谨具状奏闻伏候勅旨
论青苗钱第四状
臣近尝三次上言论列青苗之法乞行寝罢而陛下未以臣言为然臣得待罪于言事之官凡时政之阙失近于苛细犹得斥而言之顾此一事最为害政之大者苟依违不言置陛下于有过之地则臣上负朝廷任使之意不忠之罪莫大焉臣观制置司原降指挥莫非引经以为言而其实贷民以取利事体削弱为天下讥笑是特为管仲商鞅之术非陛下之所宜行臣愿陛下为尧舜之君以仁义治天下不愿其为霸主也昔者伊尹不俾厥后为尧舜其心愧耻若挞于市是以高宗命说曰尔尚明保予罔俾阿衡专美有商古之人其责难於君如此之备而又肯逢君以利而为霸者之术哉夫所谓霸者当战国之时诸侯之土地皆褊小而不足上无圣贤之君下无王者之臣而外有敌国之患计出于不获已而然也管仲以区区之齐居于海滨於是兼鱼盐之利权重轻之法假仁义而行谲诈欲以强国足兵而已然而不能使其君为王政此圣门之所耻言而曾西所以卑其功烈也商鞅之事秦也说其君以强国之术故变法令开阡陌信赏罚而秦人莫敢不服然而谓其君不可与入尧舜之道此正孟轲所谓谓其君不能贼其君者也彼二子者使知以仁义事其君而行王者之政其肯苟一时之利以贻天下万世之讥哉臣故曰霸者盖国小而力不足上无圣贤之君下无王者之臣而外有敌国之患计出於不获已而然也方今陛下富有中国广轮万里上有贤圣之君下有王者之臣内无强臣敌国之患外无西戎北狄之难凡四海九州之赋入又足以供吾之用而不为不足陛下不於此时与庙堂之臣坐而论道以行王政而反屑屑为均输举贷之事臣窃为陛下惜之然则今日之弊在於国家因循制度未立而侈用日广斯亦不足患矣陛下但慎选主计之臣付与利柄取天下赋入之籍度县官调度之数百用为之均节而归之艺极则浮费省而利用足斯可以行王政矣省徭役薄赋敛则天下之农不释耒而耕矣寛关市之征弛山泽之禁则天下之商不藏镪而行矣修庠序之教劝之以孝悌忠信则天下之民皆遣其子弟而兴於学矣尊贤而使能才者进不才者退则天下之士皆励其德行而为良吏矣农有余粟商有余财民服其教吏称其职然而国不富而政不王者未之有也子贡曰文武之道未坠於地在人贤者识其大者不贤者识其小者夫道亦在择焉而已矣惟陛下舍乎兴利之道而行乎保民之政则圣人之治矣谨具状奏闻伏候勅旨
论青苗钱第五状
臣近以青苗之法骚民为害欲乞寝罢其制置司立法之误中外言者已详臣固不复一一论列上烦圣听但以方今天下生民困敝财力殚竭二税之外更有无名科率何啻十色有余若复俵散青苗钱实恐民不堪命陛下以至仁求治凡欲更张法度皆以为民安有取民脂膏以为贷息而谓周公太平已试之法哉陛下之心必不为此然则天下之人皆知误陛下者王安石也误安石者吕惠卿也以陛下之聪明观天下之议论其法利害固已灼然可知奈何安石持强辩以荧惑於前惠卿画诡谋以隂助於後加以反覆比周之小人随时观望平日公论则举知其法之非一揉於利则又言其法之是此虽陛下之至圣不能无惑虽臣等之至忠亦不免指为朋党也近者谏官李常以言事待罪尚令分析孙觉以奏对反覆落职外迁御史中丞吕公着而下皆以不职为言乞从责降而臣独区区未敢以请者尚冀犬马之诚一悟圣意许以青苗之法下议百官如臣等之言非则甘从远窜以戒妄言如臣等之言是则安石惠卿亦允特行贬斥以谢天下谨具状奏闻伏候勅旨
古灵集卷三

[book_title]卷四
钦定四库全书
古灵集卷四
宋　陈襄　撰
奏状
秘阁校理修起居注举自代状
臣伏见前授忠武军节度推官知许州长社县事常秩学通於经行信乎道使校秘文以备述作或专直笔以载起居臣实不如今举自代谨具状奏闻伏候勅旨
辞修起居注知谏院状
臣今月十四日准合门告报蒙恩授臣尚书刑部郎中修起居注知谏院伏覩陛下临御以来孜孜求治延访政事夙夜励精凡居左右前後宜得奥学远识之士日进嘉猷以禆圣治谏诤之臣尤宜慎择如臣者才识浅陋学不造道惟堪外备粗使以效犬马之勤以人望人或有可取岂当滥陪要近之职以玷清选况近日朝廷言事外补者其间甚有正直贤杰之士可备柬求伏乞圣慈察臣至诚特寝新命除一烦难小郡使竭勤拙上以全陛下知人之明下以遂愚臣陈力之分所有上件勅告未敢祗受谨具状奏闻伏候勅旨
辞修起居注知谏院第二状
臣今月十九日准合门告报蒙恩授臣尚书刑部郎中修起居注知谏院管勾国子监公事窃念臣学未逮於古人才不适於时用误膺选擢难以冒居所有上件勅告未敢只受谨具状奏闻伏候勅旨
辞修起居注知谏院第三状
臣蒙中书劄子奉圣旨不许辞免仰便授勅告臣窃以修注舍人之职盖古之左右史知谏者天子之争臣或书言动以戒起居或赞谋猷以补遗缺总是三者世号清要之官朝廷推用近臣必由此涂而出伏自陛下临御以来用人深慎至有员阙踰时而不补者议者皆谓陛下精求博考必得魁杰不世之才然後任之而以命臣其责诚重伏惟陛下聪明睿圣有知人之哲甄能考实靡容滥进况今台阁中外之士甚有文学资望过於臣者犹足精选伏望陛下回臣此命拔除而授之庶恊公议谨具状奏闻伏候勅旨
辞修起居注知谏院第四状
臣准中书劄子奉圣旨依前降指挥不许辞免仰便授勅告窃以君有命於其臣可以受可以无受要适诸义而已矣士患不知其道不患乎不得其君既得其君则不可不任其事然而有所不受者盖亦有道焉尔若夫君之任臣如不获已大者不能行其道小者不能用其言是不足与有为者虽禄之以万锺而不受适足耻之而曰圣人不兴吾道不行此孔子孟轲之任也臣尝学之矣言虽可从也道虽可行也苟不胜其任焉亦不敢以受必也辞尊以居卑辞大以居小此冉有公西华之任也臣尝行之矣伏惟陛下天资仁智诚有为之主尧舜之事皆欲举而行之此可谓得君行道之时然臣今区区不敢承命者特以其官守之优言责之重固不患道之难行而患乎巳之未能也学问之不充诚明之不着居下位而能获乎上者未之有也周任有言曰陈力就列不能者止臣之谓也况陛下尊贤重道俊杰咸在於朝如得伟人以塞兹任则天下幸甚频凟冕旒臣无任祈天望圣激切屛营之至谨具状奏闻伏候勅旨
修起居注举自代状
臣伏见【阙】　郎中集贤校理冯浩困不失亨恬而有守俾居左史之任宜有近臣之?臣实不如今举自代谨具状奏闻伏候勅旨
侍御史知杂事举自代状
臣伏见前授安州司户参军充国子监直讲陈烈根明诚之学躬孝悌之行非圣人之书不读非先王之法不言穷泰不累於心出处必由於道使居清宪之地必有古人之风臣实不如今举自代谨具状奏闻伏候勅旨
辞中书候试知制诰状
臣蒙恩除侍御史知杂事仍准中书劄子奉圣旨候知制诰有阙与试劄付御史台者臣闻命之次震惶无已窃惟陛下必以臣自内史过为台杂乃是下迁爰降德音俾谕圣意在臣之分诚所未安陛下以义使臣臣当惟命是听岂可计校资地以为重轻况知杂之任号为雄剧陛下柬求才哲未尝轻授而独以臣充选其责非轻故臣之区区惟惧不职无以称陛下任使之意谨当夙夜上禆朝政下正台纲震肃百僚纠绳非法义之所在知无不言夫岂知鈇钺之在前而宠禄之居後哉一有顾利避害之心则依违姑息无所不至身且不正焉能正人臣虽不然宁免公议所有先降中书劄子候知制诰有阙与试指挥伏望特行追寝候勅旨右奉圣旨依奏所有元降劄子宜令御史台缴纳中书省
辞巾书召试知制诰状
某今月二十一日准中书召臣言有圣旨令就试闻命之次震悚不遑臣学术至疎昨者误蒙陛下擢寘谏垣曾未踰时就迁台杂仍准中书劄子奉圣旨候知制诰有阙与试臣以风宪之任言责非轻岂宜首戴法冠而心怀宠利寻陈封奏乞追还原降劄子指挥陛下深察其心特蒙俞允备员几岁无补朝廷比以制置条例一司改更朝廷新法中外之议皆以为扰臣负忧责不得不言未能开悟圣心早令寝罢是臣不职之罪未知谴所岂可辄为私计进冒宠荣况今青苗之法尚行而言事者继去抨弹之际正在得人惟陛下用臣之言则臣虽窃位宪司且愿供职如其不用则日俟窜斥岂有荣进之望哉所有召试指挥臣不敢当伏乞特赐追寝谨具状奏闻伏候勅旨
辞召试知制诰申中书省状
某今月二十一日准中书召某言有圣旨令某试某以学术之疎言事不职岂敢辄为私计进冒宠荣所有召试指挥伏乞赐追寝除已具状敷奏外谨具状申中书省伏候裁旨
辞直舍人院状
臣窃闻已降勅命差臣直舍人院者继叨宠渥尽出圣心荣与惧幷措躬无所伏念臣近蒙恩旨召赴中书就试臣以言事不职不敢承命抗章陈避特蒙俞允只还旧职已是非宜陛下亲降御批训辞敦谕又以臣尝供职乃其旧物此臣不得而辞也夫直院之名实司诏诰虽职非内制而祖宗尝以不次任人陛下以臣罢言事之官辞舍人之命特加是职使臣有可就之义然臣既以言不见用辞不就职辄居是职即与就试何殊虽陛下有曲成之恩在於臣身不免利之而已上以要君之命下以召人之言使今後言事之臣依违沽激以希宠利罪必由臣区区之心实惧於此非臣之所宜苟得也其所除恩命不敢祗受伏望圣慈特赐追寝干冒冕旒臣无任祈天望圣激切惶恐之至谨具状奏闻伏候勅旨
辞判吏部流内铨勅内名衘状
臣今月十一日合门告报巳降勅命刑部郎中充秘书校理修起居注直舍人院陈某差兼判吏部流内铨者臣近蒙恩差直舍人院已曾有状敷奏辞免未蒙指挥今来所差臣兼判吏部流内铨勅内名衔却带直舍人院以此未敢祗受谨具状奏闻伏候勅旨
辞兼天章阁侍讲状
臣今月十一日合门告报巳降勅命差臣兼天章阁侍讲者宠数骤加震惶无措荷陛下之恩至厚於臣子之分极荣臣虽愚甚非不能上体圣心亟承明命但以受之之际义有未安此臣不得而不辞也臣近以备位宪官亦尝言时政之失陛下不以臣言为可用特令解职臣不能去乃是废官上孤陛下任使之恩下失人臣去就之义岂可忘其忧责更冒宠荣而况侍讲禁中盖老师大儒之任非其道足以根诚明之本学足以通伦类之变其能发明经义之奥以开导人主之德哉如臣之愚固不足以知此且欲冒而居之则是苟於利而已矣夫怀利以事陛下岂臣之心哉孟轲曰人亦孰不欲富贵而独於富贵之中有私龙断焉人皆以为贱丈夫亦臣之所不为也所有先降直舍人院勅已有恳章辞避与今来所降恩命伏望陛下察其心而特赐追寝则愚臣之幸也谨具状奏闻伏候勅旨
辞直舍人院兼判吏部流内铨兼天章阁侍讲状
臣近尝有状敷奏辞免直舍人院及兼判吏部流内铨兼天章阁侍讲恩命今月十二日准中书劄子奉圣旨不允辞免仰便受勅牒今月十三日延和殿侍立又蒙内臣传宣召臣面谕圣旨令臣受命臣虽再三辞避不蒙俞允又以侍讲之命前来巳降御批宣谕责臣以经义之益亦令勿辞臣虽至愚上荷圣恩之厚惶恐之际难固以违退而思之终於义理未安不敢祗受故臣区区之诚尚有未尽者不避罪戮须至再烦天听惟陛下俯加察允则愚臣幸甚臣闻之君子之仕也行其义也非以为利也夫所谓义者食其食而忧其事不以一身之所利而忘天下之所患道之行也言之从也虽禄之以万锺而不辞道之不行也言之不从也则致为臣而去此古人之所以去就也今也中国一君内外莫非其臣舍乎是则夷狄之国无可去之义矣故其道之不行言之不用乌乎之乎必也辞尊以居卑辞富以居贫辞内以居外如斯而已矣则臣今日之去就固可知矣向者臣得待罪於宪司不能谏正朝廷之失同时言事之臣皆被窜逐而臣独留而不去固已得罪於古人矣方斯时也其惟辞大以就小辞富以居贫岂宜更冒恩荣不度於义自闻除目之下宠数便蕃中外闻之莫不惊骇皆谓臣之顾惜利禄言事依违善承人主之意有以得之事虽不然顾其迹乌得使人不疑至此哉故口言之心不存之则人不信心存之身不行之则人不服此臣今日之去就正在乎力行於身而求合於义也易曰莫益之或击之立心勿恒凶臣之谓也况乎典诰之文所以宣布王命劝讲经籍之义所以开悟圣心今也言不足以见用於前身不足以为法於後且欲令其号令孚天下而道义信人主其可得哉故臣之所以不敢承命者此也所有前件勅三道并未敢祗受伏望圣慈早赐追寝施行谨具状奏闻伏候勅旨
辞修起居注状
臣窃闻巳有圣旨除臣守本官充秘阁校理修起居注者叨恩至厚感惕交幷伏念臣本性至愚学非深造向者误蒙恩奬擢置台端惟知忠以爱君岂顾言之获戾方属朝廷更事物议沸腾身处法官义当论列识浅难周於事体言轻莫悟於圣心陛下深示矜容未加谴斥只解横牀之职俾还内史之班虽洪造之曲全在愚臣而难处臣近尝面奏以言事不职不敢久妨贤路尚处宪司愿乞外官已蒙俞旨更居近列诚所未安欲望圣慈令臣只守本官归馆供职或除江淮一小郡庶申愚效上答眷知所有修起居注勅命未敢祗受谨具状奏闻伏候勅旨
择日祗受修起居注勅命状
臣今月二十六日亲事官张潜賫到内降封还臣所辞避修起居注奏状及准御批近除卿知制诰卿以言事未遂恳不受命且求外补朕素慕卿经术行巳深惜远去故特还旧职庶几左右经席渐摩道义以适所愿闻今览来奏尚欲固辞岂未悉朕意欤今还卿来章当亟就职付陈某者臣祗承圣训谕旨优隆其在下臣宜无此礼非陛下知臣之厚何以逮兹荷戴恩荣罔知所措臣某诚惶诚恐伏念臣近以言事无效不能上悟圣心待罪宪司日期贬黜前日谏官御史皆以言语之过获罪被窜而臣独许还旧职犹处近班受而不辞乃是干泽因陈恳疏乞补外官固非沽激以取名实恐濡留之非义不谓陛下特还封奏不许固辞奬谕丁宁亟令就职以臣经行之可取惜其远去谓臣道义之或益适所愿闻在臣之愚何敢当此此盖伏遇皇帝陛下不以一善而责人之备不以小过而舍人所长谓臣知虽不足而忠且有余谓臣言虽有罪而行或可采君命若此臣何敢辞已取今月二十八日谨诣阁门祗受勅命谨具状奏闻伏候勅旨
辞监护冀冲孝王葬毕宣赐状
臣伏蒙圣慈特降中使赐臣监护冀冲孝王葬事了毕绢五百疋钱五百贯窃念臣尝守郡淮阳在冀王节制之下令臣摄事义所不辞辄希赏赉实非其志伏望察臣愚悃特寝厚恩所有赐到钱绢安在臣私家臣未敢祗受谨具状奏闻伏候勅旨
古灵集卷四

[book_title]卷五
钦定四库全书
古灵集卷五
宋　陈襄　撰
奏状
依赦文举陈烈状
准御史台牒准熙宁十年九月七日勅奉圣旨一应内外官待制以上各於文臣内举才行堪任陞擢官一员令中书审察如所举不谬取旨随材用试即不得举已系带职及两府自巳亲戚者
臣伏见前授安州司户参军充国子监直讲陈烈心仁气刚才智卓越学圣人之言而必践其行稽先王之法而必适於时博通羣经尤明於典礼之奥其为文章渊源浩博肆笔而成求之宿儒未有比者庆历初尝与乡贡试於礼部罢归田里无复仕进安贫力学积四十年着书数万言未见其止仁宗朝尝因近臣论荐及本部监司长吏高其风节数以名闻累降召命以学官起之辞而不至世以为洁身独行之士是非知烈者也烈之所学皆孔孟之志观其事业足以有为自以身载圣贤之道不为苟进可以礼致而不可以利畜如斯而已矣伏思陛下享御以来博延髦隽得人之盛跨越百王如烈之贤不为难致欲望陛下特以礼命召至阙廷赐对清闲亲降圣问使陈二帝三王之术六经四子之要与夫当世之务以着於篇必有以上称陛下尊贤重德之举今保举堪充清要不次任使如蒙朝廷擢用後不如所举臣甘坐面欺之罪谨具状奏闻伏候勅旨
赴召修注上殿劄子
臣闻为人君者在知至道其次务得贤其次务修法度知斯三者则知所以治天下矣至道之要求之不远在乎养心治性择乎中庸而已天之所命之谓性性之未变之谓中中者天下之大本也而有五善其端也若甚微而不可明及其至也塞乎天地矣感物而动之谓情情者天下之大欲也而有邪有正率善而行之谓正率不善而行之谓邪故正者天之道也邪者人之伪也苟得其正则彼之所谓情者喜也怒也哀也乐也无所处而不为中矣即易之乾曰利贞者性情也苟失之邪则吾之所谓善者仁也义也礼也智也信也无所往而不为伪矣即孟轲所谓物交物则引之而已是也尧舜得之天故曰性之也禹汤治之人故曰身之也正矣五霸失之伪故曰假之也邪矣是王霸之辨而君子之所以慎择者也其始也在於博学以尽其心尽心以明其善明善以持其志持志以养其气养气以充其体诚至於高明博厚而不息也然後能定明至於广大精微而不惑也然後能应能定能应则七情者不能伪而五事者无所不至矣喜非吾喜也而未尝不喜怒非吾怒也而未尝不怒哀乐非吾哀乐也而未尝无哀乐莫不与天下公共之也其为貌也必正礼而无所不庄其为言也必正辞而无所不治其为视也必正色而无所不辨其为听也必正音而无所不谋其为思也必正道而无所不达故其应务也举天下之变不得以困其心其任人也举天下之才不得以罔吾道其治民也举天下之政不得以盭吾仁其行法也举天下之情不得以易吾义迩之则虚一而静远之则通乎伦类而知建诸天地而不悖质诸鬼神而无疑百世以俟圣人而不惑斯道也百王之所相传而不易者也君得之传之臣臣得之致之君大者以为圣小者以为贤或并世而其身传或异世而其言示尧之於舜禹臯陶则以身传之也彼则见而知之於汤文王则以言示之也彼则闻而知之文王之於武王周公太公则以身传之也彼则见而知之於孔子孟轲则以言示之也彼则闻而知之伊尹之於太甲也甘盘之於高宗而不修先王之法度是犹输之不以?矩正方圆旷之不以六律正五音也古者先王建国一事一政无非法者将以定民之志而立民之极虽其迹不必同然其制作之意不可一日而忘也故其车服宫室皆有度数人徒械用皆有等宜贡赋必有节乡田学射皆有法冠昏丧祭皆有礼奸声奸色者举废乱名乱政者举杀器服不中度者举毁禽兽不中杀者举禁是以国家优裕风俗淳一而物无疵疠矣周衰礼乐坏王道陵夷上无圣贤之君下无法度之臣天下荡然无纲纪制度汉兴有仲舒者可谓法度之臣矣而无可致之君唐太宗有为之主也而房杜之徒不足以言礼乐此其所以不王也伏惟陛下享国以来孜孜庶政二帝三王之事必欲举而行之臣居斯时不以尧舜之道陈於陛下之前则不恭之罪莫大焉昔者孟轲见滕文公言必称尧舜文公中材之主也轲犹以此待之况陛下天资圣德聪明智勇之若此臣敢隐默而不言哉方今天下之患者皆谓黎民未乂戎狄未恭政令未明财用不足以臣思之不足为患所以过虑者在陛下中庸之未择性理之未充贤才之未多法度之未立也伏望陛下略机务之繁进诚明之学稽经信道也周公之於成王也尝致之矣而天下平孔子孟轲不得其君而致之也而天下乱行乎百世之上言乎百世之下而若合符节其用舍则殊其所以传之者一也为人君者有其道则聪明不足以自任也可以取而取之有其位则权势不足以自私也可以与而与之故其心公焉居天下之广居揽天下之多务而不敢独为之也必求天下之贤者而任之相与共济焉尧非不圣也方其洪水之时中国犹未乂尧思天下之贤者宜莫如舜举而敷治焉舜思天下之贤者宜莫如禹又以命禹洎诸臣水土旣平益火山泽禽兽之害人者去之稷教耕稼民得安居而食又惧夫无教而乱也使契为司徒教以人伦而臯陶以刑辅之而天下以宁故孔子曰舜有臣五人而天下治孟轲曰尧以不得舜为已忧舜以不得禹臯陶为已忧知其所以为大也得其小者以失其大者乌足以为尧舜哉隋文帝每一临朝或至日昃宿卫之士传飱而食唐文宗议政延英每对宰臣率漏下十数刻此二主者非不用心勤劳然终无益於治者由亲细务而闇大体不知其术然也臯陶曰元首丛脞哉股肱惰哉万事隳哉此可知矣夫法度者人情之防范也为国颐养神明慎择缙绅有道之臣旁求岩穴笃行之士日与讲求性命之理道德之源养而充之以至神固斯可以不言而化矣然後建学校隆师儒首自京师逹於州邑羣百辟之才以长育之隆三物之教以统一之则贤人衆多足以任使矣求一德以居论道之司择庶尹以付任官之责间用儒臣以分按察之权均布循吏以膺守宰之寄自然百司羣吏莫不任职政令自均而黎元安矣诏奉常以礼学之士修五礼於朝委大农以制置之司节百用於国则浮费自省而财用有余矣陛下身先恭俭以训於上小大之臣畏法遵绳以守於下民以是化政以是淳国富兵强可以制梃以挞戎狄之兵矣凡有司之事一切付之陛下但优游岩廊以神道设教此尧舜之举也易曰火在天上大有君子以遏恶扬善顺天休命惟陛下不以臣言为迂濶少赐留意则天下幸甚取进止
进诚明说劄子
臣学术荒疎行能无取先朝备位馆阁无补朝廷臣非偷禄养安之人惟以位卑言轻未为朝廷所信重以时流奔竞好进臣实耻之是以居常退缩以道自守人亦无知臣者不谓陛下过采虚名特於流辈之中不次进用臣自度不肖再三辞避不蒙圣恩俞允夙夜忧惧难胜其任然臣虽愚无他长惟少嗜圣人经籍之学自谓得其门户及观诸子书质正是非然後益知臣之所学不少盭於尧舜文武孔孟之道伏覩陛下天资圣性聪明颖悟而又好学求治之心如此之至臣敢不竭愚自效日以此道布陈於陛下之前臣又仰思陛下今日所先之务无大於明诚之学德成道充然後可以临照天下裁成万务而归之皇极臣谨先撰成诚明之说一篇大约以子思孟轲之学为主而取其精要随而解释庶几至道之奥昭然可见谨具投正以闻伏望陛下不以臣言为迂诞留神采纳非独臣之幸也天下之幸也取进止
诚明说
臣窃以帝王之德莫大於务学学莫大於根诚明之性而蹈乎中庸之德也生而不动之谓诚知而有为之谓明正而不邪之谓中故诚者立善之本也明者致道之用也中庸者常德之守也三者立天下之能事毕矣圣人者先得乎诚者也因诚而後明无资乎学全尽以居之神固以行之酧酢万物而无失於曲当此之谓诚则明矣贤人者思诚也因明而後诚必择乎善所谓善者可欲之谓也性也正而公者也所谓恶者有所不可为之谓也情伪也邪而私者也存其所谓正而公者去其所谓邪而私者此之谓择善精一以守之中正以养之持循戒惧於不覩不闻之际此之谓慎独而固执之矣久而不息则形形而不息则明明而不息则动动而不已则化化而不已则神高明博厚而配乎天地此之谓明则诚矣子思曰溥博渊泉而时出之溥博如天渊泉如渊言其诚之笃也诚之者笃则其为之者至是以其政不肃而行其教不言而谕其事不劳而成举而措之天下之民无不从服而不知为之者故曰凡为天下国家有九经所以行之者一此之谓也是之谓诚明之学伏望留神圣览
乞免御史刘述等言事罪状
臣近者窃闻侍御史知杂事刘述以缴勅被劾前日御史刘琦钱顗又以言事谪降寻准同知谏院范纯仁牒称为台官刘琦等责降有状奏乞留逐官及言参知政事王安石事居家待罪更不供职乞行贬窜牒院照会者臣亦备位谏官端视朝廷上下之情乖戾若此臣实忧之陛下始者知安石之贤擢与大政天下闻之莫不相贺以为陛下有知人之哲能任道德之臣陛下责望安石之意旣深则安石论报陛下之心愈急事既伤於欲速人不免乎有言台谏耳目之官苟有见闻不敢缄默事之可否在陛下择而行之不宜小有忤旨便加谴斥恐非所以通下情来谏诤之道也自陛下享国以来凡五易御史中丞台谏之官罢斥相继以不失职而去固无所损然而天下之人皆谓陛下不能包容听纳窒塞贤路訑訑之声音顔色拒人於千里之外在於圣政不为无损也况今官政因循上下无守述为刑曹缴勅待罪可谓不失其职矣若陛下因此罪之是使天下偷禄苟安之人益隳官守矣况御史之任得以纠正朝纲今琦与顗为言执政之臣虽风闻失实未为深过若以微罪被逐是使言事之官无复敢论柄臣之失矣此窃为陛下惜也夫天地之所以为大者以其善覆万物而不可名善载万物而不可度圣人之德亦在容之而已矣书曰必有忍其乃有济有容德乃大愿陛下不以守职违诏而置述於法不以言诋近臣而重琦等之罪则天下幸甚谨具状奏闻伏候勅旨
乞召还范纯仁状
臣伏覩近降中书劄子内圣旨就差知河中府兵部员外郎直集贤院范纯仁充成都府路转运使劄付御史台者比闻御史中丞吕公着右正言知谏院孙觉皆有文字乞留纯仁要剧差遣未蒙俞旨纯仁向以谏官言事议论有所不合於义难处恳求外官陛下深示矜容不获已而与之善郡中外之论已惜其去谓无岁月之久必当召还供职今复使之远适人情殊骇在陛下之意不过藉其风力安慰远民然内外资望之臣可以当此一路者犹足选择如纯仁者忠义劲正乃陛下耳目之官尝以言事被逐而志无所夺轻利信道不为苟且之计求之今日岂易得哉衆口一辞皆以为不当去伏望圣意早赐召归要近以厌人望非特臣之私言也谨具状奏闻伏候勅旨
论韩维充御史中丞与韩绦领制置司妨碍状
臣窃闻御史中丞吕公着以言事待罪蒙恩解职巳有圣旨除翰林学士韩维充御史中丞方公着待罪之初议者纷纷皆谓朝廷既不用公着之言必与制置司为地求其所与以备宪司今既以维代之乃是陛下选用正人未为壅塞言路也然枢密副使韩绦见领制置三司条例司事是维之兄弹奏之间不无妨碍况今青苖之事未息而言者不止欲乞罢绦制置司事使维得以论事无避而亦足弭人之言也谨具状奏闻伏候勅旨
论除韩绦参知政事乞罢制置司状
臣窃闻巳有制命除枢密副使韩绦为参知政亊绦以才望序迁固未为过然朝廷所以用绦之意似乎不厚矣陛下始用王安石参预大政首为兴利之谋先与知枢密院事陈升之同领制置三司条例司未几升之用是迁为丞相而绦又领之曾不数月今又以绦参预政事则是中书选任大臣皆以利进自古立治之朝未有斯事也书曰兹惟三公论道经邦燮理隂阳官不必备惟其人此辅相之任也太戊之兴也则有伊陟臣扈格於上帝巫咸乂王家高宗之兴也则有甘盘傅说而商礼配天成王之立也则周公为师召公为保兴作礼乐遂致太平之功不闻以利责之也唐宪宗刚明果断能立事功以藩镇渐平肆意侈欲程异皇甫鎛探知上旨以诛剥财利悦之故宪宗独排物议而以异鎛为相裴度素所亲信虽极言论列终亦不悟季年昏惑曾庸主之不若信乎利之蔽人也如此君人者之所任与其所好足以为戒矣今陛下执政之臣凡以利进者三人矣虽圣德高明不足以致惑亦不可以不慎也臣欲乞罢绦参知政事今後中书选任大臣必求道德经术之贤以处之而不得以利进如陛下不欲追寝已行之命即乞将制置条例司与青苖补助之法只归三司及责之守令相度施行庶不害於王政而足以全大臣之节矣谨具状奏闻伏候勅旨
弹李南公除京西运判不当状
臣伏准中书劄子太常博士李南公巳降勅命就差权发遣京西路转运判官依旧提举本路常平广惠仓兼管勾农田水利差役事劄付御史台者南公资力甚浅学术无闻虽小有才不足以骤加剧任近为制置司奏辟专以青苖之法为便迎合柄臣曾未赴官遽迁此命虽理权发遣资序其实与转运使副事权均一使廉按一路所系不轻非素有资望之人岂宜越次轻授况青苖取利之法臣已累次论列乞行罢寝未蒙指挥今来更令转运判官专领其事外持使者之权内与制置司相为响应足以公行率剥坐致余赢在於爱民诚为未便所有南公转运判官之命欲乞追还别与差遣试之以事如其的有显效然後擢而任之庶使轻扬巧佞之人无由妄进仍乞以臣前後乞罢青苖劄子早赐降付中书裁决施行谨具状奏闻伏候勅旨
乞免解举人推恩状
臣窃见外州军不系免解举人近日甚有经中书待漏院及拦截宰相投状陈乞免解未蒙指挥施行其间多是远方孤贫羸老之人徒步入京羇旅困穷深可怜悯访闻有经三四十年以前曾与乡荐潦倒塲屋今来为见陛下龙飞初榜嘉佑二年以前府监一举进士尚许免解以此扶衰戴白奔走远来有觊望一例推恩之意若令白首空归古人所叹欲望陛下悯其衰暮之年无所成立因兹首?特与推恩应进士经三十年诸科四十年以前曾与乡贡不以举数塲第见在京师者许依府监免解人例与南省收试如不愿就试者并赐一本州文学助教之名不理选限使归田里沾朝廷一命之荣必知上戴圣仁死无遗恨抑以见陛下隆儒优老之意不为无劝也谨具状奏闻伏候勅旨
乞原免张尧夫等检断不当状
臣伏见转运司差官置院取勘本州宛丘县令张尧夫司法参军周琳为检断颍州万夀县令刘献臣等明知手分张育等多纳人户青苖头子钱四十四贯有零偷盗入已及事发旅般所盗钱入县其时刘献臣等却容庇本人许令陈首虚作误纳钱数在库从杖罪就县断遣系提刑司廵历到县点检发觉差官覆勘出上件情罪牒请张尧夫録问周琳检法将刘献臣等作故出张育等盗钱徒二年全罪以官吏分首从从私罪定断寻蒙大理寺等处驳定只合用公坐相承四等减断其张尧夫周琳却有检断不当罪名准勅下转运司取勘虽两经德音及遇郊禋大赦其推勘院为见前来德音後准朝旨取勘以此不敢引赦恩释放依前圆结公案录奏检准熙宁编勅诸官员将校犯罪自首或会恩合原除私罪徒及贜罪并结案闻奏余更不结案其张尧夫周琳所犯只得公罪杖不合结案事理分明臣昨曾知本州备知逐官莅职精勤州县所赖今再叨朝寄益见其职事风蹟可观历任以来各无公私过犯内张尧夫是故礼部尚书张咏曾孙到邑三年临事精敏威惠兼着奉行新法夙夜匪懈僧道举人等累次经转运司陈状称本官婚田鬬讼给纳青苖并无留滞催驱青苖税物不施刑责各依限了足备见爱民之甚乞留再任已具奏陈提刑司曾申中书乞免替移通判比部员外郎雍标亦具申奏乞依勅条原放兼入仕以来有韩绦吴充王拱辰滕甫刘庠陈荐薛向等一十三人保举充县令京职官任使得替合该磨勘惜其名臣之後能自立身勤政如此诚可奬激及周琳除本职外州司多委他局勾当并皆济集强干可称窃详万夀县令佐元犯本为不觉察人吏多纳青苖钱数有碍新法刑名深重避见申解上州暴扬已过以此商量许令陈首作误纳钱数只就本县断放虽然公事其间杂有私情显是刑名疑虑其张尧夫等意在推明新法严诫吏人取受以致失错检断别无枉曲今依条减外亦只有公罪杖累逢恩宥於法自合全原不当圆结公案窃虑将来奏案朝廷以前来德音曾降勅命取勘特有移改隔碍磨勘指挥原其本情诚足矜悯乞欲圣慈检会提刑转运司及本州通判雍标等奏状及申中书状特赐详酌与依赦勅原放不作遗缺庶使公懃尽心之吏知所劝激谨具状奏闻伏候勅旨
乞止絶臣僚陈乞创造寺观度僧道状
臣昨授勅差判尚书祠部累准中书劄子指挥多是近上臣僚陈乞创造坟庄寺院剃度童行事又西天译经僧法护遗表特与剃度十人并安国院每年与度二人二年与紫衣一名及知郓州赵槩奏列子庙乞度道士每三年特与一名披戴臣窃以为方今释老二氏之法蠧惑天下上自王公下逮民庶莫不崇信其法伤风坏教无甚於兹陛下纵未能蠲除其弊可且持循旧规不宜增置转令滋蔓况臣僚所乞奉亲立寺度人为僧考之先王无此典制盖陛下慈仁孝德俯从人欲因缘恩例觊宠先茔然非圣朝所以优臣子之义贻将来之法也臣因检会本部在京诸道州军寺观计有三万八千九百余所僧尼道士女冠计有三十一万七百余人数目极多庆历以前自有着令不许文武臣僚宗室戚里僧道等人陈乞创造寺观名额仍委御史台觉察弹奏及每年试经拨放人数亦无所增近年以来辄增二倍而又内自宫闱以至文武近臣勲贤子孙宦官僧道等人一例陈乞坟庄寺观除编入旧勅自皇佑三年以後增置名额六十余所放度僧道又计一百八十余人盖是当时秉政大臣不与陛下同持国法首为此事黩乱典刑恩例一出无由禁止自为之者既不敢论言事之臣又无弹奏见今节次有人攀援体例未见其已若遂行之不禁臣恐不数十年天下无知之民竞为僧道转令失业非细事也臣欲乞自今以後在京诸道州军寺观及每年试经拨放人数只以旧额为定一依庆历编勅更不许文武臣僚等人陈乞增创名额如陛下未即止絶再降指挥臣实不敢奉行其见在两府臣僚近日送下乞置坟庄寺观等劄子虽已施行如尚未曾兴建时乞行追寝以率天下庶使向後臣僚等人不敢侥求恩例所有近降法护遗表乞度童行及赵槩奏乞度道士劄子二道未敢施行谨具状奏闻伏候勅旨
乞定审官条例状
臣窃以审官东院之职自少卿监知州军至京朝官而下不减三千余员注拟陞改所系非轻事目尤衆宜其法式详备乃可遵行而见用一司编勅自熙宁八年颁行以来中间续降节文屡有冲改巳非旧文盖立法之初失於简略吏员既衆发遣不行动多窒碍条约事理不能周尽或轻重失当於义未安有司动须申明士人时有诉述裁决办理上烦朝廷臣自蒙恩领职岁月颇久考求利害粗有条理臣今欲乞将审官东院一司勅依国子司天监例许从本院看详删立烦文补其阙略凡前後申明所得朝旨可立以为法者并行编定其事理未尽未便者并具奏陈或申中书详酌删成审官东院令勅式庶几着为定法可以久远施行谨具状奏闻伏候勅旨
古灵集卷五

[book_title]卷六
<集部,别集类,北宋建隆至靖康,古灵集>
钦定四库全书
古灵集卷六
宋　陈襄　撰
奏状
乞踈放秀越二狱干系人状
臣伏见中书劄子差屯田郎中沈衡着作佐郎张载往秀越二州置司推勘祖无择苗振公事风闻其间因缘作过及干连照证人数不少若依制勘条例并须逐一勾追证对圆结缘杭明二州去勘所各经数舍往来追摄不无骚动窃以朝廷诏狱本为守臣违越为害於民以此差官取勘若令无辜干系之人一例拘留对辨或因累被罪反为平人之害甚非陛下绳吏爱民之意欲乞特降指挥下逐处勘官只令取勘祖无择苗振及见禁作过情理切害之人所犯重罪依例追呼照证结絶以申惩诫外其余罪轻不坐与应系干证之人如已勾追即立时取状疎放其未勾追者并免追究及虽有小可罪愆本州作过因被连累之人亦乞出自圣恩特与推恩矜放更不具案圆结施行所贵不至滋蔓淹延别致骚扰谨具状奏闻伏候勅旨
论祖无择下狱状
臣昨蒙恩召赴阙道由杭州伏见知州龙图阁学士祖无择为政寛平爱民无扰杭为剧府素号难治前後守臣多以暴刻绳民故无择之治百姓安之近者只因监察御史里行王子韶察访过实遂兴大狱自无择下吏州人皇皇如系父母斋僧祈福为之涕雪於府以至诣阙告诉非无择惠政得人之深何以得此访闻勘官惨礉百端鍜链天子近臣既为狱吏耻辱刻木画地莫不招承窃虑讯鞫之间未免寃滥臣始闻诏狱恐无择别有赃污之状故不敢以闻近得所知殿中丞知湖州归安县柯述书具言其事述是前来勘官宜得事实伏望圣慈以无择尝为侍臣秉心忠实但以寛而泛爱失於周防狱案未成特赐驰驿指挥早令结絶使无择出外听勅如别无踰违大恶即乞贷从寛典不惟无伤堂陛之体亦足以慰士民之心所有柯述书谨随状奏闻伏候勅旨
知河阳县乞抛降和籴小麦价钱状
臣伏为本县民田瘠薄屡经灾旱今年夏秋阙雨五谷不收虽巳依条减覆检放税租然中产之民巳阙岁计待籴而食十有八九例以小麦青苗生举钱物一?之直只得三十余文兼幷之家巳获倍利尚被艰难举贷不得深虑来年起发春夫之际谷价腾涌贫窘之民转见不易臣窃见本州每岁抛降和籴小麦万数多是过时收籴每一?官支价钱不下九十文以上至一百二十文比之民间麦熟之时所直市价常多三四十文且以一州言之每岁所籴小麦一万余石即大支价钱三千余贯若京西一路枉费官钱亦为不少率无拯救之利秖益商贩之民臣今擘画欲乞转运司先於隔年抛降和籴小麦价钱数目下本州县依诸路放买紬绢条例於来年正月半以前预支与五等人户每小麦一?依麦熟时民间价例止於六十文仍令十户结为一保各以上等人户充作保头连名具状递相保委请领官钱至时只令户长依夏税期限催纳如此则不惟拯济贫匮之民兼亦省得和籴官钱不少臣所起请委是官民两利别无妨碍如允臣所奏乞下本路州军合系和籴斛?去处一例施行谨具状奏闻伏候勅旨
理会考校进士卷子状
臣伏见今岁科场开封府就试进士三千二百七十余人合解发三百十人为额国子监一千六百余人合解百人为额皆是十分之中未取其一英俊既多而剽辞挟书真伪殽杂若不精加考校去留之际不无差误孤寒得失所系不轻贡举条例虽令考试官通考缘三场卷子数目稍多自来承例分定方始考校得失其间好恶不同未必取舍皆是洎乎考到合格人数便即类聚奏号更不将退落卷子令衆官一处衮同再考轻易漏略非为不惜举人进取之艰难殊不体认朝廷取士之意臣今擘画欲令今来考试官初考校时权令分定卷子除考到词理优长巳合格者及词理纰缪与犯不考式者已系黜落外将逐官退下中等卷子在去留之间者令衆官一处公共看详与近下合格卷子比校优劣然後升黜仍将三场卷子连粘通考所贵得士之实不至差缪所有考校虽无日限校量一月之内以诗赋策论通考每人一日考得一十五副至二十副巳来如将退落下等卷子更令衆官参考须至更展日限方得了当今乞将就试举人卷子与考试官员数均定日以二十副为凖自引试初塲通计人数与五七日限通考退落卷子以引试日为始计其日限如更日限未足未得奏名所贵考校精详不失辞业之士谨具状奏闻伏候勅旨
选差京朝官知县状
臣近有劄子以铨选吏员冗杂县令最为亲民之官欲乞稍加铨择以手实之优劣县政之繁简各分为两等选循良干敏之吏使治其剧其次等县亦并以奏举人及常调县令历任有三人举主者充注严其保任之责而优其奬待之数使贤能者有所劝激而勉充其选亦铨衡选任之先务也留中多日未蒙颁降施行窃意陛下重其更张不欲使常调入令之人别无差遣因兹濡滞注拟不行臣窃以为不然契勘铨司常调令録大率不过九百人除现任録参或监临场务及自该入等差注人固已三分之二矣其余得替守选注官待阙又已过半则逐时在铨守候差遣常无一二百员今所汰去者尽是举官不足或无劳效莫非贪耄不职之人虽由此罢之其害犹小或付之百里之命使民倒植其为患岂不大哉臣今相度欲乞将诸路州军系主户三万以上县分主簿及节镇判司员阙与理令録资序许常调令録不该入等人注填如愿折资差遣亦从其便则员阙足以相当而无留滞之患矣臣又观天下京朝官知县员阙其间甚有户口浩穰狱讼繁剧号为难治之处有累政而以事去官或旷岁而人无授者如南剑州之尤溪邵武军之邵武建之浦城信之上饶洪之分宁?之雩都如此之类天下甚多审官院虽有指定繁剧两等选差条贯然多该说未尽如前数邑率皆不预其数欲乞下诸路转运司别令体访定夺辖下自来最为烦难不治之邑凡有若干将合入本路分人拣选脚色举主多有劳绩或曾系臣僚奉勅奏举素有才望之人不依名次保明超授谓之繁剧选差其次虽有难治之邑但封疆濶远主户及三万以上者并於以次脚色内铨择谓之选差内有圭田优厚号为善阙如秀之华亭明之鄞县常之无锡之类凡有若干并陞为通判差遣谓之优选其系繁剧选差人候任满日别无遗旷许先次指射更与优选一次仍与通判合入人相兼选择合关升通判者与理通判资序其系选差者除兼兵与中等以上圭田处依旧条无酧奬外其余不以路分远近但能振职量其绩效亦并与先次或优选一次以上如逐任内治绩称最当与优加奬擢其有缪滥不职者主判官稍涉私徇情亦乞特行黜降如此则高才良吏知有耸劝而乐亲民政天下繁难不治之邑莫不均被仁泽如言有可采伏望幷臣前状降付中书特赐详酌施行谨具状奏闻伏候勅旨
知常州乞留陈经不对移任满状
臣检会常州昨据管下太子中舍知无锡县事陈经状称为与本州推官邵琦是亲妨碍寻备録本官状申奏其陈经近蒙降勅移知婺州兰溪县却差知兰溪县屯田员外郎郑琰前来对移事须至奏闻者臣今访闻得知常州无锡县事太子中舍陈经自到任以来公懃干敏练逹民政事无大小躬亲听断无不曲尽人情缘本县所管三十二乡主客户口狱讼浩繁积年不决号为难治之邑经至一年庶事修举兼为常州修开运河从无锡县界望亭堰至武进县奔牛堰一带工料共计一百三十余里并是差委本官都大管勾开河司公事诸般经画以至毕工并得济集此方是开濬河身及除去望亭一堰疏导太湖水势通入运河虽获利济缘近河两岸民田到水沟渎及合置堰闸去处并未开修全藉经向去劝率人户下手兴工大段开掘沟港数处通彻运河及创置堰闸若遇岁旱即多引导太湖之水浇溉田土大水之後即决放河水下江如此则四县民田遂无水旱方为经久之利自经移勅到後举县皇皇如去父母不住经州告诉乞留满任以此见陈经之为邑实有惠利使民不忍其去况先有朝旨许职司体量部内守宰之官如有良吏特与保明再任县令如经诚不易得某实为百姓惜之欲望朝廷俯从民欲乞留本官终满此任始末了当上件河事况推官邵琦考第颇多到官已及一年半欲望朝廷许令成资或於苏润湖秀对换一职官差遣幷对移到无锡县屯田员外郎郑琰未有替人却乞依旧赴兰溪县勾当并无妨碍如允所奏伏乞早降指挥谨具状奏闻伏候勅旨
乞均差衙前等第状
臣寻下法司检造到差乡户长名衙前及纠决差役勅条州司看详胡真虽是物力高强检估到家业计钱一千八百六十五贯有零缘曾於治平四年内充乡户衙前只应过名下重难分数熙宁二年十月内得替空闲方得二年零五个月及称见作十户分居其丁怀检估到家业计钱一千二百四十五贯有零缘是白脚人户先已曾有状承认下次乡户衙前色役即未曾差使及据胡渊状内指说本县约有三十家第一等未曾历过衙前重难其丁怀却不指决显是本人户於本县未经差充衙前重难白脚户内最为高强今来若更差胡真充衙前深未允当检会前勅条衙前军将许人投名如不足许於乡村差第一等两丁以上物力高强者充即无明文许令连倂差役缘只是州县据法司引用嘉佑编勅诸般色役许被差人别纠一户见今空闲物力高强之人以此承例将新近充衙前得替之人更无年限便作见今空闲人户许行纠差况长名衙前除投名人即有优重酬奬若依条於税户抽差终是乡民怕见充役即与乡户衙前事体一同不比寻常诸般差役若其间不幸历过重难未经数月之间被人指决依纠户条便作见今空闲户定差即是物力最高之人常被纠差重役更无闲日其次白脚奸户得以作幸?避无由差到深属不均其胡真丁怀州司已送本县责付逐家知在听候奏取朝廷指挥其丁怀现今家活估钱一千二百余贯虽低小如胡真六百一十九贯有零亦是本县次第有物力白脚人户又已会承认下次衙前差役欲乞朝廷详酌定差丁怀充长名衙前只应乞今後自未降雇役新法以前如外州军亦有似此差长名衙前及纠决别户且依差乡户衙前勅条有替罢衙前及五年以上见系物力最高如第一等人户数少即许依空闲人户例定差所贵上等色役之人苦乐均济谨具状奏闻伏候勅旨
弹监察御史里行王子韶状
臣伏见监察御史里行王子韶素非端士滥处法官隂附大臣密通简札访闻其兄子琦预宫官之荐子渊被提举之辟尽由子韶私谒得之臣窃以大臣之责专以保任贤能御史之职在於纠绳非法而乃卖恩请谒同於市道上下若兹公义安在欲乞取问制置司臣僚子渊既是御史之兄不知何人所荐特宜推劾以正罔上之刑使今後近臣不敢妄有奏辟所有子韶回邪反覆台中难与议事伏望出自宸衷别无差遣庶清宪台以塞人言谨具状奏闻伏候勅旨
弹秀州军事判官李定状
臣窃以任人之术莫大於分别邪正而知君子小人之道也君子之道好义而不顾其利故其言也忠小人之道好利而不顾其义故其言也佞此君人者不可不察也伏见秀州军事判官李定近为右正言孙觉所荐被召赴阙定知天下之人皆以青苗之法为非而独王安石之徒主以为是每游安石之门及与士大夫言莫不盛称青苗之法以为仁政欲以迎合安石之意前日窃闻已被召对定之口才便佞必能为甘言以悦陛下之心仍虑制置司臣僚喜其助已隂相引荐置之要路以乱大政又闻定与人言陛下巳曾面许台谏任使事虽未然或虑陛下知之未深误有进用似此谀佞之人非朝廷之福也孔子曰远佞人荀卿曰谄谀我者吾贼斯至论也所有臣近尝弹奏太常博士李南公资序至浅小才善佞乞追还转运判官之命又言监察御史王子韶回邪反覆难与议事及定阿谀不正并望别与外任合入差遣庶絶佞人侥幸之路而不误陛下任使之明也谨具状奏闻伏候勅旨
弹步军副指挥使宋守约状
臣访闻侍卫亲军步军副都指挥使威武军节度观察留後管勾都指挥使公事宋守约为性贪暴违越不公陵虐军人非理鞭配前後私役军士修盖第宅物业日不减一二百人及分布东西窰竈变造塼甓津般土木以至脱堑打草之类莫非军人道途怨嗟无敢言者居陛下手足下而敢恣横如此其可容乎伏望陛下以臣之言取责诸军人员即见逐件事实褫职诏狱以正典刑庶使今後管军臣僚不敢违越谨具状奏闻伏候勅旨
弹宋守约第二状
臣近有劄子弹奏步军副都指挥使宋守约贪暴不法等事乞行勘劾亲承宣谕待更体问诣实今来已是多日未蒙圣旨施行守约自领兵权素无廉节贪邪酷虐中外莫不具知惟陛下圣眷优隆未知其恶交结中贵以为内援阿附近臣而作威福擅使官兵广营家业以私役计庸则无虑千匹以非法刺配者何止百人臣之所闻大略如此近者朝廷有退军倂营之议人心惶惑皆言守约邀功希旨力主此议揺动军情已成怨府夫事有驯致暴则生患昔张仲瑀请抑武选萧俛廷议销兵率皆祸起一时足为鉴戒小人思虑不远上误朝廷若不即去除而复用之必恐别致生事悔将无及矣所有臣前劄子伏望早赐施行谨具状奏闻伏候勅旨
弹宋守约第三状
臣近尝具二状弹奏步军副都指挥使宋守约贪邪酷虐非理用刑及私役兵士等事未蒙降付有司勘劾施行窃以步军之任王师所寄苟或自为不法焉能强服士心陛下虽欲屈法而庇之适足以惠奸长暴敛士卒之怨而终以为患也访闻守约在成都日尝为枢密使文彦博所荐致身至此又与宰相陈升之结托深熟恃此横恣无所不为臣观外任臣寮敢有私役一兵妄配一卒则监司察举物论不容计庸此流必坐废黜今守约管军日在陛下左右而敢公行贪暴无所畏忌擅使官兵及非法刺配者莫知其数独无法以加之岂示天下之公乎朝廷置台官将以纠绳不法帅臣违越首当正以典刑岂可只由大臣主张略无黜责有法不用何庸宪司乞愿将臣前後弹词更不令两府妨碍臣寮签书降付开封府或御史台置狱取勘守约踰违事实严赐施行庶使贪幸之人知有朝廷之法台宪复振而军情稍宁矣谨具状奏闻伏候勅旨
弹刘攽王介状
臣窃以刘攽王介在试院忿争为台官张瑨等弹奏巳奉圣旨免勘赎金朝廷虽示寛恩物议未以为允攽介皆以文学被选置之馆阁不思修蕴器业以为名臣攽惟尚气淩人动为嘲侮介特褊心好竞所至喧悖率行若此人何以观增长浇浮损坏风教无甚於兹欲乞深示戒惩特行贬斥俾居於外改过自新不惟攽介之福抑朝廷忠厚之举也谨具状奏闻伏候勅旨
古灵集卷六

[book_title]卷七
钦定四库全书
古灵集卷七
宋　陈襄　撰
劄子
治平四年八月奉使囬上殿劄子
臣昨奉使北蕃久留边郡窃见高阳关一路沿边州郡戍兵甚冗马步之卒不减三万九千余人岁费刍粮动以万计诸州储峙之数出於贵籴多者无数岁之备少者微三年之蓄一甲未擐则财用巳匮而边民困矣幸而亭障无虞可以姑息一有警急如何支持臣愚以为方今安边息民之要莫先於减戍卒而用土兵戍卒减则财用省而民力舒土兵用则战守易而城池固此祖宗御戎之遗策不可废也今延安本路七州四军义勇之籍无虑四万七千余人可以当马步戍兵之数但官司因循失於训练岁时虽有教阅之名而无可用之实甚可惜也况边防诸郡深池高垒有陂塘沮洳之阻无戎马奔冲之患万一有寇至不过坚吾壁以守之清吾野以待之则昔时义勇之军足为防扞之用不有屯戍又何患哉臣欲请朝廷先遣才望之臣按行一路令与监司长吏将所籍义勇人数重行检点去其老弱而补之壮勇舍其征役而授以骑耕每於农隙之时给与口食选差教队使臣分往诸郡精加简阅务令精锐可以效用然後减去戍兵之半食於近辅之郡遇大征伐则发内卒以应之如此则土有精兵塞有余粟守御有备而边民苏矣如允所奏乞降付枢密院相度施行今取进止
论乐劄子
臣谨看详古者先王用乐皆有上下之节焉虞书曰戛击鸣球搏拊琴瑟以咏注舜庙堂之乐也曰下管鼗鼓合止柷敔注堂下乐也曰笙镛以间注间迭也谓二者迭奏也曰箫韶九成注箫见细器之备备乐九奏而致凤凰言其乐之盛也周之乐其节亦有四焉曰升歌曰下管曰间歌曰合乐仪礼燕礼乡射礼有工歌鹿鸣笙入奏南陔间歌鱼丽笙由庚合乡乐关雎鹊巢皆三终是也大射礼则有升歌下管而无间歌合乐乡射礼则有合乐而无升歌下管间歌用於射而其乐故略也燕礼乡饮礼四节备者主於君臣之会宾客之交故其乐备乡饮酒礼曰合乐於周礼曰大合乐者天子诸侯礼固有间矣曰大者又加备尔王者以乐致鬼神宜其以六律五声八音六舞合而奏之无所遗也故乐之序歌者在上琴瑟和之贵人声也吹者在下金石次之贵人气也工歌作而後匏竹兴匏竹兴而後播鼔鼗击钟磬以应之故曰礼交动乎上乐交应乎下和之至也今者升歌堂上乃设编钟编磬二於堂上以乱人声匏竹列於堂下而歌者乃坐於钟磬之间失上下之序矣皇帝升降祼鬯受嘏则止用登歌而宫架不作迎神送神沃盥复位酌献有司荐俎则只用宫架而工不升歌又皆戾於古矣周礼乐师教乐仪行以肆夏注谓人君行步以肆夏为节又钟师凡乐事以钟鼓奏九夏释者云钟中得奏九夏谓堂上升歌堂下以钟鼓应之也周礼内宰注荐彻之礼当与乐相应孔颖逹云天子荐时歌清庙及彻歌雍明荐彻皆用升歌而已余乐不作也若迎神之乐则周礼大司乐以黄锺为宫大吕为角太蔟为徵应锺为羽路鼓路鼗隂竹之管龙门之琴瑟九德之歌九?之舞其奏九变及分乐而序之以享先祖则奏无射歌夹锺舞大武文之以五声播之以八音是也伏请宗庙之乐皇帝升降沃盥祼鬯酌醴受嘏复位凡行步之节并升歌堂上而下以钟鼓应之如奏肆夏之仪有司荐彻则惟用升歌而已其迎神之乐九变宫用钟歌兴安之歌舞文德之舞【犹大司乐九德之歌九?之舞】和之以琴瑟播之以鼓鼗送神亦如之【送神乐虽不经见义可仿此】如今制一成可也若三献之礼则奏无射歌夹锺舞文舞其乐皆一成【犹周舞大武】惟荐腥之後则备上下之奏陈功德之舞【如太祖太宗文武之舞并作诸帝止奏文舞】其乐六成庶合乎舜之箫韶周之大合乐也取进止
祭天用乐劄子
臣谨按礼祀天以冬日至取微阳洞开天之始也兆於南郊就阳位也即地上之圜丘因天事天也燔燎而升烟求阳以气也玉奠苍璧牲币如其色肖洪覆之自然也乐用圜锺为宫以其上应房心有天帝明堂之象也宫声三奏角徵羽各一奏者合阳奇之数欲神之听之也祭地以夏日至取隂德潜萌地之始也坎於北郊从隂义也就泽中方丘因地事地也瘗埋顺其性之含藏也方琮而黄币仿形色也乐用函锺为宫以其生於未之气未坤位也宫声与角徵羽各二奏者合隂偶之数所以八变则地出焉夫先王求神之意可谓尽矣以为天时者乾坤因之而阖辟隂阳繋之而消长鬼神亦由是而利用出入者也故作大事必顺天时旣得其时又择其位也为高必因丘陵为下必因川泽以至於器币乐舞至纤至悉无不从其类以此事神则神无不飨也汉元始间不原礼意附会用日大合乐之文谓之合祭复以正月三阳在下息卦受泰於是诹上辛之日合祭天地於南郊观其时位与夫器币乐舞之设是徒寓地只於缀食之列而意不在焉後汉以正月上丁祠南郊礼毕次北郊下逮南齐又以正月上辛祠昊天次辛瘗后土虽得其位不得其时诚不至而礼不专是亦主为礼天而发耳窃有一证焉记曰御同於长者虽贰不辞偶坐不辞郑氏曰盛馔不为已也王者事父孝故事天明事母孝故事地察岂可以后土富媪之灵载物无疆之德而事之仅如偶坐之宾乎深恐柔只未之享也臣谨再详仪注合祭天地於一坛之上其为非礼明甚固当改正然古今异宜沿革殊致三岁一郊汉唐成宪祖宗以来莫能易也今罢合祭则北郊惟使有司摄事於理未安谓宜以亲郊之岁用夏日至先有事於方泽夫祭者荐其时也近人而亲者无如地取材於地故先祭以明亲亲之仁远人而尊者无如天取法於天故後祭以正尊尊之义若扫地而祭法驾仪物一从简易务称尚质之意其扈卫锡与可於郊赏数中豫给五分之一或量加特赐繋自上恩所贵奉事天地不失礼意惟朝廷财幸取进止
乞升陆佃优等倡名劄子
臣窃见进士誊録卷子内有字一号初覆考一处考到等第絶相辽远初考定作第三等上必专取其义理之学而略其文辞覆考定作第四等下必以其文辞不工而遗其义理臣与吴充等为见等第未安巳依近降圣旨指挥酌中详定作第三等下虽立等不为不优然已混在稠人之中不能旌别以副陛下求人之意臣窃思陛下特以声律取人为患故於庭试代以策问是欲斥去虚文以求博硕之士似此一号专以经义条对学有本末虽文采若不甚优观其致精深固巳出於羣隽伏望陛下取其根本之学不求词藻之工临轩唱名特赐省览如实有可采愿以优等置之不惟上称陛下至诚文士之心抑足以风劝後学取进止
举彭汝砺劄子
臣窃见泗州军事推官前权保信军节度彭汝砺治平二年二月内第一人进士皇帝方在谅闇中授初等职官别不曾有候得替与推恩指挥昨因端明殿学士礼部郎中新差知太原府冯京奏乞比类前後状元登科人别加推擢奉圣旨候得替特许参选今来巳得替见在铨待阙臣伏见本人辞学政事衆所共称今任有苏颂等九人奏举充京官馆阁任使若只作常调选人注授差遣诚为滞淹今欲具状奏闻伏望朝廷特赐推恩改一京官以奬激多士取进止
知杭州荐吴师仁劄子
新制巳前尝选请到本州进士吴师仁在学充教授体访得本人履行淳正器识高远尝肄业太学名闻缙绅应举不第退归田里甘贫守道专治诚明义理之学而不为异端之说自充教授以来夙夜孜孜诲诱不倦曾未数月学者翕然向风知所劝激使之久处必有成就人材美厉风俗伏望圣慈特赐收采令充本州州学取进止
选择县令劄子
臣备位铨衡膺旨授之寄伏见吏员冗杂无所铨品非国家清源正本之道也臣固未敢别有改更但以县令一职最为亲民之尤者上以宣导王泽下以阜安百姓苟非其人则百里蒙其害此固不得不愼择也自仁宗天圣间举令之制始行是时天下翕然以为良法虽穷荒至陋之邑皆号得人然臣观之犹以为未至何则盖天下之邑至多而被举之员不足间以常调入令之人衮同差注故未能均得良吏也臣今相度欲乞应系选人知县县令处有阙并以奏举人充仍诏诸路职司长吏今後奏举县令须是实有才行政术可以字民者即不得循私妄有保荐亲旧势要不职之人如有缪举专委御史台觉察弹奏每至举状到铨委自判铨臣寮将逐人历任内劳绩及举主人数并具手实校量铨次籍为上下二等仍令诸路转运司勘会辖下州军将所管逐县户口多少公事烦简亦为二等择其素号繁难不治之邑及京朝官知县久阙正官之处取系上等手实人以次授之其次等人即与以次县分作两等差注如奏举员数不足即於常调合入令録资序人中选历任内有京职官县令举主三人充兑拆令状与奏举人一例入等差注如内有贤能之士偶然举主未足不该入等者然其才术可当繁剧即委判铨同罪保举入逐等差注每岁判铨二员所举各不得过十二人其有素行乖越人品猥懦昏耄癃疾之人虽合入等亦委判铨体量降等与常调差注其奏举入令人并乞与免见职司长吏庭参其资序任次幕职官之下而在録事参军之上如到任後政绩有闻及举主五人以上合该磨勘者候得替到铨日其任剧县者即与截申次等县者与先次引见如别无治迹及举主不足自依常选人例施行稍或缪滥违阙不如举状者即坐所举之人如此则天下邑无大小远近及繁难不治之处举皆得人偏远之民咸被圣泽此实陛下安养元元之首务也如以臣言为可采伏乞降付铨司令臣与同判官商议合行条约未尽事件子细具析以闻取进止
理会吏部资序劄子
臣窃谓县有知令最为亲民之官不可一日虚其位而或任非其人也臣所领审官东院契勘近日合入亲民资序官七十余员知县阙次八十余处全然差注不行自新法以来县道事繁督责严密被累者多故虽有贤良之才稍知自重则莫不畏罪?避无敢就者至有折资愿就闲局此人情可知也今来任知县人不减五十余员并正任监当人又有九十余员其监当阙次只有十处不惟县道阙人兼监当待次人无由发遣臣愚欲乞诏诸道监司长吏今後县道官员除庸谬不职及委是故违新法合行冲降外自余若非违越不职偶因过不逮之人少加容贷原情薄责使不至於黜降则人人乐居其职无或?避也仍乞今後於元系亲民降充监当人内选择脚色如公罪及私罪杕以下情理不至深重历任曾有举主十人以上者许申中书审察与依合入远近权指射知县硬阙幷无人愿就过满见阙理监当人资任请受仍不许不依常制奏辟如此则县道不至阙员而微累之人免於留滞可以责其後效矣取进止
论流内铨奏辟官属劄子
臣伏见流内铨差注选人引用编勅及本司专一条贯多是该说事理不尽须至检寻前後体例比附施行然其间或一事而有数例轻重不一主判官既不尽知则只由吏人检到为定此铨衡用例之大弊也又本铨与南曹积年行遣要用文字浩穰万计虽置库贮自来不曾编排架阁絶不整齐幷格式一司最为多事专掌天下员阙与支遣选人料钱勾凿簿书编録条贯虽事属南曹自来无官点检只是委凭吏人主管欺弊极多窃闻朝廷近议在京官府并置属官臣欲乞从本司同罪奏辟历任有举主无私过京官或选人两员素有才望可以济务者充主簿或编修条例名目专委管勾铨曹逐司文字编排架阁及提点格式司支遣料钱入凿阙簿并将凭由照对躬亲印押及应是前後应用诸般体例文字尽令类聚编録委无漏落责自本司与判官曹员同共看详除不可用者合行删去外其余条目虽多轻重不一可以兼存者并乞编为例册奏取进止论李常待罪不报及吕公着落职劄子
臣闻之孔子曰君使臣以礼臣事君以忠伏见右正言李常以经行为陛下所知擢自稠人之中寘之谏诤之列可谓待之礼优矣常以受恩思报不敢爱身避事知青苗取利之为害不免论列其非观常之心固巳尽忠於陛下矣向者只以一言之过便令分析居家待罪两月而不报人情疑惑皆谓陛下待常之礼巳薄而不欲以无名逐之俟其抵触忌讳自取罪尤而去此必非陛下之意也岂有天子任耳目之官而罗织语言之过将以为罪虽曰行法其能弭人之言哉此乃学黄老刑名者之所为怵陛下为此恐非忠厚之道也近闻御史中丞吕公着亦以造膝之言落职补郡参知政事王安石增改诰词暴扬其语欲以中伤公着且以杜藩臣之言传播四方深失事体所可惜者陛下刑赏之柄岂得出於制置之臣台谏去就之命不当制於仇人之手夫忠言逆耳不幸而有过陛下逐之可也杀之可也又何憾焉如使权臣得以专之此天下之所不服也况今台谏之臣待罪相继臣之论列事体颇同虽陛下未废其言尚令就职若青苗之法未罢臣等义必难留殛之窜之惟陛下早赐裁决无使强臣得以专制其命则臣等之幸也取进止
古灵集卷七

[book_title]卷八
钦定四库全书
古灵集卷八
宋　陈襄　撰
劄子
知谏院进劄子
臣闻君之视臣犹心膂之於股肱耳目也四者相资而成一体则不劳而功用成矣故公卿者人君之股肱而台谏为其耳目也故古之人君用谏诤之臣必求方直辨博之士司其视听而补其阙遗其心鳃鳃然恐不闻切直之言以救其失故舜戒其臣曰臣作朕股肱耳目又曰予违汝弼汝无面从退有後言是也古之人臣谏诤其君苟可以言虽鈇鑕之在前无所忌讳者欲以致君於无过而非所以暴其恶将以效臣之节而非取其名盖居言责之任其义当尔故易曰王臣蹇蹇匪躬之故书曰斯谋斯猷惟我后之德是也故君臣之际同心协德义成一体上之人苟闻一言之善则雍容听纳不以为暴已而无所疑下之人苟闻一事之失则周旋切争不以为干誉而无所惮此所谓信而後谏者也伏望圣慈少察臣之言则天下幸甚取进止
乞正台谏官劄子
臣窃以谏臣司衮职之阙格君心之非台官纠正朝纲绳百官之失明其职之各异也伏覩近年台官侵谏诤之职谏臣言风宪之事此孔子所谓名不正而言不顺也臣今欲乞谏臣惟司人君言动之过补时政阙失之事若夫百僚之愆缪台纲之不振则有御史在焉庶几台谏之任皆得专职而言责不紊矣取进止
乞赈恤大名等州被水灾之民劄子
臣访闻黄河近自许家港决溃东流经历大名恩永静沧棣德博数州军之地水势弥漫五百余里居民田庐县镇淹没荡尽自沧而北灾害尤甚死者不知其数而存者已无生业伏望圣慈特降指挥下本路转运使副及提点刑狱司分头诣水灾州军多方存恤被灾之民放免税租及赈贷粮食庶不至失所仍乞先次计度修复自河以南一带堤岸防备来年夏秋涨溢为德博之患取进止
论冗兵劄子
臣观治平二年天下所入财用大数都约缗钱六千余万养兵之费约五千万乃是六分之财兵占其五禁兵之数约七十万一夫钱粮赐予岁不下五十千则七十万人有三千五百万缗之费厢库之数约五十万一夫钱粮赐予岁不下三十千则五十万人有一千五百万缗之费则是厢禁共费五千万矣惟余一千万以备国家百用之费今若裁损厢禁人数五分之一则可以岁减钱粮之费一千万以助州县官用度比之常岁倍增其数百度经费有二千万足以赡给有余矣况艺祖朝中外之兵只一十二万真宗之时三十余万章圣之时已号为多然不过五六十万大抵兵贵在强不在多今若选择精悍之士而去其懦弱羸老者凡五分之一则犹有九十六万精兵不为不足矣取进止
乞止絶权贵非次陈乞恩例劄子
臣窃见近日臣寮并故臣寮之家陈乞内外亲属恩泽冲改已授差遣人员阙朝廷虽有先降指挥过一月之外不许冲改然所陈乞恩例名目稍多逐时中书枢密院不住于审官三班院流内铨取已使员阙差注终属未便缘逐处待阙之人守候名次动经岁月洎至授下差遣出京待阙或已前去赴任却被冲改虽在远方不免依前再赴铨院别候阙次孤寒久旅之人宁不嗟怨朝廷既有恩例许令指射优便差遣已是优恩岂可更容冲夺巳使员阙甚无谓也兼陈乞恩泽多是近上臣寮之家非理侥求因成体例攀援引用寖不可革国家爵禄恩赏所以待贤能之士今惟以父兄亲属私恩陈乞使阀閲无功之人占夺优便差遣一切出于侥幸甚非至公之朝慎名重器区别能否之道也臣以为立法更弊必先自贵者始欲乞今後除前两府出镇与沿边安抚帅臣辟举人依条施行及劳绩酬奬堂除人许指射非次见阙外其余乞先自两府以至文武臣寮及分司致仕故臣寮之家如合陈乞弟侄儿男及异姓骨肉恩泽并奏荐人差遣等并令一例于季阙以前一月内指挥合入优便之处依例等待即不得临时陈乞非次见阙及冲改已授差遣人员阙庶使权贵絶侥求之望寒士无被夺之患而稍获均济矣取进止
论三司条例乞行均输法劄子
臣伏覩中书劄子制置三司条例司状奏乞行均输之法朝廷遂除司勳郎中薛向充江淮制置发运使以领其事又出内帑之钱数百万贯使之笼货取息以助县官之经费臣窃以为兴利之道非当今之所宜行陛下圣德文明超越前古即位之初天下皆谓二帝三王之政必行于今日岂宜先利以示四方臣为谏官姑息而不言致陛下于有过之地是不以尧舜之道期于陛下臣实耻之自先皇顾命以来当国家多难之际天文谪见于上地道震动于下水潦民饥之灾徧于中国此天意有以警动陛下欲其恐惧修德而保其全安也而陛下首当修明五事钦慎万几务一德以享天心思一言以和天下曾未及此乃欲徇有司之议行桑弘羊榷利之术臣不知其可也昔汉武帝承文景恭俭之後国用富饶侈心一生遂有轻事四夷之意中道劳费帑庾空竭乃以弘羊为大司农中丞置均输平凖之法笼天下之货物买贱卖贵以资一时之急卒敛怨于天下贻讥于後世是岂仁术哉陛下若以国用空虚调度滋广不榷利无以继公上之给臣窃以为不然陛下尊为天子富有方夏四海九州之赋入不为不多第以承平百年因循侈靡而制用无节此今日不足之患也近者朝廷深鉴其失亲命近臣辟选官属制置三司条例固已救其深弊矣但令所司取天下会计之籍度县官供给之数百度为之均节而归之艺极至于无名之费不急之务一切禁之而不得行诸路财赋之有无令有司得以便宜移用与凡籴买上供之物皆得以徙贵就贱用近易远使无害于公私而止于备用可也而後陛下身先恭俭节用爱人而率之于上小大之臣畏法遵绳而守之于下如此则浮费自省而财物不可胜用矣又何必取轻重敛散归之公上与民争锥刀之利而失王政之体乎孟子对梁惠王曰王何必曰利亦有仁义而已矣未有仁而遗其亲未有义而後其君子贡曰文武之道未坠于地在人贤者识其大者不贤者识其小者夫道亦在择之而已矣所有货钱贾贩之事如以臣言为可采特赐寝而不行则天下幸甚取进止
论王安石劄子
臣窃以天下之道常存乎公议公议废斯道或几乎熄矣夫人皆有是非可否之心盖出于理义之性虽圣人无以异也方其是非可否之时苟其心不至乎有所好恶则其言未始不公虽匹夫匹妇之愚犹有可取而况士君子者乎彼君民者凡施一政立一事方且自谓吾思虑之甚精议论之甚熟闻其言而莫之省也且以为流俗之论亦不思之甚矣故天下之公议常起于好恶未发之前而失于是非相胜之後君人者不可不察乎此也已以为是而天下以为非已以为非而天下以为是焉未可也必待天下之人皆以为非然後舍焉是衆人舍之也故其取之于人也无贵贱戚疎贤愚惟恐其谋之者不多论之者不博道之所存议之所从也古者天子听政使公卿至于列士献诗瞽献典史献书师箴瞍赋蒙诵百工谏庶人传语近臣尽规亲戚补察瞽史教诲耆艾修之而後王斟酌焉是以事行而不悖厉王暴虐使人监谤召公用是谏之而不听遂至流亡之患宣王既立用方召以为辅相修文武成康之遗风而雅道复行故其政善者诗人美之若云汉崧高之类是也其不善者诗人亦或箴焉庭燎是也或规焉沔水是也或诲焉鹤鸣是也或刺焉祈父白驹之类是也故天下诸侯复宗周而王室中兴焉夫言之于人君其取舍兴亡如此之明效也伏自陛下享国以来咨嗟求治惟恐一言之不获一事之未闻亲降诏书询求阙政每遇便殿延访羣臣之言至于日昃仍命百寮转对得以封事上闻求之前王未有陛下兼收广听如此之勤也然而兴事改作惟圣其难王安石近置条例一司失于过听事不由于宰府谋不及于士民耆艾不与闻台谏不得议所建议者惟门下属吏而已矣天下虽有是非之论一切不听事行之日中外莫不排然非之谓不可行此由责任太专而不取人言之过也易之蛊曰先甲三日後甲三日终则有始天行也言有事之时人君欲创制申令必先慎虑于始又当图成其终犹天道之行四时以成变化奈何独以一二臣之臆见而议天下之法哉陛下虽欲从之其如天下何昔者子产相郑郑人有游乡校以论执政者然明请毁乡校子产止之曰夫人朝夕退而游焉以议执政之善否其所善者吾则行之其所恶者吾则改之是吾师也若之何毁之孔子闻之曰人谓子产不仁吾不信也韩愈为之颂曰诚率是道相天下君旁通交畅施及无垠盖惜其不遇也又曰四海所以不治有君无臣谁其嗣之我思古人盖伤今不复有斯人也伏望陛下复雅道以行宣王之政责近臣以子产之用心无任一人之私言无废天下之公论举一事必稽于衆施一政必顺于民罢去诛求之法以安人心牵复放斥之臣以开言路使百工羣吏咸得以职事持议箴补王阙则可以无偏系过举之患矣易曰同人于野亨利涉大川言所同者远无所系吝则道光亨可济大事矣伏惟陛下留神听纳则天下之福也取进止
议学校贡举劄子
臣伏覩先降诏书令两制以下至台阁臣僚建议学校贡举之制得以上闻者兹见陛下讲求至治思得求贤养士之要以兴起王业也臣近以谏官兼领国子监事每至太学视其斋舍颓敝生徒佻逹官吏苟简殊无法度窃谓太学者天子教化之宫自古圣帝贤王莫之敢废晋汉而下虽无先王之法然犹置师弟子多至千数唐贞观中规制益广增筑学舍千二百间博士生员与藩夷子弟游于学者至八千余员岂国朝儒学之盛跨越汉唐而弦诵之地寂寥至此臣实耻之盖艺祖创制未遑斯事当时谋议之臣识虑不远因循百年未有太学今生员所居乃是司业厅事与朝集数位而已天下徯望必行于陛下之手事得其本为之甚易但陛下先求贤哲之士使居师长之位百度兴葺乃其末事可以不劳而成矣伏见前授试大理评事充忠武军节度推官知许州长社县事常秩性行纯明专于古学甘贫守道不苟仕进语默出处非义不由道德未加而人信之此可谓以人治人者也前授安州司户参军充国子监直讲陈烈忠孝仁勇根于诚性行与道合心与俗违博通羣经而尤明于礼学思一物不获其所则其心忧焉仁宗朝尝以学官召之数命不起此可谓能自任以天下之重者也二子之道则同而其用或异皆所谓学孔子者也方今丘园有道之士求烈与秩未见其比陛下方大有为之时舍如是人而使穷居家食恐非虞舜之举十六相文王待二老之意也如陛下未即置诸左右姑以礼命召至太学使居博士之职以经授弟子帅公室公卿之子弟与国之俊选咸得执经肄业而以师礼处之庶乎其可致也有乡贡进士管师常者履行正固经术专精东南士人多所从学更练民事而适于时用尝为太学正衆论推服乡贡进士程颐者有高坚之行怀经济之学廷试不第无复进取守道用晦名闻公卿近闻诸路捜访遗逸以应赦书师常与颐咸与荐达亦望圣恩并除国子监一助教之名庶几太学生员有所规法语曰举逸民天下之民归心焉正谓此也所有近诏诸臣议学之制论者固多伏望陛下选择近臣颁付详定取其合于王制者立为一代之法固不为浅者之论而遂沮止则天下幸甚取进止
论差除勅不由封駮司劄子
臣窃以封駮一司乃朝廷慎出命令之关防也故凡宣勅之出莫不由于门下者盖虑政令有所未便刑赏有所未中差除有所未当则有司得以看详而举駮是非亦补朝政之一也近者翰林学士知通进银台司兼门下封駮事范镇奏为差提举广惠仓官员勅不下封駮司事中书检会为系举官更不下封駮司以臣观之夫举官任人国之大典万一有不当义当駮奏岂可与闲漫文字一例直降不由所司上废朝纲下失官守此近年已失之事岂可按以为法哉臣欲乞今後中书枢密院除闲漫机密事依例直发外自余事关朝政有所可否者其宣勅并令降付门下封駮施行庶不失祖宗之成宪也取进止
古灵集卷八

[book_title]卷九
钦定四库全书
古灵集卷九
宋　陈襄　撰
详定礼文
详定郊庙礼文臣陈某等言有事於南郊荐飨景灵宫朝飨太庙大率皆踵唐礼至于坛壝神位大驾舆辇仗卫仪物亦兼用历代之制若槩以先王之礼固已不必同用历代之制则其间情文讹舛甚衆盖有规摹苟略而因循已久重於更制者事出一时之仪谨先奏陈恭候训勅
涤宫
臣等看详古者帝牛必在涤宫三月所以致其严洁通诚于神明也今既无涤宫系养之法每于祭前三月市于民而有司涤养不严一切苟简欲下将作度修涤宫其系养之法勅所属官司省视委太常寺主簿一员关察
五齐三酒
臣等看详古之祭祀必具五齐三酒今罇罍一以法酒实之是名物徒存而亡其实也谨按郑氏释五齐三酒各有名色寻呼酒工谕以大略工人称可以约古醖造乞送所属施行
入庙异宫
臣等看详周制由命士以上父子异宫祖祢异庙所以致恭而不凟也祭法曰适士二庙春秋书桓宫僖宫聘礼有之某君受币于某宫曾子问曰主出庙入庙必跸是人君达于命士莫不然也惟诸侯之下士则父子同宫而居祖祢共庙而祭後汉光武俭不中礼合高祖以下至平帝为一庙异室同堂屈万乘之尊而俯同周之下士历代因循不革臣等以仪礼求其迹以尔雅辨其名以考工记约其广深谨图上八庙异宫以始祖居中分昭穆为左右以进
车驾出入门罢勘契
臣等看详旧南郊式车驾出入宣德门太庙?星门朱雀门南薰门皆勘箭熙宁中因参知政事王珪议已罢勘箭而勘契之式尚存春秋之义不敢以所不信而加之尊者雷动天行无容疑贰必使谁何而後过门不应典礼考详事始不见於开元开宝礼咸平初载于【阙】盖当时礼官之失伏请自今车驾出入门罢勘契彻青绳为三壝之制
臣等看详周官外祀皆有兆域後世因之稍增其制盖古者神位寡祀事简故兆守有域以为遮列厉禁而已後世神位既衆祀事亦繁故为三壝以严内外之限国朝郊祀坛域率循唐制虽仪注具载圜丘三壝每壝二十五步而有司乃以青绳代内壝诚不足以等神位序事严内外之限也伏请彻青绳如仪注为三壝之制
不设黄褥绯褥
臣等看详礼记曰礼之以少为贵者以其内心者也德产之致也精微观天下之物无可以称其德者惟至诚为可以报之故扫地而祭器用陶匏席用稾鞂因天地自然之性贵诚尚质不敢修其文也汉旧仪祭天用六彩绮席六重高皇帝配天用绀席成帝初即位丞相衡等言其非是罢之东汉用莞簟晋江左用蒯宋郊祀正配位蒯席各二不设茵褥梁南郊席用槀秸五帝以下悉用蒲席藁荐隋礼槀鞂为祭天席蒲越为配帝席唐高宗诏谓古今典制文质不同至于制席皆随代厘革而祭祀天地独不改张是乃自处于厚奉天以薄其诸郊并宜改用茵褥开元礼复用槀鞂莞席开宝通礼昊天上帝皇地只五方帝日月并席以槀鞂配帝以莞景德仪注从礼官孙奭所请席皆加褥庆历祀仪天神以黄配座以绯遂失古制夫先王之制礼也或以质或以文惟其称而已矣莞簟人情之所安者也而祭天以蒲越槀鞂者尚其质也方将致诚尚质以交神只而欲徇人情之所安盖失之矣莞簟先王犹不施之郊况茵褥乎伏请郊祀天地席以槀鞂配帝席以蒲越不设景德绯褥
用制币
臣等看详礼记曰太庙之内大夫赞币从君牵牲之礼币曰量币周礼太宰祀五帝赞币享先王亦如之则知王者祀祖宗必有币帛以将诚意今熙宁祀仪惟奏告太庙奉礼郎奉币授大夫若五享及禘祫天子亲祠与有司摄事皆无币实为阙礼伏请宗庙之享并用制币
焫萧
臣等看详礼记曰建设朝事燔燎羶芗覸以萧光以报气也又曰取膟膋燔燎升首报阳也又曰萧合黍稷臭阳达于墙屋既奠然後焫萧合羶芗今太庙仪注馈食大祀取萧蒿黍稷檽於脂燎於炉炭皆于室户外之左而有司行之乃以茅代焫请依仪注焫萧
遇雨望祭服祭服仍设乐【阙】
冕旒制【阙】
祭服之裳
臣等看详古者祭服朝服之裳皆前三幅後四幅殊其前後不相连属前为阳故三幅以象奇後为隂故四幅以象偶惟深衣中襌之属连衣裳而裳复不殊前後然以六幅交解为十二幅象十二月其制作莫不有法故谓之法服自後汉晋宋後齐天子祭服皆云前三幅後四幅今少府监乘舆衮冕服様其裳乃以八幅为之不殊前後有违古制伏请改正祭服之裳以七幅为之殊其前後前三幅後四幅以今太常周尺度之幅广二尺二寸每幅两旁各缝杀一寸谓之削幅腰间辟积无数裳侧有纯谓之綼裳下有纯谓之緆綼緆之广各寸表里各为三寸羣臣祭服之裳放此
佩玉惟天子全玉余用珉
臣等看详礼记曰古之君子必佩玉所以比德也右徵角左宫羽先儒谓徵角在右事也民也宜劳宫羽在左君也物也宜逸此左右之异也又曰天子佩白玉而玄组绶士佩瓀玫而緼组绶先儒谓尊者玉色纯而公侯以降则玉色渐杂此尊卑之异也佩玉之制必上系于衡下垂三道穿以璸珠其下之两端则缀璜中央则缀冲牙牙居中央以为前後触也而琚瑀又在组之中央下与冲牙相直故曰佩有琚瑀所以纳闻者是也今佩上下则设三衡以银铜兽面为之而璜又夹中衡不在下端其所谓冲牙亦异于古又上有银鈎以属大带皆非古制尔雅曰佩衿谓之褑郭璞以为衣小带谓之衿而佩衿则佩玉之带上属者今宜为小带以属於革带而不用银鈎伏请并如古制惟天子用玉余皆珉石略依其色以辨诸臣之等银鈎兽面其制不经伏乞除去
绶【阙】
玄衣纁裳
臣等看详古者祭服皆玄衣纁裳以象天地之色裳之饰有藻有粉米有黼有黻今祭服上衣则以青而其绣於裳者藻及粉米皆以五采团花绣之而黻用深蓝浅蓝黼用碧与黄且虎蜼共一章粉米亦一章今皆异章而画殊非古制伏请改制
助祭之服
臣等看详古者皆以冕为祭服未有服朝服而助祭者也周官曰公之服自衮冕而下如王之服至卿大夫之服自玄冕而下如孤之服此助祭之服也今服章视唐尤为不备於令文祀仪有九旒冕七旒冕五旒冕今既无冕名而有司仍不制七旒冕乃有四旒冕博士御史则冕五旒而衣紫襢太祝奉礼则服平冕而无佩玉此因循不讲之失也且古者朝祭异服所以别事神与事君之礼今皇帝冬至及正旦御殿服通天冠绦纱袍则百官皆服朝服乃礼之称至亲祠郊庙皇帝严裘冕以事神而侍祠之官止以朝服岂礼之称哉古者斋祭且犹异冠而况人神之异礼朝祭之异事乎则百官虽不执事不当以朝服侍祠至于景灵宫分献官皆服朝服尤为失礼伏请亲祠郊庙景灵宫除导驾赞引扶侍宿卫之官其侍祠及分献者并服祭服如考制度修制五冕乃爵弁服各正冕弁之【阙】
四望山川社稷五祀朝日夕月风师雨师司命司中七祀?百神先蚕五龙灵星寿星司寒马祭冕服各异
臣等看详礼记曰天子玄冕朝日於东门外又曰祀四望山川则毳冕祭社稷五祀则希冕祭羣小祀则玄冕注羣小祀林泽坟衍四方百物之属孔頴达谓此据地之小祀以血祭社稷为中祀埋沉以下为小祀也若天之小祀则司命司中风师雨师郑虽不言义可知矣国朝祀仪祭社稷朝日夕月风师雨师皆服衮冕其?祭先蚕五龙亦如之祭司命户竈门厉行皆服鷩冕寿星灵星司中司寒中溜马祭皆服毳冕皆非是今天子六服自鷩冕而下既不亲祠废而不用则诸臣摄事自当从王所制之服伏请依周礼凡祀四望山川则以毳冕祭社稷五祀则以希冕朝日夕月风师雨师司命司中则以玄冕若七祀?祭百神先蚕五龙灵星寿星司寒马祭盖皆羣小祀之比当服玄冕
不设黄道褥
臣等看详景灵宫太庙南郊仪注并云祀前三日仪銮司铺御座黄道褥谨按唐故事郊坛宫庙内壝及殿庭天子步武所及皆设黄道褥坛上立位又施赤黄褥将有事命彻之武德贞观之制用紫至德以来用黄开元礼开宝通礼郊庙并不设黄道褥太常因革礼曰旧制皇帝升坛以褥藉地象天黄道太祖命彻之拜於地和岘乞付史官仁宗天圣二年仪注增设郊坛壝门道北御座黄道褥康定初有司议谓配帝褥用绯以示损於天地而自小次之前至坛上诸位其道褥以黄非典礼是岁诏自小次至坛下彻黄道臣等伏详礼记郊祭之日泛埽反道郑氏注谓剗令新土在上也其藉神席天地尚质则用蒲越槀鞂宗庙尚文则设莞筵粉纯加缫席画纯加次席黼纯而已天子受胙乃有席周礼几筵所谓胙席是也
祭皇地只太尉用中书摄
臣等看详昊天上帝太庙以中书大臣及宗室亲王使相摄事皇地只则以两制代两省在轻重先後之序有所未安盖王者父天母地其礼一也亲祠与使人代祭其诚一也伏请祭皇地祗大尉用中书摄并乞下将作监修展斋厅
帝籍神仓
臣等看详国语王耕一墢庶人终于千亩廪于籍东南锺而藏之自汉迄唐皆有帝籍神仓後废不设凡祭祀之所用皆索诸市非所以昭圣诚也欲乞于京城东南度田千亩置籍田舍一员仍徙先农坛於其中立神仓于东南
天地合祭为非礼
臣某伏承圣意以天地合祭於圜丘为非典礼之正诏令更定臣谨按周礼大司乐以圜锺为宫冬日至於地上之圜丘奏之六变以祀天神以函锺为宫夏日至於泽中之方丘奏之八变以祭地夫祀必以冬日至者以其阳气来复于上天之始也故宫用夹锺于震之宫以其帝出乎震也而谓之圜锺者取其形以象天也三一之变【圜锺为宫三变黄锺为角太蔟为徵姑洗为羽各一变】合阳奇之数也祭必以夏日至者以其隂气潜萌于下地之始也故宫用林锺于坤之宫以其万物致养于坤也而谓之函锺者取其容以象地也四二之变【函锺为宫太蔟为角姑洗为徵南吕为羽各二变】合隂偶之数也又大宗伯以禋祀实柴槱燎祀其在天者而以苍璧礼之以血祭狸沈疈辜祭其在地者而以黄琮礼之皆所以顺其隂阳辨其时位仿其形色此二礼之不得不异也故求诸天而天神降求诸地而地出得以通精诚以迎福厘以生烝民以阜万物此百王不易之礼也去周既远先王之法不行汉元始中奸臣妄议不原经意附会周官大合乐之说谓当合祭平帝从而用之故天地共犊礼之失自此始矣由汉历唐千有余年之间而以五月亲祠北郊者惟四帝而已如魏文帝之太和周武帝之建德隋高祖之开皇唐睿宗之先天皆希濶一时之举也然而随得随失卒无所定垂之本朝未遑厘正恭惟陛下恢五圣之述作举百王之废坠典章法度固已比隆先王之时矣岂袭後世一切之礼乎是以臣亲奉德音俾正讹舛郊祀之礼首宜正其大者大者不正而末节虽正无益也况天地岁祀今亦不废顾惟有司摄事而已诚未足以上尽圣诚恭事之意也臣以为既罢合祭则南北二郊自当别祀伏请陛下每遇亲祠之岁先以夏日至祭地於方丘然後以冬日至祀昊天于圜丘此所谓大者正也然议者或谓先王之礼其废已久不可复行古者斋居近【致斋路寝】仪卫省用度约赐予寡故虽一岁遍祀而国不费人不劳今也斋居远仪卫繁用度广赐予多故虽三岁一郊而犹惮之况一岁而两祀乎若必不获已则三年而迭祭或如後汉以正月上丁祭南郊礼毕次北郊或如南齐以上辛祀昊上而次辛瘗后土不亦可乎臣窃谓不然记曰祭不欲踈踈则怠夫三年迭祭则是昊天天神六年始一亲祀无已怠乎记曰大事必顺天时二至之郊周公之制也舍是而从後王之失可谓礼欤彼议者徒知苟简之便而不覩尊奉之严也伏惟陛下鉴先王已行之明效举旷世不讲之大仪约诸司仪卫而幸祠宫均南郊之赐予以给卫士蠲青城不急之役损大农无名之费使臣得以讲求故事参究礼经取太常仪注之文以正其讹谬稽大驾卤薄之式以裁其繁冗惟以至恭之意对越天只以迎至和格纯嘏庶成一代之典以示万世
先宿太庙次宿北郊次宿南郊
臣某等恭惟本朝冬至祀天南郊夏至祭地北郊每岁行之皆合于古犹以有司摄事为未足以尽志於是三年一郊而亲行之夫三年一郊而亲行之盖所谓因时制宜者也施之於今诚不可易惟合祭之礼在所当正礼曰鲁人将有事於上帝必先有事於泮宫所以然者告祖为配之谓也又曰晋人将有事於河必先有事於恶池齐人将有事於泰山必先有事於配林所以然者先卑後尊之谓也臣等推古以知今推诸侯以知天子欲乞每遇亲郊七日戒之後三日宿之时宿太庙以告宿北郊以祭宿南郊以祀所以先太庙者告祖为配也所以先北郊者先卑後尊也虽然自北郊至南郊相去为远则中道不可以无舍请为帷宫止而後进如允所奏乞下有司施行【按後汉因祠南郊即祠北郊明堂世祖世庙及太庙谓之五汉唐因祠南郊即祠太清宫及太庙谓之三大礼本庙三岁郊祠必先景灵宫及太庙盖因前制然每岁夏至於北郊自有常祠祀兼常岁有司摄事于南郊亦不合祭天地其合祭之意止缘亲祠欲徧及尔若以亲祠欲徧及之则因于南郊同时告祭北郊自因旧仪亦不背违礼意可行伏乞更赐参酌】
详定郊庙奉祀礼文臣陈某奏臣昨具劄奏亚终献及公卿升降由阼阶亲祠亚终献饮福有司摄事太尉饮福受胙瘗埋燔柴准中书批四状七月五日进呈奉圣旨并送详定郊庙奉祀礼文所再参详闻奏今具再参详到下项取进止合入南郊式太常礼院太常寺勅
惟人君得升阼行事
一臣等前奏看详礼意惟人君得升阼行事阼主人阶也虽尊如尸其入庙也必自门左其升堂也必自西阶虽亲如子其冠也必筵于东序少北其适东壁而见母也必降自西阶故曰凡非主人则升降自西阶明一尊之义也今庙仪注熙宁祀仪开宝通礼开元礼亚终献以下其升降俱由阼阶此有司因循不讲之失也伏请自今行礼亚终献公卿祝史并由西阶以应古义【景灵宫亚终献及司徒司空升降东阶亦乞改正】臣等徧考礼经无臣子升降阼阶之文盖阼阶天子践而行事非臣子所得升降若谓以宾礼待尸而尸升西阶则上利下利及宰夫祝史之属亦升西阶是岂有所谓以宾礼待之者也其赞卫臣寮从君升降者既从於君自当由阼
皇帝饮福受胙以专受祉
一臣等前奏看详祭礼惟主人受嘏故特牲馈食者士礼也少牢馈食者大夫礼也皆曰嘏乎王【阙】而已虽正妇犹不设焉礼有之祝以孝告嘏以慈告主人以诚孝告祖祢之神神亦以惠慈而嘏主人则凡非主人俱不当嘏曾子问曰摄主不嘏不绥祭盖将欲受福先减黍稷牢肉堕祭於豆间今避主不敢受嘏以其不嘏故不堕祭也梁明山宾议请郊庙受福唯皇帝再拜明上灵降胙臣下不敢同也诏依其议开元开宝礼及仪注熙宁祀仪天子亲祠而亚终献饮福有司摄事而太尉饮福受胙则于礼为非伏请自今亲祠惟皇帝饮福受胙以专受祉於神然後赐胙臣下以示均福之义其赐胙及有司摄行事进胙于天子自如常仪
亚终献及摄事之臣不宜饮福受胙
臣等再详亚终献之官盖君命之相成其礼者也摄事之有司亦君命之摄行其事也祭祀之主既自天子则饮福受胙固非臣所宜惟君赐之然後为可是臣下可以受之于君而不可专受於神也所有亲祠亚终献饮福及摄事之臣饮福受胙并乞寝罢其祭终赐胙再拜自如常仪
燔瘗不当在祭末
一臣等前奏看详礼经祀天燔柴祭地瘗埋所以为歆神之始其义一也故先儒谓隂祀自血起阳祀自烟起而後代因循亡失礼意不先燔瘗以致天地之神只而皆在祭末则于古为戾今之祀仪北郊瘗埋亦在祭末伏请今後祭地之礼降神乐毕即瘗血以致隂只也
先燔柴以歆神
一臣等前奏看详礼经祀天之有燔柴犹祭地之有瘗血享庙之有祼鬯皆是歆神之始非谓於祭之末燔烧胙余也盖周人尚臭扫地而祭故先燔柴於丘上所以升烟而降神也汉魏以後祀于坛上献毕收牲币祝册黍稷爵酒馔物而燔之所以送神也今郊礼祀於坛上盖循汉魏以来故事然礼毕升烟非所谓烟祀尚气也臣等伏请俟降神乐止先燔柴以为歆神之始
先升烟瘗血後燔牲币
臣等再详礼经燔燎升烟所以报隂阳祀自血起故熊氏云凡大祭并有三始祭天以烟为歆神始祭地以埋为歆神始然则升烟瘗血以致神只不可不在先也虽然致神只矣方祭之後至於礼毕则以牲币之属而燔瘗之然後为礼之终故仪礼祭天燔柴祭地瘗血而郑氏以为祭礼终矣周官司巫凡祭事守瘗而郑氏亦以为祭礼终矣备矣守之者以祭礼未毕若有事然祭礼毕则去之此说为得而先儒有谓於燔瘗之始即用牲币之属既不经见而又未及荐神遽以燔瘗之则是备於先而阙于後也至後世知燔瘗牲币於祭末而不知致神于其始则是备于後而阙于先也欲请祀南北郊先行升烟瘗血之礼至荐奠礼毕依旧於坛次燔瘗牲币之属则始终之礼备矣
详定郊庙奉祀礼文臣陈某等劄子又奉到下项事件
郊用特牲
臣等看详礼记曰郊特牲而社稷太牢又曰祭天地之牛角茧栗盖以覆焘持载之功无可称故至恭不坛扫地而祭以下为贵也大裘不裼而冕无旒陶匏之器槀鞂之席以素为贵也用茧栗犊取其诚慤以小为贵也特牲祭天不用羊豕以少为贵也配座亦特牲以所配者如天故以天道事之书曰用牲于郊牛二春秋曰日养牲养二卜是也严父明堂则有牛羊以其祢近而亲故以人道事之诗曰我将我享维羊维牛是也孔安国不原于此乃曰郊以后稷配后稷贬于天有羊豕殊无经据本朝仪注昊天上帝皇地只太祖皇帝之坐各设三牲俎不独配位误用羊豕而正位不专用犊非尚质贵诚之义古无有也伏请改正亲祠圜丘方泽正配位皆用犊更不设羊豕俎及鼎以有司摄事准此
南郊公卿执事官升午陛
臣等谨按郊特牲曰社祭土而主隂气也君南向於北墉下答隂之义也然则社祭土而主隂隂气北向故君立北墉而南面以答隂则郊祭天而主阳阳气南向君亦当升午陛而北向以答阳也何佟之曰祭社北向君答故南向祀天南向君答宜北向其说与礼合矣皇侃崔灵恩说圜丘之祭并云祭日之旦王立丘之东南西北向盖始入之别位非接神之时也若夫升自午陛而北向所谓接神之时答阳之位矣羣臣侍祠无答神之义则升降当由东陛是以唐韦彤五礼精义曰郊祀皇帝升降由南陛亚献由东陛社稷皇帝由北陛公卿由西陛国朝南郊仪注皇帝升自午陛司徒奉昊天上帝之俎下逮祝史皆升午陛有司摄事太尉亦由午陛升坛且午陛者人主所升答阳之位也臣下与至尊同陛此程元素所以极论于唐也或曰神俎当由午陛是大不然按少牢馈食礼俎序升自西阶唯胙俎以主人亲羞故升自阼阶则知升阶者系乎人而不系乎俎也郊丘之东陛社坛之西陛犹庙西阶也郊丘之午陛社坛之北陛犹庙阼阶也礼以定尊卑别嫌疑为本伏请亲祠圜丘唯天子升午陛及从升之臣依旧外其司徒祝史当陞东陛若有司摄事则太尉亚终献亦由东陛升降庶得礼意
祭天之器陶匏
臣等看详礼记曰郊之祭也器用陶匏以象天地之性今之郊祀有瓠爵太尊瓦登而已至于簠簋尊豆皆非陶器先儒言天地外臣用瓦簋考工记旊人为簋是也故孔頴达云陶器谓瓦尊豆簋之属又礼器言樿杓以素为贵郑氏注樿白理木也而今之祀仪乃用龙杓伏请圜丘祀昊天上帝方泽祭皇地只正配位所设簠簋尊豆改用陶器仍以樿为杓庶合尚质之意
太庙用蜃尊
臣等看详周官鬯人山川四方用蜃故开元礼及开宝通礼飨庙不设蜃尊与周礼合而见行南郊式并仪注太庙陈设有蜃尊二又司尊彞凡四时之间祀追享朝享有太尊而南郊式并仪注乃无太尊皆式文仪注之误欲乞改正以应周礼
太庙尊彞之数溢于古仍不依四乐各设
臣等看详周礼宗庙尊彞之数各随其设如春祠夏禴则以鸡彞盛明水鸟彞盛郁鬯牺尊盛缇齐象尊盛沉齐秋尝冬烝则以斚彞盛明水黄彞盛郁鬯着尊盛醴齐壶尊盛盎齐司尊彞曰春祠夏禴祼用鸡彞鸟彞其朝践用两献尊其再献用两象尊皆有罍秋尝冬烝祼用斚彞黄彞其朝献用两着尊其馈献用两壶尊皆有罍据此则经有成文故崔灵恩之徒得以推类而为说云时祭用十二尊也【彞二尊四罍六】春官不着禘祫之名而崔氏以为祫所用之彞如尝烝以着尊盛泛齐醴齐以壶尊盛盎齐缇齐沈齐凡十八尊【斚彞一黄彞一着尊四壶尊四罍六】禘所用之彞如祠禴以牺尊盛醴齐盎齐象尊盛缇齐沈齐凡十六尊【鸡彞一鸟彞一牺尊四象尊四罍六】必如崔氏之说则是虎彞蜼彞大尊山尊在六享为无用矣按郑衆之义则以追享朝享为禘祫司尊彞曰凡四时之间祀追享朝享祼用虎彝蜼彞其朝践用两大尊其再献用两山尊皆有罍郑司农云追享朝享谓禘祫也在四时之间故曰间祀盖禘及祖之所自出故谓之追享祫自即位朝庙始故谓之朝享则禘祫当用虎彞大尊矣其郁鬯之彞与五齐之尊各以明水配之三酒则六享俱用盛以罍配以玄酒今朝享太庙仪注则六彞六尊俱设按旧仪每室设斚彞一黄彞一着尊二则与周冬烝之礼同也其用象尊二则非也乃春夏所用者也今仪注及式又设用蜃尊二乃祀山川所用者亦非也欲乞于式及仪注凡春祠夏禴用鷄彞一鸟彞一牺尊二象尊二六秋尝冬烝用斚彞一黄彞一着尊二壶尊二六大祫从郑衆说用虎彞一蜼彞一大尊四尊六罍六为十八尊禘享如祫但减山尊二十六尊以本周礼
明水明火
臣等看详周礼司烜氏掌以夫遂取明火於日以鉴取明水於月以供祭祀之明齍明烛共明水郑氏曰取日之火月之水欲得隂阳之洁气也古者祭日之旦陈馔于堂东照以明烛又以明水滫涤齍盛及泲涚五齐且以为配尊设于郁鬯五齐之上今仪注具存废而不讲恐未尽先王致洁於神明之意其取火於日固有成法欲乞下有司每有祠事取以照馔及共神?之用其取水之鉴及方燧亦乞从本所访求於所出州军牒取试验以供祀事
郁鬯
臣等看详先王享尊庙莫重於祼祼以郁鬯者为歆神之始也周官有鬯人掌酿秬为酒以入郁人郁人得之筑郁金草煮以和秬酒以其芬香条鬯故谓之郁鬯後世苟略祼不以鬯礼之大者又废而不讲非所以尽神之意按诸家之说郁谓郁金香草十叶为贯百二十贯为筑又谓郁金香草味苦生大秦国蜀地广南江西州郡然则今江南饶信诸郡有郁金香草土人煮为汤饮香味条鬯而色又黄意此为是欲乞自本所牒采取候到精加辨识如得其真以和鬯酒庶几补典礼之阙
景灵宫太庙御罍洗不当东溜
臣等看详仪注景灵宫太庙设皇帝版位於东阶之东又设御罍洗於版位之西按礼记曰洗当东荣又曰其水在洗东祖天地之左海也释者以为设洗於庭当东荣荣屋翼也殿屋则云东溜伏请设洗于阼阶下当殿之东溜
南郊摄事用木爵
臣等看详礼记郊特牲器用陶匏象天地之性故开元开宝礼有司摄事亦有瓠爵熙宁祀仪有司摄事惟言洗爵拭爵而不言瓠因此不用瓠爵伏请自今改用之
爟火
臣等看详景灵宫荐飨仪注设爟火位於望燎位之东南送神乐成皇帝就望燎位举爟火注如质明行礼即不举伏见景灵宫行礼日几中犹举爟火此有司之失也谨按前汉志秦以十月郊见通爟火欲令光明远照通于祀所汉祀五畤於雍五十里一熢火凡祭祀通举火者或以天子不亲至祀所而望拜或以衆祠各处欲其一时荐享宜知早晏故以火为节度也则是爟火之设本为燎坛相远举以为节若宫庭行事燎坛稍近无事於此伏请将来景灵宫荐享不设爟火
拂翟
臣等伏见亲祠南郊皇帝自大次即位版内臣二人执翟羽前道号曰拂翟历考前代礼典无此制仪注亦不载寻牒内侍省尚衣库亦不见所出惟国朝会要御殿仪称五代汉乾佑中宫中导从童子执丝拂二人高髻青衣执犀盘二人带鬅头黄衫执翟羽二人带鬅头黄衫本朝太平兴国初稍增其制捧真珠七宝翠毛花二人衣绯袍捧金宝山二人衣緑绣袍捧龙脑合二人衣绯销金袍执翟拂内侍省差内侍二员执之各公服系鞋每大庆殿宿斋景灵宫太庙南郊自大次至小幄皆用之原其所出乃汉乾佑中导从之物其制不经今郊庙大礼乃用此以为前导失礼尤甚伏请除去以上合入南郊式并太常礼院勅
荐新不择日不出神主
臣等谨按古者荐新于庙之寝无尸不卜日不出神主奠而不祭近时乃择日而荐非也礼记曰未尝不食新言新物之出未荐寝庙则人子不忍前此食新孝恭之道也荐新见於经者豳诗曰四之日其蚤献羔祭韭献羔谓享司寒而开氷此建卯之月以之祭韭盖豳土节晩而气寒故也周颂曰猗欤漆沮濳有多鱼此则季冬荐鱼春献鲔之乐歌也周礼人春献王鲔说者以为季春三月春鲔新来王鲔鲔之大者云献于庙之寝也郑氏云祭以首时荐以仲月谓大夫士也若天子诸侯物熟则荐不限孟仲季月故月令夏荐麦孟秋荐黍季秋荐稻魏高堂隆不原於此乃曰天子诸侯以仲月季月荐新非也礼文残缺经之所载止于四物而已吕氏月令一岁之间八荐新物即仲春献羔开氷季春荐鲔孟夏以彘尝麦仲夏以雏【雏鸡也】尝黍羞以含桃孟秋登谷仲秋以犬尝麻季秋以犬尝稻季冬尝鱼是也开元礼加以五十余品景佑中礼官建议以为吕纪简而近薄唐令杂而不经於是更定四时所荐春孟月蔬以韭以菘配以卵仲月荐氷季月蔬以笋果以含桃夏孟月尝麦以彘仲月果以瓜以来禽【来禽即林禽】季月果以芡以芰【芡即鸡头芰即菱角】秋孟月尝粟尝穄配以鸡【粟穄为飰】果以枣以梨仲月尝酒尝稻【稻为飰】蔬以茭萌季月尝菽尝荞麦【小豆渍而烝之緑豆荞麦为飰】冬孟月羞以兎果以栗蔬以薯藇【薯专於切藇薪於切今山预】仲月羞以鴈以麞季月羞以鱼凡二十八物除依诗礼月令外又增多十有七品虽出於有司一时之议然岁时登荐祖宗行之已久礼沿时制损益不必同依於古则太略违於经则无法今欲稍加刋定取其间先王所尝享用膳羞之物见于经者可依旧制存之其不经者去之庶几不失礼意伏请自今荐庙孟春荐韭以卵【臣等谨按王制孟春荐韭以卵时则训季冬云雉雊鸡呼卵则今正月荐韭用鸡子取新物相宜】以葑【旧作菘臣等谨按诗曰爰采葑矣盖葑似菘有阙名菁本草云菘菜北种初年牛为芜菁二年菘种都尽芜菁南种亦然里俗谓之蔓菁然则葑本北地所宜又见于经宜备时荐请以葑易菘】仲春荐氷季春荐笋【周礼醢人加豆之实有笋菹孙炎曰竹初萌生谓之笋可以为菜殽诗云其?维何维笋及蒲?则菜殽也】羞以含桃【臣等谨按月令仲夏羞以含桃先荐寝庙今在三月者盖四月寒燠不齐而气至有早晩物成有先後毛诗传曰豳土晩寒是也故国朝时令以三月荐樱桃而汉叔孙通亦云古者春尝果方今樱桃熟可献各以其宜也孔颖达礼记月令仲夏正义云诸月无荐果之文此独进含桃者此果先成早于余物故特记之则是诸果亦时荐】孟夏以彘尝麦【今用大麦烝而炊熟臣等谨按月令孟夏以彘尝麦先荐寝庙言麦而已则是大小麦皆宜备荐也】仲夏尝雏以黍羞以瓜【礼记月令仲夏之月天子乃以雏尝黍郑氏曰此尝雏也而云以尝黍者不以牲主谷也必以黍者黍火谷也气之主也孔頴逹曰黍非新成直取旧黍与雏同荐之蔡氏以为此时黍新熟今蝉鸣黍是也尔雅曰生哺鷇生噣雏说云雏鸡子也陆德明芸鸡也内则人君燕食所加庶羞有瓜诗曰疆场有瓜是剥是菹献之皇祖】季夏羞以芡以芰【周礼笾人加笾之实有菱芡菱芰也宜依经以菱易芰】孟秋尝粟与稷【旧尝粟穄配以鸡今依月令仲夏以雏尝黍此不复用鸡臣等谨按月令孟秋农乃登谷于天子尝新先荐寝庙不名言其谷则明所尝非一谷谓若黍稷与粟之属本草注稷即穄也楚人谓之稷关中谓之穈其粟谓之黄米宜以稷易穄】羞以枣以梨【周礼笾人馈实之笾其实枣礼记云内则人君燕食加羞有枣与梨】　仲秋尝麻【月令仲秋以犬尝麻今不用犬故止尝麻】尝稻【稻为飰月令季秋以犬尝稻今不用犬牲故止尝稻】羞以蒲【旧茭萌臣等谨按诗曰维笋及蒲蒲与茭白略相似茭白不经宜以蒲白易之周礼醢人加豆之实深蒲郑司农云蒲玄水深故曰深蒲玄谓蒲生水中子】季秋尝菽【豳诗曰十月纳禾稼黍稷重穋禾麻菽麦菽大豆也】羞以兔【周礼庖人掌六兽有兔内则云人君燕食加羞以兔】以栗【周礼笾人馈食之笾其实栗内则人君燕食加羞有栗夏小正曰栗零在八月今梁地栗晩熟宜以九月荐】孟冬羞以鴈【周礼庖人六禽有鴈又曰冬行鱻羽郑氏云鱼鴈水涸而性定】仲冬羞以麕【周礼庖人掌供六兽有麕内则三十一物有麕脯麕轩臣等谨按古今注曰齐人谓麕为麞宜以麞作麕】季冬羞以鱼【周礼庖人冬行鱻羽杜子春曰鱻鱼也杜佑曰此时鱼得阳气洁今荐用鲤臣等谨按季冬献鱼而诗曰有鱣有鲔鲦鱨鰋鲤则是衆鱼但及时美洁皆可登非特用鲤而已】今春不荐鲔实为阙典伏请季春荐鲔以应经义无则阙之可也如林禽荞麦茭萌薯藇之类及季秋尝酒皆不经见并合删去凡此二十七物其新也人君不敢尝必先荐於寝庙不贵非时而出而时亦不可後也孔子曰不时不食记曰天不生地不养君子不以为礼鬼神弗享也後汉诏书亦以供荐新味多非其节或郁养强熟或穿掘萌芽味无所至而夭折生焉自今当奉祠陵寝皆须时乃上今太庙荐新之品出於玉
【阙】　　　　　　　　　　　　　　所供其所无者乃索诸杂买务池苑所出市鬻之物多至後时人已属厌而方用登庙有乖荐新之义谓宜严勅有司凡新物及时而出者即日登献既非正祭则于礼不当卜日汉旧仪尝韭之属皆于庙而不在寝故韦玄成传以为庙仪二十五祠而荐新在焉自汉至于隋唐因仍其失荐新虽在庙然皆不出神主今出神主则失礼尤甚伏请依韦彤五礼精义所说但设神坐仍俟寝庙成荐新于寝庶合典礼
禘祫不废时祭
臣等看详大宗伯之职曰以肆献祼享先王以馈食享先王以祠春享先王以钥夏享先王以尝秋享先王以烝冬享先王则六享并行而天子禘祫与诸侯异未尝废一时祭故毛诗传曰诸侯夏禘则不礿秋祫则不尝惟天子兼之孔颖达正义以为天子夏为大祭之禘不废时祭之礿秋为大祭之祫不废时祭之尝则王礼三年一祫与其禘享更为时祭所以别於诸侯所谓其治辨者其礼具也国朝沿袭故常禘祫之月不行时享久未厘正非古之制伏请每遇禘祫之月虽已大祭仍行时享以严天子备礼所以丕崇祖宗之义其禘祫虽与时享先後经无明说以臣等考之司尊彞曰凡四时之间祀追享朝享祼用虎彞蜼彞先郑云追享朝享谓禘祫也在四时之间故曰间祀明禘在礿祭祫在烝祭之间不在其後也故後郑谓天子先祫而後时祭其郊礼亲祠准此如允臣等所议乞赐指挥施行
月祭五庙时祭二祧【古无月半祭】
礼记祭法王立七庙一坛一墠曰考庙曰王考庙曰皇考庙曰显考庙曰祖考庙皆月祭之远庙为祧有二祧享尝乃止正义曰王立七庙者亲四始祖此之五庙则并同日月祭之也远庙为祧享尝乃止故不得月祭
告朔谓之月祭
玉藻曰诸侯皮弁以听朔於太庙注皮弁下天子也正义曰郑必知告朔与朝庙异者按天子告朔於明堂其朝享从祖庙下至考庙故祭法一曰考庙曰王考庙皆月祭之是也又诸侯告朔在太庙而朝享自皇考至考故祭法云诸侯自皇考以下皆月祭之听朔又谓之视朔文十六年公四不视朔是也告朔又谓之告月文六年闰月不告月是也行此礼天子於明堂诸侯於太祖庙讫然後祭于诸庙谓之朝享司尊彞云朝享是也又谓之朝庙文六年不告月犹朝于庙是也又谓之月祭祭法云皆月祭之是也论语子贡欲去告朔之饩羊注郑曰牲生曰饩礼人君每月告朔於庙有祭谓之朝享鲁自文公始不视朔子贡见其礼废故欲去其羊正义曰礼每月告朔於庙有祭谓之朝享者按周礼大史颁告朔于邦国郑玄云天子颁朔於诸侯诸侯藏之祖庙至朔朝于庙告而受行之此云子贡欲去告朔之饩羊是用生羊告於庙谓之告朔人君即以此日听视此朔之政谓之视朔文十六年公四不视朔僖五年传曰公既视朔是也视朔者听治此月之政亦谓之听朔玉藻云天子听朔于南门之外是也其日又以礼祭於宗庙谓之朝周礼谓之朝享司尊彞云追享朝享是也其岁首为之则谓之朝正襄二十九年正月公在楚传曰释不朝正于庙是也告朔视朔听朔朝庙朝正朝享二礼各有三名同日而为之也然则朝庙朝正告朔视朔皆同日之事所从言异耳是言听朔朝庙之义也朝享即月祭是也祭法云王立七庙曰考庙王考庙皇考庙显考庙皆月祭之二祧享尝乃止诸侯立五庙曰考庙王考庙皇考庙皆月祭之显考庙祖考庙享尝乃止然则天子告朔於明堂朝享於五庙诸侯告朔於太庙朝享自皇考以下三庙耳皆先告朔後朝庙朝庙小于告朔国语日祭【日祭祭于祖考谓上食也近汉亦然】月祀【月祀於曾高】
仪礼月半奠
仪礼朔月奠用特豚鱼腊陈三鼎如初东方之馔亦如之注朔月朔日也自大夫月半又奠又曰无笾有黍稷用瓦敦有盖当笾位注黍稷倂於甒北也於是始有黍稷也死者之於朔月月半犹平常之朝夕大祥之後则四时祭焉疏曰大夫以上月半又奠者下经云月半不殷奠士不奠大夫以上则有之云於是始有黍稷者始死以来奠不言黍稷至此乃言之故云於是始有黍稷也云死者之於朔月月半犹平常之朝夕所谓犹生时朝夕之常食也又曰月半不殷奠注殷盛也士月半不复如朔盛奠下尊者又曰有荐新如朔奠注荐五谷若时果物新出者
月半奠谓之殷事
礼记曾子问孔子曰归居于家有殷事则之君所朝夕否注殷事朔月月半荐新之奠也
前汉祭朔望
前汉韦玄成传京师自高祖下至宣汉与太上皇悼皇考各有居陵旁立庙井为百七十六又园中各有寝便殿日祭於寝月祭于庙时祭于便殿寝日四上食庙岁二十五祠注如淳曰月祭朔望加腊为二十五
议罢朔望上食【以下阙】
古灵集卷九

[book_title]卷十
<集部,别集类,北宋建隆至靖康,古灵集>
钦定四库全书
古灵集卷十
宋　陈襄　撰
易讲义
大有
此卦正与同人相反所以次同人者序卦曰与人同者物必归之故受之以大有然则离乾二体何以为大有夫六五一隂得中而居尊位为上下五阳所归又阳为大是所有者大也有其大者故曰大有以君臣言之是大有天下之衆贤以君民言之是大有天下之万民也又阳为富实以富实言之是大有天下之万物也夫大有天下之衆贤如书所谓九德咸事俊乂在官野无遗贤是也夫大有天下之万民如中庸所谓舟车所至人力所通天之所覆地之所载日月所照霜露所坠凡有血气者莫不尊亲是也夫大有天下之万物者荀子王制曰天之所覆地之所载莫不尽其美致其用北海走马吠犬南海羽翮齿革曾青丹干东海紫紶鱼盐西海皮革文旄泽人足乎木山人足乎鱼农夫不陶冶足器械工贾不耕田足菽粟矣
繇辞曰大有元亨
夫大有之主既大有天下之臣民万物此所以曰元大有至德以富亨通也彖辞不言大亨而言元亨者言大有之君必有元善长人之德而致亨通也若言大则不能兼元善之仁言元可以兼大也
彖曰柔得尊位大中而上下应之曰大有
柔得尊位六五也居尊位是大也处上体之中是中也上下二体五阳皆归之是上下应之也上下五阳皆应之阳为大故曰大有居尊以柔中之德以虚受人高明照物物必归之以柔居中不尚刚武而用文德上下所归
其德刚健而文明应乎天而时行是以元亨
乾在下体为内离在上体为外凡大有之君内有刚健之德施之於外则以文明而不以威武此天下之所以归也六五之隂下应乾九二之阳是应乎天也五居君位有文明大中之德而能应顺天道奉承天时而行动不违天之道此所以元亨也应乎天而行如乾文言所谓先天而天弗违後天而奉天时是也
象曰火在天上大有君子以遏恶扬善顺天休命天本刚健而高明火又文明而在其上此乃明盛之极至所以为大有也夫天道之至明惟其福善祸淫而已君子法此卦体居大有明盛之时天下之臣民万物既已富有宜何所为哉惟当遏恶扬善旌别淑慝遏其恶者扬其善者以顺天休美之命也夫恶者遏止之则天下之恶莫不去恶悛矣善者称扬之则天下之为善者莫不勉劝使民日迁善远罪而归於至治矣夫大有之德无尚於此也
初九无交害匪咎艰则无咎象曰大有初九无交害也大有之卦火在天上文明之至着也又体有五阳阳为富实居文明富贵之时能谦卑以下物物必归之若自刚亢满盈必致咎害故序卦曰有大者不可以盈故受之以谦又书云满招损谦受益时乃天道是也故大有之主六五以柔得尊位而为上下所归故其爻词曰厥孚交如吉初九居大有之初而体是阳爻处不以柔不得无咎害也任大刚实以斯而往害之道也然居卦下无位之地不与物交刚而能谦物莫之害可以无咎故曰无交害匪咎交者交於物之谓六五曰厥孚交如随初九曰出门交有功鸳鸯诗曰古者明王交万物有道皆其义也艰则无咎者凡人居於大有丰富之时志易骄满故於其初当自艰难惕厉不敢忽易居之则可以终保无咎故曰艰则无咎系词曰危者安其位者也亡者保其存者也乱者有其治者也是故君子安而不忘危存而不忘亡治而不亡乱是以身安而国家可保也故圣人系卦於事之初未常不存戒惧今初九戒之以艰则无咎者盖居大有之初戒在盈满怠忽见不可不慎也先儒多解匪咎义连下文谓欲其匪咎艰则无咎此恐非也既云艰无咎义已足矣其下不须更言匪咎可也然则不云无咎而云匪咎者盖上文云无交害其下又云艰无咎若更云无咎则不成文辞故变无为匪文王三分天下有其二以服事商小心翼翼昭事上帝此之谓也
九二大车以载有攸往无咎
九二阳爻居隂位而不任刚实者也居中而上应六五是能以中道任君之事者也居大有之时虽体阳爻而能处柔顺不任刚实以自盈满又以中道任君之事如大车之任重载物也有攸往无咎者夫乾体本在上今居下体必往而进於上今二以中道上应於六五之君可以升进无咎也六五应之可往虽刚居顺无咎履非其位合有咎然居中而应终必进往免咎
象曰大车以载积中不败也
九二以阳居隂而应于五又居下卦之中是六五之君委任以事能以中道任重厚载如大车之载物积聚於中而不倾败也
九三公用亨於天子小人弗克象曰公用亨于天子小人害也
三居下体之极处重刚之上而独履得其位故有公位之盛焉惟公用此位与德以亨通于天子夫九三居中九四尤近五位虽体阳爻皆不称公而九三独称公何也盖六五柔君九二九四又皆处於柔顺不及九三独体刚而得位居下体之极为羣阳之长特见尊任而宠纳之权重位盛故曰公也小人弗克者系词曰三与五同功而异位三多凶五多功夫三非中位又居乾健之终在下体之极过亢则凶今大有之时上有柔君而三独权重位盛君子居之则能乾乾夕惕危厉防其亢极可以通达天子若小人则不胜其任恃权刚亢必致凶害故曰公用亨于天子小人害也
九四匪其彭无咎
彭字先儒多解为边旁之旁王辅嗣云既失其位上近至尊之威下比分权之臣其为惧也可为危矣惟夫有圣智者乃能免斯咎三虽至盛五不可舍能辨斯数专心承五常匪其旁则无咎矣旁谓三也石守道亦取此说非也陆希声云如非在五旁兢兢以自警不敢恃怙则无咎刘牧亦以旁为三当用而已居其上能自度其势不胜于三不为三之事而避三之盛则知几也此皆非也先儒不通彭字之义以彭为旁皆牵合彭旁二字义本不同也况九四阳爻自归六五与九三情状絶不相干为见三有公亨之辞遂引以为旁曲牵其义皆不可取周公辟虽解以彭为盛亦云九四体是离明能明九三专权不从九三之盛专心奉五恐皆非爻辞之义彭字当为彭字【步郎反】干宝云彭亨骄满貌王肃云彭壮也夫大有之世戒于刚亢盈满故序卦曰有大者不可以盈是也况四位逼近於君居多惧之地又是柔位而以刚阳居之此宜有咎也若知其失位而又迫近危惧不敢以其壮盛盈满之心处之则可以无咎匪其彭无咎犹言不以壮盛居之则无咎也
象曰匪其彭无咎明辨晳也
离为文明阳爻又明知其以刚处柔履非其位而又居逼君疑惧之地而能不自盛壮骄满以见疑於上是明智辨别之昭晳也辨君臣尊卑之分明见几之作明辨辨之宜早
六五厥孚交如威如吉
六五以一隂为五阳之主上下五阳无他隂以分其应皆宗於五五又不尚刚武而以文明虚中之德受之故其诚信孚于上下如交结然也故厥孚交如所谓威如吉者居大有之时以文明大中之德交孚於物而不尚威武而民自怀来畏服如有威然也此所以吉也若富有天下不以诚实文明之德使民心悦而诚服而徒威武刑罚以敺之人亦不畏也故书曰德威惟畏德明惟明记曰有威可畏谓之威中庸曰不赏而民劝不怒而民威于鈇钺故君子笃恭而天下平又诗曰予怀明德不大声以色声色之於以化民末也此是威如之吉也
象曰厥孚交如信以发志也
夫五之所以有信交孚於物者盖其至诚自然发於心志之中与物交结非有思虑造作而然也传曰信不由衷质无益也
威如之吉易而无备也
五之为德天下之所以畏威者以文明而不以威武其道甚平易而无所备预也又衆自威怀其文德端居和易而无用防备
上九自天佑之吉无不利
夫大有丰富之世戒于刚亢盈满上九居一卦之极而以刚阳处隂柔无位之地衆皆乘刚而已独履六五之隂柔是思乎顺者也五有信德交孚上下而已履之是履信者也阳为君子有刚明之德而洁身高尚不累於位是自尚其贤行也居大有之终兼此三德尽天人之助故曰自天佑之吉无不利谓自天以至于人皆福佑之也辅嗣之解皆是惟不见以刚处柔为思顺之道也孔子系词曰天之所助者顺也人之所助者信也履信思乎顺又以尚贤也是以自天佑之吉无不利盖言君子若所行履乎信所志思乎顺又自贤其身行享富有之盛居于上极而不以物累其心有此三德则天人助之何往不利
象曰大有上吉自天佑也
处大有之上
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>