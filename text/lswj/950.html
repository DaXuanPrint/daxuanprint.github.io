<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,卷一,卷二,卷三,卷四,卷五,卷六,卷七,卷八,卷九,卷十,拾遗,附录,玩斋集全文在线阅读,玩斋集全文在线下载,大玄古籍书库">
<meta name="description" content="元代诗文别集。10卷。贡师泰撰。《四库全书》曾据两淮马裕家藏本编入别集类。卷首有序文9篇,即:明天顺初沈性序,元人杨维桢、赵赘、钱用壬、谢肃、李国凤、王祎余阙、程文序。据以上诸序,可知贡师泰著有《友迂集》(余阙序即为其作)、《玩斋诗集》(由门人谢肃等编辑),《东轩集》(程文序即为其作),又有《闽南集》等编。以上诸集今均未见。今存10卷《玩斋集》是明天顺间宁国太守沈性搜辑遗文,共得诗文653篇,重编为10卷刊行于世。沈性序中说是12卷,大约是把“拾遗”、年谱也各算为1卷。卷1为赋、五言古诗,卷2为七言古诗,">
<title>玩斋集_贡师泰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">玩斋集</span> <br/>
          作者： <span class="inputVal" id="bkauthor">贡师泰</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]136933</span> <br/>
          说明： <span class="inputVal" id="bkdec">元代诗文别集。10卷。贡师泰撰。《四库全书》曾据两淮马裕家藏本编入别集类。卷首有序文9篇,即:明天顺初沈性序,元人杨维桢、赵赘、钱用壬、谢肃、李国凤、王祎余阙、程文序。据以上诸序,可知贡师泰著有《友迂集》(余阙序即为其作)、《玩斋诗集》(由门人谢肃等编辑),《东轩集》(程文序即为其作),又有《闽南集》等编。以上诸集今均未见。今存10卷《玩斋集》是明天顺间宁国太守沈性搜辑遗文,共得诗文653篇,重编为10卷刊行于世。沈性序中说是12卷,大约是把“拾遗”、年谱也各算为1卷。卷1为赋、五言古诗,卷2为七言古诗,卷3为五言律诗,卷4为七言律诗,卷5为五、七言绝句及排律,卷6为序文,卷7为记,卷8为传、说、问等文,卷9为碑文,卷10为墓志铭、墓表。卷末有拾遗,包括诗、文等体。还附录有贡师泰年谱、纪年录(门人朱鐩撰)。据《四库全书总目》,原本还附有明嘉靖中李默所写跋语,提到贡师泰于元亡后仰药自杀一事。但顾嗣立据朱鐩撰《纪年录》及揭汯撰墓志,辨明此事为传闻,并无其事。《四库全书》编者从其说。今四库本没有李默跋,可能就是编入《四库全书》时所删。贡师泰少承家学,又受业于吴澄,曾与虞集、揭傒斯、袁桷、马祖常、吴澄并称为元代六大文章家(见沈性序)。他的诗格调清雅,七言绝句较有特色。如《西湖竹枝词》、《吴淞江上谩兴》、《钓台》等篇都是韵味深长的佳作。七言歌行《黄河行》高华挺秀,大气磅礴,显示出作者驾驭语言的才能。《学圃吟》则写得流畅活泼,感情丰富。总之,在元代文坛上,贡师泰既是承前启后的关键人物之一,也是有力的殿军。</span> <br/>
          封面： <span class="inputVal" id="bkimg">Z_19139.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]玩斋集
[book_author]贡师泰
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]136933
[book_dec]元代诗文别集。10卷。贡师泰撰。《四库全书》曾据两淮马裕家藏本编入别集类。卷首有序文9篇,即:明天顺初沈性序,元人杨维桢、赵赘、钱用壬、谢肃、李国凤、王祎余阙、程文序。据以上诸序,可知贡师泰著有《友迂集》(余阙序即为其作)、《玩斋诗集》(由门人谢肃等编辑),《东轩集》(程文序即为其作),又有《闽南集》等编。以上诸集今均未见。今存10卷《玩斋集》是明天顺间宁国太守沈性搜辑遗文,共得诗文653篇,重编为10卷刊行于世。沈性序中说是12卷,大约是把“拾遗”、年谱也各算为1卷。卷1为赋、五言古诗,卷2为七言古诗,卷3为五言律诗,卷4为七言律诗,卷5为五、七言绝句及排律,卷6为序文,卷7为记,卷8为传、说、问等文,卷9为碑文,卷10为墓志铭、墓表。卷末有拾遗,包括诗、文等体。还附录有贡师泰年谱、纪年录(门人朱鐩撰)。据《四库全书总目》,原本还附有明嘉靖中李默所写跋语,提到贡师泰于元亡后仰药自杀一事。但顾嗣立据朱鐩撰《纪年录》及揭汯撰墓志,辨明此事为传闻,并无其事。《四库全书》编者从其说。今四库本没有李默跋,可能就是编入《四库全书》时所删。贡师泰少承家学,又受业于吴澄,曾与虞集、揭傒斯、袁桷、马祖常、吴澄并称为元代六大文章家(见沈性序)。他的诗格调清雅,七言绝句较有特色。如《西湖竹枝词》、《吴淞江上谩兴》、《钓台》等篇都是韵味深长的佳作。七言歌行《黄河行》高华挺秀,大气磅礴,显示出作者驾驭语言的才能。《学圃吟》则写得流畅活泼,感情丰富。总之,在元代文坛上,贡师泰既是承前启后的关键人物之一,也是有力的殿军。
[book_img]Z_19139.jpg


[book_title]提要
钦定四库全书　　　　　集部五
玩斋集　　　　　　　　别集类四【元】
提要
【臣】等谨案玩斋集十卷拾遗一卷元贡师泰撰师泰字泰甫宣城人以国子生中江浙乡试除泰和州判官荐充应奉翰林文字出为绍兴府推官复入翰林迁宣文阁授经郎至正十四年擢吏部侍郎除浙江都水庸田使寻拜礼部尚书调平江路总管张士诚据吴避之海上江浙行省城相承制授参知政事二十年改户部尚书命督海运二十二年召为秘书卿道卒事蹟具元史本传明嘉靖中李默作是集跋云予在宣州诸生贡安国者为言其先世礼部公流寓海宁时自名其里曰小桃源元命既革宋学士景濓尝过之公为置酒饮夜分乃起就卧仰药而毙顾嗣立元百家诗选则据其门人朱鐩所作纪年録及掲汯所作墓志载至正十六年正月张士诚陷平江公抱印隐居吴淞江上主钓台山长吴景文家易姓名为端木氏号戾契子喌喌翁二十六年卒於海宁寓舍证默跋所纪之诬案明史宋濓传濓乞假归省在至元二十五年乙巳师泰没於至元二十二年壬辰其时濓无由至海宁且太祖称吴王在至正二十四年甲辰称吴王年在二十七年丁未元顺帝北趋上都在二十八年戊申七月是为洪武元年师泰既没於壬寅尚在元亡前六年何以称元命既革此其後人之饰词欲附於王蠋之节殊非事实嗣立疑之当矣师泰所着有友迂集余阙序之玩斋集黄溍序之东轩集程文序之又有奊集闽南集见於李国凤之序其门人谢肃刘钦类为一编总名曰玩斋集今未之见明天顺间宁国守会稽沈性重加蒐辑得诗文六百五十三首厘为十卷又补遗一卷其年谱之类别为一卷附之是为今本师泰本以政事传而少承其父奎家学又从吴澄受业复与虞集揭傒斯游故文章亦具有原本其在元末足以凌厉一时诗格尤为高雅虞杨范揭之後可谓挺然晚秀矣集中题陶渊明五柳图絶句明诗别裁集以为燕王篡位之後建文旧臣江右袁敬所作并记敬所本末甚详今考明孙原礼所撰元音成於洪武甲子张中达为之刋板在建文辛巳均在逊国以前而收入是诗题为师泰所作则为师泰之诗误附会於敬所非敬所之诗误窜入师泰集中明矣乾隆四十一年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　　集部五
玩斋集目録　　　　　　别集类四【元】
卷一
赋
五言古诗
卷二
七言古诗
卷三
五言律诗
卷四
七言律诗
卷五
五言绝句
七言绝句
五言排律
卷六
序
卷七
记
卷八
传
说
问
戒
铭
赞
题跋
偈
祭文
卷九
碑
卷十
墓志铭
墓表
拾遗
絶句
附録
年谱
纪年録

[book_title]原序
玩斋集原序
宣城贡泰甫先生玩斋集十有二卷为诗赋序记传说箴铭赞颂问辨题跋碑铭志表杂者共六百五十三首又有序文年谱别自为一卷编辑既成为之序曰先生名师泰字泰甫玩斋其别号也仕元为礼部尚书寻改户部先生之父文靖侯在皇庆延佑间以文学遭际与虞揭袁马诸公颉颃上下先生夙承家学而又尝亲炙诸公且及游草庐先生之门故其学渊源深而培植厚涂辙正而条理明其见之着述气味肖诸贤言语妙天下黝黝乎其幽悠悠乎其长煜煜乎其光有虞之宏而雄健不减於马有揭之莹而清俊则类於袁其於理趣尤俨然吴氏之尸祝也故当时评先生之文者列之於六大家之次序其诗者亦谓可与道园学古録并观皆非虚语矣惜乎遭值叔世虽仕至前官特出於行省之所版授且徘徊吴越瓯闽之区而未尝大显於朝故其文章之行世弗克如虞揭袁马诸公之盛又其後也流寓海宁以殁未几而元运亦改所在兵燹遗稿所存亦无几矣念予幼时仰承庭训家君裕庵尝手抄先生友迂集一编教之曰此人文之精者也小子熟之其有得乎比壮出从豫章罗孟维先生游又得所谓东轩集者每展诵而紬绎之则心畅神怡快然如有所得而尤以不获覩其大全为恨也天顺初元蒙恩假守宁国而属邑宣城寔先生桑梓之邦到官之初首访文献先生之诸孙武钦以其所藏玩斋稿并年谱来上首尾脱落仅得诗文若干首余无存者於是博求之大家世族卷轴之所题识名山胜地碑版之所传刻又得诗文若干首合前二集彚而萃之各以类从列为十有二卷总题之曰贡礼部玩斋集序而刻之学宫嗟夫先生之文美矣至矣是虽昆明刼火之後仙官六丁下取之余残编遗墨尚幸岿然如鲁灵光犹有存者其传世行後无疑也一时门人高弟谢肃涂颖刘中辈奊闽南等集编次之旧既已不可复见而武威余公山东李公金华黄公吾郡杨公诸名贤所为序文则犹具在走也何人敢赘一语於其间哉第以斯文失得之由区区蒐辑之意与夫刋刻之岁月皆不可以无述故不揆芜陋而窃书之观是集者尚矜其用心而略其僭踰之罪则又幸矣沈性谨序
先辈论诗谓必穷者而後工盖本韩子语以穷者有专攻之技精治之力其极诸思虑者不工不止如老杜所谓癖躭佳句语必惊人者是也然三百篇岂皆得於穷者哉当时公卿大夫士下及闾夫鄙隶发言成诗不待雕琢而大工出焉者何也情性之天至世教之积习风謡音裁之自然也然则以穷论诗道之去古也远矣我朝古文殊未迈韩柳欧曾苏玉而诗则过之郝元初变未拔於宋范杨再变未几於唐至延佑泰定之际虞揭马宋诸公者作然後极其所挚下顾大历与元佑上踰六朝而薄风雅吁亦盛矣继马宋而起者世惟称陈李二张而宛陵贡公则又驰骋虞揭马宋诸公之间未知孰轩而孰轾也公以余为通家弟兄每令评其所着如东南有佳人嶰谷有美竹深得比兴日入柳风息芙蓉生緑水远诣选体厚伦理如风树春晖树风操如葛烈女段节妇李贞母陈尧妻感古如苍梧滕阁纪变如河决苏台论人物如耕莘蹈海游方之外如子虚道人杨白花吴中曲有古乐府遗音国子黄河可补本朝缺制其他所作固未可一二数此岂效世之畸人穷士专攻精治而後得哉盖自其先公文靖侯以古文鼔吹延佑间公由胄学出入省台其风仪色泽雍容暇豫不异古之公卿大夫游於盛明故其诗也得於自然有不待雕琢而大工出焉者此也公年尚未莫气尚未衰而尤嗜问学不止今为天子出使万里外他日纪録为风为骚入为朝廷道盛德告成功为雅为颂又当有待於公者岂止今日所见而已编是集者为其高弟子谢肃刘中及朱鐩也别又为公年谱云公字泰甫号玩斋学者称为玩斋先生杨维桢序
玩斋贡先生昔授经宣文阁下仆时始至京师以诸生礼见得执笔墨承事左右凡先生之着作无不饫观而熟味焉门人豫章涂颖会稽何昇尝为辑録成编列卷数十侍讲金华黄公宣慰武威余公御史临川危公皆为之序其後先生以使节廉问闽海仆适从以来南暇日辄窃録其歌诗数百篇藏诸箧笥门生乃穆泰阳綗桂郁郑贯等请刻梓以传呜呼诗道至宋之季高风雅调沦亡泯灭殆无复遗国朝大德中始渐还于古然终莫能方驾前代者何哉大率模拟之迹尚多而自得之趣恒少也闲尝观诸二三大家之作犹时或病之况其他乎先生之诗雄浑而峻拔精致而典则不屑屑於师古而动中乎轨度不矫矫於违俗而自远於尘滓才情周备声律谐和斯盖所谓自成一家之言者也胡可掩哉若夫朝廷之制作金石之纪载则具有全集在焉赵?序
玩斋诗集者中书户部尚书宣城贡先生之所作而其门人谢肃朱鐩所彚而萃之者也先生蚤侍先文靖公游京师入胄监而声华赫然为六馆诸生之冠当是时文靖方在朝而诸先生若草庐吴公松雪赵公四明袁公巴西邓公清河元公雍虞公石田马公豫章揭公庐陵欧阳公先後以道德文章鸣海内而先生遨游其间讲明论议涵濡渐渍所得者深所蓄者大其学该博而闳衍其识高明而超卓其才瑰奇而雄伟其气刚大而振发故其於诗也得乎性情之正止乎礼义之中博而不宂约而不啬直而不倨切而不泥舒而不缓奇而不险深而不晦优柔而不迫和平而不躁雄放杰出而不荡以肆如江河荡潏而莫测其涯也如风霆变化而莫见其迹也如云霞卷舒出没晻霭千态万状而莫可名言也诚所谓一代文章之宗匠者欤用壬曩岁辱在翰林先生时为兵部侍郎间出平生所为诗文亡虑数千百篇谨受而读之欲为次其简编以成一家之言而亦得托名於不朽则先生以都庸使者持节南迈而不果矣其後用壬以使事还江东遭时孔艰流离颠沛声迹之邈不相闻者且数年今年春先生将漕闽广粟道出海昌值海上有警而遂留居焉用壬日陪杖履散步林臯从容进曰先生昔所示文若诗敢请以毕前志先生喟然叹曰自丧乱以来图书散失吾文藳之所存者十亡一二今吾老矣追思盛年之所作殆不可复已然吾胸中之耿耿者犹在虽孤客远寓而感时抚事未尝不形之咏歌也因发箧中所藏前後得四百余篇披閲数四於是知先生之学益至而识益远才益广而气益充非仁义道德之素积於中历困穷患难而不动其心者安能若是也哉亟欲类之成帙适有校艺江浙之行又不果既归则其门人谢肃已序次之矣惜乎用壬不能辑録於未散失之前而肃也乃能掇拾於已遗落之後非惟有愧於先生而亦有愧於肃矣然而肃是编之成独非用壬之志之所?乎用敢序於篇端钱用壬谨序
至正五年春宣城贡先生以翰林供奉出为绍兴推官而文声政誉赫然倾动乎东南东南之民既德之士而志于学者亦皆争出门下惟恐在後于时肃年尚少沈伏下里虽不获仰承绪风余论往往闻大夫士有诵先生诗若文者则必録而识之以自致其忻慕之心焉又六年肃始就学郡庠则先生已去郡值朝廷修黜陟之法而大臣有荐先生在绍兴治理为两浙第一者遂以召复入史馆矣自是参赞经筵司业国子以敭历於省台之间而治声大振播於人人闻于朝廷朝廷之倚任日益以重而海内之人识与不识咸望先生之大用於时也如肃者既抱其忻慕之心至是则重自叹曰先生今天下人豪也肃安得一受指教以足平生之志愿哉又八年春肃以游学来杭适先生退自政府始得谒拜於吴山舍馆先生受而不拒列於弟子员後使十余年欣慕之心一旦倾写庸非幸欤未几朝廷诏先生以户部尚书总漕闽广道出海昌值海上有警因留居於州之北门凡七閲月而先生起居食息之顷肃未尝不在侍也说经之暇间授肃以作文赋诗之法肃既籍记之复退取先生诗文之藳而读焉见其名友迂者则武威余公序之名玩斋者则金华黄公序之名东轩者则新安程公序之其论夫行於今而传於後者何其详且备耶然考其卷帙则错乱无几问之先生则知皆残缺遗亡於流离患难之余矣亟与新安胡彦举钱唐刘中海昌朱鐩力加搜访或索之记忆或求之卷册或録之金石得古赋歌诗论辨书启记序表状碑志赞颂杂着凡若干卷而学者犹以未之快覩为慊焉於是先取诗歌大小三百余篇缮写成帙题曰玩斋诗集且复于同志曰先生之诗本之以精博之学发之以雄伟之才资之以高明之识备是三者而不苟於作故作则沛乎其莫御方其意之运也如老将赴敌某执弓矢某执干戈某执旗鼓俾各从其所令合以正而胜以奇奇正相因循环莫测而节制斩然不乱及其辞之措也如大匠作屋鸠衆工而聚羣材某为梁某为栋某为椽桷俾各精於所事迨夫屋之落而环视之则门庑堂室秩乎其序黝垩丹漆焕乎其文而莫有见其攻琢之痕绘画之迹者惟其运意措词各极其妙故虽纵横上下出入驰骋而万变不穷也凡其宦辙所历若皇都上京大河以北长江以南九州万里之外其趋朝扈驾则有际遇之深恩锡之重其出使反命则有谘诹之勤靡及之叹其孤客远寓则有游从之适登临之胜是以文物礼乐之光华民风俗尚之美恶名都重地之壮观与夫忠臣烈士之节槩蛮夷下国慕义而来王者一切可以形之咏歌则莫不即时而纪事托物而引兴与从官大臣文儒逸士相为倡和而其音节体裁举皆清俊奇古雄浑雅健有典而有则固非风容色泽流连光景者可同日而语也盖自风雅以来能集诗家之大成者惟唐杜文贞一人而已继文贞而兴者亦惟我朝雍虞公一人而已试以道园所録合先生是编而并观之则未知其孰先而孰後也虽然即其诗又乌足以知先生哉先生说经必极圣贤之指要使学者深领其意而後止为文章必出於已而无愧於古作者在官政必欲上尽其道而下怀其德虽古循吏有不及至於出处大节俯仰无愧每谓禹稷顾囘同道而孔明之烦未尝不与渊明同其静此则先生素所自养而穷达一致者也故或扫石焚香抱膝危坐而终日不动或露晨月夕宇宙轩豁则散策海上逍遥闻旷而默识夫造化之妙以自适其天下之乐则浩然之在胷中者为何如而视功名文学直其末事尔功名文学犹视为末事矧所谓诗歌者耶而肃等汲汲於此则固弟子之宜为然先生所作率多黼黻国家太平之美乃今编肄於干戈危急之秋毋亦思治之义也欤遂书以为序门人谢肃谨序
夫人之生则有声声通乎心其宣诸口者谓之言言中於理伦比之而有章者谓之文则文乃言之尤其可传而不泯者又文之尤也盖言以宣意文以立言可传而不泯者以其中理而载夫道也道也者贯古今而不可易则文之用可得而泯乎三代而上文与理具六经之文是也三代而下文自文理自理言之不能措诸文者有之矣文之而戾乎理者亦有之矣道何自而明乎间有作者刮其浮习欲举一世而甄陶之虽鼓舞奋迅於一时终亦轇轕於故常而不克大有所振者可胜叹哉至於我朝元祯延佑之间天下乂安人材辈出其见於文者虽一言之微亦本於理累辞之繁必明夫道有温醇忠厚之懿无脆薄蹇浅之失其流风遗韵渐涵沫濡盖将泽百世而未艾呜呼文章之盛其斯时欤自世故日变而士气不扬故老凋谢而师承无法辞之俪乎古者不多见也况其可传而不泯者哉及来闽中始得今户部尚书宣城贡先生之文而读之其言简而明曲而当法度严整而意态舂容所谓不多见者非虚言也其先翰林在延佑时以文名则先生之得於家学者有素矣人徒知其文之古而不知其本于理也人徒善其词之工而不知欲以明夫道也可传而不泯者其可诬乎虽然是犹论其文也若夫立朝之节临民之政与夫理财之方一皆见之行事之实而非空言之无证者可传而不泯者不独文而已先生之门人刘中郑桓以其平日所着曰友迂曰玩斋曰奊曰东轩曰闽南等集类而成编来求余序因并及之先生名师泰字泰父与余为世契李国凤序
国朝统一海宇气运混合鸿生硕儒先後辈出文章之作实有以昭一代之治化盖自西汉以下莫於斯为盛矣当至元大德间有若陵川郝文忠公柳城姚文公东平阎文康公豫章程文宪公吴兴赵文敏公皆以前代遗老值国家之兴运其文龎蔚质奥最为近古延佑以後则有临川吴文正公巴西邓文肃公清河元文敏公四明袁文清公浚仪马文贞公侍讲蜀郡虞公尚书襄阴王公其文典雅富润益肆以宏而其时则承平寖久丰亨豫大极盛之际也今天子元统以来致治为尤盛而文学之士至於今则遂以日继沦谢而几於寥寥矣如广阳宋正献公豫章揭文安公待制东阳柳公承旨济南张公参政赵郡苏公皆不可复作而承旨庐陵欧阳公谕德东明李公侍讲金华黄公虽岿然犹存而亦既老矣其方向任用而擅文章之名者惟吾宣城贡公乎公之先君文靖公在延佑中与诸公齐名公克承家学又蚤游上庠受业诸公间故其学问培植深厚见於文章者气充而能畅辞严而有体讲道学则精而不凿陈政理则辨而不夸诚足以成一家之言而继前人之绪矣後之欲知一代治化之盛者此其有不足徵者乎虽然公之所表见不特文章而已其於政事尤长也其为理官治行最列郡其为御史所论列皆天下之大务居夏官则奉诏核驿户於北境司水衡则朝廷复以中原餫饟之事倚之凡其所至辄有伟绩不可遽数也大抵政事文章本一揆也达事情而号令明执法度而赏罚允此政事也而文章岂外是乎呜呼两汉远矣考之唐宋论文章则韩文公欧阳文忠公论政事则陆宣公范文正公而已公之文章实追韩欧之法其於政事不犹陆范之志哉抑非韩欧不施于政事而陆范不着於文章也就其所长合而求之斯为善论公者矣夫读其文必也论其人求其人必也论其世故禕序公之集因得以具述焉公名师泰字泰甫起家国子学生累迁官两入翰林为应奉迁宣文阁授经郎陞翰林待制除国子司业遂为吏部郎中拜监察御史寻陞侍郎复入吏部俄迁兵部侍郎出为都水庸田使今迁福建闽海道肃政廉访使云王禕序
余天性素迂常力矫治之然终不能入绳墨矫治或甚则遂病不能胜因思以为迂者亦圣贤以为美德遂任之一切从其所乐常行四方必迂者然後心爱之而与之合凡揵机变者虽强与之然心终不乐也故暂合而辄去京师天下声利之区也迂非所宜有尝阴以求之士大夫之间得一人焉曰贡泰甫泰甫故学士仲章君之子能诗文少游太学有时名因自贵重不妄为进取有所不可交者亦不妄与交故吾二人者驩然相得若鱼之泳於江兽之走於林也时泰甫为应奉翰林文字固多暇者即与聚盍有蔬一品鱼一盘饮酒三行或五行即相与赋诗论文凡经史词章古今上下治乱贤否图书彝器无不言者意少适即联镳过市据鞍谈谑信其所如而止及暮无所止则与问曰将何之皆曰无所之也乃各策马还自古暨今在公贵人能求贤常少然自至元初奸囘执政乃大恶儒者因说当国者罢科举摈儒士其後公卿相师皆以为常然而小夫贱隶亦皆以儒为嗤诋当是时士大夫有欲进取立功名者皆强顔色昏旦往候於门媚说以妾婢始得尺寸此正迂者之所不能为也因翺翔自放无所求於人已而皆无所遇予既归淮南泰甫亦以亲嫌辞官归除绍兴推官不相见者为最久去年太原贺君为丞相蒐罗天下人才之有政誉者而泰甫之治为浙东西第一乃得复召为应奉余适入朝为待制相见益欢计其别十年矣吾年少於泰甫须发皆白而泰甫鋭然面红白如□出其别後所为诗文甚富且大进益知泰甫真豪士也夫以士之贤无所遇而淹於下僚宜其悲愤无聊而不能尽也顾乃自树卓卓以其余力而致勤於文学且其貌充然非其中有所负盖不能尔然则吾泰甫之迂又过我远矣夫古之贤士多不兼於文艺文艺虽卑而世亦贵而传之者爱其人故也不贤者之於文艺虽极其精人犹将贱之亦何以为也泰甫忠孝人也其功名事业当不待文与诗而传而况於兼有之耶余昔与之别今见其文如此今又当别去计相见时其文又必有过此矣於其行也序而识之余阙序
方今士大夫号称文章家多推宣城贡氏而泰甫其尤秀出者也盖幼闻先翰林公过庭之训早受业太学博士在朝又得与虞揭欧马诸名贤游爵位通显故其文章烂然宏博靡丽卓迈儁伟高者可以追配古人非当时流辈所及也盖尝有友迂集余左丞廷心公序之又有玩斋集黄太史晋卿公序之美矣详矣今又有东轩集焉徵序於余夫以先生之文当时所推重将不赖二公之序以传二公之文章固高一世犹不赖以传况如余之昧昧者乎是以低徊畏避而不敢也虽然先生脱吴门之难栖迟海上者三年益得肆其学问之功及丞相迫起之不得已为西浙运使才志又不得以大展则抑遏隐忍以就笔砚之末载其道於书故其陈义之高属辞之密深厚尔雅又非前日友迂玩斋之比矣是不可以不知也太史之祢虞卿韩昌黎之论柳子东坡海外之文少陵夔州以後之诗彼皆有所激而进也余於东轩亦云东轩在杭之校盖所寓也余非敢序东轩之文也因东轩之文而有感焉故书之云尔程文序
玩斋集原序

[book_title]卷一
钦定四库全书
玩斋集卷一　　　　　　元　贡师泰　撰赋
小篔簹赋
谓木非乔谓草非繇不蔓而夭不葩而条闲庭翳翳密室翛翛名小篔簹有扁之昭或曰子真以篔簹为小耶则僊标出尘直干凌嚣声谐鸣凤影挟翔蛟洒清风之叶叶弄明月之梢梢虽并户而当轩实拂云而腾霄子以植数少为小耶则两窗三四一径五六缃实标黄锦苞凝緑或开樽而射金或援琴而击玉虽无千顷之多聊可数竿而足然则小篔簹果何在乎主人曰肩高於墙斗大於室门可旋车居仅容膝修及寻丈广贸咫尺以溉以种充我余隙匪谷斯盈匪川斯溢减晋林之七贤少唐溪之六逸异蒋诩之三径慕子猷之一日况城西幽迥堂北愉□平安之报维昕与晚遗形尚存先德不远则又此心之所以思慕而忧懑也篔簹虽小其义实大谨葺谨培式萌孝爱或曰唯唯子诚是在虚心有容直节无懈庶其茂之勿翦勿败
五言古诗
古意二首
功名果何为轻重天下士得之入云霄不得堕泥滓朝列三公行莫与匹夫比荣辱既由人富贵非在己胡为竟迷途白首忧不止纵有盖世勲仅遗一纸史往者尚如斯後来亦徒尔乃知巢许流高蹈良有以
又
黄金本何物举世相纷争贱者可以贵死者可以生既解平城围亦散六国衡神用信莫测万宝孰敢婴亦有高世士唾视瓦砾轻宁为冻饿殍不受汚辱名斯人傥可见吾将与同盟嗟哉首阳薇千载有余清
拟古三首
东南有佳人远在水一方绮疏粲飞楼曲阑围洞房意态闲且靓气若兰蕙芳纎阿裼姣服杂佩悬明璫流风回晧雪明月舒其光白面谁家子锦鞍青丝缰翩然一见之下马立中堂可望不可即五采盛文章
又
嶰溪有美竹挺挺霜雪中何人断两节制为十二筩宫商自相应凤鸟鸣雌雄一鸣垂衣裳再鸣致时雍从此去不返治道竟少隆鄙哉叔孙氏绵蕝变王风寥寥数千载伊谁啓冥蒙后皇如有作声教垂无穷
又
采药链神丹链久丹自成丹成出宝鼎旭日红霞明服之不终朝身若一羽轻骑龙跨八极翩然凌太清太清邈金阙玉女罗云軿飘萧白霓裳参差紫鸾笙元气在呼吸因之薄蓬瀛下视寰宇内人事徒蝇营
遣怀二首
日入柳风息月上花露多东轩颇幽敞夜静时一过鸟散庭中树虫鸣阶下莎北斗何低昂疎星没横河独赏谁晤语感慨成悲歌怀哉岩桂台邈在姑山阿
又
城东数椽屋墙壁半摧倾驱童旋泥补聊以潜吾生门前一隙地短畦亦纵横布种才几日杂蔬尽勾萌夜来凉雨後青青盛滋荣采掇且勿过吾将俟其成
感兴五首
玄阴结层空白昼惨不开鸿鴈失其羣鸣声亦何哀嗷嗷在江渚欲下复徘徊游子独何之感慨激中怀缄书将寄远霜露白皑皑
又
芙蓉生緑水水緑花更好采花当及时莫待顔色老美人久不见华发忽已皓因之遗芳馨聊以慰怀抱失意且勿嗟令名当共保
又
悲风从西来海树何萧瑟薄寒中人肌毛发为惨栗疏林动鳷鹊坏壁鸣蟋蟀出门忽四顾怆恍若有失仰面对青天青天行白日
又
客有双宝劔紫气射牛斗年少乍得之日夜不去手岂知灵异物佩服终难久一朝腾波去化作苍龙吼何时复归来为国殄羣丑
又
道傍有枯桑中空上无枝岂惟八蚕厄亦受羣蚁萎雨露忽以濡依然发华滋虽非梁栋材犹堪琴瑟丝子能慎封植成功当有时
赴京别亲友
崇堤卫芳塘塘上种杨柳杨柳年年青慈亲未白首送我不忍别出门复携手亲友陟高冈立马望良久离怀急欲醉尽此樽中酒
姑孰道中
朝发慈姥山莫宿吴公桥日入气犹溽清怀厌烦嚣隔江风雨至緑树凉萧萧邻舟颇相好有酒忽见招明发波浪濶相望一何遥
和吴子彦高斋雨坐韵
高城莫色重空斋秋思多萧条响林箨的皪集池荷开门望青山但见白鸟过独坐领幽趣悠然发浩歌此意谁与共余晖在岩阿
雨坐有感简胡仲明刘太初并寄郦隐梅链师
茂林延鲜飇空庭洒飞雨衆物欣以荣緑苔自清暑蜻蜓飞水上蜉蝣亦生羽感兹晤玄牝翛然契真母纷纷泥淖间变化无恒处
又
晨气含余清夏雨欣衆緑闭门郁佳兴开轩纵遐瞩稚菊齐庭葵新篁出林木徘徊感物化生意一何速念此涵毓功终焉愧寒曝
湖上纳凉有怀吴子彦
天风吹海树瑟瑟秋气凉河汉西北流衆星耿微光昔我同袍友远在水一方相思不得见展转清夜长遥闻鸣笳发揽衣月苍苍
题何氏永思亭
上山山有巅涉水水有涯父母恩罔极孝心无尽时风吹庭前树鸣声一何悲白日堕青天零露委华滋死者不可作远者亦可追哀哀蓼莪诗以永千载思
送潘仲金赴德兴教谕
山中思偃息尽日掩重扉方慙素交寡况与知已违春江雨新涨杨柳緑依依攀条未忍别孤帆已如飞芹宫盛衿佩日夕候光辉尊罍杂笾豆笙镛间弦徽教成毋久淹倚门望东归
岁莫别陈华仲
翩翩五色翰结巢在丹山朝飞白玉池莫宿青云关偶然落漪上文采何斓斒岁晚天苦寒况此风雪孱高梧不结实啄食良独难瑶台十二层羣僊列佩环奋身一飞去邈矣难追攀
次陶公美韵并简刘景初
我行自天北君居在江南南北各相望有如商与参岁月亦已远寤寐怀好音默默无所寄时复理横琴昨日得缄书甚慰契濶心书云各努力隙驹易駸駸履道贵平易为文去艰深感子意良厚所愧力不任姑山竹可支姑溪梅可寻梅竹耐岁寒相期更自今
赠苍梧县尹
朝观扶桑日莫望苍梧云重华去已远神气犹絪緼遗黎在山下饮食而耕耘怀哉贤大夫弹琴咏南薰胡为不我即使我心殷殷秋风洞庭波緑竹愁湘君
春日同达兼善秘卿燕兰亭分韵得工字
青山在城西白日在城东车马出门去光彩何曈曈密树被阳谷疏华表阴峰迢递谐雅会委蛇盛仪容席荫空霭緑杯流渚霞红秉简涤烦想舞雩继遗风俛仰宇宙间修短均化工谁是广成子长年住崆峒
题王维辋川图
开图纵奇观江山郁相缪两垞矗迢迢重湖渺滺滺邃宇抗疏岭危亭俯圆流春坞辛夷发夏陌高槐稠竹馆翠阴晚萸沜红实秋远墅漆未割近园椒欲收惊鸟避溪泉野鹿逐岩幽日莫川上归凉飈荡孤舟霭霭云气合漠漠烟光浮顾思天宝初纲纪坏不修霓裳按妖拍鼙鼓起奸谋岂无匡济术乃为间旷留菱歌自来往葩辞更倡酬遂令摹写间意度犹可求乾坤多变态江海生暮愁白鸥飞不去千载空悠悠
河决
去年黄河决高陆为平川今年黄河决长堤没深渊浊浪近翻雪洪涛远舂天滔滔浑疆界浩浩襄市?初疑沧海变久若银汉连怒声?砰磕悍气仍洄漩毒雾饱鱼腹腥风喷龙涎鼋鼍出衮衮鴈鳬下翩翩人哭菰蒲里舟行桑柘巅岂惟屋庐毁所伤坟墓穿丁男望北走老稚向南迁县官出巡防小吏争弄权社长夜打门里正朝率钱鸠工具畚锸排户加笞鞭分程杵登登会聚鼓阗阗虽云免覆溺谁复解倒悬弥漫势稍降膏血日已朘流离望安集荒原走疲瘨孤还尚零丁旅至才属联园池非故态隣里多可怜贫家租旧地富室买新田颓垣吠黄犬破屋鸣乌犍秋耕且未得夏麦何由全窗泥冷窥风竈土湿生烟倾筐摘余穗小艇收枯莲卖嫌鸡鸭瘦食厌鱼虾鲜榆膏緑皮滑蓴葅紫芽圆乍见情多感久任心少便金堤塞已溃淇园竹为楗玉璧沈白马冠盖相後先舜禹事疏凿汉唐劳委填瓠子空作歌宝鼎徒纪年昨闻山东饥斗米直十千即今江南旱骨肉皆弃捐仓廪岂不实赈贷犹迍邅恐是廊庙远不闻道路传恐是天听高致使雨露偏小臣思覆载百念倍忧煎踌蹰惨莫发愤结何由宣作诗备采择孰敢希陶甄平成谅有在更献河清篇
上刘承旨二首
大鱼但溟海微禽变淮波我生亦何为感物常悲歌念兹秋兰华含荣在山阿孤贞固自信采掇将谁过安得纫佩服袭此芳馨和
又
泰山不辞壤河海不择流所以经世者贤才务旁搜我愿为黍稷得植君田畴我愿为罍洗得奉君献酬慎莫令弃置被褐居林丘
送子通编修代祀泰岱二首
我昔闻泰山其上有神木高标耸乾端深根绞坤轴大枝蛟龙盘小枝鸾凤宿磅礴数千载居然在空谷风雨不可动况受斧斤辱子今试往观会当骇心目
又
我昔闻泰山其下有瑶草秀色贯四时不死亦不老日月孕至和风露长浩浩僊人为我言服之顔色好浊世苦多欲谁能事幽讨子今试往求何烦涉蓬岛
采菱女
落日照淮甸中流荡回光窈窕谁家女采菱在横塘风吹荷叶低忽见红粉粧红粧背人去惊起双鸳鸯鸳鸯去复来烟水空茫茫
贫妇叹和成谊叔应奉韵一首
结发事夫子相期首俱皓如何割欢爱长年在远道井臼甘勤劳衣食无完好妾身徒区区妾心实杲杲鸟飞尚投林鱼游亦依藻君非鲁秋胡贞心谅同保
题王济川风树堂
凄风被林木杂遝无宁柯欲养亲弗待岁月同流波昔人感终极子今伤如何有哺乌在林有祭獭在河白华与南陔悲思徒增多
题潘叔寛望云图
日入无返照云出有归期云归在山阿亲死独何之思亲不可见亦有墓与祠朝望怡我目夕望慰我思风吹白杨树露滴青松枝翩翩华亭鹤鸣声一何悲不有望云作孰继南陔诗
题张子英闲止斋
薄宦非夙志况复多艰难力辞乃得去羁绁庶少寛僦屋西溪上聊以挂余冠住久邻里狎盃酒亦尽欢开轩望远岫时见孤云还人生徒扰扰意适心自安君亦何为者而能早休官
题萧山包氏棣萼轩
??棠棣花花萼盛敷荣下承上以覆白日光辉生物性且如此况我弟与兄饮酒坐花底怡然恩义并胡为轻薄儿骨肉成戈兵鸿鴈在中野脊令亦飞鸣一咏包家诗怛然感衷情
姑苏半塘别王季野诸友
壮志颇磊落别意何绸缪相送屡回顾欲行还暂留花红隔崇堤草緑遍芳洲所期各努力令德比前修
饯张怀玉赴庐州治中
清时重世胄宠数超常秩公子玉雪?袍笏照白日近辞中禁荣远为淮南出冠盖饯东门怅然若有失别酒起骊歌秋风动萧瑟淝水清涟漪楚山高崒嵂别驾非常流治郡良有术白马行翩翩嘉声已洋溢庙堂多深知赐环当在即
赋成谊叔积素斋
飞雪委阶下颢采满中堂明月更被之窗户流辉光夜深时起望星斗低以昂庭树度疏影林花散微香忽若白玉台衆羽纷颉颃凉飈飒然至坐觉激肝肠徘徊复徘徊衣露白如霜
题吴中陆氏菊逸轩
疏条鸣疾风落叶纷以触端居节序移忽焉见佳菊芳苞澹秋黄短丛深雨緑时时一瓢酒亦足慰幽独饮中有真趣孰识荣与辱岁晏霜露多白驹在空谷
题舒经历澹斋
高人坐堂上青草满阶生鈎帘知雨过拄笏见云行幽鸟忽飞来余花落前荣静观宇宙间超然忘世情
咏琴
【阙】　　　末四座惨无色羇雌动疏林候虫在空壁携来京国弹一弹三太息岂伤时序迁知音难再得
画兰
光风吹碧草零露被芳畹美人秉幽贞独立岁云晚杳杳楚山深悠悠湘水远何当结琼佩寄此情缱绻
缙云县和余廷心韵
薄宦阻佳会暂归谐夙心夜宿刘山上朝发缙云阴霜清远林薄日暮寒潭深相思成白髪谁复理横琴
题方氏敬斋
山斋颇幽迥花落更沈沈风来白日静月出清夜阴坐久衆虑息稍觉谐冲襟悠悠发清悟起步自微吟及此平旦气见我天地心
研几斋
斋居白日静肃恭俨端委二气自往来六虚互终始内观亦何为善恶分自此亳芒精识察昕夕慎操履谆谆四勿戒惓惓三省旨君子澹无营超然悟玄理
重九日国学燕集分韵得口字
杰构邻象纬飞题薄箕斗雅会集诸生清谈接良友商飈振庭柯旭景耀林莽逶迤沧海滨窈窕居庸口凭虚俯流光慷慨送杯酒
游西山次周伯温韵
严钟啓城钥百辟联佩绅斜汉在昴毕摇光正当寅华车出广陌光采生熙春阴崖冻犹结阳谷景已新云林白汹涌石磴青嶙峋先皇昔游幸顾瞻怆兹辰恍若铁马起空留玉衣陈鼎湖去虽远元化同其神凭危俯高树历览穷荒榛梵宇抗疏岭飞阁腾遐津虚庭潜飈起白日无纎尘长杨十二衢甲第连居民清时治兹久天地涵深仁矧兹风气完且复俗习淳耦耕杂畎亩独钓当漪沦高僊去窈邈瑞气留氤氲於焉契嘉晤顿觉烦抱伸蹇予敬亭下清池翳修筠时时一瓢酒独酌不计廵对此重归思江海愁畸人
兴州道中
畿县出西北山川何雄深况兹气候殊岩壑更嶔崟落叶委空谷疏松表高林征马度前阪浮云落微阴风吹发萧萧日莫思沈沈岂不厌驰驱严程有官箴敬亭邈天际行当契冲襟
题滕王阁图
雄城控华甸杰阁临芳洲飞甍起千仭曲阑围四周丹碧何辉煌文采射斗牛帝子去不返頫仰经几秋江黑帘雨卷山青栋云收孤舟天际来扬帆在中流狂飈薄莫起坐觉增烦忧何当扫重翳白日耀神州开图发长叹天地一浮沤
题叠嶂参云亭寄老士安监宪
层城极高爽杰构峙峥嵘叠嶂散霞绮双溪迥以明旌节一戾止登览羣彦并明月悬委佩华星粲长缨凉轩四面敞坐看卿霭生神功儵舒卷变态周八紘终当溥甘澍从龙游太清
泾县石壁道中
万山从西来中断忽如劈攅峯阻重关两崖立坚壁絶壑濆飞流触石势逾激神龙宅其下白昼飞霹雳涉险恐羸骖凌高快健翮须臾得僊馆颇觉契幽寂入竹敞凉轩扫花吹铁笛坐久竟忘疲尘襟忽如涤翻思崎岖间使我心戚戚
过僊霞岭
连山界瓯闽兹岭亦峻极杰观奠方陲高标丽圜则淋漓割元气黯澹带古色绵亘姑蔑墟苍翠欲四塞僊霞高烛天五采绚赫赩万仭耸峥嵘百里见孤特棱角露毫芒缕脉界缝緎我行任纲纪逾月来自北道途多艰虞况乃事登陟初缘榎磴危渐转重关侧攅峯与叠巘尽日走崱屴连冈蹑衙衙絶壑瞰冒冒远岫忽已违近陇复相逼跻攀苦分寸跬步辄止疑砉然造曾颠轩豁始有得或列若屏幛或限若户阈或偃若覆釜或俯若鼎钺或恭若执圭或竦若凭轼或尊若受朝或卑若就职或若孤鹤驾或若万马勒或若华盖张或若芙蓉植或净若新沐或靓若初饰或争先若驰或严整若饬或若进而拱或若退而劾或伛若将趋或颠若将踣或坚若长城或错若列国或联若串珠或牵若徽纒或抟若熊罴或射若虺蜮或冕若华旒或屦若赤繶或顒顒若昂或踽踽若抑或轩轩若举或悄悄若默或欣欣若喜或慊慊若戚或騃若蠢愚或颖若岐嶷或穷若龟曝或直若隼革或差若颉颃或比若稫棱或倚若弓劔或罗若罟罭或鋭若戈矛或卓若橜杙或渥焉若丹或黝焉若墨或离焉若愁或俛焉若?或俨焉若思或惨焉若忆或谽谺若噬或鑱削若克崎岖历万状意态转惶惑矫首劳胫脰举膝撑胸臆仆夫尽劬瘁负担屡蒲伏健骇猿猱势快羡飞鸟翼长风度林薄草树纷偃仄云归窽窦昏润滴嵌岩泐涓流半逶迤悬溜竟湢?豫章间楩楠榛莽翳柞棫野草绩山果琐碎多不识烂熳锦机翻离披翠羽织竹籁笙凤鸣藤雨渊珠滴浓淡各异态不丰亦不啬根露兽鬭敧株朽人直立幽谷嘷怪禽坳塘落鸂?古柴蔓草荒废井苔藓蚀茆屋列二三乱石罗万亿水耕杂秔稌火种饶黍稷寒泉浸蹲鸱饥食同稼穑凭高谩徘徊得廕暂休息掬水涤烦襟坐爱清湜湜仰看高空青俯视深潭黑其上浩无际其下深莫测岂惟龙蛇都实乃虎豹域前瞻已出险後顾犹未即我行既已远我志敢不力仓皇问前途日挂半岩昃峻坂注迢迢忧心动恻恻自从黄巢乱近复多盗贼败屋虽仅存居者间逃匿窗牖旋遮护几案忙拂拭颓然就床枕强起具蔬食新醅荐芋栗晚饭飣芦菔岂不念驰驱王事亦孔棘江东战未已闽南病尤亟所当效微忠孰敢息晷刻吾道岂无补宪度亦有式民风转移间要在尽悃愊岂徒慰凋疲庶将别淑慝追踪古闻人上以报皇德
谢吴景文送菊
寒雨鸣枯林萧条数间屋何人唤开门送我一枝菊从知主意深远慰客怀独修茎挺数尺大花着五六鹅毛发氄黄翠羽攅生緑忽见隐士?顿洗凡子俗缥甆傍几案彻夜散幽馥我家东篱边短藂自如簇金钱杂琐碎采之动盈掬虽非人力巧亦异衆眼肉于今不得见寒暑再往复感慨成悲歌徘徊寄遐瞩安得吴江水尽变作醽醁醉酣把长劔天地眇一粟
杂体八首
卧病荒江上忧心何忡忡亲友久不见况此风雨中沙草生满路庭菊亦成丛荏苒芳春节栖迟孤客踪有酒且尽醉吾道岂终穷
又
种蔬屋西头露叶日已深叶深自可摘慎勿伤其心伤心且当慎况乃衆暴侵岂不念君子憔悴将安任葵藿倾太阳蕙兰托中林此物虽至微庶可嫓德音
又
看月当看缺月缺终须圆赏花莫待开花开落还先静观万物理可以全吾天东隣侈漫舞西家沸繁弦欢燕犹未终飘忽如浮烟宣尼陈蔡间伯夷首阳巅斯人虽已矣清风万古传
又
道傍百草芽春至生渐繁采之多可茹亦足供盘飱岂无粱肉馈野性非所存陶令晚辞秩袁安深闭门古道真可尚薄俗难与论
又
千金不为恩一语终感德所以古来士慷慨重相得睠兹义利间谁能有真识张仪漫连衡郦生空伏轼鲁连不帝秦高论抗六国遂令千载下抚卷长太息
又
知黑故守白乃为白所汚弃利将求名反为名所误是非既不真荣辱安所遇顾兹朝暮间何异狙公赋达人本大观世事皆细故饥餐松下苓渴饮花上露且从海翁游忘机有鸥鹭
又
疏林收霁霭方池涵密阴坐深清昼冷余花散鸣禽缄情何所寄抚我緑绮琴世无锺子期谁复能知音曲终一长叹悠悠千载心
又
偃息北窗下好风从南来开窗延好风怀抱忽为开人生如逆旅造物同婴孩小知鬭蜗角营营真可哀是非何足论客至且衔盃
天台林氏山斋四咏
南山有白石石烂春迟迟驱牛上山去牛饱随所之耕种赖尔力牧养须及时短衣不掩骭吾生竟何为唐虞世云远安得还雍熙
右饭牛山房
天台赤城山平地起千尺出海烂红云垂天立苍壁神光烛宇宙晃朗昼相射僊人居其上尘世邈难识与子试往观会使身生翼
右百丈岩
飞龙上青天忽听山石裂怒驱万壑雷散作半空雪脱巾弄潺湲展席映澄澈毛髪为森立尽洗人间热浩歌下山去日莫风烈烈
右瀑布泉
何人吹凤凰惊起万竿玉长风自天来湘波荡晴渌停杯狎闲鸥倚杖招黄鹄俯仰宇宙间沧海渺一粟振衣聆凤吹冉冉秋云绿
右琅玕谷
送刘子还江右
晨飈起庭柯落叶当阶积流光儵云变感此远行客远行归无期况与亲友隔潜鱼无纵鳞倦鸟思敛翼物理且如此人事徒役役徘徊激中肠衣上霜露白
秋夜和韩与玉
斋居在城西庭户颇幽敞凉风起高树落叶时时响境静人少来理悟心自赏方忻结同盟慎勿成独往
偕郦萧梅竹行
山居属多暇数友乐幽寻积雨弄新霁浮云澹微阴青松架絶壑萧然洒尘襟论心忘远道竚目渺寒林行行撷秋芳浊酒时复斟明发重分携茆山白云深
题朱泽民所作段吉父应奉别业图
远山何盘桓近壠亦连属潜飈薄阴崖鲜云荡阳谷飞楼表层颠石梁跨县瀑参差衆树丹夭矫双松緑谁与契佳宾雅会谐所欲临流引霞觞拂石罗野?开图对华轩聊以慰贞独
春日宴兰亭分韵得王字
阴云翳岩谷野水漫池塘倏焉变新霁百物生辉光散策柳风媚浣衣兰渚芗嘉会侈华簪列坐催流觞鸣禽亦有意睍睆如笙簧悠悠千载间孰继谢与王光阴亦何速聚散安可常及时不欢乐白髪徒慨忼
刘平川盘谷图
崇邱上迢嶤絶壑下深曲繄谁发天巧水墨写盘谷荒蹊遶层巅修薄翳空麓息阴动清兴凭危引遐瞩鲜飈度长林冉冉云相逐晨樵入荟蔚夕钓得涟緑方春薇蕨生及秋禾黍熟低回情乍舒展玩景逾缛我思古人心雅旷良所欲终期驾鸿蒙万里一黄鹄
天门山为杨梓人待制赋
天门十六峰气势凌祝融玉壶昼飞雪丹穴夏生风壁转六龙影关当九虎雄还应叫阊阖白日照精忠
兰臯雅集
弭节兰江渚散策嘉树林良俦亦以集式慰离索心列坐引疏酌蹔欢契冲襟风清暑气薄日落潭水深高荫多鸣蜩时时曳余音岂无缱绻意淹留畏官箴烟尘庶可息吾将遂投簪
烂柯山分韵得之字
严城啓晨钥夙驾践所之华日动光彩冠盖盛威仪扬镳度广野缓策缘清池长林带崇冈密树何参差逶迤石梁起夭矫崖洞垂青霞结悬虹白日生凉吹僊人杳莫攀残棋委台基坐看星斗出敛襟遂忘疲
赵敬德聚星楼
连山峙华鄂芳州亦回翔雄城直须女流止下相当曾构逼纬象仰视何低昂济济列僊儒冠盖纷颉颃左曳飞霞裾右佩明月璫瑶席荡神采绮疏动芳芗周旋中规矩顾盼生辉光良俦岂偶集允为时所望
王中甫桃花鸂?图
朱桃春昼妍緑竹晚色净双禽落清池爱羽时弄影伊谁误天巧丽采赋姝靓开图对华尊式慰今夕永
玩斋集卷一

[book_title]卷二
钦定四库全书
玩斋集卷二　　　　　　元　贡师泰　撰七言古诗
题伊尹耕莘图
碧海昼沸白日沦禹鼎欲徙汤网仁长绳短箠行蹩驱牛独耕莘野雪有时仰面一长吁青天漫漫风烈烈身居畎亩尧舜心忍看民生堕昏沈乾坤阖辟系出处幡然起作商家霖先农有诗亦有谱後世南阳咏梁父
段节妇吟
河可塞山可移志不可夺义不可亏妾为段家妇年纪方及笄上堂奉翁姑入室擕两儿儿死夫亦死此生将何为昔如双鸳鸯今日为孤雌昔如三春花今日成枯枝寒风吹短发明月照空帷百年在世能几时父兮母兮不我知青天在上将谁欺
金谿县葛烈女庙
金谿庙前草离离金谿庙中两女儿青山犹似旧时色流水不尽行人悲翠翘珠珥垂孔雀庙门深锁藤华落灵风萧飒半空来髣髴音容启珠箔忆昔里中初赋银银赋日急家日贫父身搒掠痛欲絶女心愤结何由伸鬼狐夜号天漆黑大冶腾腾火光烈可怜踊跃双蛾眉变作兼金白如雪君不见缇萦上书更肉刑木兰远赴可汗兵固知才略过男子不如孝女英烈能捐生又不见湘妃江边泪斑竹韩凭冢上连理木固知精诚可相召不如孝女感化独神速赤龙并驾参婵姢万古日月悬中天人生虽死名不死吁嗟丈夫应愧尔
送国子张教授
九乌弹羽鳌断足六龙飞光昼相逐何人造书泄机巧夜夜天隂闻鬼哭岐山凤远科斗空弋鸟殳虫渐湮伏太史方垂鼎足金丞相已变钗头玉下邽拘囚死复生三千晚奏云阳狱自从毛锥擅楷法今古纷纷踵遗躅天生真人起北方吏遣浮图出身毒六书垂世尽谐声八体弥文贵句曲黄锺大吕徒恊和鉄画银钩谩摹録大音直与造化同隂翕阳舒验疏数先生典教元非轻直使昌言被殊俗归来系马在堂堦莫厌微官就羁束人生得志亦有时万里晴天竚黄鹄
黄河行
黄河水水阔无边深无底其来不知几万里或云崑仑之山出西纪元气融结自兹始地维崩兮天柱折於是横奔逆激日夜流不已九功歌成四载止黄熊化作苍龙尾双?凿断海门开两鄂崭崭尚中峙盘涡荡激回湍冲射悬崕飞沙断崕决石瞬息而争靡洪涛巨浪相喧豗怒声不住从天来初如两军战方合飞礟忽下坚壁摧又如丰隆起行雨鞭笞鉄骑驱奔雷半空澎湃落银屋势连渤澥吞淮渎天吴九首兮魌魋独足潜潭雨过老蛟吟明月夜照鮹人哭扁舟侧挂帆一幅满耳萧萧鸟飞速徐邳千里半日程转盼青山小如粟吁嗟雄哉其水一石其泥数斗滔滔汨汨兮同宇宙之悠久泛中流以击楫兮召羣僊而挥手好风兮东来酹河伯兮盃酒
题高丽李衆甫员外稼
三韩山前春草緑柘枝连村桑满谷大牛饭罢濈双角小犊跳梁野如鹿夜来东原雨新足九扈向人催布谷画省郎官朱两毂归佐明王理藩服土膏初起如雪沃浅种深耕贵匀熟岂独勤身化殊俗要使扶余皆菽粟新亭翼翼沧海滨手持酒肉亲抚循鸣筝击鼓更吹豳大田多黍高过人车载辇负声辚辚瓯娄汗邪错杂陈露处有积居有囷郁金煮酒煮已醇葵羮香饭调酸辛句骊唱歌田畯神我有炰炙供嘉宾醉来欹帽更迭舞韩娥拍手山月吐
为郭宗道祭酒题韩滉移居图
田夫生长田间住辛苦移家向何处老牛带犊驴引驹妇姑骑过前村去牵衣裹儿囊在肩瓠壶瓦缶县蒲鞯一童鬅鬙随左右两髯伛偻相後先新来茆屋徒四壁东邻西邻不相识种田未了主家租又恐官司着差役唐朝宰相韩晋公念尔流离多困穷当时落笔岂无意正欲廊庙知民风愿得转徙安居室周公亦曾作无逸分题得芜湖月送宋显夫赴山南佥宪
芜湖月碧天无风江似雪与君迢逓行相随一似都门别时节扬州覔得卖盐船夜来泊向蟂矶边矶边潮平人语静但见一镜当空悬君心明白有如此光照荆州几千里郡曹隔岸俟新官识得绣衣前御史山南父老来劝酒前日清光还在手
分题得姑苏台送吴元振赴江浙省左丞
姑苏城外江水緑姑苏台是吴王筑吴王燕罢越王来舘娃夜冷宫门开落花飞去春无迹江边却起姑苏驿马头旌节何皇皇候吏传呼谒道旁孤山梅白堤柳黄相君入坐中书堂
为绍兴虎儿治中题画鱼
大鱼跳波长数尺三十六鳞如列戟江湖淡荡起烟云宇宙苍茫变朝夕子英方骑一角苍琴高忽跨双尾赤中堂展玩风骤起犹恐神光化空碧
雪後会饮瑞应宫
蓬莱僊人厌烦热扫尽炎埃为玉屑乾坤滉瀁寂无声宇宙馍糊气方结初裁六出学春娇渐叠重花妬霜烈隂风忽起势欲搅冷日全遮冻才彻千门落絮乱栖鸦万树梨花噤啼鴂穿帘入幕自纎妍积户堆?更澄澈时从壁隙印尖斜还向庭隅补亏缺篆文一一寄鹅羣缟带双双绕车辙重湖翻卷浪崔嵬旷野平堆山嵲高屋风吹尽日寒中堂月照通宵洁珊瑚色变琪树开琅玕光射琼芽茁薄如铺簟厚如茵圜者为环断者玦亭台蝶化乱翩翻巗洞狮成争噬囓党家金帐谩麄豪王子扁舟正奇絶始疑瑶池会王母羽盖云軿拥旌节又疑广寒会羣姝徧舞霓裳乐将阕幕中武君真可人载酒满船邀我别东蒙道士号疏放头戴七星衣似鉄昨朝呼我山上饮错认梅花醉中折今晨又请出西门有似生驹脱羁绁龙团旋试坐盘桓鹤氅轻披行蹩须臾烛龙飞太空万家冰柱悬玲珑愿将和气先贫穷为歌豳雅祈年丰
寄聂高空隐居
旴江之水深且清朝流莫流绕旴城城头多青山罗列如旗旌高空先生澹无营有园数亩屋数楹前当闤闠後林麓不种桃花种松竹竹高十丈松百围还来照我轩窗緑先生黑发今白头坐阅七十春与秋架上书可观床头酒可篘或巾车兮远迈或散策兮近游麻姑坛前莲变色华子冈头月如玦朝来两僊人为我留秘诀石室探青霞砂床拾红雪长生大道无他求要知富贵如云浮千锺粟万户侯飘忽真成水上沤凤凰不来黄鹤举只今谁与先生侣旴江江上一钓丝好共闲鸥作宾主
题山水图
前山後山云乱起山脚入溪清见底溪南更有山外山散如浮尘聚如米老枫枯栎叶纷纷下有人家深闭门钓丝欲收风浪急却回双艇来篱根老翁曳杖行伛偻一童负樵一童斧笔端意度尽神妙卷里衣冠自淳古商周寂寞经几秦後来莘渭宁无人茫茫耕钓去不已武陵竟隔桃花春
题江隂丘文中山水图
老龙渴饮池中墨飞上半天成崱屴云烟着地凝不开白昼神驱太隂黑笔端巧夺造化功咫尺峰峦千万重长林似洒枫叶雨虚亭不动松花风隔江更有山无数江上扁舟才半渡他年白髪许重来为君别写容城赋
题太医宋居仁万竹轩
文江江上万竿竹日莫天寒森似玉僊人竹间结茅屋窻户萧萧护深緑天风忽卷篔簹谷坐看琅玕怒相触苍龙起舞青鸾宿髣髴云霄度僊曲山中伊谁伴幽独此君何人真不俗杖策东林复西麓千载风流一时足黄金鼎炼丹砂熟白玉壶悬湛琼醁野鹿衔芝虎收谷长松吹花落棋局便当乞取长生籙月下吹箫弄□渌
子虚道人歌
吾闻涉海有蓬莱登陆有天台攅峰与絶壁万仭高崔嵬翠屏白石挂飞瀑赤城丹霞驻空谷子虚道人位其麓流水桃花绕茅屋问之不笑亦不言却向青云借黄鹄黄鹄兮无迹青云兮何极崇真宫中昼日寒一瓢作宇仅容膝吁嗟兮子虚抱道兮不居呼牛应牛马应马谓僊非僊儒非儒不骑任公之碧驴不跨东海之生驹不学汝南市上悬一壶又不学叶令朔望飞双鳬紫丸入口百病苏邯郸枉记石室书迩来年六十头发点漆黑形轻类飊举骨瘦如鹤立腰纒一百钱即去买酒吃醉醒撑目忽大叫海天漫漫山月碧许由巢父呼不得江南春水白鸥飞六幅新蒲向日归
书河上成安驿
扁舟落日成安驿驿前危樯密如篑?高浪急不得前争先进寸复退尺须臾缆定心稍安独据胡床坐深夕水边灯影正晶荧陌上铃声还络绎才听打鼓接官船又见驱车送行客揽衣近前试问谁往来一日多数百中原征需苦繁剧江南转输严督责况今使者类狼贪水陆鲜肥随口索致令编户疲差役生计萧条徒四壁已将弱女纳官钱更遣中男补丁额曩时河上几人家今日飘零竟无迹请君置此勿复言言罢空令愁思积几点残星散空碧船头别我东芴白
题太师赠长学士墨竹
墨池飞出双凤凰青霞碧云摇日光九重阿阁几千尺如听羽节飞锵锵集贤学士瀛洲客朝回拾得连城璧便思手把钓鱼竿万里江南秋水碧
题陈仲明所藏双松图
六丁驱雷山石裂乖龙角鬬双屈鉄太隂忽闪鳞中开墨池翻溅吴江雪阿谁挽之茅屋东万里不断笙竽风天台石桥俱谩尔坐中别有蓬莱宫
次赤城驿
老夫辞家今一月马上行行过各节山空野旷风栗烈木皮三尺吹欲裂貂帽狐裘冷如鉄痴云作雪还未雪自是天公念驽劣上高下高随小驖裹辔哦诗亦清絶人生何苦事羁绁候吏来迎稍罗列入门登堂火微爇须臾冻解通身热
过浦城
浦城三百六十滩滩滩巨石鸣飞湍四山欲雨风乱起霆驱雪迸驽昼寒青竹缚篷白木榜侧坐敧眠任摇荡潭深墨黑蟠蛟螭壮士犹然慑精爽老夫平生疏且愚安得涉险同坦途形如健鹘胆如虎此心只与青天孚腾波宝劒今在不夜夜光芒烛牛斗
题杨元初理问送行诗卷
玉堂学士关西杨当时长策动四方九鼎一笔丝纶光星斗错落成文章白首作史夸三长书成石室金匮藏翩然拂袖辞帝旁十年归卧衡与湘妖狐黠鼠争陆梁芒角煌煌横搀枪阿玄昔日焚香囊只今马上能挽强虎皮裁鞍骑驌驦龙泉之劒百宝装万夫披靡同驱羊既佐大将平武昌鏖杀袁贼走浔阳旌旗蔽日浮艅艎大江东下孰敢当耀兵桐汭势愈张吴兴嘉禾稍聚粮短衣一噪还钱唐军门捷书报天子辽海云帆日千里宫墙驰道平似砥披图画奏天顔喜左辖之功近无比赐以裘马及弓矢锦袍文犀靸珠履凉州葡萄甘且美幕中元初名最韪黄金横带官作理海若率职波不起百艘南还疾如驶吴山越山青靡靡大开中书听宣旨十万甲兵齐拜跪樵牛作炙脍頳鲤一时光耀盛百礼玉堂僊人元不死吁嗟画图何所似麟阁云台有如此
题二马图
铁喙騧连钱骢何年坠影江水中蒲梢西来八尺龙天闲十二为尔空五花云锦吹东风
杨白花
杨白花无定止昨日宫中飞今朝渡江水江水茫茫千万里绵轻雪薄春旖旎把臂踏歌歌未已石头城边风乱起杨白花无定止
题上虞谢元公春晖堂
东海有母母有儿万口一出称孝慈儿在襁褓寒且饥母虽不言心自知儿大读书又读诗赠以长劒远从师十年走客江水湄气吞云梦八九之星斗错落文章奇神驹如龙来月支真珠作辔金作羁追风掣电不受骑便欲一蹴超天池天池瑶草净如拭移得灵根种堂北阿母升堂日五色照见舞衣华翠织寸心有限恩无极浩荡春晖谁报得玉桃上寿儿侍侧儿当作官五鼎食白发如斯应载黑此时方知教儿力文昌星高辉南国
学圃吟
江边乞地学种蔬周遭步量弓百余十日去耕十日锄耕锄未毕仆已痡东家倩人不受呼西家倩人纳官租菜苗虫食且半枯昨朝许有今朝无出门抱瓮空踌躇南邻老圃笑我迂共倚大树立须臾手把一卷神农书口称此事焉可诬治土贵熟瓮贵腴三犂两耜工力俱燥湿得所避亢淤由不辟确坚已觕深畦浅垄画成区四分井字旁通渠浏浏野水翻渴乌然後种艺皆荣敷寒暑按节顺弗踰风和日媚雨露濡水菘山芥菠?苽韭黄薤白?蔱苏緑葵青藿华覩姝藻荇芹茆苹蘩芜瓜瓞茭藕苔笋蒲蔓菁芦菔连根株牡丹芍药萼重趺茄房豆荚悬瓠壶紫姜红蓼郁雕胡玉延蹲?巧相扶皮毛脱迸明月珠长颈短脰腻理肤冰浆雪液如凝酥翠鳞银甲虬髯须魁首肥顔施丹朱琅玕琥珀钩珊瑚鑱劚摘掇视密疏多盈筐箱少盈裾削剥淹渍役膳奴甘膬鱻微芗味殊主奠翼翼宾于于熟可羮芼生可咀适口絶胜羞僊?子欲学圃不早图只今後时将何如列鼎肉食称鄙夫炰脍日厌荤与鱼请子置之勿次且褒衣博带归尔儒吾计子食当晨晡家园自足供所需余嗤翁言亦何愚翁实勤苦少暇娯白须黑面形瘠癯暵即胼胝汗辘轳涝即腰胫没垢污矧兹恶□与苦荼加以臭蒜杂秽荽邪蒿浊苋兼滑榆多食呕泄神志瘉得失往往如瑕瑜西伯爱歜垂圣谟太官专服国以墟曾晢嗜枣宣尼徒亦有请学讥樊须孤竹采薇终饿殂屈到好芰竟离居元亮隐菊多令誉诸葛元修名岂虚陶家虀瓮庾家葅黄金不聘苏东湖是非荣辱理不渝世间万物皆乘除翁言固辨亦过谀邻家有酒且共沽醉酣仰面一长吁忽见黄鹄翔天衢
当涂李伯羽母夫人贞节诗
碧天夜落星如雪甲士长弓射孤月孤月照孤城千钧悬一发娉婷女儿方及笄誓将死节愧当时颈血不汚春花枝夫家桑梓青隂垂生子伯仲好羽仪旨山之名天下知谁其作铭吴太史蛟龙笔底烟云紫古来贤母有如此
秦邮露筋庙
飞蚊撇天连白草落日荒原泣姑嫂嫂留旁舍姑独行花顔夜委长淮道乱声皷趐腹正饥利觜?肤血方饱妾行岂不念辛苦死重如山生似羽欲识当年一寸心庙前老树啼春雨
吴中曲送杨伯几南游
鲤鱼风起波纹緑枯葭折蘤啼寒玉榜声催晓渡江心蓦听吴娃旧时曲杨郎年少轻别离三尺光芒练带垂虎邱山头候月出灵岩洞口看云飞梅花雪点身上衣慈母倚门听马归
送左祥卿之香山县尹
九星排玉双门开抱旗石皷青嵬嵬帝子城头跨龙去僊人海上骑羊来禺南燕北天万里五月河边青雀起鸊鹈膏暖射晴虹海月光寒烱明水宓子琴中化易成吟得新诗字字清马立阶前待衙退刺桐花里鹧鸪鸣
送王士凤之龙泉县北乡巡检
豹囊弢弓鸣镝悬白玉为玦钩重弦双鱼倒勒跃如电山人争识将军面将军传令出白斜桴皷无声衆不譁前村草长黄犊饱四封寂寂多桑麻三年最书还北向当日贤侯在天上腰间宝劒重提携新恩却赐龙泉归
送刁万户奏事回蜀
肉鬃骄马来青城朱英画戟拥朝京溪子二石霜月盈鱼肠三尺秋水横九门洞开论五兵却赐龙章归柳营雄威才发貔虎腾猛气已使豺狼惊杏花春雨别行旌两玉舟深猩血盛太白连云万里程夕阳到处听鹃声
送泾王府蒲司马西还
重弓满引鸣镝和翻身跃马渡长河日高射猎王半醉军中司马功最多白狼西来献天子腰间玉龙鳞甲紫宝书缄奏动宸京黄封御酒贶边庭弦蒲汭鞠几千里芳草萋萋春似水鸟声山色不胜情枚生作赋才【阙】比
送郑伴读归省山东
緑烟晓发扶光迟画桥鸣鸦度低枝郎君恰恰燕山归僊人笑迎儿女随手携松杖高过眉双舟满江堂上巵五色戏着囊中衣香雪飘飘吐盘螭风吹雨脚沸朱丝黄花醉饮秋正宜况今太平天子时
送张介臣伴读归省济南
白天迷蒙日脚消雪花散乱风飘萧重裘着体如压鉄呼酒不来寒正骄东风疋马去千里仰视王屋当云霄到家方慰母心喜入门更听儿啼娇华灯夜照舞衣热髣髴鸣凤和笙箫暗黄着柳垂长条虎闱春信趣还鏕一林迟子城南桥
友人赴陕西作县
角声吹起满城雪北风萧萧嘶小驖银瓶细溜蒲萄热三叠歌残人欲别长安西去山嵯峨野旷春浓诗思多县深花拂琴丝和小吏呼筹衙又过莫忘都门送时节杨柳枝寒不堪折
挽陈尧
草庐吴先生门人也有俊才卒年十八其妻亦痛哭而絶
垂舟沃酒鱼口热小袖莱衣双凤结春归白玉不禁寒雪兔西沈半山缺望夫化去孤石烈死与韩凭誓同穴鬼狐寒食上新邱隂风自扫梨花雪
上元送别
越王城中灯火明郎君早发越王城春酒一壶歌一曲杨柳风吹波面緑
关山月送殷文学还浙西
白波汹涌风初起緑烟渐堕冰壶里林鸟沙鸥寒不栖万顷玻瓈浮如水揽衣推户仰视天一寸乡心几千里仆夫在门严戒程宵人呼筹催罢更街头萧萧马初过城中商角鷄乱鸣嗟哉我亦天涯客握手欲别难为情遥怜後夜相思处枫叶沧江一舡轻
归彦温赴河西亷使
贺兰山前河水西金沙路平香草齐綉衣玉节往问俗骢马顾影时骄嘶当年长身多意气拔劒歌呼人半醉只今太平七十年尽把英豪化仁义甘州枸杞红玉重凉州葡萄酱满瓮九重有诏趣还朝莫惜駞囊少分送
玩斋集卷二

[book_title]卷三
钦定四库全书
玩斋集卷三　　　　　　元　贡师泰　撰五言律诗
冬至
子月先三正初阳动六虚气从温室候云向晓台书自许心犹壮谁嗤髪已疎乾坤万里客何计乐樵渔
太平三山值风
天堑东南地长江日夜流大风吹水立骤雨挟山浮浩荡掀黄鹄欹倾舞白鸥莫怜舟似叶此亦壮哉游
芜湖
昨日何处别今朝此地留青山逼?起白水满江流雨隐巡盐皷风腥挂网舟何时歌欵乃同买緑簔游
游麻姑万松庵
秋日访招提云深处处迷殿门松影直庭槛药苗齐接竹通流水编篱护野畦道人偏爱客留得树头梨
又
积雨变秋思清游惬道心过桥分履迹问寺逐钟音红堕鸟争果緑深鱼占隂何当脱尘鞅重此契幽寻
赠方外闲人
白日青天外壶中别有春江湖万里客宇宙一闲人采药云归袖看花月满身何时重会面醉拂布袍尘
游江隂君山
孤嶂临沧海千山涌大江远帆归市独高塔倒波双鸥鹭争洲溆蛟龙怒石矼壮游心未已飞雨洒楼窻
游浒墅龙华寺
偶到龙华寺因同半日留禅林将结夏客路尚如秋衆树緑偏静一花红更幽最怜高?柳容易系行舟
游虎邱
海上地偏胜吴中山更奇画图云汹涌冠佩石参差花落谈经坐苔封试劒池倚阑烟水阔千载一?夷
听雨堂为周叔量赋
听雨高堂上君家好弟兄树深催暮色竹密助秋声列坐情方适连床梦屡惊却怜江海阔鸿鴈每孤征
题韩与玉所藏春山行旅图
乾坤春浩荡江海日舒徐孤客千山骑双童一箧书桃花溪口渡松叶岭头居何日西湖上从君晚结庐
台州寄杨子秀
路转千峰合溪通一带斜饭炊黄渡雪酒染赤城霞未访僊人宅先寻博士家近闻归隐处尽种碧桃花
兴化湄洲岛祠天妃还
清朝严典礼宣阁遣词臣衣带天边雪花逢海上春稍能更祀事亦足慰疲民万里行方远朝来更问津
又
夜宿吴山上朝行莆海东地偏元少雪天阔自多风不见波涛险宁知造化功百年神女庙长护海霞红
题程以文竹雨山房
山人爱种竹竹高上云端屋近琅玕润林深翡翠寒好栽鸣凤管莫截钓鱼竿白髪相邻处时时一问安
又
天上春雷起山中夜雨过林声遥带瀑池影净生波对坐此君独迎门稚子多何时深翠里击节共长哦
梁山泺
凉雨忽飞过湿云犹涌来渚花红阵阵汀树緑堆堆一鹤搏空起双鳬触浪开梁山非旧俗禾黍满高台
东昌次孟景章韵
溪滑鱼苔浅沙柔马蔺长一鸥当水浴双燕背人翔客路频看月征帆尚带霜湾湾见花柳回首重思乡
送陈子敬赴南昌尉
送君南作尉黄绶去翩翩县倚边江郡花迎上水船自怜官主印人喜吏如僊定见双鸂?飞来御史前
送国子伴读张德贞归湖南
蓟北湖南路孤舟万里程晴天黄鹄健春水白鸥轻芳草归时恨闲花别後情定知袍笏贵不似彩衣荣
南城监试和同院张进远韵
清朝隆礼治僊馆荣贤良冠冕山河大文章日月光九关严虎豹千仞下鸾凰此日桥门盛何论汉与唐
送李盘野
秋水芙蓉?孤帆天上归青山四面起白雁数行飞里父供新酿家人澣旧衣封侯定何事且理钓鱼矶
题刘子明西云亭
野树偏宜晚江花欲变秋幌明霞散绮帘暗月沈钩解补青山阙还生白发愁何时作霖雨却共水东流
送国子生哲德明归淮西觐省
落日青山外西风白雁边几人同饮酒一客自开船江蟹经霜美淮鱼出水鲜遥知到家日白髪语灯前
送华以愚南归
禁城秋雨後柰此薄寒何江上书来少吴中客去多莫帆依橘柚晨爨就蒲荷遥想归荣处乡人日醉过分题得获麟堆送李伯贞亷使往山东
正朔周王纪春秋鲁国书瑞图齐凤鸟麟趾应关雎絶笔怀西狩扬镳过旧墟泰山青万古相对一踌躇
送偰元鲁应奉代祠海岳
天子临丹扆祠官侍玉除香从中禁出祝遣北门书海若通方贡山灵候使车青春随处好六辔且徐徐
送蒙古彭教授往高州
万里高州路怜君此日行藤隂频驻马榕叶乱啼鸎人到乌蛮异官同博士清定知江海上殊俗尽谐声
居庸关观新寺
渡水复渡水上山重上山黄金铸菩萨白玉冻潺湲数骑朝还驿千夫夜守关帝城行欲近喜色动衰顔
将干岭
絶顶低高斗重关壮北门陇云浮地白谷水带泥浑宇宙神功大山河帝业尊小臣叨载笔华髪感深恩
赤城
山近云连驿沙虚雪拥村瓠壶县谷种土锉爨柴根冻雀来依幔晨鷄立傍门客中甘澹泊不必问盘飱
题黄观澜卷
碧天看不尽沧海去无边气涌风雷动光涵日月县奇文方浩瀚余景尚漪涟好种珊瑚树他年系钓船
送赵宗吉赴河间太守
阙下声名旧河间治化新一麾方到日五马已行春报最寛明主缄书慰老亲何时凤池上重与掌丝纶
题雪轩
白天隂欲合冷日景微遮风劲将飘絮春娇且弄花照窻冰柱直印几玉文斜试听吾伊处山南有几家
圆修寺雨後书怀三首
长风动高树踈雨落空庭傍几香烟白开帘树色青病躯便倚杖老眼倦繙经为问新来雁何时过敬亭
又
晨起坐堂上白发乱如丝野鼠衔梨果山禽绕竹枝寸心甘自许多病竟谁知赖有溪南友时时慰渇饥
又
开窻对修竹日莫更深寒感慨情偏极栖迟泪不乾酒醒惊络绎衣薄怯阑干烽火何时息余生得少安
和前韵
病多疏白堕心静熟黄庭日莫藤萝暗天寒橘柚青蜗涎缘画壁蛛网缀函经睡起成长叹浮生一草亭
又
眼花风瑟瑟心绪雨丝丝狡兔成三窟鹪鹩寄一枝青云惭故友白发感新知最好南山石相看可乐饥
又
日移棋局晚山落酒盃寒栏蝶穿花湿窻禽饮砚乾梦魂空宛句音问阻长干多病文园客秋来强自安
春晚书怀
东吴丧乱後消息竟何如日望平安信空传报捷书壮心徒感激老泪独欷歔坐对垂杨晚行人江上疎
又
江黑雨将至水高潮正来花随两?别鸥逐片帆开世治逢多难吾生愧不才飘零添白髪见者莫惊猜
寄静庵上人
细雨桐花晚微风麦气秋王符偏好学宋玉不胜愁世事同蕉鹿人心类棘猴何时虎溪上还共远公游
忆侄景
相望亦何远梦中频见之干戈连数岁书问动经时寂寞扬雄赋飘零杜甫诗江东春树绿偏重阿咸思
又
自汝南台去栖迟两见春皷鼙江上月烽火海边尘衰病全非昔传闻总不真近知更大将旗帜一时新
忆吴会草堂芭蕉寄汪仲恭
别後芭蕉树青青定长成月移窻上影雨送枕边声爱惜烦吾友飘零愧此生更需花实大同饮露华清
和马仲臯立秋韵
酒尽青山莫书从白雁过长风断疎雨缺月挂明河故国逢人少新秋到客多不知沧海上何日罢干戈
又
一向城东住荒凉客少过疾雷时送雨陋巷忽成河自许丹心在谁嗤白发多平生二三策可是胜横戈
题朱质夫东埜草堂
幽人海昌住草屋向村墟击竹频呼鹤分泉谩种鱼梨花春巷冷榆叶夜窻虚细雨篝灯火匡床正读书
题奥屯秋江墨蹟
沧江渺何许岁晚正愁予密谏囊无槀闲吟卷有书青天来鸑鷟秋水照芙蕖风致今谁似令人忆使车
赠李可度
当年丞相掾孤劒泊天涯白日悬心事青春老鬓华定怜鸿有路终愧燕无家志士须闻道人情付落花
赴京道中
风雨新河口孤舟此日行送多亲友义别见弟兄情路识春山熟洲迷雪水生临岐重回首一雁起江城
茅市简友人
顾我行方远怜君意倍亲雪篷依渡口雨笠待河滨酒熟还留饮诗成不厌贫相期重下马花柳隔年春
赠张士方
昔年东海上曾共綉衣行小吏衔寃久分司用法平江沙清可数海月晦还生隂德今谁似于公有令名
以拄杖赠程以文先生
海上桄榔树殷勤举一枝功能扶正直力可济颠危文玉肤生润玄犀质换奇何时同野服江海远相期
茂上人古木图
老龙起听法蜕骨在空山云迥青天濶风来白日闲曲身虽偃蹇直气自孱顔株坐谁偏似禅归昼掩关
鵰窝驿
鵰鹗入云去空岩遗旧窝冷烟迎日少晴雪背隂多扰扰羣乌集萧萧数骑过此时孤舘客归思竟何如
洪栈驿
万壑从东下羣峰向北围牛车絙水去驴驮负薪归隙日斜窥户尖风直透衣羇怀正无赖一鹗向南飞
王元吉萝月山房
每爱城南宅空庭坐夜分隂垂青袅袅光漏白纷纷卷幔飘花雪开尊度碧云何时搴薜荔猿鹤与同羣
毅上人蒲室
上人蒲作室絶似睦州禅父母今谁养弟兄惟汝贤斋房连紫竹佛座拥红莲明日长芦去春江正拍天
许光远先世读书楼
高楼当海上有客正看书门对千峰暝阑回万象虚榜声飞宿鸟灯影避潜鱼留得题诗在诸孙更卜居
会稽韩道士沧洲
风雨四山至空江生早寒白鸥秋水上黄鹄暮云端杜若人移棹蓬莱客倚阑何时分一曲同把钓鱼竿
玩斋集卷三

[book_title]卷四
<集部,别集类,金至元,玩斋集>
钦定四库全书
玩斋集卷四　　　　　　元　贡师泰　撰七言律诗
和石田马学士殿试後韵
丁卯岁学士与先君同为读卷官在院倡和甚多此则放榜後所作韵也
春风驰道入宫墙青锁深沈引夕郎草染緑波生太液花扶红日上披香声名已重千金璧恩宠方隆七宝牀治世斯文今极盛九天星斗自成章
送贾有恒赴潞城县令
上党人参五叶齐郎君今日马行西满溪蓝水鱼初上绕县青山鸎乱啼小吏报筹衙欲退长官封印手还题洛阳自古多才思好赋新诗写赫蹏
送陈太祝使江浙收礼器乐书二首
天子齐明奉宗庙容台只饬备仪章云雷出地雕彞鼎日月悬天画衮裳驿骑昼停山木?船窻风度水花凉过家莫醉红楼月上国回鸾欲禘尝
六月楼船泛御河太平乐谱自编摩凤鸣嶰谷曾吹律马出蒲梢更作歌古尺要将诸部定新声还用四清和器成早入神庭奏人颂明时瑞应多
寿库库子山学士
上林春满树苍苍别殿新颁外国香龙虎风云依日驭斗牛河汉列天章瀛洲勅赐黄金榜学士名高白玉堂千载太平今有在文昌高映紫微光
崇真宫醮罢勅画吴宗师像
海日曈曨照九衢灵旌霞斾拥高居尚方勅画僊官像中使传宣学士书劒气朝寒垂白练丹光夜暖出红蕖石坛醮罢清如水犹听松隂起步虚
赠卢医
豫章卢斌好远游落魄燕台今白头酒家不识滦都尉女子乃知韩伯休天茄结实庭户晚山药作花篱落秋投老欲归寻旧隐忽骑孤鹤过扬州
画马
汉家旌节渡流沙夺得戎王铁啄騧天上白鱼秋弄影月中玄兔夜生花九图妙入将军笔八骏神空阿母家独控奚官更超絶长楸锦队谩如霞
送黎兵胡万户南还
将军仗策去安边诏下东南万里天云海旌麾趋玉帐春江皷角载楼船黎人满溜?榔水蜑户齐分牡蛎田遥想军中无一事坐驱千骑猎平川
送陶翁归豫章
秋雨初晴?稏香蟹红鱼白忆江乡十年客枕鷄声月千里归帆雁背霜入室亲朋罗酒馔上堂儿女挽衣裳逢人莫说京华事汉署今无白发郎
费秀才进所着春秋归
云满青山雪满头一生辛苦着春秋抱书不向公车献遣使须烦谒者求翁子行年当富贵虞卿终老岂穷愁玉盃繁露应非旧更请先生为校讐
送寿弘毅应奉赴兴国路经历
院门深锁落松花东接蓬莱小海斜绦蜡夜深催视草紫泥春早听宣麻凤凰池上人辞直鸿雁江南客过家幕府秋来清似水吟诗应对白鸥沙
次泗安光上人韵是日闻有供奉之除
水气朝寒生白烟寺前杨柳系吴船佛灯红映流苏座僧榻青裁海艾氊书报误叨金马召?空应愧木鱼悬定知别後相思处枫叶芦花宛句边
天寿节日大明宫朝罢口占柬张约中博士
金门珠箔转回廊文武分班有旧章花露重沾腰佩湿松风轻度鬓丝凉仗随骐骥通朝贡盃进夔龙祝寿康最喜太常张博士清标如雪照鵷行
江浙献嘉禾贺丞相朶公
玉烛金穰属化钓九农和气洽深仁灵根独占山河秀颗粒先回宇宙春天上画图方入贡江南箫鼓正迎神作书愿纪成周治惭愧无才备史臣
南城试院和张仲举博士
红烛摇光坐夜分学宫鱼钥锁重门归心已逐南湖雁壮志空惭北海鲲傍几香添霜渐冷隔帘灯过月微昏校文归向西曹日会送夔龙谒至尊
送林希元应奉赴上虞县尹
居庸雪消河水深南行赖有买舟金相如多病因能赋东野长贫为苦吟已许姓名辞凤阙更传声价到鷄林白头作县临东海谁识先生去住心
送余廷季赴海东佥宪
緑发相从白发生都门握手倍多情论交岂少新朋友对酒何如老弟兄玉节綉衣江上骑苑花宫柳日边鸎使星一夜移东海定遣文章到两京
试院和周伯温待制韵
羣僊盛集瀛洲馆丹鼎芙蓉彻夜开斗下璿魁联外府坐间珠唾落中台黄封酒醉宾筵散绦蜡纱笼佩马回礼乐光华当此日九重侧席正需才
送苏伯修侍郎赴淮东亷使
黄金台上受新恩还向长杨谒至尊行殿晓寒颁王节驿亭春暖簇朱轓青蒲叶短烟波濶黄柳枝长雪水浑别後新诗好相寄广陵冠盖接都门
送吏部郎中王可表出守棣州
别殿春深奏选归双旌新赐出王畿齐东山水开船近天上星辰听履稀竹马总来迎使节金鱼犹似挂朝衣遥知?政还车日定草封章谒紫微
题张真人父一间堂
真人骑鹤下蓬莱诏许诸孙次第来玉佩春随黄道转緑章夜并紫云开香分别殿传中使书赐名山映上台还向僊都拜家庆碧桃千树拥霞杯
送周舍人赴山南宣慰司照磨
紫衣袖窄金围重花底传呼出殿迟欲向新年开幕府还思旧日进朝仪雪寒淮水鱼方出岁晚江陵橘尚垂料得中朝尽知已重来应是不多时
送笃敬夫赴南台御史
御街初日柳梢红廌角新冠出禁中天上使华恩诏密江南民瘼奏书通九霄风送孤飞鹗万里云随一驹骢欲把真心酬圣主青松多种石台东
题四川张万户夫人贞节卷
白帝楼前巷陌深将军旌斾正沈沈玉箫声断孤鸾曲緑绮弦空别鹤吟岂是人生轻一羽要知妾死重千金春风冢上连枝树只有韩凭会此心
赠僊居散人
青山四面玉嵯峨中有山人隐薜萝细雨闲门芳草满微风深涧落花多童窥丹竈时惊鹤客写黄庭欲换鹅我亦平生爱疏散春来应许谢朝珂
送道士王仲远还江州玄妙观就柬李子威太守
羽节参差佩陆离蓬莱坊里日偏迟花边奏简双鸾至松下携琴一鹤随白日常过燕市饭青春忽动庾楼思江州太守吾知己为说年来鬓已丝
送大都路陈学録使往江浙造祭器雅乐
世祖投戈事笾豆素王宫殿在南城百年礼乐当今日一代文华寄此行潞水朝寒初过雁浙江春晚尚啼鸎还乡莫为蓴鲈迟祀典由来重两京
送吕师贤赴山北宪使
白月微沈曙色红怜君书劒别匆匆台高日望羣乌北海濶云随一鹤东俗古尚遗箕子教官清还慕伯夷风遥知六辔巡行处马上看山日日同
送东流叶县尹
江流东下县南迁一簇人烟野?边荻笋洲青鸥鸟狎杨花浪白鲚鱼鲜印来聚吏排衙皷社到随民出俸钱应是綉衣行部处拦街齐颂长官贤
寿吴宗师
帝遣真僊位上卿五城迢逓接蓬瀛云浮紫气旌幢润日射红光劒佩明池馆昼闲教鹤舞江湖岁晚结鸥盟轩辕曾访长生术应信崆峒有广成
赠毛李祥还江南
白面书生江汉客几年琴劒落京华闻鷄曾度居庸雪立马还看上苑花杨柳枝长方去国蘼芜叶短已还家遥知彩袖娯亲处酒晕微生两脸霞
送台典张子诚辟山北宪史
芙蓉幕府清如水爱子新来意气多天近乌台依执法风清黄阁听鸣珂燕山北望千峰尽辽海东回一骑过刀笔曾为汉丞相起家应不愧萧何
送安南使者黎括省之
四海光华明主德万方奔走远臣心来依北斗朝阊阖归逐南流过郁林?子酒酣歌蹋蹋刺桐花落马駸駸遥知下国郊迎日首启金函播玉音
送舒亦诚南归
芳草生庭履迹稀裳梨花落燕交飞题诗忽报客将去出户却知春已归天上云开黄鹄健江南水长白鱼肥人生最是闲中乐早晚相从赋式微
送黄子中南还
雪风吹寒春尚迟暗黄恰上杨柳枝东门立马旋沽酒南浦停舟还赋诗去路间关须约伴到家欢喜总忘疲相如自是多才思未必闲居两鬓丝
广微天师祈雪有应诗以美之
九枝镫照碧坛空龙虎旗高满殿风緑简夜深朝玉陛素幢春浅拂珠宫一天冻色星河合万里冰华陆海同明日内家应锡宴彩符争取缀钗虫
送王彬叔赴淮西宪史
黄金筑台高嵯峨抱犊怜君日日过丹凤衔书辞冀阙白鱼供酒过淮河京华远去交游少幙府新来赞画多料得声名从此起分司行处听民歌
送连子奇归隐贑州
蓟门风冷白鹅来万里孤舟一日开去路定过彭泽县到家重上郁孤台煮茶林下收黄叶佩钓矶边扫緑苔太史明朝占处士少微依旧傍三台
送马叔敬赴江西医学提举
柳花飞尽緑隂多万里归船发御河自叹官闲无客到却怜君去有谁过丹成海上收瑶草酒熟江南醉碧荷何日定将医国手为民谈笑起沈痾
送黄季亨赴永嘉松山巡检
万里船开直到门江南杨柳雪纷纷马前士卒争夸武坐上将军喜论文夜月村深宜纺绩春风海熟称耕耘旧时逸少曾游处緑水青山带夕曛
题河间荣溥孝义堂溥尝事哈克繖丞相既被罪衆皆散溥独收尸以葬後又白其寃得复封爵今溥官亦至四品云
丞相门前客如市一落陷阱烟尘空解衣哭尸壮士志吞炭报主前人风气摧青山作平地精贯白日成长虹当时富贵不复见惟有节义垂无穷
上都咱玛大燕
紫云扶日上璇题万骑来朝队仗齐织翠辔长攅孔雀镂金鞍重嵌文犀行迎御辇争先避立近天墀不敢嘶十二街头人聚看传言丞相过沙堤
?闾别殿拥僊曹宝盖沈沈御座高丹凤衔珠装騕褭玉龙蟠瓮注葡萄百年典礼威仪盛一代衣冠意气豪中使传宣卷珠箔日华偏照郁金袍
卿云弄彩日重晖一色金沙接翠微野韮露肥黄鼠出地椒风软白翎飞水精殿上开珠扇云母屏中见衮衣走马何人偏醉甚锦鞲赐得海青归
箫韶九奏南风起沙燕高低扑绣帘醽緑酒多杯迭进鹧鸪香少火重添旧分宫锦缘衣襵新赐奁珠簇帽檐日午大官供异味金盘更换水晶盐
清凉上国胜瑶池四海梯航燕一时岂谓朝廷夸盛大要同民物乐雍熙当筵受几存周礼拔劒论功识汉仪此日从官多献赋何人为诵武公诗
过柳河
野旷山寒露易霜短榆疎柳路茫茫雨来黄潦聚成海风过白沙堆作冈驿馆到时逢数骑驰车宿处错羣羊客怀政尔无聊赖忽见南飞雁一行
将干岭
病体朝来正苦寒驿程又报度将干出门莫怪山谿险到岭不知天地寛鹤背旋风欺客帽马头飞雪点征鞍此中自是神仙境何用吹笙驾玉鸾
榆林有感
老夫白发已如许山後驰驱动数年正为贫民均马政何嫌富户倍车钱人生要在心无愧物论难齐理自然欲尽微忠报明主简书深夜手重编
送上都吴学録归河东就试
驱车直渡滦河水千里青山半月程自信文章当世用人言书劒到家荣上林久已称司马宣室终须召贾生料得凤池春色满柳隂立马共听鸎
上京和周伯温御史韵
汉室论功谁最多封侯第一是萧何从知将相元无种却笑神仙亦有魔映月蠧鱼成脉望倚风飞燕避淘河凭阑欲说行藏事万里长空碧似磨
挽李千户
滦阳草色易黄昏忽报将军号令新落日青山移石垒因风白野动边尘双弓直挫三千士一劒长先五百人太史已书忠孝节伫看高塚卧麒麟
榆林道中
两行官柳夹长堤缕缕青丝拂面齐马上睡来浑似醉客中诗就却忘题一天烦暑都成雨百里平沙不作泥自笑微臣频扈从年年载笔度山溪
兴安道中
万重山後人行路五百年前古战场落日枌榆接鷄犬秋风禾黍没牛羊自逢治化跻尧舜谁论封疆过汉唐惭愧小臣无补报清时白发许徜徉
寄王鲁川推官
公庭草緑讼声稀时见双双蛱蝶飞曹吏尽随衙皷散理官独抱狱书归曾同太守行红斾更与高僧别翠微近报两台多辟荐殿前早晚赐朝衣
送胡斯文辟南台掾
凤凰台下水东流潮去潮来白石头细雨一帆人到?清风两袖客登楼幕开江上红莲日书寄山中碧树秋珍重此行多意气绣衣玉节定重游
送倪秀才从学维扬
日日南风吹水立挂帆搥皷下艂艭青山落酒蓦到?明月照书还倚窻文章少年谁第一才华近日子无双彩衣在箧须频着岁晚还时鹤过江
送孟景章赴庐州判官
先帝初开太禧院一时郎吏尽瓌奇名高阙下心如铁官到淮南鬓已丝月照寒庭空视牍云开秋兴偶成诗旧游天上多相忆早折梅花寄所思
送友人还钱唐
海门飞雪涌潮头万里乘风起壮游隔?争呼杨柳渡到家先买浙江楼才高班马非无赋世治苏张似少谋赖有玉堂知已在人生何必定封侯
送宋仁甫赴池州隂阳教授
北风吹雪路漫漫万里荆门客正寒自爱青山同博士也胜白发老长安城南欵段此时别江上芙蓉到日看我亦春来买舟去九华絶顶望扬澜
赠日者范竹友
溪流绕屋緑如苔个个琅玕手自栽劲节久宜君子号清怀近为故人开夜窻风雨惊龙起秋谷烟霞待鹤来谁似丹阳袁太守时时车骑一裵回
送吴师礼赴池州直学
大江西下九华东古殿重扉锁学宫载酒满船歌白苎题诗送客忆青枫蒲莲岁熟仓箱实鹿豕秋肥俎豆丰遥想郡斋多暇日壶觞时在翠微中
题括苍潘照磨具庆堂
十年孤客三尺劒七袠双亲万里家江上离歌催叠雪山中寿酒酌流霞登堂白发同鸠杖绕径红顔共鹿车莫羡飞丹似霜雪括苍岩畔有松花
送徐复初辟掾南台
阖闾城外望金陵千里江流一带青桃叶风生催客渡杏花雨过别邮亭黄金台上书方到采石矶边酒却醒应是纪纲多暇日緑隂清昼坐闲庭
芝庭为吴中灵子文赋
斜阑曲槛护春晴五色金花照眼明南极尾低凝瑞采东吴云近结华英封书欲跨青鸾奏上寿还随白鹿行谢氏诸郎才总俊唯应幼度最知名
送医士王安重
满天风露气苍苍十二台高桂子香白兔夜寒分玉白红莲春暖长沙床上医名就肱三折大药功成视一方海上谩传瓜五色长生元不远昌阳
赠写神镜塘上人归京口
鹤翎风动碧天凉宝月新凝百链霜水面散成千种影波心元只一轮光玉簪道士来空室金粟维摩现十方此去要观真法相却收画本过维扬
别周链师云台真馆
二十八将已僊去真馆有台名偶同白鹤千年来故国青山万叠起神宫有时采药幽涧底无事种花深谷中昨夜曾携龙虎出一坛明月满旗风
送周希元高士归庐山
万里江湖第一关波涛汹涌接庐山九华云度青天阔五老峰回白日间链药房中猿候火散花坛上鹤随班何时倚棹清溪曲一笑相从覔大还
送韩执中还钱唐
万里长江风浪多拂衣长别意如何献书贾谊非无术决策扬雄自有科羽檄定逢河上捷画船还听越中歌何时乞取闲身去共倚湖亭醉碧荷
题庐山杨宗乡思永楼
危楼百尺倚匡庐西蜀衣冠几世居对客每倾桑落酒传家犹有草玄书天寒倚柱招黄鹤日莫凭阑数白鱼万里岷峨归未得乱云飞处正愁予
新蝶
杏树生香蠧化成向人飞下不胜情寒辞薄趐犹粘粉暖溢柔须始弄晴燕舞盘中嫌露重鸎歌扇底避风轻春闺未解南华梦乞与滕王为写生
月舫为裳链师赋
老龙吹浪满江湖雪兔西飞碧落孤太乙方乘莲一叶蘂僊还倚树三珠开窻白露沾琼佩对酒寒光射玉壶万顷秋波看不尽却携灵药上玄都
送成谊叔应奉分院上京并呈谢敬德学士
太平天子重时巡首诏词林擢侍臣书载驼车随劒佩射从熊馆代丝纶片云忽送摩姑雨五月方开芍药春想得班扬才最赡龙山立马赋诗频
柬吕仲实左丞
十五年前旧供奉一官留滞越王城不因左辖输公道谁向南州进老生史学是非从笔削人才轻重在权衡甘泉奏对归来晚犹草封章献治平
送赵国瑞舍人赴泽州同知
太行云起乱山青马上风吹别酒醒试论文章惟晋国还思典礼在虞廷卖刀民化耕春雨佐印官清戴晓星回首晴霄十万里大鹏终见徙南溟
送明原道赴南丰判官
日华西转万年枝记得甘泉奏赋归佩马新迎州倅节绯鱼旧赐从臣衣诗成江驿梅花瘦酒醒山城蕨菜肥为谢南丰旧诗友白鸥春梦绕苔矶
送江西傅与砺赴广州教授
买得吴船便欲东更骑羸马别诸公文声久许江西盛诗律因归海外工人羡义阳封介子客从泰畤荐扬雄五羊城下南风起茉莉花香荔子红
彭叔舆赴尼山书院长
少年才学动仪曹旋赐朝衣换鹄袍万水东归沧海濶千厓北拱岱山高杏花坛近蒸红雪楷木林深涨碧涛珍重此行多令誉古来齐鲁出英豪
寄郡士陶公美
问君生事竟何如乱石溪边小卜居止酒久知挥白堕论诗今喜到黄初天寒门外数株柳岁晚山东一束书赖得西庄颇相近苍头时遣寄双鱼
天寒落叶满庭臯此夕思君正郁陶百里青山来欵段一庭明月舞豪曹贾生未遇才因大王粲虽穷气自高何事相逢久相别且烧红蜡醉春醪
挽侯敬文秀才
客里青灯二十年手书细字动成编扁舟触热方辞馆孤劒横秋已梦僊山下数椽仍旧屋溪南半顷足新田可怜钜鹿侯芭去谁与扬雄论太玄
采石和刘显仁即事韵
下水春生巴蜀雪上江人驾武昌船晚风天外三弄笛落日淮南一簇烟断?浅莎行独鹤危矶倒树立双鸢彩霞义报明朝霁瑟瑟红光万缕悬
徐州
白云天际散如衣四面青山落水涯凿石空遗唐将庙连峰犹竖汉臣旗鱼龙浪挟黄楼动牛斗星随碧汉垂醉倚船窻问河伯浊流何日是清时
冠州
万里关山鬓已华冠州桥下御河斜千门烟冷分榆火三月春寒见杏花新水聚船人趂市顺风吹斾客还家莫怜书劒频漂泊拟学东陵老种瓜
送江生还江南
漕河冰泮水溶溶百尺帆开五两风戏彩归人从海上倚门慈母问辽东渔罾荻笋湾湾緑酒斾桃花处处红莫向江南久留滞龙山还有北来鸿
送贾舍人赴广东宣慰司照磨
五月南风起舳舻番禺曾是赵王居貔貅万竈新趋幕虎豹千门旧直庐茉莉编篱香旖旎蒌藤接屋影扶疎故人画诺如流水报政还应得最书
代祝还呈太师
丞相传宣出紫宸莺花万里浙江春捷书近已擒豺虎瑞纪还先庆凤麟宇宙经纶归圣主山河带砺属元臣几回凝睇云霄上夜夜三台拱北宸
年来供奉屡迁官圣主恩同宇宙寛左部正惭疎吏牍西曹仍许进儒冠清时有道遭逢易白发无才补报难却上船头望江月天风吹露不胜寒
新州寄冯养素彦明二都水丞
天子时巡犹北驻词臣将命许南行远闻都水来新济到说分司在郓城玉节遥知连海润金函近见报河清丈夫莫为离愁惜要把文章佐太平
朱仲文编修还江西诸公分题赋诗为饯予适同载南归约至扬子桥分别因为赋此
瓜州渡口山如浪扬子桥头水似云夹?芙蕖红旖旎满江杨柳緑纷纭一杯酒向今朝别万里船从此处分他日重来须舣棹莫教惊散白鸥羣
邳州和刘显臣韵
吴船荡漾一毫轻楚客飘零万里情骤雨挟云行断?乱山涌浪入孤城黄河风起鸥无侣紫塞春深雁有程莫怪仲宣多感慨朝来白发镜中生
晚泊邳州
一带黄河百折湾下邳城外更潺湲烟迷两?疑无地日落中原喜有山法重盐租严犯界官多鱼税倍征关白头父老相逢处犹似圯桥授履还
彭城怀古
戏马台前拥斾旌三齐才破到彭城项王帐底犹虞舞汉祖军中尽楚声百二山河功自弃八千弟子势都倾丹明闲却乌江渡长使英雄恨不平
崔镇喜邵少监至
使君五月渡黄河白发依然壮志多且喜挂帆来旧约何妨酾酒起高歌船头北斗五更落柁尾南风连夜过自笑驱驰成底事漪湖间却钓鱼蓑
高邮夜泊
薄莫秦邮聚客船孤城三面接冰田戍楼月映高低雪墟市星摇上下天千里緑芜分曙色万家红粟起炊烟南风忽起舟人便幅幅蒲帆尽北悬
扬州别韩克庄佥宪
红日东生緑雾收海风吹客到扬州露分僊掌金盘冷香动琼花玉树秋使者乘骢开大府僊人骑鹤醉高楼朝来别我垂杨?珂佩如云簇水头
娄家港祠神回寄元臣佥宪子约监郡
焚香海上祠神罢独驾楼船夜半回万里长风催挂帆一天明月阻登台綉衣人仰邦侯至玉节官分水部来咫尺相望不相见白苹洲渚重徘徊
江隂君山次陆子方韵
画桥垂柳傍官壕夹?青山拥雪涛楚相邱墟遗石马吴王宫殿压金鳌天迷鸿雁江流濶风撼鱼龙海气高此日登临无限意古今消尽几英豪
挽汪尚书妻谯国夫人
尚书谢政江南去特许夫人大国封春日上堂尊酒共岁时环坐彩衣重离鸾忽奏云中瑟别鹤还归陇上松白发夫君正愁絶空江何处采芙蓉
挽王君佐秀才
十里青山宅一区平生甘分隐樵渔新诗自写因求序故箧常随为教书杖屦在门人去远壶觞挂壁客来疏白云满地松隂冷孤鹤时时守墓庐
和杨德章监宪咏物诗
僊子初裁蜀锦裳玉壶清映内家粧一百五日花尚好三十六宫春正长新緑渐生应带露旧红微褪为经霜自从深院留题後一任东风上下狂【右瓶中百日海棠】
僊标厌入锦云乡却傲冰霜取次芳银烛高烧游太液紫绵初拂侍明光春搀杏带微生晕暖漏梅梢欲试粧不是东君偏耐冷要将风韵入诗囊【右冬日海棠】
送蜀士史道章访蕃昌张县尹
上江船里枕书看雪浪千堆寄一翰太白山人元蜀学蕃昌县令只儒冠渚花对酒公庭晚沙草怜衣客路寒携得琅玕满归袖谢公堂在碧云端
送赴试春官
水落沙痕寄?齐冬深无雪荠生泥遥知上马徐州北且看开船句水西待诏门开金騕褭荣恩燕赐玉偏提若将文字追时好万里云霄自有梯
送内官弃职买书归蜀立三贤祠
内官买书三十万从此声名天下知正为身轻归印早不妨船重到家迟客非杜甫依严日人是文翁化蜀时愧我无由能载酒敲门频问子云奇
挽陈公辅县尹
短衣垂胫寄遗孤自立声名重里闾座上鼎彞前代器箧中经史外家书县花春老初封印庭药秋慵久废锄惆怅冰壶清絶处露寒应是泣蟾蜍
峨眉山
雾作衣裳云作屏玻璃万顷着娉婷望夫石上偏多雨织女河边欲陨星螮蝀夏凉收浅绦蟾蜍秋冷抹长青可怜天际微颦处六代兴亡一梦醒
咏姚氏瑞莲
雨洗瑶池六月凉侍儿初试锦云囊花开双凤迷歌扇子缀羣蜂背蜜房波净忽成溪女匹露寒却笑月娥孀合欢帐底鸳鸯梦臂枕犹聨玉雪香
题丁元善链师阳明楼
贺老家西百尺楼好山多处称僊游丹光散作霞千缕劒气吹成月一钩窻外鹤归辽海暮袖中龙起监湖秋道人久直黄金殿可使归来雪满头
谢季衡上人惠松花汤饼
云门寺里青松树五月南风花正香膜粉轻披鱼子白药珠重缀蜜胖黄饼和甘露曾分送汤合僊霞更共尝惭愧老僧多意气一杯毛骨尽清凉
送国子掌仪魏居仁还山东
京国相逢二十年当时緑发尽华颠升堂献贽吾居後立馆司仪子在先夜雨溪声连客枕夕阳山色满归船古来齐鲁多奇士侧耳声名起日边
赠渊上人住泾县延寿寺
半生辛苦住城西修竹满园蔬满畦正爱闲云依叠嶂忽随流水度三溪藤花院静禅初定槲叶村深路欲迷此去莫怜知已少青山到处好留题
登会稽宝林寺塔
百尺浮图东海上晴天目力见秋毫莫愁风露衣裳薄且喜云霄步武高屋角长松来鹤背城头荒草落鸿毛阑干倚遍心犹壮更待持杯酹雪涛
送山隂贾县尹
公吏呼筹催坐衙朝朝下马事如麻三年作官惟饮水万里还朝先过家贾傅席前因献策潘郎县里只栽花江船明日西与渡两?青山白雁斜
和王继学宪使玉泉观鱼韵
一方寒玉浸泠泠天上云开影倒青卓锡黄龙曾听法抚阑頳鲤亦通灵明珠碎逐凉风散湿翠空围月露零此日使君行乐处一时民俗自清宁
陪偰少监海修撰饮西湖
十年不到西湖上此日重来意倍亲尊酒暂陪天上使画船犹待水边人题诗香渍笺花旧度曲声传玉树新归醉小楼明月曙开元钟鼓正朝真
送外兄李学父
鹁鸠凉雨睡偏宜正是敲门下马时万里风尘从戍早十年江海到家迟书将使节真行锦春上莱衣欲绣丝且买楼船醉双玉红莲白蒻满西池
送医士张景远归太平之黄池
秋塘雨白水平堤有客撑船系屋西司马赋多方病渴葛洪丹熟尚封泥满阶花落惟金凤开户香来是木犀昨夜月明天似水橹声不觉过龙谿
刘山驿
开窻坐看千峰顶对酒还思万里程飞雨远随松子落湿云近向树头生正愁絶壁乌鸢背忽听半空鷄犬声安得身骑辽海鹤徧游八极醉吹笙
出大横道中
朝来数骑岭头过忽见青山障白波候吏报来先击鼓贩鲜船至尽吹螺南边泊久烟尘少天上思深雨露多料得祝厘还报日春风杨柳满官河
武夷道中
苍龙飞起崖中断九曲溪流直上天驾壑舟船遗故物幔亭箫管会真僊大王岩上云初散玉女门前月正圆醉里櫂歌声未已忽看孤鹤下翩翩
赠漳南巡检许以衷
将军早献安边策手挽强弓起七闽正为功名轻万里已知勇略冠千人风鸣皷角山村晓日射旌旗海戍春匹马何时渡江水笑谈为国扫妖氛
怀安县别庄嘉监宪
荔支食罢龙眼熟此日闽南使者过得俸莫嫌三月少买舟已觉一时多盟鸥狎舞迎归櫂别骑骄嘶动佩珂酒醒青天明月上思君迢逓奈愁何
建宁得宣州家书
江上干戈犹未息此身何处可偷安居民战死终无援主将逃生竟被残已报老妻来太末尚怜孤侄寿长干扁舟十日闽溪上恨不身生两羽翰
题乐逸轩
山下长溪溪上村溪山如画正当门遣怀诗就题蕉叶理钓船归系柳根问姓不教通郡县买书只许遗儿孙相望只是柴桑里何日从君酒一尊
题宋仁甫乐山亭
当阳城外碧嵯峨独构危亭意若何岚气渐来檐角少水声偏向石棱多青云鹤惯荆州舞白雪人传郢上歌何事近来真得趣新松十万在岩阿
建德城西寺
山门东转步廊深长日禅房占緑隂松迳雨晴添虎迹竹潭风冷听龙吟上林久说相如赋故里徒夸季子金独坐胡床看明月不知凉露湿衣襟
兰溪胡仁中家喜雨
赤日行空势似焚老龙一起雨翻盆芙蕖趂水红侵??稏盈畴緑绕门自是风云当盛会从知天地有深恩朝来熟睡南窻醒却忆滦阳从至尊
龙公夜卷天河水散作虚空风雨声岂独荣华沾润泽要令枯槁遂生成药栏双蝶凌晨舞草?羣蛙彻夜鸣造化功神竟无迹披衣默默坐前荣
江山县
万山深处开孤县下马入门风满庭雨脚远垂松涧白云隂低覆稻田青已知卖劒人归野还忆弹琴客在亭安得寰区皆卓鲁最书时复报虞廷
台州留别林希元
三年直阁常怀士万里乘槎许问津沧海日华中夜晓赤城霞气四时春谢公高卧元非隐陶令归来岂为贫白发清心自多寿更从何处覔僊人
赠天台李链师
赤蛟青凤下晴空家住天台第几重岁久松脂成琥珀夜深丹气出芙蓉僊童奏简骑文虎太乙县旗起毒龙昨夜从师到天上故山还着白云封
题天台方氏山亭
赤城霞气烛天起四面窻开碧树凉山鸟昼啼深竹里溪鱼晚近落花旁茯苓酒共僊人饮蛤蜊盘分野老尝何日投簪东海去秋风同制芰荷香
过雁山
王事驱驰敢厌劳秋风白发气犹豪八千余里行正远四十九盘山更高石壁连云愁鸟道海门飞雪壮鲸涛同游赖有孙公子时遗新诗浣郁陶
建宁道中
双玉山前溪水流朝来风雨暗滩头舟穿乱石方停棹驿傍空岩更近楼江海十年飞野鹤乾坤万里荡沙鸥七闽见说多凋弊莫为蓴鲈动客愁
延平
楼阁近依山上下市桥横接?东西四时云气浮孤堞万泉流会一溪道学已同濓洛盛劒光犹与斗牛齐延平祠下归来晚独对寒灯待晓鷄
蒜岭道中
溪云帖帖雨沈沈顿觉新寒薄暮侵待渡人归榕叶?过山驿候荔支林清游暂作还乡客白发难忘报国心莫哄行囊轻似羽一钱元自重千金
泉州驿别太守偰世玉
老夫欲起犹便睡候吏频催却治行万里烟云随骥足五更风雨杂鷄声乾坤笑我应无补江海逢君倍有情且解金鱼沽别酒洛阳桥下正潮平
赋韶州王太守养老园
手种满园桃李树东风披拂烂如霞歌催金缕停鸠杖酒注银瓶载鹿车白日青春闲卫戟碧溪流水护僊家使君自是吹箫侣不记菖蒲几度华
漳州
漳南五县半溪洞狂獠恃险时纵横巨蛇吞象出当道猛虎搏人行近城如何百年渐礼化尚尔两度烦天兵顽愚无知固可悼承宣亦合思亷平
玉泉为宜春黄子中赋
银河迸落青天上尽作山中风雨声溪?碧桃千岁在石田瑶草四时生云流空洞潜蛟舞月涌潺湲睡鹤惊几度秋高环佩冷琼僊吹笛过蓬瀛
风泾舟中
白发飘萧寄短篷春深盃酒忆曾同落花洲渚鸥迎雨芳草池塘燕避风烽火此时连海上音书何日到山中故人别後遥相望夜夜空随斗柄东
送汪仲恭往千山
白月团团星斗稀夜深船去疾如飞声传海角来鸿雁光涌潮头出贝玑岁晚正当还汉节天寒谁为寄苏衣芙蓉絶顶鑱天禄何日相从跨鹤归
和千山孙元寔韵
霜落梧桐叶上银秋来白发似相亲诗工不让唐人律政拙空惭汉吏循谁谓度辽能下士自因逢掖学惊人吴淞江上芙蓉老还忆南山佩可纫
和潘叔寛所寄诗韵
一笑行藏似贲须谁知白发事皆殊苍龙欲化平津劒老蚌应还合浦珠蔡女书传犹四百山公学在未全孤秋来江海非无志柰此兵尘满道途
风雨吴江秋渐过别来身世转蹉跎满阶金凤落将少傍水树鷄生尚多且对清尊歌慷慨莫嫌白发舞婆娑欲将功业标铜柱谁是当年马伏波
感春
会稽东望隔兵尘消息传来总不真杨柳傍人青眼旧梅花笑我白头新一愁风雨三更梦万里乾坤二月春寂寞心期谁会得独支筇竹立江滨
吴景文居庭牡丹盛开饮後有感
韶光天遣属君家犹是东京第一花金鼎夜寒团绦雪锦机春暖簇红霞倚风忽作纒头舞避日还将便面遮薄莫阑干同醉倚却怜孤客鬓先华
题朱教授送行诗卷
至正十八年冬余自省府退归西湖之上郡博士朱君斗瑞来谒出示京师送行诗一卷读之则揭学士巙丞旨吴大宗师王尚书沂潘司业迪陈监丞旅胡应奉助刘博士闻冯助教三奇凡九人去今才二十年皆已凋谢无存者为之抚卷叹息因系之诗曰
中朝诸老凋零尽一读遗诗感慨多万里还家犹俎豆十年为客尚干戈秋风东海云帆举春水西湖画舫过此去太平应有象杏花深处听弦歌
用谢元功韵赠刘生庸道还钱唐
緑隂门巷燕迟归白日看书见客稀自是病多便野服岂因性僻解朝衣诸生载酒临沧海独子开船背落晖有约重来莫相远好将编简究精微
送方舟上人往灵鹫
灵鹫之山出东海小朶飞来不记年佛国夜光珠作阙龙宫春冷玉为泉浮云不碍游人履流水还随钓客船试问禅师去何处夜来骑虎上西天
巴陵女子韩希孟贞节
尚书子妇魏王孙清白传家节更文诸将已捐南渡主孤身犹抗北来军血书夜洒巴陵月烈气秋横鄂渚云欲吊忠魂无覔处唯应瑶席从湘君
寄谢丞相康里公
海云飞尽天如水夜夜遥瞻北斗高正愧无才叨末座忽闻有命转东曹鹏搏已借扶摇力鲸背终成转运劳白发儒生何以报唯应执笔从夔皋
送胡孟然还钱唐并柬周伯温程以文宇文子贞
老夫多家东海上爱子相从又一春官为闲多知性僻客因住久见情亲谏章行曳尚书履漉酒谁同处士巾此去故人如问讯一槎将泛越江津
送有亨侄还钱唐
嗣宗诸侄仲容贤客路飘零雪满颠曾为颂椒留子美却思戏蜡爱僧?十年江海三杯酒百里溪山一钓船何日兵戈得休息敬亭春雨共归田
钱唐壮观天下奇昔日繁华曾见之夜月管弦唯皷角春风罗绮尽旌旗湖山谩想游人乐城郭徒增志士悲今日别离东海上一飘村酒鬓如丝
题刘生庸道竹林书室图
刘生读书竹林下满耳金石声琅琅翠隂碎落日当户缃帙乱翻风满床中夜蛟龙神变化清时鸾凤瑞文章此君标致谁能写一幅云烟墨数行
送朱道夫赴广西巡检
将军慷慨出幽燕又佩刀弓过海边桂岭秋回南去雁浔江夜泊北来船正怜主印官无事更喜迎亲禄有田万里若逢天上使好将诗句寄蛮牋
题芦花被图
秋深江上白蒙茸野客分来一色同酒醒孤篷卧明月帐寒老屋不禁风羽毛乍聚?空鹤踪迹真成踏雪鸿夜半何人吹铁笛梦魂疑在楚江东
次韵李清叔元夕
绦烛烧烟散满城九衢车马似潮声山河影转琉璃薄陆海光浮菡萏平蝶睡误翻歌扇暖鹊惊疑报画檐晴夜阑人静天如水依旧残星数点明
玩斋集卷四

[book_title]卷五
钦定四库全书
玩斋集卷五　　　　　　元　贡师泰　撰五言絶句
越城马上
积雨变新緑微风落残红醉骑款段马日莫越城中
孟浩然画像
白日何茫茫青春方浩浩驴背天风来吹我乌纱帽
苏子瞻画像
老龙起深夜来听洞箫声酒尽客亦醉满江空月明
无题
隔楼理丝竹切切动人情饮酒且莫散坐待新月生
墨竹
敧枕梦江涛潇湘生晚緑二妃邈何许千里一黄鹄
右风
双凤浴瑶池毛羽空翠滴僊人骑上天但见辽海碧
右雨
苍龙在海上千载蜕神窟忽然凌空飞鳞甲耀白日
右老
文苞解晴日纎粉落轻飊青鸾忽飞起窗户自潇潇
右嫩
张伯雨丹房偶题
翠禽立红桃白鹤步青草与子半日闲方见静中好
宝应舟中见月
天风吹?落忽见月如弦记得开船夜阊门一镜悬
题海棠鸣禽图
孤禽立花上似为不平鸣天地无穷意何人解写生
龙虎山十咏
巨灵劈山石飞出黄金鷄至今山下人犹听云中啼
右金鷄山
长溪走蛇蜒怪石露贔屭孰识背上文世无神禹氏
右石龟渡
载玉出白域献琛自南溟僊人一叱之化作青崚嶒
右象山
宝剑落深潭时时见光怪鳞甲飞上天白昼风雨快
右龙井
僊子出海上凝冰作肌肤手持青霞佩身坐白玉壼
右藐姑山
天星二十八下作汉廷将功成归帝傍精彩射石上
右灵台山
两龙出行雨下吸幽涧泉喷沬着草树明珠烂清圆
右双瀑涧
大道如流泉三才本一气谁人凿吕梁留险在天地
右三石洪
铸铁在厓石仰视何嵌空明月照不到白云出其中
右青石岩
湿翠外盘盘寒玉中浩浩不与舅氏同乃有真人号
右白水磜
读范文正集和黄山谷韵
忧思同禹稷致事期勲华四海无二帝六合当一家我田宗人田我屋宗人屋百年何所有祠前几株木英风凛遗直絶识动枢机既有韩招讨当使我公归朝议方多异西师犹未班公心如铁石要在取横山
七言絶句
龙驹图
八尺龙驹未被鞍一人牵过万人看自从梦入将军笔青草落花主莫寒
画松
苍龙蜕骨东海上太隂黯澹垂高空六丁驱起夜行雨万里不断蓬莱风
明仁殿进讲五首
春日君王出殿迟千官帘外立多时觚棱雪转寒无奈先许儒臣到讲帷
黄绫写本奏经筵正是虞书第二篇圣主从容听讲罢许教留在御牀边
殿前冠佩俨成行玉椀金瓶进早汤自愧平生饭藜藿朝来得食太官羊
黄金为带玉为?剑戟如林卫紫髯也爱儒臣勤讲读向前轻掲虎皮帘
奏对归来日已西独骑瘦马踏春泥行从海子桥边过犹望宫城柳色齐
送人归庐州
淮水春深緑似苔故人天上恰归来扁舟系在门前树犹记行时手自栽
题渊明小像
乌帽青鞋白鹿裘山中甲子自春秋呼童检点门前柳莫放飞花过石头
送陈玉樵着书还江西
相如奏赋宜春馆子云待诏承明庐先生有书不蚤献白发如此来公车
去年有诏行马政一日买驴三百钱莫笑江南客徒步献书曾到玉除前
湓城雨过枇杷熟緑水新生杜若花画船多载采石酒醉眼看山直到家
和马伯庸学士拟古宫词七首
城上鸦啼曙色催五门三殿一时开玉皇不许群僊见隐隐车声天上来
緑池香水出芙蓉十二钗寒妬玉虫只恐禁园今夜雨华清明日又西风
宝扇微开万乐从紫衣扶辇出行宫近臣侍罢樱桃宴更遣黄门送两笼
紫云扶日上盘盘花气薰衣露始乾行处不禁春色恼回身却倚玉阑千
睡思厌厌易入眉绣帘低下燕归迟黛鬟不整双梁軃满院杨花梦觉时
殿头昨夜报春残尽放宫人赏牡丹独有沈香亭北畔一枝偏许八姨看
云影微开日脚垂杏花深院落游丝不知谁动秋千索惊起黄鹂过别枝
双鹰图
青松之下白石上身对立意沈沈妖狐狡兔莫漫喜落日一呼烟草深
八月霜风吹羽毛何人为汝解金绦双翎如剑劈云去宇宙苍茫秋气高
雪羽初来东海头西风万里白鹅秋汉家不校长杨猎因得将军脱锦鞲
题出塞图
君恩如海春如水一入长门见面稀青草琵琶沙上路泪痕空湿嫁时衣
沙碛微惊数骑尘汉廷便欲议和亲当时卫霍兵犹在未必君王弃妾身
题樵渔图
长松如盖复如轮袒腹支颐倚树身谁谓樵夫避辛苦乾坤许我一闲人
一株烟雨一竿风江海茫茫望眼空不是渭阳曾遇猎世间谁复识渔翁
和胡士恭滦阳纳鉢即事韵
紫驼峰挂葡萄酒白马鬃悬芍药花綉帽宫人传旨出黄门伴送内臣家
野濶天垂风露多白翎飞处草如波髯奴醉起倾浑脱马湩香甜奈乐何
荞麦花深野韭肥乌桓城下客行稀健儿掘地得黄鼠日莫骑羊齐唱归
新教生驹不受骑小红车里簇归时鈎帘醉卧毺月不省人间有别离
野馆吹灯夜未央薄寒偏透越罗裳出门不记人行路马首惟占北斗光
至正十一年秋七月巡按松州虎贲分司时山谷寒甚公事絶少明日即还为赋此
秋风摵摵衣绵薄夜雨萧萧烛焰低万里江南才梦觉此身元自客辽西
云叶缤纷雪弄花小营近午却排衙分司御史浑无事又鞚青騘踏白沙
咏尘
春城花露欲生泥十二街头漫漫飞落絮游丝共无赖半粘香汗半罗衣
题鲜于墨迹
墨花香润紫毫圆写徧湖山忽梦僊十二楼高明月夜玉笙吹凤下秋天
题吴宗师看云楼
四面窗开缥缈间无心飞去又飞还晚来尽卷西郊雨却伴长松老鹤闲
宝应待邵少监不至舟遂先行
乱帆如马出高城百里平湖半日程自是南风送南客何妨同约不同行
朝发采石莫泊仪真舟中望月
万里沧波一席平猛风忽变又潮生今宵共看淮南月却忆江东昨夜明
赴京留别里中刘李二生
白沙渡口数行酒采石江头万里船别後相逢定何处一车行李五门前
发通州
日日思归未有期及归翻恨数年迟开船听得吴歌起絶似阊门送别时
赠吕梁老兵
二十年前福建军髩丝垂领眼俱昏一瓢乞食黄河?犹遣儿孙应户门
舟泊黄河有牧竪笼稚兔以嬉因买而释之遂作是诗
目晴圆转褐衣凉分得山河大地光今日开笼放生处桑隂麦穗正茫茫
送王元伯游金陵并柬樊时中都事王德常管勾
山头老屋一尺雪江上片帆千里风笑呼斗酒来濯足谁识书生逆旅中
闭门十日九风雨熟睡不知春水生树上啼乌忽惊觉故人只在石头城
次成谊叔赵大本二台都事肃章门聚散诗韵
银鞍白马锦障泥立仗时多出驾稀别有天闲真汗血春秋长从六龙飞
题画
楼阁参差烟水村凉风槲叶下纷纷何人理钓秋江上惊起新来白鴈群
渔父
一轮明月一丝风吴水西头楚?东日日城中卖鱼去却教鸥鹭守孤篷
滦河曲
椎髻使来交趾国槖駞车宿李陵台遥闻彻夜铃声过知进六宫瓜果回
白沙冈头齐下马为拾阏支八宝鞭忽见草间长十八衆人分插帽檐前
水僊
太液池边雪始乾晓粧初试佩珊珊帘鈎欲下东风细犹梦珠宫扇影寒
十二瑶台风露寒银河澹澹月团团龙宫自与尘凡隔别有铢衣白玉冠
画兰
西望沅湘不尽流红芽緑叶自生愁王孙去後无消息风雨山中日日秋
题钱舜举折枝海棠
玉环睡起娇无力腻粉微匀酒晕生不是开元写遗恨世间那得见倾城
题山水图
孤峰直出青天上乱瀑斜飞白石间老我江湖归未得何人解写敬亭山
重过丹阳寄钱成夫
高荷矗矗荇田田数骑来迎野水边只为一春频往复县人识得侍郎船
青山西去水东流两?飞花送客舟何事阊门行一月不能三日到宣州
过浒墅广福寺留题
几人饮散阊门外落日蒲帆独自开偶向龙华寺前泊一株高柳记曾来
龙华寺赠栢庭上人
辛夷花落满闲庭药径斜依翠栢屏白日山门无客到老僧自诵法华经
姑苏台
当时何事太情多不悟危机出苎萝一夜月明天似水吴王台上越王歌
余过吴中得画一幅孤峰拔起有类鴈荡僊都者因题赠宋居仁
鴈荡秋深玉柱寒老夫曾此驻征鞍开图一见青山色犹似当时马上看
题怪木图
千年老树化青牛风雨空山不尽愁一日争迎作神主踏歌槌鼓水西头
秋日与陶唐佐游麻姑万松庵
万叠青山一径开寺门秋雨长莓苔莫怜此处行人少还有僧从外国来
游里中麻姑西观三首
道人鈎帘坐堂上尽日好山相对青药苗当户浑不理手持一卷黄庭经
楼合参差烟树间石桥横截水潺潺我来欲覔烧丹处苍术黄精正满山
石上菖蒲水上莲一天凉月露涓涓碧坛夜半灯如雪犹自朝真北斗前
题玄妙观嵇月庭所藏锺离像
槲叶为衣草为履鬅鬙双髻任风吹浮云卷尽青天濶正是神光夜出时
题番昜刘伯方静观斋二首
夜来风雨过前村百尺深溪到底浑惟有道人心镜净水流花落不开门
巷陌深深白日长春来只有燕飞忙满阶落絮无人扫销尽炉中百炷香
野浦归舟图
天柱云门倚半峰树林青处见丹枫扁舟独钓秋江雪犹似闲身在越中
书扇勉钱道夫
桑蚕作茧麦生蛾瓜瓠牵藤緑渐多白日轩窗浄如水不妨临帖更吟哦
西湖竹枝词四首
柳州寺前湖水平阿谁湖上唱歌声画船买得十様锦行近荷花须尽听
红裙女儿坐船头朝朝莫莫白苹洲近来学得新行令为郎把酒一浇愁
芙蓉叶底双鸳鸯飞来飞去在横塘人生多少不如意水远山长难见郎
葛岭西边师相宅潭潭府第欲连云别买楼船过湖去可曾看见岳王坟
赠钱塘琴士
画船载酒西湖上一日笙歌几万钱独抱孤桐向何处夜深弹月上青天
过桐江
雨後沧江一镜平青山缺处挂渔罾汉家多少云台将千古清风属子陵
钓台
严陵钓台诗古今作者甚多或高其隐或议其果二者皆不为无见予故并存焉观者应为一莞也
江流浩荡石漓岏千里来寻一日间惭愧白头奔走客题诗也到富春山
百战关河血未乾汉家宗社要重安当时尽着羊裘去谁向云台画里看
青山如马复如龙沧海东来第几重不是狂奴轻万乘世间谁不受牢笼
江山县道中
石脚插溪清见底白木缚桥斜跨水水流一似桥上人桥上人行家万里
兴化道中
紫蔗白头金橘坡荔支龙眼总婆娑骤暄情思如中酒喜得清隂马上过
题杨德章监宪贺兰山图
太隂为峰雪为瀑万里西来一方玉使君坐对贺兰图不数江南衆山緑
处州弋溪驿
四面青山风雨多石棱转处挂渔蓑推篷不记来时路只见双双白鸟过
流水一湾山四围青林黄叶雨霏霏竹鷄啼罢人行少忽有钓船溪上归
袁庄赠化东庵王道人
梦觉流莺花外声一帘疎雨称幽情披衣步向山门立青草萋萋笋乱生
曲岸西头屋数椽緑隂深处好移船姓名正恐人知道忽有野僧来近前
吴淞江上谩兴
乱虫扑面蝙蝠飞木槲飘萧半掩扉老僧看潮囘寺晚林下惟逢一犬归
白月满天江水平银河垂地寂无声披衣独坐过夜半拨刺跳鱼时一鸣
门外梧桐高百尺月华依约弄清隂夜深移在窗纱上不隔思家一寸心
露冷草根鸣蟋蟀雨晴花影转蠨蛸一家四散知何在独对林间喜鹊巢
书扇饯徐大章往黄湾
海村四月橘花香日莫牵船出下塘别後莫教音问少苍头时遣送文章
书扇饯潘济民往黄冈
黄冈只在海东头野水连天荡白鸥昨日相逢今日别藕花深处谩停舟
题朱肃画
芙蓉零落渚宫秋翠盖红衣漫不收犹有雪鸪来上立夕阳无限远人愁
书扇饯潘德全往彭坡
潘家兄弟多相识白面书生气更豪一见便还东海去健帆如马入云高
题刘生庸道五庄草堂图
南北两峰相对青万竿修竹一茅亭何时共坐西湖雨白发筹灯讲六经
题朱生质夫所藏梅花图
水晶帘幙珊瑚鈎万玉花间一镜秋睡起潇湘寒凛烈却疑飞雪在罗浮
夜深瑶女出寒江分得南枝雨一窗可是贞姿共清絶神僊肌骨更无双
五言排律
上京大宴和樊时中侍御
一元开大统四海会时髦畿甸包幽蓟天门啓应皋群黎皆属望百辟尽勤劳蕃国来琛献边陲絶绎骚剑韬龙尾匣弓属虎皮櫜列圣尊皇极元臣异节旄宗盟存带砺世胄出英豪岁驾严先跸居人望左纛平沙班诈马别殿燕椶毛凤簇珍珠帽龙盘锦绣袍扇分云母薄屏晃水晶高马湩浮犀椀驼峰落宝刀暖茵攅芍药凉瓮酌葡萄舞转星河影歌腾陆海涛齐声才起和顿足复分曹急管催瑶席繁弦压紫槽明良真旷遇熙洽喜重遭化类工成冶声同士赴鼛隆恩虽款洽醉舞敢呼号拜命荣三锡论功耻二桃重华跻舜禹盛业继夔皋燕飨存寅畏游畋戒逸遨乾坤春拍拍宇宙乐陶陶争献公车颂光荣胜衮褒
挽马伯庸中丞
世祖投戈日先公出守初邦人怀礼乐家学赡诗书一举登金榜频年步玉除星移供奉烛风动使臣车忠谏陈无逸雄文赋子虚群公推雅量多士服清誉太史仍兼制春官总傅储槐云衣纚纚华日佩舒舒长乐方调膳中台旋赐舆尊严深翠栢清润照红蕖德业真无比恩光孰可如休官唐殿李知止汉廷疏野旷秋呼鴈江清晚钓鱼石田霜後稻沙圃雨中蔬正尔安民望胡为梦帝居大星离次舍白璧翳邱墟惟有新诗在千年起叹歔
剪灯聨句
元夕同吴子彦刘子清侯敬文会饮水阳陈善甫家用剪灯聨句云
夜暖拈香茧春寒落剪刀劳心连郁结【贡】绮思出长缲点缀轻蝉翼【吴】装粘细凤毛风花凝琐碎【贡】云叶护周遭影烁金垂烬【侯】光融玉作膏舞裀围落絮【刘】歌扇逐飞桃带转银幡小【贡】轮回宝盖高蜘蛛围露网【吴】顾兔堕秋毫莺掷翻红雪【侯】鱼跳起碧涛春阳嘘蛱蝶【刘】秋冷蜕虭蟧翠薄荷分钿丝柔柳散条青童来降节玉女翳纎翿碎讶珠胎迸尖愁燕尾翺微茫萦错落斜隙漏葡萄饴釡空烧蜡棚山谩结鳌浮尘笼漠漠流水眩滔滔纂绮难为密裁绡祗自劳婵娟妬清夜蝶蝀落晴皋制异宫人绶萦怀学士綯未曾分宝炬先许照襴袍剧赏尊频倒穷搜笔屡操盍簪嘶騕?奋袖舞豪曹酒足华筵散诗惭白战鏖时平无夜禁繁弱且归
玩斋集卷五

[book_title]卷六
<集部,别集类,金至元,玩斋集>
钦定四库全书
玩斋集卷六　　　　　　元　贡师泰　撰序
洪范定正序
伏羲观马图而画卦神禹因龟书而叙畴至吾夫子系易乃谓河出图洛出书圣人则之则图书似皆为画卦出而叙畴若无与焉此千岁之下辨议纷纭虽更周邵程朱诸大儒之论犹莫知所适从也玩九畴之传错出乎五皇极之下蔡氏着书竟莫之正是学者不能无惑焉会稽胡君一中深有得於王吴二先生之说摭其所长而订正之分经别传以传附经自成一书名之曰定正洪范然後义理明白脉络贯通而神禹叙畴之义灿然如指诸掌夫龟书马图自周程朱子固未尝易置其名今胡君直以圆九为图方十为书而画卦者兼取之以分先後天其亦卓然有见者哉虽然神圣有作动与天合使龟龙不出於河洛则卦固画畴固叙也感麟而作春秋观兔而知易象变通交互理无不在非深於道者其孰能与於斯
易象图序
清江张理仲纯读易而有得焉於朱子本义所列九图之外复推演为图一十有二以明隂阳刚柔奇偶之象然後动静阖辟往来交互变易纵衡上下坦然明着矣或者谓易之为道幽而鬼神明而礼乐凡天地间事物小大终始进退得失吉凶存亡之故靡不兼该而具备今欲一切约之於图其果足以尽天下无穷之变乎呜呼君子居则观其象而玩其辞动则观其变而玩其占夫辞精微而难究象显着而易明由辞以达象因象以命辞则辞易先後亦较然可见矣况易之画取诸天地易之名取诸日月彖取诸豕象取诸象象固未始离乎易也然则斯图之作非深有得乎易者其足以知之哉昔江陵项氏着玩辞以发明程子之易犹恐有西河疑汝之叹斯图之於朱子其亦类是也夫
牧民忠告序
牧民忠告者滨国张文忠公所着书也公以道德政事名于天下其为学则卓乎有所见而不杂於权术其操行则确乎有所守而不夺於势利凡见诸论议施诸动静盖无一不本於仁义之心也故自为县令为御史为参议中书为中丞西台皆即其所行着之简策有曰风宪忠告曰庙堂忠告而牧民忠告则为令时着也间尝尽得而读之废书而叹曰是何忠厚之至哉因记弱冠时先子文靖府君语师泰曰我昔在朝当皇庆延佑间人物最盛一时相知固不少然求其俧同道同者莫清河元复初济南张希孟若也二人尝联镳过我慷慨论议日昃不忍舍去且相顾曰世岂复有相得如吾三人者乎吾三人孰先死则後死者当铭诸墓使子孙世世无相忘也後三十年师泰承乏闽海宪使而公之子引亦佥司事间语其故则相对凄怆不已遂请此书刻诸学宫以规夫牧民者呜呼数年以来州郡多故黎民疮痍每思一贤守令以安靖吾民而不可得乃知忠告之有补於世教也深矣使天下之为守令者家藏一书遵而行之虽单父武城之化不外是矣奚汉循吏之足论哉
黄学士文集序
翰林侍讲学士金华黄先生文集总四十三卷其初藁三卷则未第时作监察御史临川危素所编次续藁四十卷则皆登第後作门人王褘宋濓所编次也先生之文章刮劘澡雪如明珠白璧藉之缫绮读者但见其光莹而含蓄华缛而粹温令人爱玩叹息之不已而不知其致力用心之苦也故其见诸朝廷简册之记载山林泉石之咏歌无不各得其体而极其趣以自成一家言余尝论之文章与世运同为盛衰或百年或数十年辄一见先生当科目久废之余文治复兴之日得大肆力於学以擅名於海内虽其超见卓识有以异於人其亦值世运之盛也譬诸山川之风气草木之花实息者必复悴者必荣盖亦理势之必然夫岂偶然而已哉先生领延佑甲寅乡荐先文靖公实为考官於师泰有契家之好其後同居史馆又同侍经筵交谊尤笃比亷问闽南过金华得先生之集於王褘故叙而授之三山学官俾刻梓以惠来学先生登进士第授将仕郎台州宁海县丞历石堰塲监运诸暨州判官浮沈州县几二十年始入翰林应奉文字寻丁外艰服除改国子博士居六年以太夫人春秋高乞外补遂提举江浙儒学年六十有四竟辞禄归养以中顺大夫秘书少监致仕及复召入翰林侍经筵数告老不许久乃得谢去今年七十有九犹康强善饮啖援笔驰骋如壮岁云
羽庭诗集序
赤城黄嵓之境有山曰委羽有士曰刘德玄隐居自放不求闻於人独喜为歌诗情有所感辄形於言尝读孙绰天台山赋至羽人丹丘福庭不死之句欣然慕之若将有所遇焉遂名其藁曰羽庭及领乡荐就辟部使者累官省署以安东诸侯则其游历益广造诣益深而羽庭之积益富往往传诵江海士人之口政誉诗名卓然并高予间得一二读之已知其志之不凡矣今年冬以使过姚江则德玄适来治兵江上一见握手懽甚始尽示其所为藁诵数过为之叹曰信乎德玄之可与言诗也夫学诗如学僊僊不遇不能成僊诗不悟不足论诗蝉蜕污浊之中神游太空之表非超然真悟者能之乎德玄不忘乎委羽之山羽人之庭其真有得哉虽然铅汞之爊支为玉树黄金出鼎轻若浮尘其得於僊者岂无大小耶得有小大则悟於诗者又岂无浅深耶不明於徼不入於道何足以语此或曰李白诗之僊贺诗之鬼然则果有小大浅深矣他日相见於天台流水间尚当与德玄论之
陈君从诗集序
世之学诗者必曰杜少陵学诗而不学少陵犹为方圆而不以规矩也予独以为不然少陵诗固高出一代然学之者句求其似字拟其工其不类於习书之模仿度曲之填腔者几希夫诗之原创见於赓歌删定於三百篇汉魏以来虽有作者不能去此而他求今近舍汉魏远弃三百篇惟杜之宗是犹读经者舍正文而事传注也盖三百篇之作有经有纬秩然不紊学诗者於此而有得焉则汉魏诸作自可齐驱而并驾况少陵乎此予之所以久存於中而未敢以告人者也天台陈君从别十年矣间来三山以所为诗一卷求序其端读之其声清以和其律严以正备衆作而不拘一体其庶乎有见於经纬之旨者君从於予旧故敢以未尝告人者告焉君从苟以为然则向之所谓方圆规矩在三百篇而不在杜矣遂序而归之
鹊华集序
鹊华集者集贤直学士陇西侯李公所着歌诗也公居济南山有华不注水有鹊湖皆天下奇胜处今其诗多作於四方宦游地而独以鹊华名不忘所自也公由中书掾历官知济州复彭村孔子庙罢虞城塞河役祷雨祝蝗皆有奇应麦秀四岐谷生五穗专务以德化民终更老幼遮留以千数後人思之为立二碑颂德一在州治前一在太白楼上转太史院经历佥山南亷访司事辨滑州民父子寃远近称神明改佥浙东燕南入拜监察御史出为福建亷访副使以疾留任城乞致仕进中顺大夫礼部侍郎卒年六寸九以推恩赠今官公以文学敭历中外淑茂而闓鬯缜密而精明凡其见诸事业者皆卓然有古君子风所谓歌诗特其余事耳平生所着无虑千数百篇因离乱荡失所遗无几然观其澹而能华质而能文直而不倨简而不啬敛而不拘优柔而有容深潜而有光如卿云乍舒祥飈至而甘雨随之也如锵金戛玉孤鹗举而鸣凤谐也如老将治兵不烦号令而士卒进退动合纪律也如龎儒硕彦礼行终日而降升揖让自不违乎规矩之间也是盖本之以道德发之以仁义不待雕琢剞劂而其声音体裁有畸人寒士苦心竭力所不能至者夫言者心之声诗又言之工者也不明乎理则龎杂而无叙不充乎气则歉然而无章理明气充言虽不期工将不容於不工矣呜呼公之诗其有得於斯矣乎不然何其温醇雅正各极其趣之妙也师泰昔在成均尝与公之伯子监察御史国犀同业既又辱交於季子治书侍御史国凤而治书寔受诏经略江南师泰亦以户部尚书权漕闽海朝夕幸得从事间出公集俾为之序顾惟荒陋何敢承命姑书其槩於首简
郑彦昭诗集序
闽海佥宪郑君彦昭间集其歌诗为二卷题曰行役藁揽辔藁携以示予予读之而有以知其心之所存作之不苟也彦昭长身疎髯负气尚义读书芙蓉五岭之下足迹未尝一入城府及出则渡浙江上会稽涉彭蠡泛洞庭望匡庐九疑之云登祝融踰岭峤以客于南海然後北走曹卫齐鲁燕赵之墟以官于京师凡其高深遐远怪奇壮丽之观既有以资夫超见絶识而出入禁近校书储宫峩冠珥笔以清百辟以纲纪天下乘风云依日月凡其卓荦奇伟刚方峻特之行又足以徵诸事业故彦昭之为诗於行役於揽辔随其所得莫不各极夫趣之远体之正声之和焉然则彦昭岂苟作者哉观其诗可以得其心之所存矣今彦昭方佩使者印按行八郡亷车所至奇衺屏息识宜日进业宜日广他日播之声歌以鸣国家之治者又不止是而已予虽老聋尚当为彦昭击节和之
武经总要序
昔黄帝以兵战涿鹿汤武以师克暴乱然皆本之以道德行之以仁义非若後世出奇设伏以变诈相倾覆而已自春秋战国干戈相寻孙武吴起之流始各以知谋相角胜以暴横相吞噬迨至秦汉以来撰述愈多其所为书见称於东方朔者已二十二万言载之西汉艺文志者至八百余卷况历世渐远其诡异龎杂假托附会固不可究极矣然握机握符韬略包桑之着亦未尝不以仁义道德为辞也宋皇佑间始大集群书择其可用者作武经总要前後二集分门别类更为图谱以相订证然後营陈攻守之法水火器械之制莫不具载国家承平百年是书久废不用比年四方多故始下令徵求则江都之梓刻成均之掌故皆已讹缺而民间遗籍又往往閟不可见有志之士每窃憾焉高昌铁君清溪博洽有才以经济自负其家维扬旧有善本因兵乱失之数购求不得戊戌之冬以经略行军司马宣诏括苍方假録於石抹申之会调兵不果明年秋道龙泉得之胡氏钞未竟而去又明年春至延平郡守周叔量出示其所藏传写几半值城陷并周本失之及夏至三山乃得宪使腾泰亨本始为之正讹考谬缮写成帙凡诸图志悉加彩绘於是斯书遂为诸本之最虽然我世祖皇帝以神武不杀定天下深恩厚泽洽於民心虽古帝王之师不能过也今南征北伐兵犹未戢必欲销天下奸萌扶天下善类廓清海宇丕变时雍则仁义道德之化固所当先而斡枢机神变通者此书其可少乎
重刋石屏先生诗序
诗不读三百篇不足以言诗然多杂出於里巷男女歌謡之辞未必皆诗人作也诗不尽作於诗人而天下後世舍三百篇则无以为法者宜必有其故哉诗一降而为楚为汉再降而为魏为晋宋下至陈隋则气象萎苶辞语靡丽风雅之变於是乎极矣至唐杜子美独能会衆作以继三百篇遗意自是以来作者不能过焉宋三百年以诗名家者岂无其人然果有能入少陵之室者乎当宋季世有戴石屏先生者嘅遗音之不作恶蝇声之蛊听力学以追古人而成一家言先生生於黄岩之南塘负奇尚气慷慨不羁南游瓯闽北窥吴越上会稽絶重江浮彭蠡泛洞庭望匡庐五老九疑诸峰然後放于淮泗以归老委羽之下游历既广闻见益多学益高深而奥密故其为诗如逝波之鱼走圹之兽抟风之鹏其机括妙运殆不可以言喻者其大要悉本於杜而未尝有一辞蹈袭之呜呼此其所以为善学乎至於音韵格律之升降则与时为盛衰有非人力所能为矣今其诗传世已久而又有八君子为之论着先生诸孙文璝校旧本以图新刻可谓能世其家者予过天台文璝间以序来谒遂不敢以後学辞而书之首简先生讳复古字式之石屏其自号云
江淛分省陈都事城海宁诗序
海寜故盐官县入国朝以户衆升为州其後又以潮决南?州治将尽入于海民吏惊惧扞以数郡之力而决犹不止朝廷遣使沈璧杀马而祝祭之幸得宁遂改今名大抵境内地下淖沮洳高者又皆沙土故城址漫无存者至正十九年春江淛分省以四郊多警檄左右司都事陈君元礼相其地势而兴筑焉君至则集长吏父老议衆持不可且谓役非时君曰诸君言固当然城为民防非徒劳也在我处之耳明日乃下令听民自定力之下上以均其徭有不实辄治之并以坐吏於是奸豪慑服贫懦感慰小大相劝万手并作不数月而坚壁高垒屹然为东南保障矣城既落州之寓公及其大夫士咸歌诗以美之而属予序其首简夫重门击柝设险守固虽古昔盛世不能无者然其所以为固也在得人心而已矣得其心则即墨用之而有余失其心则函谷守之而不足是故城可以力为而心不可以力致苟得其心则城有不固者乎今海寜城则固矣盍亦思所以守之哉元礼以予言为何如
卢氏纪言序
予以户部尚书使过钱唐客有高唐卢昇执书一编题曰卢氏纪言再拜请序其首简予发而视之则知是书所纪皆其先世谱牒碑铭墓志并所得歌诗杂着也盖卢氏自太公望诸孙徯食采於卢以国为氏及秦博士敖望於范阳魏青州刺史度世生四子号四房卢氏其後子孙散居四方至唐而盛为宰相尚书御史节度者几数百人历五季宋金衣冠不絶我朝有三卢氏其在高唐而显者则讳顒字仲杰由台省掾敭历中外累官榷茶都转运使赠嘉议大夫保定路总管范阳郡侯諡庄惠即昇之大父也庄惠当至元元贞之间治行风操卓冠时辈故其生而与交者若永平王公鹿庵云中李公雪庵东平李公野斋阎公静轩王公瓠山徐公容斋申屠公忍斋张公寓轩天台赵公芳塘洺水刘公唯斋既皆极一时人物之盛及其死而为之纪事若东平陈公公望蜀郡虞公伯生宛平曹公克明关西杨友直河东张仲举新安程以文天台林希元又皆当世文章之士凡所以褒赠显扬可谓详且美矣兵兴以来海内骚动学士大夫流离转徙其乡闾坟墓犹且荡废而不能守况所谓图史文籍也哉若昇者固善为其後矣然天於庄惠必有以默相之者予於是重有感焉
谢氏家训序
天台有着姓曰谢氏自其先上蔡先生以洛党出居是州子孙散处三童古竹间几三百年再迁小澧则宣城校官克家君也君尝受知于素履邓先生生五子曰瑾理珪珏璋理以武功累官行枢密院都事总制余姚予使过其地理迎谒甚谨且告予曰理弟兄五人从乡先生周本道学甚幸不坠先绪今内外人百余指合居共爨凡冠昏丧祭悉遵紫阳家礼而饮食起居之节则又取之浦江郑氏焉尚虑行之不逮守之不固也理弟珪尝着为训请一言以垂永久窃闻之奔马之逸御之以衔飈轮之驰止之以柅家范之放正之以身盖身犹器也家犹水也器圆则水圆器方则水方子能正其身家其有不正乎然正身亦有道矣持之以敬行之以义示之以亷守之以信而又处之以均平抚之以寛厚则如水之在器虽欲不为圆方得乎夫操尺寸之度以絜长短而天下之物不能逃者有其道也昔之人若河东柳公绰东平张公艺九江陈褒滁州李昉皆治其家使久而不废亦知此道而已矣今子能正其身以及其家是犹圆方之在器长短之有度虽欲远而去之其可得哉吾知谢氏福泽之未艾也理字玉成负才气所至多善政云
中山世家序
中山世家者福建行省平章逹鲁特奈曼兼善公族谱之名也公五世祖丞相忠宣王始封中山故称中山世家云忠宣从太宗皇帝定河北有功传至于今盖六世矣子孙日益蕃衍凡为丞相为平章为御史大夫为枢密为将帅为部使者为监为守者踵相接其丰功伟绩固已载之史册书之旗常赫然流耀於当世然而家乘纪録犹或有未备焉则世家之作可後乎公以军政民事胶轕之际乃能纂辑遗文参互紬绎着为此编其亦真知尊祖敬宗之道矣师泰窃惟国家右族起自朔方风气浑厚习俗简朴其先世系官行事往往放失不存虽以淮安忠武王之丕烈且不能无遗忘者况其他乎至正中尝诏天下上诸功臣遗事令下踰年卒不可得师泰时在史馆谬当执笔每窃病之今公之作是书也纪远者可信録近者不繁使百年之泽五世之懿一览而尽见何其明白详尽也公间以书示师泰命为之序师泰因记前三十年公诸父江西平章公为江浙右丞时获以属掾从觐京师继仕于朝复得数侍公之先大夫中斋公其於中山王之世既尝闻其槩矣及游公之伯仲间则得其事尤悉夫姓氏之别汉魏以来代有其书迨隋唐而大备自中州至於代北自一字至於五字凡因官因国因字因名因諡之类莫不具究其源既家藏谱系复官置簿状私书或滥则纠之公籍公籍有阙则稽之私书贵贱等威截然不紊用此道也五代以来兹法渐废至於我朝奄有海?姓氏之蕃方之隋唐奚翅十倍且勲宗德阀类皆不以氏称其名讳又多复出非假谱牒图籍则一代之文献将何所徵哉师泰昔有志於斯而以肤文僻学不敢辄专撰述今於中山世家岂惟幸见王门之多贤庶几公卿大夫子孙有所矜式云尔
朱氏族谱序
丹阳朱君文瑛谱其家自中奉公而下凡八世以示师泰曰朱氏本春秋邾子之裔子孙失国遂去邑为朱其後散处沛国永城丹阳吴郡钱唐义阳河南诸郡汉唐之时尤为显着今文瑛族出於河南而系於丹阳者以吾曾祖仕于镇江殁而葬焉故也甚幸先生赐之一言使吾族他日有徵焉予乃作而叹曰古者国有牒家有谱姓氏之纪最为详密故贵贱有等士庶有叙历世虽久而不紊近代谱牒残废虽大家贵族犹茫然不知所从出致有拜汾阳之坟称子骞之後贻笑当时而况闾阎阡陌之人乎今朱氏谱不妄引於已远不忽遗於己疏支分派别原委粲然其用心忠厚矣使子孙能世守而不失则孝弟雍穆移风而易俗岂徒行之一家而已哉文瑛字子中历亷访宣慰两司掾授镇江路知事泉州惠安县尹以绍兴余姚知州致仕云
董母孝节诗集序
至正十二年秋诏太师右丞相道济公总师南征佥枢密董钥仲开寔将侍卫诸军以从既禡于门入辞太夫人跪受教太夫人执酒命之曰董氏世受国恩功在史册女当竭知尽忠以集大勋光其前行矣无怠及师次彭城复以书戒曰女能尽忠即尽孝矣慎亡忧老身为也时同列有以夫人语白太师者比凯还太师以闻上为之嘉叹旌其门曰孝节仍赐上尊金币三宫宠赉有差大夫士咸歌诗为太夫人寿而承旨欧阳公为之序後八年仲开亷问广东道出三山馆于郡守乔侯家侯於仲开有乡里之好平徐之役又以万夫长在行闻其事甚悉因请孝节诗刻诸学官间过予求序其始末予於仲开世为契家而交谊又厚当太夫人受恩之日既不得歌诗以继诸公及殁又不得升堂一奠以尽礼今乃获见斯文於万里之外能无恻然昔王大司马将三千人在湓城时年已过四十其母魏夫人教之甚严或少忤意即加箠辱故其後勲业遂大过人今仲开统诸卫军固不啻於湓城而太夫人手书忠诚激烈尤有严於魏者然则仲开勲业其止於王大司马已乎刻诗学官岂徒为母教之劝庶几为臣为子者有所法云
张子固功蹟诗序
国家用兵十数年海内骚动迨今生民未休息者实由议政之臣首以剿捕而失人心终以招降而缓天讨故也盖必於剿捕则胁从者无以自新委於招降则怙终者无所警惧无以自新故人畏罪而志益坚无所警惧故人玩法而恶益肆比年以来朝廷虽已察缓治之非而更令招捕矣然而兵连祸结犹未尽戢者招其所当捕捕其所当招是非混淆惩劝失实所以毒流天下如火燎原愈扑而愈炽如水决下愈塞而愈横也况七闽去王畿益远暴将贪兵毒甚狼虎其鱼烂而禽猕者未必皆所当捕奸民黠胥乘间负险张旗鼓以胁取爵位据租税者未必皆所当招是以藩屏之任恒难其人而幕府之职亦不易其选也都事张君子固之分幕建安也外危於强寇四面之围内窘於将帅叵测之患且城中兵寡食尽变在旦夕而子固周旋委曲劝奬饷赉使二参政能一心诸将校无异志且招且捕莫不各当其情卒致累卵之城安如磐石而七闽郡县亦赖以无虞者谓非幕府之贤可乎虽然专斧钺而柄杀生者其功易定筹策而权可否者其事难子固以一人之知而行於千万人之中以一人之谋而出於千万人之上不贤而能之乎子固赞佐之功大夫士既诗以咏歌之吾友掲伯防葛元喆又皆为之序矣予姑即招捕之失书于左方
燕集沧浪亭诗序
至正辛丑秋八月八日三山书院山长朱堂来告曰明日丁亥将舍奠于先圣庙请以是日昧爽行礼诸生有进而前者曰书院在城西门外春秋祀日有司率不共事仪文简略弗中令式先生国子师又以尚书使南方当祗谒郡学不宜拜书院予谓学院皆所以崇报也惟敬之存即神所在顾何择哉且司校者方束带趋事上官苟免诃詈又何暇知文事重轻耶於是广信程伯来濮阳吴维清宜阳夏鼎诸生刘中郑桓边定相率谒拜于燕居之庭比至则建安江晃睢阳赵宗泽上饶张裴郡士周旭与执事者已儒服序立听位及入就拜升降进退酌灌兴伏莫不肃恭竣事乃退坐沧浪亭上壶觞既陈笾豆维旅宾主献酬小大秩然凡山云吞吐水波荡漾渊鱼沙鸟之飞潜樵唱渔歌之互答皆若有以助予之乐者诸生复欣然举酒曰昔者守吏徒委事山长山长分微又无以任使令者故仪文遂简略今人人既得各共乃职矣且郡学日出後大府方列庭下拜即起坐庙门内及有司行三献礼毕则已辰巳故往往弗中令式今又得以时即事矣先生所以惠教诸生者抑何厚哉况当干戈抢攘之际辱有觞豆优游之乐咏歌凉风庶几舞雩其可无一言以纪今日之会乎予曰甚幸遂合在坐之士凡廿人以韦应物斋舍无余物陶器与单衾诸生时列坐共爱风满林之句分韵各赋五言古诗一首而予得满字云
春日玄沙寺小集序
至正二十一年春正月廿六日宣政院使亷公公亮崇酒载肴同治书李公景仪翰林经历答禄君道夫行军司马海君清溪游玄沙且邀予於城西之香严寺是日也气和景舒生物鬯遂花明草缛禽鸟下上予因缓辔田间转入林坞裵囘吟咏不忍遽行及至则四君子已坐久饮酣移席於见山之堂矣既见则皆执酒欢迎互相酬酢亷公数起舞放浪谐谑李公援笔赋诗佳句捷出时亦有盘薄推敲之状道夫设险语操越音问禅於藏石师师拱默卒无所答清溪虽庄重自持闻道夫言辄大笑予素不善饮至此亦不觉倾敧傲兀为之抵掌顿足焉日莫将散乃执盏敛容而相告曰方今寛诏屡下四方凶顽犹未率服且七闽之境警报时至而吾辈数人果何暇於杯勺间哉盖或召或迁或以使毕将归治法征谋无所事事故得从容以相追逐以遣其羇旅怫郁之怀然而谢太传之於东山王右军之於兰亭非真欲纵情邱壑泉石而已也夫示闲暇於抢攘之际寓逸豫於艰难之时其於人心世道亦岂无潜孚而默感者乎他日当有以解吾人之意者矣乃相率以杜工部心清闻妙香之句分韵各赋五言诗一首而予为之序
晨起夜坐诗後序
予所居香严寺当山门外有古樟盘踞道傍大可百围相传为隋唐间物其根魁然突出者若磐石平布可列坐十许人树南有小石桥桥傍两阑衡广亦可坐五六人昕夕辄与诸生出坐树下客有程伯来吴志夫张仲纯亦时来相与憇息焉树虽甚大而轮囷拥肿中空液满不中绳墨其枝柯亦卷曲秃缺摧朽无所用独其旉枿条达旁出苍翠蓊郁隂翳犹可蔽百余步遇风从山下囘注荡激则蹄股交战鼻口怒号喁然于然与桥下水声相触湱湱然若云诡波谲而蛟龙神之也予尝赋晨起夜坐二诗以写其幽深瑰奇之遇矣伯来间顾予曰是若无所用者子何得焉而爱之甚也予笑曰树在官道傍得不辱於斧斤以幸全其天者非以其材之无所用耶以其无所用而人因得以?以息且耳其声以为笙竽然则果为无用与果为有用与今吾数人者盘薄偃蹇以自鸣其鸣又果异於是与伯来曰有是哉其於地则不辗於人则木鷄於才则橜株裾是名杜德机德机为道枢道枢为天下谷谷则神矣非无欲者不能观其妙请书以为序
送谢元功东归序
至正十九年春正月予自政府退坐吴山之仰高亭客有竹冠芒屩衣不掩骭直前长揖而问曰游先生之门者亦尝有瑰伟倜傥拔出之士乎予愕未答而心固已奇之矣既坐意气轩轩然愈若自得问之则上虞人谢姓肃名而字元功也居亡何予奉诏漕闽广粟当泛舟入瀛海予笑语元功尚能从吾游乎曰大丈夫触蛟龙犯风涛如行袵席上况南颿踔顺一息万里哉遂同载至海昌属海上多警因留居州之北郊且六閲月矣元功日执经问难上手低面匑匑无违礼凡一诗之出一文之就与之折衷论议必当於理乃已有不当则赤面汗背若抱大恧遑遑焉废寝与食一日从予步出东海上元功执策而跪进之予谢不可则拱立道左执弟子礼益恭夫元功方轩轩负气一旦歛退若此於是知元功果奇士也少间慨然曰肃始辞吾母而西游自谓一见丞相白事可以休兵息民以安东诸侯今不遇犹望岁大比一荐於有司因之待诏金马条策大廷扬英吐奇为国大利又不遇比虽幸察荐於御史执政者皆非吾之志也不意得拜先生依光道德刮劘掐擢以为文章自顾其中之所得充乎其有余虽不遇犹遇也纵遇其得孰多於不过乎肃归有以见吾母矣请辞先生以东予固留之不得乃载肴崇酒而酌之曰士君子生於斯世也读万卷书驾万里车将以广吾业行吾志也然其出也必以时其进也必以道出非其时而进非其道虽位食五鼎身绾六印其天爵之贵盖无几矣元功一不遇於丞相再不遇於有司又不屑屑於御史执政之察荐翩然而起浩然而归若生驹健鹄不可控搏岂不真奇士也哉今元功之归其乡也於山则有两眺四明百楼五癸萝岩金罍於水则有曹江玉带夏盖白马其於人也政事则朱隽孟尝文学则王充魏朗邯郸淳蔡邕诸虞德望则谢安王羲之忠义则李光刘汉弼孝行则曹娥朱娥仙人则魏伯阳刘纲其他才知行能之士固不可以一二数也且地气完密而淳厚多古先圣王之遗迹泛虞江而感重华陶渔耕稼之利登禹峰而思玉帛万国之同近不出乎百里间而上下数千载可一览而得又何必足迹徧寰宇哉况韬晦以俟时优游以养老尤君子所当慎重乎昔在虞夏之世有君畴务光者不臣於天子不友於诸侯不出则已出则必为帝者师在商周之世有伊尹太公望者躬耕畎亩渔钓水滨非天子致敬尽礼不轻於自用用则泽及四海功流万世此其人皆傲视宇宙齐光日月岂肯降志辱身以就一切功名耶及道与时行则天下之重任自有不得而辞者元功亦尝抱膝以嘅想高风善政於百世之上乎吾知元功翩然之起浩然之归庶几有见於此者不然出则为操瑟齐门处则为终南捷径於道於时果何如也元功不以此而易彼吾将见千驷之乘万镒之金交聘於越东之野矣然则今日之遇岂少於向之不遇哉予虽老尚有望焉遂序以别
送赵木仲东归序
永嘉赵木仲故宋宗室诸孙美须髯倜傥负气与人交一不合即赭容怒去独从见山叶先生游最久叶之学出於綗室梅先生梅之学出於北山何先生而何寔本於紫阳朱夫子故其所得具有师法尝以易诗教授荆扬间从之者甚衆或劝之仕辄笑不答未几河南衅起王师徂征木仲幡然起曰吾尚能坐视生民涂炭乎遂扣军门手画十余策主将奇之而不能用木仲裂策投地曰是龌龊无能为者不去将及於祸急絶江南还所过诸将莫不奔走迎谒开壁设座北面师事之凡用其策多奇胜御史部使者数论其有文武材宜用如诏书事上丞相府起佥浙东宣慰司副都元帅兼治县慈溪大夫士争走贺之木仲抵掌大笑曰诸君以吾得一官为荣耶吾即荣一官当国家治平时视轩冕富贵犹且泥涂而土苴之况今甿隶厮役皆得取宠爵厚禄驰骋车马以相雄长曾谓赵木仲辱与若等伍耶吾将棹鲸海之月揽雁山之云濯缨长流挂巾絶壁与高人隐士箕踞放浪以养吾胷中之浩浩以俟夫朝廷治化之清顾不伟欤吾诚不忍以七尺之躯徇斗升之粟纠纒胶扰於是非荣辱塲也於是大夫士咸知木仲之出非为身谋退非果於忘世相与酌酒赋诗送之浙江之上酒酣诗成悲歌慷慨衆宾属予序以别
送金仲达御史序
国家以丰爵厚禄网罗天下才俊其途固不一而得士之盛则莫成均若也至元大德之间秉钧轴握枢机卓焉以功业自任者不可胜道况自皇庆延佑以来大开文治群材辐凑其得士之盛何如哉至正中予为司业一载每见诸生升降揖让之次讲道论德之余或雍容温雅粹如圭璧或磊落瑰伟灿若珠玑或迭宕奔逸若神驹脱辕不可羁络或英厉奋发若鹰鸇鸷鸟横飞疾击凌霄汉薄四海而莫之能控焉者固已自奇而心许之十数年来盘薄江海诸生之动静邈不相闻然未尝一日忘于怀也去年冬奉诏董漕闽南道过余姚适驿报御史至名声籍甚问之诸生亦不刺金仲达也未几予至三山明年春仲达亦来始得相与道故旧审出处乃知向之所与游者皆历华要登台合赫然为时名臣仲达学赡而才富貌温而气刚砥节砺行尤自树立如予前所论者盖兼有之方今海内多故干戈未息东南诸郡远在海隅凡军政之不修官刑之或阙吏弊之太甚民病之已革大奸大慝之未去御史皆得而按之然数者之失其来久矣非可以一旦威制而力胜之也其亦周旋咨询宣道上意使人人知尊君事长之道先义而後利狥公而忘私则三军之於将帅如手足之扞头目庶民之於官府如子弟之趋父兄善者知劝恶者有惩矣仲达其亦勉旃予虽老至元大德之治尚有望於诸君焉
送郑居贞之建安序
夫君子之进於学也必慎其择专其志厉其行持之久积之深养之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>