<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,存研楼文集全文在线阅读,存研楼文集全文在线下载,大玄古籍书库">
<meta name="description" content="十六卷。《文集二编》二卷。《存研楼》二集二十五卷。清储大文(1665—1743)撰。大文字六雅，号画山。江苏省宜兴人。康熙六十年(1721)进士，改庶吉士，官编修。告归后，主持维扬安定书院，初以科举八股文出名，归田后乃潜心古学，尤精地理之学。是书内容：文集卷一辑《圣寿无疆颂》，《颁六十年时宪书贺表》等颂、表七篇，卷二至卷十辑《审势》、《荆州论》、《独石长城形制》等杂著一百十三篇，卷十一辑《山西通志序》、《双桥范氏宗谱序》等序二十八篇，卷十二辑《英巳庙碑》、《西塞山记》等碑记、记二十六篇，卷十三辑《沮授传》">
<title>存研楼文集_储大文_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">存研楼文集</span> <br/>
          作者： <span class="inputVal" id="bkauthor">储大文</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]237372</span> <br/>
          说明： <span class="inputVal" id="bkdec">十六卷。《文集二编》二卷。《存研楼》二集二十五卷。清储大文(1665—1743)撰。大文字六雅，号画山。江苏省宜兴人。康熙六十年(1721)进士，改庶吉士，官编修。告归后，主持维扬安定书院，初以科举八股文出名，归田后乃潜心古学，尤精地理之学。是书内容：文集卷一辑《圣寿无疆颂》，《颁六十年时宪书贺表》等颂、表七篇，卷二至卷十辑《审势》、《荆州论》、《独石长城形制》等杂著一百十三篇，卷十一辑《山西通志序》、《双桥范氏宗谱序》等序二十八篇，卷十二辑《英巳庙碑》、《西塞山记》等碑记、记二十六篇，卷十三辑《沮授传》、《蒋平川传》等传十九篇，卷十四辑《书宣示帖后》、《收阆仙故宅》等书后、书二十篇，卷十五辑《子师陶公墓表》、《汤学士诔》等碑铭表志、祭告文、诔哀辞、辞二十篇，卷十六辑《与姜翰林》、《答万鹤��》等书札、杂文三十六篇。文集二编卷一辑《汇草辨疑序》、《寿本忠吕君序》等序二十八篇，卷二辑《杂记》、《刘启公像赞》、《勉学》等记传、杂文二十篇。《存研楼二集》内容：卷一为赋、诗，卷二为诗，卷三至卷九为序，卷十为记，卷十一为传，卷十二为书，卷十三为论、颂、赞、启，卷十四、卷十五为碑志，卷十六为墓表、行状、祭文，卷十七至卷二十三为各体散文，卷二十四至卷二十五为家传。是书以清乾隆九年至十九年 (1744—1754) 自刻本传世。</span> <br/>
          封面： <span class="inputVal" id="bkimg">Z_18595.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]存研楼文集
[book_author]储大文
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]237372
[book_dec]十六卷。《文集二编》二卷。《存研楼》二集二十五卷。清储大文(1665—1743)撰。大文字六雅，号画山。江苏省宜兴人。康熙六十年(1721)进士，改庶吉士，官编修。告归后，主持维扬安定书院，初以科举八股文出名，归田后乃潜心古学，尤精地理之学。是书内容：文集卷一辑《圣寿无疆颂》，《颁六十年时宪书贺表》等颂、表七篇，卷二至卷十辑《审势》、《荆州论》、《独石长城形制》等杂著一百十三篇，卷十一辑《山西通志序》、《双桥范氏宗谱序》等序二十八篇，卷十二辑《英巳庙碑》、《西塞山记》等碑记、记二十六篇，卷十三辑《沮授传》、《蒋平川传》等传十九篇，卷十四辑《书宣示帖后》、《收阆仙故宅》等书后、书二十篇，卷十五辑《子师陶公墓表》、《汤学士诔》等碑铭表志、祭告文、诔哀辞、辞二十篇，卷十六辑《与姜翰林》、《答万鹤��》等书札、杂文三十六篇。文集二编卷一辑《汇草辨疑序》、《寿本忠吕君序》等序二十八篇，卷二辑《杂记》、《刘启公像赞》、《勉学》等记传、杂文二十篇。《存研楼二集》内容：卷一为赋、诗，卷二为诗，卷三至卷九为序，卷十为记，卷十一为传，卷十二为书，卷十三为论、颂、赞、启，卷十四、卷十五为碑志，卷十六为墓表、行状、祭文，卷十七至卷二十三为各体散文，卷二十四至卷二十五为家传。是书以清乾隆九年至十九年 (1744—1754) 自刻本传世。
[book_img]Z_18595.jpg


[book_title]提要
钦定四库全书　　　　　集部七
存研楼文集　　　　　　别集类六【国朝】
提要
【臣】等谨案存研楼文集十六卷
国朝储大文撰大文字六雅宜兴人康熙辛丑进士官翰林院编修大文初以制艺名归田後乃?心古学尤究心於地理故全集十六卷而论形势者居七卷凡山川阻隘边关厄塞靡不详究如荆州论至十一篇襄阳论至七篇广陵西城一篇推求古今城郭异地山川异名援据史籍如绘图聚米当年进退攻守之要成败得失之由皆口讲而指画之他家作史论者多约畧大概以谈兵作地志者多凭藉今名而论古
国朝百有余年惟阎若璩明於沿革大文详於险易若顾祖禹方舆纪要考证史文虽极博洽往往以两军趋战中途相遇之地即指为兵家所必争不及二人之精核也惟边塞以外如西域诸部蜀徼各番验之往往不合盖当时道路未通异域传闻图经不备不能及今日
天威耆定得诸目睹之真势使之然固不足怪耳其他杂文间有隶事太繁之失而徵引典博终胜空疎但取其所长可矣乾隆四十五年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
存研楼文集卷一
编修储大文撰
颂　表
圣寿无疆颂【谨序】
诗大序曰颂者美盛德之形容以告成功者也盖六义奥指于斯为盛自汉以降始与箴铭赞辞并列杂文限於古律而不能骋者又多仿序议格去诗旨浸远其义亦日以放失独黄门郎扬雄议郎蔡邕奉勅颂功臣最为斟酌於古自汉季文弊六朝沿习俳语尤喜着颂至唐吏部侍郎韩愈礼部员外郎柳宗元始用古文辞振之然古者形容盛德之旨遂以希濶寥简而愈宗元诸杂文要不为不深於诗者有宋士大夫不深考其源流一以晓畅事理为宗於是古文词与诗画然为二而周汉金石筦弦铿锵鼔舞之遗盖畧尽矣然则六朝之於词宋之於义要为得失参半至明而词义胥失焉岂惟扬厉之旨阙而不讲此亦有事於经者之所宜拳拳也臣窃不自揆尝撰平北颂畧发斯旨今伏闻
皇帝陛下驻跸吴中适会万寿节虽山农野老皆得躬面
天顔奉觞上寿无任懽忭谨复譔颂一首并先述其源流如右以俟宗工杰儒通经而深於知言者决择可否且以寓臣区区忠爱之诚焉其辞曰
大哉皇矣受天之册爰抚万邦海外是一恭惟我皇聿纪四叶於万斯年以秩天历天历维何岁越在昔其耦维午其奇维甲木直火炎季春之月桐华萍生阳气发泄勾者毕出萌者毕达维天降监望越三日恭惟我
皇乘震而出乃圣乃神允睿允哲越在冲龄昭哉嗣服二
祖一
宗于京对越以咨文武以平征役以洽神人以靖邦国阻深闇汶殊党辽絶以罔不贡以罔不恪荡荡巍巍兢兢业业日慎一日不自暇逸亦越保傅厥寿平格亦越法从厥班耆硕守令增秩仓庾谱族亦越闾党深山大泽扶杖而观期颐耄耋四隩九州八荒六合以罔不臻仁寿之域人亦有言丸丸松柏厥或承之爰兆其蘖恭惟我
皇厥祀千亿既植既萌厥受天锡天锡维何重休袭吉越在纪年三十有八聿廵南服自江暨淛溺者胥宅饥者胥活逋者胥蠲累者胥释士奋庠校商歌衡轭人亦有言曰攸好德神用锡之其祉绎绎矧德广运胥届胥彻天其申锡服休无斁申锡维何辰柄载揭维旦丁亥旭日有赫厥鼔载考厥球载击不戒而孚有来朅朅黄耉台背拜手陈说臣生庚子犬马齿百
国家开创覩记所及
列圣相承休养生殖民不知兵土地垦辟臣长孙曾臣老而佚亦有子衿皤皤黄髪上言
国家乐育敎育以迄今日斐然文学
帝曰俞哉曰有别勅所司设珍枣栗饴蜜捧手拜言今万寿节
圣寿无疆臣谨闻讫是日四方闻之大悦走相告语匪天渊默爰听民耳爰视民目请书此语以象符尺恭惟我
皇永世克协衡随玺信凖平?直微臣作颂爰赞岁筞愿自今往日中至昃弥亿万年行健不息以昭永永与天无极
平北颂【谨序】
【臣】闻殷伐荆楚高宗罙入周伐淮徐尝再命将往宣王卒自将平之而是时诗人爰着殷武常武之章以扬厉伟绩然後二代之业炳耀铿锵永永无极汉京继建文颂聿兴而封禅典引词虽工而道不叶若乃嗣殷周之轨总雅歌之文事核旨慤模楷百代者独唐右庶子韩愈平淮西碑一章虽不名颂而义实宗之然鑱石未久卒用言者剗去盖文章之振难矣宋室百年古文再振然自中书舍人曾巩外诗人之义胥无闻焉明逮成宏铙歌庙乐士大夫间能拟作然多袭汉魏之遗响而不折衷於道盖文章寖衰而功烈之不竞亦以甚矣伏惟
皇帝陛下继天体物圣神文武自即位以来平三孽建台湾属国宾服六合清谧而顷以厄鲁特噶尔旦之躏我边氓也怙恶不悛然後决意
亲征六飞三驾犂其庭俘其子曾不烦寸镞之遗斗粮之费而噶尔旦望风溘裁族属顿首请命此虽黄帝征涿鹿帝舜格有苗何以尚焉如殷武常武之所歌恐不足以望清光仰末尘而况自汉以下泯泯纷纷无得而纪者哉盖昔诗人着颂而姬尹史闵皆以公卿大夫勒简比弦今文学之臣上则宰辅侍从下则宿儒杰师瑰玮相望其能作为文章深醕典质以轶两京元和嘉佑之词而复今之横吹凯奏於殷周之隆虽更仆数之未易殚竭【臣】山野末学不谙
朝廷典故凡山川厄塞兵畧进止之宜举无能与闻然犹得与时鸟候虫同鸣太平窃见
国家文洽武尅度越千古无任踊跃谨着平北颂一篇缮写
上进虽自知芜陋摹画
天功罪难擢髪而卒无敢自止以斟酌前代庶几於诗人扬厉之义此则臣之尤惓惓者也其辞曰
圣清受命爰抚万邦
太祖
太宗我武载扬恭惟
世祖普天是疆我
皇配之休有烈光恭惟我
皇登三咸五靡有一物不得其所允圣允神允文允武平闽平粤平滇暨楚爰平台湾平俄罗斯维喀尔喀爰偃七旗舍曰荒絶载须格思舍曰疏末载胥籍思廼噶尔旦匪靖匪茹刈我属国蹂我近鄙
帝曰吁哉朕用戒汝越汝生口匪遑启处彼渠罔闻边氓载号
帝曰吁哉朕敢惮劳以顺殄逆矧不崇朝有炜彤弓勿载勿櫜赫赫我
皇师出以律自东自西实整实密维此五月爰先士卒自克鲁伦我旅载截我马载骧我士载歌彼渠其遁于昭木多西师跃出载奔载瘥猗与我旅折首则那赫赫我皇无弛明略其畧维何两军命率其率维何扬古受钺暨济南达林隆思克爰驻两军喀伦兰州爰遏其援爰来爰柔我
皇凯旋匪豫匪絿维此冬月济河之洲我
皇至止鄂尔多斯彼渠来掠薄言撝之彼俘来附薄言绥之既育既怿薄言宜之彼渠曰归渠实不信爰驻大师古云中境维此二月禁旅三令维此塞堡
车驾三幸维狼居胥龙旗聿开亦越属国曰哈密囘曰受国恩谨师北竢噶尔旦子谨俘以来亦越谛巴顿首载竦亦越济农奉琛载贡亦越彼渠部族亲从载伏载欵载戁载耸维噶尔旦罔悔罔悛维厄鲁特是尤是諐于以讨之维三阅边于以灭之维期浃年厄鲁特平爰实书策维闰三月十有三日维噶尔旦仰药自杀爰以尸来维丹济喇厄鲁特平以莫不处维此边氓于时载语维彼不顺聿俘子女维昔孔震维今孔豫厄鲁特平以莫不谷维此属国于时载告维丹济喇聿暨部族维昔孔骜维今孔蹙无曰穷漠莫予克图维噶尔旦载槛载罟无曰荒服莫予克累维噶尔旦载绁载覊无曰勍旅莫予克缚维噶尔旦载揉载握恭维我
皇独断而克维明克融维威克铄恭维我
皇克广厥仁爰奋厥怒以祉生民武节是戢懿德是陈秩秩辟痈式振金声
三泉颂【谨序】
塞外行师掘井
圣谟也廼巴尔几乌澜和硕哨口地在喀伦外氷雪时又未释甘泉倏涌师行以济?尔奇喇地尤远出泉亦类巴尔几乌澜巴顔土库烈图起扦陵距克鲁伦河一舍衆忧乏水而山冈泉盛涌此照磨多之祥也谨颂曰
天符地苞醴源觱沸养而不穷收而勿弃其视井也奚啻倍蓰讣而实远则欧德近则鄂罗多斯掘井百之渊算密机所积感而潜致也曰其斯以为舜乎夫濬喆文明舜也大智
豫尔呼颂
盖克鲁伦河左右壤驼马牛羊胥宜食豫尔呼盖尠产者有年矣而
六飞载驾而凡阿思哈图山也巴顔乌阑也土喇河西阿喇克山也孟纳尔山也拖陵讷山也?尔吉尔即山也西巴尔台也察罕布喇克也忒布喇克也拖陵布喇克也郭尔罗思也额尔德尼拖洛海克鲁伦布隆也克鲁伦布隆也扎克塞也克勒和朔布尔车克也?尔浑柴达木也顾图尔布喇克也交辔接轸盈盼匝望胥豫尔呼芃芃哉豫尔呼幪幪哉豫尔呼
颁六十年时宪书贺表【康熙五十九年】
圣德同天御极绵长为古今未有之盛孟冬朔旦颁六十年时宪书普天同庆羣【臣】奉表恭
贺者伏以
帝德统三才首叶履端之纪
皇图绵万禩长宣钦昊之文数穷时刻分秒而无差璿玑符运历衍章蔀纪元而弥永鸿宝垂休稽成宪以寅清当令时而辰告欢腾匝地瑞应司天臣等诚懽诚忭稽首顿首上言窃惟日之行天也三百六十五度而惟辟崇效其轨天之去地也九万一千余里而惟圣仰协其筹轮转北而物遽生轮转南而物匪遽谢晷极长而时迎暑晷极短而时复迎寒是以曜璿萼於霞庄载占玉斗湛珠衡於月馆聿验紫枢维人皇践祚之尤长亦太昊膺期之浸久他如觐成东岳尚际衢室之观以逮用享西岐未合钧台之运始系天君系人大系地释诂备析其文寅统人丑统地子统天居正迭昭其义星既传於甘石术亦辨於鲁秦太初本黄锺八十一分以甲为阳以子为隂以夜半为吹葭之候大衍用灵蓍四十九数以卦当岁以爻当月以刻漏当揲策之全年法日法递增小余大余咸析未有时逢泰长八方昭大有之和命洽巽申六合启同人之会如今日者也兹盖伏遇皇帝陛下动符行健静体永贞洊水含元水湛千年之色兼山配极山呼万岁之声鹘莽城边直开重峡雀离关北早渡双河西方献益地之图岂止贡於苍水南极奉延年之籙亦奚假於金庭当六十岁之初周正亿万龄之甫肇黄云夜朗青气日扶滋甘露於朱英萃清风於翠?固己殊祥叠至伯益不能纪其名嘉瑞骈臻大挠不能研其数而况
国家之明备尤擅历法之精微晷列日星昼有测而夜有测球分天地仰可窥而俯可窥太始索几何之原太虚探宗动之表圜斯类线直亦成弧推八变以来器象独用乾元之九遡六家而上干支直符皇极之三於是月值祈年旦惟布政乃用颁乎遐迩爰胥洽乎士民周天则全算差缩周岁则全算差赢业无所施於赢缩难加之数上推则百年减一下推则百年增一抑奚所庸於增减莫定之几户展琼编讵必银绳玉简家藏瑶帙不啻金策宝符臣等生际授时业惭灵宪位乘五运乘五王曹之图籙未寻年纪千岁纪千孔许之历书莫考在虚在斗谨察日行惟毕惟箕幸谐星好向介邱而展事虽多谢於祥鹣望魏阙以驰诚思攀荣於贺雀伏愿一中凝命六气调元华盖十八库楼二十九争环宝座南斗廿五东井三十四竞拱紫垣拂菻右旋不出黄图之域扶桑左转载遵赤县之封迓纯嘏则如日斯升跻大年则後天不老而作讹成易时雍永列乎尧民寒燠雨阳时若恒占乎箕范矣【臣】等无任踊跃懽忭之至
黄河澄清谢表【雍正七年】
圣德覃敷运当清宴黄河数千里澄清羣【臣】恭奉表称谢者伏以
帝德协平成四渎着澄清之象
神功垂格被万川彰监澈之几行由地中偕坤舆而奠定来从天上法穹昊以昭明颂满波臣欢腾泽国【臣】等诚惶诚恐稽首顿首上言窃惟百川以海为宗六合惟河最远派探星宿始东达於崑仑流滙赤宾复北趋於积石熙兰岸束长闻百里之噌吰丰胜峡开直作万雷之喷怒雪随山转龙门接乎三门云逐波移大伾沿乎大陆九曲之渡何可复寻百泓之源固以弥远虽曰道元注水南有清河而北有清河无如贾让规堤东则距齐而西则距魏一石而泥数斗其视浊泾浊漳也殆有甚焉千丈而清见底其拟浙溪湘溪也不亦远乎繇是津留白马山志黑羊一片淮南还愁海若或疑江上当祀冯夷未有究瑶籙之殊休具琅函之珍贶如今日者也兹盖伏遇
皇帝陛下得一以清吹万咸协瑶枝结庆卿云垂华盖之文琼液浮甘宝露缀金茎之色黄麰紫穗萃仙颖於中逵翠萐丹蓂树灵株於上序既重辉之合璧复五纬之连珠而累译同归殊徽狎至东郭擢颖不足以供瑞牒之云毫南溟运鹏不足以殚惠颷之风力
恩称天覆符应河清下达徐邳若木千枝之界上通潼渭玉莲十丈之方莫不光比汉机桂榆历历照同秦监瑶碧森森彼独孤及之章曾未详其曲折虽鲍明远之颂亦难罄其形容从此绩轶宣房勲隆浚浍相济州相归德笑贾成议异中书主六?主孙村轻文富识惭元老粟飞阳武卫河宁必纪汲郡之书稻挽琅琊水道何事考胶莱之蹟诚寰中所罕遘抑载籍所希传【臣】等功昧祭川识非观海河平碑勒学难妄冀於圭斋沟洫志成才益逊长於班氏当崇阶之遍锡饮泉窃励官箴况讴颂之频闻监水尤思治象伏愿化周禹甸祉普尧天西清侍从之班氷壶长映秋月南国省台之任玉琯胥协春风则农纪祥炎行将濯兰缨於凤水轩图瑞矞不但泛花绶於鸡林而太史之河五色宝光若镜天孙之石七襄异采成裳矣臣等无任激切屏营之至
拟唐命殷仲容摹延陵十字碑进表【开元】
伏以道缵大成一画申颁巽命蹟留小学六书重耀离明稽古以崇贤分职集贤之院披文以象德驰神嘉德之门曹司矧备冬官卷帙敢忘夕考只陈陋少効涓埃臣仲容诚惶诚恐稽首顿首上言窃惟生人以来莫盛於洙泗南方之学实始於延陵近轶子臧遥承泰伯出使而乐闻六代遂开龙角之文明将兵而年跻百龄不数水犀之雄武行获详於礼记誉复显於春秋盖大江而南豪杰之士齐言偃故踰淮而北哀诔之词出孔门书其字而不书其名纪其国而并纪其邑永作千秋之范标为十字之碑地望平墟图经入览湖连射贵越絶成编组山之车马已非遗闻宛在昌里之园池难问残刻岿然彼夫颉造黄坟禹垂苍夏帖传癸己何殊高晏之觞文志景申不辨大蒐之鼔汲冢则体存魏策峄阳则刼转秦灰比诸郑风其细巳甚拟之桧国以下无讥惟兹光烛麟符映壁间之漆简宁至形讹鸟篆疑瓮内之丹书但今古制殊耿球盛传於钜鹿恐高卑势变杜预莫保於汉滨聿俟熙朝式昭法物兹盖伏遇皇帝陛下功臻知化识兆见微内难削平定礼而肇行通祀外虞静谧秩祭而覃及前贤正文字之原不但孝经集注韵列英之部岂徒六典分官鸟迹由是开天象胥於焉协地乃犹思深追蠡嗜笃罍彛谓至圣仅存此书奚啻夀梦之鼎若衆人莫钦其宝将类比干之盘既妙画之沉沦亦英标之零落台边挂剑空忆徐君境上献衣谁为郑相事以流传而日远物因拂拭而弥新爰有藉於临摹宜博求於耆硕在昔昭陵访购法书则秘监署名迄夫丽正迁藏官本则侍臣检校手追羲献真行莫定痩肥目注王徐纸笔尚烦坐卧况杜林絶学久废训诂而曹宪古文时亡指授岂期制旨下属庸虚臣仲容陈郡陋儒长平寒胄坐移宫漏不逮永兴之论书题满禁门初非越国之工隶然敢雕镂日月刻画云雷寔以代袭素风家传旧业谈追正始典午中军孝格神明有妫给事博物推於五总比年价定贺韦契友坚於八人此日望高萧李清时羣从共披贤喆之真图皓首余生期着贞臣之行牒幸圣神御宇误采虚名当儒学司权适符雅志游艺情同於加諡释文义切於留祠阙下推寻或似蔡邕之貌尼山髣髴庶几有若之言虽规正必待珠英抑箴戒无忘金监伏愿午衙徐展乙帐常披阙里幸临旋纽察坛前之桧晋陵职贡清芬踰峯顶之茶则音曲不度夫伊凉而声敎自通於蒙诏矣臣仲容无任瞻天仰圣激切屏营之至谨奉表恭进以闻
存研楼文集卷一

[book_title]卷二
钦定四库全书
存研楼文集卷二
编修储大文撰
杂着
审势
盖至周制而有公国之孤公之孤四命执皮帛乘夏篆服自希冕而下是也其尊之者曰诸公燕礼云设诸公之坐郑氏注曰公孤也王朝亦尊之曰大客大行人郑氏注大客谓其孤卿贾氏疏大国得立孤一人孤来聘侯伯己下无孤使卿来聘也而贾氏又疏冢宰曰殷之牧下天子使大夫三人为三监至周使伯佐牧不使大夫孔氏疏三监则曰周则於牧下置二伯亦或因殷使大夫为三监又曰大国公孤一人而燕礼云诸公者容牧有三监如孔氏说是孤之枋寖埒二伯也然而繇周初讫春秋孤殊尠克自振拔以勲猷垂诸简册者盖其职秩隶於公裁与大国上卿埒故疏亦裁以叔孙纥寔孤虽来聘得特见而不如天子大夫之恒足以自达於天子也礼王制曰天子使其大夫为三监监於方伯之国国三人郑氏注曰使佐方伯领诸侯孔氏疏曰天子使其大夫者谓使在朝之大夫往监於方伯每一州辄三人三八二十四人崔氏云此谓殷之方伯皆有三人以辅之佐其伯谓监所领之诸侯也王制又曰其禄视诸侯之卿其爵视次国之君其禄取之於方伯之地夫大国次国小国胥夏制则夏后氏亦容设之此夏所以中经羿浞之乱洎其末造都孟门以自固外有韦顾昆吾之鸷悍而国势不分殷讫末造且百战百胜淮奄诸巨国虽社既墟犹若有以监领之而胥奔命恐後者而曾不如周东迁之依晋郑而其後且齐晋秦楚迭兴也孔氏疏又曰尚书使管叔蔡叔霍叔为三监者谓武庚也与此别也而其实即因殷之职秩而使之且庸知非监殷事不效乃一变殷制业於牧下置二伯复益密其制而尽设齐宋诸国公之孤耶是所谓因殷而特损益之也然而封建之宜监於殷制也滋亟
审势
王制辨论官材独专於司马虽司徒造士亦属之盖邦国大事在祀与戎而戎事尤安危治乱之所繋故司马之於官材虽无不辨论而寔以戎兵为首务也周礼司士掌羣臣之版以治其政令岁登下其损益之数辨其年岁与其贵贱周知邦国都家县鄙之数卿大夫士庶子之数以德诏爵以功诏禄以能诏事以久奠食郑氏注亦引王制证之王制传为夏殷制而周礼司士寔属於夏官司马贾氏疏亦谓与大司马进贤兴功同然则司马之辨论官材不必尽如夏殷而其重戎事寔同司士凡邦国三岁则稽士任而进退其爵禄盖六服胥同之此所以能佐大司马建邦国之九灋以佐王平邦国而又以九伐之灋正邦国也近世名臣惟高新郑掌铨时请选择进士知兵者繇兵部四司晋至兵备道廵抚总督以暨兵部在京二侍郎胥豫储而递陞之无与他官互迁补为重有合於司马辨论官材论定後官司士以功诏禄以能诏事之旨江陵仍之弥收厥效此寔枢筦暨平章军国者之所宜重加意也
审势
大司马职中夏教茇舍曰帅以门名郑氏注曰以门名者所被徽识如其在门所树者也军将皆命卿古者军将盖为营治於国门鲁有东门襄仲宋有桐门右师皆上卿为军将者也贾氏释曰云军将皆命卿者欲解帅以门名之意止繇卿居於国门使为军将故军将得以门为名云古者军将盖为营治於国门者此解军将得以门为名者止繇非常之急要在於门故使卿在门任而营治其门故也又曰云鲁有东门襄仲者按昭三十二年左传云鲁文公薨而东门遂杀适立庶鲁君於是乎失国公子遂字襄仲号为东门止繇居东门宋有桐门右师者案春秋左氏传昭二十五年春叔孙婼聘於宋桐门右师见之注云右师宋帅乐大心也其室居桐门故曰桐门右师是宋有桐门右师也引之证将帅得以门名之事盖古者立国建门之制若此後世虽有城门校尉门候监门卫诸职而不能如古者之命卿营治国门故朝命将帅署第或远虽有防御之责而事变卒起恐无以御非常之急如宋御营使李纲行委巷中几二十里惟恐敌骑之业登城其弊己可概见而敌或卒登门暨门楼卒裂则城中虽欲奔救之而缓不逮事如宋之南薰门金之蔡州西门明之太原小南门北平屏则门其概畧也抑左传僖三十二年杞子使告於秦曰郑人使我掌其北门之管若潜师以来国可得也然则卿居国门非直备围守非常之急亦所以备潜师也
审势
夏官挈壶氏下士六人史二人徒十有二人郑氏注曰壶盛水器也世主挈壶水以为漏经曰挈壶氏掌挈壶以令军井挈辔以令舍挈畚以令粮郑氏注曰郑司农云挈壶以令军井谓为军穿井井成挈壶县其上令军中士衆皆望见知此下有井壶所以盛饮故以壶表井挈辔以令舍亦县辔於所当舍止之处使军望见知当舍止於此辔所以驾舍故以辔表舍挈畚以令粮亦县畚於所当禀假之处令军望见知当禀假於此下也畚所以盛粮之器故以畚表禀军中人多车骑杂会讙?号令不能相闻故各以其物为表省烦趋疾於事便也贾氏释曰皆云挈者谓结之於竿首挈挈然故云挈也盖圣人用心之密至於如此孟子曰仰而思之夜以继日幸而得之坐以待旦此诚继日待旦之几也先郑推勘情事尤能发其义而蕲驾浮说者乃擿挈壶氏以为战国隂谋之书是必尽失邦国要几而後止也经又曰凡军事县壶以序聚凡丧县壶以代哭者皆以水火守之分以日夜郑氏注曰郑司农云县壶以为漏以序聚以次更聚击备守也玄谓击两木相敲行夜时也代亦更也礼未大歛代哭以水守壶者为沃漏也以火守壶者夜则火视刻数也分以日夜者异昼夜漏也漏之箭昼夜共百刻冬夏之间有长短焉太史立成法有四十八箭注亦完晰经又曰及冬则以火爨鼎水而沸之而沃之郑氏注曰郑司农云冬水冻漏不下故以火炊水沸以沃之谓沃漏也此尤可见研几之密先郑尤善发其微义非唐以後羣儒之所能注并非马贾以下之所能注也
原势上
盗贼之祸始於秦至汉而甚至晋北魏而又甚至隋而甚烈至唐黄巢而又烈至元明而祸甚烈张角足以乱汉王弥杜曾足以乱晋葛荣邢杲足以乱魏黄巢足以乱唐杨安李全足以乱金皆不能亡之而秦隋元明国遂破灭者何也秦轻改周辙隋不悟北魏之覆辙而明又蹈元之辙也上古之世分而为九州又分而为十二州又合而为九州中以封建万国而方伯连帅统率之後稍兼并然大率因其定势故强国得以立至秦分为三十六郡又益为四十郡地裂兵削陈胜吴广起守尉监亡以御虽关中兵四出而不能救汉分为十三刺史东汉因之虽罢郡国都试而刺史权日崇至晋亦裁益为十九刺史九州之迹少复地有常界兵有常将其习之也久其附之也深故张角虽起而不能亡东汉王弥王如杜曾虽起而不能尽亡西晋孙恩卢循虽起而不能亡东晋也宋齐梁陈州益分地益小兵益弱元魏亦多析州制虽设行台曾无补於势故葛荣邢杲起而国几亡隋承齐周之後幸列鹰扬府卫兵充伍而州郡遂夷为一又惩尉迟迥王谦之难忘葛荣郉杲之祸将举天下尽运之朝廷罢魏周总管府国势涣而镇将亡以摄此张金称翟让朱粲辅公祏之所繇横行而无惮也唐分十道以河江淮关岭为界采访使统之折冲果毅兵虽寖废而节度府兵日盛自尹子奇田承嗣不能犯江淮刘展袁晁裘甫龎勋兵越界辄衂虽以黄巢之桀骜秦宗权之残流毒几徧天下而卒为诸镇所覆则地之不可无常界而兵之不可无常将也盖己了然矣宋仿唐制分诸路金因之故宋虽废藩镇金封十一公势亦己晩而盗贼起而祸不甚烈元有天下恃攻取之易不思中原定势置行省江淛陕西岭北别失八里地既太远其它亦旁通广辟务为夸侈举三代九州之迹唐宋分道分路之制而尽荡覆之繇是山河失险盗贼横决以迄於明季寖四百年而卒莫有知其本者此贾谊陈亮之识所以旷百世而尠遇也易曰王公设险以守其国传曰泰山之高百仞而跛牂牧其上明置布政司都司总兵廵按又置廵抚抚治又益以总督督师虽官名殊元而行省行台濶畧之势终不能变或视元较甚焉合河南河北为一而河之险失合江南江北为一而江之险失合淛东淛西为一而淛江之险失淮东淮西汉南汉北州县错隶而淮汉之险失洞庭中渟湖广鄱阳中渟江西滇洱中渟云南巢马洪泽天湖安山昭阳骆马射阳甓社丹阳石臼洮滆淀山泖临平夏盖监壶山黄蓬异龙湖荥泽云梦泽百花洲高鷄梁山泊豆子?恶溪珠池中渟诸隶省震泽相湖分隶两省无以厘画之而险胥失旅顺镇江隶山东闲山陈钱官井长年多迷所在钦州舟走交趾东都又失四峒缅甸南直走大古刺而海之险失莽刺揑工川昔号黄河九曲今号小套丰胜诸滩殆类平地又经天桥峡壶口山白司马阪江经夔州上中下三马渡汉经均州庙滩光化羊皮滩淮经光蔡诸滩赵家步无以扼之而江河淮汉可永恃之险并失汉中隶秦归州隶楚又合内江外江为一而蜀之险失郴隶湖南贑隶江西又合左江右江为一而粤之险失沅州偏桥分隶两省郧阳南贑合隶四省湖北隶蜀川北隶黔建昌毕节隶滇陈曹沂胶隶淮扬遵义讫隶四川江浦六合讫隶应天经畧或至七镇总督总理或至八省七省五省又或总督以下并听节制而金元行省之制又失潼武固杉扞玉垒米仓朱阳辘轳延水蒲津龙泉黄泽虹梯玉峡天井当子口九里木兰穆陵独松太平桥石门辰龙铁索桥关朝天黄沙轩辕干秋乌龙仙霞分水大庾五岭香炉关索岭分隶两省齐北走沧景鲁南走邳濠曾无藩篱之限潞涿津门河西务保魏濬滑介休安邑晋蒲宁夏同州多巴邺洛朱仙镇许南阳临清济宁夏镇曹县清江浦池河正阳桥扬真京口漕岸南壕南翔芜湖关湾子乌镇平望塘栖招宝清湖吴城景德镇樟树镇樊城沙市汉口湘潭锦市夏都夔关浦城南台厦门金门壕镜香山香市四会苍梧镇南关龙里大方织金金马龙尾关永昌宝井曾无坚垒讨来弱大通湟浩亹渭泾圁洛汾绦洞涡滹沱清浊漳桑乾易滦潞卫三岔潍胶济汶泗沁洛伊汝汳睢沭颍淝枞阳石梁吴淞娄荆苕霅新安富阳曹娥大浃江心寺章贡峡江澴溳澧清江沅酉?湘潇郴剑洭漓融白水涪渝金沙大度沫泸乌江索桥江中江潞江金沙江漾濞诸名渊祁连贺兰陇坂华秦岭褒斜葫芦芽五台太行大茂红螺白云岱副岳沂林虑王屋熊耳桐栢岷峨瓦屋剑阁海龙囤嵾衡九嶷幕阜嵯岈庐灊黟天目天台霍童九连峤岭罗浮勾漏格孤鲁魁高贡诸名险前後左右水险与陆地同山险与平原同而直省之险胥失以暨山谿厄塞形格势禁且胥视为腹里弃为瓯脱而天险并失其余道府州县卫割隶谬妄轻重失次者难徧以疏举而改元总管府为府隶县多寡尤属偏畸故流贼之起也来无所堵去无所侦破一县则它县震破一府则它府震破一省则直省胥震以迄於土崩鱼烂而不可救止者虽人谋不臧抑繇地势互错险与贼共之有以启戎心而辟寇径也昔晋令齐东其亩而国佐曰吾子戎车是利南齐欲合两豫州王俭谓方镇常居军府素正则夀阳虽声不先闻不能断路而先机有备何承矩置塘泺深不可航浅不可骑一衣带水遂限戎马古之人不敢弃其险虽无险而殚计以设之也如此明人不知大势自亡其险及事势坏裂乃始调土兵边兵狼兵苖兵设经畧督理抚治人地兵将不相附习或欲分为四正六隅十道又欲收势短节险之效以遏贼保定凤泗九江设总督天津登莱汉中设廵抚卒不能繇其本而救之故贼不强於张角黄巢而国遂为秦隋元之续悲夫悲夫使河南北分为二道而经画垣曲南卢氏北以扼之则渑池不得渡汉中兴安隶四川而守潭毒仙人关兴势饶风岭青泥岭以蹙之则车箱峡不得出英霍光蔡合为一道而严兵驻白苟堆马头山板石畈三江口恨这关以环伺之则贼不得避暑袤山竢秋肆刼重兵镇襄樊而房金附汉中为一道达开忠万越大昌大宁三十六隘合归兴巫为一道画江附大府以聨络之则襄阳不得夜袭开县不得大奔明之亡久矣而其所以亡者尚不了然於天下吾故述其己然之迹而详论之未知贾谊陈亮处此果何如也
原势下
夫山谿厄塞形格势禁今举其大略若燕之一片石临渝关松亭关刘家口大安口潘家口潮河川黄榆岭墙子岭郭村枪竿岭军都关四十二道白羊口芦台岭蜚狐口五囘山挿箭岭浮图峪九宫山银钗岭狼山曲阳井陉易京莫州春水淀单桥高鷄泊蚁尖卢台军晋之平刑关东西陉白草沟阳武峪阳方口老营堡岢岚芦芽山离石交山雀鼠谷蒙阬玉壁栢壁?口摩云岭五老山颠軨坂天门关石岭关南北关秦絶赵括饟道龙泉关栢井下井陉道黄泽关青山口虹梯关玉峡关柳树口拦车驿碗子城天井关太行大小口沁口秦之天生桥黄城儿蹇占口水泉口绰逊口大黄山庄浪卫卓子山湟硖三积石关大松山扒里扒沙贺兰四十七口赤木关金?口打磑口镇远关青冈峡青沙岘六盘山金佛峡萧关瓦亭关木叶关水洛城陇阪大震关铁山祁山木皮岭仇池山玉垒关暨桥朝天岭斜谷和尚原仙人关武休关阳平关骆谷箕谷鷄头关三泉孤云两角米仓关饶风关兴势围太白山子午谷青泥岭车箱峡平利白河关商南兰草川朱阳关秦岭间道辘轳关禁谷嵯峨山泉山芦关黄甫川横城齐之临清碻磝城东阿阳糓山郑村?济宁梁山泊定陶平隂亢父狼虎谷蒙山琅琊台钜防沂山大岘关长白山广固城胶莱口登州水城大崑仑山成山大小清河潍河豆子?大小劳山田横岛登州诸岛豫之滏口涉县清化镇轵关河阳三城阌乡灵宝新安关渑池渡陕州熊耳山卢氏永宁内乡吴村瓦屋淅川赤眉城当子口天津桥北邙山成臯关鹊山轘辕崿坂石阳关玉皇顶寨龙门关汝州七顶山襄城鲁山三鵶桐栢山叶县方城郾城溵河义阳鄍阸凌云栅申州息县白苟堆确山罗田光州固陵轩辕岭项城荆隆口官渡蜀之葭萌剑阁左青疆剑阁右白卫龙安隂平道龙洞黄腊关制胜关笮桥杂谷驻日岭旧维州鱼通任存间道打煎炉灵关黎州邛崃九折坂瓦屋山会川卫盐井卫绵竹鹿头关灌口青城山鹤鸣山峩眉龙门峡三峰九顶山钓鱼山大巴山达州太平玛瑙山五子山渔河渡大宁三十六隘巫山瞿塘三峡黄陵矶铜锣峡佛图关石砫桑木关娄山关海龙囤永宁赤水桃红?鵞顶岭九丝凉山楚之上庸枸杞关黄连坪嵾山三王城平林归州兴山荆门山虎牙山西陵襄阳樊城万山虎头山岘山鹿门山当阳长坂緑林大洪山嵯岈山木兰山烈山新市应山隋州孝感黄陂麻城蕲州藤湖黄蓬湖沔口阳逻堡间道西塞山樊口黄鹄矶通城九公山通山阳陵矶城陵矶君山巴陵磊石山鹿角山九马口渌口幕阜山大围山醴陵南岳市郴州桂东郴南袤岭蓝山临武宁远九疑山武冈枫门岭飞山寨华板三桥滩沅州麻阳蜡尔山沅江洞庭?船门石沣州南平石门关施州卫清江长阳上明江西之马当山小孤山彭郎矶上下石锺山湖口梅家洲江州城庐山武宁星子吴城樵舍鞋山康郎山樟树镇洪州章江门西山玉笥山武功山华盖山东乡姚源萍乡崇义县桶冈南安储溧十八滩龙泉峡江桥贑州城龙南浰头?南袤岭梅关雩都九连连山铅山玉山华林浮梁江南之符离亳州顺昌夀春紫金山英山霍山司空山灊山皖城西南门六百丈枞阳江三江口北峡关巢湖口东关濡须坞梁山合肥藕塘清流关间道浦口定山瓜埠邳山朐山角城青口泗州盱眙清江浦老鹳河扬州城西蜀冈五狼山料角嘴鬰洲山三沙蛇山永生洲三江彚口谯山金山黄天荡白鹭洲乌江蟂矶丁家洲拦江矶吉阳湖九华山青弋江考坑箬岭新岭宁国关黄山婺源岭大通荻港板子矶芜湖采石矶杨林港姑孰西门新河石头城长干雨花台燕子矶龙潭五洲山银山京口闸北固山圌山黄田闸福山白茆浦刘河吴淞江口黄浦金山卫三泖垂虹桥东西洞庭山椒山石兰山长桥荆南山洞汭银林?百渎港淛之独松关大淮山天目山余杭昌化於潜新城青溪富春山七里泷夹浦四安镇大全港小梅港弁山乌镇乍浦鹰窠顶蛟门临平山杭州涌金门杭城南排衙石定山西兴渡城山富春江口曹娥江口小江口三江闸夏盖湖大栾山诸暨城新昌黄梓岭四明山市舶司大浃江口岑港昌国卫城冯公岭清风岭桃花隘黄岩台江口华顶山江心寺海口龙湫山淡洋平阳关飞云渡括仓山处州银坑义乌开化岭常山淛南袤峤许山洋山取水澳陈钱山会船取水澳叶壁山花鸟山落伽山金鳌背明台淐外万叠连山闽之武平九连山浦城梨树岭武夷山顺昌古田霍童山宁德洋门福清濓澳门延平剑溪尤溪五虎门梅花门洛阳桥同安石岛海澄镇海卫浯屿月港风柜厦门金门海坛山烽火门南日山长垣岛彭湖岛中藏船取水澳鷄笼淡水洋鹿耳门官井洋取水停船澳粤东之连州贺州保昌洭水韶石英石清远峡四会端州梧江口罗旁广州大江口香市碣石卫甲子门虎头门罗浮山东樵西樵南澳壕壕镜青州城东莞香山舶舟海道新会江门崖山汲水道徐开渡海口五指山枯树轻霞为黎岐险要地亷州珠池口高州浪白外洋钦州走交趾道钦州四峒广州倚後层山潮州走漳汀惠州走汀贑道程乡龙编相湖粤西之灵关桂州北门兴安古田为明时猺贼入会城刼杀承宣司地八排为通楚粤路杂难辨地漓水府江为二江要会地大藤峡力山为明屡征地怀集为藤峡贼山行走粤东也梧州为总制旧驻札地容管勾漏山十寨为北接古田八排南通邕管地宾州上林崑仑关为狄青帅边骑冲侬贼地邕管为侬智高走广南府地镇南关龙州澄迈为交趾三道龙州江口为明洪武时交趾舟馈饟米地南丹州那地州为明调狼兵地泗城州为繇石门走黔安笼地天河忻城融管为宜州黄贼扰粤黔潭地黔之偏桥瓮安烂坡为全黔咽喉地独山州麻哈州为黔走粤古田地【原阙】州为播分疆北犬牙遵义地龙里为会城辐辏地白泥为北接蜀永宁赤水地七星关毕节为通蜀黔滇三省脉络地陆广河为水西扼险运米地大方为水西辐辏地普安州为界滇地铁索桥为滇黔通一綫脉地北则乌江南则铁索江乃左右江源而关暨桥其钤辖也关索岭道虽移而为滇黔二省雄镇安笼则黔南号重镇滇之乌撒格孤山则滇北重镇东通毕节南走全滇沾益州为界黔地平夷交水戍为会城操纵咽喉地陆凉白石江木密关姚安铁索箐乌蒙凉山乃西通建昌地也会城金马碧鷄关玉皇阁为屯营临城地泰华山为凭城下观地滇池?鲁魁山为形势峻濶贼多潜藏地大理龙尾上下关为明初潜登点苍山张旗疾下二关惊溃地点苍山鷄足山永北为东通建昌盐井卫地丽江为守石门以断西域守铁桥以断西羌地永昌金齿卫腾越州胥为控制西南夷兼措置孟密宝井地高贡山为形势雄峻滇南重镇控麓川缅甸地三宣六慰道车里道为元时师走交趾地元江为明时贼那监拒杀承宣司徐樾地滇南迤西曰水尾为交趾起汛地迤东曰莲花滩为交界地而老君山则形势延峻滇南重镇分界交趾者也此胥海?名险人所共晓而明人曾涕唾弃之不甚惜则奚怪乎和龙滑盐兴中大定会州开平却夷栅静州兰池六州振武天德应理州亦集乃炖煌张掖叠宕杂谷鱼通沉黎之胥外隶也春秋曰郑弃其师予亦曰明弃其险
存研楼文集卷二

[book_title]卷三
<集部,别集类,清代,存研楼文集
钦定四库全书
存研楼文集卷三
编修储大文撰
杂着
荆州论
荆州北距襄阳东距汉西距夷陵南距江财千里地平衍沮洳无峻岭岩关以为阻隘古称用武之地曰荆襄襄固则荆固若无襄是无荆也昔者元破襄阳降吕文焕则朱禩孙制置江陵而不能守苻坚破襄阳获朱序则桓冲退治上明【上明在松滋县】冲老将盖识屈信进退之势也曹操置郡襄阳又宿重兵则吴南郡治南平又戍公安【地皆在江以南】故能有余力时入沔汉祖中而卒殄西陵之难何则形屈而势信也苟不能屈而蕲信是适贻敌之擒而已矣呜呼以梁元帝新复之势定都江陵又北与襄阳为难而周师忽至则其举国为俘焉宜也庾信赋曰履阳城而避险卧砥柱而求安夫荆州者地势视江北滨江诸郡大类扬於楚则类黄昔人守广陵尠能固者毛宝合豫州兵力戍邾城而卒蹙於江金再破黄而宋远不相闻夫荆州者北兵若至是絶地也其不蹙於江不止也南兵若至是又不存之地也昔者灌婴自江击江陵而共敖灭陆议白衣摇橹而糜芳不知刘毅刘道规自马头袭江陵而桓谦不知王镇恶声言刘蕃上而毅又不知萧诜都江陵而李靖以水涨自清江倏至则百粤江西兵胥不及援非智不足也日日而备之夫力不暇给也就令力能给而南与北交备夫亦卒莫之暇以至顿而必屈焉己矣是以孟宗政三海迄不能阻阿尔哈雅之师高季兴国势独弱四面称臣唐建南都命吕諲以旧相镇抚而後卒为下府晋宋齐梁自王廙王悦督府常治江陵而必复立雍州於襄阳其兵锋常为所督八州之冠此隋之所以宁授後梁以江陵必廹夺其襄州岳飞置宣抚所以自鄂而必主襄阳而李纲之所以首议廵幸也或曰桓温都督府亦治江陵治江陵则能扼蜀曰温时适图蜀也若扼蜀江陵又不如夷陵陆抗曰西陵国之西门是殆与鄂钧重也然则督府宜何置曰昔李纲议行都曰襄阳後又曰长沙不言江陵长沙有重湖之险纲之识殆能以屈为信类吴君臣而度越王廙吕諲万万也若夫督府宜置者则吾必曰襄阳次曰巴陵
荆州论
楚志曰郢城在府城东北三里即楚旧都楚文王自丹阳【丹阳城在归州东七里北枕大江即屈沱楚王城也】迁此未有城後令尹子囊将卒遗言子庚必城郢及平王时遂城之又曰纪南城在府城北一十里史记注楚都於郢今江陵县北纪南城是至平王更城郢在江陵东北故郢城是荆州记昭王十年吴通漳水灌纪南入赤湖进灌郢城遂破楚是郢与纪南为二城也又曰沙市城在府城东南一十五里楚故城元末增筑址存而书渚宫曰在江陵故城东南楚建梁元帝即位楚宫即此书章华台曰台有二一在府城外沙市一在监利县东北皆楚灵王筑【在监利者名三休台贾子所谓翟王使使之楚楚王夸之飨於章华之台三休乃至者也】又元志曰郢城在安陆州盖安陆乃楚之郊郢鬬亷谓屈瑕曰君次於郊郢以御四邑是也而襄阳宜城县故城在县南九里楚故鄢县汉改宜城隶南郡所谓鄢郢是也又荆州府城即古江陵城汉夀亭侯筑晋桓温增修之古称江陵以水为险吴陆抗筑大堰在今府城东北高保融名为北海宋孝宗时知江陵府吴猎刘甲皆修筑之开禧初孟珙再筑引沮泽及诸湖水注之三海绵亘数百里遂为江陵天险又为八柜蓄泄水势金人尝犯荆门州距江陵裁百里而去以有三海之险也夫吴且通漳水以灌纪南又灌郢城而谓三海八柜遂限戎马是克御北兵而不克御南寇也然纪南城在今府城北一十里则掩袭较难是故楚文王之智远越於平王
荆州论
魏景元二年春襄阳太守胡烈表上吴贼邓由等欲来归化幷送质任大将军司马昭啓闻诏征南将军曲城王伯舆基部分诸军迳造沮水荆州义阳南屯宜城承书夙发若由等如期到者便当因此震荡江表基疑贼诈降驰驿止师说由等可疑之状且当清澄未宜深入又曰夷陵东道当由车御至赤岸乃得渡沮西道当出箭谿口乃趋平土皆山险狭竹木丛蔚卒有要害弩马不陈今者筋角弩弱水潦方降废盛农之务徼难必之利此事之危者也昔子午之役兵行数百里而值淋雨桥阁破坏後粮腐败前军悬乏姜维深入不待辎重士衆饥饿覆军上邽文钦唐咨举吴重兵昧利夀春身没不反此皆近事之监戒也嘉平以来累有内难当今之宜当镇安社稷抚宁上下力农务本怀柔百姓未宜动衆以求外利也得之未足为多失之损伤威重昭累得基书意疑勑诸军权停所在须後节度基又书曰基谋虑短浅不及留侯亦惧襄阳有食其之谬昭乃罢兵由等亦竟不至此荆州西道宜考
荆州论
吴虎威将军吕子明蒙上吴王疏曰蜀将讨樊而多留备兵必恐蒙图其後故也蒙尝有病乞分士衆还建业以治疾为名蜀将闻之必撤备兵尽赴襄阳大军浮江昼夜驰上袭其空虚则南郡可下而蜀将可擒也及陆逊进袭公安降士仁至南郡太守麋芳亦降而夷陵以东胥失守矣然则江陵之易袭虽名将不克匝防也梁新除雍州刺史张伯绪缵遗荆州刺史湘东王书曰河东戴樯上水欲袭江陵岳阳在雍共谋不逞湘东王时师次郢州便回军鎭此亦缘白衣摇橹故事而遽信之也
荆州论
梁雍州刺史岳阳王詧得督府援建业檄遣司马刘方贵领兵为前军出汉口方贵先与詧不协潜与元帝相知尅期袭詧未及发会詧以他事召方贵方城疑谋泄遂据樊城拒命詧遣魏益德杜岸等衆军攻之元帝遣张缵密援方贵次大堤而樊城己陷方贵兄弟暨党与并诛及詧之自江陵夜遁也杜岸请以五百骑袭襄阳去城三十里城中觉之谘议参军蔡大宝时守襄阳乃辅詧母保林龚氏登陴闭门拒战会詧夜至龚氏不知其败谓为贼也至晓见詧乃纳之岸等以詧至遂奔其兄巚於广平詧遣将尹正薛晖等攻拔之获巚岸等幷其母妻子女并於襄阳北门杀之尽诛诸杜宗族是襄阳雅难掩袭虽辅妇人孺子以守之而犹不易下且克建樊城广平之绩也此宜与江陵参核
荆州论
西魏恭帝元年柱国于谨出攻梁长孙俭问曰为萧绎之计将欲如何谨曰耀兵汉沔席卷渡江直据丹阳是其上策移郭内居民退保子城峻其陴堞以待援至是其中策若难於移动据守罗郭是其下策俭曰揣绎定出何策谨曰必用下策俭曰彼弃上而用下何也对曰萧氏保据江南绵历数纪属中原多故未遑外略又以我有齐氏之患必谓力不能分且绎愞而无谋多疑少断愚民难与虑始皆恋邑居既恶迁移当保罗郭所以用下策也谨乃令中山公护及大将军杨忠等率精锐先据江津断其走路梁人?木栅於外城广轮六十里寻而谨至率衆围之梁元帝屡遣兵於城南出战辄为谨所破旬有六日外城遂陷元帝退保子城翼日率其太子以下面缚出降寻杀之卤其男女万余人收其府库珍宝江陵遂空夫魏以石城为界梁以安陆为界北师突至虽欲耀兵汉沔而业无所及又不能先分兵据江津而犹恋罗郭哀哉忠既尽定汉东地至是为前军屯江津梁人束刃於象鼻以战忠射之二象反走夫江津既不通以谨退保子城峻其陴堞之说参之殆不如留象骑不战之为少愈也护率轻骑为先锋昼夜兼行乃遣禆将攻梁临边城鎭并拔之幷擒其侯骑进兵径至江陵城下城中不意兵至惶窘失图护又遣骑二千断江津收舟舰以待大军之至夫临边城镇不能早固力又不能顾江津而财?木栅於罗郭亦奚益哉先是梁元帝与湘州刺史河东王誉信州刺史桂阳王慥各率所领入援金陵慥下峡至江津誉次江口元帝届郢州之武成属侯景请和诏罢援军誉自江口将旋湘鎭慥欲待元帝至谒督府方还州张缵时在江陵乃贻元帝书曰河东戴樯上水欲袭江陵岳阳在雍共谋不逞江陵游军主朱荣又遣使报云桂阳住此欲应誉元帝信之乃凿船沉米斩?而归至江陵收慥杀之令其子方等王僧辩等相继攻誉於湘州是元帝徒知江陵以南为不存之地而不知江陵以北之南又为絶地徒见江陵先立栅周遶郭邑而北面未就雍州刺史岳阳王詧就攻之尚不能克詧退而筑城又尽锐攻之而大雨暴至平地水四尺詧将杜岸杜幼安杜龛以其属降詧即夜遁而不悟临江絶地六十里木栅之讫不可以固徒鍳於陆议刘道规王鎭恶之前事而不知吴南郡之治南平戍公安桓冲之治上明其虑尤为深远至是陷於履阳城卧砥柱之下策而不克终悟也及詧立四年湘州刺史王琳遣其将雷又柔袭陷利利郡太守蔡大有死之是时詧力惩前事琳将潘纯陁侯方儿来攻不能克退归夏口而监利复缘地势而遽陷
荆州论
周天和四年诏平州刺史李迁哲率金上等诸州兵鎭襄阳五年陈将章昭达攻逼江陵梁主萧岿告急於襄州卫公直令迁哲往救迁哲率其所部守江陵外城与陈将程文季交战兵稍却迁哲乃亲自陷阵手杀数人会江陵总管陆腾出助之陈人乃退陈人又因水泛长坏龙川宁朔堤引水灌城迁哲乃先塞北堤以止水又募骁勇出击之频有斩获衆心稍定俄而敌入郭内焚烧民家迁哲自率骑出南门又令步兵自北门出两军合势首尾邀之陈人复败多投水而死是夜陈人又窃於城西堞以梯登者己数百人迁哲又率骁勇扞之陈人复溃俄而大风暴起迁哲乘闇出兵击其营陈人大乱杀伤甚衆陆腾复破之於西堤陈人乃遁夫以敌兵临城昼夜严备之时迁哲又任平州刺史在古当阳临沮间可谓习於地利而陈人犹突入郭内焚烧民家夜又窃於城西堞以梯登者多至数百人盖地势实然虽有画士悍将固不能保其城之不瑕也
荆州论
元至元四年八月征南都元帅阿珠观兵襄阳遂入南郡取仙人铁城等寨俘生口五万军还宋兵邀襄樊间阿珠乃自安阳滩济江留精骑五千阵牛心岭复立虚寨设疑火夜半敌果至斩万余级初阿珠过襄阳驻马虎头山指汉东白河口曰若筑垒於此襄阳粮道可断也五年遂筑鹿门新城等堡继又筑台汉水中与夹江堡相应自是宋兵援襄者不能进六年七月大霖雨汉水溢宋将夏贵范文虎相继率兵来援复分兵出入东岸林谷间阿珠谓诸将曰此张虚形不可与战宜整舟师备新堡诸将从之明日宋兵果趋新堡大破之杀溺生擒五千余人获战船百余艘於是治战船分水军筑圜城以逼襄阳文虎复帅舟师来救兴国又以兵百艘侵百丈山前後邀击於湍滩俱败走之九年三月破樊城外郛增筑重围以逼之宋裨将张顺张贵装军衣百船自上流入襄阳阿珠攻之顺死贵仅得入城俄乘轮船顺东流走阿珠与元帅刘整分泊战船以待燃薪照江两岸如昼阿珠追战至柜门关擒贵余衆尽死先是襄樊两城汉水出其间宋兵植木江中聨以铁鎻中造浮桥以通援兵樊恃此为固至九月阿珠加同平章事遂以机锯断木以斧断鎻焚其桥襄兵不能援十二月遂拔樊城襄守将吕文焕惧而出降初元世祖遣佥河南行省事阿尔哈雅与阿珠刘整取襄阳命毋攻城但围之以俟其自降乃筑长围起万山包百丈楚山尽鹿门以絶之宋兵入援者皆败去然城中粮储多围之五年终不下九年二月破樊城外郛其将复闭内城守阿尔哈雅以为襄阳之有樊城犹齿之有唇也宜先攻樊城樊城下则襄阳可不攻而得乃入奏世祖始报可会有西域人伊斯玛音献新礟法因以其人来军中十年正月为礟攻樊又发水军攻浮桥樊城乃拔遂移攻具以向襄阳一礟中其谯楼声如雷霆震城中城中汹汹诸将多踰城降阿尔哈雅身至城下说文焕又折矢与之誓文焕始降入朝世祖以文焕为襄汉大都督阿尔哈雅行荆湖等路枢密院事镇襄阳阿尔哈雅奏曰襄阳自昔用武地今天助顺而克之宜乘胜顺流长驱宋可必平阿珠亦赞其说乃大徵兵拜巴延为行中书左丞相九月遂会师襄阳焉
荆州论
元至元十年襄阳降行枢密院事镇襄阳阿尔哈雅请顺流长驱乃拜巴延为行中书省左丞相阿珠为平章晋阿尔哈雅行省右丞十一年十二月师出沙芜口宋制置夏贵守诸隘甚固阿尔哈雅麾兵攻武矶堡贵趋援之阿珠遂以兵西渡青山矶程鹏飞夏贵胥败宣抚朱禩孙夜遁还江陵鄂州张晏然以城降鹏飞亦降巴延与诸将会鄂城下议曰鄂襟山带江江南之要区也且兵粮备足今蜀江陵岳鄂胥未下不以一大将镇抚之上流一动则鄂非我有也乃以兵四万遣阿尔哈雅戍鄂阿尔哈雅遣狥寿昌信阳德安诸郡胥下进狥江陵十二年春三月与宋安抚高世杰兵遇巴陵命张荣实捣其中坚解汝楫率诸翼兵左右角之世杰败走追降之於桃花滩遂下岳州四月至沙市城不下纵火焚之沙市立破宣抚朱禩孙暨制置高达恐即以城降乃入江陵传檄郢归峡常德澧随辰沅靖复均房施荆门及诸洞胥降以兵守峡上喜曰荆南定吾东兵可无後患矣乃命右丞亷希宪守江陵促阿尔哈雅急还鄂且以沿江诸城新附者委之阿尔哈雅至鄂移兵长沙拔湘隂冬十月至潭决隍水部分诸将以礟攻之破其木堡流矢中胸督战益急夺其城潭人复作月城以拒凡攻七十日大小数十战十三年春正月李芾力屈其将刘孝忠以城降遣使狥郴全道桂阳永衡武冈宝庆袁韶南雄诸郡守臣胥率民来迎独宋经略使马塈守静江不下十一月阿尔哈雅以平章政事率兵至严关破其兵又败都统马应麒於小溶江遂逼静江静江以水为固乃筑堰断大阳小溶二江以遏上流决东南埭以涸其隍城遂破分遣万户托欢布哈狥宾融柳钦横邕庆远齐荣祖狥鬰林贵亷象脱邻狥浔容藤梧胥下之特磨王侬士贵南丹州牧莫大秀胥内附以兵戍静江昭贺梧邕融乃还潭既而雷琼全永与潭属县民文才喻等胥应崖山舒黄蕲继起阿尔哈雅定才喻等至雷州航大海五百里执琼州安抚赵与珞尽定琼南宁万安吉阳地降八蕃罗甸卧龙罗蕃大龙遏蛮罗蕃小龙石蕃方蕃珙蕃程蕃并置安抚以镇之十八年奏请徙省鄂州阿尔哈雅定荆南淮西江西海南广西地凡得州五十八峒夷山獠不胜计大率以口舌降之未尝专事杀戮二十三年卒於湖广行省左丞相此由襄阳以暨荆湖广西海南之大势也【阿尔哈雅辉和尔人赠楚国公谥武定晋封江陵王】
荆州论
元史巴延传至元十一年大举伐宋巴延与史天泽并拜中书左丞相行省荆湖时荆湖淮西各建行省天泽言号令不一或致败事诏改淮西行省为行枢密院天泽又以病表请专任巴延乃以巴延领河南等路行中书省所属并听节制秋七月陛辞九月甲戍朔会师於襄阳分军为三道并进丙戍巴延与平章阿珠由中道循汉江趋郢州万户武秀为前锋遇水泺霖雨水溢无舟不能涉巴延曰吾且飞渡大江而惮此潢潦耶乃召一壮士负甲伏骑而前导麾诸军毕济癸巳次盐山距郢州二十里郢在汉水北以石为城宋人又於汉水南筑新郢横铁绳鎻战舰密树桩木水中下流黄家湾堡亦设守御之具堡之西有沟南通藤湖至江仅数里乃遣总管李庭刘国杰攻黄家湾堡拔之破竹席地荡舟由藤湖入汉江诸将请曰郢城我之喉襟不取恐为後患巴延曰用兵缓急我则知之攻城下策也大军之出岂为此一城哉遂舍郢顺流下巴延阿珠殿後不满百骑十月戊午行大泽中郢将赵文义范兴以骑二千来袭巴延阿珠未及介胄亟还军迎击之巴延手杀文义擒范兴杀之其士卒死者五百人生获数十人甲子次沙洋乙丑命断事官杨仁风招之不应复使一俘持黄榜檄文传赵文义首入城招其守将王虎臣王大用虎臣等斩俘焚黄榜裨将傅益以水军十七人来降虎臣等又斩其军之欲降者巴延复命吕文焕招之又不应日暮风大起巴延命顺风掣金炮焚其庐舍烟焰涨天城遂破万户蒙古岱生擒虎臣大用等四人余悉屠之丙寅次新城令万户特穆尔史弼列沙洋所馘於城下射黄榜檄文於城中以招之其守将边居谊邀吕文焕与语丁卯文焕至城下飞矢中右臂奔还戊辰其总制黄顺踰城出降即授招讨使佩以金符令呼城上军其部曲即缒城下居谊邀入城悉斩之已已其副都统制任宁亦降居谊终不出乃令总管李庭攻破其外堡诸军蚁附而登拔之余衆三千犹力战而死居谊举家自焚遂并诛王虎臣王大用等四人十一月丙戍次复州知州翟贵以城降诸将请点视其仓库军籍遣官镇抚巴延不听谕诸将不得入城违者以军法论阿珠使右丞阿尔哈雅来言渡江之期巴延不答明日又来又不答阿珠乃自来巴延曰此大事也主上以付吾二人可使余人知吾实乎潜刻期而去乙未军次蔡店丁酉往观汉口形势宋淮西制置使夏贵等以战舰万艘分据要害都统王达守阳逻堡荆湖宣抚使朱禩孙以游击军扼中流兵不得进千户马福建言沦河口可通沙芜入江巴延使觇沙芜口夏贵亦以精兵守之乃围汉阳军声言由汉口渡江贵果移兵援汉阳十二月丙午军次汉口辛亥诸将自汉口开垻引船入沦河先遣万户阿喽罕以兵拒沙芜口逼近武矶廵视阳逻城堡迳趋沙芜遂入大江壬子巴延战舰万艘相踵而至以数千艘泊於沦河湾口屯布蒙古汉军数十万骑於江北诸将言沙芜南岸彼战船在焉可攻而取巴延曰吾亦知其可必取虑汝辈贪小功失大事一举渡江收其全功可也遂令修攻具进军阳逻堡癸丑遣人招之不应甲寅再遣人招之其将士皆曰我辈受宋厚恩戮力死战此其时也安有叛逆归降之理备吾甲兵决之今日我宋天下犹赌博孤注输赢在此一掷尔巴延麾诸将攻之三日不克有术者来言天道南行金木相犯若二星交过则江可渡巴延却之使勿言乃密谋於阿珠曰彼谓我必拔此堡方能渡江此堡甚坚攻之徒劳汝今夜以铁骑三千泛舟直趋上流为捣虚之计诘旦渡江袭南岸已过则速遣人报我乙卯分遣右丞阿尔哈雅督万户张宏范和斯哈雅实迪默色等先以步骑攻阳逻堡夏贵来援遂俾阿珠出其不意率万户晏彻尔蒙古岱史格贾文备四翼军泝流西上四十里对青山矶而泊是夜雪大作遥见南岸多露沙洲阿珠登舟指示诸将令径趋是洲载马後随万户史格一军先渡为其都统程鹏飞所却阿珠横身荡决血战中流擒其将高邦显等死者无算鹏飞被七创败走得船千余艘遂得南岸阿珠与镇抚何玮等数十人攀岸步鬪开而复合者数四南军阻水不得相薄遂起浮桥成列而渡阿尔哈雅继遣张荣实解汝楫等四翼军舳舻相衔直抵夏贵贵引麾下军数千先遁诸军乘之斩溺不可数计追至鄂州东门而还丙辰阿珠遣使驰报巴延大喜挥诸将急攻破阳逻堡斩王达宋军大溃数十万衆死伤几尽夏贵仅以身免走至白虎山诸将谓贵大将不可使逸去请追之巴延曰阳逻之捷吾欲遣使前告宋人而贵走代吾使不必追也丁巳巴延登武矶山大江南北皆我军也诸将称贺巴延辞谢之阿珠还渡江议兵所向或欲先取蕲黄阿珠曰若赴下流退无所据先取鄂汉虽迟旬日可为万全计巴延从之已未师次鄂州遣吕文焕杨仁风等谕之曰汝国所恃者江淮而已今我大兵飞渡长江如履平地汝辈何不速降鄂恃汉阳将战乃焚其战舰三千艘火照城中两城大恐庚申知鄂州张晏然知汉阳军王仪知德安府来兴国皆以城降程鹏飞以其军降丁卯分命阿喽罕先锋辉图取寿昌粮四十万斛留左丞阿尔哈雅等以兵四万分省於鄂规取荆湖已已巴延与阿珠以大军水陆东下俾阿珠先据黄州十三年春正月癸酉朔至黄州甲戍宋沿江制置副使知黄州陈奕降承制授沿江大都督遣吕文焕陈奕以书招蕲州安抚使管宗模复遣阿珠以舟师造其城下癸未巴延至蕲州宗模出降承制授淮西宣抚使留万户达勒达守之阿珠遂先以舟师趋江州阿珠传十一年秋九月师次郢之盐山得俘民言宋沿江九郡精锐尽聚郢江东西两城今舟师出其间骑兵不得护岸此危道也不若取黄家湾堡东有河口可由其中拖船入湖转以下江为便从之遂舍攻郢而去行大泽中忽宋骑兵干人突至时从骑才数十人阿珠即奋?驰击所向畏避追斩五百余级生擒其将赵范二统制进攻沙洋新城拔之前次复州守将翟贵迎降时夏贵鎻大舰扼江汉口两岸备御坚严阿珠用军将马福计回舟沦河口穿湖中从阳逻堡西沙芜口入大江十二月军至阳逻堡攻之不克阿珠谓巴延曰攻城下策也若分军船之半循岸西上对青山矶止泊伺隙捣虚可以得志明日率衆趍南岸沙洲攀岸步鬪敌小却出舟中马於岸遂力战破之己未水陆并趍鄂汉皆降十二年正月黄蕲江州降阿珠率舟师趋安庆此襄阳下流之势也【巴延蒙古巴琳部人追封淮安王谥忠武晋淮王阿珠乌梁海氏乌兰哈达子追封河南王】
荆州论
郡志曰寸金堤在龙山门外五代时蜀孟昶将伐高氏欲作战舰巨筏冲荆南城南平将倪福可【志书梁将军恐误】筑此堤激水以扞之此戍荆一策也宋知江陵府吴猎尝分高沙东桨之流繇此堤外历南纪楚望诸门东汇沙市为南海若循迹浚导之则江滨不克直上掩袭可少淹觉之为易此亦戍荆一策也
襄阳论
周公瑾百代英豪虽策蹙襄阳而其图蜀也还江陵治装卧疾巴邱与大帝牋曰自效戎行规定巴蜀次取襄阳凭赖威灵谓若在握则蹙襄阳之策固犹在巴蜀後也及大帝北征使陆逊与诸葛瑾攻襄阳逊遣亲人韩扁齎表奉报还遇敌於沔中钞逻得扁瑾书与逊曰大驾已旋贼得韩扁具知吾濶狭且水乾宜当急去逊未答方催人种葑豆与诸将奕棋射戏如常乃密与瑾立计以向襄阳敌素惮逊遽还赴城而後逊军仅得去则南师攻襄阳固自不易而水乾尤宜停止也
襄阳论
南史周宏正传侯景平王僧辩启送秘府图籍勅宏正讐校时朝议迁都但元帝再临荆峡前後二十余年情所安恋不欲归建邺兼故府臣僚皆楚人并欲即都江陵云建康盖是旧都雕荒已极且王气已尽兼与北近若有不虞悔无所及且臣等又闻荆南有天子气今其应矣元帝无去意时尚书左仆射王褒及宏正咸侍帝顾曰卿意何如褒等以帝猜忌弗敢衆中公言唯唯而已褒後因清闲密陈还丹阳甚切终不引纳他日宏正乃正色谏於再三曰若如士大夫惟圣王所都本无定处至於黔首未见入建邺城便谓未是天子犹列国诸王今日副百姓之心不可不归建邺当时颇相酬许宏正退後黄罗汉宗懔乃言宏正王褒东人乃劝东下非为国计宏正复面折二人帝欲徧试人情曰欲吾去者左袒於是左袒过武昌太守朱买臣复劝上迁曰买臣家在荆州岂不愿官长住但恐是买臣富贵非官富贵也帝深感其言卒不能用及于谨入江陵买臣按剑进曰惟斩宗懔黄罗汉可以谢天下帝曰曩实吾意宗黄何罪而周师已破武宁杀宗懔遂傅江陵栅下矣元帝纪曰自侯景之难州郡大半入魏自巴陵以下至建康缘以长江为限荆州界武宁西距峡口自岭以南复为萧勃所据文轨所同干里而近人户着籍不盈三万中兴之盛尽於此矣夫建邺近北犹隔大江而江陵曾北无江汉之阻帝尝自比诸葛亮桓温不知其奚恃而不恐也庾信哀江南赋曰下江余城长林故营徒思拑马之秣未见烧牛之兵下江长林时属武宁郡武宁与襄阳接壤而武宁虽固守曾未足以当梯冲冀马也王琳传曰湘州武陵平元帝性多忌以琳所部甚盛又得衆心故出之岭外其友李膺帝所任遇琳告之曰琳蒙拔擢常欲毕命以报国恩今天下未平迁琳岭外如有万一不虞安得琳力何不以琳为雍州刺史使镇武宁琳自放兵作田为国御扞膺然其言而不敢启故率衆至岭南及魏师围逼乃徵琳赴援琳师次长沙而江陵已平矣夫扞御武宁不使王琳乃使宗懔而琳即果为雍州刺史曾不知放兵作田之余遂克拒周师不入武宁焉否也抑五朝地理志竟陵郡乐乡县旧置武宁郡西魏置鄀州又梁置旌阳县後改名惠怀西魏又改曰武山开皇七年郡废大业初州废又废武山入焉有武陵山是隋唐乐乡乃晋宋武宁郡也前汉书王莽传南郡张覇江夏羊牧王匡等起云杜緑林号下江兵晋灼曰本起江夏云杜县後分西上入南郡屯蓝田故号下江兵也按後汉书郡国志南郡编县有蓝田口聚注云下江兵所据又五朝志竟陵郡有蓝水县宋侨立冯翊郡莲勺县西魏改郡为汉东县为蓝水又宋置高陵县西魏改曰滶水开皇初郡废大业初省滶水入焉有唐水是胥下江余城也宋书州郡志武宁长林晋安帝立按五朝志南郡有长林县旧曰长宁县开皇十一年省长林县入十八年改曰长林是长林故营也夫亦可差备江陵北面形胜之概而蕲前拟烧牛难矣惜乎周宏正未畅其说而朱买臣之按剑已晩也
襄阳论
唐乾符六年冬十月黄巢繇桂州沿湘江而下历永衡抵潭州城陷之观察使李系奔朗州尚让进逼江陵衆号五十万荆南节度使都统王铎留其将刘汉宏守江陵城率衆北趣襄阳盖繇江陵至襄阳四百四十里也十一月黄巢北趋襄阳荆南新节度使刘巨容与江西招讨使曹全晸合兵屯荆门以拒之盖襄阳南至荆门二百七十里有奇也贼至巨容伏兵林中全晸以轻骑逆战阳不胜而走贼追之伏发大破贼衆乘胜逐北至江陵俘斩其衆什七盖荆门南至江陵一百六十五里也巢让收余衆渡江东走或劝巨容穷追贼可尽也巨容曰国家喜负人有急则抚存将士不爱官赏事宁则弃之或更得罪不若留贼以为富贵之资衆乃止全晸渡江追贼会朝廷以泰宁都将段彦谟代为招讨使全晸亦止繇是贼势复振攻鄂州陷其外郭转掠饶信池宣歙杭十五州衆至二十万而广明元年陷宣州秋七月遂繇采石渡江矣夫巢让五十万衆败於荆门巨容可谓大胜此尤见襄阳之为重地而江陵当汉宏焚掠之後巢不乘胜乘虚亟入江陵而必北趋襄阳虽败北此其畧雅与据嵯呀山埒
襄阳论
宋建炎初李忠定议廵幸曰四方多故宜讲廵幸之礼以镇之除四京外以长安为西都襄阳为南都建康为东都各命守臣营葺城池宫室官府使之具储峙糗粮积金帛以备廵幸又曰至于费用则长安当委之四川襄阳当委之荆湖建康当委之江淮闽浙三都成而天下之势安矣又曰天下形势关中为上襄阳次之建康又次之今舍上中而取其下非得计也又曰据要会之地以驻六师既有以系中原之心又有以纾一时之急策无出于此者而其议廵幸第一劄子曰为今之计纵未能行上策以趋关中莫若取其次策以适襄邓襄阳近为李孝忠所据虽已溃散恐或残毁惟邓为可以备车驾之时廵夫邓者古之南阳光武之所兴也西隣关陕可以召兵北近京畿可以遣援南通荆湖巴蜀可取货财东达江淮可运谷粟有高山峻岭可以控扼有广土寛城可以屯重兵民风号为淳古盗贼未尝侵犯此诚天设以待陛下之临幸事之机会不可失也愿召守臣增修城池漕臣储峙粮草朝廷给降钱帛广行应副专遣使者以督其事将来秋高六飞启行由陈蔡唐以趋南阳不过半月可达天下之士知陛下之不忍弃中原也河东之民知陛下之不远徙也天下郡县知陛下之处中以临四方也皆当心服而无解体之患是一幸南阳则三者皆得一幸建康则三者皆失利害安危之几在此一举陛下何惮而不行也夫幸南阳犹之幸襄阳也是故建炎论事则曰邓古之南阳天设以待廵幸而绍兴论事旋曰襄邓天设以待廵幸也及繇宣抚荆湖广南请提举嵩山崇福宫也复奉诏条具边防利害曰至于守备之宜则当料理淮南荆襄以为藩篱夫淮南荆襄者东南之屏蔽也六朝之所以能保有江左者以强兵巨镇尽在淮南荆襄间故以魏武之雄苻坚石勒之衆宇文跖跋之盛卒不能窥江表後唐李氏有淮南则可以都金陵其後淮南为周世宗所取遂以削弱今朝廷欲为守备则当于淮南东西及荆襄置三大帅屯重兵以临之东路以扬州西路以庐州荆襄以襄阳为帅府分遣偏师进守支郡小筑城垒如开新边其初朝廷应副钱粮谓如淮东则以江东路财用给之淮西则以江西路财用给之荆襄则以湖南北路财用给之徐议营田使自赡养遇有敌骑则大帅遣兵应援稍能自守商旅必通乃可召人归业渐次葺理假以岁月则藩篱成矣前有藩篱之固後有长江之险加以战舰水军使沿江一带帅府郡县上连下接自为防守则敌骑虽多岂敢轻犯近年以来大将握重兵于江南官吏守空城于江北虽有天险初无战舰水军之制故敌人得以侵扰窥伺欲为守备无他反此而已或谓三大帅率重兵以屯江北则供亿之费不赀臣应之曰使三大帅屯兵于江南亦仰给于朝廷其费等耳曷若使之渡江葺理淮南以为家计则朝廷异时可省经费而藩篱之势成为无穷之利守备之宜莫大于是有守备矣然後可以议攻战之利亦当分责于诸路大帅谓如淮东之帅则当责以收复京东东路淮西之帅则当责以收复京东西路荆襄之帅则当责以收复京西南北路川陕之帅则当责以收复陕西五路诸路尅捷因利乘便收京畿复故都以戡祸乱此虽落落难合然在陛下志先定于中而断以至诚必为之意盖无不可成之理及其後为江南西路安抚制置大使又尝专论襄阳形胜曰臣窃以当今天下形胜在襄阳何以言之四方地势正犹棊局今车驾驻跸于吴越是置子于东南隅也宣抚制置司聚兵于川陕是置子于西北隅也湖湘屯重兵以控制是置子于西南隅也吴越由湖湘以趋川陕如行曲尺之上相去万有余里号令未易达首尾不相应一有缓急何以为援惟襄阳地接中原西通川陕东引吴越如行于弓弦之上地里省半而又前临京畿密迩故都後负归峡蔽障上流遣大帅率师以镇之如置子于局心真所谓欲近四旁莫如中央者也既逼僭伪巢穴贼有忌惮必不敢窥伺东南将来王师大举收京东西及陕西五路又不敢出兵应援则是以一路之兵禁其四出因利乘便进取京师乃扼其喉拊其背制其死命之策也朝廷近拜岳飞为荆襄招讨使其计得矣然驻军岳鄂未闻前进岂不以自兵火以来襄阳焚毁尤甚野无耕农市无贩商城郭隳废邑屋荡尽而粮饷难于运漕故耶臣观自古有意于为国家立功名之人如刘琨祖逖之徒未尝不据形胜广招纳披荆榛立官府履艰险攻苦淡积日累月葺理家计然後能成功者若欲坐待其自成必无此理愿诏岳飞先遣将佐军马及幕府官径趋襄阳随宜料理修城壁建邑屋招纳西北之民措置营田劝诱商贾之伍懋通货贿稍稍就绪然後徙大兵以居之旁近诸郡如金房随郢见属我者可以抚绥如陈蔡许颍见从贼者可以攻取不过年岁间必有显效如谓屯兵聚粮运漕为难则汉江出襄阳城下通于沔鄂漕运之利未有如此之便者当以兵护粮船使贼不得抄掠则吾事济矣今日天下形胜臣愚以为无出襄阳之右者伏望圣慈特加睿察早降指挥无使缓不及事天下幸甚而其论进兵劄子又谓小试于山东岳飞重兵且屯襄阳勿轻动以牵制其师使不得应援至其乞沿淮沿汉修筑城垒也又曰臣昨奉诏书条具边防利害尝论驻跸建康为措置之宜所当先者然其说谓淮南有藩篱之固则建康可都宜命诸将移重兵于江北料理营田葺治城垒则藩篱可成今大将既已移屯矣营田既已施行矣楚泗既已修筑城垒矣惟是沿淮如庐夀沿汉如襄邓等处尚未措画臣愿陛下降诏刘光世岳飞乘士卒之暇以渐修筑如韩世忠之于楚张俊之于盱眙杨沂中之于泗使名城坚垒绵亘相望以张国势以讋敌心又命朝廷选通知古今臣僚按行淮汉深考古迹要害控扼之地如濡须坞牛渚圻之类筑垒屯兵益务自固使我师无侵突之虞敌骑有蓄锐之利以守则固以战则胜此今日之上策也而又尝以承楚之警与宰相论扞贼曰一宜防备上流纲窃观自古侵犯东南未有不由上流者舳舻相接顺流乘风自川江而下日数百里不旬月间可至江浙故上流之地自吴及东晋以来必屯重兵乃可保国今归峡荆南岳鄂九江一带虽无他虞然屯兵不多所幸襄汉复为我有上流形势倚之为重襟带荆蜀控引江淮下瞰畿甸真形胜必争之地也宜命大帅统重兵以镇襄阳则上流有屏蔽之势江浙可以奠枕中原有恢复之兆畿甸可以俯窥此最今日之上策惟庙谟熟计之盖忠定之拳拳襄阳者若此而其後于三都之外复曰长沙再越大江三面重湖可以建都夫都长沙犹之都襄阳之渐也若曰长沙视建康为上流又为重险而视临安并无海道不测之虞繇建康临安纡道经长沙以趋川陕则如行曲尺之上而繇长沙以趋襄阳则犹行弓弦之上也夫亦庶乎其可都也
襄阳论
樊城在襄阳府城北汉江上与襄阳对峙汉夀亭侯围曹仁於樊而魏武议迁许都者也【楚志即周仲山甫所封樊国西魏立安养县唐改为临汉县】邓城在襄阳府城东北二十里南齐将曹虎镇此元魏尝围之经月不下【楚志本春秋邓国地唐置临沮县又改邓城县】唐置邓城县宋废入襄阳观咸淳时吕文焕守襄本末是知樊城之利而不知邓城之利所以谓宋人自李伯纪陈同甫辛稼轩外雅尠识虑深长士者此也又牛首安阳古城红崖白河沙河渔栏新城淳河滚河十城元兵围襄阳筑此於要津以絶其援今址尚存盖即古大堤城遗蹟也夫宋人既不知邓城之利而襄围未合时又安知十城之害然则张顺张贵诸忠义士虽谓不死於兵而死於庸闇帅漕尹辖之手可也或曰晋朱序鎭襄阳秦遣将围城序母韩氏谓城西北角必先受敌领百余婢并城中女丁於其角筑城二十余丈秦攻西北角果溃衆守新筑城秦兵遂引退襄阳人名夫人城夫宋人以樊城故知襄城东北角之害而不知襄城西北角之害是其识虑并出韩夫人婢暨襄阳女丁下也
襄阳论
元至元二十一年蒙古军胥放还诸鄂罗二十二年改江淮江西元帅招讨司为上中下三万户府而虞集记南平楼曰国家始以重兵戍襄樊临制东南又曰区宇既定撤兵以息民其留镇襄阳者二万户之兵也盖视襄邓为腹里也夫其始殚半天下之力百战而得襄裁知欲举宋必先举襄而不知襄为南北之枢要承平日久因循玩视一旦衅生虑外汝颍盗起而不能援蕲黄盗起而不能控则亦湖广河南行省之制有未能审其轻重缓急者而恃强势以误之也明初取襄较易观太祖赐平章常遇春诏亦知安陆襄阳横据上流控扼南北为自古所必争之地而考明一代兵制凡所以经画襄阳者其建官也监司则裁设分巡下荆南道兼郧阳兵备副使驻襄阳府曾无以异於武昌佥事之驻会城上荆南道二之驻澧荆荆西佥事之驻沔阳蕲黄副使之驻黄下江防佥事之驻蕲上江防佥事之驻岳以暨上湖南道之驻衡辰沅副使之驻沅也将领则裁设郧襄守备偕三江永定洞庭永道郴桂荆瞿秩任胥同曾不克逮鎭筸清浪靖州之上设参将而复副以守备兴都之留守司会城之都指挥使司郧阳之行都指挥使司也屯卫则裁设襄阳卫指挥使指挥同知佥事左右中干户所干户百户暨佐贰若属均州守御干户所亦裁设千户百户曾无以异於显陵安陆沔阳郧阳黄蕲岳衡辰永沅靖施九谿永定长沙茶陵宝庆常德宁远清浪偏桥镇远铜鼓伍开瞿塘诸卫而殊不克逮武昌武昌左荆州荆州右均州一所曾不克逮郧阳卫之翼以竹山房县德安随州荆州之翼以夷陵枝江远安长宁永定之翼以大庸澧州九谿之翼以安福添平麻寮宝庆之翼以武冈城步衡州之翼以桂阳常宁宁溪宁远之翼以枇杷桃川锦田镇江华宁远左东安靖州之翼以天柱汶溪并不克逮郴州千户所之翼以广安宜章而裁同瞿塘之翼以忠州德安干户之翼以随州百户所顾其令式名为卫又不若德安郴州暨大田军民守御千户所也其屯兵也则裁设四千三百二十二名均州亦裁设一千一百五十六名固不敢望伍开之三万二千二百有奇铜鼓之一万八千有奇靖州之一万四千七百有奇茶陵之一万六百有奇瞿塘之八千三百有奇暨武昌武昌左之一万三千二百有奇荆州荆州右之一万七百有奇而其视辰州清浪之六千以上蕲岳永沅长沙宝庆常德永定平溪宁远偏桥镇远之五千以上殊为不逮盖裁介於黄州九谿施州之间而差衍於安陆沔阳衡州之三千以上显陵之一千七百以上也均州守御兵额亦无以异於它所而曾不克逮大田之三千一百有奇桂阳之一千五百有奇夷陵之一千四百有奇武冈锦田广安之一千三百有奇也又况尺籍伍符多非其实而屯册尤淆溷不可稽核哉至其屯田虽一千二百七十二顷有奇屯粮虽一万五千三百石有奇均州屯田虽八百九十七顷有奇屯粮虽三千五百石有奇而田之荒垦粮之赢耗且无庸具论也盖至季年盗起袭城戮藩虽曰职官慢寇而亦繇一代规制曾不考古雍州山南东道址建重镇以临驭之殊不足以弹压豺狼之心而授之瑕隙也夫盗贼之祸自古未有甚於元明而其玩视襄阳亦未有甚於元明者然元犹知恃强势而明则强势不能恃弱势不能察其土崩鱼烂无怪也爰合论之以备弭盗之要议或曰郧阳开府襄阳不亦可轻乎曰郧地险而所控者狭襄地旷而所控者广襄房之并建郡雍梁之并建州自古则然矣而况郧自固不暇奚克逮邻哉曰夷陵且以千四百人而欲扼川峡西来势以襄阳视之不较重乎曰然夫施州佥事明初犹驻夷陵而後裁以荆州分廵兼领是裁其所宜建也不知夷陵而又奚以知襄阳也曰巴陵似较重曰视夷陵则较重矣然而其去襄阳者几希
襄阳论
襄阳府古有城负汉屏岘其北周以断岸故不池东西南凿山为池与樊城市对汉季徐晃晋羊祜杜预朱序宋吕文焕守襄阳胥此城也元季颓废明初乙巳卫国公邓愈因旧址修筑新城周一十二里而赢计二千二百二十一丈七尺崇二丈五尺门六胥有子城曰东南西大北小北东长胥为角楼一南门楼一成化中都督王信尝重建而其东南西南胥楼一东北角楼一花楼十东西大北东长门楼四池北面临江四百丈东西南三面彚计袤二千一百一十二丈广二十九丈深二丈五尺胥弘治间副使毛宪重阅建筑也正德丙子夏汉水大溢新城塌三十丈有奇副使聂贤躬督堙塞水少杀辄佣工舁石仙人洞犬牙甃砌精坚逾旧繇大北门至东长门修砌泊岸袤二百八十丈崇二丈创筑子堤於江下以护旧岸趾广八尺崇五尺袤二百八十丈襄人名聂公堤嘉靖三十年汉水溃堤漫城分廵陈绍儒分守雷贺修复三十九年大水知府汪道昆重修隆庆二年堤复溃新城圮分廵副使徐学谟檄府益甃老龙堤护城崇祯辛巳春张献忠平城城楼警舖胥毁都御史袁继咸亲督修砌都御史王永祚重建六城楼暨西南城狮子楼壬午冬闯复残毁此胥议荆襄形胜者之所宜详画也而临江池计里丈尺尤亟
国朝顺治二年都御史徐起元檄同知贾若愚繇小北门城上西至南城诸险要地用砖石修砌御敌炮台二十九座五年都御史赵兆麟檄重修西城大楼重建南城大楼重修大北门城楼建小北门城大楼重建东城大楼暨城外三桥并敌楼濠岸胥完葺焉
存研楼文集卷三

[book_title]卷四
<集部,别集类,清代,存研楼文集
钦定四库全书
存研楼文集卷四
编修储大文撰
杂着
西陵
夷陵州故城州志初在下牢唐贞观中徙治步阐垒宋建炎中徙石鼻山绍兴中复旧端平中徙江南元复徙江北即今城也楚志又曰陆抗城在州西五里赤溪址存临江城在州南二十里魏武筑梁置临江郡暨县後周置临州隋州郡胥废安蜀城在州境陈宣帝征江陵後周军於峡口筑垒以备陈名安蜀城又宜都城在州境吴陆逊筑晋置郡唐为县後废而宜都县夷道城汉置隶南郡晋隶宜都郡隋隶峡州唐废入宜都此见荆楚之形势尤重西陵而陆抗智虑审密赤溪址尤宜详核也【夷陵州城明洪武十二年千户许胜因故基甃砌周八百六十二丈崇二丈二尺门七胥建楼东南北三面胥有濠广四丈五尺深二丈惟西一面临大江成化间甃以砖然献贼亦尝平城云】
巴陵
楚尝使王孙由於城麋及昭王败於楚奔郧秦救至复入郧亟使由於城麋吴鲁肃城巴邱晋陶侃复城巴邱在今府东八里宋元嘉十六年因鲁肃旧围增筑内跨冈岭外滨三江梁王僧辨守巴陵即此城也历代因之有门三曰楚泽碧湘会泉明洪武四年拓筑二十五年指挥晋亮加甃砌周千四百九十八丈计七里崇二丈六尺有奇雉堞千三百六十有六崇四尺为六门後存四胥有月城东南门外胥桥一北凿河周千丈有奇深二丈广二十丈有奇即古湟也西滨大江嘉靖中西城倾陷前後修葺计帑金万而不克成隆庆初副使施笃臣议由江滨起筑壁立直上而别筑土堤御水知府李时潜司之费亦钜万矣六年同知锺崇文於冈上砌女城自南徂北周数百丈崇六尺而予尝过之堞雉多颓又东南逼冈阜未尝见其克巩固也然而巴陵卒号天险者恃江湖之阻也【陶侃故城在府东八里宋元嘉城恐非侃故城址】
夷陵
蜀先主攻吴从巫峡建平连围至夷陵界历数十屯吴大都督陆逊疏曰夷陵要害国之关限虽为易得亦复易失失之非徒损一郡之地荆州可忧今日争之当令必谐备干天常不守窟穴而敢自送臣虽不才凭奉威灵以顺讨逆破坏在近寻备前後行军多败少成推此论之不足为慽臣初嫌其水陆俱进今反舍船就步处处结营察其布置必无他变伏愿至尊高枕不以为念也此与抗表胥荆州经世要篇
夷陵
杨世恩庄烈时官湖广副总兵七年春败贼竹溪大雨山水骤涨贼多漂溺死余溃走世恩疾击斩镇山虎等四十余人已追贼石泉埧连战康家坪纳溪功最八年冬败贼孝感九年春祖寛大破贼滁州世恩从卢象昇驰至复大破之十年春与秦翼明破刘国能於细石岭获其魁新来虎贼陷隋州责戴罪自赎十一年冬督师杨嗣昌令守宜城会贼罗汝才惠登相分屯兴山远安夷陵告急嗣昌檄世恩及荆门守将罗安邦赴救至洋坪猴儿洞道险甚嗣昌再檄召还而安邦繇祚峪世恩繇重阳坪已两道深入期至马良坪合兵汝才登相围之香油坪嗣昌连发数道兵往援皆以道远不能进世恩等被困久突围走黄连坪絶地无水士饥渴甚贼至两军尽覆世恩安邦并死此宜与陆抗围步阐互?
方城
楚志惟辨方城最核今书之曰水经注郡国志曰叶县有方城郭仲产曰因山以表名尸子曰楚狂接舆耕於方城盛宏之云叶东界有故城始犨县东至瀙水达泚阳界南北聨络数百里号为方城一谓之长城云郦县有故城一面未详里数号为长城即此城之西隅其间相去六百里南北虽无基筑皆连山相接而汉水流其南故屈完答齐桓公云楚国方城以为城汉水以为池杜预曰方城山名在叶南未详孰是按一统志裕州有方城山裕之属为叶秦置南阳郡属荆州屈完所谓方城其即在叶者与蜀杨慎丹铅余録云左传方城以为城古本方本万字古字万亦作万故讹尔唐勒奏七论曰我是楚也世伯南土自越以至叶垂宏境万里故曰万城也斯说凿矣此辨可审义阳北内乡东之形胜宜入左氏传注
大岘
魏都督淮南扬州刺史任城王澄进次大岘而东关九山淮陵分布诸将并有尅获宣武帝诏曰长旌始舒贼徒慑气锐旅方驰东关席卷时梁将姜庆真袭据夀春外郭齐王萧宝夤击走之澄遂攻锺离又诏曰锺离若食尽三月已前固有可尅如至四月淮水泛涨舟行无碍宜善量之及梁攻肥梁散骑常侍使持节征南将军都督扬徐州中山王英击破隂陵又频破梁军於梁城斩获甚衆先是诏英曰贼势滋甚围逼肥梁边将後规以至於此故有斯举必期胜捷而出军淹滞肥梁巳陷闻之惋懑实乖本图今衆军云集十有五万进取之方其算安在克殄之期复当远近竟以几日可至贼所必胜之规何者为先故遣步兵校尉领中书舍人王云指取机要至是复诏劳之英又追梁将至马头马头戍主委城遁遂围锺离而诏曰贼城险固卒难攻屠冬春之交稍非胜便十万之衆日费无赀且可密装徐严为振旅之意
夏口城
楚志曰夏口城在府城西黄鹄山吴主孙权筑对岸则入沔津故城以夏口为名至刘宋顺帝时柳世隆等守之沈攸之攻不克梁末陈初周将史宁为土山长梯攻之不能破黄巢之乱止陷其外郭盖是城依山负险四周不越二三里乃知古人筑城欲坚不欲广也又曰郢城在黄鹄山刘宋郢州治此更名郢城万人敌城在府城东黄鹄山顶旧有城宋建炎间兵犯城郡守命城上以强弩射之遂退因名此宜与陈同甫论台城形势同考【楚志曰夏口城万人敌城据胜敌险元因之明洪武四年江夏侯周德兴增拓修筑周十七里有奇计三千九十八丈盖与欲坚不欲广之旨殊相剌谬矣又曰南有龙窝西即大江此天堑也亦宜附録之】
却月城
图经却月城在汉阳军北六里太平寰宇记却月城与鲁城相对以形如却月故名旧传黄祖守此三国志董袭传祖於大江中横两艨冲挟守沔口以栟榈大绁系石为矴盖蕲内恃却月城之势而外横艨冲以守之也楚志马骑城在却月城西二里周五里今长棚冈即其址也又南史梁武帝自襄阳趍建业邓元起会军於夏口筑汉口城以守鲁山楚志曰今大别山横顶城即其基也又曰萧公城在府城西五里梁武帝尝筑城戍兵於此盖汉阳军寔无险可据虽大别山亦去培塿不甚远而其险即在江暨汉口故古之攻战者虽间守之而不克久也惟登大别山顶横望东北湖江云渺丝聨乃知汉阳之以无险为险【水经翼际山上有吴时江夏太守陆奂所治城唐元和郡县志即汉阳军故城宋宣和三年圮明初跨凤栖山筑汉阳府城东南临江周七百五十六丈是匪直不逮却月城并不逮翼际山上城也】
黄岘关
楚志曰魏书地形志南司州宋安郡有东随县注云东随县有黄岘关按黄岘关即今孝感九里关在南北朝谓之东关隋书文帝开皇九年改东随为礼山县即今应山也历代地形分割不一今孝感疆域袤出黄岘外数十里繇县治抵北界约三百余里岂魏时孝昌地狭而黄岘内外旧属东随耶抑割孝昌之黄岘以益东随耶然魏改孝昌为岳州岳山郡则地固未宜割也岂孝昌东随以黄岘为界耶此亦考大隧冥扼形胜者之所宜详画也
子胥城
楚志曰子胥城在兴国州东六十里相传子胥筑即永兴故城也荆州记曰麦城东有驴城沮水西有磨城伍子胥造此二城以攻麦城谚云东驴西磨麦自破按磨城在当阳县东四十里而麦城在当阳县东六十里楚昭王筑关公走麦城即此此见子胥之图楚非直恃章山一再战也
鲁肃城
太平城在蒲圻县西南八十里吴遣鲁肃征零陵於此筑城鲁肃城在岳州府南肃尝屯兵於此而益阳故城在县西南亦肃所筑唐魏齐公元忠曰将大兵如擎盂水一跌其可复乎此伍员赵充国诸葛亮鲁肃桓冲韦孝寛李光弼何承矩李允则岳飞之为将所以宜详考也
上明
桓冲字幼于温诸弟太元初督荆州七郡会姚襄将张骏掠武昌府库冲讨获之进监江州荆州豫州六郡军事冲至荆度形胜乃上疏曰宜全重江南轻戍江北且孱陵乐乡北枕大江西接三峡若狂狡送死则旧郢以北坚壁不战远乘其敝扑剪为易臣司阃外随宜处分於是移镇上明冲为将持重似赵营平诸葛忠武侯淝水之役半属天幸而未可以是短之也
荆州南
天宝後吕諲拜荆州长史澧朗峡忠等五州节度使始建议请荆州置南都诏可於是更号江陵府以諲为尹置永平军万人遏吴蜀之冲以湖南之岳潭郴道邵连黔中之涪凡七州隶其道知荆而不知襄此諲之识所以庸陋也
乐乡
乐乡城在松滋县东七十里吴陆抗与羊佑对垒此其要地也【乐乡城有二其一在巴东县治东後周置县】上明城在松滋境晋桓冲退屯时筑又松滋有楚城号郧城书之所以着陆桓诸公之识也
归州
归州故城始在江北宋端平时徙治江南曲沱次徙新滩又徙白沙又徙南浦明初徙丹阳而丹阳城在州东七里濒江即屈沱楚王城也【元和志周成王封楚熊绎於荆丹阳之地即此後又移枝江亦曰丹阳】夔子城在州东二十里乃春秋夔子国也【水经江水东经夔城南注云熊挚始治巫城後移此城】刘备城在州境昭烈连营七百里下至秭归城盖当时所筑也书之亦以着筑城之得失云【武昌县西南二里有鄂王城乃楚熊渠子红封国城也书之亦可与郢城互考】
长阳
长阳县在大江南东接松滋枝江西北接巴东而牙错宜都施州容美宣慰使间前後有东峰凤凰诸山壁立环绕四面阻塞西则施州建始诸水奔流赴壑汇为清江东出大河而县治中域焉乃天成城堑也宋时有土城至明毅宗十六年令朱方乾请修筑临江一面甃以石并建东南西门城楼後山一面累土为城覆以瓦而十七年土司唐镇邦率蛮兵来攻城遂陷寻复堕於闯此非天险不足据而守之者无其人也
平林新市緑林
质实诸书曰平林城在随州城东北八十里王莽末关东平林人陈牧廖堪起兵号平林兵梁为县隋隶随州新市城在孝感县北而南新市城在京山县南三十里汉光武起兵讨王莽尝聚於此後置县曰南新市魏改富水緑林山在当阳县东北百二十里即王莽末緑林兵起地赤眉山在枣阳县东八十里而三王城在均州王康王常王凤三人各筑一城故名延岑城在谷城西南八里岑南阳人起兵武当筑城於此是东繇天台山木兰山西北缘大洪山又西越汉江缘太和山胥汉兵薮也又松子山在应山县东北八十里地名新店楚志以为即新市是又宜陟龙爬牛心礼山诸山寨而详画以弭其隙者也
蕲州
蕲州古罗州城去今州六十里宋嘉定中金人攻陷知蕲州李诚之死之景定四年元兵据白云山西去今州八里安抚使王益廼迁城麒麟山四面胥江汇为池形势差可恃德佑元年元狥蕲知蕲州管宗模虽以城降而至正中刘福通徐夀辉复据之及陈友谅败理始出降明洪武中遣指挥赵应清守御千户许胜修砌永乐中指挥胡善增筑周九里三十三步计一千一百三十丈崇一丈八尺池东南北胥广十丈八尺而西即大江也门六胥建楼下江防道驻守焉
南豫州
宋永初二年分淮东为南豫州治历阳而淮西为豫州泰始中淮西没复分淮东置南豫州齐太祖建元二年垣崇祖既破魏师上欲罢并二豫勑南兖州刺史柳世隆曰比思江西萧索二豫两办为难议者多云省一足一於事为便吾谓非乃乖谬卿以为云何可具以闻遂省南豫州至永明二年王俭谓各自军府备御为易即败亦不虞奔突乃割扬州宣城淮南豫州历阳谯庐江临江六郡复置南豫州焉齐太祖尝勅柳世隆曰历阳城大恐不可卒治正宜断隔之深为保固处分百姓若不将家守城单身亦难可委信也又曰吾更历阳外城若有贼至即勒百姓守之故应胜割弃也然则历阳难守不逮宣城复障而必合历阳谯庐江为一者淮西之淮东形胜故不获已也
南兖州
齐南兖州刺史陈显达之镇魏师退太祖勅曰虏经破散後当无复他关理但国家边防自应过存备豫宋元嘉二十七年後江夏王作南兖徙镇盱?沈司空亦以孝建初镇彼政当以淮上要於广陵耳卿谓前代此处分云何今佥议皆云卿应据彼地吾未能决乃当以扰动文武为劳若是公计不得惮之此金人所以必守盱眙也太祖尝勅【南兖前刺史】柳世隆曰彼郭既无关要用宜开除使去金城三十丈故佳耳又曰民间若有丁多而细口少者悉令戍非疑也又曰锺离间贼已渡淮卿好参候之有急令诸小戍还镇不可贼至不觉也又曰定攻夀阳吾当遣援军也盖其危急如此此宋季淮东淮西之制置所以未为扼要也
石公山
元至元十二年世祖以宋兵皆聚扬州临安倚之为重四月命阿珠分兵围守扬州庚申次真州败宋兵於珠金沙斩二千余级遂抵扬州造楼橹战具於瓜洲漕粟於真州树栅以断其粮道宋都统姜才领步骑二万来攻栅敌军夹河为阵阿珠麾骑士渡河击之战数合坚不能却衆军佯北才逐之遂奋而囘击万矢雨集才军不能支擒其副将张林斩万八千级七月庚午宋两淮镇将张世杰孙虎臣以舟师万艘驻焦山东每十船为一舫聨以铁鎻以示必死阿珠登石公山望之舳舻连接旌旗蔽江曰可烧而走也遂选强健善射者千人载以巨舰分两翼夹射阿珠居中合势进击继以火矢烧其蓬樯烟焰涨天宋兵既碇舟死战至是欲走不能前军争赴水死後军散走追至圌山获黄白鹞船七百余艘自是宋人不复能军十月拜阿珠中书左丞相仍谕守淮南时诸军进取临安阿珠驻兵瓜洲以絶扬州之援巴延所以兵不血刃而下宋者阿珠控制之力为多十三年二月夏贵举淮西诸城来附阿珠谓诸将曰今宋已亡独李庭芝未下以外助犹多故也若絶其声援塞彼粮道尚恐东走通泰逃命江海乃栅扬之西北丁村以扼高邮宝应之馈运贮聚湾头堡以备扞御留屯新城以逼泰州又遣千户巴延彻尔率甲骑三百助湾头兵势且戒之曰庭芝水路既絶必从陆出宜谨备之如丁村烽起当首尾相应断其归路六月甲戍姜才知高邮米运将至果夜出步骑五千犯丁村栅至晓巴延彻尔来援所将皆阿珠牙下精兵旗帜画双赤月衆军望其尘连呼曰丞相来矣宋军识其旗才脱身走追杀骑兵四百步卒免者不满十人壬辰庭芝挟才东走阿珠追袭杀步卒千人庭芝仅入泰州遂筑垒守之七月乙巳朱焕以扬州降乙卯泰州守将孙良臣开北门纳降执庭芝才两淮悉平得府二州二十二军四县六十七予尝登石公山江滨象山东小山也而系大江中焦山松山寥山暨北至万夀围沙东至圌山势尤要
丁家洲
元至元十三年春正月阿珠自蕲趋江州宋兵部尚书吕师夔知江州钱真孙降丙戍巴延至江州即以师夔为江州守知南康军叶阊降殿前都指挥使知安庆府范文虎亦纳欵阿珠率舟师至安庆文虎出降巴延至湖口遣千户?玉系浮桥以渡二月壬寅朔至安庆授文虎两淛大都督以文虎从子友信知安庆府事命万户乔珪戍之丁未次池州都统制张林以城降庚申发池州壬戍次丁家洲宋平章贾似道都督诸路军马十万号百万步军指挥使孙虎臣为前锋淮西制置使夏贵以战舰二千五百艘横亘江中似道将後军巴延命左右翼万户率骑兵夹江而进炮声震百里宋军阵动贵先遁以扁舟掠似道船呼曰彼衆我寡势不支矣似道闻之仓皇失措遽鸣金收军军溃衆军大呼曰宋军败矣诸战舰居後者阿珠促骑召之挺身登舟手柁冲敌船舳舻相荡乍分乍合阿珠以小旗麾何玮李庭等并舟深入巴延命步骑左右犄之追杀百五十余里溺死无算得船二千余艘及其军资器仗符籍图印似道东走扬州贵走庐州虎臣走泰州甲子攻太平州丁卯知州孟之缙及知无为军刘权知镇巢军曹旺知和州王喜胥以城降庚午师次建康之龙湾三月癸酉宋沿江制置使赵溍遁此繇道士洑至黄天荡之大势也
五狼山
宋道州静海县南有狼山五山相连上接大江下达巨海絶江南渡抵苏州常熟县福山镇顺江东至崇明沙扬帆乘顺风南抵明州定海县陶隐居所谓狼五山对句章岸是也唐僖宗时浙西狼山镇遏使王郢等六十九人收党衆近万人攻?苏常乘舟往来泛江入海转掠二浙南及福建越数岁始平後钱氏杨氏李氏兵常交战於山之前而明覇州文安盗刘七等亦殱此山
石头城
张勃吴録刘备曾使诸葛亮至京因覩秣陵山阜乃叹曰锺山龙盘石城虎踞帝王之宅也此事後追録语吴志建安十六年孙权徙治秣陵明年城石头改秣陵为建业山谦之丹阳记石头城吴时悉土坞义熙初始加砖甓因山以为城因江以为池形势险固有奇气亦谓之石首城也盖至汉季而石头始城至晋季而石头城始砖甓左思吴都赋戎车盈於石城戈船掩於江湖庾信哀江南赋戎车屯於石城戈船掩於淮泗乃胥名石城矣刘逵吴都赋注石城石头坞也在建业西临江中有库藏军储伏滔北征记石头城建康西界临江城也是曰京师此偕丹阳记因山以为城因江以为池语尤可徵其形胜南史梁太清二年八月戊戍侯景举兵反十月景袭谯州进攻?历阳己酉自横江济采石辛亥至建业又曰上使太子家令王质率兵三千廵江遏防景至质无故自退历阳太守庄铁降西丰公大椿弃石头城走又曰承圣三年三月辛巳王僧辨督诸军乘潮入淮壬午陈覇先於城西落星冈筑栅共攻景又侯景传王僧辨等进营於石头城北景列阵挑战僧辨大破之此偕苏峻事胥石头城形胜要害之证
城山说
萧山县城山在县西九里中卑四高宛如城堞吴伐越次查浦勾践保此拒吴名越王城又名越王台世传山半有池名洗马泉中产嘉鱼吴意越乏水馈以盐鱼越取双鱼答之遂解围而嘉靖浙江志曰疑山隂越王峥非兹山也予谓守越宜守浙江守山隂会稽宜守萧山县守萧山宜守城山昔勾践战夫椒在今太湖西北江南常州武进宜兴地南距檇李数百里後都琅琊台在东武今山东诸城地胥深入北境不少慑当其栖会稽也虽丁败衂决不舍滨江城山南窜越王峥举越之城郭庙社而胥弃掷之也今按越王峥一名栖山上有走马冈伏兵路支更楼洗马池故址而地在山隂城西南九十里若繇此益南且不至如仙居白马山勾践避难诸说不止是亡越也至浙江南路西城为范蠡敦兵城以其陵固可守故谓固陵而既曰浙江南又曰大军船所置盖不离滨江诸地近是若会稽山上北城子胥尝浮兵以守城而子胥自守会稽山北城勾践自守城山即子胥庸得亟浮兵乎世传范蠡筑山隂大城不筑北面盖其气之了无所慑可知矣讵吴次查浦东距山隂城犹百里又吴将不必尽子胥而城山适可拒守以伐其长驱会稽之谋乃遽望风促缩走匿二百余里外乎且越自无余国於秦余望南後拓地千里至勾践徙治山北引属东海今山隂古城岭东距山隂城五十里越王允常尝筑城故岭名古城庸讵知秦余望南非即指越王峥走马冈诸地非允常以上越诸王故址而後始自越王峥徙古城又自古城徙今卧龙山蕺山间乎予惧形势不审士了不知兵要後世必有画宋高宗泊牡蛎滩航大浃江口出海理宗议都庆元之策者故为是说正之
绦水
史记正义安邑故城在绦州夏县东北十五里韩初都平阳今晋州也应劭曰绦水出河东绦县西南胡三省谓魏桓子韩康子之肘足盖各为都邑虑也而引水经注谓绦水出绦县西南盖以故绦为言其水出绦山东西北流而合於浍犹在绦县界中智伯所谓汾水可以灌安邑或亦有之绦水可以灌平阳未识所繇而断之曰郡县离合川谷迁改有不可以一时所覩为据者又引括地志谓绦水一名白今名沸泉源出绦山飞泉奋涌扬波注悬积壑三十余丈望之极为奇观可接引北灌平阳城而断之曰郦道元未尝至河东此盖因耳学而致疑括地志成於唐之魏王泰泰太宗爱子罗致天下一时名儒以作此书其考据宜精当取以为据予谓如括地志接引之说则无水不可接引岂直汾水可灌安邑绦水可灌平阳已哉守陴者慎之余详太原志晋水【水经注写景括地志又精思出接引二字】
三秦关隘
水经注诸葛孔明与步隲书曰仆前军在五丈原原在武功西十里马塜在武功东十余里有高势攻之不便是以留耳盖斜水出衙岭北至郿注渭水又东迳马塜北此地里志载孔明与诸葛子瑜书者也又水经注孔明与兄瑾书曰有绥阳小谷虽山崖絶重谿水纵横难用行军者逻候往来要道通人今使前军斫治此道以向陈仓足以扳连贼势使不得分兵东行者也盖渭水又东与阳谿合上承斜谷水水自斜谷分注绥阳溪北届陈仓入者也又与瑾书曰前赵子龙退军烧坏赤岸以北阁道缘谷一百余里其阁梁一头入山腹其一头立柱於水中今水大而急不得安柱此其穷极不可强也又曰顷大水暴出赤岸以南桥阁悉坏时赵子龙与邓伯苖一戍赤岸屯田一戍赤岸口但得缘岸与伯苖相闻而已盖孔明驻汉中出军扬声繇斜谷道令赵云与邓芝往拒曹真而身攻岐山云芝兵弱敌强失利於箕谷此载蜀志赵云传者也云败退有军资余绢孔明使分赐将士云曰军士无利何为有赐其物请悉入赤岸府库须十月为冬赐此载赵云别传者也凡四牍胥可注孙武子九地且可入关隘图又水经注载孔明牋曰朝发南郑暮宿黑水四五十里盖汉水又东黑水注之庾仲雍曰黑水去高桥三十里孔明牋四五十里皆指谓是水道则百里也亦可备汉水图又世传孔明远涉帖曰师徒远涉道路甚艰自及褒斜幸皆无恙使还驰此不复具附书
关中
曹孟德方有事山东以关右为忧乃表锺繇以侍中守司隶校尉持节督关中诸军繇至长安移书马腾韩遂等为陈祸福各遣子入侍及官渡拒袁绍繇送马千余匹给军孟德报书曰得所送马甚应其急关右平定朝廷无西顾之忧足下之勲也昔萧何镇守关中足食成军亦适当尔是时关中寔未定而腾遂等狐疑两端孟德遂缘此以平邺并及自领冀州牧有说宜复置九州者以为冀州所统既广天下易服将从之荀彧曰今若依古制是为冀州所统悉有河东冯翊扶风西河幽并之地也公前屠邺城海内震骇今若一处被侵必谓以次见夺人心易动若一旦生变天下未可图也愿先定河北然後修复旧京南临楚郢须海内大定乃议古制此社稷长久之利也孟德报书曰微足下之相难所失多矣盖冀部本不宜统河东冯翊扶风西河彧深惧关中诸将缘此骚动也及南临楚郢之议挫於赤壁而後西图关中遂帖服长安北诸郡又繇凉州炖煌以暨戊己校尉此繇九州不置而关中诸将不早动之力也陈同甫孟德论最为奇鸷而徐算其先後缓急之间犹有宜早图者此埃彧嘉辈画之
四正六隅
明崇祯十一年三月新简兵部尚书杨嗣昌抵京议大举平贼请以陕西河南湖广江北为四正四廵抚分剿而专防以延绥山西山东江南江西四川为六隅六廵抚分防而恊剿是谓十面之网而总督总理二臣随贼所向专力征讨上深喜之中外亦冀其成功虽加赋人不敢议其後以江北急总理熊文灿先议驻郧阳改驻安庆而郧抚复留已抵牾前策及文灿受总理事即议抚嗣昌隂主之而复上疏申已说言网张十面必以河南陕西为杀贼之地然陕有李自成惠登相等大部未能剿絶法当驱关东贼不使合而使陕抚断商雒郧抚断郧襄安抚断英六凤抚断亳颍而应抚之军出灵陕保抚之军渡延津然後总理提边兵监臣提禁旅豫抚提陈永福诸军并力合剿势期必尽若关中大贼透出关东则秦督提曹变蛟等出关恊击其监司副将以下悉以上方剑从事遂刻十年十二月至十一年二月为灭贼期及文灿降刘国能张献忠谓抚必可恃竟不复言十面张网之策矣十二年昆明傅仲纶宗龙为兵部尚书时熊文灿已罢宗龙言向者贼东西无定辅臣嗣昌是以建分剿之策今各止其所臣请收势险节短之效总理止辖楚豫秦督兼辖四川凤督兼辖安庆各率所辖抚镇期十二月成功宗龙寻得罪其言亦率不讐然而嗣昌之十面设网宗龙之势险节短胥可备画州建镇议惜乎图之已晩任之又不得其人而讫以败亡也
存研楼文集卷四

[book_title]卷五
钦定四库全书
存硏楼文集卷五
编修储大文撰
杂着
广陵西城
天台胡氏曰杨行密军於扬子盖并广陵之西山以逼广陵城又曰攻守之势地有所必争杨行密之攻广陵也寨於城西蔡人之攻行密又据其故寨盖争形胜者惟以地图也当光啓三年夏四月毕师铎之名讨吕用之张守一诸葛殷而兵奄至广陵城下也壬子用之引麾下劲兵出城力战师铎兵少却乃得断桥塞门为守备师铎退屯城北山光寺乞师於宣州秦彦会馆客毕慕顔城中逸出言城不日当溃而越九日辛酉秦彦遣秦稠将兵三千诣扬子矣壬子宣州军攻南门不克盖不审并西山之策而高骈畏黄巢尝引淮水绕广陵城以自固故稠繇扬子桥近攻南门而不克也癸亥又攻罗城东南隅城几陷者数四盖扬州古城在蜀冈之上北连雷塘宋时城乃周世宗所徙故蕃厘观后土庙唐隶江阳县犹在广陵城外则城东南隅既远西山其距淮水又差远也甲子罗城西南隅守者焚战格以应师铎师铎毁其城以内其衆用之帅千人力战三桥北师铎垂败会高骈从子杰以牢城兵自子城出欲擒用之用之乃开参佐门北走骈召旧将梁缵以招义兵百余人保子城而翼日乙丑骈讫不得已彻备见师铎延和阁矣盖明嘉靖时以倭寇扰筑今扬州新城扬州古城西南隅适在今新旧城之迤界距西山势既差远而三桥淮水又远而易涸则虽力战亡益也当是时左莫邪都虞候徐州申及说骈亟选元从三千人夜自教塲门出骈犹豫不听师铎果分兵守诸门遂有东第南第道院之困宣军且尽焚进奉西楼师铎视留後事杀用之亲党诛诸葛殷而庐州杨行密用庐江袁袭策五月亟将庐和兵至天长高邮张神剑海陵高霸曲溪人刘金盱眙人贾令威悉以衆属之且合兵至万七千人矣而秦彦将宣歙兵三万余丙申强半直入广陵矣而越二日戊戌行密复帅诸军抵广陵城下矣杨行密之军扬子也为八寨以守之其尤系枢要者扼蜀冈俯西城而秦彦初亦闭城自守越二十日戊午遣毕师铎秦稠将兵八千出城西击行密稠败死士卒死者什七八城中乏食樵采路絶宣州军始食人秋七月癸未淮南将吴苖复帅八千人踰城降行密当是时张雄自海泝江屯东塘且四月秦彦授雄仆射冯宏礼等尚书告身广陵人竞诣雄军贸食通天犀一得米五升锦衾一得糠五升雄军既富不复肯战寻复助行密丁卯彦悉出城中兵万三千人遣毕师铎郑汉章将之阵於城西延袤数里军势甚盛行密安卧帐中曰贼近告我牙将李宗礼曰衆寡不敌宜坚壁自守徐图还师赵州李涛怒曰吾以顺讨逆何论衆寡大军至此去将安归涛愿将所部为前锋保为公破之行密乃积金帛麰米於一寨使羸弱守之多伏精兵於寨旁自将千余人冲其阵兵始交阳不胜走广陵兵追之入空寨争取金帛麰米伏兵四起广陵衆乱行密纵兵击之俘斩殆尽积尸十里沟渎皆满师铎汉章单骑仅免自是彦不复言出师而疑高骈为厌胜外围益急恐骈党内应八月甲戍乃杀骈而乙亥行密军且向城大哭三日矣盖所谓出城西暨阵於城西者行密既并西山以为寨旁可多伏精兵而扬州古城又在蜀冈上然则师铎汉章兵直阵蜀冈外之圹原与平川浅草不殊虽延袤十里不能竟蜀冈四十里而追入行密并西山寨又争取麰米则行密八寨胥应伏兵且四面起是行密无险而知守险又能用险彦有险而守险不能固无惑乎圹原中沟渎积尸皆满而不得谓扬州西城之不善审势也冬十月秦彦复遣郑汉章将步骑五千出击张神剑高霸寨破之神剑奔高邮霸奔海陵盖二将胥屯别寨也行密围扬州城且半年彦师铎大小数十战多不利城中米斗值钱五十缗饿死大半宣军掠人诣肆卖之屠刲如羊豕彦师铎唯竟日抱膝行密亦以城坚久不能下欲引还而已已夜大风雨天地震动吕用之部将张审威帅麾下士三百晨伏於西濠俟守者易代潜登城啓关纳其衆守者皆不闘而溃彦师铎乃自开化门出奔东塘而行密遂帅诸军合万五千人入城矣盖濠在蜀冈下城据西山寨又并西山冬日通濠淮水尽涸军士时往来濠畔伏甲易隐蔽又易以伺守者之隙而登城啓关第可谓城易固守而无人以守之终不得谓扬州古城之难守也当是时城中遗民裁数百家饥羸无人状行密辇西寨米以赈之乃自称淮南留後而蔡州秦宗权遣秦宗衡孙儒与行密争扬州越二月十一日辛未复抵广陵城西据行密故寨此胡氏所谓地有所必争者也凡行密辎重未入城者皆为蔡人有而彦师铎为东塘张雄所拒亦引兵与宗衡合矣孙儒寻杀宗衡且未攻广陵而掠邻州以益其兵衆至数万以广陵城下乏食乃北屠高邮行密杀张神剑高霸诛吕用之张守一宣武遣留後李璠亦不敢来而袁袭复说曰广陵饥疲已甚蔡贼复来不如避之乃归和州兵遣辎重数千两还庐州文德元年春儒杀秦彦毕师铎郑汉章夏四月袭扬州克之行密出走将奔海陵袁袭劝复归庐州再图进取盖知儒之不能久於扬州也儒亟争常润行密繇庐据宣州大顺二年春正月儒遂尽举淮蔡兵济江自润州转战而南寨望亭无锡黄池广德间而得滁和不能守比再入扬州秋七月遂悉焚扬州庐舍尽驱丁壮及妇女渡江杀老弱以充食行密将西华李得诚及张训潜入扬州城灭余火得谷数十万斛以赈饥民而淮南地寖复矣夫儒迁延故寨卒袭扬州德诚训潜入城则古城未尝不坚也儒虽拥衆五十万地迤苏湖庐寿顾安吉之粮道一絶五十余寨胥破景福元年六月讫败死宛溪行密既复淮南北以自广又先用庐州戴友规策尽遣淮南从渡江衆复归理故业七月丁酉繇宣还扬秋七月丙辰至广陵综画数年公私富庶几复承平杨一益二之旧而杨氏且建号东都矣此西城西壕西寨之形胜规址所以宜详考也夫周世宗尝蒸土筑开封城而必徙扬州城是犹宋武之毁广固城隋之夷台城宋太宗之改并州十字街为丁字也当李全攻扬州张盖平山堂时殆犹袭世宗之旧地比季年扩之包平山而瞰雷塘其规制与古城差同故江南北州县胥亡姜才犹坚守不可下而明初之削城殆蒙也今试考南唐冯延鲁之留守东都城必待袭宋李重进之据扬州而即败其城易破与否盖无竢阅三四昕暮而业了然判矣宋德佑炎兴姜才与明建文崇刚抑又判矣而嘉靖时之专护盐筴而筑城者滋蒙也曰新城筑业难复古城暨宋季城矣而今新旧城之尤系枢要者何也曰其城西北隅乎当周韩令坤之袭城也唐陆孟俊繇泰州屯蜀冈令坤弃城走天台胡氏曰蜀冈在扬州城西扬州城在蜀冈东南城之东南北皆平地沟浍交贯惟蜀冈诸山西接庐滁凡北兵南寇扬州率循山而来据高为垒以临之今陆孟俊据蜀冈以断周兵援扬州韩令坤惧而走此专为援兵言也及张永德援兵至令坤旋复入城而克败唐兵於城东擒孟俊者城犹可据也而非明嘉靖後之实凭高以临下也
碻磝城
宋东平太守申纂屯无盐并州刺史房崇吉屯升城魏皇兴初征南大将军慕容白曜屯碻磝为诸军後断遂攻纂於无盐城拔其东郭囘攻升城又袭麋沟击垣苖威震齐土显祖诏曰旬日之内克拔四城韩白之功何以加此虽升城戍将房崇吉守迷不顺危亡已形溃在旦夕宜勉崇威畧务存长辔此碻磝後断之功所以屹可峙而东阿为南北要地也高祖幸徐州将泛泗入河泝流还洛军次碻磝时居庸成季文淹主舟楫以黄河浚急上疎谏高祖勅淹曰朕以恒代无运漕之路故京邑民贫今移都伊洛通运四方而黄河浚急人皆难涉我因有此行必须乘流所以开百姓之心知卿至诚而今者不得相纳然则碻磝之险盖偕滑台石济胥限河为固与今裁限清河势差殊也
角城
梁武帝时角城戍主柴庆宗以城附魏魏征虏将军徐州刺史武昌王鉴遣淮阳太守吴秦生率兵千余赴之梁淮隂援军已来断路秦生屡战破之乘胜而进遂尅角城世宗诏鉴曰知摧角城威谋展称良以欣然此城襟带淮浒川路冲要自昔经筭未能尅之蚁固积纪每成边害将军渊规潜运妙略克宣辟境尅城功着不日据要扼喉津径势阻可谓勲高三捷朕甚嘉焉守御诸宜善以量度矜慰之使寻当别遣杜氏通典梁魏界角城地在宿豫此邳山骆马湖之间所以为自古战塲也角城北下邳晋後号要镇邳山虽孤立差可恃魏都督镇南大将军尉元破宋将张永於徐州既而沈攸之吴憘公繇沂清进援下邳元遣城阳公孔伯恭又大破之宋徐州刺史王元载委下邳夜走宿豫淮阳胥弃城而遁文成帝诏曰水陆邀絶应时摧殄自淮以北荡然清静皆是元帅经畧将士効力之所致也而沂清道当繇角城当武昌王鉴之克角城也时梁侵轶徐兖缘边镇戍继陷没梁将萧及先陷固城鲁显文相文玉等屯孤山角念等扰龟蒙安东将军都督邢峦遣樊鲁等各击破之兖州平乃进围宿豫尅之世宗赐玺书曰贼衍此举实为倾国宿豫陷没淮阳婴城凶狡侜张规抗王旅将军电动岱隂风扫沂峄遂令逋诛之寇一朝殱夷又诏曰淮阳宿豫虽已清复梁城之贼犹敢聚结事宜乘胜并势摧殄可率二万之衆度淮与征南犄角以图进取之计洎梁城敌走中山王英乘胜攻锺离诏峦帅衆会之峦表畜力待时世宗又累诏促之峦累求还而英果败退时人服其识畧此宜与武昌王鉴偕奬赉也
襄城
西魏王思政援俟景初领兵襄城後欲於頴川为行台治所遣使魏仲啓陈并致书安平崔宣猷论将移之意猷复书曰夫兵者务在先声而後实故能百战百胜以弱为强也但襄城控带京洛实当今之要地如有动静易相应接颍川既邻寇境又无山川之固贼若充斥径至城下辄以愚情权其利害莫若顿兵襄城为行台治所颍川置州遣郭贤镇守则表里胶固人心易安纵有不虞岂能为患神武从猷策思政重啓固请神武以思政既亲其事遂许之及颍川没後深追悔焉
洛阳
宋宣和七年十二月二十八日时钦宗受禅五日矣李忠定犹为太常少卿召对延和殿进呈论御敌用兵二十事其第十二事曰一国家四京惟西京城壁不备密迩陵寝理宜修备以严拱卫之势当诏守臣用见兵及募人修备责以近限乘此农隙可以集事此最不可缓之策及建炎元年五月除尚书右仆射进呈十事其议巡幸曰当建关中为西都襄阳为南都建康为东都以备巡幸俟境土复後据河洛而都之然则忠定之指画在都洛阳也此与范文正同识
太谷南口
北齐世宗枋政洛州刺史破六韩常啓曰常自镇河阳以来频出关口太谷二道北制已北洛州已南所有要害颇已知悉而太谷南口去荆路逾一百经赤土坂是贼往还东西大道中间旷絶一百五十里贼之粮饟惟经此路愚谓於彼选形胜之处营筑城戍安置士马截其远还自然不能更有行送世宗纳其计遣大司马斛律金等筑杨志百家呼延三镇焉此鸦路之所以宜严防也
薄骨律
魏太平真君五年以饶安刁淑仲雍为平南将军薄骨律镇将雍请作溉田大渠诏曰卿忧国爱民知欲更引河水劝课大田宜便兴立以克就为功何必限其日数也有可以便国利民者动静以闻七年又表请造船运谷赴沃野镇以供军粮诏答曰知欲造船运谷一冬即成大省民力既不废牛又不废田甚善非但一运自可永以为式今别下统万镇出兵运谷卿镇可出百兵为船工岂可专废千人虽遣船匠犹须卿指授未可专任也诸有益国利民如此者续复以闻雍又奏请城镇所绾河西十年二月城讫诏曰卿深思远虑忧勤尽忠知城已周讫边境无不虞之忧千载有永安之固朕甚嘉焉即名此城为刁公城以旌卿功也此宜备载寜夏志
骆谷
魏渔阳皮豹子镇仇池号有威信高祖拜豹子子喜侍中都督开府仇池镇将夷酋多归附置广业固道二郡居之徵南部尚书又讨斩齐葭芦戍主杨文度拔之因诏於骆谷筑城喜表待来年诏责曰卿受命专征薄伐边寇军威所及即皆平荡复仇池之旧镇破葭芦之新邦枭擒首逆尅翦凶党勲庸之美朕无间然仇池国之要蕃防守事宜尤须完实从前以来骆谷置镇是以奸贼息闚????之心边城无危败之祸近繇徒就建安致有往年之役前勅卿等部率兵将骆谷筑城虽有一时之勤终致永延之固而卿等不祗诏命至於今日徒使兵人稽顿无事闲停方复曲辞表求罢下岂是良将忘身忧国尽忠之谓也诸州之兵已复一岁宜暂戮力成此要功卿等表求来年筑城岂不更劳兵将孰若因今兵势即令就之一劳永逸事不再举也今更给军粮一月速於骆谷筑城使四月尽必令成就若不时营筑及筑而不成成而不固以军法从事是骆谷之城必不可不筑而尤克蕃扞仇池则汉之阳平关宋之仙人关尤不可不严为之防也先是高宗时仇池氐羌反逼骆谷秦益二州刺史幽州吕罗汉帅步骑掩击大破之贼胥奔逸高宗诏慰焉而秦益阻远南连仇池西接赤水诸羌恃险数叛及高祖时罗汉复涖秦益抚以威惠土境帖然诏褒曰赤水诸羌地居边土非卿善诱何以招辑卿所得口马表求贡奉朕嘉乃诚便勅领纳其马即付都牧口以赐卿此骆谷系成州安危并系秦州重轻之明验也
饶风关
关中关志曰饶风关在石泉县西五十里宋吴玠拒金兵於此按石泉县在金州西二百五十里汉隂县在州西一百五十里而金州在兴元府东南六百四十里唐宋金州今兴安州也关中纪要曰饶风岭在洋县东一百八十里一作饶峯岭岭出水为饶峯水水利号沃衍关亦一作饶峯关今洋县在汉中府东南一百二十里盖石泉洋县山形纠错也而陕志又日饶风岭在西乡县东一百八十里宋史吴玠传曰绍兴二年金久窥蜀以玠弟璘驻兵和尚原扼其冲不得逞将出奇取之和尚原今宝鸡县西南四十里连云栈口大散关东原是也又曰时玠在河池金人用叛将李彦琪驻秦州睨仙人关以缀玠唐河池郡今徽州仙人关今凤县西一百里秦徽二州东隘是也又曰复令游骑出熙河以缀关师古熙今临洮府河今河州也而遂叙其出奇画者曰萨里罕自商於直捣上津三年正月取金州二月长驱趋洋汉周商於今商州郧西县废上津县西北繇山阳县距商州二百八十里县界西距兴安州二百七十里距汉中府九百十里宋洋州今洋县也又曰兴元守臣刘子羽急命田晟守饶风关以驿书招玠入援玠自河池日夜驰三百里以黄柑遗敌曰大军远来聊用止渇萨里罕大惊以杖击地曰尔来何速耶今繇徽州东经簸箕山达两当县八十里繇两当南二十里故道山又经南九十里畧阳县界铁炉山达县百又九十里繇畧阳经百八渡水三岔山飞仙岭南入阳平关一百三十里繇关东南循立石山云雾山褒谷七盘岭天生桥达褒城县一百八十里又四十五里达汉中府城又东少南达饶风岭三百里是不竢讫三日夜而业达关址也又曰遂大战饶风关金人被重铠登山仰攻一人先登则二人拥後先者既死後者代攻玠军弓弩乱发大石摧压如是者六昼夜死者山积而敌不退是关虽终溃而关雅为险要又曰募敢死士人千银得士五千将夹攻是关势匪裁克自守也而後叙曰会玠小校有得罪奔金者导以祖溪间路出关背乘高以阚饶风诸军不支遂溃是守饶风者又宜详画祖溪岭间路暨饶风关背之高岭也又曰玠退保西县即今西乡东至石泉县界会溪岭一百二十里东北至汉江茶溪渡镇九十里通石泉县界西北至子午镇一百五十里西接洋县东接石泉又曰敌入兴元刘子羽退保三泉筑潭毒山以自固玠走三泉会之今沔县西八十五里潭毒山东江濒石上三泉是也而倏叙曰未几金人北归志归之易也又曰玠急遣兵邀於武休关掩击其後军堕涧死者以千数尽弃辎重去志去之艰也武休关址在褒城北百四十里武关驿在槐树关北槐树关在洋县东北六十里盖元兵破武休关南趋饶风岭即玠邀击之故道也而复综其颠末曰金人始谋本谓玠在西边故道险东来不虞玠驰至虽入三郡而失不偿得盖特书玠疾驰至关之劳绩也而汉江在石泉县南五十步鄠县界五郎关在县北盩厔县界秦岭在县北盖一百二十里汉隂县界分水岭在县东五十里西乡县界府子坪在县西南九十里五攒岭在县北三十里五峯攒聚马岭在县东四十五里亘二十里有奇径尤崎岖日出耀行人如在天际皂军山在西乡县南五十里蜀张飞屯军地巴山在县西南一百五十里通巴州界洋水在县东二十里子午水在县东北一百五十里子午谷在洋县东一百六十里龙亭新子午谷道在县东三十里傥谷在县北三十五里兴势山在县北四十三里胥宜附考若夫偕饶风列志者为汉隂县西三十二里之方山关陕志曰唐贞观二年置北阻方山南临汉水当东西驿路又曰横山在县西北五十里右截群山其险要差可概见虽然克列志不克竞雄也是故元兵欲攻金倏入武休关潜行宋境巴夔山谷中至均州而始耀精骑以北渡汉江遂成三峰之捷夫武休间道实饶风间道也是武休且不克偕饶风竞雄也
仙人关
关中关志曰仙人关在凤县西一百里其路左自成州经天水出皂郊堡抵秦州右自两当趋凤县出凤翔大散关至和尚原登坛必究曰仙人关在凤县境路陕志曰虞关仙人关在徽州宋程大昌关要志曰秦亦有三关大散关仙人关箭筈关是也宋史吴玠传曰玠谓和尚原地去蜀远命弟璘弃之经营仙人关右杀金平创筑一垒移原兵守之又曰绍兴二年玠在河池金人用叛将李彦琪驻秦州睨仙人关以缀玠又曰四年二月敌复大入攻仙人关自铁山凿崖开道循岭东下玠以万人当其冲璘率轻兵由七方关倍道而至与金兵转战七昼夜始得与玠合敌首攻玠营玠击走之又以云梯攻垒壁杨政以撞竿碎其梯以长矛刺之璘拔刀画地谓诸将曰死则死此退者斩金分军为二乌珠阵於东韩常阵於西璘率鋭卒介其间左萦右绕随机而发战久璘军少惫急屯第二隘金生兵踵至人被重铠铁鈎相连鱼贯而上璘以驻队矢迭射矢下如雨死者层积敌践而登萨里罕驻马四视曰吾得之矣翼日命攻西北楼姚仲登楼酣战楼倾以帛为绳挽之复正金人用火攻楼以酒缶扑灭之玠急遣兵以长刀大斧左右击明炬四山震皷动地明日大出兵统领王喜王武等率鋭士分紫白旗入金营金阵乱奋击射韩常中左目金人始宵遁玠遣统制官张彦刼横山寨王俊伏河池扼归路又败之又曰九年玠卒於仙人关吴璘传曰绍兴三年玠败於祖溪岭时璘犹在和尚原玠命弃原别营仙人关以防金人深入又曰四年乌珠萨里罕果以大兵十万至关下璘自武阶路入援先以书抵玠谓杀金平地濶远前阵散漫须後阵阻隘然後可以必胜玠从之急修第二隘璘冒围转战会於仙人关敌果极力攻第二隘诸将有请别择形胜以守者璘奋曰兵方交而退是不战而走也吾度此敌去不久矣诸君第忍之震鼓易帜血战连日金兵大败二人自是不敢窥蜀者数年抑玠传又曰玠卒四川置制使胡世将问玠所以制胜者璘曰璘从先兄有事西夏每战不过一进却之顷胜负辄分至金人则更进迭退忍耐坚久令酷而下必死每战非累日不决胜不遽追败不至乱盖自昔用兵所未尝见与之角逐滋久乃得其情盖金人弓矢不若中国之劲利中国士卒不及金人之坚耐吾常以长技洞重甲於数百步外则其冲突固不能相及於是选据形便出鋭卒更迭挠之与之为无穷使不得休暇以沮其坚忍之势至决机於两阵之间则璘有不能言者又按关要志曰略阳县西北有杀金岭吴璘於此筑垒其旁地名杀金平夫仙人关暨第二隘所谓形便之地也杀金平所谓关隘形便之地也关之险也天隘之险也人而天选而据之而又选据关暨第二隘之形便然後可以弓矢长技洞重甲於数百步之外且可以左萦右绕左右分击随机而四应之若夫铁山在徽州东南四十里形似巾一名巾子山县崖万仞上多云雨循岭东下且不翅百六七十里七方关古在凤县武休关东石顶关北繇七方转战七昼夜而始得合兵於关以暨四山之明炬东西之列阵横山寨之旁击河池郡木皮岭之邀击此胥宜详画者也当金人之归河南陕西地也朝议欲废仙人关世将时权宣抚司事得璘议抗奏谓今日分兵当使陕蜀相接近兵官贺仔谍知萨里罕密谋曰要入蜀不难弃陕西不顾三五岁南兵必来主之道路吾已熟知一发取蜀必矣敌情如是则我当为伐谋之备仙人关未宜遽废鱼关仓亦宜积粮於是璘仅以牙校三队赴秦州留大军守阶成山砦古志纪璘守秦州军垒财在西一里天靖山阶州北百里杨家崖又为璘保蜀屯守地而璘传又曰绍兴三十一年喀齐喀扼大散关游骑攻黄牛堡璘即肩舆上杀金平驻军青野原调内郡兵分道而进及以病还兴州总领王之望驰五书告执政未报璘已力疾复上仙人关至其呼幕客草遗表犹曰愿毋弃四川则夫璘之告世将而熟虑川口关隘不葺粮运断絶也可谓执议不囘者矣而鱼关一书虞关亦宜偕关隘参画者也抑玠传又申纪仙人关之役曰是役也金自元帅以下皆擕孥来刘夔乃豫之腹心本谓蜀可图既不得逞度玠终不可犯则还据凤翔授甲士田为久留计自是不妄动又综叙之曰方富平之败秦凤皆陷金人一意睨蜀东南之势亦棘微玠身当其冲无蜀久矣故西人至今思之谥武安作庙於仙人关号忠烈此尤可以见关之为蜀汉轻重【宋宝庆後汉沔继破制置司参议官高稼告制置使赵彦呐曰汉中荡无藩篱宜经理仙人原以为缓急视师地彦呐委稼稼至原缮营垒峙刍粮比器甲开泉源守御之规冈不备具此其功亦宜附吴涪信二王後】而马岭关亦在凤县西三十里宜附考
鸡头关
关中关志曰褒城县在汉中府西北四十五里鸡头关在县北八里宋程大昌函潼关要志曰关口有巨石形似鸡头入连云栈繇此登坛必究曰在县北八里关口此连云栈之所宜详考也汉中府志曰七盘岭在褒城县北十三里鸡头关下自北南上盘回七转至顶尤险峻繇此北入连云栈又曰天生桥在七盘山下大石横亘江中咫尺可渡天然生成不假人力最为奇险又曰黑龙江在褒城县东门外源发太白山自东北合褒水东南入於汉此鸡头关之所宜详考也褒城县志曰连城山在县北六里十二峯相连属如城下瞰黑龙江上有连城池广一亩冬夏不涸相传汉王练兵地一名汉王山又曰鸡翁山在县北即连城後山又曰同鼎山在县东北十五里与鸡翁鼎峙崖半有洞异人剑毙翼虎於此又曰箕山在县北十五里山有秦王猎池丙穴及道人谷蜀诸葛亮遣赵云邓芝等据箕谷即此又曰箕谷在县西南二十五里箕山下即郑子真隐居地此七盘岭黑龙江之所宜备考也而褒城县又有汉阳关陕志曰在县西北二十里汉置昭烈尝破夏侯惇於此又曰阳平关在县西一百八十里汉置关中纪要曰在县西北一百八十里登坛必究曰虎头关在县北二百里纪要曰松梁关在县南一百三十里费邱关在县西北一百三十里陕志又曰孤云山在县南百二十里连两角山褒谷斜谷在县东北袤四百七十里同为一谷褒水所经流也胥宜附考
剡家湾
关中纪要曰剡家湾南至秦州六十里北至秦安县三十里所谓剡家舗八里湾也陕志曰渭水在秦州北二十五里三阳川在州北三十里宋五朝志曰秦州三阳砦领渭滨武安上蜗牛下蜗牛闻喜伏归峡口照川上门四顾平戎赤崖湫西清远近湫十四堡而三阳川北延秦安县长山山又延百余里三阳砦迤东北乃剡家湾也宋史吴璘传曰绍兴十一年与金统军和珍战剡家湾败之复秦州及陕右诸郡初和珍与沙卜珠合军五万屯刘家圈璘请讨之宣抚胡世将问策安出璘曰有新立叠阵法每战以长枪居前坐不得起次最强弓次强弩跪膝以俟次神臂弓约敌相抟至百步内则神臂先发七十步强弓并发次阵如之凡阵以拒马为限铁鈎相连俟其伤则更代之遇更代则以鼔为节骑两翼以蔽於前阵成而骑退为之叠阵诸将始犹窃议曰吾军其殱於此乎璘曰此古束伍令也军法有之诸君不识尔得车战余意无出於此战士心定则能特满敌虽锐不能当也及与二将遇遂用之二将老於兵据险自固前临峻岭後控腊家城谓我必不敢轻犯先一日璘会诸将问所以攻姚仲曰战於山上则胜山下则败璘以为然乃告敌请战敌笑之璘夜半遣仲及王彦衔枚截坡约二将上岭而後发火二将至岭寂无人声军已毕列万炬齐发敌骇愕曰吾事败矣沙卜珠善谋和珍善战敌帅异议璘先以兵挑之和珍果出鏖战璘以叠阵法更休迭战轻裘驻马亟麾之士殊死鬪金人大败降者万人和珍走保腊家城璘围而攻之城垂破朝以驿书诏璘班师世将浩叹而已夫叠阵法即所谓以长技洞重甲於数百步外又出鋭卒更迭挠之与为无穷使不得休暇而实繇驻队矢而扩变之者也【高宗尝问胜敌之术璘曰弱者出战强者继之高宗曰此孙膑三驷之法一败而二胜矣长枪坐不得起而强弓强弩神臂弓叠发亦是从强者继之一着悟出】璘尝着兵法二篇大畧谓金人有四长我有四短当反我之短制彼之长四长曰骑兵曰坚忍曰重甲曰弓矢吾集蕃汉所长兼收而并用之以分队制其骑兵以番休叠战制其坚忍制其重甲以劲弓强弩制其弓矢则以远尅近以强制弱布阵之法则以步军为阵心左右翼以马军为左右肋拒马布两肋之间至帖拨增损之不同则系乎临机知兵者取焉夫步军坐且跪所谓分队也叠阵更代所谓番休叠战也强弓强弩神臂弓所谓强弓劲弩也神臂先发强弓并发所谓以远尅近以强制弱也拒马铁鈎更代翼蔽所谓因阵心运左右肋也盖璘所以保蜀而制金者胥不越此非剡家湾腊家城一战所专用而今繇其用法最先者书之
和尚原
陕志曰和尚原在宝鸡县西南四十里东益门镇西大散岭名曰原而地实阸陿匪宝鸡西二十里八角原东北十五里西平原东南三十里八鱼原比也宋史吴玠传曰绍兴四年九月富平溃五路皆陷巴蜀大震玠收散卒保散关东和尚原积粟缮兵列栅为死守计或谓玠宜退屯汉中扼蜀口以安人心玠曰我保此敌决不敢越我而进坚壁临之彼惧吾蹑其後是所以保蜀也又曰绍兴元年金将摩哩自凤翔别将乌噜扎哈自阶成出散关约日会和尚原乌噜扎哈先期至阵北山索战玠会诸将坚阵待之更战迭休山谷路狭多石马不能行金人舍马步战大败移砦黄牛会大风雨雹遂遁去摩哩方攻箭筈关玠复遣将击退之两军终不得合箭筈岭在汧阳县南十里蜀将陈彦成尝败李茂贞兵於此其地可资战守黄牛舗在宝鸡县西南一百三十里乃凤县界也又曰金人自起海角狃常胜及与玠战辄北愤甚谋必取玠乌珠会诸道兵十余万造浮梁跨渭自宝鸡结连珠营垒石为城夹涧与官军拒十月攻和尚原玠命诸将选劲弓强弩分番迭射号驻队矢连发不絶繁如雨注敌稍却则以奇兵旁击絶其粮道度其困且走设伏於神岔以待金兵至伏发衆大乱纵兵夜击大败之乌珠中流矢仅以身免夫摩哩犹东自箭筈岭乌噜扎哈犹西自阶成出大散岭而乌珠乃直繇宝鸡南履浮梁越渭又不审磵谷确石之不可以挽粮也宜其有神坌之败也吴璘传曰箭筈关之战断摩哩与乌噜扎哈兵使不得合金人遁璘功居多超迁统制和尚原军马於是玠驻师河池璘专守原及鸟珠大入璘兄弟以死守之敌阵分合三十余璘随机而应至神坌伏发金兵大败乌珠中流矢遁玠传又曰金久窥蜀以璘驻兵和尚原扼其冲不得逞此玠兄弟守原战多之略也玠传又曰璘在和尚原饷馈不继玠又谓其地去蜀远命璘弃之经营仙人关右杀金平创筑一垒移原兵守之璘传又曰绍兴三年玠败於祖溪岭时璘犹在和尚原玠命璘弃原别营仙人关以防金人深入又曰十二年竞割和尚原以与敌撤戍割地皆秦桧主之然则自绍兴三年弃原移原兵至此业十年金人亦不能有而必宋人自割之而後为金有也此弃原之略也盖自是扼蜀口之说遂为保蜀长策玠既不能坚守其初议而璘之经营於青野原石壁砦也亦惟川口是急矣【隆兴二年金人再入关议割和尚原以畀之杨存中入对曰和尚原陇右之藩要也敌得之则可以睥睨汉川我得之则可以下兵秦雍曩议予金人吴璘力争不从今璘在远不及知臣若不言非特?陛下亦有愧於璘近者王师尽鋭而後得愿毋弃】
麦子山
明巡道张俭麦子山议曰夔州府麦子山崇岩复岭陡涧深箐非惟山势恶险抑且地连湖广素为盗贼渊薮如先年鄢蓝啸聚於此酿成大患又曰山势延袤数百余里东连湖广当阳房山暨四川寜昌诸县北邻陕西平利暨四川东太诸县西南二面与四川奉节云开万诸县连界内红线岩筛罗垻栗子砦双古坟四地有古砦基可容百万人有奇壁立万仞四面胥悬岩止一綫路可通上有平田古井足赡衣食山腰天成石门一若扼守无别径可登真所谓一夫当关万夫莫敌者也况北连万顷柴山流民万人有奇伐柴以供大寜盐井用饥辄入山据险流刼山中居民乞於石门双古坟筛罗垻等地通贼要道设立关堡编夫甲轮守今宜选千夫长一名百夫长五名给粉牌管束四川志曰虽今昔时势不尽同筹边苦心不容湮汲
钓鱼山
合州钓鱼城记曰城在州治之东北渡江十里至其下山高千仞东南北三面据江皆峭壁悬岩修城後凿山通道路曲之次方可登临其西南山稍低於此筑城高一十仞城之门有八曰护国青华正西东新出奇奇胜小东始关其山脚周回四十余里又曰城之外突起一台曰钓鱼台其上平正可坐十余人有巨人足迹此台乃在山之巅俯视大江踰千仞又曰山三面据宕渠嘉陵二江自西北而来冲山之西流至合州城下与涪江会同环绕山足而东下又曰宋高宗时彭大雅奉命入蜀令郡县图险保民太尉甘闰至州观此山形势可以据守故城之郡牧王坚发郡所属石照铜梁巴川汉初赤水五县之民计户口八万丁一十七万以完其城西门之内因沟为池周回一百余步名曰天池泉水汪洋旱亦不涸池中鱼鼈可掉舟举网又开小池十有二所井九十二眼又曰东有沟曰天涧沟东北有山曰天涧岭龟山与鱼山对峙城上呼语相闻元宪宗以此驻驆又曰已未岁大旱自春至秋无雨元兵围逼其城意城中乏水急攻之一旦至西门外筑台建桥楼楼上接桅欲观城内之水有无安抚张珏知其计置炮於其所次日宪宗亲率兵於下珏命城中取鱼二尾重二十斤蒸面饼百数俟缘桅者至其竿木方欲举首发炮击之果将上桅人远掷身殒百步之外即遗鲜活之鱼及饼以赠遗以书曰尔北兵可烹鲜食饼再守十年亦不可得也北兵退遂有愁军山金剑山温汤峡之役又曰元世祖初总元帅蒙古军於州云门虎头渠口鱼村富峪石子山等地攻围甚急而城中设奇制胜击却掩袭斩获屡捷是後不敢久留城下春去秋来出没不常者十有余年及安抚王立代取果州之青居城复潼遂州境土攻铁炉城堡至元丁丑元兵攻围甚急宋国命不通三年矣戊寅春正月渝城破制置张珏被俘而鱼城孤而无援立乃纳欵降次日元兵欲登城而门闭壁坚而不能入又次日李德辉乘舟至城下乃降德辉令城中民悉力?城筑门旬日仍徙其民复治旧所此宜与宋史余玠传互观乃得肯綮
文县
明文县守御军民千户所东至四川龙州青州千户所界二百里南至上丹堡生番界五十里西至扶州生番界百里北至阶州界百五十里汉开西南夷置隂平道隶广汉郡则巴蜀之势业固矣唐乾元以後文州之隶陇右道也不获已也宋建炎以後隶利州路而讫理宗端平时四蜀守复完元隶巩昌路措画雅不经意明洪武四年之以文县隶阶州也犹元人之措画也矧省入阶州哉洎二十八年建文县守御军民千户所而仍隶陕西都司此与汉中府隶陕西布政司失势维钧文县所城北百二十里有临江寨西八十里有隂平寨又西有银羌寨少西北有隂南垻寨南四十里有铁炉寨而东百二十里有玉垒关白水江所经也故汉大将军姜维表後主请急护隂平桥头黄皓辈漫不省邓艾即乘其间繇东二十里之邓至山急趋玉垒关置桥以渡而入山而潜袭之而元明之踵皓覆辙者且相寻也若何
海道
卢循广州守兵不防海道宋公刘裕遣永兴孙季高处乘海奄至焚贼舟舰屠其城议者咸以海道艰远必至为难且分彻见力二三非要宋公不从勅处曰大军十二月之交必破妖虏卿今时当至广州倾其巢窟令贼奔走之日无所归投处受命而行如期尅捷又尝与沛朱伯儿龄石密谋取蜀曰刘敬宣往年出黄虎无功而还今以大衆自外水取成都疑兵出内水此制敌之奇也因遣龄石为元帅率寜朔将军臧熹龙骧将军朱林等发自江陵别有函书全封龄石署函边曰至白帝乃开诸军至白帝发书曰衆军悉从外水取成都臧熹朱林於中水取广汉使羸弱乘高舰十余由内水向黄虎诸军倍道兼行谯纵备内水以重兵戍涪城屯彭模夹水为城龄石大破之谯纵奔於涪城而蜀平胥神机也
海道
宋绍兴二年臣僚言邕钦廉三州与交趾海道相连亡赖之徒掠卖人口贩入其国贸易金香以小平钱为约诏监司巡捕觉察此议交趾者所宜考也四年移广司买马司於邕管岁捐金帛倍酬其直则交趾互市又无庸取海道矣【凡舶舟之来最大者为独樯舶能载一千婆兰蛮人谓三百斤为一婆兰也次曰牛头舶比独樯得三之一次三木舶次料河舶逓得三之一也附録】
威茂
宋绍兴四年诏川陕即永康军威茂州置博易场岁捐金帛酬马直通考凡蛮人将以春二月市马必先遣数十骑至寨谓之小队如先失其心则马不至矣此市马者所宜知也二十四年复诏四川茶马置黎州在城及雅州碉门灵门两寨博易场
存研楼文集卷五

[book_title]卷六
<集部,别集类,清代,存研楼文集
钦定四库全书
存研楼文集卷六
编修储大文撰
杂着
独石长城形制
自葛峪堡并青边羊房赵川堡并大小白阳则夫今之赵川堡犹昔之大白阳赵川小白阳三堡也赵川六台子新墩南为香炉石坝口又南为虾?口虾?口东为独石路龙门关南北墩又东为龙门关明宣德五年置龙门卫於龙门县筑关暨护关殊闳壮繇关北入卫城南至良乡西北八十里天津关凡十五口而龙门口号大龙门关盖独石路龙门山在云州堡东北五里两山对峙如门独石红山二水出其下又名龙门峡而川亦名龙门川繇峡迤南至石壁在旧龙门县辽地理志龙门县有石壁如门徼外诸河繇此趋海又龙门嵯在龙门所西北八里嵯峨嶻嶭六月云出辄大雨一名龙磨嵯长安岭堡长安岭一名桑乾岭一名枪竿岭有石植立似枪竿介怀来龙门之间为全燕北障史籍多书龙门岭辽地理志亦曰奉圣州有龙门山明金文靖公幼孜尝序滦京百咏曰南行百折入淙流峡望应昌而至滦河又西行过乌桓经李陵台趋独石涉龙门出李老谷迤逦纡徐度枪竿岭遵怀来而归元虞文靖公集又尝题滦阳胡氏雪溪卷曰予与侍御史马公同被召出居庸未尽东折入马家瓮望缙山度龙门百折之水登色泽岭过黑谷至於沙岭乃还周左丞伯琦纪行诗跋亦曰过居庸关而北遂自东路至瓮山明日至车坊在缙山县之东又明日入黑谷过色泽岭高峻曲折凡十八盘遂历龙门及黑石头过黄土岭至程子头又过磨儿岭至颉家营历白塔儿至沙岭自车坊黑谷至此凡三百一十里皆深林复谷邨坞僻处山路将尽两山高耸如洞门尤多巨材近沙岭惟土山连亘地皆白沙深没马足过此则朔漠平川如掌天气?凉风物大不同矣其十八盘岭诗曰车坊尚平地近岭昼生寒拔地数千丈凌空十八盘而袁文清公诵诗亦曰桑乾岭上十八盘曰有岭名枪竿其上若栈阁左丞龙门诗曰千岩奇互献万壑势争趋而马文贞公祖常诗亦曰万壑奔流一峡开乃编修贤诗曰聨冈疑路断峭壁忽中裂注元统间知枢密院事都哷特穆尔过峡中见二羊鬪山椒树间顷刻大雨水溢姬妾辎重胥漂溺云今独石东南为龙门所西南为龙门卫而关亦名龙门关【一书隆门关当以龙门为正】繇关北龙门卫分镇二墩长城复折而西北又北为黑山墩乃全折而北墩东直垣内杨家冲墩又北为永安墩上建敌楼以了远又北为杨家冲墩又北为镇边墩东直龙门卫城城方四里高三仞厚二仭辟门二门楼四乃明宣德六年所筑也又北为镇西墩又北为车头沟墩墩前垣微凸而西墩东直许家冲墩有老王沟繇墩东暗墙入墩南亦建了楼明嘉靖三年敌尝繇许家冲入龙门守备马骥以兵少不敢战度敌必繇旧道出乃断两山间道濬濠深二丈敌大惊以精甲拒後?牵蚁渡而去土人曰是时得官军一营至则敌可殱也又北为莺窝新墩又北为东高山墩东直高山又北为镇鲁墩垣凸而西垣外有环堑又北为安边二墩垣内建双望墩又北为驮腰墩又北为镇静二墩剪子峪繇此始又北为镇静新墩垣微凹而东垣外又有护垣凸而西又北为镇静一墩东直三岔口又北为平顶墩东直金家庄堡明弘治十四年所筑以守剪子峪也又北为平梁墩剪子峪至此止又北为静远沟墩垣内有总照墩又北为人头草墩垣微凸而西又北为制胜墩东直镇寜堡明弘治十一年所筑也又北为威镇墩垣微凸而西又北为盘道墩垣又微凸而西乃龙门卫界首也繇分镇二墩至此凡为垣四十九里而剪子峪外卫东五里有红石山产红石西十五里有双塔山两峯胥建浮图又名?沟山北二十里有双峯山山亦两峯四十里有大松山古松似盖明成祖尝驻跸於此又有娘子山泉凉水泉清水河此其可附记者也龙门卫北赤城堡南有关关北为赤城松林墩明赵恭襄公炳然秋防疏敌若近边副总兵统领奇兵暂驻赤城北控独石马营云州之险东拒雕鹗所南下隆永之路以其为独石适中地也松林北为长岭垣斜凸而西又北为平顶墩又北为水窊又北为寜朔墩小关关内建镇远墩又北为镇夷墩垣凸而西堑又环垣而西又北为静新墩垣凹而东垣内建闫家墩又北为玉石沟墩垣凸而西垣内建苇梁墩墩东又有沟径左右堑又北为红石嵯墩垣凹而东又北为红石嵯二墩野鸡山二墩垣凸而西东直赤城堡城方三里高三仞厚二仞辟门暨门楼二明宣德五年镇朔大将军阳武侯薛禄之所城也嘉靖二十五年敌尝入赤城守备戴纶却之又北为野鸡山墩垣凹而东又北为千儿梁墩繇红石嵯南至千儿梁北垣外胥有堑又北为野鸡山新墩垣斜凸而西又北为镇寇墩墩北有小关南直石家梁墩又北为野鸡山尖平尖峰有墩又北为小石嵯圆尖峯有小石嵯三墩又北为偏头山偏尖峰有墩又北为擒狐二墩墩北有连垣小关二又北为擒狐一墩又北为寜界墩乃赤城堡界首也繇松林墩至此为垣三十九里而野鸡山在西北七十里多产雉墩裁据山之半赤城山在堡东五里山石多赤迤西为红石嵯玉石沟又有玉沟山偏头又自为山上谷旧志赤城又有大领浩舋青羊刘不老山堡东东河繇独石云州东南流经古北口为通州白河上源堡西西河滙温泉东流一入城一经城左滙东河堡西南十五里温泉穴径六尺热似沸汤浴者疾辄愈而附侧小泉甚清冷辽志亦曰奉圣州有两河会温泉旧志亦曰赤城有汤泉此其可附记者也赤城堡北马营堡南有连垣小关关北有沟又北为马营磨台嵯墩又北为磨台嵯垣凹而东东直松树堡明嘉靖二十五年总督翁襄毅公万达之所筑也又北为总望墩垣晋而西又北为镇永墩垣弥晋而西又北为连垣敌楼四小关一关南直马营堡城城方六里高四仞厚三仞辟门暨门楼四乃明宣德七年议置哨马营於云州之北元猫儿峪地而即营城之者也关北连垣又有水关一水繇关入暗墙经马营城北东流小关水关垣外为西寜墩关又北为四望墩长城复折而东长城垣亦凸而北又东为镇口墩垣复凹而南又东为马兰顶墩垣复凸而北又东为中高墩垣微凸而北马兰顶中高二峯间北直十四台墩又东为天太墩南直君子堡亦明嘉靖二十五年所筑也先是马营西有松树堡东有君子堡胥在两山之间南通马营土极平饶而以多警弃不守总督翟鹏尝议修复至万达乃城之兵部尚书杨襄毅公博又於上哨建司家沟口李树沟口羊奶子沟口二队沟口四墩以达君子堡下哨建冯家科小岭儿二墩以达松树堡而迤南羊房堡段家冲迤西九窠窖冲口亦胥建墩马营之守始固中高天太间北又建了远墩天太墩又少东北直威远门此万达所谓宣府西路黑山台直望马营威远墩不百三十里而尹佥事耕之所谓接威远墩塞於黑山墩者也又东为镇寜关连垣敌楼四垣内有总镇墩总镇东有镇寜墩北直小尖山镇寜南又有望关墩东有公廨又东为三岔口墩乃马营堡界首也繇磨台嵯墩至此为垣一百一十一里而城东五十里雷山祠址雨雪辄融岁春则祀之以祈省风霾南二十五里苍岩古有飞泉又名苍崕北五十里桦岭古产桦木东北二里鹤山古多植松桧以栖鹤旧志又曰马营有官?山红石山东山明宣德四年尝命开平百户杨洪以精骑二百巡徼塞上继命城西猫儿峪留兵以戍遇敌红山转战败之红石一名红下有红泉东滙龙门峡城北又有神泉池方一里浴之亦辄愈疾此其可附记者也抑按独石路八城堡马营最边西北明正统已已卫喇特之役堡亦最先陷故叶文庄公盛协赞理军务首陈八事曰独石马营孤悬口外第一要冲又曰独石马营特出境外若有北边声息必当先知而去宣府二百里山路险峻又隔龙门卫关缓急易至误事若有紧关边报宜与宣府并行遣时贡使繇马营分道入又力言马营所收弓箭宜送至宣府大道交割而都督董斌亦言独石马营城守严固则腹里自然无虞少保于谦团营疏又言夜不收往独石哨探称哨马营一带俱有兵其势浩大西猫儿峪守备周贤又呈敌骑犯边俱从大小石门桦皮岭入桦皮岭即桦岭小石门即镇口大石门即磨台嵯蓟辽总督杨襄毅公博又言哨探在独石参将蓟镇但得其情独石则得其形嘉靖九年六月敌尝以三万骑入围参将赤城守备刘傅闻传炮即率所部百数十骑往援中途抟战令士下马步鬪射其酋毙之敌咬指引去而傅亦中矢如蝟毛创卒此又宜与已已之役类记者也自明永乐二十二年成祖幸独石宣德四年诏岁运粮四万石立十一堡堡屯军千名胥具牛车转运以六十日达独石又繇独石达开平五年二月阳武侯薛禄始城独石遂移开平卫於城而弃元上都之地盖三百余里故文庄尝疏论其事曰寜弃开平专守独石至正统十四年已已秋七月卫喇特入守备杨俊先遁与马营偕陷云州继陷诸堡亦胥惊溃弃仓粮九十九万石有奇景泰元年少保于忠肃公谦请遣镇朔大将军昌平侯杨洪行障塞洪言独石八城胥宜修复乃诏都督董斌提督独石马营云州鵰鹗赤城龙门长安岭李家庄诸城工礼部尚书杨寜难之谦抗疏曰我退一尺则贼进一尺我失一寸则贼得一寸不宜自蹙土地且守备各城自用原有兵马而非那移他处官军以理势论之必当修复整理其议乃决三年夏五月又诏山西参政叶盛赞理独石军务盛乃上兴革事宜八条行之即所谓首陈八事也军民繇是有固志盛复立社学以教子弟置医药以济疾病立义塜以瘗死亡设煖铺以便行旅均蔬圃以给将士制度品式纎琐胥备少保谦亦议发谪戍於八城堡又运粮八万石至独石盛又益请独石广积仓马营广盈仓云州堡仓赤城广备仓龙门广盈仓龙门仓鵰鹗堡仓长安岭仓胥广募儹运五年置分守北路参将驻独石辖口外八城堡而开平卫遂复为雄镇後又增辖滴水崖青泉镇安镇寜金家牧马诸堡至成化二十一年余肃敏公子俊修宣大长城又言宣府以独石为首以柴沟为尾而垣工亦寖列九塞之冠矣今繇马营独石沟霍家庄东北为独石马营沟孔家庄又东北为胡家庄又东北为独右路开平卫城而繇马营三岔口墩长城东为独石南兎儿墩又东为连垣有镇西关关外建镇西墩连垣又东有水繇暗墙入又东为望嵯墩垣凸而北又东为昭庆墩北直寜塞梁又东为境安墩东有水繇山沟入滙镇西墩东水又东为寜塞墩境安寜塞间北为两山间保安栅子重垣栅内有墩栅外北直窰子头所以控寜塞梁之厄也又东为西兎儿墩垣凹而南又东为镇安墩垣寖晋而北又东为得胜墩北对灭虎墩寜塞梁厄至此止得胜又东为碾子冲连垣垣有水关水繇关入重墙东流滙独石城东水水关东又有小关关东南建墩又东为东安墩垣寖晋而北又东为镇寨墩墩南建寨寨南建总镇墩又东为北栅子连垣垣建附墙敌台二垣南建北栅子墩西台北建旧庄墩东台北建四望墩东台东有水繇暗墙入南流经独石城西又东为寜朔墩又东为山泉墩南直北路开平卫独石城卫建城北西南距宣
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>