<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,洺水集全文在线阅读,洺水集全文在线下载,大玄古籍书库">
<meta name="description" content="宋代诗文别集。30卷。南宋程珌著。此书据陈振孙《直斋书录解题》原为60卷,至明崇祯年间,其裔孙至远刊印时,已有半数散失。《四库全书总目》称“珌立朝以经济自任,诗词皆不甚擅长”,“至于论备边、蠲税诸疏,则拳拳于国计民瘼,详明剀切,利病井然”。可见他的政论文甚多关心国事的作品。游记散文如《游金华三洞记》、《游龙井记》等,意境深邃,条理明晰,颇有文采。〔水调歌头〕《登甘露寺多景楼望淮》一词,希望“为借鞭霆力,驱去附昆仑”,喻以武力恢复北方领土的愿望,并以孙权、诸葛亮、祖逖和刘琨等历史上奋发有为之士与南宋统治者作">
<title>洺水集_程珌_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">洺水集</span> <br/>
          作者： <span class="inputVal" id="bkauthor">程珌</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]161857</span> <br/>
          说明： <span class="inputVal" id="bkdec">宋代诗文别集。30卷。南宋程珌著。此书据陈振孙《直斋书录解题》原为60卷,至明崇祯年间,其裔孙至远刊印时,已有半数散失。《四库全书总目》称“珌立朝以经济自任,诗词皆不甚擅长”,“至于论备边、蠲税诸疏,则拳拳于国计民瘼,详明剀切,利病井然”。可见他的政论文甚多关心国事的作品。游记散文如《游金华三洞记》、《游龙井记》等,意境深邃,条理明晰,颇有文采。〔水调歌头〕《登甘露寺多景楼望淮》一词,希望“为借鞭霆力,驱去附昆仑”,喻以武力恢复北方领土的愿望,并以孙权、诸葛亮、祖逖和刘琨等历史上奋发有为之士与南宋统治者作对比:“望淮阴,兵冶处,俨然存。看来天意,止欠士雅与刘琨。三拊当时顽石,唤醒隆中一老,细与酌芳尊”。语言虽较直露,但慷慨激昂的爱国主义感情,极能打动人心。</span> <br/>
          封面： <span class="inputVal" id="bkimg">Z_19029.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]洺水集
[book_author]程珌
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]161857
[book_dec]宋代诗文别集。30卷。南宋程珌著。此书据陈振孙《直斋书录解题》原为60卷,至明崇祯年间,其裔孙至远刊印时,已有半数散失。《四库全书总目》称“珌立朝以经济自任,诗词皆不甚擅长”,“至于论备边、蠲税诸疏,则拳拳于国计民瘼,详明剀切,利病井然”。可见他的政论文甚多关心国事的作品。游记散文如《游金华三洞记》、《游龙井记》等,意境深邃,条理明晰,颇有文采。〔水调歌头〕《登甘露寺多景楼望淮》一词,希望“为借鞭霆力,驱去附昆仑”,喻以武力恢复北方领土的愿望,并以孙权、诸葛亮、祖逖和刘琨等历史上奋发有为之士与南宋统治者作对比:“望淮阴,兵冶处,俨然存。看来天意,止欠士雅与刘琨。三拊当时顽石,唤醒隆中一老,细与酌芳尊”。语言虽较直露,但慷慨激昂的爱国主义感情,极能打动人心。
[book_img]Z_19029.jpg


[book_title]目录
钦定四库全书　　　　　集部四
洺水集目录　　　　　　别集类三【宋】
卷一
制诰
卷二
奏疏
卷三
表笺
卷四
议
卷五
策问
卷六
讲义
卷七
记
卷八
序
卷九
题跋
卷十
墓志
卷十一
行状
卷十二
祭文
哀辞
卷十三
书
卷十四
尺牍
卷十五
启
卷十六
致语
卷十七
祝版
卷十八
疏
卷十九
上梁文
卷二十
赋
卷二十一
拟古
卷二十二
五言古
卷二十三
七言古
卷二十四
五言律
卷二十五
七言律
卷二十六
五言絶句
卷二十七
七言絶句
卷二十八
说
卷二十九
赞
铭
卷三十
乐府
【臣】等谨案洺水集三十卷宋程珌撰珌字怀古休宁人先世居洺水自号洺水遗民绍熙中进士累官礼部尚书端明殿学士赠少师立朝以经济自任明邵经邦宏简録载其同史弥远矫诏立理宗後受杨后缄金之赐弥远以是衔之今观集中上执政书议壅蔽朝廷不公赏罚疑当以是忤弥远宏简録所载未必确也珌诗词皆不甚擅场至於论备边蠲税诸疏则拳拳於国计民瘼言有关系其跋洪迈万首絶句以为不当进於朝而跋张载西铭则以其欲复井田为不可盖方正而逹於事理者也序言集本六十卷散失者半此本乃崇祯己巳其裔孙至远所刻云乾隆四十二年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
洺水集原序
道始於太极尧以是传之舜舜以是传之禹禹以是传之汤汤以传之文武周公洙泗圣人羣三千之士讲益明说益备由是而後学者不过服而习之安而行之而已而近世学者乃辄不然思入妄境行入舛途不流於老庄之苦空则归於篇章之吟咏纷纷籍籍淆乱日甚今珌是集犹有不能尽去亦或有补於世教之万一观者其审之洺水遗民自序
吾族自太守元谭公开于晋于梁则有若安国灵洗公于唐则有若都使澐公自是始荒我?川之居绳绳相继代有显人迄于有宋尤称蝉联郡邑中一时为相者若文简公大昌正惠公卓讷庵公元凤其在敝里则吾祖少师公也皆照曜汗青辉煌今昔我少师公生具异頴儿时咏氷遂播奇句稍长遂笃慕古人之学耻为章句习登绍熙进士丞相赵公汝愚奇其文擢冠多士为忌道学者抑置第二筮仕专任德化屡着异绩如在枢密丘崇幕中出奇策活民兵万余人之类一时称为国士然公慨慷尚气节以天下为己任常有恢复大志故论当时根本急务用兵机宜往往切中如指掌然至于上书轮对多危言直谏时虽以此重之而亦以是忌之若史弥远辈皆因而中伤公力求休致乃得出倅闽中以平剧盗功垂成而忌益至公遂再请祠归观真公德秀之言可以见公为人矣公归优游里中者尚十余年前後召用皆不起加少师致仕其为学本之六经根极理奥醇正闳大平和至足若我公者真有用之经济哉今奏议书牍之文具在可考而知也惜乎时未究其用耳以推世系本河北洺州故自号洺水遗民有洺水文集六十卷因久散落熙朝一再刻之仅得三十卷万历戊申年山水暴涨板为漂失不肖远惧寖久而遂湮也乃取旧本重订寿诸剞劂夫有美弗彰後人之责也後之子孙尚缵其绪无令陨坠也崇祯戊辰嘉平月吉裔孙至远书

[book_title]卷一
钦定四库全书
洺水集卷一　　　　　　　宋　程珌　撰
制诰
理宗即位大赦文
天生烝民而立君所以任父母抚绥之责父有天下而传子所以绵祖宗统系之基祗仰先皇自承丕绪不以大宝为乐惟以万方为忧怀保小民钦畏上帝消斥奸佞登崇俊良勤不倦於宵衣俭至形於澣服坐臻感格聿底康平二气叶调羣生茂豫中原云附故境日归允惟中兴之功浸复太平之观乃以焦劳之久遂愆节适之宜忍闻凭几之言方切号弓之痛顾令眇薄获缵休明仰奉母仪俯临海?正皇皇如灼之际加兢兢载惕之思然创剧摧心尚旷万机之务而政先及物岂稽四海之恩可大赦天下
谕经筵讲读官诏
朕初纂丕图亟奉慈训既御经幄日亲羣儒深念进德立治之本实由典学朝夕罔敢怠忽尚赖诸贤悉心启迪毋有所隐朕当垂听益加自勉即令学士院明谕朕意
仓部郎官潘槱除大理少卿诏
朕惟天下国家之本在身每於躬行之际尤所致谨比览仓部郎官潘槱首疏所奏深契朕心可特除大理少卿以示嘉奬
谕监司守令恤刑诏
昔成王立政之初於庶狱恤谨曲尽其敬忠厚积累囹圄空虚治道所由昌也朕践祚以来举廉戒贪兴能拔滞亦欲郡县闻风政平讼理也而懦者汨於吏奸莫恕人命强者辄恃巧心析律贰端久系株连遂易瘐死其或叨懫自丰庶威夺货五过之疵是非舛紊蔑弃中兴民寃莫伸哀矜之意微剥敛之风着岂朕为民父母之意哉继自今监司守令各思天牧之重躬务审克无僭乱辞勿格诏而弗遵勿任情而自肆深培根本共守中和庶几羣吏视仪罔敢弗率傥犹翫狎习为蔽欺贪残淹留莫之纠刺上负朝廷之委任下辜斯民之宅生则国有宪章罚加失职非予一人所敢私
太师鄂王岳飞改諡忠穆制
昔在高皇中兴炎祚如吕丞相勋实着於勤王如岳鄂王烈尤高於卫国盖御戎复辟耀为社稷之臣而秉事握枢咸受腹心之寄夫既稽功之无间岂容论德之或殊顷焉异议之莫齐今也师言之允穆同一辞而作諡垂万世以为公故追复少保武胜定国军节度使武昌郡开国公赠太师追封鄂王諡武穆岳飞赋河朔之雄姿熟左氏之兵法遁乌珠於中宵之急拔刘豫於一鼓之余西京之地既还河南之境寖复惟其张马步蒋山俘馘之絷故能定业於江南使其合晋绦泽潞豪杰之谋岂复遗患於今日虽以忠而许国屡形於天语之褒嘉奈畏敌而急和深沮於权臣之私意此身卒至於莫保天下迨今以为寃朕获缵丕图敢忘宿愤方将壮薄海之义气可不伸当日之忠魂爰易嘉称用彰实美鄙奸夫之遗臭不崇朝而肉寒伟烈士之英风将千秋而髪?果孰得而孰失抑可劝而可惩今有名孙久司兵饟得非忠义之报足验天人之符噫遗庙峩峩虽或游神於古鄂英灵凛凛岂能忘意於中原
故崇政殿说书程颐孙源授籍田令制
勑故崇政殿说书赠直龙图阁諡正程颐四世孙修职郎程源爵禄朝廷之名器固能砥砺於一时贤者风俗之枢机实可作兴於百世激劝有道今昔所同睠惟尔祖之贤一出濂溪之正尽心知性无非根本於大原启钥抽缄用以开明於後学求其嗣裔得尔端良隆然受道之资甚矣典刑之旧锡之命秩擢寘班联庶几风动於听闻无或颠冥於邪僻克迈先训尤殚乃心可依前修职郎特授行籍田令
故华文阁待制朱熹赠太师追封信国公诏
朕每观朱熹所着论语中庸大学孟子注解发挥圣贤之藴羽翼斯文有补治道朕方励志讲学缅怀典刑深用叹慕可特赠太师追封信国公諡如故
洺水集卷一

[book_title]卷二
钦定四库全书
洺水集卷二　　　　　　宋　程珌　撰
奏疏
拟上殿劄子
臣仰惟陛下天纵之资根于至仁故君临海宇二十二年虽变故迭兴而讫底康定天佑人助不可诬也独比年以来灾异不一方春生夏长之时万物焦以枯向也旱敌今及吾边春既苦旱夏必伤潦不惟此尔有道之世五星循轨日不食朔月不食望乃去岁之秋月食望矣日食朔矣而又金星见昼镇星失行太隂躔高木星度下类非细变也可不震惕如祸在朝夕哉臣愿陛下刚健辉光日新其德蠲苛赋以培国本去繁刑以寿国脉显忠消佞以厉臣节听言行谏以作士气一政令之设施必曰其事果合於天否乎一人才之黜陟必曰其人果当於天否乎天心何自知之当人心则合天心矣内而坤极外而大臣相与警戒相为辅拂益进其所已为交修其所未逮盖转移其象销弭其灾非大有以饬厉之未见其可也汉陈蕃有言昔春秋之末周德衰微数十年间无复灾眚者天所弃也今天於汉眷眷无已故殷勤示变冀以感悟然则今兹灾异虽可惧也犹可幸也岂非上天之心所以佑国家者尚至望陛下者尚深乎佑之而无以答其意望之而无以慰其心臣则惧之虽然因象而知警不难也无象而不忘为难耳人之常情遇变则惧不见则忘未雨则忧既雨则忽殊不知天之垂象已示不再灾祥未应其象故在元魏之时荧惑见而忽亡崔浩谓入秦必矣後八十余日荧惑果出东井间一岁秦果当之先正司马光特着之通监以垂万世则是应之迟疾虽不可计而象不虚示未有无其应者也惟陛下勿以为不见勿以为既往而遽忘之则天下幸甚
乙亥轮对劄子
恭惟陛下天临海宇二十二年玉食弗御惟服澣衣每以天下为忧未尝以位为乐故含齿羣生同心爱戴而变故相仍旋即消弭岂非天之所佑人之所归皆陛下忧勤一念之力邪而陛下之忧曾不解於圣心者臣窃窥陛下之心上忧祖宗付托之重内忧天下之未治外忧残敌之未殄也然以臣观之则以为未易徒忧者治内治外臣请次第陈之治内之道多矣蠲蔡京等横敛之赋以洗百年之痛详县令之试以培太平之基严司理録参之授以重生民之命展任子三年之期以寛吏部之阙此治内之凡也而其要必先於清中书之务治外之道多矣创军号集新军以杜奸人觇伺之心削岁币正名称以为他日强敌之虑选王人核边备以防仓卒之虞禁朘剥明功籍以伸士卒之气此治外之凡也而其要必先於重阃外之权昔诸葛亮卷卷於蜀主曰董允等志虑忠纯宫中之事悉以咨之将军向宠晓畅军事营中之事悉以咨之亲贤臣先汉所以兴也亲小人後汉所以亡也三代而下享国长久无若汉唐然所以亡天下者有四而外侮不与焉宦者甫息而外戚继兴女祸相仍而藩镇迭作大抵国必自伐然後人伐之中国治安则外侮退听矣木必先蠧也然後虫生之人主清明则四患不作矣圣贤之论治亦曰观前代之变参当今之势虑其大者而已矣臣更有献焉考之农时已逾芒种天之閟泽犹豫逮今得非陛下之泽未下於民故上天之泽亦尚屯於此乎臣试邑富阳之日当楮币更新之际目击州县奉行失措徒黥籍没所至纷纷寃痛之声达于四境于时三辰失精天地变色盖至三年然後为旱今州县之吏因楮币而徙居者亦既释之矣编配者未纵焉籍没者未还焉天意可徒解哉宜诏有司刷辛未之冬暨乙亥之夏凡禁者纵之籍者还之如是而不雨则陛下无愧於天人矣臣昧死取进止
其二
臣闻觇人之国者不以其兵之强国之富土地之广而惟以风俗观之西汉之末士大夫崇论议之美而乏经理之用儒者不畔六经之说而流为虚文州县有惠养之名而未有经久之政边方无目前之警而有不可测之虞譬之蒲楫维舟容与安流一旦风涛未知所届古之人君知天下之将有事也必隂求杰特之才储之以为他日之用盖平居无犯顔敢谏之士临难无仗节死义之人汉之王陵周勃汲黯皆有三代之遗直至若公孙弘辈则如发蒙耳缓急何赖焉方今朝廷清明羣正彚进人才之盛比隆淳熙矣而宏厚奇伟忠节鲠亮之士尤宜封殖长养之方其无事则朝廷益尊及其有事则大任可属耳司马光有言忠厚若王曾刚正如鲁师道贤直若薛奎所当信用鄙猥若马贵良谗谄若罗崇勲所当疎远人才之生无间今昔上有所好中才激昂是说也若书生之常谈实圣时之急务惟陛下与二三大臣重图之取进止
丙子轮对劄子
臣闻天之道日运而无积圣人之治日新而不穷盖人之情故则玩新则肃天下大器也圣人之治天下洗濯提携时出而用之故昼夜之晦明寒暑之代谢循环而无端相续於一致者此天之所以为天而圣人之所以为圣人也恭惟国家万世之业自艺祖创之太宗定之真宗饰之至仁宗则守之方其绍述之初悉用安静之政然阅时寖久人情不能无玩也於是圣心加以振厉若开天章阁命辅臣条具当行之事又御资政殿召两府侍从手诏问天下事其勤求治道责望太平若不可以一日安者而又擢端鲠以增谏员则言路通而士气伸矣出内帑以广边储则财用公而国力裕矣命范仲淹主西事富弼主北事则折冲制胜有其人矣因问边事而责臣下之不能对则所以豫备不虞者严其事矣取臣寮奏疏及其进对凡可采者付中书密院施行则献计陈谟不为无用矣凡此数条其神断天运无非兴起人心於弛玩之余而四十二年之治所以光明浑厚始终如一日也恭惟陛下更化之初固尝登正士以革奸庸伸谠言以破谀佞以祖宗之法而塞徼幸之门严责实之政以变欺诞之习天清日明风行雷动固已月异而岁不同矣然物以久而故人以久而玩诚能因已定之规模而稍加作新之功则黜陟所形而天下悚其好恶赏罚所及而天下震其威明搜遗拔异以收徯属之心听言行谏以昭容受之实辟功名之涂而使人人有欣欣不自已之意示信必之权而使天下不敢萌苟且之风则治日新又日新虽至万世而无弊可也古之善图治者亦惟於安静不扰之中而每有振厉作为之志故寛不至於弛柔不至於懦平居暇日不动声色而风采奋扬精神运动自足以鼓舞一世夫苟一切安於逸豫则强者必弱智者必晦敢言者必缄默有志者必退缩天下之治盖未知其所终矣舜尝歌曰股肱喜哉元首起哉百工熙哉臯陶又歌曰元首丛脞哉股肱惰哉万事堕哉然则治之汚隆亦惟陛下与二三大臣加之意而已臣识昏学陋岂足语治卷卷愚衷姑塞明制惟陛下财幸
其二
臣闻自天地肇分以来有中国则有外国也而惟四方云扰割据中原则紊天地之常经失中外之大分未有甚於此时者然考其始兴稽其灭亡率不过数十年石勒慕容隽各十余年苻健姚秦三十余年元魏东西虽百余年而不能全有中原之地故自元魏而後奄地之广传世之多未有若女真者肆我祖宗得请于上帝假手蒙古连岁屏除岌岌之势千钧一髪矣然一敌亡一敌生而又中原英豪与夫乘时奸夫变出须臾患生盘纠风尘翕忽平定难期盖中原腹心也吴蜀荆襄四肢也腹心受病未有四肢独安者其可不重勤圣虑哉甲子之夏辛弃疾尝为臣言中国之兵不战自溃者盖自李显忠符离之役始百年以来父以诏子子以授孙虽尽戮之不为衰止惟当以禁旅列屯江上以壮国威至若渡淮迎敌左右应援则非沿边土丁断不可用目今镇江所造红衲万领且欲先招万人正为是也盖沿边之人幼则走马臂弓长则骑河为盗其眎敌人素所狎易若夫通泰真扬舒蕲濡须之人则手便犁鉏胆惊钲皷与吴人一耳其可例以为边丁哉招之得其地矣又当各分其屯无杂官军盖一与之杂则日渐月染尽成弃甲之人不幸有警则彼此相持莫肯先进一有微功则彼此交夺反戈自戕岂暇向敌哉虽然既知屯之不可不分矣又当知军势之不可不壮也淮之东西分为二屯每屯必得二万人乃能成军淮东则於山阳淮西则於安丰择依山或阻水之地而为之屯令其老幼悉归其中使无反顾之虑然後新其将帅严其教阅使势合而气震固将有不战而自屈者又言谍者师之耳目也兵之胜负与夫国之安危悉系焉而比年有司以银数两布数匹给之而欲使之捐躯深入刺取敌之动息岂理也哉於是出方尺之锦以示臣其上皆敌人兵骑之数屯戍之地与夫将帅之姓名且指其锦而言曰此已废四千缗矣又言弃疾之遣谍也必钩之以旁证使不得而欺如已至幽燕矣又令至中山至济南中山之为州也或背水或负山官寺帑廪位置之方左右之所归当悉数之其往济南也亦然又曰北方之地皆弃疾少年所经行者彼皆不得而欺也又指其锦而言曰敌之士马尚若是其可易乎盖方是时朝廷有其意而未有其事也明年乙丑弃疾免归又明年丙寅始出师一出涂地不可收拾百年教养之兵一日而溃百年葺治之器一日而散百年公私之盖藏一日而空百年中原之人心一日而失邓友龙败朝廷以邱崇代之臣从邱崇至于淮甸目击横溃为之推寻其由无一而非弃疾预言於二年之先者所集民兵皆鉏犁之人拘留维扬物故几半臣言之崇一日而纵去者不啻万人此盖犯招兵不择之忌也禁旅民兵混而不分争泗攻寿相戕殆尽此盖犯兵屯不分之忌也兵数单寡分布不敷人心既寒望风争窜此盖犯军势不张之忌也十月晦夜敌人以筏济兵已满南岸而刘世显等熟卧不知遽报寖急仓皇授甲晨未及食饥而接战一皷大溃至若烽亭近在路隅一闻边声燧卒先遁所至烽烟不举敌猝至前率不能办此又犯谍候不明之忌也邱崇经理曾未三月而敌骑已渡淮矣夫往者之辙来者之鉴也覆而不鉴则又前辙耳今日之事固与前日大异向也一於谋人今焉专於自治九重之所宵旰庙堂之所经理将帅之所举行无一日而或忘也而来自边方者犹以为兵屯未分焉兵势未张焉所招之兵未皆壮勇焉又言城筑之事春夏非时则土气融液板干促迫则工力苟简异时恐不坚密焉而臣区区之愚窃谓边方事宜诚难遥度伏愿陛下申诏诸将使之相度山川形势览观丙寅覆辙某城当筑某壕当浚某堡当修某寨当葺上而川蜀中而襄汉下而两淮凡彼之所必攻而我之所当备其所可设伏也某所当控扼也某所可邀击也某地可持守也酌其轻重量其缓急某所当屯若干也某屯当增若干也大纲细目俾各以所见条具来上而朝廷为之斟酌而行之如其所欲为而责其成功不及今无事之时使之得以尽其所欲言一旦有故彼将曰某城朝廷所筑也某兵朝廷所屯也某寨朝廷所修也某池朝廷所浚也力尽於不当为之所而功遗於所当用之地非吾所与知也於是得以有辞矣昔之英主驾驭将帅或面诘或疏问使之空臆尽言因得以第其才能而占其成否皆若是也虽然凡若是琐琐者皆边将事耳若关宗社之大计图不世之伟功则固有李德裕处回鹘之事而可以弭後患种世衡自任边方之责而不以累朝廷此则未敢遽言也盖礼乐征伐自天子出惟至神独断之李德裕有言述疎而言亲者危地卑而意忠者忤臣不量其贱而冒昧及是惟陛下幸赦之
初开讲筵劄子
臣闻人主之学与儒生异与储君亦异儒生之学在於释训诂储君之学在於通大义至於人主之学则不然贵乎力行而已傅说之告高宗曰非知之艰行之惟艰又曰王人求多闻时惟建事夫知而必贵於行闻而必见於事是岂徒知徒闻哉三代而来英君谊辟知以讲学为务者必以功业见於天下至若叔季之世岂无聪明之君惟其不务君人之大德而好文章之小技至与臣下较工拙於一章一咏之间而纪纲陵迟政刑败坏生民涂炭则未尝一过而问焉夫如是则又何取於学哉我宋龙兴圣圣相继观尧舜之用刑而深惩近代之密网我艺祖岂徒学乎观周公之无逸而重戒人主之自豫我仁皇岂徒学乎观大禹俭勤而力非人主之贪心我孝宗岂徒学乎先皇嗣统仰法明谟推其所学而见之躬行则敬天而爱民进贤而斥佞堲谗说容直言恤兵而省刑轻徭而减赋严将帅之选谨符节之择用能三十一年之间方内乂安旧疆浸复卓然有中兴复古之渐是皆学形於治而治本於学也恭惟皇帝陛下仰膺历数丕绍基图飞龙在天万物咸覩既能以讲学为先必能以躬行为急凡经训之垂史册之载事之涉於事亲者必反覆讲明而躬行於宁神养志之间事之涉於进贤斥佞者必反覆讲明而见於观人察事之际事之涉於严监司牧守将帅之选者必反覆讲明而见於博采公言之时凡事之关於治体言之涉於教条必辨明审是而力行之若夫多闻以为博多记以为富无益也徒以惑圣志而烦圣听耳夫如是则志虑坚定聪明益开措之政事功业日隆上有以称先皇付托之意下有以报慈帏拥佑之恩上天眷休与宋无极宗社幸甚生灵幸甚
甲申上殿劄子
臣闻天下犹一身也元气充腹心安手足便然後一身强元气索腹心病手足不举则其身危士者国之元气也民者国之腹心也兵者国之手足也公议明於上则朝廷尊民心安於下则邦本固兵威振於外则国势强盖柄此公议者士大夫也维此人心者监司守令也总此兵政者将帅也士习不竞则公议晦而朝廷卑贪吏不革则民力困而邦本摇将非其人则军政坏而国势弱昔鲍宣有言今朝臣未有骨鲠魁垒之士论议通古今忧国如饥渴此汉人之所深虑者而比年以来熟烂委靡风采消磨庸缪若贤便佞若忠高者荒唐卑者蹇陋陛下褒表忠烈奬异儒先固以名谊风天下矣而士习若是且汉儒傅会之说虽不足録然缘物求类变不虚生其言隂雨以为百姓困乏无以应吏之诛求故愁悲怨怒遂为水灾而比岁多雨虽曰隂盛然民衆为鱼怨气蟠结今州朘县剥虎暴螟残杼轴尽空不异寇至凭城依社顽不畏人监司不诃州牧不问至若边守选择甚严然犹有假备御之名肆溪壑之欲者陛下一念恻怛亿兆爱戴而州县之间贪酷若是唐之名将郭子仪自言受恩塞下制敌行间东西十年前後百战天寒拆刃溅血沾衣野宿魂惊饮冰伤骨出入生死所仗惟天今之怯将能若是乎君赐不入私家蓐食不安军幙胜则归功士卒败则自罪节制今之庸将又能若是乎比岁以来兵日瘠将日肥忧髀生肉者虽不乏人而蛊溺自戕者辄当柄任盗至则拥城自全寇退则寛期蹑後列营万竈羸若鸢形坐甲戍边率多冻毙阅圃不辟而私产连阡战骑不肥而耕牛被野偏佐不陞骁勇不别陛下竭民之力以养兵假将之权以固圉而贪庸若是臣愿陛下奬切直之言崇靖退之风厉廉隅之节开功名之门养其誉望作其锐气风操端耸者拔之以起颓俗道德醇茂者隆之以正羣心志虑深长者使之赞筹帷器略沉雄者使之断国论穆穆其良谔谔其昌则谋国若元龟重国若大吕矣在外则严监牧之选行贪籍之法宣之命令使天下洗心而易虑寓之黜陟使天下知避而识趋至若贪令则责之牧守贪守则责之监司监牧不发则坐以党奸如是则民生其庶有瘳乎又能时焉仿先朝欧阳修分使之意择公正之士纯实之彦按行边徼抚劳士卒则诸将之贪廉功状之是非关隘之隳修舟车之美恶城壁之摧壮边民之疾苦举得以周知而列屯诸将人知所畏不敢肆欺於其上矣夫使朝多鸿硕野无怨民边无怨兵则根本坚厚精神折冲以之西取灵武北取燕蓟将无施而不可者而况区区二敌及流民乎惟陛下审思而力行之天下幸甚取进止
其二
臣窃闻新敌遣介求通而朝廷止其介於山阳不许其辄至阙下处之固得其宜矣昔汉建武中西域求内附而光武惟闭关以谢之突厥求通於唐而太宗直谓彼我辽絶缓急不可仗二君之识微矣然以臣度之彼决无能为也盖崛起小戎初非积累连兵岁久宁不伤残持金许年竟不能灭其力可知也如辽如夏如回纥如女真环列其旁彼岂无反顾之虑是以敌人块坐穷沙亦既许年不敢一日辄离其穴其势可想也夫力不能支势不可出而乃连岁以夹攻邀我者岂非敌人之诈谓中国为可以虚辞恐喝邪彼匹介之来又岂非意在於窥觇中国邪伏望朝廷下之制梱力折其萌晓之以国初入贡之分临之以天地华夏之威破其盗贼包藏之奸使之震慑而退至计也如其不然稍示以弱彼谓其计可行则亡厌凭陵当自此始他日虽食边臣之肉何益於事哉似闻金主新立愤其侵扰方将振厉与之决一旦之命宁肯复与之和哉而又穷沙之与中国东西相距不啻万里行者去来不啻周星彼亦何敢置辽夏反顾之忧涉金敌未亡之境行师万里与中国为敌哉又况山东诸郡夏焚之金弃之中国亦置之度外矣彼之攻邪否邪守邪弃邪何预中国事哉以臣观之此决不足虑所虑者蜀耳若淮与襄兵雄地近阃外得人独蜀去朝廷万里去二敌特近惟选诸蜀产之英仁垕而威断沉毅而广博者必数人焉列置名藩以备一旦之须此则蜀之至计耳惟陛下加圣意焉
轮对劄子
臣窃谓当今之务莫急於备边而备边之策莫先於择将盖疗疾十年无医可使用兵十年无将可用信乎愈久则愈知其难也唐之名将李光弼尝有言曰直而能虑勇而能鬬此千人之将也外貌茫茫中情烈烈知人艰劳恤人饥渴此万人之将也临事无惧好谋而成近贤亲能日谨一日此十万人之将也温良恭逊用心无二见贤进之行法不枉此百万之将也诚信缓大闲於理乱隐隐轸轸邻国皆知上达天文下知地势中察人情四海之内视如室家此天下之雄将不可敌也嗟乎古人之论将其品级固如此至後世之所谓将者果何如人哉愚而忌偏禆贪而猎士卒守边则婴城以自保赴援则迂道以避锋勇不足以倡三军智不足以料十里公不足以服衆威不足以御下小战则衂大敌则犇实败而言胜无功而希赏此盖百年之弊有未易以遽革者然则终不可革乎亦惟曰得人而已百年以来臣工之所建明朝廷之所施行亦既不一矣而人才终未见焉且汉之创业韩信之功也唐之再造李光弼之力也而是二人者皆得於荐者之口荐其可已乎然古之取人初无定说或取於将家或取於卒伍或取於科目或取於盗贼或取於外国孙武所谓为将之道无出信仁勇数者诚使外而监司郡守内而卿监郎曹皆得以所知举之不拘资格不限员数或仁能恤下或智能料敌勇能鼓衆廉能散财义能损躯严能御下明疏其所长而不求其全然後或以一面或以一军试之则将才见矣虽然择将不难御将为难昔周世宗承五季之衰将士习为骄惰河东之败一日而斩大将樊爱能等七十余人然後东征西讨无不如志白起於秦可谓有功矣一不受命赐死杜邮汉高帝之待诸将也欲王则王之可诛则诛之盖御之有道则中人可上纵而不治则上驷斯下矣未用之才有法以举之已用之人有法以御之则残敌之殱可期矣由古以来中原有故极乱生治非久不定惟陛下洪其规模广揽英杰严将帅以待之天下幸甚
其二
臣闻两税之重莫甚於今日而州县之间又从而折纳之其为厉民也益惨矣夏税之有本色绢又有和买绢除折帛之外其二色绢止纳本色此旧法也去岁户部以其有岁弊之积姑令折纳一年已即检举复纳本色矣今闻近甸州郡复抑纳钱却差官买绢以发上供其格诏旨困民力孰甚焉此折纳夏税之为民害也昔庆历中诸道转运多求加耗之米谓之润官甚至盗臣加耗之外复增一斗仁皇谓聚敛过於盗贼遂命止之今州县斛量非法高大往往以石之七八方输一石输未及半常额已足则俾之纳穤以为酒本穤或充溢则又俾之纳钱易秔而为穤易穤而为钱此折纳秋税之为民害也陛下虑深根本子视元元蠲减之诏无岁不下而州县之吏壅泽不流椎剥日急近畿且尔况於千万里之外者哉臣愚欲望陛下严饬监司时加体访合输本色不许折钱斗斛耗米一遵常制稍有违戾按发以闻监司故纵则御史劾奏庶几横敛少戢民瘼少瘳天下幸甚
其三
臣闻太平之原起於田里县令之职於民为亲故任必三年所以久其职也授必京秩所以重其选也汉室以郎而出宰唐人亲试於殿庭凡所以谨之重之者要以为民而已民为邦本本固邦宁其可一日不加之意乎而比岁以来士习不美人起幸心领印未几即求速化两税之入率取其赢椎剥之征专於抄籍以之营求上下要誉当涂间出他岐廉耻道丧幸者一人傚者皆是心无固志政无定经职所当为一不暇问民之休戚漠然不闻叔季之世凡贵游之不更事者选人之昬眊无手笔者皆注县而去鱼肉斯民恣其藉躏民怨盗起朝廷不知多事之际所宜深察臣愚欲望陛下赫然下令严祖宗三考之法禁椎剥之惨崇寛大之化抑侥幸之徒旌靖退之士则恩交义结不特使民可贫而不可乱而尊君亲上固将可使制梃以挞利兵此久安长治之策也惟陛下幸听之
其四
臣近侍经幄两蒙陛下谕及边鄙之事臣窃思兵非易事不敢轻对然不容终嘿谨条其所闻淮东之寇举国皆以为难而臣以为不足虑或者以臣为好异臣非敢为异也盖臣计之熟矣要当原其初而观之彼其初不过苦於北方饥馑及畏敌人杀戮故相率而来丐一饱以逃生耳岂复有长志宏略可以角逐中原哉然聚则为乱饱则思奋此盖古今物情之常也先正司马光尝论西戎名山之人以谓余衆尚多还北不可入南不受彼将安归必将据边城以苟活是亦即人情而论之也夫入人国都而为谋人之事此兵家大忌彼岂不知委身孤城岌岌乎釜鱼幕燕哉而犹撞搪叫号於假息之顷者盖北方之路既絶势必求营朝暮以延岁月之命也今将一举而殱之邪则一日而戮数万人古无是也将使之分屯邪彼决不敢信朝廷之不我戮也然观其一再自戕其徒冀以自赎自新者其心亦可谓显白矣今朝廷察其心纳其善而弃其过不过赏其首犒其徒则彼必俯心怀恩俛首听命矣夫谁敢後邪何以言之盖彼亦人也安得暴露奔迸十年於此而不思安定休息哉而朝廷於此更能择老将以一军令益战士以壮军容垕犒赏以作士气使吾之根本益壮精神益强然後明降勑命许以不杀彼亦安得不畏其威感其仁相与变骄悍而为善良耻背叛而慕名义哉此臣所以谓之不足虑者非异论也而臣之所虑者比岁以来风雨失节水潦为菑盖雨与水隂类也外而强敌内而盗贼咸所当备焉实德修於念虑之微实政行於日用之际察守令之贪酷者而屏削之取将帅之朘剥者而簿録之使民和於野士快於壁则易歉而为丰化菑而为祥特反掌耳而又何强敌寇盗之足虑邪且昬垫之菑未有甚於尧之九年者而尧廷之上大纲小纪日事整饬焦烈之害未有过於汤之七年者而有商君臣修明政刑惟日不给古人之畏天一日为一日之功一岁计一岁之効君则断断行之天则断断应之天人相与之际甚可畏也惟宸衷加念焉
其五
臣闻庸主之可忧未若明主之当忧乱世之可虑未若治世之当虑盖自三代而後人主无大失德者皆谓之明主虽未有失德也然未见其进德之强天下无大乱也然未睹夫致治之实夫如是安得而不忧且虑邪臣尝考天之运矣十五日而一气应五日而一候至寒暑之代谢日月之往来毫髪不爽千古一期未始一日而不然也至於圣人之法天亦曷尝一日而不然哉舜之屡省不以一省而遂已也汤之又日新不以既新而或怠也文王之不已成王之缉熙皆未始有自足之心而萌怠忽之念也然当时诸臣所以防闲而规警之者犹无所不至焉象箸之作若未过也而谏者已二十五人以为用象不已必用金玉至禹之进谏则又曰毋若丹朱傲惟慢游是好舜岂有是哉盘盂有铭几杖有箴汤之所以自厉其心者可谓至矣而伊尹一德之书犹深寓其规拂之意坐则铭几卧则铭席成王之所以自防其心者亦可谓切矣而羣臣敬之之诗周公无若商王受之诫益致其严盖尧舜三代之君臣无一日不以警戒为事也汉之武皇唐之太宗天资英伟始初清明今年召申公明年策仲舒凡土木之事神仙边功之事俱未萌也而申公已戒之曰为治不在多言顾力行何如耳仲舒亦戒之曰正心以正朝廷而汲黯又曰内多慾而外施仁义武皇惟不能谨其终也卒也轮台之悔晩矣太宗辟封伦之言是魏徵之说力行仁义躬致太平亦可谓至明不惑矣而藴古大宝之箴已上之即位之初年其辞尤为挺切如曰惟辟作福为君实难主普天之下处王公之上任土贡其所求具僚陈其所倡是故恐惧之心日弛邪僻之情转放岂知事起乎所忽祸生乎无妄大明无私照至公无私亲礼以禁其奢乐以防其佚勿谓无知居高听卑勿谓何害积小成大乐不可极乐极生哀欲不可纵纵欲成灾勿内荒於色勿外荒於禽勿贵难得货勿听亡国音内荒伐人性外荒荡人心难得之货侈亡国之音淫勿谓我尊而傲贤慢士勿谓我智而拒谏矜已巍巍荡荡恢汉高大度战战栗栗用周文小心一彼此於胸臆捐好恶於心想如衡如石如水如镜勿浑浑而浊勿皎皎而清勿汶汶而闇勿察察而明我皇抚运扇以淳风民怀其始未保其终使人以心应言以行天下为公一人有庆又曰以一人治天下不以天下奉一人壮九重於内所居不过容膝彼昏不知瑶其台而琼其室罗八珍於前所食不过适口惟狂罔念丘其糟而池其酒而魏徵之在当时亦有十思之疏见可欲则思知足将营缮则思知止处高位则思谦降防满盈则思抑损遇逸乐则思撙节在宴安则思後患防壅闭则思延纳嫉谗邪则思正已行爵赏则思因喜而僭施刑罚则思因怒而滥此十思也又有十渐之谏其词曰陛下贞观初清净寡慾今访怪珍此渐不终一也陛下贞观初重於役民今渐奢肆轻用民力此渐不终二也陛下贞观初役已以利人今也虽有忧人之言乃为乐身之事此渐不终三也贞观初亲君子斥小人今也虽重君子敬而远之虽轻小人狎而近之此渐不终四也以至始朴素而终奢靡始信贤而终听谗始礼士而终傲忽始深居而终驰骋始自治而终好兵始爱民而终不恤如是者凡十焉呜呼人之一心如六马一心之御如朽索一日失闲万里犇逸而况人主之心宗庙社稷之重土宇民物之衆皆关乎一念之微者可不知所以养之乎心本静也物诱之则揺心本明也欲汨之则昏昔之圣人保之护之操之守之明四目以广其见达四聪以公其听声色不迩货利不殖谗说之必堲迩言之必察使一心清明万里昭澈政之所当施令之所当发人之贤与否言之忠与慝莫不坐而烛之如辨白黑虽欲不治可得乎臣望清光之日久矣仰识陛下之心纯一而有守清明而无累推此以施可以为尧舜可以为汤文而臣区区之愚犹愿陛下守此纯一保此清明始终如一勿移勿怠法盘铭之日新戒无逸之荒溺上焉有以继列圣传心之统下焉有以慰四海望治之心则天下幸甚
代上殿劄子
臣闻天下郡县土疆既殊风俗亦异然而其间莫不有百年之利因循而未兴者亦莫不有百年之害因循而未除者民有欲而莫与之聚有恶而莫与之去以臣耳目所接无郡无之惟为守臣者惮於建明难於改作上下相蒙率归苟且或一岁而他迁或二年而代去故往往前後因循无肯留意者不然则分千里之寄历二年之久其势足以奔走提封其权足以统临属县筑一台营一观意所欲为千里响应安有为斯民兴利除害而有不可为者哉又况国家裂土置守固将使之问民疾苦分国顾忧也庸可使之乘朱幡佩银符一无所建明嘿然而来嘿然而罢哉彼汉唐间号为循吏者考其所历莫不显然皆有可纪之迹如治屯田兴水利正田赋建学校其成效实绩照耀简编而非後世之所谓政绩者徒空言也臣愚欲明诏大臣自今守臣之郡必使延见邦人博采舆议以咨访一郡之利病而又迟之半年使之习熟其风土周知其疾苦然後以其一二大者条具来上勿拘以名件某利可兴某害可除某弊可革某事当建明某法当申严必皆灼然合民情行之而必效传之而可久者无卤莽以塞责无诞妄以生事无讳其难而言其易无利於独而害於衆朝廷以其条奏付之後省择其可行者下之责其成效於二年之间而朝廷则又加少寛假信之专任之笃不以人言而夺其谋不以旦暮而急其效二年之间郡秩未满则亦不以召不以迁断断然必责其成而後已至於诞谩无功诬罔不实生事扰民无补於国凡若此类者悉重寘典宪以正欺罔之罪而其言可行行可绩量其劳能以示旌擢如此则海宇之大无利不兴无害不除其为明时治道之助实非小补
其二
臣闻赦过宥罪圣人之格言而数赦有罪非先王之令典昔之贤君深识治体者莫如唐太宗其语侍臣曰赦者小人之幸君子之不幸朕即位以来不欲数赦恐小人恃之轻犯宪章故也昔之贤臣深历世故者莫如诸葛亮其曰治世以大德不以小惠然则赦之为害自古明君贤相未有不知之者惟其末世陵迟王政不纲事从姑息故频年数赦长恶惠奸以为斯民之大害曾不思圣人之所谓赦过者盖为过误者耳至於故犯无小乃圣人之所必刑者而亦用赦焉几何不使之肆其奸暴以戕贼夫民哉是故赦不欲数亦不欲先定今三岁一赦大霈渥泽至於每岁虑囚雨阳决遣不过恐狱讼之淹延与刑罚之寃滥耳而有司不悟亦遂以为赦焉且当郊之岁又有疎决则是一岁再赦矣夫顽恶之民逆数赦期赦前为奸赦至无罪此赦之所以不欲先定也一岁再赦则奸暴公行而善良无遗类矣此赦之所以不可数也且夫国有大庆疏恩海宇亦不过减租蠲赋赐人之爵及高年酒帛耳而今之为州县者好行姑息之小惠不知为政之大体往往有杀人而不死为盗而不刑者以是为隂德焉不知善良之被其害者之为何辜哉且福善祸淫天之道也王政之纲也一夫之屈可以致六月之霜一妇之寃可以致三年之旱逆天道而惠奸民亦岂圣人配天其泽之意哉晋武帝尝曰近世立太子必有赦今世运将平当示之以好恶曲惠小人朕无取焉遂不赦武帝此言亦不可谓不知理者臣愚欲乞明诏攸司如盛暑虑囚雨阳决遣但令刑罚中理不当妄有蠲贷至於虽遇郊恩与非常之赦凡杀人为盗情理蠧害者亦当遵守祖宗故事并取奏裁无复有过恩宥滋长奸恶盖去狼可以牧羊去莠可以殖禾去恶可以全善所忍者一人所全者不知其几人也实天下幸甚
其三
臣治郡亡状日惧黜幽既窃寛恩更洿郎选惭无毫髪自效明时而臣所领属县有公私困弊臣所目击者其敢嫌不以闻臣窃惟松阳为县实在畿甸而官司图籍尺寸不存是致赋租失陷词诉纠纷役使不均科配不等富者田连阡陌而匿赋贫者产去税存而代输令或精明尚莫穷其根柢一或庸谬悉受命於乡胥由是讼滞赋稽劾去相望臣领郡之始知其被害为深故於本县赋租则每为之寛期人户陈词则必为之穷究由是一邑赖以小安然为悠久计则未也臣愚卷卷欲乞圣慈特颁睿旨令本州及漕臣公共选辟京官之公廉强敏者以为令许以便宜寛其文法监司守臣无受妄诉无惑浮言听其措置根刷版图或令人户手实自陈或令都保互相推纠取见阖县产土之数无失经界高下之则一新图籍以均一县两税之额如坍落涨塞许令核实去除庶几赋役均平公私安便实千万世不穷之利也异时籍图既定一无词诉则乞朝廷别行旌赏仍乞下吏部将松阳知县永差京官免注选人尤为幸甚
其四
臣仰惟国家以民养兵以兵卫民两者各安其所而不相病今夫内而禁旅外而屯戍又下而厢军土军及配隶之徒各有统属莫敢侵轶惟比年放停之兵犇溃之卒朝廷虽已招收其在都邑者应募无余而山谷田野之间以臣耳目所接尚多有之昼则行乞夜则狗偷甚则三五为羣公肆喝取方此岁恶而朝廷垕於赈恤民赖以安独此害未除民犹以为病又况小盗不戢大盗之招已事昭然不容不监臣窃见诸州禁军厢军防城舖兵往往皆有额阙臣愚欲望圣慈行下诸州如放停及犇溃之兵在其管下即随阙额收填不惟田里获安抑亦缓急足用天下幸甚
高宗皇帝宝训彻章乞宣付史馆劄子
臣等仰惟高宗皇帝中兴炎祚盛德大业具见於宝训一书盖嘉定六年今丞相所进而先皇经幄尝诵读一周也陛下践祚之始咨命儒臣且诵且讲祁寒盛暑靡彻靡懈涉历四载遂彻瑶篇夫修已以恭奉亲以孝事天以实用贤惟公去佞惟断寛征以厚田里之生信赏以作士卒之气惜财用抑滥恩四九载之宏谟七十篇之奥旨陛下皆已遍观而熟识之矣惟能留圣心而勿坠谨终始以力行上以扬烈祖之耿光下以垂万世之丕榘臣等深惭固陋获际休明虽愧尽规之忠敢忘称美之义欲望圣慈若稽彛典以今终篇宣付史馆取进止
辞免除秘书丞兼权右司
宠灵逮下骇惧并中伏念臣备数日畿行周岁龠虽敛粟粗登於常籍而牢盆一洗於羣奸至论激扬蔑闻风采方图朝夕自力涓尘适会千秋来称万寿方帝城之甫入曾天陛之未瞻乃拜荣光俾还旧列既贰书林之事载参省掾之联允惟埏埴之新罙觉恩施之重若为戴荷祗速颠隮仰望公朝特赐敷奏无嫌易命使讫外庸别选英髦增重班着
辞免除起居舍人
臣伏听风雷如临渊谷窃惟柱下之史寔应极东之星盖自有唐已号清华之选至于我宋乃参严近之联因是揆量岂容冒昧伏念某自还使节屡玷除书寘彼周行尚堪策厉擢之峻切则谓徼逾仰思孝庙之朝尝可侍臣之奏立之近侧许其直前夫岂徒然必有为者属令蹔摄犹惧弗胜今使为真益章非据又况紫薇借笔丹陛飞毫儒生至荣明时盛选云胡二者乃得兼之伏望公朝特赐敷奏必别求於茂异或姑俾於摄承务得良材有光记载所有恩命某未敢祗受
辞免兼侍读皇太后
涣汗四发履薄一忱窃以丽日新明咸仰尊临於慈极震雷初号首令趣啓於经帏班行竦听於徽言绵宇豫占其泰治然念仰禆於帝学莫先遴简於儒英必德望顒昂乃可潜孚於心术必见闻该洽乃能增益於聪明如臣至愚於道何有傥使承问而无对曷如先事而控辞伏望皇太后陛下亟寝误恩别求硕彦上不虚太后属望之志下以承圣主时敏之功所有恩命臣未敢祗受
皇帝
联翩有命媿惧交衷窃以天子御历膺图莫先闻道儒者怀才抱术务在致君矧当绍祚之初尤为进德之始上欲继百王之正统下欲垂万世之丕谟肇开讲读之筵宜得鸿硕之彦岂容亡具滥使充员如臣颛蒙今复荒落旧习但知於占毕大原莫识於指归使徒诵其口耳之闻何以补於圣明之学伏望皇帝陛下收囘误渥别简耆英庶几大阐於微言可以增光於初政所有恩命臣未敢祗受
辞免除刑部尚书
恳辞恩命未拜俞音情激於中谊不容已窃以班联八座非他有司得其人则朝廷尊非其人则累盛代况飞龙在天万物咸覩一黜一陟一诏一令八方为之风靡四表於焉具瞻一当人心天下自服如臣才术无一逾人甫尔仪曹曾未闻其俎豆俄然宪部何以习其条章又况史馆经帏玉堂词掖极一时之清切兼五组之光华取名过优席宠太甚反观内省惕若靡宁伏望皇帝陛下初肃皇纲首严宗祀姑令典礼仰奉明禋至若进读代言嗣容控免误恩宪部先乞收还干冒天威殒越俟命
皇太后
维天盖高听或未下惟人有欲必彻为期选用之间人主未尝不审辞受之际人臣必贵自量伏念臣夙揆迂疎不求闻达始焉干粟惟以养亲讵意遭时寖尘法从廪然知惧甚矣逾涯至若六卿尤为华近必也道德足以范世名节足以表时识虑足以决几词章足以华国人与位称不怍不疑如臣至愚一无足算容台充数閲日几何玉帛皷钟犹未知其名物制诏法令乃遽总於条章伏望皇太后陛下容覆如天贷其方命照临若日察其愚衷章睿哲於能官略小嫌於反令姑令习礼仰奉严禋至若史馆经帏玉堂词掖尽公朝之清贯极儒生之至荣深虞一纪之微莫胜五组之重尚容嗣控未敢并陈干冒天威陨越俟命
辞免除翰林学士
仰承威命俯震愚衷窃以设官本虚得人则重一不当任何往非轻是用竞危期於拱辟伏念臣少涉艺圃晩荒墨池自忝摄承久惭荒陋方赋曰归之请并还所假之官讵意出缗竟令刻印且三王训诰之作编为六经而两都制诏之词雄称八代是後员充於六押亦须才擅於三长惟蟠万卷於层胸业兼马郑故吐万言於累牍词最班扬盖非学则无以周千古之废兴非识则无以辨万微之关系然必也笔扛鸿鼎斯能道一人之心则辞落丹霄乃可鼓四方之动载稽唐室尤重词臣且自武德以至开元粲然文体盖因顔侍以暨苏頲典我制书既深忌於淹迟尤贵明於体统伏望皇仁俯垂天照亟歛风雷之号无孤雨露之施别简奇才往当严任庶使鸿笔丽藻或能振昭代之文风抑令鲠论宏谟有以赞中书之政本所有恩命臣未敢祗受
戊子乞祠劄子
臣不避显诛辄申危款伏念臣学膏荒落天质迃愚甘从州县之曹姑窃斗升之养公朝误渥骤点清班宁皇特达之知由庶僚而尘法从陛下殊尤之宠自常伯而洿词林几载于兹一毫莫効分量既溢神理弗容比侍经筵忽得眩疾赐汤液赐糜粥曲示恩私给鬵炭给掖扶幸逃颠踣由是而後终失其经食饮既亏举履渐弱右臂麻木两目昏花一滑为常百药弗固虽时趋於帝幙亦日覩於天墀自顾孱羸咸出勉强窃虑因仍不息气血日虚讫底疾颠仰孤大造伏望皇帝陛下鉴临若日容覆如天念微臣之病侵实陛下之亲见察臣非伪赐臣归休傥稽沟壑之填尚期汤火之蹈
戊子内引劄子
臣至愚极陋躐冒清华执简金銮谭经虎观日侍清燕初未五年儒臣之荣何以逾此所当力鞭驽缓仰答鸿私而臣频岁以及今春忧患沓至恳祈闲退期弭余菑而天灾流行至于四五臣俯?私计仰负隆恩则又峻直尧奎须符舜履且特御便殿引令内辞顾遇始终何以称塞臣山林之影虽移而畎亩之忠故在固尝考圣经之纪载参往哲之讲明其道不难知其事不难举然自三代而後时君世主或委之而不为或为之而不竟者非不能也是不为也使其涂辙既正行之而不舛规模既定持之而不息则何治不成何古不复哉臣匆匆去国无以自效也惟以典学养心二言献之是说也陈之於口者屡矣今始奏之於牍焉虽然虚辞盛而真积少其弊在乎下听言多而躬行少其弊在乎上此盖今昔之所同患者惟陛下加之意焉取进止
辞免除敷文阁学士与宫观
赋禄祠庭已铭大造陞华奎阁难冒叠恩去少还多感深泣继伏念臣独抱孤节谓了一生畴意憸人凿空造穽讫堕大戮几絶明时迨孽雾之一空乃青天之再睹方作新於圣政示更始於愚臣瓶粟久虚敢不重拜云章进直所当控辞提举玉隆万寿宫恩命臣已於当日望阙谢恩祗受讫所有敷文阁学士省劄未敢祗受谨寄徽州军资库恭望皇慈曲轸天光下临收还北阙之恩免洿西厢之缀庶安分守永答生成
辞免除宝文阁学士依旧宫观
纶言诞布奎直躐陞闻命以还震心不已窃念臣蚤尘华近晩试蕃宣盗起邻封令其招捕是时羣寇出没三州不啻十万殿步官兵虽发三千两月不至臣亟行招刺骁勇鼓率土豪昭武南剑之间多行剪戮由是羣贼相率纳款十已八九夫何仇曹忌其成功凿空造谤被毒十年而某杜门省愆不殊一日敢意天高日照特畀隆恩欲望公朝曲赐敷奏收还成命免累公言实拜生始成终之赐
乞休致劄子
臣仰恃隆寛辄伸贱欵伏念某孤忠朴学幸际休明被遇宁皇延登法从继逢上圣获睹龙飞两制八年再司贡举讵止宣勤於翰墨固尝毕力於事功岂虞设穽之深迄中含沙之毒掩衆长於一已驾已说於他人况大明方揭於中天岂厚雾能霾於终日天听甚迩国论不摇今既及年所当纳禄伏望公朝特赐敷奏许令致仕庶遂初心天地成终之功糜陨不足论报干冒等威俯伏俟命
缴进耕织图劄子
臣近因进读三朝宝训内农穑门一段云太宗朝有同州民李元真者献养蚕经太宗留其书於宫中赐钱一万臣读毕奏云绍兴间有於濳令楼璹尝进耕织图耕则自初浸谷以至舂入廪织则自初浴蚕以至机杼剪帛各有图画纎悉备具如在郊野目击田家高宗嘉奬宣示後宫擢寘六院绍兴帅臣汪纲近开板于郡治臣旦夕当缴进一本以备宴览玉音嘉纳之臣今已装背成帙谨以进呈伏望陛下置之坐隅时赐睿览一则知稼穑之艰难而崇节俭之化二则念民生之不易而轻租赋之敛则高宗称赏其图之意迨今犹一日也天下幸甚
再乞祠劄子
臣不避严诛洊申愚悃臣近者两表吁天一状申省乞从闲退或畀丛祠蕲以少弭菑咎伏蒙圣慈一降答制两降不允指挥臣不敢久留威命期以一趂朝参然後再陈欵愊今既易月而忧患熏心终不容已伏望陛下哀矜而垂听焉窃念臣去冬一疾气血未复甫及春初又失长子四岁之呱尽室之号行道之人所不忍闻臣复何心尚此安坐重念臣庚辰之冬纳节归班九阅岁华而幼女童孙摧者五人三子偕来又失其二累累旅木尽寄郊垧日俟乞骸相与俱返岁复一岁因循至今宁期一朝又复有此四十之子待以传家日薄崦嵫仅余幼息身既焦灼尚无望於生全心益荒迷岂能修於职业伏望皇帝陛下矜其困苦拯其阽危俾备祠宫获访归路挈此数柩复於故山庶几少逭於余殃或可尚延於残喘实拜天地生全之赐
其二
臣累具奏状乞畀丛祠伏准省劄备奉圣旨依屡降指挥不允不得更有陈请者叠干睿听实冒严诛臣非不知仰体陛下之隆恩退服陛下之威命然臣积岁亡补久合投闲巨罚洊罹尚复固位则是臣下不知人道恶盈之理上不察天运消息之机矧臣少时粗为闻道岂其既老乃辄冥行重念臣受宁皇之知不为不深蒙陛下之恩不为不垕岂不愿殚尺寸期报万分而臣分量已盈菑害日甚前者乞从闲退惟以宿恙未平今兹奇祸侵陵岂非天孽难逭凡臣困苦之状迫切之词具载前章不敢烦渎伏望皇帝陛下察臣唯戆与拙一言不敢为欺念臣讳祸贪荣必将益召隂谴又况明良千载英俊若林如臣等伦去来孰计所冀乾旋日转天高听卑特降恩言俯从哀请俾殁者获全於正首而存者或保於余生衘载恩施何所纪极
再辞免知福州
某昨拜恩纶亟腾免牍继班诏命未赐俞音感惧交怀不容自己某窃念闽为重镇福实大州内揆衰残其敢冒昧重念某窃无事之粟已十二年晓夕以思如芒在背所以连岁卷卷所恳纳禄又况漏尽未休神理所忌老不作蠒垂戒前编更望公朝重赐敷奏特寝八州之命仍恭万寿之祠庶几上穆师虞下安愚分戴天履地没齿何忘臣下情不任战栗俟命之至
辞免知赣州
闻命以还措躬无所伏念某学徒泥古用不适宜六经之间有全谟岂皆空说两汉而下无长策何取远功奈何百未一施老已迫後今者尚蒙轸録俾効驱驰而臣已乞垂车岂堪展辔恭望皇帝陛下矜其告惫赐以归休凡其未殒之年悉是报恩之日干冒天威臣下情不任陨越俟命之至
辞免陞修国史实録院修撰
臣闻善作史者必具三长盖非学则无以周千古之变非识则无以悉当世之事非才则无以扬一代之徽如臣至愚三者无一向也充员备数或可滥竽今焉因职陞名岂容专笔伏望皇帝陛下念金匮之重察驽技之庸特寝今恩俾仍旧贯当与同列各勉濡毫庶几袭六艺之经足为垂万世之宝臣不胜幸甚所有恩命臣未敢祗受
洺水集卷二

[book_title]卷三
钦定四库全书
洺水集卷三　　　　　　　宋　程珌　撰
表笺
天基圣节贺皇太后表
愿寿圣人方沸八荒之颂介福王母实均四表之心应皇家始命之时侈慈极同天之庆中贺恭惟皇太后陛下道参元化德合太初惟其功在宗祧而不居所以燕及天心而无已臣日詹南极星拱东朝虽七秩题期曾莫伸於虎拜然万龄纪录尚益衍於鸿图
贺皇帝表
天地泰初丕应造基之始宗祧大庆於昭绍统之祥驩浃两宫春和八极中贺恭惟皇帝陛下纂圣祖神宗之服传明王盛帝之心唯其一视以同仁所以万年而受禄臣考先天之易知膺命之符望九色之霞若隔层霄之雾效三呼之岳长倾下土之葵
浙西谢表
毕三年之制仅窃余生司八郡之储遽蒙误渥方起家而拜命俄入境以观风望近云天临深渊谷伏念臣嗜古虽力施今则胶初无康济之才徒抱经纶之志平生疎朴旣懒趋骠骑之门咫尺寒温亦罕至长安之第曶叨简拔滥簉周行四閲年华五朌勑目甚惭琐质叠洿淸资覆载难名?埃莫效乃因积衅今偶未亡敢期一节之华顿下九霄之峻控辞不获亟赴所司兹盖恭遇吁咈羣言照临百辟采新田之芑已急储才乐在藻之鱼尤令当位肆如謭腐亦效驰驱臣敢不爱日程功饮氷率属体政和兼领之意务在丰财思淳化设官之原尤先平籴期殚尺寸仰答万分
读高宗皇帝宝训彻章缴进经筵官诗表
尧书竟秩端由时敏之勤镐宴疏恩辄玷罔功之赐省循所被?惕靡任窃以辙改东都系隆南渡祖宗基绪复之於艰难险阻之余朝廷纪纲正之於板荡陵迟之後士气悉摧而获振道统几絶而幸传顾三十六载之伟烈宏模实亿千万世之重规叠矩爰曁嘉定之六载始成圣宋之一经故凡更化之集勲莫匪诒谋之有典皇帝陛下初承宝祚首读瑶编四閲年华仅周篇帙仰惟祖训咸在圣心盖高明自得於精微而诵说仅分其章句今焉霈泽乃尔滥沾纶綍辉煌宠灵赫奕饱八珍於舜甑沃三酒於尧尊华鞯饰洼水之奇紫璞范端溪之产香分仙木茗畀灵芽顾此便蕃若为称塞臣等唯有俯陈篇什仰赞恩徽申述丹衷少酬洪造愿如成汤之好学铭盘盂而德日新窃比元和之献诗奉太后而天齐寿
谢除吏部侍郎表
纂言西省满岁偷安赞事左铨一朝误宠更陞华於史馆仍申命於词垣控避莫回凌兢以拜中谢窃以周立冢宰实统官常唐以中书兼领吏部故能区别流品进退贤愚不以格拘是谓道揆驯至後世分为列曹旣曰有司但当守法奈何持者不力撼者无涯挟故者私干恃权者公夺条叙旣废吏谩益纷至若代言尤当遴简郑畋动无滞思管阁同僚陆扆漠不经心毫飞长纸或九制立挥於退朝之顷或数词已占於对客之时至若遣子代为斵牕求本或掩关而谢谒或闭户以抽书贻笑当年遗羞往牒敢图久假竟俾为真伏念臣自量迂愚不求闻达悠然半世漫尔微官但安寂蔑之滨忽玷招徕之数更历华贯点洿淸班方终陟屺之篇又赋登畿之节未周岁龠复觐天威日月几何风雷翕忽超贰中曹之事重参右掖之联允谓徼逾若为称塞皇帝陛下寛仁尧舜勤俭禹汤坐观世故之推迁洞见人才之忠佞遂令寒逖顿冒华腴臣敢不深思所蒙惟当自力铨综一遵於成宪敷纶必戒於甘辞才虽乏於三长虑尚几於一得壮行幼学敢少负於明时厉节为忠窃自期於他日
谢除礼部侍郎兼直学士院
选部分曹再周亡补容台贰事一旦为真合两制以维新纂二经而仍旧恩隆莫荷责重难酬伏念臣为学甚迂受资益戆管萧往矣分非当世之才箕頴悠然但作故山之想忽叨抽擢浸服淸华言语侍从之臣昔为盛选内外书命之事兼者几人岂以凡庸有此超躐皇帝陛下与天同量立贤无方勇者百钧每量材而惟称躄而千里乃至臣而辄差臣敢不驽者鞭之少展平生之力月几望矣终期暮景之全
代浙东提刑谢表
司庾东郊甫终荒政出函西掖就畀祥刑不移旧封恍惊新命伏念臣愚闇而不逮事行能无以瘉人开黄卷对圣贤力希前轨向赤霄问岐路絶意荣涂偶被荐扬浸叨简拔五年趋阙毫髪无所建明一节渡江筋力不敢自爱拊摩饥馑苏醒札瘥谨谨自劳往往无补偶逃深议力诡後图冬隙浚波讲求水利年丰积廪务欲籴平以次施行未见经绪少迟旦莫庶露涓尘忽下恩言俾专臬事方君行仁政务臻三面之寛欲下无寃民尤谨庶狱之任仰思至意俯揆非才恭惟穆王详明虞帝钦恤上慕衣冠之画先期囹圄之空谓祖宗家法之传以仁立国故中外监刑之事奚择非人矧列王畿尤关天虑谓臣当一旱再涝之岁粗知爱人付臣以二议三谳之权必无滥法因加推择亦免将迎臣敢不小大尽情出入以理尝闻诸夫子当求无讼之源庶几如臯陶仰赞好生之治
代岳州到任谢表
分桂水之符曶纒巨痛付巴邱之印洊拜明恩辞轩陛之崇严宣诏条之寛大伏念臣有济物之志无过人之才慨念先臣辅皇朝殆逾十稔不肖後嗣望清尘如隔三生尝洿中除旋从外补甫毕素冠之制又叨黄纸之书唯有糜捐或能称塞恭惟濬尧帝能官之哲深武王恤远之仁谓是偏州均为共理念臣已试一垒当谙田里之隐微察臣久侍上都素识朝家之德意责之来効或有可观惟此岳阳实惟湘会历考晋人之遗迹犹存杜预之壮图拱护武昌要识辅车之势凿开杨口实为襟带之区方当闲暇之时不废封略之志臣敢不激昂自奋平易相安斋公府之心当益守窦庠之拙戆固长江之险或能寻陶侃之规模
贺明堂大礼告成表
躬三岁之祠一奉祖宗之典涓九秋之吉又新神圣之仪馨德昭闻休祺狎至中贺恭惟皇帝陛下道隆顾諟敬迪灵承合乾造之太和体皇穹之佑命历祼清庙精一意以肃将升禋紫旻格三灵而叶应懽声所暨际海惟均臣玉馆祈天竹宫望日奉璋文庙阻陪显相之庭奏赋太淸愿继词臣之颂
贺元正节表
端平美号已表新元泰和有初当在今日旣尽继志之事必慰在天之灵皇帝陛下尧圣尽伦舜称絶德缵绍已逾於十稔俭勤常若於一朝月之微月之端载蒇一王之制孝之终孝之始永垂万世之规
慰皇帝表
历年主器素系人心一日乘云难知天道九重悲动四海哀深恭愿寛无益之思观不穷之数丕承眷命方开祖烈之光茂建元良永笃宗祧之庆
谢历日表
右掖左冯独望尧云之近东宾西饯首颁汉历之新恭惟象日钦天用贤事帝惟不紊羲和之命故能推虚昴之星朔同禀於海隅春先回於日出臣敢不式遵乾度载饬人时正会有仪万寿叨陪於虎拜岁收不散三农长庆於鱼占
谢敷文阁学士提举隆兴府玉隆万寿宫表
江湖地迥六年深丹阙之思阊阖天开一日疏紫宸之渥惟簪履俯怜於旧物故緑缗远抵於空山戴荷莫胜感惧何已中谢伏念臣学无他术守但朴忠被遇寜皇延登法从亲覩时乘六龙之日首擢秋官八座之班末自北门叨守南服虽一发不惭於俯仰而百谪顿生於满盈傥或为议者之言当畀狗猪而不食如其为谗人之妄则投魑魅以何辞固知嗾犬以弃人唯欲饭牛而待旦果上圣啓端平之运致敷天絶衘茹之寃六合光芒一洗沉滓皇帝陛下体大易柔刚之义行春秋生杀之权顷焉龙德正中布汤后优优之政今也庙谟独断昭文王赫赫之明虽弛张已合时措之宜必沉潜以养高明之克是以上而二气之叶序下而羣品之昭苏顾若微臣尤涵大育下祥光於蒙昧之谷回阳和於凝沍之时进之奎直以华其名赋之祠粟以赡其乏光荣特被报称难图臣谨当不负幼闻益坚晚节服尧舜无为之化咏羲黄有道之年今幸遇昌辰其忧以天下乐以天下敢不严真奉多男祝圣人寿祝圣人
代贺太皇太后还南内牋
神仙别殿顷从文祖之游阊阖连宫今答神孙之请许年移御此日重还恭惟福备三朝道隆太姒定宗社之大计抚国家之盛时四海之老皆安一人之孝无极臣肃将明旨欣际熙辰玉关峩峩长享安寜之养璿源衮衮永观绍述之休
代贺皇帝表
驾肃东朝几载极文孙之孝仗还南内一朝开太母之心家国仪刑神明感格恭惟道稽三圣法垂百王谓方鸣跸淸道五日而一朝孰若步辇乘茵终朝而三至恳祈旣力精诚遂孚臣将命奚堪逢辰斯幸宁亲神而欢四表聿观风化之原混天下而为一家行睹规恢之业
代贺皇后牋
望长乐之宫常怀定省接椒房之殿今奉晨昏仰体圣衷深谐孝德恭惟道参乾极德配坤元届亲蚕茧观之辰躬问寝龙楼之节赞谋中禁成典外朝臣身阻班庭分严进牍事光前代薄唐朝西内之凄凉化格敷天动李密表中之恳恻
代贺平蜀表
残敌浸平方讲内修之政狂童忽横辄干自殄之诛宗社叶休人神共快臣仰思列圣积累之盛实基万世延洪之休率土承有截之风含生知面内之义畴谓元恶敢包祸心忘公朝亭育之恩陨私门忠孝之绪三灵愤怒九牧嚣腾果在须臾悉就摧剪兹盖圣武不杀至仁好生虽神戈不至於坤维而皇灵如赫於天际仍俾胁从之类咸沾荡涤之恩洒然汚染之区熙若淸寜之地臣肃将明指幸会熙辰此日藁街已正鲸鲵之戮他年渭上更来毡毳之朝
代母舅黄寺丞处州谢表
晋丞卿寺莫称使令退守侯邦又烦推择经年须戍揆日合符德意恢洪恪心宣布臣某中谢伏念臣奋身寒远遭时休明蚤窃儒科浮湛州县晚登荐剡点汚班行薄正大农参联外府备殚绵薄亡补丝毫自请牧人乃叨乘障睠言古栝允谓辅藩山深水幽夙名简静民贫土瘠今号穷空何取虚庸恐难称塞皇帝陛下体乾立德秉巽行权固本寜邦先於垕下分符置守要在择人知臣悃愊无华务行实政谓臣筋力未惫可备前驱况臣顷获陛辞尝伸奏牍兴利除害守法奉公凡所建言肯如空说力图一得少报万分牧羊去其败羣烹鲜期於不扰上以体朝廷共理之意下以遂田里举安之心
代总领到任谢表
始承威命甫任将输旋拜恩言就移给饟仍陞郎选增重使华沛然天泽之温凛若渊氷之薄臣窃以环师仰食固自平时厚稍增屯莫难今日居者行者之皆馈所谓以十人之食而食五人新籍旧籍之浸多大约以两月之粮而支一月既属供调浩?之际复承术意详尽之余优於昔则将奚以加减於前则滋所不可要必变通而无滞庶几左右之俱宜乃以乏人竟令充位如臣者受资不頴遇事多迃谓幼欲学而壮欲行虽抱卷卷之志然济时务必须时胜终无荦荦之才方奉诏以飞刍洊更书而总赋初谓朝昏而代匮宁期俄顷以为真方大计之仰成岂薄能之足倚此盖伏遇持兵盘水措国泰山歌采薇戍役之诗奚忧玁狁壮淮甸藩篱之势渐向关河欲於多事之时责以难能之效臣敢不念深扞圉顾厚本根无横赋而有赢赀敢不体昔贤之意卧连营而皆宿饱庶令知天子之恩
谢除礼部尚书表
国有司寇奚补摄承汝作秩宗遽叨真受秪服龙章之渥滥陪鸳序之升中谢窃惟政化之机无越礼刑之具礼既明则刑可措刑虽用而教寔行盖先王秉德以相须至後世失经而偏废将欲复盛时之治必先求当世之才如臣者为学甚迂受资尤薄蚤岁颇期於自见中年益困於无闻仰被先皇特达之知擢寘法从论思之列金匮石室之秘既许濡毫銮坡凤掖之间更容兼笔逮皇明之继作又天宠之频加首令进诵於金华亟使超司於玉贯荣垂五印报蔑一毫方俟黜幽反蒙奬异丹书尚着未能虚周圄之囚绵蕞空存宁复识商台之礼初承明命寔震愚衷皇帝陛下禀尧舜之聪明而守之以谦躬禹汤之俭勤而持之不息犹欲急闻忠谠博覧英奇以光先帝之传以茂中天之业遂形一札徧及羣工且元勋犹未覩於加恩而臣等乃例叨於晋列至如史馆尝备阙员今以迁官又侥陞次外拜华渥内抱兢惶而臣敢不惟直以清由夙而夜乐同和礼同节尚当求理义之源经三百曲三千庸敢泥威仪之末
建宁府到任谢表
祈闲五表冀弭余菑疏渥九重辄叨异数控辞莫遂拜命知荣中谢窃以南渡宸奎莫峻尧储之直东瓯节镇独高舜履之封唯久班常伯之联始克称公朝之宠如臣者虚庸特甚忝冒尤多岁月因循称効寂蔑分量既溢菑害日侵所冀归休庶几弭咎幸蒙从欲又拜腴恩皇帝陛下盛德图终至仁惠下既垕经筵之侍尤优词禁之臣遂使孤踪亦冒殊宠臣敢不江湖望阙畎亩戴君付以菟符当开万井三登之乐畀之祠舘尤?两宫万寿之祈
洺水集卷三

[book_title]卷四
钦定四库全书
洺水集卷四　　　　　　　宋　程珌　撰议【附进故事】
仁文哲武恭孝皇帝諡议庙号
议曰臣闻皇坟帝典咸述於徽谟玉鑎金函悉储於美号然史记五帝之寿於古独高而商称三后之年历书有永盖履位既久则膏润之被也必深而享国既长则治功之凝也必盛唯功德之兼茂宜名号之益章恭以熙朝上承尧运仁皇御历四十二年高宗中兴三十六载伟淳熙之继体亦四七以承休逮我光皇垂及三纪羲昊而上莫可订详诗书所编於斯爲盛昭德作諡宜鉴在兹恭惟大行皇帝梦日开祥神光阐瑞万善衆美天授神锺迹其登贤聘逸消庸斥回放勋之明也欢奉两宫善述前志重华之孝也食不御珍衣常屡澣大禹之俭也隂燠小愆露祷淸禁文王之畏天也未昕眎朝暑寒不变宣王之勤也眎民若伤念兵若已敬大臣恤小民察迩言而莫惑堲谗说而不行郊庙迭举以隆报本之心亲幸儒宫以示右文之化日惟一讲肇始再临録宣圣之後赐诸儒之諡奥学上窥於轩昊飞毫俯烂於云章既书说命以赐辅臣复翰无逸以置座右蠲两浙丁钱之困减江东折帛之重建学以垕宗枝锡庙以表忠节苑囿不修游幸絶迹禁令特严於金翠仁心下逮於肖翘闻民食之稍艰即发丰储之廪念民生之不易数捐内帑之金凡帝轨王涂圣言哲行若修身之三德暨爲治之九经无不躬蹈而力行积久而不懈用是纯德上格寔意下孚五雨十风羣生茂豫冰天桂海爱戴同心重译强敌连岁输忱四世金讐絶币不与粤自南渡块土未还今也名若魏梁大若齐鲁略河以北循山而东奉图职方请印少府而又中土人心影从风动豪士则挈州送欵黔民则襁褓归仁列处边亭凡数百里万艘余粟沾及伧荒矧其传国古玺元佑宝章与夫荐天之璧祀庙之器爵尊珂钟律铿锵列玉大圭尽归广内边吏不絶受史馆不絶书履德於践阼之始收功於真积之余巍巍煌煌光洗六合如淸风戒暁而白日昇如蛰雷起春而应龙奋良由德盛於身故功显於世本末有第非幸而致仰惟玩志穆淸观道昭旷宜千亿岁比算三皇顾以求衣中宵忘食过旰焦勤圣体寖爽天和既愆豫於逾旬尚临朝於一日若与臣子永诀仙凡自是广庭不再清跸三灵爲之色变万宇为之心摧初玉几甫凭亟命圣子丕承大统盛德日新谋惟先帝之诒孝极慈帏之奉而又首遵母后之训必行三年之丧付托得人海邦胥慰体天议諡亟命末臣臣是用循列圣之规刺六经之制阐章天之藻德酌希代之隽功合为徽称用昭亿世谨按諡法功施於人曰仁圣德广运曰文知人能官曰哲辟土斥疆曰武接下不骄曰恭继志成事曰孝夫泽流方夏余被北方非功施於人乎道统既明邪说自殄非圣德广运乎信贤逐佞至明不惑非知人能官乎北方舆版日衍月增非辟土斥疆乎羣臣谒奏竦躬危坐非接下不骄乎愤解百年功光列庙非继志成事乎夫贤起有尧之野万国咸安舜躬天德之全出宁四海或遗大龟之宝亦取安邦或惟武功之图亦贵能敉然则宁之爲义大矣哉夫植显号建鸿名必也稽之事业考之佥舆关诸百圣而不疑质诸鬼神而无媿故荐於天而天心受陈於庙而帝意愉韦昭曰王者无上故於南郊称天以諡大行皇帝尊諡宜天锡之曰仁文哲武恭孝皇帝庙号宁宗
祧庙议
谨按商书曰七世之庙可以观德疏云王者祖有功宗有德虽七世之外其庙不毁故七庙之外犹有不毁者可以观知其明德也夫三昭三穆与太祖之庙此商之七庙也至於商之三宗宗其德而存其庙此则出於七庙之外而不在乎七庙之数也是以晋元帝议立太庙而太常礼官以为殷世有二祖三宗若拘七室则当祭祢而已由是言之凡宗有德而不迁者皆在七庙之外也明矣自商有七世之庙由周而来未之或改至唐开元增为九室是为九世国朝傚唐立九庙故太祖太宗爲一世庙真宗爲二世庙仁宗爲三世庙英宗爲四世庙神宗爲五世庙哲宗徽宗为六世庙钦宗高宗爲七世庙孝宗爲八世庙光宗爲九世庙然以前代考之太祖皇帝爲帝者太祖之庙太宗皇帝为帝者太宗之庙盖万世不祧正所谓与太祖之庙而七固在於九庙之数也至於嘉佑制书以真宗爲帝者宗百世不迁元符制书以仁宗神宗配商之三宗永祀不祧绍熙制书复尊高宗爲不祧之庙夫仁宗真宗神宗高宗亲尽则当祧非若太祖太宗之比今俱以功德而诏以勿迁勿祧此正书之所谓七世之庙可以观德与商之三宗宗其德而存其庙固当在於九庙之外可也夫真宗仁宗神宗高宗既在九庙之外则自太祖以至於光宗实爲五庙而已光宗爲五世庙则大行皇帝始爲六世庙如是则於祖固无所祧於庙亦无所增质之於经而爲当参之於礼而爲宜固无一而可议者若曰真宗仁宗神宗虽不可祧而实在九庙之内沿而下之当以次而祧然太祖太宗既万世而不祧真宗仁宗神宗高宗复百世而不迁则九庙之内已存此四庙此外惟五庙而已他日或又以功德诏曰勿祧则不祧之庙将不止於四而五庙当杀而爲四爲三势将至於祭祢而已其可哉区区之愚质之经传谓大行皇帝始爲六世庙无可祧亦无可议者惟增展一室以祔大行皇帝谨议
明堂中辛议
近者伏睹制书易郊而宫区画之善万口一词但今岁季秋上辛乃九月八日初五日合致斋乃适系显肃皇后忌日考之国史事有相类者如绍兴元年明堂初用九月八日後改用十八日得非以忌日不可致斋乎四年明堂初以九月五日後改用十五日其避显肃之忌明矣而当时乃以未得九月节爲言然祭用辛日惟取新洁之义而已曾不计其气候也今岁九月十八日爲中辛而十六日已立冬窃虑或者又以冬爲疑然隆兴二年初以十一月二十九日南郊後以晦日改来年正月上辛然则易冬而春其不拘节气也审矣区区管见合用中辛於义爲称伏乞朝廷更下礼官参酌施行
边币议
残敌不道杀戮边民然其辞则以币言也贪暴之性人进则退人退则进彼固谓我可以恐喝也得则取积年之币否亦苟数月之食吾力虽未爲全而在彼则甚惫非丙寅丁卯比也法当悉锐以挫其锋使所至失利歛兵而遁截其归路只轮不返然後使可遣币可议尔许国之说不爲无理姑令条画何人可将度用几人賫几日粮几日而成功彼之居守者何人守兵若干其领兵而出者何人战兵若干强敌已与之和否乎大盗已与之爲一否乎知彼度我纎悉条上其行与否又在庙谟耳虽然功业见乎变而守常蹈故乃自昔中国之患强敌所当结豪杰所当檄边将自爲之朝廷无与焉成则享大利否亦无损於毫毛用力寡而成功倍否则边事一开将不止一残敌而已管窥无长然不能自嘿唯朝廷择焉
进故事
周显王十四年齐威王魏惠王会田于郊惠王曰齐亦有宝乎威王曰无有惠王曰寡人国虽小尚有径寸之珠照车前後各十二乘者十枚岂以齐大国而无宝乎威王曰寡人之所以爲宝者与王异吾臣有檀子者使守南城则楚人不敢爲寇泗上十二诸侯皆来朝吾臣有盼子者使守高唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾臣有种首者使备盗贼则道不拾遗此四臣者将照千里岂特十二乘哉
甚哉贤者之有益於人之国也盖尧舜之肇立人治三代之享国久长莫不以得贤爲基故春秋战国以来凡数百年余泽未泯当时列国争以得士爲重然则齐威王之言非春秋诸侯之言唐虞三代之流风遗法也虽然当是时岂惟齐哉楚以得臣重郑以子产重晋以叔向重魏以田子方重燕以乐毅重自是而後汉唐开基之君守成之主皇皇汲汲求若弗及盖亦习见三代战国之遗而深监亡秦贱士之失也炎绪六叶至于武皇雄材大略运动一世罢黜百家表章六经兴大学修郊礼改正朔定历数恊音律作诗乐建封禅服匈奴平氐羌荡南粤绍周後国势尊强治効彪炳亦既同风三代矣而帝也方且今年求茂异明年举将相既招独行之贤复思跅弛之士若一时不足於用者何哉唐之初造四方未一干戈未收乃开馆宫西延置英杰异时所与基三百载之业成贞观之盛若杜如晦若房玄龄若虞世南若禇亮若姚思亷若于志宁之徒皆极一时选毕萃天台亦若不可一朝缓者盖高祖太宗知夫翊扶昌运垂宪後昆非若是不可也下而偏隅闰统之立国亦必以人不然元魏之据有中土胡爲而独久哉外国之窥中国也亦以人而爲叛服不然何以彼人相戒愿勿以晋爲图哉然则是道也外国犹知之其可以堂堂中国而无可惮可畏之人乎矧今也新附未一外扞未严将贪且陋而不足以鼓英豪兵怯且贫而不足以应缓急人心未奋士习未淸羔羊之操微骨鲠之风熄管仲有言一岁之计在植谷十年之计在植木百年之计在植人盖人才之盛非一朝一夕之功也涵养数世封殖百年然後可以足一代之用夫苟长育之功不加焉则前者浸没後者未成世变不齐人才中乏识者盖深忧之故臣区区之愚谓已成者当晋擢之未成者当长育之不唯可以供一世之求抑亦可以遗子孙之用虽然奇才不世出中人满天下必得夫文武兼资望闻盖世者而用之则其在朝也可以尊中国之威在外也可以壮长城之势虽中外有故仓卒变兴而国势自重於九鼎人心亦安於泰山矣方晋南渡士大夫有见王导者曰吾今日见管仲无复忧矣然则无有如导者安得而不忧邪导不足言也尧舜之智不徧物也亲贤之爲急唯圣心加之意焉
隆兴初北方归附日衆宰执建议请於唐邓海泗诸州置立关隘凡关之外有以全城送欵者用周人封建之法以其地之广陿而王侯之赐之铁券许其世袭土地贡赋悉资用度刑赏生杀并照勑令施行更不奏审每岁正旦朝郊祀即令陪位遇有警急更相应援义同一体以图久远之利
恭惟艺祖受天明命奄有方夏几二百年矣乃奸谀误国外裔乱华赤县神州沦於瓯脱今天人効顺尺刃不烦循山而东略河以北请命下吏愿更印绶此千载一日之逢也然经理区画招徕还定使复爲全壤者非一手一足之力一朝一夕之功也盖?度寛者可以集衆智货利薄者足以得人心必能运动於英豪乃可并包於阃外深观诸将未见其人又况气偏东南地裂西北怀近安者遗後患图久逸者先暂劳审势度宜莫如分建助其不给永作屏藩二敌於是而窥觇羣盗於焉而叛服设施一中孰不慑心三边有休息之期四海遂安平之望否则藩篱既撤内动牵联财匮力殚孰知底止岁月缅邈蚌鹬相持几不再来者古今事变之常覆护痈疽者自昔中国之患傥今日之事眎仅同於肤髪则他日之疾决不至於腹心千载良谟定於俄顷大抵功贵能立尤贵能收汉高英明亟定诸将之赏唐宗犹豫倒持藩镇之权传曰日中必熭操刀必割唯陛下亟图之
绍兴十五年三月高宗谓辅臣曰朕观五十年前人才皆是仁宗涵养所致以此知人才正在作成也苏轼亦言窃观仁宗四十余年之间左右前後之人其大者固已光明隽伟深厚雄杰不可窥较而其小者犹能淳朴恺悌靖恭持重号称长者
至哉高宗之言乎真万世帝王之龟监也天之於人才无代不生也至於培之则成作之则起沮之则销落委之则断絶此又系乎人君之责焉尔昔董仲舒之告武帝亦曰陛下思往古以求贤此尧舜之用心也然而未云获者士不素厉也夫不素养士而欲求贤譬犹不琢玉而求文采也然则人才之成亦岂一朝一夕之力哉百年养之一日用之平居无慷慨之士则临事无激烈之人臣尝泛观士大夫之间矣人心未奋士习未淸羔羊之操微骨鲠之风熄夫苟长育之功不加焉则前者浸没後者未成世变不齐人才中乏识者盖深忧之虽然奇才不世出中人满天下故臣区区之愚谓已成者当封护之未成者当养育之不惟可以供一世之求抑亦可以爲万世之计昔者齐威王谓魏惠王曰吾臣有檀子者使守南城则楚人不敢爲寇十二诸侯皆来朝吾吏有黔夫者使守徐州则燕人祭北门赵人祭西门吾臣有种首者使备盗贼则道不拾遗夫以蕞尔之齐而其国中可恃之才其盛犹若是矧今日抚中兴之机图中兴之业可不以是爲急务哉惟圣心加意焉则宗社幸甚
唐大历十二年秋大霖京兆尹黎干奏秋霖损稼韩滉奏干不实命御史按视还奏所损凡三万余顷渭南令刘澡称县境苖独不损上曰霖雨溥博岂得渭南独无更命御史朱敖视之损三千余顷上叹息久之曰县令字人之官不损犹应言损乃不仁如是乎贬澡南浦尉窃闻积雨害稼虽三代盛时间所不免惟圣帝明王不以爲天数而必以爲天戒故侧身修行上之所以畏天者爲甚至蠲租已赋下之所以恤民者爲甚深故水旱虽出於天者也而使之不能爲害者是又君之所以为天也若乃庸昏之主非归之於定数则诿之於适然是故告之而不知警之而不惧而祸败乃至矣虽然代天者君也析地裂壤而与君共理者守令也不幸一方有水旱之异往往掩覆率不以闻其或言之不曰旱不爲虐则曰水不爲灾此风相仍千载一日唐大历十二年秋霖爲害黎干言之而韩滉沮之御史核之而刘澡又欺之向非代宗英明则上下蒙蔽何由明白善乎帝之言曰秋霖溥博岂得渭南独无又曰县令字人之官不损犹当言损何不仁若是乎至哉斯言万世人君之轨范也惜乎代宗明足以烛奸而罚不足以惩恶欺君害民有爲刘澡者诛之以警其余可也乃仅自令降而尉焉使爲臣子者何惮而不爲欺哉恭惟陛下盛德格天岁书大有然一气嘿运升降靡常乃者五月之霖几於太过迩日之雨亦近於霖浙右诸州地势卑下所伤已多他郡积雨之余螟盛生戕贼禾黍而福建诸郡又复有苦旱者臣愚窃虑郡县壅不上闻欲望陛下仰思天戒俯念民生亟下明缗申饬守令凡有损伤速以实奏如隐而不奏与奏而不实命台臣监司觉察重寘于宪大则勒停小则镌黜庶几上答天变下慰人心抑臣犹有愚忠敢毕其说往者梅霖未爲太过而江淮城郭间有颓圮甚至都城西隅亦复坍落数丈质之古史稽之前代水隂象也亦兵象也已事前闻了然可鍳惟陛下内则益加圣心外则益修政事使菑害日去福禄日来宗社幸甚天下幸甚取进止
孝宗皇帝圣政淳熙八年六月丙寅枢密院进呈昨得旨令密问淮西总领叶宏郭刚军中刻剥军人虚实据叶宏回报郭刚别无刻剥止是旧有军须库俵布搭息一事上曰卿等可谕都承旨传旨宣谕郭刚令日下住罢并本息蠲放仍令责问本人号曰老将犹有此等事卿等可更切责叶宏既职事是报发御前军马文字此等事如何不早以闻必待询问然後方报此後应诸军凡有刻剥等事须即以实奏闻
臣窃惟国务莫大於备边边备莫急於养兵军中委琐往往人所难知臣得之营垒者颇悉试陈一二焉诸军调发或回栅拆洗所支发遣钱总所支降未到即借兑於军中备急库比总所钱至自合正还今乃暗收总所之钱用作欠眼按旬克除又於支给之际或二分或三分折支铁钱交子军人安得不困邪此其一也诸军每旬券钱元降指挥会子七分铁交三分今会子一贯市换铁钱三贯四百乃止以铁交三贯一二百凖会子一贯与之减克於锱铢军中又安得不困邪此其二也诸军赤?并已勘同然後出给今粮审院率以小节不员追逮军司合干人千里往来络绎于道得赂即释动数百缗被追之人无非裒率军人又安得不困邪此其三也朝廷淸明赏功不吝今乃每上功状必行箕歛赏功未下已困饥寒此其四也箭手临阵施过箭凿军司已即申报消破元数而三军回营之日不分施用及委弃之人并勒买纳却以其纳过之数作添置入帐支破官钱此其五也诸军摆铺专传羽书今乃令其担擎笼伏甚於军期山溪水涨殒於非命或稍沾水湿则惧罪而逃此其不恤者六也阵亡之卒其妻与女法当措置嫁遣军中乃今不恤使之流落失所军人见之莫不寒心此其不恤者七也一壶之醪可醉三军片言所临温若挟纩平时不恤其困苦临阵乃欲其授命古今无是理伏愿陛下疏其贪状示以显戮仍戒饷臣随事奏发使诸将股栗咸畏陛下之明三军听制咸知陛下之恩则战守攻取何患其不如意邪唯陛下财幸取进止
高宗建炎元年诏曰比来州县受纳秋苖务加槩量以规出剩可行禁止三年御笔朕累下寛恤之诏而迫於经费未能悉如所怀今闻东南和预买绢其弊尤甚可於江浙减四分之一以寛民力
臣窃惟两税之重莫甚今日而州县洿吏又从而取赢焉夏税有绢秋税有米以今凖古可谓重矣绢有本色以物力取也又有和买以钱盐易之也今皆无焉白取耳然亦各有法则焉比年以来州县受纳每疋之重至十三四两其幅之濶至於二尺二三寸以直计之不下六七千绢不及等则又从而拘没之夫本色绢取之既重而和买绢官又白取况上供之绢不过以之给官与兵耳何至过重与濶徒以困民若是邪至若秋苖则州县斛量尤爲非法升几於斗斗几於斛斛则加倍大约二石方输一石输及其半则廪庾已溢於是或折楮以便奸或易秫而爲酿秫之直高於秔也民何以堪恭惟九重恻怛之仁朝廷寛恤之书无日不下郡国而民之憔悴於虐政者如此且比年三边戍兵未撤而内郡常赋朝廷未尝铢两增焉今也内地之民反不若边民之犹被优泽者良以贪狠之守饿乌之令剥啄生民无有纪极所至田野十室九空凡以爲此臣愚欲望陛下仰法高皇俯念邦本特班明制严饬监司绢之重轻各仍本州之旧无增无过其不中度者随即给还使之别输无辄乾没仍勑户部无轻退庶几州县不得并缘爲奸爲蠧秋米斛量止取常耗无创私斛以沃贪饕傥稍格诏旨按发以闻监司故纵则御史劾奏庶几横歛少戢民力稍寛元气充盈至和感格宗社幸甚生民幸甚取进止
洺水集卷四

[book_title]卷五
<集部,别集类,南宋建炎至德佑,洺水集>
钦定四库全书
洺水集卷五　　　　　　　宋　程珌　撰策问
癸未知贡举【诗赋场】
问正月元日上御路朝发德音下明制加宠儒先恩施甚备既越日又以张公载节惠之典未举复命赐之夫元者天运之新也王治之始也乾坤阖辟原於意端朝发九重夕孚四海学士大夫可不仰体明指深探大原而以躬行自勉哉虽然道非异物也由开辟以迄于今天地以合日月以行星辰以明草木以蕃山岳以峙江河以流民生以遂人极以立皆道也揭之则光委之则晦至若流行於宇宙间则未始一日而或熄不爲尧而存不爲桀而亡也是故欲与诸君议其凡焉盖自太极一判伏羲神农黄帝首发其秘者而後之言正统乃始於尧舜何邪三圣而後自成汤文武以至于洙泗见之易着之书亦可谓深切着明矣而当时犹以爲文章可闻性天不可闻又何邪诸儒迭兴同尊孔氏同信六艺宜若无异焉者至其备仁义忠信之道具礼乐刑政之纪上祖尧舜下法周孔敷陈往古掎挈当世不知荀卿子之书果能羽翼增光邪又若上酌天时盈缩之数下推人事成败之端天人始终之理君臣上下之分陶冶大炉旁薄群生不知扬雄氏之学果皆渊源洙泗邪王通氏微而显曲而当旁通大义洪阐教源上不荡於虚无下不局於器用唯义所在果足以接获麟之统绪邪韩愈氏堤障横流矫拂媮末拨衰反正洞视千古果足以表里轲雄佐佑六经邪虽然得於心者精闻於耳者末繄欲动而爲天下道言而爲天下则立天下之大本知天地之化育道统主於上则关百圣而不惭道学传於下则垂千古而不敝诗曰追琢其章金玉其相又曰薄言采芑于彼新田有如发育之仁陶成之化鱼跃鸢飞其盛若此诸君其何以称之邪其以平时陶育大醇躬行自得者详着于篇庶以仰承圣天子崇儒重道之意
癸未知贡举【经义场】
问古今一天下耳善审其势者定其衡变其权使首不轩尾不轾则天下可以长治而无乱久安而无危而世之言治者则以爲运匪胥庭俗乖巢穴上圣御历则极与天同中代以还则因时施事不知大法大经之际果有差别否邪夫成天下之大顺致天下之大利者制而用之谓之法变而通之谓之神审什伍以相持明版籍以相閲限夫田以絶兼并定五刑以折奸暴急农桑以丰委积去末作以厚本业崇教化以陶性情表德行以厉风俗核材艺以别官品择精悍以习师田修武备以严战守申禁令以防僭差信赏罚以验劝惩察苛刻以絶烦暴然则唐虞之所谓泰和三代之所谓长久而汉唐之所谓纪纲制度其先後缓急亦复有取於此数条者邪先汉初年意度洪阔涵之如海育之如春蠲租减赋岁无虚时家给人足充然富庶乘?牡者摈街逵守闾阎者厌粱肉有若郡不贡士坐以蔽贤进得其人加之上赏谄谀成俗微见厥初砥厉清风益严再造一时之士鸿毛禄位泰山名谊奸夫纎萌望风摧落抑何士习之易变若是邪诗书所载戎狄是膺荆舒是惩齐威越燕伐山戎赵武灵王服单于秦缪用百里奚霸西戎吴楚之君以诸侯役百粤故司马太史公有言今中国一统席卷四海内辑亿万之衆岂终晏然不爲征伐哉後遂北讨强敌南诛劲越大抵中国盛则外国微外国强则中国弱考之古而然质之今而否乾坤之策阴阳之数离合之机消息之理将以渐取之耶抑一举而覆之邪抑亦待其自亡邪彼汉人所以固天命系人心维国势其意深矣未易诿曰不足论也诸君抱负英奇咸欲自见於斯世者其根柢六经追风三五运宇宙於寸心彻几微於一指考人才盛衰之故察天人因成之机行之後王者或不胶於古施之前代者或有取於今勿迃勿迫科别而条析之以备明时之采择
丙戌知贡举【诗赋场】
昔者圣人之作春秋也上揆之天道下质之人纪年不名一也而曰元月不徒正也而加王说者谓人君即位必改元常事耳不以爲重然则果常事乎抑重事乎又曰文王即位已改元年矣而中间又改武王即位宜改元也而乃不改比其受商命也又宜改也乃又不改然则书元亦旧矣奚独重於春秋乎或者又言元宜以天瑞然则建元元光之义亦有得於圣人之意否乎虽然一者天之所爲而元者圣人之所爲盖道生一一生二二生三三生万物自三以往则巧历不能筭矣顾变而爲元则毋乃有所执邪及反而求之於易则卦六十四也以乾爲首乾六爻也以健爲德彖曰大哉乾元万物资始乃统天推而至於时成六位保合太和则元之用大矣至象则曰天行健君子以自强不息然又曰天德不可爲首何邪夫道始乎伏羲用於黄帝成於帝舜上下数千载间皆一元之功用也然伏羲之易机神义密非文王夫子孰能明之至神农黄帝三坟之书所谓象形气之宜原阴阳之化与夫二圣传心之妙则巍乎天地不足爲大纎乎尘埃不足爲细果皆合乎一元之运耶否则华胥之俗泰和之风将何道以致之耶唐虞之廷天同神比都俞一堂之上三代贤佐当其君践阼之初陈谟进戒编之书纪之诗灿灿有序不知孰爲澄源正本之论耶仰惟皇上躬承慈训嗣纂炎图收聪蔽明急先纳问凡危言之罔咈正论之开明固已山积而渊涵矣不知其先後缓急亦可得而言之否耶人谓祈招之诗缓而未切引裾之谏迫而不舒不知司马温公三言之要凡献三朝然则万言十事未免支离而德本化枢果皆不越乎是耶唐人大宝之箴先朝唐监之作皆献於继统之初其言凛凛其目绳绳不知孰可行於今日乎人谓一元之义不明千载无书法正始之道不着百世无善治其稽三坟之易以参乎春秋之元究唐虞三代之陈谟以合乎有唐之监使後圣之心一乎前圣之心而伏羲之治不絶於三代之後矧惟有司恭承御札奎画煌煌垂训明白曰文辞浮靡者必非伟厚之器议论诡激者必无正平之用又曰场屋私弊售僞乱真法令具存所当申饬毋使侥幸者滥进而忠朴者见遗大哉圣谟昭掲轨范诸生何幸获逢初政之辰悉吐平时之学有司将得以观其抱负而援之以上应务得实才之意毋冗毋略
丙戌知贡举【经义场】
皇上睿性聪明圣学超诣日御经幄时发玉音凡於讲学事亲畏天爱民求贤纳谏分别忠佞之事莫不该贯古今通达伦类片言所加悉中机要而乃盛德谦冲不居其圣乐善忘势好问弗倦者何耶盖昔者总章之访君畴之学盘有铭席有戒暨夫询八虞咨二虢度於闳夭谋於南宫诹於蔡原而求於莘尹凡所以卷卷若是焉者以爲非若是固不可耶抑亦姑示其忘势耶然当时之所咨所学者亦可得而闻耶虽然帝德之运备乎圣神文武之体而皇极之畴亦取乎沈潜高明之用夫明而不苛断而不愎仁而不失之姑息刚而不流於暴虐好生之德洽于民心非仁乎四罪而天下咸服则又非徒仁也勇智以表万邦一怒而安天下非义乎克寛克仁惠鲜鳏寡则又非徒义也夫性具一德德具万善立我烝民莫匪尔极至於拔萃之才则独称上智矣乃有皇王帝伯之辩岂天之降才尔殊耶抑学力之至与否耶夫天也日月星辰也东西之行各不相谋而周天之期古今不爽得非其行不息其度有常哉不知若昼夜之有经若四时之代行何独至於舜而然耶汉之武皇即大位年未二十崇信至道师则先王五六年间号胜文景唐三百年首称文皇年几弱冠济世安民二君非三代之後英主乎而末年所就迄歉其初彼尧之兢兢舜之业业汤之日跻文之不已所谓继天而立道与时而偕行者果皆至圣能之而成康已降举不足与是耶人谓自後世天德之论不明蹈中庸者或不能极乎高明体博厚者或不能配乎悠久夫是以醇风缅邈古道阔疎使生民耳目不复见雍熙之盛其信然耶繄欲振三皇之纲纽五帝之维昉乎一念而被乎八荒等乎百王之上而流乎万世之下其论爲孰笃其指爲孰归耶其究天人之原融古今之极明乎乾坤不倚之德以参乎天地常久之道是果六经之所垂宪而百王之所共守者耶诸君何幸亲遇初政之辰来应求贤之诏御札丁宁务得忠朴正平之士上意渥矣毋忘纳言之义益殚归美之忠有司将拔其尤以献焉
试阁职
【阙】
<集部,别集类,南宋建炎至德佑,洺水集,卷五>
其二
问经国莫重於边备边莫急於将然今昔异时离合异势攻守异宜虽无常胜之规亦岂无不可败之法讵容不讲之於平时邪晋人有言大丈夫当功济四海讵老一儒哉故晋败楚于城濮晋侯犹有忧色曰得臣犹在忧未歇也楚之甲士百万不以爲惧子玉一将则晋之君臣侧席而坐爲国者其可无人邪被甲请行一饭米斗固取乎更事之多者然官爵高年齿迈或不免於败而少年官轻者乃卒成隽功何邪佩弓四石纒矟二丈固取於万人之勇者而射不穿札战不乘马亦爲当时名将何邪定荆之役必六十万三万之敌必用六万兵固贵乎多也然提衆三万而天下莫当领骑三千而敌人蹀血或多或寡何所用不同邪自古立国东南者以江爲重所谓五十余里之间仅屯数四则兵力固忌乎分矣然所统七千人筑垒十一烽火相望凡三十所亦未尝败事然则或分或聚果孰便邪抚纳新附声薄河南而灵武河中之事一以爲使一以爲敌何邪平泽潞征太原讨重进火李筠禁旅十万威震六合官军岂不可用邪其谓禁旅不若土人契丹不畏官军不知二者果孰足恃邪上党之役当时善兵者以谓当发忠武武宁两军青州精甲五千宣润弩手二千不过数日必覆其巢然则官军土兵亦可杂用邪虽然吴起兵家者流意其非兵不谈也魏文侯一日问以陈必定守必固战必胜之道起曰君能使贤者在上不肖者处下则陈已定矣民安其田里亲其有司则守已固矣百姓皆是吾君而非邻国则战已胜矣夫谨黜陟培邦本定国是此唐虞三代所以纪纲治本者而兵无与焉顾起乃以爲言何邪由前而论则其事详由後而论则其说简将孰从而折衷邪方今残敌未殱久戍未撤其稽今昔之异同考筹略之得失孰缓孰急孰後孰先酌其宜於今者而言之以备庙朝之采择
试上舍
问频岁金穰余粮栖亩年谷一侵农辄告病何耶圣人成天下之大顺致天下之大利虽乾溢靡常而民无菜色奚术而然耶郊野县都咸有委积以之赈乏随在而足後世常平义仓得其意之遗矣何古人行之则收实效後世用之则皆虚文耶发廪弛租一毫不靳者君也然推君之惠而致之民则非君之所能自爲也独不观汉事乎汉人之言曰方春和时羣生滋茂而吾农甚苦其议除田租则是丰年犹除之也又曰吏以货赂爲市渔夺百姓侵牟万民名之曰盗则是丰年犹禁之也汉人之顾念邦本整饬吏治使天下晓然知朝廷好恶之意可谓深切较着矣然郡国之间饥民至相食而固保仓廪不敢辄发不知佩符共理乘传观察抑爲何事耶夫事迫切者乏宏规骛荒唐者鲜实用由是书生不达时宜之诮渐发於流俗之口曾不思当世之务不问之儒者将孰问耶是故愿相与商略之且移民就粟与夫载谷免传令民植芜菁与夫入粟拜爵或许留岁储余悉发粜或郡敢遏籴坐以违制是皆先代之所已行者也或请籍丁壮以爲兵或欲蠲征税以通贾或请借他道常平之粟或欲复官田广惠之仓是皆先正之所建明者也然今昔异时五方异俗智若流水日动不穷亦岂容胶柱哉伊欲上泽旁流无所壅阂使要荒如畿甸畿甸如堂皇吏称其职民乐其生充然如五凤黄龙之间岂无言之必可行行之必可绩者邪其以平时泽物之规模勿迂勿迫着之于简有司因得以占焉
御戎
仰惟国家德歆于天诞受天命列圣重光卜历万祀而维彼强敌干迷天纪兵氛烛于欃枪怨气昏于河洛乾坤爲之坱轧海岳爲之震荡翠龙鸾旗偪仄东吴日月缅邈駸駸百年间者神矛灵旗飇驰电举匪天命威力是凭惟人心忠愤可保固宜布和成将帅植髪成干橹指麾而虎兕作威感激而风云变色俘名王灭强敌献之先庙使巢山驾海之徒狼纛乌章之长顿颡虎帐请命悔罪然後宣畅皇灵洒平宿愤汛扫宫室修谒园陵陟华盖於太微反雄都於古汴使华风扇于黑水和气塞乎堪舆凡戴髪含齿爲中国臣者畴不愿之而乃事乖本图重丧王略卒徒倒戈不战自奔边方千里披攘狼藉父子兄弟肝脑川流呜呼岂繄天爲良由人谋谋之不臧既往何悔伊欲国威寖伸扞圉雄固以雷雨洗川泽以清泠释寃胾务靖近患徐议後图策将安出耶区区宇文泰於师旅劳动吏民困弊之时犹能命所司度宜制二十四条以便目前然则以今准昔所谓因时适治者固当诿之勿问耶虽然天下未尝有不可爲之时士大夫而不怀鄙夫失得之念则事几了然矣不然则周之宣王与其一时依乘风云之佐由今望之岂真若神人者孰爲巨孰爲细孰爲当先孰爲可後诸君有思济之心而无失得之累者其勿迂勿迫言之将上之人或有取焉
学校
问四代之盛塾庠序学之制达之天下作人之效可知已先汉有太常有太学而游学之路受业之地未详也後汉有辟痈有鸿都学而学官之课程生员之选试未闻也唐人於太学之外有国子学又有四门学弘文馆学保桑梓者乡里举焉在流寓者庠序推焉然则里选之与学校判而爲二矣天下之学既不尽兴而取士又不尽出於教育後世望太平之治宜其寥寥也国家肇造之初首谒先圣以风海内於是老生彦士兴起於深山穷谷之中故州郡未立学而先有四书院大学之制未备而先有湖学庆历盛时始诏天下皆建学又取湖学之法行之太学自嘉佑至于熙宁公卿大夫彬彬多四科之秀论者归功於湖学之作成而不及庆历之建学何也湖学之教人经义有斋治事有斋习之以盛服危坐逸之以习射投壶容止进退望者不问而可知独其爲法则无传焉当时既取以爲太学之式必不至於阔疏不识熙丰之学法果出於湖学之规而不变欤自三舍之行日绳学者於规绳之内而学官受金之讼至兴大狱爲衣冠之深耻昔者条约之疏而风俗自淳今也防闲之周而士习益薄何耶元佑诸贤看详贡举条制其间有欲改试爲课以变月书季考之旧谓礼义之地不当使之争者其说果可行邪大观再更学法用事之人自以爲一道德同风俗而西蜀之贤者宁出於元佑党籍之门而不愿就八行之举又何耶自京师郡县莫不置学前日之书院既已荒芜不治近世名卿大儒乃稍访求葺理以复承平之遗风使不以课试爲累而得专心於讲习既爲之规以示讲学修身之要又爲之记以开游学向方之涂其意甚厚原远末分居者未免植门户之私游者未免流餔餟之习岂书院之设特爲学者自便之地又何以甚异於郡县之学耶今又因诸老之讲明以仿湖学之规模推湖学之教育以还书院之旧贯与夫庆历熙丰之人才何爲而盛衰元佑熙宁崇观之学制何爲而得失庶几於科举课试之外有所作兴以洗汉唐之陋而髣髴鸢飞鱼跃之遗其必有道矣愿从诸君共图之
监司郡守
问?内提封万里势不能周故岳牧侯伯之制使内外相维统体不乱而後要荒如王畿王畿如堂陛上无不流之泽下无或壅之情圣人虑事周察治审万世不能易也然炎汉初年责成郡国存问长老举察廉孝悉以属之未闻乏事也乃元封以後使指旁午威震州郡守相轻贱至饥民相食而郡保仓廪不敢辄发不知所谓循行观察抑何事耶孝宣兴自闾阎深鉴前弊郡国岁上囚系诏丞相御史课其殿最计簿具文诏御史案其不实部使者之职废之否耶乃治行尤异增秩赐金便宜从事毋拘文法颍川渤海吏治彬彬不知其何以致此耶於赫我宋稽古建官閲班簿以择监司置审官院以择长吏监司责以廉按长吏责以牧养治体联属吏功较明卓乎三代之盛非偶然者而比岁颓风漫无法守燕集赂遗不禁行部之日时节互馈络绎道途之间揆以人情宁复刺劾闲一飞表莫匪褒章风宪当若是耶身佩左符驾以朱轓视公帑若私储谓燕饮爲政事以督赋属县爲劳能民寃莫言吏奸成市饥馑流离一不知问牧养当若是耶先正有言路择一监司天下自治而或谓前古危亡之朝监司不察州州不恤县县不恤民故民怨於下相与爲盗而上不知卒以基祸然五凤黄龙之间不烦部使者亦足以爲治何耶其稽往古岳牧之制考汉人废置之由酌先朝班簿审官之意条近世革弊之宜悉着于简或有资於观风者
任相
问代天惟君助君惟相宣天縡穆皇猷陶民极繄相责也顾不重欤故方论之也稽衆叶下上合下符以示其不敢轻比得之也延置左右礼絶百僚以示其不敢慢既任之也披心腹一休戚都俞唯诺纎芥亡嫌以示其不敢疑盖以爲不若是非所以重宗祧隆国体也是以道尊禹臯勋华用昌德崇说旦殷周用显华辰丕祚有自来者独怪秦汉而下登进多途则选拔轻名称不一则位望损宴见不冠则名节坏甚者请苑方闻而辄下廷尉者不恕责以吏事而灾异策免者不伦成王畏相亡具甚矣而其间随世以成功名史不乏书何耶唐祀三百谓非明君良弼扶持之力可乎而稽厥任人则慊然千载箴规朕失不可或离其相与之真似矣而退朝未几怒形於色画指书空愤语罙甚何亟予亟夺若是邪进见大臣官而不名其待遇之盛似矣而奸佞得志忠直见疎抑何文至实衰若是邪欲与宰相参决大事不欲以烦碎爲言若知大体者至奏除郎吏辄他顾不答傥进退黜陟一不与闻则何者爲君相职业耶在君者姑置勿言而在臣者抑当自厉耳朝廷有政传经以对言多法义上以爲任公卿则择之不爲不审而奸人用事不时白奏附下罔上无大臣辅政之义辄与平生论议相反何邪彼起自流人一岁至宰相者诚不足言顾乃有意诛宦官复河湟举贤望翕然慰人心絶不类往进何邪论相以道德次之人望次之而近代以还或由文艺或因劳功皆得以坐庙堂而号丞弼公餗既覆身名摈落其何能弼成主德震慑奸心上弭天变下鎭物望哉虽然代未尝乏才也天未尝不欲平治也展经世之闳谟扶中天之景运蹑前贤之轨范还盛古之流风则将何以邪唐人有言开元初辅相率三考辄去虽姚崇宋璟不能逾至李林甫秉权乃十九年遂及祸败乃知亟进数罢诚治本也信斯言也则任房玄龄十六年魏徵十五年非邪果贤邪患其不久非人邪一日已甚然则久速之论孰从邪人主虚衿以求贤海?饥渴而望治繇古然也盍相与茂明之
六经疑难
问太史公有言学者载籍极博犹考信於六艺而六艺固有未易考者姑言其大较焉晋太康初有得古书者惟易爲备而无彖象文言杜预以爲圣人造之於鲁犹未播之远国然汉世固已爲十二篇矣何耶古人之易卦彖象爻各不相杂然则以彖象爻辞杂之卦中使古易不复见者何耶书之所存五十八篇孰爲伏生之传孰爲隶定之书秦誓一篇伏生书乎壁中书乎史迁是之孔氏非之宜各有见书有十体益稷以谟名可也多士以诰名可也如旅獒君陈等篇命乎诰乎抑训乎十五国风之叙由来远矣季札观乐之时孔子尚幼然则叙果谁定乎即其国风之善否本其国亡之先後其说孰是序於诗大矣如江有汜殷武以爲非卫宏之所能及至於言风雅之有变正与夫以关雎鹊巢而系之二南则又以爲非卜商之见然则序果谁作乎周官一书已亡其一刘氏以考工足之儒者咸以爲非然则成王在丰作周官果其书乎今考其书建官之制耳而乃列於礼经至於明堂一篇正周公制礼作乐颁度量于天下者乃不见之书又何邪礼记一书或谓成於孔门之诸子又以爲戴圣杂取家语及子思孟轲荀卿之书不知果今之礼记邪中庸一篇似非礼经刘向得乐记宜自爲书而又礼乐合爲一经何也圣人作春秋一用周典而啖助以爲用夏爲本左氏亲见笔削公谷皆出子夏而论议不同乃如异师公谷既盛而左氏尚微凤龚诸人极力扶持犹不一振今左氏乃益显而二家仅不絶何邪或谓公孙固韩非摭文着书而铎椒虞卿亦采取删拾不知果有得於圣人之意邪无曰六籍烂然家传人诵疑六籍固疑吾心也又无曰吾惟道而已他非所泥则又几於稊稗嘉谷者试相与紬绎而根证之有司得以祛宿疑焉
理财
问食货之政前牒讲之备矣唐虞而上姑置勿论三代以来固有可考者汉人意度宏厚纲目濶疏七十年间廪庾尽满充溢露积京师之钱累百钜万夫赐租发爵使农愈劝若可以得粟耳顾钱亦至於不可校者何邪夫均输平准各有令丞都官干官并属大农是固生财之道然其官乃不建於初年何邪有唐之兴经常简易之法烂然有叙方其盛时民物蕃息马牛被野米斗之直至三四钱原其所自是固力本之余功然不闻有钱少物轻之患何邪良法既坏理财之说寖兴所谓盐铁转运铸钱括苗榷利借商之事扰扰并起乃愈烦而愈弊何邪自是而降调度益繁规模日迫矣天厌昏代开我国家列圣相承比隆三代凡数百年来崎岖苛细掊克聚敛之政悉弛而不用至於三司使之置虽因旧制而其间深意所寓固有三焉造作军器与夫土木之工河防之役尽得而主之且国家经费之大无过此三者而必命三司总之岂非使之得以制其出入而爲制度者乎分天下之路设转运使副判官付以按察之权使督集财赋隶之三司凡经费羡余悉献之夫三司虽尊位亚执政而无宰相黜陟之权故诸道使者有羡则献无则已果可以不事损下而益上邪左藏内藏之储人主不得知其数宰相不得侵其事惟三司实专之得非不见其储积之广则侈心无自而生邪自王安石当国持冢宰制国用之说分三司之权立劝沮之法置旁通之簿凡前日祖宗微意一切不存不知安石之变更果何所见而然邪理财王者善政也无事则藉以制作无一日而可缓者其稽汉唐先後之由本朝沿革之故与夫今日之所宜行者爲有司言之以备庙堂之采择
弭盗救荒
问兵危事也毒民於一时者未足计贻祸於亡穷者爲甚惨盖风尘一开狼子动心於是盗贼之变起怨气干和岁事凶啬於是饥馑之忧形是故君子於兵不敢易言之虽然鼠窃狗盗古所不免惟为政者必有消弭之术旱乾水溢天有定数而爲政者必当操其丰凶之权尹翁归之爲右扶风也推迹盗贼无有遗脱而京师肃然畏其威严至龚遂则罢其捕逐惟务安之渤海之盗亦爲之止若猛若寛皆足以成功何耶天之所生地之所养以之足斯民之用有余也特有偏而不均之患耳富者庾满则贫者甑空势也於是均平之政生焉曰常平曰劝分曰由狭徙寛凡所以使之有丰而无凶损有余以补不足皆王政之纲也乃者奸臣昏庸轻於称兵洞丁边民乘时嘄謼区区几一饱耳而风起四野檄书狎至懦夫愦眊不知所爲荼毒黔黎空虚杼柚曾未闻有窥左足而先应论片语而投兵者何邪旱暵螟蝗频年继作濒江人相噬而依山之人则煮草根啖之富民闭籴饥殍盈野思昔淳熙壬寅民未甚病也而州县讲求荒政若不暇给今不知几倍壬寅矣而有司莫之问焉比谕富民以时发粟直则无损也乃阳均其数阴肆奸谩以罔其上曰某所置场也曰爲米若干也曰已粜若干也曰官吏巡视已至某所也则皆空牍也场未始置也粒米未始至其地也官吏未始识其面也州乌乎知之部使者又乌乎知之爲富民者乃且因时射取要厚直损衡量民方急食惟贾是听所谓丰凶之权至是在富民而不在公上矣伊欲广公朝厚下之恩寿元气灵长之脉非州牧监司责乎酌寛猛之宜以平奸核赈恤之实以活流殍宁无长术乎盍究言之抑以观通达世务之学
江淮形势
问邓艾见高山大泽辄指画军营李德裕筹边楼之图山川尤爲详备甚哉形势险阻不可不宿讲也立国於东南无百二山河唯曰长江爲户庭两淮爲藩篱尔世之熟於形势者曰无淮则江单无江则淮寒唇齿相资灼然不诬方鼎峙三分时吴奄江表魏据淮甸吴之君臣不敢目望中原者无淮也南唐跨据江左尤重淮甸岁当水浅戍守浸严今独有淮东西尔可不垂意乎至於大江之南地势延袤可挠之地不胜其多扞御之计不胜其力备多则力分力分则势弱有如大江之上流所以援两淮而固长江者又岂可不重垂意乎淮宜守也江宜保也上流之势尤不容忽也然则宜如之何曰昔周世宗征淮甸诸将争欲据险以邀之然则淮未尝无险也不知所以爲险者果安在邪吴人聘魏魏问戍备几何曰五千七百里又曰道远何以爲固曰封疆远而险要必争之地不过数四然则长江亦未尝无险也不知所以爲险者又果安在邪今江淮重鎭宿元戎屯万幕分疆画守首尾相应宜无余算然时异事殊难以泥古风雨飘忽震迅眇不可齐恐未易以故迹?也彼六朝遗论泛焉而未详江淮表里之篇详焉而未精诸君慷慨功名且家于形势上游平时倚剑天外弯弧江上凡江淮数千里尽在指顾中取其便於时而切於事断断然可以日月计功者约其辞明其指爲有司言之勿徒以纸上陈迹爲对
历代文章
问人文之盛宣贲国章譬诸五色祥云与天爲瑞故考世历论治体每於一代之文得之若昔封禅之君厥有文字褒表盛观崆峒诵尧衡山纪禹皇乎唐乎莫可载已六籍遗文不登圣人之笔者珉雕雕玉章章间出於史传间令人动目独恨遗逸三事悉出天汉而闲编脱简离其真于时诸儒固已闵惜今之所传顾皆旧书邪有如石鼓之歌千代杰作夫子西行果不到秦彼岐阳之蒐乃成王尔今所传七篇自?车既攻讫于天求又是固张生所持者耶汉初最爲近古李陵一书气干颇高类非近体而或者以爲齐梁之士所拟果何见而云然耶当是时歌与乐章已有七言至五言特未也而苏武之作人以爲僞今所传李诗自有鸟西南飞而下凡七篇苏诗自童童孤生竹而下凡二篇与萧统所编絶不相似然则以何爲是耶世有梁父吟一篇五言也爲三士而作彼诸葛孔明抱膝而吟者是邪人言栢梁体者七言也有似乎聨句彼汉武皇与一时廷臣登台而更倡者是邪宋玉讽钓二赋靡而能谏贾谊之赋早云董仲舒之对郊祀对雨雹帅有深致乃不见於二史何邪班固载扬雄之作备矣至雄自叙以爲平生爲文不解五经之训惟得於輶轩之使奏籍之书於君平翁孺尔如成都四堣铭龙骨诗三章乃雄少年立声名者而皆不录何邪至於州箴如所谓世虽安平无敢逸豫与其官箴所谓内不可以不省外不可以不清其词藻典丽意存规正真足以警一时而诏万世者方之古作孰可比肩乎唐韩文公古之人也其文古之文也而或者犹病李汉不知其不当录者爲何篇邪柳子厚欲兴西汉文章因吴武陵来爲出书数十篇不知所出者爲何书邪李卫公谋议援古文章尔雅而卒不大明於世陶渊明平生洒落自出天机闲情一赋人以比国风而萧统复律以扬雄讽一之义何所取据耶夫文以气爲主以意爲辅以词爲卫彼所谓笼天地於形内挫万物於笔端特其凡尔近时文弊具见廷申之奏则科举之习殆将一洗诸君汪洋学海搴翔翰林暇日评古借筯於前数子必有取焉毋薄有司以爲不足语古
士风吏治国用民力
问古今之时不同而国体政条民生日用凡明君哲后之所访咨忠臣谋士之所献纳要之一日可行则百世可守青编烂然何所不备举而措之存乎其人安用耻於祖袭而务爲新奇乎士贵乎博学也然则甲乙策试开五十难与夫天子命题畀之有司不知昔人所以作新文体者尚可行乎吏贵乎趋事也然则一县合治上下相司与夫中书宣指察其对义不知昔人所以严於考课者尚可用乎沿边屯田讲之熟矣特未有及乎内地者然则州郡之间都督之府军非临敌且田且守不知昔人建明规画者亦可言乎以至士气患乎未振也近则有伸敢言之请彼慕古远者高其论赡文辞者去其华比之委赂纳说荷担吐奇由壶关以上言自南宫而讽刺是则昔之人所以旁求直言者至矣应之者爲何人国用患乎未通也近则有重缗钱之请彼龟贝既寝缗镪专用充都内之金绍圜府之职深功学之患难轻重之权是则昔之人所以讲明钱币者至矣对之者爲何策夫终亩不税则国用靡须百姓不足则恻隐深虑不知昔之人所以博访兼足者亦有良法乎深汰圭符妙简铜墨而春雉未驯秋螟不散不知昔之人所以讲求择吏者亦有高论乎士风也吏治也国用也民力也经国之务要不出此数者诸君行且充庭入奉大对可不及此闲暇讲明古人之问答以备圣时之采择乎况乎诵先圣之典闲庠序之训比及三年可以小成则挥翰流离称述世务使班扬韬笔仲舒结舌如晋人所以告语庠序者愿毋多逊
人才
问学者取友不足今世又将旁及千古故尚论古人学者所先班孟坚人表之作规模闳深後之秉史笔者莫能踵武世之君子盖尝病之彼其采摭百家网罗见闻栢皇陆栗之君緑图大塡之佐登彚无余其用力亦厪矣然自明由晓升级至于陨丘受延禧此燧人四佐也自金提主化俗至于阳侯爲江海此伏羲六臣也胡爲遗而不录耶皇帝诸臣如风后力牧伶伦岐伯之俦纪载尤备然如天老掌教知命正俗地典受州五圣主道与夫燧人之四佐伏羲之六臣者皆尤有功於斯世也乃不得与封钜诸公比何耶帝虞盛时分置八伯若伯若弃若咎繇暨垂各主四时而羲和之後各以一人爲之贰焉今所存者七伯而已冬伯之後实缺其一何耶昔者历山雷泽之游有友七人焉自雄陶以至灵甫凡与爲七然尸子止载雄陶不载灵甫然则以何爲是邪天下之士从吾夫子游者大半然亦有四友焉有六侍焉其亦出於四科否汉高之兴羣龙云附卓卓然绚绘简编动人观听者曰三杰曰十八侯而乃以三十一人悉爲功臣何其盛邪三国鼎立争致英豪而一时之士多归心焉今之所载者魏九人蜀四人吴七人而已抑何其少耶世祖功臣三十二人而云台所图仅取四七以应列宿世之君子独无一言何耶嗟乎功臣之士道德之士悠悠千古浩如烟海不可枚数请复於洙泗终焉史称鲁有八儒如子张氏爲讽谏之儒孟氏爲疏通之儒仲梁氏爲移风易俗之儒以至乐正氏爲属辞比事之儒公孙氏爲传易之儒不知所谓八儒者果洙泗从游之士乎愿悉数之且以观平日尊贤取友之志
史
问丘明既往班马嗣兴奋鸿笔於西京骋直词於东观卓乎无以议爲也後汉之书成於范晔不知与汉纪三十篇同乎异乎三国有志成於陈寿不知与魏氏春秋优乎劣乎东西二晋植国规模与其人物风流岂无可书彼生长东南不知中朝典故者固不胜其任而闻见华戎成败者又复过自退避故虽着晋纪者号爲简真而作阳秋者称爲良史今之所述亦有取於此耶由魏迄隋其间六代之史不满人意迨至有唐尝诏修撰而涉历累年讫无铨次彼陈叔达诸人各居权要无所禀承要当求有以一之可也乃奏停後魏而独修五代何邪诸史来上多所损益既爲序论又爲总论亦可谓全书矣不知所谓时称良史者果皆简正邪唐三百年属笔非人逮欧阳文忠诸公积二十年之力乃成百六十万之言其不苟甚矣然八者之失二十条之疑犹未免议者之云云何耶日者史臣有请欲使涉笔史馆者帅爲近程以速汗青之效是也窃谓史各有才难乎其选而昔人又谓应仲远作风俗通崔子真作政论蔡伯喈作劝学篇史游作急就章皆足以耀当年而垂後世然则甘泉从臣悉兼论譔家家果皆董狐人人果皆荀朂耶毋曰非吾事也不敢僭
洺水集卷五

[book_title]卷六
钦定四库全书
洺水集卷六　　　　　　　宋　程珌撰
讲义
易议【三篇】
易有君子之道四焉以言者尚其辞以动者尚其变以制器者尚其象以卜筮者尚其占凡十三卦之制器如神农之耒耜黄帝尧舜氏之衣裳无非以象而制之者也若夫生蓍立龟兴神物以前民用者皆占也然则器也占也万世之用备矣毋俟乎有言也惟言与动则君子之言行有国之政令枢机之所关理乱之所由天道日新世变无穷悉寓於三百八十四爻之中所以先哲之言易者独於言动加详焉盖爲人君而不知易则太平何自而可致爲人臣而不知易则德业何由而可成呜呼作易之圣人岂徒以知易望天下哉正以用易期来世耳曰乾元用九曰王用三驱曰公用射隼于高墉之上曰利用建侯行师曰利用涉大川谆谆然无非以用诏天下万世虽然是特发凡耳书不尽言言不尽意读者又当知触类之学也夫
易之爲书一名而三义具焉曰简易以言其德也曰变易以言其气也曰不易以言其位也曰德曰气曰位名虽不同要皆所以爲道也若昔圣人阐先天之学而成後天之书凡所以斡旋元化昭融天理纪纲人事罔不备具使爲人君者得之则可以宰制宇宙酬酢神明天地以之时叙民物以之顺成爲人臣者得之则可以辅相弥缝弼成万化进则尽忠正之节退则全廉靖之风修身者得之则尽心养性不流於虚无遯世者得之则乐天知命不沮於忧患是故载之於简编则无非实理施之於日用则皆有成效而後世学者乃率以空虚恍惚言之流弊之极至於沦爲异端嘻可惧也故不思龙出於河而八卦宣其象麟伤於泽而十翼覃其用繇三皇历五帝至于夏商周而後其书始克大备商瞿子木实受吾夫子之传其後浸大以至于西都之王服京田【王同服生京房田王孙】东都之荀刘马郑【荀爽刘表马融郑玄】更相祖述源流不絶至于魏之王弼集诸家之善得圣人之意故其注至於今不废是以江右诸儒并传其学河北学者莫能及之惜乎江南义疏十有余家舛其本真流爲释氏所以重发贞观间孔頴达之叹也虽然易之爲道吾既闻之矣易作於伏羲也而乃以周言之何哉尝观易赞以爲夏曰连山商曰归藏周曰周易连山以艮爲首象山之出云连而不絶也归藏以坤爲首象地之包藏万物也周易以乾爲首言其道之周普无所不备也兹一说也而世谱等书则又曰神农之号一曰连山氏亦曰列山氏黄帝之号一曰归藏氏然则连山归藏并以代名则周易以周称岂非易成於文王故题周以别商耶此易纬所以亦言因代以题周也欤虽然易之名吾得而闻之矣然则易果孰作又果孰成之耶尝观礼纬含文嘉曰伏羲德合上下故天应以鸟兽草木地应以河图洛书伏羲则而象之乃作八卦孔安国马融姚信王肃皆以爲然无复异说至于重易之人则诸儒之说不胜其异王辅嗣之徒以爲伏羲郑玄之徒以爲神农孙盛以爲夏禹史迁以爲文王其言夏禹文王重卦者孔颖达以爲考诸系辞神农之时已有盖取诸益取诸噬嗑之事由是言之其说不攻而自破至於言神农重卦者亦未爲得何者易之下系又曰上古结绳而治後世圣人易之以书契盖取诸夬孔安国尚书序曰伏羲造书契则是伏羲固已象夬而作书契矣又安得神农重卦而後有夬哉故重卦之人王弼以爲伏羲而孔颖达亦以王弼之说爲是然则伏羲制卦文王系辞夫子翼易所谓人更三圣其爲灼灼无疑矣至於由三画而八卦自八卦而六位隂阳刚柔之理上下承乘之象所以广大精微与天地并而三圣人之所以尽心垂世者俟入经随卦言之此不悉具姑陈大端若是以与诸君共讲明焉
易何爲而作乎曰有忧也何忧乎忧是道之不明也易何爲而重且翼乎曰有忧也何忧乎忧是道之不行也然则於何而见之曰虑是道之不明者其辞简而严忧是道之不行者其辞详而尽学者平其心定其虑取圣人之辞而玩之则圣人之心了然矣易曰伏羲氏始作八卦以通神明之德以类万物之情非伏羲氏之心主於明道乎是故三画之学寂寥简短而天人之藴悉备无遗此明道之体当然也至於文王夫子之时则夏商贤圣之君久矣不作礼废乐坏道孤无主文王忧之故与闳夭太顚太公望散宜生之徒讲明体察断然取易而重之其後文武成康之君相继而作而又相之以周公召公毕公君陈然後世变风移道洽政治斯道得以大明至夫子之时则王迹浸熄诗声日微而是道又絶而不行矣夫子环眎当世之士如长沮桀溺傲世絶物既不可与共斯道独得一老耼彭祖而与之周旋蓝田吕氏谓老耼彭祖皆殷周之老成人计其得於殷周盛时耳目所接渊源所渐所谓见而知之者固甚不浅而吾夫子亦曰我老彭所以见其尊且信之意尤爲拳拳也独夫子犹以爲未也於是周流列国萃天下之士而与之游凡天理人情事物之变故悉以身体之至晩年而後十翼出焉故曰加我数年五十以学易有如十三卦之说历叙神农氏之所以用益用噬嗑黄帝尧舜氏之所以用乾坤用涣用随此言人君之用易而在上者又言箕子之用晦顔子之用复此君子之用易而在下者曰神而明之存乎其人曰苟非其人道不虚行其辞详其指深所以望当时至矣而当世之君未有能用之者徒能私淑其徒而已矣按前史商瞿子木亲受易於圣人自是而後传授不絶至于东西都之士然後以至于王弼弼不得其真也而亦以注显虽然商瞿子木以後所谓传授不絶者易之辞尔至於当时高弟如曾顔冉雍子思孟轲之後所谓得之於心行之於身今其遗书如曾子十篇如中庸如孟轲之书卓然足以爲易之羽翼者非史臣之所知也自秦而後更汉历唐千百余年间不惟上之人无有用此易者然自王弼以後以至于唐下之人亦莫有传此易者江南义疏祖尚虚无盖至於唐仅得一孔颖达辨析音义颇爲当时所宗然至於圣贤用心斯道大统彼固未之深及也宋兴百年名儒辈出胡安定得其用也邵康节得其数也程明道伊川得其理也周濂溪得其体也张横渠得其用也然後易之道遂大明於天下善乎孔颖达之论曰圣人仰观俯察象天地而育羣生雨施云行效四时而生万物若行之而顺则两仪序而百物和若行之以逆则六位倾而五行乱详味斯言则易果将有用乎抑亦徒作之而已乎圣人於乾发明爲君之德者惟在刚健中正自强不息於坤发明爲臣之义者惟在於直方正大至明九卦之序则上至天子下至庶人凡以之尽心养性修身齐家之道无所不备焉使人君而用乾之义则天德行刚健威权不至於下移纪纲不至於废坏使爲人臣而用坤之义则敬以直内决无有所谓谀说而欺君者义以方外决无有所谓嗜进而苟得者爲士君子而用九卦之义则履以和行谦以制礼损以窒慾困以处穷益以裕德必如是然後可以谓之用易而易之道行矣国家开设学校建立儒官凡月之朔必使之登席讲书岂徒爲文具哉讲之而不明弗措也明之而不行弗措也如其讲之而不求其知知之而不求其行则又何以讲爲哉吾侪小人眇然其形蠢蠢林林杂在万类之中饥而欲食渴而欲饮亦何以异於凡百有生之类哉而其所以师友千载陶冶万物卓然自离於林林蠢蠢之中者惟曰礼义廉耻而已耳名节风操而已耳不然一日舍是则孟子所谓异於庶物者几希矣可不畏哉可不谨哉朋友有志於易者幸相与讲明而体察自夫用九卦之义以尽士君子之操他时推之事君则必能尽坤之义以爲名世之臣亦在勉之而已识者将於此乎观焉
尚书序
书记言古右史之策也昔管仲有云古之登封者皆刻石纪号字有雕毁孔子睹而不识至记其登封之君则以无怀氏爲首然则伏羲以前固有字画特未以之教民尔伏羲氏出书契始作文字浸兴是故三皇之书谓之三坟五帝之书谓之五典坟言大也典言常也周官小史掌三皇五帝之书楚灵王谓倚相能读坟典然则皇坟帝典固已粲然吾夫子笃生晚周得古书三千余篇於是悉力整彚删除繁冗如班固谓於古今书外又有周书七十一篇刘向亦云此周时号令也以至先儒谓许行所指神农之言与夫隂阳医方所称黄帝之说凡若是类悉删不录以定爲百篇盖勲华揖逊而典谟兴汤武革命而誓诰作此盖世道纲维而吾夫子定书所执以爲依据者秦法日急仇视圣经孔安国之祖子襄收其家书藏之屋壁汉至孝文有意复古诏求治尚书者闻济南有伏生胜故秦时爲博士召不能起亟遣晁错受业焉才得秦誓以前二十余篇尔鲁有共王闻遗音於升堂之顷乃尽得科斗书焉科斗苍颉古文体也周用之至秦更爲八体其一曰隶以科斗之体而定今文之隶於是爲二十九篇然犹未有传也自安国作训诂而义以明书既成会有巫蛊事隋唐以来其传浸显贞观中孔颖达爲之作正义而後书之义益无余藴矣书之源委大略如此虽然学者诚能知天道人治立於帝尧故圣人以尧典爲始悔过用贤治道根本故圣人以秦誓爲终以其大纲大领者推爲致君济民之用则古文训诂传授如区区前所陈者皆筌蹄刍狗也观书者必有考於斯
尧典
三皇远矣少昊高辛之世生人未滋帝业未钜风俗简陋制度濶疏朴而未雕伉而未文故其书无大可录者天右斯人笃生有尧尧继帝挚之後纪纲三才恢张万化立人治明天道以爲天下後世法程者粲然有伦此夫子定书所以断自尧始而扬雄亦曰法始乎伏羲而成乎尧匪宓匪尧礼义哨哨非虚言也今取尧典一篇读之始终相维纲目具举次一曰放勲钦明文思安安允恭克让光被四表此尧所以开万世进德之法也次二曰亲睦九族平章百姓协和万邦此尧所以开万世立人治之端也次三曰乃命羲和钦若昊天分命仲叔使司四时此尧所以开万世明天道之本也次四曰畴咨若时登庸畴咨若予采咨四岳汤汤洪水方割有能俾乂此尧所以开万世用贤之法也次五曰咨四岳朕在位七十载有能庸命逊朕位按史记尧爲帝喾之子帝挚之弟继兄则禅代之事未之前闻至尧乃慨然以天下而授之舜此尧所以开万世揖逊之法也次六曰厘降二女于潙汭嫔于虞此尧所以开万世王姬下嫁之法也若修身若齐家若治国平天下大纲大目罔不毕举惟天爲大惟尧则之夫子序书断自尧始其以此欤学者穷经要须先观一篇终始大概则篇中章句自可迎刃而解此愚所以略其章句而首叙一篇大旨也若夫所谓昔在帝尧聪明文思光宅天下将逊于位让于虞舜作尧典此一篇之序也马融王肃以爲孔子所作而孔安国正义亦以爲然盖惟圣人足以论圣人非孔子笔力孰能序此自若稽古以下则史官之辞也虽然此尧书也而谓之虞或者以之咎安国至比三国志以曹操爲魏始晋史以司马懿爲晋始非也盖尧典一书虽尧之事而秉笔记录则舜时史官也故谓之虞尧舜一体夫亦安所嫌哉说者又谓尧爲名放勲爲号亦非也考之諡法翼善传圣曰尧至於释名则又以爲尊高嶢嶢然则尧固美名矣又何号焉上古之世生死同称死而諡周道也人君之有尊号则又始於汉哀帝耳尧舜之时安得有是哉此亦不可以不辨
舜典
天下大物也尧无故而予之舜舜无故而受之尧人顾不震且骇哉今观舜典一篇载舜之事亦多矣孔子叙书不言其他而以历试诸难一语断之吁若孔子足以察尧之心矣且尧非不知四岳之不足禅也而逊之岳非不知舜之可举也而隐之何也盖以天下而与庶人古无是事也故尧之逊必自四岳始岳必不敢当也尧始示其意曰明明扬侧陋四岳知尧之意不间乎庶人也故始言有鳏在下曰舜然则尧之属意於舜也久矣而岂在师锡之後哉然犹以诸难试之所以暴舜之德於天下使人人见之人人知之而後天下可以无一人之异议谓夫治道之本莫先乎人伦也故首命之徽典百官之任莫重於宰相也故次命之宅揆礼典之行莫始乎朝廷也故次命之宾四门天地百神莫难於主祭也故又纳之於大麓凡天下之所谓难者悉以授舜舜亦以身任之徽典而人从居揆而事叙宾四门而穆穆是人受之也纳於大麓而烈风雷雨弗迷是天受之也天受之人受之然後在尧可以无虑在舜可以无愧矣舜自即政之後齐七政类上帝巡四岳以观风朝羣牧以考政制车服以劝功明典刑以威恶命伯以典礼命夔以典乐以至百工之事治水之事川泽林衡之官各有纪叙森然不可乱凡尧之有所待而未及爲者舜悉爲之尧之已爲而未备者舜则备之刑赏既立礼乐既彰然後益信尧爲天下得人矣舜之施设虽不止此要其出治之本原则不过乎此毋庸多论至於始终大概则有不可不言者请因先儒之论而发明之夫子序舜典曰虞舜侧微尧闻之聪明孟子又曰舜居深山之中与木石居与鹿豕游又曰饭糗茹草若将终身则知舜之在当时一匹夫尔而帝系等书以爲颛帝生穷蝉穷蝉生敬康敬康生句芒句芒生蟜牛蟜牛生瞽瞍瞽瞍生舜史迁亦以爲尧爲黄帝之孙舜爲黄帝八世之孙孔颖达引左氏之言以爲至瞽瞍其国乃除信斯言也则自瞽瞍而上皆有国邑以相传袭何可谓之侧微不然左氏所记檮杌饕餮之徒亦必纪其爲帝王之系何独瞽瞍莫有记其所自来者哉孔孟之言信而有证则舜之始可以无疑者矣说者又谓舜巡守南方至苍梧而不返自唐韩愈固以爲不然然未有以孟子之言爲证者孟子之言曰舜生於诸冯迁於负夏卒於鸣条鸣条在河北而苍梧在岭南地理辽絶如此此不然一也且舜既禅位则禹爲君矣巡守之事於舜何预此不然二也使舜而果南巡则至於霍山之去苍梧尚千余里胡爲巡守讫事乃复徧历遐陬乎此不然三也先儒之论明白如此学者尚何疑焉
大禹谟
禹以功臯陶以谟此当时之所同知至於禹之谟臯陶之功人所未知故舜时申重发明之而又进禹以昌言也然则禹何言哉曰后克艰厥后臣克艰厥臣此吾夫子所谓爲君难爲臣不易一言而兴邦者寂寥简短两语而止故帝既俞之伯益又都之则又曰惠迪吉从逆凶亦非有丰余闳博之论者益又从而伸衍之此外则言六府三事颇爲详备又其次则一再称臯陶之功而已考禹一书所言絶少大抵禹之言简洁明白无有繁缛言之必可行行之必可效诚所谓予何言予思日孜孜者也而岂若後世进言之士长篇累牍多爲辞说文采而不适於用者乎是故言虽少不害其爲善言嘉谟也虽然岂惟言哉观其平生处事无非忧深思远不爲一时之美观而求爲後世可遵可守之法者传子作贡二事是也尧舜传贤禹独传子可谓犯天下不美之名然可以杜天下万世争夺之祸商人之助周人之彻夫岂不善而禹之贡法卒至於今不废何也盖昔者洪水之变禹伤先人之功不成慷慨受命八年於外计其涉历患难周旋世故亦熟矣故其晚年立言简当处事精确类皆如此且天下之知禹莫如舜者至禅位之际不言其他唯曰克勤於邦克俭于家不矜不伐而已盖勤俭谦退乃禹之得於天而主於内者故其见於立言则简当处事则精确影必肖形末必类本实大而声宏行峻而言厉表里源流断然不诬也先儒谓後世小夫智不足效一官则自以爲能无尺寸可以及民则自粥以罔上禹之功德如此而退然自托於不见不闻之地此昔圣贤独禹以大称也与人能常以此说置之胷中时一玩绎则渐渍开明一切骄矜不期消而自消矣学者尤不可以不察
臯陶谟
君之道得以用臣之道得以言尧舜考古而行故谓之典禹臯陶考古而言故谓之谟君臣之分不同故典谟之名亦异要其足以爲万世法程则一而已禹之谟首言克艰臯陶之谟首言迪德二臣之言虽若不同而其君臣之间相勉以躬行相规以自尽亦一而已古今以谟显者莫如臯陶意其陈言之际必有高论则亦不过曰谨厥身叙九族迩可远在兹夫自修身而睦族由睦族而推远此盖古今之正理圣贤之格言虽臯陶莫得而易也知人安民亦爲治之大纲者臯陶又继言之然禹闻修身之说则拜而受之如知人安民之言则吁而难之何也盖修身在我可得而勉而知人安民事端闳大非可以易言也不惟禹难之在尧舜固以爲难也然於二者差择言之则知人爲尤难此臯陶所以反覆开陈三德六德九德之人所以考德者如何所以用德者又如何而於安民之事则置而不言亦言官得其人则民无不安信哉知人之尤切於其道也而又终之以无教逸欲政事懋哉所以勉舜之躬行不倦者累累不置以至典礼刑罚悉归诸天以言非君之所可专聪明明威悉归之民以言非君之所可私大纲小纪秩然具备此臯陶之谟所以独详於禹之言也虽然臯陶岂徒言哉曰朕言惠可底行又曰思日赞赞襄哉是则臯陶不独以陈谟自任固将以躬行辅禹也而岂若後世之臣以空言自逸而以躬行强其君哉然则臯陶之谟固万世进言者之法而臯陶之爱君後世之辅治者尤不可以不知
益稷
益稷一篇皆舜与臯陶胥训告之辞尔而以益稷名篇何哉盖伏生之书以益稷合於臯陶谟至孔安国得壁中之藏始厘而爲二耳观臯陶之篇曰思日赞赞襄哉实与此篇予思日孜孜之文文势相接然孔氏所以厘而爲二者先儒以爲竹编之简不能多容故断而爲二苟其文之接也则亦不害其爲一如曰臯陶曰俞如何盖臯陶方陈谟禹也则曰吁如何至於此篇禹方言功也臯陶亦曰俞如何大帅昔之圣贤推善逊美更相後先故禹以如何之问而发臯陶之谟臯陶亦以如何之问而明禹之功而岂若後世同列於王朝者忌相克哉如曰濬畎浍距川者盖一亩之间广尺深尺者曰畎广深二尺者曰遂九夫爲井井间广深四尺者曰沟十井爲成成间广八尺曰洫百里爲同同间广一寻深二仞者曰浍然则畎遂沟洫浍皆水之所自行者吾夫子谓禹卑宫室而尽力乎沟洫然则观禹之所以纵横经理之遗迹信乎其用力也如禹之告舜曰安汝止舜之命其臣曰汝翼汝爲又有以见当时君臣之间情文简易上下无嫌而非後世君臣之间君日益尊臣日益谀也如曰予欲观古人之象以作服者盖自日月以至华虫凡此六者则绘之於衣自宗彛以至黼黻凡此六者则绣之於裳郑康成以爲天子之服得以备十二章至於公则自山龙而下侯伯则自华虫而下子男则自藻大而下卿大夫则自粉米而下要其说必有所据也系易者曰黄帝尧舜垂衣裳而天下治则观象作服固始於黄帝至於具此采章先儒以爲不知始於何时舜言观古则知在舜之前无疑矣如曰闻六律八音在治忽者盖六律六吕当言十二而惟言六律者先儒以爲举其阳则其隂可知也如曰州十有二师外薄四海咸建五长盖要服之内则爲九州於九州之间择诸侯之贤者十二人以爲师以率州牧以纠羣后至於外薄四海则荒服也亦使五国以爲属属有长焉其曰咸建者以言不惟内而九州爲之立师至於外而四海亦爲之建长则是禹之功岂止於平水患而已而其经纶当世使之内外相维而总摄治体者其纎悉周密爲如何哉如曰迪朕德时乃功惟叙臯陶方只厥叙方施象刑惟明者若随文生意本无难见者但先儒以爲观此一段上下不相贯或者舜欲禅天下於禹而禹逊臯陶时语也详观文意宁不信然如曰合止柷敔者盖柷敔皆木音也正义引郭璞以爲柷如漆桶敔如伏虎柷以合乐敔以止乐至於终篇君臣作歌更相警告不以既治既安之爲可恃而常若大危大乱之在其後後世有如齐之君臣於饮酒欢乐之时而不忘乎射中在莒之事嘻尚庶几焉
禹贡
禹贡一书记禹治水本末区画九州任土作贡之事也然禹之治水当在尧倦勤之时舜历试之际宜谓之唐书而叙於舜典之上今乃叙於此而谓之夏书者何邪以其书乃夏史官所录耳说者谓禹敷土随山刋木奠高山大川此史官之辞也禹锡玄圭告厥成功亦史官之辞也若夫自冀州既载壶口以至讫于四海皆禹自述经行天下与夫用功先後山川主名草木之生遂土色之黑白田赋之高下山之首尾水之源????纎悉登载奏之於尧藏之史官史官略加删润以成万世之信书此说诚有理盖冀爲尧都而所都近河故禹於每州之下必言浮于水达于河者诚以每州规模方略经理既定必自河还冀以白于帝也冀州帝所都居水之下流而河之患爲甚故禹之用力先焉而九州之次亦以所治爲先後水性下注故治之之道当自下始是故自冀而兖兖而青青而徐徐而扬又从扬以西而荆荆而豫豫而梁梁而雍雍地最高也故最後於雍焉当时之水爲患最甚者河爲最江次之淮次之而河之所行多在冀兖青徐亦下流也被害爲惨故禹之功先施於四州而河患衰矣雍与豫虽近河然下流既治水亦渐消可以稍缓也故次于扬次于荆以治江与淮江淮治而水患平然後次于豫次于梁次于雍以治江淮上流之余患此禹功之次序而治水之本末也禹於每州必陈其治水登山从下而上可谓详矣然以其州境隔絶山之脉络水之源委或绵亘於两州之间者其足迹之所历与夫施功之次第或未得以着见故於九州之後又复以其山之势水之源而备言之自导岍及岐以至于敷浅原此皆不言水而直以山言之所谓随山濬川导山之涧谷而纳之川也自导弱水至于东北入河此又不言山而直以水言之所谓决九州距四海盖导川之流行而归之海也然经言导山独记雍梁冀豫荆扬之山而已而兖青徐之山不记焉何哉盖三州之山絶在东河之东不与西属各於其州见之矣故不复赘言之然九川之水有不因山而导之者水出於平原也如弱水黑水沇水是已有因山而导之者水出於山谷间也如嶓冢导漾岷山导江是已有其源甚远而导之不及其源者导河自积石是也有其源甚迩直由其源而导之者导淮自桐栢导渭自鸟鼠同穴导洛自熊耳是也河在北故先言河汉入于江故先汉後江济水发源河北越河而南与淮俱爲四渎故次济与淮渭与洛俱入于河故又後言之天下之水多矣而此举其大者言之耳至於三江之说不胜异同顔师古以爲中江与南北爲三郭景纯以爲岷江浙水松江韦昭以爲浙江松江蒲阳江而王安石以爲一江自义兴一江自毘陵一江自吴县各据所见而言莫知孰是但东坡以爲自豫章而下会于彭蠡以入于海是爲南江自蜀岷山过九江会于彭蠡以入于海是爲中江自嶓冢导漾东流爲汉过三澨至于大别以入于江东滙泽爲彭蠡以入于海是爲北江此说最爲有据盖尝纵观於彭蠡之口今豫章之江所谓西江而岷山之流爲蜀江导漾之水爲汉江论江之大无过此三江者三江既皆入海则震泽之区安得不定乎至於九江之论尤爲不一独九江图谓九江随水势而分其间有洲或长或短别於鄂陵终於江口其论爲不诬盖尝自九江望之直枝分派别爲九江尔非必有本原也此浔阳记所以有乌江蚌江等九号也欤然其名号则起於近代计禹时未有也亦犹河有徒骇马颊之名耳河自积石至于大伾率依山而行自大陆以北则出於平地禹惧其冲突也於是因地之形而逆设爲九河凡河之道则不建都邑不爲聚落不耕不牧以防其决故谓之逆河非谓九江同时并流也虽然考之禹贡其间山冈之连属水势之流演有不可以简编求者甚多如当时之水势自江入海自海入淮自淮入泗然後由淮泗以达于河至吴王夫差掘沟通水与晋会於黄池而江淮始通禹之时则未有此道也孟子谓禹疏九河瀹济漯而注诸海决汝汉排淮泗而注之江而说者以爲孟子误指夫差所通之水以爲禹迹夫孟子去禹未久也而犹不可考乃欲以今日耳目之所闻见而求合禹之书岂不大悖与学者反覆禹贡之所载参之以诸儒之所发明而又详之以耳目之所接疑则阙之而无凿以臆度之说斯可也禹贡山川之势亦既略言之矣至于九州禹初别之所以画其封圻而察其土俗者极爲详备释尔雅者以爲两河间其民气习情性大抵相近故曰冀冀者近也济河之间其气专质体性信谦故曰兖兖者信也淮海间其气寛舒其性安徐故曰徐徐者舒也江南之民其气躁劲其性轻扬故曰扬扬者轻也荆州之民其气刚悍厥性强梁故曰梁梁者强也河南之民其气安舒厥性寛豫故曰豫豫者舒也河西之民其气蔽壅受性多急故曰雍雍者壅也然冀之北与边境接傥不正其封疆则将有猾夏之患舜於是分冀之东北爲营州正北爲幽州西北爲并州方禹治水冀之北境未有定域故独於冀不言封界者其以此欤至於商之时则无青并青於徐也周之时则无徐并徐於青也名号更革虽若不同要皆不出於九州之域而已水患既平土性复故人得稼穑於是始作贡赋之法考之於书九州之田雍徐青爲上豫冀兖爲中梁荆扬爲下九州之赋则冀豫荆当其上青徐雍当其中扬梁兖当其下何田与赋参差如此哉盖赋出於田而又参以土焉曰咸则三壤成赋中邦此赋之出於田也曰庶土交正底愼财赋此赋之出於土也赋出於田参之以土而又以其灌溉之利否与人力之勤惰而加审焉此其所以错杂不同而一归於当也虽然赋非天子所有也诸侯用之以守邦国以承王命以讨不庭圣人特爲之差别尔至於贡则四方之入于王者赋有常经贡无定制必曰锡命而後贡後世举天下之赋悉输於大农而所谓岁贡亦有一定之法矣至於五服之说亦不胜异同贾逵马融以爲甸服千里其外四服则二千里相距爲六千里郑氏以爲服五百里乃尧之定制至禹辟之每服增五百里四方相距爲万里盖禹之治水其功在於平治山川而已未尝用力於广拓封疆也正使广拓土地三倍於尧而诗书皆无述焉何哉况周之九服大司马明言王畿千里其外八服皆五百里相距爲九千里合王畿爲万里自国畿之外以至于卫悉以封侯其外三服则爲蛮夷是则周之土疆凡万里也汉之土境东西九千三百二里南北一万三千三百六十八里验其山川不出禹贡之域而里数不同者盖禹贡据其空虚鸟道直而计之而汉则以人迹所至而言之故王肃以爲方五千里者直方之数若回邪委曲动有倍加者正其意也然则汉之土疆岂非亦万里乎孰谓尧之土疆而止於五千里也孔氏正义以爲尧凡五服服各五百里爲二千五百里二方相距爲五千里以四面言之则爲万里王肃马迁俱以爲然盖禹贡封域历三代至汉初一无所变更则万里之数不应不同也是皆先儒之说故表而出之庶几览者得其要云尔
甘誓
甘誓一篇盖啓与扈战誓师之辞也甘者扈郊之名而誓者与将士设约以明赏罚之信也如汤誓秦誓或举其爲王之号或未战而立爲之名至於甘誓牧誓费誓则各以其战之地而言之其爲戒厉师徒宣明号令则一而已大抵师直爲壮曲爲老王者之兵论曲直不论强弱故啓之誓师必先数扈之罪五行者天之所生人之所恃以养古先圣王所爲兢兢然致惧於汨陈者也而扈乃威侮之则将有火不炎上水不润下木不曲直金不从革土不稼穯者矣三正者道之大原人之所恃以立古先圣王所爲建皇极而厚彛伦者也而扈乃怠弃之则将有变天之道絶地之统乱人之纪者矣计扈之罪未易悉数啓特举其尤大者言之扈罪如此师出有名三军之气乌得而不壮邪三代以来师用车战所谓步卒者坐作进退皆听之车故起於戒车之际独加详焉曰左不攻左右不攻右御非其正此三人同在一车之上也春秋之世鲁与齐战孟氏之军则孟孺子爲左顔羽御邴泄爲右季氏之军则冉求爲左管周父御樊迟爲右又左氏记乐伯之言曰吾闻致师者左射以菆摄叔曰吾闻致师者右入垒折馘执俘而还则是古者车战有左有右左则主射右则主击刺而御则居其中此甲士之车大略如此耳至於将之兵车则御者在左勇力之士在右将居中央主击鼔与三军爲进退节度者也因并言之古者天子亲征必载迁庙之祖以行故士之有功则赏之於祖主之前明不敢专也又曰君以军行袚社衅鼓祝奉以从是天子亲征又载社主以行也故士之不用命者则戮之於社盖社则有幽隂肃杀之谊也虽然扈禹之後也国语谓尧有丹朱舜有商均夏有观扈周有管蔡然则亦兄弟之国欤说者谓有扈之罪经无明文窃意其有归益之心无君啓之志故启从而讨之而正义又以爲盖自尧舜以来皆以传贤至啓乃以子而受禹故扈不服二者之说宜皆不然然舜之承尧禹之继舜受禅之际天下晏然至於啓方即位扈乃不服啓独无以致之者乎圣人序书不明君臣之分而直言战于甘之野其非王者有征无战之意乎噫啓之德衰矣
洺水集卷六

[book_title]卷七
<集部,别集类,南宋建炎至德佑,洺水集>
钦定四库全书
洺水集卷七　　　　　　　宋　程珌　撰记
行在重建大宗正司记
唯天降衷彛伦攸叙唯圣建极人道为先夫人道昉乎夫妇严乎父子明乎兄弟衍而族之一而宗之皆天之彛而人之极也故盛帝哲王揭道统范人心如川之流如风之靡而无一毫与吾扞格之意者盖敬其亲所以教天下之孝长其兄所以兴天下之悌睦其族所以作天下之顺其事简而易行其理融而罔咈万化之权舆百王之轨则未有一日而能舍是者宋受天命德歆于天天实祚之子孙千亿盖不止乎鲁卫毛聃郜雍曹滕毕原酆郇邘晋邢茅而已也而吾祖宗之意虑其散而不合合而无以教之也於是法尧则周设为宗正以统之南渡以来益加密焉既设南外於温陵矣又设西外於三山西南既皆设矣又於行在置大司以继二外焉岂非绪裔日繁经务日滋故规置日详邪初在所之司建於衆安桥之南嘉泰改元埃於融风乃徙而建於开元宫之左迨嘉定十有七年岁益久屋坏丞相遂言於上曰宗故无学也今学矣而宗正一司所以出政令而辅教化与学相为表里者矧其所治乃潜宫之故址可弗治乎上曰俞乃予缗钱万有奇俾亟新之於是重门耽耽隆堂屹屹碧瓦鳞鳞朱门奕奕地与屋称屋与事称都人耸观万词一伟已而知大宗事与知大宗丞联车来访曰愿有以记之予闻官寺古人必葺非直为是美观也非广居而移体也凡以重其职故严其屋严其屋则敬其事耳然则大宗之所以为事者何以哉曰谨生始以防其伪重婚族以垕其别时衣廪以恤其困隆道谊以明其教严宪罚以禁其恶则麟趾之化陶然大醇於以磐周石而重汉鼎亿千万年与宋无极其职顾不系於大宗邪惟宗正世有贤德为天族表必能上称大君擢任之重下慰宗支瞻望之切矣宗正赵氏名师贡盖崇宪靖王之子今官检校少保奉国军节度使云丞名范盖端明殿学士讳方之子也
检正都司重建直庐记
四佐七辅光赞皇图他未具僚也唐虞官百一相百揆夏商官倍伊虺并登方是时事犹鲜也至周则繁矣既立冢宰又立公孤然亦鲜也至汉唐则又繁矣故汉唐命相寖不一焉得非世益变事益繁故官益备邪天监宋德大命集于艺祖首相赵韩王举天下之事一归中书而後相之名始正其後立三公之官以宰相领之而後相之职始尊盖宰相者以总万微统百官为职而公孤者以论道经邦燮理隂阳为事宰相公孤固道与法之所由以出者然则为之属者其可专以法言哉上承下核亦贵乎知道而已一谋议焉期以宣朝廷之教化一赏罚焉期以示朝廷之劝惩一士之伸期以兴天下之英茂一夫之汰期以沮天下之庸回运动期以折遐冲惠利期以洽微细夫如是则虽法也亦道也非法之外他有道也虽然由汉而来丞相设两长史而三公则又各设其属至隋唐於尚书则置左右司郎中及员外郎我朝於中书则又置检正诸房公事属亦衆矣然则未有以勋名事业大显於
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>