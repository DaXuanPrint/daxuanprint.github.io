<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制乐善堂全集序,上谕,奏议,庚戌年原序,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,跋,御制乐善堂全集定本全文在线阅读,御制乐善堂全集定本全文在线下载,大玄古籍书库">
<meta name="description" content="30卷,清高宗弘历撰,蒋溥等奉敕编。该书为作者早期所作诗文之合集，初刊于乾隆二年(1737)。其写作成书过程是，先有文钞本。雍正八年，即庚戌年(1730)作者原序说：“余生九年始读书，十有四岁学属文，今年二十矣。其间朝夕从事者四书五经、性理纲目、《大学衍义》、《古文渊鉴》等书，讲论至再至三。顾质鲁识昧，日取先圣贤所言者以内治其身心，又从身心所得者措之于文，均之有未逮也。日课论一篇，间以诗歌杂文，虽不敢为奇辞诡论，以自外于经传儒先之要旨，然古人所云文以载道者，内返窃深惭恧。每自思念受皇父深恩，时聆训诲至谆且">
<title>御制乐善堂全集定本_乾隆_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">御制乐善堂全集定本</span> <br/>
          作者： <span class="inputVal" id="bkauthor">乾隆</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]156360</span> <br/>
          说明： <span class="inputVal" id="bkdec">30卷,清高宗弘历撰,蒋溥等奉敕编。该书为作者早期所作诗文之合集，初刊于乾隆二年(1737)。其写作成书过程是，先有文钞本。雍正八年，即庚戌年(1730)作者原序说：“余生九年始读书，十有四岁学属文，今年二十矣。其间朝夕从事者四书五经、性理纲目、《大学衍义》、《古文渊鉴》等书，讲论至再至三。顾质鲁识昧，日取先圣贤所言者以内治其身心，又从身心所得者措之于文，均之有未逮也。日课论一篇，间以诗歌杂文，虽不敢为奇辞诡论，以自外于经传儒先之要旨，然古人所云文以载道者，内返窃深惭恧。每自思念受皇父深恩，时聆训诲至谆且详，又为之择贤师傅以受业解惑，切磋琢磨，从容于藏修息游之中，得以厌饫诗书之味。而穷理之未至，克己之未力，性情涵养之未醇，中夜以思惕然而惧。用是择取庚戌九月以前七年所作者十之三四，略次其先后，序、论、书、记、杂文、诗、赋，分为十有四卷，置于案头便于改正。且孔子不云乎：言顾行，行顾言。《书》曰：非知之艰，行之惟艰。常取余所言者以自检所行，倘有不能自省克，以至于言行不相顾，能知而不能行，余愧不滋甚乎哉！”此编并未刊刻出版，可称为庚戌文钞本。可知这是作者青少年时作品选集，亦可见当年作者律己甚严，写作一丝不苟并精益求精之精神。</span> <br/>
          封面： <span class="inputVal" id="bkimg">Z_18737.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]御制乐善堂全集定本
[book_author]乾隆
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]156360
[book_dec]30卷,清高宗弘历撰,蒋溥等奉敕编。该书为作者早期所作诗文之合集，初刊于乾隆二年(1737)。其写作成书过程是，先有文钞本。雍正八年，即庚戌年(1730)作者原序说：“余生九年始读书，十有四岁学属文，今年二十矣。其间朝夕从事者四书五经、性理纲目、《大学衍义》、《古文渊鉴》等书，讲论至再至三。顾质鲁识昧，日取先圣贤所言者以内治其身心，又从身心所得者措之于文，均之有未逮也。日课论一篇，间以诗歌杂文，虽不敢为奇辞诡论，以自外于经传儒先之要旨，然古人所云文以载道者，内返窃深惭恧。每自思念受皇父深恩，时聆训诲至谆且详，又为之择贤师傅以受业解惑，切磋琢磨，从容于藏修息游之中，得以厌饫诗书之味。而穷理之未至，克己之未力，性情涵养之未醇，中夜以思惕然而惧。用是择取庚戌九月以前七年所作者十之三四，略次其先后，序、论、书、记、杂文、诗、赋，分为十有四卷，置于案头便于改正。且孔子不云乎：言顾行，行顾言。《书》曰：非知之艰，行之惟艰。常取余所言者以自检所行，倘有不能自省克，以至于言行不相顾，能知而不能行，余愧不滋甚乎哉！”此编并未刊刻出版，可称为庚戌文钞本。可知这是作者青少年时作品选集，亦可见当年作者律己甚严，写作一丝不苟并精益求精之精神。
[book_img]Z_18737.jpg


[book_title]御制乐善堂全集序
钦定四库全书
御制乐善堂全集序
朕少读尚书见二帝三王以及继世之哲后君臣咨儆惟是身心性命之本原其敷政命官亦惟根柢道德而不规规於事为之末及考诗易四子之言凡论政者皆与书所称同其指归互为表里其後博涉诸史则虽明盛之世所殚心竭虑者大概详於事功而略於本原教化之升降治象之崇卑其分岐实判於此用是日有孜孜求所以取道入德之门蒙
皇考示以明理立诚之大训而略得其统贯又念修辞必本乎诚故凡见於古文诗辞者咸以是为宗而不敢有贰焉往者岁庚戌曾録数年中所作序论书记杂文诗赋次为十有四卷置诸几案时就所言以自检其行嗣是所作盖四倍前继序以来躬理万几兢兢业业惟恐一事失宜负
皇考付属之重思如曩时从容文墨之娯不可复得然少有余闲未尝不考镜经史以自观省爰取庚戌文钞所载存十之三续作未订入者存十之七总为一编共若干卷非欲以文辞自表着盖是集乃朕夙昔稽古典学所心得实不忍弃置自今以後虽有所着作或出词臣之手真赝各半且朕亦不欲与文人学士争巧以转贻後世之讥则是集之辑有不得已者记曰本诸身徵诸庶民曩予自检所行以勉副所言者乃日用酬酢之常今兹所行事无大小莫非政教之平陂生民之苦乐相倚不可以中立者也因此益自警惕而克艰天位顾畏民碞庶几明理立诚之学参前倚衡永永勿替也夫乾隆丁巳仲夏朢日

[book_title]上谕
乾隆二十三年六月十五日奉
上谕近日偶閲乐善堂集缘初刻所存卷帙颇繁其中多有不甚惬心之句昔人云文章千古得失寸心朕非悔其少作博不恡情去留之名政以随时删订则今昔诣力所到端可藉以自验其令内廷诸臣悉心校閲分拟应存应删签贴进呈候朕裁酌重订定本以付剞劂钦此

[book_title]奏议
协办大学士户部尚书【臣】蒋溥等谨
奏乾隆二十三年六月十五日奉
上谕近日偶閲乐善堂集缘初刻所存卷帙颇繁其中多有不甚惬心之句昔人云文章千古得失寸心朕非悔其少作博不恡情去留之名政以随时删订则今昔诣力所到端可藉以自验其令内廷诸臣悉心校閲分拟应存应删签贴进呈候朕裁酌重订定本以付剞劂钦此【臣】等恭奉
乐善堂全集公同敬谨校閲仰见我
皇上德协天行学勤时敏散体之文囊括六经自先圣以至先儒之理无不陶熔贯串体大思精骈体之文轶唐驾汉笼罩羣言风格高古诗章则融洽三百篇温柔敦厚之旨博采历代之英华而机杼自出是内圣外王之全学无不统备兼赅实足以
训行万禩兹恭承
圣训
命【臣】等校拟签呈恭候
钦定【臣】等谨遵
谕旨详细恭绎窃就管蠡之见分别贴签恭呈
御览伏候
训示裁定俟
发下之日交
武英殿刋刻再【臣】等伏覩初刻内恭遇
御名未经敬避深属未安谨一并拟签进
呈仰祈
睿鉴再集内所刻制义理醇词茂雅正清真洵为文章榘矱今【臣】等恭查制艺卷内计文共得二十七首似应於目録末标附録制义四字而附刻於诗赋杂文之後标签书乐善堂制义下刻一小附字则於刻集体制更为妥协至原本久经颁行今後订成定本在我
皇上制作如日月经天原可听其并行但现在定本既经详订而出海内艺林宝购必当奉为指归所有原本自应陆续恭缴【臣】等请
旨凡内外臣工曾蒙
颁发初刻及书坊翻板并外省官刻本并令随时收缴不必立定限期及行文追查在内交军机处彚缴在外由各该地方官转送布政司敬谨收贮定本刻成时仍乘便发交各布政司照依摹刻印行嘉惠天下【臣】等愚昧之见是否有当伏候
圣训谨
奏
协办大学士户部尚书【臣】蒋　溥
吏　部　尚　书【臣】刘统勲
工　部　尚　书【臣】嵇　璜
吏部左侍郎【臣】董邦达
户部左侍郎【臣】刘　纶
户部右侍郎【臣】裘曰修
礼部左侍郎【臣】介　福
兵部左侍郎【臣】观　保
刑部右侍郎【臣】王际华
工部右侍郎【臣】钱维城
内　阁　学　士【臣】钱汝诚
乾隆二十三年八月十五日奉
旨制义不必刋刻余依议钦此

[book_title]庚戌年原序
余生九年始读书十有四岁学属文今年二十矣其间朝夕从事者四书五经性理纲目大学衍义古文渊监等书讲论至再至三顾质鲁识昧日取先圣贤所言者以内治其身心又以身心所得者措之於文均之有未逮也日课论一篇间以诗歌杂文虽不敢为奇辞诡论以自外於经传儒先之要旨然古人所云文以载道者内返窃深惭恧每自思念受
皇父深恩时聆训诲至谆且详又为之择贤师傅以受业解惑切磋琢磨从容於藏修息游之中得以厌饫诗书之味而穷理之未至克已之未力性情涵养之未醇中夜以思惕然而惧用是择取庚戌秋九月以前七年所作者十之三四略次其先後序论书记杂文诗赋分为十有四卷置在案头便於改正且孔子不云乎言顾行行顾言书曰非知之艰行之惟艰常取余所言者以自检所行倘有不能自省克以至於言行不相顾能知而不能行余愧不滋甚乎哉
六经之教皆以明仁义中正之道而感发人之善心也降及子史必依於经义足以备劝惩辅教化然後为後世所诵法故唐宋诸文家自言所学必原於六经仁义之旨然则乐善不倦固敦行之要而亦发为文章之根柢与雍正十年冬
皇四子以所为乐善堂文钞示余而属为之序发而观之经旬涉月犹不能穷其奥美也其义理一本於五经四子而折衷於宋儒之言其文之意度诗之风格按以古人成法无毫厘分寸之不合而每至忠孝友悌言之尤肫诚而恺切足以感发人之善心盖
皇子之文乃乐善不倦之诚之积於中而发於外者也我
皇上圣德天纵以仁义中正之道陶冶一世而
皇子亲承
谕教近仰
仪型朝夕观感浃於耳目心志之间者尤深且切而又笃志好古深思力探於古圣贤人之言而近体诸身故发为文章充实光辉而不可揜如此乃
皇子且自以为未足自序之文犹曰彚而成帙置之案左以便改正即文之不敢自是而望道之切可知矣又曰常取所言以自检所行惧言行之不相顾也则进德之诚可见矣此古圣贤人乐善不倦之实功也余浅见寡闻不足以发扬
皇子之文而区区之诚所欲効於
皇子者惟是检身之严密见於自序之文者永矢而勿渝焉斯已矣
雍正十年冬月谷旦和硕庄亲王允禄序
文以载道道之体於身者为德而发於言者为文故韩子论文曰行之乎仁义之途游之乎诗书之源又曰仁义之人其言蔼如孝弟者仁义之实道德之根源也
皇四子幼侍
圣祖仁皇帝特荷慈眷朝夕
训诲且见我
皇上视膳问安致爱致敬无事不与往圣同揆至性薰陶耳目濡染由是体诸身心发於言动者不待模拟自成方圆夫圣经贤传所以勤勤亹亹牖翼万世其道无他父子君臣之大伦而已
皇子性资乐善於道德仁义之根源既得之
圣祖之渐涵复申以
皇上之谕教而又切磋於师友研极於诗书早夜孜孜日新其德故发为文章左右逢源与道大适衡以古作者之法中规中矩不失扶寸而事关人纪言
之尤恳切而周详使读者忠孝友恭之心油然而生夫自古文人学士有一言之几於道其文必逾远而存况
皇子之实体於身而蔼然溢於言外者乎
皇子夙以乐善名堂因以标文集即此见平日心力之所注而所以为文之根源具在於是矣壬子八月以序属余反覆寻绎深庆
皇子之德业日进加益而自忘其学之肤言之不文也於是乎书和硕果亲王允礼序
我
圣祖仁皇帝燕翼诒谋尽善尽美
皇上纯孝天亶当居藩邸时先意承志尤得
圣祖欢心康熙六十一年爰命
皇四子宝亲王入侍内廷以示宠异是时王年方舞勺而予齿亦埒相对甚欢及
皇上绍膺大宝余以冲年特承
恩命忝封贝子晋封贝勒自顾无寸长足録惟以恭谨
慎自检束遂蒙
恩眷每入觐
皇上时遇
王辄承奨许把握深谈大有乳水之合癸丑夏月出所着乐善堂文钞见示余为庄诵一过见其论记文序赋颂诗歌无体不备约数万言因为舌桥不下作而言曰古谓立德立功立言为三不朽在古人非欲岐之也太上不易得得其次亦可以不朽
矣而衡以圣贤之道则德其所内藴耳着之而为功宣之而为言莫不皆备於一身则三而一者也今
王以乐善署其堂而复以名其集盖善即德也德备而功与言随之如水之有本木之有根其条达流行有不期然而然者然而混混汤汤观澜而知其本也刁刁调调揽叶而知其根也则欲测
王之德与功者又何不可於其言观之哉今为取其文而读之於其蔼以和者见仁之德焉严以毅者见义之德焉畅情而不繁洞物而非察坚确而不移者见礼智信之德焉夫浑而名之之谓善得之於己之谓德
王之乐善
王之取善也盖善无穷而取善之心孳孳矻矻日有积而月有累故其发而为言得心应手自有行乎其所当行止乎其所当止之致斯其藴之也深而养之也素矣刘昼慎独有曰枕善而居之不以视之不见而移其心聼之不闻而移其情也老子曰上善若水水利万物而不争故几於道斯二说者可举为
王赠也夫文所以载道也言者心之声也而非藴之养之则不足以资其本而培其根今
王之乐善如此扩而充之於以优於天下而驯至於大舜之域其可涯量哉将见为德为功为言皆以一身备之裕如矣苟浮慕词章徒以着述相引重又乌足以读乐善堂之文哉
雍正十一年癸丑五月上澣允禧序
夫文所以载道也自汉唐宋明以来有道诸儒皆发为文辞以明圣贤之奥旨作为诗歌以畅一已之襟怀令後世读之者玩其词绎其旨称扬傚法之恐後文之有功於後世岂浅鲜哉若夫禀頴异之姿而精研典籍日与贤师友称先则古讨论藏修弟之视
兄虽所处则同而会心有浅深气力有厚薄属辞有工拙未敢同年而语也吾
兄随
皇父在藩邸时朝夕共处寝食相同及
皇祖见爱养育宫中恪慎温恭
皇祖见之未尝不喜
皇父闻之未尝不乐而乂念弟之在家不能常聚迹虽
两地心则相通吾
兄纯孝至悌可谓肫然无间矣及
皇父尊居九五吾二人下帷读书朝夕共处寝食相同者如旧同气之欢岂语言文字所能尽载乎吾
兄於问寝视膳之暇每有所得发为文词日课文一首虽退居私室亦不敢自懈手披心绎欲力追古作者八年秋九月彚订其序论诗赋杂文若干卷而命余序余曰载道之文真儒为之无实之文务名者为之务名者不求实得真儒则本之躬以见之言而可垂於後世今观吾
兄之文本平日所为讲明践履者积於中而发於外上不负
皇父慎选天下英贤而教育之之心下不负十余年穷经力学愤乐相寻之笃志处帝王之家居富贵之位书史所载未数数然也
兄之乐善无穷而文思因以无尽凡古圣贤之微言大义修身体道之要经世宰物之方靡不发挥衍绎娓娓焉畅所欲言即至一吟一咏亦皆扬风扦雅温柔敦厚有合於三百篇之旨岂扬华摛藻狥外忘内者所能髣髴其万一哉又岂弟之浅识謭词所能赞美哉弟弘昼谨序
文以足言而载道也内而极於天人性命之微显而通於经纶事业礼俗百为之赜皆由根柢深厚诣极精微而後出之有原发之莫测所称闳中肆外贯乎道而济乎义臻於玉振金声之美盖徵圣垂文而作述以隆非偶然也【彭】弱龄猥蒙
圣恩受读
内廷得侍
皇四子朝夕讲贯窃见
皇四子问安视膳之余耳目心思一用之於学考合古今徵论同异虽单词只义必条分缕析铢黍弗差每为文笔不停缀千言立就而元思泉涌采翰云生盖天资敦敏而又缉熙光明实为天人并臻其至者也积数年着作既富所裒乐善堂文钞成【彭】盥濯读之数过其研穷心性也则德成於天而明出自然微言探赜弥纶彛宪合心源道法一以贯之而无余也其阐发经学也则深明博察探其奥而约其旨糟秕羣言彪炳至义发前人所未及而开後学以津梁也至於史事有难评之迹千秋积未发之疑抉隐解蔽往往出人意表盖举治乱兴衰之故是非得失之衡莫不包括隐显变通会适标论立义足以超古而信今矣旁逮诗歌赋颂体制美备写天地之辉光琢元黄之丽藻虽组织辞令排比声律然皆衔华佩实酌雅富言而非寻常之外饰雕艶所可拟於万一者夫惟知之始能言之顾【彭】浅何能知高深之际而陈赞颂之言哉【彭】侍
几席诵习之下每苦於室而难通也辄蒙
片言提撕旷若发蒙而因端
指示引绳授矩
训诲无倦所以培而植之者甚至顾以钝质业不加修而识不加长受读兹编所谓出有原而发莫测贯乎道而济乎义者【彭】诚不足以知之惟略陈梗概恭缀数言以为鼓吹休明之一助焉尔
雍正十年岁次壬子十月朔平郡王福彭谨序
善者一心之主宰万化之根原事理会归之极则也然非实有所乐乎此则见之不真信之不笃而其发为文章着为事业者终不能笃实辉光可传於後世
皇四子宝亲王性资纯粹自幼为
圣祖仁皇帝所笃爱
特召育於宫中薰陶
德教
皇上切义方之训广延师保谘经稽史惟日孜孜所以培养德性恢闳学识者既厚且深矣【尔泰】以封疆之臣入参政事恭承
恩命获侍
讲筵窃见
皇子动容出辞温肃之气具备偶聆议论则穷本探原有经有纬未尝不私庆
皇子秉元善之德而诚心体道不独文学迥出乎寻常也间出乐善堂文钞若干卷以示开章二篇则曰立身以至诚为本读书以明理为先此我
皇上御书以训勉
皇子者而即首以命题所为念兹在兹以廸元德而会衆善者莫不基於此矣至於推阐经义尚论古人穷极事理辨析羣言实有特出之见超乎前贤思议之外其或敷扬功德吟咏性情可歌可诵使读者忠孝悱恻之情油然而生盖
皇子乐善之诚充积於中而英华外发有不知其然而然者昌黎韩愈所谓原於仁义而其言蔼如者於是集见之矣窃考六籍所载言善者甚详而乐善一语独发之孟子与道性善称尧舜之旨更相表里
皇子诚由斯集而充之明善以诚身本之心而验之事则精一危微之训上接列圣之心传者莫不於此会其极而世际昇平太和翔洽皥皥焉各相感於至善之中而可以被之赓歌垂之简册者其善为何如其乐又何如也鄂尔泰谨序
雍正元年
皇上绍登大宝
命廷【玉】随侍
皇四子
皇五子讲读经书蚤夜趋承仰见我
圣祖仁皇帝垂光锡祚舄奕绵洪我
皇上敬承
庭训以裕後昆
圣学相传缉熙光大
皇四子粹质天禀明敏博达而功力缜密朝有课夕有程寒暑靡间有非专攻文学之儒所能希其万一者自经史百家以及性理之阃奥诗赋之源流靡不博览精择讲明而切究之每发一问立一义辄超出於思议之表而皆前人所未发覃心实学者之所宜辨析也含咀酿郁藴蓄富有时发抒其胸中所见着为论说诗赋诸体之作常不假思索
一挥数千言立就清词邃旨首尾烂然数年来俱不下千余篇
皇子自加?择得如干首彚为一集以示廷玉廷玉受而循绎焉大抵意义渊深文采博赡而笔力之雄俊健捷迈越等伦所阐明者圣贤之精藴宇宙之名理而所吐露者经籍之膏腴艺林之芳润自昔以文章名家者莫能逮焉
皇子之於文可谓才超而学邃矣抑尤愿
皇子之不以此自多也闻之文所以载道古圣贤修已治人明体达用之大要胥於是乎在匪直工其文词以为观美也故曰非言之艰行之惟艰
皇子以天授之才博通古今之学循循乎祗遹
圣训敬勤无斁诚於载籍之指要平日口诵心维者既能言之又允蹈之自此进德修业日新岁益廷玉所乐得而扬其美盛者讵有涯哉
雍正八年岁次庚戌仲冬月张廷玉谨序
雍正元年我
皇上绍登大宝
特命朱【轼】侍
皇子读书时
皇四子
皇五子年甫十三岁已熟读诗书四子背诵不遗一字已乃精研易春秋戴氏礼宋儒性理诸书旁及通监纲目史汉八家之文莫不穷其旨趣探其精藴由是发为文章实大声宏彬彬乎登作者之堂矣雍正八年
皇四子自订其所作诗文为一集名曰乐善堂文钞命【轼】为之序固陋如【轼】何足以知
皇子之文伏念
皇子以乐善顔其堂又以名其集读者徒以文视文虽扬扦讽咏咨嗟叹赏乌足测斯编之涯涘乎凡人为一事而或作或辍者所乐不存焉耳
皇子之於文穷年累月抽思探赜俛焉日有孜孜诚有味乎其言之矣然
皇子之所乐者善也非文也如以文而已矣虽如宜僚之弄丸庖丁之解牛得心应手亦徒虚车之饰耳於善乎何与哉乐善之说见於孟子所谓善者仁义忠信而已专言仁则为心之全德而义在其中兼体用而言则仁为体而义为用对忠信而言则仁义又为用而以忠信为之体苟存诸中者有一毫不忠不信求几於仁义可得乎易曰立天之道曰阴与阳立地之道曰柔与刚立人之道曰仁与义阴阳刚柔之流行不息迭运不穷者诚也圣人之於仁义亦如是而已矣自圣人言之则为诚诚者天之道也自学者言之则为忠信忠信者思诚也人之道也思诚之功维何格致以启其端克复以践其实戒惧以立其本慎独以谨其几循循於下学以渐几於上达久之而私欲潜消理与心融而乐生矣生则乌可已也乌可已则不知手之舞之足之蹈之天下娯心快志之事孰有过於此者乎钦惟
圣祖仁皇帝德合乾坤功参化育我
皇上钦明缉熙圣以继圣本精一执中之心法发而为
荡平正直之
皇猷万方臣庶是训是行矧
皇子天禀纯粹志气清明晨夕侍奉之下其薰陶涵育於
圣德圣训者固已日新月盛莫知其然而然矣从此敬承无斁优游厌饫戒於思虑之未萌恭於事物之既接进德修业之功孰得而窥其所至哉【轼】尝闻
皇子之自言其文也曰诗歌赋古三百篇之流吾将以为山水以为乐音以养吾心焉耳旨哉斯言凡知者之乐水仁者之乐山以及先儒乐观天地生物气象无往非善即无往非乐无往非乐即无往
非养也书曰非知之艰行之惟艰夫无所得於中而强而行之则不胜其劳苟从事於穷理尽性而涣然有得亹亹不倦夫何难之有
皇子勉之哉
雍正九年辛亥十一月长至日朱【轼】谨序
雍正八年夏六月廷锡蒙
恩命得陪侍
皇子讲席窃见
皇四子孜孜典学日就月将自五经四子儒先性命之精言以至史籍之纪载名人大家之文集靡不探索研究广览博辨务求理道之要归事物之衡鉴文章篇什之榘度根柢融洽条贯浩然有得於中至讨论服习之既久廼举其所得者而见之文抒为论着形为歌咏大抵充实醇粹和平浑厚得天地中和之气亹亹乎蓄之深而出之裕也所作积多彚次成帙题曰乐善堂文钞命【廷】锡为之序昔文中子有言文必贯乎道学必济乎义夫离道义而以为文鞶帨之工虚车之饰固君子所弗尚即援道以张其词引义以畅其说荟萃经训而祗以供文章之用是犹未免岐文与道而二之未得为文之至也二帝三王之道周公孔孟之传见之貌言视聼日用动静之间施之礼乐政刑天下国家之大藴之为德行措之为事业无适而非道义之衍溢故其着於典谟垂於经传精微广博足以觉世牖民阐道立教而至文出焉朱子所谓有是实於中则必有是文於外其条理分明光辉发越而不可掩者非有所强而後能也仰惟
圣祖仁皇帝神灵天纵圣学高深我
皇上缉熙光明心传相接羲轩尧舜之统绪近在庭闱
皇子朝夕侍奉祗聆
慈诲提命之所启廸耳目之所濡染固已薰陶涵育於圣贤道义之中加以稽古居今考德问业味经史之膏腴撷典籍之芳润宜其发而为文炳炳麟麟若是其盛也若夫体之身心验之行事道义充粹於中而至文辉着於外则可以上嫓乎典谟经传而与子朱子之言默相符契又何文与道之岐而
为二哉廷鍚因读
皇子之文敢敬绎其义为
皇子诵焉蒋廷锡谨序
我
皇上至德广运圣敬日跻丕显丕承宏兹继述经理万
物悉以我
圣祖仁皇帝之所渊藴者发为久大之规启佑後昆亦以
我
圣祖仁皇帝之所翼贻者着为缵承之美觐光扬烈继继
绳绳诚哉万古之所独隆者也诸
皇子日承
圣训观感最真莫不器识深厚德性温良勤敏问学不
敢暇逸以故习复之余遂多着述今
皇四子自集其比年所得诗歌论赋选择若干首为一集以示【敏敏】雒诵紬绎至再至三论着则机杼自出罗列万象昔人所谓宏深渊博义理精到者何以加焉至诗歌诸体之作亦莫不毕臻其妙金相玉质和雅冲融求之近古实少伦比向非我
皇上训廸
皇子之方实有承先启後垂裕於无穷
皇子之敬承
圣教者实能亲炙其光观感而益善则奋笔抒词之际何以洋洋洒洒迈百家而超伦类也哉夫言辞之中可以见道
皇子之着述固已诸美毕备矣窃念自古圣贤之学非独占毕之为功盖将举身心性命之理家国天下之故一一践履而昭彻之夫而後发之事业者皆为有本之经纶着於文词者亦皆亲切而有味
皇子其母以文之赡美者为足多而尤以行之光辉者为可贵则修词明道德艺交隆庶可不负我
皇上之训诲矣【敏】不胜区区期望之忱福敏谨序
雍正元年【世远】蒙
恩特召入直
内廷随侍
皇四子
皇五子读书相晨夕者九载於兹矣仰惟
圣祖仁皇帝尊经典学久道化成我
皇上圣以继圣学贯天人万邦作则凡所为诒谋燕翼建极以锡天下臣民之福者莫不是训是行
训诲
皇子尤为精详恺挚
皇子仁孝聪明逊志时敏自四子书五经性理纲目大学衍义诸书以及古文渊监名臣奏议之有关於学术治道者莫不讲贯习复藴之为德行发之为文章不为雕饰藻绘之辞而皆有以合乎仁义中正之旨八年秋九月
皇四子自订其前後所作论序杂文诗赋分为十四卷名曰乐善堂文钞命【世远】序之夫所谓善者在天则为元在人则为仁元者天地之心举天下含生负气灵蠢动植喙息之伦莫不有以若其性而资之以始仁者万善之长爱恭宜别俯仰酬酢莫不由恻隐之心以发故在天曰元善由天而之人曰继善赋之於人曰性善吾性高明广大与天同体乐之者必至於浃洽畅遂乌可已而不自知然其要有三曰穷理曰克己曰虚心人伦物则之原未彻则好善之心不笃书曰惟精中庸曰明善言善否之介当精以决择也然累於有我曷以克乐大学曰慎独濓溪曰果而确言念之初生当谨持而充扩也己克则私去私去则心虚易大象曰君子以虚受人虚则诚诚则公公则人我之界胥忘咸之感以无心贵故曰天地万物之情可见矣
皇子以此内治其性情敦善行而不怠因之着为心声情深而文明醇茂而雅则
皇子勉之哉古之人无斁示我显德行乐己性之善即乐天之善也乐人之善犹己之善也以名其集以裕诸心以措诸行若谷种之生生生而不息亲之若芝兰之臭闻之沛然若江河之决善孰大焉乐莫至焉徒文云乎哉
雍正九年辛亥夏五端阳日蔡世远谨序
濓溪周子曰文所以载道也道无所不在而见之於文自天地之大至於品彚之细皆有以宣其义藴而发其精华垂之为经纪之为史所以明乎其大也着之为辞赋咏之为歌诗所以该乎其细也而兼综条贯於其中者则莫非道也我
朝
列圣相承凝禧积庆毓秀之源既长且厚
皇上睿智天成文思光被而
庭闱之近所以
垂慈育德者必谆谆於立诚明理之功焉
皇四子以粹美之姿仰承
圣训涵养深醇英华发越宜其施之简墨者炳乎有光
也【基】以浅学叠荷
殊恩备员中秘洊历台垣今复得侍书
皇子日近光仪而亲讲论
皇子以所着乐善堂文钞示【基基】受而读之其气象之崇宏则川渟岳峙也其心胷之开濬则风发泉涌也其词采之高华则云蒸霞蔚也其音韵之调谐则金和玉节也充实光辉包涵衆美文也而进乎道矣抑周子有言圣人之道入乎耳存乎心藴之为德行行之为事业
皇子循是而不已焉则寻流以溯源明体以达用凡仁义中正之规齐治均平之理体验愈深发挥愈盛洋洋乎岂特为文章之大观哉圣贤要道统会於斯德行事业殆将一以贯之矣
雍正九年岁次辛亥长至月邵基谨序
文何昉乎自羲皇肇起卦图虞书首陈谟典文明之运实由此开然尚书之文简而该周易之文奇而法知非後人摹拟彷佛所可貌为形似者也至尼山辑为六经天下文章莫大於是郁郁之叹厥有由然此後踵事增华分门别?日易月迁而岁不同矣若夫风云月露草木禽鱼触境书怀因时寄兴此逸士之文也熔经铸史含英咀华绣口锦心敲金戞玉此学士之文也割裂经传摘取雅驯帖括自珍科名是竞此举子之文也远追洙泗近师濓洛进德修业修辞立诚此理学之文也至於经国理民布纲陈纪誉隆国乘德遍寰区此士君子得志於时大有为之文也然文虽不同莫不理以主之识以运之气以充之藻采以华之故文之有理即太和之保合运量各正而肆应不穷者也其识见之周详贯注则血脉之流通也其格局之一成不易则肢体之上下有定行止有节也其经营组织光芒外焕则盛德之符睟面而盎背也故思欲深不欲浅识欲精不欲粗格调欲高不欲卑包涵欲大不欲小至於事本浅也而文特深之事本粗也而文特精之物本卑也而文特高之物本小也而文特大之则其取精绘神超然远寄不屑屑於目前腐近文人墨士之习径实寓笼络一切函盖万有之光华则【煦】於乐善堂之文钞独有深契焉盖乐善堂
皇四子馆课文也
皇四子无日不酌古准今朝吟暮诵无日不构思抽秘据案舒毫如是久久所作不啻千余爰叙次甲乙聚而成帙【煦】於雍正八年六月内奉
命在
皇子书房行走因得日亲
仪表细领嘉文总由积学广博兴寄宏敞高步远追扩然无垠用能漱六经之芳润根柢道要增益光芒挥洒於片楮尺幅中俾读之者志翔神豁应接不暇如登大雅之堂而天球河图之萃然灿陈也如聆韶濩之音而金石丝竹之翕然竞奏也如观多宝之藏而奇珍异品之骇目惊心其出不穷也故可以振颓懦可以维风俗可以绍前圣可以诏来兹将於斯文乎是赖又奚必韩潮苏海燕许如椽始克愉心称观止哉胡煦谨序
雍正七年十一月【成天】蒙
恩召至京邸八年三月得入伴
皇子讲读草茅微贱不谙天下事惟洛诵圣言粗识义理辰入申出窃异崇高富贵之地何功之密而心之虚加於寒畯也日既久窃见自孝经四子易书诗春秋戴礼以及左国史汉唐宋诸家之文靡不淹贯性天之微妙纲目之是非政要之从咈名儒名臣之论理论事达人骚人之言忧言乐靡不列眉指掌而究其精详所着作若论若序记若铭赞若赋若诗盈千累百靡不内朗外润从容惬适於规矩之中乃踊跃懽忭念我
皇上之所以为教
皇子之所以为学至於如此也气质既已清明义理既已昭着问学既已渊洽而言动愈以恭谨以【成天】之固陋所挟者惟此欵欵愚诚耳然土壤细流山海之高深未尝让且择焉盖所见者大而所志於圣人之道者笃矣秋日清暇
皇子自披其所着择其中什之三为一集而曰知之匪艰行之维艰予之言其无谬於古先哲人之言乎果无谬矣其敢遂谓几於成乎昌黎云愈之所好者道也惟恐人之以文视文也老泉谓非天之所与求一言之几乎道而不可得不亦夸大其枝叶乎吾非自珍其文将取以自验也轮辕饰而人弗庸则为虚车此之谓矣至於不涉理不涉事可以助人养心者有三曰乐音曰山水曰诗歌赋亦古诗之流吾将当乐音山水而资其养心也
皇子録而存诸座隅者以此【成天】奉
教序简端绎思经月无踰
皇子面诏之意矣惟恭述
知遇之隆纪课程之实且以见
昭代文明之盛薄乎四海者始自宫中云尔雍正八年庚戌冬日顾成天谨序

[book_title]目录
钦定四库全书　　　　　集部七
御制乐善堂全集定本目録　别集类六
【国朝】卷一
论
立身以至诚为本论
读书以明理为先论
休休有容论
信而後谏论
寛则得衆论
修道之谓教论
敬以直内论
上下交而其志同论
君子以虚受人论
家人上九有孚威如终吉论
惧以终始其要无咎论
物不可以苟合论
卷二
论
嘉言罔攸伏论
有言逆于汝心必求诸道论
夙夜基命宥密论
春王正月论
晋荀林父帅师及楚子战于邲晋师败绩论晋侯及楚子郑伯战于鄢陵楚子郑师败绩论作三军论
三月公会晋侯宋公卫侯郑伯曹伯莒子邾子薛伯杞伯小邾子于溴梁戊寅大夫盟论
诸侯同盟于平丘公不与盟论
卷三
论
爱亲者不敢恶於人敬亲者不敢慢於人论以仁育万物以义正万民论
为万世开太平论
动亦定静亦定论
治天下在得人论
傅说论
周平王东迁论
宋襄公论
晋悼公论
宋伯姬论
卷四
论
汉武帝论
汉元帝论
韩淮隂背水阵破赵论
西汉总论
汉光武论
李固杜乔论
东汉总论
蜀汉兴亡论
东吴总论
东晋总论
北魏世祖拓跋焘论
卷五
论
唐太宗论
长孙皇后论
唐肃宗论
唐德宗论
唐宪宗论
唐穆宗论
禇遂良论
郭子仪论
陆贽论
李晟论
裴度论
李绦论
李德裕论
唐总论
卷六
论
後唐总论
张承业论
宋太祖论
宋宣仁皇后论
吕端论
韩琦论
明道程子论
程明道告神宗当防未萌之欲论
北宋总论
宋理宗论
岳武穆论
文天祥论
南宋总论
元仁宗论
许衡论
说
复性说
卷七
序
贞观政要序
韩文公文集序
杜子美诗序
朱子资治通监纲目序
大学衍义补序
送五弟奉
命往祭
阙里文庙序
送平郡王奉
命往盛京修理
福陵前河道序
送定边大将军平郡王西征序
稽古斋文钞序
卷八
记
皇祖圣祖仁皇帝恩赐御书记
瀛台记
丰泽园记
田字房记
时应宫记
乐善堂记
四余室记
二希堂记
跋
恭跋
世祖章皇帝御注孝经
恭跋
皇祖圣祖仁皇帝御制避暑山庄三十六景诗
恭跋
皇祖圣祖仁皇帝千叟宴诗
恭跋性理精义
跋朱子大学章句
书魏郑公十思疏後
书新唐书兵志论後
书朱子戊申封事後
卷九
杂着
读二南
读鹿鸣至天保六诗
读?鄘卫风
读秦风
读无逸
读吕刑
读秦誓
读董江都贤良三策
读杨涟劾魏忠贤二十四大罪疏
拟程明道请修学校尊师儒取士劄子
拟胡安定置经义治事二斋记
拟尹和靖六有斋记
卷十
表
拟
上颁
圣祖仁皇帝御纂易书诗春秋讲说朱子全书性理精
义等书谢表
拟
阙里文庙告成贺表
颂
九符
赞
十臣赞
箴
虚受箴
铭
乐善堂铭
卷十一
赋
耕耤赋
四时勤政赋
东郊迎春赋
喜雨赋
秋阳赋
灯花赋
凤凰来仪赋
重修
阙里文庙告成赋
卷十二
赋
万寿日庆云见苗疆赋
为善最乐赋
良玉比君子赋
指佞草赋
松竹四时潇洒赋
帝赉良弼赋
天爵赋
相马赋
九日登高赋
五日角黍赋
六艺赋
日方升赋
瑾瑜匿瑕赋
水轮赋
白鹿洞赋
卷十三
赋
文战赋
望峄山赋
迎长日之至赋
景陵瑞芝赋
五丝赋
稼穯惟宝赋
南风之薰赋
书同文赋
秋河赋
荔枝赋
多稼如云赋
圣德合天地赋
鸟求友声赋
麦秋赋
夏云赋
学问至刍荛赋
卷十四
古体诗
古风十五首
新竹
海子行围同闻之蔡先生五弟读杜子美秋兴诗分韵得肉字
关山月
题李白泰山观日图限韵
喜雨四言诗
读昌黎集
铜鼓歌
读贞观政要
傅修期
公莫舞歌
蠲租乐拟乐府
黄石授书
读司马温公谏院题名记
芝兰曲
高其佩指头画庐山瀑布
观获
拥罏读书歌
煖砚歌
腊八日
自鸣钟
题宋宣和清明上河图用骆宾王帝京篇韵题戴天瑞指画山水图
新蝉
卷十五
古体诗
古砚
拟苏子瞻游赤壁诗
题王原祁秋山图
郊围见西成有象即事志喜
南苑观鱼
驯象歌
白马行
德寿寺古鼎歌
沍寒行
高其佩指头画马
冬夜煎茶
读西山先生大学衍义
饲金鱼
开圃
王瓜
新荷
题静憇轩
鹊营巢
读杜诗
翠云砚歌
冬夜偶作
沈石田秋林独步图
五弟有葫芦笔筒用十年矣属余题句
题白居易养竹记
望雪行
丈室
烧香曲
剪烛词
祀竈毕啖糖饧
屛风謡
水仙
玻璃镜
春夜偶成
相风
填仓日
催耕鸟
素几謡
玻璃窗
卷十六
古体诗
长春
二月十一日晚烹雪水偶成
春蔬
雨前茶
古意
楼松
王叔明山水图
大理石牀歌
春暮西厰骑射
移碧桃
高其佩指头画虎
水竹村
有鸟二十章
采松花
新涨
读苏子瞻题司马君实独乐园诗即用原韵观刈麦
雨後聼溪声
热
读书乐
秋兰
投壶
蓍簪吟
拟杜工部东邻枣树歌
鬬蟋蟀
卷十七
古体诗
题唐岱重溪烟霭便面
读白乐天集
拟柳子厚始得西山宴游诗
相马吟
猛虎行
拟桃花源中人送渔郎出源
拟渔人复至桃花源不复得路
聼鹤鸣
芸香
冬夜偶成
换烛词
吊宋末张陆双忠
遣兴
拟杜工部洗兵马行
传闻
冰牀
帝京岁暮八咏拟乐府
读陶诗
春水泛舟
寻春见山桃始开
晓起闻雀声
马上吟诗好
所见
晓阴
过通州浮桥
灌麦
读范文正公神道碑用宋陈傅良原咏韵鸠唤雨
玉带生歌
雨工
陶琴
蝇拂子
蔺相如
卷十八
古体诗
缲丝曲
北风图
冰椀
拱极城
松风
青玉簟
王明君
雪浪石
骑秋雨
静夜吟
唐寅山静日长图
关山月
櫂歌行
古意
神弦曲
秋夕读高青邱大全集
芦白花
壮士行
织锦词
灌园
虞美人曲
吊孟黶
李夫人歌
题高其佩指头画八骏图
秋夜词
读申屠蟠传
谢人送墨
美人磨镜图
鸥捕鱼
倒挂
牧牛词题马贲画
班媫妤
戱拟禽言
卷十九
古体诗
古风十三首
苏卿节
侍中衣
郑公笏
段太尉笏
侠烈行
秦吉了
藏雪
烹雪用前韵
冬夜闻空钟
射雉行
学仙謡
向火
寒月
过曲涧花香游流杯亭日知阁诸胜
充隐
秋夜遣兴
夜坐
忆远
緑珠
题二十一叔父山静日长小景
鹤媒歌
雉媒歌
冯媫妤
神仙曲
海市
觉生寺大钟
题晋戴逵剡山图
恭瞻万壑松风图感而有作
行宫遣兴
雨中舟归
放鲤
舟行
折芳图
卷二十
古体诗
夜雨斋中焚香
雨中闻雁
种松
暮春曲
西海捕鱼
采芝词自题照
缚鸡行
春蚕食叶声
秧马
闻蛙
五日芒种
销夏
花石纲
野田行
姑息行
夜卧聼雨忆平郡王
伐枣歌
郭河阳关山积雪图
探雀儿
?拂子
丰碑行
遣兴
燕引雏
食莲
拟古七首
马贲牧牛图
中枢歌
青青水中蒲三首
鴈奴謡
丹青树
度竹钟声
古别离
唐寅秋林高士图
新月
七夕词
弋鴈篇
见桃下栽松感而有作
饥鹤行
羽林执戟郎
卷二十一
古体诗
题刘松年武夷九曲图忆闻之蔡先生
少年行
雨
同五弟月夜舟归
远将归
城门歌
废宅行
蓼花风
有所思
月夜芦洲
云台歌
除架
秋原草
渔舟唱晚
秋浦泛舟
高其佩指头画鱼
有初行
八月三日作
仲秋曲
夜闻觉生寺钟
桑条韦
游西海
南苑雨中即景
双柳树
海子外行围
鹰搏兎
南红门捕鱼
寄衣曲
瀚海石子歌
濬沼
题唐岱秋山不老手卷
赋得霜花扑晓鞯
题李思训寒江待渡图
风篁笙奏
雀噪
冬夜对月书怀
游法海寺即景
法海寺题壁
冬夜读韦诗
蜡珠謡
村赛曲
霜晓炊烟
啬夫词
鹤氅裘
草色
萍始生
石径松云
渔庄晚霁
野寺残阳
野店风帘
过觉生禅房
卷二十二
古体诗
熏香謡
渔乡曝网
松阴午憇
温泉荷花
闻鸡起舞曲
题林朝锴苍松霜隼图
六月十四日闻蛩
卧月
题赵文敏中峰怀净土诗画卷
陌上桑
封鮓行
疾风劲草
七夕篇
古风
细柳营行
折槛行
寄衣曲
咏塞上达兰海兰松木笔格
观刈
月夜泛舟
招鹤行
秋江曲送梁学士假归省亲
慕容垂
放灯曲
待月
秋日泛舟西海
题朱贞女传
鹤唳行
鸣雁行
奕
金笼鹦鹉曲
秋日过广通寺
西山下故宫曲
瀛洲亭
明窗秋影
骢马御史歌
江臯曲
秋日同二十四叔父五弟游玉泉诸名胜即事志兴用爽气澄兰沼秋香动桂林为韵十首
题赵孟頫洗马图
卷二十三
今体诗
御赐书经传说彚纂恭纪二十二韵
暮春喜雨
恭和
御制三月三日得雨原韵
题十八学士图
赋得春风传我意
白鹿洞
花影
柳塘送春
夏云
赋得秋水长天一色
水中楼影
新秋夜雨
九日
乾清宫侍宴恭纪
寒夜闻霜钟
题仙子图
游玉泉山见秋成志喜
恭祝
皇父万寿
雍正己酉仲冬阙里
文庙上梁前二日庆云见
上躬诣太学致祭恭纪二十四韵
留侯
郭汾阳
己酉冬十一月二十一日
皇父御书立身以至诚为本读书以明理为先一聨恩赐悬挂书斋以寓训诲至意恭纪
临池柳
行围
春日雨後海子外行围
青云店民家见梁上双燕偶兴
杨柳风
顾孝廉蒙
圣恩特赐进士诗以贺之
赋得鹭立芦花秋水明
九日讲武恭纪
九日登高
霜隼下晴臯
寿五弟
帝京杂咏
辛亥二月朔
皇父赐御书对聨恭纪
辛亥仲春
上幸丰泽园演耕耤礼
上躬四推
命【臣】等终亩恭拟应制十韵
西厰习射即事
佛手
晚眺
丁香花
卷二十四
今体诗
燕山八景诗
阙里祭器新成
赐观簠簋鉶登豆爵六色恭纪八韵
恭祝
皇母圣寿
赋得一雨便如秋
雍正九年六月
上以近畿三省雨泽愆期豫筹赈恤之策甘霖叠沛恭
纪十二韵志喜
赋得七月流火
秋露如珠
秋日播麦新生
将猎南苑检点所擕书籍
校猎阻雨
辛亥秋九月出南苑行围以穑事未竣不果猎而还
读杨忠愍集
御赐诗经传说彚纂恭纪十韵
恭瞻
皇祖恩赐御笔感赋
镜中灯
雍正九年十二月二十日
皇祖实録御训告成
皇父陞殿恭受礼成羣臣庆贺恭纪
赐乌铜罏恭纪
平郡王修理
福陵前水法告成还京赋赠三十二韵
孟春十日夜偶成十六韵
玻瓈盘
恭读
皇祖御制避暑山庄三十六景诗并閲图感成长句五
首
东作
赋得花随春令发
题蒋南沙相国画屏五景
春日寄朱可亭先生五十二韵
卷二十五
今体诗
三月十三日随
皇父驾幸圆明园得诗六首
赋得好雨知时节
柳溪垂钓
听松
赋得泉和万籁吟
濯缨泉
恭和
御制咏竹原韵
从军行
送邵通参奉
命典试江西
顔鲁公祠堂
读项羽纪
读武侯出师表
裁衣寄从军者
送毅庵鄂相国奉
命经略西陲
赋得鹤舞千年树
活水
冒雨寻菊
挽戴九臯
吊睢阳双忠
恭读
皇祖圣祖仁皇帝御题耕织图四十六景诗敬和原韵
挽蔡忠烈公
卷二十六
今体诗
石鼓
闻军营大捷志喜
景陵宝城山上产石芝一本彩芝四本恭纪二律赐哈密瓜恭纪
恭和
御制冬至斋宫诗二章原韵
再拟冬至斋宫三首
橘
冻云凝雪
冬早闻雀声
恭读
御制丁未长至日诗敬依原韵
村墟夜舂
冬日寄蔡闻之先生
诗思
奉和二十一叔父用蝉聨体赋得松风雪月天花竹鹤云烟诗酒春池雨山僧道柳泉原韵
立春前五日以诗代书问蔡先生病
腊月十九日立春
玉河冰泮
玉河春柳
探春花
牡丹芽
奉和二十一叔父癸丑元日早朝原韵
花信风
雍正癸丑二月七日
经筵恭纪
二月八日随
皇父驾幸圆明园恭纪五首
千里镜
清明奉
命恭祭
景陵感成八韵
憇慈云寺
渔阳
盘山
草色
春社
赋得独倚修篁看鹤笼
盆鱼
赋得买夏欲论园
芦塘放鸭
风车
鱼米树
赋得船痕半载书
弹琴峡
朱草
鹤迹
卷二十七
今体诗
奉题二十四叔父裕德轩三十韵
萤
芭蕉
逐凉
立秋夜作
小园闲咏十五首
秋日寄高安朱先生
凉州词
破秋
荷灯
槐市
清河送平郡王西征
秋社
卖菊翁
夜聼落叶声
始裘
赋得野径寻梅见小春
櫽括苏子瞻後赤壁赋即用赋字
送桐城张先生暂假归里
西厰骑射
万年松
御赐端砚恭纪
归鸦
十宫词
帝京杂咏
题宋徽宗竹枝双雀
题吴梅村集
十一月十三日恭遇
皇祖忌辰感成长句
橄?茶
癸丑冬至
上躬祀
南郊回銮?纪
冬至後一日同二十四叔父五弟游西苑试射
卷二十八
今体诗
题唐岱画页
夜坐
水云榭
读王安石传
幻景四咏
冬夜忆平郡王
冬夜食哈密瓜
龙翰傅先生蒙
恩简署司寇诗以贺之
游蕉园
赋得自锄明月种梅花
与唐岱
百衲琴
题易祖栻墨竹卷
雪事八咏
题董元山彴图
题邹一桂花卉十二幅
甲寅元日立春
雪消
春晓
上林花气
清明前三日
御试命和唐人韵口占应
制
榆荚雨
春云
题唐岱仿古十二帧
甲寅三月
上耕耤回銮迎驾?纪
读董仲舒传
同五弟舟过万寿寺小憇
御园从耕?纪六韵
积书巗
蜂衙
赋得沙留鸟篆斜
辘轳声
蝉始鸣
卷二十九
今体诗
烹茶
石笋
过雪上人禅房
赋得得雨溪声壮
雨後池塘闲步
颁冰
题元佑党人碑
夏日园居即事
夏日寄龙翰傅先生
雨中舟行看山
避暑
夏日寄二十一叔父索诗画
赋得人立藕花风
六月晦日作
咏史十首
竹里流萤
雨夜闻梵声
新秋
秋热
秋英
前寄诗索二十一叔父近制承惠尺幅兼辱和章仍用原韵志谢
雨夜闻蛩
阴阳石
晴
郭河阳峨嵋霁雪图
军装八咏
昼漏
洞庭始波
斗蟋蟀
赠从军者
秋畦
秋
中秋前一夕对月
澄江如练
闻鴈
暮过御河桥
吴殿怀古
瀛台观木变石
水始氷
板桥霜迹
刻漏
题焦秉贞人物画册十二帧
卷三十
今体诗
冬月盆菊
冬日同五弟游西苑即事
甲寅冬至
上躬祀
南郊?纪四律
蜡日坐冰牀度太液池志兴
冬夜
灯花
探春
春晓
隔花宫漏
过淋河
清明日奉
命?祭
景陵感成五律
远烟
王原祁雨景画
书开元遗事後
雨中访僧不遇
题赵松雪竹院鸣泉图
题赵伯驹仙山楼阁卷
夏兴三十首
赋得岸痕新雨过
清簟看棋
郑宅茶
夏日园居即事
有至自军中者诗以慰之兼忆如心居士荷珠
题高其佩指头画鸡
平湖雨渡八首
晩晴
野塘月色
水底霞天
新凉
题唐寅画箑
秋信
题丁云鹏罗汉卷
曝书
雨
题石屛二絶
万寿寺方丈小憇
秋晓
重乳燕
过玉蝀桥三首
【臣】等谨案
御制乐善堂文集定本三十卷乾隆二十三年协
办大学士尚书【臣】蒋溥等奉
勅重编我
皇上诗文总萃富有日新雍正庚戌之秋始订为文钞十四卷乾隆丁巳取
文钞所载十之三益以乙卯以前续着十之七彚
为
文集颁行宇内至是复以初刻卷帙较繁
特诏内廷诸【臣】校閲删订省去制羲一卷得旨刋布愈有以见
日进无疆之学与
圣不自圣之心并昭示无极矣乾隆四十年九月
恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
御制乐善堂全集定本卷一
论
立身以至诚为本论
夫诚者万物之原万事之本天所赋物所受之正理也故在天则为乾元坤元而万物资始资生在人则为能尽其性参天地而赞化育然人咸具是理而鲜能全之故日蔽於私溺於习而天理几乎失矣圣人者出作君作师修道以立教教人由诚之之道以驯致至诚之域故曰立身以至诚为本岂非实理本於生初在人之自勉乎盖至诚圣人也诚之者择善而固执之者也既能择善又能固执则可进於诚矣而身立矣夫立身不外於言行而言行不可以外饰言必期於有物则言可为天下法矣行必期於有恒则行可为天下则矣诚故也立身必先於忠孝而忠孝不可以伪为视无形而聼无声则养志承欢可云无忝矣公忘私而国忘家则尽忠补过可称匪懈矣诚故也其要在克己己不克则私欲潜滋何以能诚其功又在慎独诗曰相在尔室尚不愧于屋漏先儒有言曰学始於不欺暗室良以独不慎则发念行事终为小人之归耳然则克己慎独者求诚之切务也历观古来圣有安勉而皆本於诚书曰钦明文思安安尧之至诚无间也又曰元德升闻舜之至诚上达也仲虺之诰曰以义制事以礼制心丹书曰敬胜怠者吉义胜欲者从此汤武之勉而诚也勉而诚与至诚无异尧舜汤武莫不称之为大圣故曰及其成功一也然则欲诚其身当择善固执克己慎独以驯致於至圣之域以之参天地赞化育不难矣
读书以明理为先论
天地之间万事万物莫不有理理者天之经地之义民之行也是故日月星辰之朔望躔度隂阳寒暑四时之推迁往来皆天之气也而有乾健於穆不已之理主宰乎其中山川河岳百谷草木之丽乎地以生者亦莫不赖坤元载厚之理以为之根柢人性之仁义礼智赋乎天之正理也因之而见为恻隐羞恶辞让是非之情及变化云为万有不齐之事由是观之天下事物孰有外於理哉故圣人之教人讲学亦曰明理而已矣盖理者道也道之大原出於天其用在天下其传在圣贤而赖学者讲习讨论之功以明之六经之书言理之至要也学者用力乎明理之功以观六经则思过半矣所谓明理者明其所当然与其所以然所当然者父子当亲君臣当义夫妇当别长幼当序朋友当信之谓也所以然者父之所以慈子之所以孝君之所以仁臣之所以忠夫之所以率妇之所以从长之所以爱幼之所以恭朋友之所以责善辅仁之谓也知其所当然然後信之笃而不误於岐趋知其所以然然後喻之深而不能以自已至於一事一物亦莫不明其表里精粗与夫善恶是非之宜夫如是然後理明而有所持循此大学明明德之功必以格物致知为先中庸择善之目必在於博学审问慎思明辨而先儒讲论亦必以讲明为践履之本先圣後圣岂有二道哉虽然明理要矣而既明之後则又在於行之之功苟或知有余而行之不足则虽精义入神亦无当实用盛德至善竟何有於我哉故致知与力行相须为用而致知则在所当先何以言之知都会之壮丽而欲往观之必先悉其所由之路而後行焉悉其所由之路是明理也身往由之是力行也苟不知之悉而往行之则有失径迷途之讥为学之功亦如是盖知仁为万善之本必不逞私欲而为利己害人之事矣知义为万事之宜必不自昧其羞恶之良而为偷安苟合之事矣此讲学之必以明理为先也故书之称尧曰钦明称舜曰文明尧舜天下之大圣也而其所以成大圣者则以明为本焉彼不务明理而徒以记诵词章自耀者是犹舍璞玉而贵碔砆而彼不知而冥行者是犹去烛而夜行均为惑之甚矣
雍正七年
皇父驾临上书房
亲洒宸翰
恩赐御聨题曰立身以至诚为本读书以明理为先余兄弟盥手祗领谨悬座右爰以
宝训着论二首庚戌之秋手録文钞即以此弁冕全集非敢云阐扬
圣教特以纪过
庭慈诲并志书绅微悃尔
休休有容论
盖尝读秦誓至其心休休焉其如有容焉未尝不喟然叹兴曰懿哉贤人之为国宝而容贤者之利人国家至深且远也可以为千古相臣之法矣古大臣之相天子也其容人有包荒之量其任道有冯河之勇果贤也不遗於遐也果不贤也不昵於朋也是其休休之心根於中休休之色见於外贤人争为之用争为之用即争为国用也岂树党立朋者所可假托哉彼小人者冒嫉为心怀私修怨所致者奸人附势者也所斥者直士抗言者也其訑訑之象见於顔面是以贤人远去君子道消而国亦随以衰微三代以下称贤相者汉有萧曹唐有房杜萧何荐韩信以成王业曹参礼盖公而民歌清静新唐书赞房杜谓帝定天下而房杜不言功王魏善谏争而房杜让其直英卫善将兵而房杜济以文夫萧曹房杜非前古大臣之比就其所以称贤则皆以有休休之量也李林甫卢杞韩侂胄贾似道之徒妬贤嫉能固小人之尤矣即以李德裕之忠直未免有朋党之失王安石之才学终有不容人之讥此容贤乐善之所以难也此秦誓所称休休有容曾子特表而出之於大学之卒章以为万世大臣之标准欤
信而後谏论
诗曰衮职有阙惟仲山甫补之夫仲山甫之补衮职也柔嘉唯则天子是若盖其诚信素达於人君而人君鉴其诚谅其忠故谏无不从言无不聼虽宣王听言之美亦山甫取信有素也故子夏曰君子信而後谏可谓知进言之道矣盖君臣一德上下志通然後可继都俞吁咈之盛而致治於熙皥故人君聼言之道固不可懈而为臣者亦当思所以善进其言之道焉夫人臣谏君非可易尝也必能进思尽忠退思补过职业修於莅官之後忠诚达於未定之前然後法语不伤於猛巽语不嫌於谀是故为人臣者必无恝而不谏之理但当素尽其诚使人君信之而已若素无忠诚之心则虽激於一时犯顔强谏而於国事终无济也虽然信而後谏理也若事至於危急一日不言则民受一日之害一日不言则天下之害甚於一日斯亦可以待其信而不言乎故魏徵之与太宗信而谏者也陆贽之与德宗不必待其信而谏者也而後之人均是之者以贽虽不能信於德宗而其忠诚天下後世自信之也
宽则得衆论
昔周公系泰之九二首言包荒解之者曰圣贤之心无弃物尧舜之道欲并生非包荒则不足以体天地之心而尽君师之道也夫子历论尧舜禹汤武王授受之命而继之曰宽则得衆盖自古帝王受命保邦遐迩向风薰德沐义非仁无以得其心而非寛无以安其身二者名虽二而理则一也故至察无徒以义责人则难为人惟寛然後能并育兼容衆皆有所托命易贵包荒职此之故耳盖宽者仁之用也仁者元之德也元者善之长也以是而推之则所以位天地赞化育者皆在是也泰山不让土壤故能成其大河海不择细流故能就其深王者不却衆庶故能明其德何则寛以容之故也诚能寛以待物包荒纳垢宥人细故成已大德则人亦感其恩而心悦诚服矣苟为不然以褊急为念以刻薄为务则虽勤於为治如始皇之程石观书隋文之躬亲吏职亦何益哉孔子举寛信敏公以明历圣之道而以宽为首圣人教人之意其深切而着明矣乎
修道之谓教论
道之大原出於天禀乎天之命以为性而因乎性之良能以为道故率性之谓道实天地自然之理也然性无不善感於物而动则有欲欲日以引而道或有所不行上天眷命作之君师使有以节民之情而复性之善以行其道故曰修道之谓教非道之外别有所谓教也盖人禀五行二气之灵首万物而具五性仁义礼智之德忠信孝弟之行皆备於我然圣者能之而贤不肖则有过不及之差焉古昔圣王之治民也渐之以仁摩之以义节之以礼和之以乐薰陶涵养使德日进而道自修自十五入学廸以性之所固有老而靡他焉故仁让之风周於十室而人民惇厚後世莫及盖教之以孝友睦婣任恤之行而仁道行矣分贵贱定上下明赏罸辨等威而义之为教行矣乡饮社会以及冠婚丧祭莫不有礼而礼之为教行矣师友以解其惑学校以导其趋而智之为教明矣立此四教而使民日就月将无诡异之习诈伪之萌而信之为教得矣故君师之责修而道乃不虚三代以下致治之盛如汉之文帝唐之太宗宋之仁宗皆朝乾夕惕勤劳匪懈然不图其本而务其末徒有惠爱之政而无教养之实方之汉唐则令主比之三代则庸君此无他教不能行则道无由明於天下也夫天无不赋以性之人则天下无不能率道之人人君果能明德以新民修道以立教则朝行而暮效矣何难之有哉而昏庸之君自谓不能而不行英明之君自谓己能而不屑此三代之治不可以一日复而民之固有之道不可以一日明也夫正身以正朝廷正朝廷以正百官正百官以正万民因民之善以立教即因我之教以复性而古先王所为牖世而觉民者在是矣其於复三代之治乎何有
敬以直内论
人之一心至虚至灵具衆理而应万事备五常而制百行盖人所得於天以主乎吾之一身应乎天下之事者未有大於此者也然放而不存日以昏昧衆欲攻之旧习锢之故杂虑纷纭而不能复完其至虚至灵矣惟当主一无适以全其无妄之体则吾心之虚灵不昧者庶几复存夫子赞易所谓敬以直内者是也盖心者一身之主宰而敬者又一心之根本圣贤之学无非欲人存此心而所以存之之要亦不过教人主敬敬者所以成始而成终者也苟存心不以敬则无以澄其源又何以制其流由是而致知必不能默会乎事理之当然由是而力行必不能笃实返躬以还其性之本然是故文王小心翼翼而孔子告仲弓以出门如见大宾使民如承大祭盖深知敬乃彻上彻下之圣功偶离於敬便非圣人之学也学者当存己之心齐庄中正勿使有一毫之虚妄惰弛终日乾乾闲邪存诚则所谓敬者卓然在我本心存存不放於外而万事万物之理可随时而照察矣
上下交而其志同论
夫天下安寜治登上理必赖明良一德咨谋唘沃然後上下一心庶绩允凝而万方顺则也易曰上下交而其志同可以觇治世之气象矣盖天高而地下君尊而臣卑理势之当然也君之不可下於臣犹天之不可卑於地然天地之形不可交而以气交上下之分不可交而以心交故隂阳和而万物顺上下交而万民化此天地之常经古今之通谊也上下一心君臣相得则治反之则乱合若符节信如应响故尧舜之於臯夔稷契成汤之於伊尹成康之於周召皆以圣明之君交圣明之臣而其致治之盛也勃焉三代下如齐桓之於管仲昭烈之於孔明苻坚之於王猛太宗之於房杜王魏虽未及上古君臣之以圣交圣然亦各以贤明之资得贤明之臣为之辅同舟共济言聼计从故其治亦得小康贞观之风後世称盛盖上下志交则天下乂安民受其福理不爽也至於亡国之君莫不由君尊而臣卑志骄而意满臣之忠言不达於朝廷国之大宝弃之於草野小人日侍左右而专事阿谀以取容虽有上下之分实无君臣之谊岂得谓之交哉故二世之宠赵高桓灵之任赵忠张让隋炀之用虞世基岂非交所不当交而远所不当远之祸乎故易之理无定而惟在於贞与君子交则谓之泰而吉与小人交则谓之否而凶书曰纣有臣亿万惟亿万心予有臣三千惟一心夫纣之所与朝夕共处者岂无股肱心膂之寄哉然不交正人而所交皆小人故殷以之亡武王之臣皆周召吕散诸人一德一心故膺天禄而保祚无疆夫人君莫不欲得贤才以自辅然而庶事未康至治不见者盖所谓贤非贤而才非才也然则果无贤才之可用欤曰彼所谓贤者乃善己者也所谓才者乃能以巧术奉上者也方是时草野之贤才深藏不出而已矣在位之贤才逊荒行遯而已矣间有硕果之存亦今日用之明日黜之而已矣又何能久於其朝哉诚能举天下之贤才登之於朝而不疑诚以接之信以待之上下一心交修罔懈则天下有何不治而隆古有何不复哉虽然此特为为君者言之耳书曰臣哉隣哉隣哉臣哉古之大臣一日立乎其位一日尽乎其道陈善闭邪补衮职之所阙其用与舍惟君之命耳不谓君弗用而有懈惰之心夫如是然後上下相和得交泰之道而都俞吁咈之风日见於朝廷矣
君子以虚受人论
夫君子之进德修业也立身行己不可不诚应事接物不可不虚故易之中孚言立诚之学而咸卦则言受人之学中不可不诚又不可不虚程子曰廓然而大公物来而顺应可谓得行己受人之要道矣大象之云岂有异乎夫天地之常以其心普万物而无心圣人之常以其情顺万事而无情心普万物故万物之心即吾之心也情顺万事故万事之情即吾之情也以万物为心万事为情尚有一己之私心一己之私情乎故天地之大无不覆帱圣人之德同其博厚高明皆以诚积於中而顺物无沮也君子希圣希天必当以虚中为本如山之虚如泽之润则物有感而必通事无隐之不达虚受之心即可以成中孚之化矣夫以山之峻絶似可无借夫物之助矣而能受泽故益增其润君子之谦牧善下方且自视未及培塿之卑也而能虚以受人之言则当日见其益矣彼小人者或予智自矜而耻过作非或狎侮善人而不受其言或外从而内拂之独何心哉
家人上九有孚威如终吉论
治国必始於齐家而齐家乂在於修身身修则孚与威自然而合待之以诚而不使之怨临之以庄而不使之狎则家道永昌以之治国平天下将无所不可矣易家人上九之爻曰有孚威如终吉可谓得治家久远之道矣盖居卦终而有刚德得严威之道惟卦终故以象家道之成惟有刚德故能孚威以待下治家之道当慎於其始防之不可不密故初曰闲有家谓及其志未变而闲之也又当善乎其终待之不可不诚御之不可不严在上曰孚威信与威相济则永得治家之道矣不但父子兄弟夫妇之间必如此而後得吉也凡家之中长幼尊卑皆当率是道以行孔子曰惟女子与小人为难养也近之则不孙远之则怨夫惟以威御之则近而不至於不孙以诚待之则远而不至於怨虽然所谓威者岂鞭挞箠椘之加而所谓孚者岂煦煦焉徒事姑息为哉自胜其私语言可爱行止可法而不蹈非礼则人自畏其威矣自勉以仁立爱惟亲立敬惟长妻子好合兄弟既翕则人自感其诚矣此又反身之要而治家者所宜先也
惧以终始其要无咎论
易之为道大矣以在天者言之体天地之撰括隂阳之精而统备乎五行万物之理以在人者言之君臣父子夫妇昆弟朋友之伦日用酧酢吉凶悔吝忧虞得失之事莫不具载而原始要终之道有操之一心而有余者故易大传曰惧以终始其要无咎乃总易之道而提其要以示人也盖人之立志行己欲自践於圣贤之域者其术固非一也然縂而言之不外於戒惧一心何则人受天地之中以生其性固善然为私欲所蔽则心放佚而莫知自省以至有过行而入於凶咎圣人欲其思也乃教以成始成终之道莫若以惧为本故系泰之上六则曰城复于隍否之九五则曰其亡其亡系于苞桑夫泰之为卦上下交而其志同也否之为卦上下不交而天下无邦也然吉凶顿异者泰之上六治极当乱之时而志满心骄不能戒惧故凶否之九五乱极当治之时而戒谨恐惧故吉此非惧以终始之大验乎推之谦之六爻皆吉震之六爻无凶以能戒惧而得亨也豫上九之象曰冥豫在上何可长也谓不知惧则自吉而向凶也夬之九二曰惕号暮夜有戎勿恤谓能自惧则虽危而无咎也盖易之要以贞为本惧则能守贞矣以孚为贵惧则能有孚矣危者使平易者使倾而终归於惧以终始人能以此为法既惧之於其始以防微杜渐又戒之於其终以持盈守成则处事之要为学之法皆备於是矣
物不可以苟合论
天下之事未有可苟且以行者自小以及大自近以至远莫不皆然故礼者所以辨上下定民志天下之事不正之於始必不能成之於终若不由礼而以苟合则吾未见其可也盖自上古结绳以降尧舜以文明治天下於是焕焉称治自兹以往圣帝明王为治莫不以礼为本然後渐之以仁摩之以义和之以乐而天下化成以之奉宗庙则有奉爵焚燎肃雍恭敬之仪以之接宾客则有宴享进退揖让升降之等以之理民则有分田兴学教齿教让等威服用之文凡诸冠婚丧祭皆彬彬然有节有文而从无苟且以从事者秦汉以降无圣明之君能复古礼惟以一己之便宜而行一时之权变故有宋大儒皆以为苟道盖凡物之所以成始而成终者莫要於礼而易之所谓物不可以苟合者其义诚广大而精深也且道心人心之分君子小人之辨皆在於是焉何则人之入於私而不能自振者皆由人心之动不能抑制遂尔因循苟且以至於不可救药而天理?矣至於君子正身修行不入於小人之域然小人或伪为善以诱君子君子不察而与之交终身为耻此尤不可不慎者也故予推其意以戒後之人当惩苟合之失而造次必由於礼庶几永终而无弊也
御制乐善堂全集定本卷一

[book_title]卷二
钦定四库全书
御制乐善堂全集定本卷二
论
嘉言罔攸伏论
人君表正万邦富有四海万几庶政日陈於前诚有所不至明有所不周差之毫厘谬以千里古先哲王之明目达聪咨岳咨牧者亦期嘉言之罔攸伏而已盖天下之智有不同而天下之理无一定故恃一人之智以为智不若兼千百人之智以为智人君虽明足以照万邦烛万事然天下千百人之智又何能尽兼万事之至赜至动参错不齐者又何能尽明所赖人臣陈善闭邪补衮职之所阙使嘉言谠论日闻於前然後明微烛隐政无不通而明无不照然人臣之能尽言者由人君有以启之耳苟人君孜孜黾勉乐受尽言则人臣亦何惜而不言哉故大禹之祗承于帝曰后克艰厥后臣克艰厥臣帝之答禹曰允若兹嘉言罔攸伏君难其位而好聼正言臣难其位而思尽正言此野之所以无遗贤而万邦咸寜也夫君如舜臣如禹而一时君臣之所共勉者惟在各艰其位而受尽言舜又不敢当以为惟帝时克则後世之欲图治者舍是岂有二道哉三代以降推汉文帝唐太宗宋仁宗为令主然文帝仁厚俭约有余而一时无大儒骨鲠之臣宋仁宗有韩范富欧诸臣而不能尽其用惟唐太宗以英武明智之资得房杜王魏为之臣终日陈言绳愆纠谬太宗屈已从之贞观之风远过於文帝仁宗者职此之由由是观之纳谏聼言顾不亟哉桀纣幽厉始皇之亡也其时之嘉言无闻焉岂果无嘉言之臣哉龙逢有嘉言而桀杀之比干有嘉言而纣杀之厉王设监谤之巫始皇有妖言之禁夫舜禹君臣兢兢焉惟恐嘉言之伏而此数君者方遏之絶之又从而罪之欲其不亡岂可得乎尚论者所以游心於都俞吁咈之世也
有言逆于汝心必求诸道论
人君以一身抚驭天下臣民之衆虽有聪明睿智之才而耳目所不及思虑所未周则或壅蔽不明必赖忠正之臣谠言之士明辨事理之是非以启其聪而开其蔽然後正心以正朝廷而天下皆化於正虽其言之逆心亦求诸道而已矣今夫草茅巗穴布衣韦带之士白首穷经服膺圣学将以兴治教於天下效忠悃於吾君凡天下之事知无不言言无不尽虽履尾批鳞而不頋如是者固有猷有为有守之纯臣也然不可常见也吾观古来之臣欲言数事而进对之际十去其七八者多矣非天威咫尺难於尽言乎然犹不可多得也人君出一言而百诺承之行一事而争先颂之谄谀之日进佞巧之日精其心惟在持富贵保宠荣於天下之治乱安危固不存於心也人君何赖焉故为人君者当纳谏求言其言而逆於心者必察其衷情求诸正道而虚心以受之锐志以从之如是则嘉言正议日闻於耳而於天下之事理臣工之贤佞民情之疾苦风俗之厚薄明若秉烛易如指掌以之出治理民何难之有哉即以太甲一身论之不惠阿衡之时伊尹作书以告矣而王维庸罔念闻是逆於心而不求诸道也是以有永图之戒既克终允德而复位则惟伊尹之言是听是逆於心而求诸道也是以为守成之令主不求诸道则乱求诸道则治听言者当知所鉴矣
夙夜基命宥密论
周自后稷公刘太王积德累仁至於文武而新天命抚有四海然继续其先明以承前业者则又成王之宏深静密之德有以夙夜基天之命也盖王者受天命以临天下其所以潜通帝载俨然若临者固无时而间也然不宏则体有亏不深则用易竭不静则不能定性以立极不密则不能使冲漠之中万象森然毕具故宏深静密则寛裕而有容粹精而不杂宏深者乾道变化各正性命阳之德也静密者坤厚载物德合无疆隂之德也合是二德而夙夜无怠以承之非至德其孰能若是乎不显亦临无斁亦保者文王也我其夙夜畏天之威者武王也夙夜基命宥密者成王也其畏天保命则一也是以文武以之得天下成王以之守成命延祚八百子孙永赖岂不宜哉
春王正月论
春秋为尊王之书始自隐公不曰王春正月而曰春王正月者其意深矣盖春者天之所为也正者王之所为也欲王者奉若天时诸侯上遵王法示大始而欲正本也是故以春生之气贯四时以王者之命正诸侯以正月之月统一岁王者所行必上本於天不承天以制号令则无法故以春居王之首诸侯不尊天王则无正故以王居正月之首政者正也政莫先於正始故以正月为一岁之首所以教後之王者上承天以制法度下建极以制诸侯则政行而教举矣至於体元调元之说既失之穿凿胡氏行夏时之说虽以伊训证之而夫子乃从周者况春秋所书春正月无氷春二月无氷若用夏正则无氷不足为异矣冬十月陨霜杀菽若夏之冬则不应尚有菽矣周之改月改时何待论哉
晋荀林父帅师及楚子战于邲晋师败绩论
夫战而言及主乎是战者也春秋善救困晋师之为邲之役也为救郑也救郑而春秋不书又不言楚晋战于邲而使晋主之以罪晋者何也陈人弑君而晋不讨春楚子围郑晋又不能速救以至郑与楚平至夏六月而後使林父帅师救之斯缓矣故救郑不书责缓也至於林父之罪则在不能制驭其属畏失属亡师之罪从韩厥分恶之言知难而冒进是弃其师也而又鼔于中军首为弃甲曳兵之举故後诛先縠不去其官此称败绩特以林父主之所以着其失权惶惑败衆亡师之罪也晋侯及楚子郑伯战于鄢陵楚子郑师败绩论
称及以战者志乎战者也君伤则不言师败绩者君重於师也是故鄢陵之战书晋侯及椘子战主乎晋也书楚子败而不言师君重於师也郑伯伯也序於楚子之下者凡战先主兵者椘主兵而郑从之也称师以败者君无伤则师为重也而抑椘子罪郑伯幸晋胜之义一举而备矣盖自齐桓没後椘势方张横行列国凭陵诸夏若非晋文城濮之一胜则楚害有不可胜言者晋文没而楚复盛自荀林父邲之败楚之陵驾尤甚十三国盟蜀俨然主列国之盟晋之灵成景公屏息而不敢动至厉公乃能一败之於鄢陵可谓幸矣不然者楚将倚郑为援长驱中原周之宗祀其几不为荆蛮所?乎然文公自城濮之胜主臣一心用垂覇业厉公胜於鄢陵而遽自骄纵以殒其身以是知范文子之言可谓远虑君子也
作三军论
周自平王东迁政令不行礼乐征伐自诸侯出于是朝觐之礼废尊王之典衰而会盟征伐一归覇主顺者安之逆者伐之王纲陵夷而天下之事不可为矣鲁自隐公至於襄公凡九世而襄公之世三家始专政所谓自诸侯出十世希不失者也三家之专政始於作三军三军者鲁先公之受於天子者也鲁颂曰公车千乘公徒三万则三军为鲁之旧明矣而云作者盖鲁已废三军为二军至是忽以私家之乘补公室之伍而为三军圣人谨书其作毁而季氏险戾无君之罪毕着矣盖季氏专鲁已数世至於宿而遂怀窃国之心故乘襄公幼弱托於增兵备敌而作三军三分鲁地而十二分其民季氏得四叔氏得二孟氏得一而归其五於公以事大国徵师承贡则季氏沛然有余而公室用多二家力少其势不得不毁又显令於国中入季者无征入公室者倍征则二家之民属公室者如?坑阱急思自脱故一旦尽夺之公民咸顺焉而公莫可如何也方作三军时公年始十三故叔孙虽知其不可而不敢固争至於毁之则四分鲁国之地与民季氏得二二子各一不独君若赘疣而二子亦不得不属服於季氏矣其毁中军亦乘昭公初立叔孙身死家乱而急夺焉故余尝谓宿之隂鸷狡谲乃万世乱臣窃国之渠魁而三军之作毁则田氏簒齐三卿分晋之前辙也故特发其义以补先儒所未备云
三月公会晋侯宋公卫侯郑伯曹伯莒子邾子薛伯杞伯小邾子于溴梁戊寅大夫盟论
自平王东迁王室卑微诸侯放肆会盟征伐一归伯主而政在诸侯矣及其末也大夫擅权政归私室会盟约誓出自诸侯转不能保其无寒出自大夫则可必其守信此溴梁之盟所以徧刺天下之大夫也孔子曰天下无道则礼乐征伐自诸侯出又曰天下有道则政不在大夫凡所以伤周之衰陵夷至於诸侯专政又陵夷至於政归大夫风愈下而俗愈卑天下之事不可为矣故溴梁之会诸侯皆在大夫主盟圣人谨书之以为诸侯相盟已非正矣而又至於大夫专盟使君若赘疣焉则人心安有不乱世道安有不衰者乎自此之後晋移於六卿鲁入於三家齐权属崔高卫权归孙甯皆溴梁之会有以启之也故曰溴梁之会大夫不臣也
诸侯同盟于平邱公不与盟论
春秋为本国讳臣子之於君父理当然也然内屈外直则讳之外屈内直虽受辱不讳也曷为不讳人以无礼加之适足以见彼之无礼耳故黑壤之会公不与盟则讳之屈在公也平邱之会公不与盟则不讳屈在晋也同不与盟而一讳一不讳焉圣人之意可见矣盖平邱之会德则不竞矜兵甲之威以肆胁持之术非若黑壤之正也受邾莒之譛而不见公非若彼不相朝聘公实有罪也是则晋恃兵力贪财贿而以无礼加兄弟之国於鲁何有焉且王臣无下盟之礼公不与盟正可以免盟王臣之罪耳况平邱之会晋之甲车四千乘徒欲示威於衆至自言虽以无道行之必可畏也而终不能禁烦言之啧啧方之桓文衣裳之会盖亦末矣晋之君臣乃施施然安於不竞无愤耻自强之志而齐人不盟郑人争承叔向皆以辩给幸而胜之晋伯之不振自是而益甚矣
御制乐善堂全集定本卷二

[book_title]卷三
钦定四库全书
御制乐善堂全集定本卷三
论
爱亲者不敢恶於人敬亲者不敢慢於人论
书曰立爱惟亲立敬惟长始于家邦终于四海古昔圣王之治天下也修孝悌忠信於一家之中老吾老以及人之老幼吾幼以及人之幼然後化周天下而风俗醇美故书之称尧曰九族既睦平章百姓诗之美文王曰刑于寡妻至于兄弟以御于家邦圣帝明王之致治保邦惟推此心以及天下亲亲而仁民仁民而爱物舍是无他也孝经所谓爱亲者不敢恶於人敬亲者不敢慢於人盖孔子教治天下者以大孝也夫人君以天下养其亲岂非大孝哉然非徒养之又必以得其欢心为贵而欲得亲之欢心则在爱之敬之而已矣虽然徒爱其亲而恶於人徒敬其亲而慢於人未足为孝也必上而爱亲问安视食欲其身之康强而无他也则推而以及在下之民皆欲其丰衣足食以享太平之业内而敬其亲视於无形聼於无声欲其亲之欢心而无间也则推而以及在外之臣工皆敬之以礼而弗敢狎侮夫如是则可谓能推已以及人不恶於人而人亦不恶矣不慢於人而人亦不慢矣爱敬之道尚有大於斯者乎盖爱敬者仁义之用也爱亲敬亲者推施之本也尽爱敬之道而由近以及远所谓以不容己之心行不容己之事得乎其本焉故也否则不爱其亲而爱他人者谓之悖德不敬其亲而敬他人者谓之悖礼彼薄於所亲而於人貌为爱敬则所谓伤礼败伦之大又可谓之不恶於人不慢於人乎夫子推言其本而大其施是在君人者推此诚心以及於万类焉斯已矣
以仁育万物以义正万民论
天以隂阳五行化生万物阳以生之隂以成之生仁也成义也阳以时出布施於上以主岁功隂入伏於下而时出佐阳是以阳开隂阖春温秋肃而万物生生不息於乾覆坤载之中此天地之大用也圣人法天而立道辅相天地之宜以左右民亦必仁义兼施德礼相维然後能致大顺大化以成参天地赞化育之功故通书曰以仁育万物以义正万民以见圣人与天道无二也盖古昔圣王制治保邦其养民也为之分田树畜五亩之宅树之以桑使之饥馑有备祁寒有御网罟佃渔以取山泽之利衣服宫室以安其体舟楫服牛乘马以逸其身仁以育之者至矣又恐养而不教则近於禽兽於是制庠序学校以教之使知父子有亲君臣有义夫妇有别长幼有序朋友有信有不率教者为乡遂寄棘之法以纠之为嘉石圜土之罚以惩之终不移而後附於刑其以义正之者又如此於时之民冺知识而顺则者遍於作息耕凿之伦被声教而暨讫者届乎东西朔南之远是以黎民於变而教化大行不然者仁育而不义正则民即於慆淫义正而不仁育则民苦其严急二者本相资以为用也後世人君施一二善政於民曰此仁育也然其实惠於民何有焉甚者以刑残民以罚困民曰此义正也则民反受其毒而生灵苦病矣故仁育义正君人者治世之大本位天地育万物皆由是以达之耳
为万世开太平论
夫天下和平万世永赖者以圣教之昭大道之行可以垂之於天下後世也去圣久远道丧文衰故民有相争相怨之弊士有偷惰苟安之习无奋然而起以拯天下之溺开万世之业者惟赖圣王尽己之性以尽人之性明明德以新民使天下礼明乐备雍雍然於光天化日之中为千载之规范然後谓之贻厥孙谋万世永赖可也盖民受天地之中以生仁义礼智咸备於我首万物而最灵惟溺於私欲无明善复性之功故尊卑上下智愚贤否强弱衆寡不能秩然而受范然其本心之良未尝尽冺圣贤者兴因其固有之良而施其礼乐刑政之法聚之於庠序学校董之以孝友睦婣使民咸归於善大道灿然於天壤虽有後圣者出不易斯道此张子所谓为万世开太平也然其所以开太平者亦不过穷理克己修此身以治人而已是故尧舜禹汤文武周公衍道统之传有敬德勤民之功孔子孟子虽不得用於时亦修道明伦垂世立教其为天下後世计至深远也彼管商申韩之学徒以刻薄诈伪之私?溺天下後世之人心而已太平之开尚何望哉张子谓为天地立心为生民立命为往圣继絶学为万世开太平目虽有四其理则一而已耳何则天地之心即所谓大哉乾元生物之心也人能体天地生物之心去私以行健仁心以爱民斯亦开万世之太平也为民立命即教养之谓也苟能养之有道教之有法礼乐刑政平中明允而可以为千载法斯亦开万世之太平也继往圣之絶学即道统之所由以传也果能修身体道阐精一执中克己复礼之学以绍先圣之微言开後来之志士斯亦开万世之太平也故曰其事虽殊其理则一也有志於圣贤者当用直内方外之功知行并进使体立而用行德崇而业广则所谓开万世之太平者当不为虚语矣
动亦定静亦定论
天地之大德曰生终万物始万物而万物莫不生长收藏之各得其时然其所以大生而广生者亦曰易简而已矣圣人体天以治其心以修其道以合体用而贯显微然其所以聪明而时乂者亦曰定性而已矣定性者岂不思一事不虑一物兀若槁木而已哉动亦定静亦定乃其所以为定性也善乎易之咸九四曰贞吉悔亡憧憧往来朋从尔思贞者定也定则吉而悔亡矣憧憧往来者不定也不定则朋从尔思朋从尔思凶可知矣程子亦曰天地之常以其心普万物而无心圣人之常以其情顺万事而无情无心无情者非无心无情也无私心无溺情也惟无私心故心普万物无溺情故情顺万事非动亦定静亦定之谓乎君子之学廓然而大公静之定也物来而顺应动之定也静定故主一无适虚明洞彻而内邪无自而生动定故顺理而行措施咸当而用志不纷於外内外兼修本末俱备入圣之功岂外是哉
治天下在得人论
夫人君受天明命表正万邦必当使天下熙皥治登上理泽被苍生仁及庶物然一人之聪明有限尧舜之圣犹待臯夔稷契之辅以亮天工而熙庶绩况未及乎尧舜而可不以用人为急乎古之圣王自公卿大夫以至百执事皆称其任贤者在位能者在职故天下治而华夏安百姓乐业风俗淳厚惟其用得其人而已历观三代以下愿治之君必求贤良之臣故汉高祖之兴汉有张良萧何故也光武之复汉有邓禹马援故也唐太宗之兴唐有房杜王魏故也宋太祖之兴宋有曹彬赵普故也即继世之君使天下富厚治几三代者如汉之文帝则有周勃申屠嘉宋之仁宗则有韩范富欧阳故当时大治後世颂圣而人君亦享其安康诗曰济济多士文王以寜书曰惟后非贤不乂苟人君知用贤为贵上焉者待以师傅之礼隆其体貌推以诚心聼其谋猷专其职任俾有以行其道而尽其才虽中才之人亦待之以礼朂之以诚使之黾勉以任百执事之职则天下有何不治而政事有何不举者乎若曰用贤非难而得贤为难则是自画矣夫以人主之势心之所向天下景从虽珍禽异兽远方难致之物外国絶域之所生心苟欲致之亦可以致也况贤人君子未出寰中也其心亦未尝絶世也而独以为难不亦惑乎今夫为巨室必求工师雕璞玉必使玉人焉有治天下而不求贤才是何异夫却行而求前乎使人君好贤之心若渇聚天下之英才任以朝政信之无疑又使各以其所识举之朝廷如是则天下之贤咸登用於朝大臣有臯夔之风牧民有龚黄之绩庶司小吏各称其职百僚师师中外相维虽有一二小人苟容於朝亦如裴矩之佞於隋当太宗之时则化而为敢言者矣由此观之人君一用贤而其效如此彼昏庸之君妬贤嫉能亲小人而远君子者其亦惑之甚矣孔子曰去谗远色贱货而贵德所以劝贤也盖贤人君子正己不屈若人君聼谗君子将救祸之不暇又何能尽其谋猷乎近色则心昏贵货则志鄙尚能用君子之言乎君子亦将飘然而远去矣此又用人之最要而人君不可不知者也
傅说论
昔在高宗旧劳於外爰知小人之依旧学甘盘乃切求贤之意用能恭默思道帝赉良弼而嘉靖殷邦论者谓高宗素知傅说假以梦寐乃圣人之神道设教耳夫高宗苟知说可相矣以人君之力何难於擢用而为此诡诈之行哉诚以精诚通於神明纯一不二与天无间故梦寐之间帝赉之以良弼亦如舜之见尧於羮墙文王之卜得吕望孔子之梦周公此皆非机心巧术之所能为乃圣人至诚感通之妙道也说以版筑之人一朝履相位左右殷宗首以从绳从谏进说用能启沃王心纳诲辅德迹其交勉之言皆经世综物之要克副盐梅舟楫之任君臣相得益彰岂不堪与帝廷之赓歌比隆哉或谓君奭之篇称武丁甘盘而不及傅说者何也盖成就君德则盘先於说绥民治世则说多於盘且周公推本高宗求贤之美而归其功於甘盘耳至若招俊乂而列庶位暨海邦而仰皇风绍乃辟於先王对天子之休命则舍说孰克当其任哉
周平王东迁论
夫武王营洛邑使周公居之以监殷顽民非有意於迁也卜居九鼎以象天下之中以抚殷民而已其後平王迁居洛邑而周室遂微虽未即亡然终以不振矣故苏子瞻曰周之失计未有如东迁之谬信哉是言盖王都者本也本揺而末安者未之有也今平王舍其本而求其末欲求其安其可得乎诗曰古公亶父来朝走马说者谓古公迁岐而兴周当是时太王一小侯耳廹於狄难不得已迁岐以立国也盘庚之迁复殷之旧也廹於河患非捐所有以与人也今夫有盗贼之患者必隆其墙焉防其户焉斯盗无由而入矣未有一遇盗而弃其宅者也平王之东迁也一遇盗而遂弃其宅者也弃其宅而求安此平王之所以谬也羿浞之乱也少康能兴之厉王之中衰也宣王能兴之是皆不弃其旧物而有所恃以为安者也东迁之後诸侯不朝政归盟主虽有天子之名而无天子之权非平王之过其谁之过哉故曰周之失计未有如东迁之谬者也
宋襄公论
夫修内者王修外者覇汤武行仁义而王天下齐桓假仁义而覇天下修内者本於心物来则应事毕则止修外者以一人之智力应天下之万事故一日少懈而智力穷焉此齐桓之所以九合诸侯一匡天下功盛业炽而终不免於意满心怠身没国危何则修外而不修内也若宋襄者内不修德外不修政至愚而可嗤至陋而可悯者也夫齐桓用管仲而信任之城邢救许存卫图伯之日如是其勤也协比诸侯辑宁东夏垂二十年内外无患然後问包茅之不贡而楚受盟定伯之功如是其难也而宋襄欲以顷刻覇天下甫纳孝公而谓覇统在已矣邾曹来会而谓诸侯归已矣至於用鄫子执滕子围曹邑其暴虐无道已甚矣而欲求诸侯於楚不求之已而求之人盂之会执之自楚薄之会释之自楚辱亦甚矣为宋襄者当修己睦隣养威植德以图後举而不自量力伐郑致楚泓之战犹狃於迂论以为不鼓不成列不禽二毛身伤而死亦可悯矣夫襄公无所树立而列於五覇之中诸儒多论其愚谬而不言其所以覇及其所以败者余尝考之左氏传宋襄公之为世子也让国於目夷目夷不肯既即位以目夷为仁使为左师以聼政於是宋治则知宋之所以治与其所以覇及其所以败皆由目夷之用与不用也使目夷聼政而信任之则宋治用鄫子目夷常谏矣围曹盟鹿上伐郑目夷皆谏矣而皆不聼於是前有被执之辱後有身死之耻由是观之用一贤而一国治失一贤而一国乱不惟国乱身且死焉岂不可鉴也哉桓公用管仲而覇文公用子犯而覇秦穆用百里奚而覇楚庄用孙叔敖而覇宋襄始用子鱼而覇後不聼其言而死覇天下者犹当以用贤纳谏为急则欲行王道而正身以正天下者岂可不以用贤纳谏为急乎
晋悼公论
自晋文倡覇後之子孙世嗣其业然灵成景厉四公之时楚势渐张晋覇不振灵公政堕柄分无抗覇业之志成公力弱事浅无覇诸侯之权景公心劳谋舛无驭天下之略厉公外强中乾无服人心之道至於悼公乃能以幼冲振覇略其入国也施舍己责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时以定国本其图覇也举不失职官不易方爵不踰德师不陵正旅不逼师以靖内而抚外忠厚而不迫坚忍而持重有长虑却顾之思无逞志快意之举是以无?谭灭遂执曹卫之失而诸侯从之不令而来岂非覇业之盛方之桓文为己过哉然称覇者独许桓文为盛而不言晋悼者岂其萧鱼之後覇业遂衰大夫用事之故欤且不讨孙林父甯殖之恶而盟之以定卫剽则桓文必不若是也岂非中行偃贻之患哉盖其始之盛也以用知罃其後之衰也以用中行偃用知罃则讨宋鱼石九合诸侯服郑弱楚而悼公亦清明而无失政用中行偃则伐秦迁延不讨卫贼悼公亦怠终而不振余故表而出之以明君天下者必自择相始
宋伯姬论
春秋乃圣人经世立教之书忠臣孝子义士节妇之事未尝不大书特书屡书而不一书所以奬人为善之意深矣故纪宋二姬屡见於经岂非以守节不渝贞义昭着足以为天下妇人之轨范乎然纪叔姬之守义善终又未若宋伯姬之遇灾而守节不渝之难也其处变不改其常遇灾不失其志实足以为天下後世之标准也今夫安居无事之日自许其身为贤圣不以死生患难动其心者岂鲜也哉及事变之猝至横祸之突加失其志易其心者多矣男子犹然况妇人乎而伯姬年至六十火炎其宅必待傅姆之毕至其心以为越义求生不若守义而死遂逮於火巍乎泰山不足以为高暴虎冯河不足以为勇若伯姬可谓大勇矣是以圣人笔之於经以戒後世之处变者此义若行天下岂复有乱臣贼子哉伯姬非特天下妇人之轨范亦天下男子之轨范也
御制乐善堂全集定本卷三

[book_title]卷四
[集部,别集类,清代,御制乐善堂全集定本]
钦定四库全书
御制乐善堂全集定本卷四
论
汉武帝论
世之论武帝者以为穷奢极欲好兵黩武与秦皇无异贬之矣然余则以为犹有可嘉焉何也人莫难於知过莫难於悔过莫甚难於改过武帝即位以来内多欲而外施仁义繁刑重歛崇尚方术内侈宫室外伐四夷中外疲敝远近困乏实无以异於秦皇而秦皇身死国危为天下笑武帝殁後称为世宗上配太祖子孙承之历数世者岂非轮台悔祸之功哉盖武帝英明之主其向之所为者固溺於一时之私而不自知及其翻然改过旋乾转坤视昔之所为恍如二人非英俊明智其能如是乎至於兴太学举孝亷修祭祀改正朔定历数恊音律考礼仪则又有功於後世者虽然与其知过而能改孰若无过之为全哉况天子一时之过即天下无穷之害也使武帝而无前非加之以休养生息用贤进能虽古之贤君亦何以过哉
汉元帝论
自古亡国之君或失於刚暴或失於柔懦刚暴者其亡速柔懦者其亡缓亡速者一知其将危而济之以寛和犹或可救於末路亡缓者日甚一日沦胥以渐虽有贤者亦无以善其後矣故刚暴之亡国也或聚歛诛戮之已甚衆叛亲离而祖宗之德泽未冺身虽亡而国祚有不絶者焉柔懦者或权臣或国戚或宦寺或女谒大权一失威福下移身虽苟安於一时而至子孙未有不亡者是柔懦之亡国又甚於刚暴也元帝之失失於柔懦当即位之初萧望之刘更生周堪张猛皆正人也使元帝早能英断收揽乾纲诛殛恭显为国除害岂不与宣帝比隆哉顾乃信宦寺之谗望之死而更生废堪贬黜而猛自杀望之之死仅得恭显辈免冠一谢而已小人亦何所惮而不为哉虽质本仁柔性好儒学贡薛韦匡迭为丞相然所谓仁柔乃姑息之爱妇寺之仁也所谓好儒乃徒事文墨嫺典故之儒而非笃学守道直节不阿忧国忘身之儒也汉业之衰不自元帝始哉吾故因元帝而备论刚暴与柔懦之失着於篇
韩淮隂背水阵破赵论
兵以正合以奇胜所谓出奇无穷者乃由谋审志决虽外见危形而实立於不败之地若韩信背水之阵是也盖以数万乌合之衆深入远鬬以当二十万守险待敌之兵若以正合必无幸矣信谓驱市人而战之非置之死地则皆走其自审可谓明然使置之死地而无必胜之道是以其卒与敌也故以精骑二千伏赵营侧然後诱赵以背水之阵赵方以信为失计故空壁而出而二千赤帜已入赵壁矣既背水为阵以固士卒之志又伏其营以乘其隙赵人果空壁而出而营拔於汉动其本矣还頋则本既动揺以战则我有固志奋死之卒彼军虽多亦无如之何矣所谓谋审志决外见危形而实立於不败之地也白起自言其破楚败魏溃韩乃计地利军势自然之理不足为神与信之破赵参观则知兵法之奇变皆握必胜之谋知己知彼而非尝试以徼幸明矣
西汉縂论
自秦失其鹿海内扰乱英雄羣起以争天下项羽?秦以暴易暴而高祖用贤任能豁达大度平定海内卒践帝祚传之子孙为三代以下享国长久之首虽天命有归亦高祖之英明足以为开创之贤主也观其以张良为谋主以萧何为相以韩信为将而终以?楚岂非知人善任之明验乎独即位之後刻薄少恩有功之臣鲜能全者虽帝之失亦诸臣之身无兢兢於当世之禁云惠帝天资仁厚乃遭吕后之虐躭於酒色以自戕其身若无周陈之忠宗藩之强则汉室之祚几何不为吕氏所窃哉文帝入继正统寛仁恭俭爱民务本身衣弋绨帷帐无文绣约已师俭为天下先南越自立以德怀之匈奴入盗令边备守专务以德化民培养汉祚帝有力焉景帝遵父之政与民休息亦称小康然听鼂错之言遽削七国又怵七国之强而杀鼂错周亚夫以方正功臣被杀则景帝不无少恩之讥云武帝内多欲而外施仁义穷兵黩武疲民弊国宫室苑囿盘游怠敖神仙方术开疆扩土凡害民之政无不行焉独其崇儒重道求贤纳谏为可称耳孝昭以幼冲之年辨霍光之忠可谓明矣使天假之年得儒学名臣为之辅则周之成康不是过也宣帝起於闾巷知稼穯之艰难褒赏名吏信赏必罚官称其职民安其业可谓贤矣然好刑名而杂覇道赵盖韩杨之死为累多矣至於元帝优游不断贤望之堪猛而不能用恶弘恭石显而不能退汉业之衰始起自帝孝成荒於酒色委政王氏哀平短祚王莾乘势遂簒汉位夫自古国家有盛必有衰理势之必然也然所以亡其国者亦在人君之自取耳使元帝不任恭显成帝不任外戚刚明以莅政则汉祚之传孰絶之哉天不祚汉遭汉中微国统三絶而孝元皇后以夀考为之宗主使新莽得肆其奸慝以成簒盗之祸幸而文景之化在人百姓未忘汉故光武起而天下响应遂成中兴以是知人主朝乾夕惕爱民培国不敢少遑者所以上承祖宗之重下植子孙之福岂特一时称贤君而已哉
汉光武论
自古中兴贤主夏有少康周有宣王汉有光武尚矣考其所以兴皆由英明大度用贤任能寛以爱民仁以抚下天下归心用复旧业岂非天顺民归受命而帝者乎当王莽之乱也汉家宗室几絶废斥王侯以翦汉祀城邑为墟邱陇发掘其祸甚於羿浞之乱奔彘之辱而光武乃以布衣仗义奋袂大呼天下响应邓禹冯异寇恂耿弇吴汉辈皆一时之杰光武得而用之用平赤眉张步之乱成陇蜀之功戡乱诛暴平定海内卒践帝祚功烈不让於少康周宣矣及天下平定口不言兵尊儒重道褒赏循吏西域遣子入侍却之不受又非好大喜功者比而保全功臣恩昭九族则又远胜於高祖可谓贤矣是以培养东汉二百年之祚明章继之休养生息至於灵献董曹之乱甚於王莽而建安之位号依然岂非光武垂教立则有以培其风俗庇其子孙哉石勒绌光而尊高非尊高也彼盖见夫当时若项籍淮隂辈咸勇智絶伦高祖皆得而荡灭臣伏之故不得不俯首北面光武仁心厚德与勒异趋亦岂勒所能窥测哉曹子建之论汉二祖卓识闳议信百世所莫易也
李固杜乔论
东汉自光武明章孜孜学术培养气节故虽数传稍衰矣而袁安杨震何敞朱穆张纲傅燮诸君子皆靖共正直临患难死生而不易其掺若李固杜乔者尤疾风劲草之卓然杰出者也盖梁冀擅废立之权利於幼弱二公与胡广赵戒共争之既而广戒顺冀而二公之志终不可移争而不得继之以死其为汉室忠矣夫权奸之欲擅国柄也必害其忠直不挠不与己合之大臣以震其余梁冀之於李杜是也彼以为此人一去则在上之势孤在下之望絶其余皆软靡易制贪位苟禄之人耳後世奸臣多效其为而人君咸不悟焉卒之一身孤立於上而左右前後皆彼之人岂不可哀也哉汉末忠臣李杜并称者三李云杜衆李膺杜密是也要当以固乔为冠
东汉总论
自王莽簒汉处非所?败礼乱度以文奸言毒流华夏民不聊生由是人心思汉光武起於南阳拨乱反正平定海内克承丕业较之少康周宣中兴之盛用力尤难成功尤大及即帝位守之以文兴学校选亷能尚风化敦士行西域遣子入侍拒之不纳方之汉武开边致衅相去远矣不任功臣以吏事使得终享福禄又远过於高祖之少恩独废郭后杀韩歆为盛德之累明帝以英睿之资加以好学重道亲临辟雍尊桓荣李躬为更老所以劝贤励能崇尚圣教者至矣而友爱东海王则又常棣匪他之意始终无间也章帝寛厚长者爱民务本休养生息尊信东平王用第五伦为相而天下以治和帝幼冲嗣位行政无失能用郑衆五人以诛窦宪然宦寺之祸基於此矣殇帝早世安帝庸昏顺帝赖常侍之力以得反正外戚之祸息而常侍之乱起其後梁冀用事冲帝短祚质帝中毒桓帝有可为之几而不能自强外有强臣内有常侍正士废斥贿赂公行迨及灵帝党锢之祸益烈献帝犹寄生之君而汉祚移矣夫西汉以文帝培养元气入民之深故光武起而民心归之东汉光武明章皆令主也爱养元元培壅国本亦未尝不善也乃自和帝以後外戚常侍相继而作罗天下之贤才置之网罟?阱之中如是而民心不离天下不亡者鲜矣然董曹肆虐守臣位者二十余年昭烈继统延汉祚者四十余载岂非祖宗培养气节之余烈乎开国承家贻厥孙谋者当知所尚矣
蜀汉兴亡论
汉自桓灵以来王道中絶奸权乘衅曹操孙权公孙瓒袁绍迭起窥伺名器而昭烈以王室之胄怀忠义之志抱雄杰之才欲恢复天下扫除大憝然归於陶谦依於公孙瓒寄居於袁绍为客於荆州其间遭危困被祸乱不可枚举而英雄不得用其武狼狈奔走几二十年既得孔明於是待以股肱寄以心膂用其计谋而得荆州诸郡之地有涪城成都之险以成鼎足之势然终不能克复天下仅得一州者固缘曹孙盛强立国既固不能卒?亦以不专於图魏忿兵伐吴之所致也使如赵云所言居河渭上流以伐逆寇汉事未必无成卒至大败於猇亭威挫势蹙是亦昭烈之失矣延及後主信用孔明成都大治守父之余烈保土安疆七擒之威六出之锐敌国畏之如虎迨孔明殁黄皓陈祗用事殄民误国而汉祚告终嗟夫治乱之理岂非系於人君之用贤与不用贤哉当昭烈之狼狈奔走以未得孔明故也後主之克守前烈为敌国所畏者以孔明在相位故也其用黄皓陈祗而丧国败家者以孔明既殁故也贤人为国家之宝岂不信哉
东吴总论
自刘氏中衰孙坚据江左之地虎视中原子策继之与周瑜相友收合士大夫江淮之间人咸向之善於用人濶达有度弟权因之用贤纳谏周瑜鲁肃张昭頋雍陆逊皆被擢用於是成鼎足之势开有吴之基兵强将勇敌国畏之曹操智计殊絶於人而大败於赤壁曹丕累兴大衆临江而阻盖以英雄布列内外共展策力故也延及亮休物盛而衰祸乱内作孙綝小人为乱於内然亦外无边患政无大阙降及孙皓苛刻用刑肆虐日甚任既非其人刑复非其辜使黔首有倒悬之苦而吴随以亡虽有忠臣死节之士亦复奚救是故王濬之才非如曹操之雄也王濬所统未如八十万之衆也而赤壁之战孙权以之兴石头之战孙皓以之亡者岂战守之道险阻之利有异於往时哉刘禅以昏而亡皓以虐而亡天厌之矣於魏晋乎何尤
东晋总论
晋自贾后乱朝八王迭起刘石交乱中原人民涂炭元帝据江左之地继而中兴是时有王导周顗为之谋卞壼頋荣贺循之徒分掌庶政祖逖刘琨各拥雄兵使元帝果有恢复之志亲统荆吴之衆兴除暴之师速诛刘石克清天下则晋业永安六合为一而乃迁延日月苟图偏安识者於是知晋业之不复振矣及其晚年复有王敦之乱以致怀恨而崩明帝少而聪敏躬殄大憝然历年不久君子惜之逮及成帝内有苏峻之乱赖温峤陶侃卞壶忠勤为国社稷无虞然勤俭爱民亦当世之令主也康帝享国日浅国家无事及至穆帝外有桓温之跋扈哀帝短祚至帝奕遂为桓温所废晋氏之政於此遂衰简文孝武孝安数帝不过庸庸无为尸位於上而已而内多粃政权奸数出至恭帝而司马氏之天下改而为刘氏之天下矣嗟夫创业难而守成亦不易惟在人君用贤纳谏则天下自安而国家永固晋氏君臣崇尚浮虚无用之词风俗既薄天下浇然故王敦苏峻桓温王恭殷仲堪辈迭起为乱向非王导温峤陶侃谢安数君子则晋几乎不国矣况能转危为安光复旧业哉国势之振莫过於刘裕之时裕不忠诚为国而思簒盗君子所为三叹也
北魏世祖拓跋焘论
北魏自拓跋珪以来国富兵强政和民安逮及世祖藉二世之资奋英雄之志南侵北讨东征西伐使魏国地广兵强者大抵皆其功也虽好尚异端坛受符籙是其所失然能听高允之言又从而美之尊祀孔子祭以太牢令公卿子弟入学徵世胄遗逸亦駸駸乎令主矣独功业不终卒有宗爱之祸盖亦平日任术好杀所致如悉诛境内沙门不太苛乎伐宋之後河南赤土无遗归燕巢於林木不已酷乎吁天道好还可不戒哉
御制乐善堂全集定本卷四

[book_title]卷五
钦定四库全书
御制乐善堂全集定本卷五
论
唐太宗论
当隋炀之时天下瓦解羣雄睚眦窥伺名器於是太宗以英雄之资备仁义之德复得高祖之贤为之父易曰包蒙吉纳妇吉子克家盖高祖以柔中之德赖太宗以阳刚之体发而用之以安天下固宜唐室之兴也勃焉然太原兴兵长安立帝不必诡行诈伪以冀利也不必尊江都而立代王也宜正其罪名声大义以讨之即位之後励精图治损己益人爱民从谏躬行仁义用房元龄魏徵之俦君臣相得不敢怠遑用致贞观之盛令德善政不可殚述可谓三代以下特出之贤君矣虽征辽之役志满意盈然既失之後即复魏徵之碑劳其妻子深自损责其於改过亦已敏矣夫贤君不世出成康以降数百年而有汉文帝汉文以降又数百年而有太宗要之以虚心待物损上益下用致天下之盛太宗与文帝率用是道文帝质美德纯过於太宗然致治之盛岂能及贞观哉人或论太宗有魏徵而身修国理魏徵既没而骄满之意生者是不尽然惟其有太宗之君然後有魏徵之臣使太宗中人之主则虽有魏徵其亦如之何哉独心无知道之实而身有好名之念屈己从谏而不免以术驭人故不能致天下於熙皥耳然後世有逆谏而恶贤骄奢而自满者方之太宗则又不啻倍蓰矣
长孙皇后论
夫闺门王化之始也诗三百而必以关雎为首礼严大昏书重厘降易上经首乾坤下经首咸恒盖知正家之道必本於闺门闺门正而后家齐国治也王者立后上法乾坤必求令德有以禆成内政安贞载物然後协厥坤仪为天下母故太任太姒秉?德而昌周明德马后克恭俭而光汉古今所称不可诬也文德皇后长孙氏者实闺门之令望也仁孝恭俭少好读书赞成内政禆益弘多训诸子常以谦俭为先太宗亦敬其有德常朝回怒曰会杀此田舍翁后问为谁帝曰魏徵於是后退衣礼衣而称贺於上曰臣闻主圣则臣直乃陛下之圣故也妾敢不贺於是帝喜而徵言无不聼夫唐太宗岂实欲杀魏徵哉然虽无此意亦微有不乐谏之心皇后一闻此语即借贺以讽谏之徵益宠信而帝善益彰然後知正内之益所不可少而有乾之健必得坤之贞以顺承之也易曰牝马地类行地无疆盖马隂物也隂之德利柔顺然必利贞而行地无疆然後辅乾以行泽及天下若徒柔顺而鲜贞则又何能助乾道而沛膏泽哉若长孙皇后不预朝政虽帝问之亦终不对可谓知安贞之义者矣其资送公主讽谏以安直臣得疾不事道释之教尤为贤明名垂百世嫓美周姜宜哉
唐肃宗论
天宝之乱明皇幸蜀肃宗留灵武其秋即位尊帝为太上皇君子曰肃宗之立非礼也虽云依衆人之情顺明皇之命而速取大位开後世幸乱之端岂非悖於子道哉及其削除大难?天下迎上皇还西京奉养晨昏亲修子职可谓善矣然听嬖幸之言迁上皇西内以兵守之又非人类之所为矣世称其克复之功目之为中兴然而惭德实多当是时子仪効力於外李泌谋之於内故平逆乱易如反掌迨反正之後肃宗之志荒矣始则兴复方隆而建宁身死後则身没未几而良娣被弑身为人子而不保其父为人父而不保其子为人夫而不保其妻三纲沦矣夫何足论之有
唐德宗论
世之论德宗者以为有三失焉一曰事姑息二曰任阉宦三曰好聚敛而不知其致乱之由则在於用小人而忌君子也观其即位之初用崔佑甫为相而天下清宁屡有善政却李正己之币而赐其本军非务姑息也杖中使邵光超非任阉宦也诏罢四方贡献非好聚敛也故翕然称治几於贞观而卢杞一用三者皆反之驯致泾原之乱岂非治乱兴衰之明验与在奉天时朱泚围城救兵不至於是始信陆贽言听计从下罪己之诏而军士感泣怀光再叛帝幸梁州中路失贽至於痛哭用其谋社稷复安至於复国之後鸟尽弓藏以谗见远惧藩镇之祸而继以姑息念窘穷之敝而加以好货中使用事天下衰微是犹弱病方愈而惩其不能饮食加之以饱食酣饮岂不殆哉原其本末则始之清明由用崔佑甫其乱由用卢杞其复故都由信任陆贽其後复几至於乱由不卒用陆贽而贬斥之一人之身所为如是盖能戒之於有事之日而不能谨之於无事之时也其致乱頋不宜哉
唐宪宗论
自天宝之乱天下分崩民人涂炭藩镇强梁权移宦寺肃代德宗屡致播迁国势陵夷叛臣棊布迨及宪宗以英武之资用贤能之相听言纳谏约已安民翦除藩镇易於发蒙於是平夏灭蜀朝江东从泽潞致魏博?淮蔡来成德奋五世不振之威拔数传擅命之寇威福在上政由人君发号施令罔有不臧虽有强镇顺从朝廷奉命唯谨号称中兴不亦宜乎及其天下平定四海无事乃进言利之臣信方士之说志满心骄祸起所忽惜哉使宪宗克永其终任裴度而行其道斥皇甫鏄程异之徒加以休养生息为万世业则贞观之治复兴未可知也
唐穆宗论
自古亡国败家未有不由子孙昏弱乖先王令典以致丧乱唐自明皇末年不修太宗之业外用小人内宠妃子天下大乱职此之由延及宪宗独能奋前世之威烈监於成宪削平藩镇天下归心至於穆宗复不能修宪宗之政游畋声色放心嗜欲宰相萧俛段文昌杜文頴辈又无远略於是朱克融作乱於卢龙王庭凑倡逆於成德魏博诸军以次叛乱数十年经营而得之者皆不复有而唐竟以此亡岂非後嗣不肖不能守父祖之业而以致丧乱哉欧阳公曰忧劳可以兴国逸豫可以亡身观宪宗之延英论事汗浃御背与穆宗之躭湎好色其勤逸何相远哉
褚遂良论
夫天下之治乱系於人臣之邪正而人臣之邪正又在人君之用与不用也当有唐之兴也太宗以英武之资得魏徵佐之言听谏从历有年所用致贞观之盛天下安宁几於三代迨及高宗昏庸淫欲内政既倾天下亦乱虽有褚遂良之忠正而无私攻君之恶适足受其斧斤耳又何能辅弼匡救以安天下哉由是观之正士忠臣世不乏人而人君信用与不信用实相为感召也是故有尧舜之君必有臯夔稷契之臣有桀纣之君必有飞廉恶来之臣尧舜在上则虽有飞廉恶来之徒必窜之於远方桀纣在上则虽有臯夔稷契之臣亦屏而不用云从龙风从虎其气相感其理固不易也故太宗居帝位而魏徵用高宗居帝位而遂良弃使魏徵及高宗之世则亦不免有废黜之患矣致使忠臣陵夷女后用事奸臣窃福国家殄灭非高宗之咎其谁之咎哉遂良以公灭私忧国忘家当太宗之时即数着忠谏及武后欲立时帝召大臣遂良曰今日之召多为中宫上意既?逆之必死乃请已独谏既进上果言后事遂良极谏不听乃置笏殿阶叩头流血上怒出为都督既而长孙无忌?皆得罪遂良死於徙所嗟夫遂良可谓忠矣君有非也乃谏之既不听又谏之又不听又置笏殿阶叩头流血而谏之卒致颠沛流离死於徙所岂非高宗之过哉然遂良虽贬黜流离一至於此而忠名垂之千古浩气森於史册身虽没而可见太宗於地下为唐名臣志存社稷伟哉
郭子仪论
自古大臣出将入相为国安危者必有忠诚之德经世之才有以扶危?倾安邦守国然後立非常之功万世之业汉之孔明唐之子仪信其人也二公皆以忠正老成为当世人望加以非常之才功盖天下是故亮没而汉亡子仪存而唐复古今所称不可诬也当天宝之乱明皇幸蜀肃宗嗣位河南河北两亰皆为贼有蜂屯蚁杂不可爬梳而子仪以朔方之兵平?中原收复两京唐祚中复其有功於唐大矣及天下略平大难略?谗臣伺间夺其兵权然朝命夕至无纎介於心单骑见敌感以诚信非笃於君臣之义动天地而泣鬼神者能之乎事上忠御下恕待人和驭将诚故朝恩以小人而知化承嗣以傲狠而拜使囬纥以蛮貊而慕诚灵耀以据汴而卫币勲名显烁千古不朽惟其忠义笃诚根於心故也
陆贽论
治有不生於治之日乱有不生於乱之时有国家者宜正其本而辨之於早也吾读史至唐德宗之时谓朱泚之乱不生於姚令言而生於用卢杞复唐之功不在於用李晟而在於信陆贽天下之治乱社稷之安危在於人君用一人由是观之用人可不慎哉当奉天之难天下反者十四五藩镇拥强兵虎视中原而朱泚兵劲将强围城累月其破围解难冒矢石触锋刃以救帝复国者固李晟浑瑊诸将之功而经营大计调和天下使诸镇人人思慕唐德者非陆贽之功其谁之功与余故曰复唐之功不在於用李晟而在於信陆贽也贽为人刚方严正而有经世之才其奏疏皆可行可法措之於天下则有治安之效大抵以仁义为本根货财为末务论深切於事情言不离於道德至於君子小人之分忠厚苛刻之别推诚任术之判未尝不反复为德宗言之故在奉天之时悉听其言而藩镇畏威梁州幸道路相失号痛如失左右手及天下略平大难略定乃置於闲散者数年虽命为相不能信用又听裴延龄之谗而贬於远州盖君子小人之分若此其难虽贽反复言之而身亦不免於废黜也顺宗即位复欲用之诏未至而没惜哉
李晟论
唐室之乱始於藩镇强梁虎视天下相连为朋河北诸镇为尤甚盖自肃宗之时仆固怀恩怀不逞之心欲结强镇以贼将为节度遂世袭以为已有而不奉命朝廷其後泾原之乱德宗幸奉天诸镇虽有戮力王家以拒朱泚如李怀光者而稍有不合则复叛而归泚於是藩镇之势益横而天子之权益弱惟李晟则不然晟以数千之兵破朱泚解重围复居二寇之间卒以收复西亰身居宠贵为唐宗臣功亦伟矣而张延赏之徒谗言一行则流涕目瘇人徒议其怯而不知此其所以为纯臣也使晟如怀光之徒受谗则叛岂其兵力才武不足为与亦明於君臣之分忠义笃而邪私不能动耳世称郭子仪忠厚诚信为唐名将故其麾下诸将如李晟马燧浑瑊皆有不世之功而晟尤其杰出者与
裴度论
宪宗首即大位即有削平藩镇之志用贤能之相时若杜黄裳李绦裴度诸人皆在相位而出将入相功烈显着者又推裴度为首焉当是时宪宗方望治於度而度亦以治平为已任国有贤相外寇拱手理固然也方吴元济之欲为乱也自请袭节度使朝臣皆务姑息欲与之帝曰吾用度一人足破二贼乃听其谋猷专任责成於是成德魏博淄青三镇皆归朝廷天下方翕然望治以为武功既成度相天子居庙堂焕文治明良之遇何如也不知志满骄生小人乘间方士鼓其邪说利臣中其膏肓而裴度出为河东节度使矣穆宗时三镇叛乱复以度讨之而小人沮之於内使无成功敬宗听韦处厚之言用以为相而复出之文宗有优崇之典而无信用之心度亦遂优游緑野而无志天下事矣嗟夫君臣之间若此其难哉以裴度之忠诚正直加以经国之才历事四帝独宪宗初年信用?笃以有成效余则或用之不专或出之於外皆由小人在朝而正直之人日以踈远以宪宗知度之深功烈显着犹不能保其终况於穆宗敬宗文宗哉
李绦论
唐自肃代以降威令不行藩镇跋扈宪宗初即大位即有削平之心用贤相听直言而绳愆纠谬靖恭匪懈者以李绦为首绦继杜黄裳裴垍为相宪宗欲治之心方殷常以太宗之治自任而绦亦以魏徵自况故君臣相得鱼水交欢言听计从无所违拂是故宠莫如吐突承璀则远而出之於外信莫如佛氏之教则断而斥其碑楼朋党之疑一言而开货财之好一言而解行之数年内安外靖承宗束手元济就擒虽云裴度之力亦由绦开之於先也余尝论太宗之於魏徵宪宗之於李绦其用与不用系夫治与不治未始不同轨焉何也太宗用魏徵天下大治米斗三钱夜户不闭而魏徵既没则有东征之後天下罢敝公私困乏宪宗用李绦藩镇畏威不敢横肆民财充足天下乂安而李绦一出则听言之心稍怠迨及平蔡而志满心骄愈不可制矣由此观之以太宗宪宗之英明犹赖贤相为辅况於中材之君哉
李德裕论
唐自明皇以後为国大害者外则有藩镇强梁抗横天子内则有宦寺秉权威福已出武宗即位用一李德裕而河北三镇效命昭义军拒命即以两镇兵讨之仇士良屏息而致仕後复籍其家何其威命之行至於如此哉盖由贤相用事垂绅正笏不动声色而天下自畏其威也当是时武宗方信任德裕期以必治而德裕之才亦足以制服诸镇故诸镇使者至京必面谕之曰语汝使与其使大将以求官何如自结明天子以是三镇不敢有异志为国轻重者几数年功烈显名肩於裴度然而不能免於朋党之习因公以报私挟势以复怨君子未尝不惜之以德裕之才加之公正无偏虽古名臣何以过哉
唐总论
治天下之道当以正风俗得民心敦士行复古礼为先故其末也人思之而不忘後世子孙赖之以安唐承五代之末高祖创业之後休养生息易武以文太宗以英武之资加之以忠贞之辅听言纳谏用贤録能兴学校劝农桑行租庸调之法为子孙万年之计可谓谋之详矣高宗以柔暗之君承父余烈初即位时颇有善政末年嬖武后身没而祚移唐室子孙诛杀殆尽中宗循其覆辙为妇所弑方之高宗殆不如矣睿宗以明皇为之子复辟之功不与焉然父以子贵故明皇讨贼而睿宗入即大位鍳建成之乱立嫡以功继以传位可谓知权者矣明皇即位欲治之心方殷用姚宋为相二十年间政治几於贞观後宠杨贵妃用李林甫以致禄山之乱而乘舆播迁天下分裂遂始於此肃宗用郭子仪削平逆党复唐社稷然遂以贼党为节度使而河北三镇之祸终唐之世莫能定矣代宗德宗皆以中材之君好务姑息而内复有宦寺之祸顺宗即位数月传国冢嗣宪宗有平一六合复祖宗功业之心於是杜黄裳裴垍李绦裴度诸人相继为相河北三镇效命不敢横肆然末年惑於方士之说志复骄满故有陈弘志之祸穆宗不克负荷三镇再失敬宗即位三年而为宦寺所弑文宗受制家臣鬰鬰而没武宗用一李德裕而藩镇屏息宦寺敛足以享国日浅不遂其志宣宗以刻为明多用智术然纳谏不懈尽心民事不敢少怠懿宗骄奢无度元气已坏迨及僖昭而唐遂亡矣嗟夫观太宗之立法垂猷为子孙计者岂不详且深乎然而终至於亡者盖所谓得之难而失之易也总之明皇以前内乱为多祸多兴於女色明皇以後外乱为多祸多起於藩镇又加之以宦寺内讧然而僖昭数迁京城数危而羣雄相视不敢去臣位虽朱全忠篡位而奉正朔称天佑者尚数镇可不谓太宗之余烈乎书曰监於先王成宪其永无愆亶其然乎
御制乐善堂全集定本卷五

[book_title]卷六
钦定四库全书
御制乐善堂全集定本卷六
论
後唐总论
余读五代史五十年间易国凡五未尝不废书而叹也曰嗟夫世道衰微人心偷薄朝梁唐而夕汉晋迄无定向然考其得国之正彼善於此者犹以後唐为差胜焉盖李国昌平龎勋之乱略有微劳克用当黄巢之乱有克复之功虽其拥强兵拒朝命亦不为无过然较之朱温贤且远矣末年兵弱锋衰全忠倡乱不能复平仅以自保庄宗首承父烈加以英勇之资屡战屡胜遂殱巨宼建国立社然徒溺一时之娱而不为万世之计甫得大位沉溺声色致使身没伶人之手岂不哀哉明宗本无欲立之心资性寛厚无苛猛之政然目不识丁而辅佐之臣不过冯道诸人欲期致治之盛亦已难矣闵帝幼冲享年不久潞王猜忌石敬瑭终以亡国呜呼使庄宗立法垂纪贻厥孙谋後嗣复得贤明之君则天下之乖离当不若此其甚也而一得志则宠女色比顽童艰难之际与太宗同英武逸暇之日与太宗殊兢惕宜乎僖昭之世已亡而犹存而後唐之业至於一败涂地也
张承业论
韩子曰人固有儒名而墨行者问其名则是较其行则非是亦可以与之游乎如其墨名而儒行者问其名则非较其行则是是亦不可与之游乎吾於後唐张承业亦云盖自古宦寺误人家国者多矣其类盖不可以殚数独承业以孤忠丹诚终身为唐其节用爱民为晋聚财者盖亦欲平梁而复唐耳岂非阉?其名而忠良其行君子之所取者乎呜呼五代之际世道衰微王纲扫地读书学圣之人皆入山林而求自乐当时如张文蔚杨涉蒋元晖柳璨之徒皆以国输人为朱温羽翼而独於宦寺之中有可取者一人焉则五代之事亦可知矣
宋太祖论
自三代以下治极生乱乱极思治者有之矣然未有如前五代後五代之分崩离析而乱若彼其久者也故吾於开创之君独以唐太宗宋太祖为不可及焉二君者皆以不世之才平一天下而以仁爱之心寛平之政保养百姓治功灿然昭於千古然家门之政兄弟之友则唐弗及也太祖继周世宗之後据有河洛即位之初首以安内为本兴学校褒忠良度民田开言路惩节镇之祸命文臣知州又以常参官知县事国内既定然後兴师出兵伐南汉克西蜀无不望风披靡稽首来廷偏师北指刘钧丧胆舟师南下李煜归命虽诸将効力之功亦由太祖处之有道也夫五代之君既得天下外则猜忌诸镇内则溺於声色太祖退藩镇之兵只在杯酒片言之间君臣之分情义兼隆而俭约是务治定功成制礼作乐传之来裔为万世法其成功致治之盛几乎唐太宗而规模之正则又过之矣
宋宣仁皇后论
易曰家人利女贞言闺门王化之始必女贞然後至於兄弟以御於家邦故内助之贤人君治国之本也至於母后临朝尤难其任三代以下贤后不为少而临朝者未有能全令名以施恩於天下宋之宣仁人称之为女中尧舜洵以临朝无阙政而用贤録能以成元佑之治也当神宗败常乱度信用小人天下大坏宣仁起而拯之用司马光吕公着诸贤放弃奸回大变其法於是海内欣欣知有生之可乐岂非宣仁之施恩於天下哉天不祚宋宣仁崩殒小人之萌蘖复生大肆奸毒凡司马光诸贤死者追贬生者斥逐至欲追废后号赖向后而止小人之心欲快其意而不頋天下之治乱何其忍与嗟夫天下之事数君子成之而不足而一二小人败之而有余韩欧为治於英宗之朝仅能绍於嘉佑而王安石一变其法天下遂大扰司马光诸贤孜孜矻矻穷尽其力方使天下解倒悬之苦而章惇蔡卞一肆其毒诸贤固受摈斥之辱而海内复有涂炭之灾再传而为南宋矣小人之害国可胜言哉
吕端论
吾读宋史至吕端闭王继恩於室入立真宗然後升殿审视以拜未尝不贤其能定大计而想见其为人当太宗升遐李后方异议主幼时艰而端乃从容定计沮其邪谋扃其羽翼顷刻之间嗣君以定昔东汉李固当质帝之崩不能沮梁冀之谋徒以死自靖是时宰相权轻而梁冀威焰甚炽根缘蟠深故也宋初清明信任贤相端能不动声色处之晏如可谓善於应变矣端器量寛弘英才表表真宗雅重之先是李继迁叛军人获其母以闻太宗欲诛之端曰今日杀其母明日继迁可擒乎徒坚其叛心而已太宗乃悟後继迁死其子竟归欵端之力也太宗尝称吕端大事不糊涂可谓知端者矣
韩琦论
夫为人臣者当国家清夷之际进言纳谏理国致治固一代名臣也然值主幼时艰之日而能不动声色措天下於泰山之安者则又所谓国之柱石栋梁非具经济之才学问智勇迥出流辈者不能韩魏公两定大计辅相英宗调护两宫处之裕如天下以治岂非国之柱石栋梁而天下倚赖以安者哉及神宗即位出之於外然未尝顷刻有忘君父之心故青苗之法琦极论其病民辽使之来琦上言处置之方最为曲尽诚可谓古大臣矣当仁宗中年虽君子道长而小人时或并用及嘉佑以後专任魏公朝廷清明天下乐业英宗即位又用之不疑君子在朝用臻至治故用贤人者必使小人无以间之然後疑贰之心不生而向用之念弥笃也
明道程子论
自古兄弟俱为名儒德行显於一时流风被於百世无如二程夫子者盖明道伊川同受学於茂叔渊源既正探旨寻微卓为儒宗上承孔孟之絶学然雍容冲邃规模宏濶有自然之矩者则伊川若逊於明道焉明道以王佐之才大用则大效小用则小效所上章疏引义陈善酌古变今可以坐言起行尝劝帝防未萌之欲神宗拱手曰当为卿戒之政事堂议事一言而安石为愧屈盖其诚敬所孚虽异己者亦心服所谓伪者献其诚慢者致其恭是也使神宗以用安石者用之内圣外王之道不外是矣而卒沮於安石不得显用及司马光入相方将大用而先生竟长逝矣使先生之道不得行於天下而天下之人不得覩先生之道之行三代规模不可复见岂徒有宋之不幸哉
程明道告神宗当防未萌之欲论
舜之告禹曰人心惟危道心惟微夫人心者至难防遏而易蛊人之聪明溺人之志气故大舜首以告禹禹圣人也而舜犹戒之如此盖谓不必见之於行事不必托之於语言略有所动即私心之萌也不谨防之於始可乎明道先生以当防未萌之欲告神宗诚大儒格心之至要也盖天理人欲二者不可并存於念虑之间如氷炭之不相容薰莸之不相入不入於此必入於彼人或以为略有其几未至已甚而不防之於渐则天理从此冺而人欲从此炽矣是故微有贪声悦色之意也则吾以为声色之私动而致力以防之微有爱珍奇欲富厚之念也则吾以为货利之私动而勉力以絶之微有不乐亲正人不乐闻正言之心也则以为骄心之萌也而遏之惟恐不至微有宫室服玩之好也则以为侈心之萌也而杜之惟恐不严夫如是则何私心之不灭欲念之不冺哉易曰履霜坚氷至解之者曰霜隂气所结盛则水冻而为氷此爻隂始生於下其端甚微而其势必盛故其象如履霜则知坚氷之将至也夫欲念亦如霜之始结也不防之於未萌则必私欲大炽而有坚氷之祸矣神宗之行新法盖萌於欲富强好大喜功之心而安石有以中之也使能体程子之言以诚正为心而用其道以辅成其大有为之志则治功所就岂难远过於仁英哉
北宋总论
夫北宋之亡外无藩镇拥兵之横威福自上内鲜宦寺擅权之祸废立由已而金兵一至皆为俘虏者何哉民心解而士气弱也盖太祖太宗开国承家真仁英三宗休养生息至於神宗物盛而衰信任王安石用其新法取利尽於锱铢掊克罔不在位於是民心已瓦解矣而哲宗复庸暗无知宣仁临朝则为太平之盛世宣仁崩陨则为否运所肇端宣和继之信用小人奢华无度日甚一日而金兵至阙矣虽让位於钦宗而不久用李纲狃於和议致父子俱为臣虏而宋业中衰岂非民心解而士气弱贤人之正不能胜小人之邪哉幸而祖宗之德尚在民心故康王立而为南宋然朝奔夕逃无复朝廷之礼苟延宋祚而已由是观之人君修德爱民厚培元气非惟一时之治亦所以贻厥孙谋而为天下後世无穷之利也
宋理宗论
理宗为沂王时凝重寡言洁修好学待漏禁中诸王或多笑语独凝然自持矩度有常为史弥远所爱遂继大统观其始非不雍容有度而可尚也而即位之後德弥远之立己委以天下之政威柄下移不得自主孤立於上朝多小人及弥远黜而丁大全贾似道之类复聨翩而进帝终弗悟以致奸臣贪功生事边防兵连祸结境土日蹙迄及於亡岂非理宗昏庸之罪哉惟表明正学崇信周程张朱为有功於名教然西山了翁见在朝而不克究用则知周程张朱生於理宗之朝亦难得其信任也尊既往之贤舍当时之贤夫亦何补也哉
岳武穆论
夫北宋之亡河北之失宋祚之不复振中原之不恢复人皆曰由徽钦而致然高宗实难逭其责焉当钦庙北去社稷为墟高宗入援顺人心而即大位非不正且大也及即位之後当卧薪尝胆思报父兄之雠而信用汪黄贬黜李纲不复以河北中原为念岂非高宗庸懦用人不察之过哉其後诸将用命岳武穆以忠智出羣之才率师北驱所战皆克而以金牌十二召之班师淮北之民遮马痛哭曰相公去我辈无噍类矣然而武穆亦不得以自留也夫如武穆之用兵驭将勇敢无敌若韩信彭越辈类皆能之乃加之以文武兼备仁智并施精忠无贰则虽古名将亦有所未逮焉知有君而不知有身知奉君命而不知惜己命知班师必为秦桧所构而君命在身不敢久握重权於封疆之外呜呼以公之精诚虽死於桧之手而天下後世仰望风烈实可与日月争光矣独不知为高宗者果何心哉
文天祥论
夫士君子被服儒行以学古自名才德兼优者上也其次则以德为贵而不论其才焉故自古因有才而无忠诚之行败人之事者多矣未有忠诚有德而败人之事者即势至於不可为亦必竭忠尽瘁死而後已不肯忍耻偷生以辱其国也当宋之亡也有才如吕文焕留梦炎叶李辈皆背国以降元而死君事分国难者皆忠诚有德之士也然此或出於一时之愤激奋不顾身以死殉之後世犹仰望其丰采若文天祥忠诚之心不徒出於一时之激久而弥励浩然之气与日月争光盖志士仁人欲伸大义於天下者不以成败利钝动其心也公初被执既而得脱犹奉二王穷居海滨至於亡家沉族而不顾兵败身执视死如归而元人弗杀冀其忠义之心久而懈也於是归其妻还其族在中常之人固将感德而有转计矣而公方以百折不回之气行万变不渝之志妻子在前而不顾高官大禄而不慕心惟宋室是向自书其志曰孔曰成仁孟曰取义惟其义尽所以仁至可谓行践其言矣
南宋总论
人君立法垂猷培养元气仁施乎百姓教被於苍生非徒一时享治平之休亦子孙万世无疆之利也南宋僻处江南穷居一隅人君无英明出类之才在位多奸邪小人强敌在境军弱民贫然犹享国百五十年忠臣义士孝子节妇亲其上死其长不以仓卒死生易其操者屡见於时史策为光岂非太祖仁宗仁泽之厚德化之深而後世子孙犹蒙其休泽哉盖自高宗弃淮北而中原不守前惑於汪黄後制於秦桧有武穆而不能用有可复故都之几而屈膝请和失中原之罪高宗不得而辞焉孝宗有猷有为足以兴复而天不祚宋值金世宗之贤无衅可乘光宗宁宗昏庸不振理宗合元灭金而渝盟弃好任用权奸虽有尊儒之名而苛刻小民疏退君子南宋之亡兆於此矣度宗荒於酒色亡国不於身幸也帝?身为臣虏然大木之倾亦岂一绳之所能系哉端宗帝昺僻居海滨国不成其为国而文天祥张世杰陆秀夫诸臣犹尽心力而为之亦忠臣义士舍命不渝之秋也卒之端宗惊悸而死帝昺投海而没国亡宗絶社稷为墟其亦可哀也已然自古无不亡之国汉唐宋为三代以下享国长久之朝汉唐立国强盛过於有宋而宋及末运全节死义之士远过於汉唐者则又祖宗之余泽与周程张朱讲明正学之功也呜呼谁谓德教学术非治天下之大本乎
元仁宗论
当成宗崩陨国家多难仁宗入定大艰克安宗社身让大位而不居可谓得友让之道远异簒窃攘夺之人矣及其即位首罢尚书省録用旧臣信任李孟开科取士尊尚孔子之道罢营缮屏言利盖有元数君之中帝实首出焉至於为政一遵成宪不事游畋不喜征伐待宗戚老臣一以礼貌大辟上谳惨恻移时其寛厚仁爱有以培养民心後世永赖称之曰仁帝实无愧焉
许衡论
人君开国承家创业垂统必有通经明道规模宏大之臣为之立法垂猷使子孙有所鉴成宪而持永久斯立国之要也元自太祖太宗以及世祖并有天下莫不率服亦赖有一二名臣为之左右於其间使敷政设教有以成一代之纪纲则耶律楚材许衡其人也二人立纲陈纪为国成宪才智兼全经理庶务衡让於楚材而明道通经匡君定国讲明礼乐立一国之规模则楚材又让於衡焉观其首陈四策其立国规模一疏世祖累用其言已有成效至於言治道劝用贤言养民皆天下急务而不见大用於世乃天下之不幸亦有元之不幸也自朱子以来继传之儒代不乏人然推西山鲁斋为尤卓西山生於宋末虽为参政不究其用鲁斋当元初尊信朱子倡明正学世祖累见信用其功效颇着於西山云
说
复性说
性者体也情者用也制情以从性性其情也拂性以纵情情其性也情其性则性为情矣乌在其为本性也然则如之何而後可曰有复性之道焉复之之道何居曰克己以复天命之本然使和其情以顺其性而已在易复之初爻曰不远复无祗悔孔子解之曰不远之复以修身也言性本无失有失而能速复则身修矣在天为一阳复见在人心为本性复明岂有悔哉孔子举此以赞顔子刘屏山举此以教朱子以其为修身复性之要旨也六二曰休复吉孔子解之曰休复之吉以下仁也初阳乃天心之见仁也二近初阳有下仁之美言复之之道又在好德亲仁涵养薰陶以日复其性而休休然有余裕也六三曰频复厉无咎频复与不远者殊科故厉然能复则无咎矣六四曰中行独复卦五隂独四与初相应处衆小人之中独能与一君子合志同方不言吉而吉可知故孔子以从道美之至五之敦复则曰无悔上之迷复则曰凶以此见复性之道当谨几察微不贰其过修身以克之下仁以休之独复以持之敦厚以居之而不使之频复而迷复焉则所谓天命之性五常五伦之美皆在我而不为习所远矣吾故曰复性之道在克己以复天命之本然使和其情以顺其性而已御制乐善堂全集定本卷六

[book_title]卷七
[集部,别集类,清代,御制乐善堂全集定本]
钦定四库全书
御制乐善堂全集定本卷七
序
贞观政要序
夫三代以上君明臣良天下雍熙世登上理自东迁以降风俗日薄天下无复熙皥之美虽有质美之主望治甚切而所以屈己从谏力行善政者终不能有以震古而铄今及唐贞观太宗以英武之资能用贤良之士时若房元龄杜如晦魏徵王珪诸人布列左右相得益彰盖自三代以下能用贤纳谏而治天下者未有如此之盛焉史臣吴兢纂辑其书名之曰贞观政要後之求治者或列之屏风或取以进讲元至顺间戈直又刋其书以行於世余尝读其书想其时未尝不三复而叹曰贞观之治盛矣然其所以致治则又在於用此数贤而数贤之中又推魏徵禆益为多然魏徵不能自必信用於太宗以见其功业则又知太宗所以独信魏徵言听计从而见效若彼者固人君所当服膺书绅而勿失也书中分目目中有条条之末引先儒之言而论断之其有望於後王也深矣人君当上法尧舜远接汤武固不当以三代以下自画然观尔日君臣之所以持盈保泰行仁义薄法术太宗之虚己受言诸臣之论思啓沃亦庶几乎都俞吁咈之风矣
韩文公文集序
天下之事有其艺则必有精於其术无论小大精麤能使机应於心技疑於神则外物不能纷而後之习其艺者皆奉以为师法养叔治射离娄治规矩师旷之於音声仓公之於病匠石之斤公孙之舞皆造其堂而哜其胾传之後世而无穷夫文亦天下之一艺也精其术可奉为师法者周有左氏汉有贾谊董仲舒马迁相如刘向此数子者虽非见道之文要皆卓自树立不合流俗而其文之古朴亦非浮华浇漓者所能及迨自五代剖分文弊质穷天下之言文者务以藻缋为事娓娓如妇人言世道衰微人心由之伪薄至唐幷天下蔚兴文教殆百余年而後昌黎以六经之文鸣天下由是言之文之繋於世道人心亦大矣盖昌黎之於文所谓造其室而哜其胾因文以见道以蕲至於古之立言者也其自用之功在於培养仁义以为立言之本而其所得之趣则气盛而言之短长与声之高下皆宜至其不蹈袭前人一语不烦?削而自合规矩不顾世人之笑誉反刓以朴剗伪以醇粹然一出於正後之习文者皆奉为师法而莫有能加焉噫亦至矣虽然公非徒长於文者其道德谟猷皆有唐一代之特出而不能大显於宪穆之朝者气运之迁流非人力所能挽耶抑使之少抑於一时而终扬於万世耶将全於此则不能全於彼耶孟子距杨墨而道以之传昌黎排老佛而道亦因文而见起衰反正始若未之信终大显於时苏子瞻以之上拟孟子岂过誉哉
杜子美诗序
夫自上古康衢有击壤之歌虞廷有卿云之咏帝与臯陶禹益诸臣勅命赓歌拜手扬言於一堂歌咏之兴有自来矣爰逮姬周公旦公奭调宫协徵律其节族舂容乎大篇堂皇乎雅辞化自二南达於列国上自公卿下至黎庶至於变风变雅亦莫非忠臣义士摅其忠悃发为歌辞好色而不淫怨悱而不乱皆可以劝惩当时为教後世诗三百一言以蔽之曰思无邪孰谓诗仅缘情绮靡而无关於学识哉然三百篇之诗不拘格律而音响中度所谓太羮不和而有至味也汉变四言为五言间亦有七言之体至魏晋而音韵愈盛入唐而格律益精盐梅之设太羮之害也七窍之凿浑沌之贼也至有不言性情而华靡是务无劝惩之实有淫慝之声於诗教之温柔敦厚不大相剌谬乎是以言诗者必以杜氏子美为凖的子美之诗所谓道性情而有劝惩之实者也抒忠悃之心抱刚正之气虽拘於音韵格律而言之愈畅择之益精语之弥详其於忠君爱国如饥之食渇之饮须臾离而不能故虽短什偶吟莫不睠顾唐祚繋心明皇蜀中诸作尤致意焉屈原放逐离骚是作後代尊之为经子美之诗亦因其颠沛流离抱忠秉义不究其用垂於诗以自见故後世宗之参之於三百篇之列若夫较一字之长争一韵之巧摛华藻於篇章夸博赡以耀衆者艺也非所以求子美也
朱子资治通监纲目序
孔子作春秋而乱臣贼子惧夫春秋亦一编年之书而曰乱臣贼子惧者盖谓彰善瘅恶比事属辞诛奸谀於已往杜僭乱於将来使乱臣贼子不畏王法者读此书而知惧岂非有功於世道人心者哉三代而下孔子之道几乎息矣故臣叛其君者有之子背其父者有之而乱臣贼子无所忌惮子朱子生於周程之後修明絶学深痛而甚悯之祖夫子春秋之笔削因温公通监之书更创义例为书曰资治通监纲目其自序曰表岁以首年因年以着统大书以提要分注以备言洵哉善善恶恶是是非非具於一篇之中而无不备矣然後人知忠臣义士必获天休也虽不用於一时而後世莫不褒叹效法之恐後也乱臣贼子必撄天诛也虽幸免於当世而千载以下公议莫逃也彰善瘅恶比事属辞虽不足以尽春秋之义抑其大略则可谓同揆矣夫三代以下传世久远者莫如汉唐当其盛时政教恩泽入民之深非不可称然其易代之际死君事者可数焉自修纲目之後士知顾礼义亷耻以事二姓为辱故南宋之末忠臣义士捐躯而徇王事不肯忍耻偷生以求苟活者屡见於史策之中且元代宋明代元无分析割?如前五代後五代之乱者亦因忠奸贤佞褒嘉贬斥凛若衮钺人知有所惩劝惧见诛於後世也如是而谓之纲目修而乱臣贼子惧其谁曰不然
大学衍义补序
学贵於博乎尧舜心传十六字有终身不能行其一语者焉学贵於约乎往圣先贤作述相接有言之而不厌其详者焉大凡言理则欲其精简明切当而易守也言事则欲其详条分缕析便於中材而易行也吾於邱琼山大学衍义补盖知其义云夫圣经二百有五言为学之道备焉为教之法具焉为治之理尽焉所谓理极精而易守也至於後世道衰文敝贤者且不能窥圣经之阃奥又何怪於中材乎故西山先生作衍义之书至齐家而止而治国平天下之道备具不待琼山之补然亦不可无琼山之补所谓多备规轴而易行也圣人言理贤人言事先代言理後世言事亦学有所不齐世有所不同而所以啓廸当时为教後世之心则一也然於此亦可以见琼山之有志於君民上下言事极其详而言理亦极其精矣至其书之条目义例则详於邱氏之序余因嘉其明於理而便於事故为序如右
送五弟奉
命往祭
阙里文庙序
雍正八年冬十月新修
阙里文庙告成殿庑门陛黄瓦丹雘既宏既隆圭瓒俎豆罇罍之器
颁自上方
圣天子亲书大成殿大成门匾额复命良工重摹圣祖御制文庙碑文孝思继述重道崇儒兼备於此既成例宜遣官祭告
皇父特重其礼
命皇五子斋居洁诚治装减从以行余与吾弟夙夜之与俱饮食之与共讲习讨论之日亲至於今二十年兹往千里之外能无依依繋恋而不忍舍顾思人自孩提以至於老大读孔子之书未必能志希贤圣穷理探源以至於知孔子之道也幸而知之矣而私累之未捐精进之不勇则鲜能行之既行矣未有不心慕孔子欲登其堂而入其室者吾弟力学敦修不敢自懈於圣人之道者有年矣今奉
命往祭阙里瞻宫墙之数仞则欲得其门而入以见宗庙百官之美富也对圣貌之巍巍则思温厉恭安如在其上而自省其躬修也游礼乐之区想见金声玉振之气象是行也不益以增其向往服行之心而为有生一大快乎
皇父犹有後命命吾弟祭阙里毕即往致祭岱宗吾弟往哉昔孔子尝登泰山而小天下孟子述之盖谓得登圣人之堂与闻圣道之精深广大则诸子百家羣言皆小也犹之登泰山之高者得观其嶔岑峻极则峛崺培塿皆不足言也吾弟既登圣人之堂又登泰山之高诚敬之日积仰止之日深视瞻之广濶胸次之豁然古文人学士所谓游名山大川以助其文思笔力者又乌足云哉
送平郡王奉
命往盛京修理
福陵前河道序
皇清承
天命为天子
太祖肇基盛京奄有三韩
太宗积功累仁式廓疆宇以及
世祖拯明室之乱兴仁义之师平一六合定鼎燕京顺治八年
诏封
福陵山为天柱山
昭陵山为隆业山附祀
方泽四时大祭必命宗室一人往莅其事雍正八年四月
诏曰
福陵前水法历年既久稍更故道朕万几事重不能亲往经理惟是平郡王福彭小心畏慎克当斯任其代朕以行余与王敬业乐羣相晨夕也兹之往也其可以无赠窃惟古者山川都会恒随有德者为发皇我
太祖之肇基盛京义同於周文王之在丰我
世祖之定鼎燕京义同於周武王之在镐盛京为王业之丕基而
福陵实灵祥之所由孕育绵衍今以前河稍更故道圣天子慎重所使
特命王往王其慎哉祗谒
皇祖山陵敬恭将事宏仁孝之思审向背之势必能相地宜因利便计丈数度高卑揣远迩物土方分司授职董其大要而责以成功以不负
天子任使王其可以胜任而愉快矣王虽年少而器识深沉谦卑自牧娴学问通事理余喜王之果足以当斯任也於是乎书以赠之
送定边大将军平郡王西征序
惟
上帝眷顾我国家
太祖
太宗肇基盛京既创既承顺天休命以造万世无疆之丕基惟时英藩良弼罔不一乃心力克宣乃猷董疏附先後奔走御侮之臣而甄其才以致其力用赞我王室式辟四方若川有舟实共济之若木有本实枝干之诗所谓维藩维垣维屏维翰伟哉隆古以来懿亲之宣力未有若斯之盛也逮我
世祖章皇帝定鼎燕京奄有九有惟时平郡王之始祖礼亲王实统貔貅之旅以勤襄王事功绩彪炳载在国史王其七世孙也王幼而侍
圣祖仁皇帝宫中躬承恩眷我
皇父临御凡事皆仰体
圣祖之心祗承勿替况在宗藩尤所惇叙以养以教罔不勤朂其身诱廸厥德而王以孙枝之近眷顾尤隆雍正六年
皇父特命王同我兄弟读书内廷以培其才又二年知王之可用也爰命管理旗务及为宗正理益以明政益以练又二年知王之果可大用也遂有定边大将军之命而统西征之师夫凖噶尔自策妄阿喇布坦造孽据有波罗搭拉背我
圣祖皇帝曲赐矜全之恩及我
皇上赦过宥罪之德跳梁踯躅至於今十余年今其丑子噶尔丹侧楞袭其凶逆抗我顔行幸不可祸不可踵此盖天亡凖噶尔之日而王建功立业之秋也王器量寛宏才德优长在书室中与之论文每每知大意而与言政事则若贯骊珠而析鸿毛也夫战者孔子所慎王者不得已而用之所以止戈戡乱遏刘诛暴我皇上克承
先志思维小丑累世负恩实天人所共愤王法所必诛而历年以来董兵之臣率不能宣德威而奏肤功用是以西陲重任畀之於王王必有以副
皇父简用之恩佐国家赫声濯灵之大业相事宜慎权变和辑我士卒淬厉我将校恩威并行信义昭着克殱逆憝永息边氛皇哉堂哉莫与京矣王以八月三日之吉禡旗啓行余与王敬业乐羣者六年於兹今之往也其可以无赠然惟赠人以物不若以言之为切也赠人以颂不若以箴之为益也言而以箴宜赠王矣复念王日承
皇父圣谟凡军机要务制敌御将之方筹饷治兵之略闻之熟而奉之谨以是始之以是成之总不出
圣天子定算之中而更何俟余之以言赠哉故为王敬述王祖父为国宣力勲名赫奕之事於右及引书传所言者欲王效法乃祖而以敬谨将事也王其勉之哉祗迓天之明命惟聿将其恪恭整我六师以伐不敬在此行乎在此行乎余自今数王至军之日请勒为饮至之歌以俟之
稽古斋文钞序
天地间有大本焉孝悌是也有大文焉诗书是也有本有文积於中而发於外有德之言是也孝悌以立其本诗书以畅其支而因发为有德之言英华畅达而不可掩能全此三者寡矣至若生帝王之家居富贵之地子道臣道交萃於躬夙夜匪懈笃念天显尊闻行知究极於高明光大之域非以道自勉者能乎哉吾弟少於吾甫三月
皇父在潜邸时育吾二人於东西室及九岁读书同受经於傅先生至十二岁时吾随侍
皇祖宫中不能朝夕共处者盖半载及我
皇父位登宸极妙选天下之英贤以教育吾二人凡八年於兹矣斯迈斯征日就月将以期不负
皇父頋复燕贻之至意无时敢自懈也八年秋九月吾弟彚订其序论杂文诗赋凡若干卷而属序於余余曰吾辈所重岂止於文而已耶必若向所云三者皆克全之然後尽吾职焉吾弟在
皇父膝下二十年爱敬恳挚从未有过愆与吾自孩提以至於今且孺且眈怡怡如也从诸先生敬业一堂既餍饫於诗书矣而发为文词观其言蔼如考其意不外古圣贤名儒之旨所云三者翼翼焉亹亹焉日进而无疆岂止以文自鸣者哉余既以同气之亲相亲相朂於平日晨夕之与俱笔砚之与共尔我形骸之悉化兹序其文其夷怿欣畅又当何如乎
御制乐善堂全集定本卷七

[book_title]卷八
钦定四库全书
御制乐善堂全集定本卷八
记
皇祖圣祖仁皇帝恩赐御书记
忆自年十二时随
皇祖圣祖仁皇帝驾往热河避暑朝夕随侍
皇祖万几之暇辄流覧书史或
亲洒宸翰从旁窃观心慕而未敢以请也
皇祖顾谕曰汝爱吾书乎赐长幅一复赐横幅一扇一皆持以告我
皇父宝而藏之其年冬
龙驭上宾哀痛沉笃每展阅
御笔手泽犹存涕涔涔下乃肃容拜手而为之记曰呜呼
皇祖之孙百余人其中聪明才识好学博闻年长於【孙臣】而任事於朝者彬彬济济【孙臣】年甫弱龄性复钝鲁顾特被
恩宠迥异他人者岂非我
皇祖推爱我
皇父之心比诸孙有独摰乎今虽八载
圣训慈顔宛然如昨岂徒杯棬之恸已哉昔欧阳修作宋仁宗飞白记谓仁宗德泽涵濡於天下者四十余年田夫野老犹悲歌思慕况得望清光而承恩宠者尤相与流涕不置我
皇祖君临天下六十余年圣德之广大化泽之弘深享年之有永过於仁宗万万欧阳修不过受知近臣为僚采作记尚流连咨嗟慨想而不能自禁况【孙臣】日侍晨夕诲爱特深亲侍
皇祖之挥毫躬受锡予其流连咨嗟慨慕更当何如因书以志不忘云
瀛台记
入西苑门有巨池相传曰太液循东岸南行折而西过木桥邃宇五间为勤政殿自勤政殿南行石堤可数十步阶而升有楼门向北匾曰瀛台门内有殿五间为香扆殿殿南飞阁环拱自殿至阁如履平地忽缘梯而降方知为上下楼楼前有亭临水曰迎薰亭东西奇石古木森列如屛自亭东行过石洞奇峯峭壁轇轕蓊蔚有天然山林之致盖瀛台惟北通一堤其三面皆临太液故自下视之宫室殿宇杂於山林之间如图画所谓海中蓬莱者名曰瀛台岂其意乎
丰泽园记
西苑宫室皆因元明旧址惟丰泽园为康熙间新建之所自勤政殿西行过小屋数间盖
皇祖养蚕处也复西行历稻畦数亩折而北则为丰泽园园内殿宇制度惟朴不尚华丽园後种桑数十株闻之老监云
皇祖万几余暇则於此劝课农桑或
亲御耒耜逮我
皇父缵承丕业敬
天法
祖世德作求数年以来屡行
亲耕之礼皆预演礼於此乃知
圣圣同规敦本重农用跻天下於熙皥之盛若瀛台之建於有明飞阁丹楼辉煌金碧较之此园固为美观而极土木之功无益於国计民生识者鄙之行一事而合於天心建一园而洽於民情身率先而天下丕变吾於是乎知
皇祖
皇父之为首出之圣也
田字房记
流杯亭之西南有田字房焉丁未四
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>