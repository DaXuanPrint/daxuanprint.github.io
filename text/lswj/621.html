<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,文选补遗全文在线阅读,文选补遗全文在线下载,大玄古籍书库">
<meta name="description" content="四十卷。宋陈仁子(约1279年前后在世)编。陈仁子字同俌，一作同甫，号古迂，湖南茶陵人。生卒年不详。咸淳十年。(1274)漕试第一。宋亡后不仕。著有。《牧莱脞语》。书前有庐陵赵文序，谓《文选》不当收。《封禅书》、《魏公九锡文》，又不当删《后出师表》，收。《九歌》不当止存。《涉江》，史论赞不当只取班固、范晔，而不取司马迁。此集收司马谈《六家要旨》、《鲁仲连遗燕将书》、刘邦。《鸿鹄歌》、扬雄《反离骚》、蔡琰《胡笳十八拍》、越人歌《李延年歌》等诗文，《四库总目提要》。皆讥其。“有乖伦理，不免陈腐”。此书兼补。《">
<title>文选补遗_陈仁子_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文选补遗</span> <br/>
          作者： <span class="inputVal" id="bkauthor">陈仁子</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]475197</span> <br/>
          说明： <span class="inputVal" id="bkdec">四十卷。宋陈仁子(约1279年前后在世)编。陈仁子字同俌，一作同甫，号古迂，湖南茶陵人。生卒年不详。咸淳十年 (1274)漕试第一。宋亡后不仕。著有 《牧莱脞语》。书前有庐陵赵文序，谓《文选》不当收 《封禅书》、《魏公九锡文》，又不当删《后出师表》，收 《九歌》不当止存 《涉江》，史论赞不当只取班固、范晔，而不取司马迁。此集收司马谈《六家要旨》、《鲁仲连遗燕将书》、刘邦 《鸿鹄歌》、扬雄《反离骚》、蔡琰《胡笳十八拍》、越人歌《李延年歌》等诗文，《四库总目提要》 皆讥其 “有乖伦理，不免陈腐”。此书兼补 《文选》未录诗文，传世之功，概不可泯。收入 《四库全书总目存目》，并加以介绍。</span> <br/>
          封面： <span class="inputVal" id="bkimg">Z_18810.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文选补遗
[book_author]陈仁子
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]475197
[book_dec]四十卷。宋陈仁子(约1279年前后在世)编。陈仁子字同俌，一作同甫，号古迂，湖南茶陵人。生卒年不详。咸淳十年 (1274)漕试第一。宋亡后不仕。著有 《牧莱脞语》。书前有庐陵赵文序，谓《文选》不当收 《封禅书》、《魏公九锡文》，又不当删《后出师表》，收 《九歌》不当止存 《涉江》，史论赞不当只取班固、范晔，而不取司马迁。此集收司马谈《六家要旨》、《鲁仲连遗燕将书》、刘邦 《鸿鹄歌》、扬雄《反离骚》、蔡琰《胡笳十八拍》、越人歌《李延年歌》等诗文，《四库总目提要》 皆讥其 “有乖伦理，不免陈腐”。此书兼补 《文选》未录诗文，传世之功，概不可泯。收入 《四库全书总目存目》，并加以介绍。
[book_img]Z_18810.jpg


[book_title]提要
钦定四库全书　　　　　集部八
文选补遗　　　　　　　总集类
提要
【臣】等谨案文选补遗四十卷宋陈仁子撰仁子有牧莱脞语已着録是书前有庐陵赵文序述仁子之言谓文选存封禅书何如存天人三策存剧秦美新何如存更生封事存魏公九锡文何如存蕃固诸贤论列出师表不当删去後表九歌不当止存少司命山鬼九章不当止存涉江汉诏令取武帝不取高文史论赞取班范不取司马迁渊明诗家冠冕十不存一二又不当以诗赋先诏令奏疏使君臣失位质文先後失宜其排斥萧统甚至盖与刘履选诗补注皆私淑文章正宗之说者然正宗主于明理文选原止于论文言岂一端要各有当仁子以彼概此非通方之论也且所补司马谈六家要旨论则齐黄老于六经鲁仲连遗燕将书则教人以叛主高帝鸿鹄歌情锺嬖爱杨雄反离骚事异忠贞蔡琰胡笳十八拍非节烈之言越人歌李延年歌直淫?之语班固燕然山铭实为贡谀权臣董仲舒火灾对亦不免附会经义律以正宗之法皆为自乱其例亦非能恪守真氏者至于宋王微咏赋讹为宋玉微咏赋则姓名时代并讹引佛经横陈之说以注讽赋则龎杂已甚荆轲易水歌与文选重出亦为不检观所着牧莱脞语於古文时文之格律尚未甚分明则排斥古人亦贸贸然徒大言耳然其说云补文选不云竟以废文选使两书并行各明一义用以济专尚华藻之偏亦不可谓之无功较诸举一而废百者固尚有间焉乾隆四十四年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
文选补遗原序
子在陈曰归与归与吾党之小子狂简斐然成章不知所以裁之所谓成章者庸知其非着书立言之谓盖归而删诗定书赞易作春秋正礼乐以垂世立教所以裁之者在此矣圣师既没诸子百家骛於立言或着书或为文使有圣喆出而裁之取其合者去其离者以清天下之耳目而能言者亦得以自见岂非後学之深幸惟无人以任斯责而後言语文字烂漫四出於天下涉战国秦汉魏晋六朝其传不传何可胜道萧统索古今文士之作筑台而选三十卷虽其去取不免失当然收拾於散亡微统之力不及此作者之得传後人之得有所见讵可谓统尽无功哉有志斯文者补之正可也而承袭苏氏之说便相诋訾亦不恕哉吾友陈同俌少讲学家庭阅文选即以网漏吞舟为恨以为存封禅书何如存天人三策存剧秦美新何如存更生封事存魏公九锡文何如存蕃固诸贤论列出师表不当删去後表九歌不当止存少司命山鬼九章不当止存涉江汉诏令载武帝不载高文史论赞取班范不取司马迁渊明诗家冠冕十不存一二又以为诏令人主播告之典章奏疏人臣经济之方略不当以诗赋先奏疏矧诏令是君臣失位质文先後失宜遂作文选补亦起先秦迄梁间以先儒之说及其所以去取之意附於下方凡四十卷此书传非特萧统忠臣而三代以後君臣政治之典章辅治之方畧皆可考见而为世教民彛之助不细文云乎哉而同俌犹未欲出其书疑所藏未备选未尽也余曰举尔所知而已矣何必博之求哉於是同俌慨然出是书刻之不靳同俌好学有志之士既成是书又将取萧统以後迄于今作文选续以广文粹文监之未备书成尚当以余文托君不朽庐陵赵文序

[book_title]卷一
钦定四库全书
文选补遗卷一
元　陈仁子　辑
诏诰上【文中子曰汉制诏册几乎典诰矣又曰五帝之典三王之诰两汉之制粲然可见矣又曰制其尽美於恤人乎○晦庵朱熹曰三代之训诰誓命皆根源学问敷陈义理粲然可为後世法秦汉以下诏令何所发明惟高帝之诏差愈然已不纯如曰肯从我游者吾能尊显之此岂所以待天下士○西山真德秀曰以二帝三王律之诚如文公之说自後世言之两汉诏令犹有恻怛爱民宝意辞气蔼然深厚尔雅盖有古之风烈○愚曰古者诏诰本以通彼此相与之情後世诏诰乃以严上下相临之分○又曰国家诏令最关运祚商盘三篇优游委曲穆若清风识者知其培六百年之基周诰诸书忠厚恻怛沃若甘雨识者知其兆八百年之业史臣论孝武号令文章粲然可述元帝号令温雅有古风烈贾山言吏布诏山东父老扶杖愿往观王吉言诏令每下民欣若更生三代而下其庶乎享国四百年宜也○又曰汉诏多散语唐以来诏多俪语散语犹盘诰遗风俪语去古远矣】
入关告谕【此非可言诏亦告诏之始○唐仲友曰不杀子婴约法三章此事全好最得天下根本楚汉得失全在於此项羽一切反是○西山真德秀曰告谕之语财百余言而暴秦之弊为之一洗所谓若时雨降民大悦也○愚曰圣王举兵别有一义为公不为私为天下不为一身大要在解民所不堪而投之其所好是故君子论是非小人论利害伯夷不食周粟以是非论也商郊篚厥玄黄以利害论也胜广所以纷纷者皆不堪秦法故也高帝约法三章为父兄除害訹以所好而解其不堪是非未见利害了然秦汉兴亡决此数语矣○或问周刑三千汉约三章何汉胜於周也曰秦法以繁汉法以简此高帝反秦救弊之一术也未几萧何益事律有兴律廏律户律三篇总为九章叔孙通又益律所不及傍章十八篇其後律令凡三百五十九章大辟四百九条千八百八十二事死罪决事此万三千四百七十二事非先後详略之相反也立国滋久法滋繁矣作法於凉其弊犹贪作法於贪弊将若何初可不慎哉】汉高帝【本纪讳邦字季沛丰邑中阳里人秦二世元年秋陈涉起兵攻秦父老立为沛公○汉元年十月至霸上十一月诏诸县豪杰云云】
父老苦秦苛法久矣诽谤者族耦语者弃市吾与诸侯约先入关者王之吾当王关中与父老约法三章耳杀人者死伤人及盗抵罪【抵当也】余悉除去秦法吏民皆按堵如故【按按次第堵墙堵也】凡吾所以来为父兄除害非有所侵暴毋恐且吾所以军霸上待诸侯至而定要束耳【乃使人与秦吏行至县乡邑告谕之秦民大喜争持牛羊酒食献享军士沛公让不受民益喜惟恐不为秦王】告为义帝发丧【晦庵朱熹曰三军缟素为义帝发丧使汤武当此时必是做得好○南轩张栻曰惟仁义足以得天下之心三王是也高祖入关诸老将已谓沛公素寛大长者而心归之至三章之约其得民者深矣此非所谓仁者与余每爱三老董公之言以为顺德者昌逆德者亡兵出无名事故不成名其为贼敌乃可服三军之衆为义帝缟素声项羽之罪而讨之於是五十六万之师不谋而来从义之所感也使斯时高帝不入彭城置酒高会率诸侯穷羽所至而诛之天下即定矣惜其诚意不笃不能遂收汤武之功然汉卒胜楚卒亡者良由於此名正义立故也董公盖深知其理故其言又曰仁不以勇义不以力自留侯而下陈谋虽多而皆不之及呜呼董公者其一时之逸民与○愚曰天下事自有是非曲直惟处於事外者得之而处其中者不觉也故常人视为迂君子视为要且如高祖所以无愧汤武者三一则乘人心之思起匹夫而攻秦二则因英雄之争从丰沛而起应三则因羽弑义帝之後始据关中而自立较之操懿为臣而簒窃者不同董公遮说盖是闲处见理明白遂以有天下董公功盖为兴汉第一义按楚汉春秋载董公年八十二封成侯宜也而史记功臣表一百四十三人班史高帝功臣一百四十七人独董公不言何也○又曰高祖於义帝始厚而终薄初取天下缟素何其厚既得天下追远何其薄当时下令曰楚地已定义帝亡後帝亦念及此矣如秦皇帝楚隐王魏安厘王赵悼襄王皆置守冢独义帝不置田横改葬独义帝不改葬又不祠以大牢彼讐我者尚如此况义帝者我尝北面臣之乎昔楚人灭江秦伯为之降服出次君子议为非真吾意帝缟素一举特迫於取天下而屈於董公之说其亦假之而非真也夫】
汉高帝【本纪二年三月至洛阳新城三老董公遮说汉王曰臣闻顺德者昌逆德者亡兵出无名事故不成故曰明其为贼敌乃可服项羽为无道放杀其主天下之贼也夫仁不以勇义不以力三军之衆为之素服以告之诸侯为此东伐四海之内莫不仰德此三王之举也王曰善非夫子无所闻於是汉王为义帝发丧袒而大哭哀临三日发使告诸侯云】
天下共立义帝北面事之今项羽放杀义帝江南大逆无道寡人亲为发丧兵皆缟素悉发关中兵收三河士【河南河东河内】南浮江汉以下愿从诸侯王击楚之杀义帝者罢兵首诏【东莱吕祖谦曰此还定安集之大政也○又曰古者良贱有定品良者世为良贱者世为贱以饥饿自卖者本良人也既非气类之本卑又非刑律之收坐不幸兵荒而陷身於此遂将为百世贱人尸此责者其谁乎高帝之诏可谓真知作民主之职矣○愚曰古者王政明故以智役愚後世王政废故以贵役贱噫苟至於彼此之相役则亦穷矣古制无奴婢周礼奚三百人传者以为从坐男女没入县官为奴婢其少材智者为奚盖三代井田存民养生送死无憾非有罪及逃亡所获则谁甘为舆台皂隶者後世井田废民力不均凶荒天札之政缺至窘急则自卖为奴婢如春秋越石父不免以贫为仆岂其心哉高帝即位罢兵归家留念及此盖与成汤归亳寛仁彰信武王归马发粟散财同一意较之秦皇以气力得国全不念民者不同矣惜帝有仁心未复仁政则免於暂者其能久乎】
汉高帝【本纪五月兵皆罢归家诏曰】
诸侯子在关中者复之十二岁【复方目反谓诸侯国人若楚子之类】其归者半之【各已还本土者复六岁】民前或相聚保山泽不书名数【保守以避难也名数谓户籍】今天下已定令各归其县复故爵田宅【复还也扶目反故爵秦所赐爵】吏以文法教训辨告勿笞辱【辨告者分别义理晓谕文法谓逃亡欲书名数之罪】民以饥饿自卖为人奴婢者皆免为庶人军吏卒会赦其亡罪而亡爵及不满大夫者皆赐为大夫【军吏卒会赦得免罪及本无罪而无爵级者皆赐爵为大夫大夫第五爵也刘攽曰有罪者会赦免罪而已不得赐爵也亡罪乃得为大夫】故大夫以上赐爵各一级【就加之也级等也】其七大夫以上皆令食邑【秦制列侯乃得食邑今七大夫以上皆食邑所以宠之也七大夫公大夫也爵第七】非七大夫以下皆复其身及户勿事【不输户赋也事役使也复其身】
令诸吏善遇高爵诏【愚曰先儒尝言秦之亡吏不肖故也夫秦尚酷故吏亦酷汉尚厚故吏亦厚尝考晁错论秦吏先侵贫人贱民中侵富人吏家末侵宗室大臣亲踈皆危天下大溃其酷如此今读高帝所诏七大夫爵第七公乘爵第八而吏犹持之况孱弱小民不能自立者乎凡此者秦吏之余也帝自泗上亭长谙之熟矣一戒饬间意向立变曾未易世若吴公治平为天下第一有不尽载循吏传者甚多秦以吏不肖而亡汉以吏称职而久谁谓高帝不老於谋国哉】
汉高帝【本纪五月】
七大夫公乘以上皆高爵也诸侯子及从军归者甚多高爵吾数诏吏先与田宅及所当求於吏者亟与爵或人君上所尊礼【人君谓自君其人上谓天子】久立吏前曾不为决甚亡谓也异日秦民爵公大夫以上令丞与亢礼【亢当也】今吾於爵非轻也吏独安取此且法以有功劳行田宅【行行酒之行犹付与也】今小吏未尝从军者多满而有功者顾不得【顾反也】背公立私守尉长吏教训甚不善其令诸吏善遇高爵称吾意且亷问有不如吾诏者以重论之【亷察也字本作覝】
尊太公曰太上皇诏【刘泾曰自天子至於庶人同乎一本太公拥篲迎门郤行家令之言欲伸天子威重耳不知威重伸而孝悌灭高祖天姿戏儒遂以君之严施之父子天性之际外虽不从内实喜之太公仅免机上肉耳比之三代之君厥有慙德哉○懒真子録唐宰相世系表叙刘氏所出云晋士会适秦归晋有子留於秦自为刘氏秦灭魏徙大梁生清徙沛生仁号丰公生煓字执嘉生四子伯仲邦交邦汉高帝也○愚曰孝在心不在名夫太上皇号始自秦尊庄襄非古也帝即位汜水至归栎阳凡六年稷嗣君通劝上尊号曰后曰太子曰先媪悉尊之独置太上皇迟迟不言犹曰名号非古可也独是争天下之初寜免贻忧其父絫囚楚军牢落万状昭灵之痛未酬杯羮之言何忍以家易国以亲易富贵恐非杀一不辜得天下不为之心也帝幸得之宜俯伏庭下引咎谢过之不暇一切归尊其父而已不与曾未尝一语自责未央上夀不以天下养而更骄之何也况五日一朝比朝王季日三者何如拥篲郤行比祗载见瞽瞍夔夔斋栗者又何如家令从谀之言长此不已南内凄凉於辅国无怪也帝至是名与心俱有慊矣】
汉高帝【本纪六年上归栎阳五日一朝太公太公家令说太公曰奈何令人主拜人臣後上朝太公拥篲迎门郤行上心善家令言五月诏云云】
人之至亲莫亲於父子故父有天下传归於子子有天下尊归於父此人道之极也前日天下大乱兵革并起万民苦殃朕亲被坚执锐自帅士卒犯危难平暴乱立诸侯偃兵息民天下大安此皆太公之教训也诸王通侯将军羣卿大夫已尊朕为皇帝而太公未有号今上尊太公曰太上皇【太上极尊之称也天子之父故号曰皇不预国政故不言帝】狱谳诏【西山真氏曰按刑法志上恩如此吏犹不能奉宣故孝景中五年後元年下诏云云自此以後狱刑盖详近於五听三宥之意○东莱吕祖谦曰高帝明恤庶狱简而要大而周可谓知君道矣郡国二千石所能断者既下县道论决其不能决而上之廷尉者盖无几矣廷尉所能断者既下郡国论决其不能决而奏之天子者盖絶无而仅有矣体统既明不待衡石程书斋居决事而天下自无一夫之寃矣彼秦皇汉宣之流矜其小慧悉取四方之奏谳而自治之有司拱手倚成於上积栋充宇岂区区两目所能徧察哉○愚曰疑狱最难言也罪疑惟轻舜决疑狱也百辟之疑有赦穆王决疑狱也高帝多因秦法疑狱议谳虽未必复三代之制特初除烦苛再诏谳决意亦可尚高帝疑之之深而谳宜文帝疑之之甚而轻也所可恨者彭越韩信皆罹葅临之酷栾布蒯通几及鼎烹之祸又不知谳者何事所传何律乎】
汉高帝【本纪七年制诏御史】
狱之疑者吏或不敢决有罪者久而不论无罪者久系不决自今以来县道官狱疑者各谳所属二千石官二千石官以其罪名当报之所不能决者皆移廷尉亦当报之【当谓处断也】廷尉所不能决谨具为奏傅所当比律令以闻
定口赋诏【愚曰汉规模近古制度全不如古夫欲定口赋莫若先定田制汉去古未远井田之迹可寻当时都关中乃秦初变阡陌之地也朝夕闻见岂独忘之天下既定追寻古制始自关中次及天下则汉其三代矣今改秦法而不改阡陌定口赋而不定井田户口多者献亦多户口少者献亦少是放饭流歠而问无齿决也汉由是不可语三代】
汉高帝【本纪十一年二月】
欲省赋甚今献未有程【程法式也】吏或多赋以为献而诸侯王尤多民疾之令诸侯王通侯常以十月朝献及郡各以其口数率人赋六十三钱以给献费
求贤诏【南丰曾巩曰汉高帝平时侮慢学士大夫至取儒冠溺之所与共成功者多贩缯屠狗之徒及天下既平乃屈意求贤如恐不及盖知创业与守成异也其後高祖欲易太子张良为召至四皓从太子游高祖见之遂不复易然则贤人有补於国家如此有天下者顾可忽哉○止斋陈傅良曰高祖取天下人才常不尽为义帝缟素乃董公之策破黥布乃薛公之策定太子乃四皓之策皆因事畧见於後世若田横死士五百人陈豨从车千乘鲁两生齐盖公东郭先生黄石君楚穆坐白生申公其功名皆不见於後世是时去战国未远天下人才最多四皓两生盖公穆生皆帝王之佐高祖固不能屈若奇才异士所在无限帝亦不能尽致也且赵王张敖羣臣田叔孟舒等十余人已非汉廷羣臣所及况他者乎○愚曰高帝求贤亦有所触而畏也盖自陈平多诈迎合叔孙通变儒服谒见而帝不知天下有不可臣之贤自利几贯高窃谋田叔魏舒召见而帝始知天下有不可遗之材十一年诏下求贤帝更变多而虑益老矣羽未平则患在羽羽既平则患在匈奴匈奴既平则患又在赵代事变捷出叛者九起而人材迭出与汉角求贤之诏畏心已甚大风之歌畏心愈深又至子房招四皓而说则畏心若释重负矣○或曰武帝求跅之诏视高如何曰高帝以畏心求贤故能安汉武帝以侈心求贤故几亡汉此所以不同○又曰高帝定天下之後尊贤乐道极有好处若过鲁柌孔子以太牢过淮南置魏公子无忌守冢过赵封乐毅後直有抚髀古名胜之心平日嫚骂之风殆雪消冰泮所过者化矣独怪当时鲁有两生楚有白生穆生齐有盖公伏生赵有郎中田叔孟舒十人代陈豨有从车千乘高帝皆不得用盖吾能尊显一语帝直以爵禄骄天下士宜贤士不为用也噫此犹可诿也申公曾见帝於鲁而不之用何哉】
汉高帝【本纪十一年】
盖闻王者莫高於周文伯者莫高於齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我游者吾能尊显之布告天下使明知朕意御史大夫昌下相国相国鄼【赞】侯下诸侯王御史中执法下郡守【中执法中丞也西山谓此诏令颁行之次第】其有意称明德者必身劝为之驾【郡守自往劝勉驾车遣之】遣诣相国府署行义年有而弗言觉免年老癃病勿遣
立南粤王诏【愚曰图天下者贵识天下之大势高帝善有天下盖识其势者也当时吏民新附叛者九起故北不刷白登之耻南不贪百粤之臣直以一身为天下之势虏臧荼破利几执淮阴继而贯高反洛阳陈豨反代黥布又反淮南所幸兵力不分旋起旋定若穷征远伐变不旋踵恐鞭长不及马腹天下匈匈非吾有也隋攻高丽而江都之盗乘之唐攻南诏而渔阳之叛乘之帝识天下之势而封南粤至此知高帝之虑远矣】
汉高帝【本纪十一年五月○汉书初秦南海尉任嚣病且死召龙川令赵佗语曰秦为无道天下皆苦之南海东西数千里颇有中国人相辅此亦一州之主也可以立国即被佗书行南海尉事嚣死佗立为南越武王】
粤人之俗好相攻击前时秦徙中县之民南方三郡【中国县民也始皇畧取强梁地以为桂林象郡南海郡故曰三郡】使与百粤相处【欲以介其间使不相攻击】会天下诛秦南海尉佗居南方长治之甚有文理中县人以故不耗减粤人相攻击之俗益止俱赖其力今立佗为南粤王【使陆贾即授玺绶佗稽首称臣】
议犯法相坐诏【西山真氏曰文帝元年十月即位十二月下此诏盖即位後第二诏也班氏载於刑法志史记书之本纪太史公书於高景二纪诏皆不书独文帝纪凡诏皆称上曰以其出於帝之实意故也不然则山东老癃扶杖听诏愿见德化之成其可以空言动邪○愚曰汉之不为秦以高帝之後继以文帝也夫一人有罪并坐其家秦法也文帝不为秦而武帝似秦文帝除收孥诸相坐之令而武帝立见知故纵之法呜呼汉高帝性本寛厚非文帝培植之深则斵丧於武帝者又一秦也故高帝能创天下而文帝能守天下】
汉文帝【讳?高祖中子在位二十三年夀四十六○刑法志汉兴之初虽有约法三章网漏吞舟之鱼然其大辟尚有夷三族之令高后元年乃除三族之罪孝文二年又诏丞相御史云云】
法者治之正所以禁暴而卫善人今犯法者已论而使无罪之父母妻子同产坐之及收朕甚弗取其议之【左右丞相周勃陈平奏言父母妻子同产相坐及收所以系其心使重犯法也臣愚以为如其故便文帝复云云】朕闻之法正则民慤罪当则民从且夫牧民而道之以善者吏也既不能道又以不正之法罪之是法反害於民为暴者也朕未见其便宜熟计之【平勃乃曰陛下幸加大惠天下使罪不收无罪不相坐甚盛德臣等不及谨奉诏尽除收律相坐法】
答有司请建太子诏【东莱吕祖谦曰按景帝纪注景帝年三十二即位然则文帝之元年景帝方十岁耳平勃所以亟请建太子者惩惠帝继嗣不明之祸也文帝所以固让者盖践阼之始惧不克胜所言皆发於中心非好名也○西山真氏曰按上曰以下疑是面谕有司之语有司固请乃以子启为太子时帝即位才数月有司之建白文帝之谦让皆可为後世法○愚曰文帝有天下而不与其始也不以天下私其身其终也不以天下私其子帝自代郡来辞让再三初无一毫垂涎鼎玺之心最是卑词而和匈奴软语而谕南粤视名位直将凂焉其不有天下之心如此有司请建太子而帝曰别择贤彼岂为其私哉後立景帝特以身履诸吕之变不容不早定耳西汉有帝王气象文帝一人而已】
汉文帝【本纪元年正月有司请蚤建太子所以尊宗庙诏云云】
朕既不德上帝神明未歆飨也天下人民未有惬志【惬快也】今纵不能博求天下贤圣有德之人而嬗天下焉而曰豫建太子是重吾不德也谓天下何其安之【有司曰豫建太子所以重宗庙社稷不忘天下也上曰楚王季父也春秋高阅天下之义理多矣明於国家之体吴王於朕兄也淮南王弟也皆秉德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子人其以朕为忘贤有德者而专於子非所以忧天下也朕甚不取】
议振贷及养老诏【愚曰仁未易言也三代以下论仁惟班固论文帝可以当之宜也虽然仁有本有末曰赈贷曰养老曰赐租此末也和匈奴而不轻用兵惜露台而不轻用民身衣弋绨而不轻用财此本也若帝日用兵若民若财虽今年赈贷明年养老又焉得人人悦之哉所可恨者狱周勃而无待大臣之仁杀薄昭而无待外戚之仁迁淮南厉王而无睦族属之仁此瑜不掩瑕也若帝更尽善此虽孔圣亦以仁许之岂特固】
汉文帝【元年三月】
方春和时草木羣生之物皆有以自乐而吾百姓鳏寡孤独穷困之人或阽於死亡而莫之省忧【阽音坫孟曰阽音屋檐之檐】为民父母将何如其议所以振贷之【振起也俗从具非】又曰老者非帛不煖非肉不饱今岁首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者【廪给也鬻淖糜也】或以陈粟岂称养老之意哉具为令【有司请令县道年八十已上赐米人月一石肉二十斤酒五斗其九十已上又赐帛人二匹絮三斤赐物及当禀鬻米者长史閲视丞若尉致不满九十啬夫令史致二千石遣都吏循行不称者督之刑者及有罪罚以上不用此令】
令列侯之国诏【止斋陈传良曰遣列侯之国是为民转输劳苦非有他意因贾生说○愚曰文帝令列侯之国高处有三一则自代来知馈饷之苦二则留京师孤刍牧之任三则有缓急生肘腋之祸至於宴饮赐赏之溢又其余者也深哉】
汉文帝【二年十月】
朕闻古者诸侯建国千余各守其地以时入贡民不劳苦上下驩欣靡有违德今列侯多居长安邑远吏卒给输费苦而列侯亦无繇教训其民其令列侯之国为吏及诏所止者遣太子【为吏谓为卿大夫诏所止特以恩见留○明年十一月诏曰前日遣列侯之国或词未行丞相朕所重其为朕率列侯之国绦侯勃免丞相就国】
日食诏【朱黼曰日食果天运乎抑人事乎曰天运而已而人事实行乎其间先儒知历者谓日之行也五月二十三分月之二十是为一交交当朔则食交者其行道之险也然而或食或不食则阳气之有强弱也食者其强不食者其弱也人事之修否而食不食随之安得不关诸人事哉○愚曰日食者徵在阳微主弱而臣强则食君子弱而小人强则食中国弱而夷狄强则食帝在位二十三年日食者四甚至孛星地震旱蝗大水层见叠出当时无生权之下移也无憸人之在朝也吾意徵应匈奴强而入寇耳帝犹引躬责遇所以无过也】
汉文帝【二年十一月癸卯】
朕闻之天生民为之置君以养治之人主不德布政不均则天示之灾以戒不治乃十一月晦日有食之适【谪】见於天灾孰大焉朕获保宗庙以微眇之身托於士民君王之上天下治乱在予一人唯二三执政犹吾股肱也朕下不能治育羣生上以累三光之明其不德大矣令至其悉思朕之过失及知见之所不及匄以启告朕及举贤良方正能直言极谏者以匡朕之不逮因各敕以职任务省繇费以便民朕既不能远德故然念外人之有非【下版切】是以设备未息今纵不能罢边屯戍又饬兵厚卫其罢卫将军军大仆见马遗财足【遗留也今当减留才足充事而已】余皆以给传置【传张变反置者置驿传之】
除诽谤訞言法诏【顔师古曰高后元年除訞言令今文有訞言之罪是中间曾复设此条也訞妖同○致堂胡氏曰妖言令之始设也必谓其揺民惑衆有奸究贼乱之意者及其失也则暴君权臣假此名以警惧中外塞言路也故贾谊论秦曰忠谏者谓之诽谤深计者谓之訞言夫忠臣为上尽忠深计必剀切君身探未然之事陈危亡之戒不止於近在目前者自小人观之曰是特杨君过以卖直未然之事危亡之形汝安得知殆诽谤訞言耳此策行使中外之人钳口结舌人君不闻其过沦於危亡而不悟然则其所谓谤者乃天下之忠而其自为者乃天下之妖也夫既以忠谏深计为诽谤为妖言则指鹿为马指野鸟为鸾指菌为芝指氛祲为庆云指雹为非灾指彗曰所以除旧而布新也蝗虫则曰不食谷也日食则曰阴云蔽之也地震则曰官府无伤也霖雨则曰秋稼自茂也水涌泛溢则曰民无流死者也岁饥则曰路未尝有饿死者也凡贤否是非治乱得失一切反理危道倒言逆说之以欺惑世主使沦於亡其罪岂诽谤之比其为奸也不亦大乎呜呼文帝除此令其亨国长久宜哉○愚曰高后除訞言之令者名也文帝除訞言之令者实也惟其实故能受】
汉文帝【本纪二年五月】
古之治天下朝有进善之旌诽谤之木所以通治道而来谏者也今法有诽谤訞言之罪是使衆臣不敢尽情而上无由闻过失也将何以来远方之贤良其除之民或祝诅上以相约而後相谩【谩欺也初为要约共行祝诅後相欺诳中道而止无实事也谩音慢又莫连反】吏以为大逆其有他言吏又以为诽谤此细民之愚无知抵死【抵触也】朕甚不取自今以来有犯此者勿听治
劝农诏【西山真氏曰按此议起於贾谊○愚曰古者重农务欲富民後世重农务欲富国周公七月之诗富民也商君农谷之赏富国也文帝终身劝农而十数年间减租税者再除租税者一真心在民不但劝之而又富之若帝但务富强则租不复减矣帝之劝农与秦之君臣富国者不同】
汉文帝【本纪是年正月诏曰农天下之本其开籍田朕亲率耕以给宗庙粢盛九月遂下此诏】
农天下之大本也民所恃以生也而民或不务本而事末故生不遂朕忧其然故今兹亲率羣臣农以劝之其赐天下民今年田租之半
劝农诏【西山真氏曰文帝即位十二三年间减租税半者再除租税者一後世人主未有能及之者岂非躬行节俭之效欤按此议起於晁错○林之奇曰文帝以富庶之业始於贾谊成於晁错谊则言愿殴民而归之农使天下各食其力文帝感悟耕籍田以为农先而务农之诏无岁无之矣错之劝帝令民入粟以多少级数而拜爵文帝感悟赐民田租之半尽除田租之诏自此而屡下矣然则文帝之致此者岂非二人之力哉】
汉文帝【本纪十二年二月】
道民之路在於务本朕亲率天下农十年於今而野不加辟岁一不登民有饥色是从事焉尚寡而吏未加务也吾诏书数下岁劝民种树而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半【明年六月诏曰农天下之本务莫大焉今厪身从事而有租税之赋是谓本末者无以异也其於劝农之道未备其除田之租税赐天下孤寡布帛絮各有数】置三老孝悌力田常员诏【愚曰善治天下者正其本不善治天下者正其末夫礼义明则无倒戈之愤气力裕则无辍耕之叹人情然也故七月陈王业之艰难二典陈五教之以弼帝王治国以道不以术皆从人心风俗根本上求汉惠帝四年置孝悌力田复其身吕后置孝悌力田二千石至文帝复有常官盖识王道规模矣世或谓文帝富而不能教夫力田者是富之之术也孝悌者是教之之术也况帝专务以德化民海内兴於礼义不以言教又以身教奈何谇语之风不免也】
汉文帝【十二年】
孝悌天下之大顺也力田为生之本也三老衆民之师也廉吏民之表也朕甚嘉此二三大夫之行今万家之县云无应令岂实人情是吏举贤之道未备也其遣谒者劳赐三老孝者帛人五匹悌者力田二匹廉吏二百石以上率百石者三匹及问民所不便安而以户口率置三老孝悌力田常员令各率其意以道民焉
除肉刑诏【陈傅良曰以一女子言改百年帝王之故典非甚勇不及此谓之仁可也○叶适曰汉文帝因一女子喟然兴叹遂易三代之肉刑当时论刻肌肤断肢体终身而不息何其刑之痛而不德也此最得肉刑紧急处然人之一念无穷朝为夷齐暮为桀跖岂可便为定据因其有罪遽加之刑要非天理汉文虽不得以帝王之事望之惟是除肉刑之法开後世仁恕之端轻刑之原保全天下之民虽尧舜禹汤文有所不及也○陈季雅曰古人肉刑之法所以使民易避而难犯凡其有罪三诮三罚始耻诸嘉石役诸司空归诸圜土苟至於化之不从威之不格怗终而不悛者始加明刑其罪可生者皆从墨劓剕宫之制其不可生者始从大辟之诛盖未闻其遽施刑於民也故人知自爱而重於犯法夫以古人用法若此而文帝乃以为可畏易之以笞法殊不知此法一立上之人便轻用了下之人便轻易犯了所以流弊有不可救者或者谓文帝除肉刑苟为未善何以致刑错之风按刑法志文帝肉刑之除乃在於刑错之後自是而下以致人冒法而文书盈於几阁不足以胜奸○愚曰古者风俗淳故肉刑虽立而犯者少後世风俗浇故肉刑既立而犯者多太宗曰不肉刑不井田不封建而欲治天下者不可得也夫肉刑本非圣人作也劓刵?黥苗民五虐之刑也圣人以此报之耳古制不复如井田封建者不少岂但肉刑哉秦汉之後犯法滋多恐非一太仓令止也文帝除之特感於一时之弊况刑措不用则肉刑存否於一时亦何损益哉太宗之言未足窥汉文之心】汉文帝【本纪五月刑法志云齐太仓令淳于公有罪当刑诏狱逮系长安其少女缇萦随父至长安上书请没入为官婢以赎父刑罪书奏天子怜悲其意下令】
盖闻有虞氏之时画衣冠异章服以为戮而民弗犯何治之至也今法有肉刑三【孟康曰黥劓二刖左右趾合一凡三也】而奸不止其咎安在非乃朕德之薄而教不明与吾甚自愧故夫训道不纯而愚民陷焉诗曰恺弟君子民之父母今人有过教未施而刑已加焉或欲改行为善而道亡繇至朕甚怜之夫刑至断肢体刻肌肤终身不息何其刑之痛而不德也岂称为民父母之意哉其除肉刑有以易之及今罪人各以轻重不亡逃有年而免具为令【丞相张仓御史大夫冯敬奏言云云制曰可】
增祀无祈诏【西山真氏曰按十三年夏诏曰盖闻天道祸自怨起而福繇德兴百官之非皆由朕躬今秘祝之官移过於下以彰吾之不德朕甚不取其除之文帝过则自归福则衆共古帝王用心也○愚曰文帝於鬼神之事虽不免寓意亦未尝留意夫帝於鬼神之祠非一祠渭阳矣祠长门矣祠五帝矣几若溺於虚诞者後新垣平献玉杯而以诈诛公孙臣议服色而以怠止凡天下祠祭领以祠官帝不复往非若武帝求蓬莱广台馆迷而不知反者呜呼帝尝问谊言鬼神之事矣至是无乃有悟於心乎今兹增祀无祈之语即前时因丰年祀上帝意也可谓寓意而不留意】
汉文帝【本纪十四年春】
朕获执牺牲珪币以事上帝宗庙十四年於今历日弥长以不敏不明而久抚临天下朕甚自愧其广增诸祀坛场珪币昔先王远施不求其报望祀不祈其福右贤左戚先民後已至明之极也今吾闻祠官祝厘【僖】皆归福於朕躬不为百姓朕甚愧之夫以朕之不德而专乡独美其福百姓不与焉是重吾不德也其令祠官致敬无有所祈
议佐百姓诏【愚曰文帝一意在民虽久而不改帝在位几年矣佐民未尝不至独後元复议佐之何也夫减租佐其力也劝农佐其时也振赡养老佐其贫且耄者也甚者佐之以和亲而不伤其生佐之以节俭而不损其财佐之以祈福而不夭其夀其佐之如此而复使丞相列国议佐之之策呜呼帝爱民之心盖愈久而愈不改者】
汉文帝【本纪後元年三月】
间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和鬼神废不享与何以致此将百官之奉养或废无用之事或多与何其民食之寡乏也夫度田非益寡而计民非加益【度谓量计】以口量地其於古犹有余而食之甚不足者其咎安在无乃百姓从事於末以害农者蕃【末谓工商之业】为酒醪以靡【糜】谷者多【靡散也】六畜之食焉者衆与细大之义吾未能得其中【於仲反】其与丞相列侯吏二千石博士议之有可以佐百姓者率意远思无有所隐
与匈奴和亲诏【朱黼曰文帝於备边一事未尝少忽虽恬静玄默而躬骑射之习虽慈祥淡泊而甘游猎之娯虽尊礼大臣而方正常侍之士日与驰逐虽勤恤民隐而六郡良家之子悉皆调集虽爱惜财用而缮修城堡未尝靳费卫军罢矣而广武之兵犹聚也苑囿弛矣而上林之射不息也高祛一言李齐之贤每饭不忘冯唐一论颇牧之善拊髀称叹晁错一奏边事玺书褒美请徙民守塞则募徙民请入粟实边则诏入粟凡二十三年之间其商畧区画舍农桑外所深着意者独边事而已然其卑词屈已岁致金缯与犬羊结好者岂得已哉帝亦度匈奴桀骜之埶未可以遽服而疮痍甫定之民未可以遽用故虽外为和亲之礼而实在内未尝轻弃自治之策帝於是愤怒激烈锐志雪耻屯兵三郡亲御六飞劳军勒兵申教令赐士卒必欲躬自北伐虽羣臣之谏不听岂非仁者之勇哉使太后不固要之而帝与六将军之兵果得临敌当必痛惩而大治之使之终身创艾矣○愚曰帝之和匈奴何仁而不悟也夫夷狄之欲甚无厌也可以德柔可以力屈不可专以利诱若一切挟金缯诱之吾惧利有限而欲无厌未可恃此为固也且以帝之时较论战者凡几和者又凡几三年匈奴尝入寇矣遣灌婴击之而走十四年匈奴又入寇杀都尉卬矣遣张相如等击之而走後元六年又入上郡矣遣周亚夫等御之而退是战未尝不胜也六年冒顿死尝请和亲矣至十一年而有狄道之寇後元二年亦和亲矣至六年而有云中之寇是和未尝可恃也矧帝之时未尝无具也绦灌可将也南北可军也富庶可财而三表五饵可术也内为天保以上之规模外为枤杜出车之备且乘隙而用之孰至以天下之大而畏人者而帝一切以和亲为常此固贾谊所以痛哭流涕於斯也帝何不悟哉】
汉文帝【本纪後元二年六月】
朕既不明不能远德使方外之国或不寜息夫四荒之外不安其生【夷狄荒服故曰四荒】封圻之内勤劳不处【圻亦畿不处不获安居】二者之咎皆自於朕之德薄而不能达远也间者累年匈奴并暴边境多杀吏民边臣兵吏又不能谕其内志以重吾不德夫久结难连兵中外之国将何以自寜今朕夙兴夜寐勤劳天下忧苦万民为之恻怛不安未尝一日忘於心故遣使者冠盖相望结辙於道【韦氏曰使车还故辙如结也】以谕朕志於单于今单于反古之道计社稷之安便万民之利新与朕俱弃细过偕之大道结兄弟之义以全天下元元之民和亲以定始于今年
遗诏【致堂胡氏曰文帝诏令所谕者谓吏民尔太子嗣君岂吏民与而景帝冒用此文乃自短三年之制是不为君父服斩衰从景帝始也其罪如何三年之丧自天子达尧舜三代率由此道君者民之倡也立爱先亲民尚不化已先忘孝何以率人乎且着为礼文则有不贰之重制为刑辟则有匿服之诛乃不以身先之礼必不行而刑必不服矣且天子所以不遂服三年者何谓哉谓妨政事则政事孰先於国家之大忧谓费财用则不得不可以为悦财用固所以行礼也谓防摄政之人则自尧舜至周末未闻有摄政之人而夺丧君之国者至於为小人嫁娶祠祀之政则用轻废重尤为不伦不法尧舜三代乃安然以刻薄之景帝为师是不知礼义之为大也寥寥千余年间惟晋武欲行古制而泥於裴杜之邪说独魏孝文天性仁厚断以不疑可谓夷狄之有君不如诸夏之亡者岂不惜哉○西山真氏曰高帝无遗诏景武以後亦不复有盖特出帝意而非故事也观其词非知死生之说者不能孰谓帝不知学乎○愚曰人心至终而後见况生死之际乎成王心纯乎理故冒贡非几之语未尝背道魏武心纯乎欲故分香卖履之事皆是为欲何也其心至此有不掩焉故也文帝此诏非但了死生之事而爱民恻怛溢乎言外故所短者在短丧所主者在仁爱文帝一念之真安以死生二之哉】
汉文帝【本纪七年夏六月帝崩於未央宫】
朕闻之盖天下万物之萌生【始生曰萌】靡有不死死者天地之理物之自然奚可甚哀当今之世咸嘉生而恶死厚葬以破业重服以伤生吾甚不取且朕旣不德无以佐百姓今崩又使重服久临以罹寒暑之数哀人父子伤长老之志损其饮食絶鬼神之祭祀以重吾不德谓天下何朕获保宗庙以眇眇之身托於天下君王之上二十有余年矣赖天之灵社稷之福方内安寜靡有兵革朕既不敏常畏过行以羞先帝之遗德惟年之久长惧于不终今乃幸以天年得复供养于高庙朕之不明与嘉之其奚哀念之有【顔氏曰帝自言或者岂见朕之不明乎以不可嘉为嘉耳然朕自谓得终天年供养高庙为可嘉耳】其令天下吏民令到出临三日皆释服无禁取妇嫁女祠祀饮酒食肉者自当给丧事服临者皆无践【汉诏作跣跣徒跣也】絰带无过三寸毋布车及兵器毋发人男女哭临宫殿宫殿中当临者皆以旦夕各十五举声礼毕罢非旦夕临时禁毋得擅哭临已下【谓下版於虚也】服大红十五日小红十四纎七日释服【当言大功小功布也纎细布衣也顔氏曰红与功同文帝自率已意为之非有取於周礼何谓以日易月乎】他不在令者皆以此令比率【语类】从事布告天下使明知朕意霸陵山川如其故毋有所改
立孝文庙乐舞诏【愚曰人之行事最不能掩其实夫以乐舞之立乃後人摹写功德光昭前烈者也景帝纪孝文行事若减刑恤孤闻者第赞其为是宣帝纪孝武行事若穷兵淫祀闻者第彰其为非嗟夫一时之所为不掩万世之清议如印印泥若此而况韶武之尽善与否千载之下有知之者至武箾韶濩季札固视其德之浅深何如而可掩乎】
汉景帝【元年】
盖闻古者祖有功而宗有德制礼乐各有由歌者所以发德也舞者所以明功也高庙酎【直救反】奏武德文始五行之舞孝惠庙酎奏文始五行之舞孝文皇帝临天下通关梁不异远方除诽谤去肉刑赏赐长老收恤孤独以遂羣生减耆欲不受献罪人不帑【读与孥同苏林曰刑不及妻子】不诛亡罪不私其利也除宫刑出美人重絶人之世也朕既不敏弗能胜识此皆上世之所不及而孝文皇帝亲行之德厚侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭德之舞以明休德然后祖宗之功德施於万世永永无穷朕甚嘉之其与丞相列侯中二千石礼官具礼仪奏【丞相臣嘉等奏高皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙请宣布天下制曰可】徙民寛大地诏【愚曰甚矣人主不可无家法也以景帝天资惨核而初年下徒民寛乡之诏三年下颂系老幼之诏後元年又下谳狱诏後二年又下二千石修职之诏严於待臣而寛於待民盖朝夕习闻乃翁寛厚之政故惨核气质或为之化故尝曰汉之景帝与唐之高宗皆守成之主也景帝?俭之政自文帝家法中来高宗恭俭之政自太宗家法中来盖冰生於水青出於蓝其流不可易也】
汉景帝【元年正月】
间者岁比不登民多乏食夭絶天年朕甚痛之郡国或硗陿无所农桑系畜【顔氏曰硗谓硗确瘠薄陿谓褊隘也系谓食养之畜谓牧放也】或地饶广荐草莽水泉利而不得徙其议民欲徙寛大者听之【如淳曰庄周云糜鹿食曰荐一曰草稠曰荐深曰莽】
颂系老幼等诏【西山真氏曰按刑法志云三年下诏云云至孝宣元康四年又诏诸年八十非诬告杀伤人他皆勿坐至成帝鸿嘉元年定令年未满七岁贼鬬杀人及犯殊死者上请廷尉以闻得减死合於三赦幼弱老眊之人此皆法令稍定近古而便民者也】汉景帝【三年】
高年老长人所尊敬也鳏寡不属逮者人所哀怜也其着令年八十以上八岁以下及孕者未乳师朱儒当鞠系者颂系之【顔氏曰颂读曰容寛容之不桎梏】
谳狱诏【朱黼曰人主用刑之寛严以意而不以令意欲尚寛虽不令而人自听意欲严也虽日号月诏而语人曰吾务仁恕吾恶苛刻人固不从矣景帝减笞法令定箠令诏治狱务寛治狱文致於法而心不厌者辄谳意非不美然所用之吏则乳虎也苍鹰也太子以侵庙堧则中尉杀之不问丞相以买葬器则狱吏杀之不问御史大夫为国划策则听讐家并三族杀之不问用刑如是而诏令日下何益哉】
汉景帝【後元年正月】
狱重事也人有智愚官有上下狱疑者谳有司有司所不能决移廷尉有令谳而後不当谳者不为失欲令治狱者务先寛【顔氏曰假令谳讫其理不当所谳之人不为过失】
令二千石修职诏
汉景帝【後二年四月】
雕文刻镂伤农事者也锦绣纂组害女红者也【顔氏曰红读曰功】农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减太官省繇赋欲天下务农蚕素有畜积以备灾害强毋攘弱衆毋暴寡老耆以夀终幼孤得遂长今岁或不登民食颇寡其咎安在或诈伪为吏吏以货赂为市渔夺百姓侵牟万民【李氏曰牟食苗根虫】县丞长吏也奸法与盗盗【李氏曰奸法作奸也顔氏曰与盗盗者共盗为盗耳】甚无谓也其令二千石各修其职不事官职耗乱者丞相以闻请其罪布告天下使明知朕意
禁采黄金珠玉诏【愚曰人主为政贵实不贵华贵俭不贵侈景帝在位十六年事事遵文帝之家法自平七国之乱而兵未尝妄用自建原庙之祀而神未尝妄祠自作阳陵之举而役未尝妄兴至於重农桑禁珠玉务本靠实又直有後元天子遗意故帝所病者天资之惨刻所长者政事之真实史以文景并言懿哉】
汉景帝【三年正月】
农天下之本也黄金珠玉饥不可食寒不可衣以为币用不识其终始间岁或不登意为末者衆农民寡也其令郡国务劝农桑益种树可得衣食物吏发民若取庸采黄金珠玉者坐臧为盗二千石听者与同罪
复高年子孙诏【愚曰汉代以敬老为法始於文帝成於武帝又盛於宣帝传曰文王发政施仁必生斯四者此犹有三代之遗风】
汉武帝【建元元年四月】
古之立教乡里以齿朝廷以爵扶世导民莫善於德然则於乡里先耆艾奉高年古之道也今天下孝子顺孙愿自竭尽以承其亲外迫公事内乏资财是以孝心阙焉朕甚哀之民年九十以上已有受鬻法【给米粟以为糜鬻之六反】为复子若孙令得身帅妻妾遂其供养之事
赦鴈门代郡军士诏【愚曰读武帝赦鴈门军士之诏知帝之穷兵亦迫而後应者也且世言武帝好神仙即位八年遣方士求蓬莱矣帝好土木即位三年即起上林苑矣独是穷兵黩武荏苒十数年始凭怒霆震建元六年帝犹和亲也元光二年马邑之袭击帝犹下羣臣议也今年寇上谷明年寇云中当时诏令曰金币文绣赂之甚厚单于待命加嫚侵盗无已至此则帝之用卫霍殆不能自己於斯者军士之赦毋乃为後来用兵张本与】汉武帝【汉书元光六年春匈奴入上谷杀畧吏民遣卫青出上谷公孙敖出代公孙贺出云中李广出鴈门青至龙城获首虏七百级广敖失师而还诏云云】
夷狄无义所从来久间者匈奴数寇边境故遣将抚师古者治兵振旅因遭虏之方入将吏新会上下未辑代郡将军敖鴈门将军广所任不肖校尉又背义妄行弃军而北少吏犯禁【少小吏也】用兵之法不勤不教将率之过也教令宣明不能尽力士卒之罪也将军已下廷尉使理正之而又加法於士卒二者并行非仁圣之心朕闵衆庶陷害欲刷耻改行复奉正议厥路无繇其赦鴈门代郡军士不循法者
议不举孝廉者罪诏【陈季雅曰西汉不问是科目但可以入官与东汉是这般科目方入得这官不同路温舒为狱吏亦可以应孝廉丙吉为狱掾而可与魏相同心辅政此西汉流品所以杂也若东汉不然诸生试家法火吏课牋奏其制为甚拘○愚曰武帝刻於待民而厚於待士举茂材举孝亷举贤良莫不有诏独孝廉犹近周族师书孝悌睦婣党正书德行道艺遗意不专尚言语文辞者第为人上者养其行於先故得其人於後帝多利欲何以率下又无成周教养之法自元光诏郡国各举孝廉一人至元朔廿六年竟不举一乃诏议罪帝亦可以自省矣後非得王吉路温舒辈自此选出则帝将何如噫举孝廉浊如泥则责在上不专在下也帝待士以厚不能养士以厚惜哉】
汉武帝【元朔元年十一月】
公卿大夫所使总方畧壹统类广教化美风俗也夫本仁柤义褒德禄贤劝善刑暴五帝三王所繇昌也朕夙兴夜寐嘉与宇内之士臻於斯路故旅耆老【加惠耆老若宾旅也】复孝敬选豪俊讲文学稽参政事祈进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子雍於上闻也二千石官长纪纲人伦将何以佐朕烛幽隐劝元元厉蒸庶崇乡党之训哉且进贤受上赏蔽贤蒙显戮古之道也其与中二千石礼官博士议不举孝廉者罪【有司奏议曰古者诸侯贡士一适谓之好德再适谓之贤贤三适谓之有功乃加九锡不贡士一则黜爵再则黜地三而黜爵地毕矣夫附下罔上者死附上罔下者刑与闻国政而无益於民者斥在上位而不能进贤者退此所以劝善黜恶也今诏书令二千石举孝廉所以化元元移风俗也不举孝不奉诏当以不敬论不察亷不胜任也当免奏可】
封丞相弘诏【愚曰君臣相与謟谀者易合刚正者难投仲舒公孙弘同治春秋也同以贤良文学策者也弘自博士六年入相封侯而仲舒为左官相诸侯王竟不能安身汉朝之上於此可见史谓弘与仲舒俱以儒学饬吏事弘不但能欺君又能欺史臣矣】
汉武帝【汉书元朔三年十一月弘代薛泽为丞相先是汉常以列侯为丞相唯弘无爵於是下诏封】
朕嘉先圣之道开广门路宣招四方之士盖古者任贤而序位量能以授官劳大者厥禄厚德盛者获爵尊故武功以显重而文德以行褒其以高城之平津乡户六百五十封丞相弘为平津侯【其後以为故事至丞相封自弘始也】
报公孙弘诏
汉武帝
古者赏有功褒有德守成上文遭祸右武未有易此者也朕夙夜庶几获承至尊惧不能寜惟所与共为治者君宜知之盖君子善善及後世若兹行常在朕躬君不幸罹霜露之疾何恙不已乃上书归侯乞骸骨是章朕之不德也今事少间君其存精神止念虑辅助医药以自持
令礼官劝学诏【愚曰礼乐兴於汉而亦坏於汉夫定天下之分者礼也动天下之和者乐也其所以本之者有道而非声音动作之末者也三代礼乐絶於秦至汉武稍知兴复如儿寛讲封禅赵绾草巡狩司马相如为诗赋李延年协律虽慕其名未究其实当时齐鲁诸儒间有存者在廷有一董仲舒亦可语礼乐而帝不能用乃以付之寛绾数子吾知帝不足论礼乐矣元朔之诏曰举遗兴礼以为天下先噫帝不能知人亦岂足任考文制度之事】汉武帝【五年六月】
盖闻导民以礼风之以乐今礼坏乐崩朕甚悯焉故详延天下方闻之士【方道也闻博闻也】咸荐诸朝其令礼官劝学讲议洽闻举遗兴礼以为天下先【举遗逸之文而兴礼乐】太常其议予博士弟子崇乡党之化以厉贤材焉【丞相弘请为博士置弟子员学者益广焉】
遣谒者巡行诏【愚曰人主有意恤民未遣使而民已被其惠人主无意恤民虽遣使而民不被其惠嗟夫咨牧以食哉惟时舜未尝待遣使也四牡而周爰咨询周未尝不遣使也而当时为民之盛心则千载如一也武帝遣谒者巡行其舜耶其周耶帝自元朔以来兵役并兴赋歛日倍民且狼顾虽日遣巡行之使於民竟何益哉吾尝考帝之遣使有二元狩遣谒者巡行不过察反侧之心六年遣博士巡行不过举兼并之徒其意果真在民耶】
汉武帝【元狩元年四月】
朕闻咎繇对禹曰在知人知人则哲惟帝难之盖君者心也民犹支体支体伤则心?怛日者淮南衡山修文学流货赂两国接壤怵於邪说而造篡弑【顔氏曰怵诱也音如戍亥之戍非怵惕之怵】此朕之不德诗云忧心惨惨念国之为虐已赦天下涤除与之更始朕嘉孝弟力田哀夫老眊孤寡鳏独或匮於衣食甚怜闵焉其遣谒者巡行天下存问致赐曰皇帝使谒者赐县三老孝者帛人五匹乡三老弟者力田帛人三匹年九十以上及鳏寡孤独帛人二匹絮三筋八十以上米人三石有寃失职使者以闻县乡即赐无赘聚【顔氏曰即就也各遣就其所居而赐之勿会聚也】
遣博士循行诏【西山真氏曰按食货志令县官销半两钱更铸三铢钱皆以兴利而禇大等之出亦为举兼并之徒是时张汤方用事盖其所建请也而此诏乃以存问鳏寡举独行为之词岂其诚哉存此以见武帝诏令大抵出於空文非高文比也】
汉武帝【元狩六年六月】
日者有司以币轻多奸农伤而末衆又禁兼并之涂故改币以约之稽诸往古制宜於今废期有月【期音朞朞有余月矣】而山泽之民未谕夫仁行而从善义立则俗易意奉宪者所以导之未明与将百姓所安殊路而矫?吏因乘势以侵蒸庶邪何纷然其扰也今遣博士大等六人分循行天下存问鳏寡废疾无以自振业者贷与之谕三老孝弟以为民师举独行之君子徵诣行在所朕嘉贤者乐知其人广宣厥道士有特招使者之任也详问隐处亡位及冤失职奸猾为害野荒治苛者举奏郡国有所以为便者上丞相御史以闻
遣博士循行诏
汉武帝【元鼎二年九月】
仁不异远义不辞难今京师虽未为丰年山林池泽之饶与民共之今水潦移於江南迫隆冬至朕惧其饥寒不活江南之地火耕水耨【烧草下水种稻草与稻并生高七八寸因悉芟去复下水灌之草死独稻长所谓火耕水耨】方下巴蜀之粟致之江陵遣博士中等分循行谕告所抵无令重困吏民振救饥民免其戹者具举以闻
造太初历诏【愚曰三统循环更迭为首此特三代随时之义汉用颛顼历而一遵秦正贾谊言之素矣绵亘百二岁之久恬不之易元封七年之诏其元运升降之会乎嗟夫五胜相承汉一秦也纵曰朔晦无愆汉何如耶後汉尚书令有云四分太初历是非已定两历相课六千一百五十六岁太初多一日冬至日直斗而云牵牛迂阔不可复用夫以天道之变更日月之晦蚀新故相涉自不得不有毫末之失一日之差洛下闳已预计於八百年之前又岂特延光之议而後知噫此岁差之法所由起也】
汉武帝【汉律历志汉兴袭秦正朔以北平侯张苍言用颛顼历至元封七年汉兴百二岁矣大中大夫公孙卿壶遂太史令司马迁等言历纪坏废宜改正朔是时御史大夫儿寛明经术上乃诏寛曰与博士共议今宜何以为正朔服色何上寛与博士赐等议皆曰帝王必改正朔易服色所以明受命於天也创业变改制不相复推传序文则今夏时也臣愚以为三统之制後圣复前圣者二代在前也今二代之统絶而不序矣唯陛下发圣德宣考天地四时之极则顺阴阳以定大明之制为万世则於是乃诏御史曰云云以七年为太初元年夏五月造太初历以正月为岁首色上黄数用五定官名协音律定宗庙百官之仪以为典常垂之後世○时太初元年夏五月】
乃者有司言星度之未定也广延宣问以理星度未能詹也【詹一作售汉书作雠雠即售也】盖闻昔者黄帝合而不死名察验察定清浊起五部建气物分数【言黄帝造历得仙名节会察寒暑致启闭分至定清浊起五部五部金木水火土也建气物分数皆叙历之意】然盖尚矣书缺乐弛朕甚闵焉朕唯未能循明也紬绩日分【紬亦音宙续也】率应水德之胜【盖以为应土德胜水德】今日顺夏至黄锺为宫林锺为徵太簇为商南吕为羽姑洗为角自是以後气复正羽声复清名复正变以至子日当冬至则阴阳离合之道行焉十一月甲子朔旦冬至已詹其更以七年为太初元年止田轮台等诏【止斋陈傅良曰武帝悔甚晚秦穆公能改过孔子録其誓者与人迁善也武帝初年气陵宇宙晚年变故屡兴天下大乱於是年老英心减矣是以能悔文中子曰秋风歌其悔心之萌乎○西山真德秀曰按此武帝悔过之书也其事有四益民赋一田轮台二募囚徒送匈奴使者三明封侯赏以报忿四方帝志盛气壮时闻羣臣此请必锐然从之矣更变知难乃始悔艾时帝之齿已六十九虽徙义弗早然汉家社稷几危而复安实有赖焉方诸吕刑秦誓盖彷佛其遗意云又食货志言武帝末年悔征伐之事乃封丞相为富民侯时下诏曰方今之务在於力农以赵过为搜粟都尉过能为代田一亩三甽岁代处故曰代田古法也即此时事云】
汉武帝【汉西域传自武帝初通西域置校尉屯田渠犂是时军旅连出师行三十二年海内虚耗征和中贰师将军李广利以军降匈奴上既悔远征伐而搜粟都尉桑弘羊与丞相御史奏言故轮台以东栖枝渠犂皆故国地广饶水草有溉田五千顷以上处温和田美可益通沟渠种五谷与中国同时熟其旁国少锥刀贵黄金采缯可以易谷食宜给足臣愚以为可遣屯田卒诣故轮台以东置校尉三人分护各举图地形通利沟渠务使以时益种五谷张掖酒泉遣骑假司马为斥候属校尉事有便宜因骑置以闻田一岁有积谷募民壮健有累重敢徙者诣田所就畜积为本业益垦溉田稍筑列亭连城而西以威西国辅乌孙为便臣谨昧死请上乃下诏深陈既往之悔曰云云】
前有司奏欲益民赋三十助边用【每口增三十钱】是重困老弱孤独也而今又请遣卒田轮台轮台西於车师千余里前开陵侯击车师时【开陵侯匈奴降者】危须尉犂楼兰六国子弟在京师者皆先归发畜食迎汉军又自发兵几数万人王各自将共围车师降其王诸国兵便罢力不能复至道上食【嗣】汉军汉军破城食至多然士自载不足以竟师强者尽食畜产羸者道死数千人朕发酒泉驴橐驼负食出玉门迎军吏卒起张掖不甚远然尚厮留甚衆【厮留言其前离厮不相连故也音斯】曩者朕之不明以军候弘上书言匈奴缚马前後足置城下驰言秦人我匄若马【匄乞与也】又汉使者久留不还故兴师遣贰师将军欲以为使者威重也古者卿大夫与谋参以蓍龟不吉不行乃者以缚马书徧视丞相御史二千石诸大夫郎为文学者乃至郡属国都尉成忠赵破奴等皆以虏自缚其马不祥甚哉或以为欲以见强夫不足者视人有余易之卦得大过爻在九五匈奴困败公车方士太史治星望气及大卜龟蓍皆以为吉匈奴必破时不可再得也又曰北伐行将於鬴山必克卦诸将贰师最吉故朕亲发贰师下鬴山诏之必毋深入今计谋卦兆皆反缪重合侯得虏候者言闻汉军当来匈奴使巫埋羊牛所出诸道及水上以诅军单于遗天子马裘常使巫祝之缚马者诅军事也又卜汉军一将不吉匈奴常言汉极大然不能【耐】饥渴失一狼走千羊乃者贰师败军士死略离散悲痛常在朕心今请远田轮台欲起亭隧是扰劳天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也【按大鸿胪不知为谁当考】且匈奴得汉降者常提掖摉索问以所闻今边塞未正阑出不禁障候长吏使卒猎兽以皮肉为利卒苦而烽火乏失亦上集不得【边塞有阑出逃亡之人主者不禁又长吏私於皮肉多使障候之卒猎兽故令烽火有乏又其人劳苦因致逃亡凡有此失皆不集所上文书】後降者来若捕生口虏乃知之【既不上书後有降者来及捕虏生口言之乃知此】当今务在禁苛暴止擅赋力本农修马复令【马复因养马以免徭赋也】以补阙毋乏武备而已郡国二千石各上进畜马方略补边状与计对
文选补遗卷一

[book_title]卷二
<集部,总集类,文选补遗
钦定四库全书
文选补遗卷二
元　陈仁子　辑
诏诰下
勿出田租诏【西山真德秀曰按是时霍光用事复修孝文之政轻徭薄赋与民休息而诏辞又皆简质可尚不事空文若有其事而无其辞者如始元元年遣故廷尉平等五人持节行郡国举贤良问民所疾苦寃失职者二年三月振贷种食五年夏罢天下亭母马及马弩关六年二月议罢盐铁榷酤秋七月罢榷酤官令民得以律占租元凤四年春正月诏母收四年五月口贼三年以前逋更赋未入者皆勿收凡此皆与民休息之事也魏相之所条奏者其殆此乎】
汉昭帝【始元二年八月】
往年灾害多今年蚕麦伤所振贷种食勿收责毋令民出今年田租
勿出马诏【愚曰周牧师下士四人而校人为马官之长校人六廐凡三千四百疋颁之官府卿大夫之其军事者也丘甸之马民自备之以从戎自井田旣坏凡有师役皆国家赋马与民汉初大仆牧师诸苑养马三十万疋民出筭数以备至武帝於口赋钱人增三钱以补车骑马是民出费而官自牧之犹未显然有民共出马之名暨大将军骠骑屡出马以耗乏死者不下十余万於是籍吏民马补车骑马封君以下至三百石吏以上差出马所在置亭以畜之亭有牸马者岁计息又官给母马三岁收其息之什一甚至匿马有罪有以列侯匿马而至腰斩者有以民或匿马马不具而长安令几坐死者武帝牧马至是直取之民而已鸣呼冀之北土马之所生犹云可也而何例取东南乎昭帝悯流庸之苦罢出马之令传马告乏直省乘舆马以给之马口钱之徵一切罢去不存夫天子十有二闲马六种邦国六闲马四种家四闲马二种此周制也由天子而下马各有数尊卑贵贱之分凛然默寓於制数森严之中与八佾六佾之制无异诚不可过自损抑以下同於卿大夫之衆者也昭帝寜省之自已而民间畜牧之富反纵之不禁焉其殆痛武帝兴兵之过而一反诸归马华山之懿者乎吁亦盛矣】汉昭帝【始元四年七月】
比岁不登民匮於食【匮空也】流庸未尽还【谓去郷而行为人庸作】往时令民共出马其止勿出诸给中都官者且减之举贤良文学诏【愚曰古今奸臣欲专国柄者必先愚其君如赵高辈不少观昭帝此诏通孝经论语又博求师傅霍光此心盖亦周公教成王之心也唐?士良教其徒曰勿使人主观经传此意不过愚其君尔光曷尝有此哉】
汉昭帝【始元五年】
朕以眇身获保宗庙战战栗栗夙兴夜寐修古帝王之事通保傅传孝经论语尚书未云有明【帝自谓通保传未能有所明也】其令三辅太常举贤良各二人郡国文学高第各一人
罢马口钱诏
汉昭帝【元凤二年六月】
朕闵百姓未赡前年减漕三百万石【减省转漕休力役也】颇省乘舆马及苑马以补边郡三辅传马其令郡国毋歛今年马口钱【文頴曰往时有马口钱所谓租及六畜也】三辅太常郡得以叔粟当赋
减口赋钱诏【愚曰武帝於口赋惟恐不增昭帝於口贼惟恐不减虚耗之汉不至为秦者岂无自邪】
汉昭帝【元平元年春二月】
天下以农桑为本日者省用罢不急官减外繇耕桑者益衆而百姓未能家给朕甚愍焉其减口赋钱【有司奏请减什三上计之】
置廷平诏【愚曰宣帝严於用法而惧吏之巧於弄法是形曲而欲影之直也故文帝寛仁温厚刑措不用虽无廷平之官而後元之民自不寃宣帝苛察廹急斋居决狱虽立廷平之官而地节以来之民未见其不寃吾观赵盖韩杨之诛大者如此小可知矣当时郑昌言於帝曰明主躬察明听虽不置廷平狱将自正盖宣帝之心不患不明而患在不寛】
汉宣帝【汉刑法志云武帝时张汤赵禹之属条定法令奸吏因缘为市所欲活则传生议所欲?则予死比宣帝自在闾阎而知其若此及即位廷史路温舒上疏言秦有十失其一尚存治狱之吏是也上深愍焉乃下诏云云】
间者吏用法巧文寖深是朕之不德也夫决狱不当使有罪兴邪不辜蒙戮父子悲恨朕甚伤之今遣廷史与郡鞠狱任轻禄薄其为置廷平秩员四人其务平之以称朕意【於是选于定国为廷尉求明察寛恕黄霸等以为廷平季秋後请谳上常幸宣室斋居而决事狱刑号为平矣】
地震诏【愚曰应天以实不以文吾观宣帝本始四年地震四十九而诏举贤良方正直言何虚文之甚也且前乎本始二年尝地震举贤文学矣而举者何在後乎地节三年又因地震诏贒良方正直言矣而言者何事盖帝之文其如此甚者因地震山崩水出而改元曰地节欲取义於地得其节文具亦至此邪虽然帝未揽政灾异不絶书帝旣揽政祥瑞不絶书此又必有所以然者】
汉宣帝【本始四年夏四月郡国四十九地震或山崩水出】
盖灾异者天地之戒也朕承洪业奉宗庙托于士民之上未能和羣生乃者地震北海琅邪坏祖宗庙朕甚惧焉丞相御史其与列侯中二千石博问经学之士有以应变辅朕之不逮【一云有以应变辅朕之阙】毋有所讳令三辅太常内郡国举贤良方正各一人律令有可蠲除以安百姓条奏被地震坏败甚者勿收祖赋大赦天下【上以宗庙堕素服避正殿五日○按汉自文帝日食下诏之後踵为故常不皆出於诚意此後非他有关系者不悉録】嘉霍光诏【司马光曰霍氏之辅汉室可谓忠矣卒不鹿其宗何也夫威福者人主之器也人臣执之久而不归鲜不失矣以孝昭之明十四而知上官桀之诈固可以亲政矣况孝宣十九即位聦明刚毅知民疾苦而光久专大柄不知避去多置亲党充塞朝廷使人主蓄忿於上吏民积怨於下切齿侧目待时而发其得免於身幸矣况子孙以骄侈趣之哉虽然向使孝宣专以禄秩赏赐富其子孙使之食大县奉朝请亦足以报盛德矣乃复任之以政授之以兵及事丛衅积更加裁夺遂至怨惧以生邪谋岂徒霍氏之自祸哉亦孝宣醖酿以成之也昔闘椒作乱楚庄王灭其族而赦箴尹克黄以为子文无後何以劝善夫以显禹云山之罪虽应夷?以光之忠勲不可不祀遂使家无噍类孝宣亦少恩哉○愚曰宣帝之嘉霍光畏之也非爱之也史言帝在民间闻霍氏贵戚心不能善此岂爱霍氏者故光存则压於骖乘之威光亡则碍於新后之立内有畏之之心外存爱之之礼至魏相许广汉之计一售而族诛絶祀举无噍类呜呼以霍氏拥立之功纵有未善犹当十世宥之顿然忍残若此盖帝无爱光之素心然也】汉宣帝【地节二年三月】
大司马大将军博陆侯宿卫孝武皇帝三十余年辅孝昭皇帝十有余年遭大难躬秉义率三公诸侯九卿定万世策以安宗庙天下蒸庶咸以安寜功德茂盛朕甚嘉之复其後世畴其爵邑世世毋有所与功如萧相国【是时光薨○南轩张栻曰霍光天资重厚故可当大事其失则由於不学人臣之功至於周公无以加矣诗人形容其盛德曰公孙硕肤赤舄几几夫何其温恭谦厚也是则虽以天子叔父之尊处人臣之极位有盖世之功业而玩其气象岂有一毫权埶之居而人之视之也但见其道德之可尊而亦岂觉权埶之可惮乎孟子曰事亲若曾子可也而後之君子亦曰事君若周公可也如曾子之事亲适为人之子能尽其分者耳非有加也如周公事君亦然盖在其身所当为者而何一毫有於已也周公惟无一毫之有於已也是故盛德而愈恭事业日新而无穷也若光之所建立想负於其身横於其心而不能以弭忘故其气焰不可掩威埶日以盛权利之途人争趋之非惟家人子弟门生吏驯习骄纵而不可戢光之身亦不自知其安且肆矣此凶于而国败于而家之原也可不畏哉故其一时用舍进退例出於私意以苏武之忠节进不由已仅得典属国而大司马长吏虽如杨敝之庸谬亦得至宰相至於魏相萧望之之才皆摈弃不用田千秋小不当意其壻即论死作威作福盖如此隂妻之邪谋使人敢为之助而无复言其奸则履霜坚冰夫岂一日之故哉光至此亦无全理矣原其始皆由於其心以宠利居成功不知人臣之分故曰不学之过也○西山真德秀曰光受遗辅政更两主凡二十年考其本末惟听杜延年之言而修孝文时政为有功於天下听丙吉之议而立孝宣为有功於社稷自余诸事大抵得不盖失公不掩私方其承顾托之始任大责重有敬忌之心又同列窥伺亦有不容不自谨者及上官诛而权益专志操为之一变孝宣立而功益盛志操为之再变於是敬忌之心忘而骄恣之态作矣敬肆之分而祸福以异其可畏也哉亦可戒也哉○此两段可为人臣之戒故附於此】
爵王成诏【林之奇曰世之论宣帝者以为信赏必罚而王成劳来流氏伪自增加以蒙显赏安在其为赏之信曾不知成之蒙赏是乃宣帝之术且观宣帝之拜刺史守相辄亲见问观其所由退而考察其所行以质其言有名实不相应者必知其所以然兹欺也哉○愚曰凡人欲为大事则不暇顾小节宣帝综核名实之主也顾此王成伪增户口乃受上赏後问长吏间得其实亦不加罪盖帝心厉精之切直假此风厉臣下使州县守皆用心胥傚虽失之一人而得之千万人矣不然帝岂甘心受欺哉】
汉宣帝【三年三月】
盖闻有功不赏有罪不诛虽唐虞犹不能以化天下今胶东相成劳来不怠流民自占八万余口治有异等其秩成中二千石赐爵关内侯【後诏使丞相御史问郡国上计长吏守丞以政令得失或对言前胶东相成伪自增加以蒙显赏是後俗吏多为虚名】
罢车骑等屯兵诏
汉宣帝【三年十月】
廼者九月壬申地震朕甚惧焉有能箴朕过失及贤良方正极谏之士以匡朕之不逮母讳有司朕旣不德不能附远是以边境屯戍未息今复饬兵重屯久劳百姓非所以绥天下也其罢车骑将军右将军屯兵又诏池籞未御幸者假与贫民郡国宫馆勿复修治流民还归者假公田贷种食且勿筭事
令郡国举孝弟等诏【愚曰秦俗薄汉俗醇秦尚功利言不及孝弟故俗日以浇汉杂功利时复举孝弟故俗日以厚孝文举孝弟孝武举孝弟至孝宣亦举孝弟而帝号皆加孝之一字史言汉风俗醇厚其机果在上而不在下也】
汉宣帝【十月】
朕旣不逮导民不明反侧晨兴念虑万方不忘元元唯恐羞先帝圣德故并举贤良方正以亲万姓历载臻兹然而俗化阙焉传曰孝弟也者其为仁之本与其令郡国举孝弟有行义闻於乡里者各一人
有丧者勿繇事诏【愚曰人心之厚先始於家後及於国三年之丧天下之通丧也而可废乎故以通丧论知有亲也以繇事论知有君也天下未有蓴於亲而厚其君者汉帝代举孝弟而宣帝复诏有丧者勿繇事有人心者於焉变矣】
汉宣帝【四年二月】
导民以孝则天下顺今百姓或遭衰絰凶灾而吏繇事使不得葬伤孝子之心朕甚怜之自今诸有大父母父母丧者勿繇事使得收歛送终尽其子道
子首匿父母等勿坐诏【愚曰天下事有涉於情而合理者有不涉於情而悖理者陈仲子之避兄离母若远於情也而於理不合君子非之第五伦之为子不寐若私於情也而於理不伤君子是之宣帝诏天下子首匿父母妻匿夫孙匿大父母皆勿坐可谓斟酌人情之至噫帝以丙吉保匿而存似亦有所触而然邪】
汉宣帝【五月】
父子之亲夫妇之道天性也虽有患祸犹蒙死而存之【蒙冒也】诚爱结於心仁厚之至也岂能违之哉自今子首匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请延尉以闻
减盐贾及岁上系囚诏【陈蒙曰宣帝之诏令其存心也为甚仁宣帝之刑罚其用法也为不恕如假贫民赦有罪务寛大帝之诏令也如诛广汉诛延夀诛杨恽帝之用法也自武帝征伐四夷酷於赋歛而民多流亡贷纵有罪而吏多纵弛宣帝於此严以驭吏惩武帝纵弛之弊也寛以驭民惩武帝流亡之弊也帝之驭民驭吏不可以一槩论与○愚曰争天下之利者不必尽天下之利盐者五味之一而民食不可缺夏禹青州厥贡盐絺是盐利不在官而在民也管氏立盐筴令北海母得聚徒煮盐是盐利不在民而在官也汉武用孔仅弘羊之议均输盐铁有官尽网世利仲舒所谓利倍於古人皆病之贤良文学所谓民间疾苦愿皆罢之则榷盐诚非良法也宣帝不罢其榷而仅减其价虽不免争利独未尝尽利安得尽付之民不为齐而为三代乎】
汉宣帝【九月】
朕惟百姓失职不赡遣使者循行郡国问民所疾苦吏或营私烦扰不顾厥咎朕甚闵之今年郡国颇被水灾已振贷盐民之食而贾咸贵衆庶重困其减天下盐贾又曰令甲死者不可生【令有先後故有令甲令乙令丙若今之第一篇第二篇】刑者不可息此先帝之所重而吏未称今系者或以掠辜若饥寒瘦瘐死狱中何用心逆人道也朕甚痛之其令郡国岁上系囚以掠笞若瘦死者所坐名县爵里丞相御史殿最以闻【凡言殿最者殿後也课居後也最凡要之首也课居先也】
博举吏民诏【西山真德秀曰宣帝此诏最为知本然未闻当时有能举其人以副上意者惜哉】
汉宣帝【元康元年八月】
朕不明六艺鬰于大道是以隂阳风雨未时其博举吏民厥身修政通文学明於先王之术宣究其意者各二人中二千石各一人
令二千石察官属诏【愚曰州县之官欲害下以求逞必媚上以求名宣帝拳拳守令而曰兴徭役饰厨传夫兴徭役者是剥民以骋奸者也饰厨传者是要誉以掩恶者也二者相须而然帝烛吏弊痛戢两端其知情伪之素盖深】
汉宣帝【二年五月】
狱者万民之命所以禁暴止邪养育羣生也能使生者不怨死者不恨则可谓文吏矣今则不然用法或持巧心析律贰端深浅不平【析分也谓分破律条妄生端绪以出入人罪】增辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客【厨谓饮食传谓传舍使人宾客来者称其意而遗之过者过度之过】越职踰法以取名誉譬犹践薄冰以待白日岂不殆哉今天下颇被疾疫之灾朕甚愍之其令郡国被灾甚者母出今年租赋
封海昏侯诏【愚曰受人之利者不必移其害享人之安者不必利其危舜受尧之天下未尝害丹朱也禹受舜之天下未尝害商均也宣帝因海昏侯之废而遂立帝不杀之而封之此犹有三代忠厚之心呜呼窃人之财惧其他日发露而害已又刃之焉此盗贼然也晋魏而下或废一主饮酖赐劔围以兵惟恐溺灰之复然此何异盗贼之所为观宣帝此诏者可愧矣】汉宣帝【汉书上心忌故昌邑王贺赐山阳太守张敞玺书令谨备盗贼母下所赐书敞於是条奏贺居处衣服言语跪起清狂不惠以着其废亡之效上乃知贺不足忌封为海昏侯】
盖闻象有罪舜封之骨肉之亲粲而不殊【粲明也殊絶也当明於仁恩不离絶也】其封故昌邑王贺为海昏侯食邑四千户
令八十以上非诬告等勿坐诏
汉宣帝【汉刑法志曰景帝三年诏八十以上八岁以下当系者颂系之至孝宣元康四年又下诏云云至成帝鸿嘉元年定令年未满七岁贼闘伤人及至殊死者上请廷尉以闻得减死合於三赦幼弱老眊之人此皆法令稍定近古而便民者也】
朕惟耆老之人发齿堕落血气衰微亦亡暴虐【一作逆乱】之心今或罹文法拘执囹圄不终天命朕甚怜之自今以来诸年八十以上非诬告杀伤人他皆勿坐遣太中大夫强等十二人循行天下存问鳏寡览风俗察吏治得失举茂材异伦之士
报张安世诏【愚曰人每在自处夫世之刑戮固有出於意料之外而亦有出於自作之孽者不可不自省也宣帝族霍氏诛赵盖韩杨人皆谓帝惨酷之过及观其待安世如此吾意诸公亦自取之也夫霍氏以凶逆延夀以奢僭广汉以误触相府寛饶恽以刺讥怨望其不免族诛者未可尽以咎帝也魏相尝言安世忠信谨厚重臣也安世不但全身又蒙眷顾其亦善处哉】
汉宣帝
将军年老被病朕甚闵之虽不能视事折冲万里君先帝大臣明於治乱朕所不及得数问焉何感而上书归卫将军富平侯印薄朕忘故非所望也愿将军强餐食近医药专精神以辅天年
益小吏禄诏【愚曰人主所以鼔动一世者名与利而已啬於利者必丰於名薄於名者必厚於利凡人之情身都高爵犹或顾藉而廉谨名沈下士果何仰给以自周故廉可责之大者而不可责之小者也宣帝兴自闾阎知此颇悉今特为增奉养之於其初将责之於其终尚何说以自解哉】
汉宣帝【三年八月】
吏不廉平则治道衰今小吏皆勤事而奉禄薄欲其无侵渔百姓难矣其益吏百石以下奉十五【若食一斛则益五斗】襃黄霸诏【愚曰凡人事君但谨事以求知不必希旨以求合霸守颍川务耕桑赡鳏寡使民劝善当此综核名实之朝名望表表如珠玉夜光不可匿虽无祥瑞之奏吾意以此课最襃赏之诏执劵取偿於霸亦不少史谓凤凰神雀颍川尤多霸几若希合阿旨假此媚帝者自後鶡雀飞集相府霸指为神雀遂来张敞之诮霸循吏也若此殆不免春秋之责】
汉宣帝
颍川太守霸宣布诏令百姓乡化孝子弟弟贞妇顺孙日以衆多田者让畔道不拾遗养视鳏寡赡助贫穷狱或八年亡重罪囚吏民乡於教化兴于行谊可谓贤人君子矣书不云乎股肱良哉其赐关内侯黄金百斤秩中二千石颍川孝弟有行义民三老力田皆以差赐爵及帛
郡国等勿行苛政【愚曰待吏贵严待民贵寛待吏如驭生马衘勒稍弛则必受突蹄之恐待民如抱婴孩乳哺稍迟则必贻疾病之忧宣帝待吏之苛而於民独不苛似知治要者虽然禁之使不苛孰若率之而使自不苛况勿行苛政之诏止因嫁娶酒食小节而发又不条具其大者某事帝亦未尽善也】
汉宣帝【五凤二年八月】
夫婚姻之礼人伦之大者也酒食之会所以行礼乐也今郡国二千石或擅为苛禁禁民嫁娶不得具酒食相贺召由是废乡党之礼令民亡所乐非所以导民也诗不云乎民之失德乾餱以愆勿行苛政
客礼待单于诏【林之奇曰夷狄之轻中国其滥觞之源皆起於西汉当其强而入寇也高祖以娄敬之议饰子女以嫁之而待以甥舅之亲及其弱而入朝也宣帝以望之之议位於诸侯王上而待以不臣之礼此滔天之祸後世莫之能遏与○荀悦曰春秋之义王者无外欲一于天下也戎狄道里辽远人迹界絶故正朔不及礼教不加非尊之也诗云自彼氐羌莫敢不来王故要荒之君必奉王贡若不供职则有辞让号令加焉非敌国之谓也望之之议僭度失序以乱天常非礼也○愚曰古者侯国朝觐各有等差要荒之服序在甸侯卫之下夷狄者要荒之服也当其未服可使知德威当其旣服可使知名分故汉之一代匈奴嫚侮以德威制之可也单于来朝以品序次之可也而欲以客礼待之可乎矧作宾王家此周家待前代之後而非所以待夷狄何望之未之恩也】
汉宣帝【甘露二年正月】
盖闻五帝三王礼所不施不及以政今匈奴单于称北藩臣朝正月朕之不逮德不能弘覆其以客礼待之位在诸侯王上
戒不禁奸邪诏【西山真德秀曰按旧说以为宣帝平时尚严至黄龙初熟知治体始务行寛大今玩其辞意正谓吏不禁奸邪纵释有罪为非而欲察计簿之欺谩非实者乃是欲加严耳非真务行寛大也○愚曰人之精神始则勤中则怠至末则衰矣宣帝待民未尝过苛自年十七即位至是年四十三盖在位廿六年矣而寛大之意亦未尝变所谓不禁奸邪者盖为吏之欺谩民之为盗而发恐未必便变寛大为一切惨酷也】
盖闻上古之治君臣同心举措曲直各得其所是以上下和洽海内康平其德弗可及已朕既不明数申诏公卿大夫务行寛大顺民所疾苦将欲配三王之隆明先帝之德也今吏或以不禁奸邪为寛大纵释有罪为不苛或以酷恶为贤皆失其中【去声】奉诏宣化如此岂不缪哉方今天下少事繇役省减兵革不动而民多贫盗贼不止其咎安在上计簿具文而已务为欺谩以避其课三公不以为意朕将何任诸请诏省卒徒自给者皆止【张氏曰先是武帝以用度不足或奉使求不受奉禄自省其徒衆以取其廪者或自给於是奸吏缘以为利所得多於本禄故絶之】御史察计簿疑非实者按之使真伪毋相乱议律令诏【愚曰法有一定之则不可过详亦不可过简汉之法莫简於高丈以前观三章九章则似失之过简又莫详於武宣以後观刑法志所谓文书盈几阁典者不能徧视则似失之过详昔郑昌劝宣帝定律令宣帝可定而不定至元帝时恭显用事不能定而欲定吾意律令虽定亦不过借以诬杀忠良如望之等辈而岂果能定哉】
汉元帝【汉刑法志宣帝建廷平狱刑号为平矣时郑昌上疏言不若删定律令宣帝未及修正元帝初立乃下诏】
夫法令者所以抑暴扶弱欲其难犯而易避也今律令烦多而不约自典文者不能分明而欲罗元元之不逮斯岂刑中之意哉其议律令可蠲除轻减者条奏惟在便安万姓而已【至成帝河平中复下诏议减死刑及可蠲除约省者令较然易知条奏有司无仲山甫将明之才不能因时广宣主恩建立明制为一代之法而徒钩摭微细毛举数事以塞诏而已是以大议不立遂以至今按史氏之说如此则元成虽有此诏徒文具而亡施行之实】
宫馆希御者勿治诏【愚曰人主大节其先正心术其次辨忠邪又其次去玩好而就三者之中辨忠邪又为至要盖所亲非人固有潜移而不觉者元帝天资本善心术本正其畧在於不辨忠邪而不在於遵守恭俭恭显之邪而不能去望之更生之忠而不能保故虽减宫室去珍奇仅不至於亡而已终不足以致太平之治不足扬也】
汉元帝
间者隂阳不调黎民饥寒无以保治惟德浅薄不足以克入旧贯之居【帝自谦言不足克入先帝之居室】其令诸宫馆希御幸者勿缮治太仆减谷食马水衡省肉食兽【按元帝诏令为民而下者甚衆然恭显用事朝无善政岂能使民实被上泽今特具一二不尽録也】
罢击珠厓诏【贾捐之传】
汉元帝
珠厓虏杀吏民背畔为逆今廷议者或言可击或言可守或欲弃之其指各殊朕日夜惟思议者之言羞威不行则欲诛之狐疑辟难则守屯田通于时变则忧万民夫万民之饥饿与远蛮之不讨危孰大焉且宗庙之祭凶年不备况乎辟不嫌之辱哉今关东大困仓库空虚无以相赡又以动兵非特劳民凶年随之其罢珠厓郡民有慕义内属便处之不欲勿强
灾异赦天下诏【愚曰君之弭灾譬人之疗疾善用药则疾立愈不善用药则疾益增元帝之时灾异荐臻此不过羣阉用事故地震山崩毁落宗庙皆由於此刘向之疏以理京房之言以数一匕之剂疾可立愈元帝胷无甄别之见人皆指恭显用事而恭显反指大臣用事正人指邪人为邪邪人又指正人为邪恭显不罢而定国广德则罢恭显不杀而望之张猛则自杀故虽数赦天下而灾愈不可弭矣刘向传谓客星犯卷古帝悟始亲萧望之呜呼亲之又何补哉】
汉元帝【二年三月】
盖闻圣贒在位隂阳和风雨时日月光星辰静黎庶康寜考终厥命今朕恭承天地托于公侯之上明不能烛德不能绥灾异并臻连年不息乃二月戊午地震于陇西郡毁落太上皇庙殿壁木饰坏败豲道县城郭官寺及民室屋压杀人衆山崩地裂水泉涌出天惟降灾震惊朕师治有大亏咎至於斯夙夜兢兢不通大变深惟鬰悼未知其序间者岁数不登元元困乏不胜饥寒以?刑辟朕甚闵之郡国被地动灾甚者无出租赋赦天下有可蠲除减省以便万姓者条奏毋有所讳丞相御史中二千石举茂材异等直言极谏之士朕将亲览焉【按元帝之诏因灾异而下者亦多今不悉录】
报贡禹诏【愚曰甚哉禹以名欺人也吾读元帝诏书勉留知禹以名欺当时又读班史以王吉龚鲍同叙传又知禹以名欺後世当时恭显擅权如刘向萧望之谆谆不絶口而禹曾无一言及之甚者反与恭显缔交以掩其杀贤人之恶此何为者禹之不足嘉类若此人果可欺乎哉】
汉元帝【初元二三年间】
朕以生有伯夷之廉史鱼之直守经据古不阿当世孳孳於民俗之所寡故亲近生几参国政今未得久闻生之奇论也而云欲退岂意有所恨与将在位者与生殊乎往者尝令金敞语生欲及生时禄生之子旣已谕矣今复云子少夫以王命办护生家虽百子何以加传曰亡怀土何必思故乡生其强饭慎疾以自辅
赐萧望之爵邑诏【愚曰君子非小人敌也君子之谋小人常疎而小人之谋君子常巧故人君善於主张君子则尊之者或足以为福不善於主张君子则尊之者适足以媒祸萧望之以师傅旧人使帝一主张用之何至死於恭显之手未死之先不能固旧交旣死之後又不能明新讐凡前日所以爵望之者适所以趣小人之杀之也噫】
汉元帝【汉书宣帝疾太子太傅望之受遗诏为前将军辅政上即位数宴见言事中书令弘恭石显久典枢机奏望之等朋党请谒者召致廷尉免为庶人後数月制诏御史云云】
国之将兴尊师而重傅故前将军望之傅朕八年道以经书厥功茂焉其赐爵关内侯食邑八百户给事中朝朔望坐次将军【天子倚以为宰相会望之子汲上书讼望之前事恭显等白望之教子上书归非於上敕召望之望之自杀元帝无刚明之德故不能终全师傅之恩後世人主所当戒也】
罢甘泉建章宫卫等诏
汉元帝【六月】
盖闻安民之道本繇隂阳【繇与由同】间者隂阳错缪风雨不时朕之不德庶几羣公有敢言朕之过者今则不然媮合苟从未肯极言【媮与偷同】朕甚闵焉永惟烝庶之饥寒远离父母妻子劳於非业之作卫於不居之宫恐非所以佐隂阳之道也其罢甘泉建章宫卫令就农百官各省费条奏毋有所讳有司勉之毋犯四时之禁丞相御史举天下明隂阳灾异者各三人
赦天下诏【愚曰君之於小人知其恶而不去莫若受其恶而不知受而不知犹有忌也知而不去愈无忌矣按元帝诏书曰壬人在位吉士壅蔽不知壬人指谁邪谓恭显邪谓堪猛邪谓恭显则不可除谓堪猛则不待除观京房之对曰上所最信任与图任帷幄之中者是矣而帝再三托以未谕旣谕亦不能罢是知之者反不若不知之为愈也至於日青无光条责御史丞相舍豺狼而问狐狸此恭显所以无忌惮也】
汉元帝【永光元年三月】
五帝三王任贤使能以登至平而今不治者岂斯民异哉咎在朕之不明亡以知贤也是故壬人在位而吉士雍【读曰壅】蔽重以周秦之弊民渐薄俗去礼义触刑法岂不哀哉繇此观之元元何辜其赦天下令厉精自新各务农亩无田者皆假之贷种食如贫民赐吏六百石以上爵五大夫勤事吏二级为父後者民一级女子百户牛酒鳏寡孤独高年帛
条责丞相御史诏
汉元帝【汉书永光元年春霜夏寒日青无光上以诏条责丞相于定国等】
郎有从东方来者言民父子相弃丞相御史案事之吏匿不言邪将从东方来者加增之也何以错缪至是欲知其实方今年岁未可预知也即有水旱其忧不细公卿有可以防其未然救其已然者不各以诚对毋有所讳
议罢郡国庙诏【愚曰易之萃卦曰王假有庙夫宗庙者萃人心之地古者天子七庙虽各有一室而未尝不萃为一所汉家宗庙之制不依周礼每帝即位辄立一庙相去异处不叙昭穆文帝立庙曰顾成武曰龙渊昭曰徘徊宣曰乐游元曰长夀成曰阳池旣不萃於一所则昭穆迭毁之议不复可寻观玄成传祖宗庙在郡国并陵旁百七十六烦渎之甚亦何以萃人心邪今因贡禹之言尽罢郡国庙是矣而後因寝疾以为祖宗谴怒虽不复郡国庙而後复寝庙呜呼祖宗之怒特以用宦竪而亡国尔岂为寝庙哉】
汉元帝【汉书元帝时贡禹奏言古者天子七庙今孝惠孝景庙皆亲尽宜毁及郡国庙不应古礼宜正定天子是其议未及施行永光四年乃下诏先罢郡国庙】
盖闻明王之御世也遭时为法因事制宜往者天下初定远方未宾因尝所亲以立宗庙盖建威销萌一民之至权也今赖天地之灵宗庙之福四方同轨蛮貊贡职久遵而不定今疏远卑贱共承尊祀殆非皇天祖宗之意朕甚惧焉传不云乎吾不与祭如不祭其与将军列侯中二千石诸大夫博士议郎议【玄成等七十人皆曰宗庙在郡国者宜无修奏可】
议庙礼诏
汉元帝【汉书罢郡国庙後月余复下诏曰盖闻明王制礼立亲庙四祖宗之庙万世不毁所以明尊祖敬宗着亲亲也朕获承祖宗之重惟大礼未备战栗恐惧不敢自专其与将军列侯中二千石二千石诸大夫博士议玄成等四十四人奏议以为高帝宜为帝者太祖之庙世世不毁太上皇孝惠孝文孝景庙皆亲尽宜毁许嘉等二十九人以为孝文皇帝宜为帝者太宗之庙廷尉以为孝武皇帝宜为世宗之庙谏大夫尹更始等以为皇考庙上序於昭穆非正礼宜毁於是上重其事依违者一年乃下诏云云】
盖闻王者祖有功而宗有德尊尊之大义也存亲庙四亲亲之至恩也高皇帝为天下诛暴除乱受命而帝功莫大焉孝文皇帝国为代王诸吕作乱海内摇动然羣臣黎庶靡不壹意北面归心犹谦辞固让而後即位削乱秦之迹兴三代之风是以百姓晏然咸获嘉福德莫盛焉高皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝後於义壹体孝景皇帝庙及皇考庙皆亲尽其正礼仪【玄成等奏太上孝惠庙皆亲尽宜毁奏可】
赦天下诏
汉元帝【二年二月】
盖闻唐虞象刑而民不犯殷周法行而奸宄服今朕获承高祖之洪业托位公侯之上夙夜战栗永惟百姓之急未尝有忘焉然而隂阳未调三光晻昧元元大困流散道路盗贼并兴有司又长残贼失牧民之术是皆朕之不明政有所亏咎至於此朕甚自耻为民父母若是之薄谓百姓何其大赦天下赐民爵一级女子百户牛酒鳏寡孤独高年三老孝弟力田帛
日食举茂材贤良诏
汉元帝【二月】
朕战战栗栗夙夜思过失不敢荒寜惟隂阳不调未烛其咎屡敕公卿日望有效至今有司执政未得其中施与禁切未合民心暴猛之俗弥长和睦之道日衰百姓愁苦靡所错躬是以氛邪岁增侵犯太阳正气湛掩日久夺光廼壬戌日有食之天见大异以戒朕躬朕甚悼焉其令内郡国举茂材异等贤良直言之士各一人
日食求直言诏
汉元帝【六月】
盖闻明王在上忠贤布职则羣生和乐方外蒙泽今朕晻【暗】于大道夙夜忧劳不通其理靡瞻不眩靡听不惑是以政令多还民心未得邪说空进事无成功此天下所着闻也公卿大夫好恶不同或缘奸作邪侵削细民元元安所归命哉廼六月晦日有食之诗不云乎今此下民亦孔之哀自今以来公卿大夫其勉思天戒慎身修永以辅朕之不逮直言尽意无有所讳【还反也反汗之义】
初陵勿置县邑诏
汉元帝【十月】
安土重迁黎民之性骨肉相附人情所愿也顷者有司缘臣子之义奏徙郡国民以奉园陵令百姓远弃先祖坟墓破业失产亲戚别离人怀思慕之心家有不自安之意是以东垂被虚耗之害关中有无聊之民非久长之策也诗不云乎民亦劳止迄可小康惠此中国以绥四方今所为初陵者勿置县邑使天下咸安土乐业亡有动摇之心布告天下令明知之
议封甘延夀等诏【荀悦曰诚其功义足以封追録前事可也春秋之义毁泉台则恶之舍中军则善之各由其宜也夫矫制之事先王之所慎也不得已行之若矫大而有功小者罪之可也矫小而功大者赏之可也功过相敌如斯而可也权其轻重而为之制宜也○致堂胡氏曰廿延寿陈汤冯奉世矫制以成功一也萧望之匡衡以为不可封者春秋讥遂事之法也刘向以为可封未免以功利言耳如荀悦之论功则有小大矣矫有大小乎哉如甘陈之材气别加任使而厚报之未晚也】
汉元帝【建昭四年春】
匈奴郅支单于背畔礼义留杀汉使者吏士甚逆道理朕岂忘之哉所以优游而不征者重勤师衆劳将率故隐忍而未有云也今延寿汤睹便宜乘时利结城郭诸国擅兴师矫诏制而征之赖天地宗庙之灵诛讨郅支单于斩获其首及阏氏贵人名王以下千数虽踰义干法内不烦一夫之役不开府库之藏因敌之粮以赡军用立功万里之外威震百蛮名显四海为国除残兵革之原息边竟得以安然犹不免死亡之患罪当在於奉宪朕甚闵之其赦延寿汤罪勿治诏公卿议封焉报匡衡诏【愚曰国可以负臣臣不可以负国孟子曰君视臣如手足则臣视君如腹心君视臣如犬马则臣视君如宼雠呜呼君臣果相报如此施之敌已以下犹不可而况君臣乎天下无不是之君父君於臣未尽则臣於君不可不尽也若张禹匡衡成帝待之若此而反謟谀阿附几亡汉室成帝不负衡禹衡禹其负成帝哉】
汉成帝【建始初】
君以道德修明位在三公先帝委政遂及朕躬君遵修法度勤劳公家朕嘉与君同心合意庶几有成今司隶校尉尊妄诋欺加非於君朕甚闵焉方下有司问状君何疑而上书归侯乞骸骨是章朕之未烛也传不云乎礼义不愆何恤人之言君其察焉专精神近医药强食自爱【时司隶校尉王尊劾奏衡】
减死刑诏【愚曰刑所以戢人之奸也但论其当否不必泥其简详成帝减刑之诏但议从减而不知从宜噫轻刑盛德事也吾独未敢以取文帝者取成帝也】
汉成帝【河平中】
甫刑云五刑之属三千大辟之罚其属二百今大辟之刑千有余条律令烦多百余万言奇请他比日以益滋自明习者不知所由欲以晓谕衆庶不亦难乎於以罗元元之民夭絶亡辜岂不哀哉其令中二千石二千石博士及明习律令议减死刑及可蠲除约省者令较然易知条奏书不云乎惟刑之恤哉其审核之务凖古法朕将尽心览焉
罢昌陵诏【愚曰成帝天资本善如勇於去恭显罢诸祠轻?租皆可语治甚至昌陵一节虽曰因刘向之言而勇於改过亦世所难及惜乎溺意女色委政外家以贻国家之祸呜呼小节虽善而大体未出於善君子少之】
汉成帝【永始元年七月】
朕执德不固谋不尽下过听将作大匠万年言昌陵三年可成作治五年中陵司马殿门内尚未加功天下虚耗百姓罢【读作疲】劳客土疏恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有动摇之心
立太子诏
汉成帝【绥和元年二月孝哀帝纪帝元帝庶孙定陶恭王子嗣立为王成帝贤之徵立为皇太子】
朕承太祖鸿业奉宗庙二十五年德不能绥理宇内百姓怨恨者衆不蒙天佑至今未有继嗣天下无所系心观于往古近事之戒祸乱之萌皆由斯焉定陶王欣於朕为子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万户以慰其意赐诸侯王列侯金天下当为父後者爵三老孝弟力田帛各有差
封卓茂诏【范晔曰建武之初雄豪方扰虓呼者连响婴城相望斯固倥偬不暇给之日卓茂断断小宰无他庸能时已七十余矣而首加聘命优辞重礼其与周燕之君表闾立馆何异哉○西山真氏曰西都之亡以士节不厉故尔光武此举所以洗二百年靡敝之俗与礼严光周党之意同或者乃谓其襃表循吏夫茂於出处去就之节?然光明如此岂徒一循吏而已是不惟不知帝亦不知茂矣○愚曰高帝以匹夫争天下多略常制以用人光武以帝胄复天下多按常制以用人故西汉之兴其间用人与东汉不同夫略常制以用人若樊郦辈止出於贩缯屠狗之徒按常制以用人若卓茂辈直足为国家根本之益则光武似过高帝矣】汉光武【本传卓为密令教化大行道不拾遗平帝时天下蝗河南二十余县皆被其灾独不入密县界迁京都丞密人老少皆泣涕莽居摄以病免归更始立以茂为侍中祭酒从至长安知更始政乱以年老乞骸骨归】
前密令卓茂束身自修执节淳固诚能为人所不能为夫名冠天下当受天下重赏故武王诛纣封比干之墓表商容之闾今以茂为太傅封襃德侯
议省刑法诏【愚曰人主之取天下莫大於收人心而收人心之要莫重於省刑罚秦法之暴而高祖约三章莽刑之虐而光武减刑法此两汉所以能收人心也不特此也拜卓茂而收吏心礼严光而收士心待窦融而收降附心行营里而收盗贼心光武之善收人心如此而岂但省刑罚一事】
汉光武【建武三年三月】
顷狱多寃人用刑深刻朕甚愍之孔子云刑罚不中则民无所措手足其与中二千石二千石诸大夫博士议郎议省刑法
令中都官等出系囚诏
汉光武【五年五月】
久旱伤麦秋种未下朕甚忧之将残吏未胜狱多寃结元元愁恨感动天气乎其令中都官三辅郡国出系囚罪非犯殊死一切勿案见徒免为庶人务进柔良退贪酷各正厥事焉
省减吏员诏【愚曰吏员不可冗亦不可畧故唐虞百周三百六十其时也时非唐虞而欲以此数人理之吾未见其能给者若光武之减吏乘王莽之後州县之分析不常而职员之猥杂无用盖所谓当减而减之者岂徒减之哉】
汉光武【六年六月】
夫张官置吏所以为人也今百姓遭难户口耗少而县官吏职所置尚繁其令司隶州牧各实所部省减吏员县或不足置长吏可并合者上大司徒大司空二府【於是条奏并省四百余县吏职减损十置其一】
日食诏【愚曰日食有徵必有应光武在位三十三年日食凡十一观续汉志二年日食在危八度说者以危齐地张步据齐五年乃破三年日食在柳十四度说者以柳河南也樊崇作乱七月伏诛然则日食亦应在人不在我六年日食则凡三矣帝下诏曰德薄不明寇贼为害呜呼帝不归人而归之已也朱浮以守令数易言之何耶】
汉光武【六年十月】
吾德薄不明寇贼为害强弱相陵元元失所诗云日月告凶不用其行永念厥咎内疚於心其勑公卿举贤良方正各一人百僚并上封事无有隐讳有司修职务遵法度
三十税一诏
汉光武【六年十二月】
顷者师旅未解用度不足故行什一之税今军士屯田粮储差积其令郡国收见田租三十税一如旧制【章怀曰景帝二年令民田租三十而税一今依景帝故曰旧制】
戒厚葬诏【愚曰厚葬之说作俑於谁乎传曰葬者藏也死欲速朽而已何以厚为哉三代不厚葬而可保秦皇厚葬而不可保观刘向一疏晓如也成帝罢於前光武力行於後可谓超今古冥死生拔乎流俗者】
汉光武【七年】
世以厚葬为德薄终为鄙至于富者奢僭贫者单财法令不能禁礼义不能止仓卒乃知其咎其布告天下令知忠臣孝子慈兄悌弟薄葬送终之义
戒略奴婢诏【愚曰光武此诏与高帝之诏同盖轸念生民?身奴婢皆不得已而然帝王即位之初往往以此为急先务故也而可忽诸】
汉光武【七年五月】
吏人遭饥乱及为青徐贼所略为奴婢下妻欲去留者恣听之敢拘制不还以卖人法从事
戒杀奴婢诏【愚曰人类一也圣贤君子之於臧获不肯以畜产名之以其皆人耳而况欲杀之乎光武此诏可谓仁及微小矣】
汉光武【十一年二月】
天地之性人为贵其杀奴婢不得减罪【八月癸亥又诏曰敢炙灼奴婢论如律免所炙灼者为庶民】
令太官勿受异味诏【愚曰人主以口腹之欲害人其与以心志之欲害人均也心志之欲害虽大而未即见口腹之欲害虽小而人即知孟子曰养其大者为大人养其小者为小人光武好学虽未得圣贤之心其取天下之时则麦飰豆粥而谙於世味也熟得天下之後则诏大官勿受异味而厌於世味也薄只此一举已与圣贤之学相合】
汉光武【十三年正月】
往年已勑郡国异味不得有所献御今犹未止非徒有豫养导择之劳至乃烦扰道上疲费过所其令太官勿复受明勑下以远方口实所以荐宗庙自如旧制
地震诏
汉光武【二十二年七月】
日者地震南阳尤甚夫地者任物至重静而不动者也而今震裂咎在君上鬼神不顺无德灾殃将及吏人朕甚惧焉其令南阳勿输今年田租刍藁遣谒者案行其死罪系囚在戊辰以前减死罪一等徒皆弛解钳衣丝絮赐郡中居人压死者棺钱人三千其口赋逋税而庐宅尤破坏者勿收责吏人死亡或在坏垣毁屋之下而家羸弱不能收拾者其以见钱谷取佣为寻求之作寿陵诏【致堂胡氏曰乐生恶死人情一也惟圣贤则无贪恋之心知生不可益知死不可免也或者欲益生而免死所以悖理滋甚汉世天子即位即预建陵庙不以为讳唐已不能及矣光武幸南阳宗戚丐复十年帝曰天下至重日复一日敢望许久邪及寿陵初作即有迭兴之念此皆理所必至而人所讳言者明逹如是宜其永终天禄享国久长也】
汉光武【二十六年正月初作寿陵窦融上言园陵广袤无虑所用帝曰云云】
古者帝王之葬皆陶人瓦器木车茅马使後世之人不知其处太宗识终始之义景帝能述遵孝道遭天下反覆而霸陵独完受其福岂不美哉今所制地不过二三顷无为山陵陂池裁令流水而已【西山真氏曰孝武以後诏令浮文多而实意少至光武乃复还汉初简质之旧其辞之尤约者如二年五月诏曰民有嫁妻卖子欲归父母者恣听之敢拘执论如律十二月诏曰惟宗室列侯为王莽所废先灵无所依归朕甚愍之其并复故国若侯身已殁所属上其子孙见名尚书封拜三年七月庚辰诏曰吏不满六百石下至墨绶长相有罪先请男子八十以上十岁以下及妇人从坐者自非大不道诏所名捕皆不得系当验问者即就验六年五月诏曰惟天水陇西安定北地吏民为隗嚣所注误者又三辅遭难赤眉有犯法不道者自殊死以下皆赦除之七年三月诏曰今国有衆军并多精勇宜且罢轻车骑士材官楼船士及军假吏令还复民伍十三年二月诏曰长沙王兴真定王得河间王邵中山王茂皆袭爵为王不应经义其以兴为临湘侯得为真定侯邵为乐成侯茂为单父侯其宗室及絶国封侯者凡一百三十七人十八年诏曰今边郡盗谷五十斛罪至於死开残吏妄杀之路其蠲除此法同之内郡二十七年五月诏曰昔契作司徒禹作司空皆无大名其令二府去大中元二年遗诏曰朕无益百姓皆如孝文皇帝制度务从约省刺史二千石长吏皆无离城郭无遣吏及因邮奏若是者皆不炫文采而意旨自足盖自昔方隆之时事从简实故文不胜质及世之将敝则文胜而质衰矣此有国者当戒亦秉笔代言者所宜知也】
报臧宫诏【愚曰善取天下者蓄其勇不善取天下者骋其勇蓄其勇者百战而百全骋其勇者或一蹶而不可支高祖取天下白登之围或几亡汉太宗取天下辽东之行几足羞唐是皆骋其勇者也光武旣诛新室又平羣盗旣平羣盗又得陇蜀虽移此施之西北无难也而闭玉关以谢西域之质卑辞币以礼匈奴之使终帝之世善养其勇而卒无後变人言帝见小敌怯大敌勇彼亦怯於戎狄哉观报?宫之诏帝之勇又善养矣】
汉光武【本传匈奴饥疫自相分争宫愿得五千骑以立功帝笑曰常胜之家难与虑敌吾方自思之二十七年与扬虚侯马武上书云云诏报曰】
黄石公记曰柔能制刚弱能制强【时张良於下邳圯前见老父出一编书者】柔者德也刚者贼也弱者仁之助也强者怨之归也故曰有德之君以所乐乐人无德之君以所乐乐身乐人者其乐长乐身者不久而亡舍近谋远者劳而无功舍远谋近者逸而有终逸政多忠臣劳政多乱人故曰务广地者荒务广德者强有其有者安贪人有者残残灭之政虽成必败今国无善政灾变不息【左传曰国无善政则自取谪於日月之灾】百姓惊惶人不自保而复欲远事边外乎孔子曰吾恐季孙之忧不在颛臾且北狄尚强而屯田警备传闻之事恒多失实【公羊传曰见者异辞闻者异辞传者异辞】诚能举天下之半以灭大寇岂非至愿苟非其时不如息人【自是诸将莫敢复言兵事】
赐周党帛诏【致堂胡氏曰光武御功臣不少假借而诏徵处士严光等或陛见帝廷伏而不谒或使者再聘不肯就车虽博士范升有夸上求高之奏帝不以为然各从所志夫高祖世宗光武三君内平四海外讋北蛮可谓英雄豪杰之主矣然高祖之威行於强秦暴楚而不行於四皓世宗之威行於匈奴西域朝鲜两越而不行於汲黯光武之威行於寻邑王郎赤眉铜马陇蜀之君而不行於严光周党王良王成惟公孙述独能行之述招聘李业之流怒其不至或劫以兵或饮以酖或械其妻子疑若能行其威令矣然述之威能行於李业而不龙行於吴汉何也威有所当加埶有所可屈加於所当加以立威则强屈於所可屈以忘埶则昌反是道者难乎免於乱亡之祸矣○愚曰世之上若无益於世而实相关者高尚之士也孔子有言继灭国举逸民天下之民归心焉高帝立国不能先致四皓故仅得建功立名之士光武立国能先聘周党严光故兼得伏节死义之臣一举逸民而关东汉二百年之运祚岂果亡益哉】汉光武【建武中徵为议郎以病去职复被徵党着短布单衣光武引见伏而不谒自陈愿守所去诏云云】
诏曰自古明王圣主必有不宾之士伯夷叔齐不食周粟太原周党不受朕禄亦各有志焉其赐帛四十匹上书者不得言圣诏【致堂胡寅曰日食有常光武岂不知也而抑畏谪见深自贬损行人君所不肯行者可不谓圣矣乎常人之情鲜不夸已造大纵不自言闻人誉之而终不恶也所以然者非内不足则识量狭尔曾不思过情之誉於我何加非意之毁贬过矣然於我则何损故君子自修而已有其实者名必归焉夫圣者无不通之称贯三才备万善至神妙物与天同功秦汉之君实则不至乃多侈心行义寡薄而曰圣德谋猷乖谬而曰圣谟苟有小益於时而曰圣功光武盖稔闻熟见而羞为之故因日食而下此诏其所以修已格天超出百王之上可为後世之法矣○愚曰人主立志必希於圣而出言不必自居於圣不希於圣其行必卑自居於圣其流必謟光武好学受尚书大义虽在位三十三年所为未必尽至尧舜禹汤事业而诏令上书者不得言圣比之自唐以来人臣上尊号至类聚数十字美称以求媚者天渊矣】
汉光武【七年癸亥晦日有食之】
吾德薄致灾谪见日月战栗恐惧夫何言哉今方念愆庶消厥咎其令有司各修职任奉遵法度惠兹元元百僚各上封事无有所讳其上书者不得言圣
行养老礼诏【愚曰养老者非务虚文受养者非居虚礼盖自四代以还礼有曰燕曰飨曰食之别序有曰东曰西曰右之异衣有曰深曰缟曰玄之等袒而割牲执醤馔珍君臣间岂从事虚名哉乞言则所益在我养孝悌则所益在人夫固皆在此举也汉初敬老而尊其养明帝养老而复其礼真秦以来所难得惜其皆虚名也明帝务虚文而缺乞言之实故使西域而求浮屠桓荣居虚礼而失格心之功故陈车马而夸稽古吾不知所养何事而所讲何学耶】汉明帝【永平二年十月幸辟雍初行养老礼诏云云】
光武皇帝建三朝之礼而未及临飨【章怀曰三朝之礼谓中元元年初起明堂辟雍灵台也】眇眇小子属当圣业间暮春吉辰初行大射令月元日【东观记曰十月元日】复践辟雍尊事三老兄事五更安车輭轮供绥执授侯王设醤公卿馔珍朕亲袒割执爵而酳【汉宫仪三老五更皆取有首妻男女全具者续汉志养三老五更先吉日司徒上太傅若讲师故三公人名用其德行年耆高者三公一人为三老次卿一人为五更皆服絺紵大袍单衣皁缘领袖中衣冠进贤扶玉杖五更亦如之不杖皆斋于太学讲堂其曰乘舆先到辟雍礼殿坐于东厢遣使者安车迎三老五更天子迎于门屏交拜导自阼阶三老自宾阶升东面三公设几杖九卿正履天子亲袒割俎执醤而馈执爵而酳五更南面三公进供礼亦如之明日皆诣阙谢以其於已礼大隆也醤醢也珍谓肴羞之属即周礼八珍之类郑玄注仪礼云酳漱也所以洁口】祝哽在前祝噎在後【老人食多哽咽故置人於前後祝之令其不哽噎也】升歌鹿鸣下管新宫八佾具修万舞於庭【左传天子八佾诸侯六大夫四士二万亦舞也】朕固薄德何以克当易陈负乘诗刺彼己【易曰负且乘诗曰彼己之子】永念慙疚无忘厥心三老李躬年耆学明五更桓荣授朕尚书诗曰无德不报无言不醻其赐荣爵关内侯食邑五千户三老五更皆以二千石禄养终厥身其赐天下三老酒人一石肉四十斤有司其存耆耋恤幼孤惠鳏寡称朕意焉【西山真氏曰按中元二年夏四月丙辰诏有方今上无天子下无方伯若涉渊水而无攸济之语说者谓汉诏多出於人主之手殆或然也丙辰诏不蛓】
有司顺时劝农诏
汉明帝【三年正月】
朕奉郊祀登灵台见史官正仪度【仪谓浑仪以铜为之置於灵台王者正天文之器也度谓日月星辰行度也史官即太史掌天文之官也】夫春者岁之始也始得其正则三时有成比者水旱不节边人食寡政失於上人受其咎有司其勉顺时气劝督农桑去其螟蜮以及蝥贼【食苗心曰螟食节曰贼食根曰蝥域一名短狐今之水弩含沙射人为灾言此者欲时臣下顺顺行政勿侵扰也】详刑慎罚明察单辞【单辞偏辞也】夙夜匪懈以称朕意日食诏【愚曰东汉最信图?自光武奉赤伏符之兴而始以命三公继定郊祀後以决灵台事事皆决於?夫天下之事其正者在经而不在?故经者帝王之正道而?者後世之邪说明帝循之而亦惟?是卜改乐曰太子叶以尚书璇玑钤之文也日食曰所为至谴又以春秋感精符之文也呜呼天灾自咎着在六经昭如也而何待?哉讥帝者恐不但一桓谭矣】汉明帝【八月】
朕奉承祖业无有善政日月薄蚀彗孛见天水旱不节稼穑不成人无宿储下生愁垫虽夙夜勤思而智能不逮昔楚庄无灾以致戒惧【说苑楚庄王见天不见妖而地不出孽则祷于山川曰天其忘余与此能求过于天必不逆谏矣】鲁哀祸大天不降谴【鲁哀公时政弥乱絶不日食政乱之类当致日食之变而不应者谴之何益告之不悟故哀公之篇无日食之异】今之动变傥尚可救有司勉思厥职以匡无德古者卿士献诗百工箴谏其言事者靡有所讳
引咎诏
汉明帝【八年十月晦日有食之既】
朕以无德奉承大业而下贻人怨上动三光日食之变其灾尤大春秋图?所谓至谴【春秋感精符曰人主含天光据玑衡齐七政操八极故君明圣天道得正则日月光明五星有度日明则道正不明则政乱故常戒以自勅厉日食皆象君之进退为盈缩当春秋拨乱日食三十六故曰至谴也】永思厥咎在予一人羣司勉修职事极言无讳【於是在位者皆上封事各言得失帝览章深自引咎乃以所上班示百宫○此下一段虽非连接诏语一时之言并附於此】
○又曰羣僚所言皆朕之过人寃不能理吏黠【胡八切】不能禁而轻用人力缮修宫宇出入无节喜怒过差昔应门失守关雎刺世【春秋说题辞人主不正应门失守故歌关雎以感之宋均注应门听政之处也言不以政事为务则有宣淫之心关雎乐而不淫思得贤人与之共化修应门之政者也薛君韩诗章句诗人言雎鸠贞洁慎匹以声相求隐蔽于无人之处故人君退朝入于私宫后妃御见有度应门撃柝鼔人上堂退反宴处体安志明】飞蓬随风微子所叹【管子曰无仪法程式飞摇而无所定谓之飞蓬飞蓬之开明王不听此言微子未详】永览前戒竦然兢惧徒恐薄德久而致怠耳
申明车服制度诏【愚曰明帝好学故稽古礼文之事悉举如幸三雍行养老登灵台正仪度皆粲然可述今又诏定车服制度呜呼吾读范史舆服有志仪礼有志间杂以秦而未必尽如三代不知尽出於明帝所定者邪抑当时在廷无可语古之制度而然邪车服制度斯亦不足观也已】
汉明帝【十二年五月】
昔曾闵奉亲竭欢致养仲尼葬子有棺无椁丧贵致哀礼存寜俭今百姓送终之制竞为奢靡生者无担石之储而财力尽於坟土伏腊无糟糠而牲牢兼於一奠【史记曰秦德公始为伏祠历忌曰?者何也金气伏藏之日也四气代谢皆以相生至于立秋以金代火金畏于火故庚日必伏月令孟冬之月腊先祖说文云腊冬至後祭百神始皇更腊曰嘉平奠丧祭也】糜破积世之业以供终朝之费子孙饥寒絶命於此岂祖考意哉又车服制度恣极耳目田荒不耕游食者衆有司其申明科禁宜於今者宣下郡国
尊师傅诏【愚曰先儒传三年无改於父之道可谓孝矣以为事有可改何待三年章帝知明帝苛刻虽改之而从寛知光武不任三公独不可改之而从重何也今即位之初首重师傅虽有重之之说而不见重之之名当时赵熹牟融竟无表表香人牙颊循至後来窦氏之横大臣几不能制帝独不能改之何邪呜呼西汉相权重故平勃霍光临难可以成功东汉相权轻故外戚宦寺专恣不能力制人主亦以此为鍳】
汉章帝【永平十八年八月即位十月诏云云时未改元】
朕以眇身托于王侯之上统理万几惧失厥中兢兢业业未知所济深惟守文之主必建师傅之官诗不云乎不愆不忘率由旧章行太尉事节乡侯熹三世在位为国元老【赵熹光武时为太尉明帝时行太尉事】司空融【融牟融】典职六年勤劳不怠其以熹为太傅融为太尉并録尚书事三事大夫莫肯夙夜小雅之所伤也【诗雨无正之文也三事三公也郑玄注幽王在外三公及诸侯随而行者皆无复君臣之礼不肯晨夜省王】予违汝弼汝无面从股肱之正义也羣后百僚勉思厥职各贡忠诚以辅不逮申勑四方称朕意焉
三公纠非法诏【愚曰章帝寛大近文帝崔寔论文帝除肉刑是以严致平而非徒轻刑以为寛愚亦谓章帝诏三公纠非法以严补弊而非但姑息以为寛故元年以选举乖实诏有司二年以贵戚奢纵诏三公此其性资虽寛而其法制则严吾独惜文帝之寛不免失於邓通而章帝之寛不免失於窦氏也】
汉章帝【建初二年三月】
比年隂阳不调饥馑屡臻深惟先帝忧人之本诏书曰不伤财不害人诚欲元元去末归本而今贵戚近亲奢纵无度嫁娶送终尤为僭侈有司废典莫肯举察春秋之义以贵理贱今自三公并宜明纠非法宣振威风朕在弱冠未知稼穑之艰难区区管窥岂能照一隅哉其科条制度所宜施行在事者备为之禁先京师而後诸夏
讲议五经同异诏【愚曰帝王之学本以经世非以名世盖讲者易而用者难也章帝以光武为之祖以明帝为之父世世皆好学白虎殿之会诏诸儒讲五经同异盛矣噫帝之於五经也知商书官不及私眤之义决不使外戚擅权知周诗艳妻煽方处之义决不至闺房用事知春秋骊姬申生之义决不至嫡子轻易徒讲而不善用与勿讲也】
汉章帝【四年十一月】
盖三代导人教学为本汉承暴秦襃显儒术建立五经为置博士其後学者精进虽曰承师亦别名家孝宣皇帝以为去圣久远学不厌博故遂立大小夏侯尚书後又立京氏易【大小夏侯谓夏侯胜胜从兄子建也京氏京房也】至建武中复置顔氏严氏春秋大小戴礼博士【严氏谓严彭祖顔氏谓顔安乐大小戴戴德戴圣也】此皆所以扶进微学尊广道艺也中元元年诏书五经章句烦多议欲减省至永平元年长水校尉儵【樊儵】奏言先帝大业当以时施行欲使诸儒共正经义颇令学者得以自助孔子曰学之不讲是吾忧也又曰博学而笃志切问而近思仁在其中矣於戏其勉之哉【於是下太常将大夫博士议郎郎官及诸生诸儒会白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事作白虎议奏】
选高才生受学诏
汉章帝【八年十二月】
五经剖判去圣弥远章句遗辞乖疑难正恐先师微言将遂废絶非所以重稽古求道真也其令羣儒选高才生受学左氏谷梁春秋古文尚书毛诗以扶微学广异义焉
禁考狱多酷诏
汉章帝【元和元年七月】
律云掠者惟得榜笞立【掠问也广雅曰榜击也音彭笞击也立谓立而考讯之】又令丙箠长短有数【令丙为篇之次也又景帝京师定箠令箠长五尺本大一寸其竹也末薄半寸其平去节故云长短有数】自往者大狱已来掠考多酷钻鑚之属【大狱谓楚王英等事也钻其廉反陬也国语中刑用鑚凿皆谓惨酷其肌肤也】惨苦无极念其痛毒怵然动心书曰鞭作官刑岂云若此【以鞭为理官事之刑】宜及秋冬理狱明为其禁
赐胎养谷等诏【愚曰大儒冇言大君者天地之宗子尊高年所以老吾老慈孤弱所以幼吾幼此仁道也以两汉论尊老之令历文景武宣而悉具慈幼之方至章而始备两汉享国四百年殆不偶然范?赞帝亦以给胎养谷为称首信然】
汉章帝【二年正月】
令云人有产子者复勿筭三岁今诸怀姙者赐胎养谷人三斛复其夫勿筭一岁着以为令
襃刘方诏【愚曰寛厚之主喜良吏严刻之主喜能吏故张释之之长者与文帝心事合魏相之权数与宣帝本意称其埶然也章帝厌明帝之苛而一切寛厚故二君所取各不同至於以俗吏矫饰饬三公以悃愊无华取刘方非世俗所可及世言文帝之後有景帝忠厚之意稍伤明帝之後有章帝苛刻之意稍苏其信然与】
汉章帝【二年正月】
方春生养万物莩甲【莩叶里白皮也百果甲拆】宜助萌阳以育时物其令有司罪非殊死且勿案验及吏人条书相告不得听受冀以息事寜人敬奉天气立秋如故夫俗吏矫饰外貌似是而非揆之人事则悦耳论之隂阳则伤化朕甚餍之甚苦之安静之吏悃愊无华【悃愊至诚也】日计不足月计有余如襄城令刘方【方字伯况平原人】吏人同声谓之不烦虽未有他异斯亦殆近之矣间勑二千石各尚寛明而今富奸行赂於下贪吏枉法於上使有罪不论而无过被刑甚大逆也夫以苛为察以刻为明以轻为德以重为威四者或兴则下有怨心吾诏书数下冠盖接道而吏不加理人或失职其咎安在勉思旧令称朕意焉蠲除禁锢诏【愚曰论寛厚之主者不求其寛厚而求其严明论严明之主者不求其严明而求其寛厚盖资质之偏得其所长未足贵而求其所短斯可贵也故论文帝者不以减肉刑为贵而以後元之诛垣平为贵论宣帝者不以核名实为贵而以黄龙之行寛大为贵盖取其相济者然也章帝之除禁锢定囚律史皆羡之语曰少成若天性习惯如自然其性资之常者然耳而例以之待闺房外戚可乎君子曰章帝之寛殆未尽善也】
汉章帝【十二月】
书云父不慈子不祗兄不友弟不恭不相及也往者妖言大狱所及广远一人犯罪禁至三属【即三族也谓父族母族及妻族】莫得垂缨仕宦王朝如有贤才而没齿无用朕甚怜之非所谓与之更始也诸以前妖恶禁锢者一皆蠲除之以明弃咎之路但不得在宿卫而已
修孔圣庙诏【愚曰唐程浩有言大子後天地而生知天地之始先天地而没知天地之终非日非月光之所及者远不江不海润之所浸者博久而弥芳远而弥光用之者昌舍之者亡信乎盛德必百祀表章风厉有天下者之急先务也自高帝过鲁祠以太牢为天子亲祠之始封九世孙滕为奉嗣君为胤嗣封爵之始其後关里大会褒成袭封不懈益?赤伏四百年之祚盖有与立汉末乱离庙毁封絶魏丈乃能封爵孔羡修起鲁庙又广为屋以居学者考之此诏在黄初二年正月时即阼才两月尔可谓知所先务矣魏诏令他无可取独此知圣道之尊故録之】
魏文帝【黄初二年正月】
昔仲尼资大圣之才怀帝王之器当衰周之未无受命之运在鲁卫之朝教化乎洙泗之上栖栖焉遑遑焉欲屈已以存道贬身以救世于时王公终莫能用之乃退考五代之礼修素王之事因鲁史而制春秋就太师而正雅颂俾千载之後莫不宗其文以资述作仰其圣以成谋咨可谓命世之大圣亿载之师表者也遭天下大乱百祀堕坏旧居之庙毁而不修襃成之後絶而莫继阙里不闻讲颂之声四时不覩烝尝之位斯岂所谓崇礼报功盛德百世必祀者哉其以议郎孔羡为宗圣侯邑百户奉孔子祀令鲁郡修起旧庙置百户吏卒以守卫之又於其外广为室屋以居学者
戒后妃不得与政诏【愚曰汉世后妃与政如吕氏之祸不浅曹魏行事本无足取独文帝此诏足矫汉世之失深可为後来法书曰牝鸡之晨惟家之索信哉】
魏文帝【三年九月】
夫妇人与政乱之本也自今以後羣臣不得奏事太后后族之家不得当辅政之任又不得横受茅土之爵以此诏传後世若有背违天下共诛之
文选补遗卷二

[book_title]卷三
<集部,总集类,文选补遗
钦定四库全书
文选补遗卷三
元　陈仁子　辑
玺书【汉光武纪注汉制度曰帝之下书有四一曰策书二曰制书三曰诏书四曰诫敕策书者编简也其制长二尺短者半之篆书起年月日称皇帝以命诸侯王三公以罪免亦睗策而以隶书用尺一木两行惟此为异也制书者帝者制度之命其文曰制诏三公皆玺封尚书令印重封露布州郡也诏书者诏告也其文曰告某官云如故事诫敕者谓敕刺史太守其文曰有诏敕某官他皆放此】答鼂错玺书【西山真德秀曰按家令小臣而帝赐以玺书官而不名词又温厚如此岂非隆谦好善之主哉○愚曰人之好言或有幸而遇者亦有不幸而不遇者鼂错一好言之士也言兵体於文帝之朝帝虽未尽行其言而乃获玺书之褒言削国於景帝之朝帝才畧试其言而竟坐东市之诛呜呼玺书褒言者汉法与故事皆未见也而帝特行焉使七国之削得文帝者主之纵有大变帝必有所处而何遽受祸之惨邪此幸不幸之别也】
汉文帝【晁错传错为太子家令上言兵事文帝嘉之乃赐玺书宠答焉】
皇帝问太子家令上书言兵体三章闻之书言狂夫之言而明主择焉今则不然言者不狂而择者不明国之大患故在於此使夫不明而择於不狂是以万听而万不当也
赐吾丘寿王玺书【愚曰人臣事君以正直自重则君视之亦重以謟谀自轻则君视之亦轻武帝诸臣以诡诈见用者无如严助吾丘寿王数人以正直见惮者无如仲舒汲黯二人重舒汲黯虽老死诸侯傅相武帝视之稍重而终得免於诛戮严助寿王虽骤见进用武帝数加敕责视之稍轻而终不免诛呜呼不冠不见帝岂尝以待汲黯者待严助革而以俳优畜方朔枚臯者恐不免并以此畜二公者也是以东郡盗发既责寿王之罪而至得宝鼎则曰有说则生无说则死待寿王直婴竖之不若视之轻故诛之亦轻此为臣者所宜鉴】汉武帝【本传为东郡都尉时军旅数发年岁不熟多盗贼诏赐寿王玺书曰】
子在朕前之时智畧辐凑以为天下少双海内寡二及至连十余城之守任四千石之重职事并废盗贼纵横甚不称在前时何也
赐燕王旦玺书【愚曰以刑法绳人与以言语绳人均也虽然以刑法绳人者是絶凡人自新之路以言语绳人者足发他人愧耻之机燕王旦之悖逆轻躁诛之盖不可胜诛者而昭帝敕责数言辱过朝市愧心一生卒自绞死在汉不伤大体在燕王不逭大戮呜呼吾不杀伯仁伯仁由我而死言语绳人甚於刑法若是哉】
汉昭帝【汉书武帝崩太子立是为昭帝初桀安父子与大将军光争权欲害之诈使使为燕王旦上书言光罪时年十四後旦谋仄事觉天子使使者赐王玺书】
昔高皇帝王天下建立子弟以藩屏社稷先日诸吕隂谋大逆刘氏不絶若发赖绦侯等诛讨贼乱尊立孝文以安宗庙非以中外有人表里相应故邪樊郦曹灌携劒摧锋从高皇帝垦菑除害耘鉏海内当此之时头如蓬葆勤苦至矣然其赏不过封侯今宗室子孙曾无暴衣露冠之劳裂地而王之分财而赐之父死子继兄终弟及今王骨肉至亲敌吾一体乃与他姓异族谋害社稷亲其所疏疏其所亲有逆悖之心无忠爱之义如使古人有知当何面目复奉斋酎见高祖之庙乎【旦得书以符玺属医工长谢相二千石奉使不谨死矣即以绞自绞】
赐冯奉世玺书【愚曰读史论奉世功名次赵充国夫奉世者可以为轻勇之将而非可为持重之将充国持重常万全而必胜奉世轻勇一不胜则有余衂矣观其矫制诸国以破莎车者特侥幸而成功及其讨西羌彡姐也欲期月而奏凯迨至遇敌稍衂而欲增兵遣将共讨而欲自将玺书敕责元帝之待之者其辞峻厉与宣帝待充国不同呜呼以奉世为有功则可以奉世次充国则不可】
汉元帝【木传永光二年秋陇西羌反於是遣奉世将万千二人骑以将屯为名奉世具上地形部衆多少之计愿益三万六千人乃足决事书奏天子大为发兵六万余人拜太常弋阳侯任千秋为奋武将军以助焉奉世上言愿得其衆不须复烦大将因陈转输之费上以玺书劳奉世且让之】
皇帝问将兵右将军甚苦暴露羌虏侵边境杀吏民甚逆天道故遣将军帅士大夫行天诛以将军材质之美奋精兵诛不轨百下百全之道也今乃有畔敌之名大为中国羞以昔不闲习之故邪以恩厚未洽信约不明也朕甚怪之上书言羌虏依深山多径道不得不多分部遮要害须得後发营士足以决事部署已定埶不可复置大将闻之前为将军兵少不足自守故发近所骑日夜诣【近所随近处也日夜言兼行不休息也诣诣军所】非为击也今发三辅河东弘农越骑迹射佽飞彀者羽林孤儿及呼速絫嗕种【嗕音辱羌别种彀者谓能张弩】方急遣【言令速至军所】且兵凶器也必有成败者患策不豫定料敌不审也故复遣奋武将军兵法曰大将军出必有偏禆所以扬威武参计策将军又何疑焉夫爱吏士得衆心举而无悔禽敌必全将军之职也若乃转输之费则有司存将军勿忧须奋武将军兵到合击羌虏
赐淮阳王钦玺书【愚曰元帝待同气最厚当时国事出?显萧望之忤?显则死堪猛忤?显则死京房之忤?显则乂死独是淮阳王不甘?显之侵陵而惑於外舅张博赂求入朝虽以?显得其实不径诛戮方加玺书遣使谕旨此盖待同气之厚与待他臣不同】汉元帝【本传建昭元年钦宣帝子也】
皇帝问淮阳王有司奏王舅张博数遗王书非毁政治谤讪天子襃举诸侯称引周汤以讇惑王所言尤恶悖逆无道王不举奏而多与金钱报以好言罪至不赦朕恻焉不忍闻为王伤之推原厥本不祥自博惟王之心匪同于凶已诏有司勿治王事遣谏大夫骏申谕朕意诗不云乎靖恭尔位正直是与王其勉之【乂使骏谕指云云於是淮阳王钦免冠稽首谢曰奉藩无状过恶暴列陛下不忍致法加大恩遣使者申谕道术守藩之义伏念传罪恶尤深当伏重诛臣钦愿悉心自新奉承诏策顿首死罪】
敕谕东平王宇玺书【愚曰亲亲之道宁委曲以全其恩无寛弛以成其过君之威若雷霆也人之心非木石也一提省间岂不可翻然而悟者若以庄公待叔段之心养其恶而始诛之亲亲之义安在元帝待东平王因其数奸犯法而敕责之既责太后又责师傅委曲若此是以东平王竟引咎自新卒完首领无伤手足噫若此七国之变岂亦尽诸侯王之咎哉】汉元帝【本传宇宣帝子也事太后内不相得太后上书言之求守杜陵园上於是遣使奉玺书敕谕之】
皇帝问东平王盖闻亲亲之恩莫重於孝尊尊之义莫大於忠故诸侯在位不骄以致孝道制节谨度以翼天子然後富贵不离於身而社稷可保今闻王自修有阙本朝不和流言纷纷谤自内兴朕甚憯焉为王惧之诗不云乎毋念尔祖述修厥德永言配命自求多福朕惟王之春秋方刚忽於道德意有所移忠言未纳故临遣太中大夫子蟜【姓张】谕王朕意孔子曰过而不改是谓过矣王其深惟熟思之无违朕意
赐东平太后玺书
汉元帝
皇帝使诸吏宦者令承问东平王太后朕有闻王太后少加意焉夫福善之门莫美於和睦患咎之首莫大於内离今东平王出襁褓之中而托于南面之位加以年齿方刚涉学日寡骜忽臣下不自他於太后以是之间能无失礼义者其惟圣人乎传曰父为子隐直在其中矣王太后明察此意不可不详闺门之内母子之间同气异息骨肉之恩岂可忽哉岂可忽哉昔周公戒伯禽曰故旧无大故则不可弃也毋求备於一人夫以故旧之恩犹忍小恶而况此乎已遣使者谕王王既悔过服罪太后寛忍以贳之後宜不敢王太后强餐止思念慎疾自爱
赐窦融玺书【愚曰天下之事欲固人者不能固而无心者或能固之欲制敌者不能制而无争者乃能制之何也理存而不可易埶定而不可踰人自俛首帖耳於其下者尝论光武待窦融与昭烈语武侯其迹盖相似也窦融据河西光武非不可力制而曰蜀汉相攻权在将军举足左右便有轻重其後融乃慴服之不暇刘禅孱弱疑不足以臣武侯者而昭烈独曰嗣子不肖君可自取武侯乃终其身无他志呜呼以他人处此竭吾志尽吾力犹不足锢英雄之心而出其右二君开心见忱遂得羣情於数语间盖不固人而人自固不制敌而敌自制者】汉光武【本传更始以融为张掖属国都尉抚结雄杰河西翕然归之光武即位以河西隔远未能自通时隗嚣先称建武年号融等从受正朔嚣内怀异心使张玄说豪杰竞逐雌雄未决当各据土宇与陇蜀合从高可为六国下不失尉佗融等於是召豪杰及诸太守计议融遂决策东向五年夏遣长史刘钧奉书献马先是帝闻河西完富地接陇蜀欲招之以逼嚣述亦发使遗融书遇钧於道与俱还帝见钧欢甚乃遣令还赐融玺书云云】
制诏行河西五郡大将军事属国都尉劳镇守边五郡兵马精强仓库有蓄民庶殷富外则折挫羌胡内则百姓蒙福威德流闻虚心相望道路隔塞邑邑何已长史所奉书献马悉至深知厚意今益州有公孙子阳天水有隗将军方蜀汉相攻权在将军举足左右便有轻重以此言之欲相厚岂有量哉诸事具长史所见将军所知王者迭兴千载一会【言时难得而易失】欲遂立桓文辅微国当勉卒功业欲三分鼎足连衡合从亦宜以时定天下未并吾与尔絶域非相吞之国今之议者必有任嚣效尉佗制七郡之计王者有分土无分民自适已事而已今以黄金二百斤赐将军便宜辄言【因授融为凉州牧玺书既至河西咸惊以为天子明见万里之外】
赐书
赐南粤王佗书【迂斋楼昉曰委曲囘护不自尊大而所据者正所以感动而讽谕之者深矣读文帝比书非但忠厚恻怛能服夷狄之心又且明白正大得待夷狄之体○愚曰服人之道以真实相向不必以浮虚相夸文帝以大汉兵力攻一南粤此建瓴之执也帝处此时再三开谕畧不较强弱初言侧室之子抑何卑也继称南粤为王抑何逊也他日南粤奉书稽颡称臣之不暇呜呼文帝一念之真人自慴服其下何待粉饰大言刼以威而胁之埶者世之人主待臣妾亦焉用虚言相夸哉】
汉文帝【汉书南粤王赵佗真定人也高帝定天下为中国劳苦遣陆贾立佗南粤王使和辑南粤母为南边害与长沙接境高后时有司请禁粤关市铁器佗曰此必长沙王计欲倚中国击灭南海并王之自为功也佗乃自尊为南武帝攻长沙边取数县高后遣隆虑侯竈击之会暑湿士卒大疫不能踰岭岁余后崩罢兵佗因以兵威财物赂遗闽粤西瓯骆役属焉东西万余里乃乘黄屋左纛与中国侔文帝元年使告诸侯朕从代来即位意佗亲冢在真定置守邑岁时奉祀召其从昆弟尊官厚赐宠之诏丞相平举可使粤者平言陆贾先帝时使粤上召贾为太中大夫赐佗书云云】
皇帝谨问南粤王甚苦心劳思朕高皇帝侧室之子弃外奉北藩于代【西山曰即此一语便可感动蛮夷】道里辽远壅蔽穙愚未尝致书高皇帝弃羣臣孝惠皇帝即世高后自临事不幸有疾日进不衰以故誖暴乎治诸吕为变故乱法不能独制乃取他姓子为孝惠皇帝嗣赖宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问修治先人冢【西山曰按此二事各从其半盖威德兼尽之道也】前日闻王发兵於边为寇灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰高皇帝所以介长沙土也朕不得擅变焉吏曰得王之地不足以为大得王之财不足以为富服领以南王自治之虽然王之号为帝两帝并立亡一乘之使以通其道是争也争而不让仁者不为也愿与王分弃前患【彼此共弃故曰分】终今以来通使如故故使贾驰谕告王朕意王亦受之毋为寇灾矣上禇五十衣中禇三十衣下禇二十衣遗王【以绵装衣曰禇上中下者绵多少轻重之差也】愿王听乐娯忧存问邻国【陆贾至南粤王恐乃顿首谢愿奉明诏长为藩臣奉贡职】
遗匈奴书【西山真氏曰按此书先责匈奴违约次谕以事在赦前勿深诛又云单于若能明告诸吏使无负约然後可和使单于所言诚邪固不逆其善意使所言伪邪亦不堕其诈谋抑扬开阖皆有法焉至遗之以物又以其自将苦兵为辞非畏而赂之也即此一书可见文帝御夷狄之道矣】
汉文帝【汉书文帝三年夏匈奴右贤王入居河南地为寇诏遣丞相灌婴将击右贤王右贤王走出塞其明年单于遗汉书愿寝兵休士养马除前事复故约云云前六年遗匈奴云云】
皇帝敬问匈奴大单于无恙【此冒顿单于】使系虖浅遗朕书云愿寝兵休士除前事复故约以安边民世世平乐朕甚嘉之此古圣王之志也汉与匈奴约为兄弟所以遗单于甚厚背约离兄弟之亲者常在匈奴然右贤王事已在赦前勿深诛单于若称书意明告诸吏使无负约有信敬如单于书使者言单于自将并国有功甚苦兵事服【言天子自所服也】绣祫绮衣【祫者衣无絮也绮祫绮衣以綉为表绮为里】长襦锦袍各一比疎一【辫髪之饰】黄金饬具带一黄金犀毗一【胡带之钩】绣十匹锦二十匹赤绨緑缯各四十匹使中大夫意谒者令肩遗单于
遗匈奴书
汉文帝【汉书冒顿死子稽粥立号老上单于岁入边杀掠人民汉患之使使遗单于书单于亦使使报谢孝文後二年使使遗匈奴书云云】
皇帝敬问匈奴大单于无恙使当户且渠雕渠难郎中韩辽遗朕马二匹已至敬受【当户且渠者一人为二官雕渠难者其姓名】先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降【渫恶民谓邪恶不正之民按顔氏作趋字句絶今作降字句絶】其趋背义絶约忘万民之命离两主之欢然其事已在前矣【亦犹前书事在赦前之意】书云二国已和亲两主驩说寝兵休卒养马世世昌乐翕然更始朕甚嘉之圣者日新改作更始使老者得息幼者得长各保其首领而终其天年朕与单于俱由此道顺天恤民世世相传施之无穷天下莫不咸嘉使汉与匈奴邻敌之国匈奴处北地寒杀气早降故诏吏遗单于秫糵金帛绵絮他物岁有数【岁予以物始此然亦以地寒为辞】今天下大安万民熙熙独朕与单于为之父母朕追念前事薄物细故谋臣计失皆不足以离昆弟之驩朕闻天不颇覆地不偏载朕与单于皆捐细故俱蹈大道堕坏前恶以图长久使两国之民若一家子元元万民下及鱼鼈上及飞鸟跂行喙息蠕动之类莫不就安利避危殆故来者不止天之道也俱去前事朕释逃虏民【谓汉人逃入匈奴者】单于母言章尼等【皆匈奴降汉者】朕闻古之帝王约分明而不食言单于留志天下大安和亲之後汉过不先单于其察之【单于既约和亲於是制诏御史匈奴大单于遗朕书和亲已定亡人不足以益衆广地匈奴无入塞汉无出塞犯令约者杀之按此书皆大哉王者之言非後世所及也】
赐严助书【愚曰严助者纵横之士也助之诘田蚡谏伐南越遂启武帝穷兵之端因贫贱辱於友壻乃假会稽牧守之任此其心术已自不正武帝睗书咨以春秋而不以苏秦纵横呜呼助果非纵横者流援春秋大义必讥作南门则无建章之役矣必讥初税亩则无均输平凖之苛矣必讥晋骊姬申生则无戻太子巫蛊之祸矣柰何助不足语此惜哉】
汉武帝
制诏会稽太守君厌承明之庐劳侍从之事怀故土出为郡吏会稽东接於海南近诸越北枕大江间者濶焉久不闻问具以春秋对毋以苏秦纵横
赐赵充国书【西山真氏曰按宣帝充国君臣间论难往复犹家人父子唯诺然君明臣忠千载之下犹可师也○愚曰人主小事可不亲而大事不可不亲他事可不亲而兵事不可不亲夫尊无与敌者君也或一旦而与我为敌岂宜置诸念虑外哉山东之兵二世不亲而稔灞上之耻渔阳之兵明皇不亲而胎马嵬之幸边事至此国之忧也宣帝厉精为治之主者也斋居决事人或以琐碎少之及读赐充国玺书往复四五某所可粟某将可助某时进兵为宜某处屯田为便历历议其当而後止此岂若二世明皇付之邈然不知者故破西羌虽充国之功而亦宣帝亲处之力】
汉宣帝【汉书神爵元年先零诸羌反上遣丙吉问充国曰将军度羌虏何如当用几人充国曰兵难隃度愿驰至金城图上方畧酒泉太守辛武贤奏以七月上旬分兵并出合击?开在鲜水上者充国欲捐?开之过隐而弗章先诛先零以震动之议者以为不破?开则先零未可图上乃拜许延寿为强弩将军武贤为破羌将军赐玺书嘉纳其策以书敕让充国云云】
皇帝问後将军甚苦暴露将军计欲至正月乃击?羌羌人当获麦已远其妻子精兵万人欲为酒泉敦煌寇边兵少民守保不得田作今张掖以东粟石百余刍藁东数千【言其贵也】转输并起百姓烦扰将军将万余之衆不早及秋共水草之利争其畜食欲至冬虏皆当畜食多【畜读曰蓄顔本食字句絶】藏匿山中依险阻将军士寒手足皲瘃【瘃寒创也竹足反】宁有利哉将军不念中国之费欲以岁数而胜【顔本微字句絶】微将军谁不乐此者【微犹无也】今诏破羌将军武贤将兵六千一百人敦煌太守快将二千人长水校尉富昌酒泉侯奉世将婼月氏兵四千人【婼羌名儿遮反】亡虑万二千人齎三十日食以七月二十二日击?羌入鲜水北句廉上【句音鈎谓水岸曲而有廉棱】去酒泉八百里去将军可千二百里将军其引兵便道西并进虽不相及使虏闻东方北方兵并来分散其心意离其党与虽不能殄灭当有瓦解者已诏中郎将卬将胡越佽飞射士步兵二校益将军兵今五星出东方中国大利蛮夷大败太白出高用兵深入敢战者吉弗敢战者凶将军急装因天时诛不义万下必全勿复有疑【充国既得让以为将任兵在外便宜有守以安国家乃上书谢罪因陈兵利害曰先击?羌先零必助之於臣之计先诛先零则?开之属不烦兵而服六月戊申奏七月甲寅玺书报从充国计焉後?竟不烦兵而下其秋充国病上赐书云云】
二
制诏後将军闻苦脚胫寒泄将军年老加疾一朝之变不可讳朕甚忧之今诏破羌将军诣屯所为将军副急因天时大利吏士鋭气以十二月击先零羌即疾剧留屯毋行独遣破羌强弩将军【时羌降者万余人充国度其必坏欲罢骑兵屯田以待其敝作奏未上会得进兵玺书遂上屯田奏报曰】
三
皇帝问後将军言欲罢骑兵万人留田即如将军之计虏当何时伏诛兵当何时得决孰计其便复奏【充国上状条不出兵留田便宜十二事上复赐报云】
四
皇帝问後将军言十二便闻之虏虽未伏诛兵决可期月而望期月而望者谓今冬邪谓何时也将军独不计虏闻兵颇罢且丁壮相聚攻扰田者及道上屯兵复杀畧人民将何以止之又大开小开前言曰我告汉军先零所在兵不往击久留得亡效五年时不分别人而并击我【此语谓本始五年伐先零不分别大小开本意是以大小开有此言】其意常恐今兵不出得亡变生与先零为一将军孰计复奏【充国奏以为屯田内有亡费之利外有守御之备骑兵虽罢虏见万人留田为必禽之具其土崩归德宜不久矣丞相魏相曰後将军数画军册其言常是臣任其计可必用也上於是报充国云云】
五
皇帝问後将军上书言羌虏可胜之道今听将军将军计善其上留屯田及当罢者人马数将军强食慎兵事自爱
策书
封齐王策【愚曰书载诰命所以可传万世者虽以其词亦以其人武帝子凡五齐怀王燕刺王广陵厉王三子同日受封今读策命词语申以风土之宜教以辅佐之义语言温厚直有成周训诰风度班史谓号令文章粲然可述者此其尤也惜数子或夭或自杀竟无伯禽康叔之业三复策书吾重为三子愧】
汉武帝
惟元狩六年四月乙已皇帝使御史大夫汤庙立子闳为齐王呜呼小子闳受兹青社朕承天序惟稽古建尔国家封于东土世为汉藩辅呜呼念哉共朕之诏惟命不于常人之好德克明显光义之不图俾君子怠悉尔心允执其中天禄永终厥有愆不臧乃凶于乃国害于尔躬呜呼保国乂民可不敬与王其戒之
封燕王策
汉武帝
呜呼小子旦受兹玄社建尔国家封于北土世为汉藩辅呜呼薰鬻氏虐老兽心以奸巧边甿朕命将率徂征厥罪万夫长千夫长三十有二帅降旗奔师薰鬻徙域北州以妥悉尔心母作怨母作棐德母乃废备非教士不得从徵王其戒之
封广陵王策
汉武帝
呜呼小子胥受兹赤社建尔国家封于南土世世为汉藩辅古人有言曰大江之南五湖之间其人轻心扬州保强三代要服不及以正呜呼悉尔心只只兢兢乃惠乃顺母同好逸母迩宵人惟法惟则书云臣不作福不作威靡有後羞王其戒之
赐韩福策【西山真氏曰按汉世待德行士如此可谓有礼矣其後平常时龚胜为光禄大夫琅邪邴汉亦以清行徵用为太中大夫王莽秉政胜与汉俱乞骸骨於是莽依故事白遣胜汉曰惟元始二年六月庚寅光禄大夫太中大夫耆艾二人以老病罢太皇太后使谒者仆射策之曰盖闻古者有司年至则致事所以?让而不尽其力也今大夫年至矣朕愍以官职之事烦大夫其上子若孙若同产同产子一人大夫其修身守道以终高年睗帛及行道舍宿岁时羊酒衣衾皆如韩福故事所上子男皆除为郎莽虽无道然其白遣节义之士恩意殷勤甚备岂非其修饰立名之时与】
汉武帝【本传昭帝时涿郡韩福以德行徵至京师赐策书东帛遣归时元凤元年】
朕闵劳以官职之事其务修孝弟以教乡里令郡县常以正月赐羊酒其不幸者赐衣被一袭祠以中牢赐史丹策【西山真氏曰按汉免大臣有策始见於宣帝之免萧望之其辞曰有司奏君责使者礼遇丞相亡礼廉声不闻敖慢不逊亡以扶政帅先百僚君不深思?于兹秽朕不忍致君于理使光禄勲恽策诏君为太子太傅授印其上故印使者便道之官君其秉道明孝正直是与帅意无諐靡有後言望之贤公卿也其罪特与丞相亢礼耳而免策有?于兹秽语已非所以待臣邻其後成帝免薛宣翟方进哀帝免孔光师丹马宫傅喜皆极其切责无复迁就为讳之意方进至於自杀故师丹之免也尚书令唐林上疏曰窃见免大司空丹策书泰深痛切君子作文为贤者讳丹经为世儒宗德为国黄耉亲传圣躬位在三公所坐者微海内未见其大过事既已往免爵太重京师识者咸以为宜复舟邑爵使奉朝请四方所瞻仰也唯陛下财览衆心有以尉复师传之臣上从林言赐爵关内侯今观成帝免史舟策其词顺温厚得进退大臣体故録云】
汉成帝【汉书永始中病乞骸骨上赐策】
左将军寑病不衰愿归治疾朕愍以官职之事久留将军使躬不瘳使光禄勲赐将军黄金五十斤安车驷马其上将军印绶宜专精神务近医药以辅不衰
赐诸侯策【愚曰古今侯王以骄侈而失国者何限为不明分耳光武制节谨度数语盖得传心之要严於闲之所以深於爱之也此策语二十七字盖真诸侯王座右铭云】汉光武【汉书建武二年春正月封功臣皆为列侯大国四县余各有差诏曰人情得足苦於放纵快须臾之欲忌慎罚之义惟诸将业远功大诚欲传之无穷宜如临深渊如履薄冰战栗栗日慎一日其显效未詶名籍未立者大鸿胪趣上朕将差而录之乃遣谒者即授印绶策云云】
策曰在上不骄高而不危制节谨度满而不溢敬之戒之传尔子孙长为汉藩
敕书
敕责杨仆书【西山真氏曰按武帝之所以警饬臣工驾御将帅者畧见於赐严助等书史称其雄材大畧信矣夫○愚曰人主命将进退赏罚自有其宜推毂之授宠之不为过锺室之系刑之不为惨其术固有神而不可测者武帝挟其雄豪之气眇视诸将至於敕责楼船将军杨仆历数五过而功不与夫仆酷吏者也则其为人亦可知也若以施杨仆者施於强悍之将愤心一生逃而为乐毅叛而为怀恩恐非国之福也故幸而武帝足以驭之尔观武帝敕责杨仆虽称快於一时而不可为法於後世】
汉武帝
将军之功独有先破石门寻陿非有斩将骞旗之实也乌足以骄人哉前破番禺捕降者以为虏掘死人为获是一过也建德吕嘉逆罪不容於天下将军拥精兵不穷进超然以东越为援是二过也士卒暴露连岁为朝会不置酒不念其勤劳而造佞巧请乘传行塞因用归家怀银黄垂三组夸乡里是三过也失期内顾以道恶为解失尊尊之序是四过也欲请蜀刀问君贾几何对曰率数百武库日出兵而阳不知挟伪于君是五过也受诏不至兰池宫明日又不对假令将军之吏问之不对其罪何如推此心以在外江海之间可得信乎今东越深入将军能率衆以掩过不
敕东平王傅相诏书【西山真氏曰观东平王一事而汉庭处之曲尽如此可谓得治亲之谊】
汉元帝
夫人之性皆有五常及其少长耳目牵於耆欲故五常销而邪心作情乱其性利胜其义而不失厥家者未之有也今王富於春秋气力武勇获师傅之教浅加以少所闻见自今以来非五经之正术敢以游猎非礼道王者辄以名闻
告谕
遣严助谕淮南王【愚曰武帝年方二十四开边之心不可遏褎谕淮南数语适际闽越降服之後故遣使奬借不然亦如遣议臣难朔方十不过一而严助迎逢帝意以诘田蚡者诘淮南矣此可推武帝之本心】
汉武帝【汉书严助传武帝遣两将军诛闽越淮南王安上书谏云云会闽越王弟余善杀王以降汉兵罢上嘉淮南之意美将卒之功乃令严助谕意风旨於南越还又谕淮南曰】
皇帝
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>