<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,仰节堂集全文在线阅读,仰节堂集全文在线下载,大玄古籍书库">
<meta name="description" content="诗文集。。明曹于汴撰。十四卷。于汴字自梁,安邑(今山西运城)人。万历进士。以推官征授吏科给事中,遇事敢言。熹宗立迁佥都御史,佐赵南星主京察。力扶善惩恶,为魏忠贤所斥。崇祯初拜左都御史。尝从高攀龙、冯从吾讲学。有《共发编》等。此为天启四、五年间(1624—1625)刊本。约十二万三千字。卷首有高攀龙、冯从吾序。于汴尝为东林党人冯从吾作《理学文鹄》序,亦从高(攀龙)、冯二人东林讲学。其诗文亦在理学、举业之间。倍受高、冯二人推崇。高序谓“其文足以定群嚣,明学术。诗足以畅天机,流性蕴”。冯序则称其“非沾沾以文章名">
<title>仰节堂集_曹于汴_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">仰节堂集</span> <br/>
          作者： <span class="inputVal" id="bkauthor">曹于汴</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]106084</span> <br/>
          说明： <span class="inputVal" id="bkdec">诗文集。 明曹于汴撰。十四卷。于汴字自梁,安邑(今山西运城)人。万历进士。以推官征授吏科给事中,遇事敢言。熹宗立迁佥都御史,佐赵南星主京察。力扶善惩恶,为魏忠贤所斥。崇祯初拜左都御史。尝从高攀龙、冯从吾讲学。有《共发编》等。此为天启四、五年间(1624—1625)刊本。约十二万三千字。卷首有高攀龙、冯从吾序。于汴尝为东林党人冯从吾作《理学文鹄》序,亦从高(攀龙)、冯二人东林讲学。其诗文亦在理学、举业之间。倍受高、冯二人推崇。高序谓“其文足以定群嚣,明学术。诗足以畅天机,流性蕴”。冯序则称其“非沾沾以文章名家”。有天启刊本,康熙重刊本,《四库全书》本。</span> <br/>
          封面： <span class="inputVal" id="bkimg">Z_18306.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]仰节堂集
[book_author]曹于汴
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]106084
[book_dec]诗文集。 明曹于汴撰。十四卷。于汴字自梁,安邑(今山西运城)人。万历进士。以推官征授吏科给事中,遇事敢言。熹宗立迁佥都御史,佐赵南星主京察。力扶善惩恶,为魏忠贤所斥。崇祯初拜左都御史。尝从高攀龙、冯从吾讲学。有《共发编》等。此为天启四、五年间(1624—1625)刊本。约十二万三千字。卷首有高攀龙、冯从吾序。于汴尝为东林党人冯从吾作《理学文鹄》序,亦从高(攀龙)、冯二人东林讲学。其诗文亦在理学、举业之间。倍受高、冯二人推崇。高序谓“其文足以定群嚣,明学术。诗足以畅天机,流性蕴”。冯序则称其“非沾沾以文章名家”。有天启刊本,康熙重刊本,《四库全书》本。
[book_img]Z_18306.jpg


[book_title]提要
钦定四库全书　　　　集部六
仰节堂集十四卷　　　别集类五【明】
提要
臣等谨案仰节堂集十四卷明曹于汴撰凡文十一卷诗三卷前有高攀龙冯从吾序于汴尝从二人讲学故也攀龙序谓其文足以定羣嚣明学术诗足以畅天机流性藴从吾序谓其非沾沾以文章名家而操觚自豪之士无不退避三舍于汴亦尝为从吾作理学文鹄序曰关中少墟冯先生辑诸大家举子艺百数十首以式多士命曰理学文鹄不命以举业而命曰理学何也见理学举业之非二也云云故于汴之诗文亦在理学举业之间或似语録或似八比盖平生制行高洁立朝风节凛然震耀一世远者大者志固有在原不以笔札见长从吾序所谓非沾沾以文章名家者为得其实观是集者谓之文以人重可矣集初刻于首善书院甲申板毁于兵康熙癸卯其外孙景望蘧购得残本其门人吕崇烈鸠乡人醵金重刋即此本也乾隆四十六年七月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]原序
仰节堂集原序
夫学性而已矣夫性善而已矣何以证性善也今人钦钦焉目明耳聪手恭足重心空空而无适於斯时也彻内外非天乎天非性乎性非善乎以其为人之本色无纎毫欠缺无纎毫污染而谓之善也循是而动不违其则之谓道故学莫难於见其本色见本色斯见性矣程子以学者须先识仁而谓不须防检不须穷索夫学岂可废防检穷索欲人识防检穷索之非本色辨其非本色者则知其本色知其本色则防检穷索皆本色也吾见曹真予先生於长安中终日钦钦目明耳聪手恭足重叩其中空空而无适也可以证性矣夫性空言之则无朕也实证则有象也先生非其象乎故先生居乡孚乡立朝孚朝告君者足以定羣嚣明国是告友者足以明学术阐道奥见於咏歌者足以畅天机流性藴所谓循是而动不违其则之道也此之谓性此之谓善知先生者知斯集知斯集者知先生根本枝叶无二物也时天啓四年六月二十六日锡山友弟高攀龙顿首拜撰昔明道先生作字甚敬曰非是要字好即此是学余以为作文亦然非是要文好即此是学若作文甚敬行必顾言吾得之真予曹先生云先生全集梓成余读之喜甚邹鲁嫡传濂洛正脉其在斯乎言言有理言言不苟而又言言有作意它不具论即如题南臯先生教言数语杂之秦汉古文辞中亦不多得寸山起雾勺水兴波赏心哉观止矣蔑以加矣先生以千古絶学自任固非沾沾以文章家名者而作文又甚敬乃尔即世所称操觚自豪之士宁不避三舍退哉先生虽谆谆讲学而非其人不轻发一语即得其人亦不轻发一语易云拟之而後言议之而後动拟议以成其变化先生以之故其着作虽间有应酬而誉必有试独为余文似又轻誉余窃愧之而或谓善信如乐正子孟子进之以美大圣神夫美大圣神而可易言乎哉其期望不得不如此子惟勉之可耳焉用愧犹记前岁少宰缺庙堂误起余而借重先生陪先生特膺简在余方为铨衡得人喜而先生再三力辞竟不税冕行夫铨衡重任也少宰美秩也他人争之若骛而先生弃之若凂此其高风峻节即古之人宁数数见哉先生之学以躬行二字为宗而辞少宰一节尤为躬行之大者读先生集当因言而求於言之外不然而徒艳羡其文辞浮慕其理致出口入耳忘厥躬行即先生所谓没齿务学终属半涂终日亹亹犹漫道者也岂惟负先生亦且自负或曰薛文清公与先生皆晋产也文清终身学问只是一敬字先生学问渊源盖有所自余曰然青出於蓝而青於蓝氷出於水而寒於水自古记之矣天啓乙丑七月既望关中冯从吾撰

[book_title]序
重刻仰节堂文集序
余师真予曹先生仰节堂文集行世已久余曾得一部朝夕讽诵不能释手且当时家藏户珍者不鲜甲申之後十失八九己丑兵燹运城极厄无论片墨不存并其原板不可问矣奈何一日先生之外孙景君字望蘧者忽遇此集於安邑市上盖几与败絮残楮相为没灭耳景君急购之若惊若喜见余而道其繇来余乃仰天谢曰先生之灵不泯天地鬼神为之呵护也欤於是聚而谋诸弘运书院之友诸友曰硕果之存危哉相与鸠金而为重刻以图不朽刻成诸友属余序余曰比邻夏有司马温公集河津有薛文清公集合仰节堂集可谓三大文章矣自此汾洓重清条霍更翠其关风化人心讵浅微哉然而重刻之友亦与咸休太史公谓苍蝇附骥而行千里余於斯亦云门人吕崇烈顿首题於弘运书院中时康熙二年岁在癸卯六月吉

[book_title]卷一
钦定四库全书
仰节堂集卷一
明　曹于汴　撰
序
江西乡试录後序
臣不敏副江西典试之役既告竣当有言夫兹地习谭圣学而诸以比士来者亦大概以作圣之功三致意焉臣安能更端以告士士不圣人之学而谁学乎学圣人者心其心行其行言其言举子制艺亦言其言者也方其湛重渊之思抉九天之秘鲁邹觌面莘岐倾怀里巷屑越之语乌能有此不谓圣人口吻可乎哉第孔孟伊周启口容声罔非是物而诸士匪临塲羔鴈鲜不为里巷屑越之语者要在充其类耳讵宁惟言士亦尝心圣人之心矣行圣人之行矣寻常食息大圣如斯虽在梏亡犹涵至性忽怆臆於颠连忽赧顔於尔汝忽庄容於宾祭忽灼知於着揜其於圣心圣行隙露全露乍合乍离者皆是方其离时一毛万山当其合时百世同室亦在充其类耳充之者言有常也行有常也心有常也夫一脔知五鼎跬步知千里业有其言何不常其言业有其行何不常其行业有其心何不常其心言之实者其言常行之实者其行常心之实者其心常其心实无有不实其心常无有不常无不实者至诚也无不常者不息也充类者致其曲而诚也夫沧浪之咏充之綦隆臻居室之能充之天地察孩提之爱充之仁义达岂以士也而荧荧随熄涓涓自封弗克充满优入圣域哉夫观天者以昭昭察地者以撮土学圣者以一隅故棘内可信棘外一绪可窥全体非过也士诚有此倪也然而由圣倪跻圣极则亦有辨矣臣北产也既壮而渡江北之所闻恪守实蹈尺步?趋居多焉渡江所闻顿解根宗圆通开广居多焉或相背而各往或相疑而交辩顿解者曰何为琐琐滞滞拘挛格式眼瞳不了足趾竟隘恪守者曰何为艶悟忘修驾大弃细以名节不足检以踈纵为无碍臣窃谓二者之言可相济也俱不可废也夫恪守之士斤斤於门外者也顿解之士扬扬於门内者也门内之论终不能胜顾乌得决去藩篱便其情态躬为嚆矢遗人口实道之闇也殆与有责焉夫障缘愈添本真益昧尔先达之重戒者戒之良是贿赂干请任情执见尔先达之明纠者纠之亦良是尔多士两存之一切谨严一切脱化三百三千何思何虑九经九德无臭无声以此为心以此为行以此为言渊源孔孟证可伊周岂不伟与不然胶於师说岐於门户其为辞也詖詖辞不足辱兹录而况生於其心发於其行害且更烈何圣学之足云岂所望於多士哉
崇贤录序
盱山士绅以宋刘刚烈父子及李博士应列祀典状建议於邑侯许君得诺先是三公显灵於漕直指苏公树坛於直指董公兹议廼兴建祠以祀就祀为会用阐圣学感三公而思济美匪直报之俎豆已尔爰述其经制始卒之详成录问序於余夫宋距今历年累百英?犹存追崇不諠今人之性不隔於古人故不諠也古人之性不隔於天地故犹存也然则天人一而已矣东西南北之人古人今人一而已矣而人或自封一局者何欤不达鬼神之情状付之曰乌有亦自封也则何不可自封者门其门户其户名其名利其利步武几许胡不藩之剖而家之大乎吁嗟此君子之所不为也刘氏父子身其身乎宋与我何有而自糜於锋刃李氏而身其身皇皇於圣学之翼也何为直指邑侯而身其身何有於亡人何有於盱而举之祠祀盱士绅而身其身翕然不忘於昔贤何为而又何会讲之殷殷也是皆根於性也不可得而隔也故不容已也彼自封一局者亦何尝隔而以为若有畛焉若有域焉是幻见也如梦中之画界倏然而醒画界安在诸君子仰止於斯知其无幻见矣幻见於讲互有辩幻见於行互有规幻见於幽隐之衷三公在上不笑且怒几希吁嗟谓三公不笑且怒是以为无神也奚以祀以为有神也尚念旃哉
冯少墟先生集序
夫道生人失其所以为道则失其所以为人矣谁甘於失其人而每失其道弗思耳道贯於血气之质弗相离也离道而抱空质焉与土梗何殊乎是道也其大无外或狭而小之其密无间或辍而断之其粹无滓或点而蔑之是故学为急焉学也者恢廓而使之大绵聨而使之密涤荡而使之粹也道不待学而有而非学无以保其有非学无以复其有非共学无以公其有故孔子蚤岁志学没齿不厌也然学亦难言矣性天之奥本中有本胡以彻之知见之纷岐中有岐胡以析之习情之锢忽醒忽迷胡以觉之是用连朋讲究互参证以求至当相夹持而防堕落故孔子以不讲为忧也夫道需学学需讲有不啻饥之食寒之衣者而讲学顾罹世訾非尽世之尤也不学之士患在不讲讲学之士患在不副或亦艶为美称儋簦聊聚朝朝问路岁岁不越阈譬露背而谈九容挥玉尘而称俭素於我乎何有故孔门之训无行不与夫惟相与以行则学为真讲而万世宗之无斁也少墟冯先生沈潜圣学践履笃至问业之士如云而先生惟有教以阐扬剀实卫道谨严盖亦以行为讲以行为学者也道不在兹哉昔有问楚侗先生以天命之性者先生方欲训解其人曰意公自言其性耳先生为之矍然慕冈先生会友於白下凝然相对或曰冯公何无讲座上曰此人浑身是讲其亦旨於论讲矣于汴不肖仰先生之行有年兹诵其讲道之集若而卷而窥君子之慥慥也敬缀数语志向往
理言什一序
夫人之所以为人理而已矣里巷庸衆对谈之语未尝不谓理云理云然究其精微则峩冠而皓首或不识为何物亦可诧也古先圣贤以理为行亦以理为言言为後人设也而究心者寡安望有窥於理而能齐其行乎知一张先生有味於先正阐理之言摘而录之时时研讨问发以所见遂至成帙命之曰理言什一嗟乎风会之下也士之所趋者流俗污世竞利逐时之习而已即沈涵典籍之中穷年兀兀藉其可禆进取已耳又不然左史英华晋唐膏馥辉润笔毫留连光景已耳闻所谓理言者如奏古乐不终塲思睡矣亦有口诵注脚漫谓了了实则锢蔽此又訑訑之见耳先生之志大矣哉其造理之邃制行之卓宜也得其所以为人者矣人之彻内彻外动容启喙孰能外此譬彼鱼然能为顺水能为逆水而不能外於水人亦何为不理之顺也乎虽然什一云者以言言之也理无所谓什者一而已矣亦无所谓一呜呼微哉微哉非究心於理何足以语此
质言序
彻天彻地亘古亘今一理而已矣人得理以生恻隐羞恶恭敬是非真诚其质也以此见之行则为质行宣之言则为质言其为残忍无耻傲慢昏愦虚诈之行与言者非其质矣故曰人之生也直直其质也故曰君子质直海陵心斋先生崛起末俗之中独完其质而流遗风以启後人灵台唐君私淑先生之教兴学祠内敦行慎言跻八旬无倦乡里薰之缙绅褒之曰不失其质者也彼有逊圣哲为夐絶甘沈染於习气者反以习气为质者乎辟之人面有本来色相乃至抹墨涂朱盘舞剧戏久假不归不知真面掩朱墨之内也然一洗刷真者立露又岂借面於人哉人心之质亦若是予不类少失其质时稍觉其非是顾与贤人君子相讲劘其质辄露几希或涉世味恣嗜纵情则质复隐而反以非是者为质盖至今伥伥也辟如剧戏之人登塲逐队乐事方浓若以其抹涂之面为固然不复知丑塲终意尽对衆监形则有哑然自笑而洗刷不遑耳纪生常新陈生魁类辈受业於唐君而彚梓其质言欲因言以求质者则必日亲师友相切相磋守其恻隐羞恶恭敬是非真诚之质必不至抹涂其面而以非是者为质矣不类他日游海陵走祠下将以监吾之所质当有以洗刷我
读易梦觉序
秦莲勺先生史公学易有年沛然彻悟录其所得成编为卷者九命曰梦觉何觉乎觉我之为易也何录乎将觉世以共觉也殷阿衡云予天民之先觉者也予将以斯道觉斯民也夫易六十四卦括於乾之一卦三百八十四爻括於乾之一爻广大无垠森罗悉备我命如是我性如是我心如是我身如是万邦亿姓遐?僻隅昆虫草木共是不知我之如是是睡梦方沈不可言觉业觉其如是我固乾也遐?僻隅昆虫草木连贯相关矧夫切而近焉者乎而不欲其共觉乎此梦觉之所由编也读是编者谓公逢时不偶归田研究立言觉世栖山林者当如是然阿衡觉民乃在三聘幡然之後何也大行穷居寄迹殊象自觉觉人心念惟一心斋先生不云乎唐虞君臣只是讲学执中十六字莫非呼人之寐也世见孔夫子周流未遇归而删述乃谓达则道行穷则道明或遂以内圣外王分别为两宁知其周流十二国时未尝不为明计也故曰欲明明德於天下即如公曩觉世以谠言今觉世以读易宁有异耶泰运复亨徵车且至大觉斯民譬天光之焕幽陬尽朗彖称乾元大明不在兹乎余盖有深望焉
四书说意序
圣贤之书圣贤之言也圣贤之言发於圣贤之意圣贤之意动於圣贤之心有其心则知其意有其意则知其言知其言则能说之说之者说其意也说其意者以意逆之也不以意逆而徒揣摩其言而已终不可肖今天下士人其於四书盖童而习之矣然至白首或不达其意吾无其意安窥其意吾无其心意从何来李放桃花其可得乎稷竹东任先生着四书说意说孔孟曾思之意洞然详尽何以臻此余未睹其人而闻其行清贞端谨年且望九而不倦於勤跬步必?诸义可以识其心矣不失其无意之初也不失其同圣贤之初也以圣贤之心说圣贤之意与自说其意何殊乌得不了了读是说者勿徒以说视之亦以意逆之吾之意与先生之意投乃与圣贤之意投而先生说圣贤之意者吾亦可了了然在能有其心有其心斯能有其意李放桃花之谓乎心水也意波也江海波池沼波洪纎悬异有同然者吁嗟心学可不讲哉正心尽心养心存心四书顾不谆谆哉
四书疑问序
或有问於余曰吾读莲勺史先生之疑问而窃疑焉夫先生积学功邃神游於孔曾思孟之间默契道真何疑之有吁此未知疑之不可无也孔夫子自述云四十而不惑是其四十之前何尝自谓无惑儒者四十之後尚未可当夫子四十之前动云吾既知之矣居之不疑如何其可也善哉乎先生以疑自居而长安诸君子复有未能信未能疑真疑真信之惓惓也疑则问问则成其学学则信然则既信矣当无复疑乎是匪可易言也虞帝之圣奚啻於信而问察之好不置夫岂自处了了而姑为是谘询也夫子不惑矣而假年以学蕲免过之大者又岂自信无过而漫求免也世人谓惟圣无过此殊不然到得圣过转多耳譬百里之侯不任咎於封外天下之宰讵委责於遐荒故彼能是是亦足为一长之士也圣人而有足时乎不足则不敢驾言信乌得不问且学也是故读四书者疑焉而已读疑问者转疑焉而已伯玉未五十时几不觉四十九年之非傥亦尝自疑也而罔歇於问也乃克自觉乎夫学难於有睹而有睹非可尽学也疑以生问问以成信转信转问没齿焉而已矣则兹编之所开者宏也余不敏丛疑如织当图航大河之津陟华岳之岭抠衣请问矣
银台政纪序
窃尝谓当官致治之要有二尊令甲修职掌而已矣国家建一官则有一官之成宪几经筹量而後布为章程者鉴於成宪而精神毕注於此罔敢颓废斯於职不溺一职不溺则一官之事理顾或蔑弃典故惰窳职守世之不治无惑也安节先生历官中外有年所至辄讲求旧章设诚而行之鸿猷骏业炳焉比自留卿奏满甫入都门天子简之银台则首询掌故而掾史无以应先生曰奚而持循以修职业於是广搜旁采要例科条灿然悉具某事也训典之当举莫或湮之某事也训典之所禁莫或循之政乃大饬汴不敏睹先生之为纳言而知奉职者当如是也睹政纪而知先生之尽职有所据也职巨职细诸百执事畴不有成法在畴不有官守在即古称名臣杰士跻世綦隆亦无他奇第各不亏其职分以无戻於宪典足矣虽然方策昭垂由心制之先生编纂而躬行由心运之脱无是心乎即令条教盈案将藐焉背之以驰世之不治自若耳然则当官致治又自有本也欤盖信哉其有本也
冯慕冈先生语录序
昔有士人十数相遇於崆峒之阳衣冠甚都吐辞隽永主人肃之各授采牋冀承清论须臾俱就录而成编览者珍袭何异程朱比肩哉居顷之叙及生平或曰吾鞅掌日久崇膴不我及奈何或曰时情未可拂将造贵人之门或曰田无妨求舍无妨问不者何以遗子孙主人惊汗吐舌是与录中之语殊不类人与言可相背而驰耶因思前代以诗赋取人未免靡丽之习国朝定以经义周情孔思淋漓笔颖制非不善迨其後也仅借梯荣下不必顾行为文上不闻因文问行若谓举子业固应尔尔大人先生乃登坛讲道彚语为录评驳古先抉剔造化非法言不言宜亦非法行不行是以高贤大良罕不从事躬修今若此将令异日观语录者亦若观举子艺乎是可叹也於是新安戴生以所辑慕冈语录眎余余交公知公扬言於衆曰是固非凭耳入流之於肺肝非仅口出履之以实践其通籍二十余载茅茨犹故秉宪於楚兢兢奉职百务俱兴直触横璫脱全楚於水火禁诏狱累年讲晰益邃兹录所载狱中为多盖以自砥亦将觉人尘态光华无所觊觎其亦可尚也乎主人乃逌然而喜因叙次所谈弁之简首
冯慕冈先生年谱序
昔在孔门无不从事学问及语好学仅推顔氏之子好学诚难言矣何况叔世知学为艰安问好哉然弗好则可作可辍可信可疑学之无成者多矣慕冈冯子孜孜於学以好自许尝语余云吾好学如好好色盖自觉其深嗜不可解者其家亦云公曾对卷研思大雨水入户及座下不动家人惊呼之方出讵不有真好哉何以徵之徵於其学之进也余初会於都门再会於盱三会於淮泗又会於都门五通问於圜室度度非复阿蒙年有进焉非好何以致此譬饥之好食终果腹也寒之好衣终蔽体也好故有成也故夫子思顔子亦曰吾见其进士将学顔子学何不好其好冯子殚精於好可谓善学顔子向令天假之年不知所进何似然亦不虚其年矣其年可谱谱之足为学士模其门下士戴君任当冯子逝後门户荒凉交游星散之日搜罗讐较为之着谱裹糗重趼间关累千里问序於余此亦好学之报也聊缀数言阐扬其好以俟尚论者知其生平窽要云
重刻我真语略序
绦郡公笪我真大夫甫涖堂皇辄以兴学维风为第一义进多士而诱掖之观其语略盖其初为铅山侯以教铅士而铅士刻之者也多士以传写为艰重付梨枣问序於余余与大夫同游久此语亦习閲其人恂谨其学有本原故其语精切而醒人其历官行政裒然有成积仕绦未半期口碑业徧四境多士若其化乃崇其语耳第未知多士之梓之也将诵其语乎抑语其语乎践其语乎语其语者大夫曰仁亦非仁无谈大夫曰义亦非义无谈宛然有道口颊也盛矣践其语者业共谈仁非仁无由业共谈义非义无行俨然有道步武也尤盛矣顾余所望在此不在彼盖尝闻海滨一先生出所着语录示诸人士人士争捐赀锓之梓最後一人以赀来主者弗纳其人恚甚奈何拒我主者曰尔既应试列名矣乌用此先生闻之叹曰将令我不暇给耶士林传为笑柄吾晋士风推鲁罕从事於讲讲则矩蹈而?约之弗敢越轶宁失之方不至失之圆兹之剞劂语略者固非公不至室者也子大夫其忻允
理学文鹄序
关中少墟冯先生辑诸大家举子艺百数十首以式多士命曰理学文鹄不命以举业而曰理学何也见理学举业之非二也皇制罗俊秀之士於庠序俾其研究理奥心绎而躬廸之期於凑泊融贯可通於世用顾上之人无由知也则令摅所学於文艺其文肖其所学乃因文而知其人擢以科第简以官秩而收治平天下之效举业之制岂不善哉习之敝也学不必理文亦不必理帖括剿袭糚点色泽以博进取回视所为文真成敝帚无一字可济於世此举业之贋也清修之士从而厌薄之讲聚阐理自谓理学或遂谢举子艺以为高诵法孔子而甘蹈其所谓果失则均焉兹集出而举业在是理学亦在是举业而不本之理学虽极工巧而识者亦窥其微庸人之腹终不能仿圣人之口亦未有理学彻而文不精者孔孟周程之文不在兹乎固可睹已彼不达於理而觊成章譬醯缶而欲泻酒味固不似也吁嗟不达於理而文之饰滔滔皆是厌薄而不屑为者宜其高矣此理学之所以不明也
鲲伯诗选序
夫世之治也士大夫惟公室之恤迨其念不越身计不逾家漠然不知有国而世乃衰风之醇也无不尚朴者凿醇而漓则缛丽穠纎以相矜尚而已士大夫不能报国而至衰其国不能维风而至敝其风亦足忸矣顾非所论於藩潢家也彼其离腹堕地所睹宫殿之巍锦绣之烂禄豢终其齿惟丝竹之为娯裘马之为豪已尔而又格於功令无当官从政之责治不任积乱不任咎乌能约其躬而国之虑也王孙鲲伯有异焉足未尝过城闉而闻庙堂有善政不啻欲跃者抑或民有隐天有灾乱有萌不啻额之蹙者居恒自奉殊简虽座上时有客而不类徵逐讌饮竞水陆而侈缯彩无鬬侯鲭夸赵舞之态其精神固有所注也若人而为贵戚卿乎安有惟田之求舍之问金玉之辇为不可知之子孙计而治理日圯民生日困外讧日炽内衅日积而金瓯无阙之天下且有怀问鼎之思厪方蹶之忧者乎窃谓鲲伯足尚也或曰若晤其人乎曰否何以知之以诗知之其诗慷慨激烈殷殷国是忠义之肝胆流於吟讽如将天问而云排焉而萧寂清约之致时时宣露经云诗言志又云诗可以观公之志形於篇什吾因篇什而观其人知其关於治乱醇漓之大也乃三叹而书其集之首以为序
孔庙礼乐考序
夫高下未判有自然之中阴阳未荡有自然之和天地之礼乐本於兹矣人得之为性则亦有自然之中焉有自然之和焉中固未有不秩如者和固未有不雍如者圣人若是途人亦若是第中和之性不能无所蔽其不形而为乖戾者寡矣故圣人以性之中制为礼俾人人遵其礼而各复其性之中以性之和制为乐俾人人遵其乐而各复其性之和辟之於水制之者由源而发为流也遵之者缘流而得其源也得其源者得其性也得其性则中和合一礼乐匪二後世不究其源安问其流孔子礼乐之宗也其庙祀之典尚不免於舛废况其他乎夫磬折式里自鲜愆动鸣銮锵玉当无躁心袒背而歌濮上必纳於邪礼乐岂细故可忽漫言哉楚儒瞿睿夫氏慨然欲以兴之乃推广观察周淑远氏之意为孔庙礼乐考稽引宏远核订精严阐发幽奥皎然不啻列眉意若曰诸诵法孔子游其门观其礼闻其乐肌肤固邪秽涤矣又若曰请自兹始举庙廊闾巷承讹袭陋敝礼淫乐一反之隆古合诸天地世教其兴民性其复矣故礼行而民志定乐作而神人格夫论礼而不遗民也论乐而不遗人也则圣人之制礼乐瞿氏之考礼乐意固可想是书成而陈令尹锓梓以永之与瞿周之意又何殊焉
七克序
昔者鲁邹之立训知天知人之说盖屡言之学莫要於知天矣知天斯知人知人者知其性也共戴一天共秉一命共具一性可知也泰西距中华八万里逖矣龎君顺阳者七克各一卷中华之士讽其精语为之解颐此何以故其性同也傲妬悭忿迷食色惰善七者情之所流吾性所无率其性焉未有肯任其流者中华泰西之所不能异也谓傲妬之可长悭忿之可持食色之可迷善之可惰岂天之降性尔殊哉平旦而憬然见君子而厌然闻善言而快然其憬然厌然快然者性为政情顺听矣性如堂皇仆隶之所不得扰也性不为主杂情炽堂皇无主仆隶登矣性灵一觉杂情濯濯堂主一升羣仆寂寂故知人之性者化其情者也化人之情者自尽其性而已矣自尽其性者自化其情者也化其情者知天而已矣上天之载声臭且无知天之人纎欲俱絶讵令七者之潜伏流溢也乎哉而克之其乌容已於时龎君梓其编及半索序於余漫书此以复之
滕县救荒事宜序
余治农渠阳之坞乾所赵公以救荒事宜四卷示余盖其二十年前尹滕时起沟中瘠而生全之既试之猷也久而未尝示人顾乌可不传之宇内俾司牧者有所型范而安养元元之衆乎余受而卒业则见其规画详尽构思肫恳於神於人於上於下凡可为民请命靡不举也以粟以粥以金钱以蔬果以药饵凡可拯民於厄靡不备也远近有程给散有法普遍而不淆综核而不漏委任而无宄拮据巡省而忘瘁直令饿者餐惫者起卖者赎流去者归流来者如家病死者有葬嗷嗷者宁汹汹者戢而又制器垦芜兴农积粟已往为鉴将来有储想其据堂皇抚黔赤轸饥困切痌瘝寸心欲呕双鬓欲皓潸涙不知几挥盖其视民生若鹄而精神毕注於斯也洵民之父母哉是以滕民颂之久而不忘朝论韪之晋陟铨部夫公之殚其职也如是则必以是望人矣顾簿书习炽爱养意踈人未必如是之殚职也则未免信口?之而怨谤乃至然公则无愧於职矣且士人秋春二闱艺文各十九首而国家贲弓旌之典锡青紫之荣何爱此十九首者而隆重若此为其绩学已素必能代主养民也而民之隶其下者未至而望焉既至而迓焉稽首堦墀莫敢仰视鞭朴诟谇无敢反唇出入乘於民之肩竭蹷供养无敢违者虽耄孺妇女闻宰官之过其里企足引领冀一窥见顔色焉又何爱於异乡之书生而尊荣若此为其必能养我也顾或秦越相视痛苦不相关平时既不为之备荒年坐视其死亡岂非负民并负国也哉若公者可谓两无负矣忆曩岁宦於淮北有语余者曰经游滕县相隔半尺许便自迥异余心识之继被徵北上入其疆田头皆树树外为墙墙外又树树外为坦道出境而止其田无不垦谷无不硕无草莠之杂楚楚若一姓者然不觉心折公之孳孳民事盖不遗余力也无何公亦离任越数年东省告荒或谓余曰滕县以树木之利民得济於饥此则公救荒於行後而公亦不知兹卷亦所不载余记所覩闻乃尔遂题於简端
读史断章序
夫理断事之衡也心烛理之镜也欲掩心之障也欲深心昏心昏理隐遇事当前苍素无以别非事之难断也既失其衡曷凭而度之况乎千百世之前史编所载其人杳如也其事之端委茫如也摛辞之笔或至眩真评议之口遂为成说冀以剖断不爽不更难乎孝廉姚君仲美天成修洁濯濯尘表曩在壮龄缘侍养北堂不晷刻离遂谢公车累科不赴荏苒皓首竟絶仕进抚台金谿吴公疏荐未报而君恬处畎亩数椽容膝无榱栋之羡裋褐蔽躬无文绣之愿藜藿充腹无鼎烹之嗜此於世味捐除盖尽心灵安得不露理奥安得不彻居常閴户读史神游掌指考得失之原察心曲之幽策成败之数独抒心见不袭人吻积久成帙一日鹾台上谷刘公晋接间询其近功出斯编以视刘公颐解题曰读史断章檄刻以传且命为序分运乌程史公忻然授梓匪具精莹曷来赏识余辱交於君知其屏除欲染非旦夕矣心莹理洞断事炳炳有固然者乃弁数语俾读兹编者知其根因而读史者知所准则焉
三台奏议序
昔子舆子尚论古人以伊尹为圣之任後世易视此任每谓有所不足其高视尹者又谓其任不可几及近儒剖之曰任以所遇而言盖圣贤当事未有不任而清和自存其中藉令夷惠阿衡其任亦同大抵名臣良相彪炳史册者罔有不任国制士人筮仕曰任某职其之官曰赴任迁转曰离任岂异人任而一日当官乌可一日不副其任然而天下不治则以任事者之鲜也简命颁之当宁职掌载之典章而或以利害怵心当任不任义当言而卷舌理当前而缩趾职务乌得不隳祸乱乌得不作也以予窥於今日司马拱阳孙公所称任事之臣哉公曩以治行高等任南台侍御时柄臣用事力能坠人於渊公抗疏纠弹风裁闻天下其留都豪贵行行且止独畏公一人迨後改任北台正色辇毂间值羣阴方炽戈戟攅攻公八面应之直气执言终无所慴遭其齮齕无悔顷岁泰运复亨帝庸旧硕公秉钺西秦藩府巨蠧凭依城社梗宪虐衆公毅然?之法藩王百计荧奏卒不能挠公若曰此皆吾任吾不任而谁任岂其姑依违退避博人之欢保已之禄而已诸疏具在他疏可类按也傥人人如公无论职巨职细事到思任安有唯唯画诺悠悠玩愒视责任若弁髦丛脞庶务流毒邦家也公今知遇日隆晋贰枢卿则夫东西烽燧方棘中原萑苻潜窥兹任匪眇而公必有所自任矣将士淑慝兵机兴厘明目张胆议之朝堂沥诚竭智告之君上情面怨讪安能撼公盖封疆公之家垣兵政公之家政劲骨直节固饶任之而海宇磐石在其仔肩耳岂不并驾古先哲人而阿衡之业伫当属之矣
赠运庠广文景岳康君育才馆造士序
或有问於余曰鹾直指李君缉敬集三藩隽士於育才馆而督课之复时聚於传是堂专为科第计乎余曰否其敦聘广文康君景岳司教事专为训以文辞乎余曰否世之盛也举业理学合於一师以是教弟子以是学上以是登之科第而任之职乃能廉於躬忠於主慈於民而天下以治迨其衰也忘其初制师之教弟子之学主司之抡选总不越於文辞曰以是梯青紫而已终身唔咿不知理学为何物间闻理学之谭从而非笑之以为作伪以为好名吁亦但为其真者耳为其实者耳然不讲则真安在实安在贸贸何之亦不得之数矣纵博一第跻膴仕而世味薰人如舟无柁安望廉忠慈爱保世之不乱乎直指生理学之乡灼见於此乃绻绻於铸士俾其文行双修直彻本体庶由体适用而世终藉也而又以据臯坐者非仅仅文辞之士所能型范知康君自关中来从少墟先生讲学久以黄甲之英恬居芹序可以为人师遂藉之主教而君以天成朴茂沈酣理域洞烛玄微?趋矩蹈罔有越踰望之识其为端人就之坦易可挹扣之而无隐不剔也士乃蒸蒸若於化竞自澡濯向於圣学同志有录可按也会直指骢马南诸士解馆以归乃质余言为广文赠余惟人生而明德具焉昭昭如也其於义利善恶得失祸福之介无不了然者比其染於风习迷於欲念乃不知义之为崇利之为卑不知从善之足乐从恶之足忧道充德富本得也而嗤其失堕实损名本失也而侈为得奢躬陵物祸之媒也而罔知远守身善世福之聚也而罔知趋是非眩焉从违乖焉病其身而病天下所谓载胥及溺也揆厥所由以不知理学而仅没没於文辞之藻缋也学则明不学则闇以理则为圣学不以理则为俗学俗学之昏人终无开眼出头日此广文之所以无负直指有造士类也乃书此以赠广文且以朂多士
育才馆同志录序
昔有友人会余於都下谭志甚悉首辨志次立志次持志终以成志辨若问岐立若树表持若执玉志乃竟成而总不越於孟子舆之尚志於仁志居於义志由必也志学志期於矩从心不踰之谓成按鹾李直指本晦罗三藩髦士於育才馆立科条厪教育馆祀尧舜禹率之对越馆距城数里而远复於城内孔庙之东创弘运书院传是堂时挈诸生游其中阐明圣学士蒸蒸奋若谓明师在上良朋在列所不辨志以至成志者非夫爰彚其姓名字贯为同志录同志居仁同志由义自同志於学也粤稽尧舜以志成帝禹以志成王臯夔稷契益以志成赞襄孔孟以志成开继或同志一堂或同志千古尔多士同其志即谓同诸圣喆之志可也以斯缔交亦以斯久要盖直指之志如斯尔多士不相渝斯为不负余嘉其志更嘉其同乃题数语拭目以观其成
传是堂合编序
夫道以学明亦或以学之偏焉而不明故学必有分非以一登坛讲论仅优於不事学者便可谓明道也学不足以明道矻矻亹亹何为故子思薄贤知而道中庸孟子舍夷惠而学孔子学固有正传也大江之右有南臯邹先生学孔子之学彻悟立本弘大无边而仁体盎然盖初诵其书继会其人而知之洵所谓传之正者柱史李本晦氏与同里而从游久蚤得其传按历三藩所至兴会阐学竟日不倦会录其所语语成卷帙余得而卒业大槩南臯之学也即孔子所传之学也亦即唐虞以来相传之学也比付之剞劂而奏议序纪书答文告胥萃命以传是堂合编若曰皆是物也从昔名世硕人对君戒衆序述书问何者不本於学不本於学者巵言耳奚以格上喻下孚友而垂远壁经所载陈谟布告尚矣端木东里以辞命安邦而杏坛所纪固撰着之衡也故学以入道何不贯道以应用何不臧谓编中诸项皆柱史之学可矣余归自京师方抱疴杜门亟赴会於是堂官师绅士耆民俱集问难互发无微不抉窥其直露本根不规规边隅以自域其视人无不可亲蔼蔼沁入羣心故曰南臯之学也斯为正学而道由以明明斯传矣士君子之学原为道计其於道为明计明道为传计将令千圣如存万年永揭实式赖之学不当如是哉乃识数语以告夫共学者知辨宗云
赠鹾台侍御缉敬李公祖育才传是序
李侍御缉敬奉命来按鹾约躬贞度百务俱兴尤嘉惠风教轺车所至辄兴会明学罗所得三藩之隽士於城北育才馆昕夕课训复念城中无聚讲所创传是堂而时时携之游阐千圣之秘期百世之业其一段谦冲慈蔼之度浃入衆心士无不若於化者会瓜期且届而侍御兼有归志诸士将祖帐东门而难於别谓余盍为言余惟古昔多治学明也叔季多乱学不明也士狃於帖括工於鞶帨仅借为青紫之梯终身读圣书不知圣学为何物如是者不明或从事讲学矣而泥於畛域锢於意见曲而不全局而不彻如是者亦不明由前之说将染於流俗势利之陋固足以殃民而蠧世由後之说虽其斤斤自好优於俦伍然亦未能充满分量纇潜而不自觉亦以学为世病学可不辨哉吾乡先正文清生平笃学直至性天之通文成倡道南昌直指良知廓清障碍其门下二王辈剔发无遗而邹氏则前有文庄今有南臯俱得其传盖江右多君子法堂相望环听如云譬则五都之市必有佳珍而终岁刮磨精光乃露宜其然也侍御产於其乡甫离襁褓即立父师友朋之侧衆美跃如圣真卓尔耳於斯目於斯若呼茶呼饭以为常是以入之深而得之正也窃谓侍御於吾邦厥功甚钜廸多士以入道衆着於圣人之学矣盖皇朝育士士人业举原是如斯而囿於辞章溺於名利非其初也兹之启聩发蒙跻诸圣域是功在士类犹之乎学也而千里之差起於毫厘孔孟之学自有滴????正传既揭周行乃显是功在斯道然在道亦在士也为士亦为世也士既得未曾有其可忘乎夜光在野耰人挥锄弗顾不知宝也或拾之归未能什袭旋亦遗忘犹之不知宝也余望诸士终侍御之训勿曰流俗可安勿曰小成可限期尽其才务传其是将文清文成以下比肩何有马首虽南不殊函丈之聚遂书此以朂多士以别侍御
仰节堂集卷一

[book_title]卷二
钦定四库全书
仰节堂集卷二
明　曹于汴　撰
序
安邑县志序
昔者窃闻之一家之政六曹具焉家必任用人吏也必有经费户也必有四礼文事礼也必防寇盗戢外侮兵也必有束禁夏楚刑也必有田庐器用工也六者一有弗饬不谓善齐积家成邑积邑成郡积郡成藩积藩成天下六者一有弗饬不谓善治平地域有广狭几务有繁省而政无两岐是故百里之长协寮帅属吏事修明天曹之邦治户有蓄贮室无离析地曹之邦教崇祀优贤一道同俗春曹之邦礼诘戎除械有备无虞夏曹之邦政刑期无刑奸豪不逞秋曹之邦禁城高池深封洫服舍有章冬曹之邦事岂不关系重钜建树显奕哉鸟得而忽诸然古昔经世宰物莫不设有方策载其典制而周官一书独为明备上揆下守前宪後鉴由来遐矣繄我皇朝庙廊有会典诸司有职掌有条例史局有史而郡邑志乘权舆於斯焉邑志虽藐诸项俱该不可缺也余邑於余省称剧二百数十余年乃独缺志前侯汝阳吴公临清邢公尝欲着之而未竟今侯上谷耿公明作庶政宣上意惬羣情肇未曾有顷督学吕公行部谕及爰命不佞从司马先生之後及诸文学开局编纂考纪载於羣书访遗踪於耉老听评驳於舆论踰百日而志成为卷者十大端不越六事惧不核也亦惧不详也第若不公而胸臆之凭不直而爱憎之比德意云何洵所未敢夫一亩之宅百十指之衆谁不按籍据谱思为之理安有籍四境谱庶姓肯屑越也者侯之斯举视邑如家窥其一斑异日推治行高等简之津要宰天下如此邑矣道固非远术固无多也
刻御边集序
夫用兵者驱千万人効死乃能制胜千万人之心至不齐死人之所甚恶也非精诚贯结岂克臻此乎自使贪使诈之说出而介胄之士或不知有仲尼夫贪未有人不怨者诈未有人不疑者纵令殱巨寇树勋名要亦襍霸之习得不偿失吴起诸人可监也况其下者仅成危败天下国家何赖焉李子明晦研穷理学有年其修身应世期不愧屋漏迩者感东倭之横有深虑於衷凡中外之情形防御之胜算搜罗闻见彚而为集不佞读之竟篇雅重其志念夫用兵呼吸变化莫可端倪诚不谓此集遂尽将略而将略亦不尽明晦然可得其槩矣因付之梓亦怀安攘之思者所乐观也明晦呈芬字集凡四卷
春秋房四书同门稿序
窃尝谓古者学而後仕後世不学而仕兴治之难易所由分也然後世岂果未学哉失其所以学耳孔曾思孟之书童而习之经几讲授经几研究摛而为文亦诣深趣夫至摛为文诣深趣也庶几觌当年之面游圣神之天矣措之於治何有顾以此为登进之阶梯云尔绾绶临民鲜回视灯窗之业者若谓当官涉世别有术焉有仍为孔曾思孟之谈目以迂远而不切於事情其术弥工悖初学弥甚而治乃弥不古若国家肇立甲令以经学训士以经学取士岂仅欲耗精神於土苴哉弗思耳赵韩王非知学者稍稍能用论语亦足兴王定治况挈其根宗明体达用其建树岂寻常可埒辟之於医穷轩岐之奥妙着为方论固将起疴寿人也主家敦请玄纁既陈砭鍼且施指其笥中藏卷曰兹不过羔鴈今者之恙操何术以治之人有不胡卢者乎顷谬从校士之役得士若而人各出其四书义稿选彚梓之余读之喜诸士业已学矣积有良方矣系之肘後往治天下焉虽与三代比隆可也
春秋房同门经稿序
昔仲尼论君子所怀曰德曰刑夫怀德足矣而刑何为乎德辟周行刑辟岩险以约之有不得不履周行者先正云春秋圣人律令也又云春秋夫子之刑书士宜何如怀焉况业是称专门构为文义如按律例成爰书抚卷悚悚乌容已乎全经不具论论首数段元年之述戒不仁也即位之削戒不忠孝也盟蔑之恶戒不诚也克段之贬戒不爱也吾而仁乎忠孝乎诚且爱乎读之坦坦不然则夫子之笔若为我设敢不怀哉余不敏先为理官日检律例治爰书书成未尝不心惕也坐堂皇之上奋笔谳牒某坐不仁某坐不忠某坐不孝某坐不诚某坐不爱夫安知吾之仁忠孝诚爱何如也古先哲王立法垂宪以有形警之亦以无形警之或法及而人见或法及而我见法及而警焉者细人法未及而警焉者君子怀以言乎其隐微也迩从恺阳先生後以春秋荐扬多士士按圣经为文矣其用怀若何行且筮仕治民按律例为爰辞其用怀又将若何嗟乎箕子未囚也比干未戮也三桓未贵也通乎是可与论怀可与论刑可与论德矣
刘公宰邢给由录序
夫人生於亲用於君事於民观法於後人亲胡以不忝君与民胡以不负後胡以佑且启也光前者以裕後者也治民者以获上者也民之不治君将不可获何以徼光宠於亲而作法於後然则民可忽哉匪治民无以报君无论前後矣友兄豫吾筮仕邢台政成民悦既三载考上上天子勑嘉之貤封其亲乃裒纪始末录而存之曰聊以示後人录成授其友曹子卒业适冢子本唐捷乡书偕计南宫是又将继志理民者曹子乃以重民之说为友兄朂其子语有之仁者人也举天下之人言不能一天下之人仁之歉也顾不得驭人之权则仁之用不广孔子所以栖栖皇皇愿得君以治民也以究其仁以成其为一人而已矣豫吾之仕邢也邢之四封之衆计日而冀其至其得觐其丰采者相述相告有喜容不者亦询诸人曰是何容貌齿籍殆将生养我侪者真如手足爪髪通气於心腹矣豫吾登其堂涖其民民之弗食若其枵腹民之弗衣若其露肘境之左一人疾若左臂之木也境之右一人疾若右臂之痛也日调摄休养粱肉药石靡不具举又若心腹之气贯於肢体盖以四境为一人岂私肥甘以餍三寸之喉聚绮罗以华七尺之躯自小其人者哉今且晋西台荐陟鼎铉又将一四海之人矣故曰有大人之事其仁大则其人大也然则徼荣於君非幸也我弗二於民君乃弗二於我而并弗二於吾亲究其仁而成其为一人也本唐为其後人将何以承之亦岂徒以得君为显亲哉顾在其仁民如何耳
养心录序
养心录者复元辛子以其学道所得录之成书者也坚贞之力精诣之语不可枚述其大者在以圣人必可为夫丈夫何畏有为若是圣人同类从昔谈之近世名贤每谓满街皆圣人世人高於视圣卑於视已望之而心已震焉其学圣人之学者未尝不慷慨思齐以为舜何人也予何人也有为者亦若是至论及不思而得不勉而中亦未免逊於圣焉夫果圣人不思而衆人不能不思圣人不勉而衆人不能不勉相距何啻迳庭焉安在其满街皆圣人乎解之者曰患不知思耳思之熟可至不思患不知勉耳勉之熟可至不勉果尔何不云满街皆可至圣人而直以为皆圣人目之也不观之孩提乎其知爱亲也不思不勉也不观之稍长乎其知敬长也不思不勉也不观之乍见孺子入井乎其怵惕恻隐也不思不勉也满街之人非孩提则稍长非壮者则老者孩提稍长既不思不勉而爱敬壮而老者又不思不勉而恻隐於孺子之入井是以曰满街皆圣人也顾乍见恻隐譬发一叶於枝干亦以知爱知敬原含真性於本根耳理本相因机无二致故曰非由外铄也或又曰圣人不思不勉事事如斯若衆人者偶触而得之乌得比而同之哉譬诸匹夫怀抱良璧虽其迷懵不自知而连城在握谓不可与富人同语不可也然则不思而得不勉而中人之本然也同然也养心者还其本然同然而已矣是为圣人也已矣
泰西水法序
惟上帝好生既生人则为之生食食出於地艺於人人有遗能地乃有遗利食乃不足其不足恒以旱乾天泽既不可徼则渠塘溉灌急焉顾亦罕所讲究而西北之乡尤未闲习土高泉寡井有浅深甘鹻大段不得水之用即有用之者工力繁浩不偿所费然大禹疏治沟洫必於冀州建都之域不至独遗今胡以一望冈卤岂阡陌开後因仍堕废遂谓水泉之利若靳於此方田家终岁悬悬占云盼雨雨愆其期立视苖稿猥云天实为之人力无可奈何枵腹菜面辗转为沟中之瘠而已矣太史玄扈徐公轸念民隐於凡人事之可兴靡不采罗閲泰西水器及水车之法精巧奇絶译为书而传之?制具陈分秒有度江河之水井泉之水雨雪之水无不可资为用用力约而收效广盖肇议於利君西泰其同侪共终厥志而器成於熊君有纲中华之有此法自今始粤稽曩昔盛世首重民食而田器亦有司存周礼稻人掌稼蓄水止水荡水均水舍水泻水俱有经画今也牧民之宰簿书不遑过陇亩问桑麻亦未多睹他何论哉虽前人树艺之方载於月令诸编上不倡下不谙也食胡以足窃意冬曹当以此书颁之直省而方岳之长宜宣告郡邑仿而行触类而长尚何患粒食之难乎夫士人谈及参赞逊为圣神若无敢望涯涘者不知此类事即赞化育井田坏而经界湮虽猝不能言复然崇重农功固王道之先也不图於是而欲睎踪隆古之治必弗可觊已且安有尊处民上坐享民膏不为民生熟计忍令其饥以死此岂天之意也哉
治本书序
夫井田行废古今之关也隆古之时家均以田人食其力乐苦不至悬异风尚因之不漓後世反此安望至治然非但田之不井也野多旷土土有遗利公私乏盖藏之积凶荒无拯济之具饥寒之苦在民危乱之祸在国有由来矣今之牧民者相向叹惋未尝不曰风俗日偷徵纳日逋然富之教之有先後焉为之用之亦有先後焉胡不思也戴肩吾有感於是采古今农桑树畜之言彚而成书四十余卷命曰治本牧民者得是书而推行之可以兴民之利矣夫文王岐周之治要亦於农蚕鸡彘时加意焉不此之务而区区於簿书之间抑末也其或率作补助之无方仅一传宣聊示文具即云民不我从则过也又或夺其时倾其业斯民也奔走繁扰之不遑而曰尔胡不勤农亦过也噫古之人当官一日多人蒙福今之人当官一日多人蒙扰欲兴利於斯民者其始於不扰哉
九族类鉴序
族而曰九析之也乎不如是则尊卑疏近不分奚而施其恩义九而曰族仍合之也不论尊卑疏近而恩义蔼然贯也一身之中四其肢五其官五六其脏腑十二其经络百其骸何啻云九然而疾痾痛痒无不相关不相关者木人也九族之痛痒相关亦然而相关者鲜茫茫大衆大槩木而已矣仁人视之不胜其怜焉此九族类鉴之所由着也着之者谁师文周君也君盖慨末俗之日漓叹同气之不辑以家为型陶冶六宇援古证今法戒咸备而类鉴成焉为纲者六为目者五十有八首曰立宗壼阈以内秩如矣次曰睦族凡此同支肫如矣次曰教子圣功濬於蒙泉次曰事亲百行肇於一本次曰训内防其厉之阶也次曰治生殖其谷之原也其义精其辞剀其指陈人情物理婉以尽玩之令人色动而颐解心悦而情勃有不觉其木之苏而仁之浃者窃谓此书可置之座右人人为箴焉一家之九族睦则为齐万家之九族睦则为治天下家家九族睦则为平道有二乎哉君之所造逖矣乃题数语於简端且将告於吾家之九族俾共遵奉而各告其九族则愿诸天下之家家
贺冯少墟先生六袠序【丙辰嘉平月】
人人有真体浩浩乎无涯悠悠乎无尽与天地同其大与天地同其久一身处两仪之中譬一指聨四体之内有精流神贯之浑融无一毫半息之睽隔不待智者可知也然或自生结碍乃与天地之大不相肖而其可大者自在或自生断息乃与天地之久不相肖而其可久者自在夫其可大者可久岂不天地同寿哉无奈结碍断息者衆也则以尘情障於内习见锢於外耳而寿乃独归之仁者仁者无结碍无断息之谓也故以天地为一体万古之前万古之後天地之体如是仁者之体亦如是顾不寿哉古之圣贤或六十而顺或六十而化顺则无逆化则无窒无逆无窒故浩浩悠悠同流於天地少墟先生寿届六旬门下士不远千里质余言为贺以祝无疆夫先生肩任斯文躬行粹德研入圣神之微动为士林之鹄出则赤衷谠议揭国是而肃官常处则继往开来立天心而植民命大道昭宣风行海宇自无结自无断自抵於顺自抵於化自大自久自符於天地之寿宁俟祝乎诸人士戴履於霄壤之间步趋於几杖之次先生陶其情熔其习谁不剖其结缉其断先生不贰於天地多士不贰於先生共无涯共无尽体仁之化何其宏寿域何其广也抑人亦有言不负此日方为得此日彼静恬自适之夫且诩日长似岁况有道之儒日跻而天游月异岁不同乎故日月不至仁则日月成虚三月不违仁而三月非旷志学从心一息通於今古垂宪万世尼山之圣常存先生龆年敏学以逮今日窥其功力盖瞬息之有养衡其造诣偕六甲以俱崇夫是之谓六旬哉由斯而耆耋耄期颐至於无疆年且弥高德将弥卲夫是之谓耆之谓耋之谓耄之谓期颐之谓无疆哉完其真体乃为其寿岂仅仅与寻常校年论齿已耶是则可贺也谨西向再拜而言贺
杨氏七孝芳声序
淮阴杨氏通参公为其封母董孺人病笃惶迫莫可为计祷於天刲股为羮食之得愈公之子博士君忆沿同配谢孺人复因公病刲股公之孙把总於庠亦为父忆沿刲股於邦亦公之孙於郊妻许公之孙妇适陆率履者公之孙女一为母潘一为祖母某姓一为父忆木皆刲股乃谢孺人为处女十四岁时业为母于及既嫁又为博士君各刲股矣而博士君为诸生时已有孝子之称於是缙绅戚友交美之或旌以扁或赠以诗文曰同心纯孝曰奕世忠孝曰德行文学曰孝子名士曰孝顺之门亦有未及旌扬者盖有待也诸生於陞亦公之孙而博士君之子也将梓其诗文以传而求序於不佞时不佞且北行徒行送百二十里示恳也余以其刲股者七命曰七孝芳声云因七人而槩杨氏之门因刲股而槩七人之孝耳借谓其孝止於刲股则通参公之清修崇望出处有声果何物乎而其余可推矣又谓孝止於七人则于陞之奔走不遑求显其先果何物乎而其余又可推矣洪惟我太祖以孝治天下而刲股一事不在旌表之列非薄之也不欲以难事为民倡且虑其毁伤灭性重违亲意也顾孝子当亲之疾凡可救疗不惮为之斯时也不知有旌而遑知有不旌夫民心积染或至路人其亲区区财利校量尔我一语不相能或至反唇彼其白刃自残视肤肉若瓦砾濒死无顾岂可易及哉善乎卢子守恭之言曰以身疗亲身犹亲自治自夫惟以身为亲身故能刲股故能竭力故无以有已故不失身以辱亲通参公可作或以余言为不谬矣
送修吾李先生巡抚江北序
江北为留京门户二陵所居实国家重地狼山直当日本东海冲釡山顷缘东方用武频岁戒严顾滨海延袤二千里大港可出入者无虑数十而兵不满二万犀利之器无储何以为御然通泰盐徒拥盖建旄而僭称号颍亳桀盗鸣鼓露刃而诟有司捕盐缉盗之役阳食於官而阴以贼为利而诸豪猾不逞者时出飞语谓某且梗运河而剽漕粟某且溃诸堤而灌城市於是当事者蒿目深惟为一切增兵足饷计然兵饷取诸民者也而其民何如哉田沈於水一望成巨滙其一二高原之乡亦遂鞠为茂草郊野之民委身为驵侩日求米升许以餬口中人之产无五日之粟而重以河工之迭兴大木之鳞集班军漕卒之奔命榷使盐璫之驿骚有司者惟催科箕会是急求免目前民以为不见德也不相亲而相讐脱有缓急何恃焉故议者欲风励羣僚崇重民事力沟洫以治水而转害为利巡行补助易蒿莱为膏壤於凡蠧政妨民之习一力更始使野土无旷家有盖藏不扰於公而暇於私然後计里为仓因仓为学因学明约因约练武以通上下之情若元气之流盎内治外威於斯焉在他日南方有事吾将批其吭北方有事吾将击其尾左提右挈据重势而奠国家磐石之安顾不庥乎然此惟抚台可为之而今抚台修吾李先生则其人也窃谓天下无难为之地无难为之事无难为之时亦无不能为之人其人之不为者则以我心据其中而失其所以为者也李先生欲无我者知其大有为耳公起家地曹时执政握重权立能生杀人将寘言者於危法公抗章申论遭左谪不悔岂计得失利害者哉既观察三省敭历两京为今大理大都无以豪贵骫法者无以私昵幸福者无以盘错卼臲衆所缩手而两可依回者故政成人服所在垂永利其视营营显膴问田舍急妻子不啻羞之方督学晋中一旦念其亲辄弃官归无异脱遗当在齐鲁值荒疫匹马走饿病万夫中饭药之殆不知有身每见其推毂忠义之士然其言曰忠义以自尽耳而矜已诩人何为嗟乎此足观公矣不有其利且不有其名殆庶几无我也持此治天下无难而於一方何有盖尝论之州县之吏以百里为我者也一郡之守以州县为我者也司道之长以列郡为我者也抚台之尊合道郡州县为我者也故邑无循令则郡有慙德府事修和而後宪司无忝抚台之精神包罗流贯於上下其政方举有一阏隔皆为未充公其以无我者师帅江北俾道府州县皆忘其我而共成一我政其兴哉民其康哉国家藉兹地为重又何疑焉
送许?斋公祖入贺万寿序
?斋许公湛心若氷植躬成矱蚤岁刺吾晋之泽郡一窥其丰采稔闻政教业弁冕仕籍既敭历金紫飘飘岩栖者若而年诸簪绅过其庐无不式者当宁采庭臣议起宪晋宁公再三辞不获允乃西视事宿窦故俗为之一涤吏未有不洒然者事未有不厘然者民未有不帖然者世之为政以簿书公之为政以身也今岁春大计羣寮铨臣疏举廉异吏以风有位海内不数数公褎然其间是秋届圣天子万寿之辰公将賫表入贺郡大夫祖帐郊关质余言为赠夫圣节告期万国执玉冠盖相望若公者真入贺人哉旅驰旅见拜舞嵩呼贺之文也忠诚恳恻如爱亲年贺之实也於以究其实公谁逊焉夫寿君者寿国君所御也寿国者寿民国所由立也寿民者好生者也好生者尽其性者也尽其性者无所以阂之阂之者其出有系其处有牵居荣若艶遇膏若沾性本虚而实之性本达而隔之君民何有乎公之挺然有执脱然无营处荣如蜡视膏如凂澄澄乎滓之汰也恢恢乎篱之剖也此性体之初也与衆通者也性与衆通之生乃与衆共之奚而不好故视民若子立其命焉视国若家永其脉焉对一夫而不敢忘君行一令而不敢忘君此之谓视君如元首世之元首乎君也以分公之元首乎君也以性以分则不敢废其文以性则不容遏其实嗟乎天之不得不高地之不得不下理也人生於天地而斯理咸具虽在童孺遇长则肃故曰义之於君臣有性焉真性露则爱君笃矣是行也天顔日迩赤念愈殷稽首阙前凝精帝座天子万年而後喜可知也缛节云乎哉维天之鉴圣寿与齐介景福焉踰冈陵焉草野远臣罔效华封之祝窃忻虎拜之?敬为吾君庆
贺于虹蛟公祖两台交荐序
虹蛟于公以东堂握篆纲振纪张三尺山嶷四壁氷凛不佞侧观风采喟然兴叹曰时哉鹾政由此举乎既而盐台曾公按台汪公相继报命佥登荐剡不佞叠窥清评辄复嘉喜曰时哉百城此其鹄乎盍观诸天焉腊深沍极阳律飞葭乃气淑而彚畅长夏番庶商音应候则霜严而衆结假令有春无秋大造亦几穷矣迩时鹾地何如哉地固近宝闾左通神如风斯靡人未能自制其情也煦煦咻燠之辄不无修其睚眦梗令次且嗟乎一人御宇万里倾怀惟是法度聨络智无庸谋勇无庸角也有其弛之莫或张之奚所恃亦奚所不至哉于公以劲气直节挺挺明作不怨之辞不恩之树不绕指之习不唯唯诺诺之拘骫法踰格令甲存焉商民始而駴中而服终乃定阳鱎固可阻也白额固可戮也乌足异者吏奉刀笔如刻木靡所施其黠至於愿休闲行其庭迹稀喧絶顾不伟欤故斯时不可无公盖天道也不可无两台之荐亦天道也匪公则法且湮匪荐则羣工无所嚆矢而法亦湮公之禆益兹土讵寻常效官奉职已耶迹厥注措适中其会者也故曰时也时者圣神所不违也夏之不得不忠也商之不得不质也周之不得不丈也仲尼当周之季不得不文胜之厌也时焉而已矣唐之藩镇宋之边患始以因循竟成壅溃不识时者也故动阳於六杪运阴於九极易之为道不越乎时以济穷而成不匮者也鹾之广文诸士质言赠公夫缝掖之谈治法出焉治能外於时乎乃以此为复而并以为公赠
赠吴中麓父母入觐序
往岁中麓吴父母补选吾邑当事者若以为难地焉而公慨然易之余窥其言论丰采私为吾邑称庆既则及中途而玩胥畏威甫入境而闾阎饮和上下不由掾喙运之独断徭赋不必往案要之便民谳牒不恣雀角归之式宪蔼然进赤子於几杖而休息均调之民於是帖席穷乡僻陬垂白之叟谓及其未毙而出之於壑余亲闻之而邻封遥逖之人企足引首思睹其顔色每一行部至於拥道此其地之难易何如也然其故难言之矣且民情之善良者无论即有一二故染亦大都外憍虚而中柔脆张之则张伏之则伏轹之则惫绥之则苏法易行也恩易入也公得其机矣兹以修觐届候先期戒途而簪绅孺耄之谣颂者缱绻者难其往而盼其还者巷若沸而心如结而公之介幕若谭君边君封君茹厥德意受厥成绩莫不采谣颂而揄扬焉其僚采之间耳目最真精神最迩有不容已尔夫谣颂也缱绻也若沸而如结也气所通也气也者一体也一体也者父母也请陈父母之说先儒云乾称父坤称母而人秉天地之性则父母之道谁人不具顾所用如何尔或用之一家或用之百里或用之千里或用之天下性一而已随处而显施非易地而增减故汉讃循吏诗戒具瞻无异术也若乃胡越分岐痛痒罔与是荆棘生膝下而同室反唇也公尝向余语曰吾行实事者嗟乎实哉实哉乾得实以父坤得实以母人得实以备乾坤之性实则通文则隔古昔之治以实叔季之治以文循吏也具瞻也实焉足矣公非久处百里天下之大且利藉焉是行也铨监之司当最其父母之绩以报当宁余故推本其性而谓由於实三君其以为然乎
送潘子孟深贰刺胶州序
天为民立君君为民立百司庶僚职巨职细不同总之各尽其职以安民而成治譬之目视耳听手持足行以成此一身而已矣乃或以内外正佐风宪有司之异而厌薄其官濡延岁月以为弗获建树而职以内曾不克尽是目不能视而顾憾其弗得听足不能行而以不获持为歉也岂不惑哉潘子孟深为中丞熙台先生之孙少承家学攻儒业入太学博洽善诗辞不难一第而竟不偶选授胶之贰刺或者以不尽其长惜之夫长亦何地不可酧哉会计当而委吏非虚茁壮长而乘田无负惟其如是故为司寇而鲁大治今人但知薄委吏不为而不知其无孔子会计之当即委吏亦且溺职纵授之司寇亦何以治焉夫一州之中有刺史主之而其僚属或司捕司农司戎司教化不一而足借令捕者戢民之寇盗农者丰民之蓄积戎者使民知兵教化者使民仁且让不亦一郡至理乎若捕者不省关农者不履亩则非官之不能尽其人而人之不能尽其官也孟深第尽其所司为良贰刺而已他非当计
贺邑贰尹定宇贾父母擢尹余庆序
夫世之治不治由民之安不安民之安不安由仕之职不职仕之职不职由学之明不明古者学而後仕是以其职举民赖以安而措世於上理晩世之仕者罕由於学非无学也帖括辞章以为工课利禄华膴以为期许非古之所谓学也一登仕版鲜有轸民之隐者岂啻不轸其隐且朘其脂膏焉辇金载玉自不之丑亲戚邻右亦鲜为之丑也其资微位下者尤甚前途近而掊克若不遑也元元奚藉焉迩值四裔之警旱荒之灾有识者且谓揭竿斩木之变若在眉睫焉吁嗟朝廷之设官岂期至於此乎关西冯仲好先生倡学造士厥意良远定宇贾君实出其门以明经来丞吾邑催徵其职也初至掾史以羡金进麾之不纳邑人以为诧奈何有视金若凂之丞也继从事直指之台职司捕有讼者具缗钱为爰书费亦麾之邑人尤以为诧奈何有视金若凂之捕官也於是声藉藉起署邑篆又署临汾篆猗氏篆廉靖加毖垂白老人私议於闾谚有之署官如刼奈何有视金如凂之署官也予闻而重之然不以为异彼其讲学关西之日澄澈其心灵坚定其操守久矣知爱其身而不肯沦於可丑矣固将轩轩磊磊答亿兆报朝廷维斯世千秋不朽宁肯令此腻垢者点其皎皎乎哉君不阿上官之左右初时不见知顾茂实奚掩竟知之既而直指荐於朝主爵者擢余庆令尹吾邑之庆将移於余庆余庆之庆也夫主爵乃得人若是主爵之庆也夫海内闻风清吏且蒸起海内之庆也夫初时忽有讹传谓陞信不的衆乃譁是将致汶汶者揶揄矣夫夫亦仅至此乎已而陞信确交相庆者倍於前索文於予以贺故事为贺文者须糚点媺事其衷不鬯予则深知君握管一挥而就甚慊也此亦予之庆也夫
赠张莲汀寅丈南归序
世有砥躬修行之士不知者曰此跖也可以谓之跖乎彼固不自跖也世有贪荣嗜利之夫不知者曰此夷也可以谓之夷乎彼亦不自夷也真夷真跖在人之自知外之毁誉不与焉寅丈张莲汀氏以保定贤能荐调淮安董治河事比初至予迓之舟中见其绘河图为屏心敬其贤必谨於职业者也及理大工综核有方略曾半夜遇大风雨席庐尽圮万夫大譁几偾事一言定之往岁运道水涸舟不能寸移主司者束手君倡议塞义安口而四百万漕粟尽北矣其才识勋劳大约类此然从事理学其讲谈多心见此其立身出政之本也君宫保之子澹素若出韦布其家学有自此又其本也每向余言世路多崎岖图归田以教子孙予曰君才当用世且当事者怜才安能遂君之图乃主议者以不理之口投闲乎君夫君之所图果遂矣顾其遂君之图者非所以为名也然君亦有真徜徉泉石之间游酣诗书之府明学范俗佑启後人此乃多才多勋求归田之莲汀也非主议者听不理之口投闲之莲汀也君亦自知何如耳何恤乎人言
送刘生本唐西还序
刘生将还之前一日曹子过焉问所学对曰方从事忍字乃翁豫吾年兄亦首肯谓其言果不诬也善乎哉刘生之笃於学也夫色之於目声之於耳味之於口臭之於鼻安佚之於四肢环向而相饵而我之慾心竞心嗔心矜心习心方且沸如汤飞如蓬躁如技痒忍何容易故一时不忍或贻百岁之羞一念不忍或起滔天之祸故君子忍小以就大忍妄以就真忍童心俗气以就圣躅贤轨盖终身以之也夫衆人之不忍何也懦也懦则物强而我弱君子之能忍何也勇也勇则我大而物小故天行健君子自强勇之谓也然勇可习乎夫媿怀内生赤发於面斯时也其气扬故两军对垒虽有羸夫辱之则奋故曰知耻近勇夫言耻而知先之耻生於知也亦有褎衣聚谈甘辞仁义不知暴弃之可嗤流俗相仍驾言从衆不知尘情之可鄙故学先於求知而知何以求焉水之照以清心之灵以虚知生於内者也对监而知我之妍丑对圣哲之范师友之良而知我之善恶知藉於外者也知则耻矣耻则勇矣勇则忍矣夫虞帝殷相古之大圣也则亦动之忍之增益之於未降大任之先而克胜其任矣动则知之谓也耻之谓也动则忍矣动忍则增益矣刘生将求增益以待大任乌得不动忍之兢兢
贺张硕人乌台旌节序
硕人景氏余年友奉常公之女十六龄时为天部张公之子妇公子素抱羸恙不数日别室静摄荏苒三月而捐世去人谓硕人於公子即眉目亦未稔也然而矢志从一既不获身殉则寂守閴阁玉逊莹氷逊洁石逊坚迨今三十余载嗣子有室嗣女有家门阀不坠埒天部他公子若光大者万口啧啧谓公子有妻天部有妇奉常公有女宗亲颂於庭邻里讃於闾於是鹾直指念山张公采羣议而旌焉隆以镪币额其门曰苦节可风云粤稽易之坤彖曰利贞又曰安贞吉又曰利永贞不贞何以为坤德贞而不安非贞也贞而不永亦非贞也伊其劲节如斯可不谓贞乎确然无二可不谓安乎垂老节成可不谓永乎贞而安安而永坤元不在兹乎洵可以风矣凡厥有生谁无贞性惟无所风贸贸不识所之故春风过而衆物荣秋风起而万彚肃风之所关讵不大哉兹者硕人为风四国为草诸凡闺闼之媛瞻望感叹方知翠钿罗绮非华也刺绣挑描非巧也惟是贞节坚凝乃为两间之正气一代之完人而步武芳踪当亦不乏孰非风之所鼓抑闻道肇居室化先闺范诗首二南书崇沩汭岂徒为壼内人哉有妇之贞以风为子则不贰於亲以风为臣则不贰於君以风为弟则不贰於兄以风为朋则不贰於友若曰彼女也且松筠其节我士也岂萎薾其行故曰男儿负刚气莫愧女郎身然则硕人之所风广矣苦在一身而风化被於千万人苦在百年而令名流於千百世是以蚤谢铅华不辞落寞固守之定亦识之卓也虽然苦节之云旁人睨之耳硕人奚苦焉彼其宁心一醮之不忘坦然成性异日见夫於地下香骨如银其视无贞之妇方且兴怜兴慨曰斯人也不人而禽何苦乃尔盖视失节极大以节为甘故曰苦节之云旁观之说耳昔闻公子蚤负异才未弱冠入黉序辄擅词坛之牛耳天假之年必当巍科膴仕封妻光显彼一时也硕人冠帔铿锵里妇企踵而夸羡胁肩而尊奉然无以显其贞亦无以树之风政不出於阈外名不闻於四方但赫然荣耀已耳以今校彼孰大孰小盖亦有天意焉天若谓世态之靡如澜之倒不有以风究将何极障大河者必坚土护名花者岂朽木风斯世者非若人之俦与而谁与是以宁夺其荣而置之苦藉其节而用以风耳然则直指之褒旌固奉若天意也宗亲隣里之旅贺亦动於天也硕人以节风直指观风仍以硕人风天以硕人及直指风余不敏以不文之辞扬其风且厚望吾里之人勿负此风
辛母陶夫人七旬寿言序
陶夫人者赠尚书一闲公六世孙女裔出於晋靖节先生蚤称孝女适辛称贤孝妇生子为慈母子复元笃於圣学乃曩者夫人能忍贫俾竟儒业乏膏继晷令爇香以照致有今日当路交旌焉勉之曰勿自满峩冠者罕此识也秋仲初寿七旬辛子门下士乐辛子之有寿母相与歌颂之辛子乐其母寿乐门人之歌颂其母而母以歌颂而益乐且益寿也俱天理人情之至也诸士质余言为引辛子亦以简来昔者赵冢宰吉亭公语余於京师士大夫之家多寿母历数之信然茂树繇生坤气必厚抑以贵事志适气固理有然乎然犹以势分论也况生子而贤且以贤事又当何如兹夫人之所以寿也古之论大孝者曰德为圣人生子而圣且以圣事更当何如固亦尽人之子尽人之母也诸士颂夫人之寿必述其德亦必及其子之德述其德则德其德矣各德其德各事其事子各事其事亲各寿其寿洋洋金石之颂交相应也洵乐乎哉此亦夫人所欲也
甯公异政序
天壤间目之可睹耳之可闻足之可至谓之明目所不可睹耳所不可闻足所不可至谓之幽明有尽幽无尽通於明不通於幽犹局曲之见也古之君子不媿屋漏惟是环吾前後昭布森列莫非鬼神无时无地无敢不敬故不至有媿而学士家或以厌世人徼福之陋漫云何鬼神之有孔夫子盛德之训何以说焉几何不纵肆於屋漏也胡不观明轩甯公公为高密侯祷雨雨至忧雹雹止忧蝗蝗去夫非鬼神之所为欤一念潜孚捷於桴鼓鬼神之显如是公盖无不敬者无不敬则吾心之神凝以吾心之神通鬼神故随感随应也凡人以形用者有及有不及以神用者无不入以形用者声音笑貌不能信孺子以神用者六通四辟用之於明格豚鱼用之於幽动天地彼以隐微之中莫予视指邪辟暗滋不知鬼神在旁历历洞悉吁其亦可愧也夫其亦可惧也夫
仰节堂集卷二

[book_title]卷三
钦定四库全书
仰节堂集卷三
明　曹于汴　撰
引
张时庵先生八十寿册引
岁庚申春仲念六时庵先生张公寿届八旬复元辛君摛辞成册走书质言俾弁之首顾余不敏其奚以寿公请谈寿乎世人以气为身不以理为身不知身者也乃以身之所历为年不以理之所贯为年夫所贯何极是寿之说也如以所历而已公之宰容也五六年所耳然公之树勋於容及容人之思公迨今未艾也五六年已乎其守沧也六七年所耳然公之树勋於沧及沧人之思公亦迨今未艾也六七年已乎其司南计部二千石秦蜀十四年所耳然南人秦人蜀人之思公迨今未艾也十四年已乎比归林麓不为世俗缛丽态明学讲道淑世维风夫道何极之有哉可以窥公之年矣客有难予者曰果尔则人人在道中人人皆寿何以必得其寿独归有圣德者余曰此觉不觉之异耳复元云乎哉愚夫愚妇各具圣人体段一觉悟焉如醉梦得醒自尔手舞足蹈然则人人皆圣所乏者觉觉之则圣人人皆寿亦所乏者觉觉之则寿觉此身从无极二五中来有不与无极二五共不艾哉不则不可言觉公固觉之先者哉请以是为公寿
仙掖貤封诗引
春曹介泉卫君之前主上党教事也化行积茂铨司以翰林待诏迁之盖久悬不除者致旨严勘然终以君雅称此迁而准授不为例越三岁则竟以是迁移赠其大人徐川翁如其官於是闾里欢动谓造物者殆若有意存焉夫久悬之缺介泉岂觊得之主爵者於应除应否靡不了了而何为除所不除天子业知为旷典不难夺之而特恩眷注不啻荣介泉而卒至荣徐川翁始终凑合若此则翁之砥躬绩学以谨厚没齿而介泉承其世范益醇修宜於迩遐天将昌其阀而扬其光铨司虽欲不以是官授之而天子虽欲靳之有不可得者然种德者食报厚积者巨发天虽欲不以是佑其父子亦不可得也乃世或谓通显可力致而图之以术是与天抗也又或不求诸已而求诸天甚且咎天之不我福是仇天也则胡不以翁观焉翁之赠也诸达人先生歌诵以诗成卷题曰仙掖貤封而不佞引於首盖深感於天人之际见翁之得此非偶尔也
题跋
题文公朱先生经济文衡
朱先生之学茧丝牛毛而未尝不廓大远搜旁稽而未尝不简要履绳蹈尺而未尝不透悟世之外於先生者曰何其不廓大也不简要也不透悟也是不谙其所到而枉之者其归於先生者曰先生茧丝牛毛已也远搜旁稽履绳蹈尺已也是割其所到而枉之者由前之人犹可言也犹後之人不可言也故舍朱从陆与辟陆从朱总之不知先生盖儒贤之从事於学入门不必同及抵堂奥未尝或异傥未窥其堂奥第望门而评隲焉乌足以尽余年友张华东氏尊信先生宝其文衡昕夕披玩楮敝墨渝重加装演不忍释手其嗜之若此盖亦游先生之堂奥者矣可不谓千载知己乎哉
题南臯先生教言
尝闻邹先生之论学矣曰行路曰到家曰开眼曰未开眼夫既未到家则虽没齿务学终属半途既未开眼则虽终日亹亹犹漫道也余曩诵先生之书迩聆先生之讲大抵高坐堂室双眸朗朗之谈意其閲历之久艰苦之尝参究体验积有功力乃臻於是乎士人无其功力骤而闻之未必见信纵或信之亦仅为幽玄妙论闻未曾有足以悦耳而解颐非真能信也果其听受而出仿效而履质之饬躬御物一一相肖方为真信耳讵易得哉浙堇父王君录先生之言成帙余受而卒业谬题数语期与学者共信焉然则当如何亦曰第行行不已求开不已会有到时
题贞裕堂集
贞裕堂集集吴母太恭人之褒扬於上下自诰勑以及传志记序诗咏文辞贞言其节裕言其子若孙之彬彬贤且贵贞以启裕裕以起贞兹集也以章母懿亦以风世教母之子安节先生为汴师寄示汴命以言谨拜手卒业有槩於衷夫犹子未继先十年而矢节已坚是洵贞也抚襁褓之子德成爵显绳绳未央是洵裕也第当其直志从一艰苦不二之日贞在是裕亦在是贞於母身可覩裕若有待而见焉耳善乎塘南先生之言节义根於性也夫天下有裕於性者哉世或以险夷乐苦自撼之自怵之乃不无隘焉吴母於境之可撼可怵扫若祛雾荡若焚毛亭亭无倚浩浩无碍孰贞於母亦孰裕於母讵待先生登第甫称裕乎窃恠夫士之不知贞者不知裕也夫本包六合罗万象而营营於数十亩之宫竞富鬬丽谓裕於居本高无上贵无偶而屑屑焉夜睨台曜昼傍侯门谓裕於贵本前无始後无终而斤斤於百年之内玩流光奉口体幸而皓首谓裕於寿裕其非裕不裕其可裕不贞者如是故君子亦贞而已贞则裕矣太恭人贞於家先生贞於国家国迹也贞不囿於迹不囿於迹之谓裕故贞无所待裕亦无所待然孝子不忘其先则吴氏之後固待太恭人而裕裕无所囿则後之裕皆其裕兹贞裕堂所以有集也
题刘孺人苦贞录
江右直指以刘孺人赖氏孀节奏於天子钦命旌之士大夫形诸歌颂其子伸集为帙曰苦贞录夫孺人苦哉苦於形而不苦於心者也以不贞为苦以贞为不苦者也世不能辨苦何以辨贞然刘子念其母艰辛拮据状其苦之也则宜余亦蚤孤共余母守贫贫未若刘氏之甚而亦艰於甘旨余或食於富贵之家或举箸踌躇不能入口既登仕版无他长独不敢轻费人钱安知其不似吾一钱之难彼以一钱为母子命岂其不如我也刘子仕矣不忘母子之苦当亦知民间母子之苦孺人以贞而成其子之贞刘子以贞而显其母之贞俾其先君子有妻有子端在是乎嗟夫孺人艰於初贵於终刘子之怀可抒而其先君子又艰於年安得起九原而禄养之则刘子之不能举箸入口当有时时动者抑亦没齿而已矣此又余与刘子同者也挥笔至此泪潸潸不可遏遂止
题抑斋卢公夫妇传
余尝言天下多清有司而鲜穷乡官夫既辇载而富则所云氷澄玉洁如荐剡及口誉者何为乎故清之真者难也咎在不知俸廪之外不宜更有所取不知朝廷之禄原以供其在任之用非并其任後身後俱有赡也平生闻山东曹楚石谈及此守及此曾晤一客自叹其禄薄谓到家何所用窃不然之理淮日过诸生卢守恭之庐其庐社学也萧然四壁因思其父抑斋翁敭历二十余载致位中丞所遗後人如此可不谓清之真者哉既读翁夫妇传则翁夙承家学澹素棱峻不知有权相奚知有其官一裘不凂殁於国事而江夫人闺阁丈夫叱明珠簪珥之遗真抑斋妻也彼固谓食君之食事君之事事一日事食一日食子孙何劳焉而以君之官为其囊箧乎我朝诸僚俸禄载在典制虽善节省亦难多余苟无妄取即公卿无大富薛文清宰相回籍中途而窘罗一峯状元及第客至无米不为异也世以薛罗为奇絶则卢公可易覩哉然使守恭不甘於贫窭而行告於通家世籍故吏门生宜当有所获而不之为也亦真抑斋子也约其躬而扬其先者也不然予何以知卢公之清之真哉翁夫妇懿美备於传中清特其一节予感於此而聊题之乃尔
题张绿汀年兄主教华阴卷
孟子曰圣人与我同类者夫人亦在乎为之而已人之所以异於禽兽者几希其视圣人甚近视禽兽亦甚近无两可住足之处世人俗眼则视圣人甚远视禽兽亦甚远究则圣人之远者果远矣而彼虽欲远禽兽不知其日近也明眼者知其两近故汲汲皇皇祈以异於禽兽而齐於圣人其视人亦皆两近故汲汲皇皇悲人之穷而共立共达也余不肖每念及此未尝不生惧焉夫圣人者不失赤子之心者也赤子之心人人皆有则人人皆圣戕伐之後人人有平旦则人人可圣第令旦昼如平旦不致梏亡何至与禽兽近哉自为者保平旦之气为人者共保平旦之气其斯而已矣夫平旦之气以息而生以夜而息则其故可想矣故圣人主静静也者不以时不以地不以枯寂心之体也赤子之初也旦昼之梏不静耳不静而胡以御动禽兽不远无惑矣年友张绿汀氏自为为人期之乎圣人主教华阴以人之圣不圣责诸己以己之圣不圣自责也同心之友题卷赠别余无能为言则以孟子之言衍而书诸卷书既凛凛转自惧矣
题孙生庐墓克孝册
孙生昔为其祖母庐墓迩复庐其嫡母墓三年毕士绅艶称之制歌成册问序於曹子曹子曰将颂诸乎抑祝之也行者启於途匪若居者止於室是故必有祝俾及其所期孙生竟庐墓之孝将居於斯耶抑自此启行耶语云孝弟也者其为仁之本与谓行仁自孝弟始夫曰本则有干有枝有花有实曰始则有终干枝花实之无终而曰吾从事於始矣而可乎行道者未有萦萦其既行之武者有期而至者在也孙生庐墓之孝固其既举之武当亦忘之必有所期必有所终必有所止以居矣乃题数语以祝焉
题谭生十略
谭生同节笃志圣学考订仲尼年谱正诸家之讹皆据所见发明之为洙泗考略居常开卷藉以尚友志顾不远哉既又以生平所读之书各加纂编自李耼释迦天文地理古今政事文艺方术皆为略以淑其身心而宏其应用余得以逐一涉猎嘉其窥览之博思致之邃也或谓其言有与孔子不合者虽然予尝有云善学者虽巷语野讴亦切实际不善学者虽三坟二典徒益支撑顾同节之学如何耳士人童而读学庸论孟言言圣训然思以是博富贵虐取穷民谁予违者凌傲乡邻谁予抗者予读书得第人也嗟乎吾夫子乃令人如是耶则虽日诵夫子书何益乃王文成公遇市人鬭詈亦谓之讲学士诚好学无往非益也且人不闻鸡鸣乎彼以唱晓为事者也不闻犬吠乎彼以守夜为事者也鸡犬之声非以有为而发故主人善饲之亦然诃打之亦然是之谓率性然则闻其声得其益不浅也同节意若斯乎其语之会中诸生当知所以求益矣
题海阳别意卷
繄我皇明真儒辈出讲明圣学而大江以西尤称盛焉不佞游其地晤其人聆其谈读其书未尝不咨嗟三叹曰文在兹乎惺鲁胡君南昌名士所从学皆钜公硕儒讲贯有年北游河洛踰中条驻辔郇封吾党之士执经请质函丈之间常满不佞间询之云若从胡先生讲学乎曰否吾辈第从讲书耳嘻讲学讲书有二乎伊其据案横册第一云大学之道尚不谓之讲学乎讲一而已以学听之学在是矣以书听之书焉己耳听之以学则将契诸心体诸身片语只言可达神化听之以书或且入於耳出於口时习二字亦属想像其劳劬同其费月日同身心之讲圣贤为伍一息成千载之业口耳之学皓首矻矻所造不越里巷士宜何所择焉胡君马首欲南多士绻绻制卷为别聊题其端乃尔夫胡君所讲未諠也其勿仅付口耳昕夕修证如获珍馔吾饱吾腹方为我有俾江右硕儒闻之曰吾道北矣不亦可乎
题胡君遗爱册
夫共世而居者共气而生交相爱而已或以爱施或以爱报各不容己顾其责在施者有其施有其报未有有其施无其报者也应阳胡将军爱军士军士爱将军生而歌颂之殁而俎豆之士绅艶称焉厥子敬明彚之为册以视余余想其当年之交相爱也形骸化而精神贯上不曰我可饱尔可饥我可煖尔可寒我可甘尔可苦爱之则愿共饱共煖共甘也下不曰我可饱可煖可甘尔可忘爱之则不忘之而歌颂之俎豆之也斯何其翕如雍如协气遍满乎余读遗册恍挹淑美而嘉爱不遑况共阃而交爱一何鬯哉敬明世父之官欲继父志则亦继其爱耳夫爱不靳於禽鱼草木况同类而为人爱不遗於千百世况生同时爱不啬於山隅海陬掉臂不相识之人况相临而事使何弗爱焉我爱彼彼何弗爱我焉上下交相爱天下事何弗可为哉然亦知有施而已勿计其报无其报者必无其施者勿疑
芸窗纪愚跋
昔人云言之不文行之不远奚取於文而行之文以载道文行则道行也如以文而已矣虽行之远奚禆汴素不能文其读诸家所为文亦多不能卒卷然独有慕乎督抚禇公之文抒写胸臆根极至理其赠人不忘箴规其论事则经纶如指诸掌读之可知其人必树勲流声卓荦朝野者也得其一二而自淑焉可以无过然则道固在是匪文焉已也公以纪愚自命盖不欲以文自居也圣门惟顔子如愚愚故空空故近道彼机智百出其衷空焉否乎其於道何啻千里即文工鞶帨君子不欲观之矣
公余漫兴跋
夫意动而为言言成声而为诗诗以抒性灵泄积臆也故曰诗可以观乃有标新鬬异抽黄对白俯仰流光荏苒情窦敲推几失常度性情因而成苦是亦不可以已耶汴素承乏淮阴其於督抚禇公为属吏读公所为诗及词若干首大都忠爱孝节之念随感而发於以匡时动衆其意油如也公之性情可观矣夫诗家若以沈约杜甫为孔子逐声咻响铢两而较之曰此为诗此非诗其论当自有在乃所愿学不在此谓作诗若公之忠爱孝节可以法己夫论诗若听言其言端方而醇慤此其人何如也其言绮丽而浮靡其人又何如也故立言者蕲於不失其为人听言者蕲於得其人通乎是可以论公诗矣
玉笥山房集跋
浙冲倩刘子至予馆奉其翁电仲先生玉笥山房集示余余受而恭玩卓契实诣见乎辞矣则海门周先生题其端谓先生少业举子艺穷年不倦忽夜半闻鹤鸣怃然有感随弃其所业而业此其听鹤之偈亦载集中大要於有声无声三致意焉时余座上二三友人因共相辨剖鹤之鸣也为有声乎为无声乎将谓其无则其声至今存也东海西海南海北海俱闻之十世百世千世万世俱闻之而何况当时吴山之上戞然而嘹呖乎将谓其有则鹤喉空空如人耳空空如吴山空空如当时寂寂而何况今日安所执捉然则有而未尝有乎无而未尝无乎是真有也是真无也有为真有则东海西海南海北海十世百世千世万世无间於此声吾安得间之而此声之中有林林森森者何间於我我乌得不同卷同舒同动同静喜同喜忧同忧理同理乱同乱也无为真无吾安得滞之为柴栅泥之为渣滓而不洗之退之藏之密之也夫耳惟无声乃能受声惟其洗之退之藏之密之而後能与林林森森者同卷同舒同动同静喜同喜忧同忧理同理乱同乱借令卷舒动静忧喜理乱之不同吾方柴栅之塞渣滓之锢也扫除荡涤之不遑鹤与我何与焉而何必其声之有无之辨剖之哓哓也遂书之简末付冲倩以质於先生或以其当日之所闻俾我共闻矣
刘世子夏卿传跋
余读刘夏卿传未尝不掩卷太息有逖思焉世胄之家生而崇膴不竞华鬬缛足为美谈夏卿具孝友忠信之行志古人彻易理是不可嘉羡乎其薄桓文不行王道罪季孙阻孔子之行王道尤非三代以下可多得也世之龌龊淟涊者无论借令布置周密动有作用有不以为才乎颖识风生揣摩无遗有不以为智乎挺肩张胆一意摧强有不以为力乎处处流惠人人见德有不羣然而推贤乎然大段霸术之余耳事功固集元气实斵谁能纯衷直行无机无械至正大公无偏无党神运而人不知功成而身不宰斯之谓王道盖亦未见其人也学术不明匪朝伊夕世故多艰罅漏千百孟氏以驩虞为小补今以小补为大奇则以贸贸汶汶不求禆补者衆也噫九原不作吾谁与归
杨明宇都尉荣壤集跋
盖余读都尉公伏阙诸疏泪未尝不潸潸下也嗟乎臣事君子事亲不当如是耶子有不可致之亲而臣有不可得之君耶世以杨封翁子尚帝女为艶称然不以贵戚故妨废子职徼异数之俞旨徒跣扶葬衣衰食粝三年则昔今戚畹一人而已不则黄金绕身何如父子相对之贫哉诸孙玉立帝女出者业已五允徵隆盛而可钦者在肃雝损贵荣馈食之礼此都尉以克闲致而实翁以贻谷臻也夫翁之得孝於子也都尉之得顺於帝女也圣天子俞都尉之孝愿也皆以性通者也性沦浑无间前不以後隔上不以下隔外不以内隔故父子志同男女道合君臣情洽然而世每暌焉则不以性聨而以形阏也形则七尺之外若山川若秦越乌能通乎尽斯人之性讵有不孝者哉水共一池故东摇而西动人共一性故此感而彼应封翁孝而都尉缵其孝都尉孝而圣帝帝女遂其孝或发以性之所有故真或符以性之所有故速日之远也珠对之而火生月之远也监向之而水起不知其所以然而其所以然者固已了了可目视而耳听也夫性统天下孝统百行然则人人可通事事可通尽民尽物奚之而有间者乃缀数言於末简以旌仰止之思
薛文清公行实录纂跋
文清夫子吾明之大儒也产於吾乡若此其甚近也然论其世而师友之者则亦鲜矣夫子学圣人而未尝不欲人之共学不学夫子是自外於圣人之学也圣人人也自外於圣是自外於人也而可乎稷竹东任公纂着夫子之行实成录将授剞劂氏公之人人欲人人学夫子也学夫子者学圣人也学圣人者人其人也志顾不伟哉吁嗟兹录出而吾乡之文清夫子接踵矣是公之大造吾乡以迨天下後世也
读李如真先生集
夫圣学之不明也逊圣人而不敢居也谚有之衆人是圣人何逊焉甘为衆人者无论其自好者则曰将为贤人焉非不硜硜非不翩翩而真儒每难於睹善治每难於臻世所号为贤人者或至为世病非尽名浮於质也贤人以知见用事而圣人无知见以知见用事或见己而遗人或举一而废百见一隅而遗其全见一时而遗万世甚且名根利蔕滋其中执态褊行横其外无知见则内不见己外不见人如天之覆如地之载如日月代明四时错行孟子达此故曰圣人与我同类者圣人先得我心之同然者耳乃所愿则学孔子盖尝流览今古事功不同者学术不同也学术不同者学圣学贤不同也如真李先生教人曰宁学圣人毋宁学贤人有味乎其言之哉其临终训子弟曰人不可以知见用事嗟乎兹其学圣人之要也夫亦其学圣有得也夫余读其集有深契焉乃题於末俟学者辨之
书江汝修梦莲卷
人与莲花无问安得不爱莲人与元公更无间安得元公独爱莲举世何人不赏花皆是不容自己与当年意思无别徒艶高踪於千古自不着察自不充满耳元公常存莲香不断若谓隔越数百年不可面晤或谓可以寤对不可寐接抑谓梦中乍聚醒後如失俱有间之见也故曰孔子梦周是其真处总之无间无间之体因欲而掩欲尽乃露中既无梗相痛相怜江汉秋阳推而逊之不得皜皜前无歇地孔子大圣江汉濯秋阳暴吾侪末学大海涤尘烈焰鍜滓可也欲根欲蔓庶其可荡用爱宏尚友远寤寐通矣汝修梦莲南臯先生题以无欲真宗且以江汉秋阳为孔门心法谬付数语请质焉大槩寤时谁不分明於寐时想汝修不但梦奇也
书知非语
绦李子命其所着曰知非语伯玉五十知非渊明亦曰觉今是而昨非顾是非何常之有由赐之所是顔闵之所非由赐之所非顔闵之所是夷惠之所是孔子之所非夷惠之所非孔子之所是君子孜孜进学月有异焉月之是非异也岁不同焉岁之是非不同也日新者日知其非也日日新者日日知非也日日知非者日日知也譬镜之照未磨时一妍媸既磨时一妍媸磨之又磨又一妍媸
书刘冲倩饮水携云卷
水泠泠可饮云霭霭可携此意人多不识顾或水未当前云未出岫而望望焉庶几遇之是云水之牵吾也水既饮水且逝矣云既携云亦散矣犹依依口颊襟袖间是吾之牵云水也虽然刘生所饮水今为画中水所携云今为画中云妙乃是画中原来着不得
书存阴说
浙刘生昔着问世狂言欲存阳也兹复为存阴说不欲抑阴之极也持以观余余曰阳拟君子阴拟小人固有是言然一阴一阳总之天道不闻贵昼而贱夜何至轩阳而轾阴夫非尽人之徒与而阴之耶而小人之耶而姑存之而已耶均是人也同生於乾道则同为阳纯阳无论昨非而今是则昨阴而今阳是非半则阴阳半纵百非一是亦五阴一阳可喜之复也谁其可菲圣主当阳羣贤夹日午天之下向荣足快抑阴岂其时乎且二气絪緼洋洋无间日出而万方俱昼日入而万方俱夜若曰某地多阴某地多阳尤达天者之所不道然则虽无此说亦奚不存也
书权书止观
语云权非圣人不能用而圣人亦不轻以权许人即学人可与立犹未遽与以权也何也水止成照学无止奚以观无观则冥冥奚以权是以难也昔贤以春秋为仲尼之权书权生於观观生於止通乎是可以诵此书矣潘生曾缙世业春秋录其所得命曰权书止观其知用心於止也乎止则观观则可与权虽然余尝有言贤有止圣无止圣无观故无止学未至於无止犹然未可与权也
题薛文清公像
文清先生临终题诗云七十六年无一事此心惟觉性天通通字未完而絶先生学问所得在此生平读书为此尚论先生之学者以此学先生者当如此
书治病要语
余曩閲绦藩东壁公所自撰墓志铭服其达於生死赋小诗赞之比观辛复元氏所为公传更悉诸懿行复元向余言公晚年孳孳於学公之孙诚一奉公命从辛子游能忘其贵而笃於道一气锺耶庭训耶俱可窥矣诚一手公所着治病要语示余以仁义礼智信五字为基胪列十要而参以素问本草及诸家方诀为卷十二盖寿天下之书也诚一曰吾祖初着此书计卷四十继减为二十又继减为十二此亦先正所称目减而近於放下之旨矣世人能捐伎俩埒此者亦鲜即此是学即此是道宜其达於生死况以下区区世味乌能动乎吁嗟睎公者且从生死以下勿动
书济世灵枢
宗侯东壁公既以医声於时全活无量厥孙诚一复缵其传有抱疴望拯者晰如洞垣余及家人辈或失调摄延之治疗刻期奏效以所着济世灵枢观余悉医道肯綮将以公之世跻万方寿域也念不忘世世期於济此学道有得匪仅仅攻医术者比盖其学直探大本是以宇宙同视也学局皮肤者虽亦斤斤而潜伏冷念不自觉知学彻神髓藩篱乃破疾痛相关矣又尝纂前人既效之方成帙曰肘後秘方既以公世何以云秘前人之之郑重而秘藏者也何秘乎遇则传不遇则不传也遇而传言言济世之资不遇而传轻则耳畔之飘风甚则明珠之投暗矣吁此所以遇合之难而世之罕覩其济也
书自渡语
自渡语诚一自题其语也渡曰自非人之所能与也未渡而望洋自望也不克渡而溺自溺也既渡而登岸自登也师不能得之徒父不能得之子天亦不能得之人或不知在溺甚且安其溺长年怜之大声疾呼听之漠然甚且怫然将如之何故渡者自渡也虽然未渡之先一自而已既渡之後无非自者无不渡故禹急已溺之思伊切内沟之耻完其自渡而已矣
仰节堂集卷三

[book_title]卷四
钦定四库全书
仰节堂集卷四
明　曹于汴　撰
记
婺源朱氏藏书楼记
宋朱文公故有楼藏书自为碑记既罹兵火夷为民居胜国时建婺源学宫适卜其地今仍之皇朝崇重文公之学其经书传注等书家传户诵屡厪天语勑禁违悖载在令甲然公遗书犹衆学士或未全睹茂才崇沐公之十三世孙也深虑散逸将至学脉湮芜乃尽搜遗书为部若干为卷若干倾囊剞劂之高义儒绅朱光禄吾弼汪宪副国楠吴中翰养春辈助赀竣业继复建楼以贮厥地亢爽厥制壮丽典守之寄模印之费俱有经画匪家学是章实关世教远抵都门质余言为记余闻昔有士人千里从师师悉出经史期在尽授初讲一语其人稽首请退浃月不至师问之对云向所聆躬行未彻敢炫多乎当世称其善学何必载籍之种种虽然圣贤觉世之心至无穷也如国医好生蓄材聚方惟患不备文公不云乎恐人未悟故如此言又如彼言此处既言彼处又言其谆谆者其惓惓者耳试阅诸编近循食息之常远穷天地之秘上遡洪荒之始下暨世代之变总括根宗之会细分枝节之详费昭名物之赜隐超声臭之表尺尺寸寸自是浑融本本原原不踰跬步第令学者各随才力藉为津筏至於道焉而已可不谓广大悉具精微无渗者乎而士或徒矜充栋目不及窥或记诵虽勤身心无得譬则珠玉盈前懵为乞丐之子亦有身不升堂雌黄堂上逐声起障未行诋途譬则海陆错陈妄言无可下箸也之两人者校之初聆一语矻矻躬行奚翅星渊岂文公着书之意抑岂贤胤藏书之意
淮北堤工记
出淮郡新城迤北抵安东河淮之所经行岁苦淹漫先是万历九年义官歙人鲍越捐资填路建亭造桥树柳穿井行路之人称便府县义之其得为义官以此迨十九年水更泛滥前路日就圯越劝民筑堤扞水愿输米千斛以助工时无应者事遂寝然从此室庐田园沉没於水衆不聊生贸贸焉思逃徙矣越乃告诸山阳令尹何君申筑堤之议何君恺悌爱民者也躬督视而劝相之越则日夜拮局计田授工其力不能具饔餐者资助之不克竣其功者为竣之堤计广二丈至五丈高五尺至丈余各随其地宜计长一万三千七百余丈越所代竣二百五十余丈所资助百六十余金经始於二十五年正月至次年四月告成堤形如环衆乃安处其中所垦田千余顷二麦大获称乐土矣衆谓非越则此工无由举非令尹则越无以行其议而民不免於流亡遂树坊曰何公堤云夫堤之未筑衆罹其害堤之既筑衆享其利此於建堤者何与乃汲汲皇皇若斯乎用是知天下之人本同一气其甘苦悲愉无不相关譬如十指虽分而同为一体故睹颠连之状而拯救之者勃乎不容已由是充之即圣贤大公无我之道岂有他哉窃恠夫闾左贾竖崇奉钱神者校利害於铢两等人已於氷炭利之所集匪惟不以及人而且瘠人以自肥凡可以术笼力陷无不为也亦有处丰养侈之人刺甘衣轻一费万钱而?独无告之衆枵腹露肘曾不得其一盼甚者深藏厚殖若将为千年之计而父母不得利其有兄弟不得沾其惠族戚邻里不得望其余此其心之迷惑譬如麻木之人养其一指忘其九指而不知也麻木者有时而愈其十指之病无不痛楚迷惑者有时而悟其四海之内有困苦不得所者将悲悼救济之不遑矣然则斯役也固足为迷惑者劝哉令尹洛阳人余同年进士名际可闻百姓为树坊命撤去盖欲辞其名耳然业已人人口碑讵能辞乎
学易堂记
皇朝号曰大明岂不诚然乎哉夫道世所由立也道在今时不啻中天之日矣粤稽三五之世及三代之盛以迨鲁邹传授之际原原本本枝枝叶叶炳炳烺烺可按也汉儒承煨烬之余搜罗训诂功不可磨间亦莫达其奥旨有宋诸儒阐发昭朗可谓无遗而或割损全体亦有之焉高皇帝天纵圣神凝道立极而当日儒臣尚鲜能奉扬休美嗣後名儒辈出论着宏富如入五都之市万宝毕陈严於步武之细彻於声臭之先博而有要大而有统周行之坦咸宜云汉之倬高掲成见习闻之表真脉呈焉马勃败皷之遗尊生藉焉是为渊渊是为浩浩率循无斁不流於茫荡不局於边隅有从心无违心有尽性无抝性不以尊圣者悖圣不以法天者乖天不以维世者祸世千载一时不在兹乎夫道载於六经而会之於易析枝叶则三百八十有四叠互流转至於无穷探原本则无辞有画无画有易杳乎微矣道明则经明经明而道益明也有孚丁子能世其先人之学读易文园余每游其园登其堂或令笔录或令口谈櫽括儒先之撰业已有岁虽余衰昧犹未能研窥测而彷佛大都真成明备乃为书学易堂三字仍为之记而序述如斯盖自幸得生於明盛之时云
平陆县创凿兴文渠碑记
参知政事詹公巡方河东植纲振纪饬吏庇民靡不具举其大者扬励风敎兴起誉髦更用绻绻按部虞城登高遥览挹傅说诸贤圣之高踪神与游焉已而慨前修之不作愿多士之彚征徘徊瞻顾意者山河淑气聚散不恒欤抑何今昔人不相及也乃命邑令魏君引涧析渠环遶城邑畅厥地灵魏君良尹明作於治者遂广谋详度庀材鸠工凿渠导涧高者穿洞卑者筑堤由城北流入县治徧及公署泮宫通衢委巷疏通足以破窒聨络蔚乎有章旋出城外灌田三百亩许复於邑之艮方甃砖石为崇台上竖楼阁严祀汉关将军有镇定之象耸拔之义其资民耕饮惬人游眺固无俟论经始於万历甲辰七月之望越月工竣夫取河役之余基取古道之隙费不靡民无扰顿成胜蹟魏君以兴文命渠而属余为记夫豪杰之兴天所笃哉地所锺哉人所奋哉天道万古不变者也人心三代永直者也或陵谷不能无迁则地气有时而乖乎公率作僚吏牖士之天树人之轨而犹不忘怀於风气盖亦嘉惠文教罔所弗用焉耳然天如是其不变也人如是其常直也而地复如是其称胜也虞之人士有不嫓休先哲道崇业茂其曷以对此德意夫傅说负上圣之质不难版筑以约其躬草野之中何与天下事而舟楫盐梅辄复储诸豫谁能恬之於守不以米盐脂润撼其膺谁能身任天下不以参两位育遗之远斯傅说比肩矣善乎关将军之言曰心在人日在天谁能俾吾之心如天之日昭朗精融不杂微滓洋溢贯彻不间一髪斯恬於守矣斯不忘天下矣斯动天遇主勋猷彪炳光被山川矣请因令尹以质诸公而为虞之人士效区区焉詹公名思虞庚辰进士常山人魏君名学徵乙酉乡进士咸阳人
安定祠碑记
安定胡先生子孙散逸江淮凡八支淮隂一支则自洪武二年名子英者先生八世孙也占籍山阳世守谱像隆庆元年间庠士王汝舟辈请於郡守黄公议以联城明德书院改为安定书院以祀先生迨万历二十四年正月余署府篆张生东周辈以旧祠荒圯请移於府城西北隅积薪庵盖前郡守倪公所建空闲可用随请於督抚爱所褚公得允乃令仓大使胡九江修葺之未几堂君蓝田张公至命竣前工迨五月告完移先生像於其中扁曰崇正祀树坊曰安定祠祠正堂三间寝堂三间门一间是年冬十二月余复摄府越明春偕寅僚忠所蔡君暨山阳尹何君修祀事於祠下因行文何尹议定春秋二祀岁以为常命工勒石记其始末仍迁旧祠碑於此不忘前人好德之雅云呜呼仲尼云见贤思齐入是祠者尚亦惕然思哉
节孝祠碑记
宋节孝徐先生及其考妣墓在淮城东三里许旧有祠有司岁时祀之今岁清明前余命中军官宋承祖增高其墓而展祭焉承祖曰山阳县治之左为先生故里不可无祠复相与叹息谓先生之後无人谁主蒸尝者次日承祖率诸生熊志中辈请建祠且请以义民官鲍越董其事余乃处金若干发承祖令兴工踰数日来曰偶得先生石像又数日来曰得山阳县民徐有益者先生之十九代孙也余遂请於直指怀云陈公心铭周公给有益衣巾充奉祀生而命置先生之像於祠议立会祭享凡为孝子者得入会夫先生德行文章具有衆美而其究归於节孝故以节孝称然节亦所以成孝也则一孝足以尽先生矣顾孩提之童无不知爱其亲而独先生以孝显何哉则以失其本心者衆也嗟乎凡人之溺妻子躭货利败名检甘邪僻无亦私此血肉之躯耳然亦知此躯所自来乎父兮生我母兮鞠我拊我畜我长我育我顾我复我出入腹我虽大圣至孝无能酬亲恩而无歉者奈何忍迁於物而忘之过先生之里而猛自省焉必将怆然其不寜矣祠计堂三楹大门二门各一楹得二石狮於民间乃宋时先生之宅故物置之门下
孟烈孝祠碑记
蒲之佣民孟端妻邵氏思蚤寡不欲夺其志抱幼女亥陨於井八岁女熙坠从之既出屍母犹抱亥熙抱母闾巷悲感年友绿汀张君煇其里人也为之传诵诸王公卿大夫士共揄扬之荐达天朝旌其门且为建祠树坊迁墓手录各檄牒传咏授余而以祠记属焉余披玩怆然洒泣曰异哉圭窦妇婴乃至此乎然妻不负夫子不负母适得其正此常也非异也世有背夫之妻忘亲之子则为异耳末俗以异为常得不以常为异哉夫重渊百尺赴之如归激湍絶命固结不解是孰为之气也即理也循其性之自然之谓道也斯时也精灵粹湛罗贯乾元所谓夫妇知能可以埓圣赤子未失斯为大人或有岐言理气析列圣凡高谈性命薄视庸常盖亦未之思己夫大道浑沦人人具足日用皆是第不知耳顾惟不知乃为真用也何也知见起於校量校量乃生蹊径假令邵知死夫之为烈而後死之熙知死母之为孝而後从之亦何能直截凝一毫无顾望夹杂也而章缝士人几席跬步或弃大道而不用奚取於载籍极博或用之而犹知之亦不免利蔕名根其视烈孝何如乎故学无他亦於忠孝廉节日用不知斯已矣故不识不知为顺则不学不虑为仁义呜呼讵易言哉祠建景虞门下计堂四楹中阿居邵熙亥左右侍大门一楹建坊额贞烈祠二门一楹外东西小屋二居良妪一以司涓除启闭东隅井一便自食创於郡刺史川南郭公元柱成於邺郡孙公好古历万历戊戌庚子方竣云
孔节妇祠碑记
节妇姓谢氏大河卫军舍雩之女嫁山阳民孔椿一载而孀抚遗腹子金以居有杜言者谋娶之不从强之节妇投溺於河屍逆流烈女祠旁时已越旬余面顔如生金号泣鸣其寃於上困苦不为阻言竟坐斩死於狱观风诸部院屡旌节妇之墓与门堂君蓝田张公以乡贤祠左隙地给金建祠祀其母不佞重节妇而多金之不忘母也褒以匾授金冠带列於乡饮之席嗟乎生子者报曰男则其喜倍男固优於女也丈夫而猥琐则妾妇之妇人而才智则丈夫之丈夫固嘉名也乃节妇不背夫而士或背亲背君背兄弟背友嗜荣畏穷偷生忍辱以为得计由节妇观之不亦羞乎遂三叹而书诸石以告夫进此祠者
赵烈妇祠碑记
烈妇姓侯氏安邑李店村侯良宰女蚤孤育於伯父转育於所亲年十四为冯村赵良进妻贫为人佣越两月而良进病侍养甚谨又三月而良进卒其母辈将令别适烈妇自缢以死时万历甲午岁之仲夏明经葵南张君表其闾孝廉化域王君表其墓铨部朴庵刘君题以辞盐台侍御璇石曾公诔以诗移檄鹾司发锾建祠一所堂四楹大门二楹植木主而祀乡甿谓可忽玩或寝住其中余结茅其隣瞻拜感叹恐其久而湮废为之塑像以肃观者夫贫家幼妇非有保姆之敎习见之素五月之夫强半在疚未尝享其餍饱而一醮不忘甘死如饴与其败节而偷生宁一死以全节视改节为甚耻视保耻为甚急生且可捐况区区末利岂与廉耻校重轻哉乃有图利欲之便安厌礼义之拘检丧耻不顾闻烈妇之风当亦忸焉泚其背矣爰述芳踪勒之贞珉藉以维世云
增建观音庙碑记
或有问於余曰观音救苦有诸曰有之然救其可救者耳救难有诸曰有之亦救其可救者耳有人於此敦孝克弟循理守义不幸而罹於苦难神将急救之抑或举动虽愆出於失误不系有心苦难及焉神亦救之亦或显有罪过似在弗宥悔心未冺尚可更新苦难之遭神亦救之神明好生衆生可悯用是拯济倘有良心斵灭甘从邪枉逞暴戾为得计怀谲诈而罔人怙慝不悛省改无日天网昭昭赏善罚恶有常理焉斯人之苦天苦之也斯人之患天患之也观音固慈不与天左乌得而救诸吁嗟强家骗室未尝不奉神像甚且攫金而还刲羊报祭神方怒笑彼昏不知尚冀免祸而幸福其可得乎哉秪见其愚而已矣吾巷观音庙肇自国初屡经重修碑志详载迩岁圯漏殆甚里耆辈捐赀募衆庀材集工增建巍焕先时神殿一间香亭三间大门一间今则神殿三间卷棚三间通过一间大门三间大都别树非故即俱谓创建可也庙後又创殿一间以祀地藏是役也首事十人勤慎不遑而郭君某尤为拮据故甫逾时而工竣谋伐贞珉以识始末问记於余余乃述观音之所救与否以告焚拜於此者愿栗栗共洗心云
一乐堂记
河东龙泉董公笃行之士蒲坂绿汀张先生从其仲子振祖之请题公之堂曰一乐盖取孟夫子之语公夫妻康夀五子森立雍雍一堂之上洵可乐也夫孟夫子第言俱存耳无故耳未尝计其贤与否岂以家庭之间恩常掩义俱存足乐矣无故足乐矣何敢必其皆贤然公之夫妻诸子则皆贤者公孜孜砥行偶有误辄内讼不寜期於澡涤而後己里人故有博奕风训而化之积习顿革仲子潜志圣真问学四方其弟徒步从之其兄徒步省之俱人之所难可不谓皆贤哉藉令孟夫子谈及此又当以为何如乐也王天下势分之极且不与天伦之乐况区区田畴之广宫室之美囊箧之富官爵之荣岂足挂公桥梓之齿颊乎惟其贤乃共乐其乐而不羡世俗之乐然则贤者而後乐此故不必计其贤与否而贤可知也不然双亲垂白兄弟鴈行者岂少哉而世味薰心不以为乐可若何此或孟夫子意也或亦张先生意也
修社学记
万历丁酉春余署淮安府事卢生守恭以所居社学倾圯请修乃为处数金修葺之未几告竣卢生请为记夫是区区之役乌足记者虽然余有言往岁李槠山先生游淮浦宋正吾丈见其子求为之师槠山怃然曰予固不若渠胡以训之谓赤子方纯朴而渐长者渐琢其真何所禆益赤子此槠山自治之严也亦可以知训蒙之方矣第令保其初而已耳夫童蒙譬立通衢靡所向往有人焉引之周行则周行矣引之羊肠则羊肠矣圣人之学周行也势利之学羊肠也卢生何以敎童蒙当自能辨之
仰节堂记
先大人以万历四年之春构书舍一区命曰云津书舍为间者三前敞以会讲後分为静室慕陶靖节邵康节二先生高致题曰仰节堂俾不肖辈学习其中慈训殷矣迨六年春大人厌世去不肖不能治生产渭弟长成犹未授室遂废此舍为之完娶事时则十五年冬及十九年不肖叨举於乡次年成进士每怀仍建以不冺先绪未能也第於三十六年冬以刑科右给谏奉差过里制堂舍二匾掲於住屋以见未忘而已今岁始庀材建造彷佛当年?制移匾悬之私衷方少寜帖嗟乎先人创业燕翼良远不肖捐废之日俄顷数语间耳比欲再构则宦游二十余载仅克复焉兴废难易之辨岂不章章可镜哉爰识数语以告後人且使知此番工役所由起念也万历四十四年丙辰二月十八日
游西山记
余寄京二载且半每闻谈西山之胜不能一往拱阳年丈屡约同游余屡改期及今月三日乃行自广寜门出迤逦而西草树葱茏尘襟渐爽流盼顔解鞍马无劳一行三十余里抵南禅古寺大缘和尚出迎寺殿阁门宇俱损漏其新葺仅殿三楹廊六楹然寛敞豁人心目北有小斋暂憩出寺後登山踞坐谷黍一望如油因思天地生生之德其大矣乎又念后稷播种之功感感不已山後有山森树烟霭远眺堪嘉良久乃下经观音阁睹大像三首六臂相与叹讶夫此以像寓意亦四目四聪之说耳继而历诸果园蔬圃井边树下清幽可人僧持戒不设酒拱阳讽之得白酒一壶共酌迨晚归寝室时大缘之檀越唐邀游金山约以明晨中夜闻雨声洒洒遂高卧晏起及起则山色经雨青翠大异前夕忻然称赏乃跨马缘山北行见羣刹或据山麓或山半或山头朱墙碧树掩映缥缈大缘指云某寺某寺然不能遍登也抵一庵曰静妙石墙永巷将入门门者大击云板主人肃客顾瞻殿宇及殿後大璫之冢俱壮丽延入廊房以为止此廊耳入则更有大宅连楹列栋颇兴民膏之思一茶而起行乱石中狭若山穷蓦然径出旋绕至香山寺寺前大木连抱水声淙淙蝉语清越不似城市所闻殿宇俱依山势层叠攀援而上经数殿转入方丈进一轩题曰来青轩今皇御笔也主者谈驾幸之详甚悉轩前高峯右峙层峦左衍此山之胜或未踰此主僧护守草木繁茂无寸不青复思世人愚冥得罪天地者亦自不鲜而天地生养不厌盖信乎生生之德大也大缘携有果盒拱阳预命仆夫备酒盘桓少时出门犹徙倚石桥玩水观鱼方行赴寺曰碧云者主僧以讼他出其头陀启殿迟迟乃由左廊直入观所谓卓锡泉者殊清漪滙为小池泉边古柳一株池内有荷池外修竹数百琳琅可爱仆夫仍酌前酒二三啜由中而出览沼中金玳鱼活泼甚夥乃赴金山之约至则唐越及主僧夔江在彼迟予辈之来也寺右有小轩团坐之日且西驰此一日之行其朱墙碧树掩映缥缈不能遍登者无不似初出南禅时也轩临清涧远瞻平野左有羣峰遶左而行穷水源至一石洞亦幽致过洞抵一楼据高远览逸兴益剧见游人两两山僧独步当无机心出楼後缘山步进山径才二尺许抵华岩寺寺不大然有小洞三二俱幽邃倚槛回首见石壁在屋後绿赤垂垂下寺抵一池其形如壶土人呼为揑鉢湖水清甚就地坐垂足池内去水不盈尺秋高不可濯第袭其清气耳日已沉冥主人进巨觥醺然而归时见灯光出树间忽闻各梵钟皷之音不觉击节抵寺仍坐前轩夜色苍欝漏深乃寝迨晓主人相留固辞而回经功德寺殿宇俱废第唐越建一小宅养花其中少坐缘河堤行大柳千章西湖之莲可十里其花已凋谢悔不早来忽覩一二朶亦足酬此一行既而过万夀寺门今上祝厘之处也大缘谓内有奇石请入观之予不敢天威不违顔咫尺谅哉第入邻寺延庆观布袋和尚画像不为六贼所动颇有所得大缘别而西唐越东予与拱阳东南渐觉喧閙逼耳尘土扑面至寓殊困倦隔日不能苏岂方游时筋力劳惫彼时不觉而此时方觉耶抑尘喧败人佳趣陡尔成惫耶抑尘游山游亦俱劳事不可差视耶然方在山也则二年之尘若隔世今仍在尘也则三日之山亦若隔世信不可大差别矣复忆生长晋中故多山河少年偕计走霍山三日方可出乘高四望万壑千峰汾流激岸雷轰霆震彼时不以为奇也西山暂往乃恋恋至是倦尘氛之扰而後知幽栖之乐耳呜呼天下事多如此辛丑八月七日书
游龙门记
里居一载听客谈龙门之胜为之驰想是月旬有一日偕一峯李君并辔北游薄暮抵弘芝栖迟田野萧寺摩抚古碑业觉洒然十三登孤山东偏之栢林甫及山麓见恠石纵横若蹲狮若伏象若欹鼎若倚案万栢森欝柯交根走状若龙螭与狮象狎卧因而小憩疑在世外矣仰顾山巅有楼突兀如在霄汉由西径步上为风伯雨师之庙殿前有亭亭前为门横以栏楯则先所仰顾以为楼者也凭栏南眺百里目前万顷平畴红绿相间庙中人谓余曰今犹雾霭耳其晴日禹都鹾海历历可指然已大恢廓矣李君闻宗室守正者耕耨其下下山访之回视余以为仙也无何守正遣人邀余余辞焉至再乃赴其社有泉双注颇植花卉白牡丹成丛亦足嘉赏北望山岩又若大虎抝项伸爪将饮甘泉之象李君浮白余亦忻釂迨晩回山皎月东升六宇浮朗林隙露白树杪平铺幽色可人鸟声清婉余於此时兴不浅李君豪剧醉叫几忘其险凌晨而起月尚挂空苍林若洗愈觉妙好畅然而北日中至文清公墓下再拜瞻眺感叹典刑既出祠门将倚坊上马大风忽起悚然屏息步走十丈许是风之来不可知然谓先生风之亦可也十五拜子夏子祠其裔孙殊贫时余饥甚渠不能具一熟水胡无周之者逮晚至神前村去龙门尚三二里或谓且歇於此余志方锐策马趋之傍山东南凿石为磴其缺处聨以栈道盘曲而上拜於神禹殿前见其两山断峙大河北来缅怀疏凿之功古栢森立雉堞回环右有危峯横揷中流上凌碧落甃砖石为楼所谓吞吐云雷者峯下架木若桥覆之以屋悬浮水面去水可百尺扁曰飞阁以暮未遽登也凭堞流盼月光射波若冶金泛涌舟人欵乃声动山谷徘徊漏深方就卧次早乃陟云雷楼身在空中但目力所及谁障之者大观哉不知山下之人仰视此楼中人又何如仙也下此遶入飞阁容膝之外四顾洪波虽谓水击三千何不可焉阁前刳板为窦悬以辘轳余为木朽地峻不欲窥之犹存岩墙之戒乎经西亭出庙後度小桥更成幽寂巉岩壁削恠石离列石隙童树点青缀绿北祀后土右有大石龛悬泉滴滴榜曰鸣玉贵在万古不息滴滴自奇也龛中寒肃不可久留濒河小亭共坐地远喧稀坦怀渊舒动固不若静耶入山已静犹羡乎此静趣固无穷耶岩头羣鸽为巢缯缴不及嘉其知止循东廊入东亭游人词翰俱集拂拭读之又东复高峻有亭南向亦堪览胜北皆巨石好事者镌大字於其上仍入庙中得文清公之记於碑其隂为湛甘泉先生之笔更不虚此游也过午大风作激涛怒号飞沙弥漫石岩撼震想汉夀汾阳诛伐寇虏之日挥戈大战万骑奋呼当亦肖是辄又神旷动固不异静耶抑动中自寓静耶既晚为主司者所知驺从羣拥为我走村人备饩廪意固甚嘉然余盂菽足饱安用劳人为次晨遂还立马峨嵋犹举鞭指顾挹揽烟云也方游时以未获泾野先生之记为憾北溪路翁授余以稿可以为慊遂呼笔识之时万历甲辰三月二十日
合阳县兴复阿衡书院记
合阳为古有莘国传志所载甚核伊尹耕於其野故邑之学宫南百步许有阿衡书院一区不知创自何时万历间县令王邦才更为常平仓书院之名遂湮客岁代篆苏按检锐意复之扁其堂曰志尹未几吴令尹来按检行其事未竣邑绅康国学时为运庠掌教乃请於鹾台李直指移檄竟兴复之举萃诸人士讲学其中旷典一新阐扬圣道洵盛事哉夫书院以阿衡名固欲诸人士游於斯者志尹之志也尹志云何志在觉民故曰以先知觉後知以先觉觉後觉一夫不被其觉若已推而内之沟中尹为圣之任而其任固在此斯其为学之准也然则据臯鸣鼓簪佩俱集问答互发遂可谓之觉民矣曰未也夫亦先自觉耳故尹曰予天民之先觉者也非予觉之而谁也不则我不昭昭胡以使民昭昭然则见非不高也解非不晰也闻见非不博且富也遂可先觉自命衆亦从而先觉之矣曰亦未也盖有印证焉伊尹乐尧舜之道非其义也非其道也禄之以天下弗顾也系马千驷弗视也一介不以与人一介不以取诸人尹之觉不可窥测不可模拟然必有莹然内湛觉其不可顾不可视不可取予者乃如是之严也故觉民者使之於辞受取予觉其有不可而勿欲勿为而任先觉者必於辞受取予之不可觉之尤蚤持之尤坚焉尹所以为真觉而阿衡事业由此出也非仅仅曰予既知之而实行不必符之谓也斯固古之先正创建书院而今之诸君子又从而恢复之意乎会讲其中者亦当知所从事矣书院西向大门一间二门三间两角门各一间正堂三间旁号舍各五间後堂三间旁厢舍各三间门外有池数十亩湍滙澄泓可以种莲称胜览云李君名日宣江西吉水人进士苏君名州俊山西曲沃人举人吴君名霖直隶蠡县人举人康君名姬鼎进士
重修志道书院置田供赡碑记
昔在壬辰余筮仕淮之司理寻摄府篆建书院一所於郡学之东时督漕为禇爱所先生允余之议且捐百金未几工竣余议二名以请曰志道曰学孔先生命题志道书院而颜其堂曰学孔堂余乃共诸人士明学其中距今三十余载矣先是郡大夫刘彬予氏詹见吾氏亦有增葺而岁月既深日就倾圯顷年山阳孙侯振生以东鲁大方师牧兹地於凡保障安戢维风剔蠧靡不厘饬而尤加意文事处金四百余更新焕美爰萃誉髦课文讲业既着成绩剞有课艺约说诸编而仍虑膏火无资恐致间辍复处金百五十余置田五十顷零召佃取租岁得金百四十余给子衿之肄於斯者供会之需区画俱有条理士类忻忻奋跃余闻之亦逌然喜也余方得告在籍赖鹾廵李缉敬侍御建弘运书院於吾里亦买田取租供赡会事余时时聨朋聚讲而山阳之举一时符合豪杰所见果尔相同余不敏枌社之乡旧游之处学会并起南北应求讵不可愉快哉夫道不离人可离非道离道非人志道乌容缓道会於孔子士不学孔何名志道淮之多士尚无负侯至念哉侯山东莘县人壬戌进士名肇兴
侍御缉敬李公生祠记
先是侍御李缉敬氏奉命按鹾事且竣循例疏请避其尊族少司马得代以去绅士商民思之不置醵金庀材议建祠尸祝焉谋已定则告之余余曰是必胜地而後可恒念鹾池之胜海内称奇但以地隶公家悬有厉禁匪寻常可以游衍乃於城之南池之北卜充爽之区向离剏祠甃以崇楼海条一带揽诸几席以奉侍御订期对越因而聚会青林翠巘环列为屏池光如镜一碧万顷春云秋雨朝旭晚霞虞庭解阜之歌洋洋宛在固无俟交参互答而恍侍御在坐畅千仞之高风濯灵襟以絶滓不亦愉快乎哉窃尝谓世无善治由士不学道不学道则不爱人不爱上乃负上不爱下乃负下滔滔波逝何所底止侍御缵承家学师范名儒日有孳孳故其持斧而来也内絶私营外无贵态不啻留人之蓄而且捐已之有藩篱剖而蔼蔼肺腑输之人人席不暇煖周爰蚤遍三藩事至忘疲前箸每勤五夜蠧弗任其久习不难一旦之涤疴议不嫌於肇兴直欲百年之永振用是商讴於闤闠旅颂於津梁王人息凭社之奸暴客慑干城之武其大者轺车所至辄明学以作人而兹地建书院以弘运啓三圣之扃钥开士类之蔀蒙廪养世世科条章章其风无穷则其泽无穷其泽无穷则其思无穷兹祠之建固所以寓思也地胜而祠与之俱胜祠胜而地因之增胜然毕竟以人胜也抚今追往仁贤所寄遂成名蹟奕世不磨亦有华栋犹新鞠为茂草牧竖之所踯躅行道之所揶揄如兹之洵可祠也祠将永而弗替也不亦鲜其埓哉乃为之记以劵之异日祠计大门三间二门三间正楼三间卷棚三间厢?六间外房二间以居?扫者侍御名日宣江西人进士维时同运邓公全悌广西人乡进士判运史公名躬盛浙江人进士赵公名九真直隶人乡进士共襄盛举而史公以署篆董事乐趋尽士民而乔县尹国栋肩理克成俱应载之石
万泉侯怀洙范公去思碑记
於都哉此万泉士甿思其侯范公而树之碑也何以碑寄其思也碑存侯存思亦存也碑可磨思不可磨也去思碑寰中不乏鲜此比此真思亦真可思也思侯者万人碑侯者万口奚取数尺之碑为无碑亦思有碑胜无碑是以碑之树也父老垂白者谓从髫到今所闻覩福我邑者罕此侯涉历他疆域者亦谓罕埓其侯也余之所耳而目者亦如是忆曩时阅荐牍或偶无公姓名咨嗟为不平夫旁观之咨嗟较当局之许可孰逊兹擢郡丞而大司马王新城公荐侯监大军东征又孰与此足鹄仕籍矣昔公初下车时值旱蝗为祟忧色可掬单骑行村坞谁饶於种劝假无种者种种而稔衆不至馁贫而仕者给以俸曰可鬻炭为俯仰资妇女亦给俸俾织絍自给其衙舍则萧然讼者例输纸谷尽蠲之爱养为例是若何例也徵赋如数辄止耗羡若将凂焉审编徭役酌虚盈汰除絶户丁钱故二百七十减百五省厥繁累不优於罔剂量而第额云额云者乎嘉惠衿士兴起文学贤书祥开相映刦寇屯聚练兵抢攘藉以寜敉边事告棘受令募兵若马他地里甲绎骚独帖然而事集马首之东知可了兵事无难也盖其潜心大道行谊自凛尚慈缓刑入人肌肤人乌能已於思余素慕侯未获识荆濒行顾我衡宇言动鬯爽授所着史纂二帙仅其一斑然经世有谱矣侯名文源直隶定兴人选贡士余既从士甿之请为之记以阐衆思仍系以诗俾大衆时歌焉介山峩峩兮不为高匪山不高侯不可望兮我心实劳槛流浩浩兮不为深匪流不深维侯有泽兮实沁我心
说
睦族善俗说
昨张生以睦族善俗为问俱切问也夫乡党与我日相亲近家人尤为骨肉至戚也此何难於睦且善者今之不睦於族不善於俗者特以见人不是不见己不是耳已有小善则德色而人之厚恩或揜於小眚人有小失则切齿而已之大过则饰以偏见此之谓不平我不平而人岂能平之所以家乡之间多成嗔恨职此故也昔有仕者其兄落魄日喧竞周之数十金仍不悛彼乃咎其兄里人亦咎其兄而直其弟然予以为非其兄之尤也胡不以其富与兄共而朝夕敬事之如其兄犹不悛乃始可直其弟耳又有厚价以拓其产者其邻欲售之者辄再倍其直於是售之者若不及而彼犹恐非其人之愿也则详慰而後成易然其邻犹有与之争鬭者人皆咎其邻而直其人然予以为非其邻之尤也胡不以其富周其邻人相聚相爱如其邻犹相忤乃始可咎其邻耳由斯以推施人者虽厚必忘施於人者虽薄勿忘也忤於人者虽大勿校忤人者虽小必咎也故主人勿咎盗咎我之致盗况其他乎故曰天下国家无皆非之理圣贤不怨不尤惟反己自修而已故在邦无怨在家无怨和气在宇宙间无嗔恨也不见不是在人也
共学说
童子张三光能为文家贫不能延师余为备贽求熊子师之无以为居给之官房命事其父其父应聘亦诸生也来致谢曰幸有所栖止兼得聚训生徒求示之言余逊辞夫余官於淮淮之人有教之之责若子不知学与余躬不学同推之淮人莫不皆然吾自毕其责之不遑岂知为若子而厚之耶夫余与若子有间者形耳乃其气无间推之天下人莫不皆然人自不睹耳故士不知学贼其身者也学不知共亦贼其身者也故不仁为痿痹张生以为然乎其聚训生徒亦必有道矣
质学说
释心体者曰虚灵虚故灵也灵则无恶也亦无善也有一焉则塞矣无外也亦无内也寄於一焉则滞矣谭子同节曰数年以前日记其善而善未真继复日记其过而过未寡即斯语也若以为未得者夫记之者有之也不塞焉足矣同节又曰迩年以来一念未起敛神丹元一念初起每怀济物过处稍细善处稍真即斯语也殆有得焉者盖校之规规善恶业有操柄抑亦忘其内忘其外忘其丹元忘其敛致其虚而极焉乎夫物之济也如饥之食胃虚则能食心虚则能济物第求虚而已矣同节又曰名利之根未斩也以奔苦京尘博广文之官侘傺踟蹰卜之曹月川以学职为理学之冠曾不再覩今之广文率为虚位上之人亦率以虚位视之胡以自见仅以升斗牵耳绎斯语也又若不得于衷者夫学不在赴选亦不在逃选月川之学不以为教职而显亦不以不为教职而不显不系於上人之知不知亦不系於志之行不行而自见与否食禄与否不与焉此皆其外迹耳摄行相事鲁国大治而後为孔子非孔子矣圣孔子者曰摄相事鲁国治非知孔子矣君百里而王天下世以此证圣耳非圣所在也遯世不见知不悔世亦以此证圣耳亦非圣所在也夫谭子虚其衷以游世选而喜不可选而怒不可不选而怒不可不选而喜不可间关千里犹踰阈也选不选知不知见不见食禄不食禄举箸落箸也而要之必为月川选亦有济不选亦有济知则以不负为济不知则以不悔为济三十辐圆转逓前何与我也安所睹名利而校之何也无所有故无所不有虚故灵灵故无往不通也故无所有之谓圣然谭子之学岁有进益不以自局而问於我所谓虚矣而余费辞如此将无涉於有也乎哉聊识之更竢他日共相考也
贫富说
鲍子君杰曩有厚赀性喜施予逢人之乏辄周之诸可修建堤路桥亭之类以便利人以扞卫人以资益人倾囊无靳数十年如一日也有客至京曹子询其起居客曰鲍子贫矣然上下钦其德义声动遐迩邑里有不平咸请就质无不心输者曹子叹曰夫君杰今方富哉世有蓄财远地者有蓄财内府者孰为富曰内府者富近於我而有济也然镪贷盈屋田园连陌犹在此身之外惟积德充义则贯串身心之内是真我之有也千人交口而诵未易罄也顾不富欤库藏之中千箱万槖吏胥主之而不敢言富以其未得用耳世之富人盈腹罩体之外虽有赢财何所用之及其限穷气散粒米寸帛毫金颗珠亦不能用夫惟德义则百年之内用之以不忝千载之後用之以不朽是真我之有也嗟乎齐景千驷秋草同萎夷齐饥死万古不磨谁富谁贫哉鲍子昔饶於财今饶於德夫德鬼神所敬圣哲所宗财乌能等之散财而成德可谓识所重矣彼孔方者吾奴耳善用之乃成吾德不善用之而奴为政乃俾我缩项龌龌丧心诡昧校牙筹而忘疲梦粪秽而色喜自少至老无一善状达人君子视而怜悯焉夫夫也乞丐之子乎乃无一长也是则真贫也已余殊念君杰而隔於远乃为贫富说以寄之如面谈云
矢神说
淮孝亷李子霖雨於丁未之孟夏朔日寓都门斋心发愿誓告於神其略曰血诚悔罪吁天鉴照一顺亲心凡母意念所加或默相拂母教训所及或明相违者神罚之一报君宠凡异日徇已便不轸民艰饰虚文不务实政者神罚之一酬师恩凡在言行不以君子自处负师玉成至意者神罚之一体人情凡家庭之间妻子无心相左一意苛求置以冷落者神罚之一宏雅量凡涉世偶受不平不能含容时露躁心浮气者神罚之曹子闻而敛袵曰善哉进修恳切一至此乎昔修德之君子或曰可与人言或曰可与天知世两高之而儒者曰可与天知其至矣乎天则无可掩也无可眩也无可阿也故曰天眼极明天耳极聪天算极周天网极密人有机变天有乘除天有诛罚人无躱闪故古之圣人惟天之畏也故曰上帝临女母贰尔心夫世人溺情恣习罔知畏天神怒而不知鬼笑而不悟彼固忘天天未尝忘彼也则亦时鉴之而行罚焉孰与矢罚於天蹈正戒邪其於罚也免矣夫隆师取友以严惮我以夹持我然师有时而不在其上友有时而不在其侧天则无刻无地无内无外不与我俱其严惮夹持顾不密哉时时对越惕若凛若非僻之念何自而萌邪秽之行何自而作真性湛然无往不宜兹上圣之至德也於是李子问德之所由入曹子曰夫是足矣奚言哉虽然仲尼论获上治民信友悦亲归之诚身归之明善明者常觉诚者常一斯为合天矣遂笔以示勿忘而并以告淮之同志云尔
仰节堂集卷四

[book_title]卷五
钦定四库全书
仰节堂集卷五
明　曹于汴　撰
墓志铭
显考累赠徵仕郎刑科右给事中云津曹府君显前妣赠孺人乔氏显妣封太孺人张氏合葬墓志铭
余祖之家安邑厥初不可考西郊有塜累累约历代甚远莫详讳位自胜国时七世祖讳天祥方有可稽六世祖讳本道高祖讳端曾祖讳玘祖讳司民配祖妣孺人贺氏外曾祖讳袖女生三子一女考居长讳希舜字伯孝别号云津初配前妣孺人乔氏外祖讳苹女蚤卒继配妣太孺人张氏外祖讳健甫女考卒於万历之六年敬庵张先生志生殁行实於墓慕冈冯先生记神道之碑迨四十有二年十月六日戌时妣卒距生嘉靖十有四年八月十日午时寿八十岁卜以次年十有一月十有二日啓考之圹合二妣祔葬焉谨再砻石并藏诸幽考之孝友瑰节文章邃诣有二先生胪列在不敢复赘惟是忆不肖幼时见余考为诸门下士讲授案无帙册亹亹如注闻昔受学於祖考每夜灭烛背诵尽一册以为常所遗閲过经书点撺之迹甚恭评注纚纚率出人意表未冠为博士弟子辄不为干有司之事或怂惥祖考俾强之祖考亦不强也常见当路折节过庐舍考野服出迓清茗共谈浩如也或托之文字当路误以为譌令更之亦竟不更然与人极冲蔼少年辈至迂道以避惮其谦敬内恧也而至今绅佩中轸世怀昔之感盖又种种云彼时不肖騃未能窥测秘奥然濒属纩时为不肖论生死之故若论他人然旣不能语犹回首有所示岂以死生摇念者况货贿丰啬势位崇卑何足挂吾考齿颊哉余妣出望族相余考矻矻壼内政事上抚下不毫毛自暇逸不肖及见其事我祖妣未尝不适厥意而外祖妣万终九十七龄之寿其安享何异于出丈夫子考逝後不肖辈孱然莫能自树四女俱在室季子季女且仅数岁而稚妣殚力茹苦门户体貌赖之不陨喜施予赡亲戚倾箧洗囊不靳外祖妣性毅诸女馈食若以巾帕包裹则不纳从母有适李者外祖家怜其扃閴乘墙饷之辄掷还妣凝重真有此风固有所锺孕亦男子所难也比不肖通仕籍迎至淮隂者一至京都者再所教以毖饬内外言言金石蚤岁处妯娌以贫见睥睨旣贵则报之极厚每食与共周旋其存殁曲尽呜呼考妣之德若此乃致不肖叨抵今日天固借此竖子以博主荣耳初以不肖理官之满徼恩勑命赠考文林郎直隶淮安府推官封妣太孺人继以不肖给事吏垣值册立东朝赠考徵仕郎吏科给事中赠前妣孺人仍封妣太孺人继又以不肖右给事刑垣值上圣母徽号赠考徵仕郎刑科右给事中前妣仍赠孺人妣仍封太孺人呜呼不肖最庸闇何能以寸长尺伐得之君加之亲苍苍之意固不欲余考以绩学砥行余妣以秉淑励贞仅终於黉舍夫妇故曰借此竖子以博主荣而已顾不肖子职多乖慈恩罔报腼眉宇於寰中抱愆尤而莫遣余考当年旣未供一菽一水余妣处孀闱几四十载亦未能代忧代瘁及当暮景复多旷违前岁补牍数十乞谢吏科而归过蒙圣主晋少常卿予归省觐实称异遇方图侍聚遽罹永捐睠兹黄壤掩我亲形噫不肖之肉宁堪充俎也耶前妣无出妣生子三长即于汴娶封孺人侯氏次于淮邑庠生继叔考讳希禹之嗣娶路氏次于渭儒士冠带娶马氏女四长适周安止次适庠生杨可畏次适举人刘定民次适董正学孙男三汴出者曰良聘杨氏淮出者曰吉运庠生初娶乔氏继娶梁氏曰泰儒士娶薛氏孙女七汴出者长适庠生景永徽次聘于李必元淮出者长适庠生张仕禄次适庠生姚懿德渭出者长适张觐辰次适庠生马尔循次尚幼曾孙男三吉出者惺泰出者呐慎渭及长女及渭出适张之孙女刘壻景孙壻俱先母而卒铭曰修林环互余考妣之墓皇命昭宣地灵呵护维静以幽旣安且固竣封兮还步裂心兮还顾步复顾兮可奈何泪流不到重泉路
处士知一先生张公墓志铭
知一先生姓张氏讳九霞字凌汉知一其号又号云巅山人世籍平阳之蒲坂居首阳之东谭郭里五世祖讳敬以洪武初迁居大涧乃号涧张氏而籍仍谭郭高祖讳寛曾祖讳隣祖讳辂父太公讳尚质两娶皆严氏前严为潮之女生公是为太孺人公之长嗣煇余与同辛卯乡书雅慕公高致屡欲登见未果而闻讣矍然伤悼旣而年友梁用修以其所为状致长君之嘱俾余为铭置诸幽因相与道公之素初年好丹鼎铅汞之术比览太极图读其说及读西铭正蒙二程紫阳文清各语録憬然动于中遂破竈焚方书散诸言黄白之士日夜孳孳潜心孔孟之学有得则拈笔録焉槩见於理言什一山居杂记其句云至有看他未有时又云了尘须是要同尘嗟乎大道之晦不着不察久矣或亦据席高谈意见纷起崇有与躭无角立同尘与遗世分驰有者拘挛无者枯灭同者淄染遗者捐弃孰能合已发於未发即经世为出世实孔门之正印巨儒所艰窥而公以两言道尽可不谓迈人之学识哉盖公少负頴质沉重寡言笑澹於世味十三解声诗十五不为末俗之谈是後值太公遭家难拮据左右遂停诵习而太公竟弗宁宇去适於蜀公以??孱弱外扞里人之凌轹者俾不得逞内操作水薪奉母以养祖母刘至佣书里册以襄祖母葬事诸艰备经始能受室生子不圮其门然如太公无耗何一日太孺人泫然曰汝父客蜀十有五载冉冉桑榆之景矣不则已枯之骨委於异土乎扶掖而来幸已不则舆榇归丘陇惟汝图之公伏泣不能仰视曰痛父良苦曏不敢奔呼远觅者非不念之第以母之膝下仅此只孑之躯耳今妇能事母又延一綫之续此身可置于长途上问皇天下穷后土不得吾父儿弗归矣泣拜徒步以西挈赀不盈百钱而往甚毅道遇一士宋姓者感其孝赠之金授之治生术公乃陟秦岭穿子午道直抵于泸不可得越滇南历撒蒙中庆澂江大理诸路三易寒暑跋涉五万里又不可得惶急吁天愿濒死一见贸贸反泸复遇宋於道为占曰会即见太公因就旅次日将晡一叟从外入雪鬓丹顔向客语生平似蒲中人熟听则太公也持之而号观者叹讶遂迎以归夫形容变易跬步谁何茫茫大地安所讯诘而相继入次父吐生平儿得聆之何奇也两遇宋士又何奇也其怀亲之念直彻苍旻神鬼冥冥驱排合凑而父子一体若逆若赴譬之血奔而肝动气激而肺举理有固然无足怪者公旣聚太公太孺人於一堂乃令长君就外傅以竟未就之业日稽其所课或月夕躬为抄经作其勤励太孺人及见其孙列学宫而太公享鹿鸣之贺公之振家而养志也太公还里之後垂四十载寿跻九旬公以七十余龄之人荣养哀葬十八年暌违之日父之所厄儿之所爱似有假之以酬焉者而前是丧母成疾丧继母如母孝不匮也公缔交不遗贫贱富显所在耻为磬折即被徵请亦罕往焉而声名益重兢兢畏法非矩矱不敢蹈人或有微瑕亦不敢令公知一日遇解某横加诟詈则笑而受之不与计直曲曰若丧心将自毙吾方彼怜也明日解死其量其明复如是尝面数一少年之非甚厉迨暮而私为虑衣食辄至泪下方其面折时亦以用爱耳其赎人己鬻之痴女及闻鬻哑女者觅市三日多其直买而畜焉恐他人苦之不遂其生也释兎舍鱼犬马之死葬以藁焉往而不爱买哑女俾仲嗣养之勿厌薄亦所以寓教也晚岁怡情山水吟弄翩翩无事闭户焚香正襟危坐冥心古典客至摘蔬供具共话桑麻或散步青野优游自适忽构剧疾无儿女身家之语整衣冠且逝犹为长君辩理先气後之说为非是呜呼是守正而终矣夫目触鼻吸皆气也无臭者安往一点胎凝形性并至胡先胡後固可察也学舍相望缝衣如云而校勘宗旨乃当年束书之人亦足明学之鹄矣想其亲亲日久精专神一而又履嚣用静涉迩探遐大慎细矜链情见性秋宇澄而月监皎腊沍极而春风回所谓自得之也非人之所能为也借令汨没于利欲之中血气愦愦方在痿木且不能通之亲安能通之道通于道者通于天矣公生嘉靖己丑冬十有一月二十有二日卒万历癸卯秋九月七日年七十有五以寿膺官非其所愿者潜处而行修可谓曰士故以处士题也配孺人范氏乡耆景山女生男二长即煇娶史氏寿官熞女继韩氏庠士廷佐女次熿娶王氏处士楠女女一适洪业先公卒孙男四昶初聘孟进士希孔女暹初聘孟庠士一愿女旭初晟初俱幼孙女六一适王乡进士三钦子濬元一适马儒士晓子腾骧一字杨时荐子庠士昇三幼煇率诸子孙葬公于涧之东南太公墓之昭其期为万历三十三年夏四月十一日铭曰人生原诸亲也生生道为根也不遗不畔根原敦也宁於兹丘而可焉者君也
湖广按察司佥事慕冈冯公墓志铭
盖余之得交于慕冈冯公也在壬辰同第之後云公端凝沉静言若拟动若议窥其意向必为圣人而後己闻有阐扬圣学及志行端良者竭蹷师友之终岁讲究如不及然絶不为口耳炫露之习曾会学淮浦累月其同事谓余曰吾未尝闻慕冈之有言也又会学京师累年其同事谓余曰吾未尝闻慕冈之有言也余以间质公所学公曰吾日日有领略焉盖心研躬体期之乎自得以故月异而岁不同己亥年谓余曰吾其正月之氷乎固自觉将泮而大进乃在幽狱时曲畅旁通未尝有所窒碍比出狱将游历四方尽交天下士参验取益忽以病终悲哉其门下士戴子任跋涉来都下以志铭属余嗟乎即无戴子至余自不容己于言公讳应京字可大慕冈其号先世自开封迁广州有永祥者洪武间从戎南都隶籍泗州卫定居盱眙凡三传曰方宝宝生暠暠生赠承德郎兵部主事崑冈公世登是为公父官顺德训导祀名宦祠盱眙以乡贤祀者也配赠安人陈氏生公京邸甫八岁而赠公卒于官伶仃还里逾年始就小学路拾遗钱持以告母曰当询其主还诸年十四读宋儒程子遗书忻然有会志圣道自此始十五充博士弟子十八升增广生继乃廪于公督学直指至必旌其行衆口食贫竭力旨甘以娱母尝居泗一夕忽心动曰母必有疾亟归果然药之愈六试省闱辛卯登贤书壬辰成二甲进士观吏部政辄辞坊金不以烦里閈时哱寇方炽守臣多求去公上疏请降资为边方尹尉练兵戡乱未许是秋以老母假归次年安人卒哀毁几絶苫块蔬食不入内舍者三年丙申除户部主事督饷蓟边穷险隘究兴替谘方略创户部职掌及经武考诸编丁酉东倭不靖转兵部主事虞患殚谋倒囊延士以资当事大都公食衣不厌麄菲而日夜皇皇为天下虑非以接欵豪杰则考订典籍每自外归必呼笔识其所得之人与所闻善言行以为常己亥秋满奉勑授阶褒赠二尊人驰书祭告乃分田二区业陈刘二甥赡其两姊夫世之贵人自贵耳谁复念先人遗血如公者且父事其师而周其师之子与父执之子俾皆有室有业焉是年擢副职方即庚子擢佥宪湖广备兵武汉黄旣下车亟行部延见吏士问利弊一以厚民生兴教化为务首举乡约保甲社仓三事其崇贤奬节息讼弭盗惩淫斥异缮城葺祠除道疏川利农通商诸德政槩见于蓄艾编中先是楚苦税监陈奉之荼毒者二年公入境其焰颇戢已复狂逞辛丑春公乃上疏劾其不法九大罪而税监诬蔑之疏亦至诏降公官寻削籍寻逮系公初闻降报即解组登舟士民閧然哭声震原野苇舸攀追夹岸号呼者信宿不絶争绘像尸祝之建生祠若干所及在途闻逮系报遣妻子东还而单骑赴中都龙兴寺候逮冲襟愉色谈道不斁黎明即起诵高皇帝御制文集或询楚事曰尽臣职耳非有意为之也械入金吾署中税监亦见撤于是楚民不啻更生而公且罹刑鞫禁诏狱薄海之内咸谓公以一身易全楚之命烈日争光而全楚世世感之刺骨顾公于楚事偶然耳儒者以无事为本体以有事为应迹而世人能观人于有事不能观人于无事假令以楚事槩公则谓公为楚事揜亦可也公在圜室倡诸同系儒绅紬绎孔圣心宗讨论皇朝典故或闭关静存者几三月余时有契悟忘忧跃喜而经世实用编成大抵尊崇圣祖备体用之全归信紫阳析儒禅之异平生精力多见于此甲辰奉诏释还杜门简出足不涉公府率族衆举祖先之祀田夫举乡社之约而祖祠义田剏焉邑之仓学坛壝兴焉萧然蓬户之中纂述不辍暇则课少年歌诗习礼习射一日忽谓门人曰吾夜梦闻二语云其流行者光辉而其所以流行者散也我将去矣越旬日腹疾作谓亲友曰百年顷刻耳宇宙即吾家万物吾同气所谓我身是私身也生死公于天吾何得私宰之病三日剧密存不发一语丙夜恭坐漏下五更而逝面色如生天地晦冥者十许日远近悲悼是为万历三十四年丙午正月二十日距生嘉靖三十四年乙卯五月二十一日年仅五十有二楚以名宦祀而盱眙祀乡贤祠夫世之仕者非无可纪之绩然于道无窥不隘则杂其或从事学问驰心旷远遗落世事亦焉用此若公者其学有用其政有根操履粹白精神流盎学当如是也已配张氏封安人备有令德人以此观公之家政子二长霆公以兄之子为子者娶陈氏继杨氏次霦侧室李氏出娶霍丘选贡周允升女霦之生也公曰吾有嗣可致身于国矣及能读书公曰令读五经俟年十五观其志果端人也则授以举子业为国用不则否嗟乎此之为心事岂寻常可埒哉孙男四尧徵尧【缺】尧【缺】皆霆出尧会霦出孙女一霆出尧徵娶庠生亢时雨女余皆幼墓在邑西之灵山葬以癸丑年十月廿有【缺】日铭曰衆视圣若惊而思与之颃思与之颉衆谈学若艳而如饥之哺如渴之啜厥学有成是谓正学可宗为辙呜呼公固自信吾亦信公以传信于来哲
刘介达先生墓志铭
余尝诵电仲刘公山房集听鹤十二偈知其深於道者为之序其歾也厥嗣余弟子塙偕其弟述公行实告於京邸余为志而铭之刘氏汉长沙定王後代有显人宋咸淳进士讳汉臣子讳廷玉以明经辟扬州别驾孙讳文质以才干辟山隂幕乐其山水乃占籍文质孙讳子华徵为大兴同知孙讳谔登洪武丁丑进士第三人三传讳某某生龙洤公讳枨醇厚好济人急难数千金产尽倾焉初配姚氏太守讳世儒女继配韩氏方伯讳阳女孙讳某女生公讳焀字电仲别号玉笥蚤慧勤习于学文成惊四座顾无録入乡校者时以萧索故客游四方韩母勉之诗云家贫无奈子分行独倚柴门计返程勿恋洛阳些个富越王桥畔暮云生世有如是母其子不隽伟乎旣而龙洤公累于族之户役几罹遣则刺股攻苦至呕血谓匪是无以免其父竟首録于当路而出龙洤公于厄然不以贫故履当路之庭况嗫嚅富人前竭力养二亲且赡二弟教之婚之宁令其子後余闻古人云兄弟亲之子也孝弟一而已二乎哉癸酉秋闱业为分试鉴拔首荐之与主者左乃曰留解下科母小就遂七试不售命也左者留者造物为政公从是毕精课子题联云今古乾坤皆是友父兄子弟自相师世有如是父家学不光大乎桥梓聚一竹屋耳提口授延朋论文不问宵昼王孺人典镜典絮以佐之着视舌编集最三千余篇及儿训上下卷考天体星历舆地之纪十议郊庙宗藩史谏兵律之条亦十策河运御敌三论祸福同异伦谊十二辩国风刺恶春秋书法七题太极皇极律吕洪范十三经衍义诸子传史二十二又着野史十二卷理路纵横八卷持忍说贞女戒事核当世之务理抉千古之秘渊乎宏矣伯子入国学次举于乡季廪于庠未央也然涉世得一忍字卫生得一节字齐家得一俭字由博反约数字不啻足矣故取予必谨然诺不负与人无纎芥之隙而不随俗左右委婉果勇胥合焉世有胸贮千卷不得一字之用奚益其教子以名节为藩以噉名陨实为戒季幼稍抗礼先达辄督责荆请匪仅仅诲以帖括云尔晚年絶意仕进督学使者优之冠带不受遨游诸名胜登峻临流访交吊古栽花种树称觞酬节多出世之咏出世之行动云假合盖亦志于真也方嘉尚有用道学而谓无用者为假为伪岂以假合遗落者乎又欲创义塜别贤愚立义学分亲疎甓里衢置祭田厥志未竟然欲立欲达欲仁得仁念起足褒矣其捐田葬姊之适王者并葬其舅姑而遗稿有大宗谱母族韩谱祖母族徐谱及祭仪奠章亦证其志愿非虚殁日之晨犹手书宗约致之族长旣而欵宾方罢坐中堂呼诸孙辈糚灯为乐目上视遂逝族戚友人私諡介达督鹾直指扁以理学精传生前海内交知赠言赞颂集视与编存笥公禀赋爽敏有入道之基而进机有二閲历艰苦动忍备至譬金百链精光斯发一也好规不好颂自题云年过知非乞言自励必期洗瘢摘瑕直刺吾骨而後快人以片语相及终夜诘责不能帖席曰何因有是学人未入真空地未必杖击虚空自恕者日坠自责者日崇二也文成祠诸儒聚讲时赴探讨奥趣其会道亦有二尝谓槠山遗世士吾师其能用海门用世士吾师其能闇是知道无偏也李周二先生无偏也而公之学亦无偏也所以超超尘俗之表卓然为高士也生嘉靖乙巳四月二十一日午时殁万历庚戌正月十九日巳时年六十有六配王氏某女子三长国子生塙更名在庭娶庠生吴一麟女次举人埁更名永基丙辰进士娶礼部儒士胡世杰女次廪生垸己酉贡士娶散官何鎭女孙男五锡恩垸出聘乐安余尹伦女孙锡龄锡蕃埁出锡蕃嗣塙锡朋锡履俱塙出孙女四锡顺塙出字余尹伦孙某锡淑埁出字王龙溪先生曾孙庠生侨锡懿字庠生王彰之子某锡惠俱垸出葬之期为某年月日墓在某处铭曰芰衣为穷彩衣为通世眼何蒙吾自有人人自有真至大至尊硕儒襟期妙道渊窥得数不奇勒石幽宫敬藉芳踪百世以风
张文学见羲公墓志铭
夫天不可以人移而可以理度以理度天是以理度理其机为顺以人移天其机逆而数不敌也故天不受移焉天心赋为人心人心所凝天心所凝也人心所运天心所运也天心不受欺人心亦不受欺不受欺故不可欺以人欺人隔以形体且云不可其神通也况吾之神明朗朗内烛讵能欺诸盖进士张子翼明以若翁见羲公行状观余俾为志余诵之感焉公绩学博雅蜚声艺苑累试於乡不偶分校者奇其卷为图决售於中庸墨义中增润数句力荐之直指直指辄于增处涂之曰殊觉多此仅畀乙榜兹非天不可以人移耶方其增句时有揶揄于旁者耶若曰之人也数不应尔何为者乎直指之涂有佐之者耶若相弄抑相醒耶公尝以次子啓明嗣其叔某之子大原遵父命为叔仁义着其乡族不可令无後旣而或齮齕之乃曰焉有仁义者而天斩其祀乎闻大原妾有娠必产子遂召啓明还无何大原殁而遗腹果举子视所料不毫髪爽非所谓天可理度者耶公训诲诸子动云心不可欺夫心乌乎可欺哉不欺心者不欺天也不欺天乃通於天而何不可度之不欺心则万事有本亦乌乎不善公固孝于亲对宾客侍立终日无倦色每旦问寝问毕方赴馆治业父病祷天祈代因攻医术而精之居丧哀毁骨立竟以悲郁甫释服而卒友于诸弟父语以析产辄潸然垂泣不获已则寡取焉睦于族于戚于乡叔珩产荡尽乃谋诸父父曰与之粟对曰男有负郭田三百亩可使沾足且以赡其子孙出劵与之父喜训族之子赈族之饥姻媾之贫老者养之如吴如华若而人丧葬之窘乏者赙之如曹如白若而人婚娶之逾期者助之如西如秦若而人囊箧萧索而有入随以周人急谁谓贫穷济人难不啻易易耳公伟貌美髯磊磊流辈中人有过每面折之而中实无他膓游览山川称觞赋啸寄兴渊远其视尘世荣华浮沤流影之无异乡曲妇女亦知其人可不谓人杰也乎公讳易世为中都宿州人祖讳某治田泡浍间父讳某稍加开广因籍永城公遂为永庠诸生母某氏以嘉靖辛亥六月生公距卒万历癸卯八月寿仅五十有三岁以河患故艰於得地越七年庚戌厥子成进士卜地某处以是年某月日移葬焉天所以报公固当在是曩者之图一第也蚤矣配吴氏子男四长即进士翼明任湖广麻城县尹娶指挥闫纯女次啓明蚤卒娶贡士成大器女次箴明娶庠生高等女次际明亦蚤卒女二长适指挥吕某之子戴渭次适乡进士郭某之子昌明孙男四京尹京麟翼明出京封啓明出京元箴明出铭曰我通我塞天为政不丑不荣人为政人以符天心为政修士达此备媺行余铭厥幽为世镜
定陶县尹大墅贾公墓志铭
忆昔岁遇大墅贾公于都下其人惇慤而夷鬯迩有脍炙公之诗者为余诵之辄又想见其人不可得寻闻公遘病其长嗣方理真定弃官奔省仅一面遂成永诀悲哉无何长君以状来俾余为志藏诸墓余弗忍读其状况忍为志邪然不可辞公讳赠字士言别号大墅世为阳城福民里人高大父讳旺曾大父讳璘大父讳志儒以行义载县志中父讳缓亦节烈好义母潘孺人生五男子公其季幼頴慧读书目过不忘十五为邑庠士慷慨负远志益肆宏览好古文诗歌尝戏笔为淇山午梦诸小传太宰王公閲而惊异俾其移精举子艺则博大深奥奇气溢出每试为诸生冠当路辟西席髦士藉讲授者不遑也在古艳称三凤更艳白眉时则以当公伯仲且以当公云七举不偶迨辛卯贡士之期首贡丁制公以次贡应贡然不能为怀欲以贡让不获则赙以贡金之半督学者修吾李先生不轻许可天下士顾抗手褒称厚德卜其嗣之昌茂盖时长君登乡书矣後果成进士今进秩司空部人谓公之食报先生之言若左劵然公曩闻南宫之捷则盈满自勑遇物益逊及筮仕司理手书政训千余言迪以平恕清勤之道或隔屏听问断刑勿得稍苛比闻擢部复移书戒勿过望第恐人负官则公固有佑啓後人袤其福者乎先是丙申谒选训太原徵文之檄踵至一夕草十三啓寅僚推其精敏夫士操觚能为丽语鲜不沾沾气得琐饰声容而公以真
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>