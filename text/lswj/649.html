<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,序,举例,卷之一,卷之二,卷之三,卷之四,卷之五,卷之六,卷之七,卷之八,卷之九,卷之十,卷之十一,卷之十二,卷之十三,卷之十四,卷之十五,卷之十六,卷之十七,卷之十八,卷之十九,卷之二十,明文霱全文在线阅读,明文霱全文在线下载,大玄古籍书库">
<meta name="description" content="文总集。明文霱[yù]，明刘士鏻评选。二十卷。。卷首有崇祯七年(1634)朱徽序等序文三篇及。刘怿《举例》(即全书凡例)。收入自刘基、宋濂。至钟惺、谭元春的文章，成书于崇祯初。刘士鏻，字羽石，仁和(浙江杭州)人。崇祯四年进士，官行人。本集为其侄刘怿协助纂辑。清代曾列入《禁书总目》，有明崇祯间刻本。_明文霱_全文在线阅读_明文霱_全文在线下载_大玄古籍书库">
<title>明文霱_刘士鏻_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明文霱</span> <br/>
          作者： <span class="inputVal" id="bkauthor">刘士鏻</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]358553</span> <br/>
          说明： <span class="inputVal" id="bkdec">文总集。明文霱[yù]，明刘士鏻评选。二十卷。 卷首有崇祯七年(1634)朱徽序等序文三篇及 刘怿《举例》(即全书凡例)。收入自刘基、宋濂 至钟惺、谭元春的文章，成书于崇祯初。刘士鏻，字羽石，仁和(浙江杭州)人。崇祯四年进士，官行人。本集为其侄刘怿协助纂辑。清代曾列入《禁书总目》，有明崇祯间刻本。</span> <br/>
          封面： <span class="inputVal" id="bkimg">Z_18838.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明文霱
[book_author]刘士鏻
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]358553
[book_dec]文总集。明文霱[yù]，明刘士鏻评选。二十卷。 卷首有崇祯七年(1634)朱徽序等序文三篇及 刘怿《举例》(即全书凡例)。收入自刘基、宋濂 至钟惺、谭元春的文章，成书于崇祯初。刘士鏻，字羽石，仁和(浙江杭州)人。崇祯四年进士，官行人。本集为其侄刘怿协助纂辑。清代曾列入《禁书总目》，有明崇祯间刻本。
[book_img]Z_18838.jpg


[book_title]目录
序
举例
卷之一序一
卷之二序二
卷之三序三
卷之四序四
卷之五序五
卷之六序六
卷之七序七
卷之八序八记一
卷之九记二
卷之十记三书事题跋
卷之十一传一
卷之十二传二像赞
卷之十三碑一
卷之十四碑二墓志铭一
卷之十五墓志铭二墓表墓揭行实述
卷之十六诔辞祭文
卷之十七杂文铭颂赞
卷之十八论说解
卷之十九书一
卷之二十书二

[book_title]序
凡为学者之患有二一曰蔽于虗而不知用一曰蔽于古而不知今今夫士抵掌而谭注注能道秦汉之遗事唐宋之逸軐而或不能语当代之故纲纪法制之所繇盛礼乐文物之所以华掺觚家□能骘扬迁孟之高下■〈艹渗〉别应刘之瑕瑜而及叩之国家二百余年以来搢绅先生道德足以为师文章足以垂法者或及不能详其姓号举其梗概若此者岂非所谓蔽于虗而不知用蔽于古而不知今之患乎夫卿云文于唐时雕墙缛于虞代汉之赋颂影写楚世晋之辞章瞻望魏采今古相阅逓相师祖亦何可偏废者也予年友羽石氏悯乎若斯之患而欲拔学者之锢习通古今于一揆先是有文致之选以诠品前修而兹??复有文霱之举以提衡当代使吾徒从事于二集之间则亦可以亡乎前此二者之蔽矣然予以为汇古者恒在于不备而次今者独苦于不精何也古者世远年湮沿流失实其间作者相传一代不过数人一人又不过数首已耳然则名山藏宝石室閟灵沦于断简残编食于鱼余烬迹空留篇目罕覩成书可□道乎哉故恒在于不备若乃方今文明启运翰■〈艹渗〉充林家探云签人怀梦笔董韩犹云接踵欧苏曾未比肩著作盛焉缵述繁矣此固非不备之足虑也而或未免于方域之岐则通都閧市者收而遐陬僻壤者滞或未免于隐显之判则庙堂钟吕者录而泽薮烟霞者遗或甲可乙否而不□予夺者之日异或佥好曹恶而不觉去取者之雷同是故狥名不必兼获实之功而采誉必致有匿訾之弊盖耳目以近而移臧否囙情而伪故常呰于不精是二者又学者之大患也而予羽石之于是不然其汇古也则以精而为备其次今也则不贵备而惟其精何以故夫饫于饮者则思有昆仑觞青田壶之为美厌于味者则期有豸?只炙搊腴缥胶鸽臛之为贵饱于谷食者则欲有不周之槄寿木之华招摇之桂以为珍兹选也诚雕龙之资粮掞辨之粱□岂独免于前二者之患哉而在古未见不备于今良无不精古语云累众贤之高下贤于所累其予羽石之谓矣羽石淹贯博综才识赡敏雅负当世之志予既叨同籍而又幸同官署中藏本颇盈差足浏览睱则辄相率而简阅编摩于以扬攉古今景仰先正每觉羽石伟议飘飘令我有千秋之气于是集也亦可以见其大凡焉矣
甲戌孟夏日豫章寅年弟朱徽顿首书
或问余曰文章之事开先难乎抑振后难也应之曰均之难也然后起者为尤难文章发于人之精神成于时之风气风气结▲商音聿□音遹于此而开于彼精神会于既往而引于将来故今之所为后即后之所先不该不徧或师远而忽近或是古以非今舍方舟而遥瞻河汉屏笙簧而侈谈土缶文之蠹蚀莫甚于兹君子惧焉夫言以载道道无暂废之时文以宣情情无不用之日盛衰逓至而损益乘之以周公才际时极盛然郁郁之文不闻舍夏殷而师浑沌孔子作六经皆以宣明昭代下及诸侯以至黎庶汉事草创椠如叔孙而绵蕞畧采秦仪马迁述唐虞以来至太初圣言既绝则取之纵横押阖诸家岂不虑雅郑同宫冒是非颇缪之讥然综其变不得不求其备固未可深责也故论治者法后王而欲知千岁则审今日其间沿革变通苟不欲明之则凌秦轶汉何论魏晋荀欲明之则弱宋文物备征即膻德如元典章而外其间名人伟士之作音虽衰飒而旨尚可存设有大雅宏达者上下古今亦必究极于此而后可以知我朝文明诞敷反正起衰之力彼所以失即此所以得荡涤廓清之所以为创即重熙累洽之所以为应灵气所钟先鸿庞盘郁于文人之心或纯忠极孝之所自明或幽贞侠烈之所倾吐或以时平而旷游物外抒淡泊之微情或以义盛而结契寰中极箴规之格论至于阐微则片石堪摹寓意则碎金如屑葢非仅为三百年太平藻绘亦非仅驱驾前代乃所以绍圣学于久湮而弘此将来也今之学者仰维圣明作人之不易力为考订修明之学则踪迹湮灭者犹将搜采况凿然可据如宋元乎虽前代粉餙之言乱世激烈之论亦必存之以志易暴所因况铺扬抒吐比之于归昌鸣鹤如昭代乎昔有称欧阳修者执事之文非孟轲韩愈之文而欧阳子之文也□一文士耳未闻道也何足以当此我朝迅扫之烈尊于神禹而承平之统远过有周斯当临观之际二五利见万品昭融窃敢扬言累朝之文非周汉以后之文非周汉以前之文而大明之文也猗与那与为章于天彼奏日下云五色者不亦仅哆创见哉羽石氏题所服诵者曰霱以志卿云瑞霭之为尝物也囿蓄祥麟沼育神龟之意也噫刘子之学勤而用博良难矣子非霱也乎哉
后学吴太冲题
选文不易言矣选今人文尤不易以兰陵之天挺叡哲聚书三万余卷尽周秦两汉魏晋齐梁千百载之奇而商榷于高斋十学士之心与手所谓词人才子名溢缥囊梁翰飞文卷盈缃帙尚谓畧芜集英仅得功兼大半我朝时方昭代数未三百台阁创体继以欧苏慕昌黎者不无才短之讥习六朝者未免僻涩之诮渊源秦汉而或麤率弗工祖祢左檀而或才力绵浅有法而窘于变奚尽班史韩柳之奇整丽而不能圆未抛潘陆任庾之栈至若艺苑声宏刷青未竟名山宝秘国门无悬则网罗难阳春绝调不叶巴人山水清音远踰丝竹则识鉴难死者骨朽勇于唐突夷光生者谈交不无刻画膜母则胆力难近且野狐升座口??正法为无奇碧玉骖乘黜明珰以不韵则砥柱尤难不谓吾友羽石书仓既富学海尤渊于羣言淆乱之时得折衷一是之妙谓我朝虽今二百八十余载而名贤辈兴风气遒上如所称国初冠辅台阁源流理学之逃造基藻梲此犹未离宋习若夫雅洁本之东京苍老源于西汉或反先秦之正而造其玄或泛六朝之澜而示之委则楚谣汉风魏制晋造巳兼有之昔人有云蓝朱成彩错杂之变无穷宫商为音靡曼之态不极其我明之谓与即夫帐秘未尽旁摉耳目所经亦无轻掷象罔未能深探词场所脍罔敢阙遗至烹鱼去乙定无刻死以媚生采腋成裘宁甘黜郑而存雅比于兰陵窃谓殆庶其曰文霱亦谓五色未昭只可自怡意耳乃其文致一选久巳楮贵鸡林吾友元成遂因鼎扬钟君之请而与吾师绩庵稍裒中驷益以权奇葢虽时数未逾千祀而所称参秦驾汉鞭棰六代衙隶三唐之彦巳尽入其缥缃虽高斋未及十人而俨然凌徐轹鲍蹴踏肩吾步武孝威之隽皆星聚于一室夫是周廵绵峤所品皆珍楚望长澜有收必宝譬竹匏异器并为入耳之娱黼黻殊章俱充悦目之翫作者之致聊以述明为者巳劳永贻观逸羽石之有功于斯道多矣王仲任之言曰士能博览古今者为通人方弘正间以博览强记名者刘公鈗为首而金昌刘棨贰焉乃北虏之变内外章疏千万惟刘文安称最其为文高古变化酷似眉山其学无所不窥皆品骘成诵羽石殆其人乎则夫旦旦光华天瑞五色自有羽石之笔墨渊海在此集虽袭霞贯月亦仅鲁马越龙未可谓金玉花葩精神遂烂漫于此也时
崇祯七年七夕社盟弟洪吉臣载之书于天星湖之烟艇

[book_title]举例
一歬古名篇向经论定眀兴作者迭主齐盟触目琳琅谁兮妍丑故厯来未有选且传者奇赏帙繁流行未广家季辑是集以行冀章一代人文之盛不欲耳食者贱同思古也
一文致以致为宗是选多闳巨之什极深??角变颇尽□场而吐纳英华鼓吹风雅□强半以致采入
一家季偕余受经发未燥而好古自命尽搜□父架上之藏且购贷以益之手自纂辑不翅截温舒之蒲编孙敬之柳也嘉隆以前集不□收近时三数名公或仅淂之邮寄或偶购之肆中品骘甚严而耳目未备嗣有续选行世
一升庵有诗抄沧溟有诗选继之慎山泉卢子眀頋玄言曹能始诸公所刻韵语搜采已尽兹不??复载
一是选家季为政互相扬搉则洪载之龚华茂张石宗也若夫渡河多误扫叶同烦皆余结夏湖干与钟鼎扬所字参而句核者也
西湖刘怿元成氏识
刘简生书

[book_title]卷之一
武林刘士鏻羽石父评选
序一
◆序一
詹学士文集序
桃花涧修褉诗序
顾谨中诗集序
宋遗民录序
金小史序
诗集自序
陈少华诗集序
碧梧轩诗序
朱碧潭诗序
清风楼选义序
竹亭选义序
○詹学士文集序
宋濂
往时湖湘间。材士大夫多以词赋称。若江夏詹先生同文其一也。葢同文襟韵潇洒。济以雄博之学。故体物浏湸。铿铿作金石声。及归我熙朝。遂以文鸣一时。当胜友如云酒酣耳热。有执卷来求者。同文振衣而起。捉笔四顾。文气絪缊。从口鼻间流出。顷刻盈纸。烂烂皆成五采。观者从旁鼓噪。且谓万言倚马可待▲□态涌□
者。将无大相远。自是有问奇俊士佥曰。同文同文云。予与同文交且久。而同官翰林。初见时甚惊。后屡见之。窃自叹赋才暗劣。规规方圆中。日蹈古人轨辙。不敢奋迅吐一奇崛语。虽见诸简牍者。近一二千篇。奄奄如无气人。作文固当如是邪。去年之秋。京畿试乡贡士。今年南宫试天下士。同文皆持文衡。区区亦与闻末议。见同文考五经卷。朗读数行。辄操瓢书云云。书巳复读。又书云云。予视之。析理精致。如汉廷老吏议法。是非轻重不可掩。人以文辞称同文。固未见其衡。气机如同文者。其何可及邪。其何可及邪。韩退之推李杜文章。光焰万丈。少陵之作。顿剉沉郁。高不可攀。深不可探。谪仙之辞。飘飘然游戏璇霄丹台以鸾笙而食紫霞。绝去人间尘土。思此无他。精华发为光耀。连绵交贯。不自知其所止。退之言当不诬。同文之能致是者。岂无其故哉。然予闻太史公周览名山川。故作史记。烨烨有奇气。同文他日西还。予相将随泛洞庭。浮沅湘。登大别九嶷之山。吸风吐云。一洗胸中秽浊。使虚极生明。明极光发。然后挥毫以尾同文之▲□精而□磔裂而出是文章快境
后。萃灵凤之彩毛。撷天葩之奇馨。或者当有可观。同文果以为何如邪。同文以文集授予序。神思摇荡。急展牍书之。愳其凌空飞去。是为序。
【 高音亮节壮采鸿文以此黼黻谋猷足觇昌明之运】
○桃花涧修褉诗序
宋濂
浦江县东行二十六里。有峯耸然而葱蒨者。玄麓山也。山之西桃花涧。水出焉。乃至正丙申三月上巳。郑君彦真将修褉事于涧滨。且穷泉石之胜。前一夕宿诸贤士大夫。厥明日既出。相帅向比行。以壶觞随。约二里所。始得涧流。遂沿涧而入。水蚀道几尽。肩不得比。先后絫絫如贯鱼。又三里所。夹岸皆桃花。山寒花开迟。及是始繁。傍多髯松。入天如青云。忽见鲜葩点湿翠间。焰焰欲燃可玩。又三十步。诡石人立。高可十尺余。面正平可坐而箫曰凤箫台。下有小泓。泓上石坛。广寻丈可钓。闻大雪下时。四围皆璚树瑶林。益清绝。曰钓雪矶。西垂苍壁。俯瞰台矶间。女萝与陵苕轇轕之。赤纷绿骇曰翠霞屏。又六七步。奇石怒出。下临小（洼）[音洼]。泉冽甚。宜饮鹤曰饮鹤川。自川导水为蛇行势。前出石坛下。锵锵作环佩鸣。客有善琴者。不乐泉声之独清。鼓琴与之争。琴声与泉声相和。绝可听。又五六步。水左右屈盘。始南逝。曰五折泉。又四十步。从山趾斗折入涧底。水汇为潭。潭左列石为坐。如半月。其上危嵓墙峙。飞泉中泻。遇石角激之。泉怒跃起二三尺。细沫散潭中。点点成晕。真若飞雨之骤至。仰见青天镜凈。始悟为泉曰飞雨洞。洞傍皆山。峭石冠其颠。远敻幽邃。宜仙人居。曰蘂珠嵓。遥望见之。痼登陟之劳。无往者。还至石坛上。各敷鞇席。夹水而坐。呼童拾断樵。取壶中酒温之。实（髹）[音竹漆器]觞中。觞有舟。随彼沉浮。雁行下。梢前有中断者。有属联者。方次第取。时轻飙东来。觞盘旋不进。甚至逆流而上。若相献酬状。酒三行。年最高者。命列觚翰。人皆赋诗二首。即有不成。罚酒三巨觥。众欣然如约。或闭目潜思。或拄颊上视霄汉。或与连席者耳语不休。或运笔如风雨。且书且歌。或按纸伏崖石下。欲写复止。或句有未当。搔首蹙额向人。或口吻作秋虫吟。或羣聚兰坡夺觚争先。或持卷授邻坐者观。曲肱看云而卧。皆一一可畵。巳而诗尽成。杯行无筭。迨罢归。日巳在青松下。又明日。郑君以兹游良驩。集所赋诗而属濂以序。濂按韩诗内传三月上巳桃花水下之时。郑之旧俗。于溱洧两水之上。招魂续魄。执兰艹以祓除不祥。今去之二千载。虽▲曲尽□文之态
时异地殊。而桃花流水。则今犹昔也。其远裔能合贤士大夫以修褉事。岂或遗风尚有未泯者哉。虽然无以是为也。为吾党□。当追浴沂之风徽。法舞雩之咏叹。庶几情与境适。乐与道俱。而无愧于孔氏之徒。无愧于孔子之徒。然后无愧于七尺之躯矣。可不勖哉。濂既为序其游历之胜。而复申以规箴如此。他若晋人兰亭之集。多尚清虗。亦无取焉。郑君名铉。彦真字也。
【 每怪羲之作序无端悲叹此高会不减兰亭文特清艳隽爽】
○顾谨中诗集序
解缙
臣缙少侍太祖高皇帝。蚤暮载笔墨楮以□。圣情尤喜为诗歌。睿思英发。神文勃兴。雷轰电逐。顷刻玅造玉音。沛然数千百言。一息无滞。臣缙辄草书连幅。笔不及停。点画上进。（财）[仝□]点定数咏而巳。或不易一字。故常喜诵古人铿鍧炳朗之作。尤恶咿喑■〈齿蜀〉龊鄙陋。以为衰世之为不足观。而天下之士为诗者。鲜能得意焉。有诗僧宗泐者。常进所精思而刻苦以为得意之作百余篇。皇上一览。不竟日尽和其韵。雄深阔▲财仝纔
伟。下视泐诗大明之于爝火也。葢如泐者。尤不足以当圣意。圣贤度量。相悬固如是耶。近奉内廷。获覩先皇所御书籍。见其题曰。顾录诗集二篇。葢 先皇所尝置诸其左右。深有得于圣情者也。臣缙亟取而读之。见其有高一世之怀。而谓人莫巳知。洞万古之志。而谓圣人可及。谓麒麟凤凰可驯狎。而九天可安行。帝所可趋而进也。谓亿千百为须臾。而日月可抚弄。星辰可挤掷也。谓风云可嘘吸。雷电可奔走。造化鬼神可叱咤而使令也。其所以自持者。葢将与天地久存。而列圣其徒也。此所以上合高皇帝喜其诗不置。而天下之知者。以为云行水流。与物无竞。而不知者。以为狂为愚也。然皆不足以知之。惟高皇帝知之。臣缙知之于今。而后世复有知之。而将叹其不可得而见矣。录字谨中。松江人。初以太学生典太常簿。高皇帝郊祀有执事之荣。后有才名。数为人所排毁。高皇帝怜而保全之。予素见其诗所进上也。今擢为蜀王府教授。予素相知而不相识也。时年五十余矣。一见如平生观。倾情论诗。且以其集示予。因序其意如上云。
【 诗教衰飒使曹瞒父子独霸骚坛有识所叹我□高皇帝以再辟乾坤之手主持风雅赓和作兴宜□□其人文蔚起奕世沐菁莪之育也】
○宋遗民录序
程敏政
予尝读宋王鼎翁谢皋羽唐玉潜三子者之事而悲之且名不载于史而其平生著述兵燹以来又多沦丧独倡和称述之间见于诸家别集中者犹可考也斋居之暇因（裒）[聚也]辑以传而附以其一时意气相与之人为十二卷题曰宋遗民录序而藏之曰呜呼甚哉宋待士之厚而获士之报如此也江南北矣。帝子臣矣。勤王捍难之卿相掳且死矣。而三子者。皆布衣为文丞相客。初未始都高爵享厚禄也。乃独拳拳思宋▲诸侯封邑曰都又美也
之不置。或欲死其主于方生以成其名。或欲生其主于既死以暴其志。或欲存其庙食于既亡。续其王气于巳断。以求尽此心而不负其主。天理民彝藉之以不冺焉。夫然后知宋贻谋之善而士厚报之可以为有天下国家者鉴矣吾尝见前代亡国之君暴虐备至其臣有骈首就戮甘九死而不悔初未始系于国之贻谋焉者诚以君臣之义。截然有定。而秉彝好德之良心。不容巳也。然亦有以其纲常之身与其君父之国委而与人以偷生苟活幸富贵于一时且自以为得计者虽本诸其人之知愚贤不肖而国之眙谋亦容有未尽耳此秦隋之君一经败乱即如溃瓜不可复救而靖康之末忠臣义士死者接踵又相与维持立国至□□五千年之久国亡主执而犹有如文丞相者挺然以其网常之身百折不屈就死如归以明大义于天下后世而三子者之志于是诚可悲矣至今言者每以其名不载史为恨然予尝窃观三子者之事而得其心矣方其运去物改之后。彷徨徙倚于残山剩水间。孤愤激烈。悲鸣长号。若无所容其身▲可以起□
者。苟可容身。就白刄以不辞。环而视之。非不自知其身。沧海之一栗也。而纲常系焉。故宁为管宁陶潜之贫贱而不悔者。诚有见夫天理民彝之不可冺也然迹其平生则亦将求以不负此心而巳岂必人之巳知也哉而其志则巳光耀（硑）[仝砰]（鍧）[轰]于青天皎日之下。虽历万世光景常新。不与海桑而俱化矣。固非若世之浅丈夫建尺寸之功。必待铭之鼎彝。刻之琬琰。而后名可永也。繇是观之夫三子者岂以史之载不载为加损者哉区区孤陋每摭拾其残编断简而伏读之▲砰石声鍧钟鼓声
其言劲如风霆炜如日星而黍离麦秀之感溢于言意之表殊使人不能终篇固巳毛发上指涕泗交颐如见其人于九京凛有生气欲从之游而不可得也矧夫一时相与者。又皆慷慨悲歌之士。或倡和焉。或称述焉。皆足以起人心之忠义。振末世之委靡。百代之下读其文。想其人。将必有任天理民彝之责于一身。而与之冥契神交千百代之上者矣。然则有天下国家者可不鉴于此哉。编之末复附以元主为宋裔之说一本诸故老之传闻参之史传之登载卓卓乎可以信后世而无疑葢又将以慰夫三子者不忘宋之心于地下而宋贻谋之善之报亦于是乎见矣
【 黍离之歌痛矣然以洒故国之涕则深以雪宗臣之恨犹浅也三人固皆布衣而裴徊坟激号□无聊为师乎为君乎较之斩衣以报国士者更异矣文中阐摅透快堪兴百世之风】
○金小史序
杨循吉
女直东夷之至微者也乘契丹氏乱倔起海隅不一年遂有辽半宋之弗谋而与之连也天祚衰而二帝亦不免焉于是犬羊之徒腥污中国伪楚假齐继为子皇帝赵氏百年故疆蠹去十五九朝宽仁之恩一旦荡矣天下之大变生民之至痛孰甚于此也建炎天子奋起归德中原咸有古社复还之望而奸桧沮成诸将败气一飞死始真弃半壁天下退居临安仅仅为一附庸或曰非特桧意也道君归渊圣返而无所位置焉诚若是也宋实自坏罪岂独在金欤自是厥后虏势日盛南渡君臣甘心北面于吴乞买辈君之父之伯之叔之犹未厌也逆亮窥江祸及其躬而后巳焉当时士大夫。号为横经讲道者何限。然目视君父岁捐数十万。以拜跪事人如无也。其亦何颜于罪人耶。君子以为有一管夷吾。遂足以兴齐。宋诚有人岂至于是。然则终宋之世。不可谓非谈儒者误之也。赖天之鉴祸流毒不爽亶景亮三酋以次授命于其下如杀狗豕然无惜者而蔡城之焚堕宋目中百年之雠始为人心一快。然而礼乐衣冠。为其窃据多矣。亦何足以赎之乎。由今观之犹能使谈者气塞。则在当时宜何如也。或曰阶厉自贯不然夷狄惟战则遁耳是虽无贯亦至也奚独罪其阶厉哉桧和则罪贯与仇会战则罪惟拱手而谈者无罪则宋之不振宜矣自古夷狄安识礼义。所畏者战耳。今日曰储粮。明日曰练兵持重一语特为宋家之障蔽至于坏尽社稷而不知也岂不痛哉。然则金之得成其虐者。人也。非天也。循吉伏览往迹而辄悲之以为金所关中▲痛快之论风霜之笔
国事至大窃因故史浩繁弗便观于是摘其兴灭之大故旁采他录属而书之绵历千载始克成命曰金小史削其名号章政弗书斥伪而恶其窃也惟涉宋者虽细不弃史固为国作乎呜呼由当时观之。则完颜氏帝也。盟主也。国也。由后世观之。则夷狄也。禽兽也。大盗贼也。故循吉之为此书也。所以甚金之恶而发之愤也。非为金作也。
【 欲使拱手而谭者与桧贯同弄剙论不磨而文复峭直清坚】
○诗集自序
李梦阳
李子曰曹县葢有王叔武云其言曰夫诗者天地自然之音也。今途咢而巷讴。劳呻而康。吟一唱而羣和者。其真也。斯之谓风也。孔子曰礼失而求之野。今真诗乃在民间。而文人学子顾往往为韵言谓之诗。夫孟子谓诗亡然后春秋作者雅也。而风者亦遂弃而不采。不列之乐官。悲夫。李子曰嗟异哉有是乎予尝聆民间音矣其曲胡。其思淫。其声哀。其调靡靡。是金元之乐也。奚其真。王子曰真者音之发而情之原也古者国异风即其俗成声今之俗既历胡乃其曲乌得而不胡也故真者音之发而情之原也。非雅俗之辨也。且子之聆之也亦其谱而声者也。不有卒然而谣。勃然而讹者乎。莫知所从来而长短疾徐无复谐焉。斯谁使之也。李子闻之矍然而兴曰大哉汉以来。葢不复闻此矣。王子曰诗有六义。比兴要焉。夫文人学子。比兴寡而直率多。何也。出于情寡而工于词多也夫途巷蠢蠢之也。固无文也。乃其讴也。咢也。呻也。吟也。行呫而坐歌。食咄而寤嗟。此唱而彼和。无不有比焉兴焉。无非其情焉。斯足以观义矣。故曰诗者天地自然之音也。李子曰虽然子之论者风耳夫雅颂不出文人学子手乎王子曰是音也不见于世久矣虽有作者微矣李子于是怃然失巳洒然醒也于是废唐近体诸篇而为李杜歌行王子曰斯驰骋之技也李子于是为六朝诗王子曰斯绮丽之余也于是诗为魏晋曰比辞而属义斯为有意于是为赋骚曰异其意而袭其言斯谓有蹊于是为琴操古歌诗曰似矣然糟粕也于是为四言入风出雅曰近之矣。然无所用之矣。子其休矣。李子闻之闇然无以难也自录其诗藏箧笥中今二十年矣乃有刻而布者李子闻之惧且惭曰余之诗非真也王子所谓文人学子韵言耳出之情寡而工之词多者也然又弘治正德间诗耳故自题曰弘德集每自欲改之以求其真然今老矣曾子曰时有所弗及学之谓哉是集也凡三十三卷赋三卷三十五篇四五言古体一十二卷四百七十篇七言歌行五卷二百一十篇五言律五卷四百六十二篇七言律四卷三百八十三篇七言绝句二卷三百二十七篇五言绝句并六言杂言一卷一百二十篇凡一千八百七篇
【 要渺之言苍澹之致陋彼雕虫离俦独往】
○陈少华诗集序
王慎中
由汉而下为诗者多矣其人大抵陵夸恣傲睥睨倨虚挟能盛气遌众物而犯一世或放浪谈谲剽轻不根喜自迭肆脱去绳朿而为慢侮世皆可狎而于人无足严其忧愁陿迫懑愤无聊天地若无所容而人不可与偶好为不平诮刺多怨而善悲故能设奇托恠。钩深抉隐。穷四时之变。而引万物之类。作为语言。以道人情之所欲写而不能本有而不得以巳者其诗之工。往往极其至焉。虽其诗之工。然亦以傲虐慢▲曲尽诗人之锋气翔态
悔。怨悲诮刺。负世之累。有其材者固不免有其病欤。余少而喜为诗以为文之穷情极变引物连类指近而寓远陈显而寄微足以感人动物咏其所志者莫善于诗其好之甚专治之甚勤自顾其睢盱龌龊谨绳墨而蹈规矩于诗人之病不一似之宜其不能工也人各有所受。不能相袭。勉而为之。卑气驽质。闲心缓性。震棹而排击之。非其所习。终不似也。故亦卒莫能工之。乃吾读陈少华君之诗心有异焉君简重修洁禔肃宽穆步趋衣冠颀然成德君子也于人无所不爱敬发虑出政以临其民尤恐伤之有仁人之风于诗人之病非惟不似之乃薄不为也其诗之工葢余所为穷情极变引物连类善言其志而足以感人动物者也如余之愚。苟无其病。则于为诗不能副其勤。而足其所好。犹复贪暴强勉。几幸似之。终以不习而自止。非能薄不为也。余诚愚不足论然观昔之为诗者皆雄伟恢闳绝伦特出之材犹不免有其病而仅能名其诗以见于世陈君独两得之岂非难哉余既尽读陈君之诗因论而序之以志吾愧且使学者知世之为诗者固有无其病而成其材如陈君者。
【 重岩复岭烟云相宕】
○碧梧轩诗序
王慎中
不得志于时而寄于诗以宣其怨忿而道其不平之思葢多有其人矣所谓不得志者岂以贫贱之故也材不足以用于世而沮于贫贱宜也又何怨焉材足以用于世贫且贱焉其怨也宜也言之所寄出于不平烟云水石虫鱼鸟兽草木之见者皆可怒之物写而为诗皆不乐之旨是其人于中虽未宏而亦其情之所不免与。淮府仪宾上海李君士达葢士之不得志者予从其子博士榕得请其诗读之所谓碧梧轩▲只为不入仕无所用才写得玲玲珑珑点晴手也
集者也君于诗独冲融宽暇而有和平之想岂其狎于王门之富贵。渐染华靡。玩习宴偷。忘其所欲用于世者。而魁杰崛宕之气。揉磨铄革。至此化尽。无所复存其怨耶。将其安于时之不可冀。命之无所复为。放其志于事物之外。以自释。而平其心也。不得志于世者于有可冀之中犹万有一焉终不以为不可复为掇其冀之之心而涣然以释也今之婚于宗室之属者则绝其入仕之途而欲有为于世者非入仕则无所用其才君所遇既若此虽欲不放焉以自释又可得乎不得志而贫且贱焉。其迹足以自高。隐约枯槁偃蹇以见奇。龃龉忤触。而泄越其芒角。其怨宜未甚今见谓不得志。而亦为名宠命数之所羁络。入与庸庸者伍。而出无以自别于系奢附倚者之徒其为郁郁而不可以居殆有甚于贫且贱焉之所处君亦何以自释而能平也嗟乎今之托婚于宗室之家者相误以佚乐竞为绮艳膴腆而患于不足狗马子女之养毕给而喜焉君独深沉寂寞。畜其气。苦其思。以托于烟云水石虫鱼鸟兽草木之间。极其陶冶雕镂之力。与寒士争其尺寸。如恐不及。是其心必大有所不适于富贵之养。愤懑郁积。决焉而肆于此也。孰谓君之心果能涣然以平而其诗词虽不怒葢其怨之所存者尤深矣。予既观其诗卒编因序以发之而以授博士君以醇学笃行为乡国善士而困于有司竟以一经教授尤所谓不得志者其天性独至得吾之文必将泫然出涕不能自胜以为知其父之志者莫予若也读碧梧轩诗者观于吾文庶有以得李氏父子云
【 晴峦出云姿态横逸而一瞬万变极如布如牛如车如马之幻】
○朱碧潭诗序
王慎中
诗人朱碧潭君汶以名家子少从父薄游往来荆湖豫章泛洞庭彭蠡九江之间冲簸波涛以为壮也登匡庐山游赤壁览古名贤栖遁啸咏之迹有发其志遂学为诗耽酒自放当其酣嬉颠倒笑呼欢适以诗为嬉顾谓人莫能知我人亦皆易之无以为意者其诗不行于时屋壁户牖题墨皆满涂污淋漓以诧家人妇子而巳贫不自谋家人诮之曰何物可憎徒□墙户曾不可食其为画饼耶取笔砚投掷之欲以□君冀他有所为君不为怒亦不变也一日郡守出教访所谓朱诗人碧潭者吏人持教諠问市中莫识为谁久乃知其为君也吏人至门强君入谒君衣褐衣窄褒而长裾阔步趋府守下与为礼君无所不敢当长揖上坐君所居西郊僻处田坳林麓之交终日无人迹守独出访之老亭数椽欹倾植竹撑柱坐守其下突烟昼湿旋拾槠叶煨火烧笋煮茗以饮守皂隶忍饥诟骂门外君若不闻于是朱诗人之名哗于郡中其诗稍稍传于人口然坐以匹夫交邦君指目者▲有诗意有画意
众讪疾蠭起而守所以礼君如彼其降又不为能诗故守父故与君之父有道路之雅以讲好而报旧德耳君诗虽由此闻于人人犹不知重其诗覆用为谤呜呼可谓穷矣凡世之有好于物者。必有深中其欲而大惬于心。其求之而得。得之而乐。虽生死不能易。而岂有所计于外。诗之不足贾于时以售资而取宠。君诚知之矣。苦为闭关吟讽冻饿衰沮而不厌其好在此也。人之不知重其诗乌足以挠其气而变其所业哉君尝谒予怀诗数十首为贽色卑而词欵大指▲何其浅也
自喜所长不病人之不知而惟欲得予一言以为信也岂其刻肠镂肺酷于所嗜虽无所计于外而犹不能忘意于区区之名耶嗟乎此固君之所以为好也君既死予故特序其诗而行之庶以不孤其意岂以予文为足以重君之诗于身后哉
【 其骨嵚崎其风肆好】
○清风楼选义序
胡维霖
余幼读弇州集。与于鳞先生登郡城楼诗。有天风岳色之句。巳欣然神往。迨癸亥守邢与同寅登楼怀古。而三寅兄皆与历下同里。娴于古文辞。因得以闻所未闻。每叹今之天风岳色。亦犹昔之天风岳色也。生韵犹在人耳。生趣犹在人目也。无古文。无今文。皆是物也夫文必传记之为古而制义之为今乎哉代圣贤之口以写圣贤之心原是古文而传今人记今事原是今文诸生过而问业者翩翩焉。群集于国士书▲托体秀逸读书眼
院。不能无疑于古今之说。因与细论文生于情。昔张□学草书。观公孙大娘舞剑而悟。诸士将为文乎。将□情乎。而不闻之天风吹大陆乎。圣贤生韵铿然在你耳乎。而不见之岳色满邢州乎。圣贤生趣苍然在你目乎。凡才情视其所生。生于僻陋。神气既怯。耳目复悭。从来赵地为豪侠钟灵之所邢州枕太行而带漳??釜诸士取精盗气于天地也多矣鹊山百泉幽奇神怪皆以供濯练神明之具而邮亭陌道裘马弓剑冠盖旌旗之所络绎是不唯可助禅心兼可壮侠骨▲着此一□□峯□爵回雄伟夺目
近日文体卑弱。半坏于坊刻充栋。盖人少而慧。迷之以十部时文而慧心塞。何也。一食其尘。不可复鲜。文体浮薄。所患在举止妩媚。盖天性浑沌。凿之以百千獧巧而浑沌死。何也。一醉其醨。不可复醒而厌文胜者曰以正救奇是犹以汤消积以酒觧酲孰若消之以清茗而觧之以清泉诸士远于坊刻。故灵心洞脱。直能言其胸中所欲言。而一切轻佻轧茁之习气。泊然无有。盖彬彬质有其文。余甚爱之。屡进诸士试以理题。时时与论情。兼论法。情固巳备言之。法则有擒法。有代法。有宾法。有转法。有斡法。有翻法。有脱法。古文今文。不出此法门。想你闻之你乡先辈熟矣。余不过再一提撕。诸士不觉灵心飞动。期于情法之间。调之如意。三寅兄批阅指点之下。令光恠者。纯常者。各有以见其长如大行之飞电隐虹洒云落汉不可迫视亦如大行之急脉缓受缓脉急受中有条理可与论性命之微天人之际矣欲题以国士书院课业。三寅兄哂曰。夫士也望之为天下士。而国士云乎。豫让亦何足多焉。不佞因思诸生之文。不为厉风。不为飘▲环引合节真大家真作□
风。唱于唱喁。真能为清风。夫物惟清则贵。风惟清则高。登清风楼。观邢州人文。其欣然者。胜读王李二作。遂题之曰清风楼选义诗首国风由风而雅而颂以叶明良之歌是在诸士
【 刘彦和文心雕龙极情法之胜而其弊也或多蘩会为未足达指倾听矣惟王华川文训一篇与此并堪垂久】
▲引诗□讽□然有体
○竹亭选义序
胡维霖
余自舞象时。辄喜吴文。不意取中游泮宗师。与春秋两房师。俱出三吴诸知友佥相诧以为文固有神交哉乙丑奉
命备兵武林。署内有竹亭擢擢当轩青青拂砌因叹竹里了公事何减西湖适诸生有以文为贽者。暇时纵笔点定。今夏代庖嘉禾苕霅间。得观两郡课业。心窃爱之。并携竹林清赏。前后批点积几四百余首。因散步竹亭而歌曰。彼苍筤兮。聊将仪凤质。蹔与俗人▲不减古□风味
谐。彼玉笋兮。心贞蚤见赏。箨小未成竽。是不可不付之剞劂。使天下喜读吴文者。以持劵于异日。乃诸生犹有进而请者。余曰自隆万来。制义之遁也五。始遁之周秦者。未几遁之诸子。又未几遁之玄释。遁之宋元。遁之稗官小说。人巧极矣。盍转而观诸天文。天有元神元气。絪缊于太空。然后有日月五星。灿布而昭灼日行一岁一周天月行一月一周天此非文之缓脉急脉乎木火土金水顺行而四余矫然逆行此非文之翻法倒法乎四正为之提纲复以狮子官为枢▲验文于天
论甚有本纽此非文之眼目与关键乎人得五行之清者谓之文。得五行之厚者亦谓之文。何也。人有人之神焉。有人之精焉。气焉。骨肉色焉。举天地间飞者跃者。无情之花木。有韵之古玩。皆可以濯练其虚明。而滋补其精液。况向之所谓五遁。有一不供其吐纳也哉。士能通今愽古以大其才。未必能淡泊宁静以调其情。果尔萧条高寄。以通天下之故。犹之神也有廓然者矣。犹之精气也有充然者矣。犹之骨肉色也有□然睟然者矣。其斯以为人之文。而非周秦宋元之文也乎。是集也。天人俱到者。发大云之五色。天人得半者。悬少微之一星。于以効用其东箭耶。凤羽耶。龙笛耶。诸生逡廵而退余复满酌于竹亭而歌曰贞干拂牗兮分龙影翠叶临池兮待凤翔傥有问奇于吴山者其问奇于竹亭选义可也是为序。
【 古人作文先有一段淋漓旷达之概具于胸中然后托之毫素间涵泳而出所以腾涌一时传载后籍何者其情胜也若此文只是情胜】
▲声韵俱灵
明文霱卷之一

[book_title]卷之二
武林刘士鏻羽石父评选
序二
◆序二
游瓮山诗序
山海经后序
六书索隐序
按察李公永慕录序
甘泉陆氏藏书目录序
武举录后序
顺天府乡试录序
畵史序
刻韩非子序
武举录后序
古今法书苑序
戚将军纪効新书序
重刻吕氏春秋序
胡元瑞绿萝馆诗集序
尺牍清裁序
宗子相集序
检斋遗稿序
王明佐泰岱集序
何大复集序
○游瓮山诗序
倪岳
汉志祓除晋叙修禊故同年诸君子有上巳之会成化戊子三月己巳会适主于余故以先一日戊辰有瓮山之游山在都城西三十里清凉玉泉□□西湖当其前金山拱其后山下有寺曰圆静寺后绝壁千□石磴鳞次而上寺僧淳之晶庵在焉然玩无嘉卉异石而惟松竹之幽饰无丹添绮丽而惟土垩之朴而又延以崇台缭以危槛可登而眺或近或远于以东望都城则宫殿参差云霞苍苍鸡犬相闻烟火茫茫焕乎若是其广也西望诸山则崖峭岩窟隐如芙蓉泉流波沉来如白虹渺乎若是其旷也至是茂树回环幽荫蓊蔚坳洼渟潆百川所蓄窅乎若是其深者又临瞰乎西湖者矣故夫有事于游者沿城隍逾高凉缘长堤历崇冈穷兹山而止攀援而登箕踞而观于是云开日晴。川流山拥。草木之蕃。鸟兽之动。回巧献技。若迎若送者。则有不必穷深极幽。而西山之
奇。一览俱足者矣。然后知是山之特出殆冠乎西湖之上。而余之游于此者亦巳三矣是日退朝出阜成门行廿里许遂抵湖堤俛入林麓回遶而西湖波粳田映带左右水风时来尘意俱散又数里复转而北山木蔓络欝然而青苔径逶迤坦然而平石梁可涉潺潺水声此则所谓圆静者矣乃相与下马摄衣而行求晶庵而登焉至则僮仆俱在稍具□酌汲泉瀹茗巳乃就坐清吟笑歌忘驱驰之劳引觞轩眉尽游观之乐风林暮色雅兴未巳促驾而归陶然忘醉
【 写景叙怀如游丝春霏时堪顾盻】
○山海经后序
杨慎
左传曰昔夏氏之方有德也远方图物贡金九牧铸鼎象物物物而为之备使民知神奸入山林不逢不若魑魅魍魉莫能逢之此山海经之所繇始也神禹既锡玄圭以成水功遂受舜禅以家天下于是乎收尤牧之金以铸鼎鼎之象。则取远方之图。山之奇。水之奇。草之奇。木之奇。禽之奇。兽之奇。说其形。着其生。□其性。分其类。其神奇殊汇。骇世惊听者。或见或闻。或恒有或时有。或不必有。皆一一书焉。葢其经而可守者具在禹贡奇而不法者则备在九鼎九鼎既成以观万国同彼象而魏之日使耳而目之脱輶轩之使重译之贡续有呈焉固以为恒而不恠矣此圣王明民牗俗之意也夏后氏之世虽曰尚忠而文反过于成周太史终古藏古今之图。至桀焚黄图终古乃抱之以归殷。又史官孔甲于黄帝姚姒盘盂之铭。皆缉之以为书。则九鼎之图其传固出于终古孔甲之流也谓之曰山海图其文则谓之山海经至秦而九鼎亡独图与经存晋陶潜诗流观山海图阮氏七录有张僧繇山海图可证巳今则经存而图亡后人因其义例而推广之益以秦汉郡县地名故读者疑信相半信者直以为禹益所著既迷其元而疑者遂斥为后人赝作诡譔抑亦轧矣汉刘歆七畧所上其文古矣。晋郭璞注释所序其说奇矣。此书之传二子之功与。但其著作之源后学或忽故着其说附之筴尾
【 清神茂骨古意盎然】
○六书索隐序
杨慎
慎自着学之年巳嗜六书之艺枕籍说文以为折衷迨今四十余年矣其远求近取旁搜曲证说文而上则有大禹岣嵝之碑。周宣岐阳之皷。吕氏考古图。宣和博古图。郭忠恕汗简。薛尚功鼎韵。古文也说文而下。则吕忱字林。顾野王玉篇。陆法言集韵。唐玄度九经字様。张参五经文字。徐铉系傅。林罕小说。张有复古编。黄公绍韵会。郑樵周伯温杨桓戴侗赵古则于六书皆有论着。悉翻讨之又尝受业西涯李文正公友太原乔公布太永嘉林生应龙亦以斯艺相取。文正公少爱周伯温篆形之美茂肆笔斆之晚乃觉其解诂多背说文有误后学欲厘正之而未暇也太原公尝集诸家之篆以韵分之而无所升汰林生亦着通雅逸古编博矣而无所裁定谪居多暇乃取说文所遗诸家所长师友所闻心思所得汇梓成编以古文籀为主若小篆则旧籍巳着予得而略也若形之同解之复而不删者必有刊补也书成名之曰六书索隐以韵收者俾易翻耳遂申前说序而系之曰伏羲观图画卦。文字生焉。虞舜依律和声。音韵出焉。神皇圣帝君师万□垂此二教至周公出。文则制乃书。诗则训六义。郁乎备矣。古之名儒大贤。降而骚人墨客。未有不通此者也。秦之吏人犹能诵爰历滂喜汉世童子无不通急就凡将至后汉许叔仲着说文十四篇五百四十部本苍颉之篇九千三百五十三字。则秦篆之全其所载古文三百九十六籀文一百四十五。轩周之迹犹有存者。重文或体六百二十二则上有孔子说楚庄王说韩非说左氏说。下有淮南王说司马相如说董仲舒说卫宏说扬雄说京房说刘歆说杜林说贾逵说桑钦传毅说官溥说谭长说王育说尹彤说张林说黄颢说周盛说逯安说欧阳侨说宁严说爰礼说徐巡说庄都说咸宗古人不杂臆见。可谓有功小学矣。自程元岑之隶。史游之草。钟繇之行楷出。而字日讹梁大同中顾野王着玉篇凡二万二千七百七十九字。以小楷书写籀古十讹其九巳自可憾。唐上元中南国一妄处士孙强。又增加俗字。如竹尚少为笋。升高山为杪此乃儿童之见俳优之嬉何足以污竹素也其间名为此字学者若李阳永则戾古诳俗陆德明则从俗讹音吾无取焉。宋则郭忠恕之雅杨桓之博张有之精吴才老通其音读黄公绍沂其源委若郑樵则师心妄驳戴侗则肆手影撰又字学之不幸也元犹有熊朋来赵古则窥班得■〈棨，月代木〉。撷英寻实。何物周伯温者闻见既陋。经术不通。类撼树之蜉蝣似篆沙之蜗蚓字学之重不幸。又十倍于戴与郑矣。今日此学景废响绝谈性命者不过剿程朱之■〈艹洒〉魄工文辞者止于拾史汉之赘牙示以形声孳乳。质以苍雅林统反不若秦时刀笔之吏汉代奇觚之童而何以望古人之宫墙哉慎为此感欲以古文籀书为祖许氏说文为宗而诸家之说之长分注其下以衰老之年精力不逮且图籍散失编阅不能乃拔其精华存其要领以为此卷深于六书者试钦玩之知其会同发挥乎古人而非雷同剿说于诸家矣所收之字幸勿厌其少可以成文家象砭俗复古矣所注之义幸勿厌其繁可以诂经正史订子汇集矣或览之曰是则艺矣其如道何答之曰艺即道也夫子之性道不离乎文章子贡未之合一耳。司马子长愈益昧此。作孔子世家乃曰晚而喜易。韦编三绝。其以孔子为扬子云。以易为太玄。而诗书春秋为甘泉四赋邪。子云若悟此。则藏心美根。岂出于雕虫篆刻。何必悔其少作乎。必以玄为极致。而识字为非。则吾夫子从心之年亦何尝屏撤诗书焚弃春秋而后为不踰矩哉。书成并识此于卷首吾党有喜高论而厌下学者聆予斯言其必喙咈而心俞矣夫
【 华愽典核不愧作者】
○按察李公永慕录序
李攀龙
公生十一年而太孺人卒踰二年而赠中书君卒卒后若干年而公举进士授中书舍人改监察御史擢今官矣犹日儳焉如赠太孺人者之有所欲之而未能即命也人情十三故父母则犹若始免于怀虽犹若始免于怀而视成人为巳近精气鼓舞不可适以变着于爱斯爱着于悲斯悲矣襁褓而狎膝下曰父母是常一旦自顾苴如顾其父母宰如顾其榱栋几筵宴如也顾之终鲜兄弟无以图先德而语世美顾之今不可为而前不可知也其事异矣喘息之所不至而瞻依至焉瞻依之所不至而感通至焉以喘息则向绝以瞻依则形绝以感通则势绝其类异矣。非复襁褓而狎膝下。曰父母是常者。此精气鼓舞而适变之始。公所繇一着于悲而情不能以时迁者也。是故终日言不遗巳之忧以忧父母终日行不遗巳之患以患父母则顾而言则顾而行矣公往按山东河南时僾然如父母见乎其位者思得贤也朝而必有荐疏忾然如闻父母之声者思得冤也朝而必有白状。所罢监司太守某以下若干人所奏逮论杀某若于人无不踟蹰踯躅若即命于父母者顾之谛于生也。顾之谛于生致顾之斯生矣是无是形而托俨然于堂上者是不需菽水而朝夕承欢者也夫精气善一。着于悲斯悲。是永慕之义矣。人情幻不及见父母可欺以非其父母此无他佹得之也老而丧父母不可奈何废而任之于父母此无他佹失之也襁褓而狎膝下。生十三年曰父母是常。安所不得。安所不失哉。霜露既降。凄怆履之。非其寒之谓也。身被国恩而与有荣施。乃自顾犹苴如。顾其父母犹宰如。顾其榱栋几筵犹宴如也。繇是乃有重被国恩而若无与于荣施者是曾参所不愿于椎牛季路有枯鱼之叹也。公再秉宪异台同风余远而望之湫然清静知其为七尺之孤切而私之言行无罹于忧患知其着于悲而顾之致生也其在于公则言行成而容不知而录之所繇以名永慕者乎
【 言关至性恻恻动心讵必读蓼莪而陨涕】
○甘泉陆氏藏书目录序
祝允明
故浙江参政式斋陆先生文量以雅德硕学伟才高识立功立言于宪孝两朝间平生蓄书甚富既没其子乡贡进士安甫汇列其目并巳所得者通系之凡为经史子集合若干卷以示仆请序夫自高论者以皋夔稷卨无假读书而视藏书为羡余事不知书以道出道原于天发为圣人皋稷圣人道所出亦书所出也皋稷不俟书以圣。而欲人皆圣不能以无书。今人不皆皋稷而欲舍书是将舍道道可舍乎哉又皋稷之圣着于典谟孔子删旧册以成书有典与谟又安知皋稷时不尝有书也人饥寒需食与衣。病则需药。富则需珠玉异玩。食衣与药以活身。宝玩以娱耳目。智于活身者犹能弃珠宝以易食衣与药。故稻菽裘布参苓狶勃兼收焉。而况智于修身以期配玄黄。均为才者。当舍书乎哉。故人不皆圣而圣人不能无书。我不圣而不能舍书。不能无饥寒而不能舍食衣。不能无病而不能舍药者也。矧药活身活或不肖犹为不活书以修身身修道立生将参玄黄夕死可矣又特药等邪故善积者与积宝玩。宁积食衣药。积食衣药。无宁积书也。式斋先生之书躬积而躬发之其德学力识所立巳如是是将虽不迨皋稷而当其徒矣至以是教安甫安甫用以进取德学才识与先生惟肖异时所立当躅武继响是积书之征行之较着也巳于乎无怪乎其爱重章表至如是也
【 山谷云士百不可为惟不可俗俗便不可医埒藏书于藏药岂非疗俗之刀圭】
○武举录后序
【 嘉靖二十九年】
王维桢
今年庚戌天下贡武士于京师维九月实当会试属虏警至有司以天子命且舍而逐虏俄而虏遁比十月有司复以请乃试臣维桢滥窃臣瓒而典是役事竣亦宜有序序曰臣自守官史局得以滥稽秘书抽寻往迹睹于近事则深叹国士之难焉昔我成祖之都燕也虏酋徙幕而北绝数千里犹尚以为肩背之患兴师穷追至南望斗杓而还当是之时士大夫以狥国为荣。保躯为辱。猛气英声。振于殊俗矣。正统初虏复入寇赖二三骁将锐身与战虏遭创奔去竟不更来绵历而及弘治正德数十年间即有熢燧犹之惊电飙风倏起倏灭士大夫以为亡足忧于是左干戈。右文墨。与时恬嬉。日有余快。斯视躯重矣。皇上神武燀赫同符成祖之嘉靖来虏何尝敢窥关南顷缘边候稍懈奄焉拥入奄焉窜逝彼杖钺登坛者岂少乎卒莫有摧轮而笞其背者则信乎狥国之难也。臣当摊卷品士时则仰天祝曰是安得狥国之士而收之哉诚叹之也夫保躯之与殉国不可同日语矣士不免蹈此者何也士有三北不识形便与敌相迫者北。金皷之声在耳。弗审利害者北。拙骑射者北。如此则保躯之士众。而狥国之士鲜矣。臣以故按依旧令偏主射技射中多者即文不副射收之文而能成形便指利害射又众者亟收之凡以冀狥国之士出不至为奔北保躯者等尔夫臣之于君。譬则手也。夫手上以修头。下以修足。蜂虿传体。则搏而捍之。臣奈何务自保哉。故壁垒盈郊。烽火相烛。臣不为惧。羯奴魁徤。日厉兵马而谋南向。臣不为忧臣所惧而忧者惟不得狥国之士奋距先登俘名王执贵人连缀而献之阙下尔诚令在收者有若人焉则岂惟宗社是倚亦臣之所大幸也臣窃见皇上加意边庭思得猛士以寓托之未始一日释于怀臣今收者若干人剑断割则知利士驱使则知贤苟稍稍任用斯辨之矣今有卖珠于市者华其椟而中亡珠贸人以美携归而启视之则唶然嗟焉臣惧其与是类也惟任之哉惟任之哉
【 和雅中不乏刻练望之苍然咀之渊然】
○顺天府乡试录序
【 嘉靖三十四年】
王维桢
今年乙卯顺天府乡试乃我皇上龙飞之第十二科也考试官谕德臣维桢侍讲臣炜皆以上命至同考试官进士臣复臣溱知县臣孔墀教谕臣应和臣枢臣梅臣栋臣大魁臣式皆以聘至监试官御史臣冀臣俊皆以请至其诸执事人众则皆府尹臣耀府丞臣镗辟至而臣镗则职在提调董一切帘内外事先至诸臣咸至矣既分之而各执乃事矣臣乃进提学御史臣马三才所选士及诸曹六馆所选士三试焉乃复加志抡选录隽者一百三十有五人焉士既录帘内外诸臣始相见乃喜而相庆曰嗟乎良哉选也藉是可以报天子矣然臣维桢顾有惧焉今者臣手录以献之上也色勃勃而不能持足盘盘而不能前诚惧之也臣闻之往古士有才贤而不获进有司罪无赦进矣而才贤者不果効有司之罪亦无赦何者不智之故也今夫所乎树木者。树松栢也。其次树桃李。松栢可材。桃李华悦。人所不足。不任风雨。然不与荆棘伦矣。即若不意松栢化而为桃李。桃李又化而为荆棘。持是以谯呵树者。则树者口噤莫为应。彼其初固尝植之也。夫树人亦类乎是者臣恐其或类之也故惧臣关中人也顷者臣自关中来而渡于孟津见有转大木于河浒者前呼舆谔后皆应之木翩然如驰焉当是时也即有齐讴郢调吴歈越吟与夫激羽流商之奏截云下尘之曲悉末之用矣臣以此则叹以为侈言无当。而繁华没实。故今校诸生之文则直掇大指而弃其雕虫葢切有悟于转大木之事也既行而及燕赵之间则今畿内地也在昔燕赵之间犹多奇伟俶傥之士今其人巳往其声犹存也臣乃顿步踌躇于境上者久之。即其人虽不纯于先王之道。然以効节不顾身。尽公而不狥私。固亦有足多者焉。今此诸生以诵说诗书称引先王则人人能矣令之受事而奇伟俶傥之气如彼何哉臣犹愿诸生之慕之也今国家建都于燕四方奉贽纳贡之士。襁属而至。共诸齿角羽毛。百物珍异。皆御府所余。常山在其右。辽海在其左。厥形险固。造物者设此以作藩垣。又国家所有然所贵者唯独节士之干与忠义之腹耳异日者诸生诚养有节士之干。而怀忠义之腹。则臣且望下风而拜之非拜诸生也拜节士与忠义之夫也臣列在交戟之内最久窃覩陛下之神明天授之也即如一日之间国家之大议凡几其大事凡几然事皆炳于前知而议皆成于立断诸司奏疏而得报者咸抱疏吐舌以为弗及今此诸生竖儒耳岂能奉奔走哉然臣私以为世无粹白之狐。而有粹白之裘。所求者愽。所取者微也。若是则臣乃敢以诸生进矣。而卒虑乎奔走之或后也。故事士既录顺天府有宴宴诸生诸执事皆在焉臣将挟持前说须诣宴所一一为诸生导之且因以为劝焉而先以谒诸同事曰夫劝也若是而止欤于是臣应之曰诸执事亦尝闻里父之醮子乎里父之醮其子于客位也为之具三加着诫词备矣客曰且更有加乎里父曰无以加也曩吾父所以醮吾者固若是止矣今吾所以劝诸生者固吾昔所受于先达先生者也录将献臣宜有序引其端乃谨具其始末如此云
【 雍雍肃肃正正姚姚月峰先生推为国朝第一手亶其然乎】
○畵史序
刘凤
夫图象与书契并作虫鱼之迹其流分远哉然未始异也即书古繁重奇奥后乃易疾便事则画之于古今犹是乎唐虞以来施于黼黻文章旗常鼎彝为用与书相杂而六书有象形则又出入其间矣周官画缋之事后素功则法由此详贵文而亲用虽眇微未尝苟也后代愈降则愈不相及独畵然乎其书传自南齐以来仅载曹陆顾展后之述者虽所著益多然若信陵宋元君之客解衣盘礴者户牖间画龙者写成庆大衣冠者甘陵图美人者汉以前不少暨见何哉岂远而难详。抑其事葢卑。古能之者众与。何弓矢轮梓。犹显其名。而输尔庆石。至于今不灭也。将存于图象者易逸亡。惟得载于简牍。遂因以久与。秦始皇与海神相见左右潜图以足则古之善艺者不胜数而求以名闻固不易也晋宋多名流魏高贵乡公梁元帝皆以尊贵犹好点染其事固与书法同神逸自天性然是非学习之力虽云位置形势。粗有其法。而回腕用指骨掌之巧人自为极灵妙非言能喻。故品▲□□□□
视其人。而人系其代。唐亦多出于贵游若阎左相薛少保韩滉王维者此岂规规吮丹设色模效者遂擅逸代称至见于歌咏者其人多肮脏负气迈爽故以此重即不为其人使庸俚而能与彼俊雄者角能哉至宋氏名者视唐始不如非以其人无复向者与故以工艺视之。则术贱以玩弄畜时以发其愤懑于胸臆着之笔墨素绘而寄之千载喜惋忿郁悲愁皆形见者则无复论□代皆可贵矣今书自谢赫姚最李嗣真裴孝源释彦悰道醇景玄若虚辈无论数十家皆标指得失论拟工拙提核品象该验名实兼存记题目叙阂奥畦经笔手所宜备见古法暇乃萃为一编独今代名家虽有述者而未足览观因并为核其事迹有所删裁且以见古今之变可深嘅而惜予力不能收蓄又僻陋不得尽观古名画识谢流别为上下其论其散遗人间者终归于澌灭惟斯庶可少存乎哉
【 骨力凝厚虽属小景亦具精强之色】
○刻韩非子序
刘凤
韩非子书学者多有之太史公知其悲说之难而不自免夫非之言则足以死而巳。尚安咎乎。始非与李斯俱学斯自以为不如斯显于秦矣而求入焉一栖两雄是将欲免乎哉且其言智术能法之士与重人者不两存也可以宠过诬者公法而诛之不可宠过诬者私剑而穷之斯者非重人耶非于立谈间。遂欲矫其情行而退之。斯又安得不逞其憾而隐忍为也。故非者刻核人也并其身而不顾其论进说者之情备矣俟上之所向而以吾说当之是愈疑主而不敢轻任吾说也。可危也。谓人主之左右举非伯夷而与愚不肖论贤智是显言树怨羣臣而不自图。可危也。谓人主所以驭臣当操法术如朿湿如御奔。可危也。深言人主以所不任备所任。所使备者即所备也。可危也。谓君失一臣得百。上下之间惟以先发为务。可危也。夫察见至隐语及上之所讳皆可畏忌者而非尽之欲自全也难矣。故率非之说。使人主备臣下。如严敌。虽甚骄隋之主。苟得闻之。未有不惧者也。惧则思思则不敢委其权于下使专壅巳是其庶乎哉故名法家言大抵能强主心而忍其□厚于猜而不敢自恃臣子之恩薄而疑畏之迹深有以刻而失之者矣。未有以懦而蔽焉者也。是名法之所长也。今夫玉卮至贵也通而无当则不可以盛酒瓦甒之贱而不漏则人将安注浆哉故王道者玉卮也。而不能如刑名之易效者。谓无当则不可徒贵也。商申韩三子皆大畧同术独申不害者用韩之小国而能终其身治强且无患鞅虽以其身覆而秦遂日以兴韩则徒托▲数语足蔽申韩
之空言而巳呜呼亦其遇不遇耶然非者韩之孽子也。而卒欲覆韩。其不务维城。抑何甚也。鞅魏人也。欺公子卭而虏之推是心也固吴起乐羊之不若也其疑人主而自薄也。术之敝若此何怪也。惜不害书久逸故申子者吾不得而见之得见二子者亦可以明名法之利害矣
【 刻入幽隐当令留材神畏而不出】
○武举录后序
【 万历二年】
许国
臣不佞猥以校书侍上东宫上既御极再蒙恩至今官备在讲读遭时熙洽北胡保塞南粤奏功海内宴如上日御便殿陈经史引儒□诵说其义臣尝从末行前说汉文帝。顾问冯唐拊髀颇牧事。退而深唯南北稍宁。其在成周。则桑土之时也。有如上问尔第如汉冯郎举所知。即臣安所置对。是秋会兵部请校武举士上命左中允臣应期偕臣往臣竖儒不足以奉指使然窃自幸冯唐在汉。他无所表。着徒以举一人而适。史氏志之。今臣乃被命校天下武士。视唐所举孰多。士既录其策若论优者以献如故事臣手其籍三复而叹曰是其中顾安得尽颇牧也者而効之臣闻弓试而后知劲。马试而后知良。士之能否。未可以空文见也假令魏尚不试于云中安知其能今臣之以多士进也且意此若干人者人人而颇牧矣异日者试之行事臣又安能必知有十之一而颇牧者乎何也唐试而后举。臣举而后试也。夫士之遇不遇固有命。汉文帝以一言复云中守。听如转圜。至李将军亲见其冲陷折关之能。而不用。曰惜乎子不遇时夫时者人主之所为也此之不遇而谁遇哉。世之沉鸷雄畧之士往往伏十草泽即世家子安知不有负才气无双如广者乎方其未遇人固未尝奇之士独自知耳乃今间岁搜材武士与大比士等士即椎鲁少文得摄弓驰马挟策而进于有司稍稍见骑射之长晓孙吴之绪亟收之矣令猨臂者当斯时且褒然为举首国家何负于士哉昔人有言遇以国士报以国士此市道耳多士平生所自许报国者谓何累朝休养士生息其中雍容缓带从其所好冠貂蝉之冑罝兔之夫并得屈首修业蓄而待时不以注意于文少绌焉天下无事。士抵掌而谈疆场。岂不忼忾愤厉。窃附于先忧。以衅伏于南。孽缊于北。有鸣剑请缨。吞胡蹈粤之气哉。所籍而献者具矣。顾临事何如耳。今微独士求遇于时即有司亦求遇于士夫以李将军不得于汉而士顾得于今时遇矣。执此以往。诚奋不顾身。以狥国家之急。而无食言。是有司之遇士也。臣安能知之。史称李将军口悛悛不能道词使坐而操笔宜不及多士然身为二千石四十余年而家无余财彼其忠实心信于士大夫非徒勇也云中守上首功不应。虽诖误宜及于法。然以家人子力战。其所摧败功亦足以暴于天下今武臣所患不独选愞观望在黩货而冐功黩货则浚下冐功则蔽上此两者足以滑忠实之心而销忼忾愤厉之气夺其平生臣愿多士之戒之也。上神武天纵何论汉文顷以四方小警督过诸大吏孜孜帷幄中意未尝忘阃外也继今以往皆多士自效之地愿▲战胜之□
黩货冐功何言之蕳而尽也以身试用。毋以身试法。使异日者按是录而诮臣郎署长一举一适今数十举而不一适也则臣惧矣幕府分兵遣战军正必责状焉以持其后其效则功券也不则罪劵也臣进多士。多士能则臣任。不能□臣不任。今任而劵功惟多士。不任而劵罪亦惟多士。臣今上状矣。
【 立言可模至论成范秉钺执锥俱当三复斯语】
○古今法书苑序
王世贞
羲画八方人文所繇萌圣人取夬以代结绳颉窥鸟迹而尽泄厥灵爰拆六书指事象形及有会意形声转注假借旁出异名以察百官以治兆氓赫赫六经是冯是征述书源第一颉为古文省而曰籕于义未悖籀省而斯小篆及邈秦隶繇起爰有次仲割篆之八以存其二三仓之后秦隶复省而为汉隶隶圆而今稍饰丰华斯极钟氏散为章草竖游所创伯英乃最伯英荡之穷变极态今草以备损益其间以为藁行匪流匪滞其观日微其用日近而远于致述书体第二用笔者天流美者地阴阳既生。乃立形势。有物有则与体俱诣舒而不慢密乃无际骨恒胜肉。法乃副意。述书法第三固为汉史九品人伦肩吾则之怀瓘因之以□长文又备论之虽未尽见知而贵在尊闻述书品第四籀斯邈乎而元常伯英斯为首出至右军而集大成献则武美。邕乃夷清。唐犹国风。宋其黍离。彼无君子斯言取斯述书评第五丑类之谈起自萧梁参以袁昂众实加详若总若芾纷莫可量以似求有中含抑扬譬若粉泽。而覩雌黄。述书评之□第六崔张为玉逸少比金以及钟索焜煌艺林中者会目上者会心当心生嗜其下傅耳连城之赏。可要天子。中人十家。不敌片纸。述书估第七临池之士代为不亡其妙入室而次乃升堂其远隔藩篱而迩窥宫墙或咏追八法或赞叹遗踪播响声诗摅藻文章若少陵昌黎于业有光述文第八诗第九右军清真以艺蔽之胡载在国史而赞独称制心慕手追千古流觊僧虔纪畧彦远博缀宣和胪体至陶而备述书传第十缣素之力。不能千秋。其在人间。流落不收。右文见珍玉府是裒劫润之厄兵燹为雠所与存者。河图天球。述书迹第十一维昔神禹铸鼎以及细钟蛟脚鹄头。紫金■〈氵肜〉瀜。商质周文。刻画雕虫。大小二篆于焉取宗述书迹之金第十二禹既勒于岣嵝而宣有岐阳之狩峄山琅琊稍变先躅受禅劝进启隶于后然而念太丘者以廓清中原而受征西者卧三日而不忍释手兰亭聚讼。淳化争构。七尺之氓。匪胫而走。述书迹之石第十三子墨客卿氏曰世之能尊书者以为是六义之精煜乎。与日月相为昭乎。则乎岳峙而川流。走飞夭乔乎哉。其急书者以等于菽粟布帛则又曰同文之用。周中国而施蛮貊乎哉。而卑之者以一艺之微而巳耶。终其身敝精神而无益于时者耶。则皆非也。述古今法书苑第十四
【 学史汉述赞而龙翔凤翥铁画银□之态毕具】
○戚将军纪効新书序
王世贞
闽中汪中丞使来云戚将军用兵如神其所著纪効新书者公能无意一言乎不佞故尝从王宪使论序戚将军用兵状曰戚将军善用寡巳又曰戚将军善用众巳又曰戚将军善用败巳则曰戚将军善用胜问所以善用状则曰县官自急海事来悉天下力厌之东南大约越卒十不能易倭一而戚将军繇裨挍起提千余乌合之士躏其穴而枭夷之若芟稿然即无论戚将军用寡巳今诸边大将将不过三千人势不能他有所举而独戚将军任大将至将数万人其精神之所提衡注使凛乎若出于一人而肝胆之是无论用众也戚将军所遣卒或不幸偶中敌以败告戚将军益治兵自如往往利用其瑕以误敌敌懈见即阴鼓我之气而骤用之以成大勋故戚将军之败往往为胜端而他将士见小胜则志小溢见大胜则志大溢日拥鲜鬬华以胜形视下其下亦兢为臾辞悦其上而贪于懈是故其胜往往为败端乃戚将军益治兵自如即不幸敌胜而不得以胜压我我胜而▲可作兵书□
敌不得以其败悞我今戚将军起裨挍屡迁至大都督佩两印跨制三道大小可数十百战所杀卤万万计称东南名将无偶戚将军者因出一编授余曰此戚将军所著纪効新书也余得而读之卷凡六百自朿伍以至水兵篇凡十有八精者揉无间操无形若庄生之谈要眇粗者教技击按营垒分水布陆纤悉条备若陶朱公之治生其明赏罚定章程刻核断断若韩非之论难刺见寇隐出神入鬼若季主君平之前知余乃作而叹曰戚将军能县官诚用之北赭澣海封狼居胥取万户侯何足道哉是宁独东南为余尝怪汉武帝时下朝鲜埽滇笮瓯闽南越三越不旋踵而若承蜩然最难者匈奴耳而大将军骠骑将军以轻骑纪大漠数得志焉此岂尽出天幸不至乏绝哉而太史公传自卤获封户外畧而不具载意其人以文章奇天下。怏怏奇数。不欲令武士见所长耳。及读至帝欲以孙吴丘法教骠骑不肯受。曰不至学古兵法。顾方略何如。夫然后而知骠骑将军与大将军之微也。彼故长于技而短于法。即不尽出天幸于后世何所自见焉。若孙吴穰苴韩信诸葛。发其藏为一家言。业巳进是矣。其微旨奥义往往使介冑之士见之而不能□觚翰之士能习而不能用夫卑卑施名实焉。能废戚将军书哉。虽然兵阴道也而阳言之语云我能往寇亦能往戚将军毋亦少閟所余矣将军名继光东莱人中丞名道昆徽人闽功与戚将军共之又操文章柄而汲汲然欲以余言显戚将军王宪使名道行不识戚将军顾独逊戚将贤俱可书也
【 尺幅内巳具六花八阵若必借口阴符恐误却赵括一辈】
○重刻吕氏春秋序
王世贞
吕氏春秋一曰吕览故秦相国文信侯不韦与其客所著书也当书成而不韦县之咸阳市肆曰畴有能损益一字者予千金而竟莫能一字损益也其书今颇行属传梓久不能无讹误而云间宋光禄邦又徐太学益孙辈相与挍订重梓之而问叙于余余读之未尝不掩卷三叹也穆叔之次立言于品三而操觚之士若为之小屈然子桓以雄豪创起鼎革闲顾欿然不自挟其有而以经世大业不朽盛事举而属之文章彼诚有以见之也不韦者一贾人子尔操子母之术以间行于秦而得志焉举秦之国于股掌闲挟其劲东向而瓜剖天下位相国号仲父爵通侯十万户彼岂有所不足哉而顾孜孜焉思成一家言以与诸儒生角而割后世名此犹未也不韦固庄生所不道庄生之识至欲齐死生平物我举一切有为之迹而空之乃亦孜孜焉而务欲成一家言度其于辞不工不止故夫古之称立言者未有不为名使者也且以不韦之诡谲狙诈岂其果与闻于道而其客亦务▲勘破古今着书人
相尚为权奇错厕于鸡鸣狗盗之雄虽间采圣贤之长辞以文之。即终夜一静思。验其言于所为之迹。有不淟涊汗挟者邪。惟其机心之发。触而为机言。核割之于申韩。辨巧之于仪秦。有不知其所以合者。则固其恒也且也不韦之所为千金者再耳一用之而聋瞽秦王割其国柄再用之而聋瞽一世之士而割其名虽得之而佹失之虽失之终微得之不韦固贾人子要亦其雄哉宋子徐子与其侪二三子俱能文章嗜古若渴慕先圣不以人废言之义而梓行之所谓▲阳翟贾色喜
芙蓉发于游泥采之而巳置游泥勿问可也
【 抑扬顿挫备磬控纵送之巧】
○胡元瑞绿萝馆诗集序
王世贞
自余结发而好言诗所与海内豪儁游亡不以诗进者犬马齿日益稍见所论着则诸豪俊自喜行其诗少不以序请者余之不能工为佞不能使人人极意以为艰而思谢去之几且焚笔研而最后乃为胡元瑞序绿萝馆诗元瑞之为言曰子所可必者一所大可恨者与我所不子负者各二子甚幸哉而我荐其敝帚以希一言之华衮则可必子许我而即宠施我即子一旦不可知大可恨我虽晚虽幸及子而不终子之惠使后世疑其异时不相当大可恨即子过许我而我竭厥步武以求践子之许不子负有所弹射而我惕焉以子为鑢锡不子负子以为奚若余乃谓元瑞毋剌促请息焉而为若叙余之得元瑞于余仲者半岁所而元瑞进其诗余覩之未尝不三击节叹也天不靳人以材。而人顾取其凡者。气之流行亡所择。而取其浊者与弱偎者。古人不秘格于后人。而取其下中者。天又不秘其声色以供吾诗。而声取其■〈圭黾〉哇者。色取其黝■〈雨上黮下〉者。象日吾接。吾汰其精而英者。情▲其致曲□庸人自□鄙琐□天何□
自吾发。吾不衷其肺腑者。以是而治诗。以是而号于人曰吾善诗吾善诗者何也。元瑞木高而气充象必意副情必法畅歌之而声中宫商而彻金石揽之而色薄星汉而摅云霞以比于开元大历之格亡弗合也余尝语余仲谓前我而作者。涵洪并纤。与亭毒并。吾故推献吉。然不能讳其滓。绝尘行空。卿云烂兮。吾故推昌谷。然不能讳其轻。鸣鸾佩琼。万象咳唾。吾故推仲默。然不能讳其孱。刻羽雕叶。舍陈而新。吾固推子业。然不能讳其促。鞭风驭霆。以险为绝。吾固推子相。然不能讳其疏。融而超之于鳞庶几哉。然犹时时见孤诣焉。后我而作者其在此子矣夫其在此子矣夫以今证之抑何左契不爽也亡巳而有子规者在昔鞠传之称田光曰智深而勇沉不深不玄不沉不坚。入之沉深出之自然完之粹然如大钓雕物而不见工如良玉夜辉而冺其痕斯三百篇西京建安之懿乎是集也其始基之矣而犹未也子之邦君有喻子者其问梓焉而以不佞言质之
【 此为尊题格得声正中可和君子之听】
○尺牍清裁序
王世贞
夫书者辞命之流也昔在春秋游旌接毂矢扬刄飞之下不废酬往娴婉可餐故草创润色既非一人谋野褆邦以为首务然而出疆断割因变为规寄文行人之口无取载函之笔离是而还书郁乎盛矣用亦大焉故■〈矢敫〉箭聊城。则百雉自摧。奏章秦庭。则千橐尽返。少卿舒欝于毳帐。子长扬泯于蚕宫。良以畅人我之怀发今曩之蕴或扬扢沉冥或掊折疑豫或诱趍启蔽或释诅通媾走仪秦于寸管。组丘倚于尺一。思则川至泉涌。辨乃云蒸电■〈火虐〉。其盛矣哉然皆舂容大章汪洋菀翰鴈距弱云路虞其修阻。鱼腹狭波臣付以沉浮。则有黄麻□（蹏）[薄纸]缄苏固蜡烂熳数行。遥裔千里。蓄□寒暄情专问慰。只事兴端。片物托绪。毛生为舌。墨卿代面醉渖漓漇卮言熹微其造色也。烱兮隋珠之忽投。其寄悰也。袅兮春丝之不断。是用河岳虽移。漆胶愈结。徘徊吟咀。情事更绝明月宛其依怀白云停而不飞斯则晋客玄谈之委致。齐梁纤语之极规也。西蜀杨用修少游金马晚戍碧鸡倾浮提之玉▲蹏音蹄仝
壶燃太乙之藜杖渔秇猎稗积有岁时爰荟斯篇凡十一卷命曰尺牍清裁或因本寂寥或删芟繁积其见文选诸书者不复更载丽砂的砾等谢氏之碎金玄圃峥嵘掩琅琊之羣玉客有赍示余甚旨之第惜其时代名氏往往纰误所漏典籍亦不为少乃稍为订定仍加增葺及自唐氏迄今词近雅驯亦附于后更为二十四卷藏之椟中于乎坟典既远清徽多秘陈惊座之十吏递供刘南昌之百函俱发流映前史以为美谈今皆阙如况其下者余既惭半豹宁免鲁鱼故繇中郎酷私王充之论亦是卿家子云覆瓿之业耳
【 谓此文逼六朝非也是唐貌而宋髓貌不唐不工髓不宋不快】
○宗子相集序
王世贞
呜呼此广陵宗臣子相之诗若文武昌吴国伦传之而吴郡王世贞为之序曰昔在建安。二曹龙奋。公干角立。爰至潘陆衍藻。太冲修质。沈宋丽尔。必简岳岳。李杜并驱。龙标脱衔。古之豪杰于辞者往往志有所相合而不相下。气有所不相入而相为用。则岂尽人力哉。葢亦有造物微旨矣。日余与李攀龙于鳞燕中游也子相实挟吴生暨天目徐生来子相才高而气雄自喜甚尝从吴生一再论诗不胜覆酒盂啮之裂归而淫思竟日夕至喀喀呕血也当其所极意神与才傅天窍自发叩之泠然中五声而诵之爽然风露袭于腋而投于咽然当其所极意而尤不巳则理不必天地有而语不必千古道者亦间杂得之夫以于鳞之才。然不敢尽斤矩矱而创其好。即何论世贞哉。子相独时时不屑也曰宁瑕无碔又曰□良在御精镠在篚可以啮决而废千里余则无以难子相也诸善子相者谓子相超津筏而上之少年间是非子相者谓子相欲踰津而弃其筏然雅非子相指也充吾▲弇州形容文章每每道出心髓
结撰之思际吾才之界以与物境会境合则吾收其全瑜不合则吾姑取其瑜而任瑕字不得累句。句不得累篇。吾时持上驷以次驰天下之中下者。有一不胜而无再不胜如是耳。今其篇章具在即使公干太冲必简龙标小自贬损而附于诸贤之骥子相甘之哉子相于文笔尤奇第其力足以破冗腐成一家言夺今之耳观者而大趣乃在北地李先生以子相之诗。足无憾于法。乃往往屈法而伸其才其文足尽于才。乃往往屈才而就法而又不假年以没。悲夫悲夫。▲□□境会
然具是不朽矣。世之立功名尚通显者日讥薄文士无毛发之用子相独不然为考功郎有声以不能附会非人出参闽藩属有岛寇事袵席吏民调兵食规摹为一方冠既又佐其臬为儒生师帅比死家祀而人哭之则子相居恒不怿谓麒麟凤凰宁能并鸡犬用乎不得之不能为圣世吾厌吾鸡犬行去矣于鳞大赏之为诗曰一为麟凤言三叹加飱食其曹偶持论若此
【 奇析疑义奥阐玄风】
○检斋遗稿序
王世贞
嗟乎天固有定有不定哉。君子幸而值其定。不幸而值其不定。然所谓定者何寡。而不定者何众也。当成化末李孜省窃天宪而万眉州阴附之天下之士气日削其八九于二奸之门而值天子即大位方欲有所更署台谏噤莫敢先发而麻城李君以一进士独奋然上书大略谓人主之法不可亵而权不可下移宜裁抑中贵人广言路正纲纪一风俗且荐故尚书河洲王公竑三原王公恕可大用南京刑部郎林俊思宁司理王公纯直言当褒显时中贵人恚假诏召公入左顺门诘责甚峻公不为动所以条对甚辨犹坐谪丞咸宁而亡何三原公拜太宰贤公擢为兵部职方主事公主事仅十余日而以吉舍人文疏忤旨逮株累谪兴隆卫经历兴隆故鬼方地也公不鄙夷其吏人而为之爬搔其垢数据理上事台省咸服可当是时天下乡慕公之风采若景星庆云以为旦夕且柄任而公竟用入贺至商河溺死矣其同公志而最贤者邹先生智由庶吉士谪至石城以寒死丁先生玑由中书舍人谪稍迁至蜀臬亦以溺死夫中贵人大臣能窃天宪以谪斥公辈而所谓寒死溺死者则非其所能办也曾未几而天子大覸习政治耆喆登用相与修虞夏明良之业即欲有所建白者不能出其智以高于一时巳成之政毛举细过即有之而亦不能大有所指摘欲有忤而名高也者骊龙之颔巳去其修鳞无所繇而就其名当是时贤者之天定。不十余载而又变矣。是故属天之未定也不特小人之所巧排而峻诋往往与天合而天亦巧为之▲松而辣
用。若所以死公及邹丁二先生者。然藉令公不死亦不过弘正间一名大臣而巳。距于今使人竦然闻公名而发立。读公文与遗事。惋然而心痛。奕奕■〈革华〉■〈革华〉精神流行于三楚。有不死者天亦未可不谓定也公为诗文咸明婉有致其于奏疏公檄剀切中事机虽再遘贬邻鬼魅杂侏鴃无几微不平之气亦不以迁客自高旷佚于职乃其直节素志隐隐溢毫素间亦自不容掩也公殁且九十载而世贞宦游楚公之孙某出其集而属为之序因得以卒业焉独世称公成进士时万眉州使其孙文壁邀致其家题畵鸠公为诗讥切甚着眉州衔之切骨今其语不存岂遗之耶抑有所讳耶世贞不敏为叙所以而因叹夫天之定不定。不足以忧贤者。而忧世道也。
【 体气孤骞而宕激处直可撠掖玄造牢笼太虚】
○王明佐泰岱集序
王世贞
王明佐者其字初名治已名元治最后名逄年明佐少而磊落缊奇气自其为诸生时固已厌薄其业而家世受翰林先生言明佐独不好翰林先生言于诗慕称风雅苏李建安曹公父子搜陶谢包齐梁旁及开元近体骚楚赋蜀文多习左氏庄列申韩迁史檀弓汲冡越绝三十时所读已数百千万言其着草亦数十万言然时时从有司校第第辄下至庭诘明佐作何语何所来繇诳乃公为也里中儿前已不能无▲此辈人正多
少明佐矣至会有司扼之故视以益薄而明佐雅自张其名母许者乃大恨罢去依其乡周虞部京师虞部慕雅士也以故善明佐时时为扼腕称说而因以见予酒间相得驩然恨晚也燕中最幸近者所忠之伦二人忘其名与明佐大人故有连投书自通诵伟丽甚明佐度以书无能当我必投屣拥篲叙论故旧虚左之席且荐我上林中而二贵人谬意明佐吴人当赍重来从事谒请我明佐窭殊非所望不报也明佐竟醉大骂去益困遂还吴久之明佐且复北而予待罪治兵青州手裒其诗古近体若干为书贻□其人遗之沂流中竟不达不知其书辞云何也予故以约明佐游岱明佐既报则北之岱而待予予日谢吏士结束待明佐而游复巧左若辟然明佐既之燕困如故质食浆家裋褐一馈履行雪中其上履也履下处乃视人足者乎丞相得其文读之奇曰是夫能和栢粱者吾且辟而衣食之明佐竟谢弗肯往也丞相能坐我上坐称谢教毌以文役我否淮阴鲁道者不知其何如人独好从明佐游明佐始不能母望予后▲何踪迹多奇也
具得溺书状使鲁道汰其诗而手自编帙以贻予曰连城之璞明月之蚌固珍怪也能具足行乎昆池之良骧首剪拂珊瑚漓■〈氵徒〉于铁网物固有托而后著者予媿其意且命梓俄而遘家难弃官业行矣金华公方握藻柄与予掎业禅嗜也更以属之于乎迹明佐后先事穷乃尔谚云力耕不如逄年其所称名葢其指即以觊一日之遇哉迫可悯矣狎于辞绵丽宏传纚纚不竭陆海之藏溢积充美固足以走程卓而喝阴邓亡论也顺风而呼。声非加疾。其势激也考洪钟。辨鞞铎之孰下。风齂然收矣。世固无无耳者。明佐之风且定矣。
【 序事杂沓而翩翩逸隽风藻可披】
○何大复集序
王世贞
敬皇帝朝化休而融昌异时诸先生业文章显甚重矣学士大夫固欣然称说耳相慕也而独北地李子以非心所好谢去之亡何而又有信阳何子者何子虽稍晚出其才质敏秀瑰丽各以长相当然而李子得何子为益雄也鄙人之言何知仁义向利则德是二君子抉草莽。猖微言。非有父兄师友之素。而夺天下巳向之利。而自为德。于乎难哉。去其始可一甲子诗而亡举大历下者文亡举东京下者即谁力也然二君子之徒不能长缘其师所繇得毛举论难之语以好为胜而他工易者恶津篾者往往左袒何子而龁李子则又似非何子意也夫百羽集于词林。而二子雄飞。或撇捩逆羊角而横举。或顺飙而肆翔。其九万里同也。李源风何源雅风故长变以明志耳且夫覩其沉深莽宕。激昂鼓壮。喑呜澘凄。忽正而奇。正若岳厉。奇若海飓。则李子哉是固少孙。要之其缘情即象。触物比类。靡所不遂。璧坐玑驰。文霞沦漪。绪飙摇曳。春华徐发。骤而如浅。复而弥深。疑无能踰何子而▲何宜降心于李
上者。何子为文刻工左史韩非刘向家言大抵于诗雁行云而关中康氏乔氏其乡人樊孟氏则盛惜何子志业屈于年未竟世之谈说经论抵掌事勋者其敖何子以不及如耶令何子不死而称为名公卿已耳所以削涤卑琐振颓习扶昌运开中兴者何物也于经纶孰多于是何子之甥袁灿来谓王生若为何子叙其遗言王生曰何子彬彬大家也易言之有亲则可久李子得助而久何子之功李子伟矣夫二子之功天下则伟矣夫
【 以自巳笔写他人手曲折无不匠心】
明文霱卷之二

[book_title]卷之三
武林刘士鏻羽石父评选
序三
◆序三
青萝馆诗集序
合刻管子韩非子序
少陵志序
弇州山中四部稿序
杨忠愍公集序
文选序
袁文荣公文集序
蠛蠓集序
蓼莪增思卷序
蟠桃图序
潜学编序
刘子威先生文集序
李霖寰辽东奏议序
楚游稿序
陈将军诗序
武试录序
五岳胜览序
拟庚戌会试□举录序
竹箭编序
舆图要略后序
○青萝馆诗集序
王世贞
十鳞葢尝铨子与诗得十五之一而行之且许为之叙而亡何于鳞没矣伯玉叙而其畧曰人言李何故相驩卒以名高为敌国乃子与严事于鳞元美直将尸而祝之二子周视中原亦首推毂子与夫元美者不佞贞也而又七载子与所为诗日益富将有所续而合而其自铨视于鳞则益苦顾意怦然必欲推不佞为之序夫不佞言而无所当于作者固无论。即不佞言少有当于作者。以蕲信于天下后世。而天下后世固巳旨伯玉之叙而窥其后。是必曰伯玉夫乃为訑而坐受成也。抑苏代有言周埊贱媒为其两誉也。若子与之与于鳞元美也是不为名高敌者乃相媾而为名高者也夫以伯玉序而疑余。以余序而疑子与之诗。又何取裁焉。乃子与意不巳曰非以子媾名也以子之一言而为艺苑衷庶几余自信云尔记不佞初识子与时子与业巳壮有游大人名而一日▲取意甚巧
见于鳞而悦之尽弃其学而学焉即有构而亡近于建安三谢开元大历弗出也出而无当于于鳞之首肯弗存也凡与子与故倡和者或挽之或摄之或訾笑之而子与嚣嚣然而弗顾者三十年一日矣则子与之自信孰甚焉度子与生平诗今铨者仅十五之一而其所谓十五之一则皆其见于鳞以后者也其见于鳞前而脍炙学士大夫口者余犹能忆之子与削而亡所恡也夫子与亦讵必余一言而称自信哉伯玉又亟谓孝庙时有李何而副以徐昌谷谓子▲子与心服于鳞如此
与继之若二徐云惟献吉之序昌谷曰大而未化而操觚之士讵今为昌谷扼腕者胡以未化耶愚则谓昌谷之所不足者大也非化也昌谷其夷惠乎偏至而之化者也若子与之于古近体庀材宏矣养气完矣意象合矣声实衡矣庶所谓充实有光辉者哉语有之行年六十而六十化。子与甫六十。自是而往。皆化日之日也。将化境之境也。夫不佞请执简以俟
【 观此则子与之服于鳞当甚元美古人学问随见地以日进固不嫌后来者居上也】
○合刻管子韩非子序
王世贞
汝师之为诸子于道好庄周列御寇于术好管子韩非子谓其文辞亡论高妙而所结撰之大旨远者出人意表而迩者能发人之所欲发于所不能发顾独管子韩非子不甚行世即行而其传者多遗脱谬误读之使人不胜乙往往不尽卷而庋之高阁于是悉其赀力后先购善本凡数十穷丹铅之用而后授梓梓成谓世贞曰子其序之世贞曰唯唯夫敬仲欲存紏于齐不得。改而缚于小白。卒相之为天下万世荣。非子欲存韩于秦不得。改而走秦。卒受僇为天下后世笑。夫见荣之与见笑于人也。奚啻隔霄渊。虽然是二君子者其始宁不欲出奇损生以殉所事哉。然而奇有所不得不屈奇屈而生有所不得不爱爱生而欲有所自见则不得终避仇敌甘心焉而臣事之夫二君子者其所以爱生一也然而有相有僇者何也齐不成霸形。而桓公之霸心发。则机合。机合仲不得不重。秦并天下之形成。亡所事非。而非以并天下说之。欲胜其素所任之臣而自擅功。则机不合。机不合▲□然□□直取□
□非不得不轻。夫岂□□而巳。秦之幸非之利秦。以不若虞非之利韩远也。今夫始皇者固暴伉嗜杀人也然其明智宁出齐桓下鲍子一荐仲而立相李斯一间非而立僇非二子之工于荐与间若是也势也夫势之所在则天也天不欲南浲楚北浲戎狄蚕食周故委仲于齐以为周屏翰天不欲硕果韩芽五国弃而授之秦而转授汉故听非子之廋绁仰药而不之恤夫鲍子者助天为福者也非能为福者也李斯者助天为虐者也非能为虐者也然则管子与非子材▲□组如□
班乎曰恶乎班夫管子者太公亚也太公所毘父子皆圣辟。其用国三分之二也。而以当必涣之受。管子之毘中人也。其用国九分之一也。而以当方劲之楚与戎狄。然则太公伸而周王。管子抑而齐霸周不太公不废王齐不管子不为霸固也不然而管子之书尚在其论四维辨心术亦宁无敬怠义欲之微旨一二乎哉孔子葢深知之□慨然而叹曰如其仁如其仁世固未有不仁其德而仁其功者非子之所为言虽凿凿衡名实推见至隐而其□□于富强而巳秦不用非不害为并天下以秦之守守之必亡用非可以并天下并天下而以秦之守守之无救亡夫并天下之与亡俱等。亦安所事非子。是故非子之于霸若不足。而管子之于霸葢有余也。然则文殊乎曰不殊也管子齐巨卿也诸法语名迹门人家老能笔之稷下之学士大夫能饰之其□文也辨而核肆而典能为战国始者也。韩非子韩子疏属公子也有所著述以发其蓄而鸣其不平其于文也峭而深奇而破的者也能以战国终者也母论吾洙泗家言以较鲁儒之左准右绳差不类然何至搉名法家苛察皦绕又若惠施公孙龙之汜滥诡誖哉其言各十余万而嬴度不能无傅而小有益者要之非西京以后傅益也吾故曰不殊也葢管子之言后见汰于孟氏而极于宋韩子之言太史公若心喜之而列之老子传唐以尊老子故析之宋以绌老子故复合之其析其合要非以为韩非子也嗟夫儒至宋而衰矣。彼其睥睨三代之后。以末世无一可者。而不能不心折于孔明。乃孔明则自比□管子。而劝后主读韩非子之书。何以▲□请一□
故宋儒之所得浅而孔明之所得深故也□以名舍之。是故小遇辽。小不振。大遇金。大不□。孔明以实取之。是故蔓尔之蜀。与强魏角。而恒踞其上。嗟夫汝师之所为合刻也其悠然而抱膝也毋乃有世思哉汝师曰否否吾嗜其文辞若荐三臡者以味荐而巳矣
【 直将二人比论一番揲天□渊擢筯洞髓文人之锋老吏之案】
○少陵志序
赵时春
杜陵之名旧矣少陵子生不能有其地死不占一陇历唐开元至有明嘉靖几千载有悦少陵子之道者长安太微张子乃以说御史吉君即其地祠少陵子以实所谓杜少陵者太微子又辑志以传其考涉者详矣想其雄都伟观王公巨人一时地舍池囿服玩游乐之盛声华气焰之雄耀山川而贲草木者可胜道哉少陵子薄游寒士操觚吟咏立其旁渴得余沥饥扣厌肉固足矣彼皆殚智竭力而后有此地享此乐然乐之未久而其□□丘墟陵谷巳变迁姓字巳磨灭矣安知千载之下以虚名享实祠者乃昔日孑然旅食之少陵子也世之得失利害安足道。士之荣辱成败。何可量哉。或曰少陵子工为诗诗人祠之然孔子定诗三百唐诗人亦数百家无独祠者或曰少陵诗不忘君忠足祠焉然唐有安史之乱享祠忠臣甚众今其存者无几何矧有特志其地而追为之祠者乎抑杜子一居朝班而自比稷卨备尝艰阻而雅持不渝屯邅乱离之极而能顺适委和其志有足称者士尚志而诗言志此少陵子之所以祠而张子之志有足比而同之也与张子名治道大微其号正德癸未进士为刑部主事以不得其志弃归尤以歌诗名少陵之之旁有虚位焉后有作者必将奉太微子于此矣
【 踟蹰掩映太有风容】
○弇州山中四部稿序
汪道昆
儒者雅言三代代兴如错行秦其归余也汉与寓内更始时为履端文帝虚巳下人贾生崛起进之陈说国体退之祖述楚辞有开必先此其嚆矢武帝孳孳文学多士应感而兴两司马为之擅场左右并建汉臣自侈当世炳焉与三代同风槩诸文献有征则其人以也由汉而下归余于元我太祖再造中国咸与维新孝宗虚巳下人与孝文之治同道士兴勃勃而李献吉以修古特闻策事摛辞成籍具在方诸贾生近之矣世宗以礼乐治天下寿考作人何可胜原于时济南则李于鳞江右则王元美画地而衡南北递为桓文浸假与两司马相周旋騑騑足当驷牡夫得天者乘其运。逄世者挟其资。此六君子者非有所待而后兴。非有所约而后合。天德王则从而王。世道隆则从而隆。千载一时今为烈矣。顾两司马以作者命世至今诵法不衰后死者幸得与于斯文殆亦瞠乎其后一旦互执鞭弭宁讵能方驾而驷之窃惟尺寸异长诗书异教藉令夔典礼而龙典乐将不耐不穷何以故所用非所长也长卿之长。长于敷陈。诗教也。子长之长。长于纪述。书教也。就其偏长。莫不毕至。脱或求其具足。能无穷乎。善乎元美之多于鳞也其言曰汉廷两司马吾代一攀龙言兼长也斯言也上士然之疑之中士骇之下士闻而笑之及于鳞之籍既传则然者疑亡骇者意下笑者掩口退矣于鳞役仆百家睚眦千古始得元美驩甚吾奈何从海内一当王生举世方以无誉惮于鳞即元美亦无所用誉不佞三从元美问籍元美犹然逡廵及其莅四岳而籍始传葢倍于鳞者六之五其分部者四其卷百八十其筴六十有奇自昔成一家言未有若此之富者也北地亡而大道隐于鳞桴而元美鼓之闻者具曰李王千里响应乃今二籍并着其谁能左右之耶于鳞与古为徒祖三坟而襧六籍。其书非先秦两汉不读。其言非古昔先王不称。其论着非挟日不成。其逐射而当古人非上驷不以驾。故片言出而人人自废。不则无言。元美上窥结绳下穷掌故于书无所□读于体无所不谙其取材也若良冶之操炉■〈革甫〉即五金三齐无不可型其运用也若孙武韩信之军即宫嫔市人无不可陈无不可战左之左之无不宜之右之右之无不有之则惟元美能耳大较于鳞之业专。专则精而独至。元美之才敏。敏则洽而旁通。济南奇绝。天际峨嵋。语孤高也。大海回澜。则元美自道。不亦洋洋乎大哉要以峨嵋之高蟠于四极恶在其不御而三山雄峙■〈氵羸〉海肩五岳如老更则天假于鳞以年终不暇乘桴而浮海至若元美所涉宁无蹴高天俯积雪者乎首赋若在上林雁行当代无两比千载▲巳尽山海之观
笔学旧史氏如孙叔敖其称诗着书力敌于鳞而富倍之矣贾其余富为说家言则诸君子之所不遑楚左史之所未觏者也且也病渴论腐两司马以局蹐终元美膂力方刚幸而得谢率履坦坦绰有前涂由今而望崦嵫不啻十舍兹所就业岂其税驾所哉于鳞亟称易辞日新之谓盛德日新则高明矣于鳞有焉要以富有而日新。非元美不任也。斯言也闻者不能无然疑无骇笑顾元美之籍传矣以不闻闻者庶乎先得我心如或咻公孙为齐人吾其引避之庄岳以俟论定
【 王李诚称敌国然弇州才大间有弱句济南气悍时露军容至其回风激浪峭壁摩天沧溟实横绝今古矣此文不无周媒两誉而扬蕤掞藻巳撮两家之胜】
○杨忠愍公集序
汪道昆
嘉靖中大将军仇鸾主市议几误国杨忠愍力言其谬不可鸾间入贬临洮无何族鸾召还忠愍忠愍则又极言大学士严嵩不法状嵩主吏议傅上刑会县官欲论他囚忠愍不免其后七年而嵩败嵩子世蕃伏诛今上奉先帝遗诏恤诸直臣忠愍先帝操下廪廪。其明日月。其威雷霆。两疏较若丹书。闻者可立辨巳。一不入则贬。再不入则刑之。何急也。诸先后言事者。率皆骨鲠之臣。要以得罪状而务尽言。宜莫如忠愍。当忠愍抗疏岂不当先帝心无亦视将相若□肱将藉之以奉社稷投鼠犹然忌器况社稷乎衣不敝不新成股肱谓何耳故宁失药石无宁失股肱彼一时也及庸人上变而鸾族。谏者后至而籍嵩家籍。令能言何有加于畴昔。卒之一怒而罪无赦。则忠愍先入之日更有明雷伏而震其所由来者渐也夫兵莫憯于志无论镆铘忠愍起牧竖间居常不忘沟壑方其讨罪君侧其志不万死岂发哉纵彼反戈中之。业巳剚刃于其腹。然则忠愍所被。其殷▲如有干旋
帝之含光邪。后之人言听而法行。则镆铘之属也。人谓忠愍以直言死明主未之前闻即二氏歼曾何足以当忠愍夫鸾跋扈。嵩父子为邪。忧在社稷。忠愍以身当社稷身死而社稷无忧得死所矣先帝不舍忠愍而卒用其言死且不朽天王圣明犹将报恩地下忠愍岂虚语哉初忠愍当大辟王元美抵嵩客说嵩会嵩党格客议不行遂甘心忠愍元美从徐子与及诸郎哭忠愍郊外治其丧严氏迹之螫诸哭郊外治丧者于是元美首及难子与亦行乃今诏▲忠魂可质
下九原二大夫递起元美自魏为忠愍状籍其遗书傅魏都子与分部汉阳则以籍授孙汉阳传之楚余人楚子与属余序之当二大夫哭忠愍时余在告往余欲为忠愍立传会有诏录先帝故实亡敢侵官元美有良史才状备矣孙汉阳为大宗伯公子余从忠愍元美后皆门下士云
【 忠言击贼原以为国杀其身而弃其言固亦无憾况身死而言行哉读天王圣明之语公定掀须九原】
○文选序
汪道昆
司马氏曰自书契以及诗书则圣人无择言矣后之言者非文不行如以其文恶得无择故离朱辨色师旷审音梁昭明由此其选也夫隆污各以其世润泽存乎其人其世则春秋秦汉魏晋齐梁其人则屈宋邹枚贾马苏李班扬曹刘嵇阮潘陆陶谢其体则众长具矣譬之黼黻错陈金石迭奏概诸后死者文在兹乎由是相沿以世为次或曰文粹或曰文鉴或曰文衡皆是物也作者之视畴昔业巳径庭藉令择焉而必精其去昭明骎骎远矣明尚经术学士非六籍不谈凡诸柱下所藏不少概见新都故文献国也都人士犹知昭明不佞结发起家。乃获卒业。始则津津乎其合也。既则涣乎其将离。久则参而伍之。依依乎其不忍舍也。六籍尚矣迄挽近世而其说长世儒近取而远攻耳目涂矣一旦释故□而新耳目岂不津津乎哉属下里者易为声歌。衣大布者易为文绣。何以合易入故合也始吾求之昭明。三年而未得也。去而为史迁。又五年而□□□□□为左氏。又十年▲先正读书用心攻苦如此
而未得也。去而为老为庄。之数子者。业有成书。不遑称载。幸而窥其典要。煌煌成一家言。譬之九成六章。声色殚矣。彼其闻道百者恶足以侘大方。何以离求多故离也中岁而陈五车排众户乃知世之趋愈下也即狶韦氏之波流与故赤日不耐不为坚氷。絺绤不耐不为狐貉。岷山积石不耐不为江河。天地且不违。他□□矣。如必老庄左史之是而昭明之非也是犹蒙绉絺而废狐白望岷山祠积石而堙江河誖也吾故参而伍之依依乎其不能舍也然则文粹而下不皆非邪振川泽以挈江河鞟犬羊以御狐貉君子以为犹誖也说者谓昭明罗百家搜七代总之为卷三十不亦俭乎近世或广之或补之葢举其全也窃惟江河不集而足。狐貉不缊而温。如将必取其所弃。猥云加少以为多。誖之誖者也。当世之论士者具曰文胜諰諰焉务敦朴以维风夫文而不惭则渐俗然矣乃若博士诸生之所修业恶在其能文即文矣曾不足以一当昭明恶在其能胜千金敝帚将谓文何崔大夫治新都壹禀于躬化大氐削雕为朴思从先进而亟反之至其业博士诸生则梓昭明善本而布之境内诸生之帅教者葢彬彬矣大夫齐鲁士也固宜娴于文哉
【 博士家专熟一昭明固可鼓吹词林然太函天葩艳逸之文也似得力于左居多】
○袁文荣公文集序
王锡爵
我世宗肃皇帝始定□礼和宁天人乃益向意文学之士奉璋祓庙橐笔成辇而称禁近臣者廪廪庶几赓歌揖让之风焉而公车司马门鳞集待诏不能悉当上指则往窥缘它径资唇吻以入于是柄臣左右之名荐士者天子时自以手书度次取舍稍抑夺其权而我师少傅袁文荣公重矣公初以明经上春官擢第一既及第守翰林二十年而天子知公名日深延入侍帷幄晋参大政皆不卜不谋僴然恨得公晚虽公亦自谓千载一遇也故生平著作于代言应制为多上数有所征问夜分出片纸禁中使中贵人刻烛受公对对成以属其傍侍史封题纪岁月而巳乃其出入风议。纚纚数千百言。自天子左右兰台石室外。閟而不传者岂少哉。公圽后且数岁而厥嗣中书君葆佩手泽搜采废遗得什一二于四方好事者刻之嗟乎此亦禁鼎一脔尝者可以知味巳而锡爵间颇闻世懦之论欲以轧茁骫骳微文怒骂闯然入班杨阮谢之室故高者至不可句而下乃如虫飞蟀鸣方哓哓哆公以为文字至有台阁体而始衰尝试令之述典诰铭鼎彝则如埜夫闺妇强衣冠揖让五色无主葢学士家溺其軄久矣自锡爵游公门下公所为文章皆肆意冲口对客立就古辞古事如鬼神输运以供佐使而华富温密卒泽于仁义炳如也。身不出长安门螭头余泚所在成霖故无吻颊鸣悲之怨非两汉三代之书不观。非尔雅方闻之士不友。非咸夏钧天之音不听。故无棘塞诡众之辞。夫天球缀璐陈列广庭大剑高冠班侍左右然后知鱼目之亡光面墙之至困也公壬戌策士有云古之帝王建鸿悳者。必有鸿笔之臣。褒颂纪载。鸿悳乃彰。葢若以自谓云时锡爵忝为公高弟弟子服义未深而公已升为列星故于中书君之请序书以畀之非敢曰知文也
【 文章无台阁气必趋于虫矜鹤鬬之态华色渊心内外双媺此为盛世之鸿篇】
○蠛蠓集序
万恭
谚曰相马失之瘦相士失之贫予读浮丘生所为蠛蠓集葢为之懭恨凄楚云夫生驰心玄邈。玩情典坟。直入先秦汉天厨。咀共哙而嗫其胾。假令校天禄石渠。其所制作。岂不爝然流光。直追古昔。而乃幽愁促迫。身且不容。桎梏拘囚。白日不照。几与盗贼臧获骈首而戮。悲夫。及观狱中诸所上书。所为诸赋。激烈悲怆。又有古先秦汉策士之风。何其隽也。何其隽也。昔卞和氏得璞献之楚文王以示玉人曰石也刖其左足复以献楚武王玉人曰石也刖其右足和抱璞泣王都门继之以血乃剖之果良玉也君子谓卞和氏也智毁其足而存玉生置极刑入之复出之既又入之视□和之刖何啻乃忘朝夕之命方且笙簧屈宋驰骤班马此非所谓毁足存玉者耶然闻易牙初于齐桓公也饭土铏调大羹齐君怒而唾之为之臑熊蹯炙薄耆荐山梁之餐割豢豹之胎齐君甘焉为封万家之邑晋平公始御师旷章英迭奏韶濩齐鸣晋侯左右视弗能竟也变为激流羽商缀宣郑卫扬北里绍阳阿晋侯按节叹曰天下之良工也夫易牙师旷非闇于前而智于后也性投于所随而技变于所嗜也今天下之为齐桓晋平也者岂尠少哉生幸见天日予读生所为蠛蠓集益为之懭恨凄楚窃恐生终其身幽愁促迫殆又甚也然君子宁齐桓之不中不能为易牙之变味宁晋平之不谐不能为师旷之变声何则情志通于寥廓。不可以世俗移也。生向不遇陆五台先生吾恐生之胸不足以当伏锧而生之颈不足以膏白刃也乃幸得遇陆五台先生出之拘▲崭然
囚之中登之词艺之林老且白首获与屈宋班马挺刃而立荷戈而趋即为齐桓晋平所笑而获固巳多矣终其身幽愁促迫夫又何伤也予性特好古而未之能见浮丘生所为如是既悲之则复善而着之
【 匣剑悲鸣具有截水挥空之气】
○蓼莪增思卷序
高应冕
余读蓼莪增思卷益叹孝子之哀情而重嘉良臣之宠光也求忠臣于孝子之门有味乎言哉夫人情有所触。即有所感。有所感。即有所思。故曰悲者不可为欷歔。思者不可为叹息。言有感也。故读屈原传便欲流涕读荆轲传便欲轻生夫岂有所谓哉千古同心一触则感心生焉况孝思无穷尤天性不能自巳者此瑞泉张公所以感皇言蓼莪之锡而增思也公少孤力学每一念则吟吟嗟焉复簌簌泪下不止欲报罔极无由也尝私语曰无父何怙无母何恃父母岂不欲顾复我哉天无私覆地无私载天地岂忍孤我哉吾思夫使我至此者求之而弗得也每一念则又盈盈嗟焉复簌簌泪下不能止暨登第则愀然曰紫泥之函将谁报哉寻授令长职则又叹曰子路负米之言良亦悲哉寻又擢谏垣则又叹曰使吾父母在必教我补衮拾遗正色立朝为骨鲠臣今何赖耶适皇上推不测之恩荣及所亲公出佥宪山东值考满授诰赠之典又捧而叹曰皇恩浩荡哉皇言渊微哉使我父母在当先置冠袍带舄贮华笥诫苍头驰归昌江上使二亲得荣君之赐北面稽首称谢焉庶几荷君恩以报罔极之私。奈何禄不逮养而今地下矣。知耶否耶。皇言蓼莪之锡。能不重增吾思乎。缙绅学士闻公言益怜公忠孝之情咸作诗歌咏叹之属小子序应冕子曰朝廷褒宠劝励臣子之意岂不厚哉荣者身又显其亲而又推见至隐使时孝思何其恳切周悉如此耶宜公感叹兴思以彰圣朝尚孝之治亦不能自巳如此所以为良有司则宣仁布惠▲转思转悲
为谏议则宣猷効忠为藩臬台则随在皆以清介气节为时重移孝为忠未可涯涘真无媿臣子之心矣余又窃疑之昔王褒诵蓼莪。则三复流涕。不忍读。公今感蓼莪。则三复流涕。不忍不读不忍读不忍思也不忍不读不忍不思也葢王褒不忍思而公不忍不思何哉读兹卷□当先察其所以思与不思之由。而考其时焉。则公之忠孝不尤彰明较着矣乎。此或公未发之微意云
【 读陈情表而不澘然流涕者其人必不孝吾于斯文乎有感】
○蟠桃图序
薛蕙
大精□纯粹之气。实蕴殊庭。寂寥希间之年。乃生神物。披图按牒。骇耳洞心。想灵异于虗无。得形声于髣髴。如其品汇。可得而言。若夫圆丘之麓。侧出甘泉。增城之巅。藂生建木。金蕋葳蕤而五色。琪树璀璨以三珠。帝女则碧艹分形。天孙则白榆匿影。西昆若木。擢重本于金枢。东海搏桑。扬修柯于日域。八桂成林于炎野。五芒含秀于钟山。标美则环鲜丽伦。核用则迂大弗切。至若交梨火枣。本之则无。沆瀣朝霞。搏之不得。化牛之梓。厄斤斧而为薪。伏菟之松。病雪霜而变石。桃饴岂荫年之药。鹤髓岂续骨之膏。九月入山罕逢威喜。三宿他发罔致玉灵。猥有嘉称。未名真物。肆编深于仙箓。信美丽于蟠桃。历盘古而叵测。迨炎刘而始出。青跗紫裹结根瑶艹之阴。玉袖金盘。献实承华之殿。周穆至而空返。汉武覩而先惊。玄圃深岩。不假开明之守。溺流阻绝。宁余方朔之来。亿万岁之根株。三千年之华实。春秋未远。讵论庄叟之椿。晦朔多更。方哂羿娥之桂。孕元精于无极。冠众瑞于堪舆。绘彼灵柯。颂兹寿母。皜然白首。不戴胜而穴居。烨尔丹颜。怕谖而右臂。蓬山行药。久陪阿母之游。沧海成尘。重预麻姑之宴。徒効长生之祝。愧无绝妙之辞。
【 学问人作骈丽语亦无花肉媚眉之态】
○潜学编序
陶望龄
黎州征君邓潜谷先生笃学嗜古隐德弗曜着为诗尚书三礼礼记绎春秋通函史皇明书各数十百卷咸镂板传于世余文尚若千万言编曰潜学藏副未行其高第弟子旴江左公景贤以侍御史持节按浙至会稽从帐中以授郡理何君三畏教谕项君元□校而刻之而望龄受命为序序曰古之学者其术简。其该统愽。其所就精。求之有本。会之有归。如场师种树根茎尺寸。而枝干旉实具焉。夫学以为道而巳。殽为事。事载为文。六经古人之事也。其始特若后世诏教笺疏之章。乐语涂歌之向。方舆职官之志。掌故仪注之文。编年人政之记。太筮稽疑之书。朝家所载。俚俗所传而圣八有以见天下之情以为其精实微眇寓是也所言即所用。所用即所明。施之成务而即谓之道。语之成文而即命之经。道德政事文章之涂常出于一。取之有要。故不烦。为之有方。故一成而后世无以尚焉。三代而降道丧术乖而汉诸儒犹授受一经依以敷言持议断狱决疑于时政治醇固文章尔雅尤名近古如故国旧家之余守其宗器袭其衣冠其典刑气象有足述也道又下衰于是朴学专解诂词家工藻翰儒林文苑画为二辙况暇语道德政事之同异乎明兴一以经术设科而帖括俳偶所诣弥下弘正间修词家蔚起吐弃故烂更命古学于是古文经义之文又判然为二矣然唐宋巨家取法庀材皆元本六籍金陵眉山辈虽名为文章士而精讨创构其勤过于老宿以故其所著酝涵浩愽往往可诵近之君子其为经义羔雉而巳为古业剽攘而巳其专不及汉儒。以愽又远逊唐宋当治经既不暇古业为古业又不暇求本于六经閧市集潦积。薄流浅佻侻而鄙俭。葢经术艺文之道。至此而交受其敝。潜谷先生据道也实矣然后绎之乎经离经也通矣然后函之乎史肄经史也洽矣然后摛之为文其文意行理遣而命于法疑立万行而余于态庄言雅奏而极于情若茧丝有绪布帛有幅纩有温珠玉有泽葢明兴以来为六经之文自先生始而景贤氏蚤岁负墙发五业之篇笥聆三长之雅论躬禀度律妙捐罤筌师资所契畅于事业所谓求之有本会之有归于斯乎征焉夫先生教民诏之尊师以示厚也景贤按治吴越身先美化振幽抉隐旌淑治奸所以风厉镌晓其道具至厥有章设动称先师如临之敬严于手泽一出一入每奉以俱而又锓梓布传嘉惠来学俾海内读先生书者覩其大全所以反俗浇薄归之于厚旨甚盛也予高先主之风而悦景贤之义敬为之序云
【 本图驱学究为经生却反驱经生为学究不能不深括帖之憾】
○刘子威先生文集序
余寅
葢昔者尝窃疑之我国家立隆铄业盘以浩昌殷纶焯起视汉西京不啻百乎过之皇皇哉其精神殽于天地贲于川岳房盎于方域而泄越于吾党谓宜其人上追先民一当作者乃今不过三四公耳汉西京未百年而太史公司马长卿巳雄太若此我国家二百余年如两公者几人其它若董贾邹枚诸公亦各以其巨奋兴而吾党辄卑之无论夷考之今复几人似诸公者葢吾独以刘先生之为烈然先生能以其西京胜。而又不特以其西京胜。上之若左氏三闾大夫南华老人韩之孽公子举今人所不能诣绝者先生率该之而彬错出之西京而下又先生最胜之余事邪夫世下诸閟记。不足属先生目也。使天上有箓。若霞宫丹甲诸等。先生尽耿诸其胸矣。使地下有藏。若汲冢覆釜诸等。先生又尽耿诸其胸矣。先生奈何不独轶千载胜夫文亦人难言矣其肇也因体其放也繇充其究也缘化夫文未有不繇初授者也必有砰礴之魄焉。必有诞曼之气焉。必有鸿亢之观焉。必有陵潏之纪焉。必有疏越之步焉。必有纡谲之注焉。然而得之则其赴之疾也。然乃不得之则率以舒也。然而至之则其忘也。然乃未或至之则无犹有图也。刘先生岸然矫直冥心徤志厥力孔肆机倪厚忘壹乎其未之张也总万于翕也微至乎其意忽而电流也锷错而白日寒也其芒骇夺人而不缺啮也神鼎铸而奸怪毕鳞也鳞常飞不可狃也味以剂之故可酌于皇庖称禁御也又可以歆草泽之癯使猎猎不止也声以永之巨不为覆细不为淹立均而出度也既其既矣犹若未杪也顷刻而盈吾意卒归于无也吾观古人善诡而之于诡而辄而无复之善佚荡遂之于佚荡而辄而无复之善托讽遂衍而托于风而辄而无复之无复之是以至之至之卒以一品圣此无他古之人得全于不好兼今之人失全于好兼故今文可镜也。论创始则强。论极势则弱。论穷变则强。论精理则弱。论峭拔则强。论玄化则弱。论??纤裁则强。论洪鼓则弱。刘先生之为烈然也者岂非以前三者备兹四者克宅耶吾又窃疑之今天下率上▲奇正不□论文□干强□
其曹好曹嘈也嘈然唱以其响使天下亦嘈然奔以其响不顾其泰侵而爽于孚刘先生若罔闻斯辈也修之墨墨宝之仡仡无所缘而为闻于世乃其闻远矣或曰名恶乎薄之今之为标后之为楷也恐不在刘先生是恶睹吾刘先生夫使千载往者与其千载来者论子以为何居当子云时畴识其文者乃今桓生之言信不信故吾谓刘先生千载人不直论我明氏者非苟为诩而巳也夫吾与子之骨恶能待诸
【 落纸有压鲸之势其腕力亦与子威相敌故洗发峥嵘如锦濯蜀江而鲜涤以他水则锦力弱矣】
○李霖寰辽东奏议序
黄辉
予读李公抚辽诸疏喟然曰微公且有辽乎然岂惟辽哉辽之隅泣久矣往闻之边人曰辽无塞以堞画胡耳沙日荒荒马蹄蓬根膻风曀天寒磷昼流犬化为犴骴视路人是时独中虏而既若此矣又况乎祸絓于倭也辽亟虏天下无预以天下救朝鲜辽乃当十二三又为枕席而过天下之师以气息才属之辽而首有戴肩有任腰有絙其不僵者一发耳。所以犹能辽而至今兹者右屯之守坚之也虏视右屯不啻口中之虱然驱数万骑直走三里城下环攻之八九日而不能甘心焉者镇武之捷夺之也假令镇武无功则我益靡虏益进右屯以往可坐而蚕食矣我且不能辽何暇朝鲜朝鲜尽则倭又一虏也更数年无辽矣然则镇武之功。天下之功也。初公至辽辽不能为人公为之请饷辽用有腹请马辽用有足料士训勇辽用有手殊戍于邮辽用有血脉明斥堠严侦谍辽用有耳目核功罪必赏罚辽用有气而公噢咻督励时则父兄时则师帅自为心胆乎其中于是乎辽
○楚游稿序
利瓦伊桢
新安方子公年十有九。而为楚游。不得志归。迨三十而再游。则已称诗。与四方能言之士相酬倡。而会其里人潘景升客楚。子公就之学诗。诗弥工。乃裒其诗名之楚游。而谒诸不佞曰今天下薄游士。而文僎游道日广。意知日益。今天下惟楚不竞。而文僎游楚日久。所入日深。夫家有敝帚享之千金。文僎沾沾自喜。独是编耳。皆楚之赐也。则安忍忘楚。先生其为我序之。以嫮鄙小县。假宠多矣。不佞问子公。子诗所得于楚者何居。子公对曰。楚方城以为城。汉水以为池。组甲被练前茅。虑无中权后劲。折钩喙以铸鼎。戮鲸鲵而封观。可谓强矣。文僎游焉。以治吾诗。而气不欲馁也。楚七泽案衍澶漫楩楠杞梓。金石竹箭羽毛齿革。果布之凑也。商贾列肆。百里。车舟。千里。衣食天下。可谓富矣。文僎游焉以治吾诗。而蓄不欲寡也。自巫峡。瑶姫。江妃。汉女。以来。妖冶佳艳。实萃于楚。靡颜腻理。丰肉微骨。长发曼鬋。小要秀颈。含睇宜笑。美貌横生。于是为激楚。结风。阳阿之舞。为涉江采菱。驾辩。劳商之歌。微辞相感动。精神相依凭。惑阳城而迷下蔡。可谓姣好矣。文僎游焉。以治吾诗。而情态不欲乏也。其居。则有药房。辛楣。桂棘。兰橑。曲屋。步□。层台。累榭。冬燠忧寒。网户朱缀。刻桷而画龙蛇。其服。则有衣。芰荷裳。芙蓉。带。长铗。冠。切云。纤罗。雾縠。阿锡。纻缟。五采。若英。若神仙之髣髴。其食。则有五谷六仞。蕙肴兰藉。灸鹄。烝鳬。臑鳖。炰羔。粔籹。蜜饵。凉酎。冻■〈酓欠〉。宜城。醹醁。恣所择。而无厌。其香草则有兰九畹。蕙百亩。江蓠辟芷。申椒■〈艹困〉桂。留夷结车。薜荔胡绳。秋菊落英。木兰坠露。芳晻霭而袭人。可谓华整精微矣。文僎游焉。以治吾诗。而味不欲薄。色泽不欲枯。追琢不欲??来曼也。楚俗好鬼而重巫觋。祝融重黎云中君湘夫人山鬼河伯。东君司命。国殇之属。蹇修所媒。灵氛所占。须云际而宿帝郊。骑白螭而驾青虬。飘风先驱。冻雨洒尘倏来忽逝。翱游周章。可谓奇诡矣。文僎游焉。以治吾诗。而兴寄物象变不欲穷也。文僎恋恋楚游。职是故耳。不佞骇然曰。异哉。子再游楚。而尽举楚之所有。为楚人者不亦难乎。吾将命四封之吏。闭关而谢游客。而又何敢为子序。使远人生心。子公对曰。文僎之与楚游者。其故实也。耳得十九。目得十一。今资用乏绝。去楚而归。状有愧色。顾其囊中草隆然起。使奚奴负之。无致羞涩耳。先生不鄙夷而教之。他日更为楚游。夫宛委金简。玄夷苍水。使者之所秘也。大酉小酉。周穆王之所藏书也。三坟五典。八索九丘。左史倚相之所读也。江汉之风。列于二南。周文公之所润色也。离骚赋些。宪令屈原。宋王景差之所作也。鸡次之典。蒙□之所负也。春秋传国语。左丘明之所著也。阳春白雪。客之所歌于郢中也。将从先生卒业焉。不佞谢而曰。子前所言哗嚣之美也。子后所言楚之宝也。楚人所愿学而未能也。顾其存者。仅仅二策耳。即幸而得之。既以与人巳愈有何吝于吾子。姑为子序。今所得于楚游者而巳矣。
【 披文相质机杼天成若三十幅共一毂?足骨骹菑薮可规可萭可水可县可量可权】
○陈将军诗序
利瓦伊桢
往予分守虔州今永宁陈将军有容方擢武科第一与之揖让问荅美秀而文读其论策尺牍皆斐然有意以为是少年书生未必优戎寄也明年君成武进士第二人为都护分阃所至有声其在闽时士脱巾而躁蹋郡守门有容跳身出解散之粤西思明诸夷负固不宾兴师问罪猿鸟之径蛇虺之穴虎豹之林山水毒淫甚于饮鸩烟雨瘴疠恶于跕鸢箐棘轧笏巉岩斗绝机弩蔺石吹蛊含沙壮夫动色蹜足有容毅然先登师行千里如袵席上过无敢私民家编管秉秆者其威令如此批亢捣虚前无衡陈诸将多以首虏为功有容所斩馘纔二百许所招降部落八十有七所全活老稚男女一万二千四百司马程功有容复为第一人太史公意张子房魁梧奇伟顾类妇人好女以貌取人几何不失之有容今年有容以其游闽粤所为诗遗余余以按诗三百篇所称引诸名将事其意气发扬。则击皷其镗。踊跃用兵之槩也。其规模儒雅。则朱芾斯皇。有玱葱珩之风也。其格局严整。则师干之试。四骐翼翼之饬也。其词句华藻。则贝冑朱綅。朱英绿縢之丽也。其结构密致。则游环胁驱。阴靷鋈续之工也。其兴寄微婉。则杨桺依依。雨雪霏霏之感也。其神情恬适。则萧萧马鸣。悠悠旆旌之致也兵家诗家若交相为用而两相成矣曹氏父子上马横槊。下马谈咏。傅修期上马击贼。下马作露板。周罗睺执笔赋诗。还如上马入阵。不在人后。史册书之传为美谈。永宁诗可埒古人。其于天下奚啻不负衣食而巳耶。葢自挽近世左武右文而志富贵利达者因是以生规避若吕安国欣有文授王敬则以读书不过作尚书郎令史彼其所为文犹夫俗人耳所为武犹夫老兵耳何当于士君子之林乎以有容集较其行事世安得薄武人。又安得讥文士无用。至令文武如矛盾不相谋也。
【 掞天掷地珠光玉洁之文】
○武试录序
虞淳熙
臣一切竖儒悛悛上左右横经晳义从容便殿间一再出典试儒人耳则鳃鳃惧无当夫儒臣所事也犹惧无当乃上顾独谓其师不具文事武备耶来汝某尚出而典试武人从某住某或具体师氏乎然臣乃兹益惧无当夫武人之师吕望臣师见为发扬蹈厉命曰乱臣以俪唐虞叹才难焉夫何叹叹德也德之不诣而发扬蹈厉之巳蚤。臣诚不足以观。况其徒衷不测之心第知胜敌耳无论胜怠胜欲矣七书之外罔识丹书。而窃附师术。以几推毂。臣愚又何以观之。顾业巳被命不敢辞退而受事事竣退而受简序其后则拜手稽手扬言曰于昭圣武殆书所称作之师者哉当今万■〈宀禹〉谧宁所贤输款易名而徼爵号解辫以问冠履世际升平主上无所耀其武然圣德英毅间亦引强驺发轩辕逊其五兵至占风候气申固边圉则畴人谢不敏曾未尝命臣等讲读韬钤诵膺扬之诗也是天授非人力也无何而剑挺閧于吴市戟鋋淬于滇池流镝鸣于幽蓟天聪天明若察来以着象者是以七萃九军之杰远迹非熊如风从虎息心豪懻思鬯皇灵都肄则试弁举关即戎则负兰投蔺乘敌则坐甲枕辔人人干城腹心矣此臣得之骑射者犹未也李广饮羽。不加卫霍。曹彰擗象。名劣羽飞。羊卢抟■〈扌必〉。望绝敖曹。彼其称力宁如称德。及观诸士壮猷奇策。潏乎靡涯。有素书不为深而阴符不为玄者。抑又何雄视千古耶。夫发扬蹈厉。可以教佽飞蹶张。不可以训逸材之杰。非夫圣武维扬。安所得是材而埏埴之。愚臣伏观化源何敢深疑埏埴之士将庶几幸免于惧虽然臣犹虑诸士窥天测海未尽大观也往皇上数幸太学诸儒瞿然顾化然而抡材登俊尚惧勿称今此期门材官之流岂其亲炙王度见而知之乎臣忆九年大阅上诏侍臣叶仁义礼智信庸作歌纪其盛夫五德者德之诣者也。文事武备。于焉衡概臣师得之以冠百王吕望得之以陈丹书存之斯为理而聚之繇于敬是故敬怠理欲。吉凶之门。凿凶门。操凶器。贵从其吉。师中有吉。汝其务之。五者一得。大白遥徙。葢尚父不能毕其▲总是缉熙一脉此太公所以为见而知之
词我皇上□绎而昭宣之。诸士独得不闻乎。闻之胜怠则无败礼闻之胜欲则无败度。无败之行是为全胜。推毂全胜是为得士。得士者昌。夫复何惧。臣之愿也。尔诸士他日列环卫奉禁御盍相与言上曰高皇帝之置军府。有稽义稽礼稽智稽信五司焉。惟陛下其自得师。彼六王媲于十乱。五者之效也。诸格剑梃销戟铤返流镝成六王之勋明五者之效臣藉有灵宠安问私惧且诸士虎臣自命方取万姓之阽危震慑者而底定之使无□侧独奈何贻臣以惧又不图报称哉
【 主敬之学久蒙腐儒皋比得此洗发始知尚父鹰扬亦从此中得力渭水阴符洙泗俎豆可同堂共讲战胜不独破孙吴之谲且足息洛朔之争】
○五岳胜览序
虞淳熙
管夷吾书载天下名山五千三百七十葢靡不宗五岳云自无怀氏以下登封者七十余君意乃不在游独平子向平所思所期语涉游览冀选胜而娱焉然未覩图纪也近世有岱史岱宗记五岳记游名山记而王恒叔太仆有游岳图文附以异迹质之舆乘桑郦诸家言一日卧游未能周五岳矣况复骋亥步庄运专胜游婚嫁之后哉乃今从杨生尔曾受施存缩地方寸晷五游一何幸也子舆氏有言孔子登泰山而小天下繇斯以谭昊帡所覆吐符降神如昆仑广乘长离丽农广野诸岳俯睇之五拳石耳内而九烟。微而疋练。讵足当河目之四营乎。而黄州孔子之山舄迹在焉。又将之楚收太和纳于岱麓。不乃最胜之遗事耶。蹑一岳羣岳尽赴。圣人览胜之要如此。顾吾目力不逮颜渊庶几见之缃帙则杨生之授是矣夫小天下当亦有方岂必离朱为师吾往读稗书山阳女子乐山而殁瘗久波斯剖其心玉莹作美媛倚栏观山状乐而影彻遂同嵩丘达摩之壁有情无情交涉入固然也惟兹五岳五星五帝之神其精中曰寿逸北曰登僧南曰丹灵峙东曰圆常龙西曰浩欝狩而将军之主胜者并着姓名龙鱼河图可征矣瞑焉■〈目替〉焉神与神游景光内映灵扄运寸岳容绘呈斯芥纳须弥之喻胜不待选而集殆小天下之方非耶受斯方也者即倒绛囊投真形圆安问楮素苐混混野马间京尘市尘醉乡温柔之乡移塞虚白曾不若披图采胜问程杨生之足浣黄埃涤缁氛矣余亦混混者车生耳蓬生心即闽中五岳不窥比仲舒之园恃▲风烟缭绕
胸中向无五岳。申甫百灵。宁遐遗我。倏入此帙。类陈季乡之入寰■〈氵羸〉图将杨生为终南叟叶舟导我耳帡覆下讵少我辈人。作游侣。不寂寂也。
【 昆仑顶金瑟玉箫更有千岁桃花香来破鼻】
○拟庚戌会试□举录序
王宇
今上庚戌秋羽林材□暨诸郡国良家子复届武试集阙下上俞司马请如格试骑射巳又进不失正鹄之耦若而人命臣某等发策视所置对甲乙之既籍百二十人以献醮当在臣夫今跗注君子所牢骚不能平者非惟文法之密与文吏之尊耶考之兵家言将自智信仁勇廉以至卒伍车骑攻围进退其因天用地莫不有法是法者将所自出也当草昧初英雄群起。其不安于粗耰。志宁可知耶。一旦俯首受事。称爪牙。授单旅。倘不提以三尺。则何道以屈群力。迨武功定。文教兴。吹箫屠狗辈。咸用□谢。而后世振与玩皆不可知。振虞过黩则无经。玩虞过薾则坐削。而纨袴世冑夫。且为括而蹶。为陵而溃。则何若设衡悬度。牙错钩连。一付诸文墨之吏。绳其步趋使奇不至窃衔庸有所赴的以长得震迭敉宁之用则文法文吏何负将哉且姬吕二公皆开周元老也以彼周礼郁郁丹书炳麟而鹰扬斧缺武节烂然其后吉甫归镐张仲为宾樊侯城齐吉甫为诵此以知文种武植。原▲□言一何奇
无轩轻。登坛乘障者无亦实有所缺失。以欿法中轶法外而补苴弥掩之不暇。文吏因而持之。则过有所分矣。偏轻重之极无不返者今障鄙多虞兜?牙?金?吐气比者辽左匮弱天子注意武功诸士适丁其际政使奉国家所立法为凖。庙堂所立监为师。无事投醪。有事援鼓。戎索无偷。军实必讨。即一切擎曲无所用。其谁敢苛焉以速官谤。则奉法有状而自竖不瑕也。且虏骑薄都城鸣镝几及甘泉宫非世庙时庚戌耶建夷之跋扈也赖首之鸱张也卜虏之首鼠也虏运即不盛而且萌矣朝鲜之役大创未复琉球见吞闽海震邻要以释外惧毖内修是敌国外患所为有益人国家诸士岂无抱不必然之虑思奋发为天下雄且今兵空于伍饷空于储非殚力图新势必不振而或谓天听弥高邀旨实难不知古有收合二邑复七十余城偕往三十六人下五十余国或出猎焚积因敌人粮或约众胜敌以家赀赏者皆何人哉。夫逢时籍资以立功树绩。犹顺风呼也惟至牵掣枝梧之际???披捣保聚之奇是文法之不能絷而文吏所不▲真正英□定露□□
及缚者熊罴之士。不二心之臣。其或计及此矣。
【 先生之言非为银不律解过正欲金镤■〈金辜〉有以自建耳今疆埸多警岂容债帅借文法以自覆耶】
○竹箭编序
屠隆
竹箭者吾大越之羙也吾大越实以此驾劲吴王君者吴人吴人名编则曷不取彼菰芦而掩吾竹箭为王君葢尝游越绝而遂掩之也君发蛇门由御儿港东渡钱唐取道西陵然后浮甬东出海门望三神山而归复遵会稽立马百帆秦望之上慷慨吊范蠡计倪诸君皆不在而所谓竹箭者独蓊郁如昔于是感而欲掩之也以君磊块发为丽辞吐为佳言是宜早致云霄鼓吹人代乃夷光卒于浣沙郑旦终于采葛亦足嘅矣逞其雄心跨越江海既以挢举菰芦间又欲掩吾竹箭而有之嗟乎君欲良奢矣虽然吾大越有物。赤堇之山。破而出锡。若耶之溪。涸而出铜。雨师洒扫。雷公击橐。蛟龙捧炉。天帝装炭。太一下观。若是者君能并掩而有之耶。有之则仆请以一矢从公出云门寺射虎南山矣
【 疏宕浏丽号幽吹而霭春云】
○舆图要略后序
屠隆
夫古今之所以欲知舆图形胜者大要不过四端帝王定鼎也英雄经略也将士战陈也高逸栖隐也帝王定鼎欲据形胜占王气扼险要制万国立子孙万世不拔之基至重且大也周都洛邑天地之中阴阳之交会道里之适均玉帛攸同筐篚辐辏信王者之都也然议者以为洛邑广衍无名山大川之限四面受敌有德则易以兴无德则易以亡故汉娄敬说高祖从洛阳徙都关中关中金城千里天府之国左殽函右陇蜀披山带河四塞以为固卒然有急百万之众可立具阻三面而守独以一面东制诸侯岂惟娄敬张良亦有之当时持别议者又言周王数百年秦二世即亡安在其为金城天府此亦似有理哉其后符姚都秦秦之山川险要非有改于昔也而皆不如汉之长久推斯以谭帝王之保世永业。或者有不尽繇于定鼎者耶。汉唐都关中当时土风物产盛于西北江淮吴越尚属边夷故都秦雍为便乃今则雍州瘠荒无复往时长安之盛而东南风气日开生齿日繁货产聚于江海财赋甲于天下若都关中则僻在西垂地阻关陇东南辽远运道不通吾未见其便也建康王者之都昔人谓钟山龙蟠石城虎踞郁葱王气自秦时凿之厌之亦东南一大都会然僻在江左难以经营中原六代偏安皆不能混一天下是则然矣而我太祖实自金陵混一区宇则知六朝之偏安良由人主之无远略非地形限之也北平虽称天险世沦胡虏俗染腥膻若非我成祖始封于燕万年定鼎未必决于此地自成祖徙都都城雄坚▲是破堪舆之说
皇居壮丽北控沙漠南带青徐山川增奇基业永固烈矣盛矣然愚窃以为边界堡塞密迩虏庭胡骑长驱朝发夕抵居近虎穴地邻龙湫当其全盛虏贡市纳款不敢生心万一奸谋叵测能无剥床萧墙之忧乎大都帝王有道纲纪修明威令宣布则虽奋迹徒步不阶尺土可以肇造鸿基僻处遐陬全无形势可以弹压疆宇不然揭竿斩木可推殽函攀树缘崖可度蜀道险不足恃也历代帝王其祖宗以徒手取天下而其子孙往往以天下输他人古云在德不在险▲亦堪■〈木巳〉忧
尽之矣英雄经略。昔吴王夫差拥吴都茂苑之盛。擅江海鱼盐之饶。控水犀鱼肠之利。统艅艎舳舻之师。国富兵强。雄视天下。越王句践败亡之余。仅存残喘。甲楯五千栖于会稽。此其大小强弱之形。相去何如也。卒之夫差以奢淫亡吴。句践以忧勤霸越兵力果足恃乎秦始皇仗雍州形势。并吞六国。统一四海。自谓千万世无穷之业。一夫作难而七庙隳。沙丘之骨。犹未寒也。项羽独据徐沛江淮东南要地。置沛公于西蜀。限以巴江。阻以栈道。西楚霸王之业。屹于泰山而四维之矣。然而蜀兵一起。还定三秦。席卷天下。汉龙兴而楚猴灭。何其反掌也。吴王濞当天下精兵处。采山为铜。煮海为盐。享国富饶。连合七国。其锋不可当。亚夫奋臂一呼。诸国散走。奚翅发蒙振槁哉。乃若熊鬻之开楚也。柏翳之启秦也。泰伯之肇吴也。诸葛之治蜀也。窦融之保河西也。刘虞之抚幽州也。王猛之理苻秦也。张轨之据西凉也。李雄之君蜀汉也。公孙之守辽东也。钱镠之总吴越也。皆斩荆棘。披荜露。立纲纪。布恩信。化畏涂为乐土。易弱邦为强□。□伐被于当时。声名垂于后世豪杰经营何择于地乎开天辟地疆理九州岛岛其最大者莫如神禹四乘所至无遐不到无危不涉无幽不探无险不扪山川郡国与图扼塞悉了了而罗之胸中作为禹贡一书犂然指掌豪杰有志经略乌可不考镜地形土风括其梗概也大扺西北风土硕厚。其人物敦大而淳朴。东南风土清弱。其人物韶秀而轻俊。此其大略也。秦晋雄险。其人壮悍。燕赵强大。其人慷慨。齐鲁庞厚。其人椎朴。河洛中土。其人冲和。巴蜀险阻。其人峭利。江淮澎湃。其人儁标。徐沛战场。其人刚猛。荆楚广腴。其人迅快。三吴秀润。其人华浮。越国吴风。其人近靡。豫章瘠土。其人俭陋。七闽饶沃。其人腻柔。交广炎州。其人漫散。滇南辽远。其人闲适。贵竹僻绝。其人质野。葢土风从古如此。乃近代以来地气稍变。燕齐秦晋之间。向称庞厚。近则朴渐趋华。拙渐趋巧。脂韦妙捷。有东南人不能窥其藩篱者。而东南间或有直戆西北风。又不可以执一论也。晋之平阳蒲坂。秦之雍岐。经尧舜后稷公刘之后。今不复见有帝王先圣风。而咸阳渭水。▲□风会淳漓之变
亦无复秦汉旧时富盛。洛邑天地之中。今其人民亦不见冲和秀雅。独以椎胜耳。齐鲁仲尼之乡。文学其天性然。太史公尝言之。今何寥寥也。燕赵自荆卿高渐离后。多慷慨悲歌士。近亦无有。而吴越在高周时号为断发文身蛮荒之地。不与中国冠带之盟会。今诗书文学。遂以彬彬秀甲天下。特嫌其文胜而稍不实耳。闽楚文学顷亦有吴越风。殊不似当时所称蛮俗。固知风气有时而开习俗有时而变也沛砀徐淮间。亦国家承平。久不用兵。其人不习战鬬。勇悍沉鸷之气亦减。而浙自嘉靖时被倭患惨酷。士卒稍稍练习武事。今遂称浙兵。吴从倪瓒顾瑛文征明祝允明以来。诗画器玩清雅风调甚盛。闽自考亭豫章自新建过化。士大夫往往好谭性学。乃知前人风烈近则渐摩远则湮散自然之势也。善为治者因势而利导之故风土不可不知也将士战争必相地形险易某处平衍可以布阵成战某处深阻可以藏机设伏。某处高阜可据成建瓴之势。某处雄壮可守立坚壁之形。某处为首尾当乘要害以制敌人。某处为腹背须置奇兵以防冲突。某水通某川可以顺流可以决灌。某路达某地可以潜渡可以直抵。某处之人长于某技。勿以我短而犯其长。某处之人短于某技。宜以我长而挫其短。荀卿曰齐之技击。不可以遇魏之武卒魏之武卒不可以遇秦之锐士秦之锐士不可以当桓文之节制桓文之节制不可以敌汤武之仁义言兵以地殊也鼌错曰上下山阪出入溪涧险道倾仄且驰且射风雨罢劳饥渴不困此匈奴之长技也平原易地轻车突骑劲奴?月长戟射疏及远下马地鬬剑戟相接此中国之长技也言技以俗别也陆战之能。南人不如北人。故王玄谟败于滑台。水战之利。北人不如南人。故曹操困于赤壁。三面可守。一面制人。故养人卒并六国。出可乘胜。入可阻险。故汉高昭烈卒成帝基。不径入关而先据陈留就积粟。郦生所以佐王业。将渡河津而略南阳下宛郡。张良所以开帝基。西筑甬道。属大河以拒楚军。东屯巩洛。守敖仓以示形势。四百年炎祚规模宏远矣。陈余不阻井陉之险。故韩信得斩余于泜水。吴王不守武关之隘。故亚夫得破吴于殽渑。陈豨不据邯郸阻漳水。故军败代地。英布不取吴楚并齐鲁。故困蕲西蜀。汉不塞阴平之口。故后主降于邓艾。梁人不收采石之渡。故武帝困于侯景。战阵之在先据地形也尚矣是以萧何甫入关而首收图籍知天下户口阨塞识先众人功高诸将以此也高逸栖隐或不受国君之征聘养志山林或脱迹尘世之浮荣专修性命或借山川之映发抒文藻而品题故大禹有山海经。周人有越绝书。郦道元有水经。东方朔有十洲记。汉人有三辅黄图。王子年有五山记。周处有风土记。王存有九域志。杜光庭有洞天福地记。真诰有金坛林屋记。盛弘之有荆州记。常璩有华阳国志。徐灵期有南岳记。程大昌有雍录。近世有方舆胜览。一统志。名山记。由赤县神州以及大荒之外考究载录之详矣一丘一壑石隐终身者足迹不必徧九州岛岛居室不必托五岳昔人讥支道林云不闻巢由买山而隐是也然无论名山洞府通都大邑遐陬僻壤但有圣贤豪杰。名人高士。孕育栖托者。故宅旧迹。往往历千百世不可磨灭。而古今鸿章佳什。勒石摹崖。流辉山川。照耀天地者。亦若为神灵呵护。垂之无穷。一瓢一笠。踪迹所寄。不过名山片石耳。而后人必指之曰某山某高士之所栖隐也。某山某名贤之所经游也。某山某文人之所题品也。而栖真修道飡霞绝粒之人。亦多择洞天福地而居之。抱朴子谓小山僻地乃妖邪所凭怕妬人成道而思娆害之惟名山洞府正神掌治好助善人护法卫道故修道者所宜隐处洪崖居西山。匡俗居庐阜。广成居崆峒。浮丘子晋居嵩高。马明生居东岳。龙威丈人居洞庭。魏王子骞居武夷。真武居太和。司马季主居委羽。张辅汉居皂合。皇初平居金华。王玮玄居林屋。羡门子居蒙山。沈文泰居九嶷。周义山居金庭。王褒居阳洛。何侯居苍桐。王进居马迹。葛由居绥山。平仲节居括苍。茅真陶都水居句曲。王子年居倒兽。刘纲居四。明许远游居悬溜。萧子云居玉笥。孙登居苏门。徐灵期居衡山。单道开葛稚川轩辕集居罗浮。孙思邈居峨眉。侯道华居中条。罗公远居青城。闾丘方远居大涤。钟离云房居终南。张紫阳居王屋。陈图南居华山至人成道度世皆有胜地神明相之上帝命之亦缘也数也夫建都也经略也战阵也在世之事也栖隐也出世之事也之四者皆有资于舆图舆图乌可不研讨也萧相国之收图籍。专为治世用。王子年之记五山。东方朔之记十洲。陶景弘之记金坛林屋。杜光庭之记洞天福地。专为出世资。合而言之者不佞也夫出世而或抱治世之略在世而存出世之心如是而后至人其几乎
【 罗神州于指掌绘物状于毫端参时势而为言可以经文可以纬武】
明文霱卷之三

[book_title]卷之四
武林刘士鏻羽石父评选
序四
◆序四
高以达少参选唐诗序
骚苑笙簧序
合奇序
岳王祠志序
张氏纪畧序
徐文长逸稿序
颂节录序
淇园序
纪修苍浦园序
姚孟长洞庭诸剎记序
题徐大津制义序
听草序
王季重游唤序
奇女子传序
玉鸳阁诗集序
卧游清福编叙
王秋澄先生文集序
游莫愁湖序
史记序
诸子序
吴两阶文草序
○高以达少参选唐诗序
屠隆
世之推英雄率卑诗曰士挟日月提雷霆鼓铸六合而成巨人名则有山河大业在安事诗诗即工如李杜高阳徒尔余谓推英雄言良是而未尽也夫诗者技也技故其道不尊令明王在宥以斗大印置豪杰将相仲尼南面颜曾列坐而进退两庑下贤人黄帝巨鹿之战光武昆阳之师两军相持长戈互云急矢▲□鸿戏□
如雨当其时诗固无毛发用措大持一诗向屠沽儿市杯醪片脔辄唾之不顾何如阿堵乃济日用夫诗安能与死龟之壳败皷之皮同价哉而学士大夫往往不废者何。夫天地之生物用风雷雨露尔而不废云霞夫云霞何用之有万物之生用牛马鸡狗尔而不废麟凤夫麟凤何用之有醍醐甘露。雪藕交梨。无疗饥之益。而有消烦之功。世并珍之诗于道不尊于用无当而千秋万岁不废故不尊之尊蔑伦。无用之用滋大。市杯脔则不如阿堵。济日用则不如皮□而舒畼性灵描写万象感通神大或有取焉。昔者赵简子梦之帝所听钧天广乐。李王孙木鬼耳。帝且召而赋玉楼焉。故知帝亦贵诗也仲尼手删三百篇鼓吹人代矣。而又自为倚兰龟山诸操。金石其声。故知仲尼亦贵诗也西王垂白云之谣。真诰着云林之什。伯阳平叔谭金丹大道。何与于诗而语语节奏。故知列真亦贵诗也大觉金仙修无上了义。即山河大地无所不空。乃其所为偈赞居然诗也。故知竺干先生亦贵诗也泗上亭长。平生以马上自雄。拔山扛鼎之夫。▲堪作诗家鼓吹
即剑术且薄而不为。而为诗大风之歌。跌宕哉。虞兮虞兮。又何悲凉哉。隆中抱王霸之资。于人世固不屑屑。而犹托之梁甫以吐其风云之气。古壮士英物何尝不贵此道。独所谓推英雄者贱焉。渠亦无乃度才量力而曲护其短邪。夫诚自掩也何贱之有诚贱也又何掩为学士大夫之贱诗者代不乏而其称诗者亦代不乏乃诗自三百篇汉魏而下独推唐唐以诗登士士弗工诗则弗登故合山川之灵而毕其力以趋之有林卧读书数十年而后发之为诗者。取之千秋而收之词组。索之人外而得之□前。构之累月而成之晷刻。当其思涩呕血刳心玄鬓蚤白当其神来心旷气爽凡骨立仙略而读之则山川花月机杼有限徐而味之则飞云流霞意象无穷故语山川。则躁竞之意烟消。谈放旷。则郁结之胸雾散。洒以凊凉。则内热者饮氷。煦以浥辞。则苦寒者挟纩。赋边霜。则征夫霣涕。咏闰月。则思妇动魂。烟疾雄深。则风雨骤至。妙诣玄解。则神物下来。是唐人之所长也后世毕一生之精神于帖括以应有司何暇诗及吾成名为之未晚一旦进贤加首辄抗颜而称诗一篇甫出赞者巳在旁何其速肖也虽有瑕瑜曷由知乎古人读书数十年。以全力而凝神于千秋。今人生平未尝从事。以枵腹而求肖于一旦。又何怪诗之不古也。唐人诗如明月松间照清泉石上流野旷天低树江清月近人雨中山果落灯下草虫鸣夜静江水白路回山月斜此似常境常谈究其所以非腹有万卷胸无一尘者不能办奈何轻议诗哉楚高以达先生所选唐诗余得而卒业焉精且备矣昔高廷礼氏选唐诗品汇备矣而太滥约而正声精矣面多遗至李于鳞选更加精焉然取悲壮而去清远。求峭直而舍婉丽。重气骨而略性情。犹不无遗恨焉。先生所选精且备矣譬如鲛人入海所得皆珊瑚木难洵英灵之府哉先生为人耿介高旷风尘表物于世无所好而好诗宜其鉴裁玄朗若是后之学诗者请以兹选为宝筏可乎
【 峨眉积雪阆风蒸霞】
○骚苑笙簧序
汤显祖
太史公以屈平正直忠智以事其君信而见疑忠而被谤能无怨乎离骚之作葢自怨生也国风好色而不淫小雅怨诽而不乱若离骚者可谓兼之矣嗟夫此有道者之言也天下英豪奇磈之士。苟有意乎世者。容非好色者乎。君父不见知而有不怨君父者乎。彼夫好色而至于淫。怨其君父而至于乱者。则有意乎世之极。而不得夫道者也。至于宋玉景差之招魂贾谊之吊屈虽废兴异时有所愤恻迫发于其中一耳。厥后招隐哀时思沉调急先汉之人能为楚声余则赋而可矣故赋者骚之流而微异者也榆林杜君韬武以武爵贵介公子躬上将之姿而好左徒之业为五岳游楚词山中吟数卷名之曰骚苑笙簧其自序则以屈原离放伤悼家国有所不平而身当国家盛际信而蒙信忠而见忠无牢骚伊郁之思有潇洒优悠之致引模拟义宜与骚远原其摅怀述志时而放言独往亦未有远殊也诚有然者羽人乘游则阆风昆仑之轨也餐霞兰生则云中堂下之思也次第有作靡不流离炫烂窅藐偃蹇就中辞义曲致宛为正则之遗葢无所好而自不至于淫。无所怨而自不至于乱。至其音清节和。无携无逼。真有气逐指而成笙。思在口而为簧者。殆非悲笳横吹之助与。予有概乎此风雅之道息声貌流绝屈大夫独与其弟子依诗人之义隤源发波崩烟决云。为千秋赋颂弘丽之祖文则盛矣。当其时尧舜道德之纯粹。未得为怀襄用也。言杀张仪止王无西而止。顾是时楚独无将其将唐昧景鈇辈战死。武安君且来。屈子之材诚用。固▲屈子心服
亦未能当也。葢文盛武不能无衰。赖封疆之灵韬武从容词旨。有墨卿文士所逊避者。至其登坛秉麾。镇虏禽敌。居然宿将风。以一少年公子而文武兼盛。谅非有殊绝于人者不能。将万里一疆。神明倍强。古之所难。今之所易与。夫战怨事也昔人有临阵必先被发吽天抗音而歌左右应之歌毕然后进战其气然也诚得骚之意而行之悲恻排荡慎悁喷薄驰而入三军之中援玉桴兮击鸣鼓诚既勇兮又以武要未足为儿女子道也或曰韬武积精于道于骚所为托▲沉激似骚
远游而含朝霞者如将遇之若然则韬武固异日之庄骚也兹之笙簧殆剑首之一吷也予何足以称之
【 王微有云文情不怨思则流淡无未此文可以怨矣】
○合奇序
汤显祖
世间惟拘儒老生。不可与言文。耳多未闻。目多未见。而出其鄙委牵拘之识。相天下文章。宁复有文章乎。予谓文章之妙不在步趋形似之间自然灵气恍惚而来不思而至怪怪奇奇莫可名状非物寻常得以合之苏子瞻畵枯株竹石绝异古今畵格乃愈奇妙若以畵格程之几不入格□家山水人物不多用意畧施数笔形象宛然正使有意为之亦复不佳故夫笔墨小技。可以入神而证圣。自非通人。谁与解此。吾乡丘毛伯选海内合奇文止百余篇奇无所不合或片纸短幅寸人豆马或长河巨浪汹汹崩屋或流水孤村寒鸦古木或岚烟草树苍狗白衣或彝鼎商周丘索坟典凡天地间奇伟灵异高朗古宕之气犹及见于斯编神矣化矣夫使笔墨不灵圣贤减色皆浮沉习气为之魔士有志于千秋。宁为狂狷。毋为乡愿。试取毛伯是编读之
【 输泻跳??戚之势汹汹如崩屋】
○岳王祠志序
汤显祖
越有忠佑祠者在臬司焉祀宋武穆王岳飞也司故王宅王亡以为太学元以为司而祠王其东祠宋孝宗之为也祠志为册六凡王所自为文与其时至于今所以荣哀王者尽是梓而存之司庶拜王祠下者貌而既其实云王之勇于忠孝其天性然斯志也其以资世之感怆流涕指发岂有间然者哉予独怪王以大将之才。为战将之用。而用益以不终。当时无将将者。然则若肃代之将李郭可与。曰韩蕲王可以并郭而王贤于李高宗之资。不能为肃若代。亦其势然。蕲王逸而鄂王拘。非鄂王勇而蕲王智也。鄂拘蕲乃逸。蕲逸而鄂之拘不免矣。肃代虽疑其臣。不得而诛之。外多大藩。帅或以为名。如李司徒召之不来矣。终不能有加焉。王之不肯为李。亦势然也。或曰王何不竟灭虏而朝附于人臣出境遂事之义此不然也。观金起时。其君臣父子叔侄将相之间。皆意念深毅。经畧雄远。非可猝猝乘弊而竟者。且其时诸将并以诏还。王以偏师济乎。夫王以归而死。得为世所哀怜。佻▲凝如断□
而■〈逞，山代口〉。王之为王未可知也。王所谓进退维谷者与嗟夫有高宗以其宅为官故有孝宗附其官为庙王为人不可知神而后知之也虽然孝宗时而王在犹之不能用王葢孝之不能为代。亦犹高之不能为肃。何也徽高在。高与孝虽有志。势皆有所不得行若使徽得幸蜀高孝为亲父子高总国而孝抚军滔然无疑画河南北之地以与诸将所克王收其全以俟此亦高孝之所欲为也势不能也嗟乎古今相吊岂惟高之于王而巳哉予志而悲之聊以告后之将将者
▲是真正读书人
【 具此手眼纔堪尚论古人】
○张氏纪畧序
汤显祖
晋人有言。比来离别。常数日作恶。余为宽言之曰。生别犹可。死别何若。年过耳顺。愈不喜逆。戒客幸无以悲伤事相闻。即世间悲伤文字。亦不必见也。何也其叙述世家坎坷流连。乃至若数冬而不遘一春。恒夜而不经一旦者。固却无视。视亦不竟。早衰恐神伤也。属者。客乃以昆山张元长所志。六世以来行畧见示。则有不忍不视。视而不忍不竟者。竟而去之。去之而复在在几阁间。悱恻慨叹。一月而神弗怡。客曰。夙若某若某者。皆尝述其世家以烦子目。未见子不喣然而艳也。读张氏畧而泫然伤之。太比于人情与。余解之曰。固也吾亦世人耳。世之所喜。吾得不喜。世之所悲。吾得不悲。且彼其家男子而世缨组。妇女而世袆翟。外内休融寿考咸遂。何德而至斯张之世德讵远于斯与。何久瘁而不艳也。客曰何如曰其六世祖道瑾起于赘壻。立而与妇愿归孝弟力田。以有其子德声为县从事。辄自免。自领赋万石以休共同人。迂骑而□少妇之涉者。岁晚则与妇方浣枲纫缊。以衣里中茕孺。广糜饵以饲囚有德者矣而子诸生唐文乃二十二岁而死。且死衣冠强起坐使畵工传之曰。后人庶知吾赍志以殁乎。妻为卢节妇也。抚其子抑甫六岁。时秋夜起见月华云成五色。蔽天。呼母卢起视惊喜。令儿整襟肃拜。见短发萧萧印月下。恸欲绝。为述亡考读书时事。相抱痛哭。而云中鹰声裂然。嗟乎闻此而有不泫然者情耶。抑甫为诸生。巳复弃去。而其妇晋孺人。岁祭扫。必戒必泣曰。先姑有言。儿孙奉养有尽。但绿杨纸钱。年年如故。则儿家之祥也。至抑甫▲□然
有子诸生宗翰能文章有当世之志。幸乃五十二而贡于乡矣。终六十二而不受一命之荣。妇季行年八十矣。而为其子食贫■〈糹辟〉纑。不能自休以殁。此岂不足悲乎。生子也才如元长。发舒五世之郁。伊将是焉在而为诸生且五十年竟以病废。至云母子之间徒以声相闻者十四年。母病时以手按母肌肉消减。含泣大恐。而母夫人犹喘喘好语曰。恨儿不见吾面。犹未有死理也。斯语也。闻之而不亦悲乎。天下有目者皆欲与元长目不可得矣有子铁儿而殇有女孝仲秀▲惨不忍读
慧端婉。晓书传大义。所谓闺阁中钟子期也。为孟家妇。几年而复殇。天之困元长也。不愈悲乎。凡此数端者客以为何如也。客曰。若然诚悲矣。安知今所云世家者之先容愈张氏。而张氏后乃终不如前数世家耶。夫冬之必有春。而夜之必有旦。亦天道也。子为嘻然久之。曰固也。语不云乎。天不可与期。道不可与谋。元长且置无悲。需诸季之后。幸乃如客言可也。
【 哀气激于天末悲风送之水涯】
○徐文长逸稿序
王思任
文章之托生与人无异有从天而下者有从星辰岳渎而降者有仙佛度世者有神道转轮者有龙鬼精怪投胎吐气者天之文大而近星辰岳渎之文奥而尊仙佛之文旨而导神道之文肃而凖龙鬼精怪之文奇而幻吾以五经窥之易如天。书如星辰岳渎。诗礼如仙佛。春秋如神道。而龙鬼精怪之文。跳梁侁侁。每见于诸子百家。葢此数族实出一冶。虽带乹坤之驳气。而原夺乹坤之间气。正未易材也。三代以前不▲吴钩新□光芒不可逼视
可考吾于短长时寻屈原寻列御寇于汉唐下寻王衰寻扬子云寻维摩诘寻李贺寻韩柳寻王荆公于明寻孙大初桑民怿卢次楩王稚钦天池山人徐渭渭之才更刁悍尖湍欲据诸公之项而锥其颊口无旧唾不少讥呵目不再览每多盱放又性癖洁阴瘠不爱钱贫即鬻自所书畵得饮食便止终不蓄余钱不惧死甚至感愤狂易槊耳镶囊终不死不喜富贵人纵飨以上宾
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>