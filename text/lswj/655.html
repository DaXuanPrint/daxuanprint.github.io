<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,文集卷一,文集卷二,文集卷三,文集卷四,文集卷五,春草斋集全文在线阅读,春草斋集全文在线下载,大玄古籍书库">
<meta name="description" content="十卷。《附录》一卷。明乌斯道(约1367前后在世)撰。乌斯道，字继喜，浙江慈溪人，生卒年不详。洪武初，以荐起知石龙(今象州)县，后调江西永新。因坐事谪戍安徽定远，寻放还。著有《秋吟稿》、《春草斋集》。《千顷堂书目》虽载《秋吟稿》之名，而阙其卷数。盖明代已佚。此集凡十卷。诗五卷，文五卷，附录名公赞、春草集歌咏一卷。为万历间其八世孙乌献明所编辑。宋濂为其集作序现存有崇祯二年(1629)。萧基刻本。乌斯道精于古文及书法，钱谦益《列朝诗集小传》称其“罢官后，求诗及书者，户限常满。”今观其集，其诗诗寄托深远，吐属清">
<title>春草斋集_乌斯道_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">春草斋集</span> <br/>
          作者： <span class="inputVal" id="bkauthor">乌斯道</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]78220</span> <br/>
          说明： <span class="inputVal" id="bkdec">十卷。《附录》一卷。明乌斯道(约1367前后在世)撰。乌斯道，字继喜，浙江慈溪人，生卒年不详。洪武初，以荐起知石龙(今象州)县，后调江西永新。因坐事谪戍安徽定远，寻放还。著有《秋吟稿》、《春草斋集》。《千顷堂书目》虽载《秋吟稿》之名，而阙其卷数。盖明代已佚。此集凡十卷。诗五卷，文五卷，附录名公赞、春草集歌咏一卷。为万历间其八世孙乌献明所编辑。宋濂为其集作序现存有崇祯二年(1629) 萧基刻本。乌斯道精于古文及书法，钱谦益《列朝诗集小传》称其“罢官后，求诗及书者，户限常满。”今观其集，其诗诗寄托深远，吐属清华，秀雅清润，铲涤元人繁缛之弊。文亦雅令，不为剑拔弩张之状，夷犹淡宕，颇近自然。可见其诗文在当时均为时人所重。然亦有不够含蓄、蕴藉的弱点。另有清康熙年间乌震刻本，是个选本，有《青草斋文集选》六卷，《诗集选》一卷，附录一卷，存世。宋濂为其集作序。</span> <br/>
          封面： <span class="inputVal" id="bkimg">Z_18844.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]春草斋集
[book_author]乌斯道
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]78220
[book_dec]十卷。《附录》一卷。明乌斯道(约1367前后在世)撰。乌斯道，字继喜，浙江慈溪人，生卒年不详。洪武初，以荐起知石龙(今象州)县，后调江西永新。因坐事谪戍安徽定远，寻放还。著有《秋吟稿》、《春草斋集》。《千顷堂书目》虽载《秋吟稿》之名，而阙其卷数。盖明代已佚。此集凡十卷。诗五卷，文五卷，附录名公赞、春草集歌咏一卷。为万历间其八世孙乌献明所编辑。宋濂为其集作序现存有崇祯二年(1629) 萧基刻本。乌斯道精于古文及书法，钱谦益《列朝诗集小传》称其“罢官后，求诗及书者，户限常满。”今观其集，其诗诗寄托深远，吐属清华，秀雅清润，铲涤元人繁缛之弊。文亦雅令，不为剑拔弩张之状，夷犹淡宕，颇近自然。可见其诗文在当时均为时人所重。然亦有不够含蓄、蕴藉的弱点。另有清康熙年间乌震刻本，是个选本，有《青草斋文集选》六卷，《诗集选》一卷，附录一卷，存世。宋濂为其集作序。
[book_img]Z_18844.jpg


[book_title]提要
钦定四库全书　　　　　集部六
春草斋集　　　　　　　别集类五【明】
提要
【臣】等谨案春草斋集十卷明乌斯道撰斯道字继善慈谿人洪武初官石龙县知县调永新坐事谪戍定远寻放还明史文苑传附见赵埙传中所着有秋吟稿及此集千顷堂书目载秋吟稿之名而阙其卷数盖明代已佚此集凡诗五卷文五卷与千顷堂书目卷数相合盖犹旧本也斯道诗寄托深远吐属清华能剗涤元人繁缛之弊文亦雅令不为剑拔弩张之状夷犹淡宕颇近自然宋濂为作集序所谓俊洁如明月珠者盖状其圆润所谓汹涌如春江涛者则与其文之纡余为妍颇不相肖推濂之意特状其词源之不竭非谓其骋才恃气以惊风骇浪为奇特也史称斯道工古文兼精书法不及其诗殆在当时文尤见重於世欤乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
世之学者必有师虽百工伎艺之微亦必有以相授然後能造其阃奥况为文者发造化之秘贯古今之统苟无以管摄而阖辟之则何以尽其变化不测之妙若不传之於师奚可哉吾乡修道先生胡公以光明正大之学发为精深严简之文训迪学子篇章句字皆有法往往从之者多得文之旨趣其所造固有浅深高下之殊而体裁终不失於古四明梦堂噩师虽居浮屠中能久与先生游先生为文之法实与闻之乌君继善自幼学文於梦堂凡先生所指授者悉以语乌君故乌君之为文俊洁如明月珠起伏如春江涛余因语二三子曰必如乌君然後可以言文也若无师授其可易致是哉余尝譬之有美锦焉使朝市缝人制之则能中度而适体委以巗穴之粗工则左低而右昂上侈而下敛锦固锦矣其如不合作何文之无师授者亦若斯而已余老且多病文字一切谢去不作纵有一二类皆假手於人独喜乌君之文亲题其首简而归之於乎余生也後虽居先生之乡而不能传先生之学其於乌君又岂能无慊於中哉乌君名斯衟继善字也明之慈谿人尝知化之石龙县今调吉之永新其为人也温然如玉盖与文相称云金华宋濓撰

[book_title]卷一
钦定四库全书
春草斋集卷一
明　乌斯道　撰
五言古诗
松溪渔隐
青松何矫矫溪水何泠泠中有埀缗者悠悠乐中情濯足繁阴底凉颸吹我缨四山閴无人一鸟空中鸣层台肃羣仙空坛森百灵白云被广路瑶花缭幽扃明月忽在水浩歌激青冥胜地东南富渔者江海盈兹味一何寡高风吁独清
答胡徵君舜咨还山
高迹寄空谷幽居托田间江水非吾限可以相往还游鱼当在渊飞鸟当在山谢此城郭游逸驾不可攀还山濯清泚何如氷雪顔
其二
君子保厥躯于以待昌时白日惧颠蹶夜行不倾危归心若金石固留终我违譬彼出峡舟欲挽不可追山神亦已怨来归一何迟
咏史
商顔避秦烈何独有园绮如何隆凖公泗鼎不可起谋犹信留侯仁慈在储嗣安刘匪平勃诚由四翁耳岂中烟霞疾徒与麋鹿死芝草长满山谁欤继修轨嗟哉司马公一传靳青史排难何足云乃传鲁连子
病中兴感因成七诗寄蒲庵老禅
青天湛秋水明月扬素波浮云自何来漫漫掩星河中宵月离毕晨朝俾滂沱蝶蝀乃止之时雨良不多天道本无意咄咄其如何
其二
人生恶好胜水鬭良足嗤有口贵守默石言岂其宜桑田可衣食忍使鱼龙归青山可结构乃向空中飞地道本宁静咄咄何如兹
其三
猗兰畏阳盛甘鞠惧虫食昌阳恶溪涸揭车伤土瘠上有寄生草蒙茸托松栢下有无名花纷披弄佳色寻芳邈无人空有馨香德
其四
蝍蛆素甘带?鹗喜食鼠蛇长即吞象蝟小能制虎鹰鸇与鴐鵞生同被毛羽胡不念同类搏击苦相侮鸳鸯好文采畴能爱怜汝
其五
病中无所为据梧观品彚品彚自错迕吾何发长喟彼美蒲庵叟守道已淳备静坐一室中县解六合内朗谭逍遥篇讋服许询辈
其六
公读西竺书我读东鲁文我坐支叶烦复有彼此分何当罄忘之缁素如一人譬生文字先同为葛天民无言亦无辩熙熙乐芳春
其七
相别无一语相见无一言如何忘形者远情复相牵我持江上风遗公吹法筵公以竹间月照我调素弦风比锦綉段月比青琅玕
题寒林远岫图
游子念故山岁晏不得归出门见林薄日暮烟火微关河渺千里猿?声正悲况尔霜雪繁鸟道不可跻阳春固伊迩奈此寒无衣衣寒何足叹所忧美人违
叶国谅赴兰亭书院山长
考盘衡门下阶前芳草深方池耀晴旭遥天堕鸣禽之子方诀别驱车向山阴山隂予故游矫首追登临崇山俯清旷回湍激灵襟风磴石齿齿孤亭树森森达人不可作咏歌有遗音流光三十载再往违素心惟将飘飘思中夜托瑶琴君子美如玉於兹遂幽寻暮春服单袷凉颸集冠簪宴坐云霞谷徘徊松竹林至理忽自得俛仰无古今
与揭伯防先生桂彦良重游东山分韵得鸟字
荏苒岁云暮霜露摧百草东山松柏姿青青故相好我有违旷思戾兹涉远道斗酒斟酌之良以慰孤抱所悲无定居依依若飞鸟愿藉山中云优游以终老
野人居为陈则顔赋
江城有甲第楼阁高嵯峩朝骑骏马出驰骋意气多我居田野中衡门掩藤萝岁月不易得聊以保天和清风起兰芷明月扬素波琴书正可陈奈此闲静何况兹桃花村仙源入山阿山中有俦侣亦足同啸歌
邀友人胡舜咨姚晋道刘庸道北郊夜坐
美人集江郊圆月湛秋夕天阔星宿繁地迥鷄犬寂供具虽不殷各取意所适抽辞托巵匜燕坐更几席既尽遐迩怀复有新故益凉风激庭柯澄波照林石零露不作寒层霄愈凝碧缅思江海内轩盖相驰激酬酢过为欢友道谅匪得
送薛彦仁之京
夫君丈夫雄出处宁草草孤踪抗浮云贞心献穹昊非类徒见招荣名岂庸蚤松栢藉霜雪骐骥思远道愿言持此心曒曒以终老
其二
朝见故人家莫别衢路侧意长乏交欢言短悲夙昔南风促征舰迅若高骞翼天吴不敢骄帖帖戾京国今予起遐思中宵睇奎壁
答胡徵士
畴昔见君子往来山野间野鸟不相忌山花澹相看彼苍今何尔独俾落尘凡矧复旷言笑寤寐不自安天地一居室万里犹咫尺达人解天游出处随所适所交或相违何必怀恻恻飒尔精灵通终焉若金石
饮天游室夜大雨移席有作
炎歊尼欢宴露坐希夜长望舒閟金波屏翳决银潢飞亷亦驰骤万马集战场孱姿或沮丧壮怀当激昂丈夫干化机晦冥宁我伤清酤既不匮华灯岂辞张楚歌激忠肝越吟思远乡卜昼固前闻夜饮诗所臧愿言各尽醉顷刻远相望缅怀芙蓉洲池阁风雨凉遗音若金石百载不能忘
题坦腹江亭图
晴光耀丛芷凉飇激微波层云泛林麓猿猱度烟萝亭中有粲者感慨亦何多疏襟献苍天天阙高嵯峨北辕缪阡陌南州阻江河琅玕腹中富奈此迟莫何踟蹰睠鱼鴈悠悠泳春和江山百灵集凭虚一高歌
蔡节妇诗
开门见江水江上有青山青山易黄落江水易波澜妇心寂不移白首无腼顔衣藏锦文新镜掩铜花斑惟忧凤一去母雏日饥寒
其二
奉姑忧戚中训子识字初金凤买姑药绣麟易子书姑没子已长今当子孙娱朱萱隔疎箔翠竹森前除春酒洽邻母暮齿为何如
中秋迟云林先生不至越五日见访有感
美人涉江水爱此鸥鹭闲参差各怅望江水渺波澜萧萧风日中蔼蔼松竹间天乎贷予时再晤良不难
其二
美人涉江水将以采芳草空筐非所思踟蹰向周道岂无江上花容华戾中抱白露秋已零其能弃衰槁
大生堂
美人坐高堂阶前春草碧朝阳煦游鲜晴风送飞翼出门事瞻眺花开满阡陌衆山亦前陈青青有佳色天地何心哉生意靡休息吾有长桑术於焉嫓兹德
过西山访章愿学锺声伯二隐者兼与同游诸公分韵得深字
冬雨久不作氷霜谢穷阴予因积遐思於焉事追寻西山数君子幽居托云林冈峦负城郭在乐不在深旨酒罄良觌嘉言谐素心岩花照纹楸松风堕鸣琴讵谓兵革余得以疏烦襟人生易凋谢何时续斯今离别奚足叹愿言怀德音
题江阁燕坐图
青山凝微霭澄江耀晴空层坡积余润緑树披清风彼美衣冠者燕坐江阁中手持高士传目送归飞鸿天朝罗俊髦岩穴何舂容吾知松关路未启白云封
石龙人日山行
坡坂屡崇卑上马复下马老怀虽云壮奈此筋力寡解鞍憩繁阴纡鬰聊自写所遭无仙凡所思何取舍苍藤缀流苏鸣禽咏风雅白云自西来故作忘形者
其二
晨兴趣归马中涂山雨倾薄言避村舍道远复纡萦林密不能盖衣湿强前征云气益昏翳潦水益纵横得非山灵意留予卧山庭似此庶不恶悠哉有余情
力农三诗
家贫无土田未尝操耒耜父母令读书但事秉笔耳今当为老农何堪即任此学之良不难所恨吾老矣
其二
黎明驱牛出日暮荷锄归土荒三十载往返无旧蹊荆棘刺两胫草根固深泥不辞筋力倦但恐官事违
其三
日出事输作先日听新令黾勉田野中奈此草莱盛锄垦知土脉耕牧识牛性夕归还读书聊以俟天命徐梅涧先生授余琴予写曲调之意赋诗九章修禊
春风播良时品彚齐化钧崇山鸣衆羽清流跃纎鳞咏觞托修禊俛仰怀昔人寂焉千载事伤哉百年身令德苟不着修短何足云
忘机
达人解天弢处世聊复尔朋友相徵逐亲戚自悲喜听禽坐春风观鱼俯秋水闲云无定姿虚舟随所止俛仰天地间谡谡清风起
碧桃
琳宫閟白日瑶台接青冥云旗自飘飘阴风自泠泠鸾鹤窅无影佩环寂无声高崖碧桃花澹然献春荣惟待王子晋繁阴坐吹笙
玉树临风
皎皎庭前树温温如緑玉春风发欣荣春雨为膏沐橘华浄相妍瑶草纷相属岂非方壶中光彩同煜煜凤鸟何从来睥睨下朝旭
泽畔
上征天无风远游槖无金种兰兰不芳行吟向江浔渔父旷达者庶几知我心鹤鸣子不和徒然有哀音踟躇当奈何湘水清且深
皎月
镜照在寻丈水监才尺咫团团中天月六合光芒里纎毫不可遗形影随所似自非太阴精何能得如此终古凛清澈云翳徒为尔
白雪
皇天厌凡污缟素饰下土清光辟囘邪严威折强御初飞陋琼华既积差鹤羽一尘苟相千万目斯共覩吁嗟穷阴中玄机孰能杜
春江
长江亘荆扬悠哉复悠哉巴山春雪消腾薄声如雷牛马不可辨鼋鼍敢徘徊雄风挟长浪云气何从来歘焉载神龙浩荡凌氛埃
潇湘水云
英英水上云乃在潇湘间朝随江风出暮逐江风还盘旋复缥缈遥连九疑山重瞳不可见但见江竹斑明月照洲渚於焉发长叹
送丘文湜之西凉
清华老山人三子读书者操笔起云烟何曾识戎马父昔守韶州被谪西凉戍十年事弓刀风沙走边路去年寄书归身老无膂力尔即代父行甘心入军籍朔风天正寒一去万里余读书知有父何必守故庐未得父书时大兄备点兵父老不得力母别赴南京尔去无六亲父子两相倚大兄妻为炊母仅托少弟父子共四人三人在行伍天上一团月照见三处苦尔孝感天地岂久行伍间飞腾入霄汉何能不东还
寄友胡舜咨九首
独客春江上怀人清夜阑昔日钱塘月今夕照灵山吾恐灵山飞送君西湖湾
其二
我有弦上音寄君托清风一曲邈高怀於以写幽衷明月在流水闲云飞碧空
其三
我有牕前草采采持赠君君心一何苦答以山中云片片有五色盈盈如锦纹
其四
鸳鸯好文彩悠悠泛清漪清漪照见影自喜还自悲不敢高飞去鹰鸇满天飞
其五
清风鸣树间凉月照东壁我有同心人朗朗读周易当问庖牺氏一画何从得
其六
山中何所有文书可数车一月不出户牕前落松花草玄云已毕传者有侯芭
其七
昨夜有吉梦共君空中行既见凤鸟出又见黄河清黄河洗双耳坐听凤凰鸣
其八
君不能试剑我不能驰马干戈正如此於何慰天下但愿天衢通献策如董贾
其九
古人重结交偃蹇百年间对面不为欢远人力追攀咄咄何为尔知心良独难
为贵朽石法师赋竹牕诗
种竹牕乃幽牕幽竹逾好孚甲炯外扬空虚默中抱疏?午阴繁短枕秋声早值者岂不多契兹良独少多福阐玄机香山发天藻金石谁再宣琅玕自相保兀者今在斯於焉将远绍亦尝戻江皋观我庭前草
春草杂言五首
驱车陟太行中道车轮折挽舟遡河流中流绠縻絶前途鬰漫漫旁徨欲还归积雪被长坂洪涛荡寒晖胡不戒未然阃中慎所之徒怀百年志自贻千里悲借令无颠踬岂念出门非且将诟徒御赢粮一何迟
其二
荆棘开好花娟娟耀芳春罗生及周道未尝罹斧斤斧斤或相加芒刺反伤人朔雪贷其死后土固其根人力媿孱弱天地胡不仁崇冈有松栢日日摧为薪
其三
中郎叹知已江夏杀所依爱憎生逆顺良窳缪是非不忧汉室仆乃为董卓悲不愤奸雄术乃谪祢衡讥伤哉英杰士终为识者嗤
其四
饥不食虎肉寝不处虎皮虎皮非不煖虎肉非不肥本受恶气生邈与正气违奈何五行秀乃与恶相随胡不观凤鸟犹能慎羽仪朝选竹实粲暮择梧桐栖
其五
闲人访闲人彼此无相疑闲人不相容皇皇欲何之我欲访白云白云无定期我欲访野鹤野鹤身高飞归来看长松青青有余滋
山居杂言二首
登山采薇蕨薇蕨正柔止朝行白云中暮行清风里芼之充我肠其味淡而美山翁笑相谓子计?晚矣
其二
美人天一方欲往不得早落日近崦嵫于何从远道矫首向天宇踟蹰蹑蔓草聊以待明发勿复伤怀抱
送刘庸道之闽
美人弄秋水照映氷雪容云巾紫霞佩合在蓬莱宫兰舟桂为楫泛泛清江中今日西飞燕明日南飞鸿三山有仙客緑髪顔如童期尔乘白凤缥缈翔天风
东山燕集
东山足游眺燕客开轩牕峩冠粲新制緑酒澄春缸登高各能赋悠悠见西江朗怀发高咏逸思凌鸿龎睠兹典坟在弟昆才彦双还归惬幽意信哉歌乐邦
送舒汝临参军秩满归【舒文靖公後四先哲即舒沈袁杨也】
吾乡四先哲日星炳层空予心窃慕之缪窥文元公亦复友其孙幽探日从容其孙守故丘欲以缵宗风夫君文靖裔嗣服尤显庸万里辞京国一官佐元戎予尝拜顔色未言意先同今兹解绶归重见将焉从踟蹰无以赠耿耿献深衷尝闻古贤士中叶坠厥宗或人念遗胤徧访樵牧中君材既翘楚此道必再隆官高固为荣年迈良可恫愿言扩先志益俾埀无穷
送无作禅师住保福院
忆昔东皋上予尝扣岩扃翛翛修竹下宴坐挹高清正见独一翁孤标凛寒氷嘉言罄前哲四坐不厌听予时方好修数数往亲承开门见顔色蔼然喜气盈风尘三十载死生隔幽明每与公言此默默想仪刑公今大梅去又复感中情翁尝此中住灵踪杳冥冥
送赵以衡归钱塘
陟远驾輶车汲深引修绠君子跻膴仕秉德在思永兴言赞皇猷岂徒事驰骋波流正云横舟檝当自整学古资未能寡事求内静母为负朱顔悠悠送清景
其二
竭力艺黍稷服贾牵车牛上堂奉甘脆二亲何所忧辛勤以干禄亦复为亲谋尽懽固无异宠荣非遽求朝昏食君赐鼎俎天光浮所贵保名爵不贻黄髪羞
其三
性醇而读书黄流在玉瓒孰云流俗中气质类浮浅予方顾徘徊结交伤偃蹇得子良慰心奈此岁月晚迹旷心愈亲意长言益短愿言采芳馨赠之托修远
自然斋诗为周原夫作
廿载游江海拂衣归故宅故旧半凋零存者头已白相见虽可悲亦足慰寥落有酒各招邀慷慨谈夙昔
其二
丈夫志勲业岂不事一官追封亲以荣树德民以安道路阻且修於焉息丘园矫首睇白日白日在云端
其三
司晨促天曙揽衣步前庭粲粲幽花发靡靡春草青鈎帘近清旭焚香读羲经门外有宾客欣然出相迎
其四
明月照东荣燕坐方自怡神清未欲寝款款训佳儿勿待金马诏且诵石鱼诗因之思厥祖高风播濓溪【石鱼山在慈溪西郊慈湖先生旧居有诗原夫尝息慈湖书院】
其五
今日憺无事薄言疏我襟清风蹑山梁烦歊憩松阴鱼游湖水浄鸟啼崖谷深朋友相邀坐衎衎论此心
松轩
种松不在直种松不在多种多人易之种直寻斧柯开轩比幽贞岁月忽已老美人招不来于何写中抱刁刁松上风萧萧濯灵襟皎皎松上月悠悠照鸣琴
重过东山分韵得嘉字
灯张酌春酒酒尽情益加岁暮百事集在道不在他昨日氷霜中风揭道上车我以隔岁别重来望云霞修竹散繁阴猗兰茁新芽各保岁寒意嗟嗟良可嘉登高斥卑陋饮清涤污邪箴言复深夜中心永无遐
野庵为姜敬章监丞赋【敬章在田野时尝梦天勑野归四字故诗及之】
楼船遡长江夹毂驰广道君子田野中悠悠惬中抱前除列佳水其阴杂芳草亦有溪上山青青为之好吉梦良可徵将以托终老白璧匪沦匿彤庭藉华缫庶免栖故林徒焉寄枯槁归哉岂无期所愧在先兆天恩固云深今德当自保
读书楼为天台张隐士赋
仙山积层翠瑶台薄青冥云梯白麟下天柱青鸾鸣中有泊然者栖居读遗经仙人好楼居无乃湌玉英交疏纳朝采阴风肃泠泠托此游圣涯谅以终余生天子五云内羣髦粲盈庭仙姿重圭璧束帛当见徵霞居越霄汉先後森百灵辞抽夙所秘赓歌答休明遐思古仙山何哉为重轻
盘隐为沈子俊赋
昔者清遐翁栖迟慕盘谷翛然桐叶侧悠哉石鱼麓绮疏延白云迥溪泛朱旭冥观隘蓬瀛幽期托松菊日与文元公微言吐清馥高风邈难追百载有遗躅琴书信可娱畊钓聊自足故扁重揭之余芳愿私淑出处固靡常持身谅金玉
晚年病目诗
予心好读书四库未常閲予心好【阙】辞操觚未常辍夫何阻前期浮云蔽明月翻思樵牧徒默默心自悦
其二
我常忆雷琴一去难再得目暗不能弹今亦不复惜以兹悟外物昔以有见惑何如饮美酒庶以慰朝夕
其三
予学二王书常在少壮日终年应人求运腕不停笔兹以目病辞方始得就逸书以大道言何足尽称述
其四
古人能战争空存身後名何况事棊?徒然起心兵余生颇好弈每被君子轻目暗不能尔心中始和平
其五
浊境人所恶清境人所懽懽恶感於境正谓双目昏病目与境接不以清浊分譬居浑沌内何者为乾坤
其六
庭外有青草正是自家意今因双目病复悟草之外意原不在草草亦不在视万事奚可言风月浩无际
其七
左氏云丧明昭明亦复尔二人至修姱佳名播千祀丧明予似之功业胡能比蚀月还耿光着述犹可拟
集杏花下
融风荡春和芳葩粲当户簇簇轻红繁拂拂微馨吐佳时集羣英崇光泛尊俎兴怀答春阳岂缘惜媚妩素梅陨飘风夭桃堕霪雨良会不可期尽乐饮此湑
春草斋集卷一

[book_title]卷二
钦定四库全书
春草斋集卷二
明　鸟斯道　撰
七言古诗
十洲小艇歌为张彦密赋
木兰为舟桧为檝沧海镜平云贴贴五色珠光耀晴水倏忽往来三万里偶见琴高相与游琴高引路登十洲青天白日不肯暮此身但觉壶中秋我昔所思游岱宗颠崖恐堕羊角风西蹑天梯华山顶见说希夷呼不醒南荒亦欲寻五羊五羊化石春草长何似十洲东海上绀宇琳宫屹相向僊人啗我养神芝青童出献紫霞衣麟驭香车拂瑶草凤舞琼台凌彩霓归来醉卧舟檝闲千年一息清梦阑不比天台再无路桃花空放刘郎还有客相寻问生事未信于今薄人世囘头大笑语旁人指点吾舟在平地
胡宗器使汾阳得韩干画马石刻归以见赠作歌遗之
胡君赠我韩干马一匹乃是汾阳旧传刻雄姿逸态嗟夺真真马见之俱辟易奔雷翻电不可见更有緑蛇兼紫燕此马玄黄固难辨筋出玄中亦堪羡当时学得曹将军笔有书法气有神顾影裵徊未超越眼中恍惚如流云一傒倦坐困方伛一傒裹胫曲未伸彷佛关头雨新霁满郊苜蓿涵青春胡君曾度太行去画里龙媒忽相遇涓人不用千黄金自觉驽骀世无数出入空骑驿中马挟此东归惬幽愫座间披览风为鸣记得汾阳旧游处汾阳正有郭相家恐是郭家狮子花千年相业尚不冺马图亦忍沈泥沙我今得此重叹息生者似今那复得信知房精在神骏形影空为人爱惜
大雅歌为冷起敬先生【先生名谦元至正十五年作】
冷先生鼓大雅乌生听之双泪下双桧堂前良夜深霜华照月发好音太羮玄酒忽在御无怀葛天殊慰心一弹明月不复动再弹飒飒风吹襟林神讋缩真宰泣江流喷激苍龙吟衆客方鼓舞乌生泪丸澜乌生所思在古道耿耿不寐灯影寒周室东迁黍离作桑闲胜似钧天乐乾坤莽莽千余年谁把深心寄弦索冷先生鼓大雅适不遭其时十载风尘暗关塞满城戎马苦乱离吴山深处一茅宇五弦独对天门挥天门荡荡隔沧海海上干戈故相待片帆欲发空归来只有宫商袖中在两鬓萧萧意惘然又将归住吴山巅人生万事多龃龉几时得似羲皇前冷先生鼓大雅且勿生愤惋愤惋心不和愤惋思不远只今驿骑燕山通此调可献明光宫声音之感疾如影圣心即使超鸿蒙一人唱于万人和天下尽荷雍熙风乌生有泪不复洒融融泄泄无声中
宝镜篇
杨家宝镜雕匣藏玄锡白旃发好光夜月团团絶纎翳秋潭炯炯生寒芒当时精金曾百链背纹铸出双凤凰凤凰联辉碧玉里二雏鼓翼同翱翔厌胜囘文虫篆小带叶疎花合昏绕细如洮石红如沙几世传来得称宝中有文龟窽窍深彩丝作线结同心杨妇晨粧照顔色要见两鬓霜雪侵不期落地竟摧折凤碎鸾孤圆半缺从此晨粧不复施坐对青灯自呜咽只今已老白髪埀终不取镜重铸之留与杨家作明监半镜只此团圆时
山斋歌为义兴吴公选作
平生好事偏好山山斋寂寂山人闲驰瓌骋异叠层玉蓬莱忽在轩楹间铜官峩峩欲飞起日射寒光翠如洗香兰转首招紫云左右低昂若兄弟洞庭之山浮具区东西对峙如双鳬卞山马脊浪中出萧萧竹树茅檐孤偶忆仙人有遗迹兴入松萝几双屐巗前咲看黄精花洞口高眠白云石下山独泛秋风船霜林剖橘呼老仙不愿长生授丹诀萧散即是壶中天山上神仙知此意故遣山灵献佳致紫烟囘伏挂高崖舞鹤翩翻到平地天池石壁飞悬流人参化人松下游弦管齐鸣青鸟过虹蜺一道丹光浮山人曾挹紫薇露南北轺车走烟雾功名倏视如飇尘投簪竟入山中去清风吹满山人家山人手煎阳羡茶诗成不复寄人世援琴一鼓飞云霞山人山人信幽独我欲相随卧空谷何当先为采松花石廪賸储三百斛
题胡仲厚所画山水图
胡隐君画山水伧笔俱匀世无比平生出入范华原范有声名抗关李乱山壁立气势雄盘礴造化搏空蒙我走江南不可见无乃嵩华烟云中况有层峦积飞雪万丈寒光耀天阙正似玉龙天上来虎豹出林肝胆裂河流横絶水成梁关门阴阴道路长谷口桃花旧开处藤萝古屋烟苍苍东崦琳宫炫楼阁中有神仙税黄鹤凤笙麟脯醉琼浆静看松飈起寥廓远山隔水何冥冥放游不得呼山灵但见轻云过山去云边一点芙蓉青隐君今老矣挥洒已絶笔好事得盈尺重之如异物朱君对此酌春酒兴入高深不论斗呼我共醉山水间古今消凝一囘首
白云歌送孙子章归天台省觐
天台山上白云飞素光零乱如白衣朝飞不离苍藓石暮飞挂在青松枝昨夜白云入我梦月满寒溪水如汞老鹤孤鸣子和之梦断中宵忽心痛我欲招白云白云不肯来白云白云使我心悠哉眼望白云清晓立归心胜似云飞急三年不走天台山今拟穿云毳衣湿寻常白云长满山他人注目如等闲吁嗟万事不我好我心独与云相关桃花洞口青春好不逐山人拾瑶草朝朝暮暮白云中把酒高歌对穹昊
秋巗将军歌
秋巗将军身姓韩恐是齐王之子孙不然胡为习战鬭雄材杰出千人军目光流电气薾云锦裘綉帽七尺身上马挥戈日退舍下马论事霜逼人南州封狐口飞火将军三箭叠奏勲东海短狐毒人影将军舳舻突其羣壮哉虓将有如此可作金城卫天子风云浩荡天万里囘首虎贲无猛士今岁来为四明客明人见之俱辟易麾斥部伍归故壁前後旌旗半天黑我诧将军立踟蹰神游千载究且图古来骁将文武俱至仁或与天为徒将军将军必见天子呼训练之暇多读书
赋得吴王避暑宫陶侃读书堂二诗送丁鹤年归武昌
章华之台浮云空繁华又到吴王宫西山烟光照林麓南浦云气随蛟龙瑶殿金扉倚虚旷象牀玉几生雄风忽然梦入紫微内绡衣雾湿天香中梦醒芙容日亭午但知六月不知暑侍臣不敢催鸾舆辇路光飞洒尘雨当时铜雀凌漳河锦城雪影摇岷峨天下苍生苦埃鬰三处较凉谁最多东下长江二千里楼阁高连冶城起岂知炎热正如焚鼎沸难容一杯水初忧未破曹刘墙再欲食鱼还武昌囘首寒溪旧游处烟草凄凄畊牧场君今归去访遗迹自古兴亡休叹息有酒可献重瞳坟南望九疑才咫尺
千年陶侃读书堂故老相传在武昌九曲亭前入云路寒溪下接江流长剑池龙去日色薄梅偃层崖几开落书堂为寺寺还荒惟有青山度黄鹤当日读书清夜深至今遗响闻空林千里旌旗入州牧都在分阴辛苦心君泝长江忽归去政是英雄读书处百灵奔走护先丘就结茅堂倚高树平生读书才气多要囘落日挥长戈苍天不借丈夫力鬓霜独奈秋风何且访云间入林下依旧从容咏风雅古今穷达贵同风莫媿前人面如赭吴王都武昌去武昌数里许西山之麓建避暑宫前面南浦九疑山上隔一湖宫侧有洗剑池上有九曲亭上一里许有寒溪寒溪之上有陶侃读书堂山上有楼后侃讨海贼得铜铸观音於沙上奉於书堂就舍书堂为寺今寺亦废为鹤年先大夫丘陇鹤年庐於其侧
清眺歌为屠隐君
景定桥东地迂僻百尺层楼寄寥閴我来登眺风日清遥见羣山际天碧西山积润冈阜多断而复起连金鹅金鹅飞入大梅去太白数点低云萝水出迥溪泻三峡分作支流更囘合晴波耀日日倒悬龙夺明珠动鳞甲桃花隔水春冥冥渔郎梦醒扁舟轻杜若蘼芜翠烟淡鹁鸪飞去雍渠鸣白云窈窕山中来渚涯倏忽成楼台风收雨散四郊静眼中一片青天开中有仙人半衔醉唤得孤鸾落天外骑鸾时复游紫京夹道花香袭环佩仙人自昔好楼居此非圆峤为方壶囘首人间暗尘土蚁垤自以为仙都我闻江湖好山水曾托秋风过彭蠡千里归来空自怜灵境胜区那得此仙人有酒春满缸夜邀子晋吹玉笙朝朝不放下楼去朱顔直要凋三光
送任云翰归省
青衫从事南来久公馆烦忧托杯酒风吹酒醒忧不除复泛扁舟访良友江上茅斋春草深苍头抱琴来见寻手弄秋风未终曲推琴且说南来心京国官事须给饷故遣星驰促藩将三年坐守姑苏城藩将愆期只骄横翩然拂袖天上归鄞江日望云帆飞囘首姑苏暗锋镝至今未解西兵围世事浮云易翻覆昔日遐征命当复岁月悠悠无奈何犹仗氷弦写幽独况有慈亲倚门待指点吾儿在东海菽水虽微难尽欢鹤髪埀埀几时在此言落耳何慨慷此心可以明穹苍不失平生读书志青天万里终高翔我送君行耿胸臆安得承平似畴昔拟将北上献忠肝几度出门行不得天子安居在丰镐独倚中原致天讨君见总戎当苦言竹破江南事须早
开元老栢行
开元老栢鄞城东平地有此谪下龙黄肠腐烂腹空空五石之尊亦可容一面天然户开辟四围日透牕玲珑瘦骨已见黑如铁直柯岂有青於铜昔日盘盘九天上十亩繁阴散春浪四山云气接蜿蜒万里天风翼清壮不知今日带凄凉秃短竟如髠斩状两枝独秀何凌兢元气不减千年青密叶偏承雨露泽寸心默荷天地情呜呼朽质空好在大器无成欲谁待开元遗植到皇元萧然屡閲山河改开元天子锦绣焚五风十雨真好春李花乱落子规叫春梦悠悠空暮云青氊旧物窅何覔幸有老栢至今存我来相对坐良久临风默默思开元只今四海天荡荡一身苦无尺地安何当就此啖芳烈身生羽翼如翔鸾乘虚御风览八极东游阆苑西崑仑坐令鬼物骏奔走雷雨夜作移霜根不种崑仑即阆苑终当伴我含清芬
海堤行
海上蜿蜒蟠玉龙云柯迤逦冲阑风睥睨烟云俯深黝叶侯建此千年功侯出成均倅兹土能为苍生闲斥卤古称贤令谢与施可道今人不如古趍功蝟集鼛鼓声万杵齐揵风雨鸣南山白石走东海鲛人夜泣灵鳌惊从此风飇转潮汐鬼嗄神奔夺天力人言水勇奈石坚谁信侯心胜於石石堤未作先土堤洪涛每入田中飞田舍沉沦秔稌死盐花万顷争光辉咸气寻消旧田复桑柘依然满村緑清宵促织鸣寒蛩细雨催耕啼布谷汝仇湖水清连天百川分注春风前花底人沽种田酒篱根月照催租船堤上新祠高绰楔穹碑大字书年月共来祭祀献鸡豚幸免浮生作鱼鳖黄金世上山嵳峩日日散人能几何侯槖曾无一铢费姚江拍拍流恩波世事年华倏忽改堤与侯名应长在海滨尽得如侯堤那有桑田变沧海
紫翠丹房歌为周伯高赋
松陵四围天接水中有丹光夜分起烧丹者谁抱拙生半亩云房石林底缥囊玉轴纷图书清风适起烧丹余白日闲花落蛛网晏然独坐青氍毹当时龙虎守深閟好事何为传紫翠每令人费买舟钱日日来寻隐居地因闻昔日瑶池仙宝鼎丹光飞上天剡剡入云如紫电英英照人兼翠烟平生学仙心所羡亦欲丹光成九转等闲白骨埋蒿莱不似红顔生羽翰宿火未消丹未出诏向神京试儒术力言丹候尚须调再愿六藏归一室我到锺山偶相逢乡心未吐谋先同亦有长生不死药何当与子论成功
醉歌行赠定海守御江将军
三年不见江将军离愁远杂春山云今岁江城忽相见秋水还如旧时面将军昔隐徽山中仗剑一起无英雄云飞电走得真主永新坐挹溪楼风我在鄞江伴鸥鹭鸥鹭深怜髪埀素不期遥听石龙吟又复栽花永新去咫尺偶同云影间将军正值弓刀闲我虽官事日如垒有琴只为将军弹星石光摇水西柳林泉气接天边山东山松覆老僧榻南华月浸仙人坛每将俸米换春酒到处追欢不论斗欢娱未尽相知心鸿燕谁知各分首将军超擢鄞江行我被迁谪居濠梁鄞江是我钓游处我反不得归故乡清流关上车折轴杨子江中浪如屋音书阻絶可奈何毛骨无由化黄鹄昨荷天恩放归里再见将军喜中喜旷达之士忘升沈酒醉清风复相似鄞江娟娟照胸臆江上羣峰翠岚滴汀鸟渚花催往还早暮扬舲信潮汐嗟哉我今空白头将军建立功名秋只恐飞腾九霄去寸心千里还悠悠
陈中复先生所画马转赠吴生好德
曹将军能写真南薰殿上数承恩千载有遗迹画马尤絶伦陈先生最儒雅亦能写真兼画马笔法妙入神谅不在曹下近岁奉诏写御容金门玉殿春融融适值房精降沙苑佛郎所进当争雄就敇丹青记祥瑞御前飒爽来天风从此人间不易得得之胜得真花骢昔年遗我一紫燕正是蕃人远来献我藏箧底余廿年王真君夫岂曾见吴生读书有远志比似名驹复何异转将此画持赠生要助天衢激昂气吴生吴生意如何赠汝锦段不足多生年正壮吾老矣他日乘肥莫忘此
白云山房歌
何处茅堂对山结千古龙洲最清絶武山秀夺天东南上有神僊拥珠阙金华玉华山更清亦有仙人吹玉笙白云腾薄卷秋浪晴牕不掩风泠泠堂前小径石苔紫堂後灵芝兎埀耳竹阴满地生昼寒落尽松花落松子堂中一榻拥青氊为爱云山长不眠茶竈只留花底石酒壶或汲溪中泉陆走曾期访天姥道上囘风暗尘土舟行曾约访蓬莱海上惊涛撼樯橹不如长日看武山武山自是非人间昨日云飞乱峰顶今日山腰散微影画图遥忆米元晖自怡肯作陶弘景勒名招得刘职方赋诗每同萧与王俯仰乾坤划然啸啼鸟一声山日长还闻种玉玉易长玉气英英白云上他年见璞莫自献只向茅堂挹萧爽
惠墨歌
刘侯以墨见贻上有继善堂三字偶同余字侯亦诧焉索赋此诗
刘侯赠我龙剂墨广踰一寸修减尺豹囊初解麝蜚香麋胶已漫瑿炫色庭珪骨朽内府空欲购空悬万金直此非庭珪亦自奇炯炯涎涎堪爱惜中间复有小隶文却将余字先题刻锺离合在瓮中书王叵偶登江上石我方蠖屈守蓬蒿侯正骞腾走南北浮云万事果何如恰恰遭逢董溪侧问侯此墨何从来更为徘徊一追忆昔年奉使湘潭中偶听松间杵声急青女三五捣玄霜满握芳馨喜分得太平天下忽干戈珍佩奚囊忍抛掷几番囘首望湖南大半苍生死锋镝千里无人风雨秋旧日潭州今瓦砾墨工寻亦散如烟似此松煤更难覔我闻侯言长太息再拜持归重双璧曈曈初日下帘栊谡谡凉风吹几席正襟端坐兴如泉旋取蟾蜍泻余沥云浮铁砚紫光寒字学银鈎漆浆滴墨虽可尽心无穷媿乏琼琚报侯德愿侯北上扶飞龙愿侯西征除毒螫謭材不比陈夀徒定当作传昭殊绩挥毫渖墨细研磨虿尾蝇头书一册
云山图歌
云山云山一何好日夜无端入孤抱平生性僻爱云山岂知却被云山恼昔住阚湖烟水东一行一坐青山中青山起伏春蔼蔼白云吞吐天空空寻复扁舟泛吴越吴越青山更清絶联联翩翩接荆楚千里白云如喷雪只今置身城市闲可怜举眼无青山琴抚归樵碧牕静歌咏紫芝清夜阑安得便携妻子去入山竟作山中住纵然宾客远相过山窅云深不知处自念少时贪读书壮年立志卑唐虞半世未明周孔学九重空望夔龙趋短剑虽曾铸顽矿蒯缑零落尘埃冷忍闻天下暗旗旌耕莘钓磻向何境仰天俯地徒尔为与世低昂心转迷几迥对饭不能食慨然只起云山思城中隐君胡仲厚酌酒论诗十年友经书不独满胸中画作何曾在人後知我已是山中人先为画山兼画云晴天倒飞秋海浪浪中乱叠苍龙鳞中有乔林结层緑长梢半掩溪边屋兎迹鸟道隔重峦正好开门枕寒玉我得此图良慰心但觉云山思愈深他日能偿结茅愿可无仲厚来相寻袖拂白云相对坐坐久嗒然吾丧我此时不复有云山山鸟自啼花自堕
王山人桃花牛歌
王山人王山人天地之间六尺身身着短布袍头戴折角巾倒骑桃花牛日日弄晴云昨日我向桃源去去觅山人结茅处山人正骑桃花牛不下牛来笑不休牛身乾浄白於雪乱点余花喷猩血爱骑不是王山人一生空与寻常别王山人王山人尔如何昔年曾走燕山道五花骏马金盘駞今岁骑牛行荦确毕竟胸中有真乐气吞百万五陵儿始可骑牛作狂客王山人王山人更办乌盐角高吹紫芝曲五湖四海春茫茫桃源市上千山緑
醉歌行赠夏叔干
昨日江上沙东头涨起西头倒今日江上沙西头渐高东头少子少我方壮子壮我衰老气义还如旧时好我昔南囘凌瘴烟恶风掀西江船归来无处采薇蕨自向江头弄明月隔江美人招我游白沙翠竹明月舟天风潇潇落寒水一去便为三日留囘头看人世人世可长叹赠人不有锦绣段谁肯报之青玉案子独爱我春草青我独爱子双眼明凹镜那知玉顔好急弦始见枯桐清莫信飞鸿书可寄莫信盟鸥不相弃不如浇密向????中到底甘甜复联缀子有酒浮玉缸我有诗充锦囊我醉子酒子歌我诗诗余酒醉春阳熙熙醉里乾坤漫颠倒梨花乱发流莺啼莺啼不须歇梨花不须落古道千年只如昨
赠杨允铭小篆歌
史籀大篆李斯变变为小篆今独传绎山秦望石皆裂余者散失如飘烟诅楚之文大相似先出李斯三百年李斯无乃踵其武体同画异难後先後传八体亦有篆雕虫何由得传远汉武书师蜕凡骨曹喜李潮探御脔徐铉承之非不佳形质仅堪称匾同时作者岂无人欲得美名何偃蹇元初最数松雪翁白野亦可追其踪鄱阳伯温用心苦钱塘益思无限功四明文运代不冺学字亦有前贤风三代鼎彛俱在目杨生晚出参其中杨生深用李斯力能使笔锋归正直清圜瘦硬玉削成每逢好事留其蹟人心正喜趋末流谁将旷古渊源求倘使淳风追前代杨生亦足裨皇猷
题镏商观弈图
洞中隐隐鸣玉杵洞口泠泠滴锺乳何物山人云满身目有神光面如女口谈天地觉支离托意手谈无是非力守中虚得玄牝扫除边幅窥玄机玄机一破有真乐黑白不令双眼迷高驾飞龙游恍惚缓骑日月无东西寻复遐征览八极金井埀莲献佳色秦关赵璧任相持我道纷然争不得山中云路何时通采樵突入苍髯翁倚徙旁观如啖蔗骨毛渐渐生清风下界儿孙已成鬼更为从容看孤子大浸稽天金石流出入纵横不曾死斧柯烂尽斧有灵直使再三穷杳冥倘自苍茫下山去白头老瘦何足惊大唐画工观察使寄兴云霞知此意霜纨笔法似轻霏散作凉飇激人世
空青歌为临江何九思赋
九思得空青以古錞釪盛水浸之郡人彭声之僧文公首成短歌予亦同赋
噫吁戏吾闻地不爱宝胡为乎空青土中少五金生处方有之鬼禁神呵閟深窅水浆如汞石殻黄殻如桃核含水浆石团金气沥为液碧色湛湛氷雪凉它器收藏即消散以沙锥石才取浆取浆一滴疗昏眚白日食既还耿光石孕精华几千岁白璧明珠岂为贵神农未必知有灵谁启玄关救人世玉山峩峩云树深何君得此良苦心錞釪盛水浸寒玉几人欲售空持金噫吁戏世上之人云有目白日犹如夜无烛后土何不令空青出土泥沙然大使何君疗人双目全
宋生代兄从军行
昨日点兵兄起别弟代兄行气吞铁宝刀飒飒生阴风直到淮河蹴氷雪木兰女儿代父行弟为丈夫不代兄丈夫能尽骨肉情万里之外如户庭兄但晏眠莫忧弟淮流近接蛟门水明年五月见茶船先寄官仓月支米官仓月米拜天恩未必长为识字军年年射鴈得兄信胜似参商同一门
石塘旧隐歌为泰和萧文学赋
我闻石塘山水好溪浸氷壶四山绕上山囘首望前山更有三华似三岛人家簇簇如桃源不餐松栢身自僊耕山百亩烧野火凿池半顷通溪泉君家有书常满屋读尽还听子孙读石塘帘卷隔溪云前後清隂散松竹每逢佳节酒筵开只与邻翁相往来昨日寻花入林去今日采药缘山囘早语儿郎纳租税莫召喧呼打门吏年年如此不出山遮莫渔郎引人至
题江村渔话图
青山玉立暮烟紫雁雁低飞落秋水树头斜日照寒沙船杙寒潮两相倚老翁共言知若何定言江上有风波乘潮撒网得鱼少入市卖鱼钱不多昨日螺蚌网中得中有明珠人不识我无所用还老龙醉起推蓬四天碧见说山中多蕨薇采而食之无是非虽是无鱼换村酒也好寻仙看弈棋我观此画倚江阁耿耿无言山日落何当走访真老渔添我船头共盘礴
屈海童歌
九月凄风振衰柳偶向村家沽美酒酒边有客屈海童裳不掩胫衣见肘平生素解歌北词为歌苏武牧羊诗歌声激烈出金石余音不断萦柔丝座上才郎旧相识指点海童谈夙昔海童本是关中人东走钱唐寄踪迹青楼一曲绕行云脱赠锦袍无所惜自伤悮入风尘中远谢花衢贵游客金银覆地招不来势焰薰天呼不得青红罗绮长满身街头美味日买新谁知世事不可料来作濠梁输作人只今愿歌人不听一饭与之歌数声忽忆钱唐旧风景欲去复止涕泗零我闻此语感中抱花落污衢不如草世间多少负奇才生不逢时亦枯槁
长平戈头叹
降虏之戈舆入关千年尚落泥沙间腥铁阴生紫花出血痕半蚀朱砂斑惊看故物为磨洗似见风云掌中起风云惨澹坑堑深寃气浮沈铁光里当时挥戈期第一一鼔能囘鲁阳日谁知括母空上书竟堕长陵鋭头术遗铁尺余人共传四十万人谁见怜人骨烟消铁无恙流传作监非皇天天下茫茫仗真宰格鬭何须血成海长平道上有人行百胜秦兵岂长在
一笑轩为指南禅师赋
一笑轩在何处远在乐清之徼灵山之岵山倚东溟凤飞舞禅师燕坐薝卜林玉环堕地烟霞深螺光夜蜚明月浦猿声昼落清风岑緑筠江上碧天阔石梁下有苍龙吟云髻峩峩两峰起雁荡囘头似千里天台刘阮隔松萝虎啸寒巗月如水金鹅玉几相鈎连古洞天埀四窗底千峰飞绕五云门禹穴沈沈石苔紫梅花傲兀西湖春苏堤烟草迷香尘细数经行总尘迹落花啼鸟空怜人欲度蓬莱路非远弱水无端忽清浅归来故山寻旧游但见荆棘埋荒丘更复凭阑视千古海内分并几朝暮豪家贵戚趂风云不直朝阳敛春雾才萟有人夸第一独恨长生苦无术学仙纵复三千年世上无过似今日空林昨夜起秋风悄然目送归飞鸿诗倾三峡不可写都付青天一笑中青天一笑知者少白日当空解相照不如身世作虚空悟得拈花发微笑
禅师受经灵山玉环盖其乡名也明月浦清风岑緑筠江龙吟桥皆灵山景也尝住鴈宕双?峰夀昌寺後游天台明越苏杭等郡复归灵山
题教子升天龙图
大龙气势何奋疾小龙两角犹茧栗黑云上下风荡潏前顾後随恐相失恠态迸发胡为然乃是教子飞上天天宇荡荡足蜿蜒下视鱼鼈徒深渊我闻龙性自变化若待教焉良可诧僧繇道子意太奇醉墨淋漓为此画君不见葛陂杖雷泽梭倏忽妙用尚尔多真龙之子宜如何
送督造海舟钱使君还钱塘
监湖五月风露凉玉人簸弄明月光陆离文采底相似芙容下映双鸳鸯咫尺题诗掖垣去彩笔香凝紫薇露长风吹送到蓬莱又览珊瑚海中树勒马催船云满袍楼船坐见帆樯高食单初卷贺监宅归心已渡钱塘潮我昔东还卧荒甸江海才华半相见山阴只共浮云间不见能诗玉人面玉人环佩风泠泠蕺山甬水空含情即今天子爱文采春风殿上赋流莺
赠都阃掾张彦刚
子房一进圯上履帏帐风云掌中起远孙彦刚氷玉壶胸中亦有黄石书天子龙飞定天下谈吐无由向戎马只今天下磐石安竟作河干伐檀者昨日括苍天狗落贼起黄?徧林壑林壑入云千万重猿猱欲度犹错愕上挟罡风身有翼下挟妖狐走荆棘阴霾半掩平阳村自谓飞来擒不得九重诏遣延安侯祥光一道东南浮侯策奇勋见开国岂将大木论蜉蝣君始从容在帏帐手画山川调虓将君言百丈西走门欲断咽喉须百丈侯即分兵从後攻果趋百丈遭前锋等闲斩首风雨歇凯旋未必君无功豹露一班聊复尔海水渊渊谁见底丈夫要作英雄人定有声名动天子天子抡材政云急瑶殿云深看徵入莫将归梦绕琼花功业先从盛年立
翁妇行
永嘉翁子期娶妇仅两月值兵乱妇被虏入何将军帐中至京师生二子後子期役於京师遍乞食公侯家偶至何将军宅妇闻乡音问之正子期也题诗一首诡以书托寄乡中亲故既而何将军察知之捕子期奏上上发其缄乃其妻诗也为怜而释之俾同还乡里
东瓯兵乱夜深哭嫁郎两月他家宿双飞燕子在雕梁何为翻作野鸳鸯十年凤城悲远道暗惜花顔为谁好羽林将军欢爱多其如雝雝鸣雁何剑戟门前日亭午隔帘乞食惊瓯语问之元是旧鸾交过眼云收转愁苦将军闺房锦綉林郎情自重千黄金援琴作曲向郎道恨郎不识琴中心封诗寄人托郎去正寄与郎郎不悟岂期先得动天顔花作丁香复如故已为将军留两儿将军未必无好妻只恐清风岭头过血痕尚有空岩诗
金陵行送王廷助
杨都之区胡为乎第一豫待千年圣人出天开地辟鬼神惊万里祥光中荡潏波涛接天天堑成锺山故作云锦屏三井冈头烟树清白下左顾琅琊城景阳武壮相倚重中茅九华遥夹拱龙池气薄长干祠玄武湖中斗牛动紫薇宫辟天中央天门荡荡日重光圣人端居五云表手握乾符清八荒绣衣朝参万马集瑶阶日转千花香四夷宾贡走珠玉箫韶九成飞凤凰太行西头空飒爽咸阳洛阳漫相望汴水东流知几年自古金汤无此壮五风十雨民熙熙总愿观光逐仙仗春风环佩动香尘不觉飘飘紫云上王郎王郎气如雕鹗隘九州身生羽翼非梦游山中种玉玉已长正是持献明堂秋
为石龙吴簿写竹并题【吴住岭南横浦】
大庾岭上梅花多劳我梦思无奈何昨日亲从岭头过梅花不见空烟萝囘头岭下有横浦翠竹娟娟照窗户山云不起清风来乱叶联翩似飞舞横浦扬尘曾几年独有此君经岁寒况复春雷子孙长何人不为停车看我今陵水每追忆貌得踈枝慰寥閴不愁作伴无梅花只保氷霜好顔色
赋
春草赋
粤稽永嘉旧郡睹谢池里赓谢池吟予自雁宕倦游抗志幽寻熟玩斯景长啸不禁客乃对予而言曰康乐有云池塘生春草园柳变鸣禽先生有心予志之矣於时春也蔚焉成林禽声未换草色芳深奈牵行役莫遂登临天涯兄弟惟子知音愿赋春草以慰我心予不获已赋之何阳律之柔畅乃池塘之发生始抽根以隐隐旋布叶而盈盈既摇风兮带媚复向日兮含荣飞采芳之蛱蝶集点水之蜻蜓色映袍其觉重香随步以疑轻任躏蹂而无阻从揽撷而不争应鹃声乎泪落依马足矣魂征类愁客之无绪同颦娥之有情乃若气煦郊原沙蒸水岸露意渐敛烟雾初乱延緑兮纱窗流青兮彩幔怀人兮志往翫物兮襟散飘落花以无迹袅游丝而不断想舞燕之频催听啼莺之互唤则有染翰骚人寻芳逸史杖悬赤仄囊携緑绮整折角之素巾蹑远游之文履指柳陌以向导经花堤而徙倚藓封阶而迹絶鼯閙树而声止奈所访之不逢复何心乎恋此嗟嗟芳草兮愁春芳春兮愁人草随春而并丽愁逐草而俱新有草愁难歇无愁草不匀草生魂梦际愁动别离辰於是水涨断桥云沈秘阁鑪香火寝壁瓢风落蜗黏笔架鸟窥牕格应门几童载酒何客亮瞻云之惆怅知倚闾之小度茵展地而静悄带临书而寂寞愁不絶乎池蛙怨岂忘乎野鹤虽追欢之在後恐对景之匪昨可怜哉春日兮辉辉春草兮依依草生兮侵径日落兮掩扉池塘物色已如许为问王孙归不归客乃喟然而叹曰池上孤楼青阴映带萋萋芳草远与天界入我挥洒用酬文债草荣春尽此文不坏
乐府
乌生八九子
乌生八九子飞鸣高树颠少年从何来中我泥弹丸我不能支叫呼苍天苍天不闻摧我肺肝东林有枭西林有獍弹不加彼乃戕我命我命曾不如线之微我肉不足登鼎俎尔将奚为苍天苍天我不能高飞但愿浮云载我东归
公无渡河
公无渡河公无渡河公若渡河吾将奈何河水有悬流鱼鼈不能居公力不如水乃为鼈与鱼河水胜鸩毒河水胜矛戟河伯不相邀胡云避不得吾闻狎於虎死於虎狎於水死於水公性扬扬急如驶河水一去不复囘公今一去宁复起公不起自取之公兮公兮将怨谁
乌夜啼
明月照庭树凄风入重闱昨夜哑哑乌乱啼乌乱啼乌头未白君未归忆昔持彩线绣君双凤凰比妾百年心与君不相忘手中彩线君夺取衮衣有阙君欲补远道一去今十年转向濠梁作羇旅黄金用尽寄书来妾啼更比乌声哀妾面曾因女孙咲君怀得为何人开愿君清商托瑶琴夜夜寄我空中音愿君珠玉倾锦笺时时寄我緑牕前
摇摇花【即虞美人草一名寒食花】
摇摇花花魂未还家花摇摇花魂未曾消昔为脂粉顔娟娟比花好今为草上花依依向谁道项王气力无与比四面胡为楚歌起骓之不逝将奈何宁惜花顔帐中死花顔当日老深宫香玉消沈烟雾空不如化为寒食花一年一度开春风汉王宫阙亦何在囘首山河几番改行人欲去还问花百媚春容更谁待
寡妇词
浮萍为妾身池水为妾夫水深萍乃荣水乾萍乃枯夫壻共乡井妾心长自慰夫身远行役妾顔为顦顇顦顇何足惜终胜生别离谁知竟死别妾身何所依酒未湿殡土殡土无寸草屯吏籍姓名屯长催上道邻妇拭我泪儿女牵我裳行行问何之未知适何乡死者呼不闻生者叹薄命卖我嫁时钗破我嫁时镜破镜何所似正似初弦月月弦有圆时破镜难再合夫壻如有知魂魄随我行大石沈水底可鉴妾中情
题马图
马何良金吾出神英英膂仡仡钱联联玉栗栗劣慓轻兮陋駻突马何徕涉流沙千日奇万里嘉天闲志靡它天闲远兮人弗姱马何厄勿歔欷雄杰丧战伐滋枭骑角驭者谁于斯息兮待其时
秋风歌三章
秋风秋风吹我母我母溪山倚闾久家徒四壁衣见肘欲寄秋风竟钳口便欲归去讯安否致奉珍鲑亦何有仰屋澘然复低首暮冷朝寒博升斗秋风秋风慎勿吹我泪飘洒母前伤母意
秋风秋风吹我兄我兄与弟皆惸惸秋来听此秋风声江山契阔难为情去年兄作钱塘行今岁归来弟蓬瀛何当从此长合并日拜慈母称夀觥秋风秋风慎勿吹我语使兄听之乱兄绪
秋风秋风吹我身我身何处沧江滨感怀日日潜悲辛至今只作寻常人人生得意在青春青春一过徒劳神嗟哉尺蠖何时伸不如一棹归娱亲秋风秋风慎勿吹我诗入人之耳令人悲
北风辞送余舜容之京
北风其凉吹子之衣裳我有古琴为子弹慨慷羣爵飞舞云低昂猗兰在畹天雨霜天门九重兮虎豹在傍子之去兮道路长
北风其凄吹子之裳衣我有参差为子写所思乾坤莽莽烟雨霏商鼎剥落售有谁轩车颉颃兮富贵是依子之去兮慎所之
马食粟
马食粟马食粟一闲二百匹一食一百斛去年大旱人苦饥草根食尽食木皮官司徵粟餧官马马何贵重人何微人心不敢怨只愿官马肥官马肥走若飞江南江北正格鬭将军杀贼要马骑
龙渊有珍宝
龙渊有珍宝珊瑚与木难贪者入波涛出入渤澥间手持珍宝归富盛良不艰隣女相夸耀小儿多腼顔贪夫之贪终不了再入龙渊探珍宝老龙崛起白日昏大浪飞来雪山倒等闲性命断柔丝鱼鼈饫餐乌啄之爷娘妻子仰天哭珍宝如山亦奚为
春草斋集卷二

[book_title]卷三
<集部,别集类,明洪武至崇祯,春草斋集__［诗集］
钦定四库全书
春草斋集卷三
明　乌斯道　撰
五言律诗
北郭小楼与友玩月
明月中秋近东楼望眼悬故人俱好在清思各相牵天极银潢浄凉浮玉露先一尊如此夕别後更何年
偶作
仰头看白日无语对庭柯万事只如此百年能几何近人黄鸟过隔水白云多幸此聊相慰悠然发浩歌
题山水图
莽莽羣峰合盘盘一径分牕明丹竈火松罥紫坛云灵草千年长名花五色殷仙人骑白鹿尘世已斜曛
蚤朝
騘马入云飞霞光上翠旗未央宵月迥长乐晓钟稀玉佩依黄幄金章映紫薇御炉香蔼蔼偏惹近臣衣
病中怀刘庸道
乾坤憎病客风雨暗孤城野水无人渡林乌落地鸣卷帘看竹色欹枕听江声自遣聊终日怀人底性情
余退轩以诗见寄次韵答之
溪山饶景物城市隔烟霏蜡屐幽时洗霜毫醉後挥槿花鸣纬近瓠叶蠧虫稀夜夜潮声急空惊白板扉
又
坐增新旧感诗寄短长吟白雪千年调青灯五夜心湖吞松寺阔山入野云深可是忘城郭飇车不下临
与诸友山中晚行
山林甘寂寞朋友得从容清吹来双涧斜阳隔数峰败田沙草细阴衖石苔重谁料江城客还来蹑旧踪
将赴石龙北流道中有作
?促违清事艰难到白头一身浑是病两月未离舟暮雨听南鸟晴岚泝北流到官期报国宁敢动乡愁
西湖小隐
胜景金池耳高人玉树然柳塘披鹤氅山崦出渔船梅吐尊前月松蟠镜里天兴来弹渌水赏识有逋仙
倪克受惠药
野旷林烟薄人稀径草深感时多病客遗药故人心江树移寒影城云结暮阴五湖千里思一曲夜分琴
送童仲美归金华
心倦京华客情深故里山不知千石贵自爱一身闲水气迷黄柳氷花凝白菅到家谈胜事欢溢老亲顔
题扇头山水赠殷本初
海上神仙窟分明入画图山云连太白溪水落东湖路觉行边断亭从僻处孤直教殷处士城市迹全无
石龙棠阴道中迟刘淑斋不至
倚风情脉脉囘首帽欹欹归马夜行疾远人春到迟林深云气重山静鸟声悲万里天南客谁欤是故知
怀张孟善
目暗曾行路心悬故友家池荷生旧藕畦药长新芽短榻微风入疎帘细雨斜空闻常出郭渔屋看桃花
寄韫禅师
孤踪随宝地硕德重禅林雨遍龙归洞天空鹤在阴泉声山路静松影石塘深何日听高论令人慰夙心
送张彦诚之京
久分依山住今因荐剡行巨鱼冲浪跃好鸟及春鸣双阙青云晓千花紫禁晴新除题御笔未觉负平生
寄王彦贞
兎泉探夜月熊耳挹岩霏白玉无尘点黄金似土挥乡关心已遂城市迹全稀尚爱慈湖水娟娟照戟扉
又
忆别东皋上经年不共吟尘迷双病目月照百年心山色秋霜浅江流夜雨深微躯借君力犹可强登临
寄桂长史
喜气腾秋日清飈洒夕霏醉眠门得掩散步袖堪挥奇遇千年盛生还此日稀庆云遥入望五色绕金扉
又
青年期豹变白首听龙吟迥隔低昂位终同报答心晋阳云路远淮甸雨泥深共得归乡土天光幸照临
题隐士图况史佥事
有客清风坐乾坤一老身昔年曾补衮今日且埀纶江水为襟带云山自主宾只愁难久遁丹诏下枫宸高凉邹通守以诗寄予石龙次韵奉答
廿年求一见万里得相亲明月宁无酒青山实有隣天埀南海阔水涨北溪新不遂重簪盍空惭满面尘
五言排律
送阐禅师住芦山四十韵
东汉风声靡西来气脉长祖庭森穆穆人物俨跄跄宝座严龙象穷崖冒虎狼驺虞纷晋宋优鈢盛隋唐宋季犹堪传今时只可伤有才能卓立无地不悬望公独嗟流弊僧中益自强受经依落石执册傍闲廊素履殊清苦冥搜极杳茫佳篇追鲍谢楷画粲锺王祖父尤明喆师模亦老苍剑光生砥石钟韵响秋霜到处闻英发凌霄爱激昂六藏岩户静三应石云凉归去听鶗鴂飞腾羡驌驦暂游灵鹫岭竟往独龙冈短榻淮云表孤筇蕙帐傍詶僧唯一默倦客谢诸郎隽味时时得徽名日日扬吾军真足张季女且深藏故里虚禅刹耆年上荐章鱼肠期破竹羽括果穿杨琴瑟收桐梓林峦宿凤凰桑门成榘矱天牖岂寻常曹洞花开久芦山草欲荒祥辉重煜煜软语定浪浪神鬼逐奔走鼓钟谐鞳鞺疗人应扁鹊敛赋肯弘羊我获叨莲社神交想竹房往来虽已久别去未能忘里閈闻高蹈闾阎借末光天人全友道地主只吾乡旧有三生愿今当一苇杭炉烟分茗盌松吹坐藤床心尚惊猿境身犹逐鹿场刀銛宜为斵弦缓冀更张已觉如鲲化伊谁敢鴈行祗愁离此处翘举又殊方万里皇图壮千年道运昌愿言终自重说法助王纲
默斋诗五十韵为黄仁则赋
矫俗君思默中情我为申自箴殊搰搰同志故忞忞太上安耕凿淳氓絶喜嗔秋风看落木山鸟听啼春世道駸駸降言辞渐渐频网罗成顷刻枝叶长逡巡或恐流为祸深令教以身交承惟礼乐行坐正簪绅悃愊通金石精诚感鬼神坤元蕃草木天象粲星辰合味宣尼叹宜追卫武尘三缄铭有为千里缪何因简册埀谟训文章重石钧巵言当日出详说总天论一字难轻议千年不易泯郢斤宁见垩扁斵似无轮亦有情难辍仍多志欲信?明遭叔向子产罪诸陈肯为名夸世非图口御人啍啍如郦陆喋喋类仪秦吾悼今成俗人胡不反淳笙簧争鼓舌剑戟起摇唇鸩毒先甘软狐疑剧苦辛誓将惩澶漫直欲扫谵谆絶意鸣坚白无心着美新轻浮机不密繁缛道逾湮雍也何曾佞囘欤只守仁坐忘终不妄目击自全真张镜心非窳田光学未醇杀身空殉节杜口鉴羣伦月旦从评我春秋任直臣闲居甘寂寞终老谢纷纶蠡测聊如此龟占谅未臻颓波谁复障古井独无沦涉涧衣尝揭滋兰佩已纫文能传纪述策可应咨询閲岁知非近抠衣见是亲扁斋犹自警修轨足堪遵旧日曾趋座於今愿卜隣靡争为避世无谄岂嫌贫水际看花柳山中迭主宾远招云作介旁礼石为僎明月青松榻凉风白氎巾弹琴通至意挥麈示玄津醉眼耽耽共虚怀衎衎均喻观齐物马诗想二南麟似是安成讼终将免遘屯未优金马诏且作葛天民緑野焉推度黄山絶胜鄞只愁难遂志耿耿对高旻
送月公赴南台中丞
天子忧时剧中丞愤世深新除端有为旧制匪斯今颛席非常列兼官秉至忱南司名重大北面气萧森矧复才为冠多闻衆所钦雄文鸣玉阙御酒醉琼林立志葵倾日遭时旱作霖谏言书亟草上殿笔尝簪既尽枢机职还胜管辖任霜台宜奏劾石室且披吟拜诏辞丹陛加恩赐白金赠言分药石佳制粲璆琳渤海精神王鄞江节仗临清风留冀北瑞霭起山阴再得扶元气终能播德音圣心全付托储贰有规箴唐介应推毂虞眉必就擒賸看严纪律何但作喉襟近日堪流涕诸贤漫用心忌人祗比毒当语竟如瘖萧艾常波及芝兰每陆沈幸公持正色挥手拂妖祲王室犹分宝蛮方尚献琛穷民来肺石小寇直蹄涔虵虺宁当劒蜩螗可乱琴升平期渐渐恢复谅駸駸论道禆皇极遴才絶孔壬太羮囘澹泊缦乐远哇淫感凤吹箫管?鱼溉釜?一人丕有变万姓得无歆芹意何堪献樗材岂愿寻还朝惟望此勲业埒高岑
游香山与王徵君子信途中联句
一路覔幽题过桥东复西【王】竹疎林影薄水小涧声低【乌】食?庖人负诗筒稚子携【王】缓行因惜蚁久立为听鹂【乌】墙眼泉龙隐篱腰土犬啼【王】古藤如臂曲矮树与肩齐【乌】过陇虎留迹投巗麝脱脐【王】寻芝问溪老摘果借邻梯【乌】瓦罐煨椒酒沙盘飣蕈虀【王】漱甘分泠井纵懒卧柔荑【乌】窑热烧松火潭香洗药泥【王】塘?飞絮滚石缝落花栖【乌】健栢搀颓庙荒苔补破蹊【王】紫拳擎蕨菜青子落棠梨【乌】樵语烟萝屋僧鉏雨豆畦【王】归来日当午云外一声鷄【乌】
春草斋集卷三

[book_title]卷四
钦定四库全书
春草斋集卷四
明　乌斯道　撰
七言律诗
登粤王台
台上离离碧草生风云盘礴倚孤城天空百粤山光远地控诸番海气清万里玺书曾落胆千年铁柱见销兵英雄一去知何在几处鹧鸪秋雨声
送王益谦之京二首
笑看车马去堂堂玩愒人间岁月长文似健兵能力战才如良贾只深藏烟波一钓非无具花柳孤村自有庄沧海遗珠留不得随龙飞起落清湘【先任湖南安仁县】
其二
东归三载别湘潭岂料都门重解骖风近香车清阁道云移宫树拂朝簪高台气转鸣丹凤叠巘春浓滴翠岚老去客怀倾未尽更期朱绂在江南
游海珠寺
吟到中流一凭栏云烟散尽水天寛灵鳌化石支金刹神物凌波弄木难隔岸市尘千里远炎风禅榻九秋寒何须更覔三神岛消得携琴此处弹
凌云轩为泰和萧君赋
壮气从来北斗齐凭轩高眺白云低风清竹树孤村静天接溪山一鸟啼新酒每从花底洒好诗都向壁间题元龙何必楼头卧待尔来游日杖藜
送汪以敬归睦州省觐四首
杨柳池边燕子飞藜床低小竹边移云天华岳持高论秋水芙蓉出赠诗咫尺动成千里隔绸缪终有百年期去年曾下清风榻话到无怀未出时
其二
封豕封狐在眼中此时端合见英雄扶持短世非无术贾勇长才独有公出看旌旗人似雨不鸣刁斗月当空秋风曾洒滂沱泪血溅中原满地红【时领团练】
其三
官事萧闲故友多每因持酒发悲歌石生参幕真无忝徐庶思亲可奈何千里归帆如健马满天急雪似飞蛾高堂舞得斑衣破也胜朝衫剪越罗
其四
几番相约话骚离月出花开酒一巵去郭自穿东郭履出门空咏北门诗暝云接地山昏早急浪冲沙鴈落迟归到严陵烦一问高台埀钓只今谁
中秋遇雨次赵之才韵
凄风冷雨正绸缪佳节难将酩酊酬何处自看今夜月好怀空待一年秋灯昏远市更初咽云抱寒城地欲浮明日先生赋归去何当挟我到瀛洲
次韵酬范运中
读书牕前烟草深三年独守荒山阴出门驾舆舆脱辐闭户烧铅铅不金唾壶击出慷慨意青灯照见平生心故人苦道不相见寄诗复欲招我吟
送夏均礼之京二
归来朋旧晓星疎只过东村水竹居老气竟消双目暗足音还冷一年余絶怜风月寻常酒宁问江山咫尺书况是送君天上去柳边空为立踟蹰
其二
采芳终日水云乡岂料天书落耿光玉气久曾冲碧汉钟声今复起清霜莺随野馆穿林语花近仙舟隔幔香此去莫迟春日路凤鸣先已在朝阳
野堂为朱梦良赋
天台何处足幽居委羽山前一草庐田绕薜墙都种秫沼通溪水賸栽鱼桃花每落尊中酒鹤影时浮几上书一走功名为客久不知归梦近何如
涵虚馆访章复彦不值【馆在月湖中贺知章宅也】
春风奈此玉人何贺监宅前春水多茶竈笔牀天上坐酒船花担镜中过紫骝何处嘶晴日白鸟当门弄碧波更爱小桥杨柳外石阑闲倚听渔歌
章复彦许画菜作诗促之
采葑何必首阳东翠叶葳蕤在眼中倾国可堪夸絶艳灌园端合想连筒迟徊公馆应无事洗涤膏粱信有功老我不能忘此味几囘题品学涪翁
答马易之编修次来韵
史臣出入承明庐珠玉娟娟落海隅天上故交多国士月中闲坐忆樵夫董狐无媿春秋笔贺监宁忘日月湖深喜欲归先有信轺车秋尽出京都
刘羽庭太守擕酒访余北郊赠诗荅之
萧萧五马出林郊窄窄幽栖在草茅康乐有诗曾梦草少陵无酒继行庖倚栏天接清江表俯几云飞緑树梢岂料高情千载上竟忘身与布衣交
送王元鲁归吴
王郎作掾归东吴才名已与功名俱道上争看白鸲鹆海中暗长青珊瑚西湖竹枝正好听北海柳瘿安可无若见林逋为传语乌生不愧麻衣麄
题李尚宾御史九嵏山房图
九嵏山人不复作一时佳话至今存瓦盆盛酒醉宾客土穴贮书传子孙树暗昭陵青满席泉通渭水碧当门几番欲往观陈迹无奈秦关隔梦魂
月夜渡水访童有严镏子明及其子庸道
月明荷浄不相能渡水寻幽兴倍增童氏情怀清庙瑟刘家父子玉壶氷鹿鸣筵上千年调鱼得门前半夜罾它日但留诗满壁此时何惜酒如渑
游梅谿赠张维中
小舟出郭八十里不意好山如此深溪水寻常没行路地气容易生夕阴远寻隐者胜采玉曾与故人如断金安得比邻有闲屋君歌古调我弹琴
送吴季章游东湖
东湖处处好风景一处应为一月留九壠高寒宜结夏二灵空阔好吟秋花香度水来禅榻山色随云落钓舟笔底梅花清兴动总将风月换罗浮
太松场俞少府归隐
处处妖氛涨碧天抱琴归去卧林泉词人未献河清颂国赋犹尊海玉篇月到金池空似旧花连铁瓮得如前野人亦有云林兴又向江城过一年
题嘉上人寄懒轩
白云峯顶飞焦土青林渡头多緑苔寒涧自流门半掩禅牀不下客长来晴风野马经檐过细雨牵牛倚树开余子正从官道上紫缨红帽走尘埃
次韵畣有严
锡山曾有白云期别後多君只自怡三复寄书长叹息几回携手即睽离茅堂隔水还相覔人物如林独见知从此一觞须一咏古人茶宴亦留诗
登九成台【在韶州帝舜南巡弹琴于上】
重华不见独登台台倚孤城日月开似听箫韶千载上虚疑凤鸟九霄来乱山北起迷烟树双涧南流浸緑苔囘首苍梧天咫尺南巡曾带跸尘回
游南华寺【六祖衣鉢之处有大塔藏真像其中】
台殿参差出翠微曹溪当户漾清辉人知碧眼胡僧远谁识黄梅獦獠归燕雀不栖千丈塔风云长护六铢衣?南第一唐朝寺细读残碑倚夕晖
赋王景章拙斋
诸子便獧方得意我心椎鲁动违时能言鹦鹉休相笑钝足驽骀不自支山屐每因春兴着酒船长信晚潮移静看炉鞴长施巧此日黄金合铸谁
刘羽庭太守携酒晏倪氏池亭
太守携壶看藕花倪家池馆似仙家佳人行酒杯频覆童子催诗鼔数挝鸟傍竹阴啼侧岛鱼翻日影近晴沙佩环未入天台去几席叨陪岂有涯
送王公中丞之山南亷访三首
御屏多写大臣名故老尤关圣主情每从翠华行阁道或承丹诏作长城尚衣蛱蝶飞罗袖内府蒲萄满玉罂几度鸿胪催赐出此时仍复被恩荣
其二
自昔南台肃纪纲明公此日更堂堂秋霜落处无萧艾绣斧行时得豫章贺监湖中看月色蓬莱阁上望天光谁知骢马东来後古栢啼乌自夕阳
其三
江郊歇马一从容再近光仪咫尺中自喜昌黎怜贾岛敢期工部际严公林亭每侍金尊酒草阁时来玉佩风独念总戎催视篆无由裨补罄愚衷
题泉上人容膝斋
世上木妖空突兀山中茅屋好盘桓敛裳宵逝陶元亮坐榻皆穿管幼安紫石绕檐云起伏碧流当户月清寒上人遮莫傍人笑自觉维摩丈室寛
倪氏池亭陪羽庭太守燕集分韵得东字
高轩新构燕诸公卷起朱帘罨画中八月红莲犹待客半天青柳自生风氷弦促柱催欢伯玉版题诗覩醉翁且索虎头图此景明朝踪迹任西东
送杨敬修之京
春江雪後水偏多十日轻舟入御河匡国喜遭新主圣别君无奈旧情何花围仙馆从容饮月照池亭慷慨歌他日风云千里隔自看白鸟下沧波
次王公中丞杜若湖泛舟
百顷风潭一叶舟神仙李郭镜中浮从容杜若罗生处荡漾芙蓉欲尽头茶竈笔牀延落景水云沙鸟泛清秋可中增观非畴昔归去山灵似再留
送高丽相还国
琛贡中朝使节持乐浪人物好威仪董生作傅曾匡国季札来宾解听诗喜动龙顔天咫尺行经鳌背路倭迟阳春不隔黄岩水归及看花二月时
碧筒饮
翠叶清宵作巨觞碧云半卷出方塘柔丝尚带氷蚕口细窽遥通玉兎光漏泻渴乌随点滴汞摇丹鼎慎遮防醉魂飘荡三更後自觉满身风露香
和史樵云春兴三首
爱此江山几上青故辞城郭到林垧济时难作随龙雨渐老无过先日星牛角悲歌非甯戚鹿裘孤坐且瞿硎凤凰若解鸣当世却向溪头洗耳听
其二
天下车书已一家樵云犹是旧生涯落花空馆听春雨流水孤村数暮鸦鹤怨猿惊知後日龙蟠虎踞是京华君王长慰庭臣渴不赐黄封即赐茶
其三
山深路僻少人过早晚惟凭七字哦归思不随流水急闲情浑似白云多花开踯躅红千树笋长篔簹緑数窠想得此时如杜甫池亭对酒爱新鹅
过十八滩
章贡同归十八滩滩滩斜转落奔湍苍龙出峡云山动白马嘶风雪坂寒石起乱堆沙浅浅舟牵百丈路盘盘鹧鸪又复啼秋雨便合重题蜀道难
登望湖亭
秋风登此望湖亭烟水微茫接窅冥地坼荆扬天下壮龙更秦汉至今灵神仓气吐漫山赤庐阜光飞隔岸青囘首老苏仙去远独留诗句挟风霆
登小孤山
孤峰平野忽漓岏第一关头树影寒直上云霄扶日月半横龙窟障波澜地分南北青天阔江入东西白水寛囘首柴桑才咫尺欲寻元亮问休官
秦养浩隐居养母造访贻诗
闻说衡门赋考盘故缘深径覔清欢行厨愧不如严武命驾徒能学吕安大石满田春藓湿乱藤埀屋夜云寒茅堂为下青灯榻千载高情未觉难
其二
茅堂低小竹林幽母子相看共白头绦县又逢新甲子老莱浑似富春秋野田云暖黄鷄啄山瓮春浓緑蚁浮天上昇平甘此乐读书惟欲老林丘
次韵畣杨士亷二首
铁崖仙去梦魂安之子先登上将坛笔走龙蛇夸旭圣诗成锦綉薄郊寒敝裘正想云间脱长剑空於海角弹昨夜偶来陵水上满天明月为同看【士亷常从杨铁崖游】
其二
壮游无复梦长安到处披云卧石坛石化五羊云气暖井涵孤凤月华寒瓢因有酒何劳弃冠为无尘不用弹再入龙山须过此蓬莱天地待君看【士廉以事赴广州过予石龙石龙有凤凰井求予作蓬壶斋记故末句及之】
从心斋为丁自南真人赋
黄河南下客神京不访移文访冶亭中岳使囘尊更緑故山兵後树还青笼鹅逸少曾留帖相鹤浮丘已着经三十六房随处坐白云终日护岩扃【自南先客燕冀今游南京冶亭在朝元宫尝奉使祀中岳】
广东留别胡长之
君住三山我四明一时倾盖五羊城歌求伐木诗中意琴听归樵曲外声莺啭上林春色好风生南海瘴烟清悬知两地还为客明月如何此夜情
清啸轩为吉水王子常赋
孤怀耿耿向谁开长啸清风亦快哉柳下一声山断裂隆中余韵月低囘苍苔白石江光动小几疎帘树影来何似心游天地表壁间诗句掌中杯
题秋江独钓图
緑筠红树满芳洲此处埀纶独对秋身世百年双白鸟风烟万里一扁舟水明鲛室珠光动日照仙山玉气浮只恐天才微漏泄文章传到凤池头
送陈生往建宁省觐
一路青山数百盘建州山尽野云寛灯明夜市如吴会花重春城胜锦官?纸出溪开玉版石茶凭水试龙团尊亲拜後应相问独卧沧江草阁寒
送偰尚宾使高丽
帻沟漊在扶桑下海阔云深万里余周礼最优箕子国汉廷宁惜尉佗书蟠螭新铸藩王印彩鷁安如陆地车圣化大行归复命赤心应念赐衣初
六月伏日同谢彦实倪氏池亭小酌
交深交浅情俱好花落花开宴屡尝佳会一时云乍合虚亭六月水生凉琼芝成冻分金碗莲实泛杯擘翠房公慤此时曾纵饮锦笺宁有墨蜚香
上天官尚书予初以布衣上京作此求退
九重颁诏拔儒绅海内均沾雨露新倦鹤岂能冲碧汉残花无复向青春螭头秉笔文章伯凤辇含香骨鲠臣黼黻皇猷今已盛鮿生甘作太平民
谒徐孺子祠
南州高士人世表东湖祠堂烟水中声名不藉陈蕃榻风节宁亏汉室功牕户远招江月白衣冠遥隔市尘红穹碑久刻先生传故使登临一径通
题周樗庵隐居
滁州太守老樗庵橘圃投闲只自甘门户背通深巷北溪山横絶小楼南春风鸟迹分花径晴日蛛丝罥药篮一月不闻城府事晚凉随处倚清酣
其二
出郭南来直到山山云飞落小牕闲熟知尘世空多事已就仙人乞半间隣圃雨余分药去溪潭日晚射鱼还霜醪不用桥南买春鸟春花亦解顔
送友人夏仲儒赴京
千里轻舟起白沙海中宁恋枣如瓜行人远召趋金阙锡燕重看近翠华锺阜雪晴松换叶秦淮春静浪无花衰翁正是忘年友元夕观灯想到家
七月十五夜对月次蒋孟瞻韵
清虚之府在眉端忽见骖鸾下紫坛昨夜不如今夜坐老年那似少年看鱼龙出水金波动鸟鹊无枝玉露寒定远云深乡梦断酒尊空复恨长乾
卧病江楼为熊大参被讁而作
力疾江楼看雨晴风吹衣袂暮寒轻云山远笑如霜发鸥鹭深怜旧日盟半榻生涯违着述百年勲业负昇平青天一嘅终何事朝菌空於土上荣
题崆峒图送龙虎山何仲旭远游
遥望崆峒入窅冥几囘招手问山灵洞云直到于今紫林木犹含太古青叶满旧炉存宿火藓封深穴有遗经临风便欲随君去先向江头洗鹤翎
森玉轩为上虞徐隐者赋
徐家轩外玉森森都是篔簹满故林亦有尹孚生琬琰岂无环佩动璆琳琴书静坐延秋思枕簟高眠对夕阴我欲赠君持白石金罍遥望碧云深
送乐生杨彦益还神乐观
海上清风拂绮寮又归神乐理笙箫凤凰鸣处红云近鳷鹊开时绦节朝锺?鹤翻高树雪秦淮水落大江潮囘头莫问安期信瓜枣於今久寂寥
周瑜墓
巴丘一卧梦初残遂使江东失羽翰不恨荆州通蜀道最忧赤壁走曹瞒山光上下风云壮江影微茫草树寒千载尚怜雄杰士有人箫鼓献盃盘
送於彦仁归南昌
太平随处乐年华何惜金钱付酒家浪驾客船鱼作媵云迎仙佩鹿将车空山日射琅玕树小渚春明杜若花归到南昌须一问琳宫铁柱在泥沙
过大庾岭
昔年南去入梅关今出梅关又北还瘴疠偶然全朽骨梅花不必笑衰顔泉探卓锡寒松底碑读荒祠茘子间更立西风凝望久五云飞处是锺山
送王允恭归庐陵兼简王子让
西津仓卒送归船未尽清樽话昔年感子远投双白璧嗟予空守一青氊天开左蠡湖光迥月满南山桂影圆若见古城三当老为言消息底茫然
江上逢春二首
江上逢春坐不归只将无语对斜晖神龙作雨犹三变大鸟冲天只一飞木偶衣冠成底事铜人弦管谩藏机仰头遥望云飞处谁结茅堂在翠微
其二
江上逢春羽翼生落花飞近柳边城阴云欲雨还无雨好鸟能鸣竟不鸣鬼物也知憎命薄文章偏喜逐官行典衣沽酒无衣典月照空樽只自明
题屿公所画湘江万竹图
遥望东南万竹林连冈度坂玉萧森满天风雨湘云冷落日鱼龙楚泽深翠袖倚时人去远黄头歌罢思难禁老禅挥洒缘何事勾引新诗作凤吟
陪桂彦良先生宴董氏荷亭
白头贤传晋阳归十载风尘故旧稀重会岂非天有待尽欢宁觉地相违云分野色来池馆雨挟花香到客衣处士要题诗满壁金盘甘露博珠玑
澹然斋诗为泽上人赋
太白归来万事慵帘埀云影石房空虚名远付飞鸿外胜地冥观落照中浮蚁盃从何处緑来禽花自及春红军持独有曹溪水千载余甘与蜜同
张丞书来许舟相迎舟竟不至戏畣
玉人空寄锦云笺目断蛟门动隔年昔日移山曾泣鬼如今缩地却惭仙云随鱼鸟江天阔春到莺花野日妍渡口柳条应见笑夕阳长有落潮船
谢李弘道寄灵夀杖
寄来仙杖费追寻满谷云霞太华深元气百年搏紫玉故情千里重黄金关河迢逓悬愁眼宫阙森严负素心敢望孔光沾宠锡且须扶老旧园林
东湖
东湖天阔岸萦回一曲中间有镜开渔艇每从山後出佛灯多落水中来凌寒身在清虚府访古人行紫翠堆鲍益庙前情不尽白沙青石?苍苔
二灵山
东湖阔处二灵山龙吐双珠落水间四面乱峰云气白半天孤塔土花斑当年驯虎归何处今日轻鸥只自闲问讯老僧诗句好清风谡谡满松关
悟空寺
层楼杰阁护慈云暮鼓晨钟咫尺闻峯削芙蓉天际好迳随薝卜涧边分清风玉佩来仙侣静夜篝灯检律文大海一沤吾未解何当从此谢尘氛
育王寺
鄮岭名如鹫岭传刹竿无恙已千年地雄南土居三佛山尽东溟倚半天宸翰香浮高阁表岩泉清出老松前游人自觉虚生白犹覔神光上客船
又
灵踪深閟压东南楼阁丹青闪翠岚灯影半空摇上塔炉薰千载出西庵山看玉几无云好泉取金沙瀹茗甘细读长公碑刻画黄昏万丈覔龙潭
游狮子山龙潭
万壑千峰竞鬭奇穷探愁见夕阳低乾坤自是开图画今古谁能尽品题风搅飞泉晴亦雨云封洞口到犹迷更怜胜地多神贶却恨仙人不共栖
尝桔徐子实家
竹下围碁送夕阳野云飞尽水风凉已收残局看花饮更唤佳儿剪桔尝蔕湿尚含清晓露味甘何待满林霜谁知又食家山果旧岁兹辰在异乡
城南【明州僧寺壁间有荆公诗汉孝子董黯庙在焉】
城南风景旧时闻近日长来倚夕曛断碣有诗王相国古祠无主董徵君野桥一望皆春水老树千年独暮云咄咄与谁论往事白头村叟自畊耘
相山偶作
青山四绕出无门半日从容坐竹根目送溪流入东海心随秋日照中原石头绕路如人立藤蔓和云落地繁便合买牛耕谷口人间何处是桃源
天镜亭
亭中危坐月轮孤何必西游贺监湖白水摇光千顷阔青天倒影一尘无鱼龙不敢生风浪鸥鹭何须伴钓徒当日胡公深纳事此中端不许陶朱
登蒋山
作镇皇州势独雄英英紫气散晴峯龙蟠实为金陵重鹤怨曾因蕙帐空云拥禅关新建塔花明潜邸旧行宫试凌絶顶闲凭眺锦绣山河感慨中
寄乡中诸友
五十余年物外身一官谁料负清贫受金遭谤空惭我全璧归来有几人鳬驿云间明月晓鹿山风静野花春诸公足遂家乡乐耕钓终须作隐沦
题海角石【在广东省治後】
石起孤峯指北堂娟娟玉笋半寻强气涵海底千年润地引山根一脉长昔日谁留清玩在闲云自益小亭凉一从开辟高多少直欲从容问五羊
游宝峰庵和僧穆庵韵【俗名茅庵】
乱山窝里缚禅庵路转东溪渐向南林鸟每留闲客住野猿时对老僧谈庖分夜雨岩前溜阁贮秋云坞内岚谁把新诗题瘦竹一枝摇动翠
谭节妇
城破兵连远近村皇皇趋入泮宫门甘从烈士捐生义不学降臣负主恩气逐彩云随剑化形摹青血与砖存我来感悼前朝事为立穹碑慰古魂
吊钱融堂先生【先生严州人受学於慈湖杨丈元公之门及归弟子千人】
哭罢麒麟几度秋何人重赋我心忧词章谩似机中锦身世空如水上沤今日修文应帝召淳风接武独严州昔人曾挹慈湖水倾泻桐江浩荡流
春草斋集卷四

[book_title]卷五
钦定四库全书
春草斋集卷五
明　乌斯道　撰
七言絶句
阚峰
春山花发雨霏霏花雨曾沾阚相衣今日山花依旧好东风吹雨湿僧扉
山居二絶
大儿田头车未歇小儿牵犊已归来茅堂正对佳山水种秫多令办酒材
属玉羣飞水下滩松杉荫合草堂闲苍头扫迳非因客自爱从容出看山
题钓图
我欲沧江把钓竿含沙拍塞可心寒此中端是谁家子秋水孤舟坐得安
棣华亭为泰和萧鹏举赋【花开四季】
玉片英英着淡黄独怜红萼为同芳东风不敢枝头急燕子飞来日正长
昨夜薰风放好花朱帘碧槛玉人家世间炎热难开眼且向中宵挹露华
深深亭院鴈来初华萼联辉锦不如见说玉皇新下令清霜不许到前除
花迟花早自相依积雪初融日影微徽轸有诗听未彻鶺鴒枝上一双飞
题画三首
江水江蒲随路转山云山树逐人来青春不负骑驴客恰待鸟啼花乱开
水气腾腾浮草阁山光冉冉落楸枰不知此地谁为主招得幽人有胜情
白云滚滚扶山起碧藓离离着地匀赴陇鹤书天外远草庐空老读书人
送陈省之之永嘉二首
几度寻师叩竹扉等闲却立见天机春山杳杳浮云出湖水涓涓白鸟飞
西堂今过几春风须为殷懃问谢公乌氏斋中春草碧梦中幽趣得相同
题墨梅
松斋不写玉纎纎瘦影依稀隔翠帘越女漫夸天下白我心偏喜邑中黔
题兰
血涴中原草不芳幽花山上独飘香倚风一笑青春过只把深心答太阳
题画马
目光闪电气冲霄几度悲鸣夜寂寥万里沙场风飒飒将军谁是霍嫖姚
过张氏耕隐二首
四野茫茫云接地幽禽嘎嘎水连村明年学汝鞭牛法只恐移家入鹿门
秫米秋香足酒材长歌夜起不成哀何时推却犂鉏柄白帻乌鞾入郭来
为顺上人书禊帖後
牝牡骊黄都莫猜只看形似亦佳哉近来无地无萧翼?护还须过辨才
吴季章松斋
江海归来雪满颠青松老大屋平安日长宴坐清阴底松子俄然打竹冠
和刘彦高倪氏园亭即事七首
最爱倪家水竹居地偏人静石牕疏去年卷地西风起不废东斋满架书
接得刘公一纸书从容邺瓦滴蟾蜍锦葵碧筱闲云底小几疏帘暮雨余
池无鹅鸭恼菱荷岛屿春来竹树多只许幽禽啼户外醉眠长日到无何
水中荷叶捧青蛙沙际鳬雏咂蒋芽蛱蝶也应忧未解故依谖草伴闲花
雪纸乱山春蔼蔼氷弦流水夜溅溅胡床燕坐沈烟起写入天台骨也仙
诸公相引入西京谁似高哉鲁两生满榻清风同笑语闲居相去一牛鸣
蜻蜓上下波光静戴胜飞鸣桑叶疎金琐乍开笼惯鸟瓷盆欲放钓来鱼
樱桃
南风南圃緑云攅满树红堆玛瑙丸翠羽飞来休啄破未曾供奉赤瑛盘
睡禽
昨夜春风不作寒幽禽飞下碧琅玕只应此地无缯缴不独身安梦亦安
柳桥
柳枝撩乱春风急燕子低囘晓雨晴步屧不须琴与鹤可中泉石有余清
甲寅腊月十日自石龙赴广州会城途中纪行【石龙今之化州地也】
龙母山前曙色微故人相别思依依五羊仙子知何处一片征帆带雨飞
雨歇北风生晓寒湍流初急进船难路从螺蚌湾头过羡杀轻鸥卧石滩
两山不见临溪屋长日还无唤渡人逆水孤舟行数日哀猿空使泪沾巾【此地有猿】
乱石排溪急水悬夕阳衰草白鸥边明朝短策穿云去不似舟中得稳眠
廿里徒行万里遥难於孤艇逆春潮自从羸马归官後便合还山作老樵【此舍舟度岭时也畜马已被官卖故及之】
直上龙威万石梯翠萝遮日白云低须臾又作沙鸥伴筏上吟诗下浅溪
磷磷湍濑雪兼风短筏蛇行乱石中今夜好从何处宿笑将蛮语问山翁
中天晴日敛山霏犹有高林露滴衣欲就石崖题岁月湍流催筏去如飞
出水云山几百重回流犹是学蟠龙緑溪贳酒无村舍终日娱人只老松
道出容州蚤泊船可人相见玉娟娟隔溪咫尺神仙窟不得幽探小洞天【是州诸僚皆能文隔溪山有都峤洞天】
水天空阔两山齐茅屋参差竹树低千里客怀谁为写一声春鸟隔林啼
舟到崧台是岁除乡人一见胜家书绸缪已三更醉又复联床话故庐【崧台在肇庆府时有同乡宰高要】
青天阔处是藤州遗迹空寻秦少游树压古城人影寂夜深江月下高楼【少游谪此城上有江月楼】
舟泊苍梧挹渚风九疑何处吊重瞳两溪流水浮云底四面青山夕照中【此梧州郡也】
为爱嘉鱼不放舟从容访古入林丘囘仙不见空祠宇白髪黄尘起暮愁【梧州南门外有嘉鱼亭上有吕祖祠】
渚清沙白野云寛一棹随风下石湍客里逢春须尽醉只无生菜试春盘【此日立春】
题江山枯木
长江水落见龙亭老树风高堕鹤翎故里好山归梦远春来空有蕨芽青
咏梅花三首
繁花枝上蝶成堆尽日春风解不开正把贞心倾晓月角声休度石溪来
道上轻埃逐锦鞯山中孤洁似神仙多情最是清泠水照见氷容似去年
笑顔如玉为谁开緑髪仙人倚石台昨夜雪晴天似水直教明月为徘徊
题慈湖书院壁
法坐千年有哲人考钟伐皷荐蘩苹腾腾车骑门前过谁识慈湖二月春
乞休
蚤年骑马听朝班头白还乡看旧山涧水松风应笑我老来方得片时闲
春草斋集卷五

[book_title]文集卷一
<集部,别集类,明洪武至崇祯,春草斋集__［文集］
钦定四库全书
春草斋集卷一
明　乌斯道　撰
记
重建石龙县儒学记
维洪武五年壬子夏五月化之石龙县乌斯道既至释菜於孔子庙仅有屋四楹卑隘芜陋孤处草莽盖旧有学至正末毁於寇也斯道退而怅然曰今圣天子大兴文治视天下学校实首风化郡县无中外毕用儒臣任厥政者以其素所服习惟圣人是归必能严圣人之祀敦圣人之教以笃扬朝廷所以尊圣人之意焉耳兹土壤既奠安而学校尚未复使神栖靡宁揖让还辟无所此有位者之丑也方谋度营缮事值寇发隣境寇平始克相材从事越一岁告成自棂星门而入改作圣殿余所当建者咸创焉而备圣人有像从祀有位明伦有堂师资有室弟子员之肄业者有斋工始於六年癸丑某月某日讫於七年甲寅某月某日其费虽至钜而某规之以义不取於公不耗於民而工以具成诚足以示尊敬衍诵声也某窃谓圣人之教无远近石龙僻在岭表春秋秦汉时地隶南粤南北齐隋唐以来始更置郡县去中国为最远其俗虽殊不出乎父子兄弟其嗜虽异不出乎耕凿树艺顾其心未有不可感焉者也然非建学立师以圣人之道朝儆夕励启发盲瞶使出入乎礼乐之中以变国俗以向王化则终於鄙夷若是则是役也其可缓哉是用纪述以俟夫後之观者
雷州卫指挥张公完城记
皇帝御极之三年怀远将军同知雷州卫指挥使司事张公奉诏领麾下士五百人首镇雷阳雷阳旧有城岁久圮矣芜而弗治卑而可踰城不足以限内外戒不虞也公慨然曰易谓慢藏诲盗城之不完犹慢藏也天下有城无间中外自度岭而南惟雷阳处散地平田旷野灌莽极目三面大海小渚帆柁直入去城仅四五里而兵且寡少左右赞翼吾卫者惟镇抚吴宁千夫长王清而已城尤宜先吾分屯击柝以卫民社固曰罔怠苟城焉则吾益有所备民益有所恃矣且朝廷视城为最重岁必遣使巡行天下凡惰渝者重罪之弗贷是奚可缓哉当元运既去民厄於寇盗流离困踣殊剧迨版籍归天朝民犹创残未遑也越二载民始乂安於是檄所按郡县舁石以为高钁土以为深辟门以为通城广袤千丈有奇高二丈广称之上建楼橹雉堞池深而广门四桥可起伏者三皆因其故址不廓之者惧伤民力也公总督其事日夜不休视事如已役民如子以故城之金峙璧立楼橹之翬飞矢革池之河截江阻而民不怨其劳也始事于洪武四年七月三日竣於五年四月七日雷阳父老邓云龙等请於某曰云龙等方无依归值公之来始得以返业安寝兹公又完其城某等之赖於公者复有加矣敢具以颠末告幸为记之刻诸坚珉某曰父老词情恳至公之功信可书矣春秋城成必书重之也是举不其重乎公镇南陲若此可谓尽其道而无负朝廷之寄托者矣某尝闻公自仗剑辕门奋武岭表招降者三讨逆者七克复城邑者五上嘉其勲诏入朝亲下玉音慰劳锡赉甚腆至若海南未设卫之日公兼统之除顽抚懦民亦以安雷阳四际草窃奸宄海上巨寇悉以剪平自是拜上赐者又数数焉吁公之丰功钜绩不可具述岂惟城哉城与国家同其永久公之名又岂不与城同永久乎然诗曰公侯干城又曰宗子维城是人於城为尤重也公既完其城且旦夕兢惕益严兵以为备其为城也又可以寻常计哉公名彛字秉彛古荆人也
拄笏轩记
晋阳诸山雄伟峻拔皆自太行支分脉衍一起一伏以萃风气其西向而横絶若障者尤胜林木隂翳云霞翕张殆神灵所凭焉者也晋王傅桂彦良先生侨居之轩正与是山相直虽未及登陟其间一拄笏而坐见爽气隐隐腾礴岩谷玩而乐之因念昔王徽之以手板拄颊曰西山朝来致有爽气千载之下偶与之同吾就可以拄笏名吾轩也一日致书於予俾记之余谓徽之当典午微弱桓温外握重兵隂蓄异谋不幸为其参军战兢忧惕莫为之计温卒又参军於温之弟冲幕下冲虽确守忠荩心倾朝廷而大勲未举亦忧焉如初其西山爽气之云特不欲答冲之问姑托以言之焉耳恶得与彦良同哉彦良明之慈溪翰林公後也蚤岁尝覩先世旧笏即有大志力学工举子业元至正间中乡举既而天下兵荐起遂优游山水间天朝初徵为太子正字出入春坊数载上爱其淳谨博学可羽翼藩之宗子陞兹职遭值大业始建君明臣良山河巩固四裔宾服彦良心夷气舒赞佐之暇惟操觚挟藻发为颂声或拄笏之顷适见爽气中心为之洒然惟事吟啸而已徽之仍不可同也虽然彦良依被休光沐浴圣泽至渥也安知不再迁擢他地他地望而拄笏未必再西山遇也第夙夜思补衮职用竭臣道以答付畀则爽气出自胸臆岂不愈於西山者乎以是随所处以拄笏名轩无不可也又岂独晋阳然乎
重建水月观音寺记
扬之水月寺者寺僧碧潭禅师所重建也寺旧在北门之夹城今城减缩去城可一里民舍鲜少境益清旷左瞰河右挟甘泉山其背积土石为高丘树以松栢亦殊胜地某禅师创於端平间而甲乙其传元至正末兵四起扬失守城陷寺毁鞠为荆楚瓦砾之墟者几三十年禅师先避乱居姑苏钦遇圣天子戡定海宇因复归扬出槖金创庵於郡城东既成将以旧所毁寺名榜焉念曰观音大士以十四种无畏力变现於尘刹光明犹水月也月凡值水必形实一月耳兹加旧名固无不可然北门旧址尚存不重构如灭吾祖始建之意何庵遂更立名别召僧主之复从旧址斩荆楚辇瓦砾购材鸠工作大殿门庑方丈法堂习静会食之所斋厨溷湢咸具一如旧制庄严以间计者三十有奇缭以垣墉饰以丹垩崇以像钟皷香灯旦夜弗匮工始於洪武十六年癸亥月日僝於洪武十七年甲子月日师谓是役也苟不记其颠末何以示久远乃介友人王子建氏请文於余余惟圣天子以先王之道教化万民学校以先王之道赞天子教化民罔不惟礼法是从然有轶礼法而纵焉者或化於佛氏免戾於罚是佛亦赞天子之教化者也则寺刹之建其可已乎且扬古广陵地为南北要冲天下重镇今畿甸之股肱郡也其人物之盛必有化於佛者奚在树法幢振法皷必於虎狼所窟宅人迹所不到之地也哉禅师殚力竭智图兴起於既絶以复旧观以亢厥宗可谓难矣呜呼自元末来寺废於兵火者何限求其兴复如禅师者殆寡若禅师者非勇於荷负法任而有功於後先者欤禅师名行深实某禅师十九代孙俗姓李氏扬人也自薙落即习禅定有悟入藏於苏之万夀禅寺处已至澹泊其兴造之费则皆为人演法讽诵岁所得施赀盖积而有所待也今为中叶开山祖云子建名植性好德乐善亦扬之世守诗礼者
爱山水轩记
天下至清淑者莫山水若也人禀清淑之气故山水是爱爱之者有二或泳游乎高深或遐想乎流峙迹虽异而趣则同若吾郡王文翬者以爱山水名其轩盖遐想者也文翬生长郡城中出则车辖隘路入则环堵窒躯殆非抗尘走俗者也郡四垂有佳山水相去可百里以身之匏也未尝有登眺降濯之乐间游会稽山水之胜虽接乎目不得久而专焉迨归蒿目而坐矫首而思则见夫岈而有容隆而可陟窅而莫穷云雾蔽亏松石森立层崖峭壁凛乎其前芝草琅玕递见杂出其黝而渟者龟龙宅焉冷然而流行者触石踰险隐见曲折悬而为练洄而为轮至平衍则可舟可钓可挹可鉴使吾神游气交曾不知卑汚之迨於吾也吁文翬果若是否乎其与身往而乐焉果有间乎柳子厚有云气烦则虑乱视壅则志滞君子必有游息之物高明之具使之清宁平夷然後理达而事成今文翬托意於是而恒其见焉岂亦读书养性之助乎然孔子尝曰仁者乐山智者乐水他日子张问曰仁者何乐於山孔子曰巍然高子贡问君子见大水必往观焉何也孔子曰以其不息且徧与诸生而不为隐也此其阐幽发微以极其徼文翬能三复之而有得焉则余向之所言直糠粃而已耳尘土而已耳
重修永新县儒学记
子贡以孔子比日月有以哉夫日月人皆知其日月也知其日月则知其不可无也盖非日月之照临於下则人无以为生孔子人皆知其孔子也知其孔子则知其不可无也盖非孔子之垂教於下则人亦无以为生故天子大采朝日少采夕月尊其德也天下春秋祭祀朔望释菜尊其道也海外荒徼风俗殊异且知有圣人诵其书而信其道况吉之永新实在中夏文华之区其教易入其俗易化其可不祠祀诵读而邹鲁其邑也哉若是则学校之设其可废乎永新县旧有学其规模视他学颇宏敞左右栋宇并起岁久摧败而难於修缮皇朝初守御千户俞公扶颠植仆以着厥绩而其材皆得於民舍之旧不数岁而复坏四明乌斯道叨宰是县既视政深以学校之圮病焉爰於洪武九年秋八月躬率衆工徧视梁柱之当存易者或撤而新之或改而斥之或持而固之或挽而起之工繁费夥务坚致乃巳越一岁丁巳秋七月日终事庶几可永久也然周旋进退之地既整饬苟无礼节之助待用之具不可也於是又崇讲座悬钟磬冒贲鼓铸祭器购羣书以补其未备亦学校之当谨者呜呼日月不言圣人不能无言其言载诸简册今而後处师位者得以发简册之光阐谟训之微俾成人小子礼行乐作仁兴义立其不系於学校之葺坠矣乎
四明小山记
郡阻水而际山其夷旷衍沃四履所至可百里好事者必涉舟楫而後得杖履之胜亦何怪乎骄佚者之病游也自郡北行一里所地隆然忽孤起如伏蔡覆釜周围渐杀如弹棋之枰其幅员仅五十步高减十尺过者辄徙倚顾盻乐之不能去以其似山而小也因谓之小山而荒莱之履斋倪公以价得之市氓即剪剔菑翳植松栢梧楝槐桂枣梅筱簜之属其麓揉竹为宇罗石为几其颠又凿大池一亩其下出岛屿漪澜间以相映发作紫霄游馆十楹其傍尤亢敞足壮小山观也客至曲折蛇行竹树间登眺降濯山非小而池非大鸟鱼飞跃方幸免於网弋之累一俛仰顷气常飒然激灵襟而引奇趣虽崇岩邃谷莫之踰也其山始颇峻锐至元初北来军伍畚土治营垒市氓白之官乃克禁则钁其山巳殆半由是知山之形势故尝大矣开辟来古今之变如至元之初者何限而城甓垣堑所用之公居私第者不可胜计是宜山之每削而小也盖四明太白赤堇灌顶金鵞骠骑诸山皆远莫易至草木埃久而愈积则其山之完厚耸拔惟日益而无所损且隂阳家以山之大小衆寡论宾主苟大者寡而小者衆则大者为之主小者寡而大者衆则小者为之主斯其於诸山则诚主欤宜乎郡之依以治也公之季子可与请书之以补图志之缺公讳天泽字济亨世以着姓居郡之象山逮公而徙焉
谭节妇祠堂记
谭妇死节久未有祠四明乌斯道莅政永新之二年为洪武十年丁巳五月十有一日乃择泮宫兴文阁西南辟大池上建祠设主以补缺典盖以妇死而圣人是依今祠而依乎圣人庶以妥其灵焉妇姓赵氏名逸不闻古庐陵之永新人生有淑质嫁同里谭氏子年二十有七至元十三年丙子江南内附越一岁丁丑宋丞相文天祥志恢复有书约女弟之婿彭震龙起兵以是岁七月十有九日兵内外合发震龙亦永新人盟同邑张履翁顔司理先一月起与降将江西运使镏盘并盘之禆将萧明合战永新而丞相之兵不至遂败衂北军突入城城中大乱民咸负携遁逃妇抱所乳子与舅姑仓卒走县庠圣人殿庭军羣逐至杀死人且犯人妻女不畏忌军欲犯节妇妇骂曰吾舅姑死於汝吾保身以生且不可况辱身以觊生乎固不屈军怒因并乳子杀死殿庭中时有屠者避殿庭楣梁上下视妇死事为详遂传闻至今逾百有余岁而妇与子之形在殿庭土砖上钜细毕具後有守土者弗信以沙石荡磨或煆以烈火试之形影愈见呜呼当宋季时朝廷培植人物皆以科第进崇爵厚禄至白首者孰不以忠烈事讲之稔而责之深哉及乎版图失守神器徙焉而向之崇爵厚禄者乞降走匿不暇其肯死节者曾几何人哉兹以一妇人能慷慨死节与同郡文文山光焰相照垂名史册岂不重可慕耶且其生时精气素巳贯诸金石不可磨灭况死於圣人殿庭圣人之灵尤表而出之者哉若是祠而岁时祀之宜也用祠於郡府转闻於上冀褒异锡号使风俗益有以励焉祠成越十日从仕郎知吉安府永新县事四明乌斯道撰并书篆盖
紫泉记
郁林西南去郡治一里所有一石高不踰丈状若於菟瓌奇清怪青质白理旁有二窍上下远近相去仅十寸上者广一尺有咫修倍之巵匜其形缺一隅水泻缺间琤琤然下者隂黝如圆井围四五尺宛转斜下有梁可数寸泉自井中横出觱沸不已逾梁下盘旋泓澄清而甘衍於中而汰於外二窍皆渊深靡测夏冽而冬温虽旱暵不竭其源出自郡北三十里之寒山溉田余万顷郡人谓昔有以白金之杯取水寒山杯湛而失之後於此窍浮出又好事者植一小碑石上泉立止去是碑泉出如故意者神灵所窟宅也赵宋时有太守善於政泉为之紫者数日尤恠矣太守之名失其传焉为可恨耳且有大江横於前层峦邃壑邈乎森列尤增观是泉同知州事仲威倪侯爱之乐之视故有亭址泉上为复构一亭暇则携父老往焉顾瞻徘徊涤烦就清而不能去也旧虽有名未称因更名曰紫泉志其实也一日侯徵记於余余曰三才一气也为政之善否山川之气亦随而变焉鬰林虽处南辟苟为善政泉流且变民俗其有不变者乎侯命名若此既不没善於前又以垂戒於後用心渊矣余记之宜也
三皇庙重创仪门记
三皇为天下之通祀郡国有庙礼也四明庙居城之东北隅邃深清穆氓隶不敢亵慢然栋宇之备旧矣而门独以灾故未克复由是不足以耸瞻视限造诣诚非所以教民敬事之道守兹土者大惧失职慢於修缮以坠国家之祀典大中大夫李公视事之二年慨然念曰邃古之初邈乎辽哉然而能以开物成务之智继天立极使淳龎之民有所知识耕凿树艺而无或至於饥寒疾病之患以惠淑万世者其惟庖牺氏神农氏轩辕氏凡养生丧死而囿於两间者所当尊事岂独医家者流得以俎豆哉宫室之不完吾之责也陈居仁者郡之耆硕也因俾度工庀材以落其成凡十有六楹高而不仰卑而不俯肃乎其有仪也赀取於官帑之羡余裁其力而他及者犹多挠者隆之仆者起之糜烂黯昩而莫之治者更撤而新之木石瓦甓丹雘黝垩坚良焕耀庙为之更始夫门阖辟以象乾坤启闭以司旦夜以天子之制言之固宜伉其臯应库雉以示尊显兹从简约郡国也始於至正甲午六月日毕於十一月日公又以为物壮而老老而衰天之道也今日之壮其不为後日之衰乎乃规江涂民田之没隶官者若干亩以充营治则庶几乎其永久矣余以使指来四明间有疾陈居仁者辄能疗之一日以记请予谓文庙以祀孔子武庙以祀太公望而医者独得以奉三圣人之祀顾其教岂不尊且严欤惟海阃所建地大民衆而又饰兹庙以奉春秋之事帅臣守臣躬率僚属拜伏庭下牲肥酒醴乐作觞举神人具喜降福锡祥犹以见四明之於郡国其弗自鄙夷如此
全节池记
化之石龙县久废於兵燹洪武四年版籍归皇朝朝除赵宗权为丞百废具举凿池半亩许县堂东以泄淫潦四年冬十月廿有三日丞方坐堂上有寇百余自隣邑吴川窃发突入郡治中县傅治寇先入县门肆剽剠丞无御寇具惟持县印袖间不少挠寇进而执丞至池水上曰亟出印即不汝楚且授以官丞意谓印君之信物也不可辱吾命士也不可事寇宁死耳乃目他地绐曰印在彼寇皆回视潜麾印湛池水中寇不得印反接丞苦丞百方丞终不肯言丞内子王氏为寇迫逐不敢前闻丞被执毅然出而指池水呼曰所不与夫子同死者有如此水遂缚同丞徒跣至吴川寇将刃之适官兵至讨寇寇皆殄灭丞与内子始获解缚以归复取印视政如初余至是邑邑父老间尝道是事且请命池名文以记之余曰古称为符节丞既全其符节亦以全已之节其内子不自避而与丞同死是甘其节亦以全也因縂命其池曰全节昔蔺相如能全璧归赵功显位崇若丞者犹难处者焉上视相如殆无媿矣然丞有升庸而池无他徙庶几使来者鉴焉丞字德衡宜兴人
山木轩记
广东行省检校崔君扁所居之轩曰山木志所志也余曰木之生不择地岂惟山哉山之生草莱筱簜咸具岂惟木哉盖木之材大山之地高固非他可埒也予尝见木之在山根盘於巨石纵横联络入深则抵牾固已难矣及其长也雪虐之也繁风薄之也力木日受之又不其艰哉然因是而性愈坚质愈劲自若也此又天之玉其成焉天既成矣非得其人以相其成亦不可也木之未中乎大用而椽之桷之中小用矣而薪之槱之匪惟夭其材焉又乌知其木之良哉其或养小而图大去其菑翳屏其樗栎视其可梁柱也然後取以就规矩焉匪足乎用而已木之良也亦以见焉斯山木之材不材幸不幸所以分也君读书而用力於内涵养保爱底於精一而施之於政诚山木之似也易曰山上有木渐君子以居贤德善俗非此之谓欤君自惧其怠特扁其轩日以观省何德之不成君子之名有不着哉君俾记言於是乎书
驻鹤楼记
茅周翰有楼衽山带江虚明高洁以为讲学燕息之所一日告余曰畴昔之日与桂君彦良王君彦贞余君伯熊同饮酒其上杯行殽列气畅神融酒半酣仰瞻天宇俄有白鹤从东而来驻楼外屋极相去楼可数丈若临视坐客振跃鼓舞昂首长鸣徘徊者久之客喜遂名楼曰驻鹤幸吾子记之余曰鹤野鸟也驻乎川泽之滨林木之表固其性也未闻居室之上为鹤之驻焉盖天地万物一致殊形而羽物之至必有所感於人者凤鸟之鸣岐山感於文王也神爵之止於长乐感於汉宣也雉随郎车乌集府栢萧望之朱博之所感也今鹤之所驻者其由吾子与二三友之感欤夫贤人君子之在草野嘉言善行足乎已修名令誉闻乎上则有鹤书贲然而赴陇此其感之於鹤也虽圣天子之有遗贤吾子与二三友之无患得而青云趣驾之勤已兆於今矣余又念夫易中孚九二之繇曰鸣鹤在隂其子和之我有好爵吾与尔靡之君臣有一德之诚上下有相亲之美如鹤鸣子和则必与之共天职而食天禄焉是当见於它日欤苟或徵其跨鹤之驻缑山化鹤之驻华表是皆方外之遐举仙游不可以语怪也登斯楼也当思鹤之所驻其山川之灵有所开余身也者国之器也学也者国之利也毋安於所逸毋画於所至斯无媿於驻鹤之意也周翰闻余言谢曰已喻吾子之义
大惠寺记
紫芝山大惠寺成主尼善持命述始末走谒记於余曰寺在奉化吴山去州治三十里所生父佛心居士王氏嗜其岩谷穹邃林麓?蒨时游憩焉天或隂晦则隐隐若考钟伐皷於烟霞间者居士谓灵境久閟兹或开余是宜构精蓝以扬佛宗教矣因贸以资而得之筑地以奠基方营筑芝草生爽嵦中茎叶联荣坚若金石远近集观赞羡居士曰芝瑞物不常产虽一念可感通吾诚岂能即形於瑞得非大觉圆应肇致休徵欤因名其山紫芝云由是请相者奉金具骈至营材度工蛇虎之交草莽之间栋宇聿新矣经始延佑甲寅迄丁巳工毕大小百十楹甍栋枨闑阑楯墄级涂塈丹雘严饬有加凡象以示教食以养生器以利用靡不毕具可谓悉厥力矣居士讽赞持修素谨至是愿遂力成有以昭法展敬乃日诣殿庐礼诸象跽瞻而默叩曰刹由法创得人斯永今创法兹土固欲久垂永阐然隆汚在人不可不谨於始惟命之请亦惟命之俟居士二女在俗未字圣教夙渐久习肄法行请如阿黎姨行八敬愿薙落居士谓吾不能心女心而能法吾道顺尔敦确固非矫敓吾所兴其在是乎时云外岫公主天童二女往礼嗣其法岫名长曰善持次曰起惠祝髪易衣而归居士以是山授二师命甲乙相传持方笃意定寂辞弗居衆强推惠主之至治辛酉朝廷勅赐金额国师锡惠号某太师既而惠念天叙不可紊固让持复请於国师亦锡持某太师宠以金襴释衣持益严戒行振励同志究佛心法朝夕讽诵祈天永命以归福於上而规制益宏备矣初居士成童失怙恃播迁异地身亲诸难不敢少疵纇其行颇择有道能薰而淑人者就以裁已尝言事无难为苟合於义力为之无怠若桥廜□有成绩弗少兹山则其大者焉今虽示寂念其择灵致瑞善兴善传是宜昭示於後以为法教之劝请为文以刻石幸毋辞余作而言曰荐绅之士崇六籍敦五典而已非尧舜周孔之言所不乐道如王氏者不以一身之奉累其心而爱衆之念形於事矻矻焉祝嘏以尊其君室而亩之卒致其所出於善域夫岂异夫秉彛之心哉虽其宁空寂甘澹泊与方外不殊然远择而逢胜土兴筑而得嘉应是非所执之坚所守之诚不有大过人者曷能臻是哉大厦既构禅观既树若乃志之不易业之不惰则又在持惠二师焉因叙以复其命
文会轩记
吉之吉水有望族曾君惟中世居兰溪好友尚文因扁其轩曰文会取曾子语也轩在天柱峯下有槐桂可合抱者离立轩外轩左右有古樟若卧而昂起与槐桂隂森蓊郁虽烦暑中犹凌寒也石梁溪流横亘木?去石梁数十弓有石袭飞瀑珠倾练裂四漈有六华白富玉笥大秀诸峯远近苍翠琳宫棾刹隐隐出诸峯松篁烟霭中一以为兹轩观也轩中无他物惟蓄书数百卷日披读玩索一日晤君于郡之逆旅辄相与讲学就请余记之余曰士生天地间不可以无友有友焉不可以不讲学安可须臾缓也世道降有独处而絶交者焉有取友而宴游者焉有以浮词艳藻相追琢而夸诩者焉其欲明道讲学古今曾几何人哉宜乎人心之坏不可救也今闻君世笃诗礼文学之士名於郡中赵宋时以文为显官者炳耀相继有食邑清江县讳三聘者以光宗不过重华宫直谏有父子同登科讳某者至廷试理宗诏珠箔隔障其子目曰秀溪勤礼亲洒宸翰尤以见尚文之有素也君恶得不文是尚而会诸友哉易丽泽兑君子以朋友讲习此之谓欤然君之意既以氏出曾子不可不远承先训以励诸已今年方强汲汲焉讲学明道以无沗其先训则兹轩之作岂为招誉衒时之虚器也耶
栖碧轩记
郡胡君公鼎之室东去月湖咫尺许至宏敞复构小轩於堂东蓄经史彛鼎图画日以自适比加栖碧之名楣间盖以隙地有碧梧一章中峙而起盖取其修洁类已之独也岁月滋久梧大围可二拱高出轩脊有半枝叶蓊蒨隂翳计凤凰之可托也因念曰凡禽鸟烦数之音寔凟吾耳吾疾焉其音之雝雝喈喈鸣天地之和者凤凰也吾则思而愿闻或庶几来哉余曰凤凰非梧桐不栖固也然梧桐植物也不择地而生凤凰灵鸟也旷数千载不一出苟出而翔焉则随所至而集恶必其此之托哉世有秉礼赴义博洽羣典穷性命之徼空万物而薄声利其为文也则焕若云汉澹焉孤处虽终老不失足於他人之户限者亦凤凰而已闻公鼎之才之德皆戻止是轩从容游息俾公鼎才德有加又岂非凤凰惟是梧之托焉者乎不然公鼎之藴才德也弸中彪外而不以自衒相时之利则出而黼黻乎天朝亦凤凰之托於梧也於斯之时必有歌卷阿之诗曰凤凰鸣矣于彼高冈梧桐生矣于彼朝阳上羡朝廷下美公鼎者矣公鼎笑曰吾恶乎敢哉宜书以为记於是乎书公鼎名铉四明之族姓也
骠骑山龙化精舍记
慈谿县二十五里有骠骑山壮耸?秀为郡城之映带山半有潭潭有龟十龟之首有黄文各异故老相传为龙旱暵祷即雨神异不一或曰龟龙皆灵物龙而龟灵之变化也然郡志言是山去县三十里又不书龟龙泽下土殆失考欤潭北去数弓旧有屋祠龙王宋咸淳间又称是潭去祠东十弓构精舍十二楹盖里人郑国荣所舍之故庐国朝至治间慧上人撤龙王祠广其基址徙精舍於其上绘观音大士祠龙王东偏慧远游不返屋倾圮久为狐兔栖至正十七年伟师乐其地闲寂来居习净业遂新栋宇易绘以塐泊禅定之室宾客之次咸具名精舍曰龙化取义於龟也精舍无田产人无远近恒遗食始东西有蹊殊峭嶮师刋榛莽甃石成坦涂往往衣冠之士乐过焉故起其废简而可守即其居安而无营无非致於教利於衆而已余尝宿山中师从容告余曰廜□庳陋不足以纪载顾继志述事蔑以示後人幸纪之余念古之君师教天下而五品之序肃肃雍雍不外乎常道苟独其身远其迹必有非之者焉後世政治苛切风化浇漓日戕乎恒性而浮屠氏来中国其徒衣草食木托身树下惟汲汲明佛意旨举世礼貌之有以哉至久海内以崇楼广厦尊大雄氏宗之者甘食美服若生长深宫果其初志耶师尝事事於大方今口粝体緼而精勤玄奥是有以协夫树下之苦节者宜为人所敬爱也矧兹山为羣龙之宅民不知惠已严其奉官不知利民丰其报师於此绥神妥灵明致嘉应其功为大矣余意松风之清山月之明师趺坐浩潭床下立而听法者必龙师以是传於後可也至正二十六年记
萝石轩记
奉川有君子曰楼则中氏则中之室枕溪面山固足以登濯为乐又别构藏修之轩室左以萝石名而请於余曰凡黼黻是轩者举莫之有也惟前峙一石高不过寻丈而状甚恠青质白理盖生自具区为波涛所囓芒角俱泯其泽如玉虽久而不变萝施生於石上纵横交错贯衆窽而出枝叶敷荣翠妍緑润虽荣瘁有时而生意不息可翫或与宾友豆觞移席其上酒酣而歌击石为节石铿然有声清若浮磬引萝为幄纷披为流苏邀清风而激灵襟可乐也且世之金玉皆丧於胠箧而斯石可无恙材木皆天於斧斤而萝则免焉故某得长与之俱也幸先生记之余素识则中性萧散所赋诗多旷达宜其取於是也夫隂气凝而为石石虽刚而胚乎柔阳气衍而为萝萝虽柔而孕乎刚一刚一柔天地之道也刚柔既定而不可易物性然也人之性可以刚可以柔而适乎中者或寡君子体天地顺隂阳其刚柔而弗以过焉则庶几矣乎故易曰刚来而下柔贲又曰柔来而文刚此刚柔相配或先或後而不之忒书曰强弗友刚克燮友柔克沈潜刚克高明柔克此刚柔适宜或正或反而不之胶也则中之视萝石其所得在於是可不益勉之哉
粟中斋记
一室至小也以一粟视居室则居室为大以居室视天地则天地为大论至道天下莫能载焉天地未见其大也以一粟视涧沙则涧沙为小以涧沙视一尘则一尘为小语至道则天下莫能破焉一尘尤未见其小也若是果孰大而孰小耶世之人忒於大小者衆矣惟庄子视大鹏与斥鷃太山与秋毫未尝大小之也其未尝大小之者盖视夫上下四表蔑有中外其大其小其有其无一而不二属而不离犹江湖溪涧之水会而为海实一水也然则大小之分奚由目乎目由乎我也有其目则有其我有其我则有其物有其物则有其大小之殊必吾之视我得焉吾之不视我丧焉斯可耳故孔子曰明目而视之不可得而见也视之既不可见则大也恶乎其大小也恶乎其小哉易曰艮其背不获其身身且不获则物也恶乎物名也恶乎名哉是则指一粟谓之天地可也指天地谓之一粟亦可也况居室哉鄞之士戴直夫者扁其室曰粟中其孰曰不然夫粟中天地之运行日月之照临风云之动荡民物之生息与夫山川草木鸟兽虫鱼流峙荣悴飞走起伏摠摠焉莫有纪极吾卧而起饮而醉俯仰游衍吾其乐也融融吾其歌也飒飒吾曾不知身之粟中直夫其得於此乎直夫叹曰先生幸记之以释吾之隘且以释人目之隘於是乎书直夫名字仲贤粟中盖别号也其先居会稽剡中後迁闽之长汀今居鄞之郡城东偏以儒业名者表元之後也
自怡斋记
自怡斋者谢处士允平游息之所也允平宁波之定海人倚山而庐山横亘二十里处士所庐之地特胜自郡城东走四十里稍折而西北行三里许为处士之庐由北行三十里为定海县治处士萧散远嚣谢纷乐得其所足不及郡县城市间余尝造而问焉处士以自怡名斋盖慕陶隐君以岭上白云可自怡悦欤处士曰焉敢慕陶隐君哉夫麋鹿游於郊薮龟鱼处於江湖禽鸟翔於山林亦自怡而已焉有慕而然哉第薄田可以备伏腊敝庐可以蔽风雨固无待於外惟诵读诗书玩悦光景或采山钓水逮倦即休或俯仰倚徙玩云霞之出没覩鳞羽之飞跃览衆芳而披清风不知日之暮也宾友相访则与之坐松篁泉石间觞豆笑谈兴至则一壶游衍玉几泛中流憩而返凡是皆足以自怡且所以写吾分也余曰噫处士其有见於是欤今之崇华构而居列镂簋而食执桓圭服衮冕拥轩盖以荣其身者吾见其心劳而形悴求其如处士优游岁月林泉之适以乐夫天命者鲜矣处士其有见於是欤或曰处士自为则有余也其于人也何如哉余曰处士以此而遗诸子孙则久远之忧免矣以此而闻诸里闾则奔竞之风息矣岂不分以畀人而自怡也哉或曰记余言处士亦作而请书以记之
白云精室记
始浮屠之未庐也惟塚间树下寄托而已厥後庐而奠居必择深林邃谷专习静岁既久方外之士日接有志者病焉又择林之益深谷之益邃者以冺其迹盖不尔则修内者不暇力也徵诸在昔若太白已公之徙杖锡大梅常公之入深居是已今无尽禅师创别业於云峯者岂无所为哉云峯崭起云汉会稽诸山西去郡治六十里在山隂穷僻地其支山曰清化者有宝夀寺岩壑间固已远纷絶嚣禅师常纪纲是寺方退休犹以人事挠已因仰梯云峯踪迹樵牧溪迳盘还曲折蹑石梯而上数里许至其巅得爽垲地余百亩可耕可树林木蔽亏云气腾礴清泉白石凛乎其前远则监湖浙江暨阳大海近则麻姑溪苎罗山石门郭墓皆可俯而视也左右有浮丘王母之山及二虎岩拱而峙焉昔越王勾践栖兵之所也禅师乐而图之遂伐榛莽以崇其构计若干楹棾呗禅寂游憩鉢食之所与凡所宜有者咸备设异香佛像殿中余则不暇黼黻内外穆清下视人境邈乎辽哉因是峯旧以云名就榜曰白云精室实为道地也费皆出於已之所蓄工始於己未二月日讫於是岁八月日介人而请记於余余曰云峯风气浑沦形势孤絶自开辟来始栖勾践自勾践来始栖禅师何山川鬼神滑耀葆光靳 以畀人而久湮於前岂天地孕灵必有所待非树功德者不能开欤勾践黩武一时固无足论禅师以精进力究明觉性据象座演法天龙围绕多士来谂功德若是宜其有所遭也然岂为一已哉自是香灯相续花叶敷纷使禅定者必恒其所觉不住於空有相圆通无碍亦出而大澍法雨遍利羣有惟云之似也则禅师之功德又何若哉虽然天下棾刹莫难於肇基也嗣业者能思其难守之於悠久弗坠斯则无负其难也故用刻诸乐石以告来者
山趣轩记
明之宪法师居南湖延庆寺之东僻名其轩曰山趣间徵文於余余曰南湖渟於郡治寺据於南湖四际皆水也山则杳莫之及师乃以山趣名轩何居师曰吾分宜丘壑凡瓶锡所至必登涉俯仰其间先极乎郡之胜絶者南而天台西而会稽渡江而钱塘而姑苏金陵其山峭峻际天递见层出或窈窕曲折夹涧而入若巷或亢爽夷旷可庐或起伏回合散漫如春江涛莫不翠妍玉润各献异状仙台洞天石梁飞瀑隐隐在云雾中一燕坐顷其气飒然邈不见人影惟幽泉锵鸣一鸟破寂而已顾其趣蔑有知者吾则乐而存焉今观屏迹於是而山之趣未始不于心目间也余叹曰师以为有无一致者欤然师之趣由乎山山之趣由乎师师以是名轩岂无其意欤师明天台教尝分席於金锺山演圆顿止观固无俟乎余言余以吾圣人之道探师之意可乎易曰艮其背不获其身盖艮为山山静止者也人欲静止其心使四体六凿皆静止为背之似焉斯不获其身不获其身则吾之道得矣师乐夫山之趣也殆乐夫静止也故孔子曰夫山直而无私兴吐风月万物以成百兽咸育是犹心虽静止其日用变化莫非天机之流动也人以是利吾道利吾道则吾之道流行矣师之乐夫山之趣也殆乐夫天机之流动而兼以利人也欤师笑而颔之於是乎书
琢玉斋记
郡之杨鲁洁斋居之室未有名余名之曰琢玉盖取诸礼以勉其就学礼以琢玉喻为学以成器喻知道也夫玉生於崑仑之丘崑仑之下有三河玉殒而沦入其中随其河而变其质或白或緑或玄而不之易也苟不琢而器焉顾其璞徒黯然块然臃肿然而已虽有如县瓈结緑之美者将焉施而可哉及玉人追之琢之磨之礲之为圭为璧为璋为瓒为冠为佩为瑚琏为珌琫发其孚尹华以文藻然後器而可用是则玉也奚可以不琢琢矣奚可不治而精乎犹之人也人生於赤县神州州分为九随其俗而变其质或刚或柔或朴或浮而未有归也苟不学而知夫道焉其进退则威仪焉耳其读书则句章焉耳处事则任性焉耳其如此心何哉必涵泳圣谟以致其知致知而弗得也必反听反观以求诸内无顷刻之间则至简至易之道忽焉而知之矣知夫道则德明而理融意消而神畅视天地万物皆我也可以富贵可以贫贱可以死生而乐莫大焉及措诸事也大则斡化机正人纪小则安畊凿服射御至酬酢庶事咸委曲罔失是则人奚可以不学学矣又奚可不知道乎故物之为宝莫甚於玉人之为宝莫甚於道玉具为国家贵重必藉之以华彩固之以扃鐍藏之於天府人而知道国家得不聘之以玉帛锡之以禄位尊之於朝廷也哉鲁生簪缨家又从余游而气质为之丕变矣又勉其力学以知其道故告之若此然玉之琢也成乎人人之学也由乎已岁月遄迈尚益以自勉毋怠鲁再拜曰鲁虽至窳敢不承乎请记所告之语书诸斋壁遂从其请而书之鲁字学鲁世秣陵人侨居於明遂占籍云
水竹居记
龙山之麓有永乐寺寺有僧室扁曰水竹居盖指堂禅师所居之地也长廊缦回别院斗折而潴水培竹其中其水则因山之潨流屈曲而沟归之仍堤其广狭以避污浊是以恒清而不涸若秦宫方镜洞烛肝胆凛凛不敢萌毫髪私意其隅土特隆起竹生之离离出屋脊萎者黜之琐者耗之恶木杂产其下者刋去之故其萧森挺拔若枪楯剑戟之拥辕门过者不敢亵玩阑入水光涵竹竹影入水水竹交致其媚而交致其光上人则蘧蘧焉栩栩焉犹形川上之叹而发淇澳之咏也余获馆於兹朝夕与上人俱从容问曰师之志以物言之洁而泽者莫水若劲而节者莫竹若节以持身泽以济世方禅燕时有萧散淡泊之趣而证悟圆通非持身欤既而慈意博洽辨才无碍庶几其以启迪羣有兹非其济世欤然则如何曰非也蛟龙以之宅凤鸟以之食其鳞羽之至贵者而非得水若竹不可其必取此以自喻乎上人笑曰子知吾佛之道者也而奚其问之左耶夫佛举色空无非般若者自吾祖揷草於此有水焉有竹焉故以识其居而名之焉耳奚有事乎其间哉吾祖固昭其般若之妙教诏其後如此岂若世之必择某地某树以为所玩好而习於偷惰晏安哉今吾胤其家惟芜茀隳废其迹而不克只承葺治之是惧又敢以子之问为可不可耶余甚异上人之言因以知其识见超诣而与吾儒所谓见尧於羮墙如出一轨於是乎记
杖锡禅寺纪续碑记
古之逃空虚者必灵境奥区择而居焉至山水之气閟而不泄神呵鬼禁人不能迹而见者尤为佛氏所专若杖锡禅寺是已其地南去郡治可二百里山深入万壑中蛇盘斗折而上重峦叠巘峭峻际天胜槩絶世至峯顶顶圩而爽垲可庐清流散飞灌木层翠晴必沾润暑必挟纩虽樵者靡常至四际又有峯二百八十有一回合起伏云霞蔽亏内七峯尤瑰异郡诸山咸莫之抗唐龙纪元有石霜下长政二尊宿在藤湖肇基於此寺建徒集天佑三年吴王钱氏赐金额十传迨宋之天圣四年太白已禅师德隆名重足以开先裕後又尊之为第一代祖宝元二年额加延胜继兹席者类多硕德云栖雾食灯传香衍实东南之望刹也历岁滋久寺或毁或复传五十二代遭时孔艰窘於徭役费如丘山赀产垂罄僧日窜匿寺日摧毁至仁让公负荷法任痛念诸祖创业之艰倡道不匮苟不培本枝叶以亡虽有智力者出求复兴如故恶可得哉於是殚心悴容躬走官府招亡植坏保守先业於纪纲糜烂之後甫七岁珠还璧合俾圆顶方袍之士不觖望今住山起予公又力缵遗绪笃扬前休托章蟾书走永新请於余曰寺旧有颠末载诸乐石以灾而不存兹不纪述则建剏之绩图存之功咸冺灭无传敢辱先生之文明始显今以贻厥後余谓昔诸祖必处夫高深静僻地者盖以明心缮性非远纷去譁一耳目之官不可也若兹山者岂易致基业岂易图耶自佛法入中国法有阻行寺有兴废莫有常者元运既圮天下大弗静寺悉废於兵燹吾郡幸无恙而废於艰难者又十九焉兹杖锡禅寺将絶而复振虽诸祖之愿力深重亦让予二公之力也以世间相论之寺有兴有废以正法眼视之寺未尝有兴废也然不有世间相何以明正法眼哉自兹以往凡主是山者监往惩来使是寺益以求久得以考钟伐鼓大宏讲席以正羣妄则其功德又岂忝於诸祖也耶寺之栋宇土田与夫山所入之利具刻诸碑隂系以诗曰东南之山惟明为盛维明之山杖锡为胜高设於天閟司於神其在玄古豫俟哲人哲人伊谁张于佛氏藤湖之长太白之已有廓其址有岿其庐建业之始倡道之初名闻雷厉学徒云集继兹席者代踰五十匪山之灵胡底於成匪祖之圣胡底于宁元运之末根抵几絶让予者出式茂其蘖以隆于淑斯永其传克懋于後斯昭于先伐鼔考钟环居列食心祖之心庶几朝夕有章有程有声有辉俾四方士於焉是归
梦墨斋记
慈谿治中有阚湖由湖上北循小溪而入有隐君子时铭倚山而庐庐之西偏辟小轩尤静幽岁壬子八月十五日夜卧是轩中梦一士苍髯缟衣授一墨若圭翼日夜又梦是人以墨湆一巨樽饮铭铭未受方问其饮故是人遽以墨湆建铭衣上铭觉意为祥因以梦墨扁其轩也间请余记之余曰铭之梦其可怪矣夫以周官六梦言之此非寤非思非噩非悸非喜非恶其正梦欤墨者文之使也凡绩文之士墨岂可顷刻去左右哉梦得墨者非兆进於文乎孰不谓然哉以予言之恐不尔也铭之父是斋先生与相山王先生宝峯赵先生阅杨文元公遗书得本心之要一时就而求牖者殊衆铭伯仲四人亦皆与闻而有得焉视奇词丽藻不啻若浮云然彼授墨者必神人也其肯使炫於文哉殆以铭同於时偶於俗出入言笑有未能一以寡默以守夫昔之所得焉耳授之以墨警於初也铭不悟建以墨湆警於再也铭又不悟者何哉夫墨者默也书曰恭默斯道易曰默而成之其可已於默焉昔有窃李泌鞋送帝所冀罪泌帝曰鞋者谐也事当弼谐反喜之由此而观鞋与谐声相同也墨与默声又不同欤况楚词曰孔静幽默窦婴传曰墨墨不自安义虽默文则通也焉知神之所以俾铭其不在於兹乎不然墨之色玄将俾铭守其玄乎是梦也当秋氛正中之夕月明如昼义岂非俾之清明在躬也欤铭旧尝从余游又力学不怠故余言之无隐
睡乐轩记
郡有睡乐翁就以睡乐扁其室盖曰昼之适於睡也余数造而问曰日出而作日入而息顺乎隂阳昼夜之道者人之常也翁何反其常而迷其阳乎且人之可乐者多岐性虽各有所嗜而所嗜者焉乐也翁之乐也独委之於睡又何暌其同而塞其通乎公曰噫子知吾哉夫天之生物物各有天戕乎天者自戕全乎天者自全譬鱼潜于渊虫蛰于穴鸟栖于巢未尝不以自全而乐焉者也吾惟知全吾天而已反其常吾则乌乎计哉人之骛名者气盈射利者贪炽玩物者志丧燕游者心荡彼自以为乐而达者不乐也穷呫哔之海适掞藻之渊游衆艺之圃乐则乐矣乐未几而形劳形劳而乐已亦未见引其乐也曷若吾玩愒光景偃仰一室蝉蜕而龟息目眩而梦交舒舒然休休然不劳吾之形不摇吾之精凡世之得失成败消长夷险是非臧否蛊於耳目触於心志倏然而喜忽然而惧者举莫知之也见之者亦举以块然命吾而莫之忌也顾其乐为何如哉不宁唯是睡也吾亦不知其睡乐也吾亦不知其乐不知其乐之乐不可以言宣不可以言宣则吾之乐也至矣暌其同吾则乌乎计哉余曰古之至人无思也无为也清明在躬日接於物而不役於物夜寐则梦以冺焉苟梦焉必正必吉心未得於至人者非事而縻则坐而驰汨汨焉而意虑滋意虑滋则梦寐轇轕顷刻万状或惊或悸或喜或悲漫不可胜数喜者徒喜悲者神丧惊悸啽呓呻呼而汗流浃体若然则睡之乐何有翁岂未之知哉翁之学也业精於岁月处师位也化洽於抠趋出而仕也政行於民人凡是?然之所为乎冥然之所为乎果将以专於睡之乐乎余疑翁殆有为而托焉者乎托焉者何其以志之弗宏将远嗣其祖之乐于华山者乎其以世之污吾目也将以睡而为之乐乎其以人之久其不久也将冥视千古之乐于一息者乎不然病时人以逐逐为乐将以矫焉者乎翁笑曰子之言得矣宜书以为记翁名庄字逵庄姓陈氏四明人也
介石斋记
郡城之北倪豫字克介以介石顔斋以名取於易字生乎名而斋因乎字也番之雪坡周公为小篆掲诸楣间以坚其志焉初豫之祖履斋翁购高尚书闵之竹墅治居第有园池之胜襍木石其间招贤师傅训迪诸子内仲权者实豫之父也脱畧纨绮之习以清介自持惟博极羣典而已豫淑父化父没读父之书守父之清介不少变然赀产悉罄於徭役所存者仅木石耳因累石斋外丛峙行列状皆瑰恠异清?以梅竹傅以兰茝以石励已之物也兴居寝食必与石对日三复易之繇辞而求其似焉虽处澹泊凡世之荣辱已之得丧举付之於浮云自有乐于中者间请记於余余方叹世之守介者少豫独守介若此其去於务名徼利者远矣遂告之曰孔子於豫常反覆其辞深以介为重也豫之诸爻多不中正得其中正而能介者惟六二也夫六隂数也二隂位也隂则为柔何以能如石焉盖下凝於地者皆隂也石下凝而尤坚者也介之取喻於石也固宜圣人虑悦豫之过故勉其介也既介矣又虑其道或未之至焉复勉其知几速改以全乎介也故曰不终日贞吉东汉之独行传如谯玄李业等凡十二人皆清介者也然未知果合於易否乎合於易道而不能久于介者亦未尽其道也石同天地而生终天地而久守介者能坚而久焉斯则无愧於石然贫而守介善矣苟富而不变塞焉又善於守介者也豫勉之毋怠
畦乐轩记
豫章王与龄父居城市中有宅一区出户庭咫尺地南向折而东者皆圃圃植蔬皆异种畦皆胪列尽与龄手所治也余来豫章获交与龄余爱其老而好修又聚书蓄琴以乐宾友殆非老圃者比因数过焉或见其不冠履钁土泥而虀粉之或见其抱瓮出入瞀瞀然反覆灌溉靡有遗失余问与龄言曰孟轲氏谓胁肩谄笑病於夏畦是治畦者为至劳瘁子得无劳且瘁乎与龄曰吾兹乐而已矣劳与瘁吾乌乎知哉方蔬之芽茁甲拆吾既乐矣及其叶茂花荣吾又乐焉其生意之无已也吾舍吾钁坐畦间吟笑自适其心休休然禽鸟之和鸣蜂蝶之游衍又若以助吾乐者於斯之时视蹑高位食厚禄劳瘁厥躬而隐忧之瘁於心者相去固霄壤也吾之乐又何如哉余闻其言矍然起曰子盖隐居城市之贤者欤然人之所好不同而乐亦异焉惟有道者凡所遭而乐岂止於畦而已乎孔子之曲肱顔子之陋巷皆有其乐天地莫非其圃万物莫非其畦夫焉有名言者哉余知与龄读书穷理非不知是第因其畦而白之云尔
农庄记
凤阳果园有王先生者博学好修至耒耜亦未尝不手操也因以农庄名室而求记於余余谓力农者满天下其憾於劳者恒多其安於劳者恒少安焉者乐憾焉者忧余畧其忧而述其乐可乎方春日载阳仓庚鸣矣修我良耜爰举我趾适彼南亩既耕且种薅其稂莠长我嘉苖雨则蓑笠襏襫暑则息於木隂妇馈壶酒酒酣耳热其歌呜呜然迨乎銍艾其粟满车输官之余厚养父母室左右前後桑蔴郁然鸡豚错然方社八蜡与井里长幼醉欢忘礼一室之内琴瑟静好书籍在前暇则坐庄中从容赋诗宾客至则宴坐谈笑凡履危蹈险可怖可愕之事举莫知之顾其乐为何如哉君之事此其殆安焉而乐之者乎夫既可乐矣而孔子独不许樊迟学稼之请何欤盖当时樊迟必已在位禄足代其耕矣不得不勖其大者兹居闲之士进不偶时动则违俗又孰愈於老农者哉然古者仕出於农今圣天子在上又下诏选孝悌力田之士而大任焉先生尝应乡举三以不利自晦若先生者必有时而出矣
村坞记
鄞之李宗善氏静者也即郡城偏所居之室名曰村坞盖取杜少陵诗贫居类村坞语也就隙地树嘉木花竹细大杂出或荟或疎弗计也暇则治芜秽时灌溉使生意流动不息方春风微和时雨新霁之顷枝叶?蒨花萼绮错其下芳草一碧不假夫禽鸟飞集而野外之意粲乎吾前吾则从容其间游衍吟咏以适其性曾不知城之居地之隘也虽车马相属於道货财交积於市足以倾动乎人鬬鸡走狗转丸角觝之戏足以娱悦乎人举未尝一接乎目而桑者之闲闲考盘之在阿无少异顾其乐为何如哉间徵文於余余谓董卓筑郿坞蓄金玉泉货菽粟志富贵也孙权筑濡须坞给馈饟刍萃兵甲志战争也志战争则废人志富贵则废身其於优游之趣何有哉宗善乃寄村坞於隙地日与草木伍融物理冥得丧保身而忘人且无待於此之外者亦庶几矣乎然村坞之乐固矣苟适於道园游於艺圃进其所未进则不为限於形迹之小尚勉之哉
退亝记
人之进退其有恒耶易之文言曰进退无恒果无恒耶观之六三曰观我生进退是不可必也吾四明薛君原礼扁其藏修之所曰退亝其有见於此乎余闻造焉而谂其所谓君曰吾乡也冀仕进以荣显其亲尝窃禄於郡之象山县庠迨考满归天下兵革方轇轕骏雄奋兴云蒸龙变焱勇雾合凡偾骄於秦楚齐赵之间取金印顷刻中者车相击盖相属也吾兹不能甘郤行避舍以自晦焉今天子既戢定海宇登崇俊良大小毕用而吾亲老矣又焉敢躐宾兴之行以去吾亲乎幸有越人之术姑托以为养耳吁君所谓退者若是其贤於人远矣或曰虫蛇之蛰困於隂也隂竭则必信六鷁之退飞厄於风也风敛则必进君气鋭力强夫岂久於此哉必功名遂而後退也斯可矣余曰不然系小则失大也君之所以退者将以进夫德也君朝夕斯处厥修之来月恒而日升水洊而木渐笃实光辉而罔觉焉可不谓之进於退扬子谓顔渊以退为进又岂不信耶彼务於前期驰骤颉颃志逞意得而不知返者虽纎离騄駬日趋千里宁得以轶君之轸毂也哉
九灵山房记
金华云林先生以九灵山房图示斯道斯道问其故先生曰金华多高山西去余百里有属邑曰浦江其山为最高又西去余百里为九灵於诸山为最高蜿蜒扶舆曲折起伏灵气不泄萃为九峯因以名焉其左右前後层崖叠巘飞翔奔走绮碧煇焕虽杖履之乐於登涉者亦莫得其梗槩吾有先人敝庐寔处其中置琴一张书万卷松篁梅桂之属郁乎苍苍先人之丘陇诸父兄弟咸在而吾乃宦游淮泗宿留齐鲁之邦值兵乱蹈巨海而东至於四明阅岁兹久思返乎故庐视桑梓洒扫丘陇洽诸父兄弟聚子弟教养之暇采山钓水优游歌咏以终天年而道里犹阻絶未获也吾虽神游故山未尝不西向兴慨今览是图於寓室庶九灵之山在袵席之上而吾亦不知其身之客也吾将记是恐?於心子为我记之斯道以金华山水之秀文物之懿冠江左人且愿游於其间恶有生长悬弧之门而忘情者哉昔王摩诘治别业辋川必手图之以不忘其胜陈季卿留长安覩青云寺之寰瀛图则思归江南先生出处固不类乎二子而览图以致其思也则或几乎似矣然先生抱道而夷旷者也又岂不知天地万物皆吾有也九灵之山随所寓而在何必凝滞一隅而漆漆然哉特以礼不忘乎本焉耳吁礼不忘本仁也非先生其谁欤先生姓戴氏字叔能云林其别号也
二兰斋记
邑西去六十里有龙山永乐寺寺有归庵禅师受经其间禅师善鼔琴梵呗余鼓猗兰佩兰之曲清壮邈悠变化恍惚深有得於徽轸之外因扁其斋曰二兰余谓圣贤之处衰世岂自为哉殆将以变诸俗也苟君不信其道民不被其泽则忧见乎词孔子辙环诸国莫能容仕父母之邦且有沮其政者终无所骋惨焉自伤故猗兰之操作焉後人取其意度而为曲其音悲其思深而孔子之意未始不显明也屈原忧楚之失道以同姓恐屋其社抗言曲谏反以被谗见疎终退而自洁着离骚经故佩兰之词见焉後人取其意度而为曲其音怨其忧远而屈原之意亦未始不昭晰也禅师自薙落即孤坐究曹洞宗旨间山行木处访耆硕以质所见虽三据象筵考钟伐鼓以发聋瞶而所处无一日不云石俱也今天子闻而嘉之诏使日本宣布圣意日本人首抢地从化上大悦其往也御制饯章其返也亲赐内馔及对所问又畧不敢恃宠异言朝政而归老焉其迹也其心也其世也俱非孔子屈原之比何二兰之托欤余意大雄氏之心愿天地衆生皆作佛其见溺苦海踣?途也必凄怆恻怛若禅师者岂无大雄氏之心哉有大雄氏之心得不与孔子同一轨乎奚特二兰之曲取以自适而已禅师韪余言俾记之於是乎书
知归庵记
知归庵者董均祥氏之所创也地在金川乡西去慈谿一舍许至爽垲有鸡鸣虎脾龙山凤凰诸峯或远或近从迎夹拱殊胜又有上辛无择二梁翼而南乡浦溆潮汐曲折而至若玦隂阳家以其风气远引潜走至兹地蓄而不泄可墓可庐均祥因而念曰人之生也有限所贵其知归乎吾阅岁四十有三自有知至於今日犹信宿也自今日至於百岁又不为信宿也哉吾百岁後将以安体?也必於是乎归且吾之先肇基於此桑梓犹在逮吾父徙郡之定海吾又侨郡城之西吾百岁後吾之身得返焉又吾之归也吾子孙之贤否未可知孰若吾手竁其幽豫穴以待於是即隆起处穴其土二甓而虚之为夫妇计既成又屋其傍若干楹有祠有堂有燕休之所门庑庖湢咸具固以垣墉?以松竹洁静清幽殆山林若也俟二子长而可传则先於斯老焉庵遂以知归名工始於某年月日越一岁年月日竣事即走书永新徵记於余余谓凡憧憧於路者莫夜必归而止息虽童竖亦知其尔也至若归而能知其此之归者则或未之知也世有耄而欲就木者且犹广田宅崇货利为子孙筹谋日夜不少置或以骛名夸世振策长驱惟恐途之不修日之不足果知归哉昔公叔文子升於瑕丘曰乐哉斯丘死则我欲葬焉此知其不可讳而斯以归於土也太公封於营丘比及五世皆反葬於周此知礼不忘乎本而必以归於先也今均祥之知归也实兼乎二公非过人者欤然均祥年未艾复知归於圣人之道则有得於身之外矣均祥余友也故记之书之屋壁并以示子孙云
曲水庄记
曲水庄者胡仲子先生之室也室东去慈谿廿里许在骠骑山之南川流之上流水左右曲折弯绕因以名四际皆疎林沃壤石梁小溪隐隐入桃柳间鱼鸟飞跃云影上下诚地之可乐者也仲子学博才赡始居会稽早岁尝侍先大夫宦游慈谿知邑有董黯张释之孙之翰三孝子有倡道者杨文元公民化其风风俗淳厚可以托而居焉尔後方侨於钱塘值兵乱遂蹈兹土以教授为职业久之人情稔於会稽若世居然者遂筑室买田为终老计天朝初被徵说书御前就留宫中授诸王书寻除仪真令以目疾辞诏许之赐钱并衣巾归田里既归念曰向趋朝廷不能称塞上意早夜是惧今而後惟造就小子备国家器而用之则庶几报圣德也自是益屏迹郡县传业弟子弗懈暇则课童仆治园圃园圃之隙与宾友觞豆间挟二三子登山憩石访寺僧盘桓终日或命一小舟出入烟霞中裕如也属余记之余谓古今室以庄称者岂少哉何寥寥无闻是在人不在室也昔陶靖节谢彭泽令而归五柳庄人高其风而柳庄之名着人知五柳庄则知陶靖节也仲子辞仪真令而归曲水庄追视靖节迹虽不同顾其风亦高於人而曲水庄之名又不因以传欤人知曲水庄则知仲子也夫岂偶然哉宜书之以复仲子之命洪武七年甲子秋九月既望
石壁山房记
石壁山房者原公道渊法师游息之所也慈谿县治左掖有阚湖湖上北向有阚峯有寺曰普济盖三国时阚丞相德润读书处寺僧类因山势凭高架虚构石室石壁山房亦其一也其室在寺之西庑穷尽处尤亢爽閴寂室背山石如壁故以名焉石壁之下石洼焉若舟水停其中碧而味甘虽旱暵弗竭其上皆杂木殊?蒨隂郁天光日影微坠儿席可爱由室北梯而上为小阁窻户四辟临眺则一邑山水之胜具在眉睫宜公所乐也公受经邑之东臯福昌院院之创始以接待四方士也迨今不敢少废先绪公叹曰四方士凡过是访宿硕於大刹者迨为已也彼皆方袍圆顶吾非其徒欤今老矣而吾之将迎周旋无虚日其如已何哉於是命子若孙纲纪院事别构得石壁山房以居吁公知所重欤世有妻子累者且或远纷就寂治别业以乐衰暮矧公素薙落以寂静为志者其肯久处要冲而不暇止息也耶公性粹温少博览经史後听天台教习止观止艮也艮为山今又面石壁而观史其中益以静心如石壁焉恶乎不可哉
春草斋集卷一

[book_title]文集卷二
<集部,别集类,明洪武至崇祯,春草斋集__［文集］
钦定四库全书
春草斋集卷二
明　乌斯道　撰
传
骈义传
萧从吾字自成以称於官府就以自成名从子翀字鹏举世居吉之泰和南溪泰和古文献邦也人多读书尚义自成之父曰志立谨守诗礼且倜傥大度疏财慕义子孙咸淑其化子男三长自新次自成自明自新自明俱蚤世自新有遗孤翀自成怅然曰吾父母视吾兄弟如一人吾伯氏既溘先朝露幸有遗孤吾敢不以父母视吾兄子视其子乎因抚而长之翀自幼从缙绅游读书有成立又受业於职方郎中镏君子高之门绩文赋诗追踪前古凡性命道德之懿靡不讲贯而孝义之事尤汲汲焉与叔父相处不翅父子既冠值天下革命户门事日填委动辄获戾姓名之隶於官府者自成耳事无细大必自成是命翀诣叔父前言曰翀今颇有知可走趋官府叔父天年高幸保父母遗体养神於家庭翀义当为叔父先况抚於叔父受教诏乎以是凡户门事必亟走以前无怠色洪武丙辰冬朝廷诏江西湖广郡县民验田多寡陶大甓家裕饶者又造舟运甓之京师丁巳夏朝廷遣胄监生廉其事以造舟事鸠财耗民复命上勅廷臣莅吉安按之民咸伏辜先自成出已帑购材为舟至是翀被鞫惧搒掠遂诬伏罪当输作系狱未遣自成闻之手书贻翀愿易不听躬往翀不奉命又请翀素亲昵者遗书喻焉翀乂不听自成乃奋然诣廷臣前泣曰萧氏产业翀分当得者至凉薄翀服官府者为自成也书狱词又自成名愿以身易翀翀实不当承罪矧伯氏蚤殁仅有此孤今年强而且无後使范则冠而蝉有緌蚕则绩而蟹有匡自成何忍乎苟不从请愿先赴沟壑塞不义羞廷臣感其言然恐其诈也旁询於人得其实又命府推官问翀狱中翀恸哭复曰翀与叔父身异而心一少者就安而老者就危理万不可况叔父求义名翀独可居不义乎不义之人见隣里宗族且不可又何敢见祖父於地下乎翀意决矣推官具以白廷臣廷臣叹息不已然恐自成先自尽乃出翀正自成罪翀不得已号泣而去呜呼世有小利害必曲造其故牵引诸父兄弟白於官府以代已岂有陷重罪一旦弃妻子舍田宅冒犯寒暑孑孑然蹈异域受力役终其身者反争相就也哉若自成与翀诚足为世道劝也余目击是事起敬起慕为传之以俟观风者采焉
清节先生传
先生讳德称字彦良以字行号清节姓桂氏明之慈谿宋直宝章阁学士讳万荣之後也通直节临安府富阳县知县康先生俊卿俊卿生与绍与绍无子以先生为嗣先生本富阳叶氏贺州知州讳同之子中书右丞文简公讳季之孙知州公嗣子衆多先生则判庆元路所生故与绍得以求也先生骨气不凡蚤岁即嗜学善记忆明诗书二经以诗经中浙江乡举後游燕都覩世不可为者遂东归放情山水间肆为古文若诗从游者日益衆天朝初大阐文教首开科举浙江分省连请先生为考官洪武六年有司举秀才赴京师数千人天官精拔七人以先生为首入见上奏对称旨命为香几赞运笔立就有明德维馨天清地宁四方底平之语上嘉之即赐宴与公侯列坐连日奏对剖决如流内出御制集因敕校词语之未纯者具奏对上大悦特除太子正字日侍讲读及饮食起居不去左右上屡命词臣赋诗先生应制辄先进含讽谏其中一日与论诗之工巧因从容奏曰帝王之学具载於经若书之典谟训诰皆治世安人之道诗词非所急也上然之谕曰中原兵革之余民散师废曩岁有司所贡皆新进後生朕虽授官不使任事俾居文华堂教育培养久未有成昔许鲁斋吴草庐当元初作兴後进为国家大用尔与翰林修撰孔学行老成亦当为朕训诲诸生以副朕志且命东宫往文华堂俾诸生行弟子礼仍各赐白金二筋先生日加启迪恳恳以忠君爱民之事与之语不二岁上各授以御史即巡行天下既归仍命入文华堂讲习未半载擢行省参政者七人按察佥事者八人知府者十四人余皆授御史後殷招由重庆府知府有声入拜中书右丞复召先生谕曰曩在文华堂教有成效今省府台有疑狱累岁不决汝读书明理可与东宫定议仍命诸生各断以已意参酌之於是悉皆判决奏上越数月有旨事皆决於东宫特召先生侍左右未审者议之多所平允上尝命词臣撰大祀乐章用予我字上疑其不敬将坐以罪召先生问对曰昔成汤祀天之文有曰予小子履敢用玄牡敢昭告於皇皇后帝武王祀文王配天之诗曰我将我享唯羊唯牛唯天其右之言予我亲之也上意遂释翰林修撰朱善稍失礼因举大杖将击之先生辄谏曰陛下姑取其长舍其所短上怒亦解一日谓先生曰朕在军中时士卒有违号令者辄忿怒心胸闭懑久而成疾今少不如意即为所苦因力劝上惩忿之功易曰山下有泽损君子以惩忿窒慾先儒言惩忿如摧山言用功之难也一日上与先生论为学之道人之过当如何对曰人安能无过过而能改斯为善矣孟子尝云子路闻过则喜禹闻善言则拜尚亦未若大舜能取天下之善为一已之善也上称善一日又问仁者恶人乎对曰惟仁者能好人能恶人仁者之心无私好恶故好恶得其当上大喜且为注释以赐东宫诸王国命大书揭诸座右复谓诸大臣曰此彦良与朕论至於此汝等当亲炙儒者八年先生与秦府纪善林温见上问汝居何官对曰太子正字上曰非也帝者师也又谓温曰汝王者师也二人不可不自重十一年二月上谓先生曰闻汝二子聦敏好学宜令见朕翌日遂引见上喜甚蒙顾问特除长子慎为中书舍人次子全许侍养慎每应制作诗文屡蒙褒赏或加点窜谓曰东宫乃汝启迪汝子朕亦教之东宫往中都上留先生侍左右朝夕谈论益知其贤谓曰朕欲任之以方面恐黠吏累汝三月特除通奉大夫晋王右傅东宫闻之意忽忽不乐欲留为太子宾客复以王就国乏人不果陛辞之际丁宁告戒曰朕付托汝者以江南大儒惟卿一人耳特赐手诏褒荣甚隆大畧谓孔子大圣也孟子大贤也而不得王佐之位今以王佐之位寄汝汝往钦哉及至山西晋王始开国得先生为傅多所禆益王甚喜深加礼遇赐鞍马衣服王偶得善画者适曹国公永平侯及先生咸在俱得赐画像以示恩渥明年以例来朝见上奉天殿及出东宫即遣中使命先生释朝服来见与语连日早暮侍膳上亦喜其来谓曰东宫近丧妃汝宜慰解及问曰汝妻老夫人至山西安否时翰林承旨宋濂亦来朝与先生俱得赐宴先生奏曰宋濂长於臣且在朝日久臣虽爵居上请坐其下上从之翌日上为文论谦让之美以示先生及归东宫命李驸马作诗文送之十三年复侍王来朝上见其苍老诏慎侍王回国以便侍养吏部以先生例得推恩三代封其祖俊卿为嘉议大夫两浙盐运使妣娄氏赠淑人父与绍赠中奉大夫浙江布政司右参政妣顾氏赠夫人先生前妻岑氏赠夫人今妻陈氏封夫人上允其奏诰未下会革相府改长史王特造安车赐之十五年王至京师奏先生筋力衰耗诏特赐致仕就居山西王月给内廪米及酒肉盐茶等物且以椰殻酒器赐先生为岁游适之具先生作存养省察之图以进王受而置诸座右朝夕观省八月有旨召先生全家还京师进治要十二条其一曰法天道二曰广地利三曰顺人心四曰养圣德五曰培国脉六曰开经筵七曰精选举八曰审刑罚九曰敦教化十曰怀远人十一曰蒐才俊十二曰广咨访目曰万世太平治要上嘉纳之因子慎奏对忤旨谪云南先生遂得赐归乡里已而复留京师明年五月患风疾上即命之归二十年浙江乡试复起先生为主文官先生扶病而往既归遂以疾终夀六十有六临终神思不乱前一日夜犹与子侄论诗经如故先生天性孝友事父母务悦其心每具酒馔延名士大夫相与娱乐未尝使有戚戚之色及父殁族人欲求为後母弗许先生悉以赀产分与之待之如亲弟及其病革之际适福建请先生司文衡遂为力辞不就本生兄真阳尉芾卒於余姚先生为之殡葬抚其遗孤宗文教养如已子後以明经中选为鱼台令有善政先生为晋傅叹曰禄虽厚养则不逮因命画士绘二亲像岁时祭祀罔怠先生在乡里与王子复先生谈理学益以存心养性为本教子弟必先以孝弟忠信与人交久而益敬人以其笃实如盘古时人目为老盘後尊之者称为清节先生所着诗文若干卷其在乡里曰清节集在京师曰清溪集春和咏言为王傅时曰山西集为长史时曰拄笏集还乡後曰老拙集又有和陶诗中都纪行皆不在集中其字句虽刻削点缀自令人称道不已在朝时每赋诗辄获御览就属和以赐之兹不敢录也三子皆优於文学长曰抗先先生二十年卒慎後居云南侍养终老无不尽礼则全也全以余与先生自童丱至吊哭知先生为详请传其事遂述其梗槩如右论曰先生以积学成大名或者其可及也至於有本之学际遇圣明为帝者师位尊名显而卒保其身令终於家阅今之世举天下孰有拟其万一哉参之於古之贤良中尚复何愧岂磊落之士也欤
孝义传
尹成立字能敬吉安泰和人也世居邑之灌溪父务德娶萧氏萧氏殁再娶罗氏生子四人长成吉成器成立成远成达罗出也成吉生七岁以母殁育於罗氏性孝友既长能干蛊凡官府事必身先父兄岁在甲辰夏五月天兵下吉之郡县檄袁州兵合次泰和城既下军剽掠乡落殊衆成吉与父母兄弟俱避处里之箬竹坪军至父兄先奔走成
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>