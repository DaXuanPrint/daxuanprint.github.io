<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,佩韦斋辑闻序,佩韦斋集原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,佩韦斋集全文在线阅读,佩韦斋集全文在线下载,大玄古籍书库">
<meta name="description" content="诗文别集。南宋俞德邻撰。二十卷。德邻字宗大,号太玉山人,永嘉(今浙江温州)人。徙居京口。咸淳进士,入元不仕,遁迹以终。有《佩韦斋文集》、《佩韦斋辑闻》。此集收诗凡三百八十二首,杂文百四十二篇。其诗以怀古、遣怀为多,感叹历史兴亡,情真意切。风格沉郁苍凉,闲雅冲淡。其文或论古今事之得失,或臧否人物。论辨宏深,叙述详赅。《辑闻四卷》系其追记读书所得轶闻佚事。有《四库全书》本,《天禄琳琅丛书》(第一集)本。_佩韦斋集_全文在线阅读_佩韦斋集_全文在线下载_大玄古籍书库">
<title>佩韦斋集_俞德邻_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">佩韦斋集</span> <br/>
          作者： <span class="inputVal" id="bkauthor">俞德邻</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]94262</span> <br/>
          说明： <span class="inputVal" id="bkdec">诗文别集。南宋俞德邻撰。二十卷。德邻字宗大,号太玉山人,永嘉(今浙江温州)人。徙居京口。咸淳进士,入元不仕,遁迹以终。有《佩韦斋文集》、《佩韦斋辑闻》。此集收诗凡三百八十二首,杂文百四十二篇。其诗以怀古、遣怀为多,感叹历史兴亡,情真意切。风格沉郁苍凉,闲雅冲淡。其文或论古今事之得失,或臧否人物。论辨宏深,叙述详赅。《辑闻四卷》系其追记读书所得轶闻佚事。有《四库全书》本,《天禄琳琅丛书》(第一集)本。</span> <br/>
          封面： <span class="inputVal" id="bkimg">Z_18320.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]佩韦斋集
[book_author]俞德邻
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]94262
[book_dec]诗文别集。南宋俞德邻撰。二十卷。德邻字宗大,号太玉山人,永嘉(今浙江温州)人。徙居京口。咸淳进士,入元不仕,遁迹以终。有《佩韦斋文集》、《佩韦斋辑闻》。此集收诗凡三百八十二首,杂文百四十二篇。其诗以怀古、遣怀为多,感叹历史兴亡,情真意切。风格沉郁苍凉,闲雅冲淡。其文或论古今事之得失,或臧否人物。论辨宏深,叙述详赅。《辑闻四卷》系其追记读书所得轶闻佚事。有《四库全书》本,《天禄琳琅丛书》(第一集)本。
[book_img]Z_18320.jpg


[book_title]提要
佩韦斋文集　　　　　　别集类三【宋】
提要
臣等谨按佩韦斋文集十六卷宋俞德邻撰德邻有佩韦斋辑闻已着录是集原本二十卷凡诗七卷杂文九卷末即辑闻四卷然考集首有皇庆壬子熊禾序称其平生诗文多不留藁其子庸裒集仅得诗文五百二十二首厘为一十六卷则集与辑闻本各为卷帙此本为後人所附缀今仍分着于录从其初也禾序又称紫阳方侯亦以文名尝序公集载其遗事如作传然且以能保晚节而心服之云云紫阳方侯即歙人方回宋末为睦州守以州降元元擢为总管者也此本佚去此序殆後人以德邻高节不减陶潜不欲以回序汚之故黜而刋削欤德邻诗恬澹夷犹自然深远在宋末诸人之中特为高雅文亦简洁有清气体格皆在方回桐江集上盖文章一道关乎学术性情诗品文品之高下往往多随其人品此其一徵矣乾隆四十一年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆　费　墀

[book_title]目录
钦定四库全书　　　　　集部四
佩韦斋集目录　　　　　别集类三【宋】
卷一
古诗四十七首
卷二
古诗三十三首
卷三
古诗五十一首
卷四
律诗六十九首
卷五
律诗五十六首
卷六
律诗五十五首
卷七
絶句七十一首
卷八
赋二首
杂着十二首
卷九
记八首
卷十
序十一首
卷十一
序十首
卷十二
序四首
说五首
祭文三首
卷十三
表牋二十二首
状二首
卷十四
启十八首
卷十五
启十三首
卷十六
劄子二十二首
疏牓十首
卷十七
辑闻一
卷十八
辑闻二
卷十九
辑闻三
卷二十
辑闻四

[book_title]佩韦斋辑闻序
余童丱读书粗能强记一二至闻先生长者绪言余论虽旷日累月犹在负剑辟咡时也今老矣神志衰耗前後遗忘间者追念旧闻十亡八九因窃自嘅炎暑重赫友朋絶不往来藜牀北牖啽呓呻吟儿辈濡笔録之得数千言虽卑污庸俗可厌可鄙然疑疑信信实区盖之谈殆与玉巵亡当者异也先儒有笔记有漫録有燕语为书不一皆义出六经事兼百氏究帝王之则啓圣贤之藴余之缪学杂举胪传风听何能进于是不过从儿辈呫嗫而已虽然讵不胜于饱食终日无所用心而从事于博奕者乎序而藏之因命曰佩韦斋辑闻嗣有所得又将续书俞德邻原序

[book_title]佩韦斋集原序
文者道之用也天地间惟道可以立国惟文可以经世儒者一身三纲五常之道所寄也而可以徒文哉唐宋以来文章大家数不为少矣其立言之卓然不可冺者惟韩柳欧苏最着柳固不敢望韩苏之於欧亦未易同日语过江少失真粹矣同甫正则一时擅名江左取节焉可也南北混一以文鸣世不过数家其间卓然能不悖名教有补伦纪者亦无几焉余於佩韦先生俞公文诗未尝不三复击节使人流涕太息不自巳也公平生文多不留稾令子庸裒集仅得文诗五百二十一首厘为一十六卷不远贻书且述公遗命曰吾诗文散落朋友间多矣或蒐辑成帙必求山林隐逸之士为之序引谨谢不敢当既不获命则作而言曰宋三百年以儒道治世以科举文章取士逮其亡也录死节之臣二十有三而文臣举三之二大抵繇科举其选而其表表者读四书通经博史多自洛建门庭中来风声气习渐涵演迤百余年间诗人文士情性之所发礼义之所止一言一咏犹足起人悠然深长思盖丰芑菁莪之泽远矣呜呼文章何负於人国哉道理岂空虚无用之物哉读公之文考公之行益以信呜呼士大夫立身宇宙间时有险易位有大小而其抗志厉行亦有行止久速之不同尹当任夷当清箕当囚微当去孔明非肮脏元亮非沈冥要亦自靖自献各行其素而已达居事任固有迫於命义不容己者公举癸酉进士科犹在下位特以文学负世重望为当路罗致方其刼质军中爵禄在前刀镬在後公独不挠不慑从容恳欵以全其身一难也身愈退望愈高诸公贵人交剡无虚岁公於此时卑则易流高则易抗廼独处之有道得以优游余年终遂其志二难也饮酒诸篇酷似陶遣怀等作大类子美则其时实使之然公之诗闲雅冲澹中发扬蹈厉之意存焉其文则论辨闳深叙述详核忠厚恳恻之情蔼如也近律骈俪亦皆典则精致原其所尚体要则综涉纲常造次理道又不可与寻常诗人文士例论矣宇宙神交志同千里若共肝鬲道同千载若合符契况世之未久乎余亦癸酉进士盖亲历而知之者也公之学以六经语孟为本虽史传百氏之书靡不该洽而必以此道为之指归论古今事得失人物臧否皆有所折衷辑闻四卷学自格物致知者诚不可不於此有考也紫阳方侯亦以文名与公交游最久尝序公集载其遗事如作传然且以能保晚节而心服之公之为人其所谓表里一致终始一节者与语曰有德者必有言又曰岁寒然後知松栢之後凋也先生其有之皇庆元年壬子四月既望建安熊禾序

[book_title]卷一
钦定四库全书
佩韦斋集卷一　　　　　宋　俞德邻　撰古诗
古意五首
迢迢长安道古堠双复只游子辞家去去去何所适素商昔转玄朱羲今由白悠悠世路囏江湖虎豹宅杨朱泣途穷鲁叟悲麟获愿言弛负担归与慰岑寂
亹亹天上云滔滔海中波时哉不与我况复未息戈浮氛冒曾岭君去将如何君吟行路难妾思扊扅歌积忧傥心痗采蕨南山阿
悠悠君何之??妾影只萧萧两鬓丝寒衣不堪织纵使堪织衣练能成几尺西窗暗雨鸣孤灯耿复灭君心如妾心妾心匪木石
皎皎天上月辉光烛蓬门蓬门亦何有古镜堂上悬妾心如古镜磨尽明不昬君心镜上尘磨去不复存猗嗟贱妾心与君难具论
忆妾初嫁时感君涂蔇茨嫁君未三载君行河北陲长庚耿天际饭粟羮伏雌君云去不远五月当来归闻君往从军裘马事轻肥蓬蒿没深巷风露凄妾衣夫君岂不念将由道路逶道路或孔迩妾忧宁不知
吴郡斋遣怀
斋居苦无悰散屧步芳圃花柳度暖风莓苔滋宿雨叠嶂隐檐牙幽禽哢林莽池光盈蔽亏日气石吞吐回眺觌层城狂歌隘天宇倏欢景已流俄思愁复聚楚奏钟仪悲越吟庄舄苦人情异穷达上思渺今古信美非吾乡归心属兰杜
龚圣宇号翠岩晚岁更号岩翁为赋
春风桃李顔岁寒松栢心达人步大方静爱无弦琴无弦岂堪听弦外多遗音世涂甚风水对面商与参孤芳忌羣处散材辞衆侵霜降水归源日旭星就隂浮华剥落尽古道谁复今吾家鴈山下翠巘高千岑清秋灏气塞万里纎埃沈安得与君去结架聆清吟
闲居遣怀三首
莓墙?薜萝中有一亩宅花竹分四时野鸟鸣格磔浩歌引清觞微风岸低帻百骸任舒伸一笑天地窄剥啄谁叩门门外有佳客
坐中有佳客尊中有美酒酒美客更佳一醉亡何有醉余送客去新月挂疎柳明日欲重来已戒应门走客至固自佳客去亦不恶起舞弄清影明月劝孤酌一杯复一杯轻颸动修薄扰扰百年间谁能得此乐酒醒日射窗推窗见梅落
闻角
角声呜咽梅花老远客夜长风草草起倾冻酒浇愁胷愁思转多杯恨小人生石火斯须期月转楼西角又吹咍台一枕华胥梦明日看山笏拄颐
遣兴十首呈孟兵部使君
来日悲苦短颓龄恨将侵西山产灵药暇日聊与寻?荟蔚嵼兔狐走高岑洪厓去不返羡门杳无音竚立长太息谁哉知我心
雉鸣朝求雌木坏疾无枝仁心秉君子小弁怨何矶在昔共世子待烹慰骊姬亦有鲁闵氏朔风衣单衣二贤岂不怨仁义固良知夐夐彼投兔跂跂奔鹿斯道死尚或墐况乃天性为
豕交食弗爱兽畜爱弗敬烈士死一言利禄安足竞陛戟觐?波井蛙败人兴不见古公子亲御侯生乘鸡鸣食孟门指鹿相秦室所以有志士林樊屏辙迹得时贵行道枉寻岂尺直无为赵孟间笑此陈蔡厄翛翛琼田鹤高步何颀颀霜毛映寒月丹顶含晴晖胡不乘轩车俛啄前谿为谿水清且沦白石亦粼粼虽无鱼虾味且免鸡鹜嗔
赵子有古心眡世澹如寄青编对朝夕黄花当姬侍海上逐臭人纷纷笑厓异焉知四五间政在薛公辈俗子尘满襟门外纷偪塞?龚诗中英高卧翠岩侧风云入古砚乌乌窥冻壁似闻中馈虚桑麻欠机织母氏圣且善门闾望朝夕择妇要得人在德不在色
卯金我?友胷次如阮嵇灌园西郊外竹径风烟迷我宅今易至政拟寻幽栖卜邻傥有分当在西枝西我昔爱君直蚤慧机云比一别复几时使我费怀企梦中往相寻宛在水中沚水中多鳬鷖水边鸣鸠飞天雨逐妇去天晴呼妇归鳬鷖政自乐鸠妇吁可悲
逢蒙学羿射杀羿射始神羿兮信有罪蒙哉真忍人世涂昬若漆对面越与秦眼中今历历欲语愁余嗔
石门洞
衙衙双石撑青空涧鸣瀑吼惊鱼龙维舟支筇步山径山黑鬼笑猿啼风云巢雪屋数羽士玉函宝笈繙晨钟天寒木落山露骨日月隐隐行空蒙九衢黄埃没马腹一家歌笑百家哭虽然是山猛虎多犹胜人间赋蛇毒
灵乌
灵乌太多知庭树久栖寄主人闵乌灵遗食寓仁意乌亦感主恩哑哑动鸣喙心知主厌闻冀主早自计大忠易为戮至灵乃凶类折翅会有期卷舌良自愧终当为主鸣谁与喂羮胾
赠成雷师
妖氛塞乾坤乘罅毒黔首膏肓不可鍼灵文泄枢斗雷师烂柯僊造化默授受捕蛟笞鬼神宛似弥明叟雷霆指顾间云雨翻覆手携诗走江湖万里屈伸肘平生刘伯龙贻笑今已久谁能烦律令三揖费蕉柳嗟嗟世涂艰魑魅白昼吼蓝色杂曼肤睒眒眩妍丑我欲扫除之荒郊乏荆帚何当袭师术轰霆震枯朽坐使四海清物物跻仁寿
寿沿江黄制置七首咸淳壬申作閲故书偶见之追感昔日宾合陪从之旧不忍删去凄然恨名节之难保而叹时偶之难遇也
商岩赉良弼周岳生甫申一贤关世运六合归吾仁英英丹霞翁异代独儗伦骑驎下帝所?钺清塞尘塞尘行且清器农不器兵廊庙端绂冕水永扶休明
层城护六朝长江渺万里紫盖照东南屏蔽独此恃连营步骑屯列遂刍粮峙镇抚兹匪轻倚毗良有以愿言策殊勲千岁光竹史
军中用范老幕下罗欧阳玉人不受絷白驹犹在塲乃知古君子致泰由包荒山深草木萃海阔珍怪藏周公昔吐哺鸣凤纷高冈
越流饮醇酎街亭正军律劝惩妙微机今古轨辙一韩昭戒梦言荀攸贵深密此事难语人端居幸时绎父母斯民寄斯心斯民心仁哉彼君子天地融一襟得情贵勿喜顾畏如弗任神明次公政所至留棠隂宁使民觌德兹言良足钦
五龙閲古今顔貌俨童孺亦有赤松子驾鸿凌紫雾静心遗纷华定力养冲素因知龟鹤年非以服食护公身天地身出处系王度愿言保千龄持用答三顾
走也晚闻道曳裾登师门师门级数仭冠佩何誾誾拂拭长光价吹嘘怜苦辛永言一饭报睠然清渭滨燕飞认巢稳马瘦思草春何当入钧播坱圠知无垠
题刘同知所藏春山访隐图
环洲玲珑径深窈巉岩翠壁摩苍颢幽人结屋倚隂厓云木烟萝互萦绕维舟散屧欲往从山深树密无行踪徘徊谿桥自叹息安得山下如云龙古云大隐隐朝市朝市亦有居巢子胡然见面不见心咫尺涓涓隔春水
赠雷岩赵相士
雷填填雨冥冥千岩万壑白昼暝真人宴坐神不惊一瞬百怪无留形风休电止天?净顶笠执包谈性命龙铅虎汞世莫知更说荣枯动人听壶子久不作季咸亦已矣杜德衡气无二机靡靡波流宁底止矧伊浮世上旋转如飞蓬死生梦蝶成蝶梦祸福得马失马翁羊裘垂钓或谏议不龟手药忽取封相形相不尽相心心莫穷雷岩雷岩不如归卧岩之下吾亦柴桑税吾驾明月投人戒暗投美玉匵藏须待价
题补跖翁图
圣月无盈亏刼烬冇新故嗟嗟补跖翁乃复不早悟为王虽云乐万几实心蠧世尊愍衆生引手弘六度以我智慧灯照彼入正路令人淤泥中识此清净土我本有发僧静参无二句拊图对青山了然见心素从兹谢笔墨白云共朝暮剥啄谁扣门法喜慎勿语
为马受益题韩滉画子母牛图
老犍耕余饱枯?呼牸引犊缘敧厓犊儿母怀不父怀母子僔沓形离牧童生来识牛意倦抛台笠曲肱睡尔牛不寝亦不讹我亦无梦游南柯归来短衣不掩骭却笑漫漫歌夜半
甲戌游盱江六月二十一日发武林
威弧惨无光城乌啄大屋淮云苍莽间千载几荼毒忧心甫殷殷又复正阳筑正阳亦何许地接英与六传闻夜点兵文书下机速挥汗起负戈部伍竞驰逐平明驱出城令严秋气肃岂不实苦辛主忧固臣辱前年戍襄樊去年戍郢复白骨秋野横青磷隂房煜生还偶然尔忍怨征行促所悲世路艰无罪罹杀戮潢池弄盗兵緑林仇饷肉茫茫畿甸间风尘涴人目圣明抚遐荒先事清辇毂干戈动邦内岂计颛臾蹙扶颠要得人拨乱如转烛秋山翡翠青秋水蒲桃緑去去取封侯勿羡牧羊仆
甲戌秋过了头岩有感
昔年北兵浒黄渡官军一万了岩驻岩前十里无人烟焉知今日重生聚老翁殷勤指长孙生时开庆方改元今年裹头明年娶感荷太平天子恩传闻鼎湖龙又逝空余弓剑留人世天上唯多三数公社稷苍生谁早计老翁忧时色枯槁羸卧岩前分犊草京师来往千万人欲问明时知者少嗣皇继圣生神灵西陲何事犹徵兵襄樊未复郢乂急正阳新筑淮又平吾侪红额今有几青袍白马纷纷是岩前鬼磷隂雨青老翁说着心胆惊愿君努力扶休明翁也菁羮橡饭安余生
甲戌六月十四日月食过半七月十四日抵广信月岩有感而作
昔闻月岩岩上月无今无古无圆缺天无二日月有二此岂鬼剔神剜出我从前月客帝京月明忽苦虾蟇精尔时见天会事发誓取妖蟇膏寸铁不知岩月当此时上睹月食悲不悲我行过此三叹息此月不食彼月食再拜山灵问川后妖蟇到底受磔否
仙人岩即事
夕阳隔溪明薜萝数峯谿畔青嵳峩层层彷佛相荡摩谿流汹涌通银河金支翠旗颭山阿风传雾乐锵銮龢云封岩窦生灵禾仙灵脱久留僊槎奕枰丹竈斵月柯洼尊土缶石臼磨苔剜藓刻千岁过护以鬼物烦撝诃谿南谿北夔罔多鯶鱣鲔鲂蛟鼋鼍雷声吭嗑涷雨仙筇九节扶下坡红妆半醉谁娇娥容顔二八细马驮下马避雨吴歈歌兰麝馥郁飘绮罗灵箫学道蠲烦痾湘浦解佩声瑳瑳双成饮罢鸣云龢蓝桥一醉朱顔扶桑阳谷同碧涡玄书宝文传岂譌浮生百岁如飞梭当欢不欢柰老何
为孟希圣题孛落鹌鹑画扇
下车式怒蛙为爱蛙有气秋风化为鹑廼复有鬬志丛丛槲叶边身睨而视虽非纪渻鸡宛类浮图鸷因知气苟存百变终不惴斯人倘若斯似可敌王忾云胡万夫待甘受巾帼遗鹑兮尔固微或者宁不愧
吴江夜泊
扁舟渺何之汹汹吴江水走马见新堤垂虹失旧址战艘列旌旗随风纷旖旎须臾暝色至悲笳数声起椎髻黄须儿臂枪挟弧矢篙夫趣登舟掩蓬不敢视但闻深夜中刁斗鸣不巳及明问前途山长川弥弥我生苦漂零十载行万里焉知及兹晨忧伤泪如洗
过钓台
行色苦迢递人烟渺凄凉泊舟值严濑濯缨感沧浪赤符?龙鬬白水瞻凤翔淳风协玄德落星隐寒芒桑溟忽变易草木犹芬芳嗟予遘迍蹇垂老悲兴亡溪湍兀小艇岚气昏战场安得钓台钓尚友狂奴狂
兰溪叟
戎戎溪市暗翳翳山云昏惊雷越冻雨顷刻如翻盆潦涨蛟蜃作厓裂魑魅奔游子亦怳舍櫂投孤村及明浮霁色步入兰江门烈风煽刼火百室一二存忽逢病羸叟呻吟行路难问之苦何疾满体催租瘢千村尽荆杞何以输王官嗟我择术闇半生误儒冠济世虽冇志老去徒悲酸对此重恻怛凛凛毛生寒
龙门岭
沮洳栈道湿惨澹旌竿暮经行此山中髣髴龙门句借问山何名亦以龙门故祝融鞭火虯正昼纷驰骛乾坤一洪鑪何适非窘步况兹履嵌岑豺狼隘前路及暮云气阴霈然洒甘霔廼知天地仁不待苍生诉
丽阳祠
峭壁出蒙笼澄溪深漭潒碧瓦映朱扉雕甍灿金榜巫觋纷後先苾芬盛肸蠁云此丽阳祠桂籍夙所掌当时逢掖士祈禬何穰穰歘然梦寐通其应捷影响我学非时须青紫絶妄想及兹值艰虞乾坤倦揺荡山行愁虎狼川游畏夔罔故乡隔三秋烟尘极坱莽神兮罔时怨诃护迄来往中夜若有闻缥渺隘云?及明泛逆溪祥飈送双桨
前哀哉行
妾家淛水东一门十朱轮男多止一女锺爱归妾身七岁诵经史十岁学补纫十五事机杼二十供藻苹不忍嫁张掖爱我归宁频去年边事起处处惊为磷尽室遯空谷雷雨弥半旬狐兔伴我食虎狼为我隣羣盗政猖獗白昼昬埃尘惊忧转成疾抱痛不敢伸传闻官军至草木生欢欣岂料反纵暴舞戈猎生人仓皇不得避驱斥行海滨避寇寇幸免依人人不仁哀哉有如此妾生何不辰
後哀哉行
前年强寇至仓忙避空谷我里数百家及归半鱼肉去年南军来讵意行杀戮纵暴与寇等十家九家哭今年迎北军膜拜卷两足死者归途泥存者依草木惊魂苦未定乃复遭驱逐凄凄?市间寒月照逃屋乾坤等覆持圣明均煦育而我天降凶伊谁怨荼毒哀哉勿重陈回首诉力牧
佩韦斋集卷一

[book_title]卷二
钦定四库全书
佩韦斋集卷二　　　　　宋　俞德邻　撰古诗
秋夜杂兴三首
客舍坐不寐隐隐闻秋碪清露月中下凉颸开我襟明河斜欲落斗柄横嶔崟寒螿亦何事彻夜长悲吟起坐万感集松泉响天琴海濶濶有涯山高高有岑客怀浩无极及此秋夜深
凉风起秋夜露冷梧叶飞棘林照熠燿促织无停机窗前有孤鵩鸣哺声譩譩援琴鼔清商哀怨凝金徽伯牙久不作至音知者稀徒令世俗耳增此儿女悲弃置复弃置明月斜侵帷
明月何皎皎疏光入城闉永怀辽鹤去及归无故人故人亦何许往事不忍陈龙逝鼎河寂麟伤周道湮桑溟变俄顷干戈徧穹垠眼中万年少谈笑乘朱轮王侯与卿士零落随埃尘兴亡固冇数贵贱亦有因狐裘冬则御桃笙夏乃珍万事每如此毋为徒苦辛
常州天庆观画龙二世传仙笔一点睛乘雷电飞去一经兵火亦不复存
毘陵天庆宫中壁夭趫双龙势千尺鬐圆尾壮角浪平目深鼻豁鳞纎密一龙点睛巳飞去电掣金虵雷破柱一龙旧壁尚蜿蜒朝昏恍惚腾云雾黑风动地刼火燔鬼神糜烂龙崩奔苍生百万化鱼肉盆池觱沸骸陵屯灵物去留应有数戞铜吹竹谁韶頀会归罨画吸清谿一雨八荒均布濩
独孤桧
烈帝祠中独孤桧郁郁亭亭一车盖根盘九地蛰蛟螭干耸层霄浮霮?朔风贔屭尘昼昏炎炎譌火连空燔一虵腾骧赤帝子将军舌齶空惊灰天愁地泣鬼神怒元绪老桑哀莫诉斧斤侵寻岁月枯寂寞半心承雨露
春怨
垂杨带雨烟沈沈绮窗翠幕清昼阴琵琶拨尽谁知音一声望帝春事深
鹁鸪词
鹁鸪鹁鸪尔拙无伍朝飞何从来暮宿何处所饮啄不自营日日呱呱叫春雨沙塲鬼哭天沈阴泽国夔魈夜相语一声两声云冥冥三声四声水建瓴十声百声大雨车轴下千声万声江翻海涨鳌宫倾羲和推车不敢出鲛人畏湿绡机停淤泥三尺百贾卧十家一二炊烟青鹁鸪鹁鸪唤雨又不已教尔闭觜不闭觜再拜拜天公笺词小心风雨师屏翳云师走丰隆鹁鸪尔何物盗天之柄裒顽凶天晴呼妇雨逐妇寄巢生子随西东愿天敕后羿挟矢操强弓射逐九州外勿使孳尾添雌雄天关九重暗氛雾鹁鸪飞来复飞去黔黎生鱼头鹁鸪犹自鸣不休重为吿曰鹁鸪鹁鸪尔形甚眇尔声孔悲尔鸣不止尔心何为忆昔黄帝作凤凰巢阿阁此时无尔鸣五风十雨天下乐又闻有虞氏韶成凤凰至此时无尔鸣风雨弗迷天下治尔今虽强顔不如阖口归深山山深树密百鸟闲落花流水声潺潺秋分春分任尔化何用对雨鸣间关尔今不肯去吾亦能尔恕长安挟弹多少年劝尔藏头莫相遇
送丹山林秀才
燕台筑黄金致士合隗始子留既朞月及归乃白士岂伊赋万言不直一杯水提播古锦囊尚诧骊珠比得非坐诗穷顦顇至於此丈夫贵出世卿相偶然尔昼锦岂必荣韦布何足耻伪游淮阴缚绐载晁错死所以贤达人咄咄从黄绮丹山有源泉清可以洗耳丹山有奇石坚可以砺齿去去勿咨嗟时止固应止
次韵陈静佳治中九日见寄
凉飈涤残暑霁宇蔼清气悠然采黄华谁望白衣至江州老使君怀人寤不寐清尊远送将惊呼候门稚一醉得我生五斗宁复计衰荣本无期出处各有意醒者彼自醒醉者彼自醉醒醉更相嗤死生同一寄嗟嗟戏马台千古夸胜地谁知柴桑翁醉醒有真味
题寒江听雨图
江风渺云鸿江雨湿烟树扁舟出波涛悠然於此住掩蓬卧看书不受蛟龙怖焉知临流人扰扰需翁渡聂道录和王寅甫外郎雪诗因次韵仍依白战体
黑螭驾趋玄冥来朔风卷地飞尘埃江南澶漫数十羣大半化作昆明灰穷阴用壮势猎猎田父吓吓何时哉龙公行雪亦诧事缥缈落屑随飈回八荒炫晃尽一色羽卫隔远空黄台闭门穷巷独僵卧饿死巳分如墨胎譁譁传诵汝颍句冻口久合迥然开当年白战禁体物练絮玉月银梨梅醉翁仙去不可作欲追胜赏谁传杯荒丘?垤陷猊虎老树封莓苔风尘澒洞诗事废巨笔把梨无雄材嗟予客路三千里梦寐无复斑衣莱何当宾日照阳谷苏息困约无?菑会趋宾馆贺元献不敢合閙骚樽罍
望夫石
朝望夫暮望夫望夫夫不至江树烟馍糊一朝化为石谁知望夫苦独有坚贞心千古复万古
三五七言诗
守钱虏抱官囚铜山富埓国金印班彻侯宛其死矣人入室不义而富嘻云浮
次韵陈彦实游罗汉寺
林泉近城市而无城市人携壶散游屧心境同一春何必事幽讨辞家入西秦西秦苦迢递劳我金闺身不如远公社醉倒人不嗔百年电明灭万事蠖屈伸所以古达士死葬陶者邻或者为瓮盎尚得日饮醇岂比夷与齐忍饥以求仁吾生幸未化有酒勿厌频一杯复一杯浩歌落梁尘但问客醉醒不问疎与亲君看北邙墓松栢多为薪
陈登夫再和用韵奉答共说江南社禅
煌煌光明宫中有西方人当年备何道辛苦十踰春道成就空灭姬周遽嬴秦空冷万亿刼稽首金色身我无忍辱行独立招衆嗔常愿习浄业趺坐脚不伸向来宿木下亦颇镜梵邻傲睨远公社况冥栗里醇终然守陋巷尚及顔生仁岂伊石头路行行欠频频百年三万日奄忽如飈尘痴人昧非相念念生疎亲何当见佛影国清甘爨薪
次韵陈登父风雨枕上书怀
雾气黯层峯雨声諠万瓦蘧然梦华胥兹寐殆非假寐久失晨兴喔喔邻鸡鸣鸡鸣鸡自鸣我本忘吾形忘形岂徇物况乃真坦率人生寿百年能得几日月日月去堂堂河流逝活活觉悟不早计龟筒恐难脱
舟行
扁舟夹港下漕渠溢春水水边两翁仲閲人亦多矣其中郁佳城寂寞向千祀冈峦失故态草木罹新毁缅想窀穸初呜笳泛清汜送车数千两夹道陈簠簋岁月迅不留嗟嗟遽如此因知人间世变化倏忽耳金箱贮茂陵籧篨弃石子贵贱虽不侔腐坏略相似踟蹰复踟蹰蒙庄信达士
题郭元德所藏龚圣予瘦马图
吾闻神骏之肋十有五雄姿矫矫腾龙虎四蹄踣铁尾梢风藐视崑仑薄玄圃何时历块误一蹶弃置荒林翳榛莽思昔先朝十二闲駓駰骐骆充其间此马当时最倜傥流沙万里来函关祗今沦落归人世何人保养思终惠?龚前身李伯时殷勤染翰怜权奇崚嶒瘦骨见者叹度越驽骀犹万万天上房星久已空此图此马俱难逢主人爱图如爱马收拾环文为模写我知?龚欲画时天地黯黪风烟悲离离禾黍今如此谁识羸骖真騄駬明年野外春草平瑶池八骏还争鸣此时更倩?龚笔一扫籋云龙八尺
京口遣怀呈张彦明刘伯宣郎中并诸友一百韵
坏云覆紫微疾风卷黄屋生灵半涂炭社稷竟倾覆借问谁厉阶往事具可复穆陵握乾符丁揆覆鼎餗北兵渡浒黄沔鄂盛諠讟涟海荡为墟交广骇干腹兀然天柱摇凛甚国脉蹙明诏起臣潜扶颠秉钧轴将帅一奋呼江汉奏清肃维时望公闾高誉儗方叔遄归持相印景定实初卜百寮迎近郊至尊略边幅策勲告庙庭陈乐备敔祝煌煌福华编传者笔为秃焉知事夸毗欲揜天下目得政曾几何故老尽斥逐哀哀杞天崩度皇继历服定策比周召卜世过郏鄏万微委岩廊十年卧林麓金屋贮娉婷羽觞醉醽醁伍符日空虚郿邬富储蓄纷纷轻薄徒睒眒市自鬻荃蕙化为茅龟玉毁於椟怡然谈笑间祸机巳潜伏恭惟幼冲人天步冞踖踧一朝襄樊破杀气薄川谷折冲亦何为筹边置机速拊御既失宜奔溃更相属含垢护逆俦况望诛马谡沙武倏飞渡长江俨平陆连横万艨艟悠悠自回舳老夏亦遁逃竟学龟藏六败证剧膏肓抟手但颦蹙仓黄出视师氛埃昧前纛总统付虎臣窃倚晋郤縠下洲师前锋未战兵已衂溃卒争倒戈降将羣袒肉单骑窜维扬走险甚奔鹿触热赴清漳就死何觳觫蹇予客朱方沈忧发曲局谁传田宜中厦仆支一木奈何张苏刘猜忌不相睦所过皆欲攘兹事岂颇牧借箸资腐庸授钺逮厮仆焦门集战舰乾坤一掷足水陆迷畏途师丧国逾辱区区拒毘陵曾不事版筑驱民入罟擭骈首遭屠戮至今用钺地天阴闻鬼哭苏秀暨湖杭死生犹转烛行成漫旁午公等真碌碌独松守张濡皃戏鬭蛮触信使鬼成禽贾祸几覆族三宫泣草莱万姓呼藭麴疑丞诣高亭献玺愿臣属黼扆释冕旒羽卫撤弓韣广益亟南奔穷荒寻帝儵?然太母身垂老歌黄鹄彼哉宁馨皃乘罅叨爵禄屈膝同所归伊谁念王蠋江湖数十郡李赵差可録元恶迷是似万世有余恧庭芝困广陵储亡二年粟力战尚可支而乃事蜗缩乙亥仲夏交此向发一镞死伤近七千从此辍推毂浮海未桴及委身饲虵蝮姜亦就葅醢淮城危破竹故国莽丘墟彼黍何稢稢翠华渺焉之扶桑睇日浴魂断曲江春新蒲为谁緑骑鲸事已非葬鱼势转促南纪讫朱厓一战絶遗躅旋闻俘文相系颈系燕狱又闻陆元枢抗节死弥笃二公风尘中耿介受命独板荡见忠臣百身竟难赎恭惟五季间永昌应符籙一举平泽潞最後收庸蜀文子继文孙三才归促育中更靖康祸流血洒川渎光尧躬再造艰苦芜萎粥淳煕受内禅德盛仁亦熟宁理度丕承膏泽多渗漉内无襃妲患外絶安史黩戚畹及阉寺屏气但蜷局向非彼权臣玉食擅威福如何磐石固转移仅一蹴凄凉数载间王侯乏半菽九庙翳蒿藜丘陵游豕豰向来闤闠地雨露滋苜蓿老我亦何为穷途困羁束愁伤觉衰曳垢腻忘頮沐蛰迹笑桓鲵窃食愧饥骛安得董狐辈直笔濡简牍诛奸録忠荩上与麟经续海宇今一家贡赋均四隩化日满穷阎淳风变颓俗余生幸未化刀剑易牛犊聊种邵平瓜且植渊明菊
宿高邮露筋祠
午发淮子口晚泊露筋北舟人指灵祠欲语辄叹息伊昔避乱初女郎实英特行行侍立嫂日暮云气黑嫂兮宿邻庄我宁止路侧我生虽不辰身秉贵弗?草深聚蚊虫中夜纷鼔翼吮血噆人肤其毒甚沙女郎不肯顾筋露身亦踣至今是邦人庙貌严血食惜哉岁月深姓氏不可识维士有百行维女独四德贞洁一以亏姬姜徒国色所以古妇人送迎不踰阈嗟嗟露筋事可为百姓则胡然世俗人所重在倾国
次韵答王国华
甚矣吾衰矣怀哉予归哉雀蜃不能化何用充海淮王郎东鲁秀玉质离氛埃青丝络白马啸吟浮玉隈余子録録耳谁敢相朋侪一朝欵柴户严若闻子来又疑蒙縠士汗漫期九垓嗟我晚闻道可人常永怀乱後苦契濶襟抱无由开常生越鸟志自腼庄栎材感子慰离索驾言且勿催人生驹过隙发白不再孩鸡鸣舜为善犬放轲所哀大字乃其闰末俗供驩咍朂哉圣贤事充此天降才赠言愧斐率过此谁能裁
赠朐山孙画师
少年酷爱山移家入山住朅来?市中尘土涴巾屦有时拟山游大笑出门去二毛飒垂领乃乏济胜具归来笏拄颐意欲凌风翥朐山有佳人以我爱山故九曲武夷溪移将置缣素禽鸟纷飞翔烟云莽回互林深虎豹藏石怪龙虵骛对此竟忘疲兴与精灵聚相当盘礴羸下笔有神助不然方丈间那有许奇趣安得绡千疋烦君画瑶圃
双清堂诗为石民瞻赋
黄尘没马腹洪涛喷蠲首是身如转蓬随风任飞走归来丘壑中高袖拄笏手牀头一束书壁下一壶酒暴背对青山杖藜从白叟乃知羲皇上何尝离北牖民瞻实可人青岁纡墨绶一朝拂衣去归种彭泽柳萧然林下意今无古或有富贵等浮云斯须变苍狗终南政自佳不作捷径不仁者赠以言立名要不朽
山阳客中杂言四首
三载行万里劳生真转蓬转蓬去日远何时归本丛万古一生死趋竞徒忽忽况复遭丧乱天地多秋风退无鹿门隐进乏麟阁功一岁复一岁倏忽成衰翁嵇康殊寡识陶潜真固穷萧然北窗下瓶粟从屡空
秋帆泊淮浦小山条春风春风到花柳青青间深红散屧慰寂寞道与征夫逢为言丧乱後十室八九空村墟暗荆杞渚泽哀飞鸿奈何数下令科敛纷错重语已仰天叹泣涕沾其胸呜呼天地德微小无不容贵人岂不仁视汝如蒿蓬会闻贤刺史抚汝如汉龚征夫甫收泣悍吏来自东
衰年逢世变人事如虮蝨忧端常澒洞头垢不暇栉樯乌终岁飞况复无宁日方春暂返櫂浃辰卧蓬荜天风倏吹衣轻易复一出旅巢乏安枝如意十不一七十能几何日月过箭疾夜深不成眠吟虫助唧唧
淮城酒味薄酸澁如败虀一千沾一斗聊欲舒惨凄壶倾不能醉羇思终转迷因思古达士山林卜幽栖暴背坐扪蝨看云间杖藜理乱耳不闻其乐无端倪纷纷彼俗子谄笑劳夏畦安知万世下清风想夷齐
以竹院逢僧为韵集杜工部句赠鹤林老别流禅师四首
卜居期静处采药山北谷鹤下云汀近迳转山田熟回首望松筠登危聚麋鹿兴深终不渝日暮倚修竹松门耿踈影天黑闭春院长风中怒号白日递隐见惠远德过人秀发吾所羡晤语契深心风牀展书卷道林才不世离别重相逢会面慰我久观身向酒慵寂寥人散後结构重来重况乃清气爽娟娟林表峯浮生如过隙世故莽相仍略税林下鞅远访云端僧愿闻第一义将衰栖大乘清谈有滋味小子得无承
题王谢燕游图为杨少监作
牺牛石马出宝图百年江左一夷吾西风不受元规汚八銮指日还旧都天时人事重呜呼翠幢金节聊燕娱堂堂玉立森戟须犹似拱揖称兰闍公乎公乎真丈夫
右王茂弘
夕阳亭中语未已一合乾坤匝疮痏苍生望公公不起携妓东山玩山水神州陆沈宁不耻正赖丝竹陶写耳淮肥风鹤繇密指固应孩视桓元子吁嗟公乎真杰士
右谢安石
佩韦斋集卷二

[book_title]卷三
钦定四库全书
佩韦斋集卷三　　　　　宋　俞德邻　撰古诗
暇日饮酒辄用靖节先生韵积二十首
世路日已迫吾行将安之醉乡无畔岸俗似太古时一?昔愿受或者当在兹在兹竟卜筑何为复狐疑但得酒杯在无螯还可持
鼔力战牧野采薇饿西山出处各有意喋喋俱空言不如得美酒一醉终余年贤愚死则巳死去知谁传嗜酒有何好酒酣见真情忍断杯中物而留身後名名誉外物尔醉乃得此生神完气不慑坠车终莫惊何必事轻举崆峒师广成
饵香鱼深逝弋纂鸿高飞商皓虽寂寞幸免阬焚悲云何客卿辈逐去还依依一朝叹黄犬骨肉弃所归贵盛能有几转盼倏已衰衰荣苟如此得酒无相违
山林厌岑寂城市嗟庳諠醉乡有佳趣其地幽且偏清商叩前林白云依远山渔樵二三子朝暮相往还举酒坐争席亦复多至言
毁以是为非誉以非为是是非自有真不在誉与毁誉尧复毁桀两忘固佳耳不见缯布纹眼醉眩成绮三闾爱秋菊浥露餐落英独醒鄙衆醉乃觉非人情楚亡如厦仆一木那支倾离骚固愤切聒聒如蛬鸣餔糟何必恶一醉观我生
霜松无悴色春花有余姿勿以春花妍弃彼霜松枝悠悠风尘中始见达士奇公田可种秫弦歌聊尔为意倦即归去五斗何能羁
凉飈起木末尊酒聊独开开尊念故友亦复伤我怀翻然蹈东海甘与时世乖岂比为佞者日夕常栖栖如何事与迹零落归涂泥诛奸无董狐志怪空齐谐安知万世下善恶无谬迷不如日饮酒勿使肠九回
轻风扬高帜揺揺城西隅杖藜沽一醉雨霁泥满涂欲借东家驴泥滑不敢驱归来取败榼怅然沥其余一醉不易得醉乡真可居
昔为饥所驱束书涉远道俯仰四九年少壮忽已老引杯沃衰年杯尽顔复槁人生如电露安得长美好所以彼至人达生以为宝形全精不亏高蹈八极表
醉中忘世事犹有酒醒时未醒辄复醉乃得与世辞伯伦颂酒德佳趣端在兹亡何礼法士闻风独迟疑浊酒聊可持渊明不吾欺去去勿复道有酒吾中之
百年三万日已入桑榆境沈醉复几时而令终日醒爰丝饮亡何此事要心领有锥姑处囊无用求脱颖雾豹亦何辜伤生在文炳
渊明昔闲居偶尔白衣至开尊得美酒忽焉遂复醉醉语聊自娱辞多失诠次安知後千年乃为世所贵诗虽有余音酒亦有真味
凄凉山径中中有一亩宅庭多鸟雀喧巷絶车马迹卧病与世疎俯仰余半百何以消我忧美酒浮大白独欠高阳徒临风增惋惜
昔我事决科穷年抱六经桑溟忽巳变栖栖竟无成归来请学稼平贾充过更徽弦挂空壁襏襫留前庭中夜耿不寐惟有寒螿鸣不赖一尊酒何以纾吾情
园中有佳菊含芽待秋风惜哉无美酒对此时一中谁如王刺史殷勤遣龎通怅望复怅望云山挂天弓五十近衰境所戒当在得永怀弟节辈三者一不惑寸田日敷菑常恐易茅塞犹思普天下无有禁酒国一醉终余生不语亦不默
在昔盛壮时为贫亦求仕终然返故庐谋道不谋巳岂不忧饥寒折腰固吾耻左手招夷齐右手揖绮里何必驷马车策勲耀前纪时行吾则行时止吾则止行止未有涯醉乡差可恃
道丧圣复远奸伪纷乱真山林有逸士但饮曹参醇宁着潜夫论有死不羡新岂不羡爵位比肩羞董秦生为朝中英死为泉下尘奄忽随物化营营徒尔勤不如寓之酒日与糟邱亲秋渠溜宿雨园蔬含土津西郊澄霁景柴车行可巾有客乃竟醉不问何许人
课仆诣田所偶用渊明庚戌岁九月中于西田获早稻韵
人生念何事方寸纒忧端端端日澒洞胡不思自安富贵等电露变灭无留观百亩虽已隘朝耕夕复还秋风穑宝实十口无饥寒何为苦役役而欲事所难所以沮溺徒不受名利干行藏随用舍千载师孔顔作劳有余暇柴门昼常关斗酒且自劳此外无足欢
连雨独坐旅楼有作
淫雨弥半月河流涨通衢旧畿十万家大半忧为鱼旅楼起复卧神气郁不舒牀牀苦漏湿岂暇论侏儒缅怀十载间洚水频三吴三吴莽一壑平陆纷施罛老羸委沟壑少壮泣路隅鬻卖及男女庶几活须臾民穷巳到骨乃复剥其肤自天发明断元恶随就诛畴咨用稷契跻世当黄虞政拟疮痍瘳谁意疾痛呼阴阳系调燮此理信不诬寄言秉钧者治安宜早图
为郭元德题和靖探梅图
祥符真人调玉烛四海八荒春意足孤山山小不容春十月梅花破寒玉风流诗老癖爱梅拂晓骑驴度山曲呼童忍冻折南枝香满吟窗伴幽独到今写入画图中骨冷神清炯双目荡荡巍巍尧舜天外臣巢许谁羁束前年我亦访湖山山色湖光竟尘俗荒坟三尺走狐狸那复寒泉荐秋菊真祠并入梵王家香月亭前马牛牿水边篱落忽横枝遥睇犹艰况斤斵鸡园释子皆鹰腾挟弹扬鞭骤平陆仓皇走避尚遭嗔蹇卫何堪共驰逐三百年间一梦同人与梅花几荣辱拊图三叹复何言天外飞来两黄鹄
次韵萧静安元夕书感
鳌山倚晴昊龙灯照澄川良宵重三五辇路凝非烟一从桑溟改春花谢芳妍铜駞暗荆杞触目兴悲怜芸芸百千态悠悠二八年金吾纵弛柝相府谁歌连九衢灯火市愁云雾穷天管宁东入海乐毅北去燕伊谁载美酒醉我东风前晨策散广隰晚屧周嚣?所嗟世路迫人事多变迁归来卧蓬荜聊复草我玄
小楼诗为汤计议作
英英人中豪岁月閲江浪胡然构小楼不卧百尺上跂予一登临规制差可尚座中容六客窗外罗万象云烟互吐吞冈阜相背向谁云眼界窄颇觉形神王乃知人世间小大俱幻妄壶公家一壶维摩空方丈拟兹十二楼钟鼎视杯盎鹏鷃同一适椿菌偶殊状何必事翬飞肆目逞雄壮深红屋角花浅碧盆池涨且当共倚阑烂漫倒春酿
郭元德席上赋红牡丹分韵得粉字五言十韵
桑田变沧溟黍宫杂蒿堇霜台得奇葩谁寄天津隐褰帷窥董园拨根认洛坟亭亭一萼春风露洗尘坌朱缨粲赤瑛绦蜡照红粉庄严富贵姿漏泄造化藴主人戱斑衣领客醉芳醖乔梓森南山知谓游隐弅缀席已形秽哦诗谩营吻起舞呼呜呜君当恕杨恽
赠月蓬戴相士
双眸炯炯秋蓬月十载声名动京阙隆准龙顔曾为开麞头鼠目谁能决我闻论相先论心此语古传非恍惚闾阎谈笑觅封侯渭水垂纶飘白发脍肝盗跖以寿终赵盖杨韩膏斧钺相形相心两莫凭使我向空书咄咄年来四海一鼔鼙萧艾腾芳兰茝歇宣室宁无贾谊思侯门半却弥衡谒君归若见袁季从造化韫藏须剞劂我今自分老山林渴饮壑冰饥食蕨但烦一语抱璞人莫学卞和遭再刖
跋韩仲文所藏史共山草书
公孙大娘舞劒器张顚早悟囘翔意学书学劒虽不侔用志凝神固无二瓘也得筋靖得肉圣趣谁能一蹴至我生忧患缘知书敎儿仅使通名氏春蚓秋虵自结蟠莫向兵曹甘委贽烟薰屋漏玉轴妆何许天风划飞坠读一遗二口若钳大草间临真自愧虽然非古室壮雄要是逢场聊作戏鲁公怀素俱已仙世指周奴笑羊婢讵夸弃笔如邱山夭阏剡藤烦叹喟卷还鲸锦心和平尘席藜羹固吾事
古意八首
丹穴九苞凤荆州一角麟圣明久不作举世谁见珍纷纷贺厦雀廼复为嘉宾嘉宾蓄尔辈麟凤何由驯真玉名以石贞士诬以诈古今率皆然何事独悲咤嗟哉尔卞和智乃在葵下曷不韫匵藏待此连城贾麾戈指白日驾鸿凌紫烟终然意无补空羡龟鹤年古来有介士采薇首阳巓虽非链五石名与日月悬孔明感三顾幡然扶汉家一朝赤星陨意使蜀妇髽雄图虽未竟万世常咨嗟老瞒志意满一笑蛮触蜗宋人得燕石宝为希世珍周客掩口笑乃侵遭怒嗔闒茸竟尊显贤圣多隐沦人物顾所遇何事徒悲辛突决华栋焚燕雀自娱乐风横乔木巓藤萝尚栖托凤鸟固识时朝菌不知朔佌佌何人斯胷次尔龌龊神龙失灵渊翳形在勺水勺水不可容又复制蝼蚁一朝驾大霆肤寸云万里始知勺水龙沛雨有如此鼔钟乐爰居藻梲居大蔡云壑骀背人一生餍粗粝长鑱耕黄独短蓑钓清濑富贵等浮云达生谁芥带
赠丹阳邢尉
孟郊尉溧阳曹务缘诗废徘徊金濑傍府以假尉代一生坐诗穷酸寒见余态邢君世业儒才猷乃十倍吏隐黄绶间诗亦性所爱羸骖京岘游古锦奚奴佩扣门索我诗丁宁至於再我老学殖荒久嗟诗方退肠肚缀煎煼落笔与时背况复风雅衰淫哇乱鄘邶济南名士多此语出前辈我昔交数公梦寐想风裁西窗剪残烛顾影寸心痗北渚凌清河平畴接海岱子行赋归与我实增感慨为吾谢故人德音幸时逮
猫燕行
燕飞画梁猫越屋飞走性殊岂相毒饥猫攫燕欲何为燕比他禽况无肉可怜乳燕未出巢探头思乳声嘲嘲母去不归子饥饿柔而害物嘻汝猫汝猫不仁燕何罪我思里人为心痗父逃官逋母系官悍吏催钱夜打门一朝母作沟中瘠三女一子家四壁官司株逮尚不休诸孤骈首为累囚传闻诏书复逃户日夜??望其父父存父没竟不知此寃此苦苏何时皇天覆帱均四海人灵万物为民宰民之无禄天荐瘥况此微物知奈何呼童屑米哺乳燕一夜哀伤泪如綫
沽酒行
去年斗酒贯三百路逢麴车常啧啧朝来啜虀暮食盐汲井煎茶待佳客尔时石牀十二千仍更五千籴石麦米麴柴薪价倍增酒价虽增欲谁责昨秋一稔天所怜瓯窭刈获过良田大麦小麦今又熟麟经髣髴书有年年登米麦塞市?官酒定价那增钱一朝酒家悉闭户斗酒更欲沽二千道逢醉者惊相顾老夫仓忙问其故答云近日添课程去城十里皆官库岂惟酒价今日增明日【阙】千卖石醋乞浆得酒良己难或者乞醯邻亦怒君不见昔时三百青铜沽一斗方外酒徒犹忍口
陪赵明叔侍御游茅山次韵二首
夷言卫侯说土风锺仪操百年等逆旅南北俱劳劳何如事幽讨杖藜舒郁陶上山拾瑶草下山折蔓茅寻我烟霞朋缔此金石交胡然自局趣顾影悲系匏归去来山中山中有松醪
绣衣汉使者斧钺常再操六条讋吏胆一饭思民劳翩然拂衣去访此华阳陶苍烟郁松桧白云露菅茅重冈暖霭合平畴远风交我爱龙池水愿君酌霜匏商岩沛霖雨越【阙】流醇醪
次韵麟洲龙仁夫游三茅山
朝行良常南暮息良常北山水互萦纡松篁相依緑尚拟效古人夜游迭秉烛嗟我独何为红尘走东轴有如嗜饮者性命寄芳醁时於茅檐下支颐望凉玉或梦泊西岩汲湘然楚竹终然纒世故欲往竟未卜安得乘天风翩翩出嚣俗士生一世间衣食贵裁足谁为翔蒿鷃谁为冲霄鹄誓将与子游保此受命独
次韵龙仁夫种菊二首
忧来感人心把菊行东篱悠然南山句忆此删後诗诗亡絶遗响菊在余幽姿麟洲有达士与菊心相期左揖隆中老右揖绵上推泛此忘忧物聊以任吾私真乐未易识胜事空自知金风摵摵鸣金英发发垂我欲从子醉不羡高阳池焉知义煕後此会非今时
种菊东篱下菊密荒疎篱啜英浥坠露想像渊明诗猗嗟子龙子磊落山林姿饮翘二三客异郡同襟期而我何为者俛首供丁推宁复饮我酒欢饮均嬿私乃知意气合岂计新相知蹇予久衰曳素发飒已垂何能借翮九一朝奋天池但当对菊饮与君赓醉时
题白廷玉所藏白马图
八尺龙驹蹄削玉霜毛雪鬛超凡俗骄嘶顾影食塲苗朝暮逍遥在空谷诏书歘下徵骐驎香街紫陌惊行人金环压辔出天厩不数駓骆骊骝駰三品豆刍饱终日终日不鸣鸣辄黜何如不絷亦不维腾雾籋云金玉质
次韵陈彦寔醉中杂言
悠悠广陌尘冉冉征途客征途渺无际人寿不满百百年复几何鬓发早已白发白无由玄扰扰终奚益富贵势熏天忽作冷灰寂突兀树丰碑犹有金石厄所以贤达人万古等朝夕俯仰宇宙间但恨酒杯窄持杯辄酣歌那暇寸阴惜
水墨兰
三闾一朝蜕九畹千载荒茫茫天壤内春在桃李塲幽兰有贞质转泛欺衆芳宁受缁尘染尚余风露香乃知德胜色不采庸何伤
病中谢亲友四首
昔年居穷巷门多长者辙一病逾十旬意可雀罗设往来问死生多谢迹不絶贩夫逢仆隶慰问犹切切嗟我何人斯才薄德又劣何以报诸公寸心常激烈
生平性嗜客病不废应酬终然瘦骨立欲语气不收客多语嘈杂两耳鸣啾啾登牀就偃息客语或未休客意岂不佳而我自作忧奈何坐客去牀下多鬭牛
病骨瘦崚嶒僵卧难帖席一夕三四迁起坐长太息人患缘有身无身更何疾从今事委蜕梦觉非所择须臾忽蘧然又到华胥国何处发晨钟耿耿霜月白
一病连三月肥甘宁得知医复戒食盐盐食非所宜素餐幸无刺餐素将何疑因思丧乱际黎民多阻饥朝餐乃木叶暮食乃树皮我今食无盐早晚白玉炊稽首谢苍天揆分犹过之
右四首作于易箦之际盖至元癸巳三月十有三日晡时也黎明遂厌人世今二十年矣览之怆然不胜蓼莪之感不忍废去孤子庸泣血谨书
佩韦斋集卷三

[book_title]卷四
<集部,别集类,南宋建炎至德佑,佩韦斋集>
钦定四库全书
佩韦斋集卷四　　　　　宋　俞德邻　撰律诗
金山寺
僧舍高低见潮音晓夜闻仙凡一水隔淮浙半江分鹘冷山腰月龙嘘海角云瞿昙端不动人世几纷纷【鹘山寺东水中】
曲肱
门掩青苔砚掩尘曲肱隐几自观身已怜白发无公道独喜清风似故人跃马卧龙俱寂寞盟鸥狎鹭莫逡巡东洄涧水通畦稻植杖看芸意更真
舟过桐庐作
三年常作客几度【阙】前川山合疑无路谿回别有天虹分遥电雨风袅近墟烟归路知多少啼鹃云树边
陈索郎滩
去国踰千里辞家过十程饭炊云子白酒醉索郎清?棙秋江驶帆开暮霭轻圣明方在御何地不升平
行寿昌道中
山邑少桑麻清谿卷素沙岸崩桥半断村僻路三义废渡留芳草深沟卧古槎老翁苔石坐犹问自京华【芳草渡在县西】
庚午读邸报
西北干戈猝未阑苍生谁与破愁顔甫闻高议云台上又见投身瘴海间天地千年氛雾暗江湖万里鬓毛斑欲寻酩酊判豪饮郊外旗亭半掩关
闻筑鹿门
干戈又绕鹿门西清梦犹应忆鼓鼙可叹遭逢夸二鸟却令经济属三犀腐儒闇事惟蒿目圣哲知几莫噬脐坱莽氛埃何日浄春江飞雨涨芹泥
金陵板桥别弟
江郊忆旧庐送尔复踌躇别惯不盈梦情多懒寄书江湖归棹远风雨夜深疎林酒慈顔悦离愁赖扫除
古寺
古寺接荒城浮图倚太清松环岚翠蔚泉激涧虹明僧定花开落人行鸟送迎西枝如可卜吾欲证无生
秋月客中
枫落秋江塞鴈宾客怀依旧忆鲈蓴百年三万六千日半世东西南北人满目空村争虎豹何时高阁绘麒麟由来管葛皆天意霄汉泥涂任此身
书斋
寂寂书斋万虑空恍然赤甲古城东乌呼幽梦日方午花恼醉吟春正中军将送茶惊谏议门生载酒过扬雄飞诗识字皆为累闲杀江头独钓翁
赠静斋赵使君淮
两翁今古妙经纶续续家声励後昆黑发珥貂依日月金鸡络马半乾坤千年带砺河山在一脉诗书礼乐存我本信庵门下士祗今弹铗向谁门
常山道中
县古浮梁外沙平草树秋远山明去路骤雨咽鸣鸠岸狭水痕涨云归暝色愁谁怜苏季子尘土涴貂裘
鹭鸶林
客久勌嶔崟寻幽洗客襟青烟杨柳岸白酒鹭鸶林当户孤峯秀环溪万玉阴留连不忍别月落砌蛬吟
白兔山庵
清江田舍巳悠悠谩结茅茨傍小邱月冷雪窗迷扑握山连烟草叫?輈了知世事同槐蚁何有机心到海鸥却笑东坡老居士一生随处贾胡留
次韵朱子厚九月十一日见寄三首
三载干戈隔胜游江山依旧郁相缪蛬吟砌壁莓苔古鴈落河沙草木秋画角飘江犹北固白云飞岫认东瓯凭高望远心如醉风岸乌巾雪满头
凄凉风雨暗山薇梦里归与迄未归礼乐不存三代远江山如故六朝非读书老去翻成癖煮字从来不救饥短褐长鑱真活计载芟何日咏春祈
冷雨凄风万木飞年来世事不胜悲青山白水新安道云梦緑林夔府诗耆旧飘零今有几乾坤翻覆政缘谁鬓丝一夜三千丈甚矣吾衰从此衰
登六和塔
僧舍倚松北浮图界竹西江通严濑远云压越山低槐里三原隔襄城七圣迷临风悲往事月落冻乌啼
客中别友
语别莫怱怱情怀彼此同山川秋色里风雨客愁中故国俱离黍劳生共转蓬鼓鼙声一槩何处是辽东
次韵简黄监簿淳宗三首
流年暗数手中蓍短发鬖髿每自悲金甲牙旗非昨梦黄虀白米慰朝饥山河万里归新主湖海三年隔故知惟有浣花堂上燕春来依旧不相遗
桂树团团满故山一尊风月羡君闲交游副墨雒诵里诗句生民清庙间我辈无才难用世故人厚禄竟何顔西楼十二栏杆月清梦应须共往还
化鹤辽东老令威旧家华表未能归三千里客贡禹恨四十九年蘧瑗非事与心违多感慨人随世易重歔欷黄华老尽秋容淡何日西山薄采薇
次韵碧窗聂道录
胷蟠今古袖披披老作黄冠恐未宜辽鹤不归人巳换濠鱼自乐子乌知瓠留西域青精饭杖削东川紫玉皮我似渊明君陆静相看一笑俨前时
雪
卧听窗外扑春虫逶晓緌緌搅太空万迳千山孤鸟絶八荒四海一云同寒声静起瀌浮外生意深藏肃杀中乘兴径思游剡曲狼烽明灭又天东
哭凃移愚教授
北固登山屐西园载酒船论心今一世握手後千年湖海风波恶乾坤雨露偏无因见宿草流泪涨黄泉
春日苦雨
礮车云起走丰隆河伯重驱十二童山窍号风雷破柱海门翻浪雨飞空一春狂犬吠日出三月老农愁岁终斗米换衾宁计直却疑家近漏天东
日日盲风怪雨间百花顦顇委蓁菅鲛人停杼疑翻海河伯移宫欲近山裹饭有谁来问病挑灯老我独愁顔九畴何日重浮洛川锁支祁鼎铸奸
金坛邑中作
菰蒲风起雨蒙万室参差浸碧澜一鹤归来城郭改二龙飞去洛波寒松迷旧迳犹存寺蛙聒新畲总为官却喜故家文献在半从鞍马半儒冠
次韵陈登父桃花
棠棣羣芳散绮葩繁枝密干蔚交加武陵溪畔秦人洞濯锦江头杜老家风搅乱红春过雨露滋微艳晓笼霞长安重到应惆怅寂寞玄都燕麦斜
赠蒋艾学三首
车声马迹任营营芦漵襄羊境最清万卷图书双鬓老五湖烟浪一舟轻忘机已信驯鸥狎洗耳那愁闻蚁惊更喜瓯窭秧水足倚风扶杖看春耕
龎眉鹤发一诗翁肯伴渔夫理钓筒芦溆柳塘新雨後竹篱茅舍晚烟中乡书再捧衣犹白村酒频沽颊借红万事无言归一笑仲车元不是真聋
忆昔携书衮绣堂扁舟曾此濯沧浪苍龙飞去未成雨老鹤重来知几霜人物半凋嗟世事典型犹在得诗章何当去卜西枝隐同泛渔舟夜击榔
记梦
云封槐里黯平芜无复鱼灯照玉鳬乐奏马惊犹奋鬛鼎成龙去莫攀胡老归燕国常悲陇梦断荣河偶得图淳景布衣今白发西风搔首独踟蹰
午睡
赤米黄虀雪白盐图书满架絶韬钤百年无补孔融愧三叶不遭顔赐潜去住任如巢幕燕开关谁学上竿鮎幽居暇日知何事一半清谈半黑甜
泛湖
闲居散人事一舸泛长湖夜雨半篙荇春风十幅蒲功名槐国梦身世辋川图舣岸逢邻叟清谈日又晡
金坛郊外
散屧过平堤前村雨一犁草荒翁仲立树密鹧鸪啼野色连天远溪光隔岸迷干戈犹未息何处足幽栖
八月十五夜
卷尽顽云玉漏中月华如水浸层空一轮圆缺常时见万里阴晴此夜同突兀楼台犹白日高低禾黍自秋风转蓬地远归心折尚想霓裳舞旧宫
观潮
强弩驱潮水为东昔年此地识英雄素车白马空明上青盖红旗灭没中十万军声西寨月三千鲲浪北溟风乘槎有约终须去见说银潢与海通
古琴一张徽弦不具持赠刘汉卿经历因赋
枯桐三尺蹙龙纹爨下新焦偶未焚七窍巳开犹浑沌一丝不挂絶声闻至音澹薄何如默大道希夷岂在文持赠要知弦外趣美哉斯意忆河汾
闲居即事
尘外江村野老家穷年兀兀笑盘蜗素琴横膝一尊酒纱?笼头七椀茶编竹作桥看蚁渡种花成坞听蠭衙闲中自有经纶事寄语时人莫笑譁
次韵陈登父小楼述怀
慷慨悲歌续五噫等闲观物倚筇枝士龙瓦屋西头住吏部霜螯左手持湖海悠悠空落拓风埃冉冉竟衰迟登楼作赋羞王粲寂寞归与理钓丝
通津田舍
汀葭江菼两依依鸥鹭相亲寂不飞僧入翠微云伴去牛耕白水犊随归古今贤圣多萧索王霸干戈有是非老病忧时心力弱可能此地得渔矶
游鹤林寺
步屧叩禅扉春山碧四围天高黄鹤远仙去杜鹃非拂石云生袖扪松雾湿衣几生通佛性一昔遂忘归
客怀
客怀元自恶归思浩无垠愁织窗前草情凄岸曲苹十年纷战伐四海暗风尘故旧无消息西风泪满巾
夜坐
蒲团叠膝诵南华莲勺灯明细吐花客有可人期不至邻无美酒夜难赊湿星酿雨愁飞鴈枯木号风怨宿鸦日笑不眠还不倦城头呜咽又鸣笳
次韵陈登父送春有感
同谷歌残返旧蹊园林寂寞半蒿藜忧时顿觉愁如海对客何能醉似泥春去春来人渐老城南城北望犹迷鼓鼙一槩旌旗满何以车书混棘鞮
臂疾示儿
臂疾浸淫骨半枯蒲团被学踟趺宋清药劵偿未了司业酒钱来便无湖海飘零销壮志风霜荏苒上吟须征辽挟矢知无分老向新丰倩汝扶
闲居遣兴
数间破屋玉川家纱帽笼头自煮茶万卷图书三尺剑半窗风雨一池鼃诗情寂寞腹无稿老态浸寻眼有花鼎鼎百年成底事醉乡端的是生涯
次陈登父中秋游古竹院韵
闲过竹院听华严结愿清香发旧奁灏气平空浮桂魄凉风三径拂松?酒阑野兴归长笛吟罢秋声落短檐终日昬昬真醉梦几时游屐更苔黏
秋残
乐天老矣放樊蛮鸥羡忘机鹤羡闲缓步当车休下泽浇愁得酒即中山些骚岂敢奴仆命伊吕元非伯仲间兀兀支颐秋又晚乱云斜日澹烟鬟
养拙
养拙柴扉百虑疎天光云影乱秋渠一身摇动未妨酒两眼眵昬犹嗜书陶令但知归有菊冯谖忍叹食无鱼闲中滋味君休厌门外纷纷几覆车
无题二首
杯酒河桥饯去篷谁知此别竟西东隙车冉冉岁华改楼燕飞飞春事空佩冷江臯凄落月笳吹朔漠动悲风芳魂寂寞扬州路后土琼姬恨略同
花柳亭台半刼灰故人沦落共徘徊湖光山色西施舸水影月香和靖梅鸿蹋雪泥犹记忆鹤归华表总成哀一尊浊酒和愁酌泪洒东风醉玉颓
正月十日理发三首
多病多愁鬓巳星更怜诗骨瘦崚嶒百钱挑杖但求醉五斗折腰良不能徒步幸无官长骂浩歌聊袭散人称世情閲尽忘今古一合乾坤几废兴
寂历劳生叹转蓬百年强半走西东从师谩学屠龙技报国元无汗马功二顷有秋生计足三杯近卯客愁空儿童相见徒相笑两鬓丝丝一老翁
晨梳白发照青铜叹息光阴过眼空一市少年羞袴下三朝新妇闭车中酒逢知己犹堪醉文不惊人莫送穷天下士忧天下事肯将飞伏较雌雄
送王舍人之燕山
柳媚花明二月天金羁络马路三千鱣鲸得意纵溟壑鼃蚓无知閙坎泉今古不磨惟正理是非何必待他年离骚巳信多忠愤珍重毋忘鸨羽篇
游宣慰载酒泛溪即席有感作
五载绨袍忆故人春风吹鹤过湖滨楼台冷浸两溪水天地清无一点尘棹底空觥今杜牧井中投辖旧陈遵万方一槩吾安往尚许诛茅竟卜邻
陪游宣慰游霅归赋
隃望平山碧四围鹁鸪啼处见柴扉白苹初起雨乍歇緑叶垂阴春乂归野外樵夫纷避道溪边鸥鸟独忘机深杯百罚人扶醉一枕西轩月满衣
次韵简林绍先诸友三首
宦路风波渺望洋几人赤马且蒙霜便便懒是夸经笥嗑嗑从渠笑酒囊花柳春风朝步屧菰蒲春水夜鸣榔人间别有桃源路肯为浮荣替戾冈
纳纳乾坤万彚滋同声同气自相宜江山今古几兴废湖海交朋屡别离落月照渠疑太白西风挥扇障元规老来万事如泥浊一笑论文祗自知
载酒湖山忆盛年可怜风物竟凄然杜陵野老哭春日空谷佳人倚暮天禾黍离离迷故国旌旗杳杳徧南偏虎皮何日包弓矢老为羲皇受一廛
客窗夜雨
世路驰驱力不任老来世路转岖嶔小窗一夜芭蕉雨倦客十年桑梓心黄纸红旗违壮志青尊緑醑笑孤斟故山何日真归隐涧水松风直万金
息寮王教授挽词二首
黄鹤山前脱骨仙饱餐玉蕊漱珠泉酒酣拓戟老工部官冷无毡贫郑?四海风埃方坱莽一生岐路几迍邅公今得向扬州死况复悬车过八年
昔年牀下拜龎公数树梅花一亩宫寂寞吟情头尽鹤摧颓病骨气如虹祗今有子能传业谁念无钱解送终千古幽扃邻牧惰遥怜环佩月明中【毘陵使君孙公奚会字楚望晚号牧惰翁】
梅雨
宇宙冥冥四月时小斋吟眺苦低垂江城地僻莓苔老山径云深草木滋密雾蒙蒙笼翠幄轻烟冉冉散青丝楚宫幽佩劳魂梦西望巫阳祗自悲
老病
老病幽栖觉懒吟眼观时态独关心古今不冺春秋笔天地难欺暮夜金幸有别肠堪贮酒未愁短发不胜簪柴门一闭从春尽桃李飞花叶又阴
遣怀
扰扰乾坤几战尘南山北阙意逡巡病思隐语呼庚癸老怯流年避己辰三顾恐无开济术百年须了去来因鹿门有约吾将隐倚杖看云老此身
佩韦斋集卷四

[book_title]卷五
钦定四库全书
佩韦斋集卷五　　　　宋　俞德邻　撰
律诗
送刘伯宣尹松江府五首
来往燕鸿异逍遥鹏鷃同古交千载上余论六经中瓜渚茅檐月芜城柳岸风寸心谈未了櫂去莫怱怱宦途昏抹漆达士久悲丝汲直世多忌父清人不知隆污俱合道行止要随时富贵真槐蚁千年看鼎彝兵燹三年久疮痍百姓同政须随日化心要与天通刻木难期对屯膏施易穷松江三万顷盂水爱任公事丛缘网密意广忌才疎浩浩皇风远迟迟化日舒俗移三纪後德洽百年余摘伏非仁政生民本一初烹鲜知政理履豨识民心土壤分南北诗书亘古今遐方犹战伐癃老正呻吟三尺焦桐在烦公发至音
次韵崔郎中游西湖
万顷湖光一苇杭画桥横接旧堤长松环九里烟云湿梅压孤山水月香梵宇琳宫增突兀铜駞金谷自凄凉悲吟一夜头添雪惭愧崔鸿在洛阳
范仲山以磵谷居自号为赋二首
山林朝市两相忘寂寂幽居兴味长雨过竹侵书帙浄风轻花落砚池香三杯卯酒醒未醒一枕午窗凉更凉人境结庐元不俗渊明何必定柴桑
丘壑中间着幼舆何如此地卜幽居碁声夜静客饮酒花影昼闲【阙】读书尘世覆蕉多得鹿痴人缘木更求鱼先生梦觉浑无事一笑浮云指太虚
山房遣兴
三径岚烟护碧苔地无高下总栽梅花随流水绕除去云共好山排闼来月冷蛙声諠鼓吹风清蜃气耸楼台过逢况有侯芭在白首玄经未足咍
游灵岩
蹑石扪萝一径通凭阑极目思无穷川明竹树萧疎外人语烟云杳霭中风月五湖西子舸楼台千古梵王宫艰难隐遁寻幽憩晤语无人忆赞公
次韵赵提举二首
白首玄经病子云感时怀旧独沾巾千年战伐多新鬼四海逢迎少故人上苑莺花非昔日曲江蒲柳为谁春涌金香酒甜如蜜满眼【阙】来不厌频
寂历谋生後计然巳将穷达付苍天狙公枉自计朝暮徐邈但知中圣贤岁月催人如过隙功名随世任先鞭纷纷燕雀惊鹰隼谁识图真在左绵
山林乐四首
山林何所乐忽忽遂忘归江濶天低水山深雾湿衣青虫当户织白鸟背人飞野性因留滞非干与世违山林何所乐佳兴四时同琴罢庭留月酒残松度风鹤归苍汉外猿叫碧萝中却笑磻溪叟区区理钓筒山林何所乐所乐在琴书醉买中山酒游乘下泽车结交忘鹿豕分席混樵渔何必桃源路方为隐者居山林何所乐幽处两三家曲径新移竹疎篱旧着花岚烟千嶂合野水一桥斜谁道无音乐渔阳有掺挝淮楚絶无行乐地万柳池边有开元小寺稍洁因载酒约淮上翁荀桂叔林绍先诸友同游
柳外澄波系小槎玉皇宫畔梵王家蚁浮腊味杯行酒鹤避晴烟竈煮茶客里招邀慙草色座中沾洽笑兰闍杖藜归路西风晚一抹寒林万点鸦
次韵夏楚村登山阳故城有感
金粟松摧故国荒春秋未作叹诗亡十年漂泊家千里百代兴衰梦一塲蠙浦风清波鸭緑渔梁春暖酒鵞黄相逢且尽尊前醉莫遣愁多白发长【渔梁沟在山阳城外十余里多美酒絶胜沽故名】
初度留山阳
茫茫南国徧旌旗九日明朝有所思元亮暮年书甲子灵均初度忆庚寅鱼龙寂寞秋江濶豺虎从衡客路危归去白云堪共卧万山深处结茅茨
答淮上翁二首
风雨凄凄战客衣长淮东去鴈南飞碧山学士老复老芳草王孙归不归尊酒细论悲昨梦囊书空负笑前非木奴千辈侯千户早晚应须赋式微
京江语别十三春宇宙茫茫几战尘客路秋风欺白发阴房夜雨湿青怜杖藜叹世悲谁子悬印朝天少故人回首鹿门思旧隐荒坟宿草更沾巾【末句为澄斋刘先生云先生名弓字器远】
怀林绍先三首
长淮滚浊澜春半尚严寒久客愁无寐怀人醉不欢读书狂李白忘事老师丹何日归林下悠然饮一箪岁岁苦担簦飘零云水僧星霜变玄鸟天地有青蝇留滞慵僮仆怀归畏友朋求田端有暇谁复问陈登羇怀不自憀明日又花朝我畏杖藜远君难折简招愁长怜髪短室迩叹人遥剪尽西窗烛凭谁慰寂寥
寓山阳天庆馆作
紫气浮关怅客情琳宫羸卧絶逢迎长廊夜静蛬吟苦古殿秋深鹤唳清勾漏丹砂何处问蓝桥云液为谁倾卷帘残月斜窥牖街鼓冬冬又五更
次韵陈教授见寄二首
藜牀听雨卧雨霁抱琴行古径荒苔合秋渠坠叶平流年悲鴈影往事咽蛬声谁识玄都观刘郎旧有名江城吾旧隐今岁喜秋穰一顷南山豆千畦负郭姜看云扃户晚对月引杯长他日凭鱼鴈犹堪话楚狂送程道大归新安兼简宪使卢处道学士四首
倦客思归整斾鞍班荆祖道驻江干浮云流水别离易明月清风会晤难移妓东山须载酒上书北阙莫求官诸公滚滚君休羡得马还将失马看
十年故国黍离离一日翩然赋式微儒服政怜山鸟怪机心何独海鸥飞山中朝露闲观槿岭曲春风自采薇苍狗白衣从变化是今非昔昔谁非
我生惭愧贾胡留暮鼔晨钟复报秋万里桥南存旧宅十年客舍尚并州青山是处堪埋骨白发新来渐满头此日送君何限意长江万折有东流
戋戋束帛贲丘阿有几英雄入网罗少室山人徵不起贞元朝士巳无多声光赫奕埋轮使音调凄清扣角歌倾盖相懽应恨晚乔松千尺有丝萝【道大有集名扣角吟】
次韵程道益见赠二首
此生惭愧马牛襟返锁柴门岁月深避地管宁甘白?登台郭隗自黄金风霜渐老骚人鬓天地元知国士心却喜程侯晚相遇长鱼碧酒共清吟
十载时艰泪染襟余生几拟托幽深匹夫无罪空怀璧校尉有官从摸金老去风尘犹昧眼春来药裹更关心草玄作赋吾何敢梁父吟成祗自吟
病中三首
病来十日闭茅庐孤负吟诗与着书林下不知牛是蚁濠间谁识子非鱼羸形分絶麒麟画老境堪同鹿豕居坎止流行随所寓分明天地一籧篨
腐儒麤粝愧无功一月兼旬卧病中赋就但应增肺渴檄成元不愈头风移心有法难忘药折臂无缘定作公世事渐艰吾已老翛然梦不到槐宫
婢寻本草犬迎医二竖驱除去复随衰老维摩常示病瘦生杜甫不关诗门堪罗雀那容驷釜不烹鱼但作糜见说九重徵武士却须攘臂学支离
故舶使知泉州赵公挽词五首
闽越驱驰後乾坤震荡中名虽高北斗身竟老辽东仕止因时异悲懽与世同洛滨多侍从立懦独清风慷慨辞双节逍遥寄一筇扬雄虽若凤老子自犹龙霁月窗前草悲风陇上松遗民应巷哭何但辍秦舂壮岁风云会衰龄岸谷迁芾棠南国里细柳曲江边天地纷戈甲园林寂管弦康成共丁卯肯避巳辰年【公讳日起号月山生于丁卯卒于辛巳故云】
杜陵侔稷契诸葛陋袁曹道在七分易文过九辨骚邱原终古闭嵩岳极天高况复堦前树于今有凤毛世梗投林密人稀寄驿迟一朝传易箦千古竟骑箕斵鼻空悲郢援琴谩忆期薤歌嗟巳晚生死负恩私
秋壑堂
衮绣三朝乐盛时湖山廊庙两栖迟一声鼙鼔乾坤沸万里烟尘草木悲隔叶黄鹂空睍睆定巢紫燕尚差池春风不管人间事犹绕雕阑扬緑漪
怀聂道録二首
形影参商巳六春春风吹梦益沾巾江头杨柳送行客窗外梅花疑故人世事茫茫山岳隔年光冉冉燕鸿新一尊何日重携手鹤外乾坤迥不尘
夜鹤朝猿伴苦吟碧窗静锁緑云阴青精可饭药资乏黄独无苗山雪深岂有故人分禄米但闻隐士寄焦琴相思一夜生春草明月满街天籁沈
病愈出游
桐帽?鞋破晓烟落花飞絮暮春天风檐转日噪乾鹊云树隔溪啼杜鹃客到茅亭沽旧酒僧邀竹院话枯禅病余一事还堪笑脚力轻松倍去年
舟行欲访三茅践许宗师鹤会之约
磵饮岩栖愿巳违小舟拂晓泛涟漪蒲丛露冷泣姑恶木末云深叫子规山近三茅便杖屐酒沽五里带糟醨乘风径拟寻幽躅莫负当年汗漫期
夜卧旅邸梦入三茅山一道士病一道士鼾睡因作诗纪其槩云
梦入三茅叩玉扉楼台金碧浄朝晖岩花涧草高低见田鹤沙禽下上飞道士倚墙方熟睡至人杜德不言机人间天上元非远非想非非更觉非
人日
人日吟窗涤砚尘【阙】官擘茧笑乡邻山人雅爱终南径诗客空怀渭北春誉毁盖棺犹未了勲名看镜不须频从今好是支离卧有客问余方负薪
郭朝奉挽词二首
性俭家常足心闲体自胖令名缘有子良贵不须官遗像衣冠古高堂几席寒他年说耆旧回首重辛酸世态十年别交情奕代论及门先倒屣引酌定空尊杖履春风语松楸夜月魂些成嗟巳晚江濶听啼猿
悼俞仁则【仁则自号藕汀】
蕅花汀畔柳丝垂杯酒殷勤话别离风雨对牀空有约池塘梦草竟无诗荒坟日落谁人吊古屋苔深独我悲毕竟功名大槐国排云书在即丰碑
吴门逢友人
泽国江山冷战云扁舟春晓忽逢君荒城鼓角含商气旧曲楼台暗楚氛海燕认巢迷故主苔蜗篆壁变新文更怜庾信江南赋音调凄清不忍闻
送张师道
七闽幕府藉词臣一笑平章草木春制下九重新涣汗胷蟠千古旧经纶生平耻不为伊傅夜半何须问鬼神无限焦枯待霖雨好将斯道觉斯民
送道士孙雪房
雾豹文章野鹤姿黄冠晦迹淛江涯携家拟就鹿门隐奏赋何期狗监知触热问涂行有日排云论事岂无时太平上策须倾倒更忆崆峒麦熟时
送董左丞二首
帝睠东南用正人角巾归第请何频相公久矣倦台鼎故国依然倚世臣霖雨合归天上作忠言须造榻前陈丈夫出处非徒尔四海安危寄一身
惶煌勲业绘凌烟共说韦平有世贤黄阁紫枢名将相凉台燠馆半神仙百年富贵真槐国一日清闲胜葛天祗恐九重方侧席东山未许遽高眠
佩韦斋集卷五

[book_title]卷六
钦定四库全书
佩韦斋集卷六　　　　　宋　俞德邻　撰律诗
闲居遣怀
密树幽花似远村循除流水自浑【阙】无僧肯送卢仝米有客时过陆抗门月晕天河鱼散子泥融雨径竹生孙十年四海干戈满似此遗民几户存
为汤提刑赋南园玉绣球花二首
绣衣持斧旧诗翁天与奇葩衬绮栊翠?叶攅珠的皪碧搔头映玉珑氤氲香雾迷丛蝶淡沲晴颸扬转蓬安得素娥斟緑醑缓歌一阕月明中
愁烟泫露泣明妃万蝶魂迷倦不飞帐簇流苏裯翡翠阶翻蹴踘落珠玑琼葩分韵香疑减柳絮成团似却非风雨朝昏他日约忍令容易失芳菲【霁窗孙使君题南园诗有曰游人只解游晴昼风雨朝昏尽属君】
次韵陈静佳咏梅
玉骨冰肌不受尘纷纷红紫谩争春最宜岩壑风霜夜相对心肠铁石人寂寞上林迷雾苑嵳峩巫岫隔烟津翛然自得闲中趣肯与姚黄作素臣
古寺
古寺倚峥嵘春风信马行猿吟千树暗僧定一灯明野水循除出庭莎夹径生云何多俗韵一宿又江城
故枢密使陆公挽词三首【公讳秀夫字君寔】
杞国天将压苍梧云正愁龙胡垂可挽鱼腹葬何忧万死丹心在千龄王气收悬知精卫忿今古不能休七朝迷瘴雾一昔倒狂澜天意竟难料皇图不再安宁甘蹈东海不忍系南冠自古谁无死从容就义难羣雄纷爱死一士独捐生历数絶谁续纲常晦复明人皆念王蠋天岂祸程婴泪眼休枯尽他年看史评
次韵答郦学正见赠三首
鸡鸣羣动巳憧憧习静工夫自笑慵风月一襟霜两鬓图书万卷酒千锺维摩示病元非病李广难封不愿封世道汚隆随所适我知老子本犹龙
萧森竹栢小蒲庵身世嵇康七不堪眼底故人俱寂寞镜中衰发自?鬖过车慷慨陈清酹旧馆殷勤脱左骖老我与君同此意纷纷轻薄不须谈
粥饭随缘类出家小瓶汲月自煎茶浮荣等是蕉中鹿薄俗堪怜井底蛙南亩半栽元亮秫东林多种邵平瓜青鞋布韈相随去九陌红尘任汲车
次韵陈教授见寄二首
拟效时人耻效尤时人嫉我亦如讐携金嬾市燕台骏卖剑聊寻北海牛白发盈簪羞我老黄花满径为谁秋尊前有酒休辞醉痴絶由来爱虎头
朝暮何人肯拔尤周民何友亦何雠还家久类苏耽鹤溷世聊歌甯戚牛笔在不妨书甲子诗亡谁为作春秋百年修短终归尽倚杖看山任白头
夏五园亭对雨漫成六首
野鹤乘轩愧不才柴门键密昼慵开荒亭销雾红葵老古木号风白雨来酒免官沽时一醉诗非私贷日相催人间万事皆儿戏千载昆明几刼灰
从来工瑟莫吹竽赤米黄虀尽自娱种柳藏鸦怜哺母葺巢护燕待将雏荆榛少剪但除道瓜芋多栽莫问区金马玉堂元有分青铜惭愧白髭须
镜中勲业不须论拭发何由得马肝日暮论文思李白年衰忘事类师丹几多归燕愁无主是处鸣蛙总为官多谢天公相劳苦梅风吹雨长琅玕
五噫休作不平鸣世事悠悠奕一枰歌有红儿休用比酒无白堕亦须倾青山倘是埋骨好素发何嫌照眼明鼎鼎百年三万日晓烟收尽暮云横
雨霁云收正午天槐阴翳翳北窗眠百年未了暂为客一日得闲真是仙美酒但寻知巳饮好诗休用俗人传山林钟鼎知谁是输与鸱夷理钓船
有酒能浇磊磈胷人生何处不从容横飞辽海成孤鹤老死南阳亦卧龙习静一邱聊自足逢时万户莫先封梧楸门巷将迎少涧曲分畦学老农
秋泊吴门寄友
尊酒旗亭说旧游重来茂苑又深秋烟霞静锁诗人屋风雨常欺倦客楼独鴈叫羣天漠漠蹇驴畏滑路悠悠相思青夜黄花老一琖寒灯万斛愁
次韵薛晚翁教翁
鲲鹏意气鹤精神髣髴风流贺季真三顾岂无天下计百年空老梦中身兵尘满眼谁知巳儒术谋生每误人长啸归来寻旧隐石田茅屋未全贫
闲境
门外红尘竞往还小轩容膝自怡顔三杯对影夜邀月一笏拄颐朝看山芳草落花春不老鸣鸠乳燕乐相关人间寻徧无闲境闲境由来祗此间
小园漫兴四首
小园雨过草离离寂寞葵榴又一时载酒客来闲问字催租人去更吟诗一杯淡粥学僧供三尺高牀避鬼吹百岁光阴行六十世间何许凤凰池
杖藜竹外独徘徊叹息人间几刼灰燕颔素无难食肉蟹螯才有便持杯世人枉是皆欲杀明主何尝有弃才多谢诸公共推挽公车时亦到蒿莱
公车纵肯诏遗民鹤髪萧萧巳满巾美景昔时多乐事丰年今日有饥人翻云覆雨怜轻薄洗眼开怀任屈伸野鹤瘦躯驯鹿性此时宁复绘麒麟
华发思乡去苦迟人民城郭总成非九原可作吾谁与三径就荒胡不归诗思寂寥无腹藁病躯顦顇减腰围有时梦与锺期遇闲拂枯桐按玉徽
怀萧道夫
北辙南辕一昔分何时尊酒细论文谈经举世用燕说横笔何人静楚氛朋辈风流推李杜弟兄词藻愧机云麟洲有客长回首归诵琅章饮所闻
泊阎桥有怀
青镜霜【阙】杏莫寻陈留巷陌故阴阴鸿飞犹记东西迹燕去难留上下音多病乐天悲老近三生杜牧恨春深浮云柳絮元无凖惭愧人间儿女心
戏简友人二首
百年何处筑菟裘乂向周南叹滞留砧韵但能凄客枕鴈声浑不到歌楼江湖展转鱼千里今古驱驰貉一邱回首金焦渺何许潇潇风雨使人愁
茅斋蓬鬓静编蒲谁使担簦问客途万里晴云离塞鴈一天明月绕枝乌羇愁浩渺夜将半诗思凄凉岁欲徂却羡故人沈醉处红楼红粉拥红鑪
次郭元德二首
马周淹逆旅梦寐忆常何琴古知音少囊空得句多凄凉怜我老慷慨为谁歌三尺匣中劔时时自濯磨昔贤多不偶今我欲如何浮世欢娱少衰年感慨多吚唔繙蠧简欵乃听渔歌自笑平生志低回竟不磨
次韵郭元德旅怀
挟策知无用援琴且自寛世途今更险客枕夜偏寒俯仰随时易隆污合道难功名大槐梦青镜莫频看
偶题
身世厌漂零衣冠愧典型乾坤开阖户日月短长亭水濶连天白山高拥岸青扬雄中有宅垂老太玄经
村居即事二首
地僻村深过客稀数家生聚突烟微鱼虾入网忙呼酒鵞鸭栖池静揜扉唤妇索綯苫屋角课儿斫竹补园篱沟东积水通前浦也有蒲帆带雨归
漠漠平畴接远沙一溪寒水浸梅花儿挑苦菜供鵞食妻撷葫荽荐客茶榾柮火残寒尚力茅柴酒熟夜能赊岁时伏腊歌呼处三世儿孙共一家
赠良常山人
青岁迂疎厌市?诛茅结屋北山巅泉流阴洞猿分饮草软阳坡鹿伴眠三径烟云浑是画四时风月不论钱忽逢野老谈庚甲笑指乔松不记年
富安田舍二首
风饕雪虐驾扁舟又作田家数日留鴈逐稻梁飞远浦犬惊杖履吠荒丘三杯薄酒延僧话一琖寒灯伴客愁白水漫漫妨麦事催钱县吏亦宜休
漠漠寒云接断芜平畴积水入长湖犊眠篱下霜埋草鴈宿河边月满芦戟吻苦茶连叶煮胶牙酸酒带糟餔数朝巳觉人情熟识字耕田着我无
田家喜雪
漫空飞雪岁云徂独坐闲吟栗满肤郭落江山千态迥浑沦天地一尘无寒声夜吼松筠裂和气朝回荠麦苏说与田家判一醉明年宁复虑官租
除夕一首
十句为客思凄然返櫂言归又核田榾柮煨鑪消永夜屠苏浸酒迫新年人生半是忙中过农事偏于隐者便将老菟裘何处卜九龙泉畔锡山边
买田阳羡笑东坡三黜穷荒两鬓皤瘴雾蛮烟添老色寒灯夜雨强悲歌百年富贵欢悰少一日清闲乐事多说与故人休大噱省曹阍者面如何
次韵郭元德闲居二首
万事梦中梦百年身後身黄尘空没马白发不饶人鲈美蓴波浄螯肥菊露新相思须命驾莫厌子舆贫弋慕冥鸿远城荒去鹤还万缘俱是幻百计不如闲人在羲皇上时当晋宋间委心乘物化何地不蓬山
后平叔母夫人挽辞二首
十载干戈四海同几人徐庶几陈宫阿奴侍母但膝下潘令弃官归洛中生死总归蝴蝶梦衰荣何啻马牛风送车千乘谁能致我亦澘然泪洒空
昔年烽火隔江津指痛呻吟夜彻晨旁置万家空有冢禄营三釜巳无亲鸾回紫诰承恩旧牛卧青冈卜兆新送死养生无一憾老怀缘此重沾巾
饯杨少监
白髪苍顔自在仙流行坎止任天然江山得意竟携酒家世为官不爱钱天与清闲娱晚景人看富贵出长年传闻尺一来阊阖匹马春风快着鞭
杨刚中分教京口有司以冗员罢去诗为别就次韵以饯其行二首
冲霄志气合雄飞谁遣谈经坐绦帏夜雨檐花聊痛饮秋风蓴菜竟思归一官岂为吾曹冗五斗政嫌儿辈讥去去草玄从尚白丈夫元不羡轻肥
公车指日召严徐友道从渠自耳余浮世功名蕉覆鹿冷官滋味釜生鱼百年荏苒醒还醉一气循环惨复舒归去湖山多乐事故人休枉絶交书
赠程秀才
莎径莓墙枳棘篱藜牀六尺卧书帷门前剥啄谁惊梦马上推敲客有诗北牖清风聊共语夜梁落月重相思宾鸿此去过京岘应遣新吟慰故知
姑苏有赠
画楼珠翠列娉婷辽鹤重来失故城商女不知宁有恨徐娘虽老尚多情一帘花雨谈幽梦双桨蓴波急去程却倚阊门重回首笳声呜咽暮云横
天竺山
鹫岭旧寻诗重来十载期蛩吟僧定榻猿挂鹤栖枝山月穿窗入溪云傍竹移一声清磬发应悔出家迟
游金山寺次壁间韵
水国微茫境物闲洪涛九派护禅关帆樯下上淮连浙楼殿高低寺裹山潮驾金鳌来海上天留玉府在人间凭阑落日芦风起时有鱼龙听法还
醉中偶书
落花流水两无依梦入桃源觉巳非尊酒阑珊山月落片帆摇拽浦风微云横北固朱楼远烟暝西湖画舸归别易会难今古恨鳞鸿来往莫相违
甘露寺火後登多景楼故基有作
西风散屧步崔嵬霁色浮空望眼开江势乱奔沧海去天形低约衆山回一卷狠石埋焦土百尺危楼付刼灰惟有沙鸥知我意相亲相近不惊猜
佩韦斋集卷六

[book_title]卷七
钦定四库全书
佩韦斋集卷七　　　　　宋　俞德邻　撰絶句
金陵道
楼头凝望处落日帝王州下有朝宗水滔滔日夜流
晓行沙上
宿雨浥轻尘沙平草树春远山千万叠空翠欲沾人
客中雨
风雨正潇潇孤灯伴寂寥关心多少事一一付芭蕉
寻春
日日寻春到水涯今朝篱落见梅花折梅欲问春消息春在桥南卖酒家
春日山行
山北山南日几回半山山舍更传杯一声羌笛山云裂二月山花有落梅
晚醉
兀兀余酣漱晚汀古牺香雾入疎棂卷帘归坐月弦上隔岸远山青更青
何山白水田
离离远树接山低白水田头杜宇啼昨夜前村新雨过桔橰间在石桥西
题米友仁远景
蒙蒙树隐山渺渺波横海其中一叶舟岂有陶朱在
为石民瞻题风雨溪桥手卷
烟林雨气昬行客苦迢递谁知渡溪桥风尘满天地
访徐叔咏教授山庵迷道而作
上山下山山历历松篁不改路非昔杖藜聊欲问山翁山空叶落无人迹
到徐叔咏居
攀藤蹑石访幽客茆屋参差松树隔山童闻语不譍门古木千章呜格磔
二诗作于丁卯正月七日予与龚君圣予访叔咏于西湖南山上叔咏喜具酒肴接殷勤叙间濶不觉留连竟日别去叔咏策杖蹑屐送至石佛庵予与圣予归憩清和旅邸越翌日叔咏忽以讣吿二诗殆类?语每视之不胜宿昔之感
次韵周遗直京城苦雨五首【甲戌】
天地黯黪云气繁淤泥没胫蜗书门长安米升钱五百忍饥茹芝谁绮园
浊醪梨枣亦易求鸡鸣檐溜还交流亲宾纵谈天下乐杖藜谁复过苏侯
古今浩浩多诗豪清辞丽句谁能高大历饥寒少陵杜义煕归去彭泽陶
半年京国囊无储饭我豆粥羮寒蔬翻江黑雨弥两月却忆溪翁留白鱼
云壑布衣贤亦愚玉阶紫衣妾亦夫书三十乘须饱读鹏九万里从南图
六言
贪夫寻梦寻蚁可人间爱沙鸥一生能消几屐十年浪走三州
题瘦马图
一十五条瘦肋八千万里修程春草明年又緑朝趋夜秣幽并
为徐彦昌题画扇
峭壁倚层霄长松荫幽壑荒径一樵归平沙羣鴈落
为陈登父题画扇
古涧横小桥竟日无人渡红尘隘九衢来往不知数
题兰亭图
昔上会稽探禹穴曾留此地听潺湲茂林修竹今何在叹息三原坱莽间
戏题王吉甫居壁二首
晓出西关访直溪西风掠地草凄凄低岐迷路无人问邢坞转东东转西
没马黄尘倦入城杖藜聊复畅幽情却嫌春尽山林远一望三茅与四平【四平山名】
游鹤林即席分韵代率上人赋日字
松声度暖风花气薰迟日乘兴问三三何劳邀七七
广信道中留别故人二首
疎疎杨柳拂平沙白鹭?褷立水涯徙倚阑干吟未稳澹云笼月落谁家
天涯沦落偶相逢路转灵溪事又空从此万山并万水暮云飞处望江东
题明皇卧吹箫图二首
羯鼓催花事已奇一枝媚玉卧犹吹何如端拱岩廊上九奏箫韶付一夔
吹断箫声禁漏迟华胥一枕梦醒时梨花院落沉沉静更有人偷玉笛吹
闲居遣怀六言四首
巧语屡遭薏苡丽辞空赋梅花岁晚菟裘可筑不妨痼疾烟霞
涉世性多物忤畏人分合幽栖通德能谈飞燕儿曹从厌家鸡
元龙高卧楼上孔明抱膝隆中天下士忧天下此时此意谁同
贺毅刺舌诫口郭舒掐鼻炙眉对客瞪视不答士廉已悟无为
过高邮新开河
新河渺渺接长沟露冷菰丛一鴈秋十幅蒲帆风力饱回头烟雨暗天游
淮阴侯庙三首
鹿走沙丘二世亡重瞳隆凖正奔忙将军果是无双士何用区区覔假王
兔死从来狗亦烹楚亡安得有韩彭封留便约赤松去巳愧当年鲁两生
诛秦逐项奠乾坤三杰勲名万古存一笑淮阴年少客不如漂母识王孙
漂母墓二首
露冷芦洲楚水平荒坟三尺近甘城当年不进王孙饭千古谁知漂母名【甘罗城在墓东】
袴下包虚气未伸寄身亭长更遭嗔不图他日千金报漂母应非世俗人
淮安天庆观夜坐
边城寂寞岁将阑浊酒频斟醉不欢一点青灯霜月白野鳬风起石窗寒
感事二首
一朝天险失长江肉食诸公竞卖降受禅碑中无姓字祗今谁忆鹿门龎
投阁先生着剧秦陇西降将欲全身沙场无万沈寃骨却是周嫠与杞人
梅花三首
蝶隐蜂藏寂衆芳一枝寥落小溪傍林逋仙去无知巳明月清风是主张
洗尽铅华见玉肌可人风味半开时胆瓶谁汲寒谿水带月和烟篸一枝
沙岸潆洄一水通补陀仙子静相逢缟衣不染人间色寂寞清香度晓风
扬州天庆观作
日转梧桐影密月明杨柳阴疎经阁磬声隐隐闯然风马云车
癸未游杭作口号十首因事怀旧杂以俚语不复诠释
十年南国足风埃锦绣湖山得再来醉里不知人世改更从云气望蓬莱
襄城七圣云迷泽槐里三原草合烟今古兴亡元有数福华当日为谁编
万户千门逹曙开管弦啁哳沸楼台祗今明庆钟声动巳报巡灯响铎来
杖藜乘兴不辞遥行尽苏堤过断桥白发老翁依古柳相逢挥泪说前朝
水秀山明仙佛国天开地辟帝王家欲穷胜赏人非昔独立西风夕照斜
衮绣三朝迈等伦曾将双美绘麒麟当年早共赤松去未必清漳见逐臣
黄门飞鞚赐?珍翠舞珠歌度十春今日败垣荒草合近前那复相君嗔
堤边杨柳拂晴波堤上游人衒绮罗山色湖光浑似旧采莲人唱采茶歌
慈云岭下拜郊台表里湖山绣画开十载西风动禾黍行人休忆翠华来
西马塍边红杏雨金牛寺外白杨风杭人忧乐多如此傥有圣贤吾欲中
谨题丞相赵忠靖公墨梅为张宣参作
棱棱瘦铁点瑶花笔底阳和转岁华却笑西湖穷处士暗香疎影属谁家
次韵张受益六言兼戏方使君二首
狎鹭亭临野水梦蝶牀置禅斋矮金壶有酒葛天栗陆无怀
燕玉公堪暖老泽室我嫌犯斋世事不均如此临风渺渺余怀
题古木寒泉手卷
觱沸一谿泉茏苁千古木中有避世人阴厓结茅屋
题叶劝农对山楼次韵二首
三平三满过即休十诗九律谁与谋归来政自饶佳趣楼对青山山对楼
避名莫学韩伯休生子何必孙仲谋遥岑寸碧可人意风月一天闲倚楼
赠武当山孙道士二首
云龙风虎正经纶长啸归山作道人千古武当丘壑在纷纷高位几全身
汉祚虽开四百基韩彭诸将竟何之谁如四皓商山去明月一天餐紫芝
桐庐县作
荒城秋雨後寒谷晓晴初沙路萦纡处柴扉荡析余
泊东馆
一望严陵十里余乱山衔日鴈相呼故人零落今余几独有黄公旧酒罏
郊居
野径晴霏敛江郊夏日凉梦中知是蝶还复自家庄访三茅舟至金沙雨阻因游龙山书院
游雾登天计若迟崑仑聊欲访支离幅巾破晓龙山去且免三茅费勒移
村舍
??流泉漱石寒蒙蒙草树接江干云归远岫月初上雨打落花春又残
次韵山人见寄
营得菟裘佚暮年云山万叠足风烟絶怜扰扰驰名客落日西津唤渡船
闲居
客少经过因地僻门无障碍觉天寛余生巳断封侯愿渭北萧萧竹万竿
泊湖头
潦翻川蓊匌烟霭树馍糊小艇时呼客龙游酒试沽
佩韦斋集卷七

[book_title]卷八
<集部,别集类,南宋建炎至德佑,佩韦斋集>
钦定四库全书
佩韦斋集卷八　　　　　宋　俞德邻　撰赋
荽茗赋
吾闻秦逢氏子有迷罔之疾眂白为黑飨芗为臭撷秽荽以盈握溷緑华而三齅哆茗战之收勋拟襄羊于宇宙因泽余服闯其庐而告之曰我稽农经着兹仙茗虽霜崖之孕秀实天葩之发頴木冻兮尚痴虫蛰兮未醒於是北苑龙焙西山鹤岭露茁碧芽烟攅紫笋纷采掇於晨朝衒云腴之絶品效包茅之入贡先驿骑而驰骋幸天顔之一粲表食芹之恳恳遗珍滞璧贲於丘园幽人隐士宝若璵璠分地罏之宿火汲瑶井于未浑响松风于石鼎滃沤以云翻笼纱?而一呷庶肩吾之涤烦回视薄耆之炙与夫浮蚁之尊曾土苴之不若奚酪奴之敢言故投以刀圭者?相和以胡麻者渴羌金带紫茸匵藏于三品鞠苗芦菔琼报以二囊岂荒畦之辛秽乱官焙之余香而况味甘兮非荠气荤兮类韭夜嗅兮目昬朝餐兮胃呕俾□雪华于兔毫亦媵光施于嫫姆逢氏子勃然变乎色曰人有好尚物无媺恶太牢之味非劣于败菹丝竹之音非惭于椎凿然不肯以此而易彼盖以性安而不怍是故纫兰缉蕙者以逐臭而为非嗜炭美痂者以馔珍而为噱其见虽殊其适一也且子亦尝诹询往事乎叔季之世贤圣逆曳憸壬猖披彼蓝色而鬼貌岂断菑于蒙魌伊豺声而蜂目岂削瓜与植耆然时君旨其言而心悦甘其佞而色怡亦由嗜好之同异是以忠邪之背驰子不彼诮而独我嗤非滞碍而不化或痴?之未医余无以对倚户而歌曰拾珠琲兮阳坡分银蟾兮涧阿返柴门兮自乐嗟世溷浊兮奈何逢氏子涊尔而羞蹶然而起虽痼疾之未瘳亦忻忻而啓齿
斥穷赋【并序】
柳下惠遗佚而不怨厄穷而不悯然而扬子逐贫韩子送穷何也三子者不同道其趋一也余感而作赋曰
岁在执徐月旅太簇辛亥御日阳风应候俞子刈荆扫室剪蕉载糗委敝裘于道傍揖穷鬼而三呪伊造化之亡私匪奇偏于赋受尧何疵兮殄世瞽何饰兮裕後桀何德兮瑶台宪何尤兮瓮牖何奡武而汤偏何跖肥而夷瘦何壤耄而由醢何回殀而籛寿何阖闾之死而金玉其穴何黔娄之亡而手足不覆非尔鬼之比周孰主张而错缪尔或冇识去勿踌躇余非韩子烧船与车延尔上座为尔所谀言讫惏栗密率?霵瞱捷跳踉出户宣辞诡畣谓余朋俦非六非四非今斯今立名垂字显允韩子实为我仇子何人斯而亦我尤鑚印沈研聚萤刺股子之孏惰无与为伍鼮鼠竹书孰眂堇睹谁谓学穷而闯子所鬬钉为工汗澜为拙子独芚芚固守前辙棘林熠燿顷刻冒没焉有文穷而子虚喝子数之奇地亡立锥缾粟屡空乃分所宜饮河巢林聊以自娱赋命如此何穷之为涕唾流沫顩颐顣頞刎颈论心死生契阔子独索居煦煦孑孑岂有文穷忍为子孽然子所以颠沛流离若愚若痴谤誉交集闷然莫知则彼智穷之为也吾试与子言之可乎余曰唯唯鬼曰惟人一心函喜与怒发而中节繄性之故一溺于偏为害为蠧故喜之偏者为屋乌之怜怒之偏者为水蟹之恶今子之矫矫昂昂为世所狂懵然意行坎窞康庄非彼智穷孰为子殃媕婀伛偻突梯卷脔滔滔皆是子宁不然非彼智穷孰诒子諐犂靬眩人踶跂蹩躠趋者澜倒子徒揭揭非彼智穷孰滋尔阙篣格酷烈斵人膏血纡朱怀金子顾不悦非彼智穷孰为子贼子不彼恶惟我之斥嚣昏黮黕疑莫子匹余于是再拜稽首卑辞称谢俄而智穷喑恶叱咤曰尔衆鬼我朋我俦坐我交袵行我联镳泛泛漂泊我惕我惊歗歌娱乐尔肆尔凭鍖銋咇唧我不尔能杂遝拔摋人不尔惩不我能畜而反我憎逝将去汝避彼弋矰翻云覆雨谁复尔矜纷衆鬼之愧赧皆戍尔而失色既吻吮以??复敞罔而皇惑余方命玉友行成其间而起眂四座分患耦俱已笑而言哑哑
杂着
佩韦斋箴【并序】
佩衷之旗也玉取其德玦取其断觿取其解纷象环取其立义已所不足时观其佩而近思之所以长善而救失也余性刚狷因取西门佩韦之意以名吾斋且作箴以自警箴曰
佩韦遵训晦木凖规猗与前贤可效可师嗟我婞直加以狷介乏惠之和有夷之隘与物多忤与世寡谐踽踽凉凉是为祸阶匪详匪缓曷敢独断匪循匪默曷契玄德载佩尔韦载觉尔非尔韦弗佩尔动必有悔尔非不觉尔德日以薄爰作此箴内省自度庶几夙夜以永终誉
鲁瑑铭【并序】
济南张时中得孔林尺柯类紫玉而瑑寘书室有爱慕不足意然莫谂为何木也因命以鲁瑑且为铭曰
奠楹梦觉曳杖歌辍圣铎希音墨车骋辙岿岿孔墓挺挺异材斯道余泽肄于条枚有棘殄萌有鴞戢翼千载而下过者必式翩翩公子礼义弗愆言刈其楚以代韦弦盘盂几杖稊稗瓦砾伊昔圣贤道存目击斯是鲁瑑芽蘖孔林覩物思圣畴敢弗钦执如不胜非礼勿动参前倚衡何适非孔戕杞害性揠苗荡心虽宝斯瑑鼠穴之金矧伊严君旧宅曲阜浥露憩棠德风偃草子其夙夜不自满假学为箕裘乃绍弓冶勿为由野勿为求画勿为予寝勿为师辟形端影直质坚文蔚鲁瑑之德维子之则斯文未丧絶学可续瑑材之茂谁云濯濯我作此铭词鄙义真庶几责善不愧古人
蟠室铭【并序】
萧元彦字彦和以蟠室自号徵铭于余铭曰
蠖之屈以求伸龙之蛰以全身盖屈者伸之机蛰者全之体而知进知退所以为知机之神伊昔贤圣韫玉席珍或垂纶而钓渭或负耒以耕莘或乘桴而浮海或茹芝以避秦岂素隐以行怪盖遯世而无闷乃利见乎大人若夫饮羽市门之上血刃风波之滨驰朝骛暮走俗抗尘贵盛瞬息刑戮旋臻较共得失一铢万钧是故叹上蔡之犬不如思吴中之蓴羮荐郊之犊不如拟潜渊之鳞余友萧子色美气醇取蟠室以自命将遯迹以全真嗟余迟暮夙夜隐沦惟不尤而不怨冀求仁而得仁爰约文以申义庶有补于书绅
蒙泉铭
有冽寒泉在山之下滔滔汨汨昼夜不舍融为百川放乎四海鼋鼍蛟龙嘘气致靉泽润埏垓沾被动植沿流泝源兆朕涓滴民之初生物则靡亏如泉始达孰能御之人衆胜天欲穷灭理自窒其源醉生梦死有匪君子果行育德造端一念洋溢四国天地以位人物以育明哲保身岂弟干禄我作此铭识彼蒙泉庶几朝夕如佩韦弦
止斋铭
知足不辱知止不殆猗与前修夙夜申戒悠悠贪夫其欲逐逐希荣梦蚁亡虞即鹿小器易盈高位疾颠日暮途远寁後跋前哲人知几干禄岂弟如汉之踈如越之蠡处荣惧辱居宠虑危括囊无咎永终是思岂比下愚患得患失黄犬兴叹文牺就磔禄无过厚分无求多斯铭是监受福不那
熟斋铭【幷序】
潼川杨巽申字刚中以熟名斋本心文公为之说虚谷方公为之箴因为之铭曰
五谷不熟不如荑稗仁在乎熟传有明戒造次无忘夙夜匪懈如行万里有进无退真积力久德盛仁熟日至之时巳克礼复譬彼有秋黍稷重穋就实敛华岂徒半菽寒暴更变昼夜梏亡以私灭公以欲胜刚行行如由堂堂如张仁远乎哉我实自戕所以圣贤三月不违视听言动在戒四非为孔之学为顔之希兹铭尚鍳仁其庶几
靖节先生画像赞
不降其志不辱其身徜徉三径夭夭申申世指为晋宋之人噫孰知其为无怀葛天氏之民也邪
清凉居士赞【并序】
故蕲国韩忠武王晚解将印自号清凉居士一驴二童徜徉于湖山空翠间见者莫知其为王也五世孙铸图其像求当世之名文辞者识之余不敏因为之赞以附其家乘云
六龙南飞炎正重辉犀甲熊旗一豕怒啼氛祲昼迷韀?奚噫归去来兮所以绘凌烟之像而不堕偃月之机也与
无文颂【并序】
西臯赵侍郎持浙西宪节暇日饮净慈寺作二诗遗无文老无文本达磨不立文字之意何事于诗而无文独宝斯帖亲授之犹子杨君巽申保之藏弆是无文未始无文也巳而寺有大祥师于烈焰中趺坐而逝二诗炳然独存疑若有神物护持者合爪赞叹而作颂曰
达磨西来不立文字师号无文亦西来意刼风雷吼刼火电炽不生不灭不怖不畏西臯与师机锋相值师方住世公实出使作诗示师阐秘密议云我与佛一而不二以色相求匪梦即醉师闻是巳五体投地乃勑犹子永宝勿坠师入湼盘诗乃在笥我识师心与公一致咸愿衆生入第一位如痿得起如盲得视赫赫毕方乘飈贔屭斯文炳然匪师孰庇师于释门拔萃出类师归西方此意谁嗣宜勒坚珉毋俾废弃
瞶皂
吴郡之斋皂而趋者十余率慠且黠择厖而皓者为之长凡公家之馈俾受而内之斋每踰月辄劳以薪若酒且蠲其役至之蚤莫不究切之虽其徒意忌甚然惧其轧巳也莫敢议有瞶而贫者目眵昏手足惰寙隆背而低首行步竭蹷扬其声呼之则呀呀开口羣眂之若无人一日竢于庭迁延而入予室卑陬而前纎仰而笑出片纸若讼谍者寘于几亟伛偻而退睨左右若畏若骇追而问之不应余惊焉视之覼缕数百字盖擿校人之欺而悼子产之谬而不悟也再读之虽莫辨其实然熟察之则似嬄媢其得于余者余于是怃然曰嘻可畏哉夫皂而瞶信无闻也瞶而病且老信不足畏也彼束薪斗酒之获初何足算鼠雀之计一行诋讦之辨辞锺至今朝廷之上贤否错立其不能容人过善于伺人之短者何往非耳聪而目明者哉居高官?要职禄赐之厚车舆之泽邸第之雄较其所得又岂直束薪之与斗酒哉修严洁白犹惧官谤而便文自营者乃傲然弗之顾徒以号位势力足以轧夫人而箝其口吁何愚也余故为之说使闻者或有警焉
书杨东里诗集後
余读隐士杨朴诗如莎衣寒食七夕等作似可脍炙人口余虽放荡狂逸有山林气而杂以俳优鄙俚去风雅远矣特其不事王侯高尚其志有足重者固不专在于诗也虽然毕相士安韩内翰丕数以朴言于上太宗遣内侍召之赐对景德殿诏授工部郎中朴辞後赐束帛且官其一子圣君贤相其爱惜人才如此贤于朴者其宠遇又何如哉当今渊潜山栖岂无朴辈不得闻名于朝而与草木俱腐者是固谁之咎耶吾于此重有感矣
域民固国威天下如何论
古圣人之虑天下虽未尝不详而亦未尝恃其虑之详何者圣人以一身为天下之主必以一心周天下之虑虑之不周则其为患也必不测俟其不测而图之则其虑也亦晚矣是以古之圣人事为之虑曲为之防举凡所以经纶维持之具无一不入乎思虑之中是皆所以为天下计也然圣人则未尝持之也圣人何心哉天下之事固患于虑之疎而尤患于恃其虑之密恃其虑之密者虽密犹疎也是故封疆可以域民也而民有时而不可域山谿可以固国也而国有时而不可固兵革可以威天下也而天下亦有时而不可威惟其不恃其计虑之周而默有以为维持经理之具是则古圣人意也是则吾孟子所以警战国诸君之意也域民固国威天下如何请得以申孟氏之旨夫有一家者必为一家之虑有一国者必为一国之虑有天下者必为天下之虑绸缪之戒必谨于隂雨之初于隍之虞必谨于城复之始虑之不可不周也尚矣然尝论之天下犹一家也善为家者其有不虑乎垣墉之勤也缄縢之摄也扃鐍之固也其为虑也亦周矣然而巨盗之至负匮揭箧担囊而趋惟恐缄縢扃鐍之不固也然则向之缄縢而扃鐍不乃为大盗积者乎故诸侯之有国也天子之有天下也立为比闾乡井之法设为山谿城郭之险制为干戈弧矢之利皆所以安国家皆所以卫社稷也其虑非不周其计非不密也然而有圣贤以主之则安无圣贤以主之则危城不改辟也民不改聚也兵革不改其坚且利也昔焉比闾乡井可以坊民今则并其比闾乡井之法而窃之昔焉山谿城郭可以卫国今则并其山谿城郭之险而窃之昔焉干戈弧矢可以威天下今则并其干戈弧矢之利而窃之吾之虑患愈密人之为吾虑患愈巧然则世之所谓虑患者有不为大盗设者乎所谓域之固之威之者有不为大盗守者乎嗟夫是非虑之过也恃其虑之过也鱼不可以脱于渊天下之利器不可以示人凡圣人所以维持天下之具者是即天下之利器也是故作兵甲用田赋鲁不然乎哉方城以为城汉水以为池楚之大竟何如也超乘免胄靡旌摩垒之勇彼齐秦独不然乎哉始于恃其智虑之周终乃变生于智虑之外是则毅豹之事也鲁有张毅者善养其外而病攻其内有单豹者善养其内而虎食其外天下事亦犹是耳是以圣人之虑天下不恃其民之必可域而恃吾有以固结其心之仁不恃其国之必可固而恃吾有保宗庙守社稷之本不恃天下之必可威而恃吾有不争善胜不战屈人之术凡是者正恐蹈夫缄縢扃鐍之智而为毅豹之养也嗟夫战国诸君其有不为缄縢扃鐍之智者乎其有不为毅豹之养者乎今日移民明日移粟今日筑薛明日城宋今日伐楚明日伐齐纷纷纭纭无有宁岁然而治竟何如也吁此孟子所以深慨也昔人有以药石卫生者储醴醪具鍼砭参苓溲勃靡所不备然不为元气之护而独规规于外患之弭防之愈至而其夭阏愈速是则战国诸君之所以为社稷计也孟子曰得道者多助失道者寡助然则道也者其维持天下之本也夫抑维持天下之本也夫
佩韦斋集卷八

[book_title]卷九
钦定四库全书
佩韦斋集卷九　　　　　宋　俞德邻　撰记
郊行记
俞子偃仰衡闱紬今绎古神疲志倦散履寂寞之滨有二士玄衣缁巾对塍而语其北向者曰余畴昔之夜梦介者数十驱辎车至予室其持方咫若诏书者曰予惟至咸敬导天子命惟上帝敷佑下土俾予冲人嗣膺大历服亦惟宁王遗我大宝曰汝有大疑其咨其茹予冲人夙夜敬惧罔敢坠失兹予将有事於四方诞慰傒志惟尔探赜索隐藏往知来肆于敢即尔谋尔无困哉其敬逆朕志言讫予再拜稽首升车问道至于王所文陛铜铺焜燿暐晔俄有执刀者出而睨予予惊马虩然而觉或者予将脱泥涂越埃超忽而穹昊乎不然是何祥也南乡者曰悲哉是将有假于鬼神者割汝吻刳汝肠灼汝体使汝违清波之娱而蹈枯肆之悔汝其韬灵幽薮藏智层阿呼吸日月遯逃江河庶网罟之远避乐遐龄而靡他于是北乡者缩颈伸啄苍皇獝狨俄有头长而身广者自号洞玄先生从而歌曰水之清濯我缨水之浊濯我足不絷不维既安且乐噫谁能弃抟风之鹏而羡乎荐郊之犊余迫而视三人者旁若无人厉声叱之勃而走追之则皆化为青灵之龟矣
济南张氏万卷堂记【侯名炤字彦明】
济南张侯裒辑所储之书殆溢万卷作巨堂妥之谓余曰吾乡者与吾书归客喜而至省所未见愕然竚嗫各飞觞釂满以自庆于时堂未构也今将落之子盍为之记余曰书可储也储之多寡不必计也天地鬼神之变化皇王帝伯之因革载于经着于史杂出于传记百氏之说质之而义理明稽之而事迹显书虽多储之可也侯家子房得圯上一编而羽翼炎汉四百年之业侯郡人伏生口授才二十余篇亦为一代儒林之冠书果务于多乎哉然臯夔稷契所读何书顔氏庶几乃不过心斋之妙书虽无亦可也侯以中州隽杰匹马来南赞帏幄而辟境土象犀珠玉罗列弗晲一闻奇书不吝百金必购之至如残编断简亦蒐拾而不忍弃遡其用心岂曰锦囊缃帙姑以夸多而鬪美者阶庭兰玉环列森峙侯殆有感于遗籯之义矣此书之所以储也然则处焉而充栋宇出焉而污马牛侯讵厌於多乎哉不多也虽然侯旧宅曲阜实吾圣人敏歆震夙之地木铎虽熄杏坛之荫尚无恙也陈亢往矣亦尝闻所以诏伯鱼者乎乡党一书其记圣人出入起居之际无非修齐平治之道此其传远其裕後盖不特区区口耳之末下及子思子顺更历数世贤者相继而生岂独藏壁之书过庭之训足以薰陶而沾渍之哉以侯储书之富复求圣人所以传远裕後之本吾爵益高吾志益下吾官益大吾心益小吾禄益厚吾施益博兢兢然庶叔敖之免怨惴惴然思晏子之纳楹则侯之子孙升斯堂矣诵斯书也必有孝弟忠信者出以不负侯储书之意书虽多可也不多亦可也不然书簏之讥蠧鱼之诮吾方为他日凛凛而奚记之为侯曰懿哉子之言也幸为吾记之吾将以警我後之若子若孙者而抑以自警也余曰记姑以是余闻济岱之间云山郁纡源泉混混秦碑鲁殿遗制宛然且名士彬彬相望余未老或可从公杖履登临啸咏因其余暇取抽架书细读之缉坏刋误尚能不愧鲁望若夫堂之规抚制度记之殆未晚也
梦牛亭记
贵池为池属邑乡曰舞鸾苏君所以居也亭曰梦牛苏君之所作也君既撤屋为亭侍御史程公大书而扁之寓孝思也君家世滁阳其先君子辟地江左卜筑于兹生君之夕母夫人江氏梦繇巨麓扳援而升至于帝所皆黄金银为城阙怪云变气萧索轮囷千官万灵缤纷宴娱鸣琴鋗玉雅声远聆頫窥倒景意迷目眩方鳃鳃不自宁有羽士告之曰是天上非人世间也帝命赐尔牛以归老叟导前缦乐拥後至所居叟辞去指牛曰善视之当亢尔宗也觉而生君崭然与衆儿异心甚奇之君少长习闻其事感慨叹息壮而有立且筮仕而太夫人不及养矣爰构斯亭思报罔极蒿莪之感风木之悲于是焉寓是殆作亭之意也苍苍者天天固有帝也帝果有所谓宫阙者耶亦果有所谓仙官羽士者耶琼楼玉宇金铺钿砌世率谓清都紫府有之兹果孰为之邪周礼以日月星辰占讯六梦彼沈踪下土翛然梦游九埃之上而复赐之以牛因邪想邪梦玉燕而生张说梦九鹤而生九龄古固有之彼梦牛之梦又何祥邪岂牛固有功于世者邪是未可知也按天文牵牛六星为天之关梁主牺牲之事星明则王道昌关梁无壅又其分野会稽临淮广陵皆属焉君虽生于池本其裔苗实淮人也清淑之气蜿蟺磅礴其亦有所自邪君龎厚杰特轩轩襟宇虽生长于干戈匡勷中书不待学而能诗不待吟而工持官将身具有法度真无忝尔所生者昔蒋琬夜梦牛首赵直以为三公之象老叟之言太夫人之梦得无验于异时者耶是又未可知也余与君素昧游杭从汤君子文识之因求记于余余谓汤君以诗章名一世歌咏其事使铿锵于金石宜也余老矣学殖荒落何足以信今而传後然感其陟屺之思徵其名亭之义斯亭也盖大孝终身之慕而非事燕游便登眺比也其可以无述乎君名志字明甫今为钱唐丞云
困学斋记
渔阳鲜于君以英才逸气妙年为台省所知巳而佐宣阃禆漕计幕谋檄笔翕然称之阶是而钜官要职犹探诸怀而取之也君慨然曰吾少弗克自力于学今且仕怀空抱虚吾心恧焉于是投簪解绂卜宅钱塘之西葺小斋扁曰困学寘书筭琴瑟其中古鼎彝环列左右暇之日冠藤冠焚香端坐紬今绎古客或至躧屣拂席相与剧谈名理率移晷乃去世以此奇之亦以此疑之一日具道所以徵记于余余曰君所谓仕而优则学者也非困也吾夫子所谓困者以其资禀而言之也天命之性圣凡不能以不同气质之性知愚不能以不异苟非下愚而不移皆可学以至道中庸曰或生而知之或学而知之或困而知之及其知之一也此言学所以变化气质者也若君之气质亦有待于变化者耶神情朗彻笼盖人上且弘丽博雅无所不通其作为歌诗若金舂玉应雅声间作而柷敔之合止至如引笔行墨奇态横生如龙跃虎跳鹏抟风而鲲运海也君岂困者哉余尝闻之愚也柔也质之至困者也人一已百人十已千虽愚而必明虽柔而必强此学之力也曰仁曰知曰信曰直曰勇曰刚此天下至美之质也一不学焉为愚为荡为绞为贼为乱为狂此不学之过也困者固不可以不学不困者尤不可以废学吾夫子天纵之将圣犹曰我非生而知之好古敏以求之夫子尚尔况他人乎君以至美之质退然自处于困而学之之地君诚可与言道者矣抑犹未也学然後知不足教然後知困知不足然後能自反知困然後能自强此之谓困又非指其气质之偏盖以其泛应酬酢之难也君今处隐就闲以是为学似亦足矣他时离世乐道之志不果以其正心修身者推而为治国平天下者任重而道远君其可以学於今者而遂止乎是则知不足而自反学者之学也知困而自强教者之学也知自强则不困矣不困则可以教矣君其勉乎哉
镇江路儒学成德堂记
京口学宫之设郡城可考也而成德有堂漫不知其所始书于上栋则绍兴间刘侯子羽创之开庆间徐侯?修之亦不知始何名也徵诸扁顔篆笔径二尺旁着守臣俞烈书按烈以嘉定改元出守兹土则成德之名或昉乎是然亦未可知也规制简朴不华不陋每旦望奠谒毕冠佩宪宪揖让而升师氏?臯比横经析理正録师长谕陪讲以序郡将暨文武官环坐竦听巳各趋出盖阐明义理之区而非游焉息焉之地也经始至今垂百五十年迄未有记之者滋惑焉乃至元辛卯郡博士昌君譔书具币请记于余余曰堂作於前人而记成於後人或者得无诮乎君曰掠其缔构之美则不可记其名堂之义以诏後学恶乎而不可且今参政庐山燕公按察副使济南赵公亦尝疑兹记之阙矣余谢不敏辞愈坚请愈力余于是拜手而言曰成德之义着于易者以德行言也见于孟氏之书者以资禀言也然上帝所降之衷生人所受之性穷古今越宇宙则一而已古之民其德日归于厚今之民其德日趋于薄岂天赋之尔殊哉其所以教者异也尝试求之三代之学莫盛于周由周以降莫备于宋周之制合以井牧联以比闾教以庠序道以师长维以谏议校考以德行道艺民生斯时七年而入小学十有五而入大学所学者皆正道所习者皆正人奸声乱色不留于聪明淫辞詖行不蛊其心术故其成德也易宋之制虽不逮夫周然自嵩阳庐阜睢阳岳麓立之师徒锡之经传至庆历以後郡邑无少长皆诏许立学亦三代以还所未有也故虽科目取士未能一如乡举里选之旧而得人之盛视汉晋隋唐或者过之乃如周陈朱张十数君子续往圣既絶之学啓来哲不传之秘使尧舜禹汤文武周公孔子之道灿然复兴盖三代之儒而非汉晋隋唐之所谓儒也今圣天子以神武混一区夏车书万驿雨露一天沚莪泮芹生意续续乡有乡师邑有教谕郡有教授置提学以纲维之命廉访以勉励之而又蠲其力役均其廪补立为岁贡之法士生斯时亦云幸矣夫金甲排荡青衿顦顇固其所也冠进衣逢复不失为士之贵士之自贵宜何如耶词华易以丧志记问易以溺心权利易以倍谊淫哇易以乱雅虚无易以害道皆吾党所当深惩而力絶者也充是四端行於五典由格物致知之功极而至于治国平天下之大皆吾党所当慎思而笃行者也而噍乡乡而饱不此之务卒无以自别于凡民此何为者哉秉彝好德人所同也谁夙知而莫成亦教者之过也方今学未如肬赘具然欲为人师者固无足与议君少以明经炫誉由六馆擢第奉常年高德卲职教是邦君虽庳师道系焉不庳也作新斯文陶成旧俗使人有士君子之行以仰称圣天子乐育之仁政君之责也君胡得无情哉况迩来多士既释然科举之累而润之为俗朴而好礼文隐然泰伯季子之流风其为人易化其为教易行是可与入德者也君又胡得无情哉君始至承前人玩愒之余士无慤禄疏稗勿赡继以淫潦田不过岁君既撙浮剔蠧给其朝夕立小学礼耆儒校文艺人知向风乃饰殿堂乃葺门庑栋楹桷榱之腐桡者易之盖瓦汲甎之破?者完之黝垩丹漆之漫漶陊剥者鲜之井浚而冽地辟而深亭塈而洁垣墉阑槛番阏庖湢靡不毕整亦可谓才也已官虽庳以道自尊齿虽宿以德自壮甚非俗儒所能也是皆可书也余故乐道其事不复以固陋自解若夫肆成人有德小子有造以无负昔人名堂之初意邦之人士其懋哉懋哉君名士气字养浩宣之泾邑人
代重修大成殿记
润有学自始迄今废兴不知其几也宋太平兴国中复建庙学南渡初废为垒舍绍兴丙辰毁于兵而大成殿之焚撤者过半矣戊午守臣程侯迈经缉之壬戌守臣刘侯子羽增创之越九十余载嘉煕戊戌吴公潜以阃臣尹厘兹土始议缮修距今又三百三十有甲子矣风雨漂揺鸱鼠巢穴木腐瓦落不足以揭?妥灵及至元巳丑某谬以迂疎领兹学事至之日斋遫奠谒俯仰顾瞻退而思之世之学孔氏者必斥佛老为异端今郡国不过一孔庙耳而梵宇琳宫棊布天下兵燹後狭百堵之侧陋搜瓌材以究奇邃殿延阁连云切汉丹雘金碧炤烂崔嵬至与太紫俪美者不少也而吾夫子之庙像设?昧采饰陊剥右平左墄将就毁顿吁可慨巳吾夫子祖述尧舜宪章文武与天地同其覆载与日月并其照临王畿辟痈昭祀显配自天子而下北面拜跪荐之盥之其粲穆布列彼侯邦庙貌或崇或卑何足为吾夫子损益然佛老之徒经营缔构求所以尊事其师者不懈益勤若此而吾徒乃坐视孔庙摧败毁圮揆之私心安乎否也至如斟酌岁计铢积寸累抑岂无什伯之赀以佐土木之费玩漏忽敧藐然不加之意是岂学孔氏而尊孔氏者哉某为此惧儳焉不能终日思撙浮费而一新之岁且?饥士腹弗果徵工僦功卒愆于素岁辛卯仅获一稔教养外薄有余嬴适际圣天子特颁诏旨申崇儒教许以廪稍之入理庙庭赡衿佩有司勿问出内某祗帅诸生隃望北阙拜舞称万岁寿乃白廉使乃吿郡侯乃请於提学司议以克合鸠匠虑材俾正録直学士董其务凡盖瓦之破?者完之级甎之陷缺者甃之栋梁桷榱之腐桡朽蠧者一切易之门窗阑槛必整必饰裛以绘文以垩朱玄荫眈眈渥彩暐暐比仲秋释奠而神栖法庭焕然非复旧观矣是役也为工若干縻钱若干米若干顾某齫焉暮齿弱于才劣于力何能以亢兹任钦惟沚莪乐育泮藻沾被翼翼孔庙得以完旧而益新归美报上虽百天保之诗不能模写万一某也幸逭旷瘝行以善罢去何敢忘因述梗概以告于同志者若夫记其颠末使後之人嗣而葺之固尝譔书贽币请于紫阳方侯矣文至勒之坚珉未晚也
颐贞斋记
万户董侯即燕私之斋扁曰颐贞学士大夫相率为歌诗铭赞以美之者亡虑数十人皆钜笔也而侯也复命余为之记余辞曰余所谓欵啓寡闻者也颐之为义何足以知之虽然颐之彖曰颐贞吉养正则吉也侯之所养余亦可得而闻乎侯以家传带砺笥袭簪裳年未艾为天子出守南土他人必志得意满而侯也其中退然其言呐呐然何也武夫健将率美衣鲜服备日月龙凤之饰而侯也轻裘缓带宪宪儒雅何也执繁弱操忘归凌厉逵阜驰骋田猎于侯宜也而侯也公退之暇焚香默坐图史经籍旁罗森列鑚印沈研若欲离世遗人而立于独者又何也陈二八食十万觥船一棹笑谈燕乐将帅之常也而侯也方丈之食虽盛于宾筵吾食也则执粗而不臧且爨无欲凊之隶抑又何也侯曰此吾所以为颐贞者也吾焉知易余于是瞿然曰侯其可与语易者矣易之颐圣人惟以慎言语节饮食垂万世戒然衣食所以养吾体游观所以养吾性侯兼慎之斯盖内外夹持动静交养之至也侯其可与语易者矣抑吾闻之颐者养也观其自养所以成巳也养贤以及万民所以成物也成巳仁也成物知也一于正而已天地之间品彚之衆非养则不生非生则不蕃非圣贤则无以生无以蕃圣人所以财成天地之道辅相天地之宜以左右民皆自颐贞者充之故曰颐之时义大矣哉侯忱能深思颐贞之义益加慎节之功他时释军旅之事为天子司牧蒸黎吾见其兼所爱兼所养无一民一物之不爱亦无一民一物之不养也仁远乎哉我欲仁斯仁至矣颐之云乎岂曰自颐而已乎若夫厉民奉已拂经召凶决性命之精而饕富贵始虽自养终乃自贼是皆易之罪人也侯其戒之戒之侯曰诺侯名谦字受益世为河间人云
佩韦斋集卷九

[book_title]卷十
钦定四库全书
佩韦斋集卷十　　　　　宋　俞德邻　撰序
竹间俚语序
竹之清自淇澳诗作世愈知所贵重繇晋而下爱竹若子猷辈不知其几也其为人类皆如瑶林玉树洒然风尘之表淟汨迂疎若余之不肖者弗爱也而余也一亩之宅有盈弓隙地必手植数竿朝吟暮咏其趣至山巅水涯风巾雨屦恍然相遇辄流连竟日不忍弃捐噫何所好之异余所为也虽然是足为竹辱抑竹比德于君子外虽棱棱高节而中虚无我若善容物者故其人虽不类苟爱之亦必以清标雅趣相延接如余之愚坐每对竹蚓窍蝇声即随触而啓则竹信有德于余者余方依食于奔走卒未能与竹相朝夕天其或者饭一盂蔬一盘优游于畎亩间将卜背山临流之地以为此君所携琴负书相从终始庶无忘此君之德也清风明月实闻此言
送寻贤相士序
辛酉涂月予客於京师有方士欵于门曰吾闻子之声矣未睹子之面也今眂子若有合于予者子他日必有名声于天下虽然吾无求于子愿以诗若文质于我余曰子之术非我所知也予闻古有虚无子者挟其术以行一日抵旷野遇老人衣缝掖之衣桐冠?鞋虚无子进而揖之叟曰子为谁曰吾姑布子卿之流也叟风神清越洒然若游蒙谷期汗漫于九垓之上者老人喜止以宿辄饔飱劳之且以二子见虚无子矍然曰异哉其长也耽眈虎视万里侯也其幼则轩轩霞举光彩照映廊庙器也言未既老人泫然流涕曰余何为而至此极也虚无子曰叟岂御富者邪今叟之居蓬蒿所翳狐狸所嘷虽无预于世然叟则巳病矣之二子年未壮连印磊落骈组流离便蕃清切烜赫中外而叟则闻以泣何耶老人曰噫是何言也吾闻食人之肉者可随以鞭扑之辱乘人之车者可加以鈇钺之诛使吾乐青紫而羞韦布饫膏梁而厌藜藿则余之御魑魅也久而况能保妻子全家室以栖迟於寛闲之野乎此吾所以泣子之言也子其行矣虚无子瞠然自失诘朝而去返而视叟之室则巳迁矣於戱人之生得为将为相是亦足矣而叟也犹泣而不忍闻今子以甘言餂我是正余之所戚戚者而又何以赠子方士无以对遂书以送之
北村诗集序
诗之道大矣先帝王盛时陈诗纳言命官职之所以观习气之感而知风化之变也夫惟观其感知其变和其忿厉怫郁之气以导其易直子谅之心是故化行俗美祸乱无自而作厥後官废士之诗瞽之曲师之箴瞍之赋蒙之诵工之谏庶人之谤皆不得以上闻而上之人亦不得以知民之好恶于是政乖俗谬恬不之觉以至于坏乱而不可救然则诗讵可以易言哉孟子曰王者之迹熄而诗亡诗亡然後春秋作知其说者其知诗之道乎北村汤君子文山阳人也其先君子尝以功刺南服君从龆龄即自濯磨于学问闻其属比使对机辩敏捷一座愕眙余固奇之逮少长文声猎猎余盖瞠乎若後矣兵燹以来一再迁顾色日悴文日工一日出编诗遗余余读之既则又知君之所以为诗矣悯世道之隆污悼人物之聚散明时政之得失吟咏讽谏使闻者皆足以戒焉是岂徒夸竞病事推敲者之为哉盖其易直子谅之心闳于中而肆于外者也陈诗纳言世无其官其忿厉怫郁者既蹈语穽而触祸机有如易直子谅者又无与扬之以风励天下余也穷居荒凉乃得优游餍饫以快心而骇目余之幸多矣虽然余固幸矣诗之幸不幸余未可知也诗之幸不幸余未可知则气习之感风化之变继自今其醇其疵其厚其薄余益未可知也余方有负薪之忧废弃笔墨择其契余心者数十首命儿辈録而藏之因序其端以见君之诗与古之诗渊然若有合者若夫君诗之传则不系于余之序不序也
送陈茂叔序
三代之士以乡举里选进故士知修于家而已未有不闻于乡而达于朝廷者也周衰之末乡举里选之法坏为士者始皆游说以媒其身汉袭秦弊挟书之禁未除骑项溺冠至以儒相诟病当是时海内一统而纵横押阖复无所用之于是豪杰之士如萧何曹参辈又皆以刀笔吏起风声气习浸淫于後故虽立学校举孝廉策贤良方正而黄霸以卒吏选薛宣以书佐选丙吉尹翁归以狱吏选其他繇此途出不可缕举非士而甘于吏也怀材抱艺郁不遇时使非以道味自饴则去而为吏事势然尔秦汉之间舍黄绮四贤之外士之甘于隐逸者几何人哉然则士之生于三代之下者亦可悲也矣兵磷十年车书虽同科目未设士之通经术工文辞者几无用于世颠顿狼狈失所操持盖不忍言矣甚者征徭困之夫役挠之时俗又从而姗笑之及夫发愤为吏则刀笔之未工法律之未究其表表者不过齿名庠序卯申图一餔餟而止耳嗟夫何士之重可悲也吾友陈子乃能杰然自立为名卿贤大夫所知征徭不能困夫役不能挠时俗不敢姗笑一且发愤为吏则又刀笔法律若素习者嘻亦难矣朅来访别往服厥事岂怀材抱艺不肯汨没以故慕萧曹诸公之所为邪虽然子固贤于今之所谓士也矣抑子之所隶者漕漕之所榷者盐东南斥卤淮为上浙次之闽又次之比年以来榷利之取寖多禁网之设寖密寻捕之员寖夥加以奸贪恣肆掊敛榷剥获一冒禁之徒根连株逮动至什伯富家巨室至重足屛息以竢其弊皆萌于逻卒成于胥吏而泛滥于转运使副之为也今尚书李公仲常以洁廉忠信为之先李君仲方以清修勤敏为之佐主人仁贤同列皆君子趋办之饶会计之当二浙之民赖以苏息子行矣合以平日之所学者而禀承二公之所行者簿书期会之余藏修涵养毋惰毋画则以儒饰吏虽不得为三代之士犹以文毋害而为汉之士不然吏其身复吏其心惨礉酷烈头会箕敛纵复倍榷利而赢之吾不取也且二公亦安取此哉子刚塞果毅其趋事静以敏其与人交忠以信以之为吏疑无是患而吾犹拳拳焉盖悲士之不遇而为吏又恐吏之不能吏而愈有愧于今之士也吾尝辱知二公而子又尝辱师于我于其行故无所顾忌而索言之
纪德纬诗序
余昔游京口闻纪侯以才气韬略雄一世而独刻意教子蓄奇书连屋客至微风醒酒静夜听诗宛然何将军家风味也独未能陪郑广文一造焉岁丁丑余归永嘉与瓜山孙君会君故纪侯客也间诵侯仲子德纬之诗澄澹简易若不以雕镂锼鉥为能者余甚奇之然窥豹一斑殆未觇其完鞹也近归自杭乃闻德纬不鄙固陋俨然辱于敝庐且尽辑其所为之诗而惠教焉余虽未能躧履起迎拂席共语然景慕其人于二十余年之前而读其诗于二十余年之後得无跃然喜倘然止【阙】然而立者乎虽然诗难言也平易者近浅艰深者近怪事谬则语难理诬则气馁斯皆诗之所忌而非周游万里涉猎万卷者不能知也德纬从少年游江淮沅湘踰岭适越凡东南幽奇瓌伟之观亦既饫闻而餍见之矣今又投簪解绂恣睢遥荡于铁瓮锺阜间日与德人胜士紬今绎古则其进于诗者殆未止也余敢以昔之所闻今之所见而遽谓足以尽德纬之诗乎序以识之尚有觊于嗣音云尔
送刘伯宣尚书序
太原刘公亭刑江右之二年政成化洽治最上闻遂以大宗伯召去之日耋艾攀车童稚卧辙学士大夫相率为歌诗以饯盖自混一以来士之仕于南者未始有也而公也独得比于带牛珥笔之俗其必有道矣廉洁之实忠利之教憯怛之心其洽于民也深故民之德于公也至是殆非可以声音笑貌为也悒然不乐思吾刘君何时复来安此下民东都之謡西江之颂均一至诚之感应而已然则公之归亦荣矣哉易之象内君子而外小人则为泰内小人而外君子则为否曩者权憸用事奸枿凶竖布满要津其流落而不偶者皆君子也幸而阴霾汛扫皦日昭融端士正人茹连茅拔是正开泰之一机也致隆平颂清庙跂予望之而三数年来楮帛日以轻物价日以涌民生日以困奸贪日以肆盗贼日以滋天灾时变昆虫草木之妖日以呈是岂贤者之无益於人国哉意必有其故矣公归本朝於君相聚精会神之时百执事同寅恊恭之际盍孜孜矻矻日夜讲求其所以然之故而弥缝之则有小往大来之亨而无城复于隍之患庶乎天下後世知君子之可与有为也不然为尔寂寂彼小人者亦将笑君子于地下矣何哉天下之事误于小人者则君子议之误于君子万世谓何此古人所以鞠躬尽力死而後巳者正恐为小人之议而贻千万世之羞也德邻辱知于公最深故饯公之行以规而不以颂
山鸡自爱集序
岁乙酉八月余以事如山阳憩天庆观颓垣败壁蜗蚓纵横莎径荒凉閴无人迹凄然有离索之感巳而思之导江张君吾畏友也实讲道于兹淮上翁吾忘年交也又实寓乎是亟往访焉二君辍食迎门相与谈别後事而旅怀藉是释矣暇复造之因而扣其所谓耆傅硕彦骚人胜士愿一见之淮上翁蹵然曰节孝往矣九京可作节义如廉州者可复见哉门禧以来兵事匡勷此地眂为边儌无日不鞭弭櫜鞬与敌境从事焉用毛锥子哉以故士之学者鲜间有之舍科举之外余无习焉独平野陈君不以时之盛衰易其志之好尚执笔苦吟鈎章棘句积岁月略不惮烦余闻而爱之然未暇请也暨抵导江亦以陈君为称首上丁释奠于学余斋遫观礼适会陈君于稠人广衆中一揖而退复未暇请既而陈君来访听其议论纚纚会又咏其诗章渊渊有韵余于是益爱之又一日以山鸡自爱一集属余而为之序开卷读之则又知治书吴公之所以爱君者矣夫山鸡照水爱其文也君诗然乎哉君之诗君自爱之导江爱之淮上翁爱之治书吴公深爱之余亦从而爱之则君之诗其斧藻绚丽从可知矣山鸡然乎哉虽然诗之作不作在我其爱不爱在人语以人不知而不愠为君子易以不见是而无闷为潜龙古之君子未尝求人之知觊人之爱也君诚能以道自勉反身而诚取人为善极而至于深造自得之地则人之爱我者未必非美疢也其恶我者未必非药石也况肯自爱乎人之爱与不爱尚不足为君重轻也况余之序与不序乎重违君之请姑以是复将命者云尔
奥屯提刑乐府序
乐府古诗之流也丽者易失之淫雅者易邻于拙求其丽以则者鲜矣自花间集後迄宋之世作者殆数百家雕镂组织牢笼万态恩怨尔汝于于喁喁佳趣政自不乏然才有余德不足识者病之独东坡大老以命世之才游戏乐府其所作者皆雄浑奇伟不专为目珠睫钩之泥以故昌大嚣庶如恊八音听者忘疲渡江以来稼轩辛公其殆庶几者下是折杨皇荂诲淫荡志不过使人嗑然一笑而已疆土既同乃得见遗山元氏之作为之起敬至元丙戌余留山阳宪使奥屯公以乐府数十阕示豪宕清婉律吕谐和似足以追配数公者尝试观之如取骅骝饰以金镳玉勒所谓驰骤于白帝城水云之外江村野堂争入吾目已而垂鞭嚲鞚恣睢淩厉于紫陌间一何奇也然则舍坡老稼轩遗山外如公者其讵肯兄视余子哉虽然是特公之余事也余尝与张君达善读公之诗铿铿幽眇发金石而感鬼神及造公之庐几案间閴无长物惟羲文孔子之易薰炉静坐世虑泊如超然若欲立乎万物之表者是余之于公知之浅矣不知深矣即区区乐府视公不几于管窥而蠡测者乎余故表而出之使後之从公游者当求之于未始出吾宗之趣而杜德衡气殆未足以尽壶子也
刘媪搏虎图诗序
巳卯夏有客自北来持刘媪搏虎图并歌诗若干首谓余曰媪渤海滨州人也姓胡氏事刘平生二子刘戍南阳媪携子以从至沙河之浒日巳暮即道左宿焉夜半丛薄中虎然勃起遽攫刘以去媪惊寤提刀逐虎踰数十武及之虎弃刘呀呀人立势欲搏媪媪直前刺之虎应刃而毙遂掖刘以归閲三日刘乃死事闻于官南阳守义之请于朝与蠲其力役于是好事者图而歌之余曰异哉天下之至猛者虎也至懦者妇也以懦妇角猛虎其与蚍蜉撼树鷇麛抗岳者何异而况发于卒然忽然之际虽武夫悍将犹将战掉而夺常兹媪也乃能毙是虎于尺刃之下是岂专以力胜哉义激于中忿形于外盖不知虎之为虎而妇之为妇也老子曰抗兵相加哀者胜矣兹媪其哀者与又曰祸莫大于欲得兹虎其欲得者与故尝谓汉宫之媛能忠其主而无格熊之力泰山之妇能哭其夫而无暴虎之勇如媪者勇足以济其义力足以全其躯其殆妇而夫者与虽然夫者妇之天也父者子之天也君者臣之天也为臣死忠为子死孝是皆天理民彝之大者近世之公卿大夫士庶平居暇日苟富贵徼荣宠矜能衒智自以为百夫之特夫孰肯以妾妇自比一旦君父有难观望畏怯曾不能横一草以救之其视兹媪何如也甚而甘心焉又因之以为利闻媪之风宜可以愧死矣客韪余言因书之俾缀于诗歌之後
送牛子明序
余往岁识牛君子明于扬识其面未识其心也异时从御史李君汉卿及今尚书刘公伯宣游其于子明盛有所称引余于是知其非庸庸衆人矣然亦未详其素所韫积者矣既而交愈久往来愈熟见其质厚少饰端介不阿余于是爱之且敬之矣岁甲申浙右苦旱子明奉宪司檄来润行阡陌问民病苦公事毕访余于蓬荜之下出句曲山中诸诗清旷简远得骚人胜士之趣于是又知子明之力于学而工于诗也君无何仕不得志投劾走江淮困顿流离二年于此余甚怜之然其气未始馁而其学亦未始废也近忽来顾谓将如武昌为外台主吏掾语巳欲别余叩之曰居闲久资用乏絶无以为达官贵人故交旧友之贽今将称子本倩善工模瘗鹤铭华阳洞碑藉手以见余哑然笑曰子明恶用是哉辇金帛可侯伯府诗书止腐儒世尝有是言矣子明恶何是哉且吾闻之昔士有游方之外者归而媚其妇曰吾富矣吾富矣其妻喜亟发其箧眂之惟李庭珪墨半丸欧阳公五代史稾数幅而已妻怫然而怒今欲以是而媚时贵得无类是乎子明曰世安有尽如兹妇者邪余曰然则姑行矣子明彳亍不悦余又曰今御史申屠君清修雅重有为有守兹方以台命留湖湘间盖识子明且知子明者君在亟往虽不假是为贽余意君必能延子明之誉而张之子明亦恶用是哉于是忻然曰吾可以行矣遂书以为序
曹之才诗序
因事变怀旧俗诗人之旨也然感慨之深激烈继之往往蹈语穽而触祸机者有矣古之诗不如是也惟黍离之什哀而不伤怨而不怒隐然忠厚恻怛者寓焉故圣人録之此政诗人所当涵泳而紬绎者也曹君之才以诗雄行辈间余闻之巳非一日近閲蛟峯翁序语虽爱其夷易磊落美其英华果鋭而犹疑其讴吟于吴山之阴所少者感慨之意翁可谓爱人以德矣虽然故宫词十九首与夫拜景灵游湖曲登北城悼今思古如余所谓哀而不伤怨而不怒忠厚而恻怛者殆非之才之所少也湖光山渌尊酒啸咏不过写吾情陶吾性而已三百五篇兴观羣怨岂皆为变风变雅作邪知之才者可无憾于此矣
佩韦斋集卷十

[book_title]卷十一
<集部,别集类,南宋建炎至德佑,佩韦斋集>
钦定四库全书
佩韦斋集卷十一　　　　宋　俞德邻　撰序
双莲图诗序
隰有荷华郑诗也而泽陂则以菡萏称至楚大夫着为离骚则又有缉芙蓉以为裳之语曰荷曰菡萏曰芙蓉一也或以喻德或以喻色未始以为瑞也独宋元嘉中二莲同干生于天泉于是史书之以为瑞是岂不蔓不枝者其常而同干者其瑞与然元嘉以前未之闻焉岂昔者无而元嘉始有之邪否则昔虽有之史阙而不书也史氏之法祥瑞必书灾异必书使古有之而不书则是不足以为瑞也及观元嘉而後至于今日嘉莲之茁记于史见于骚人墨客之咏累累可数则又未始不以为瑞也史以为瑞诗人以为瑞则谓之瑞也亦宜而又何疑于古之无而今之有乎岁柔兆阉茂前潮阳通守汤君亚卿之南园嘉莲斯茁里人夸艶见未尝有姁媮奋肆至绘图而传视之兹岂偶然之故哉水陆草木之繁虽非有血气心知者而一荣一悴或者人事关焉故君臣和也而同颖之禾出郡国治也而两岐之麦秀彼莲独不然哉元嘉之政比于文景天泉之莲盖亦和气交畅之所致也大而天下次而一国微而一家和致祥乖致异一而已亚卿乃祖乃父世笃忠荩置义田辟义塾睦于宗党粲而不殊斯又俗情之所难者以是贻谋固宜後之人蕃衍盛大今亚卿象贤趾美不敢有越厥志兄弟怡怡如也愉愉如也其所感应召致瑞有在矣斯莲也谓非祯祥可乎余居京口三十有六年所见达官贵人之家何翅百数兵燹以来陵替亡几惟汤氏诗书之泽浚之而益深延之而益袤今又和气交畅以有兹瑞吾意汤氏之兴未艾也昔熙宁中燕国邵氏实产嘉莲已而瓜并蔕桃并实紫芝秀者三当时秦太虚诸公争为诗文张大之若亚卿者其可以无述乎友朋约为歌诗识其事余拙于诗者故首为之序云
送韩仲文赴安丰序
秦罢候置守汉因之历魏晋隋唐以迄于宋其藉以承流宣化者曰守而已故守之贤否一郡之休戚系焉守而贤虽佐理者或贪猥惽弱郡不害其为治何则守之权专以一故也惟今之制则不然恶偏私也而欲公其权惧专擅也而欲分其任于是厘郡之大者曰路次曰散府路设总管府府有达鲁花赤有府尹同知治中府判谓之路官若散府则阙治中而不置路官之次有经历知事提控案牍谓之首领官若散府则虚经历而不设每视事路若府官坐正署首领官坐东偏胥史鴈鹜行立凡狱讼钱谷工役之务无有大小率繇胥史白之首领官首领官审其可行者行之谓之系书系书毕乃白路路官簇坐传语更相可否是非议克合乃定否则旷时累日不敢决一事以故一府之内得一贤郡未必治而同寮或愿奸易险贤不肖之异则必有锐喙决吻求以诬理而屈法者一不胜即竫言以相诋讦相护訽甚者挣衣裂眦嘂呼叹鸣各以气势为胜负朝家患之则又着为令甲遇路若府官有偏私朋比者听首领官庭辨之至再上弗听则又许疏其事申之部若省然则首领官虽卑也而权实与路府官等盖非如古之牧守得自专制其境内而长史司马以下惟奉行守之命令而已也提控案牍之选庸非重而不轻也哉京口韩仲文以积劳求仕兹被省檄主案牍于寿阳将之官友朋悯其以宏才佐小垒而又诎于下僚各为诗歌劳苦之噫以仲文之才而縻于是职固可慨也然寿阳于古为六实咎繇所封之地时苗饮犊之池其沚尚湜湜也东限琅琊西距孟诸南引荆汝之利地方千里境物固不恶况朝家之制凡郡事纎悉皆自首领官而达于守贰是则仲文此行其关系于一郡者诚重也诚不轻也未可谓之不遇也仲文强志有立且其所交皆名人魁士其於为政讲之熟矣今又孜孜以文艺为事吾见其以文毋害而得誉于时也审矣又何嘅焉遂书以送之
送王国华归东平序
昔孔子高与邹文李节相善也子高还鲁二子别流涕交颐子高曰人岂鹿豕也哉而同堂羣聚乎嗟夫子高鲁人也吾圣人之後也而其云云若是子生于鲁而学孔氏者也於其别余敢邑邑不乐以贻鹿豕之讥虽然古之君子以文会友以友辅仁其竝立则相下而不厌其违离则相顾而不忍舍是岂过为儿女感哉亦必有不能忘情焉者矣余生取友高即深求不知其几兵燹以来半为鬼録其或仅存而未化者鲵盘蠖屈销声沉响余恻焉既而得张子惟敬於扬继又得子于润考古讨今相与上下其论余甚乐之意一二年业之庶几至乎至也去岁惟敬归历下子今又归东平余虽念子高之言亦恶能无戚戚於此况祖行道饮往来人士靡不与焉而余又以病弗及出亦安得藉子高以自解虽然余之于子固非燕游一朝之好也余将窃仁人之号而送子以言可乎津亭折柳春日载阳尝试与子俯观万类之盛矣根者荄者芽者甲者舒翘而扬英者皆一气之春也然其敷华之茂者必其植根之固而朝荣夕悴者非藤蔓之托则葩藻之浮者也人之于文也亦然文者华也彼圣贤者根之以仁义培之以学问又充之以刚大之气故其发也大者为六经可以经纬天地小者亦传其徒垂之於简册为後世法若夫组织剽剟求以夸多而鬪靡者不过草木荣华之飘风而已吾子齿新而气宿貌臞而神泽且谦以自牧孳孳焉以求师问友为务其于为文辞也宜无难矣然以余观之往往絺缋之功多而涵养之功少余惧其华之浮而根本之未立也子归与鲁贤士大夫游试以叩之有不以予言为谬者予盍勉之也时幸相遇出所业示余将见其浩乎沛然不止如今日之所观矣然则是别也余可徒为邹李之戚戚而无一言以为子赠乎
葛元白诗序
庚寅之秋余游杭闻葛君元白名於诸友间恨未及识也暇日偕郭元德诣之居近市而湫隘贾胡贩伧憧憧往来辎车柴毂填接街陌余意高人胜士未必处此及既见臞然一儒目光烱烱若以风裁自持者余心异之入禧巢去諠嚣渐远间延至闲境左花右竹幽禽嘐嘐傍墙甃小石为盆池金鳞游泳翛然有濠濮趣盖不知其在闤闠中也已而啜茗行酒相与论古今事谈辞如云出歌诗数十首匠意体物清丽纡婉风雅之致隐然余因喟然叹曰元白居?市之冲而其诗若是孟氏移气之说然乎否乎龎德公谓趋舍行止人之巢穴各得其栖托而已若然则居未必果移气也荛夫牧竖不迹城邑朝夕游乎山林之间思若清矣求一言之几乎道藐不可得是果以居论邪抑吾闻元白晜弟怡怡然于三间茅屋之下孝友之行着于乡曲是有以帅其气者矣诗之清也不亦宜乎余方与元德评论及此而元白以诗徵序因録而归之
赠京口外医戚君序
疾子所慎也传曰医不三世不服其药其慎可知矣然医而至于三世历数之不能得一二於千百何其难也余家京口三十有九年聚而居者衆故不能无疾疾故不能无医医之往来于余门者亦多矣有一至者踰数年召之则其人已亡矣有再至三至者踰数年过之则其家为他人居矣问其子孙曰流而为负贩也转而为沟中瘠也间有能世其业则门户寂寂而为时人之所鄙弃也噫是岂多行不义安人之危而缴其利者邪抑术之不精而轻用之者邪抑药饵之谬而有所谓天刑鬼责者邪不然何其传之难也独外医戚君余乃见其祖子孙五世吁亦难矣夫疡医惟祝药劀杀之剂而已而痈疽瘘痔之疾又非方脉比也凡疡之作其初如针芒如粟粒人多易之曾未俄顷骨痛肿溃或至于不可疗以死又非如他疾之可以岁月治也惟其发之遽臖痛肿溃之亟故世俗之医往往因之以为利其初作也以毒药发之待其呼号痛楚然後要之要之而餍其所欲然後徐徐而治之治之不蚤腐败堛裂不可厝手则又藉五善七恶之说以自解滔滔皆是盖不独宣之符当涂之徐为然也惟君则不然本之以忠信行之以廉慤人有疾求君视疗虽风雨暮夜即负药奔走略不以贫富贵贱异其心亦不责报与否间二岁余夫妇各苦痈君眂之皆不兼旬而愈君尝曰痈疽譬犹恶人养痈护疽虽古所戒然攻之太急亦必有意外之祸语曰人而不仁疾之已甚乱也斯治疡之法也故吾每视斯疾惟砭焫以泄其毒宣导以杀其势其不获已则以五毒攻之五药疗之虽不求旦暮之功而疾者良已若夫专以刀匕锥凿鎌割锼抉为奇者吾不忍为也君可谓良也矣噫以是心而充之岂惟医之良以之处己以之处人其有恶而不仁者恶能余毒哉君祖父相传逮今五世君方积行累功惟日不足吾见其子孙绵衍为时显人世医之报殆未足为君羡也君所居有皂荚木二敷?蒙密下庇千牛殆阅百岁视其树知其家知其家抑知其人矣非培植之久者能之乎余故乐为之序以彰君之善以勉君之子孙且使其徒慕而效之毋为符为徐而为世人之所指目也
梅南诗稿序
诗契於古难也契於古而传于今尤难也链句锻辞搜搅肠胃敝精神而戛肌骨顾岂藐无可传者世降俗薄忌者多与善者少指瑕焉而掩其瑜索瘢焉而涤其垢士生斯世窃窃焉幸其诗之传难乎易乎吾见其难而愈难矣然诗患不古不患不传如古也不传何病不传然後见古而况未必不传邪梅南陈君其为诗虽不多平澹古雅亦信乎其有可传者友人张君仲实赵君景高裒金锓梓汲汲然思有以传之噫是可以敦薄俗矣而或者犹病其鲜焉夫任藩十首麴望江三十首皆托诸其友自唐世传至今日诗固不在於多也或者又曰若然则君之诗盍止於是乎余曰非也君眈心古学磨礲浸润极而至于薄风雅躏屈宋虽累数百千言皆可传也诗岂厌于多乎哉余读君之诗因有感于张赵二君之义序而申之将以警夫世之忌而不与善者尔为我谢陈君勉之勉之毋负予之所期而使忌者得以藉口也
送王应夫序
余与王子应夫居相迩情相好也应夫视吾年倍长以里先辈事之余视应夫学聚问辨迨羣而其所为诗文又皆有法度可喜每忘年交之以故情益亲往来益密难疑答问彼不得而吾得之一日来访谓分教楚棠行且有日余甚以离索为忧然亦以应夫之得仕为喜应夫蹵然曰邑虽小闻业儒者不下百数吾怀空抱虚一旦窃师民之号深惧夫嘲笑者之不免也子何以教我余曰人之患在好为人师孟氏固尝有是言也然世之不好为者几希矣今郡邑凡几学学凡设几官其以才学选如子者凡几人以子之才之学虽举棠 邑之士而师之吾未见其不可也而子自视欿然则过人远矣虽然学然後知不足教然後知困吾子今日之欿然者知不足者也师于人而未为人之师学于人而未为人之斆则犹未知困者也知不足固能以自及未知困终不能以自强继自今请业者进请益者进扣大扣小与接与构吾子其知所以自强矣知自强则日就月将昼为宵得皆自此始而又何患乎书曰斆学半易曰丽泽兑君子以朋友讲习此之谓也余年运而往颠毛种种其不能自强于学也久矣闻邑有芳草涧者韦苏州所曾游也今犹有赋野渡无人之句者乎王无功丞六合作醉乡记吾夙慕之今复有兹人者乎如有之子飞书我报吾将囊诗载酒顺下风膝行而前矣
龙与祥符戒坛院分韵诗序
明庆宗师虎岩良公清旷文雅一时名公卿皆乐与之交而余独未及识也至元辛卯六月余游杭炎暑重赫旅楼偪仄如甑方郁郁不自憀有苍头持巨轴至曰良宗师约游戒坛书也余疑与公未一觌面书何为至于我发函伸纸列风流胜贵且百人而余亦与焉余嘉其未相见情相亲也敬诺之期既至仆痡马瘏欲往不果公以笋舆速之又不果越翼日白廷玉来访盛夸兹集以为地虚旷堂宇峻洁修竹丛杉葱翠交隂芙蓉濯濯清泚香气袭人虽绅佩簪锡环列杂坐凉颸时至不知门外之红尘赤日也顷焉炷薰瀹茗设伊蒲净供楚徐鸣琴温老飞洒醉墨皆极天机之妙坐客沾饫投壶对奕各适其趣则又析少陵已上人茅斋诗探韵以赋客多诗字少或再韵或三韵虽迟余不至亦虚下字畀之余益以不得与为歉廷玉复道公意俾余序其事余因知公之心其空普无碍若此夫金僊氏之教世久益离至于今日鸡园弟子声生执长闻有谈周习孔者辄哆唇瞋目以为诟病而公独与贤士大夫游从欵密岂非外形骸以理自胜者哉余栖泊于兹未克一诣招之又不克一往宜以心杂见疎而公拳拳然愿交而不可得者果容我邪抑愧我也昔惠远招范甯而甯不从许渊明饮酒渊明复攅眉以去远公终不以为忤其所用心固非吾徒者所能臆度也虽然名人魁彦高词嶮语骏发蹈厉使余挂名其端而不知辞让凝尘鼓缶安知鸣玉者不笑于其傍乎重违公意廷玉又从而督迫之引笔缀词涊然愧汗览者亮之而已
送盛元仁序
京口旧为江淮冲要四方贤士多乐居之德行之辞词藻之华论议之伟盖昌黎所谓纷扰扰而既多者也余幸以先人之故深之即高之求皆尝辱师而友之兵燹以来化为异物者衆矣其或一二仅存复归老邑里潜深伏隩声迹藐不可见独余尚縻于兹未能远引索微言于乱志发孤笑於羣忧亦惟吾元仁三数君子而已而又各以衣食之故或出或处旷日弥旬乃获一见见已遽别回视承平时美景良辰肩从齿序登山憩石酣觞赋诗殆犹梦寐间事欲再梦不可必得也而元仁学日进文日工名誉日起余又疑其必为有力者夺之而去幸而乌公之书词马币未至洛北余犹得资以待老闻之友朋乃谓其以太夫人在堂越明日将归而就养焉噫何其不预为我告也朋友固天伦之一熙春寒往太夫人御板舆远览旧畿近周家园吾元仁奉一觞称千岁夀此人子之至乐也尔有母遗繄我独无我方羡慕之不暇吾亦安得而留之独惜夫友道日以狭文气月以萎而吾所资以待老者一旦去而之千里之外是则余之不能已已者也昔谢太傅中年与亲友别辄作数日恶达人尚尔况余之恇怯淟涊者乎春草碧色春水渌波送君南浦伤如之何吾虽有胸无心者将不能泊然于斯语矣虽然闲居续赋元仁肯从便风示我吾尚能与三数君子盥手发函对风檐而朗诵也
宋宣慰文集序
同知宣慰东明宋公余曩在扬尝望履幕下别十年矣复会于杭出歌诗数十首及所为文以示余受而卒业因仰而言曰山林草野之士处隐就闲无所用乎世於是刻志苦心蒐辞猎句以写其幽忧抑郁之思以舒夫风刺怨怼之意乃若公卿大夫以功名事业为己任者驱驰鞅掌日不遑给亦何暇及乎此今也摘奇掇异与骚人墨客较其锱铢非韩愈氏所谓性能而好之者欤至若铿锵幽渺冲澹和平使读之者稽首叹嗟不能自已又非韩愈氏所谓才全而能钜者欤夫以才之全能之钜复根于性而好之则公之文固非曲学謏闻者所能闯其藩也余独于食饼之诗而重有感焉往岁浙右大水民用荡析鬻妻卖子延视息於须臾间其情重可哀矣朝家悯焉亟发廪振之此正有司所当奔走奉承者跨越半载方且核户口排丁稚其得升斗以活者亡几而嗸嗸然为沟中瘠者盖不知其几万人矣而公於一食之微忧民之忧憯怛懃恳溢乎言外则其心从可知已诗不必论也呜呼使当时任事者其心皆如公之心吾知其皇皇汲汲食不下咽又肯稽国家之赐为之踌躇四顾听其流离死亡而後已乎此余所以重有感也迩年西浙豪右擅江湖薮泽之利富几埒国田畴日以广沟浍日以堙雨不浃辰又复巨浸官吏熟视莫敢谁何今岁秋冬之交其可虑者又不止如前二岁而已余安得取公之诗为司牧吾民者诵之卷锦以归因为之序以俟夫观民风者择焉至元壬辰闰月五日
佩韦斋集卷十一

[book_title]卷十二
钦定四库全书
佩韦斋集卷十二　　　　宋　俞德邻　撰序
送蒋守文序
三山蒋君守文踵门而告余曰吾老矣故乡之思日往月来於怀也时暑退舍凉颷飒然吾将历吉而归愿以一言为我赠余曰游子悲故乡古尝有是言矣归燕泣陇岂独人有是心哉鸟飞而返林兔走而还窟狐死而首邱物皆然人为甚然人之勇於归者盖鲜也君青岁出游皓首归里君诚不忘父母之邦者矣陵谷迁变井邑萧条今非异时比矣其念君而为东道主者谁乎适百里者宿舂粮适千里者三月聚粮君距家几三千里君之聚粮凡几月乎川有蒲泽之奸陆有緑林之暴其为君之纪仆者谁乎丧乱以来耆旧亲戚销磨略尽某邱某水孰能从君而指视者乎忱归矣君得无渡桑乾而思并州者乎君曰子之言是也然吾之归已决虽道涂险阻资用乏絶不暇顾也子试为之诗若序足矣余於是怃然曰君诚君子人也题柱而出乘驷马车而归弃繻而游建节行郡国而返其归诚易易也中世士大夫一不得志惧无以夸一时荣一乡则弃其邱墓如弃敝屣今君年如是贫如是而不忍违其乡如是则可谓之君子矣余年视君不甚相远松楸之感竹筱之思亦久其日然犹恋恋未能舍去送君之归得无顔忸怩而心不宁者乎既与之酒賮之钱又序以赠之盖将以谂於君之素所往来者而抑以自警也
盛童子遗稿序
余往读邢氏子秋风辞爱其雄深窈眇神会天出然以时考之居实曾未冠也天假之年阅之以问学磨之以世故虽比良迁董兼丽卿云直易易耳禀命不融其所成就竟如是而止谈者愍焉然犹幸而苏黄二老交口称引故其名声卒振响於世是则蚤慧而殀固居实之不幸而其遇二老以昌其诗抑又居实之大幸也钱唐盛仁熟亦庶几蚤慧者未龆齓从海陵陈君登父游登父吾友也每访余仁熟辄撰杖屦於其侧色夷气清足踧踖不敢纵扣所习诗书古史义手朗诵有异常儿余尝谓盛氏有子矣逮少长学为古律诗援笔辄就时有不经人道语年十三病肠结一夕而死嗟乎何蚤慧而遽殀也昔居实之殀或谓其父有以致之恕诚倾覆者如仁熟之父则非有号位势力足以谁何当世溷迹?市之间经营什伯恂恂惟谨且不为诡伪浮薄之行天畀以子不旋踵而夺之去神理固有不容语者矣九龄而失童乌百万而货王悦彼岂子云茂宏之过哉景星庆云须臾变灭沈海之珊瑚韫石之璞玉取以为器其坚久固往往不木石逮也然则蚤慧而殀亦何足深怪耶虽然居实之殀藉二老而名彰仁熟之诗固未得为居实比加以数岁安知来者之不如今也童心黄吻纷纷厌人如是子者乃不幸短命以死则其父其师亦恶能无戚戚於此悼其殀而哀之取其可传者而寿之意必择能言之士足以传於今而信於後者登父访余乃以其诗属余而为之序噫余何人哉而能使是子之不冺乎不过明天之命物者以纾其父之悲以释其师之憾而以祛夫世俗之惑而已若夫序之而使其诗之不冺当世自有大手笔如二老在登父其亟图之庶仁熟之不死也
李侍郎母夫人庆寿诗序
仕而逮亲虽三釜荣也亲之不逮重茵而坐列鼎而食弗荣也信斯言也则凡为人子者必汲汲然为三釡之荣可也蓼莪思报昊天罔极伤哉贫也生无以为养不过啜菽饮水以尽其欢若不足以为孝矣而圣贤之教则曰啜菽饮水尽其欢斯之谓孝居上而骄为下而乱在丑而争虽日用三牲之养犹为不孝焉是非圣贤之与人异情也三牲之养固人子之素心苟得之不以道曾不如啜菽饮水之为乐也而奚拘于三釜之荣者乎若
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>