<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,山斋文集全文在线阅读,山斋文集全文在线下载,大玄古籍书库">
<meta name="description" content="明代诗文别集。郑岳(字汝华)著。郑岳著述较丰,所著诗文有《蒙难录》、《西行记》、《南还录》、《山斋吟稿》及漫稿、净稿、续稿、奏议等,因雕版焚毁,所存不过数集。此集为其曾孙郑炫所编,于万历十九年(1591)梓行,凡24卷。其中诗7卷、文17卷。据郑炫跋,是集视旧集十不能存二三。清人在郑炫刻印本基础上进行过增修,前加印了郑岳像。《四库全书》著录的也是郑炫刻本。《四库全书总目》评其人与其集说:“柯维骐《续莆阳志》称其所作诗文,俱畅达蕴藉。朱彝尊《明诗综》引谢山子之言,亦称其诗深于讽喻之体。考《明史》岳本传,称其">
<title>山斋文集_郑岳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">山斋文集</span> <br/>
          作者： <span class="inputVal" id="bkauthor">郑岳</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]76799</span> <br/>
          说明： <span class="inputVal" id="bkdec">明代诗文别集。郑岳(字汝华)著。郑岳著述较丰,所著诗文有《蒙难录》、《西行记》、《南还录》、《山斋吟稿》及漫稿、净稿、续稿、奏议等,因雕版焚毁,所存不过数集。此集为其曾孙郑炫所编,于万历十九年(1591)梓行,凡24卷。其中诗7卷、文17卷。据郑炫跋,是集视旧集十不能存二三。清人在郑炫刻印本基础上进行过增修,前加印了郑岳像。《四库全书》著录的也是郑炫刻本。《四库全书总目》评其人与其集说:“柯维骐《续莆阳志》称其所作诗文,俱畅达蕴藉。朱彝尊《明诗综》引谢山子之言,亦称其诗深于讽喻之体。考《明史》岳本传,称其屡拒中官崔文之干请,争宁王宸濠之侵占,又以争兴献王袝庙,忤旨夺俸。其居官颇著风节。而为江西按察使时,与李梦阳互讦,为兵部侍郎时,又为聂豹劾罢。所与龃龉者,乃皆正人。盖其天性孤介,非惟与小人相忤,即君子亦不苟合也。其文章落落远俗,因亦有由焉。”其诗作颇能吐露真情,较有个性,五言诗尤优,弥见风韵。</span> <br/>
          封面： <span class="inputVal" id="bkimg">Z_18665.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]山斋文集
[book_author]郑岳
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]76799
[book_dec]明代诗文别集。郑岳(字汝华)著。郑岳著述较丰,所著诗文有《蒙难录》、《西行记》、《南还录》、《山斋吟稿》及漫稿、净稿、续稿、奏议等,因雕版焚毁,所存不过数集。此集为其曾孙郑炫所编,于万历十九年(1591)梓行,凡24卷。其中诗7卷、文17卷。据郑炫跋,是集视旧集十不能存二三。清人在郑炫刻印本基础上进行过增修,前加印了郑岳像。《四库全书》著录的也是郑炫刻本。《四库全书总目》评其人与其集说:“柯维骐《续莆阳志》称其所作诗文,俱畅达蕴藉。朱彝尊《明诗综》引谢山子之言,亦称其诗深于讽喻之体。考《明史》岳本传,称其屡拒中官崔文之干请,争宁王宸濠之侵占,又以争兴献王袝庙,忤旨夺俸。其居官颇著风节。而为江西按察使时,与李梦阳互讦,为兵部侍郎时,又为聂豹劾罢。所与龃龉者,乃皆正人。盖其天性孤介,非惟与小人相忤,即君子亦不苟合也。其文章落落远俗,因亦有由焉。”其诗作颇能吐露真情,较有个性,五言诗尤优,弥见风韵。
[book_img]Z_18665.jpg


[book_title]提要
钦定四库全书　　　　　集部六
山斋文集　　　　　　　别集类五【明】
提要
【臣】等谨案山斋文集二十四卷明郑岳撰岳字汝华号山斋莆田人弘治癸丑进士官至兵部右侍郎岳素着风节官江西按察使时首折宸濠逆谋反为所诬构逮问及官兵部复以议兴献祔庙忤旨力请致仕後议礼诸臣皆蒙追恤赐諡而独不及岳盖孤介寡援其天性然也柯维骐续莆阳志称其所作诗文俱畅达藴藉而谢山子亦称其诗深於讽谕之体所着有蒙难录西行纪南还录山斋吟稿漫稿净稿续稿奏议因雕本燹毁所存不过数种是集乃万历间其曾孙炫蒐辑重锓诗七卷文共十七卷谓较旧集十未能存二三今观所作当信阳北地初起之时文格未变犹恪守茶陵之矩度虽条畅有余奇丽不足而质实平易不染涂饰钩棘之伪体固宜以其人存之者矣乾隆四十五年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
山斋文集卷一
明　郑岳　撰
五言古诗
立春和林见素韵
人生百岁期荏苒十踰四春阳布德新花鸟各自媚鬓发日以种欢悰与昔异寝食淡无营絪緼护元气朝雨洗春痕南山已堆翠幽胜惬素期纠纷伤往事所贵一身存傥来物皆寄破屋城南隈百需无一备云庄结比邻时往佳章遗讽咏激微衷怀哉邈高致
秋斋为周彦通侍御题
午梦忽惊觉呼童开竹扉借问客为谁青骢束金羁手持卷一握错落琼琚词展玩重太息遐心将在兹二气互翕张真宰执玄机物盛不可过敛舒各以时露凝天宇浄树变郊原稀芝兰抱孤芳鹰隼奋高飞斋居感深念流光倏如驰及时当自励毋令华发滋
后峰篇赠黄伯固正郎
九峰何崔嵬屹然镇坤维泉石挹明秀草木含华滋最後有奇峰退让乃卑卑谦光岂容掩灵淑良在兹高文合典则懿行无瑕疵历宦十余年既罢将安归悠然念出处戒途仍迂迟经营四方志况当强壮时去去济时艰终岂好爵縻山中精舍在岁晏期相依
送何子元少宰改任南都
夏秋多霪雨沈隂翳晨光积潦断衢涂欲济苦无梁送子出城闉策马登前冈回颷激流云颢气变清商凭高一舒睇天宇何茫茫感兹物候异郁郁情内伤古称楚多才弱冠已擅场博学富文藻节操诚慨慷兹行岂徒然抗言系纲常南望锺山遥白云怀帝乡风露日夕清兰桂发幽芳与子结绸缪望望不得将平生契分深白首相激昂浮荣难久恃万世一何长愿言保终节青简谅毋忘
幽居公署书怀【处忧患能以义命自安诗见之矣】
宁庶人宸濠久蓄异志予由臬转藩裁抑逆萌濠不能堪隂嗾同寮横加诬讦威赂上下文致其辜逮系踰年始得罢归忧患中尝作蒙难録兹摘其槩书之
咄咄日书空祸阶嘅伊始蚁穴昔何微溃川浩无涘数至谅难违修身以顺俟明夷古所悲演易在羑里厉贞乃终吉斋心悟玄理
其二
谿壑絶险巇千仞犹可穷人心如其面谈笑伏兵戎田灌平生交杯酒不相容魏其力解纷乃并遭祸凶往事昧明训邈哉廉蔺踪鹬蚌久相持渔人并收功
其三
平生相倾慕会合意何敦相期振颓靡抚心悯元元如何自猜忌枝叶伤同根川洛构党祸善类鲜安存王导仇伯仁千载抱烦寃古来同叹息弃置复何言
其四
鸦鸟栖前楹哑哑动哀鸣须臾双鹊呼下上如有营既忧还复喜徒乱羁旅情毁誉随爱憎吉凶竟难凭聩聩絶聪听冥心游太清
美女篇【此篇以美女自况读之悲惋】
美女出琼闺姿容皎白晳婉娈当盛时丹铅去华饰岂徒夸靡曼礼度谨修饬少从柯斧言与君结良匹纎手敢自爱辛勤事家室烹餁奉宾祭机杼务组织鸡鸣起盥漱昏暮未遑息始时君家贫数岁颇储积将谐百岁欢一朝遭谴斥萋斐成贝锦青蝇间白璧贞性岂善婬蛾眉生妬嫉懊恼难自明抚床时掩泣族里为咨嗟姑嫜谁顾惜娉婷将奚归皓首不更适祝发习道经焚香诵晨夕天心如有感庶几终察识
游侠篇【此篇意以宸濠比吴王濞其事果验亦诗?也】
战国贵公子孟尝最称贤食禄儗万乘养士满三千鸡鸣与狗盗生死同周旋信誓重然诺服御鬬芳妍一言偶合意不惜千金捐後宫出绮丽歌舞醉华筵昼夜务经营力折王公权杀人报睚眦道路不敢言颓风一以开延蔓弥八埏汉网方疎濶吞舟漏重渊吴濞招死士密置淆渑间岂知真将军轻车出蓝田逆节竟鑕斧明鉴垂简编
复回省城待报幽中书怀
重门昼深扃蔓草没行迹旧侣何寥寥危途转相逼计功获深酬蹁跹图远适诎辱甘予愚谁为世道惜
其二
一气播洪钧万物各有适予生亦岂徒知命奚戚戚轩冕傥来物去去无复惜抗志本不高末路嗟局蹐从今谢樊笼遥空振六翮
其三
社栎辞剪伐兰膏坐销熔巧拙各有宜所贵保初终缅怀见素翁进退何从容盛名难久居林壑寄幽踪幸兹返初服云岑老相从
林竹田司空自予蒙难屡为救解兹过洪都挈予妻子同归感而有作
司空并乡国弱岁挹光仪意义重相许肝胆不复疑名位日以崇讵肯忘贱微临难力相拯千里归厚遗萦纡枉川陆为我解累羁举家脱虎口相将返柴扉深衷怀感激不觉涕交颐时情转盼异古道谁复持祁奚免叔向岂为平生私高情激千古流俗安足希
九江阻风泊舟有感
白浪起层层峰头云正黑回舟入小港聊兹一憩息路梗难为期沧波浩无极坐观北来船帆挂千仞直篙工意闲暇津津动顔色缅怀造化心施予难为力往船风宜南来船风宜北南北本异途彼此那俱得物理每循环明朝未可测隐几澹无营冥心悟羲易
过水口
建溪昔称险横流多怪石参错列牛马廉利侔剑戟篙工惯习水祷赛资神力前後互招呼分寸恐或失激荡轰雷鸣沫流飞雪白谛观毛发竪一命试轻掷逶迤过水口滩尽溪流碧棹歌发清响贳酒娱西夕患至虑烦纡险过事愉怿物理固其然临流长太息
送吴伯贞还漳
青阳布时序游子戒晨装崎岖越乡郡迤逦登我堂感旧一挥涕相视鬓逾苍念昔萦微禄相遇天一方风涛起奄忽章水鲸鲵扬削地诛晁错系狱悲邹阳戢羽还故栖仰视天茫茫昏霾一朝解日月回精光天人尽纾愤岂伊私愿偿子独秉高义意气相激昂涓辰集朋旧壶榼宴山庄人生适意耳此会安可常冥鸿谢矰缴去去天路长
题颐晦亭
结屋城东隅萦纡递幽境亭榭郁以深竹石秀而整好鸟鸣春烟芳池湛秋影炉熏对书榻端坐思欲瞑虚室昼生白真机时悟领浑涵谢圭角文字何隽永匡时岂无术素尚事幽屏际世幸黄唐独兹慕箕颍
上清宫修造
江国岁仍饥处处盗尤剧闾里鲜聊生况兹兴钜役土木极工丽辉煌燿金碧各务出新智规恢过畴昔内帑不惜费列郡捐余积畚锸役万人筋力谁顾惜所祀何代鬼杳幻难具识汉季有张陵五斗米中贼干戈幸逋诛遗种复滋息窃据山水胜蔓延徧区域崇奉日转加势与阙里逼大道久晦冥爝火何时熄
嘉靖二年六月十九日予使事西行夕宿良乡晨赴涿州即事
商颷应时序溽暑倏云徂微凉袭衣襟病骨觉已苏宵短不遑寐晨兴赴前途前途纷交驰县道直皇都民劳困征徭蔽体无完裾所幸秋稼丰维黍复维稌淫雨不为灾旬月当得餔
过函关
建都据形胜自昔称关中我今历崤函险絶凌苍穹一夫当关守百夫不敢攻秦皇藉余烈诸侯俱景从汉高既灭项高拱洛阳宫娄敬脱挽辂一语回天衷即日幸车驾定鼎垂无穷决机振长策识度诚豪雄
发陕城
长安古都会弭节暂盘桓羣公日惠顾樽俎接清欢如何别此去遥遥赴臯兰维时秋已分日夕风露寒清霜肃原野草树渐摧残玄蝉噤其声蟋蟀鸣夜阑客子感时序凄然怀永叹回望双阙遥迢递层汉间清光劳梦寐行役何时还
马嵬之南数百武为逆璫刘瑾故宅噫杨妃以此地没而瑾复以此地生岂事有适然欤均足示戒
明皇西幸蜀嵬坡驻銮旗六军不肯发宛转缢蛾眉悠悠百世下抚迹空嗟咨妖氛岂未散阉竖复生兹怀奸窃大柄国势欲潜移事颇天宝类幸尔亟诛夷羣奸起嗣虐四海成疮痍乱阶鉴妇寺永垂万世规
秣陵岁暮
闲居近十载风土乐余生儿曹驩节至岁事多经营如何从远役遥遥赴神京旅游已厌历况欲竞浮荣自昔际遇难幸兹世运亨草泽访耆彦拔茅以彚征负暄安足献食芹岂忘情冲抱徒区区蹇拙竟奚成
潞河舟中
潞水何悠悠日夜东南流东流几时还到海始云休物性固有然人心亦奚求所求谅非远庶以道自修忆昔罹横灾十载卧林丘自分亦已矣云水结绸缪圣皇访遗耉樗散谬见收省寺屡迁秩愧莫展良猷兢兢循素节庶以效前修萋斐一朝起竟莫诘其由舆论皦日星拊躬本无尤心迹幸已白名位焉足留谗言变白黑世道良足忧
谒阙里途中即事十一韵
迟迟待明发肃肃戒行輈郊原俯阡陌道途广且修朝云结层隂雨泽尚滞流郁蒸气未解风露何当秋役夫苦流汗吾行岂漫游壮齿走四方老至行且休睠兹毓圣乡欲诣竟无繇於兹不修谒终身抱悔尤迢递展殷懃阙里暂绸缪秋阳方皜皜缅邈仰风猷倦息杏坛隂渴饮泗水流
塞下曲四首
边郡良家子结发即从军弯弓射边月挥戈开塞云黄河十月氷敌骑日成羣突来犯我垒决战死生分冒危杀首贼不得叙阶勲
边人惯骑射奄忽若星驰朔风吹马来四面冲我师我师莫轻动持满以待之徉北勿轻追恐为敌所欺汉皇开五郡本为制匈奴士马日南侵发卒守边隅主帅多刻剥军吏恣徵需一食尚不饱安能执戈殳傥无内顾忧安敢爱微躯
豪酋相讐杀奔溃入西番西番不能制被驱若孤豚番夷势渐合种类日益繁长驱向洮岷千里沙尘昏我兵既寡弱剪灭何敢论
隗嚣
新都灭炎精四海方悲叹隗嚣起秦陇借名图复汉豪杰多景从生民惧涂炭南阳帝业新羣雄俱解散西州独阻险偃蹇成僭叛么麽不自量神器岂容滥伏波始识真东庑白帻岸聚米导先驱仓黄西域窜何不效窦融归朝膺显宦
度关山
昔闻关山险今作关山行登危复盘曲十步始一平秋潦混泥途崖石乱纵横仄径俯颓坡仆马度凌兢薄暮至絶巅天地划开明飘风吹暝色凛然寒气凝慨念兹川岳设险辅秦京时危资窃据历代纷战争昌时久混一六合且休兵凭高一舒啸缅怀千载情
内丘悯旱
内丘数十里硗确环高原十旬不得雨四野沙尘昏黍粟焦且死艰食悯元元官柳摧为薪煮叶充晨飱老稚出趂食破屋弃荒村公庾素乏储富室徒劝分鲋鱼得斗水犹幸性命存安得沛甘泽万物回枯根
兰州以山名北枕黄河城之西有唐帽山尤秀特彭司马幸庵先茔在焉地灵人杰堪舆家之说岂尽诬邪
南望臯兰山北枕大河流山势相蜿蜒河流去不休华夷界南北关陕扼襟喉中有唐帽山高壠郁松楸灵气锺之人元老克壮犹边事久经略樽俎运深筹
真定会刘南坦中丞以诗卷托和
侵晨即长途亭午临古县赤日炙肌体黄埃汚顔面神昏思伏枕臂弱强持扇密柳方连隂凉颷时一荐披襟为输写暂憩忘饥倦乡思乱飞云宦情牵弱线朝廷重纲纪边鄙罹祸变行役敢辞劳纵观殊未厌中原多古蹟垂老幸一见西行抵关塞閲历行当遍
舟中阻风
潞河晨解缆即欲抵河西讵为风所阻竟日蟠浅泥暑雨久浸淫四望长蒿藜荒村破茅屋日午不闻鸡泊舟此非处日晩风更凄忧心倏如惙孰能究端倪天道易反覆人事常不齐
觉衰
今年顿觉衰不谓病忽至早春解敝裘酸痛伤左臂伸缩自弗堪拘挛重为累血少失养筋风冷潜入骴药饵殊罔功针灸亦弗利白发倩人梳衣带不自缔况能弯騂弓何由拔赤帜岁月去鲜欢世事老无味衡门归养疴稽首深拜赐
梅峰小隐奉招会友
丁亥之冬林翁孚可汝仪时献吴翁约中结为社会予僭为首倡会于梅峰其次年宋翁良翰林翁以永皆预焉
香山与洛滨结社独名世齿德相推致名位岂暇计标望重一时文采照来裔吾侪踄世途投老脱羁系丘园多暇日高踪良足继俯仰愧前修欲举旋复替友泉亦何为超忽远行诣人事叹多忤天机窈难契及时且为欢荏苒岁将逝篱菊寒始花幽香杂兰桂眷兹举一觞梅峰扫荒翳真率循前规山堂登琐细诘朝幸早临焚香候舆隶
秋日偕社友游溪声阁
凌晨出南郭悠悠衢路长褰幨临迥野回颷递微凉蒸郁渐以舒颢气应清商农家收稿秸禾稼已登场幸兹岁颇熟闾阎得小康凝烟翳林莽鹳雀相翺翔古来贤达士墟墓列道傍感兹起遐念人生安可常涓辰集俦侣迤逦越林冈梵宇隐寥廓溪声泻琳琅山?登野蔌石鼎炷篆香谈谐淹竟日薄晩雨冥蒙老至惜颓景驹隙度流光及时恣游赏毋徒伤慨慷
林都宪翠庭邀游南山登高陇历诸名胜有作
城郭风尘满篮舆远追寻崎岖历田埂转望凤山岑松柏翳原野中有大夫林敛袵肃下拜廉退昔所钦山川莽回护佳气郁以深东冈列僧舍楼阁散清隂推窗延远景啜茗涤烦襟拜亭倍虚敞深树响鸣琴时平偃兵革禾黍复森森吾侪幸无事及兹盍朋簪清欢杂嘲笑美酒时共斟岁月岂久待騄骥已駸駸畴能究缘业且谐尘外心
和林汝仪招饮溪阁韵
旭日散林霏澄波衔山影离城才几许已觉非人境侵阶雨气润搅树风力猛采采园中蔬盈盈水中荇更覔前溪鱼垂竿移舴艋占年慰夙期刺水秧千顷几杖松坛幽鸡犬柴门静幸逢素心人高谈白日永
黄仲阳东洲别业
北郭亘芳阡延瞩郁幽邃木兰及使华二水於兹会墟曲蔼人烟平畴间沟浍澄潭集渔网沃土供王税结构际交流俨与羣峰对闲庭芳草积隙牖蛛丝缀虑澹物俱忘知寡我为贵兹胜君先得吾驾将焉税硗确多弃壤所求亦易遂衡茅成小筑徐徐理荒秽来往话桑麻聊兹閲年岁
鹤峰为蔡君题
考亭昔为吏遗爱流清漳世远道益孤坠绪何茫茫蔡君负英资博学知向方少怀四方志预以试一乡道义素所敦慕古心如狂龙池卜新居清淑气攸藏维东有鹤峰嶻嶪临吾堂朝夕与之对端冕肃以庄山高犹可梯且欲凌其冈复翁有遗矩千载何能忘
题黄孝女刲股愈疾卷
儒门白晳女婉娈发垂眉念父远行役独与母相依母病困牀褥家贫莫致医尝闻昔人言股肉乃良剂顾念此微躯本是母所遗一死尚可捐何惜方寸肌磨刀试割取肉断血淋漓一念格彼苍神物隂护持母疾亦良已族里惊且悲末俗好奇诡昌黎深致讥此女出贞性於世无所希亲疾不尝药愧死世间儿
杨烈妇【国子助教杨孟洪子妇】
白晳名家女婉娩娴壼仪二十嫁君家与君相唱随君志在青云偃蹇未得施一朝齎恨殁弃妾忽若遗薄命丧所天何用此生为九原会相从瞑目甘如饴尊嫜相慰藉岂不念恩私岁月方悠悠世路亦多歧一死吾事毕此心良不欺吁嗟烈妇操千载名永垂
汤隂羑里文王庙
商辛肆淫虐诸侯多就诛西周秉臣节亦乃遭囚拘忧思郁以深默焉悟玄虚羲画阐幽秘至理谅无余天地岂不寛臣迹不敢踰日月岂不明君怒或可舒进女事解脱迁史何其诬
淇县有殷三仁祠将至卫辉有殷太师比干墓庙
秋黍何离离驱马登殷墟孟门与太行左右相萦纡狡童不我好万乘为独夫图任惟奸回亲贤反见疎矢心各自靖揆道岂云殊埋骨邈千年庙貌犹古初孔圣赞一词永与天壤俱
安肃南出有刘伶墓碑
鹿车一壶酒荷锸以自随云死即为埋旷达不可羁如何此墟曲有塚高累累刻石纪道旁无乃好事为沈酣弃礼法车服焉得维遭危故有托举世人莫窥苦节多湮没怪尔名独垂
过杨伯起墓
自知诚不易知人良独难荐贤本为公私念安得干暮夜怀金来相对多腼顔伤哉市道交古意何时还幽明宁可欺此心炳如丹千载诵遗言清风墓道寒
题黄时简台旌孝廉卷
崇仁除目下朝野咸称难浇俗相纠结积蠧穴其间自昔官於斯鲜能保终完君少出宦门吏治识其端曰兹机在我民性岂终顽氷蘖凛自持昼夜思民艰政平讼亦理田里方相安闻君忽遭丧相顾尽悲酸知君行槖贫相与助清寒君谊一不受徒跣奔讣还观风贤柱史闻之亦永叹廉孝苟不彰何以励庶官千里遥致奠九原慰亲欢兹举诚异典舆论永不刋士习日趋下砥柱回狂澜愿君益修饬白首如红顔
题教授黄公悦偕弟公本凤山遐思卷是其先员外参藩墓
崒嵂凤凰山上有千年柏谁家卜佳城眠牛双胜迹有美黄石公於此藏其魄伊人邈何之奕世瞻载德祥乌止其隅啼猿朝复夕悲哉二子心感焉岵与陟
大司空林公归荣
四序有代谢卷舒惟其时达人戒止足宠禄岂足縻结发事明君誓竭股肱为服官历中外积誉日以驰抚摩育羣生斩刈平诸夷文武时并用岭海恬以熙宸衷眷劳积平土陟攸司累章不得谢卧家复恳辞玺书重褒慰廉退乃其宜舆夫并月俸优老恩复滋桑榆延余晖山水发幽姿锄荒步层曲抱杖临清池泉山诸老翁还往良无期衣缨倾洛社风流将在兹
山斋文集卷一

[book_title]卷二
钦定四库全书
山斋文集卷二
明　郑岳　撰
七言古诗
画马行
房星耿耿明碧落神骏坠地走沙漠天闲秣饲列奚官逸气俛就青丝络古来神骏岂易畜遗貌至今动人目硉兀争看骨格奇人间万马徒多肉汗血染成五色纹碧蹄高踏秋空云躞蹀嘶鸣神彩溢此图疑出曹将军渥洼异产今寂寞世无伯乐何由识但收遗骨破千金不用按图远相索
题菜
东风一夜吹霡霂园丁挥锄土膏沃嘉蔬百种叶抽齐瓮牖寒窥一畦緑朝来撷芼小铛鸣山馆无殽聊饷客青作寒葅玉糁羮呼酒高歌还鼓腹贵游之子饫羶荤唶口齚舌咽不得岂知口腹终累人一饭万钱嗟未足烹熬珍异伤胃肠山中此味苦无毒君不见志士从来甘淡泊人间万事由此作
壬戌九月十八日白湖镇遇风舟危甚赋此纪事【时承委南都公事就送老母还莆】
阳逻下接白湖镇十里舟行惟一瞬狂颷奄忽自西来波浪簸空天地震我舟荡漾载浮沈须臾柁折难复进百尺巨桅忽中断舟人惶扰争奔遁抱扶老母附岸登雨注泥深风益劲回头试盼左右舟漂没中流鱼腹殉白湖巡官忽驰至肩舆羸马聊借乘前村茅屋渔父家扫地焚香候门径闾阎老稚讶官至奔走逻拜重相庆细烧榾柮燎衣巾炊黍蒸藜颇充馑雨声淅沥洒茅檐目睫不交对余烬大块噫气岂适然兀坐冥搜毛骨振晏起科头尚徵咎况乃吾生事多衅操存黤昧鬼先窥举错乖张人或病揽衣晨起当空拜悔悟从今当益慎春秋纪异不纪祥儆示古今垂大训
玉泉院对华峰有怀见素大司寇
华峰三面开芙蓉天然秀色浮空中我来坐玩日当午肤云忽合雨蒙蒙南峰隐雾不可见东西峙立郁葱蒨悬岩瀑溜垂千条流出乱石如素练结亭据石出林端极目烟云渺秦甸云庄素老性好奇惜未到此一覩之苍厓千仞意俱往飘飘拄杖凌空飞象外烟霞谐笑语风前咳唾成珠玑生平风格狎林薮垂老局蹐留京师宿望由来系朝野屡疏还山未有期使还相见一抚掌请翁和我华山诗
暮春邀社友游东山
老至光隂同转毂今日难将明日卜改岁几何忽暮春一夜狂风花渐落东山樵舍岩窦幽十里青山斜带郭苍松偃蹇石崚嶒际海东南尽一目杖屦乘闲试共登坐听鸟声歌伐木蔬盘草草亦易办糟床夜注酒初漉家有肥鵞不敢宰巨觥满引罚颇酷
东岩祷雨题林以永寒谷山水障子
松坛祷雨东岩宿日餐蔬笋断粱肉我心惮暑惨不舒独据苍崖?林木寒翁知我厌氛埃为索丹青贻巨幅披图细玩思杳然偃蹇双松翳云壑中有一叟颀而长琴书潇洒从二仆蕲州疏簟叠平芜短槛高云聊寓目纶巾羽扇风飘飘瘦骨清容肖寒谷寒翁寒翁风节奇结芰纫兰好奇服历官中外四十年拂袖归来书几簏丰年妻子尚苦饥况兹亢旱田尽曝稻粱一饱不自谋犹为苍生泪盈掬古来贤达类如此杜老秋风赋茅屋吾社安可无是翁东野云龙每相逐
东湖书院为吴亚卿献臣题
大云山中泉一注东湖先生读书处先生胸次迥出尘山中草木皆真趣读书岂徒事铅椠匡时事业於兹具试出绪余售於人要使苍生尽陶铸平生苦节甘若饴妻子不免於寒饥遇事直前无顾忌终遭坎坷蹈危机达生委命宁自悔万里生还天所遗山中茅屋依然在洞云江月与心期湖田荒秽方料理诏书南下君复起百年此道亦何心乘流则行坎则止
和吴约中宪副招饮韵
蚤年仕版滥登名世路艰虞颇猎涉倦游归卧故山庐昼闲残书时一挟韶光冉冉递相催坐见春花秋坠叶近来右臂痛莫堪厚拥绨袍施曲袷故人结社在比邻匝月清容才一接小斋风景自撩人露酒开樽红映颊殷懃满酌泛落英莫遣香风报游蝶
会盟台【即秦赵渑池会处】
嬴秦日肆虎狼威约赵西来会渑池相如登坛奋怒发呵叱秦王如竖儿一时诈力相倾轧睦邻修好非所宜夹谷之会何委蛇汶阳侵田卒见归长平祸胎从此结区区击缶亦徒为会盟有台今寂寞夕阳蔓草封残碑
秋水叹
黄河横溢县成渠人家半在水中居水边渔父持空网吁嗟无稻复无鱼隣居相望隔河汜借贷无从饥欲死楼船伐鼔晨夜过怒向县官索夫米
南湖乔木图诗
永嘉政衰纷酋虏衣冠避乱入南土湔涤陋习变儒风邑小曹滕俗邹鲁云谁奋振为之先南湖诸老抱遗编结庐弦诵南山下陶冶欧林诸名贤流风遗泽讵云斩玉树芝兰多异产吾家一脉分太卿转徙桃源入蒲坂坂中族庶衍而昌腴田稉稻充烝尝故家门面亦何有緑绕古树凡千章先宪当年手自植老干嵳峩蔽天日氷霜饱嚼节如枪孙枝秀出皆径直画工描写入此图先辈文字墨未渝箧笥久藏吃虫鼠上下残缺半糊涂小弟佑生知爱惜缘旧易新重粧饰凌晨捧帚扫家堂高挂此图於素壁先人手泽存岂多弃置将奈愚騃何窗前感此起遐念涕泣更下欲滂沱敬拭下方书数语此意根心难缕缕吾宗衰替理宜复共振先声时望汝
赋长生篇夀表兄林孟声
僊溪之水清且长僊溪山中药草香何僊寻源昔到此九鲤变化凌空翔山人昔在谷城住素书不与黄石遇挈家迤逦来此溪日分甘泉饮一注胃肠经岁忘渴饥肌肤玉雪顔如铸更汲溪流煮石髄丹成便尔飞昇去庭阶蓂荚纪生年大枣如瓜荐夀筵翩跹鹤驭从空下霞裾绦节来羣僊从今愿祝百千岁眼看沧海复成田山斋老子时在会酒酣为赋长生篇
杏林春意歌赠方在渊
学书费纸医费人坡翁此言意苦真脉经素问眼未识隂阳表里何由陈匕剂试投违脉理虚词恐喝惊人耳俗方幸售责厚酬翦翦逐利活妻子焚券几人如宋清偶收寸効浪传名视?洗髄自神术三折肱后业始精方君家世本业儒孔顔读罢读灵枢丹溪东垣及仲景颇窥堂奥哜其腴原病检方非草草小阮并驱名更早四方延置不辞劳立起沈疴济阏夭董公种杏昔成林今无其地有其心一腔生意何曾息起死回生泽物深峰湖落笔为传写幅图把玩春盈野素翁斫地为长歌一乡二妙天所假我生蒲柳质最微年未及迈气先衰眼昏足疲齿揺动时借药力强支持葛巾幸尔谢世局习静山中欲辟谷六经糟粕徒劳神枕中鸿宝得奇术得奇术能驻顔金丹九还火候足君看他日生羽翰
赋五老图夀戴德洋七十七
黄云紫水秘夀乡玄鹤随人化日长饮水餐英娱晩节结蟠高会荐清觞五人眉发皆皓白问其年华不可得我欲拟之羲皇人羲皇之人无与敌大袖长衫类阮君羽衣霓裳岂僊客尝闻潜修阮者流草衣木食轻王侯修形炼气老益固朝烟暮霞频吞吐笑傲泉石脱尘凡指掌图书陈列数龟巢莲叶有余适鹤舞芝田常自得孝为安宅友为居敬作章程慈作则我怀汝辈意轩举欲借此会凭谁语莫谓五老擅奇芳蒲坂有人还似汝
山斋文集卷二

[book_title]卷三
钦定四库全书
山斋文集卷三
明　郑岳　撰
杂体诗
黄河篇
河浑浑发崑仑张骞葱岭迹未到虚持汉节寻真源南流中国见积石雷奔百折趋龙门洑流转徙浩无垠历代为患难具陈武帝之时决瓠子万乘沈璧躬负薪我浮江汉历南纪白首始一过孟津洪流迅急横絶渡浊浪汹涌凝心神江汉合流清且驶如何此水混泥滓一斛水一斗泥临流不可汲去岸即须犂往年曾决张秋口万金累址成圩堤从此安流循禹迹并岸蒸民尽粒食方今九五登圣神川岳百灵俱効职嗟尔河伯谨堤防侈心莫纵兴望洋蛟龙自尔安窟宅平波帖席一苇航
潼关道
秦山矗矗凌紫烟中分一臂来蜿蜒黄河北走触山麓川涂扼束难夤缘高厓壁立通一线疑从瓮底窥青天盘盘磬折开复闭单车只骑艰回旋敌楼突起临云表周遭雉堞空中悬惟闻鸟声远近相呼应猿猱下上互攀援乾坤设险有如此我初见之不觉神凛然关中自古帝王宅成周之世多历年古称在德不在险不然秦传二世胡为不少延方今万乘都幽燕西顾雍陕寄旬宣犬牙相制意故在一关之地中州山陕遥相联城复为隍古所戒咨尔守关将卒毋以四方无事长晏眠
苦雨行
我始到关中赤日背流汗仰示高云驰四郊方悯旱飘风飒飒吹行輈西来十日雨不休泥潦逵途成巨壑洪涛澒洞蛟龙浮崖崩石走昼昏瞀莫辨去马与来牛荞麦方花谷垂实漂残委地纷狼籍农家望望今岁丰顿足咨嗟向阡陌官租私责何从输饥寒岂免沟中瘠行台独处愧高崇纷纷决溜如乱淙寝食无聊错昏昼经营燥湿移西东何况茅茨与土屋岂禁上雨复旁风崩摧露处亦何限安得大厦为帡幪丰隆屏翳毋太忍下视九土多疲癃君不见女娲一炼五色石上补天漏全化功
送徐山人还临川
会川好奇士游迹半江湖所在索图经访古閲名区南过庾岭临广海西上端溪吊苍梧五羊仙人不易遇担簦遥向闽中住木兰水濶壶山高竹杖芒鞋入烟雾指点羣峰海上来蜿蜒真龙泊何处莆中豪彦多与游沿洄曲涧历高丘流光荏苒客鬓改归思飘飘竟莫留念予洪都一日故屡枉敝庐摅情愫柳丝历乱杜鹃啼相送城南白日暮黄花白酒霜鴈鸣望君更踏来时路
山斋文集卷三

[book_title]卷四
钦定四库全书
山斋文集卷四
明　郑岳　撰
五言律诗
泰陵望引哀歌
山陵功已奏仪卫出都城万姓惊相吊千官泣从行云寒移羽葆风惨杂金钲天道凭谁问人方倚太平
其二
统极乾坤正垂衣十八年雷霆威不失日月照无偏玉几传遗训乌号哭御筵中兴还有颂千载播瑶编
其三
孝道追虞舜寛仁过汉文屡蠲天下赋深却四夷勲郊庙精禋格宫闱问寝勤大臣时赐对左右不曾闻
其四
十载沾微禄君恩大造同迂狂曾有疏奔走竟无功遗诏江湖外行舟雨雪中伤心违执绋涕泪洒悲风
曲江鴈塔
曲江断流水鴈塔突层空一代豪华地千秋怅望中荒阶晴积藓隂洞昼生风俯仰无穷事青冥一断鸿
吴门即景
短棹下吴门连朝雨色昏青山斜带郭碧水曲通村香稻秋将熟幽花晩更繁归途无限意惆怅与谁论
送徐用励侍御赴京
深春辞故国积雨滞行装草色渡头满江流天际长花明迎绣斧鸟过避封囊樽酒情无尽云山故故苍
奉候林见素都宪平蜀寇致仕三首
洪都通驿使庐阜候仙舟一水遥相望羣山独对愁交情怜白首归兴忆沧洲身退功成日川江正急流国步艰难日天书趣赴时金牛新战垒白帝旧城池羽檄申严令铙歌杂雅词乖崖留像处聊慰蜀人思幕府功频上骚坛兴每登江揺青嶂影树入碧云层阵法依诸葛诗篇出少陵苍崖看墨蹟长忆汉中丞
武功阻雨呈康德涵状元三首
雍原临古邑信宿雨淹留树色沈官舍溪声傍驿楼懒吟翻旧稿暝坐拥重裘嘉客能相过开樽一散忧雨色终朝暝空堂望眼孤诗篇传候吏鸡黍戒行?慷慨谈时事迂疎愧腐儒修翰飞不尽万里睇云衢关辅多英俊抡魁迥不凡清樽延欵语细雨湿征衫絶粒离烟火行空脱辔衔西归仍有约拉我访云岩
过同年胡伯锺家留题
别离经十载今雨到君家村径斜穿竹江流曲拥沙鱼肥翻细网苋美摘新芽契濶谈无尽宵残更煮茶
题陈山人所居
山居成小聚野戍襍耕屯鸡犬时登屋轩车少过门高舂含暮景芳树漏春痕风物居然别桃源何处村
江行即事二首
闽江江水恶一岁九经过近午雾方散中流石更多渔樵荒旧路豺虎据深窝最念沿江戍天寒独枕戈荏苒岁云暮天涯腊月初梦中乡路远病里鬓毛疎水落滩逾险瘴深草未除独怜梅树发偏近野人居
分司夜坐
急雨鸣空过疏星缀月生露含庭草润凉入葛衣轻落魄平生念悲歌此夜情南归定何日寇盗未销兵
春夜不寐
耿耿意何如疎灯四壁虚风波淹异域花竹忆吾庐雨洒残更断寒消积雪余悠然忘世念一枕到华胥
宿蒜岭驿书怀二首
信宿人还去乾坤此驿亭皇华随处转羲驭为谁停鸟带林光夕云含海气腥南归犹倥偬何日谢山灵冠冕惭吾分劳生亦此官皇图多远略世路乏清欢毒雾迷闽岭惊雷下建滩经过虽已惯犹遣壮心寒
送柯奇纯疏病南还
李泌名方起休文病转萦望乡愁思减去国宦情轻江浄孤帆影天寒落叶声乌山深筑室坐养寸丹成
送啓范进士北上
超悟年何早吾宗幸有人高文自机杼厉志任酸辛云散长亭雨氷消上国春九逵看逸足腾踏出风尘月峰寺次见素韵送陈惟濬正郎时谪戍过此
溪声寒潏潏峰影昼沈沈落日孤臣泪疎砧故国心江村竹叶酒野寺木绵衾邂逅缘非偶山川幸一临
送洪商臣出镇水寨
年少多英略提兵羡此行柁楼明海色鼙鼓震边声浪没鲸鲵窟云闲鸟隼旌梅峰清夜月应照水西营
楚城端午吊古
屈子力扶楚怀王悞信秦浴兰传旧俗包黍荐明神奇字终投阁谀文独美新反骚空有赋千古愧累臣
客路
客路经行处今还识旧津短篷悬暮雨断鴈没秋旻草土六年梦乾坤一罪人麦舟怀往事惆怅泪沾巾
野望
病告捐微禄官闲带旧衔提携惟药裹懒慢废书缄海濶浮孤屿天空挂一帆吟眸随处着秋色满衣衫
硖石阻雨
积雨滞行装山坳坐驿堂危冈回马首细路遶羊肠蹑磴防泥滑添衣觉昼凉客怀正寥落重感鬓毛苍
雨不絶
薄晩看晴色中宵复雨声疎钟京国梦孤烛异乡情岐邑劳供应关山断送迎行藏信天道不必问隂晴
新岭望壶山
凌晨登絶岭遥见八壶青屹立撑霄汉盘回障渤溟为谁还作怪笑我亦锺灵精舍依深麓相期在暮龄【朱晦翁自新岭望壶公叹曰莆许多人物此老作怪也】
古溪亭为卢师陈进士题
皛皛湖光净分流到石庄鸟归山色暝风度雨声凉秋水茱萸沜烟萝华子冈小诗供日课幽兴一何长
送王应时奉使南还二首
奉使非君职凄然念死生旅魂迷旧国嫠室寄孤城梅雨南天迥星河北极明笔峰休恋住预计简书程触暑临官道含情对别樽吟怀缘病减旅思及秋繁负郭一犂少遗孤满眼存知君心力尽人纪古来敦
题林汝桓户曹梦槎奇游卷
地尽南溟杳云横北阙深敢为浮海叹共识济川心渴饮莱公井闲听单父琴扶桑看晓日直上阆风岑
竹庄为丁挥使继卿题
烟雨湛寒碧山庄趣更幽将军日无事步屣一来游万壑生虚籁三湘接素秋物华转销歇岁晏为君留
过沛县
破屋浮波面轻帆系树腰歌风何慷慨击筑竟萧条故里英魂恋荒台霜气销向来汤沐地无处问渔樵
别豫章
时物新惊眼幽居已隔年仳离当盛暑汗漫越长川送客飞江燕移家上楚船西山多秀色相望独依然
阳朔书事二首
山城才半里面面有奇峰虚峒生云气清江泻石淙行台稀讼牒野戍肃军容农亩收新稻时闻云外舂一水鸣环遶羣峰列戟围秋高风动响庭静月流辉客梦悲离合宦途有是非桑榆景将暮游子未能归
冒雨至太平驿
隂晴晓未分驱马出驿门野濶雷声殷云低水气昏旅游今日味风雨几家村候吏逢乡旧殷懃劝酒樽
送顾宪副朝京
万里还闽客题诗复送行秋声闻落叶鴈影度寒城天表瞻依近台端举刺明吴门来往路兼慰故乡情
别王显忠还莆
旧族余风韵辛勤守一经劳生头共白访旧眼仍青积雨浮江阁轻鸥落晩汀倦游将解组先我慰山灵
阻雨凤翔官舍咏竹二首
霖潦浮堦涨篔簹满院隂风高秋瑟瑟城迥昼沈沈一径穿苔破孤亭积翠深霜台移种晩聊閲岁寒心秋暮雨凄凄开轩万竹齐震雷惊笋迸积雾压枝低嶰谷伶伦杳湘江帝子迷岐山回首近还待凤凰栖
清水道中
百里关山隔千林气候分霜华飞冉冉木叶坠纷纷日照云根湿溪回草气芬涧泉流细响雨过更堪闻
棘寺後轩芍药盛开邀诸同寅小酌
棘台当昼永药圃过春残对客偶多兴凭轩一试看蛾眉分黛緑鹤顶妬琼丹开落年年事芳根閲岁寒通州道中奉柬费湖东石熊峰贾南坞三阁老
出昼经三宿吾行未厌迟羣公期出祖满卷重贻诗天地开晴旭山川耀远姿去途浄如洗尘土岂容缁
雨中忆华山
昨日观西岳奇峰面面环境幽将独往兴尽更迟还雨色冥蒙外钟声杳霭问使归仍过此直欲步孱顔
野宿
浃旬长苦雨今夕月生光影动晴峰雪寒凝碧瓦霜盘飱罗野蔌鸡犬静村庄重引还山兴题诗寄草堂
见氷
野次凌晨发前旌阻乱滩峰岩度陇峻气候近边寒涧浅氷先结泥深冻未乾北归愁雨雪迢递望长安
北坛夜坐
出郭谢尘鞅幽虚复此轩神清浑少睡心远不闻喧树影寒欺烛蛩声暗到门晨朝助明荐端坐欲忘言
春日泛舟木兰二首
南郭晓初霁维舟曲岸傍踏青林莽净修禊水云长汀雾晴犹湿潭花落更香木兰知不远渔唱隔沧浪萝径登溪阁凭虚一啸吟鸟声林屋迥树色石坛深春晩催农事人间养道心絶胜风雪夜迢递访山隂【同游蔡希渊郡博山隂人故云】
西洲偶成
瓜圃秋延蔓粳田晩种苗三农逢稔岁一饭答清朝野旷炎威散人闲世虑消受廛吾计定不待小山招黄伯固起大理寺丞得枯株类石爱而藏之戏题
自分委沟壑岁深始一遭主人爱奇古此物出林皋斑剥深纹断崚嶒老气豪坐看长芝菌生意未萧骚
湘源别妹婿陈德昭还莆
旅馆年光暮殊方意绪长束装辞五岭并棹下三湘残雪分歧路飞云认故乡三年废甘旨为我慰慈堂
宿石泉寺修先墓感怀二首
石泉旧名寺废坠亦堪哀岩桂春开落溪云日去来基荒选佛阁草没雨花台世界归空寂乾坤几劫灰曲涧依高坂荒墟带远林封培六世壠跋涉两山岑湖海多年梦松楸此日心昊天何可极老泪洒衣襟
送陈生南还
榆柳散轻烟春风又别筵帝乡逢故侣客思入新年镜里氷霜色囊中锦绣篇小西湖上月相望几回圆
次前韵送陈山人还莆
素纸落云烟书名动四筵卜居元共巷别路已经年逸少笼鵞兴公孙舞剑篇古碑随处见笔意更清圆
吴门卧病承同年王敬止枉顾
药饵扶余病江山负赏心闭门怜独卧枉驾遇知音泽国鴈声早吴门秋色深稍须精力健同上虎丘岑
嘉兴遇同年胡静庵亚卿夜话
我即南归路君当北上时方舟侵夜话聚首积年期兵柄难操切宦途多嶮巇平生重节槩出处复奚疑
重阳日经车盘驿
迢递车盘道闽关望不赊四年怜作客万里喜还家树隐山含雾溪明水印沙重阳风日好一任葛巾斜
淇县道中
一雨炎歊浄轻隂匝柳堤津亭流乱水辙迹陷深泥余润宁翻井荒原尽举犂农家休叹晩犹及饷蒸藜
秋夜感怀寄邵二泉宗伯二首
悄悄空庭暮啼乌集子城疎灯悬夜雨落叶散秋声遁迹元无累忧时独系情何当逢北使欵语及昇平天道开皇极人心望太平八蛮俱入贡四海且休兵献纳多英俊谋谟足老成何当变新局快意较输嬴
乙酉除夜二首
荏苒岁云暮悠悠此夕除城闉人语寂灯火夜堂虚娱老樽余醁诒谋架有书春来身尚健緑野课耕锄去国归舆论还家值岁和高谈成濩落宿计任蹉跎椒叶熏人醉梅花照鬓皤奚囊检诗课较与去年多
拟古何处难忘酒二首
何处难忘酒春风欲暮时虫鱼荒素业锺鼎负前期白社风烟古沧洲药草滋此时无一盏奚以慰支离何处难忘酒间关世路难虚名惭海内孤迹滞江干燕避重帘远花经宿雨残此时无一盏寂寞对谁看
挽王廷玉乃父【尝经土木之难】
岂无死绥志恸哭向隂山失险六师破冒围一士还仪床衣尚赤墓道草空斑边衅何人启忠魂绕汉关
挽王存敬郡公
海内名流少嗟公又梦楹飘零千里道恸哭万家城山谷留诗句乖厓足治声棠梨花发处南国有遗情
挽故守潘公舜弦
别郡初传讣因风远寄悲检田民不扰判案吏难欺叔度来时颂何公去後思千年舆论定名宦列高祠
西郭经故友陈如宾墓二首
德言犹在耳洒泣忽经春川岳收光气氷霜老素臣手营坟域近祀托族枝亲物论从前定乾坤只一真考亭遗道脉落落竟谁扶独立凌千古清风振八区圣心怜最苦时论病犹迂俯仰怀知己空山一束刍李大理仲阳邀游白水塘夜宿泛波楼有作
开轩临北渚见月上东溟爽气生衣袂清光溢户庭映空塘水白隔岸海峰青夜静微波起浮槎犯斗星
答林侍御时献招饮流泉
开荒临野浦结屋俯流泉地僻何曾俗人闲即是仙银丝鱼脍美锦箨笋芽鲜雨後添新緑前溪可放船
晩秋社会溪阁二首
溪阁重游地秋光欲尽时石崖悬瘦影岩桂媚幽姿野濶云俱敛波深鸟独知黄家有盆树向晩看尤奇胜游成屡约俗事苦相妨叠石横沙渚清溪进野航稻香仍候雨木落始知霜节物时时变难禁鬓发苍
约游次林都宪孚可韵
雨深花落尽泥湿燕来新拙性多违物余年早乞身胜游怀独往俗事苦相因在处存调燮微斟竹叶春
秋日邀社友泛舟
逸老成嘉会今来又一周寒声催落叶月色近中秋感物时应变劳生事已休沧浪歌鼔枻天地一虚舟
暮春社会东山樵舍
樵舍东山近僧岩北郭深多时成契濶晦日试登临春暮花争发林深鸟一吟尘寰应迥隔聊共涤烦襟
宿弘慈寺
暝色下城闉禅关隔素尘竹枯含旧冻梅放漏先春臧否从时论行藏识古人羁栖犹未定瞑坐养吾真
诞日谒先考妣墓
九我恩难报凄然感诞辰松楸今日泪天地此生身壮志消蓬矢休祥负绂麟一杯酹黄土肸蠁不无神
榕台
过眉方竹杖扶醉上榕台万木横空绕羣峰到海回桑麻怀栗里笙鹤隐蓬莱结社谁同调白莲花正开
避暑梅庄
门巷埋深辙轩楹俯浅山百年余此日万事近衰顔漆室空忧世鹿门独闭关物情各有适日暮鸟飞还
春日梅陇书事
步屣仍扶杖抛书独凭阑凝烟迷野望积雨酿春寒麦陇抽新緑花枝缀渥丹韶华不觉换犹作去年看
蒲坂构祠书事
故里心长系新祠喜落成好山当面立流水入怀清文献开先裔公侯复始情衰年头重白力尽此经营
夜宿月峰兰若
道心常自适尘界讵能迷榆景偶多暇禅林时一栖钟声风断续树影月高低万有皆虚寂晴窗闻晓鸡首春邀邻曲二三友游梅陇兼卜新兆旷然有怀二首
小丘聊试卜高下屡移筹造物藏深巧人生图永休决渠分麦陇趂雨种松楸鸡黍堪供客无妨信宿留岁华惊忽改草构喜新成邻舍旧俦侣吾家老弟兄登临寻宿约欢笑慰平生明日归城市悠悠无限情
春日山中杂咏三首
避俗寻幽壑度闲课小诗城中消息断林下起居迟农事邻翁话机心野鹤知峰头云忽变薄暮雨来时一春常苦旱入夏望犹悭薄午雷方震通宵雨未阑溪流分远碧草色变新斑田父驱牛出檐鸠唤妇还岁俭人方困春深力未齐平洋初插莳高陇欲翻犂雨色连村暗檐声入户低丰年兹可卜满意是山栖
夏日梅陇杂咏二首
树杂常遮日墙低不碍风高眠三伏静宴坐一尘空齿豁仍愁痛鬓疎更觉蓬渭滨老渔钓无意梦非熊地旷无拘碍林虚转寂寥蛛丝悬近户鸟语隐深条多病依农亩余生荷圣朝独惭无厚德闲福恐难消
舟夜二首
寂历江村暮归舟欸乃歌千峰含宿霭一水漾清波挥烛驱蚊去鈎帘待月过老夫兴不浅端坐夜如何日敛江光暝风寒水气凉舟帆低着岸月色近临牀感慨仍多事栖迟自一乡古今徒俯仰两鬓已成苍
晓发建溪
夜雨添新涨傍舟与?齐漫滩浮乱石叠嶂夹危溪夷险心无累行藏道岂迷故园觉清旷更好结幽栖
八月二十四日雨雪二首
门径絶行踪晨鸡复暮钟断桥深阻客积潦久妨农隂结三秋雪寒生八月冬茫茫真宰意欲问苦无从仲秋交雨雪父老道前无粟穗登场少麦花触冻枯乾坤存燮理民物重艰虞昨夜传飞檄河西更戒涂
马嵬
割爱苦不早临危奈若何闻铃斜谷道埋玉马嵬坡宝靥销残粉霓裳失旧歌千年亡国地惆怅一经过
华州郭汾阳故里
汾阳旧居里乃在华山阿列岫疑分垒攒峰类偃戈孤忠扶日月百战奠关河善处功名际萋斐奈尔何
秦州
成周仍祀益非子始封秦列国舆图尽西戎霸业新山川犹故国宇宙一浮尘杜老侨居处诗篇尚有神
天津纪胜
万国舟航会诸河渤澥通星躔环极北兵卫控京东人逐鱼盐利天开形势雄时平仍设戒永不动戈戎
九鲤湖
拥被宿云馆神清梦亦安水声喧夜雨山气挟春寒檐箔明星度溪芗白露团神仙隐名姓厓上不须鑱
林见素出殡感伤二首
云庄还旧隐夀水复新阡宅兆青山改精灵白日悬乾坤收正气朝野失名贤身後无遗表恩波隔九泉【公没未蒙恤典故云】
乔岳颓乡望悲风动士林三孤酬晩遇再疏遂初心归老同投笏论文每盍簪追思丽泽处执绋泪沾襟
陈石峰出殡感伤
輀车垂素幙欲发故迟迟雨湿铭旌冷风寒鼓角悲青丘成永别白首失相知物论从前定无惭郭泰碑
方松厓出殡感伤
六桂传芳韵二难振羽仪平生多节槩吾道有光辉十里佳城在三生旧话非客途曾梦我迢递劝君归【公在衢州尝梦予言曰松厓只合归休公曰何待公言因是归志益决得正首丘云】
和汝仪招游溪阁韵
溪舫临门系茆堂背阁开岁从忙里过春向老边来严韵赓新句醇醪酌浅杯烟光延夕景留兴未能回
次翠庭折柬招饮韵
泥雨愁方困缄书喜见招亭台荒积藓松桂发新条有酒须倾倒无诗恐寂寥殷懃催早赴语仆戒晨朝
赠杨子丰尹河源
理郡名犹在移官事颇奇人生应有分世路亦多歧素节看逾壮丹衷谅不移罗浮高倚剑越井浄流巵
题林希虞别驾亭子二首
牢落辞名郡栖迟返故山兴垂青野迥心与白云闲茆屋清溪曲凤毛碧汉间更期燖火候坐见大丹还临流闲自适寤往未为迟门静云深锁天空鸟独知衣巾还古调歌咏乐清时隔水邻庄近相过不用期
韩忠献公祠
遗像三间屋庭荒碧草春千年人血食一代宋名臣碑古字多缺神幽祀屡新独怜南渡後苗裔竟谁亲
曹氏园亭阻雨杂咏
地僻人踪断亭幽鹤梦长繁花交短径瘦竹倚巍墙信宿情犹恋平生意敢忘辛勤三十载无计办山庄
过伏城驿
驿舍通幽处纷披花满畦皇华多驻节素壁尽留题暂尔开尘眼终然爱野栖仆夫促前路去去意还迷
题狎野亭
黄石烟霞处桑麻十亩多亭前环药圃榻外即云坡趂雨耕僮出寻春访客过主人无俗虑浩浩只长歌
山斋文集卷四

[book_title]卷五
<集部,别集类,明洪武至崇祯,山斋文集
钦定四库全书
山斋文集卷五
明　郑岳　撰
五言排律
送阎都宪归朝十二韵
江汉上游地安危寄重臣公来惟镇静公去共悲辛法网收元恶恩波及细民投函频问俗开阁每延宾惷尔三苖裔嚣然七泽滨奉辞平窟穴奏凯动坤垠左辖官资转荐恩驿召新春江晴漾楚烟树眇连秦忧国心长赤归朝鬓未银中台持宪度清采肃簪绅霄汉瞻依近江湖梦寐频因风深祝愿早晩画麒麟
夀杨邃庵阁老七十
黄阁解机柄青山娯岁时君王曾幸处草木自恩私存问勤中使名声播远夷郑均仍赐禄裴相重贻资礼乐河汾教丹青洛社仪平章年九十潞国有前期
夀乔白岩太宰六十
圣代中兴日苍生望治辰洛龟方启禹嵩岳复生申鱼水君臣会乾坤雨露新百寮资楷范四海望衡钧峻秩登黄阁清光切紫宸冠裳成雅集庚甲度初巡禁里春如海朝端鬓未银愿天终佑国永锡老成人
赠方文玉左辖南还
榜下人还几天涯意倍亲因君谢尘鞅复此叹参辰戎务时参画军兴屡算缗江湖平剧寇越嶲拊罢民禄秩承三锡封章见屡陈官箴恒检束势路独逡巡尽瘁年逾迈图归愿始伸客途方雨雪故国尚松筠潮汐门通海清辉月近隣山僧遗紫笋渔父荐纎鳞触事情俱适无为俗转淳谷斋诸老在结社继前人
冬至上陵经囘龙观
初秋尝过此冬半复重来景物经时别年光转眼催闲庭聊驻马胜地且衔盃观阁烟霄接檐楹斗柄回琼枝晴带雪井干昼闻雷鹤化多年去龙游几日囘桥山神御路玄圃帝城隈翠栢寒逾劲清泉冻复开卿云占象阙阳管候葭灰煖色舆台喜明禋薄劣陪褰幨舒远望青嶂晩崔嵬
过严陵钓台
汉室中兴日贤人愿仕时先生独不屈此意竟谁窥文叔差增旧君房亦素痴谋谟先已定仁义此奚施即欲助为理尤宜自得师诏书勤往访谏议处仍卑志士宁相逼高贤不受羁羊裘终隐去鱼钓可忘饥炎祚嘘重焰桐江系一丝云台俱冺没严濑自清漪遗庙松株古苍崖壁立危扁舟归老客怅望读残碑
同年惠从道宪副邀游西湖纪兴十三韵
十年怀夙约及此泛西湖云敛雨方霁秋深暑却徂跻攀缘宝塔临眺尽舆图树色迷城邑潮声振海隅累朝香火寺前代帝王都画舫平临岸青山近入厨波心静容与水际转萦纡新庙?妥岳长堤尚姓苏精忠垂异典遗爱系名区力战越称霸偏安宋避胡江山耽富丽士女竞欢娯吴会忧难据中原望已孤车书今混一南北此通途
望终南山
行台临渭水隐几对终南面势殊轩豁晴光更蔚蓝凭高穷陇蜀设险带崤函异产饶金石明堂具檟楠韩诗尝竞态边径独贻慙累代皇图改明时圣泽覃霜华羣物肃秋气万峰含独往情何剧端居意每贪烟尘凝远眺岩谷阻幽探拟逐仙人住还从石丈参山灵遥谢客蕙径请囘骖
华山
华山之胜名天下而游者鲜陟其巅太宰乔白岩尝登焉予行时辱以簪萍录见示中有登华山赋读之飘飘然若欲凌虚而上也顾力疲兴浅使事有程不能远追遐躅仅一至山下瞻眺而已诗以志愧凡二十韵
五岳俱名镇无如泰华雄崑仑分一脉迤逦障关东峰势连西极河流径北戎蜿蜒蟠厚地兀突倚层穹日月从升降乾坤并始终四时殊景象一气混鸿蒙秀结隂阳会奇成造化功虚明凌鴈宕缥缈出崆峒青壁疑无路瑶华别有宫云梯聨断堑铁鎻下虚空玉井人谁到云台兴未穷涧幽泉荡潏径合草蒙茸野客怜衰白尘踪厌软红顾瞻徒耿耿伫结更匆匆名字曾先兆精诚或暗通高崖愁削迹孤翥欲凌风独往知何日神游在梦中昌黎曾失路京兆为开蒙意适聊须遣诗成不待工登高仍有赋深愧白岩翁
赠崔都阃移镇广东
驿骑传新报除书出尚方岭南移节近蓟北望京长蜃气浮城橹霜花拂剑鋩阃严施画戟权重握银章寇垒逃官责军功冒战塲岂能穷窟穴徒尔费刍粮买犊终销盗留田足破羌从来边徼地筹略在兵防
山斋文集卷五

[book_title]卷六
钦定四库全书
山斋文集卷六
明　郑岳　撰
七言律
阙
赠同年徐必东调官贵州经宪
黄鹤楼前系短桡离魂湘水不须招云连魏阙瞻犹近路比厓州去未遥一鴈叫霜天欲暝乱山随马冻初消河桥欲赠无杨柳独有松枝最後凋
寄赠彭元岳佥宪致仕
覆鹿悠悠梦已醒移文深谢草堂灵莲峰径绕来求仲木榻年深坐管宁拄杖谩扶头未白故山惯见眼犹青茅斋静闭横塘上还把余闲注鹤经
宿高良山和赵栗夫提学韵
一径纡回万竹深招提隐隐独追寻溪山是处供青眼猿鹤他年识素心岩陡树枝常倒下檐虚峰势只平临客途荏苒春将暮坐对莺花忆故林
闸河感事
鸟外青山对酒盃扁舟系缆独徘徊烟中津树千重合天际河流一脉来军国远输终易阻沧溟旧道尚能开昇平共享漕渠利怪尔迂疎独漫猜
武夷
武夷几度负清游此日溪头访钓舟病骨秋深持榼去好山日晩为诗留苍崖天削羣峰异瑶草云迷小洞幽消息虹桥何足问人间信此是丹丘
过常思岭
石厓斗絶力跻攀直上烟霄缥缈间树撼秋声遥振谷云将雨意独还山禅宫花草明空色客路星霜损鬓顔到此尘怀应暂遣石泉煮茗对僧闲
宿东林寺
冉冉秋霜鬓脚斜驻顔何处覔丹砂去来世界生生话开落空门岁岁花卓锡泉清通地脉芙蓉峰秀削天葩山僧莫讶尘容别白?青筇迹未赊
寓建宁玉清观次杨恒叔太仆韵三首
浩荡春流没岸沙停桡上宿羽人家云间宝刹三清界洞口碧桃千树花虚阁坐余神顿爽危栏倚遍兴犹赊长空薄晩雨新歇烂熳晴光映彩霞
窻悬石溜径浮沙洞里神仙别有家玄圃开云深种玉丹崖向日更移花天垂碧野千峯遶路隔红尘一水赊昨夜殷雷送山雨半溪新涨浸红霞
上番新竹已穿沙不用垣篱也是家松径昼长清鹤梦石坛春煖积苔花笙箫缥缈彩云净鸡犬飞昇白日赊便欲弃家从羽客栖真此地饱餐霞
访玉清观道士祈雨不遇用前韵
方舟亭午泊溪沙杖策重寻羽士家池涸已荒书带草庭幽还见木犀花松坛乞雨归应晩竹屋留诗兴独赊虚阁疎栏宜晩眺溪光十里映晴霞
晓行茶洋怀恒叔太仆
建溪南下接炎荒八月霜飞草未黄乱石滩头横剑戟幽泉石罅奏笙簧轻帆破浪回旋疾?径开云应接忙却忆陶园隐君子卧看海日上扶桑
春寒次吴东湖献臣韵
骤雨颠风并作寒搅回旅梦倍辛酸春深南国身犹系客对东湖迹未单无数杨花笼几砚斩新竹笋荐杯盘从来拂意皆佳境谩悔当年不挂冠
近秋
寒虫夜雨近清秋华发偏惊岁月流景逼桑榆空把翫迹随蓬梗任浮游幸无轩冕为身累独有关山滞客愁早晩寛恩释累系驾鸿千里访浮丘
逮赴信州舟行遇雨
细雨霏霏洒夜篷泊船犹畏不周风蹴天波浪离江上缩地山川入梦中驿舍荒洲横极浦渔舠远火乱栖鸿揽衣起坐湖天阔望眼遥随斗柄东
送陈子居天津督饷
聊对清樽一放歌百年风韵笑隂何近郊地重留屯合经国筹深积饷多烟雨海楼诗益壮盃盘廨舍客频过自公退食应多暇万轴书籖拥雪窝
送马善徵致仕还吴
君去洞庭何处住海门迢逓接东瓯湖田岁熟收粳稻烟渚秋高弄钓舟漫说孔明无将略早知若水是仙流浮生万事何时尽都把闲情付白鸥
一素亭和见素韵二首
千卷储书作墨庄梦随春草到池塘涓涓碧井分仙社面面青峰隔女墙丹桂燕山多异种金砂樵谷有遗方接?倒着闲临水照见?鬖发影长
郡郭风光此具观频来杖屦不辞难花枝诘曲池边过山色崔嵬雨後看轩冕已抛全世局图书终不厌儒酸病余筋力犹供客日课园蔬侑素盘
送继之祠部
逸才清骨迥离羣轩冕丘林志未分脚债溪山春梦绕诗逋风雨夜灯闻空斋习静还留客远道含悲又别君无数琼琚留箧笥明河烱烱认星文
正德辛巳再起巡抚江西书怀
十年落迹旧溪山漱石眠云秖一闲黄纸到门翻局促白头临事重疎顽别怀况值三秋候感遇真超百代间谩向夕阳问飞鸟迥凌霄汉几时还
西陵
蜿蜒一脉太行来北遶天都面势开山水会时龙气聚华夷限处地维回神宫月照明楼静驰道风生古栢哀赫赫英灵俨如在雨师先日洗尘埃
咏淖泉
淖口飞泉玉雪清决渠疏引入秦城民居万户沾余沥客邸三秋解宿酲云物映来多异态年光流去不停声临池且尽杯中醁浪迹乾坤一聚萍
寓陕城恭值万夀圣节谨致颂祝
衣冠望阙再山呼紫气祥光满旧都卜世更过周历数统天何啻汉舆图遥持宪节违仙仗忽忆穹班近御炉万里天顔应咫尺独惭金监进忠谟
和阁老杨石斋公梦中登楼得句韵
亲到虞渊取日来乾坤氛祲一时开济川力尽劳推挽补衮功深费剪裁彩笔江淹诗有助锦城司马梦空囘神游更向华胥境白首丹衷敢漫猜
送李毅斋总督两淮漕运兼巡抚
潞河新水拥楼船江上秋回碧树鲜军国转输逢岁歉提封多故仗时贤要途正合舟车会总计仍兼将相权出入均劳山甫事中兴今日并周宣
陈都宪文鸣以诗见贶次韵奉荅
十年林阁听松风汲郑真成两秃翁雾雨自应藏宿豹天门何意覩飞龙三秋按节闻芳誉千里开缄想旧容南臬西曹心话在何时重对一灯红
送陶司马南京参赞
才解计台朝北阙复司留钥赴南都成周召伯尝分陕晋代陶公亦镇吴万里长江天共险六朝遗蹟草空芜庙谟方尔资黄发莫羡扁舟范蠡图
过圣夀寺午憩
冲沁溪头泊钓舟并骑羸马访山游松檐长宿三春雨麦陇初登四月秋地僻安禅僧欲定时平击壤我能讴悠悠万事浑无尽瓜熟青门有故侯
咸阳为秦所都周文武成康陵在焉载之祀典秦遗址蔓没无可考矣
潼关西下望咸阳四塞山河古帝乡沃野桑麻环陆海沿边川徼护金汤周陵古庙人犹拜秦殿遗墟草已荒千古是非终自定西风立马几徜徉
定兴行台
赤县层城列羽旄往来车马日劳劳水流北去天河近山拱西来禁阙高长路强驱心已倦清秋怅望首重搔满篝禾黍斜阳外何处春讴对浊醪
保定途中偶成
高柳平堤列两行柔条拂面引风凉蝉声远近鸣相应马足东西去各忙伏尽相如犹病渴秋来宋玉更悲伤独怜野叟茅檐外一枕松隂午梦长
陇州阻雨
幽窻扃雨一灯明独宿空堂此夜情陇道寒深双鬓短关山路险寸心惊天连絶塞风烟色秋入荒城鼓角声却忆马周投逆旅一樽寂寞对谁倾
过岐山
西行终日雨冥蒙隐约岐山入望中周室余民犹穴处雍郊旧俗重农功远离狄难从姜女肇造王基自古公凤去桐枯何处问离离禾黍起秋风
过汧阳
湿雾经旬淹白日晴峰今日倚丹霄颓坡荷锸开榛径缺岸横槎接野桥玉节北来鸿信断金城西去马蹄遥汧阳县郭居人少风露高秋夜寂寥
谒岳武穆王祠
十二金牌一日催三军恸哭卷旗囘马前果中书生计河上深孤父老来开辟乾坤无此变古今成败有余哀皇明尽复中原土地下忠魂亦快哉
内廷读卷
彤廷昼永午风恬冉冉游丝罥画檐绮席骈蕃颁内宴麻衣鲜洁对宸严殿前梦笔状元策日下祥云太史占三十年前曾滥试白头供事愧重沾
经筵秉烛
北极星精午夜悬周庐剑佩候朝天烟开曙色明驰道月带灯光照御筵灾祲每消修政後枢机端系格心前万方行覩虞廷化一曲薰风入五弦
奉赠蒋师相敬所致仕归湘源兼简令兄大司徒二首
力辞机柄遂归田朝野相看意惘然直节旧尝称宋璟抗言终不负伊川三孤望重台阶正八座官高棣萼聨相业都归嘉靖诏他年信史有遗编
椿津未老并遗荣禄赐便蕃荷圣明道在行藏均化俗功留宗社更完名黄扉粉署当年梦碧水丹山此日盟潞国平章还故事未应畎亩便忘情
送朱必东侍御还莆
仍着初衣返故林许身真不愧南金片言悟主情尤切万死寛恩幸亦深更向一贫看壮节岂容暂蹶负遐心白头乡国惭无补却藉多贤振好音
嘉靖四年六月十一日得请致仕书感
久侧班行乏寸裨故山归去自嫌迟敢从柳下称三黜偶近关西谢四知适意江湖终远逝忘机鸥鸟断深疑沧洲吾道依然在岁晩藏修副夙期
辞朝有感
积雨长安尘不飞宫壶漏尽启严扉云开曙色分驰道风逓钟声出禁闱薄劣可能禆衮职衰残得遂解朝衣江湖此去瞻天迥犹认台星绕紫微
同年吴白楼宗卿秦凤山司徒王平川吴紫山二亚卿追饯曹氏园亭赋谢
图史潇潇出帝京两街驺从罢将迎九天气肃惊先冷六月隂多苦未晴病骨赐归明主惠芳郊追饯故人情曹家亭子相思处况是今宵听雨声
奉简汪闲斋少宰
多年结屋山中卧底事移家更入城大隐无心仍避俗幽居何地可逃名朝端佐理谁耆旧海内论心此弟兄迢逓访君还不遇闽山楚水重为情
弋溪访汪石潭宗卿途中有作
迂程百里访夫君层碧楼高隐白云山径肩舆行窈窕风花衣袖度氤氲师丹典礼谁同议苏轼文章世共闻黄阁论思需旧学即看玉帛贲江濆
广视堂题汤完之宪长卷
倚空长啸忆孙登泽国风光老客情天尽平芜吟里望风回极浦坐来声烟岚掩映山长暝鹳鹊翻飞雨乍晴两月一临殊未惬簿书不碍长官清
赠白司寇致仕
优老恩深特降麻都门设帐共兴嗟孤卿位重心逾下法网忧殷鬓尽华负郭有田供社酒候门无吏报朝衙山中欲问神仙宅醉白堂开紫水涯
赠王时行赴任东广兼简吴献臣方伯
晴莎细草马频嘶极浦荒烟眼欲迷野静推篷山色遶天寒度岭野猿啼五羊分署行新诏九鲤寻真记旧题为语东湖诸旧侣一区云水足幽栖
过南旺
龙王庙前泲水浑南旺闸口势平吞四方贡赋入天府万国舆图归至尊平湖浩渺蛟鼋聚沃野沮洳草木繁经理虞衡心力尽漕流千古无狂奔
经武夷阻雨不及游怅然有怀追和旧作
武夷九曲惯曾游暮雨危滩阻去舟双眼迢遥云外望羣峰宛转意中留栖迟讲道人应古汗漫寻真事却幽不用登临恣清赏胷中元自有林丘
憩常思岭用壁间韵
常思岭上驻征轺三日归程觉尚遥衰疾久悬乡土梦迂疎无补圣明朝石岩雨过云犹湿海国秋深草未雕愿得四封无一事不妨拂枕卧山椒
登麦斜岩
麦斜迢逓隐丹丘不用登临说胜游怪石盘空开鸟径晴云归洞湿龙湫高僧老去岩姿变独客闲来世念休杖策更寻尘外侣题诗聊为壁间留
游紫霄岩
紫霄岩在北城陬六十年来始一游树色屯云晴亦雨溪声逝水夏还秋悠悠世界疑无限扰扰吾生行欲休满眼烟光吟不就临风独倚殿东楼
李长者庙
风日佳晴每作期扁舟与客泛南陂望洋却念挥金日符?曾闻揷竹时泽国桑麻成乐土岁时俎豆重新祠苍茫烟水前村暮倚杖溪头读旧碑
南山讌集简丰原学学士二首
城南五里古招提细草荒烟路欲迷梅谷寒深怜独往山房岁晩共谁栖危栏溪阁流云冷古塔松枝去殿低焚却银鱼无一事奚囊到处有新题
萧寺僧闲昼自扃猿嘷虎啸日冥冥烟霏近晩山逾紫霜气凌空树独青日侍北扉裁诏草天教南海耀文星壮游司马江山助汉史犹堪继圣经
简姑苏陈粹之宪副
吴苑鸎花满旧墟先生翻笑出无车一官休去还忧国十口饥来只卖书短屐香生莎迳煖疎栏云傍草堂虚匆匆登拜惭予晩更报诗筒候起居
贺江夜泊简康总戎
茅椽结构倚危峰四面柴篱密密封十里旧墟稀贾客三春沃野废耕农江心细雨鸣宵柝枕上疎风度晓钟莫谓儒生无远略拟将筹策佐元戎
白石草堂为林廷元提学题
文铎遥分雨露边草堂归计定何年万松影落碧窻里一艇江横白鸟前病卧乡园逢旧侣兴留诗社结清缘樽前惆怅谁家笛吹落黄梅雨後天
沈休翁移诗见寄依韵和答
郢城白雪入诗寒野水闲云意绪寛宾舘夜移听雨榻钓船晴拂相风竿太丘旧德终囘俗神武先几早挂冠八十年来精力在远烦诗札报平安
送刘克柔之任南鸿胪
锺山葱郁锁青岚拄笏登临路旧谙才见陆机来洛下岂容太史滞周南画船风送牙樯疾碧碗氷浮紫藕甘典客庭空无一事诗中三昧许谁参
寓苏州送张文相宰潮阳
十年朋旧叹晨星邂逅他乡眼倍明风雪吴门三日话江湖魏阙百年情乱山雨色连乡郡列宿晴光动海城到日潮阳春正好绿隂羸马课农耕
关中邂逅王舜卿内翰因其北上赠以诗
河汾着述旧专门雷电天池几化鲲万里云霄临凤阁五年风雨暗鴒原编摩史馆趋严召邂逅诗篇与细论渭水秦山秋色晩不堪揺落对芳樽
中秋夜康德涵以诗招饮次韵
关塞行行且复休满天风雨暗城楼怪来客路时多阻幸到君家一散愁四海斯文还此会百年今日是中秋灯前意气须倾尽别有诗篇醉後留
简周仲瞻大参
玉勒金羁拥翠裾出尘标格照璠璵紫薇官转无留槖青琐名存有谏书宦业一门光史牒民风三楚驻轺车相逢湖海输心地谁道元龙气未除
简许廷纶尚宝
湘源一别几经年此日重逢已白颠宇宙有身须任责朝廷无事岂遗贤着书岁晩鹤当户观物人间云满川闻道六经犹剩语天衷妙处只心传
司徒刘近山邀造别墅之土楼蓬蒿塞径时有高二尺五之嘲因赠以诗
诛茅南郭托幽栖簇簇烟村路转迷故壠松楸山下上丰年禾黍屋东西高官归第贫如洗速客看山醉似泥韦曲去天元尺五旁人休笑此楼低
赠竹田大司空致仕
悬车还见古人风忧国年深鬓尽蓬督抚威名清百粤留司位望切三公青天白日心源地玉札丹砂药笼中老去尚承优宠在也应畎亩有余忠
南山避暑病眼不能赴呈林以乘都宪
十里树隂匝寺门九天钟磬隔溪闻健临峰顶穷沧海闲卧松根看白云多病独怜时伏枕胜游无那此离羣朝来强起揩双眼翻讶前山瘦几分
和自修大尹写怀韵
竹簟绳床睡起慵凭栏无语对高峰田塍路曲清溪遶村巷门深细草封东郭吹竽名久滥南柯落枕梦空浓余生筋力犹粗健敢望还丹氷雪容
送族子士望北上
芳郊侵晓雨亷纎野店微风动酒帘照乘明珠淹重价剸犀长剑发新銛官资屡转贫犹在政务多谙性每恬老我亢宗深注望南山庙貌起遐瞻
兰州闻见素致仕用前留别韵奉寄二首
手疏连封乞引年梦魂先遶八壶巅云庄岁晩还移竹兰水风清欲放船远别无缘临潞渚独游何意向秦川老臣去国丹衷在指点星河几废眠
绿野依然一草亭焚香读易意醒醒九重殊遇怜衰白八座高名照汗青道在行藏敦士习身犹矍铄讶仙灵烟霞旧侣他年约拄杖临沧再勒铭
静海即事呈管河钱郎中
画舫牵风去去轻县官津吏少将迎山林久已容吾拙宦海谁还不世情绿树蝉声秋更切碧空山色晩偏晴殷懃却遇钱工部一路相将意最倾
三衢郡守林以永招游柯山时节推李举南西安丞族子士望俱从纪兴二首
终日看山意未休偶闻兹胜特来游雷声振谷松涛壮虹影横空石洞幽幻迹杳茫何处问禅林潇洒此时留冯虚更欲凌峰顶历览神仙十二洲
峰峦如黛雨初收危倚肩舆到上头千古乾坤留胜迹一时郡邑聚名流松篁落落依溪曲禾黍穰穰映道周如此风光堪一醉不须怀古动遐忧
宿大安驿次壁间林利瞻方伯韵
肩舆轧轧入闽关尽笑先生鬓发斑纵浪孤舟终抵岸倦飞高鸟独还山病来转觉风情减老去深知世路艰水陆劳劳犹未了林间打坐是真闲
德州遇王时行大参夜话
十日行舟离帝里一宵秉烛对乡人足音何啻闻空谷星彩还应照近隣贾傅早能轻利逹范公元亦起孤贫迂疎老我归林壑伫望来贤意最真
访陶园杨少卿述赠
弦歌三径苦无资安得家声自太师隔世每怀高尚节名园特取去来辞槐柯入梦应先寤蜗角分争亦竟痴我也携书归旧隐邮筒无惜寄新诗
访偲庵杨太宰述赠
碧水丹山入武夷太师锡类世多奇独持季野春秋责久谢关西暮夜知手握铨衡归物望身依斧扆肃朝仪愿公静养和平福且对清樽日赋诗
朱必东马子莘二侍御过访蒲坂别业
芳郊杂树草堂深忽枉仙舟李郭临别制衣巾无俗调幽居畎亩有余心喜看秧稻千家绿倦坐榕冈十里隂正好剧谈愁别去空庭月色对谁吟
夏日林以吉中丞过访梅庄
静对青山日转迟多君枉驾话襟期午炊送米城中至露坐传杯月下移数亩退耕闲旷地十年归卧太平时人生止足真堪乐蜗角输嬴总不知
和李贰守题梅陇山庄韵兼以道别
旭日郊原散煖烟津津物色入新年溪环崎曲数家住春到梅梢十日先洛社潞公还地主草堂严武有诗传骊驹无那攀辕别北望心悬万里天
社会南郭草堂
东山结社十年余移席城南又一初习静久人事废息交真与世情疎青匀莎径穿新笋绿涨春江跃细鱼麦酒熟时方贮瓮暖风复长满园蔬
春仲邀社友宿梅陇晨登壶山有作
扶桑东望日晖晖促仆晨装卷毳衣沧海纵观情浩渺丹峰遥上思飜飞只园地冷树方发膏雨春悭云已归岂待冥搜穷物理即从高旷识天机
仲秋社会
多年卧病解朝衣疎散心情与世违陇亩雨深禾已长阶庭风冷叶初飞四时月色秋偏好一代交游老渐稀桂魄流辉香满座谁人高折一枝归
梅陇山门安扁感事
羡门缔结已多年新扁门楣翰墨鲜沧海久离名利迹青丘真结死生缘静中观化物皆幻老至归全人亦仙不用高楼重竪表路人惟识茂陵阡【羡门观化归全皆扁名】
招社友游梅陇
梅陇昔年曾枉驾山川草木倍光辉里祠临水增新构石径移墙辟旧闱共喜筋骸犹健浪况堪时节正芳菲木兰倚棹须乘兴汛扫茆堂望翠微
赠林竹田翁进阶
弭节三山又十春太平无事老经纶重开皇极逢明主再进台阶慰旧臣解绶郑均还赐禄挥金疏传日娯宾东风吹遍田中竹看长龙孙万个新
秋夕偕社友讌集
老至逢秋厌索居百年风景仅留余宦情流水随行止世事浮云任卷舒草际凉生风起处松梢影动月升初杯盘撤去仍清坐共喜兹游兴不孤
诸社友枉顾南山新祠
舒卷无心云亦痴石台闲翫坐移时焚香登座非谈释载酒临门岂问奇濒海人文追始倡倾城冠盖贲新祠藻苹几掬妥灵地庄诵生民第一诗
陈侍御于弘亭子
积雨茅斋坐转慵村庄一梦兴偏浓短堤浮水株株树高阁临窻面面峰南郭风霜曾揽辔东郊烟雨自明农城堙咫尺招邀地杖屦无嫌日过从
别待桀弟还莆
阿弟思归意转衔高堂消息不须缄壶公山霁双螺峙彭蠡湖秋一镜函力课圭田供黍稷时看墟墓长松杉行藏羞澁那堪赠一道清风送客帆
六十诞辰
甲子循行数已周小堂开宴及春柔儿童往事浑如昨犬马残年忽到头湖海浪高曾饱閲乾坤担重竟难酬从今要省劳生念静向山中卜一丘
山斋文集卷六

[book_title]卷七
钦定四库全书
山斋文集卷七
明　郑岳　撰
七言絶句
九江分司二首
分司相传为岳武穆故宅中有石池尚为旧物秦桧和敌而甘心武穆高宗赐第葛岭有一德格天阁今其遗址安在哉岳氏一池世犹爱护而不忍废善恶之报必久而後定邪
石耳堆盘荐緑茸白鱼紫笋亦时供日长分省无公事坐对庐山双剑峰
石甃方池几百年岳王故宅世犹传格天高阁今安在葛岭荆榛野雉眠
中秋夜宿蒜岭驿
路隔家山只一程驿亭孤坐不胜情可怜今夜中秋月犹作人间两地明
兰
短叶疎茎杂野蒿不随清庙荐溪毛白头空谷幽人老夜雨篝灯读楚骚
菊
斗絶孤厓倚碧空秋深烟雨寄芳丛林垧寂寞谁相问千载心期栗里翁
夏日山中杂咏二首
陇上新开百荔庄交枝接叶覆茆堂青林结实殊稀少应笑山人岁计荒
荒郊无雨再经旬豆叶禾苖赤色新宴坐树隂犹觉暑田中更有踏车人
汝宁道中遇雪呈蒋升之太守
畿甸一冬愁少雪飞沙满地麦苖稀黄河南渡春犹浅始见郊原白雪飞
北邙山
黄河南渡陟平冈迤逦坡陀接北邙一望荒丘秋草里谁知庶姓与君王
过洛阳故城
伊阙山高伊水清洛阳形胜旧曾名累朝遗蹟今俱尽断堑荒郊只废城
新安县即函谷关也其地厄塞秦东面以制诸侯故於此设镇
雄关重鎻三秦地隘道曾摧六国师今日驿亭从夜度却非齐客学鸡时
陕州城有石刻魏野草堂即其旧隐处有司立堂祀之
白衣不受羣公荐紫禁曾传处士诗今日乾坤犹有地为君重作草堂基
过贵溪风雨暴至
溽暑蒸人一洗空碧天远影见归鸿图书小艇无官况落日溪头狎钓翁
草萍驿
萧疎驿舍绕烟萝二十年前此地过诗壁旧题无处覔植松庭外已婆娑
度分水关二首
泉声鸟语隔溪闻楚越封疆此际分老眼欲穷闽海望午风吹散陇头云
计偕当日此攀跻曾有狂词岭上题治策山河成漫语千峰秋色夕阳西【计偕过此尝题落句莫谓儒生无治策长扶明主镇山河故今云云】
边戍驰马图诗
同云四野雪霏霏虎鞯氊衫去欲飞猛气冲风能破敌边烽无警羽书稀
登舟
常山舆马玉山舟客路驱人不自由却羡边江几家屋柴门斜对白鸥洲
重阳日社会梅庄三首
老至登高力不任黄花短发岂胜簪一年好景莫孤负拟把茱萸满琖斟
小作温公独乐园频招几杖泛清樽曲栏短砌花如簇看尽芳菲不出门
百卉逢秋半欲残九天风露动微寒东篱黄菊花开未移向堂前对酒看
山斋文集卷七

[book_title]卷八
钦定四库全书
山斋文集卷八
明　郑岳　撰
奏议
先公自筮仕郎署至谢本兵归遇事执奏不少逊避疏凡七十二章俱火壬戌城?之变今仅於国史中得疏略一二梓之亦少暴忠悃之万一云
申明职掌疏略【时任大理寺卿】
臣惟内臣贾全等侵盗仓库宜伏正法而特蒙曲贷将使左右效尤恣意侵盗设至败露又图幸免其害不可胜言且自皇上即位以来如陵户任文举法司查例免差乃因太监扶义之请特免全户千户鞠王英法司依律坐徒乃因太监阎洪之奏特调外卫火者邵经分赃满贯太监传伦借债钜万法应提问俱送司礼监发落夫法者所与天下共者也事涉近幸辄有轻重是法不信於天下矣古人有言法行自近始又曰宫中府中俱为一体故申屠嘉辱邓通而文帝不以为忤韩琦安置任守忠而英宗不以为专前史书之以为盛事陛下宜远鉴前代之?近守祖宗之法自今内官内使等有犯悉听部院问拟发本寺审録则可以昭圣朝平明之治矣
保圣躬以绥福履疏略【时任大理寺卿】
臣惟陛下春秋方盛圣体未充尤宜慎重请遵圣祖寡欲勤政之训宫寝限制进御有时清心省事自然有益退朝之後即御文华殿裁决章奏日暮进宫不惟修身立政所以养寿命之源亦在於此
复勘甘肃兵变疏【时任大理寺卿】
臣等顷奉命往勘甘肃兵变事臣等谨与该镇抚按会鞫原任总兵李隆等谋杀巡抚都御史许铭事具得其实按隆与铭本同里人铭初至镇每事持正隆不得致私欵而所裁革占役诸弊不少假借隆意其害已及散月粮令依时直折银隆积有米麦不得冒厚利遂恨铭刺骨密令指挥杨淮嗾诸部卒诣铭复掠治为首者二人隆欲邀结衆心藉此?铭遂令诸部卒各备鲜明衣甲具三日糒待操约以告增粮价须劄队毋还城不听即杀之诘旦铭及隆与镇守太监董文忠俱至公议府隆使人约诸部卒今日告必不听毋散衆遂益恣文忠向隆营解不可得衆围绕薄暮隆又使人激诸部卒曰事已至此可已邪卒栗不老等遂火大门拥衆进索铭文忠以身蔽之衆拉出文忠门外步脱还府搤铭出乱殴之死集木具火焚其屍衆散隆骑导回府衆卒毁铭所居公署尽掠其衣物铭幼男许二哥子逃匿文忠处获免衆复大掠城中释狱囚刼官军越三日乃得收殓铭余骨隆遂迫胁文忠反诬奏铭尅减军粮激衆致变冀以缓罪臣等谨与该镇抚按诸臣再三鞫审铭之死实由隆主之隆亦辞服隆当谋杀人造意律斩栗不老比杀祖父律凌迟同恶杨淮等各以差论死流放太监董文忠副总兵李义临事不能解纷反扶同妄奏罪亦难宥文忠宜罢义宜降调臣等谨具状以闻
复处大同叛卒疏略【时任兵部右侍郎署部事】
臣顷奉旨集廷臣会议大同事臣惟往者张文锦之事失於姑息未正国法以故悍卒愈骄屡行称乱今若又专为抚处则声威损於九边纪纲难以复振宜选才望知兵大臣为总制率都督鲁纲领营兵三千蓟镇精兵三千并发宣府鋭卒进营大同近地仍先降勅大同镇巡官令晓谕镇人擒献首恶即奏请班师不者整兵进剿无赦号令再三当自有起而应之者户部遣官齎银八万两银牌五百面縀绢千匹以备赏赉且悬赏格募之令镇巡官悉受总制官节度不用命者都指挥而下得以军法从事大同城内亲王宗室及镇巡三司官吏士民兵进恐不能保全固当顾虑然此寇不除则羽翼愈大养乱深将遂不利於国家轻重之际则又自较然况此寇顾恋妻子或冀亲王宗室如前疏救必不敢轻犯矣
正刑狱失平疏略【时任大理寺卿】
臣惟王钦罪当诛死赃至百万今虽发遣合将家产抄没各营牧马草塲侵费百万罪虽遇革赃应入官两广总兵朱麒纵仆为患屡经参奏应合革囘内官石明因追私债殴杀平人法当成狱乃因妄诉寃枉断发充军给事中刘?御史黄国用主事罗洪载郎中顔如瓌给事中邓继曾各所犯罪薄而充军为民降调似为太重南京署员外郎李棠该守备衙门参奏远拏下狱事难追究乞解囘南京法司问拟试监察御史马明衡朱淛因皇太后圣旦免朝贺辄有论列事虽欠审心亦无他试御史季本陈逅员外郎林应骢列疏论救乃并下狱乞将诸臣早赐寛释以慰羣情
上水利疏略【时任大理寺卿】
臣勘事陕西道经畿内河南诸处见太行西倚淮关绕怀卫北极燕蓟其水皆东注南入于海卢易滹沱流离漳洺卫泌洛瀍其大也宜督居民濒水开田筑提防以障泛溢凿沟渠以通灌溉其平畴广土无川洋之利者量凿洄浍或为陂塘下通水泉之出上取雨潦之入每府增置通判一人以江左人谙水利者居之督率羣邑专理农事则数年之後皆为沃壤而水旱不足忧矣
山斋文集卷八

[book_title]卷九
钦定四库全书
山斋文集卷九
明　郑岳　撰
序
莆阳文献序
莆之地始辟于秦至汉武帝以其阻险易变也尽徙其民而墟之晋乱中原衣冠避地而南於是有所谓八姓入莆者自後徙居日益衆休养衍庶遂齿上国然当其时人犹未知学也吾祖南湖露公始以其学倡之历唐而宋遂有海滨邹鲁之称浸淫至於今日盛亦极矣历代既久遗文散落顾未有蒐掇而会稡之用备一郡之典岂非大缺事欤乡望见素林公松厓方公暨后峰伯固尝相与闵惜因授役於予俾从事焉眇焉謭陋大惧弗任爰考郡乘所列诸家着述甚多求之今惟忠惠艾轩後村三四遗集在其散见文稡文监诸书者仅数篇虽当代近裔亦或并其先世手泽而亡之可叹也已立斋宋公尝手录先辈遗文六册得以为据若藏庵所编冈凤集则又病其太滥於是更加延访采择閲数岁始克成编凡诗赋铭赞序记题跋若杂着奏议之类列为若干卷庶几其可传者既又仰而叹曰文以载道也文不本於道艺焉尔矣而深於道者固不屑於文也文可独传乎哉乃复取郡乘所载人物事蹟略加芟润且为补遗参用班马氏义例类编为传若勲德若文学若忠孝亷惠之类列为若干卷其家庭之济美师友之渊源或寒畯而特起班班可考以是而参校夫文上下数百年间山川宇宙之精英庶於是乎具噫亦盛矣鲁穆叔谓太上立德其次立功其次立言後世所就要不能如古然擅其一长亦足名世而垂之不朽况兼之乎乡邦前哲後进轨范有志尚友者不於是而求之将不谓东家丘者类欤或曰子之辑是其用心亦勤矣若掎摭星宿而遗羲娥得燕石辄以为璞又宁不为是辑病欤予曰唯唯是謭陋之罪也然失今不录其後益至於冺?无传矣辑之弗善固犹愈於己乎若夫因略致详由粗致精搜补缺漏而正其讹谬使吾邦文献永永足徵固将有待於後之君子
艾轩先生文选序
天地开辟人文之会一见於周再见於宋周之季圣人者出吾道宗师诸贤以次授受其後散之四方各以其道鸣迨其久也寖微以絶越千余年至宋而周程夫子者出始得不传之绪倡道濓洛而龟山道南一派遂流入闽由罗仲素李愿中而有考亭由王信伯施廷先而有艾轩与象山南轩东莱并峙一时聚徒讲业时艾轩年尤高号南夫子云考亭之於张吕往来辨析注释经传象山则厌拘牵文义直以超悟为高艾轩尝曰道之全体存乎太虚六经注解固已支离若复增加道愈远矣故亦未尝着述然至老劬书不倦文公过莆尝与讲论及再至叹曰昔见林谦之方次云说得道理极精细为之踊跃鼓动退而思之至忘寝食即是观之艾轩深造独得要未易窥抑犹在朱陆间乎莆之人士知有濓洛之学艾轩启之文公实成之也陈复斋尝作仰止之堂以祀文公知军林元仲祀艾轩於城南旧址湮没旷焉莫举兹吾郡邑大夫慨然复古表励风敎因神祠改立书院以祀文公名以仰止仍其旧也而并祀艾轩以尝与文公讲道且为莆道学之祖也顾惟文公之书家传人诵艾轩以不着书後世莫考至并其姓字而忘之幸其遗文梓行於宋者仅传录本亟图再梓而诎於力乃属予择其尤关系者先刻之附以遗事凡若干卷非辄有去取也若其文之高古陈复斋刘後村俱有定评晩生何敢置喙後之欲知艾轩者览是集思过半矣
彭惠安公文集序
古名世之贤操修德行韬养性灵而充之以学识其或出其绪余为文固异夫世之文人之文也世之所谓文者模仿以拟古鈎棘以立奇搜抉僻隐以衒博非不足以擅能一时然稽之於道则诡矣施之於政则盭矣甚至饰辨文奸贡谀希宠而为世之大害亦奚取於文为哉吾乡先正惠安彭公以德望风节伏一世而志存经济固未尝数数然刻意於文也然一时名胜号能文者咸推下之养之深积之厚凡其发言成章者皆其趋向践履之实也公尝序西畴常言有曰即其所行而为学即其所学而为言公盖自道之矣窃尝评公之文於异代固未暇论若国朝一二钜工其铺叙详核类潜溪法度整洁类东里其铭赞高古沈郁视郁离子逊志斋疑或过之忧时悯俗拳拳於政体民艰欲挽颓风而还之古屡致意焉故虽不规规於古也而部鼎殷敦型范自别虽无意於奇也而风涌石激波澜叠见其出入经史扬摧古今而卒归於约又非世之杂博者可拟矣昔司马温公学主於诚故其文醇深雅正不涉词人畦迳论者以为有西汉风公之文得无类是也乎公胤嗣单微遗稿散逸侍御陈公时周尝彚辑林公见素序之将梓行未果今抚守丘君主静雅慕先正欲表章之录公遗文属余订正将刻之郡斋其间觉多讹缺乃从其家求公所谓滞稿者详加校定厘为七卷云若名臣录赞政训等书久有专刻兹不复入晩学寡陋管窥蠡测挂漏是咎爰取纪传赠送凡为公作者附之卷末庶後之读是文者尚有以考其世也
国朝莆阳科第录序
莆自郡县以来长材秀民由科目出者渐齿上国至宋乾淳以後尤盛时居端揆则正献陈公正简叶公庄敏龚公元枢郑公称名执政陈侍讲士楚刘正字夙朔称名侍从持节分阃方信孺陈居仁林枅若夹漈湘乡萍斋後村以问学鸣道南一脉传自艾轩与考亭上下其议论陈复斋郑子上方履之亲受业於考亭之门仰止东湖世嗣遗响其卒也陈公瓒文龙以忠义与宋祚俱终始元入主中国偏任蒙古色目士气湮郁寥寥弗振皇明启运人文聿兴建学设科网罗俊乂粤自洪武庚戌迄今嘉靖戊子凡五十二举矣士由乡荐者千一百一十一人其登甲科者三百二十四人状元及第二人探花四人会元一人会魁七人解元二十五人经魁四十人视宋之盛殆又过之其布列庶位有服大僚德业所就若文章气节视宋无不及焉独其师友渊源未能如艾轩诸贤之盛何欤岂道德性命之蕴儒先讲究已明学者习而由之道固在是所谓德业文章气节率皆由是出也夫圣贤之道本於人伦日用之常反躬践履要皆实地夫岂凌虚蹈空别有一种道理而索之於杳冥想像间哉是故学者将以行之也昔人尝论居今之世使孔子复生不免应举艾轩考亭固皆科目中人顾惟所志不屑於富贵利逹而义理之心足胜尔矣郡庠旧有乡贡题名二碑弗便省览正德初乡文学林君哲甫尝彚辑为录授其子郡丞有禄刻之瑞州板留于郡其後莫续今司训长沙吴君爵慨欲重刻手录全稿订正於予方欲登梓而吴君以解官去予悯其志之勤且业已有绪乃属郡倅王侯万年郡推郭侯繁相与成之用备一郡士籍若其循名责实即始而考其终臧否低昂默示鉴戒亦於是乎具
西行纪後语
予既只受西役触暑远驰所亲或为予病白岩乔公独谓曰壮哉行也恨不能与子偕耳因出示簪萍录录其往时登览之胜一一见之赋咏蓉溪金公蜀产也还往京师道必由是亦为予缕缕道其川涂所经及古圣贤之遗蹟予欣然听之既由畿甸历中州遂渡河而望商洛崎岖入关复自关以西度陇直抵臯兰凡其西北山川形胜虽未能尽览然稽之载籍询之土人庶几得其槩矣间遇古帝王所都若名人祠墓辄下马瞻眺徘徊而後去乃知二公之教不诬且深幸垂老之一遇也爰即所见各纪以诗顾体裁弗工词语浅俚亟取成篇而已其间感遇怀古亦多出於肺腑之真要非所谓无病而呻吟者读之亦可以兴矣他日归卧林谷时取旧编而讽咏之则其平生足迹所历犹可追忆或以语之隣翁田畯宁不为谈麈之一助乎因序而藏之诗凡七十七首厘为四卷云
筑堤林氏族谱引
自秦?学而氏族之法废後世谱谍之修所以原受姓之始别族属之繁孝敬行而人纪系焉窃怪世之为之者往往传录显门旧谱猥以已之世次附之其诬祖乱属亦甚矣岂古人类族辨物意邪今观大司空竹田公於家谱放失之余独据先都宪谱图而续修之断自六世祖而下名蹟可稽於上则皆缺之传疑纪实史法也尝见三原王介庵公所修谱亦类是真足以正流俗之失矣夫始信而中微微而复振气数相乘而人当其会若公穹阶厚爵而勲业誉望焜耀一时燕翼永图足为子孙凭藉亦岂偶然哉世泽之锺良有自矣礼谓庶姓起於是邦者为始祖筑堤之後固当宗公以为百世不迁者矣
木兰陂集序
李长者堰木兰之陂莆人命脉系焉是陂将与天壤相为无穷也贤守令护视是陂犹护其家而按部之使究心民事者必询及之陂事大略具之郡志若李氏家藏上世诰词公牍一切?例及名公石刻之文赞颂歌辞视郡志特详其裔孙郡庠生熊尝虑散逸彚编成集林都宪见素序之矣於是求观者踵至或上官取视愳失故本抄录甚艰楮墨亦费大尹雷侯孟升惓惓护视是陂议刻集以传顾以卷帙浩繁属余节取其尤要者付之梓呜呼自夏史述禹贡周礼有职方氏太史公作河渠书班固沟洫志唐宋而下水利俱有专纪是陂关一郡之水利可无籍乎然近闻陂多渗漉诸沟填淤受水颇浅而东山石涵荡无禁闭民之为埭田者私设涵窦且什伯於旧故雨止则水落天旱则沟涸而长者之泽日以耗矣农家作苦岁比不登莆之患宜无急於是者是固贤守令之责也究其利病而弛张之是集固可考也因僭引其说于篇端
山斋文集卷九

[book_title]卷十
<集部,别集类,明洪武至崇祯,山斋文集
钦定四库全书
山斋文集卷十
明　郑岳　撰
序
殊恩优老序
嘉靖十五年闰十二月十二日圣天子以郊庙礼成上徽号于两宫遂覃霈泽下逮臣工凡京官三品以上致仕大臣年八十以上者有司备礼问劳仍量给人夫月米於是吾乡翠庭先生林公以右副都御史致仕年且八十有三适应诏旨巡按御史中溪李君仁夫知府事云泉吴君近光辈只承殊典议月给食米三石岁拨人夫四名且厚致银币诹日具仪问劳于其家阖郡聚观以为荣余因是窃考累朝诏赦凡官一品二品致仕者始得恩数及存问之礼三品未有也有之寔自今始可谓异常之典矣然秩未登三品年未满八十若非京官致仕咸不得预吾闽惟公一人试求之海内亦鲜其人可谓异常之遇矣公少负隽声年四十七始登进士敭历中外台省在望以年及具疏辞乃进秩致仕继以南京大理卿起又辞不然以公清才硕学理宜早逹贞操雅望理宜柄任夫惟靳於其始也乃尽酬之於桑榆之境夫惟勇於其退也乃卒遗之为山林之荣冥冥之中若有剂量丰约而为之乘除者而毫发弗爽如是吾於是重有感於天人之际焉董仲舒有言为善之极乃与天地流通而往来相应公敦修於己无责报於天而天永其寿且锡之禄禄出於君亦天也果何负於人而亦岂适然之故哉顾兹盛美庸可无纪述以垂诸後於是辱与公为逸老会者数人图其事侈以诗歌以余粗习卜氏之学固宜先经以首事也辞不可乃僭为之叙云
赠宗彦于成守徽州序
莆文献开先自吾郑氏梁陈间吾祖露公者始以其学倡于乡人浸浸日盛历唐而宋遂为海滨邹鲁矣于时郑之人才最盛载诸郡乘班班可考也迨入国朝寖若弗竞永乐间有参议公云成化间有仪制公瑗虽宦学有闻而官未甚显近十余年来稍稍复振居法从则栗斋世润列郎署则双石于成及成昭仪制之子曰进九万读中秘书而余亦滥厠九列相聚京邸若一家然吁亦盛矣然数贤者皆妙年英质卓自树立居法从则持风裁列郎署则修官常读书中秘务博观约取以求诣极独余蹇拙实负且乘每接诸贤未尝不退而发愧也先是双石以权奸擅柄引疾归今上御极乃起而待次铨曹适徽州缺守郡大以剧难其人卒以授双石盖异擢云双石少孤且贫能奋自力学取科第始服官政若素习然沈毅粹永介然自守不眩能矜名识者皆称为远器亦何有於一郡哉吾闻徽地陿人稠善勾股尚气而喜争其所由来者渐矣善为治者必因其俗而默运斡旋之机镇浮以雅镇躁以静离交构告讦之习而纳之於太和则其政可几而理也徽前政称福山孙公究其所以治徽者未闻有卓异可纪之蹟而民卒思之不置要必有其道焉时移势变不能皆同师其意而不滞其迹道固在是矣扬休声而迈往烈追孝于前闻人使吾郑氏称为益盛者非余之望亦栗斋诸贤之望也而里开交游之旧亦孰无是望哉双石其茂加饬励以终副乡族之望且以副海内之士之望也
送姚君思永进秩致仕序
予记始释褐偕同年高君一龙晋拜司寇彭惠安公公命坐语乡故且谓一龙曰莆亦仕国也入国朝父子登第者仅四家然未有及相见者今自君家始盖是时一龙尊府州守公尚无恙故公云尔近十数年来莆之文运日以盛每科登俊视前且倍或又过之而父子相继者无虑十数家往往得相见者噫亦极盛矣然其间仕止参商尚未有同时登朝者有之又自今姚氏始盖思永君以正德戊辰进士历尹德化入为太仆寺丞其子文炤复登嘉靖癸未进士授刑部主事晨兴趋朝则簉羽鵷班退食自公则从容燕语其在京邸如在家然乡人方羡慕以为荣而君父子澹朴抑畏视其色如在野然居无何君遽有去志予止之曰君年方五十一且资历已深金绯在望盍少需君曰吾世为儒家自先大夫起乡贡为文学官先寺丞以勤俭立家获被恩命不自意复有今日吾何德以堪之古人谓禄岂须多妨满则退止足之戒吾自计亦审矣又奚需予愧於其言不复强既而疏入吏部以君志在恬退足励臣节如例进秩诏加光禄寺少卿致仕陛辞日班行注视相与叹息其贤乡人益羡慕以为荣也授简於予俾举赠之予因老氏止足之戒而求之易矣乾之上九曰亢龙有悔戒其盈也小畜之上九曰月几望君子征凶戒其进也盖往而复者天道之常君子与时消息每於其几而图之进而至於亢极则有悔矣若昧匪彭之占而蹈冥升之咎非善体易者也君所处殆谓是矣是可尚也谦而光损而有孚元吉然则天之祚於姚氏者固将未艾哉因书之以为行赠
八闽人瑞寿序
凡世之不可得常有者谓之瑞景星卿云瑞于天器车醴泉瑞于地朱草丹凤麒麟驺虞物之瑞人夀耄期则人之瑞也吾莆自开国以来士之登高第跻显仕未有享年九十者今於郡伯兰庭林公见之以莆仕国而度之七闽殆亦惟公一人而已庸非瑞邪菊月五日寔公诞辰公冢子员外郎应骢辈先期称夀且徵予言窃尝议公之夀有三曰天曰时曰世德隂阳絪縕山川磅礴其浑沦醇朴之气公独锺之而得之天者特厚皇极丕建敛福锡民公值熙洽之运应昌期而际於时者特盛林自儋州公暨郑安人永建乃家足为子孙凭藉至公再举进士羣从子姓振振然继起重绯叠组独冠一时其奕世载德又如是然公处是三者率由其道平心率物坦洞无他肠阖门千余指薰以太和以迓延先美壮而仕民有生祠老而归家无留槖至厪优诏存恤庶无负於明时平生寡嗜欲虽不事链气修形而颐养天和元精不凿其所受於天者以全故乃耳目聪明饮啖如少壮祀先酬宾犹能以拜跪为礼人望之如列仙然此固公之所以寿也昔孔子射於矍相之圃观者如堵墙使公罔之裘扬觯言於衆曰幼壮孝弟耆耋好礼不从流俗者在此位也盖去者半处者半又使序点扬觯言曰好学不倦好礼不变耄期称道不乱者在此位也盖仅有存者公其耆耋好礼者乎耄期称道不乱者乎在圣人之世犹难其人而况今乎是宜既寿且康而为瑞於世也前十年某尝以文夀公且谓之耄之期当执笔以竢今其言果验於耄将又不验於期乎敢用是夀公且每幸窃公之夀以自夀也抑岂特区区一人已邪固姻族知旧诸士夫深致祝愿而欲并夀意也容复执笔以竢
序东山情话
岁嘉靖丁亥余与林翁翠庭辈凡七人为逸老会尝绘图肖其貌赋诗纪其事矣越六年壬辰林公省吾谢两广总制归衆请之入会公援司马氏故事以年未及辞既丁内艰服除衆复强之公乃辟东山樵舍以为旬月讌集之所余辱在姻娅时屡造焉每至则促膝欵语娓娓更仆不能尽尝读归去来辞所谓悦亲戚之情话非邪於是图东山之胜独以命耦公用补前图之缺将无珠玉在侧觉我形秽者邪公修伟特达言议英发能面攻人过人惮之然一霎即解他日遇其人谈笑自若遇事盘错直前负荷不琐屑顾忌而斤刃之施悉中肯綮盖有古豪杰之风世固有负才跅弛或失之疎公则动以绳墨自检故历宦所至有声其在两广摧坚抚顺劳伐尤至盖公始筮仕以忤逆阉斥而复起及当柄任又以不能曲事权贵竟以母老乞归朝野深系望焉其平生出处宦业所就大致如此是岂区区迂陋之所敢拟然而流行坎止与时消息而一丘一壑之乐垂老而偕遂幸窃附焉图成诸翁系以诗余序其槩敬以为公夀且将遗之子孙以为他日世讲地也
庐墓纪行序
庐墓非古也亲丧寝苫枕块立丧次於中门之外未闻庐于墓也昔者孔子没子贡反筑室於场独居三年然後归後世庐墓其昉於此乎礼以义起固亦孔氏教与吾里王氏自判簿再传而至驿宰君以耆年长厚重于乡其子姓亦循循敦谨号称善门至美璞尤欲励操节以自见读书考礼开塾授徒退而治滫瀡以奉二亲愉愉如也方其母李氏病亟美璞百方救疗欲祈身代不可得泣且言曰母如不可讳请从于墓三年以报母李氏颔之既卒遂治葬於蔡宅之山庐其侧三年逮今驿宰君卒美璞复欲往交亲虑其贫多阻之者美璞泣曰吾固可薄吾父邪又庐于墓三年旦暮号恸声震林野闻者哀之余尝造其庐时使人讯之其所居仅寻丈上漏旁穿蓬蒿塞迳烈日严霜之酷厉盲风苦雨之浸淫瘴雾侵加毒蛇猛兽蜿蜒号啸於其侧意必有山川鬼神隂相而呵护之不然其能免乎始时有一二童丱从之游已而谢去躬执爨无僮仆以代薪水而家之供馈或乏其穷悴凄楚之状又可胜道哉余尝以白之郡县而告之人人时犹有矫俗邀名之讥呜呼世固有亲丧弃之浅土而之远游者矣高堂奥室帷帐绮丽妃妾不离侧者矣烹肥击鲜相从讌集者矣顾不彼之责而於此则揣索而訾议之何邪汉举孝廉唐以後孝友立传吾莆若林攒郭义重皆以孝旌至今双阙岿然礼教既衰民俗日下有志慕古之士得如美璞者数十人相与振作之不为名教之一助乎余以是益叹美璞之难也美璞撤庐将归其居之邻於墓者合若干人感其志行请予纪之以言余惟美璞之尽孝乡人之慕善皆可书也遂书之以为世之事亲者劝
友泉宋君夀意序
友泉宋君良翰起乡解释褐为潮阳令有惠政具载王太史宜学所为生祠记以不能曲媚取怒上官适乡宦陈某者恣横无忌君力裁抑於是二憾构煽中君以危法卒赖公道得白归遭内艰甫服阕复以前事逮对于广人尤危之卒赖公道得益白计君居职仅五年而颠顿坎者几六年盖至是君年六十一矣诸子婿方惟忠梦升吴绍宗辈合图为夀以余子泓亦婿也来请文余谢絶笔砚久矣念昔为逆濠所构得祸尤烈濠败始白迹其所遭颇与君类岂非守正易危直躬多忤要诸天道终不可诬也哉君昔在非所幽愤无聊尝着诉寃录一编好事者为之刋布遂传入京师君初意直欲自鸣其寃而已陈既落言职经营复入四谗乱国莫之谁何有得君之诉寃录者封进上始悟其奸遣官覆按悉讐所録罪当死曲贷除名於是缙绅交庆不啻去一驩兜檮杌仰颂圣明刚断而君之名遂播於天下矣潮人惜君去为立生祠且市田入祠以供祀事夫世之都显宦者或竟碌碌无闻君职一令耳其所树立震耀朝野他日血食于潮与古之循吏并垂史册则君之夀於天地间何其久邪君曾祖澹翁司训以孝友起家父立斋佥宪醇深博雅卒官广东提学广人祀于学宫济美象贤代有故事噫盛矣哉诗言孝子不匮永锡尔类吾以观之宋氏尤信
夀西圃林翁八十冠带序
古者民各食其力士食於学农食於野商食於市工食於肆非其力不以食也是以伐檀之诗曰彼君子兮不素餐兮後世民失其职而家无常业惰其四肢不昬作劳故弱者坐困强者撄人之所有而食之所谓无劳而获为身之灾而能永其夀者亦鲜矣若吾中表兄西圃林翁孟声其殆古之民欤翁为水南士族弱冠从厥考徙仙游家于县西始事勾股既乃於城西樊圃杂植桑柘椶榈果树若菜茹因号西圃主人既又市田数亩?数区而勤力於其间取衣食仅足而已既毕婚嫁饬其三子各治业而不受其养寡嗜慾讷言语精神内蕴筋力弗衰厥配郑善治内皓首相随诸姻族以翁明年夀八十且有隐行宜受冠带翁固让衆强之力乃以是月十有八日始生之旦拜恩例且画图徵诗为夀余惟天保之章曰民之质矣日用饮食若翁是已夫祝嘏於君而必徵於民民之质君之化也其和气薰蒸永锡难老故曰尧舜之民多夀余兄止斋长翁二岁余少翁十二岁幸皆康强如翁盖皆幸生於熙洽之时也余故朝夕歌诵太平且推美其事以为母家之庆
寿南屏佘君七十序
莆望族称镇江佘氏由饶州郡倅叔炫公起进士历宦有声至于今族裕以蕃其晦处笃行克绍前闻若南屏君其人也君少录邑庠以母老解学籍归养尝承诏输粟为散官其禔身刑家睦于族利于乡者难一二数而其所较着如以族齿日繁而宗祠湫隘乃率衆图迁捐金为之倡又以祭田岁入薄供祀或匮复割腴田为之助於是祠聿兴而祭以丰祖考顾歆举族咸蒙其惠可谓贤矣乎世之百虑经营以务植其家其恡者粗衣粝食专为箧笥之藏其侈者累山凿池徒供耳目之玩稍涉义举则一钱靳不肯舍容有捐赀急谊如君之为者乎且夫号为缙绅者官尊禄厚矣顾或靳是而君以布衣为之不其尤难矣乎昔鲁人於僖公之修庙也既颂之曰路寝孔硕新庙奕奕则又祝之曰天锡公纯嘏眉寿保鲁君今年七十矣其族人曰翁之建是祠也殆拟诸新庙而纯嘏眉夀天固锡之以保吾宗也庸可无一言以祝颂乎君闻之固让且曰祠未毕工也乃议以来岁正月成礼介其弟永受氏诣予请文予老废铅椠闻君高谊不觉空谷足音之喜遂为之执笔盖将表君以风夫乡邑也
山斋文集卷十

[book_title]卷十一
钦定四库全书
山斋文集卷十一
明　郑岳　撰
记
立诚书院记
宋元时书院领於官赐额割田主以直学山长迨我朝定制并归于学而书院废然文化日盛士之鼓箧至者学舍不能容问所业曰科举文字尔矣而有志复古者欲仿程子学制别出一炉鞴以陶成之限於制未能也兵部郎中后峰黄君巩粹质渊衷博览羣籍尤究心濂洛考亭遗绪感时进说奋不顾身以徇君上之急坐是罢归一时海内倾向之正德庚辰侍御沈君灼按莆矢诸士曰莆文献旧矣而今士趣日异岂导率之者非欤抑前辈之典刑日远欤而贤如后峰者无亦视为东家丘欤吾将为之所居数日有言上生僧寺可以讲道者侍御欣然立命有司即其寺改为立诚书院以处后峰俾主教事后峰恳辞既而复以僧寺非便更命有司度寺西旷壤而鼎剏焉於是郡丞李侯缙迁置寺屋一区为居业堂邑宰雷侯应龙前辟讲堂前後皆五间堂东西翼为四斋屋凡十间郡守冯侯驯会朝归按观叹曰是门垣未备於制弗称乃作仪门三间门左右各为屋二间以属之斋仪门之前为道又前为绰楔三间为外门缭以周垣门之外中?为台旁凿两池然皆随事擘画敛不及民既毕工以请后峰复辞曰是院之成巩不敢私愿领於官而嘉与四方来学共之请立石以垂诸後於是两庠文学以郡守之命来请记余惟圣人之道诚而已学之者所以求至於诚而已易曰修辞立其诚所以居业也今之士彚知修辞矣抑於诚立乎否也彼抉裂经训用饬筌蹄而荡无绳检其或绳行矩趋立奇诡之行以惊世而迹与心异又或壮齿振厉弗保厥终首尾衡决若二人出要之於诚何如耶故必忠信以立本而谨独以审其几言必有物而行必有恒庶几诚立明通圣学之能事具是矣是役也郡守经理之勤立名垂范之远固欲一洗俗学之陋於吾党之士切有望焉夫岂徒曰具观而已哉
南湖郑氏祠堂记
吾始祖太府卿露公与羣从庄公淑公自永泰来居南湖莆之郑自兹始其时莆人未知学乃构湖山书堂以道学倡乡之人化焉莆之学自兹始传三世敖公生五子巩公居福州臯公前埭阜公後埭凖公上塘肇公桃源以名皆从丨号五垂针各别为宗肇公官刺史生仓曹公桢桢生瑄公当陈洪进时立砦保境号静边都宋艺祖登极率衆欵附授静边都统帅殁因庙食其地其事载之家乘及宋郡志所谓仁畅为使者公长子也终宋之世桃源衣冠最盛厥後蹂於寇子孙散处其转徙入城者岳与今同知公奇御史洛书是已往岁偕访桃源故址历历可识都统庙已圯刺史以下墓多墟宋志所书温汤池故在也退而太息聚族谋之吾伯氏嵎曰桃源荒远展谒维艰维广化寺为吾祖露公所舍地寺故有祠前後埭子孙岁三谒祠桃源昔以地远故不预今若即南湖别剏一祠掲?妥灵于以合族於礼为宜乃相西塔院右偏应圣庵废址背阜隆然右冈迤逦前抱坐见山椒佳木苍郁堪舆家以为胜购之僧定潜等要约归我乃尽撤古屋僦工庀材中为宗湖堂界其後为寝左右为厅厅後界为房旁为厦右厦之前为厨前为庭缭以周垣中为门外为甬路为劵门前通横径折而东出为外门与山门并栋宇坚整庭户疏豁称其地焉寝安神座中列四龛以祀露公肇公桢公瑄公严所始也左为二龛袝以吾先考大理府君城公公奇先考训导典公右一龛祀洛书先考教谕祥公重所亲也知所始则敬心生知所亲则爱心生萃涣合离百代如见方议置祭田以岁正冬至而致祭焉昔程伊川论礼谓冬至祭始祖立春祭先祖朱子疑其近禘然犹取其言以为世训盖不立始祖无以合族莆世族皆行之古者盛德必百世祀吾祖倡学式克至今日休德莫盛焉乡贤既秩首祀为子孙者顾可以远而忘之耶况兹南湖又公倡学地耶是役也费出三家吾伯仲处其半郡丞南海李侯翺捐俸助役典租以充香灯俾僧徒一人主之崇德象贤以风于一郡者亦於是乎在其建造年月实维皇明嘉靖十年辛卯春二月始工越秋七月告成谨记
兴化府迁建司狱司记
国初兴化府治改为卫乃徙今治於城西南隅而狱司仍旧治之左历政因之正德丙子岳池冯侯驯由地官来守鋭於举职视政之利弊立罢行之而尤慎於狱叹曰今部院司府之狱皆附治所兹独去数百武防检惟艰出入纵闭吏卒得乾没为利叫号痛毒耳目弗逮何以寄民命政之弊莫急於是爰度府仪门外钦恤舘之东撤总舗斥吏舍迁置狱司为宜遂以白之巡按御史程公昌报曰可於是界其地为四区比南其屋首为官吏廨舍次官及女囚又次轻囚又东其屋以处重囚沟道周环楼槛中峙备巡了也区各为门为庭为井为圊舒烦郁也庀工度财而移其旧之未坏者擘画精勾较严仅费白金二百三十余两始委事於前府推傅侯朝曰理吾职也府丞李侯缙赞其始今府推朱侯鼐饬其成而莆田县尹雷侯应龙实相斯役以丁丑六月始工岁终告成佥谓是举也系於政不可无纪两庠文学谒余请文以督工义官曾良宝具事状夫物羣而争争而讼凡约束矢坐嘉石者系以待讯然滥逮滞禁举室废业度日如年甚而不幸有瘐死者故有画地不入之诫而谓智者以囹圄为福堂岂理也哉易象曰山上有火旅君子以明慎用刑而不留狱明慎则无滥不留狱则无滞民之命其瘳乎岳不佞记是役也敢以是为典狱者告
郡守黄侯修宁海桥记
莆三面皆山东际海去郡治二十余里曰宁海谿磵会归潮汐奔突为上下诸郡要津元僧越浦始募缘驾海为桥未几而圮国朝洪武间别驾徐侯则敬复命僧湘江踵故事分徒远募十年乃成桥为门十有五长为丈八十有二广二丈高视广差缩?制宏壮利於是为永弘治戊午夏北二门圮郡守陈侯效措千二百金修之嘉靖辛卯秋风雨潮涨并激中二门又圮趾遂陷为深渊梁之摧者十有二道路既阻舟楫恒罹倾覆之惨癸巳冬掲阳月溪黄侯来守询而忧之曰是当在余乃往相度物材命能示以期日授成于主簿唐斆河泊黄唐简民之干而耆者十一人各授以事实竪石二百余艘于?乃聨巨材为趾叠石为柱作巨舟乘秋高潮溢次第登石之长四丈二尺广与厚皆三尺许者为梁翼以扶栏南北设关以备警始事今甲午四月六日讫工九月之望凡为日二百五十而奇金五百七十而奇远近来观咸异其工之钜费之省而成之速意若有神助焉耆干杨士朴佘永受辈相率请记予曰夫济大事以人世必有李氷而後有七星有杜预而後有富平有君谟而後有万安苟有利民之心利一时功一人且为之况济之衆而利之远者乎然必主之以识见运之以材略成之以刚毅否则缓急失宜猷谋莫副先事而怠畏难而阻者多矣惟侯刚明廉介断之独而行之果区画精详不遗尺寸往来劳来日靡惮劳与遮浪长堤并举而奏功也固宜侯名一道字唯夫起家辛巳进士尚书户部郎中尝司部章奏及军国重事故为政而急先务如此相其成者郡丞谭侯铠别驾施侯继祖节推雷侯礼莆尹陶侯谟
重修三桥记
由郡城东出直抵吉了莆禧诸滨海处其涂所经絶沟而梁者有何家桥中渠桥石溪桥先後圮坏岁久弗克治往来病焉嘉靖八年己丑春余以告郡倅庐江王侯万年郡推保昌郭侯繁二侯慨然议分治之於是王侯治中渠郭侯治石溪视桥柱之坏者完之薄者培之庳者增之梁之断者易之坠于水者升之越六月中渠桥成七月石溪桥成桥之东有亭岁久蠧蚀且坠余尽撤而新之惟何家桥未修郡守叶侯观曰我其成之更檄吴丞珦督修如前法越次年九月功亦成坚致壮整经久是图稽厥费何家桥二十余金中渠桥半之石溪桥并亭四十余金然皆随事擘画财不出於官庀徒即工劳不及於衆顾其役若不甚钜而成之独难焉嗟夫古之人勤已而务博施苟有利物必力成之而况近在一乡乎使皆避兴事之谤专为身图则天下之事无可为者矣岁月寝远事迹易湮庸追述其槩以志
广元教谕黄先生祠堂记
莆黄先生之教谕广元也法严而信教专而勤道立而人化之又戴之又思之则又尸之学祀之寓无已之托见先生之功之末由忘也方是时先生去广元久故山坏壤栖断烟翳荒棘閲有许多春秋讲堂黉舍已易旧址先生不可作先生故祠有司略弗举经生学子熟陶冶以出少者嗣学籍无复旧时门下然第相师承取青紫无能外先生以为明式则先生之功末由忘戴且思未之能已也乃因当道诣学而羣诉之于是参议乔君缙为立祠御史曾君禄为立石布政使周君瑛为之记其又未之能已也则又羣诉之于是御史俞君谏为立石佥事陈君时宪为求记於岳刻之呜呼物之成废弛复无可得而知人心者无可得而强也有可为之势而无所可恃之实则离宫章华飞廉桂观竟化为残甍断础埃莽苍之墟况以盈丈之祠久就沦落欲厚望其复之今无难耶前主是教席与後是代至者予不知几人无闻于位与既去而忘爵里姓名者宜多矣有谋所以祠与记之复如此耶是可见先生之泽系属人心如是深以固也昔蜀未知学文翁化之故蜀人祀文翁至今胡安定教授苏湖敦尚实学太学取其法为法故亦记于湖不废然则广元之祀先生殆将与斯学相始终无穷也先生名韺字声叔行实俱载周君记今户部员外郎顒有风望克世家学先生孙云
山斋文集卷十一

[book_title]卷十二
钦定四库全书
山斋文集卷十二
明　郑岳　撰
记
山翁乐丘记
壶山莆巨望也余尝陟其巅穷其脉络其山自西南来近百数十里分为三支其一支北行至木兰陂而止一支东行突起两峰状类壶故名壶山东为梅花山下为梅陇其一支绕出壶之背由柯山为五侯为文峰由石牛为石岩紫泡菩提尾过谷城其水流出山背为磨坑循两溪下新塘与木兰之沟会其大势如是余谢事归将营一丘自老锦衣徐君元道旧识也善地理一日告余曰梅陇林氏居址可卜也林旧姓中微其地已瓜分仅存古屋一区与以厚直俾徙去屋後为平壠由梅花一脉再起再伏蜿蜒而下其势专其形厚再起顶而落穴焉坐辛向乙穴之後方若展屏而壶峰尖员高出其上左右连峰夹护而左山直趋新塘与前尾石岩诸山聨络回抱其凹处五侯突出与壶峰对峙而文峰谷城亦间出焉其下皆稻田溪水环流又界脉一小溪诘曲流与前溪合溪久淤今设斗门因濬而辟之以通舟楫水口堆土为罗星筑长埂迁里社於其上山前後售于他姓者尽复之幅员可六十余亩於是筑墓凡二竁去穴二丈许甃石为祭台为庭旁列石器前为明堂为三门门左右为屋前後各三楹左为祠右寓守墓之仆又前为甬道界墙路仍南出为重门表以石扁曰山翁乐丘其外复累细石为周垣开池瀦水取土补山其平处为田为园树有松榕果有员荔及他杂植难以数计环?蓊郁皆百余年物也其始有力者屡图弗就余偶得之岂造物者固有待欤或曰子城居颇隘而务广其茔无殆非所急乎余曰然莆自唐宋以来名公卿大夫贵显一时今访其故居漫不可得惟墟墓累然独存至今展扫不废其或胤嗣微弱弗振诏书每下勑有司葺治禁其樵牧则居与墓也孰永且吾落迹兹山以息以游生为别业死为永宅又奚往非居邪问者语塞因备述其事锓梓而碑于门之右以为山翁乐丘记
桃源谒庙记
桃源去郡城东北六十里许自吾始祖太府卿露公居南湖四传至唐刺史肇公暨子仓曹桢公徙其地再传瑄公丁五季之乱立砦保境宋艺祖开基率衆欵附勑受静边都统帅子仁畅公左兵马使仁锡公兵马副使都统公殁庙食其土着灵异焉其事载之家谱及宋郡志所谓静边都是已自後簪组相承登科甲者四人中特科者六人其他请曹试由诸科进者十余人盖尝盛矣元季寇发子孙散徙各聚为族而其地遂墟相传福州之上郑航头莆之涵江望江诸郑皆是出也地隔谱逸未暇遍考其在城中则今御史启范同知士望及予三家而已予家自先侍御公翛以宋迁蒲坂先理卿府君复迁入城啓范八世祖提举朝公以元季迁士望曾祖慎思公以国初迁予高叔祖贡士公广曾叔祖通判公有传洎启范曾叔祖训导公容进士公华士望祖教谕公重光伯教谕公敏皆尝诣桃源展谒祠墓予怀是念久矣既谢事家居而启范丁厥考教谕善卿忧士望以迁官归省其父训导文学一时良聚遂约偕行以是月六日丁未晨出拱辰门暮宿江口张生思程家明日由舘後经故庙凡四渡溪并山行二十余里连峰叠巘磥砢多石閴无人居既至则山皆圆曼环峙沿溪尽垦为田荒墟一簇乔木合抱问之土人曰此郑故居也披草视之阶础宛然 稍进则草树蒙翳不敢深入历溪阪诘曲渡水覔都统旧庙倾圮已久但存故迹耳土人草构小屋塑二像於中陋甚不称神栖乃以茅藉牲只荐祀事徘徊久之循庙侧越田埂有泉出地上瀦而为池其清可监其温可浴宋志所谓温泉是已土人指其上有墟墓谱称刺史公葬於庙侧及仓曹都统兵马诸墓相去不数里皆未及披寻暝色匆匆仆夫促返夜一鼓始至江口郑善端家吾族也子姓诜诜犹有故家旧习次日士望北去予与启范归因而叹曰是地之胜以桃源名复以洞名岂神仙家所谓小有洞天邪岂以宅幽势阻易於避乱如古之武陵邪然盛於宋衰於元之季盛则聚衰则散散之久久又将复兴而有数行於其间传曰公侯子孙必复其始数之复其在今之时乎顾今修墓立庙役甚钜当以渐而图之因略纪山川形胜所经命工为图标志岁月家藏一轴用贻後人俾毋忘其所始
逸老会图记
合逸老七人为图并坐听琹者林翁翠庭吴翁临渊也据案抚琹者林翁颐晦也稍下坐则为宋翁友泉若林翁他石寒谷对展诗卷读之搦笔伸纸若缔思者余山斋也衣巾古雅须发苍白徜徉於山云水石间所谓大块逸我以老者非邪始余数人者倦游而归将如香山睢阳耆英故事结社为乐而人事离合不齐嘉靖丁亥冬余僭为首会赋诗招致于梅峰别业合席列坐殽不过五味菜果羮脯不限酒五七行客不饮亦不强示真率也自是率为定规以次举行既历平绿溪阁流泉南山诸胜处复叹曰莆名山南有壶公北有陈岩紫霄古囊远不过二三舍吾侪老且死不一至其处亦太俗矣於是遍游诸山登高望远复得大观维时李翁壶塘间而羡之以居远间一预焉且尝招白塘之游己丑翠庭有大理卿召命恳辞不赴而寒谷适致仕归预焉因念唐宋诸贤之为会也图形绘象诗文传布至今吾莆胜国时吴四辅方时举辈为壶山文会其诗亦有存者今兹之会漫无纪述可乎於是取累会之诗铨次成帙且命工为是图以齿最後者宜受役为记余不得辞爰考香山耆英诸老年多八九十以上其次亦满七十独司马温公以年六十四援狄兼謩例入会耆年硕德系望一时今惟翠庭年七十五临渊颐晦皆六十七友泉他石皆六十五寒谷六十四余年六十三耳幸皆康强无恙未知来日之寿视昔人何如寿及矣而德或愧焉非所尚已余不敢望温公而诸翁亦岂能无意於白杜文富诸人矣乎幸际清时天开夀域吾人所以图报答者道固在是易不为大耋之嗟卫武公既耄犹箴警於国夫老成典刑风教之助也然则今日岂徒讌游为邪幸图其终以毋忘?劝
云渠记
汉留侯遇老人於圮上其地去莆远甚莆有山曰谷城地曰黄石何耶山如覆釜岩石奇壮环其下屋居鳞次士多业儒其幽人雅士亦各开家塾结唫社文物尔雅甲诸乡井故昔之好事者因以仙境名之也陈君宜中世居书街代有闻人君於声华势利恬如也於所居之左得地一区缭以周垣杂莳花果中凿方渠以蓄水泓涵澄澈时有云影卷舒往来於其间与水光相为映射君乐之乃面渠为轩扁之曰云渠因别以自号云轩之前为亭半临渠上操琹弹棋时扣槛而歌曰渠之水兮涟漪漾白云兮堆玻璃浮光下上兮监须眉蒲荇青青兮鱼可劙吾将乐此兮皓首以为期於簪缨乎亦何之歌竟引满大酌既醉不知天壤间何乐可以易此也客有游者亦属而和之其子婿王生懋咸请为之记夫云隂阳之气也山巅水澨悠扬自适而与幽人雅士兴致颇类故悦而玩之而托於云以终老焉易小畜曰密云不雨自我西郊夫云能成雨者也居不得位则不能及物其九五之爻曰有孚挛如富以其隣然则渠之云亦将有施乎请以是广君之志其有待於後人耶余每慕君高风暇日陟谷城访松隐而求艾轩先生东井讲道之处尚欲於云渠寓目焉君其?茗以俟
瞻华台记
梅墅方君茂卿治夀藏于九华山之南麓曰归全背紫霄而面八壶列亭榭置花石延纳幽胜详具见素记之矣维真寄亭东数武有地隆然其高可隐君时陟其上望九华作而思曰是山之坳先大夫质庵公丘陇在焉曾几何时松楸蓊郁荒烟宿草将无狐兔窟穴樵儿牧竖踯躅而啸歌乎於是凄然悲澘然而泪下也乃因兹丘加土而环甃以石广二寻袤三广之二立石表之曰瞻华台以伯氏松厓之命属予书于石之隂夫九华雄峙坡陀下属隐隐而起为归全归全固九华之支也若吾身者非亲之支乎山行数里回复眷顾若不忘於其始矧人灵於物顾於亲而忘之耶故古之君子僾然见於其位而肃然忾然若接其形声固弗忘也况於丘陇体魄之藏系属尤重其又忍忘之邪魏郑公献陵之对一言悟主君之为是盖得郑公之遗意大而显亲次弗辱凡以慰亲之心於地下者将无感於是台乎松厓孝友天至将无同是感乎孝子不匮永锡尔类是台卜之矣并书之以诏後之人
三峰亭记
陈生文瑞於所居之北得隟地焉盖亭凿池襍置花石色色可喜披经史于亭中日从事焉面挹九华左顾梅峰右盻乌石得三峰之胜因以名亭且别其号也夫以城居闤闠屋宇鳞次偶见一峰争夸诩以为奇以兹亭寻丈之地尽揽三峰而有之亦罕矣以予号山斋固知夫山者请为之记夫山为艮之象见於易者详矣山上有泽咸山下有泽损山下出泉蒙地中有山谦天在山中大畜君子观於山有契焉必惩忿窒慾以致其损果行育德以破其蒙承之以谦受之以咸而多识前言往行以畜之则於山得所助矣且游息藏修皆古人所谓学也焚膏继晷日占毕於汗蠧之余苦其拘阂而难入而强焉以求之於我无得也惟优游容与以静观造化之玅默焉而悟?焉而忘则物皆我也若九华之雄峙梅峰之蜿蜒乌石之磥砢起伏异势向背异宜屹然不见其运用之迹然而寒暑隂晴晨夕变态日相寻於无穷蒸气成云触石而雨其泽物之功亦岂少哉夫惟会之於心无为形迹之拘且存夫静之体冺其用之迹吾儒之学具是矣若徒饰亭榭以为瓌奇之观将不免於玩物丧志之累矣夫其慎所从焉
建巡海道碑记
闽东南际大海国初倭寇内侵环海要害地立卫若所若水寨棋错星列所以备御之者其制甚严厥後倭寇寝熄滨海恶少驾大舶出入风涛中远通番国近掠商舟而海岛居民时罹其害朝廷以为忧乃简宪臣授玺书往涖之专其任也然宪臣率寓总司岁一再巡历猝有警文檄往来动淹旬日嘉靖庚寅都宪淮阳胡公重器奉命巡视闽浙其秋抵漳閲兵弭盗谓宪副四明谢公汝仪曰漳为盗之根柢而遥制于省城非便若巡海职也其开署于漳亲临调度庶克有济谢公曰然谨奉职以从於是胡公既以闻诸朝即命漳守陆君金曰若为营巡海分司务俾壮观用宁厥居其费出公帑勿它敛通判陈必升宜相其役乃度地于城东得镇抚司旧址且复其旁侵地幅员可十余亩以是冬十一月肇工乃建正堂建後堂堂各五楹?制宏敞以出政也中聨以穿堂左右翼以厢房宪史居之堂之前为月台为甬道中为仪门列左右为舍以宿隶兵外为外门列左右为舍以处书椽以宿机快门之外列左右为馆以处官属之有事候谒者立绰楔于前曰控制全闽又前界以屏墙月台之左别为门以通燕处前堂後寝翼以东西厅前东为楼外为门为垣?制差杀以退休也月台之右别为门以通射圃其後并为崇楼十有二楹曰镇宁楼观德图事亦於是乎在庖湢圊所各有位置而缭以周垣越明年闰六月工告成坚础隆栋高门夷庭楼观矗矗阶序秩秩周阿峻整丹臒辉焕观者以分司钜丽实甲闽中其?画形制皆受指于谢公而後定乃授简具图走价于莆请记予老废铅椠谢不敏既閲图作而叹曰昔马总节度岭南也大拓飨军之堂李卫公之镇蜀也高构筹边之楼今兹分司实具二美是可书也且以漳为盗区托重宪臣以专制之威声震叠羣狡消沮则泉兴二郡皆得安堵无事矣二公相继备兵漳南熟知地利故能处置得宜而重系一方保障如是尤可书也胡公宏才宿望今改江西巡抚谢公以殊异被特荐即擢云南大参以去然兹役也二公实致其勤且将为经久之图嗣是居者尚无忘其所始
山斋文集卷十二

[book_title]卷十三
钦定四库全书
山斋文集卷十三
明　郑岳　撰
碑
吴长官庙修祀碑
莆水利南称李长者北称吴长官长官名兴唐建中时人性慷慨嗜义前时故兴化县诸水东流滙于延寿溪出杜塘趋海长官既塍海为田乃於杜塘筑长堤遏大流南入沙塘阪酾之为沟杀之为泄以灌北洋之田约二千余顷时有蛟为孽长官誓衆持刀入水斩蛟卒与蛟俱毙乡人庙而祀之宋封为义勇侯於戏长官不阶寸柄奋农亩兴大利而以身殉焉较之冥勤其官而水死烈又过之古者水庸田祖皆有祭祭法能扞大患则祀之长官庙於唐封于宋历元至今五百余禩而祀废弗举庸非郡之旷典与今年春侍御李君元阳按莆两庠诸生具以事白檄郡丞谭侯铠核实乃命所司岁举一祭礼如李长者庙谭侯方与郡推沈侯鎜图饰庙宇以严祀事适郡守吴侯逵朝正还式修其役谓予尝赞是举且肇祀伊始宜有以诏诸後乃稽郡乘谨书其槩而系以词曰若有人兮江之湄含灵气兮燿奇姿捐家赀兮千亿堰溪流兮成陂何怪物兮为祟赴沧波兮手刃妖螭变斥卤为膏壤兮粳稻离离閲百千祀兮民食其遗庙杂丛祠兮祭久隳涓兹佳辰兮郡侯莅之堂庑既饰兮殽核维时灵其偃蹇兮芬菲穆将下兮逶迤驾龙輈兮建云旗慰我民兮不嚬以嘻
郡守黄侯修筑石堤碑
昔贤治蹟若召埭韦堤可考也维莆自唐观察使裴次元长官吴兴始堤海为田延袤数百里若遮浪东角尤当海涛勍敌岁吞啮以为民患掲阳黄侯一道来守叹曰抟柔土以抗狂涛非计也於是殚虑区画白其事于巡按方君涯报曰可侯乃於遮浪筑四石矶外楗松木实以乱石数百艘以杀潮势乃傅堤叠石高九尺长一千四百余丈横亘屹立势若长城计用石十倍其长之数若木灰徒佣费甚夥给公帑不满百金税亩以助之且多措置罚赎简能授算以去岁五月始工越八月告成於戏侯於兹役固一郡之大计也尝闻洪武永乐间堤两决矣其时白浪直趋壶山下草木尽死其後积岁修治苟安目前卒未有计经久议用石者镇定坤维消弭海祸若侯可谓不世之功矣侯刚果敏逹劳心勤民郡无遗便此特其大尔两乡之民议立生祠祀侯取埭田十亩以充香灯且砻石竪碑用纪厥绩侯既去郡郡丞谭侯铠终其役余乃追述其槩刻之碑系以词曰粤惟迁史河渠有书循吏继作水利是图召埭城北韦堤江西眷兹扞海功实与齐狂飈鼓浪长城屹如奠居袵席沃壤秔稌昭掲骏功庙貌翼翼望洋兴思永世无斁
增修艾轩林先生墓域碑
艾轩林先生宋南渡大儒其道德问学风节载诸国史郡乘可考也同时若朱晦翁过莆闻其说道理精细为之踊跃忘寐其在後省封驳谢廓然词头吕东莱曰此举过江以来未有也平生保认此老不虚矣其与朱吕陆象山俱以道学倡东南而艾轩年最高称南夫子云若夫文逼檀弓诗兼苏黄乃其余事耳官终工部侍郎諡文节先生晩岁讲道城南因家焉其卒也郡为立祠有师儒坊今遗迹蔓没独墟墓累然道左前分巡佥事林君克贤提学副使邵君鋭知县雷君应龙相继修治复田竪表然岁久复圮海虞陈君逅由名御史再转闽台贞操敏识雅志古人一日按节过墓下既展谒踌躇者久之顾谓知县陶谟曰先贤坟墓荒秽如是不可不亟治陶子曰诺乃於墓前构亭一区君以为表崇未备爰达之察院白君贲白君喜曰此风教首务也悉如议为之於是檄陶子增辟墓道缭以周垣树之松栢而封域式完又念无以彰往行以诏来进俾增饰是亭而刻之碑猥以文见属於戏莆称文献旧矣然道南一脉实自艾轩启之至于今遗泽未斩惟道在人心旷世相感君子见墟墓则哀心生况於贤者之藏乎尝闻过董仲舒之墓者必下马致恭艾轩其仲舒之流乎朱晦翁守南康访刘凝之之墓为立门垣君得无晦翁之意欤其风声振激将必有感而兴者矣岳忝乡国晩生乘兹盛举亦安得以謭陋自委靳一辞以纪成蹟
蒲坂兴造碑
蒲坂旧为南洋奥区壶山南峙兰水西下沙沟折北而东分一支逆注坂中昔人尝引沙沟而合之未能也又尝於坂之东北隅为桥垂成而废於桥之右为佛刹久而圮於是襟壅背亏民居弗宁人文亦几乎熄矣乡族父老患之致厚属於余愸寘之怀嘉靖四年秋余谢事归适高安傅侯朝晋丞吾郡爰告以是侯慨然曰水利桥梁有司职也乃议市田率里人凿渠横亘百二十余丈引沙沟逹诸坂中转而东注而沟成乃即桥之旧址累石横梁改涂东出而桥成乃又即佛刹旧址为屋四楹以祀土谷二神旁祀他神前辟为门後栖巫祝且聚土植木而社又成傅侯躬莅督率擘画五十金江丞宇八金助费沟桥余终其凡役里人乐其成砻石请记夫以百千年坠废毕举於今固有握其机而纲维之而人事之修适应其会岂非数之然欤纪兹役之成并系以诗曰系兹蒲坂实惟水乡东酾一渠直注中央西望沙沟阡陌微茫决而通之其流泱泱前绕东滙搤以钜梁浊流为清可饮可湘渠道不纡以舟以航即桥为闸旱不能伤维社有神保障一方既奠厥栖降福穰穰百千年来坠废毕张形胜改观人文发祥睠兹渥泽曷其敢忘劖辞珉石式垂无疆
孝廉陈先生祠堂碑铭
正德丙子冬监察御史如宾陈先生卒维时巡按御史王君应鹏具事行以闻诏以孝廉立坊列祀乡贤仍优恤其家王君复别给百五十金为立祠费至是祠成其友山斋郑岳为之记曰先生讳茂烈字时周先世浙之瑞安人由军功注兴化卫总旗居梅峰先生幼有至性痛失怙奉母太孺人张氏贫苦相安励志力学举弘治丙辰进士节推吉安俗健讼先生弛敲朴动以至诚讼者皆往往输情以去以最徵为御史疏纠尚书纵子受赇及道士不宜为尚书者风裁隐然念母老乞归终养凡十余年安贫守道不干人以私台省交荐诏改晋江学谕以便养亲辞不拜复诏给月米三石以资孝养又辞不允及是卒特加恤典皆异数也先生天资近道务为向里之学尝作省克录以自考奉使广东谒陈石斋得闻静一之说晩年造养益深有得即书作静思录玩心虚明操节坚苦而槩以孝廉称非其至也始林见素与余议别卜地立祠竟弗就既而林公亦卒余愳祠之坠也乃相厥居屋後余地考卜形胜指授嗣子远扬构屋五楹中厅事左右为房为庑前为抱厅门中出路折东行适巡按御史聂君豹至助二十余金乃立门坊远扬复於厅事後构数楹为私居而祠益完余惟先生於乡贤忠孝二祠皆列祀於官矣兹则孝廉专祠而俾其子孙主之崇德象贤垂风声於无已固於是乎在谨书其事而系以词曰汉制近古策举孝廉州郡鲜应其选尤严迨隋设科士以文取浮华是竞荡无绳矩吁嗟如宾天性是敦约身励行氷寒玉温体玩既深充养益粹艾轩复斋遗响未坠仕不违亲贵而能贫名教巨防帝念纯臣生给禄养没优恤典宪臣表章庙祀式显栋宇翼翼笾豆维馨掲?妥灵永垂典刑
书乌门黄氏碑隂
维兹凤凰山右麓为乌门黄氏直庵易庵父子之墓林司寇见素既为志铭纳诸幽矣易庵之配郑宜人复念门户弗振墓久或堙不可以无表识余为题其氏里位号于碑且撮其事行大略勒诸隂曰维黄有讳韺者教授广元得师道生直庵讳纲字廷立以子顒贵再受封其为人洒洒乐易少不诎於贫晩不张於势坦洞无他肠顒字伯望号易庵弘治庚戌进士为户部属沈毅内植周司徒经委掌章奏厘革蠧弊部为改观有戚畹得赐第请更造者君抗疏止之曰臣为朝廷惜法为国家惜财且为张家惜福也朝论韪其言擢守肇庆锄强植弱濬黄桐之沟革中官市布之扰郡多盗议征君严捕毙于狱卒不烦大兵御史欲行其私君持不可衔之攟摭其治盗大酷卒得白复补武昌治蹟益章转广东左参政以卒仅一子应轸天以宗人之子州後呜呼黄自广元世有积德至易庵始大器局端凝有识断人咸器以公辅竟止於是而祀且中絶天之道非邪抑所值之数适然天固不能违邪虽然生无愧色而没有令名其天道之终定乎吾故掲而书之俾後之人过而式曰是为黄氏之阡
山斋文集卷十三

[book_title]卷十四
<集部,别集类,明洪武至崇祯,山斋文集
钦定四库全书
山斋文集卷十四
明　郑岳　撰
行状
故荣禄大夫太子太保刑部尚书见素林公行状
莆望姓称林氏唐有九牧邵州刺史藴公以忠名传至公二十二世矣族聚聨桂坊上世以道学名家而仕不甚显入国朝宁国教谕公圭以耆儒师表一郡是生处士公豫配方氏严有家法生扬州教授敬斋公宗亦名师儒配赵继姚氏生公之父鞠庄公元旭配黄氏?德孕贤以公贵敬斋鞠庄公俱累赠工部尚书配俱赠夫人公名俊字待用号见素晩更号云庄逸老以景泰三年壬申二月十一日生先是黄夫人梦三神人凌空飞绕中一人手一卷授之姙而生公及生秀朗玉润甫离襁褓即知孝敬比就傅颖敏异常九岁时客试以对偶曰宰相本书生公应声曰忠臣由孝子识者异之年十六岳学士季方为郡守试破题立对岳惊异谓公大父教授公曰是孙不作先生官矣十七祖敬斋病亟方大母欲为之娶公辞明年方又病亟欲为娶公以祖未大祥辞游郡庠益肆力於学莆士雅工程试之文不事博总公所业虽专尚书而於他经咸读而通之若诸史子若诸家文集下至稗官小说莫不贯综稍习为古文词於诸经义若不屑意而为之辄工一时文名大起成化丁酉举乡荐明年戊戌登进士西涯李文正公得公文奇之自是遂托知己己亥授刑部陕西司主事明习刑书议狱率归平恕事干贵幸不少假而以其暇益力於学择僚友以相师资陈白沙公甫以荐至京公日与讲明理学而造诣益纯时当道久未有处公上书尹太宰谓山林遗逸之路不可自我而塞尹公遂为请试公又劝白沙勿试上疏乞归养白沙服公有识甲辰陞本部四川司署员外郎时妖僧继晓以秘术得幸权璫梁方隂为之援发内帑银数十万两盖寺举朝无敢言者公因论陕西荒政遂及二人之罪大略谓继晓本一憸邪无赖先以邪术欺诳楚府事败逃匿潜住京师多方夤缘误蒙圣慈叠赐异恩五尺儿童切齿唾骂敢复肆无忌惮惑乱圣聪发内帑银数十万两盖大镇国永昌寺臣细思之陛下聪明齐圣断不为此是必继晓小人倡为诞说谓此寺一建则圣夀益绵国祚益昌民命益永边境益宁曾不知以有用之财供无益之费国计且日削矣以陛下超三迈五之资蹈唐宪梁武之辙圣誉且日损矣下人师师争先事佛圣政且日坏矣居民重迁工役不息人怨且日兴矣臣见国事日非天下日促福不可求而祸且至矣又言梁方倾覆隂狠引用邪佞排斥忠良辅之者骤得美官触之者动遭窜逐数年之间假以进贡买办为名盗祖宗百余年之府藏殆尽乃复荐进继晓隂求盖寺虚耗内财飞语外人谓其极意不肯为是被陛下逼胁只得屈从夫人臣善则称君过则归已今梁方欲文已奸而以过归陛下即此一事已不容诛矣臣谓不斩继晓不足以弭他日之祸不治梁方之罪不足以消天下之怨今内而大臣次而百官以及闾巷小夫亦皆痛心饥民之死欲食梁方继晓之肉卒之不敢以此言进於陛下者所惜者官所畏者死耳臣以为言之则祸止於臣之一身不言则陛下终於不悟其祸有不可胜言者故不敢惜一身之祸而卒为陛下陈之疏上留中不出者数日公自分必死料理家事待罪於直房俄付诏狱加刑公对益厉官校亦为感涕後府张经历黻上疏论救并下狱责降远方公得姚州判官黻施宗州知州自是直声振海内有刑曹御史後府黄门之目人争传疏草读之又拟之鸣凤有绘图鬻於都门所至士民求识面为快三原王端毅公在留都上疏申救甚力会乙巳元日星变宪庙感悟叙复南部丁未孝宗登极臣寮交荐超擢公云南按察使副使滇俗杂夷崇释信鬼鹤庆玄化寺称有活佛元世祖时赐袈裟鉢器水火珠诸物故在岁时士女会集动数万人争以金泥其面公按鹤庆命焚之父老言犯之能致雹损稼公与约积薪伺之果雹即止已而无所见遂焚之得金一千二百六十两悉输之官嗣是连二岁无雹田亦比登土人乃不为惑所毁若丽江塔若大理猎神庙若蒙化四柳诸淫祠凡三百六十余区时所在学校颓敝悉撤其材新之赵州故无城居民数苦寇掠而地贫费无从出公为区画得盗鑛贜镪四千余两斥而用之民得不扰而城亦遂完民追思为立生祠干崖土官夺印讐杀公谕以至诚遂感送印出竟不烦兵由是芒市孟密缅甸八百诸夷咸慑威信陇川夷儿加儒巾立学教之在滇三年勤於抚绥虽溪山险恶瘴毒深僻之处皆亲历其地所至平反寃狱黜陟官吏深求民隐而兴除之若按佘祥岳山释余文材张忠等尤为章灼镇守太监王举卒公白抚按检其遗财得金一万八千以闻内臣庇其类多不悦会有例京堂官各举所知尚书刘公璋都御史童公轩交荐童公云文章可以华国而为学益勤政事可以泽人而忧民益切忠贞不佞神明可鉴其衷廉正不回氷玉莫加其操辛亥擢本司按察使壬子调繁湖广按察使伟望弘才风仪整肃官吏敛戢不敢犯内臣以公干至者类带盐给民取厚直公令两平交易及还例有厚馈公弗与由是益取忌更两臬几六年癸丑吏部奏为榆林巡抚都御史甲寅奏为江西陕西左右布政使皆不报会境内雨雪灾异公上疏陈言时政大略谓贵州借调官军措运粮饷军苦战鬬民疲挽输又德安安陆盖造王府及增修吉府工役浩繁财费钜万民命不堪乞循宁襄德府故事一切省俭勿用瑠璃及白石雕栏着为定例又言直隶河南山陕江浙川贵皆大雪雨雹皆由政刑失中外戚骄恣小人祸君子夷狄窥中华之应时张氏方贵横故疏及之寻又引疏引疾乞休疏上不待报径归有旨准暂回原籍养病故事外官无养病者盖异数云时公年甫四十有五巡按御史朱文奏公年力未衰可用不报既而南北科道交章论荐最後丛兰以星变荐公与刘大夏皆一时人望不宜久废有旨起用己未起为广东右布政使辞不赴又二年起为南京都察院右佥都御史提督巡江兼理操江时火筛犯边南北有警公不得已起至南京再疏乞归不许时南京江备颇弛公随事经理多所绪正正身率物与张简肃公并名清约都人士化之陕西地震水涌公疏谓变不虚生必有其应考之前古汉和帝永元二年则宫闱之应安帝建康元年则内侍之应晋元帝大兴元年则柄臣之应光武时武谿蛮反晋成帝时苏峻乱宋仁宗时元昊不庭方今边寇陆梁久聚河套兵祸之结已兆於斯万一制胜无常可忧非细臣观近时用费日奢科差日重人民日贫颇无固志如荆州瑞州九江等处乌合强徒轻窃名号敌杀官军则不但边寇可忧而已又言汉宣帝本始年间地震诏问经学贤良方正之士无敢端言其所以然者其後宋儒胡氏谓地道妻道臣道着见如此当时若有明言使宣帝戒惧善处则霍氏之祸无由成矣夫宣帝贤君也霍光有辅遗之功有房闼之亲小心恭慎贤臣也谓帝而不念光家谓光之家而有祸耶事不可料政亦类此则所谓宫闱内侍柄臣者臣望陛下静思而善处之他如斋醮之设?天黩神不惟无福寔足召灾南京苏州织造花様太巧丈尺太长松江大红布太仓洗白布太细古人谓之服妖费财劳人灾或由此至於役占当清冗食当汰工作当止供应当省赏赐当节远行当戒佞幸当远贤人君子当亲皆陛下所宜留情尽已以回天变者也又言华封人之祝曰多男子诗歌文王后妃之美曰则百斯男今中外人心日愿陛下子孙振振昌有支庶而难於言臣亦展转久之恐终不言则有负陛下负祖宗负中外之望谢方石见之曰字少意长近时章疏此为第一又疏乞录正人以端国本大略谓皇太子年踰幼学趋向大机正决於此而多处宫中少就外傅古人之教恐未宜然夫教所以爱之择正人所以教之也并荐礼部侍郎谢铎太仆少卿储瓘光禄少卿杨亷致仕副使曹时中处士刘闵俱堪辅导在南京屡推户礼等部侍郎皆不果亦屡疏乞休且举曹时中等自代皆不允壬戌江西盗起言者以守臣不职所致宜遣大臣巡视玺书以公素守风力才望不畏强御委以便宜从事公至榜示盗许自新躬抵其巢新昌贼首王武率衆出迎擒四十余贼自效其他有名贼首出片纸责令巨姓悉擒之余党解散勘覆知府李复贞王塘不职吴叙已改任犹追论之副使李澄暴狠虐傲且恃所亲在要路恣肆不法人莫敢问公令致仕去其他贪酷之吏多望风解去既而前都御史韩邦问巽輭不振有诏勒回遂以公代之公上疏引嫌辞避不允於是更定要束处税粮均徭役百凡政务一新又建阜俗三义谓义仓义学义塜也大意谓王政之大养生复性送死而已然官府事泛难以徧施乡曲情亲易以时叩预备有仓未足应朝夕之求郡县有学不能周乡闾之化近关漏泽不足使乡村下聚各归其土今立三义示尔齐民胥劝互成以裨我官政人多乐从者宁庶人贪谲忮害本府禄米每石纳银三两公量时值而优给之使纳一两二钱着为令其他官校害人侵牟民利悉裁抑不令得肆其奏易府殿瑠璃瓦公上疏极言其罪大略言先年宁府移封之时系至亲其时府殿不用瑠璃盖是贤王崇俭法古独示质朴垂宪於今传且数世历百余年一旦无故而改之岂孝子顺孙承顺其先人之意况习性难静易动难俭易奢操之犹惧或放纵之何往不流贤王春秋方盛德业方始求之身心自有专务而规规循常文具以毁蔑前人法制实未见其可末言乞断大义特垂善处毋涉吴王几杖之赐叔段京鄙之求时逆濠虽横未有逆萌或以为过後卒如公言人服先见云遍历州县察览风俗禁治豪猾修葺周元公狄梁公二陆及曾南丰诸祠墓斥卖淫祠万余区甫八月诸弊尽革庶政一新而母黄夫人讣至号恸几絶即奔还守制武宗初政巡按御史宗彜及南北科道交章论荐有旨起用吏部屡奏都察院左副都御史及南北直隶巡抚南北兵刑部侍郎皆报罢江西士民羣诉之吏部必欲得公乃陞右副都御史巡抚江西公上疏力辞宁庶人惧公复来密赂逆瑾特允致仕寻丁鞠庄公忧瑾擅权蓄逆缙绅被祸公忧之尝草急除大逆以御大患疏未上忽中批致仕都御史林某舖马取来用俄改巡抚湖广又改四川其时蓝鄢之寇方剧庚午二月玺书到五日即行至夔适苗贼刼巫山公抚而散之既乃陈师鞠旅建旌旄颁军令十事曰心欲齐曰将欲良曰兵欲精曰艺欲閲曰器欲利曰令欲严曰士欲饱曰赏欲公曰罚欲当曰恤欲厚将致贼而抚之初驻兵达县举行社长社正之法宣布圣恩化盗为民遍谕贼垒兼以抚剿二策时贼号四十万分四十八营立总小甲甲统一首称老人公至通江忽报贼将攻保巴即取道救巴倅遇贼於华壠公单舆直抵其营宣朝廷德意示以祸福贼稽首伏地公厉声曰吾今抚汝贼罗拜而谢约日诣降既而淫雨谿溢贼失期疑阻遂分党出刼蓝廷瑞廖惠谋据保宁鄢本恕谋据汉中又小支一百三十人流刼神庙冈时土兵未集官兵怯懦不前公取将领杜琮等十人命斩以狥已而贷之许立功自赎於是何定者先登官兵并力擒斩尽之俄大雨通江城被冲公虞有变预发兵四支备之廖贼果来刼县官兵因追杀七十九人擒二人公闻贼不烧粮必再至催兵前进贼果再来斩贼首九人余兵继进擒斩八百余人跌死五百九十余人淹死如之通江连战俱捷各贼披靡杀死人马重叠溪沟俱满水流十里为红斩获贼首廖麻子麻六儿饶老人李老人生擒廖惠王仲甫擒斩首级三千三百五十余得马驴一千三百余头匹器械无算捷闻降勅奬励有素负忠义摅诚効力之褒移驻得汉城为草厅棘门以翕张有衆因促兵追过大小巴山分兵蹴之于星子于住河于麻柳于齐眉于高观山于神庙冈于三十六盘每战皆捷至绣鸡岭兵奋勇过河冲破贼阵追北二十余里至修溪又直冲贼梁贼衆大败前後擒斩一千三百余人收回被虏六百余人夺获驴马八千头匹得其伪印及衣械甚多功垂成而江津贼复起盖播州宣慰杨爱与宣抚杨友讐杀而泸州故盗曹甫因聚衆谋据江津公闻报驰赴辛未元日乘贼醉无备乃夜半蓐食衔枚而往围而烧之遂斩曹濬曹洵曹玉等前後斩获一千三百二十二人烧死九百余人收回被虏七百二十人时胡卢熟番及浑水祈山等大姓番乘机为变公皆抚平之蓝鄢余寇复炽公提兵追剿擒斩四千余人贼势穷听抚然犹狐疑计缓我师总制尚书洪公诱其渠帅四十八人执之捷闻降勅奬励晋公右都御史赐以银币公辞陞赏不允继又疏乞贼平容径回致仕忌者谓盗已衰易为於疏後批允致仕江津余贼方四等收合数万人来攻江津提兵追击大败贼於大垭擒斩跌杀约万余捷闻复有银币之赐初杨友者与杨爱争袭已革宣抚之职至是以万金赂瑾求复公言官职不可复乱阶不可啓奏上人为公危瑾败乃得无事时瑾虽诛而张永继用事公复上疏请上还内宫择取宗室养于别宫收用先朝旧臣刘健谢迁林瀚王鏊韩文以修复旧政并缴上前请诛瑾疏又言瑾虽死权柄犹在宦?且本朝王振之後保无振也而有吉祥祥之後保无祥也而有刘瑾安知後无复瑾者其意隐然有所指词旨剀切大忤左右用事者先是军中奏功多为中外权要冒报公一切不许自是诸捷恩典寖薄贼未尽平即与致仕朝论大骇科道保留不果公归蜀人号哭追送未几而两川之寇复炽矣范御史永銮为立石纪功癸酉甲戌连推南北掌院事及兵部尚书皆不果己卯宁庶人反科道复荐公有先见之明虑事之远亦不用辛巳公年七十今上在藩邸久熟公名入继大统首降勅召公云朝廷更化之初方将图任旧臣辅成新政兹特起用可即日驰驿来京以副简用至意既乃以先朝任用匪人工部弊孔烦多尤不可以理乃以公为工部尚书公具疏辞荷温旨卿老成旧德誉望素隆新政之初特兹起用宜亟来供职以副眷注至意吏部还差官催促九月复与乔宇幷推吏部尚书上用宇壬午正月始就道上辑成论以备议礼疏至济宁再上辞疏有旨朕方延竚以伺岂可称疾固辞寻改刑部尚书公再上疏辞大略谓前者召为工部未赴又改刑部前辞今受似涉择官有旨不允促令入觐又上亲大臣疏大略言太祖太宗列圣以来皆亲近儒臣与相可否以臻至治且言自古人君未有不亲君子而成治者正德之间羣邪鼓煽蔑我朝纲坏我治体丧我士气枯竭民财人心已离天命几去幸赖圣神入承大统厘革一诏夷夏腾欢而数月之间天人之心似若稍异意者感格之道未至乎传曰为君难陛下勿谓善始之易尤当计善终之难也又言新诏之革所谓坏极而不得不革者也然贵近之臣或利入官财产或开预事蹊径不知一革变则诸革尽变未宜以一人之私而坏天下之公也盖时近幸稍稍有用事者故疏及之疏上温旨褒美乃以五月四日入京朝见上注视久之班行皆跂竦以观诸老动色相庆命侍经筵会暑传罢公上疏言圣学缉熙禹惜分隂傅说告高宗终始典于学且古之学者教春秋以礼乐冬夏以诗书况经筵听讲颇不为劳文华清燕亦不谓热平旦未与物接其气清明善念易开正言易入又为进学之会于时寺观斋醮渐广上辟异端疏畿辅差多民困富室尽投陵户免役公奏处陵户以定事体内臣家人私买番货行勘未报一日忽内批货物给主公请究请托及营救之人有旨照旧入官少监王玘等盗内府银币以钜万计送司礼监发落公谓宜下有司明正其罪司礼监奏补匠役公谓开端啓衅阶乱之始决不可从大同军士因羣噪打毁衙门公谓渐不可长宜正首恶之诛太监崔文宠擅一时其私人李阳凤以科敛匠作财物及御史参奏崔文需索夫钱事下刑部崔文夤缘内降差校尉取李阳凤等付镇抚司理问公?法执奏不遣有旨还送镇抚司问理公又奏言奉诏则废法守法则违诏然法者祖宗布大信於天下诏者一时之权宜臣宁违诏不敢废法上怒责以违旨回话公谓崔文以脱罪之私敢干内降纪纲大紊此途一开祸乱何极臣力欲回天迹若违诏罪当万死於是言者羣疏文罪上虽不罪公而李阳凤迄改锦衣狱公乃上疏乞致仕决不可留矣公立朝仅十四月以暮年遭际誓竭忠愫以仰裨新政然尤以保终完名为念故入京权寓朝房屡疏乞休辄温旨谕留有曰卿才行老成职司邦禁竭尽公勤宜照旧供职有曰卿清忠大节着在先朝每有论奏朕多嘉纳如何固欲求去有曰卿以累朝耆旧随事纳忠多所匡救乃累求休致鸿胪寺便往谕朕意宜亟起供职以副眷怀又特免朝参在部调理公强出谢又辞不允至是疏八上情词益恳切上不得已从之加太子太保写勅驰驿还乡有司月给食米三石岁拨人夫四名应用岁时以礼存问公又辞致仕渥恩不允时束装已具犹入贺圣节乃行癸未八月十三日陛辞赐勑酒馔宝镪勑若曰卿禀忠义之资负刚大之气而能充以问学发之文章初在郎署为小官即抗疏犯顔指斥奸僧沮建寺之役左倅远州旋复召用敭历藩臬贤声益彰擢任都台出抚重镇在江西拒逆濠无厌之请在川蜀遏大盗方张之势皆忘身犯难不恤艰险而屡乞闲退恬於利禄持正抗直始终一节士论高之朕入绍大统简任耆旧亟起卿入掌邦禁与图治化卿慎重法守屡进谠言朕心嘉悦方切委任而乃引疾求去祈请甚坚重违雅尚特赐俞允载加穹秩以示优崇爰给舟车送还乡里仍命有司岁时以礼存问月给食米三石岁拨人夫四名应用於戏完名全节古今所难卿於是盖无愧矣今归其颐养天和茂膺夀祉以高年名德并古耆英益增我国家之重岂非朕之所望於卿者哉故勅士夫祖饯於都门外舆马辐辏道路争叹息其贤论者以数十年来大臣以礼进退无瑕隙可议者公一人耳閲三月抵家莆虽仕国然未有跻极品者麟袍玉带乡人荣之逾年甲申遘末疾具疏预辞身後恤典且及时政数事荐尚书罗钦顺王守仁祭酒鲁铎修撰吕柟宜用辅德不报今年丁亥公年七十有六三月二十二日得疾草遗奏劝上以勤学亲贤任人图政保养圣躬皇储蕃衍及再辞恤典四月初六日五鼔呼子达授遗言曰吾葬云庄所费不过四五十金毋烦官府科派又曰圣躬曰太子者再自是絶口不及他是夜二鼓卒公未卒前二月有星坠于城南隅卒前一夕屋後通衢有井雾气下上
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>