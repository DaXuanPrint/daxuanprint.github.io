<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,清閟阁集全文在线阅读,清閟阁集全文在线下载,大玄古籍书库">
<meta name="description" content="诗文别集。十二卷,诗八卷。元倪瓒撰。倪氏诗集初为明英宗天顺(1457—1464)年间蹇曦所编刻。蹇曦自识云,其曾祖与倪瓒交好,元顺帝至正(1335—1340)间与王彝斋、张鹤溪等齐名,交谊最洽,题咏最多,因之彝斋季子藏有《霎林集》。天顺间,彝斋后人将《云林集》重加编辑,蹇曦得而览之,惧屡抄愈讹,因而刊刻行世,名为《云林诗集》,分为六卷、附录一卷。此编刻于天顺四年(1460),今仍传世,已收入《四部丛刊》。明神宗万历(1573—1620)间,瓒八世孙倪珵在蹇氏刻本基础上重刊。万历二十八年(1600),倪珵又">
<title>清閟阁集_倪瓒_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清閟阁集</span> <br/>
          作者： <span class="inputVal" id="bkauthor">倪瓒</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]106193</span> <br/>
          说明： <span class="inputVal" id="bkdec">诗文别集。十二卷,诗八卷。元倪瓒撰。倪氏诗集初为明英宗天顺(1457—1464)年间蹇曦所编刻。蹇曦自识云,其曾祖与倪瓒交好,元顺帝至正(1335—1340)间与王彝斋、张鹤溪等齐名,交谊最洽,题咏最多,因之彝斋季子藏有《霎林集》。天顺间,彝斋后人将《雲林集》重加编辑,蹇曦得而览之,惧屡抄愈讹,因而刊刻行世,名为《雲林诗集》,分为六卷、附录一卷。此编刻于天顺四年(1460),今仍传世,已收入《四部丛刊》。明神宗万历(1573—1620)间,瓒八世孙倪珵在蹇氏刻本基础上重刊。万历二十八年(1600),倪珵又刊《清閟阁遗稿》十五卷,包括倪氏之诗文。万历四十三年,潘是仁辑刻《宋元四十三家集》,收上述六卷本。明思宗崇祯十一年(1638),毛晋刻《元人十种诗》,收倪瓒集,在六卷本基础上增“集外诗”一卷。此《清閟阁集》乃清曹培廉于清圣祖康熙五十二年(1713)编刻本。培廉在《清閟阁遗稿》基础上,重新编定,并加增补,分十二卷。卷一为四言诗、五言古诗,卷二为五言古诗,卷三为五言律诗、五言、六言绝句,卷四为七言古诗,卷五、卷六为七言律诗,卷七、卷八为七言绝句,卷九为词、赞、题跋,卷一○为杂著、尺牍,卷一一、卷一二为外纪。外纪上列遗事、传铭、赠答、吊挽之作,下专载诸家品题诗画语。有清康熙曹氏城书室刻本。清德宗光绪二十一年(1895),盛宣怀刊《常州先哲遗书》从曹培廉刻本刊出。</span> <br/>
          封面： <span class="inputVal" id="bkimg">Z_19062.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清閟阁集
[book_author]倪瓒
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]106193
[book_dec]诗文别集。十二卷,诗八卷。元倪瓒撰。倪氏诗集初为明英宗天顺(1457—1464)年间蹇曦所编刻。蹇曦自识云,其曾祖与倪瓒交好,元顺帝至正(1335—1340)间与王彝斋、张鹤溪等齐名,交谊最洽,题咏最多,因之彝斋季子藏有《霎林集》。天顺间,彝斋后人将《雲林集》重加编辑,蹇曦得而览之,惧屡抄愈讹,因而刊刻行世,名为《雲林诗集》,分为六卷、附录一卷。此编刻于天顺四年(1460),今仍传世,已收入《四部丛刊》。明神宗万历(1573—1620)间,瓒八世孙倪珵在蹇氏刻本基础上重刊。万历二十八年(1600),倪珵又刊《清閟阁遗稿》十五卷,包括倪氏之诗文。万历四十三年,潘是仁辑刻《宋元四十三家集》,收上述六卷本。明思宗崇祯十一年(1638),毛晋刻《元人十种诗》,收倪瓒集,在六卷本基础上增“集外诗”一卷。此《清閟阁集》乃清曹培廉于清圣祖康熙五十二年(1713)编刻本。培廉在《清閟阁遗稿》基础上,重新编定,并加增补,分十二卷。卷一为四言诗、五言古诗,卷二为五言古诗,卷三为五言律诗、五言、六言绝句,卷四为七言古诗,卷五、卷六为七言律诗,卷七、卷八为七言绝句,卷九为词、赞、题跋,卷一○为杂著、尺牍,卷一一、卷一二为外纪。外纪上列遗事、传铭、赠答、吊挽之作,下专载诸家品题诗画语。有清康熙曹氏城书室刻本。清德宗光绪二十一年(1895),盛宣怀刊《常州先哲遗书》从曹培廉刻本刊出。
[book_img]Z_19062.jpg


[book_title]提要
钦定四库全书　　　　　集部五
清閟阁集　　　　　　　别集类四【元】
提要
【臣】等谨案清閟阁集十二卷元倪瓒撰瓒字元镇号云林【案梁清远雕邱杂録曰倪云林字元镇而华亭夏正长寅赠陈进之序称为太守不知其何据谨附识于此】无锡人画居逸品诗文不屑屑苦吟而神思散朗意格自高不可限以绳墨明天顺间宜兴蹇朝阳有刻本至万历中其八世孙珵等复为彚刋凡十五卷岁久漫漶惟毛溍所刋十元人集本行世
国朝康熙癸巳上海曹培亷重为编定校勘付梓多所增补考朱存理楼居杂着有题林云子诗後一篇称素爱其诗每见一篇一咏辄收録之近得蹇氏新刻本参校其所遗者存而萃集成帙多吴游之作计得诸体诗及杂文共若干篇为外集一卷则蹇刻原非足本故培亷更为蒐辑也凡诗八卷襍文二卷外纪二卷上卷列遗事传铭并赠答吊挽之作下卷专载诸家品题诗画语毛晋尝刋云林遗事于集外别行培亷裒为一编瓒之始末备列无遗矣世又有别本文集二卷末有崇祯戊寅纪同人跋曰云林诗集毛子晋家有刋本此文集二卷自沧江刘氏钞得之盖裒辑墨集而成非原本也後见刻本较此本增多数篇分为四卷序次亦稍不同然文中荆溪图序一首据宜兴县志载入者核之即题陈惟允画荆溪图之节本前後复见略不一检则冗杂无绪可知不及此本之清整也云云其考正颇核今考集中所载如题天香深处卷後题紫华周公碑传行状後题师子林图重览紫华周公碑传题周逊学府君遗翰後鹤林周元初像赞篇六等皆词意猥鄙决非瓒笔盖自伪本墨迹抄撮窜入同人未及辨正培廉此本亦尚在集中以流传既久姑仍刋本存之而附着其可疑如右乾隆四十六年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
东吴当元季割据之时智者献其谋勇者効其力学者售其能惟恐其或後而有甘抱清贞絶俗之态卒閟其用全其身而不失其所守者非笃於自信不能也锡山倪云林先生是焉先生讳瓒字元镇云林其自号也家故饶於赀至先生始轻财好学尝筑清閟阁蓄古书画於中人罕迹其所爱写溪山竹石攻词翰皆极古意性甚狷介好洁絶类海岳翁然尤善自晦匿有若愚騃无似尽弃其所蓄如敝屣然卒之扁舟独坐焚香弄翰以与渔夫野叟混迹於五湖三泖间又类天随子既而昭代御宇遂使六合一统底今且百年矣彼之幸功誉於一时者飇驰电迅泯无声迹之可寻而独先生诗画流落於人世虽片纸不啻拱璧耽玩之际犹觉清风洒然使人为之兴起噫谓非笃於自信者能然乎先生之诗仅尝见於题咏近得常之荆溪蹇君朝阳彚梓五七言古律絶句总若干卷走书京师俾予评之以传予谓其清新典雅迥无一点尘俗气固已类其为人然置之陶韦岑刘间又孰古而孰今也邪大羮玄酒不和而自醇朱弦疏越一唱而三叹有遗音者矣朝阳读书好义高先生之谊而重其才宝爱是集欲传之无穷真可谓深知夫诗而乐扬人之善者欤不然则是编也其不至於湮没无闻者几希故不辞而为之序天顺四年岁舍庚辰菊月既望翰林院侍读学士奉直大夫直文华殿云间钱溥书

[book_title]卷一
钦定四库全书
清閟阁全集卷一
元　倪瓒　撰
四言诗
至正十年十月廿三日余以事来荆溪重居寺主邀余寓其寺之东院凡四阅月待遇如一日余将归乃命大觉忏除垢业使悉清净乃为写寺南山画己因画说偈
我行域中求理胜最遗其爱憎出乎内外去来作【一作住】止夫岂有碍依桑或宿御风亦迈云行水流游戏自在乃幻巗居现於室内照胸中山历历不昧如波底月光烛盼睐如镜中灯是火非诒根尘未净自相翳晦耳目所移有若盲瞶心想之微蚁穴堤坏辴然一笑了此幻界
义兴异梦篇
辛卯之岁寅月壬戌我寝未兴户阖於室爰梦鬼物黯淡惨栗或禽而角或兽而?夔足骏奔豕形人立往来离合飞搏跳掷纷攘千态怪技百出予兹泊然抱冲守一廓如太虚云敛无迹晨鸡既鸣冠栉斯毕涉庭而咏已化奚恤春风惟振亮月在席凋瘁何损荣华匪益独以圆悟境无顺逆愚夫说梦转堕迷惑滔滔天下病者良极傒我大雄拯此羣溺
至正乙未素衣诗
【素衣内自省也督输官租羁絷忧愤思弃田庐敛裳宵遁焉】
素衣湼兮在彼公庭载伤迫隘中心怔营彼苛者虎胡恤尔氓视氓如豵寜辟尤诟礼以自持省焉内疚虽曰先业念毋荡失守而不迁致此幽郁身辱亲殆孝违义屈蔚蔚荒涂行迈靡通雝雝鸣凤世莫之逢夕风凄薄曷其有旦吁嗟民生实罹百患先师遗训岂或敢忘箪瓢称贤乐道无殃予独何为凄其悲伤空谷有芝窈窕且廓爰宅希静菽水和乐载弋载钓我心不怍安以致养寤寐忘忧修我初服息焉优游
徐良夫耕渔轩
邓山之下其水舒舒林庐田圃君子攸居载耕载渔爰读我书唐虞缅邈怆矣其悲栖迟衡门聊得我娱敬慎诚笃德罔三二四勿是克【一作事】三益来【一作斯】萃彼溺於利我以吾义彼自暴弃我以仁智匪今之同惟古是嗜虚邪逍遥隐约斯世
题画
义兴之山维水弥弥载游载咏操觚挟几聊乐一日百岁奚俟
五言古诗
春日云林斋居
池泉春涨深径苔夕隂满讽咏紫霞篇驰情华阳馆晴岚拂书幌飞花浮茗盌阶下松粉黄牕间云气暖石梁萝茑埀翳翳行踪断非与世相违冥栖久忘返
次韵怀张外史
缅怀萧闲馆乃在华阳天焚【一作烧】香坐幽【一作当阳】谷濯缨向清泉真灵浮空至楼观与云连弹琴明月下飘飘舞胎仙
雨中寄孟集
英英西山云翳翳终日雨清池散圜文空林絶行屦野性夙所赋好怀谁共语烧香对长松相与成宾主
听袁子方弹琴
蕙帐凝夕清高堂流月明芳琴发绮席列坐散烦缨回翔别鹄意缥缈孤鸾鸣一写氷霜操掩抑寄余情
赠天寜福上人
荆溪霜落後铜官日出初自栉头上发更理箧中书上人从定起咏言方绕除邂逅发微笑幻身同太虚十二月十七日过与之洛涧山居留宿忽大雪作及明起视户外岩岫如玉琢削竹树压倒径无行迹飘瞥竟日至暮未已雪深尺余因赋诗留别
世途萦荏苒岁晏不知归密雪竹林夜挑灯共掩扉萧条尘虑浄讽咏玄言微遇此岩中赏心事怅多违
别张天民
鸣雁将北归徘徊旧栖处江湖春水多欲去仍回顾稻粱岂余谋缯缴非所虑犹为气机使暄冷逐来去寥寥天宇寛彼此同一寓风萍无定踪易散聊为聚君看网中鱼在疚犹相喣
夜泊芙蓉洲寄张链师
芙蓉犹满渚疎桐已陨霜泊舟菰蒲中吴山隐微阳因怀静默士竹林閟玄房煮茗汲寒磵烧丹生夜光忆与郑郯辈闲咏步修廊时子有所适顾瞻重徜徉庭下生苔藓牖间繙诗章奕势郑老胜酒榼郯生将雅歌杂诙谐列坐飞羽觞子归日已晚枣栗亦倾筐挥手辄谢别暮宿荒城傍迟明趍所期待子郑公堂晨往遂至昏企望徒伥伥乃嗟仙真驭固非世所望恻恻理归棹泛泛秋浦长还寻甫里陆更醉山隂王素冠斯驰赠喜知终未忘余兹将远适旅泊犹彷徨微风动虚碧初月照石梁旷望对清景赋诗托陈郎茯苓思同煮夜雨共匡牀萧闲道馆听袁南宫弹琴是日风雨萧然有感而作
玉琴转清亮风雨更飘颻疎桐?高馆朱槿耀芳条生物曷可遏抚事发长謡弱龄陪清讌栉髪想埀髫相见日以老离居梦且遥秋江渺云水去鹤影揺揺
送高太守之秦邮
秦汉置牧守犹古之侯伯封建而郡县仁政固不易汉宣知所本留意二千石慎哉高侯车愿循古辙迹
萧闲馆夜坐
隐几忽不寐竹露下泠泠清灯澹斜月薄惟张寒厅躁烦息中动希静无外聆窅然玄虚际讵知有身形
和吴寅夫对雨见怀
溽云变隂晦零雨随风涛的皪集莲池飘颻洒兰臯朱丝缓瑶瑟緑钱生宝刀抚事增慨慷端居倦游遨处世每慙柳怀人徒咏陶脆质爱灵药闲情宣弱毫
次陶蓬韵送叶参谋归金华
手把玉芙蓉青天骑白龙出入人间世飞鸿踏雪踪瑶草粲可拾羣峰森玉立璧月挂天南离离星斗湿君昔在山时玉韫山有辉因同白云出更与白云归白云无定处岂只山中住河汉共萦纡经天复东注金华牧羊人游戏不生嗔笑拂巗前石行看海底尘手调白羽箭陋彼磨铜砚一语不投机归欤寜再见士岂始隗乎全赵匪相如项王疑亚父竟尔龙为鱼扰扰何时已百年聊寄耳良也报仇归言从赤松子去山今几年还山大学仙天台司马宅云气近相连
偶成
积雨不为休萧条使人愁哀吟四壁静病卧百虫秋开门望原野江湖漭交流谁能载美酒为我散烦忧
次曹都水韵二首
杜陵布衣翁许身稷禹行赋诗原正始感事多哀伤煌煌万丈焰岌岌数仞墙君能仰余辉假日尚【一作高】升堂弛担息荒途日暮将安之挟弹狂游子鬬鸡轻薄儿衆方巴人唱独歌阳春诗天门何严邃緑窻隐罘罳
赠钱羽士
链师好神仙望拜金母台亹亹应玄运煌煌秀灵荄天风流琼响夕露调玉盃凤栖池上竹雨添堦下苔时见两青鸟碧海传书来感此忽自笑飘然遗氛埃
送甘允北上
翔鸿纵高姿流水去不息枉道别友生扬舲望京国婉娈前途憩萧条余景匿神京衣冠会左右金阳宅驱马流星繁埀轩春雾集嘉子玉质朗早通金闺籍行逢明主顾入补词臣职束带向晨趍陪讌终日昃芳年易为晚所愿崇令德英英白云飞渺渺青山隔秋风应节起万里思亲客迟子返旧居衔杯数相觌
双寺精舍新秋追和戎昱长安秋夕
秋暑晚差凉茗余眠独蚤清风振庭柯寒蛩吟露草晨兴面流水西望吴门道不知人事剧但见青山好
寄段吉甫
昔者段干木踰垣避其君冥翳岩穴间清风扇炎氛德绵百世下吉甫贤且文神鸾养奇采芳芷结幽芬回视当世士鸡鹜正纷纭区区事夸敓子独介不羣舍瑟作而叹此道谁复云
送章链师并寄郑有道
良觌忽云阻桐花今亦繁落日满洲渚扬舲念孤骞因怀息机叟藴真从灌园晨埽石上云伫子接清言
玄文馆读书【有引】
【余友玄中真师在锡之东郭门立静舍名玄文馆幽洁敞朗可以闲处至顺壬申岁六月余寓是兼旬谢絶尘事游心澹泊清晨栉沐竟终日与古书古人相对形忘道接翛然自得也且西神山下有泉味甚甘冽与常水异馆去山不出五里故得昕夕取泉以资茗荈余读书研道之暇时饮水自乐焉乃赋诗记事】
真馆何沉沉寥廓神明居阳庭肃宏敞丹林郁扶疎睠言兹游息脱屣荣利区檐榱初日丽池台凉雨余焚香破幽寂饮水聊舒徐潜心观道妙讽咏古人书怀澄神自适意惬理无遗谁云黄唐远泊然天地初回首抚八荒纷攘蚍蜉如愿从逍遥游何许崑仑墟
述怀
读书衡茅下秋深黄叶多原上见远山被褐起行歌依依墟里间农叟荷蓧过华林散清月寒水澹无波遐哉栖遁情身外岂有它人生行乐耳富贵将如何
蛛丝网落花
落花缀蛛网蜀锦一规红既映绮疏外复照碧池中含凄恋余景散魄曳微风昔人问荣秽讵识本俱空
冬日窗上水影
日池浮湛澹霞牖上萦回敷腴三素云照耀青莲台高流辉自下含漪敛复开尸坐以默观静极自春回
雪泉为王光大赋
高斋面絶壁林密径难寻风落松上雪零乱幽涧隂皓洁映鹤氅清圆和瑶琴闲咏以自乐聊用忘华簪丙子岁十月八日夜泊阊门将还溪上有怀友仁陆徵君
明发辞吴会移舟夜淹泊空宇埀繁星微云暝前郭沈沈抱冲素悄悄伤离索归埽松径苔迟君践幽约
听袁员外弹琴【有引】
【至正四年十一月袁员外来林下为留兼旬腊月十七日快雷初霁庭无来迹与仆静坐因取琴鼓之古音萧寥如茂松之劲风春壑之流氷员外时年八十有二顔貌筋力未如四五十许人为言甫弱冠遭逢盛明初宰当涂过九华山道逢神人与枣食之後数数见梦寐间若冥感玄遇者员外韬耀蕴真仕禄以自给不为人所知岂郭恕先之流欤为赋五言以赠】
郎官调緑绮谷雪赏初晴两忘弦与手流泉松吹声问言踰八十云尝见河清挂帆望九华神人歘相迎啖以海上枣欢爱若平生玄遇寜复得惜哉遗姓名
早春对雨寄怀张外史
林卧苦泥雨忧来不可絶掀帷望天际春风吹木末飞萝散成雾细草緑如髪念子独高世南山修隐诀取瑟和流泉操瓢酌明月神安形不凋迹高行自洁思之不可见饥渴何由歇愿为鸾鹄翔南游拂松雪
怀常州学博强行之
君在西溪上年年杨柳春提壶坐柳下邀我见情真青叶已埀带白花还覆苹别来今见柳思尔采芳芹戊寅十二月丹丘柯博士过林下有赋次韵答之
积雪被长坂卧疴守中林山川虽云阻舟楫肯见寻倾盖何必旧相知亦已深惊风飘枯条清池冒重隂聨翩双黄鹄飞鸣緑水浔顾望思郁纡徘徊发悲吟愿言齐羽?金石固其心欢乐胡由替白髪【一作黄】期满簪己卯正月十八日与申屠彦德游虎丘得客字
余适偶入城本是山中客舟经二王宅吊古览陈迹松隂始亭午岚气忽敛夕欲去仍徘徊题诗满苔石
送友仁之京师
春风吹兰茝佳人将远游远游何当还神京郁云浮睠言英迈志飞辔不可留岂无金闺彦与子结绸缪河山风气雄江水日夜流遥瞻云中雁庶以慰离忧
啄木
何处啄木鸟飞止於乔林微形亦以劳终日闻其音所愿木向茂不使螙日侵吁嗟人之徒曾不如鸟心江隂袁仲徵作轩名篔林日夕啸咏其下至正十二年二月廿四日访余南兰陵寓舍徵仆赋诗遂走笔应请然不能尽道轩中清事也
风生篔簹谷云迷渭水原萧萧春雨後翳翳清隂繁忆昔文使君烧笋具盘飡彭城诗适至大笑饭为喷风流成异代寂寞今谁论夫君暨阳隐字徵其姓袁二仲接倈游子猷时到门冠同萨县制坐对宜城尊翠羽共栖杔凤雏亦孤骞载诵偃竹记忽若闻清言邈哉古人迹尚友不可谖
杜真人听松轩
计筹白石顶闻有丹丘生和玉饮晨露褰林飡绦英止鹤眠松警萤火照书明为善得仙道翛然不近名
拟隂常侍一首寄刘秘监赵员外
幽并游侠地都城百雉连河汉瞻疑近云鳬信是仙楼分霞欲曙花将月共妍摛毫倾?思献赋足为传还知跨乌鹊夜宿彩云边
玉壶中插瑞香水仙梅花戏咏
寒梅标素艳幽卉弄妍姿团团紫绮树共耀青阳时折英欲遗远但恐伤华滋置之玉壶氷芳馨消歇迟
秋夜赋
清漏下数刻疎钟仍独闻零露漙夕影端居澄俗氛恬淡斯寡欲荣名非所欣乐矣咏王风忘年栖白云
述怀
嗟余幼失怙敎养自大兄励志务为学守义思居贞闭户读书史出门求友生放笔作词赋览时多论评白眼视俗物清言屈时英贵富乌足道所思埀令名大兄忽捐馆母氏继沦倾恸哭肺肝裂练祥寒暑并钓耕奉生母公私日侵凌黾勉二十载人事浩纵横输租膏血尽役官忧病婴抑郁事污俗纷攘心独惊罄折拜胥吏戴星候公庭昔日春草晖今如雪中萌寜不思引去缅焉起深情实恐贻亲忧夫何远道行遗业忍即弃吞声还力耕非为蝼蚁计兴已浮沧溟云霾龙蛇噬不复辨渭泾邈邈岩涧阿灵芝煜紫茎有志而弗遂悲歌岁峥嵘冶长在缧絏仲尼犹亟称嵇康肆宏放刑戮固其徵被褐以怀玉天爵非外荣贱辱行岂玷表暴徒自矜兰生萧艾中未尝损芳馨
泊舟
泊舟嘉树下开牖碧江浔慨然念黄落景憇惜清隂多暇观鱼鸟容与一登临蜕迹尘喧久欲寡天机深
寄王光大
春服始轻体嘉树欲垂隂夫椒结秀色江流涵碧深晴丝正高下好鸟亦嘤吟岂无伐木诗怡此风雩心
次韵酬友人
处世若过客踽踽行道孤愿友吉德士邈焉如凤雏人而无恒心未易为医巫往者不可作玉匣埋珠襦枳棘何榛榛上有鸱枭呼维桐鸾栖止来匪应时需卓荦千里马壮气塞九衢驽骀岂其偶龌龊当盐车龙可豢而致鱼鲔固充厨未闻商山翁受廛税以租俗人难与言长吟野踟蹰青松在涧壑坐阅霜柳枯所嗟郑乱雅复恶紫夺朱至道安可言多金岂祯符忽为躄躠者憔悴悲路隅箪瓢咏王风耿耿心勤劬
次韵姑苏钱塘怀古六首
西子承吴宠余踪见古台空遗昔时月无复昔人来台边越兵路几见起兵埃
酿酒劒池水玉壶清若无挥盃送落月山鬼共歌呼松间灯如漆白骨漫寒芜
耕凿古隧穿乃吴桓王墓金雁随泠风黄肠毕呈露物情【一作悲歌】异今昔踟蹰缓归步
仙人悲世换宴景在清都寒暑自来往英雄生钓屠钱塘江畔柳风雨夜啼乌
江山国破後吊古一经行辇路苔花碧御沟菰叶生古迹今宁有新城江上横
南山灵石涧翠壁掩松关张君已厌世乘螭遂不还萝磴余幽躅今复谁跻攀
赠惟寅
隐几方熟睡故人来扣扉一笑无言说清坐澹忘机衣上松萝雨袖中南磵薇知尔山中来山中无是非三十不娶妻四十不出仕逍遥岩岫间翳名以自肆何曾问理乱岂复陈美刺高怀如汉隂终老无机事
送惟寅
春江烟霭緑远树明晴旭归雁影斜斜鸣声断复续陈君挂帆去似与雁相逐水际白云度山中甘雨足安得从耦耕柴门艺松菊去去且入城怀抱向谁倾姚公有古道虚夷多远情俾尔遂高隐狂歌乐幽贞
至正二十三年正月廿日余与诸友集於贞松白雪轩其地林石奇胜窗牖明洁且主人好文尚古有文武材款坐设肴醴相与啸咏以小谢云中辨江树分韵各赋得辨字
境静尘虑清雨余山光变池馆閟虚闲琴酌申缱绻蔚哉春木荣憩我飞翮倦石间有题字苔蚀已难辨
对春树
端坐对春树影落身上衣美人手所成纫缝愿无违步庭悲往躅瞻景惜余晖芳襟沾露湿兰佩委风微凝思自的的染泽尚依依晨鸡催梦短夜鹊逐魂飞欢爱自兹毕憔悴损容辉
送致用游闽
韩衆禹穴来语我长生诀偶坐听春雨雨止即言别乃知茅君山贞居相往还山经许寄我依依师友间贞居登真久识子十年後掣箱出遗文犹作蛟鼍吼子去游七闽渔浦桃花春白鸥飞送尔停桡采緑苹幔亭几日到言笑邈无因凭将棹歌去歌向武夷君
送马生
送子淮南行系舟江岸柳翠影舞晴烟落我盃中酒举杯向落日春水浮天碧时见白鸥飞雪光翻绮席应笑披羊裘独钓江边石
寄杨廉夫
吴松江水春汀洲多緑苹弹琴吹铁篴中有古衣巾我欲载美酒长歌东问津渔舟狎鸥鸟花下访秦人
寄李隐者
南汀新月色照见水中苹便欲乘清影缘源访隐沦君住钿山湖緑酒松花春梦披寒雪去疑是剡溪滨
寄韩介石
江上雨云歇夕阳歌吹蒙朱弦弹緑绮令我忆韩终鱼戏弱?下鸟飞明镜中梦乘清浦月直过霅溪东
次韵呈张德常
陶公兴寓酒杜老愁亦酌豪杰千载人处世何磊落吐词蔚忠义安贫务简约嗟哉吓腐鸢邈矣鸣臯鹤
朱火
朱火日方永凉风拂琴丝麋鹿游台苑燕雀悲火帷荡然京辅地无复汉官仪衆芳日芜秽隂凝方自兹
寄穹窿主者
山云淡纵横幽鸟跂上下寂寥非世欣自足怡静者平生卧游趣屋壁何劳写【一作画】还期煮茯苓地炉同夜话
题原道西溪草堂
春水孤邨迥荆溪罨画西晚日鸣榔起山雨竹鸡啼樱桃花已落蘼芜緑未齐酒船寻贺监蚤晚到幽栖
煮石山房
汲涧煮白石云栖南磵隈敲石发新火荆薪藉余灰坐候升降理静观寒燠媒遂忘石鼎沸乍疑山雨来丹成同此术鹤化讵能猜我亦飡金液清浅笑蓬莱
出郭
我初来城郭新緑余蔷薇今我既出郭秋莲落红衣郊居岂为是市隐勿云非去去将何从西山行路微尘坌夸毘海游潜四月余赋归亦无家块处蜗牛庐身世一逆旅成亏分疾徐反已内自观此心同太虚
听钱文则弹琴
牛鸣野窌中鸡登山木上黄锺杂姑洗舂容以清亮别鹄暮鸣飞流水春演漾爱尔弦手忘令我形神畅忆昔擅能事宋袁余所向钱君生独後超轶絶尘鞅操琴晚闻道月斧挥天匠杳如清庙瑟朱弦听叹唱古道久寂寥古音亦沦丧促轸泪沾缨歌诗重悲怅
赠王仲和
荒城夜风雨草木晓离披桂馥逗虚牖苔文滋砚池弄翰聊寄逸永日以自怡且尽一日乐明朝非所知
酬张德机见赠
嘉藻枉我前令人意也消展咏当庭【一作前】除清隂起凉飇出何去巗穴隐何逃市朝仙师赤城霞旦旦存神标
赠张士行
云门有逸客非仕亦非隐玉井千尺泉此士难汲引结交云林叟不顾俗嘲哂我拙唯任真子德常戒谨相知既有素力学仰顔闵久别见容色英资固天禀欲疎不能忘欲?不可近
赠友生
春林积雨晴汀【一作江】渚烟波緑谷鸟语绵蛮涧泉声断续萝径无来踪空山闻伐木时援清琴坐还同白云宿
九日过彦行和韵二首
荡舟烟景晚举杯当素秋黄花忽在眼白髪乃满头临流发悲叹援琴歌楚调罢席更淹留明月波间照何事鹿皮翁逃名隐屠钓
九日喜初晴登高向何处山色见微茫波光淡容与鼓枻逐轻鸥看云觅新句适值无怀民相对澄神虑
对酒
题诗石壁上把酒长松间远水白云度晴天孤鹤还虚亭暎苔竹聊此息跻攀坐久日已暮春鸟声关关
赠野处民
水声转屋西山翠浮屋东牀前苔滋雨门外松吟风怡然无世【一作外】虑心广神为充曲肱以饮水至乐在其中击壤歌往古寜知事王公
灵鹤辞
陶公职仙署子良亦冥通所修杨许业存思在祝融周卿宅丹元末胤仰仙宗神明接祈祷虚夷恒恪恭飞霞焕玉检流响彻金宫白鹤翔香烟僊僊载泠风舞影緑云上命侣青田中晨去瑶草春暮归海尘蒙真灵忽降室羽车俨浮空步虚酌明水逶迤清夜终
陆德中祈雨有感
辟谷清虚久晨窻飡绦霞濯神咸池水宴景丹元家忧国悲民瘼旱郊起雷车枯鱼出涸辙槁苗生稻花我住清江渚种芹遶江沙忽乘莲叶舟赠我仙掌茶拟访安期生为觅枣如瓜
卧病
旱忧命觞斚抱疾忽经旬止酒却腥腐端居谢喧尘麄秽除内滞清虚以怡神江云载飞雨飘飘洒衣巾矫首咏玄虚精思候仙真道园游恬淡心兵息狂狺泠然风涛静鼓枻银河津戒哉贪饕子病源果何因
清閟阁全集卷一

[book_title]卷二
钦定四库全书
清閟阁全集卷二
元　倪瓒　撰
五言古诗
与全希贤
卧疴久不怿微瘳起行吟径苔无来迹出门江水深怀我平生友金兰契同心欲共一尊酒道远力不任有客闯我户晤言乐中林飘萧緑髪僊亦见雪满簪取琴与子弹悠悠山水音能成伐木诗歌以慰所钦
酬友生
拥褐南轩【一作荣】下晨暾煖似春忽思王子晋醉着白纶巾游宴无冬夏清狂忘主宾能持麐鹿脯寄与不羁人
寻友人不遇
洲渚多落英泝流寻远山轻舟载美酒揺荡緑波间俯咏拾瑶草遐思隘尘寰寅缘忽失遇怅望遂空还
次张仲举韵
秧畴莳已遍午饁休中林忽闻轺车至揽衣欣慨深遂寻修竹下共憩西涧隂汲泉以煮茗遐哉遗世心
薛常州让田诗
延陵古吴地泰伯有遗风仁让自家国士民知孝忠春晖草心碧日暮荆花红为感使君政嗟时谁与同
潘公鸣臯轩
白鹤禀灵质翩翩有奇姿海月比高洁巗云共逶迤池上菖蒲花春烟紫绥绥飞鸣聊饮啄乘风来下之我登鸣臯轩遂赋鸣臯诗安得赤玉笙【一作舄】鹤上吹参差
为张来仪赋匡山读书处
庐山郁迢嶤上有香炉峰影落碧天外翠玉琢芙蓉牵萝读书处云磴无行踪犹遗石巗苔花开紫丰茸愁心飞春雪宝劒沈双龙应化苏躭鹤归栖千岁松山岩采芝叟久别倘相逢
瞻云轩【有引】
【金君伯祥名其先君墓左之室曰瞻云轩盖以寓夫孝思油然之义也若夫父祖之魂气精神其脗合感通之妙斋思则如见敬祭则来格开牖而天光临鉴池而泉脉动洋洋乎如在其上如在其左右者云岂足为喻哉於是广其义而为之赋诗】
白云起石上迅逸如迸泉泛演乎林莽飘颻乎山川飞霞共聨络凯风与周旋开轩涤遐想我思何緜緜顾瞻忽在兹亦复停披焉卷舒无定理变幻徒萦纒兴念松下尘若承鹤上仙空花结浮翳百态交我前戚欣从妄起心寂合自然当识太虚体勿随形影迁
张链师祠醮感致瑞鹤赋赠
我识白云君尚友赤松子仙署閟清严社公随役使步虚礼初日飞神谒钧天时有五白鹤翩翩【一作飞飞】遶香烟手栽千树桃风吹劫灰尽避世星坛西深竹闻清磬倏来密雾集忽逐泠风还窗里遗瑶瑟空中锵佩环
题赵若岩龙山精舍
我生倦驰骛无机如汉隂重游古兰若对山开我襟风流李谪仙赏静谐夙心琅然哦新诗如闻大雅音回首石林晚白云花雨深
咏莲
回翔波间风的历叶上露清池结素彩华月映微步云隂花房敛雨歇芳气度欲去拾明璫踟蹰惜迟暮
送陈惟允之金陵
雪消江水緑花发冶城春白下乌衣处轻舟去问津指日望京国行歌非隐沦好及三釜养归来以荣亲
徐氏南园对雨
樱桃花欲落风雨暮凄迷忽忆郊园日竹林通磵西弱蔓滋野援兰叶长芳畦念我当时友蒿莱没旧蹊
春日有感
春?生蘼芜春风生兰茝梦见平生欢美人今何在丹槁玄以白忽忽容鬓改年迈谁能复忧来谁与解七月廿四日风雨寂寥与玄度集宗道南窗具酒肴宴谈遂以永日因赋
萧条风雨秋泬寂窻牖晚故人山中来杯酒意勤恳敛眉念乖濶握手话情悃千载鹤怨悲九时蓬苯尊市脯良不易枯鱼杂乾脤【一作馔】浮云几翻覆人事非余忖得时宁足夸失势焉用愤荆溪丘壑多松水饶芝菌结茅驾厓巅云栖且安稳瑶草手堪摘【一作夏凊冬奥燠】何事锸与畚逐逐闤闠游戚戚尘俗混张子邃古学林君业务本达人解其会略近宜志远锺氏曷仇嵇司马亦藉阮鹿游姑苏台鸟下长洲苑麻姑固狡狯蓬莱叹清浅七袠吾已老一篑君宜勉後会未可期作诗陈缱绻
为方厓画山就题
摩诘画山时见山不见画松雪自纒络飞鸟亦闲暇我初学挥染见物皆画似郊行及城游物物归画笥为问方厓师孰假孰为真墨池挹涓滴寓我无边春
题骊山图
校猎上林苑洗马昆明池霜威肃笳鼓云气画车旗马班陈赋咏卫霍绥蛮夷王风既未远文明方在兹逶迤霄汉上凤皇尚来仪
为徐有常画叶湖别墅
叶湖水沦涟松陵在其西望见吴门山波上翠眉低白苹晚风起寒烟远树齐水蕉笼华槛【一作笔格】露柳罩金堤居贞宁汲汲旅泊自栖栖屏处观鱼鸟风雨夜乌啼
题墨竹送顾克善府判之高邮
高邮古淮甸世产不乏贤顾君往佐郡才华当妙年歌诗隐金石八音以相宣侈哉锦囊句雅甚朱丝弦而此艰虞际抚事一怆然饥者易为食君能念颠连何以赠子行墨君霜节坚
三月六日同李徵士游禅悦僧舍礼上人出柯博士所赋诗以示仆而博士君殁已二年展诵为之凄断因次其韵於後
佛生七佛後乃知青出蓝寒月留孤光世人徒指谈嗟余堕狙网朝暮逐四三悲叹明镜尘何由息禅龛
题画赠岳道士
义兴岳道士野鹤如长身我知弥明徒不是侯喜伦结喉吟肩耸铁脊霜髯新手中石棊子头上漉酒巾久居离墨山自谓无怀民丧乱不经意松陵留十旬香云作舆卫长松为主宾既滋数畦菊复种二亩芹乐哉以忘死道富宁忧贫为我具舟楫相期桃花春
题画赠徐季明
梓树隂当户时闻好鸟鸣独携一壶酒展席坐前楹招邀白鹤侣吹弄紫鸾笙杳杳日景晚纷纷飞絮轻风翻竹影乱明月已东生
龙门茶屋图
龙门秋月影茶屋白云泉不与世人赏瑶草自年年上有天池水松风舞沦涟何当蹑飞鳬去采池中莲
画赠吕志学
江云昏絶巘汀树犹斜阳独立霜柳下渺然怀故乡归来茅屋底篝灯写微茫
画竹赠志学
緑竹饱霜雪岁寒无荏容风至夭然笑复爱夏隂浓寒暑不能移德比柏与松岂若桃李荣春花但丰茸
画竹寄友人
先春竞桃李淩阳叹蒲柳谢君静者徒种竹安所守亭亭清浄心郁郁霜雪後赋诗寄远怀此君真可久
西老图
吊古叹流俗高人陈太丘开牕玩兰雪邀我画瀛洲池上哦【一作赋】清咏林间恣远游悠然遂永日下榻更淹留
题画赠九成【有引】
【至正十二年三月八日冒风雨过九成荆溪舟中刘德方郎官放舟烟渚留宿谈诗明日快晴移舟緑水岸下相与啸咏仰睇南山遥瞻飞云夹?桃柳相厠如散绮霞掇芳芹而荐洁泻山瓢而乐志九成出片纸命画眼前景物纸恶笔凡固欲骋其逸思大乏骐骥康庄也欧阳公每云笔砚精良人生一乐书画同理余亦云焉时舟中章链师岳隐者对奕吴老生吹洞箫】
故人郯掾史邀我宿溪船把酒风雨至论诗烟渚前晨兴就清盥思逸爱春天复遇武陵守共寻花满川
黄本中书斋为写寄傲窻图
庭树緑交?时鸟语清绵春竹罗径笋夏花敷沼莲慨然三季後契彼羲农前古井汲修绠空斋縆素弦长歌归去来悟悦陶公贤终寻桃花崦息景穷幽玄
送贤良北上
吴山朝霭外阊门春雨余超忽孤帆远天末浮云舒君今北阙游我栖南山庐荷锄事耕作闭户咏诗书高林鸣禽曙青苔行迹疎还期茅檐下一枉故人车
恻恻行
【三月十五日陆玄素将从梁鸿山归吴松之上是夕坐至夜分始别余入舟赋此追至梁鸿山寄之以定及冬重来之约】
恻恻复恻恻忧思从中发感子远来访畏子遽言别不有同心人何以慰孤寂矧兹春夏交萧艾盈路侧江水亦浩漾风帆还飘突行将阻携手转觉意忽忽交好匪在今高谊敦自昔人生宁无别所悲岁时易坐叹辛夷紫还伤蕙草碧仆夫窃相告怪我悲愤塞山中梁鸿栖江上陆机宅井臼今芜秽鹤唳亦寂寞余往经其壖徘徊但陈迹天地真旅舍身世等行客泛泛何所损皎皎奚自益修短谅同归数面聊欢怿
寄张外史
神鸾戏玄圃巨鳞偃溟渤尔亦碧巗中遁形修隐诀烧香庭竹浄洗研池苔滑抚弄无弦琴招邀青天月迹高行亦苦冰蘖忌芳洁何当往相寻拂石栖松雪
次韵别郑明德
思君阻言笑三岁同一日既见令人怒不见令人忆挥觞纵谑浪抗论殚今昔世方杂泾渭已乃忘得失馋涎饫甘美醉眼乱朱碧少逢人眼青每遇俗眼白不随世混混自喜心得得讲学日光辉尽性久循率不意吴市门尚复有此客茅斋素壁上佳句手自摘枫林已揺落梅蕊尚未折吁嗟岁云暮感叹终日夕残生能几面念此气填臆富贵真可羞功名竟何物世事蟹登簖危机猩着屐翁乎善自守气体保寜逸去去勿重陈且复混玉石
赠张以中
吾友张以中少年如老翁因过修竹里邀我碧巗东琥珀松醪酽玻璃茗椀红子端今已矣千载事同风
答张链师
安居已度夏卧病乃经秋朝菌悲影短风萍叹波浮寸田勤自治德宅可归休慎勿与时竞心境似虚舟
赠陆有恒
学行美德业孝弟为本根朝益以暮习夏凊而冬温无逸勤稼穑干蛊持户门勿为习俗流必念古义敦谨身尚节俭从善报兰荪尧舜虽有子朱均乃淫昏瞽鲧何顽凶子也大圣尊莲固生汚泥木可为牺樽简编螙蟫出各有至理存惟人异禽兽暴弃湮其源惟学必由本根深见枝蕃於何绣鞶帨外饰奚足论安宅正路间尔居行尔辕斯道迩且易至乐不可谖
次韵张伯琦
长叹悲人寰弹琴想天际夏殷礼相因孰谓周可继大道久榛芜高才日凌替遗书叹不泯授受岂有二邹孟道性善宅路喻仁义後生事言说慨彼涕沾袂允矣二三子仰钻互立志松柏受命独岁寒郁苍翠谁欤无媿怍夙驾寻吾契
赠友【一作律诗】
父子相师友周南义理门阿翁如玉洁贤嗣似春温舍後自生笋堂隂亦树萱西山近在望静默以忘言吾友陆友仁甫旧得古铜印一钮以示余辨之文曰陆定之印以名其子而字之曰仲安友仁既没仲安求为赋焉
吾友伯仁甫览古闵世盲示我古印章始得自幽并辨文曰定之释义为尔名既名字仲安勖哉在敬诚仁甫今则亡缅怀涕沾缨繄昔黄太史结交汉米生手持玉刻文螭钮交纵横上有元晖字印刓与弗轻殷勤字其儿祖父冀可绳久矣学业懋继述晖芳英书画比二王价重十连城高躅思仰止景行尔其行
韩伯休
韩康抱渊静匿影以逃名亦有梁伯鸾五噫出汉京谅哉古贤达道与人俱贞不以身狥物物固莫之撄胡为贵目前狗苟且蝇营粗计一时得不祸害乃生尔其绳祖武景行尚勉行
略上人松月轩
虚牖宿闲云长松挂明月道人初定起浄境无炎热手持青鸾帚衣扫石上雪泠然涤心尘寂照光不灭
和拙逸先生闲居韵
刍豢非所悦甘我藜藿味无辱奚必荣知足方可慰客行值炎天嘉木予来塈禁汝忿慾心养此浩然气见义思必为奋若泉觱沸学焉苟无成斯亦不足畏
寄良夫契友
昔者安丰董朝耕暮读书亲乐以妻顺山樵而水渔徐子慕古义林卧独端居弹琴咏王风窅然观化初月窗淡疎竹跏趺当久如
附次韵　　　　　　　　　　徐达左
故人云山表日事琴与书蔼然重交义不肯忘樵渔奚奴将锦囊来覔水竹居佳画入幽趣雅句复古初七襄不成报高风慕相如
答徐良夫
【八月七日偕耕云叟访耕渔隐者风雨寂寥中为留三日有图书笔砚之乐九日耕渔赋诗见赠次韵奉答】
云卧雨声集庭树飒以秋身同孤飞鹤心若不系舟燕俎登松菌匏尊?磵流兰芳日凋悴吾生行归休不作蝼蚁梦游神凤麟洲青山澹相对白髪忽满头仙去云冉冉风鸣竹翛翛谅哉伐木诗鸟嘤尚相求居吴二十载未及兹山游君才如鲍谢摛词亦云优欢然敬爱客能不为尔留桑土夙所彻户牖何绸缪地无车马尘路转岩穴幽既晴引飞屩回望林间楼
附录谢云林处士畊云照磨见访
徐达左
凉风起幽壑蟋蟀鸣素秋之子从何来飘然驾轻舟萧散古冠带乃若晋风流须眉既皓皓吟啸方休休永怀眉山学气逸鹦鹉洲能书夸草圣善画追虎头嗟哉市井人白眼看前修鹤鸣溪渚隂自为同气求握手叙心素忘形诚旧游为子下尘榻再宿情思优虽无盘飡美苹藻聊淹留开怀写高兴彼此情绸缪况有王衍谈临清偕讨幽期看丹桂月尊酒登高楼附徐山人与云林赠答诗韵　　高　启
昔游紫藤坞空山鹤鸣秋相望隐人居兴阑竟回舟迩来获晤赏玄谈剧风流每欲开南轩招我共偃休天寒鸿雁鸣芰荷落长洲岂无一钓船访子溪水头终惭文墨牵咫尺成阻修听雨掩阁卧观泉上岩游朝览赠答篇词藻夸两优我本丘壑人猿鹤肯见留拟结岁晏期壶觞展绸缪况聆西涧滨禅宫閟清幽夜看太湖月迟我同登楼
倪元镇山水图为胡中书颐题次韵
李东阳
移尊向别圃展卷开清秋上有千仞峰下有一叶舟萧萧虚籁响脉脉寒谿流时则当改序吾方赋归休鵷鸿谢高侣鹦鹉思芳洲种松少三径栽橘无千头卜居拟南国仰止怀前修松泖昔遁迹兰陵多胜游往事勿复道遗踪犹可求画图与诗卷天地长为留辞荣获高价所直亦已优生也谅云晚感之念绸缪恨无云霄翼暂此林亭幽眼中人老矣空忆仲宣楼题高士图
僵卧雪塞户汝南袁邵公冠盖洛阳令埽雪见高风冷竈不生烟虚斚久尘蒙投谒非吾事舍君其谁从道翁先生取余弃笔戏成五言因次韵
生与砚为隣谁知楮颖珍饥鸢杂吟啸每用忧空囷夭矫锺王迹遒媚骨肉匀澄怀静临写时时见天真
吴淞山色图【一作律诗】
吴淞春水緑揺荡半江云岚翠窗前落松声渚际闻潘郎狂嗜古容我醉书裙鼓柁他年去相从远俗氛惟寅友兄雅志林壑远寄佳纸命仆写图赋诗因作此以寄岁己亥五月八日
斋居谁为友毛颖与陶泓有客附书至云是楮先生洁白中含素柔滑表至精爱此风林意更起丘壑情写图以闲咏不在象与声
至正乙巳五月三日过开元精舍希远首座为设汤饼煮茗焚香相饷明日将还穹窿寺因写竹枝赋诗赠别
僧夏已安居还山寺在郭初心了玄解自不为律缚度水独浮杯采苓时负钁余亦漫浪人枵然惭濩落余自与庸叔别後不相见近十载矣今年冬邂逅吴下班荆道旧殆若隔世因写霜林远岫图并赋诗以赠
贺公雅吴语尝诵少陵诗远孙有古风隐居淮水湄开牖望青山寻真歌紫芝镜湖似清淮烟涛春渺弥何当棹酒艇与尔相娱嬉永言以鼓瑟献酬斟酌之伊昔龙眠庄山水含清晖松桂蔚佳色田畴足耘耔结茅饭松术忘年乐熙熙赠此以为好同心勿乖违
廿二日赠别耕云
王君瑚琏器清鉴涵水镜忍穷如铁石居易安义命凤兮出非时不与凡鸟并勤劳世勲胄忠孝本天性白圭絶微瑕朱弦骇羣听任直唯疾谗乱雅犹恶郑悄悄愠迫隘咄咄耻奔竞西壠松桂林白云森相映岩僧同栖止林叟畣啸咏於时无美刺托物善比兴蔼然顔渊乐陋彼原宪病瑗乎知非久慧也安心竟怡性夀而康克战道斯胜蕙草秋更緑松声寒愈劲何当戏玄洲相期适遐迥
廿三日闻耕云至北村将来此
自余来南邨忽忽数日矣犬豕混人目乌鸢聒人耳不见佳友生如逃空谷底足音闻跫然云胡而不喜曹君达卿娄江西渚隐君子也自号古民息景燕处以礼义悦心亦不求知於人今年七十三而耳目聪明体力强健有三男子皆能愉婉其容色以为养又信而智古之乐以悦生优游以佚老者吾昔闻而今见之矣耕学叟命为之诗
隐处娄江渚逍遥古逸民苔石作牀坐青山为主宾商岩黄绮辈北牖羲皇人渔郎问津去源上桃花春
蘧庐诗【并序　蘧庐子蔡质子贤也】
【有逸人居长洲东荒寒寂寞之滨结茅以偃息其中名之曰蘧庐且曰人世等过客天地一蘧庐耳吾观昔之富贵利达者其绮衣玉食朱户翠箔转瞬化为荒烟荡为冷风其骨未寒其子若孙已号寒啼饥於涂矣生死穷达之境利害毁誉之塲自其拘者观之盖有不胜悲者自其达者观之殆不直一笑也何则此身亦非吾之所有况身外事哉庄周氏之达生死齐物我是游乎物之外者岂以一芥蔕於胸中庄周我所师也寜为喜昼悲夜贪荣无衰哉予尝友其人而今闻其言如此盖可嘉也庚戌岁冬予凡一宿蘧庐赋赠】
天地一蘧庐生死犹旦暮奈何世中人逐逐不返顾此身非我有易曦等朝露世短谋则长嗟哉劳调度彼云财斯聚我以道为富坐知天下旷视我不出户荣公且行歌带索何必恶
寄叔方
乖阻方徂秋忽然已改年楼前樱桃花开落春风顚米船到家日雨砌溜涓涓緑酒仍满眼素琴久无弦呼我共斟酌欢剧更惘然处穷则已固言达谁当先俯仰叹鸢鱼浮沉各天渊慎勿伤本性木雕而土埏鸾翔安可挽青云气翩翩犹羡羲皇人清风北窗眠
癸丑八月访耕云高士於西巗因写耕云轩图又为之诗
芝田耒耜闲石廪山云满渚际荷衣翻岩前萝带缓埀露蔼轻帷芳池沃清盥霞飡非腥腐物化自修短空囷未足忧服食滋桢干
宿王耕云山居
城市厌烦燠江山玩清远盥濯临石湖吟啸望云巘范公游集地登陟尘情遣凄凄靡遗构郁郁犹荒苑仙人王子晋抱道云舒卷凤吹翔河汾鹤巢来栖偃凉风纵逸棹溪水清涴涴何当采灵芝忘年从嵇阮
周逊学辞亲秋暑将事于役因写幽磵寒松图并诗以遗之亦若招隐之意云
秋暑多病暍征夫怨行路瑟瑟幽涧松清隂满庭户风声杂湍激古音奏韶濩张幄俨停云埀帷粲繁露谅哉如金玉周子美无度息景无狂驰笑言以胥晤
附次韵　　　　　　　　　　周南老
泠泠涧底泉迢迢溪上路隂壑生松风好山当牖户睠兹幽贞居归来已迟莫应门幸有子兹行迫王度愿言早还家衰年慰言晤
拙逸先生赋古意见招次韵奉答
楚狂昔悲歌凤兮何德衰行迈心揺揺荠青麦离离雨云叹轻薄交道伤嶮巇鸿鹄志自远燕雀栖其卑风吹枳棘藂月照琅玕枝奸慝与贤智邪正亦易推忠本由恕立义岂为利移瞳子分了眊履蹈知醇疵折柳以樊圃狂夫尚睢睢不以礼自防言动轻乖宜友焉不以道异端固纷披君看枯鱼泣鲂鲤慎所之
题吴仲圭诗画次韵
【元初真士尝居嘉禾紫虚观好与吴仲圭隐君游故得其诗画为多今年十月余始识元初即出示此帧命仆赋诗因走笔次吴隐君诗韵题於上隐君自号梅花道人云至正廿一年辛丑】
鸳湖在嘉禾湖水春浩汤家住梅花邨梦遶白云乡弄【一作染】翰自清逸歌诗更悠长缅怀图中人看云杖桄榔
附梅花道人原韵
平林方漠漠野水正汤汤苍莽日欲暮辛苦客异乡草店月回合村路迂更长渡头人散後渔父正鸣榔
清閟阁全集卷二

[book_title]卷三
<集部,别集类,金至元,清閟阁全集>
钦定四库全书
清閟阁全集卷三
元　倪瓒　撰
五言律诗
积雨
积雨生朝菌微风堕碧莲鵞池汲书水鹤帐理琴弦屐蹑苔衣破窻承树影圆空林无与语长夏曲肱眠
春日客怀
白鹤烟雾远沧洲云海寛蘼芜细雨湿桃李春风寒沉忧郁不解离绪沓无端还忆郊园集琴醖共清欢
与张贞居云林堂宴集分得春字
青苔网庭除旷然无俗尘依微樵径接曲密农圃隣鸣禽已变夏疎花尚驻春坐对盈樽酒欣从心所亲
秋日寄谢参军
迢嶤太华隐婉娈东山情学本犹龙老诗工阮步兵心期流水远世事浮云轻公府饶才彦琅琅玉雪明
次韵寄王长史
示病维摩室端居无俗情清斋久絶饮白首不论兵露壁蛩吟切风林鹤骨轻何时同【一作王】内史清咏向蟾【一作相见眼增】明
赋雪舟
一舸星河渚空明玉气浮怀仙李太白访逵王子猷月色【一作明】如可掇曙光疑欲流银屛云母幛梦为笙鹤游
寄王道士宗晋
王君旧隐地闻更结茅茨鹤氅春裁苎鵞羣雪泛池时歌緑水曲不负碧山期夜雨生芳【一作春】草令人起梦思
题张德常良常草堂二首
一室良常洞幽深古大茅风瓢元自寂畦瓮不知劳独出逢骑虎初来学种桃还应白云里迟子共游遨翠壁邻丹竈青枫背草堂琴书聊卒岁麋鹿自成行叠涧【一作涧水】流杯滑飞花入座香寜无问津者及此系舟航
悼项山清上人
幽旷山中乐飘颻物外踪梵余闲憩石定起独哦松花落春衣静云垂涧户重依依种莲处林暝只闻钟
埀虹亭
虚阁春城外澄湖暮雨边飞云忽入户去鸟欲穷天林屋青西暎吴松碧左连登临感时物快吸酒如川
稽山草堂为韩致因赋
稽山读书处应近贺公湖磵月悬萝镜汀花落酒壶卖药入城市扁舟在菰蒲逃名向深僻君岂伯休徒
俞子中见过
积雨衆芳歇新晴生緑隂独眠方不惬多子复相寻鸣鹿在春野啼莺闻远林余怀良已罄咏啸罢清琴
邀张彦高
清风入庭户野客意悠哉一与佳人别堦前生緑苔参差松影乱【一作郁郁松隂晚】寂历【一作悄悄】竹扉开我有盈樽酒悬榻待君来
用韵重寄
山斋秋听雨高卧兴悠哉鹿饮荒池水蜗耕石迳苔宝瑟芳尘满临尊讵忍开长吟我有待蹑屩子能来
赠蕳上人
初公经阁里复遇蕳禅师好饮茅君酒狂吟杜牧诗钱唐江上去杨柳花飞时帆影青山隔依依梦见之
题张氏藂竹轩
高轩自虚旷幽竹亦藂生苔石寒依玉风泉夜奏笙治冠轻可着醖酒緑因名好折青鸾尾仙坛埽月明
游善权洞【载宜兴县志】
来窥善权洞一上李公楼水玦岩前引云旌松际浮然灯长不夜埀钓只虚舟欲读吴朝刻真成冒雪游
野眺寄友【一作赋平野】
见话幽人屋荒城落日边川原【一作途】漫浩浩烟树霭芊芊野稻初收碧江鱼上钓鲜何当剩沽酒直到尔门前
寄徐仲清
岩谷采灵药萧条栖遁情白云檐下宿海鹤堦前鸣燕俎登春菌晨飱脯竹萌诗凭五泻水好过兰陵城
赠刘道益并似陆明本
作赋云间陆能诗邺下刘悲秋多远思捩柁作清游竹冷侵衣屦窻虚见女牛灯前一杯酒漂泊更维舟
赋德机徵君荆南精舍图
结庐溪水南胜处慊【一作事足】幽探夏果足山雨春衣染夕岚石欹招鹤磴门俯射蛟潭日日萦归梦萧条雪满簪
次唐綦毋潜宿龙兴寺韵寄方厓
无家何处归南渚有禅扉湘簟间秋水风【一作池】莲堕粉【一作羽】衣砚池滋黯黯竹露浄微微社【一作秋】燕情如客搀君去桨飞
赠谢长源
公子太傅裔好於湖上居卷帘微雨里岸帻晚风余古刻秦斯篆玄经许掾书何当寻好事鼓枻及秋初
赠墨生
巗谷春风起桐花落涧红隔水轻烟发收煤石竈中豹囊秘玄玉鵞池生白虹汤生法潘谷千载事还同
云槎轩
己比沟中断空思海上浮随云秋泛泛贯月夜悠悠无路通河汉凭谁问女牛漂揺非有待吾道付沧洲
悼朱高士
秋日高人逝微霜蕙草摧鵞羣空碧沼鹤影自层台应御泠风出疑随密雾来杉松暮萧瑟抚事有余哀
赠道益
昔者刘高士匡山曾结庐插篱培杞菊充栋着图书鹤影秋云外蛩吟夜雨余茂深绳祖武息景在林居
送徐元度还江西
悠悠西江水绵绵江上山借问离羣鹤孤飞几时还白雪亦忌洁青云安可攀时时王子晋吹笙向人间
题元朴上人壁
萧条江上寺迢递白云横坐待高僧久时闻落叶声鸱夷怀往躅【一作事】张翰有余情独掉扁舟去门前潮未生
赠沈文举
波光浮草阁苔色上春衣杨柳莺啼暗樱桃鸟啄稀荣名非所慕登览竟忘归泖水宜修禊重来坐钓矶
七月十四日对雨
雨檐惊泻瀑江涨忽通渠古砌罗秋草荒畦缀晚蔬稍开云表月还掩箧中书欲话幽贞意忘言已久如
寄虞子贤
天濶海漫漫崑山望眼寛桃源迷晋世松树受秦官雨藓鹿迒【一作迹】遍霜梧鸾影寒封题数行字聊尔问【一作问竹】平安
徐伯枢归耘轩作
归耘向何处近在东胶山白云宿虚牖钓艇当荒湾弹琴送落月濯缨弄潺湲寸田勿稂莠所愿勤治芟
赠张韩二君
张仲情何厚韩康谊亦深赋诗论宿好聚首契初心阮籍惟须酒陶潜不解琴与君忘尔汝萧散鹤鸣隂
次韵酬彞斋见诒二首
秋气入幽居堦前树影疎筋骸浑懒惰服食转清虚薄晚鱼潜渚新晴溜绕除茯苓期共煮怅望苦吟余荆溪丘壑远暇日得跻攀野客时相过高人意自闲敲门看修竹卜宅近青山胜事今寜有幽吟一解顔
暮春期潘徵君不至
风林惊宿雨涧户落残花芳月忽已晚幽期良恐賖黄鹂念求友鹦鹉呼煮茶犹候犊车至心亲寜惮遐
义兴王子明以竹菌馈余口占谢之
竹下拾烟菌筠篮初送将亭亭似三秀楚楚异衆芳犹带雨露气更怀泉石乡此日山中客笋蕨得新尝
赠公远
霜叶落欲尽晚山看更青蹑将沙际屐坐久水边亭俛仰已如梦漂揺同泛萍稻粱非所恋黄鹄思冥冥
对雨怀张贞居
户庭来游絶园林飞雨滋芳气初袭蕙圜文复散池裁书恐沾湿听【一作对】溜谩怀思清溪已可泛方舟幸及兹
附次元镇见怀韵　　　　　　张天雨
玄句何萧萧咀味生华滋换着空顶帻把卷适临池怜君柔缓情起我淹留思丘园岁将晏幽期方自兹送僧
闻说四明道山川似若耶去依阿育墖还宿梵王家野市【一作望井】封残雪江船聚晚沙光公强健否持底作生涯
赠王光大
荆溪王隐士相见每从容借地仍栽竹巢云独傍松青苔盘石浄嘉树緑隂重约我同栖遁嵩高第几峯
听雨
楼上看春雨玉笙悲远天辛夷红染【一作点】笔芳草緑揺烟冉冉侵书幌冥冥湿钓船新愁嫌点滴元不到鸥边
送李徵君游荆溪因寄王司丞
何处寻狂客故人王子猷花落庭前树风吹溪上舟紫笋生春雨緑苹满芳洲心随酒船发怅望不能休
五云书室
幽深隐者宅迢递少微山贺公镜湖曲李白棹歌还雨几研苔碧风轩江竹斑韩衆近何似晏景白云间
雨霁呈德常
积雨琴丝缓沿堦藓碧滋泥途方汨没茅屋且栖迟酒向隣家贳杯从野老持便应繇【一作从】此去海上候安期
答明卿
林霭去鹤唳孤烟原上邨稧涧緑云满换帻晴景暄处和斯遗隘抱冲自寡言君亦固穷节衆溺何当援
张天民溪亭
罨画溪亭月当窗影更妍朱弦弹緑水细柳舞春烟杜牧何年宅山僧栖夜禅张公一杯酒独醉羲皇前
雨几
雨几唯生睡邨醪不解愁泥涂深溺象身世眇浮沤径草纷披湿林扉惨淡秋何人富春渚五月披羊裘
寄张景昭
烟渚落日後风林清啸余轻舟下天际高人遗素书笋脯炊菰米松醪荐菊葅子有林壑趣江海一迂疎
荒邨
踽踽荒邨客悠悠远遁情竹梧秋雨碧荷芰晚波明穴鼠能人拱池鵞类鹤鸣萧条阮遥集几屐了余生
答光大
空谷枉嘉藻幽吟当素【一作廪】秋诗铿清庙瑟书耸屈卢矛学业余多愧才华子独优飞鸾天外羽斯世邈难俦
寄东白上人
枫林散霞绮湖水淡秋烟忽忆白【一作北】麻漾初春掉酒船羽客借鱠具高僧醉栖禅何时来甫里痛饮菊花前
酬云浦
寻真狎隐沦息景絶风尘屈子能安义陶公每任真山中宜饵术江上忆羮蓴亦欲从栖遯柴车为尔巾
题丘氏壁
我爱丘君宅萧然隐者风石边蒙细筱井上植高桐墨沼鵞羣白云窗药蕊红咏歌当上已修禊乐融融
桂花
桂花留晚色帘影淡秋光靡靡风还落菲菲夜未央玉绳低缺月金鸭罢焚香忽起故园想泠然归梦长
寄章心远
江海章高士相违已半年青山云冉冉白鹤影翩翩坐看神鳌下行吟秋水边何当拾瑶草迟子华峰【一作山】巅
赋雪蓬
手把玉麈尾身披素绮裘梨花萦夜月柳絮入虚舟不作饥鸢咏其如载酒游因怀剡溪兴烟水暮悠悠
挽张德常
孝弟由天性清贞有祖风宦游江郭远归隐曲林通嗜古真成癖歌诗信已工有才悲贾傅荏苒百年中
画寄王云浦
萧散贤公子衡门似水清花间青鸟过砌下緑苔生山色排檐入江波照眼明开图想幽境欲为写闲情
高进道水竹居
我爱高隐士移家水竹边白云行镜里翠雨落堦前独坐敷书席相过趂钓船何当重来此为醉酒如川
寄王叔明
能诗何水部爱石米南宫允尔【一作矣】英才最居然外祖风钓丝烟雾外船影画图中他日千金积陶朱术偶同
秋日赠张茂实
久客东海上秋风吹练裙放言爱庄叟笑癖如陆云采药清晨出哦诗静夜闻沧浪可濯足吾与尔为羣
期友人不至
山寺拥炉夜风吹如怒涛独吟何水部还思王骑曹旷达余所羡阻别心增劳来兹慰幽寂轻舟幸即操义兴吴国良用桐烟制墨将游吴中求售赋诗以速其行
生住荆溪上桐花收夕烟墨成羣玉秘囊售百金传孰谓奚珪胜徒称潘谷仙老松端媿汝法已入玄玄【一作桐法更清妍】
题方厓墨兰
萧散重居寺春风蕙草生幽林苍藓地緑叶紫璚茎早悟闻思入终由幻化成虚空描不尽明月照敷荣
为唐景玉画丘壑图因题
丹经留玉斧真籙佩青童蜕迹氛埃外怡情巗穴中吹笙缑岭月理咏舞雩风欲画玄洲趣挥毫清兴同
题风竹图赠于静远
故人于静远访我到南湖作黍蔬亲瀹开筵酒屡沽临流同啸咏剪烛尚歌呼长夜清无寐还为风竹图
题画
甫里林居静江湖远浸山渔舟冲雨出巢鹤带云还漉酒松肪滑敷茵楮雪闲春风一来过似泊武陵湾
为文举画泖山图因题
华亭西畔路来访旧时踪月浸半江水莲开九朶峯酒杯时可把林叟或相从兴尽泠然去云涛起壑松
画竹寄王彞斋
荆南山色里翠竹密缘溪冉冉春烟薄冥冥暮雨迷梦长蝴蝶化行远鹧鸪啼旧日栽桃李清隂自满蹊
题李遵道山居图
披图惨不乐日暮渺余思坐石看云处空斋对榻时世途悲荏苒墨气尚淋漓惆怅骑鲸客於今岂有之
赠王生蒙泉
晓镜拂秋水晴檐度白云青春去浩浩艳蕊落纷纷道在形神豫心由了眊分君其慎语默世事岂余闻
画江天晚色赠志学
不见吕君久题诗怀不忘风声浑落叶山影半斜阳独鹤来迟暮孤帆出渺茫为图秋色去留寄读书堂
题山隂丘壑图寄赵士瞻
吾爱赵徵士清才能逸羣昔营山隂宅今在吴松濆月牖自理咏春羮偏美芹远怀松上鹤写寄岭头云
八月十五夜湖上翫月
平湖秋似练寒月白於银泫泫衣上露青青水里苹欢言一杯酒聊乐百年身兹夕对澄景况值高怀人三月四日邂逅德方郎官九成掾史於荆溪之上相从及旬而别因九成徵余画并赋诗以赠
剡掾学阮掾宛然西晋风百年聊复尔三语将无同载酒来溪上看山入剡中孤帆逐云影烟雨满春空
题渔樵友卷
钓水复樵山逃名宇宙间一篙春水净半亩落花闲鸥鸟时亲狎松云共往还厌闻尘世事缅邈不相关
题画赠王仲和【有引】
【南湖陆玄素高士幽居今王仲和居之水木清华户庭幽邃余尝寓其家四年萧然忘世虑也仲和以此帧索画竹石画已并诗其上以写惓惓之怀玄素仲和外舅也故尤感余故人之思乙巳初月十七日】
曾住南湖宅於今已十年丛筠还自翳乔木故依然雨杂鸣渠溜云连煮术烟何时重相过烂醉得佳眠
过惠山
重过湛公宅因尝陆子泉佛香松叶里僧饭石巗前市骏唯怜马池荒忆种莲清心有妙契尘事久终捐
送宗天章归庐山
屛风第九叠归伴鹤巢松五老峰前路东林寺里钟宗雷忧入社陶谢莽遗踪我亦名山隐他年何处逢
题画赠张玄度【有引】
【玄度好文学工词翰蔼然如虹之气真江南泽中千里驹也十二月十四日侍乃翁访仆江渚相与话旧踟蹰深动故园之感因想像乔木佳石翳没於荒筠草蔓之中遂写此意并赋诗以赠焉】
萧条江渚上舟檝晚相过卷幔吟青嶂临流写白鵞壮心千里马归梦五湖波园石荒筠翳风前怳浩歌
奉寄剡九成
州府今为掾风埃多厚顔香芹浑满涧去鹤未巢山思逐春云乱心随野水闲章君应话我樗散碧巗间
寄张德常
卜宅近溪西云烟咫尺迷昼眠同野鹤晨起候林鸡旧种松三径春栽菊满畦来禽与青李囊致不封题
送王叔明
连榻卧听雨剧谈清更真少年英迈气求子不多人仕禄岂云贵贝琛非所珍当希陋巷者乐道不知贫
写秋林远岫图赠约斋因题
五言韦刺史此地数曾游无复緑隂静空悲红树秋市声晨浩浩云影暮悠悠徵士冲襟胜邀余共茗瓯
赋谢王彞斋
不面才经宿题书细作行心亲情恋恋事往意茫茫酒榼浮松蕊羊腔截玉肪歌诗报佳贶期此共徜徉
三芳图
丹桂月光落猗兰琴调清独怜秋鹤瘦相对夜江横芳烈谁先後才华孰重轻道心安有染无物恼闲情
题墨【一作题墨竹】赠李文远
义兴李文远墨法似潘衡麋角胶偏胜桐花烟更清紫云腴泛泛玄璧理庚庚安得龙香剂霜枝写月明
题画赠九成
吴山春雨浄江渚暮潮平解?欣初霁开帆已到城剡君有高趣樽酒慰闲情醉吐真丘壑毫端一笑成
画竹寄张天民
良常南洞口闻有埽尘斋竹影春当户泉声夜遶堦自矜霜兎健安有鲁鱼乖截得青鸾尾因风寄好怀
赠陆隐君
甫里高人後风流有裔孙爱山仍爱画留馔复留樽每看云眠石因寻竹款门今朝岚翠湿应是雨翻盆
寓法藏禅寺【载宜兴县志】
风雨入城府禅扉三日留清斋聊弄翰晓浴更梳头石鉢香烟细经幢树影稠移舟未褰霁少泊听鸣鸠
浦城春色图写赠逊学
七闽岚翠合山色浦城高春霭浮青壁晴曛醉碧桃吟猿俦木客飞瀑乱松涛梦入千峰里云霄一羽毛
闻莺送别郑徵士
春日阳关道莺声满上林来从金谷晓飞度玉楼隂柳嫰难分色歌停稍辨音明朝空解语人去落花深
新凉戏呈甘白
闲静幽人宅萧条乐圃亭炎暑浃旬剧远山当户青凉生犹病瘥愁解如酒醒卧看风篁影落月满阶庭
赠郭本斋
高人郭本斋轻舟东渡淮卖药不二价向人多好怀世方忧暍死我岂与时乖欲觅金光草相期弱水涯
画赠耕云
戢枻泊清陂禅居独下帷轩扉雨寥落草木晚离披野老无机事江鸥更不疑虚舟身世远萍叶任飘吹
赠陈维寅【有跋】
【十二月九日夜与维寅友契篝灯清话而门外北风号寒霜月满地牕户閴寂树影零乱吾二人或语或默寤寐千载世间荣辱悠悠之话不以汚吾齿舌也人言我迂谬今固自若素履本如此岂以人言易吾操哉维寅言归因赋诗并书此为赠慎勿以示显贵者必大笑以为谬语也十三日瓒书於蜗牛庐中岁壬寅】
陈君有古道夜话赴幽期翳翳灯吐焰寥寥月入帷氷凘醨酒味霜气折琴丝明月吴门道寒汀独尔思六月六日卢氏客楼对雨一首呈维寅
无家随地客小阁看云眠涉夏雨寒甚似秋风飒然舞鸾悲镜影飞雁落筝弦好转船头去江湖万里天
题郭天锡画【并序】
【天锡掾郎与予交最久死别忽忽二十余载念之怅恨如何可言锡山弓河上玄元道馆锡麓玄丘精舍其画壁最多今或为军旅之居或为狐兎之窟颓垣遗址风景亦异虽予之故乡乃若异乡矣不归吾土亦已十年因胜伯徵君携此卷相示为之展玩感慨并叙述其畴昔相与之所以然者其中有不能自已也捉笔凄然久之至正二十三年岁在癸卯十二月十日夜笠泽蜗牛庐中】
郭髯余所爱诗画总名家水际三义路毫端五色霞米颠船每泊陶令酒能賖犹忆相过处清吟夜煮茶十一月一日灯下戏写竹石霜柯并题
久客令人厌为生只自怜每书空咄咄聊偃腹便便野竹寒烟外霜柯夕照边五湖风月迥好在转渔船惟允契友工为诗歌而围棋鼓琴无一不造其妙虽游名公卿间无意於仕进故写竹枝奉赠又赋此诗
岷江陈秀士栖隐阖闾城觅句仍工画看山不爱名棋枰消永日琴调寄闲情摩捋须髯美春苗紫过缨
寄友
吴淞江上宅青翠映丹枫欲觅幽人去遥怜雅好同珍图藏顾陆莲社忆雷宗闻道秋风夜清琴写涧松八月廿日为叔平画紫芝山房图并赋
山房临碧海奕奕紫芝荣云上飞鳬舄月中闻凤笙术烟生石竈竹雪洒茆楹谁见陈高士希夷善养生有立徵君名其斋曰端居室读书学道咏歌先王之遗风於其中为之题赠
五亩幽人宅端居思泬寥图书充栋积心迹去人遥卷慢松风入当堦兰雪飘善求顔子意陋巷乐箪瓢
徐良夫耕渔轩
【仆来轩中自七日至此凡四日矣风雨乍晴神情开朗又与耕云耕渔笑言娱乐如行玉山中文采自足照映人也喜而赋此诗】
溪水东西合山家高下居琴书忘产业踪迹隐樵渔积雨客留宿新晴人趂墟厌喧来洗耳清泚遶前除至正癸亥秋七月三日乘雨至西园因写此图赋诗以纪胜游
卜宅清溪上烹茶秋树根书堂微雨霁石榻古苔痕松叶飘琴荐荷香罩酒罇邵公敦古道幽尚竟谁论
宿乐圃林居
【予来城郭而暑气炽甚偶憩甘白先生之乐圃林居不觉数日相与?茂树临清池诵羲文之象爻弹有虞之南风遂以永日忽忽已淹留久如闲成此诗以寓笑乐耳甲寅六月十六日】
暮投斋馆静城郭似山林落月半牀影凉风孤鹤音汀云萦远梦桐露湿清琴喧卑静尘虑萧瑟动长吟
为耕云赋山居
高木埀帷密清池拭镜明虫书叶字古风织浪纹轻悄悄悲秋意悠悠惜别情古人虽已矣得失未须惊
示友人
子处穷愁际我居忧患中贪饕如鬼国喜怒属狙公莫笑淮隂俛谁同鲍叔风雪汀留雁迹飞舞任西东
题梅花道人墨菜诗卷
肉食固多鄙菜烹元自癯晓畦含露气夜鼎煮云腴春醪时一进林笋与之俱游戏入三昧披图聊我娱
孤云用王叔明韵
烟浦寒汀雨吴山楚水春絶无凝滞迹本是不羁人鹳鹤同栖息蛟龙任屈伸自嗟犹有累斯世有吾身五言絶句
题临水兰
兰生幽谷中倒影还自照无人作妍?春风发微笑
和赵魏公张外史咏玄洲十景
菌山
奕奕三素云团团如车盖下有采芝仙游神与天会
罗姑洞
玉晨啓玄扉灵篇?飞仙链景返洞宫保真亿万年
霞驾海
混沦青瑶流焕烂云锦光飞軿驾神君宛在旬山阳
鹤台
胎仙集丹台真宰降玄居翕忽神飈散烧香礼太虚
桐叶源
密叶?方坛珍林寄深谷华源远莫穷时有幽人宿
玄洲精舍
步虚朝东华高啸追远游玄馆?妙道逍遥宴神州
紫轩
虚林想遗躅坛馆废仍存落叶藏丹竈清晨云气温
隐居松
苍云乘白鹤传说手栽松山室清眠夜千岩闻劲风
玉像龛
玉标明霞秀灵炁混合成流光映金宫云斾招万灵
题自画二首
东海有病夫自云缪且迂书壁写绢楮岂其狂之余青林藏曲密远水间微茫飞鹭浴鳬处人家半夕阳
夜作古木怪石因题
夜游西园渚初月光炯炯徙倚岩石下爱此林木影
雨竹
雨过潇湘渚风生渭水波暮窻挥醉墨翠雾湿烟萝二月廿二日潘子素王叔明来访临别为写水傍树林图
积雨开新霁汀洲生緑苹临流望远岫归思忽如云
写竹枝为子中陈君
子中高世士脱帽着黄冠久励氷霜操虚心共岁寒
题鹤
海月生残夜辽天入暮秋安期应有待清唳起玄洲
题画鹤
白鹤何僊僊翠石亦岌岌风日媚幽芳春禽飞相及
题王叔明小画
余不溪上路不到已三年范蠡扁舟小披图思惘然
题夏圭纨扇图
孰识琴中趣山峩水深深马史妙於画无言会古音
题画三首
笔峰虽小劣景物亦清新萧瑟风林晚江湖有逸民杳杳碧山岑森森灌木隂幽亭足清眺临风聊鼓琴江城秋雨後竹石晓苍苍聊以规摹此留看宿凤凰
荆溪【载宜兴县志】
荆溪清远地水秀石幽贞谁识怀归者终期愦愦情
题秋亭晓色图
园林夏雨歇旭日照苍苔谁见竹亭里孤坐兴悠哉
寄友
风雨暮萧萧高人共寂寥何时截湘玉踏月夜吹箫
菜圃
食菜虽云美荼苦荠自甘独胜高阳徒羶荤自饫酣
春江独钓图
春洲菰蒋緑江水似空虚望山以高咏钓志【一作意钓】不在鱼
墨竹
明月临虚【一作书】幌疎篁舞翠鸾独吟苔石上霜叶媚天寒
题画与溥泉
息景憩烟霞澄怀卧丘壑久迟苏仙君莫惊松上鹤
题画二首
荆溪山水胜不到十年余蒋氏遗基上寒藤学草书雨过黄陵庙风生湘水波当时卸帆处苔石倚乔柯
画竹为景周写
修竹种丹房亭亭枝叶茂青寜忽自生拾取延人夀
题画赠彦贞二首
翠竹并奇石苍苍留古柯明窗坐相对试问兴如何远山清欲滴疎林淡生烟春潮晚来急维定渡头船
赠宋仲温
宋君天下士画竹能鼓琴来我北渚下相从论古心
题秋林图【一作陈则题云林画林亭远岫】
云开见山高木落知风劲亭下不逢人夕阳澹秋影六言絶句
田舍二首
山鸟下窥窻牖春风时过柴门避世何须郑谷作书已絶巨源
映水五株杨柳当窻一树樱桃洒埽石间萝月吟哦琴里松涛
画竹
珍重黄华父子遗风得似洋州松雪於今寞寞房山去後休休
为曾高士画湖山旧隐
厌听残春风雨卷帘坐看青山波上鸥浮天远林间鹤带云还
题画八首
雨过黄陵庙下云生玉女井边野雉雊鸣斜日鹧鸪啼破林烟
官画溪头唤渡铜罨山下寻僧水榭汀桥曲曲风林云磴层层
高柳乔柯小阁水光山色衡门未老作闲居赋无钱对北海樽
舟泊溪流曲曲鸟啼烟树重重独思白鹤遗址好居五老云峰
孝侯庙前雨过罨画溪头日曛旧迹如今梦里春风愁乱行云
月下参差双玉灯前萧散孤鸿寄兴只消毫楮写怀不用丝桐
竹上谁弹清泪如铅春雨斑斑满眼湘江波浪望穷白鸟飞还
高树长松共晚苍筠野石同贞珍重王家公子翩翩白鹤神清
南邨草堂
云溶溶兮履渚波剡剡兮侵扉观鱼泳而自乐狎鸥驯以不飞
云溪佳处
谁觅云溪佳处渚花汀竹迷藏去鹤原边倚杖浮鸥波上鸣榔
已酉八月廿六日谩题
田父聊同尔汝狂夫从问如何昔日挥金豪侠今朝苦行头佗
题竹
黄陵庙前雨过邯郸谷口风生爱杀山人清致纵横淡写秋声
我爱焦君味道笔端点缀清新规模虎儿早岁未窥北苑入神
题溪山雪霁图赠以中张君
水影山容黯淡云林翠【一作细】筱萧疎谁见重居寺里雪晴沙际吟余
赠潘仁仲
瓶内花簪白鹤庭中池养金鱼驯虎只凭丹竈活人惟留素书
燕乳
燕乳雏成竟去鸾悲影只难双借问荣归故里何如高卧北牕
壬子十一月五日余遇牧轩於吴门客邸求写赠安素高士并赋
石润苔痕雨过竹隂树影云深闻道安素斋里能容狂客孤吟
至正癸卯九月望日画赠胜伯徵君并题
江渚暮潮初落风林霜叶浑稀倚杖柴门閴寂怀人山色依微
东吴十咏
望洞庭
一望洞庭秋水相看【一作逢】南浦孤篷江干有兴骚客闲居久约渔翁
泛石湖
遥接太湖惘然尚留赤壁图景越来溪水东西香雪寒梅飘影
游灵岩寺
此山胜景玄赏旧游今日皆非篮舆林间烟暝烂柯谷口忘归
登姑胥山
吴王馆娃西子两情断送长流麋鹿泪沾荒草故人汗漫重游
泊横塘
山寺微茫深渡寒烟苍莽横塘杖梢自挑村酒船头犹梦渔郎
怀甫里
筇行依依故里石刋翰墨馍糊龎公力田二顷拾遗扁舟五湖
过盘门
将军南过吴国鱼龙跳下江潮无限吁嗟陈【一作神】迹怕闻凄凉洞箫
过独墅
短棹微风窈窕片帆落日横斜舍傍谁开酒肆牛疲知是田家
过车坊漾
荡舟沧波万顷揺橹白鸥渚傍不知新月东起回头过尽东方
归阖闾浦
极目烟江尽头屈指揺城渡口世人不理曲肱自饷黄鸡白酒
题良常草堂图
【和靖处士尝赋诗曰山水未深鱼鸟少此生犹拟再移居只应天竺溪流上独木为桥小结庐以中之大父鹤溪先生自金坛移居荆溪因以中相过话处士旧诗戏为图此】
结屋正临流水开门巧对长松为待神芝三秀移居华岳西峰
至正戊戌八月便过岷翁出赵宗汉鴈山高隐图索题遂作短句聊博一笑
杰阁突兀云外细路委曲烟中对岭临谿未远度阡越陌难通
清閟阁全集卷三

[book_title]卷四
钦定四库全书
清閟阁全集卷四
元　倪瓒　撰
七言古诗
送徐君玉
闽江之水清涟漪隔江名园多荔枝闽中女儿天下白越波飞桨逐鳬鷖棹歌清绵洲渚阔荡桨落日令人悲蛮烟怪雨忽冥密蒋芽蒲叶相参差此中胜事不为少徐郎远游牵我思
寄张徐二秀才
东胶山麓缭修阻春水鸣渠竹满园玄真栖遁乐耕钓徐穉风流存子孙适我骑犊诣其处荷尔作黍留清言夜阑把烛竟归卧烟草蝶飞劳梦魂
十二月七日岳季坚夜坐走笔赠之
僧扉共卧风雨夕岳生清真何太颠持家有弟足自慰无钱沽酒殊可怜梅蕊冲寒欲破白【一作愁欲破】灯花恼人故生姸孰知旅枕作孤梦周处庙前行买船
古意一首荅曹德昭
齐王好竽客鼓瑟操瑟何以干齐门古人结交多豪杰况尔封君之子孙王国陈诗终大雅楚俗尚鬼悲招魂相思日暮不可见鸿飞冥冥目力昬
刘君元晖八月十四日邀余玩月快雪斋中对月理咏因赋长句二首
卷帘见月形神清疑是山隂夜雪明长歌欲覔剡溪戴怅然停杯远恨生尔营茅斋名快雪邀我吹笙弄明月明星如银浮翳消埀露成帷桂花发酒波荡漾天河倾笙声嫋嫋秋风咽古人与我不并世鹤思鸥情迥愁絶凉月纷纷疑积雪凝晖散彩白於银此时独酌开轩坐便欲剡溪寻隐沦尔营茅斋名快雪我醉行吟踏秋月河汉无声风露寒心境冷然同一洁
余不溪咏【并序】
开玄馆在余不溪滨距溪无百步上清王真人所居溪流冬夏盈演玉光澄映与他水特异故为名焉庚午岁春因市药过浙江趣便道将归梅里俯斯水而悦之泝流闲咏盥濯平津顾瞻坛宇近在东麓遂舍舟造其下真人为出酒脯燕啸岩洞竟日乃返悠悠徂岁忽已十有七寒暑矣余既为农畎亩身依稼穑复尔政繁奔走州里欲为昔游其可得乎链师超然物表闲情?朗周览宇内将还玄馆余因彷像畴昔之所覩追赋短章以饯斯别若夫超踪溷浊逍遥玄迈盖深志於是矣览而咏言能无动悲慨乎
余不溪水绿生薲放舟演漾当青春舟随鹤影忽行远洞口桃花飞接人云松蔽亏烟萝席俨在溪东之石壁羽人埀衣坐鼓簧馈我晨餐芝菌香从兹更发洞庭渚濯髪咸池临故乡
余不溪水涵绿薲微风吹波蹙龙鳞看山荡桨不知远花间白鹿来迎【一作两岸桃花飞接】人溪回路转松风急竹林华房霞气湿忽逢道士颀而长疑是韩国张子房相期飘拂紫烟里下揽沧溟浮玉觞
醉题许生壁
生有破屋山西邨风雨不出卧衡门藂书其间读且温客来辍书就琴尊寂寞古道安可论
醉歌行次韵酬李徵君春日过草堂赋赠【一本小异附後】
昔闻杜陵之茅屋汀花冥冥汀树绿旧题新咏荅年华种术行椒绕山麓石牀丹竈青琅玕春渠流水夜潺湲当年宝剑沦黄土空余山月照波间今我不乐怀往古短世纷纷谁比数花下欣逢李白来山鸟溪童亦歌舞酒酣长啸五情热轩冕何荣筑岩说邈然抗节饿首阳何异佯狂抱贞洁君歌已竟歌我诗贤愚荣顇百年期少文岂爱壁间画老疾俱来难命驾仰视翕忽浮云驰安得乘螭与云化杨花萦梦满晴天迸壑春雷惊醉眠李侯神清色不动手敲茶雪落轻烟相逢为乐诚草草竟欲携君卧烟岛城郭秋风白鹤飞海上飡霞不知老杜陵昔年有茅屋浣花溪边锦江曲古人不见春风来桃李无言自山麓石牀藓涩青泥乾决渠流水夜潺湲可怜宝劒埋黄土空余山月照波间今我不乐空怀古短世长年谁比数花下那知李白来山鸟恣歌童亦舞酒酣大笑五情热作相形求筑岩说夷齐相逝居首阳逍遥采薇饱芳洁勿歌虞夏神农诗贤愚等是百年期鲁连耻秦亦蹈海笑尔局促商山芝少文壁间对图画莫待老来谁命驾仰看翕忽浮云驰安得乘螭与之化漠漠杨花萦远天迸壑晴雷惊醉眠李侯神爽色不动手中茶雪落轻烟逢君此乐诚草草便欲携君卧烟岛海上千年白鹤飞世人何为而自老
江南春
汀洲夜雨生芦笋日出曈曨帘幕静惊禽蹴破杏花烟陌上东风吹鬓影远江遥曙劒光寒辘轳水咽青苔井落红飞燕触衣巾沈香火微萦纷尘　春风颠春雨急清泪泓泓江水湿落花辞枝悔何及丝桐哀鸣乱朱碧嗟胡为客去乡邑相如家徒四壁立柳花入水化绿萍江波摇荡心怔营
江南春词二阕和倪云林韵　　周履靖
春林夜雨朝迸笋桃李芳菲门径静主人寂寂对疎棂帘外交飞双燕影峭寒风雨罗衣冷几树梨花开近井社酒归来倒角巾欹斜醉?动轻尘　蝶飞忙花信急杜鹃声里春衫湿韶光捻指嗟何及倚楼芳草连天碧几处笙歌满城邑埀杨系马风前立请看緑水泛青萍堪笑随波空自营
邨前万树桃花盛緑柳埀丝间红杏呼朋拉友玩芳春历遍韶华三月景雕鞍金勒相驰骋青楼柳巷追佳兴吴姬嫋娜笑欢迎握手殷勤话更亲　入兰房檀麝集银灯翠管延嘉客冰盘玉馔陈芳席金尊潋灔浮琥珀玉指纤纤调锦瑟牙牀绣帐娯此夕金鸡三唱促登程惆怅相看不尽情
赋许君震杏林小隐
江上春雨歇乔柯散繁花开尊藉莓苔共醉仙人家霁景丽华彩微波摇绦霞东风夜来急吹雪满江沙明朝杏熟虎为守郊原緑遍闻鸣蛙
赠顾定之
轻薄纷纷新少年论诗作赋如涌泉为云为雨手翻覆背面倾挤当面怜阿翁七十仍踰四与我同心生并世高卧白云飡绦霞草堂门对灵岩寺
赠康素子
道德五千言玄之而又玄谷神不死曰玄牝用之不勤以绵绵太原道士康素子口讲此书手画指犹龙之後有蒙庄回薄宇宙有根柢蝴蝶栩栩观物化濠鱼洋洋乐何似壶丘弟子御风游游仍有待曷足恃凥轮神马鸿蒙外恍惚杳冥随所止化人之居邻太清十二重楼临五城千刼谓如一食顷不起於座空飞行王乔鹤上吹玉笙食枣东海安期生云车霓靷到平地渴饮悬河天为倾大茅登云二弟迎紫虚永和传玉经杨曦以授许长史玉斧清映道初成贞白子微如日炯千岩万壑春冥冥葛玄登链匡庐顶渊雷一声眠鹤醒道陵章奏阳平治子孙绳绳祖武继重阳晚出金末裔全真尔名钦世世仰瞻在昔老庄列近比肝胆远秦越要知道不出智勇疾似秋空鹰一撇素乎素乎尔邻乎道德而不孤凡夫皆具仙真体一扇仁风病即苏
寄徐元度
二月苦雨昼如晦闭户独眠无所为黄鸟翻飞乍依竹樱桃烂漫开满枝起覔杜康欲自慰坐无徐穉令人悲春帆早晚江西去东湖宅前舟可维
陆隐者祷雪获应
纥干山头黄草枯年年雪花大如掌春风草緑牛羊蕃谁为祈禳复谁赏南雪由来到地消今年冬暖知为妖民间祷雪诚希有旱祷桑林闻昔謡
郑有道隐居梁鸿山
伯鸾近在东山陲室无孟光唯两儿草堂资烦王录事莲社缘依远法师迎我扫除松下雪因君起写壁间诗便思从子遂真隐深谷紫芝堪疗饥
赋耕云赠友
大茅峰前万顷云烟耕雨溉晓絪緼也知神物无根蒂谁种空山谁与耘爱君茅屋当南面闲看隂晴玩其变白鹤眠松夜夜归朝逐孤云如匹练
赠季丙卿
季子萧条千古心断碑荒冢在江隂行人过客寜知此春雨年年江水深君家【一作家□】正近延陵郭世远义风犹未薄谁识寥寥末裔【一作派】孙种杏成林惟卖药
延陵道
延陵道去国千有余里民风质直昔季子攸居义兴其属邑过百里而远丽於南隅民当西晋有周处肆勇鬬狠於乡闾人皆以为患父老扬言其非一朝发愤易行忠孝俱其殁已千载民今仰而祠我幸生居在邻邑春服始成来游而来娯式逢刘公扬镳踟蹰酌山之泉渚之蒲相率奠拜步趋襜如叹咏而去方舟载涂锡山之阳其水舒舒山气磅礴而敷腴上升为云雨弥满乎九区厥土沃若君子於以田渔公度中流扬扬其旗载挹载注原兹古初睠此平墟泰伯所都夫子所谓至德也已矣吁嗟遡流百世下闻其风者尚敦乎薄夫
送潘生适越
镜湖春水緑沄沄两岸杨花飞白云落日系舟微雨歇一壶浊酒饭香芹嘉尔盛名年少得笔精墨妙比羊欣日长高卧无余事应有人书白练裙
赠陆子华
为爱?西春水緑三年不来今乃复如来不三宿桑下子华留我经旬宿东邻唯有沈休文文字诗篇与讨论时时亦复具鸡黍未能厌饫嘉盘飱为君吐出无味句叹尔网鱼共濡煦不作卑卑儿女情仰天大笑飘然去
宿萨判官家听琴
萨公能琴贤且文城闉一遇何懽欣高斋【一作堂】扫榻新雨霁为鼓潇湘之水云竹林萧瑟风嫋嫋山日掩霭波沄沄曲终推琴意逾妙【一作淡】高山流水余音闻【一作忍即别去随飞蚊】
送钱成大赴淮南
桐柏山高淮水阔道途悠悠心忽忽大藩作镇据两淮公侯干城孰子越带雨春潮送橹声淮山千里青相迎隐居行义今寥落到邑烦君访董生
李徵君将还扬州因言沈郎官吴中赋此以寄
二月桃始华淮南客还家堦前疎雨落堂上春衣薄为言沈约在吴中玉壶青丝酒如空春风相过蕙草緑芳菲满堂乐未终
姚节妇诗
节妇复节妇处心良独苦苟不义以生宁从义而死荆南流水石齿齿寇辱形亏涴清泚妾可死不可辱夫从父生死携女妇兮妇兮死所安使我感激涕丸澜古今出处多射利委身事国为贪奸嬴王易主意未殚身没令名生美官呜呼史臣直笔古来少孤臣直节今尤艰
奉寄沈理问
紫霞虚皇之上清迢迢十二楼五城烟雾牕扉鸟为使霞绡衣裳翠织成云旗芝盖【一作翠□】集真侣清露如铅笼玉宇回看人世方蚍蜉扰扰泥涂困云雨骐骥絷足鸣何饥黄鹄截翮不得飞杜鹃哀号鹧鸪泣苦竹岭头无月辉可怜仙凡一尘隔哀乐纷纶殊不极人间亦有学仙人神巫僛僛舞瑶席精灵翕忽虹影长觞湛桂酒羞枫香云情蜷局难为驻世味膻腥不足尝仙人旧亦人间住乘云往列仙曹署愿从帝所话悲辛明良留心乃奇遇我闻天道自循环福善殃淫帝所关令威亦成归来愿岂遂忘情出两间
赠丁医士
泊舟风雨芙蓉城江上君山云锦屏我来已是千年後舘主子孙犹姓丁丁君手炼不死药芙蓉仙人久相约孤鳏七十老无家种杏春来【一作林】看落花
咏鹤
丹凤葳?何处藏翳兹天孙云锦裳嘎然长鸣引圆吭晨飞峨峨【一作岷峨】暮良常玉笙寥寥佩琅琅千年仙骥时归翔步苔饮泉下趋跄忽然不返岁月长尔居鸡羣独彷徨羽衣犹白未老苍清都霄台应已忘啄腥吞腐尘土乡乘轩岂复思华阳樊笼未离勿张皇
螮蝀
岁已亥春仲月之六日自寅迄酉震雷且雪甲辰暮冬日癸卯螮蝀见於震陬飞龙挟雷电落景皎出月老夫频年熟灾异夏凄其风冬乃热昼雾暝如夜淫雨十旬浃疲农不使憇残喘志士不得安岩穴国之祆沴古亦有十月雷电天或陨石或雨血人君修德灾可弭桑生於朝赫王业方今滔滔天下垫锋镝四起羣豪杰孰能拯乱以为治嗜仁而不虐吁嗟斯民命矣夫荼毒残伤亦何辜
秋鹤轩
开轩北郭名秋鹤鹤影翩翩向寥廓不见千年丁令威悲嗟城郭是耶非纷纷霜叶飘庭树苔色荒隂翳烟雾草迳逶迤深树中时有山僧自来去
赋翠涛砚
岳翁尝宝翠涛石今我还珍翠涛砚翠涛沄沄生縠纹云章龙文发奇变元章砚山徒自惜此砚颠应未曾见我初避乱失神物玉蟾滴泪空凄恋珠还合浦乃有时洗涤摩挲冰玉姿书舟轻迅逐鳬鷖喜出火宅临清漪松云磨香淬毛锥天影江波映碧滋一咏新诗开我眉
题王元用秋水轩
秋水如玉涵緑蒲玉壶美酒清若无佳人倚牕调锦瑟文君劝饮坐当垆昔年种柳绕汉南树今摇落人何堪唯有年年秋水至翠烟石黛漾晴岚开轩清映临秋水斜日荷花澹相倚凌波微步袜生尘交甫凝情佩还委
送顾生归四明
江上买舟归四明枫林摇落【一作竹枝嫋嫋】秋风生好营三釡为养亲此去千里飞云情禾稼登场候雁至雾雨如晦晨鸡鸣舒王旧日宰邑处苔石纵横湮姓名
赠陶得和制墨
麋胶万杵捣玄霜螺制初成龙井庄悟得廷珪张遇法古松烟细色苍苍桐花烟出潘衡後依旧升龙柳枝瘦请看陶法妙非常一点浓云琼楮透
郭文显推人祸福神验赋赠
昔者马季主卖卜如有神郭君言祸福奇中乃其伦顾我年衰野而戅尚复纷纷婴世网为卜明年春水生欲问桃源刺渔榜
题陈氏斋壁
爱尔茅斋寡尘鞅【一作杂】时来下帷清昼眠风流任【一作政】使书裙去嬾慢惟知坦腹便林间病鹤尚俯啄池上山鸡徒自怜何为当年种桃者移家偶脱区中缘
题曹云西画松石
云西老人子曹子画手远师韦与李衡门昼掩春长闲彩毫动处雄风起叶藏戈法枝如籀苍石庚庚横玉理庭前明月满长松影落吴淞半江水
对梓树花
去年梓树花开时美人明璫坐罗帷今年梓树花如雪美人死别已七月梓花如雪不忍看沈吟怀思泪阑干鸣鸠乳燕共悲咽柳绵风急烟漫漫
题赵荣禄马图
尝闻唐开元时画马曹将军妙合变化神纷纭少陵为作歌其词蔼如云又闻宋元佑之中李龙眠画法奄出将军前苏黄二子夸神骏险语惊飞蛟蛰渊国朝天马来西极振鬛驽骀为辟易玉堂学士写真龙笔阵长驱万人敌学士歌诗清且腴当时作者数杨虞画成题就两奇絶价拟【一作比】连城明月珠吁嗟天马天一隅宝绘於今亡矣夫学士多师内廏马得法岂在曹李下俗工未解知神妙此日罢驽遍华【一作区】夏好事流传亦苦心谁为幽赏伯牙琴独悲兰亭茧纸随零雨转觉临写纷纷费豪楮
为曹佥事画溪山春晓图因题
荆溪之水清涟漪溪上晴岚紫翠围连舸载书烟渚泊提壶入林春蕨肥身远云霄作幽梦手栽花竹映山扉矶头雪影多鸥鹭也着狂夫一浣衣
画寄王云浦
吴松江水漾春波江上归舟发棹歌邀我江亭醉三日凤笙鸾吹拂云和纷纭省署縻官职老我澄怀倦游历看君骨相自有仙故作长松挂青壁
题画
橘牕春夜雨潺潺翦烛裁诗画碧山迸水定侵林下路蕙花委砌石苔斑梦乘艇子清江阔坐听桡声暗相拨未必渔翁似我闲棹歌不待鸣鸠聒
画竹赠王允刚
子猷借地种修筠何可一日无此君叶笼书席摇翠雨隂结香炉屯緑云闻孙住近吴江渚二仲遨游如蒋诩置酒邀余写竹枝隔竹庖人夜深语
题画竹
吾友王翁字元举唤我濡豪画缣楮乔柯修竹苍藓石霜叶风梢碧滋雨湖州仙去三百禩坡翁高絶孰与侣黄华父子亦间出气粗惜产旃裘所本朝高赵妙一世蔑视子端少称许蓟丘黄岩笔墨间瑞鹤神鸾竞翔翥二公去後无复有谷鸟林乌谁指数奎章博士丹丘生未若员峤能濡呴道园歌咏誉丹丘坡晓画法难为语常形常理要玄解品藻固已英灵聚少陵歌诗雄百代知画晓书真谩与坡深书画诗更妙味永甘香试躭咀嗟余生後爱诗画所恨遨游不从汝王翁好古已成癖说史谈诗身欲羽吴江遇我意慷慨【一作涕纵横】饭我羮芹一炊黍晚持此卷索涂抹丑妇为颦走邻女此诗此画君勿笑焚弃笔砚当樽俎
题画赠吕彦贞
江上秋雨晴泊舟烟水汀孤吟谁和予悠悠蟪蛄鸣故人邀我留三宿豆畦萝径居幽独松醪陆续酌山瓢灯影纵横写风竹水光云气共悠悠鹤思鸥情乐此留无褐无衣悲肮脏三沐三衅叹伊优君自息机江上住我且沿洄从此去图讫新诗草草裁眼底流光水东注至正十三年三月四日同章链师过张先生山斋壁间见柯敬仲墨竹因怀其人其诗文书画鉴赏古迹皆自许为当代所少狂逸有高海岳之风但目力稍恕耳今日乃可得耶
柯公鉴书奎章阁吟诗作画亦不恶图书宝玉尊鼎觯文彩珊瑚光错落自许才名今独步身後遗名将谁托萧萧烟雨一枝寒呼尔同游如可作
送潭州鲁总管
翽翽文鵷飞渡淮葳蕤五采下天阶西畴昨夜雨初遍田父讴歌有好怀湘潭山色随轻毂谈笑来为此州牧隔岸桐林散绮霞三月洞庭春水緑
十一月廿三日率性德原共载过林下而余适不在遂返棹还家明日诗来因次韵重邀之
云林风雪德不孤指顾可求涂岂迂两忘主宾政自好一以礼法何其拘我方飘忽念岁月君乃疎豁笑人奴再为理棹急相就放笔看写狂游图
题文贞公墓道奉先亭子
奉先亭子山之隂云气低回何处寻乌啼隧道风林静藓剥龟趺雨溜深故老犹言前日事鮿生谩感二毛侵河山流峙英灵在世事纷纷一短吟
恒德堂
虚林闲居养黄宁隐几逍遥游玉京怡然乐康息天鲸良医良相仙道并厥施同仁而异名没身身存故长生龙虎佩符凤皇翎出戏玄洲入紫清一念不已三千龄子能神视庐幽贞观恒斯见天地情气专志一德乃恒
赋清隐阁
尔营草阁名清隐着在轻鸥远水边春池覔句正思尔拄杖敲门忽系船共赏奇文哦庾信更夸草圣法张颠到此自忘归兴逸硏云归写古苔篇
写墨竹赠顾友善
顾伯末派隐君子林居江濆古东里澡身洁行读书史思友天下之善士緑竹猗猗蔚材美独立不惧羣不倚长吟挥豪为君起写其形模惟肖似谅哉直清可以比
赠丘氏兄弟及周生
岑参兄弟皆好奇二丘那复论东西欵门看竹我初到置酒投辖乌欲栖扫壁写图观落墨瀹茗留坐缀新题东风甚与周郎便桃李隂隂昼满蹊
题柯敬仲竹
谁能写竹复尽善高赵之後文与苏检韵萧萧人品系篆籀浑浑书法俱奎章博士生最晚躭诗爱画同所趋兴来挥洒出新意孰谓高赵先乎吾
古劒行
雍公孙子气甚清示我杨颠古劒行劒锋诗律两奇絶秋莲光彩玉庚庚杨颠健笔老纵横是亦铁中之铮铮吐词郁嵂鸣不平凤皇来为盛世鸣一代惟数虞翁生余也学书学劒既老何由而成名
富贵咏
富贵诎於人曷若贫肆志何从得此言闻之鲁连子鸿飞冥冥天为低下视俯啄何卑微去去烟萝碧岩里瀑流千尺洗尘衣
食无肉
食无肉兮出无车旅无依兮归无家秋风嫋嫋江汉槎远波落日明荷花枳棘戋戋道云赊飞蓬萧萧双鬓华夜有吟蛩晨有鸣蛙玉琴在匣但闻淫哇龙劒挂胜幽遐吾生有涯知无涯世迫隘兮纷浮华思从句漏求丹砂忍食安期枣如瓜高卧白云餐绦霞
赵善长氏妙於绘事以荆关法为逊学周君画天香深处图复赋此篇
周君洵美玉色温有宋尚书之子孙尚书第宅古闽国秋风老桂苍云屯有子五人总攀桂孝友才华禀忠义周君今住让王城泽流绵延俄八世载怀先世发咏歌月明珠树粲交柯白榆历历不可数手援北斗酌天河尚书父及子骑箕入霄汉逝波逐囘风翕忽惊世换清芬沾洒後人多翠霭金葩影零乱凤歌我亦楚狂人吴市经游几度春泛泛去来舟不系狎鸥决去忽难亲天香深处留茶屋为爱珍图思超俗好绳祖武扬德馨公侯之始尔其复
次逊学广文舟出金焦山韵
眼前金芙蓉一朶迎人青焦山岌嶪苍石棱长江无波素练平蛟鼍出没鱼龙变化翕忽徙南溟绦霞晴虹映朝日光彩激射云锦屏指点齐州瞰吴楚欬唾万里吞为吐江水潺湲横泪流古人去我今几秋有子仲谋才不世多情庾亮晚登楼遡流转柁鸣津鼓历乱沙鸥起樯橹当时行乐恣经过举酒观鱼登网罟海若决水不满酌任公钓鳌且脀俎棹讴清绵断复续瑶草琅玕动盈掬岂意一朝忧患生夫君处南予处北江流东去不西回尔亦胡为乎嗟哉寒蝉长吟送落景砌蛩悲切助予哀仙人王子乔吹笙驾风云招邀女娲补天手链石看作五色文
和周正道拔时髦韵
何处林间搭凤毛凤兮葳?潜九苞空林春风露梢梢雉雊不闻鹤鸣臯云中金枝纷翠翘龙鸾夭矫羣仙翺网罗张弛野喧嚣羣飞毕命罔遁逃陨身析翮随所遭毋啄我鷇倾我巢凤兮麟兮远莫招腥风血毛洒林郊隼鹘飞系当绦霄西飞鹧鸪东伯劳旭日鸣雁声嗷嗷鬼车鸺鶹鵩鸱鴞风雨如晦闻呶号时乎时乎孰如嘲吁嗟清浊宁混淆拔乎其萃皆时髦
春草堂【是日袁君子英同集轩中壬子正月五日也】
春草轩中隐几坐中有袁髥闲似我欲浮清海狎羣鸥拟向鸱?借轻舸二月水暖河豚肥子苦留我我怀归半铛雪浪薰香茗扫榻萧条共掩扉麝煤茧纸齐梁笔宝绘珍题品神逸洗涤古玉龙眠池临榻奇踪净名室红蠡卷碧春将酣槟榔蒌叶嚼香甘夜阑更鼓湘妃瑟笙磬同音咏雅南别君此去何草草山为回旋海为倒令威白鹤会重来世人胡为易衰老
至正丁酉十一月五日余友陈兄惟允过余旅寓鼓楚词一再行因写墨君并走笔赋长句以赠时漏下二刻矣笔砚荒落自愧草草惟允当有
【阙】
题赵千里扇上画山
谁见解衣作盘礴卷怀云烟归掌握春雨冥冥江水深【一作波】竹间日暮衣裳薄零落王孙翰墨余越王台殿久荒芜要知人好画亦好爱比当年屋上乌
附录次韵　　　　　　　　　张伯雨
翠竹丹山气旁礴几叠香痕经手握何年破镜飞下天吴淞水翦并刀薄江南宝绘多遗余王孙不归恨蘼芜蘼芜消歇秋风起班班为我歌乌乌
又　　　　　　　　　　　　郑元佑
宋诸王孙妙盘礴万里江山归一握卷藏袖中舒在手清风徐来縠衣薄文采於今沦落余雕阑玉砌凄蘼芜至宝不随黄土化门上空啼头白乌
又　　　　　　　　　　　　陈　方
苎衣春暖初盘礴点缀溪山不盈握白云隔浦见桃花坐使凉风起樷薄故物凋零百岁余王孙有恨迷平芜衡门今日看真蹟始与人辨雌雄乌
苦雨行
孟秋苦雨稻禾死天地晦冥龙怒嗔南隣老翁卧不起漏屋湿薪愁杀人自云今年八十剩力农一生兹始病两逢赤旱三遇水租税何曾应王命吾今宁免身为鱼死当其时良可吁
泛沧浪
沧浪可濯缨春雨看潮生斵得木兰桨欲向桃源行桃花源里秦人住花发绮霞明处处何用文章寄武陵时有渔郎自来去
至正乙巳五月廿三日画雅宜山斋图幷题
灵岩对直雅宜山穹林巨石临【一作忆】苍湾若翁遁迹在其麓有子读书常闭关松根茯苓煮可握【一作拙】林下慈乌去复还写图爱此锦步障白云红杏春阑斑
戏赠东方生
国士腰间玉鹿卢猛将手中金仆姑英雄往往出屠钓轻薄纷纷能谄谀宝劒生尘无所用黄流明月若为汚扬雄枉儗相如赋今日论兵重武夫
送友之绍兴
贺监宅前路荷花今亦无空余湖上月照见水中蒲送尔作官幽絶处钱唐江头飞柳絮听事【一作署】临堤满夕岚惟有沙鸥自来去
题张外史翦韭亭
外史词华耿霜月劒花秋莹鸊鹈膏皎然光焰照绿水不假雕琢惭铅刀雅音自出性情正庸工徒为血汗劳若人逝矣不复作稂莠雨深那可薅
壬子九月十九为潘翁仲晖画并赋诗右方【此画在长安中】
阿翁好读闲居赋桃李春风满庭户时与华阳道士行还邻甪里先生住宝净僧居共斋粥已看富贵如风雾我来三宿夜连牀行路荆榛岁将暮
泉州两义士行【孙天富陈宝生皆泉州人】
泉州两义士异姓乃同心同心而同居利矣能断金不见横海虹梦见海畔路梦随春雪舞回风思逐奔湍向东注娄江之水沄沄其波方舟容与遄归以歌落叶不息飘扬无踪大风云飞嗟彼断蓬人生乖离式与此同翩翩者鸿飞鸣相随睠彼憸人我心实悲兄弟戕贼室家疮痍背义竞利曾弗之思两士相让以义其谁似之
清閟阁全集卷四

[book_title]卷五
<集部,别集类,金至元,清閟阁全集>
钦定四库全书
清閟阁全集卷五
元　倪瓒　撰
七言律诗
送倪中恺入都
酌酒送君游上京风帆回首阖闾城烟消南国梅花发冰泮长河春水生太史奏云龙五色伶伦吹律凤双鸣仰观礼乐夔龙盛好播声诗颂治平
送张外史还山
道士朝乘白鹤还楼台金碧锁空山半天花雨飞幢节万壑松风杂佩环丹井夜寒光剡剡石坛春静藓斑斑飘然便拟从君隐分我玄洲一半闲
别姚子章都事
不见高人十五年相看两鬓各皤然酒温莺语烦三请椹熟蚕筐已四眠舞袖醉僛明月下归心飞度白鸥前练溪倘见韩徵士好示新图竹色娟
送徐子素
山馆留君才一月梅花无数倚霜晴埀帘幽阁团云影贮火茶炉作雨声深竹每容驯鹿卧青山时与道人行归舟载得梁溪雪惆怅邻鸡月四更
送张链师游七闽
高士不羁如野鹤忽思闽海重经过舟前春水他乡远雪後晴山何处多觳觫卧云芳草细鈎輈啼树野烟和武陵九曲最清絶落日采苹闻棹歌
听秋轩
听秋轩里听秋雨定起山僧坐翠微隐隐烟涛摇夜席蒙蒙花雨着人衣骤如崖瀑冲云落婉似湘灵鼓瑟希六用根尘今已净松篁隂下共香霏
晨起一首寄丹丘
竹牕晨起闻幽鸟深巷絶无车马喧多病相如【一作马卿】非不遇归田靖节【一作陶令】自忘言墙隂薯蓣苗方茁雨里樱桃花正繁二月冥寒少晴日渐【一作坐】看春水上柴门
次钱思复见贻韵
文章传法似传灯治病宜求三折肱退食君休大槐国安居我学小乘僧业勤已有朋来乐步阔能无祖武绳欲挈一壶相慰藉春船月色待君乘
东林隐所寄陆徵士
岩扉桃李昼隂隂耕凿居人有远心一夜池塘春草绿孤邨风雨落花深不嗔野老羣争席时有游鱼出听琴白发多情陆徵士松间石上续幽吟
失鹤
啄粟巢松泰华峰直将天地作樊笼不闻丁令归华表应驭王乔入太空行迹纵横苔石上寒栖依旧竹林中清斋我亦厌腥腐遐举【一作长叹】思乘万里风
北里
舍北舍南来往少自无人覔野夫家鸠鸣桑上还催种人语烟中始焙茶池水云龙芳草气井牀露净碧桐花练【一作綀】衣挂石生幽梦睡起行吟到日斜
山园
春水鳬鷖野外堂山园细路橘花香栖栖身世书盈箧漠漠风烟酒一觞岂谓任真无礼法也须从俗着冠裳不营产业人应笑竹木栽培【一作竹本桃栽】已就行
林下遣兴
眼见藤稍已过墙手拈书卷复堆牀闲临水槛亲鱼鸟欲出柴门畏虎狼冠制不嫌龟壳小衣裾新翦鹤翎长从来任拙唯疎懒一月秋隂不下堂
春日
闭门积雨生幽草叹息樱桃烂漫开春浅不知寒食近水深唯有白鸥来即看埀柳侵矶石已有飞花拂酒杯今日新晴见山色还须拄杖踏苍苔
林下
林深何处寻行径披草时过野老家练练澄波晴偃月蜿蜿小坞曲藏蛇孤帆卖药来勾曲独木为桥似若耶高卧闭门成懒癖苍苔从满石樽洼
二月十日玄文馆听雨
卧听夜雨鸣高屋忽忆陂塘春水生何意远林饥独鹤若为幽谷滞流莺成丛枸杞还堪采满树樱桃空复情二月江头风浪急无机鸥鸟亦频惊
对雨寄张伯雨
把酒独临溪上雨林深地僻少相过忽兴天际真人想欲乞山隂道士鹅坐久苔花【一作研苔】侵袖碧书成檐溜没堦多悠然静寄东轩下日暮徘徊聊短歌
次陈子贞见示韵
漠漠寒烟墟落际犹余冻雪锁荒榛行随云谷采樵者饭供松龛学道人未必杜陵浑懒慢可怜逸少转清真酒船好系【一作缆】溪头石花鸟相娯行及春
次韵荅郯九成见寄
郭外青山旧结庐微茫野迳望中无残生竟抱烟霞癖好事犹传海岳图夜壁松风悬雅乐秋池菊水酌商觚倘从世外求玄赏好趂轻舟看钓鲈【一作浴鳬】
和虞学士寄张外史韵
华阳上馆谁曾到知有高人避世深当户春云团紫盖洗空花雨散青林丹台篆迹龙蛇动经阁松声鸾鹤吟念子离居消息远几将书札寄遥岑
再用韵
外史栖真何处寻桐花源上草苔深星坛醮後云封径仙骥归来风满林丹竈石幢遗往迹寒松流水续幽吟虞君传世琅玕句千古清标寄石岑【一作虞书传宝人间世为有清诗寄璧岑】
赠张景昭
君能不负白纶巾【一作张卿自道古遗民】世外寻真狎隐沦虚阁松声荅笙磬小山桂树絶风尘晨朝绦阙存三景夜扫青坛礼七真每御天风自来去凌虚好是鹤为身【一作末俗顽仙非所取清年如子不多人】
送章链师入京
五鹤翩翩朝帝京青童遥侍玉宸【一作皇】君倚天楼观金银气蔽日旌旗锦绣文夜礼洞庭荐明水春陪游辇望祥云何人得似愚溪子高举凌风思不羣
与伯雨登溪山胜概楼
楼下清溪夏亦寒溪头个个白鸥闲风回绿卷平堤水林缺青分隔岸山若士振衣千仞表何人泛宅五湖间絶怜与子同清赏拟向云霄共往还
送张贞居游灵常洞兼简王晋斋
荆溪山水閟灵宫子晋笙鸾驻碧峰午夜月明风满帐千崖人静鹤眠松缘知瑶草春来长应有仙人洞口逢莫为青螺翁久住归时骑取葛陂龙
过许生茅屋看竹
舟过山西已夕曛许生茅屋远人羣凿池数尺通野水开牖一规留白云煮药烟轻冲竈出碓茶声远隔溪闻可怜也有王猷兴堦下新移共此君
荅王彞斋
客居北渚静窥临霜藻萧萧雪满簪玉石在山聊混璞金兰惟子久同心每怀往事悲今事莫弃分隂惜寸隂自笑蜗庐无长物牕前陶器与单衾
长至後十日盖十一月十日也获与德机伯昂二高尚书堇伯兖二贤良共咏彞斋有道先生见贻佳制絶叹敦厚优柔得唐人句法宋诸老性情也张高尚命即次韵奉和书纸尾所谓以狗尾续貂多见其不知量也恕之幸甚是岁乙巳倪瓒再拜
八月廿三日留南宫岳山人饮明日岳山人过玉山南宫老矣不知复几聚首观花听琴情不能堪因赋兼柬玉山
芙蓉着花已烂漫浊酒弹琴聊少停数声别鹄隔江渚一醉秋风空玉瓶况当宾客欲行迈忍使风雨即飘零攀条掇英重惆怅但愿花下长不醒
在同里怀元用
一水东西云窈窕几家杨柳木芙蓉斋居幽閴无人到屐齿经行破藓封密竹牕虚秋半雨丛【一作枫】林寺远日沈钟寄诗为道长相忆欲话离愁何日逢【一作想亦依依念去踪】
寄王成夫
茂深闭阁独焚香那识穷愁客异乡坐拂朱弦弹绿水狂携红袖浃清觞春池雨後泉应满庭树云移影更长月烛露帷非予乐五湖烟景属渔郎
乙未岁余年适五十幼志於学皓首无成因诵昔人知非之言慨然永叹赋此
隂风二月柳依依隐映湖南白板扉旅泊无成还自笑吾生如寄欲何归美人竟与春鸿远短发忽如霜草【一作藻】稀五十知非良有以重嗟学与寸心违
三月廿二日雨怀荆溪胜游寄原道
我昔系舟寻杜牧荆溪流水落山【一作川】光春茶已放仙人掌露藓浑侵玉女牀酒阑更踏花间月舞罢犹弹陌上桑此日狂游忘旦暮十年回首意茫茫
赠张玄度时方丧内
吴松江水似荆溪九点烟岚落日西寂寂郊园寒食过萧萧风雨竹鸡啼蕙花委砌心应折芳草归途意转迷曾得鲁连消息否春潮随雨到长堤
上巳
石梁破屋路欹斜僻似华阳道士家漠漠春云飞别鹤潺潺夜雨杂鸣蛙闲看稚子翻书叶时有隣翁汲井花日暮伤心江水绿共舟人已蹑飞霞
题张以中野亭
人境旷无车马杂轩楹只在第三桥开门草色侵书幌隔水松声和玉箫一榻云山供夏簟满江烟雨看春潮君能撷取飞霞佩天际真人近可招
送德常同知
闻道之官嘉定去载书连舸泊江濆城楼近瞰吴松月候馆微沾沧海云宓子风流常宰邑张翰识达更能文亦欲东观钓鲸手棹歌秋趂白鸥羣
赠君震
远爱寻山复好仙鹤归城郭几何年灵芝每掇岩前秀秘诀还从肘後悬松月半空埀羽盖风湍一壑写鵾弦拟开精舍当飞瀑【一作悬溜】与尔栖迟日论玄【一作唯尔丹阳许叔玄】
江上作【一作赠友生】
江头二月雨埀埀起濯尘缨水满池贺监宅前重载酒辟疆园里更题诗川途幽邈鸿归远牕户虚寒燕到迟忽见故人王架阁夜阑秉烛话余思
燕吴氏楼居
云松之楼高入云风起松涛【一作松顶松声】十里闻琼杯绮食行春雨翠幔朱帘卷夕曛宴游适当山拥榻醉卧莫遣人书裙西飞白鹤东归去回首巢居谢俗氛
九日
自叹不能孤九日一壶浊酒对西山遥怜玉树秋风里静看冥鸿落照间草木萧萧云更碧山川漠漠鸟飞还长途谁是陶彭泽被褐行吟意自闲
怀归【载都玄敬先生诗话】
久客怀归思惘然松间茆屋女萝牵三杯桃李春风酒一榻菰蒲夜雨船鸿迹偶曾留雪渚鹤情原只在芝田他乡未若还家乐绿树年年叫杜鹃
雪後过陈子贞隐居
陶公卜宅南邨里快雪初晴思一游树辨微茫来独鹤橹摇欹侧散轻鸥墨池绕溜春氷满尘榻繙书夕照收相见惘然如有失棹头吟咏出林丘
赠友
开元道士来相访索写云林春霁图别我梁溪已二载去濯沧浪遍五湖满目波容醮山黛撩人柳眼乱花须避喧正欲寻耕钓源上桃花无处无
荆溪即事
铜官之山溪水南周处庙前多夕岚看卷云帆歌白紵劝尝春酒破黄柑长林独往谁能覔幽事相关性所躭苦欲避喧那畏虎倘从地主结松龛
顾仲?过访闻徐生病瘥
室里维摩病已瘳竹炉药鼎雨声秋一畦杞菊为供具满壁江山入卧游舟外鸥波情浩荡牕间蝶梦思绸缪虎头痴絶从谈谑煮茗聊为半日留
雨後
雨後堦【一作循】除泉乱流落花时节緑隂稠石尊贮酒供杯饮素壁图书入卧游翳日长林藏伏虎际天春水浴轻鸥幽居四月饶樱笋醉里题诗一散愁
次柯博士寺壁题韵
初月五日春意动远水荡漾情如何镜中羞见白髪短柳上愁看青眼多起拂绿琴歌楚调为留明月挂松萝弭棹溪南一杯酒他年浪迹倘重过
吴门赋谢陆继之黄柑紫蟹之贶
阖闾城外皆春水斜日维舟方醉眠携手故人惊梦里送书飞雁落樽前黄柑开裹烦相赠紫蟹倾筐也可怜忆尔独居湖上宅晴牕奇石翠生烟
送甘允从
来寻墨沼云林下共爱女萝悬石牀唤人鹦鹉语犹涩当户枇杷子半黄霜【一作奉】橘定应题百颗笼鹅即欲写千行兰亭书法人间少好去山隂覔野航
鹤溪为张天民赋
西溪松影高千尺白鹤时时眠上头风雨不惊鸥鹭宿云霄应与凤鸾游明牕笔格珊瑚树新酿松花玛瑙瓯露下鸣臯声彻远幽人空谷独相求
悼顶山清上人
盃渡前溪见水源偶来佩芷服兰荪香台犹带山牕影经卷长依松树根云起晴峰还有触雪消春野不留痕翛然我已忘言说翠竹黄花自满园
送贞居还山
日暮书传青鸟使华林瑶草待君归挟舟婉婉双龙出背雨寥寥一鹤飞秋水琢成苍玉佩朝霞补作紫绡【一作烟】衣山中长史来相覔应借牕间白羽挥
寄贞居及柳太常郑有道次前韵
华阳外史从幽讨谷口高人亦赋归遥忆愚溪对山坐何时菌阁看鸿飞荒荒旭日曦玄髪潏潏流泉浣素衣寂寞松牕悬榻处尘生麈尾不堪挥
寄王叔明
几梦山隂王右军笔精墨妙最能文每将竹影抚秋月更爱岩【一作山】居写白云秘笈封题饶古迹幽襟【一作雅怀】萧散逸人羣今年七夕闻多事曝画繙书到夕曛
萨仲明为丞相府掾时僦居京师名其轩曰半野後买宅延陵亦揭是名於轩因信宿轩中赋此赠之
何意开轩名半野身存魏阙思江湖斜侵瓜圃通花药稍傍薇垣近竹梧千里秋风催斫鱠九霄晨露浥飞鳬如今别买荒城宅自扫枫林候野夫
送宝南琛往住荆溪碧云寺兼柬方厓
碧云林壑杳重重此去风流似简公舂药碓闲湍激下空山蛩响月明中结茆拟候芝三秀眠鹿应遗地一弓闻道重居开竹牖待予艇子过溪东
八月三日与刘道益连牀夜话风雨凄然五日开霁道益赋诗见贻次韵一首
扁舟小泊菰蒲雨玄论都消身意尘空寂室中无侍者萧条云外不羁人酒盃畏病不复举灯火新凉差可亲嫋嫋秋风振庭树绿波芳草似初春
别张玄度
归去荆溪丘壑多松陵浦口复来过清风明月许玄度泛宅浮家张志和夜雨灯檠歌陆续秋林树子落桫椤相逢相别嗟迟莫人事多乖奈若何
送张以中由宜兴归金坛
乱後归来事事非子长游历壮心违陶公馆里怀仙友杜牧堤边恋落晖松下白云初起石草间夕露已沾衣君今尚有归耕地顾我将从何处归
甘允从来过溪上将还汝宁赋此奉送
野夫住近青山郭左右云林无市声忽有故人骑马至即呼稚子出门迎虚牕图史少开笈细雨沧浪同濯缨乍别林居无所赖裁诗相忆字欹倾
奉和虞学士赋上清刘真人画像二首
君向积金峰顶住长年高卧听松风蓬莱云近瞻天阙劒佩春明下汉宫归去长謡紫芝曲翩然远挹黄眉翁标名合在诸天上何事置身岩壑中
焚香坐石孤峰月飞佩朝天万壑风邈尔空歌传碧落飘然流响振金宫神君教服玄霜剂圣主能延绿发翁共道乘鸾去无迹祥云缭绕画图中
寄养正
得君佳句清如玉秋色惊人换物华老境侵寻真有感故园隔絶更兴嗟女萝绿遍萦【一作牵】茅屋乌桕红明映落霞欲酌一樽浇磊块几时邀子过田家
送僧游天台
四明山水名天下师去那知客路遥雪霁惊麕腾宿莽月明寒鹊集疎条坐寻云顶千峰石归趂江头八月潮寄语【一作说与】山中光老子送宾也合过溪桥
送诸从事之越中
郡厅草色映青衫从事风流雪满簪最爱长官能化俗因知僚佐愿停骖右军宅里寻苔石贺监湖边咏夕岚他日从君覔佳果来禽青李不须函
赠岳松涧
曾访神仙五粒松涧泉流润白云封林间萝茑交青蔓【一作影】水畔【一作石上】菖蒲开紫茸煮石有方留秘诀采芝何处覔行踪岳君别我三千岁晚戏沧洲得再【一作又汝】逢
荅邵生
已从鸥鸟狎云深老我无机似汉隂采采菊花犹满地萧萧霜发不胜簪南游阻絶伤多垒北望艰危折寸心好在吴松江水上青猿啼处有枫林
逢张玄度
一年不见张玄度秋夜吴城忽尔逢清似石湖梅上月瘦於庐埠瀑边松白冠缁布前朝服短发长斋旧日容昔者交朋沦落尽及时【一作埋忧】为乐且相从
寄熙本明二首
在山无事入城中每问归樵得信通松室夜灯禅影瘦石潭秋水道心空幽扉独掩林间雨疎磬遥传谷口风几度行吟欲相覔乱流深涧隔西东
白首遥知得道余不闻诗思近何如高斋夜雪同谁话古木寒山独自居梦里只寻行去路愁时聊读寄来书夕阳溪上多飞鸟若个能看影是虚
寄钱伯行
斑斑苔砌蕙花消忽忆美人山水遥梦得池塘春草句望残烟日晚江潮汀云沙鸟时同宿野饭芹羮或见招洒扫南湖石上月为留清影醉吹箫
居竹轩
翠竹如云江水春结茅依竹住江滨堦前迸笋从侵径雨後埀隂欲覆邻映叶黄鹂还自语傍人白鹤亦能驯遥知静者忘声色满屋清风未觉贫
送祖芳二上人参礼育王寺光公
四明之山林麓幽育王塔前神光浮【一作流】汤休赋诗叹寂寞远公结社忆风流贝叶经文白业进昙花楼阁青春幽易屦上堂礼足已香烟云雾共悠悠
寄张天民
清溪演漾绿生苹溪上轩楹发兴新只欠竹隂埀北牖尽多山色近南津湖鱼入馔长留客沙鸟缘堦不畏人媿我萍踪此淹泊片云回首一伤神
送简禅师易道
莲花峰下简禅师半醉狂吟索赋诗榻上诸僧禅定後水边高阁暮钟时不堪雨柳萦春梦更惜灯花对酒巵【一作且看书灯照夜碁】深羡云栖松顶鹤吾生飘泊竟何之
寄陆静远
积雨云林生薜萝墨池新涨浴羣鹅每怀笠泽从渔钓更拟沧浪听棹歌莲叶满湖云掩冉橘花埀户雪婆娑布帆十幅秋风里即买湖船载酒过
云泉小隐为张德机赋
昕【一作朝】夕轻鸥傍钓矶幽情【一作好山】自不与人违琴樽花圃春酣後童冠风雩晚咏归云【一作清】卧半闲僧入定苔【一作流】侵三径客来稀却怜服食清虚甚黄独松花煮疗饥
送卢录判之建宁
清溪九曲游人少想见官河一水分理楫初辞季子邑到州好访考亭文簿书闲暇对春雨斋舍萧条栖白云洗我明年尘土足扁舟会覔武夷君
寄曹德昭
遥【一作苦】忆建溪君独豪【一作人姓曹】五湖春水云山高丹厓青林紫步障蜀锦越罗金错刀已知雅颂播庙瑟无复讴吟悲楚骚伏生衰朽见鹏化愿同斥鷃巢蓬蒿
赋王真人胎仙楼
紫阁迢嶤閟玉文摄衣迎日礼神君河汾凤吹来未泯城郭鹤归今复闻贪看飞裠舞綷縩遥怜风驭散缤纷世人政若尘眯目指点虚无疑白云
过兰陵宿蒋达善家
蒋翊初开竹下迳野夫聊乘溪上舟珍簟敷牀夏冰薄湘帘受风春浪浮围棋终日对急雨解带六月如高秋可怜相过便倾倒就宿为君少淹留
寄张贞居
不但入城踪迹少南邻野老见犹稀狂歌鸣凤聊自慰旧学屠龙良已非苍藓浑封麋鹿径白云新补薜萝衣羊君笔札谁能寄欲读灵文一扣扉
送徐元度
荷锸空林春雨余?舟江岸燕飞初去寻天上仙人佩肯顾山中隐者居霜月四更提劒舞田园二顷带经锄兰荣柳密南檐下伫子云间枉尺书
奉怀张外史
隂壑惨惨绿苔生碧云亭亭多远情松杉鹤去转萧瑟洲渚花落自纵横从君下榻住十日看我鼓枻出层城洞口旧巢无恙否定应闭阁着书成
寄郯九成
芙蓉洲渚暎江波落日维舟发棹歌坐久不知初月堕居谋何处白云多糠粃富贵知吾否簿领风埃奈子何几格香材倘持寄熏罏茶鼎乐渔蓑
初书记以诗来别且谆谆开谕深见方外之情因次韵奉谢并期面别
从知四大皆假合顺境逆途非乐忧梦中妄想惊得鹿海上忘机思狎鸥举世何人到彼岸独君知我是虚舟诗来说法能开谕顽矿无情也点头
郑德明新居
僦居吴市仍栽竹挂榻高斋独待余风引香烟金鹊尾雨添书水玉蟾蜍仲举未应治一室更生何用博羣书绕牀阿堵那嫌俗每罄金钱一饭余
送浙宪掾刘彦文并简张贞居
落日采薲溪水緑目追帆影先飞鸿寄书为覔仙人隐种杏今居丹井东远道悠悠宵入梦晴波汹汹昼多风鸣珂使者清无事尔得优游羣掾中
寄吴子并怀贞居
江海风流吴孟思十年不见鬓成丝旧同野老松花供今寄仙君石室碑秋日满船初晒药晴云浮水独临池南山树里孤栖鹤尔去何当一问之
谢伯理东还访之不遇走笔奉寄
谢朓宅前山黛浓山云飞堕墨池中携家又作他乡梦归棹还随落叶风鹤入暝烟愁浩渺鸥浮远水思清空寻君不遇成惆怅江草青青?蓼红
寄卢士行
阖闾浦口路依微笠泽汀边白版扉照夜风灯人独宿打牕江雨鹤相依畏途岂有新知乐老境空思故里归拟问桃花泛春水船头浪暖鳜鱼肥
詶曹德昭
荆溪山水最清远结屋溪边住几年磵底松栖何处鹤邨中茶焙隔林烟清谭况有王戎胜闭户仍多【一作闻】孙敬贤诗出奚囊【一作卷何当】时寄我琅玕色润薛涛笺【一作长篇短句使人传】
张贞居有诗柬梁鸿山杨君次韵和之
鸿山东面受朝暾户牖岚光昼吐吞梁妇终甘隐吴市戴琴原不适【一作遂不过】王门弦歌寂寂虚千载井臼依依自一村踏【一作扫】雪独寻杨处士萧条古道与谁论杭人有传余死者贞居闻之怆然因赋以寄之
果园橘熟谁分饷茅屋诗成懒寄将衰谢皆传余已死迂疎真与世相忘夜分风雨鸡鸣急天阔江湖雁影长寥落百年能几面论文犹及重衔觞
雾隐空山秋色【一作已】深茅斋酒熟向谁斟菊花枫叶愁相并涧水松风伴独吟洗耳不堪闻俗语醉眠且复罢清琴遥知对月深予忆忍不题诗慰子心
寄张德常
身世萧萧一羽轻白螺杯里酌沧瀛逍遥自足忘鹏鷃漫浪何须记姓名石鼎煮云听涧雨玉笙吹见和松声凭君为问张公子曾到良常梦亦清
十二月二十四日冯高士访予笠泽旅寓相与游从累日其操行孤削居处简易有古高逸之风从容话及德常明公学行之美与仆交谊之笃因言欲以书札枉问以仆深相怪恨遂不复作计此无他听双鳬谗谤之过也双鳬以十年前博易之物翻悔不遂竟嗔恨而去知其动兴谗於所识非特执事也鼠辈小计仆固不恤但可笑耳王半山面有黑?人教用园荽煎汤洗面半山曰天生黑於予园荽其如予何但执事不明之愆则不可逃一人誉之从而敬之一人毁之从而怒之可乎执事以为何如谨以奉问千万还示数字幸甚尊君鹤溪先生侍间道瓒怀仰之私也瓒再拜
寄陆明本索酒
杨柳低昂蕙草青西庄风物【一作景】似华亭日修长史登真诀夜诵虚王内景经玉册【一作牒】初标紫台籍石苔应长新宫铭自惭服食清虚甚为覔松肪酿百瓶
萧从善集其师外史张君诗赋赠
葛翁台上繙经处陆子泉头试茗时石记只留金菌阁宫铭犹树玉津池晚探风雅还心醉谩说曹刘是我师麟角凤毛勤采拾却愁雷电取无遗
赠张桢
忆昨州民馈餫初兵戈阻絶饱艰虞忽惊归路千荆棘莫致南溪双鲤鱼别浦秋莲明泛泛寒厅夜雨落疎疎青衫从事将军幕已觉门多长者车
荅德常别驾初夏见怀
隔浦鼍鸣似打衙云涛城郭夕阳斜汀前露冷鱼鳞屋牕里烟轻蝉翥【一作?】纱沛泽风雷时遶几谈空衣裓不沾花欲分香饭能来否早晚门前望鹿车【一作菩萨如今只在家】
苦雨
冥冥秋雨溺田禾日日奔雷吼怒鼍十里荒凉黄犊草五湖浩荡白鸥波直应天地移龙穴未觉堦除失蚁窠君子忧民重兴感吁嗟天意欲如何
春日送别余一秀才
翼翼高帆开远天绿波芳草随烟绵春林风雨集忧思茅屋琴书移昼眠文采由来庾信少草圣近夸张旭颠百年聚散如落叶行客居人俱可怜
西野对雨有怀明本彦凖并呈道益
怪雨颠风裂芰荷鸥飞历乱水惊波便须扫地焚香坐岂有高人载酒过笠泽至今能养鸭山隂何处覔笼鹅重隂忽霁犹斜日惆怅思君奈若何
赠葛子熙
打碑直入长安道养母还归白马峰闻说隂厓留积雪将寻隐地看长松晴牕弄翰山僧对寒涧行樵野鹿逢为问山中危太朴到州应与子相从
留别王叔明
秋蛩唧唧雨潇潇楮颖陶泓半泬寥此去那能期後会清言聊以永今朝湿云牕里初温酒白鸟汀前又晚潮故国何人赋招隐桂花零落更停桡
十二月四日和德原率性赋雪韵
海宇希微隐一豪行舟冰泜夕停篙愁看寂寂双峰并细数林林乱石高岂有风尘劳白羽谩思文采照宫袍雪融二月溪流合洞口谁寻千树桃
题孙氏雪林小隐
天地飘颻一短篷小牕虚白地炉红翛然忽起梨云梦不定仍因柳絮风鹤影?褷檐上下鹿迒散漫屋西东杜门我自无干请闲写芭蕉入画中
喜谢仲野见过
堦下樱桃已着花牕前野客独思家故人携手踏江路柱杖敲门惊梦华藉草悲歌声激烈停杯写竹影欹斜新蒲细柳依依绿西北浮云望眼遮
述感
桑柘萧条半草莱百年人事哽悲摧沙丘漂母宁复有故国王孙谁见哀歌吹凄凉铜雀妓世途荏苒霸城灾遥知敕勒穹庐野日夕牛羊欲下来
张德常明公旧有良常草堂在金坛之华阳洞天掲曼硕张仲举诸学士尝赋诗纪胜其後德常宦游无定居政绩显着今为松江府判因潘以仁之便辄赋七言一首奉寄
樗散张侯意久疎斋厨服食转清虚童初府署标名後碧落仙官校籙余海上空蒙归化鹤庭前寂寞有悬鱼【一作人间繁剧臭如鴽】吴松江水浮青玉聊此飱霞驻羽车
寓斋秋怀次韵三首
渚蒲?柳望秋零桂树悬香月影清埜水浮舟归未得羽觞泛螘【一作酒盃到手】句还成云松眠鹤梦方远露草寒螿鸣不平南郭先生玄默久犹将讽咏寄闲情
思归江汉濯尘缨旅况萧条秋气清【一作况乃秋高气澟清】满壁山图初睡起一帘风雨助诗成远树芊芊烟鹤唳飞鸢跕跕暮潮平苍峦九叠淙松瀑拟毕余生栖遁情问我归期未有程秋光羇思共凄清雪留鸿迹应如幻氊仰龟毛岂有成破屋逃亡寒磷起故宫基构绿芜平试听呜咽长沟水水本无情似有情
緑波轩二首
緑波佳思复如何堦下清阴芳草多烂醉哦诗弦宝瑟闲眠欹枕幔烟萝莫将华发临明镜还写黄庭换白鹅翦取吴松云锦丽天孙机杼隔明河
旅况沿洄似梦中孤舟江上白苹风萧条病起二家墅憔悴天涯一秃翁藋底鹪鹩叹鹏?雷鸣瓦缶弃黄锺忧来直欲穷牛渚河汉迢迢万里【一作碧汉】通
三月一日自松陵过华亭
竹西莺语太丁宁斜日山光澹翠屏春与繁花俱欲谢愁【一作病】如中酒不能醒鸥鸣野水孤帆影鹘没长天远树青舟楫何堪久留滞更穷幽赏过华亭
病中怀故友华阳外史次韵
忆昔时雍四海宁华阳外史住南屛春愁黯黯怀仙卧幽鸟关关唤梦醒塞雁归时莺出谷园花落尽柳萦青伤心南北数千里无复沙墩长短亭
呈钱复思用前韵
霞飡云卧养黄宁玉笈幽文护石屏一榻松涛金石弄半铛茶雪梦魂醒玲珑泰室生虚白缥缈空歌自始青不见仙风云上过羽车芝盖晓亭亭
呈诸友人再用前韵
北牕高卧自清宁烟雾衣裳云锦屏举世无知心自得衆人皆醉我何醒黄熊号野兵埃黑白骨生苔鬼磷青旧宅荒芜时入梦墨池谁访子云亭
归锡麓
未访西岩墨沼泉东家儿女笑相牵莫话艰难长旅食敢忘萧散送余年?稏云黄秋雨後芙蓉霜落渚鸥边归来何异辽东鹤荒塚累累思惘然
二月二十日大风
南渚春风二月狂停桡濯足听鸣榔烟边去鸟暮山碧衣上飞花春雨香高柳拂云依古渡惊鸥冲浪起横塘远怀不作悠悠语忍蹑飞鳬返故乡
寄陈庶子
高行昔闻陈太丘浮云踪迹长【一作云行好在思】远游丹砂拟访葛洪井湖水堪乘范蠡舟炉银欲变头先白田秫可酿行归休且排忧愤澄神虑奏刀已觉无全牛
俊仲明以诗见示次韵谩詶
南湖流水緑泱泱野鹤同栖秋夜长短世应须几两屐怀人可但九回肠惊风零乱芭蕉影冷雨凄迷菡萏香高尚刘君此肥遁优游物外久韬光【一作宁知百世有余光】
送柳道传东归
赋诗南涧写乌丝霭霭停云去後思乡国动成经岁别江湖复与故人辞溪船斫鱠云生柁松室闻猿月满枝他日重寻言子宅咏歌应在【一作唯许】暮春时
寄开元长老兼呈郑明德
远公令我诗兴生堂下绿苔无俗情天女试散宝花坠曲生相逢青眼横布金已住长老宅乞食应怜王舍城何当慧筏【一作棹歌】一来过同载唯许郑康成
呈良常安遇伯仲
松陵竟失五车书梅里烧焚旧屋庐衰季悲吟叹罗隐盛时作赋羡相如伊优肮脏复何似臃肿支离聊与居日日秋风白苹老门前江水接空虚
送梁生读书沈庄
上蔡梁君谱系蕃凌烟勳业旧诸孙庐山傍斗可揽秀大江自岷初发源夜诵庭柯杂琴响春羮汀藻带潮痕休文旧宅宜终隐归近南湖只树园
题王敬之壁
我来陆庄如故乡故乡风景日凄凉解忧幸有盈樽酒慰眼新栽百亩秧蒲叶清波闲濯足荷花斜日起鸣榔当年李白成何事白发缘愁万丈长
寄周履道
兼旬不见周徵士落月空梁梦见之久狎海鸥聊避世虚言市虎竟成疑尊前节序梅将玉镜里形容鬓已丝日暮烟涛隔城郭萧条南渚一吟诗
寄顾仲瑛
江海秋风日夜凉虫鸣络纬促寒【一作尚练】裳民生惴惴疮痍甚旅泛依依道路长衰柳半欹湖水碧浊醪犹趂菊花黄知君习静观诸妄林下清斋理药囊
寄王明卿
不见孝廉踰十年高人风节自居然数间茅屋无人补一榻寒云只独眠酒榼时须栗里菊茶烟还煮惠山泉衡门不出栖迟久坐有孙登弹一弦
题荆南精舍图
谁画荆南精舍图烟霏岚翠墨馍糊林间野鹿时相逐洞口山猿不受呼尚有流泉悲夜雨已迷幽径入寒芜痴人莫弹西飞鹤云外仙君恐姓苏
题米南宫石刻遗像
千秋遗貌【一作米公遗像】刻坚珉却在荒烟野水滨絶叹莓苔迷惨淡细看风骨尚嶙峋山中仙塜芝应长海内清诗语最新地僻无人打碑卖缅怀英爽一伤神
题画贻王光大
荆南山色青如染卜筑正当溪水南浪舞渔舟鸥泛泛雪消沙渚柳凉轩枫叶晴云缀秋浦荷花落日酣旧宅不归幽梦远吴松聊结小禅龛
用王叔明韵题画
王郎笔力追前辈海岳新图入卧游独鹤眠松犹警露孤猿挂树忽惊秋陶潜宅畔五株柳范蠡湖中一叶舟同煮茯苓期岁暮残生此外更何求
题赵荣墨竹
缘江修竹巧临模惨淡松烟忽若无乱叶写空分向背寒流篆石共萦纡春渚云迷思鼓瑟青厓月落听啼乌谁怜文采风流意谩赏丹青没骨图
辛亥六月三日寓实性源禅房为写竹梢因赋三首
禅关分榻【一作开门便肯】留人宿不夜长燃礼佛灯君已风流如惠远我聊吟啸答孙登来依结夏安居者莫厌无家有髪僧清夜哦诗江月白琅玕节下影鬅鬙
此身已悟幻泡影浄性元如日月灯衣里系珠非外【一作不】得波间有筏引【一作要】人登狂驰尚觅安心法玄解宁爲缚律僧曲几蒲团无病恼松萝埀户緑鬅鬙
残生已薄崦嵫景犹护余光似晓灯玄【一作县】圃雨云元不隔华严楼阁也须登梦归金菌山前路饭仰白云窗里僧独鹤步庭闲顾影西风吹鬓雪鬅鬙
写画赠潘仁仲医士
屋角东风多杏花小轩容膝度年华金梭跃水池鱼戱彩凤栖林涧竹斜亹亹清谈霏玉屑萧萧白髪?乌纱於今不二韩康价市上悬壶未足夸
贞居君在余杭北郭结楼居之号茅岭行窝予久欲往观而未能也兹贞居适有来此之约因寄一首
已向云林开别墅更闻茅岭有行窝提鱼就煮兴不浅看竹频来意复多梅隖雪晴红缀萼墨池水暖緑生波悬知潘令闲居赋不比阴山勅勒歌
再用韵呈张伯雨潘子素
团团桂树覆岩阿茅屋归来雪一窝高卧故园奇气在倦游江海故人多楚山白雁遵寒渚练水长鱼出素波去去南州书问少寂寥谁和紫芝歌
附次韵　　　　　　　　　　阙　名
扣舷溪子发阳阿落叶霜林见鸟窠清閟阁前春意早萧梁台上月明多顾瞻鸣雁嵇中散仰视飞鳬马伏波对酒忍思千古事潘郎刺促为谁歌
东友
幽窗谈笑话生平屈指年华【一作三十年前】几变更白髪满头今已老青山排闼故多情桃花灼灼应无语春雨萧萧尚未晴明日扁舟期载酒南山笋蕨正堪烹
曹伯高为曹尚书之子以卜居诗卷索题走笔漫应
清贫我早识尚书身没韩公为结庐可但家声今不替犹趋禁直未全疎牕临墨沼扬雄宅郭映云林谢眺居共爱诸郎游息地风雩闲咏暮春初
阳春堂
阳春堂下春波緑腊雪初消蕙草青未觉避喧离世俗也知习静爱郊垧欲为野迳孤琴约尽醉华筵双玉瓶见说陶朱有远趣长松倾盖碧亭亭
风雨
风雨萧条歌慨慷忽思往事已微茫山人酒劝花间月秦女筝弹陌上桑灯影半牕千里梦泥途一日九回肠此生传舍无非寓谩认他乡是故乡
附次韵　　　　　　　　　　张　羽
看画哦诗重慨慷百年翰墨付微茫已怜挥洒如摩诘可忍悲歌似子桑名世几人称妙手旧游随处扰愁肠云林故事惟文藻遗迹偏多在远乡
清閟阁全集卷五

[book_title]卷六
钦定四库全书
清閟阁全集卷六
元　倪瓒　撰
七言律诗
屋漏
寂寞江天暮色悬重隂愁絶卷尘编走看破壁雨沉竈思卧芦花雪满船风卷高【一作臯】堤沙【一作高】树抜泉翻野径药苗延青山天矫浮云外自爱新秋爽气鲜
赠惟寅【有引】
陈君惟寅天倪先生令子也天倪为黄清权高士之甥清介孤峭甚似其舅读书鼔琴不慕荣进澹泊无欲以终其身惟寅能守其家法者也世故险巇安贫自乐穷经学古教授乡里色养得亲之欢心友爱尽弟妹之和乐缀葺诗文於以自娱余尝爱其藻丽不羣飘然有出尘之想聊摛鄙语用咏才华暮春之辰忽过江渚出示新什相与披咏因成长句以归美焉
不见元方已隔年暮春孤坐此江边政忧浪濶多风雨却喜君来共简编讽咏新诗非偶尔艰虞远别更凄然看花相约重过此已放柳条维酒船
曲彦远寄茗裹赋此道谢且求致梨栗木瓜
遶屋青山谢眺居木瓜梨栗种扶疎不妨暇日骑官马自喜清时少簿书九月授衣霜欲落百年回首雁飞初犹怜踽踽空山落茗裹封题远慰予
故吾
缥缈青山日欲晡弥漫秋水兴何孤鹤归城郭生新梦尘掩图书尚故吾南亩艺苗伤硕鼠北窗临磵听啼乌醉归倘乞封侯地便复移家傍酒垆
三月二十二日雨怀荆溪旧游寄原道
忆昔荆溪棹酒船緑波摇荡女萝烟春茶未放仙人掌雨蕨先舒稚子拳巗间石上寻遗迹作赋题诗多昔贤今日空斋独对雨幽怀犹梦白云边
詶友生
泖水山光照屋庐每思潘令赋闲居客愁不解连三月诗赠全胜枉尺书醉墨不妨拈秃笔狂吟时复近前除乱离自叹摧颓甚昼寝毋嗔老宰予
二月晦日听刘伯容弹琴
远思翩翩属五湖一杯浊酒咏唐虞清琴忽作金石弄佳士今犹山泽臞飞絮游丝扬风日瀑流松吹洒巾襦羣龙汨溺淫哇久古乐萧条古道迂
答元用
野水浮鸥不世情烟涛漂泊羽毛轻云移短棹忘机久雪点青山照眼明甫里宅边逢酒熟吴松江上看潮生夫君为话征途苦惆怅令人意不平
同通书记过郑先生旧宅
女萝埀緑翳衡门野水通池没旧痕有道忘情观物化清言如在想人存凄凉江海空茅宇惨淡烟埃委石尊一奠山泉荐芹藻古心寂寞竟谁论
马国瑞东臯轩
未羡勲名马伏波优游乡土乐婆娑轻舟陌上山堪数细雨篱边菊未过【一作娑】浩荡五湖鸥梦远萧条万里鹗情多寒宵偶伴【一作厅时有】幽人宿月烛藜牀【一作高怀】幔緑萝次韵张荣禄追和杨别驾赋王番阳东湖胜游四首呈云浦耕云二君
秖今谁是番阳守别驾题诗凡几春僚属得才青琐旧儿童骑竹白头新当筵意欲凌云外今日人谁问水滨陈迹寥寥风景切桃源何处觅遗民
宾客从来逸兴多雨深春渚绿增波笙箫载月回鸾鹤云锦飞裙织芰荷短世悠悠大槐国余哀嫋嫋竹枝歌湖山寥落行人老翠影苍烟寒荡磨
散乱鳬鷖发棹讴波明云净宛如秋酒杯青落垂杨影麈尾风生杜若洲匣里鸣琴俄复掩盃中覆水竟难收白头闻说开元盛双泪滂沱似瀑流
湖上晚风明绮霞春云覆竹影交加歌喉圆滑吟山鸟舞袖低徊乱渚花绿净碧虚宁敢唾星埀河注欲乘槎玉堂坐想当时胜荣禄诗成谩自夸
赠王文静
静寄轩中酒一罇陶然醉里别乾坤碧桃花已当窗发翠竹隂须映户繁荏苒春光逐风雨婆娑岁晚乐丘园诜诜更祝螽斯羽若欲宜男賸种萱
知王子明韵
从容浮沉多厚顔醉筵舞袖作弓弯雉罗孰是逃三窟豹管能窥见一斑纵酒已时共弃歌诗犹与世相关采薇巗穴聊终隐林下闲云自往还
送盛高霞
霜髪飘飘鹤上仙相逢辽海几何年种桃遂有刘郎赋鼔瑟宁知曾点贤华表不归尘汨汨吹箫何处月娟娟嗟余百岁强过半欲借玄关【一作窗】静学禅
陆文玉见过时余初丧长子
荆溪二月春风恶灯火论交夜对牀白鹤遶坛初露下碧梧满地忽霜黄卜商失子人谁吊阮籍穷途只自伤政使陆郎能慰藉赋诗怀旧更凄凉
赠道士李啸虚
龙虎岩前李链师几时飞鸟洞庭垂晴天白鹤兴闲远秋水苍龙光陆离山中杏熟从收谷堦下芝生看奕棋邂逅楼船海上便还应与尔道相期
送霞外师过碛沙寺因寄郑博士毅长老
湖水东边碛沙寺繙经室里看争棋食驯沙鸟巢当户坐爱汀云影入帷惠远向修为律缚康成终老只书痴寄语山灵莫疑怪松隂好护中兴碑
次韵赠林泉民张孟辰
三径谁寻二仲踪一丘木石紫溪翁思蓴张翰有清识闭合茂深多祖风午梦池塘春草绿轻隂窗户落花红应怀锡谷林泉胜山色依微在望中
送叶道士东归分得悬字用韵三首
愁心黯对夕阳悬忽见高标喜欲颠似与人民千岁隔更询耆旧一凄然青灯绿酒看成醉秘箧珍图自满船归去还临劒池月定应歌此酌山泉
忆尔心如旌斾悬相逢泖渚欲华颠穷冬风景吾衰矣落日烟涛思渺然八咏楼前思旧宅三高祠下觅归船栖幽定洗尘喧耳剩吸东阳一斛泉
君到茅檐雨溜悬采芝期我碧山颠掀髯一笑非徒尔隔世重逢岂偶然沙渚屐声归泖客晚潮帆影下江船为予一话艰危际双泪沾衣似迸泉
赠别荣子仁
退食从容下玉除当年史馆灿成书艺塲驰骋答宾戏笔阵纵横赋子虚山水娱情经乱後图书连舸渡江初君来愧我无供给一勺寒泉荐菊葅
雨中在林氏赋赠徐生
终朝风雨洗炎歊隐几无言思泬寥已絶鸣蝉咽衰柳空吟翡翠集芳【一作兰】苕嘉鱼坊里多名酒碧凤桥边欲晚潮二子翩翩【一作林徐】有高致为陈笔墨远相招
戏题严录事所集书画薮
雨余昼逢严录事手持书画索题诗金题玉躞齐梁迹墓刻厓镌秦汉碑把玩始惊繁卷轴品量还愧拙言词古人冷淡今谁尚谩葺残编慰所思
以龙尾砚寄钱徵士
龙尾谁磋古砚池庚庚玄璧隐风漪知君笔力能扛鼎爱我云腴欲产芝投赠宁论百金直咏怀更赋五言诗唯应洗濯寒泉洁静试松煤独下帷
宿清流堂
衍庆院中无市声清流堂上晚风清一派浊泾从汚染百滩白月见空明我性非澄本尔净外尘徒扰元不惊恒公宴坐清凉海还许游人来濯缨
题画送僧
用大机吴人也住宜兴保安寺壬子九月十九日将还山戏写秋树筠石并诗以赠之且以呈方厓禅伯云
不到荆溪三十秋南津溪水亦东流用公近住金鵞岭魏族犹隣白虎丘枫叶斓斑霜落後竹枝萧瑟渚边头归逢古德方厓叟为话谈玄旧日游
夜宿张判府环绿轩赠玄度
戊申十月十八夜环绿轩中借榻眠舞影霜筠风细细萦窗素练月娟娟此生寄迹雁遵渚何处穷源渔刺船染笔题诗更秉烛语深香冷思凄然
子章号梦庵走笔题
梦庵春梦几时醒隐约江湖且寓形愁见乱离心忽忽迹疎亲友泪荧荧松陵遇我才经宿浙水归舟且暂停蕉鹿纷纷何得失霞明烟外数峰青
江上遇杨德朋
吴淞江上米家船邂逅龟蒙旧宅前政似燕鸿交泛泛聊凭楮颖度年年糟牀滴雨谁沽酒破衲蒙头独坐禅莫学山僧空载月主人情重更留连
题春山高士图和韵
扁舟溪上数来过白髪残春奈我何柳絮如烟迷晓浦杏花飞雪点春波林扉有客图丘壑石室何人带女萝欲和华山高隐曲羇愁凄断不成歌
过桐里
依微桐里接松陵绿玉青瑶缭复萦为咏江城秋草色独行烟渚暮钟声黄香宅里留三宿甫里门前过几程借书市药时来往未【一作不】许居人识【一作道】姓名
寄陈余二校书
吴松江水碧沄沄忽忆江城【一作陈余】两隐君酒艇时揺夜涛月书帷影乱晴窗云一贫老我长为客二仲英贤已着文何事双鱼俱寂寞玄【一作清】言经岁不相【一作况不使余】闻
宿普度僧舍
悲凉华屋总荒墟人事乖张已久如两部草池蛙鼔吹一襟桐露鹤堦除狂游且尽余生酒宿习犹存半舸书初日轻烟棹歌去江潭柳影亦萧疎
赠姚掾史
相府共推三语掾卜居曾占九龙峰美髯不独如灵运佳句仍兼似鲍容我有茅斋当絶壁时看晴雪落长松因君唤起故园梦仿佛三生石上逢
赋居延王孙德新小隐轩
志隐宁须分小大不论廛市与山林橘中之乐固不浅壶里有春藏更深奕戏自能忘世事酒尊聊用散冲襟莘耕巗筑苟无遇岂有朝堂论道心
次德机韵【一作赋德机荆南精舍图】
溪上田园定有无愁将归思画成图春林寂寂花开落风牖泠泠鬼啸呼尚有流泉悲夜雨已荒幽径入寒芜何当一举同黄鹄未觉山川路鬰纡
别彦贞
空斋风雨话连宵归梦不知山水遥鹤远城荒嗟寂寂香霏髩影共萧萧市中乳虎人三语灯下寒葅酒一瓢无念百年聊乐尔海瓯飞去定难招
挽鹤溪张先生
子述孙承久炽昌荐饥多施活人方句金坛下良常洞白鹤溪边世夀堂孔壁遗书觇古学祗园法藏溢神光乘云笑谢人间世九秩逍遥返帝乡
首夏即兴呈贞居
鹅鸭如云散碧漪来禽青李压低枝深林汲涧常闻虎清昼焚香独下帷路出城东无十里燕来堂上不多时可怜稚笋都成竹忽见春蚕已吐丝
寄盛高霞
不见情亲踰一载素书到手泪滂沱仙人脱骨烦重瘗去鹤思归忍再过墓左碑随烟烬冷手栽松断斧斤多知君欲话悲辛意恸哭争如後会何
题画贻王光大
荆南山色隐晴明暖翠当窗不用图避世移家今十载盛书连舸泊三吴可怜画卷撩归梦依旧香奁傍药炉珍重故人王架阁笔能扛鼎要人扶
寄白石
僦屋渝盟也任渠争巢野鹊厌鸠居人情转剧空怀土家具无多莫借车踽踽独行良不易纷纷薄俗竟何如波澜翻覆从千变道眼遐观热恼余
送杭州谢总管
南省迢遥阻北京张公开府任豪英守臣视爵等侯伯仆射亲民如父兄钱庙有碑刓夜雨岳坟无树着秋声好将饮食濡饥渴何待三年报政成
丙午十一月十九日避泖上丁未十二月十六日始去此至陈溪分湖间矣因写乔柯竹石并题
泖渚淹留再燠寒移居何处卜林峦可怜产不能恒业聊复心随所遇安船底流澌微淅淅苇间初日已团团故人存没应难访愁里题诗强自寛
寄钱伯行
春雨斑斑长菊苗坐怜依砌蕙花消此时行迳泉侵湿闭户哦诗江怒涛【一作动揺】政尔清虚忘世傲不妨贫贱使人骄下帷寂寞钱徵士艇子看花许我邀
题本中峰观莲像
东南唱道据禅林讽咏莲心契本心善矣不尘仍不染美哉如玉复如金三周妙法耆闍崛十大开花玉井岑今日仰师犹古佛风波回首一长吟
呈良常
无家已老复何归碧树团团尚夕晖清越风湍帝子瑟纵横陇亩僧伽衣世波汨溺毋溷我节序炎凉且息机白鸟汀前坐来久泉侵野径暮依微
寄朱府判
明月娟娟夜二更挑灯孤坐不胜情尊前旧恨多年积枕上新愁何处生已作闲云孤鹤去不堪随柳傍花行使君为省春田出可念忧时老钓耕
清明
江云笼雨白烟生愁眼看花泪湿缨可惜红英满芳草又经上已复清明漂漂羁旅燕鸿迹眤眤愁思儿女情老鹤莫教尘土涴碧巗松下紫芝荣
寄徐季明
海虞山下徐公宅修竹长松左右栽陈榻待君时一下顾园有客莫驱回至今清梦依依在欲寄新诗草草裁自是漫郎嫌俗子也应鱼石有苍苔
学书
几丛枸杞护藩篱一径莓苔卧鹿麋独许陶泓为密友更呼毛頴伴幽栖野鹜家鷄成品第来禽青李入书题临池自叹清狂甚真好还同锻柳嵇
赠范壻
范公文杏园西宅喧寂一尘还【一作浑】异宜鼔琴深林调清越读书稚子声唔吚帘旌不动香如雾砚席生凉雨散丝欲饮寒泉锡麓洞暂违清赏一题诗
题邓氏扇上
邓家层轩留十日陆郎酒船来百回蓴羮鲈鱠亦已甚氷瓯雪碗何为哉江云飘飘委坐席?柳埀埀落酒杯饮酣戏写齐纨扇山河微影月徘徊
李文远制墨次吴寅夫韵
潘衡墨法老坡传承晏昆仍又几年独依山室烧桐子赠与仙人写内篇石竈霞光存活火夜帷云影炫晴烟要知文字遗不朽犹向诗中咏墨仙
赠墨生吴善
吴生制墨变潘法住近义兴山郭中洗玉巧当前涧水采花还觅古时桐照夜虹光灯隐壁拂云鸾尾谷生风长年圭璧富润屋我善养生那有穷
赠墨生沈学翁
沈学翁隐居吴市烧墨以自给所谓不汲汲於富贵不戚戚於贫贱者也烟细而胶清黑若点漆近世不易得矣因赋赠焉
桐烟墨法後松烟妙赏坡翁已久传麋角胶清莹玄玉龙文刀利淬寒泉山廨唯珍白鵞帖云窻谁录古苔篇爱尔治生吴市隐收煤一室数灯然
四月二十八日篷屋题
江湖风雨梦频惊舟楫沿洄莫计程不幸乃今成大幸有生真亦似无生郄生自足贤宾主岑氏谁言好弟兄世故爱憎从毁誉一杯聊复畅幽情
拟赋岳鄂王墓
耿耿忠名万古留当时功业浩难收出师未久班师急相国翻为敌国谋废垒河山犹带愤悲风兰蕙总惊秋异代行人一洒泪精爽依依云气浮【一作荒坟落日重回头】
再二首
奸任忠诛转谬悠鄂王固岂为身谋中兴可望隳成业南渡何心报敌讐废垒山河犹带愤悲风兰蕙总惊秋莫言当日民遮哭更使他年过客愁
丹枫落日隐荒祠萧瑟清秋志士悲复国岂期谗卖国出师何遽诏班师少康一旅应无计李牧多功徒尔为汨汨江流写余恨可怜宋祚亦终移
卢公武甫当世衰道卷之际独能学行伟然不但贤於流俗而遂已不愠人之不知嗜古金石刻辞汲汲若饥渴隐居娄江之鹿城澹泊无营若将终其身焉命予赋鹿城隐居诗因赋
避俗龎公隐鹿门鹿门静亦絶尘喧钓缘水北菰蒲渚牕俯江南桑柘邨书蠧字残繙汗简石鱼名古刻洼尊地偏舟檝稀来往独有烟潮到?痕
和甘白先生乐圃林居二首甲寅六月五日
关关幽鸟绿隂浓林坞陂池曲曲通荷雨逗凉侵北牖汀云度水迅南风清琴咏雅宁谐俗浊酒攻愁似有功闻道秋来偏起蚤一帘晨露引高桐
竹里斋厨柳下渠幽林风景自应殊家无甔石惟忧道邻断炊烟急索租山水巍荡聊足乐雨云翻覆岂吾徒蘧蘧栩栩天涯梦楚水湘云叫鹧鸪
十六日夜听甘白弹琴
漙漙夕露净衣巾虚牖琴声向夜分变雅变风由正始江涛江雨洗炎氛烟中雉雊登春木石上吟隔岭云山意寂寥知者少匣藏无使世人闻
二十八日又一首
白苹风起日初沉露坐鸣琴望碧岑七月炎歊已流火一声氷玉落空林平沙幽结婵娟恨飞佩空遗缥缈音清景娱人羣动寂冷然真足洗予心
贞夀堂为吴县尹杨彞作
贞夀堂前风日迟天夭寸草答春晖儿兮事育心无怍母氏康宁志不违後日腰悬季子印只今身着老莱衣熙然鹤髪照绿酒金鸭火温香霭微
因儒者董惟明至荆溪辄写赠别士元乡契一诗以呈厓翁知己承数念及恐欲知近况何如耳
古德乖违已数年相逢吴苑话迍邅木鱼晨粥同僧赴仙掌春茶破闷煎采药童归随贸市眠松老鹤伴栖禅语离更问余何适思属江云浦月边
两往候见皆不得面赋此奉寄以写我心须稍凉再谒耳瓒上惟寅高士
两到幽居不一逢青苔行径白云封敲门自看池上竹悲啸更倚风前松足疲尘土三伏日思属云屏九叠峰解带墙隂憩孤寂暮归林下已鸣钟
野舟西堂吾乡之英才也辛酉冬仲邂逅於简邨兰若为写江山夕照图并诗以赠野舟又号牧庵故云耳
鹏抟鲲化未逍遥大吕黄钟久寂寥燕处丘园真足乐贪愚海贾定难招能禅岂复沉空寂善牧宁当犯稼苗逢着吾乡闲老子地炉连榻话连宵
题陈虚碧画
虚碧真人物外游尚余遗迹雪鸿洲城荒鹤怨无穷恨雨骇风惊满眼愁红树青山栖石马碧花翠蔓引牵牛我来仿佛三千岁清浅蓬莱几度秋
八月二日雨凉寄道翁亲契
飘颻江雨沃秋阳戢翼幽禽叶底凉庭砌苔滋连竹净陂塘荷气胜花香结茅何处足松水归梦远林余磵冈惆怅同心阻携手掩扉山室听鸣螿
留别道翁二首
一室萧闲无市声浦云沙鸟到堦庭朋来直谅惟三益心醉离骚与六经旷世有怀头已白经年不见眼犹青江村又作思君梦睡起长吟月满汀
绿云幽思接飞猱与子乖边更鬰陶门掩候虫秋寂寂窗明风柳夕骚骚沧江波外孤帆举太华峰颠一凖高归去青苔黄叶落托邻樵牧共游遨
题顾定之为周正道写篔簹图
萧萧瑟瑟一林风写与城东拙逸翁石室先生仙去远虎头孙子独称雄霜毫淡墨隂晴外曙月寒牕梦寐中对月怀人一悲慨雪泥踪迹似飞鸿
和拙逸翁谢惠纸扇之作
楮箑轻於一叶桐凄凄怀袖洒溪风吟揺杨柳春烟绿醉障荷花落日红疑是片云飞忽堕修成宝月様偏同美人半掩歌唇小翠黛清眸莫恼公
次拙逸叟立春韵
雪泥纵迹叹飞鸿逐逐马牛千里风去日年光悲少壮中星时节自西东园梅破腊花浑白诗老逢春语更工独有无家霜髩客寒厅咄咄坐书空
题周逊学天香深处卷
城柝啼乌风满裳月明琪树影侵墙霏微露下琴尊净鬰勃胸中书传香山隔浦城迷去雁草荒吴苑泣寒螿黄云堆迳无行迹幽思迢迢梦故乡
次逊学道经锡麓怀外家韵
九龙峰色叶苍茫云卧西溪梦洛阳鸿渐草堂泉石在春申祠宇草苔荒千年仁术传邹孟万里风烟壮帝乡欲觅外家成惆望船窗风雨洒微凉
一庵大士旧虽识未深相知庚子二月十四日复访之於夀明即留三宿挹其风标听其言论始知古德师也余恐其慈忍拯溺之心过甚未即深僻幽闲之地乃写竹稍并赋以撼之云尔十六日懒瓒和南
夀明寺里连宵话震泽汀前永日留雨叶风梢愁寂寂陶泓毛頴思悠悠蓬莱莫道仙人远兜率还同大士游乞子玉牕清凤尾能从归扫白云不
壬子正月廿三日邂逅芝年讲主於娄江朱氏之芥舟轩中芝年熟天台三教旨严菩萨之戒仪七遮既净一乘斯悟与语久之歛袵敬叹因写图赋诗以赠
优鉢昙花不世开道人定起北岩隈远山迢递窗中绿埀柳低昂水次栽丈室净名禅不二三生圜泽梦应回闲云野鹤时相遇草草新诗为尔裁
七月六日雨宿云岫幽居文伯贤郎以纸索画因写秋亭嘉树图并诗以赠
风雨萧条晚作凉两株嘉树近南牕结庐人境无来辙寓迹醉乡真乐邦南渚残云宿虚牖西山清影落秋江临流染翰摹幽意忽有冲烟白鹤双
留别胜伯徵君
清修卓行虞徵士食粥三年致母丧诗法道园能入室画传洪谷早升堂独高落落松筠节不逐悠悠鵷鹭行此日别君江海去波光鸥影思微茫
寄惟允
我别陈公才五霜未应髪白视茫茫句哦夜雨怀无己冠着方山似季常夏沼己浮莲蕊碧春衣犹怯树隂凉久知服食清虚甚更试山翁煮石方
题安处斋
湖上斋居外史家淡烟疎柳望中赊安时为善年年乐处士谋身事事佳竹叶夜香缸面酒菊苗春点磨头茶幽栖不作红尘客遮莫寒江卷浪花
送虞胜伯之云间求先世遗书
虞胜伯徵君隐居行义家甫里埀二十年不以姓名求知於时之闻人道园先生其从叔祖也先世雍公遗文道园先生欲求而不可得胜伯必欲以意购取之可谓有志而不忘其所自矣闻此书藏松江俞子中推官宅推官没已久而子俊州尹其弟能假以归胜伯非仁人义士之存心乎州尹吾故人也因书以为之请陶蓬大尹见之当有以教我也
州谷沄沄逝水波雍公勋业未消磨况当异代求文字尚有闻孙校舛讹京国不闻收汗马草莱终见没铜驼谁陈圣主贤臣颂奈尔隂山勅勒歌
上平章班师
金章紫绶出南荒戎马旌旗拥道傍奇计素闻陈曲逆元勲今见郭汾阳国风自古周南盛天运由来汉道昌妖贼己随征战尽早归丹阙奉清光
次韵畣陈叔方早春见怀二首
隔江山翠晚依微隐映江边白板扉事往依依惊岁改老来念念觉前非己看庭草侵行径渐有汀花拂钓矶惭愧诗篇慰幽独白头从此莫乖违
清夜哦诗手自书也应把烛倩官奴瘦牛荦确荒田陇肥马蹒跚笑瓠壶且酿松花江水碧更分煎术岭云腴人间谁觅玄真子春雨扁舟钓绿蒲
赠周校书
中元习静松江渚回首尘埃多厚顔富贵不如长处贱奔驰何似得心闲参天竹树存真碧动地波澜任往还输与金溪周处士避人探道掩松关
西神仙行【载锡山志】
昔在九龙云雾中泉边蜡屐遍行踪南楼明月看时好西涧故人行处逢乱後不听惊鹤锡梦回犹忆下堂钟休兵即欲幽栖去见说禅房膝可容
送朱善良
之子才华足起予迥如明月丽清渠方夸道韫哦春雪已见梁鸿挽鹿车榕叶拥厓山店远海涛喧枕夜城虚明年好鼔澄江柁归奉江波双鲤鱼
老唐有诗见寄谓冷淡无钱觅即欲返棹岂知不冷淡而冷淡中有温甘者存焉
春风春雨不胜寒江路无泥雨即乾千树梅花明屋里一痕山翠出林端高情不许庸人识俗眼何从妙画看若对陶公谈世利唐翁可谓沐猴冠
易尚贤赴鲍郎场司丞次王叔明韵
江山寥落白云飞城郭烟涛独鹤归碧落轻帆来缥缈夕阳远树见依微熬波霜雪良艰苦富国鱼盐果是非犹叹蜗牛庐底客焜黄时节尚絺衣
白马寺通长老修圆觉期化缘
惠远深心白莲社汤休丽句碧云篇懴摩不懈香灯供般若仍通文字禅雨後春池芹细细月明寒渚竹娟娟东林门外闻钟返惟有陶公妙入玄
至正九年八月十六日计筹山吕尊师访予萧闲馆为予言顾仲瑛
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>