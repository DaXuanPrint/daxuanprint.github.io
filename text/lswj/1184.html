<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,襄陵文集全文在线阅读,襄陵文集全文在线下载,大玄古籍书库">
<meta name="description" content="又名《襄陵集》。文别集。宋许翰著。十二卷。《直斋书录解题》著录《襄陵集》二十四卷,《宋史·艺文志》著录《襄陵文集》二十二卷,均佚。此乃四库馆臣从《永乐大典》与《历代名臣奏议》中辑出。卷一至四为制表等,卷六至八为论、状,卷九、一○为书跋祭文,卷一一、一二为墓志。翰尝自谓“作为歌诗,扬厉德业”(《谢元城刘待制举文章典丽可备著述科启》),李纲亦称其“金石铿锵,诗句清也”(《祭许崧老文》),而今集中则无诗,则其诗已散佚殆尽。又《宋史·忠义传》称翰曾为陈东、欧阳澈“著哀词”,其文今尚见于《欧阳修撰集》卷七。集中失收">
<title>襄陵文集_许翰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">襄陵文集</span> <br/>
          作者： <span class="inputVal" id="bkauthor">许翰</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]62622</span> <br/>
          说明： <span class="inputVal" id="bkdec">又名《襄陵集》。文别集。宋许翰著。十二卷。《直斋书录解题》著录《襄陵集》二十四卷,《宋史·艺文志》著录《襄陵文集》二十二卷,均佚。此乃四库馆臣从《永乐大典》与《历代名臣奏议》中辑出。卷一至四为制表等,卷六至八为论、状,卷九、一○为书跋祭文,卷一一、一二为墓志。翰尝自谓“作为歌诗,扬厉德业”(《谢元城刘待制举文章典丽可备著述科启》),李纲亦称其“金石铿锵,诗句清也”(《祭许崧老文》),而今集中则无诗,则其诗已散佚殆尽。又《宋史·忠义传》称翰曾为陈东、欧阳澈“著哀词”,其文今尚见于《欧阳修撰集》卷七。集中失收,可据补。今传仅《四库全书》本。现存《永乐大典》录此集二十二条,其中有三条馆臣未收,见栾贵明《四库辑本别集拾遗》。</span> <br/>
          封面： <span class="inputVal" id="bkimg">Z_19373.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]襄陵文集
[book_author]许翰
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]62622
[book_dec]又名《襄陵集》。文别集。宋许翰著。十二卷。《直斋书录解题》著录《襄陵集》二十四卷,《宋史·艺文志》著录《襄陵文集》二十二卷,均佚。此乃四库馆臣从《永乐大典》与《历代名臣奏议》中辑出。卷一至四为制表等,卷六至八为论、状,卷九、一○为书跋祭文,卷一一、一二为墓志。翰尝自谓“作为歌诗,扬厉德业”(《谢元城刘待制举文章典丽可备著述科启》),李纲亦称其“金石铿锵,诗句清也”(《祭许崧老文》),而今集中则无诗,则其诗已散佚殆尽。又《宋史·忠义传》称翰曾为陈东、欧阳澈“著哀词”,其文今尚见于《欧阳修撰集》卷七。集中失收,可据补。今传仅《四库全书》本。现存《永乐大典》录此集二十二条,其中有三条馆臣未收,见栾贵明《四库辑本别集拾遗》。
[book_img]Z_19373.jpg


[book_title]提要
钦定四库全书　　　　　集部三
提要
襄陵文集十二卷　　　别集类二【宋】
【臣】等谨案襄陵文集十二卷宋许翰撰翰字崧老拱州襄邑人元佑三年进士徽宗钦宗时再为给事中擢同知枢密院以议论不合去高宗即位召为尚书右丞兼权门下侍郎复乞宫祠以归事迹具宋史本传据蔡绦铁围山丛谈所载绦与翰盖最相契然史称翰于宣和间即奏记蔡京谓百姓困弊起为盗贼天下有危亡之忧愿罢云中之师修边保境时不能用其後燕山之役卒以召衅论者谓其有曲突徙薪之谋其谏种师道不当罢疏至三四上亦深得救时要领至南渡後入践政府极论黄潜善奸邪而力言李纲忠义可用致为宵小齮齕去位生平正直之节终始不挠今所上章奏具在集中其劲气凛然犹可想见然则绦所记录亦为其西清诗话依附苏黄以求名耳不足为翰累也翰所着有论语解春秋传诸书盖颇究心於经术深故发为文章具有源本惟论配享劄子一通称扬雄与孟子异世同功请以配食孔子庙廷位次孟子其说颇为诬谬耳陈振孙书录解题称襄陵集二十四卷其本久佚今据永乐大典所载采辑编次厘为十二卷其奏疏为永乐大典所原缺者则别据历代名臣奏议补入庶直言谠论犹得以考见其什一云乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
襄陵文集卷一　　　　　　宋　许翰　撰
制
蔡伷除待制制【为点对玉婴神变经】
朕只若天命开明道机嘉与羣生共蒙休祉制为真简备着灵文历选时才是正谬误逮观奏御咸极精深某官生於名家席其素业文学之誉声动胶庠办治之能风生郡县比自合宫之贰陞聨秘殿之华成书既刋赏渥宜懋遂参法从是谓异恩益励猷为往膺宠奨?州坑垆火齐之才可承信郎制【为自备才力不借官本賫到净利依格补官】
勅某地有珍产尔能发之以佐国用在法当録勉尔力以听官使可
邵护为父阵亡可承信郎制
士有伏节死事不得身受典赏则子获承之所以明恩而起信也俾秩以官用劝忠顺往服恩荣图所以报可
金重宝等授承信郎制
边吏无良羌戎弗率靖夏失守覆我嘉师朕心憯焉不忘震悼深诏执事厚録其孤俾秩以官用慰伏节惟忠惟孝往服恩荣勿忝前修祗若予训
节度使郭仲妻侄陈乞补承信郎制
朕於殿岩之臣加厚其老而勤恤其亡犹以为未也至其族姻多俾甄録而尔蒙泽焉往饬其躬以听官使可
蕃官男为父阵亡补承信郎制
勅某等朕以仁覆天下欲息兵甚间者夏贼扰边师不得息至使豪俊制寿於锋镝忠义伏节於原野非朕志也故深诏执事録死事者之子孙厚厥宠秩称朕所以哀矜之意可
周江呈试武艺补承信郎制
有司以尔武力闻朕临观便殿挽强跖劲可官而使往祗宠命图所以报可
策伊克阿授承信郎制
边吏言尔去戎即华忠効纯白有力於军旌尔以官往其图报
绰尔授承信郎制
尔能勤事伏节精白着明而弗获受赏朕甚矜之秩尔以官用劝忠顺
待诏沈明补承信郎制
尔服勤禁苑积有功绪宠以官使往?勿懈可
林致和修造所有劳并补承信郎制
勅尔等祗服禁严有劳可録膺兹宠秩往懋事功可
黄宴宝可承节郎制
尔能深入谿洞斩馘丑虏陷锐不顾伤夷可矜秩以官荣励厥忠勇
蕃官莫延丰纳土补承节郎制
盛时普覆远人咸宾谿洞阻深籍土来请嘉尔首奋忠孝精白被以恩华往为荣耀
太学生充大晟府制撰葛庶几补廸功郎制
尔以太学诸生业文游艺隶职乐府词采可观既閲岁时当蒙差録登于初秩往励修能可
郭蔓之等并可合门宣赞舍人制
尔父为国虎臣茂建帅节出扞边圉入护殿严蔚有劳能宜蒙寿祉奄云沦谢朕甚悼焉俾録诸孤用示勤恤或增尔秩或跻尔职咸膺异数往绍遗衷可
胡悈转遥郡刺史制
比命元枢宣威西夏分遣官吏充备使令逮此罢司咸蒙序绩尔释轩墀赞相之职而膺郡符刺举之荣是谓异恩毋忘报効
耿自求盐课转官制
有司言尔能督县吏劝耕卤壤抑末业之民使着於本不惟鹾利是通懋进厥官用醻祗敏
王履转官制【转行朝议】
非法则天下之分不定非德则天下之志不通朕执成宪以御多方而时因人心有所施予所以示德也尔于持国使节愿还任子之恩以进尔官虽诡着令朕方务惇孝治安得不委听焉可
朱芾转官制【监察御史前任修肇基发祥宫了毕】
维伊雒之山川閟祖宗之弓剑宜伸福禄益佑神灵是考祠宫用严像教规摹大壮之制讴歌长发之祥不曰告成有嘉时敏肆敷斯宠懋着厥勤尔以一时之英尝总百工之事其增荣秩益励修能
时道陈转官制
尔扬国使节董振一路摄总茶事仅踰岁年则商贾阜通货贿滋殖逋负之民争输不絶可谓能矣畴用进官以示褒励
待制王本转官制【提举京畿应副烧军德楼琉璃等】
勅朕新宫城之象魏重邦国之威灵工师効能郡县共职获曜临彼四海用祗若予一人凡与有功咸宜受祉某官顷扬使节实总畿封甓甃所资甄陶必济嘉尔经营之力疏兹优渥之恩畴以宠荣往其膺保可
石思转官制【为应副宣德楼催促东南路木植】
勅朕新宫城之象魏重邦国之威灵工师効能郡县共职获曜临彼四海用祗若予一人凡与有功咸宜受祉某官以尔比膺登擢往使东南能出穷山之材以奉凌云之构有嘉干济是锡宠荣懋厥进修图夫报称可李宗旦边功转一官蕃官藏布转两官制
疆场之事金革时交数级论功是亦彛典往膺荣秩图报厚恩可
尔以长技为国扞边上功幕府疏荣增秩为尔种落光宠使咸知忠顺之利可
都壕塞履正大夫蓝安民修置积水转官制
勅先王制地之法沟洫浍川与田壤错气有所导水不羡溢後世田非古制河渠简少而又官吏玩常不以时濬故岁或一水则民被其灾尔某官等比受诏旨相观高下疏川导滞以利甸服计不愆素役不告劳懋进厥官用序尔绩可
防御使曹泽等转官制
勅因事着能臣隣所务计功疏宠君道之常某官识度敏明材猷强济比将诏旨以董事功决塞有方经营不日亦何爱於荣秩以加贲於成劳励尔忠勤副朕眷奬可
勅王宗望等制
勅因事着能臣隣所务计功疏宠君道之常某官识度敏明材猷强济比将诏旨之严往视河渠之役逮兹底绩实与有劳亦懋官荣用醻忠力可
楚拉等转官制
眷言戎索久壮边威静则为国藩篱动则为军掎角第功论赏岂限彛章
张域转官制
泸南郡县华戎错居土多旷而弗耕俗率犷而未扰比召边吏募民为兵授田以籍教之耕战使财用内足於疆陲而威声外震於蛮貊庶几南服恃以阜安尔以材猷克将使指经营镇抚跻登厥绪奏功来上朕甚嘉之懋进荣资用劝忠力
李宗旦边功转官制
尔出服戎弨归数军实而以多获闻进秩躐等往旌忠力
蒙山等边功转官制
险道倾侧且驰且射风雨罢劳饥渇不困凡戎之长技蕃堡皆有焉征西之役大兵冲加之以衆而蕃堡以其长技与之毒逐故战无不克今国家赏尔於此则少褒矣不立奇功以自着其亦何以报哉夫能去戎即华又能承天下之威首奋而有功焉是皆王灵之所宜嘉懋官一等以励忠顺
知延安府刘延寿转官制
勅祖宗以来关陕之间鼓铁为币民习安之而比年郡县法令益弛无以权物钱遂大轻用诏司存以时矫革某官克祗成命并警列城来奏敏功取先诸道市不敢贡以顺指令家无或殊咸适志愿有嘉所列懋进尔官夫治民以康阜为功而事君以忠信为德勉终谐允务称褒荣可
亷访使者罗宇转官制
勅朕有作猷付之郡县凡奏功於同日则列爵而普畴矧在使华可无褒励尔选於近着省彼列城搅鄜延之奏功首关陕之诸道嘉尔董振锡赐恩荣茂进厥官益祗乃事可
孔弼边功转官制
作制戎城襟带西陲屯兵严固据贼要害而版筑告成莫或犯猎将必有师旅震叠扞卫之勤尔能於此馘其首豪而第功焉超迁厥秩用劝忠力
李绍边功转官制
朕设爵赏以待功吏以状闻小大必録往膺斯渥益懋尔能可
侯中立宣司结局转官制
西方用兵郡县被其劳今天诱戎心释兵请命朕因时制宜诏使边吏保疆与民休息而大臣具列尔等给凡军事有功前日肆增尔秩以休厥勤可
属遣近辅经略远人威武屡扬羣丑既屈岂特将吏之外扞亦繄司存之内勤尔等咸以时材典斯禁帑实济戎务使无乏兴懋进厥官用畴尔事可
曹鼎等边功转官制
古人有言曰武功以显重今尔仅获二级而躐进四官未有显功而褒赏已重矣往思所以为报将何如哉夫国恩无穷而人之所受各以其分尔等尚能计尔之功观尔之赏必将竦懝而思所以报矣
穷蜀絶徼蛮夷杂居羣吏图功矢石屡接尔亦於此第赏入流往服恩荣尚怀忠报
王渊为修兎原河转官制
日者大河南啮广武以危清汴尔父疏兎原河又为直河杀水之怒黄浊比徙频河郡县无决溢忧都城晏安俱赖其力进尔之秩用示褒嘉诗不云乎维其有之是以似之尔其勉焉可
中书舍人梅执礼神霄宫进书转一官制
朕定摹神霄宏贲珍馆着为宪令祗若神休鬰彼琅书陈于几阁某官才高文富学优识明顷在宰司实与次之逮兹奏御不废畴庸往服明恩益图远业可
穆沃攻讨转官制
勅夏人敢桀筑伪永强军以闚边环庆出师击破之将吏有功可咸甄序可
勅赵福等制
黠羌不靖屡犯刍荛边吏扞御使无大侵数级计功咸使叙进可
勅安祥等制
将吏出境交绥获级边书上功无不褒録赏小为明是以军志可
勅姚亷仲等制
夏贼玩武筑城屯聚以闚边利临以天下兵荡析不保咸使书功可
范秘赵子游转官制
勅某人等事无不可辑也难在辑事而不扰於民官非不可取也要在取官而无愧於国茶法马政行於秦蜀尔等实赞使事以济办闻朕甚嘉之懋官一等以旌其能顾朕深居法宫瞻望参井之间去国万里将明德意属在使轺其各诚乃心礼佐厥长往思所以奉事而不扰者则多取予官而无愧焉
赵永亨等转官制
朕览边奏第功肆赏尔以天壕原功进秩二等往膺恩荣务尽忠力
勅封承彦制
帅司言尔以伏兵逆敌军无失亡而有获焉俾进厥官以励余勇
勅刘彦勲制
疆陲有警将吏论功名在捷书庆赏斯下欲人知赴敌蒙利之速也
高拣转官制【为六朝宝训告成】
祖宗至意典册具存比诏儒臣聿修先训尔某官克祗于事跻登厥功逮奏成书有嘉勤力懋陞荣秩增重横班往服恩华益图报称
詹事转官制【为任发运使日改宫观及德士等事】
朕不爱爵赏以待天下之能有功者盖以状闻则必差録尔某官奉使江淮取宠频繁致位光显可谓能矣今又计尔冠巾出衆使州处於宫观无或拒违又籍其西方之具输铜县官综是六州之功而增厥秩焉资清职近观听所荣益励猷为以图报称可
都水丞荣毖等转官制
勅某官等官吏奉事不废职也而比年以来轻重眡劳每加赏焉者所以示厚国家之恩岂有量哉尔等前日广武诸役力扞大河使不为败咸序其绩懋官以劝是维宠渥往其钦哉可
毕桓等转官制
勅某官等盖闻乐出於虚而成於和天下之治至於幽明之德交归而飞潜之类无间此乐之道帝王公孤之任也其在於器有数有度节奏有文则学士大夫之所讲明有司之所持循职业必有所萃矣尔等咸以时材与闻乐事建定钟律旅陈陛庭临观有嘉金石谐婉懋官一等用示褒宠
王曦转一官制【为差管押大理国进黄马赴关】
远人进马尔护其行来自岭海有劳可序进官一等往其祗服可
刘植等转一官制
勅某等朕网罗放失旧闻开解汪洋奥义垂诏万世作为一经汝等各以精博之能与有编削之绩成书来上嘉叹不忘俾进厥官以作尔宠
种师周等边功特转官制
勅具官某朕用兵西夏还师奏功凡共武服多所甄録尔增秩有差莫匪优恩尚图忠报
程唐磨勘转官制
在昔唐虞道宥天下而时稽庶绩黜幽陟明文理密察则以定治某官聨华从橐偃镇钜藩盖宠显矣而有司所谨伐阅有考序迁维公国之典彞不可废也
武兖国边功转官制
勅某尔获一虏而进官一等此国之厚恩异赏也不有後效何以报称
入内郑惠转官制
尔久事朕克谨诚德出入禁闼朝夕历年其福当介於神明有糓可诒於子孙比考成书之绩肆推奕世之恩往祗尔躬母怠嗣训可
河东采斫木植李宗等转一官制
勅朕作新象魏临莅寰区曾是栋楹榱桷之材伐取岩峦谿壑之秀嘉车航之沓至纷斧藻之并兴逮此考成可忘褒序尔等各扬厥职以济斯功有劳可矜有绩可録咸增荣秩往服明恩可
提举修建宣德楼张怀宝等转官制
勅维时观阙重国威霛既底新成不忘赏劳以尔克祗厥事用济成功有嘉庸能俾进资秩钦承以报往惟懋哉可
孙珪重伤部三百人折外亡失二十五人转四官制
勅某官盖闻行疑赏所以示厚也尔将士卒多所失亡而边吏以尔重伤闻姑援赏秩庶观来効可
着作郎刘间修建秘书有道德院管勾文字转一官制
朕观羣伦而施化各附所安揽道德以为宗皆原於一用宏府寺肇建司存曾是作兴稽考之烦属尔疏明敏邵之助成劳既奏序绩宜先茂进荣资於昭宠奨可
辛彦宗移修殿前司转一官制
勅某官总提虎旅祗护龙墀壮厥攸司新兹庶宇克共是役既奏尔功懋以荣资往其承序可
潼川路提刑蒲卣修城转官制
勅某官眷彼蜀道控于潼川董燕师以完城既新岩邑考盟府之藏典加贲劳能尔郁以时英远扬使节懋建矗云之固雄开历井之观擢以殊荣宠兹时敏
王贵修宣德楼了毕转官制
勅尔等祗服役事作新端闱典赏既行劳能咸序遥总兵团之重往增军籍之华益慎攸司母忘宠奨可登璹等修完城都府仓库营庙等毕转官制
勅某官等成都之重实控巴蜀曾是府库仓廪犴狱邮传营屯祠宫规摹未宏气象无观穿漏圯夷积不缮治无以发锦江玉垒之胜而壮虎牙厘纛之威肆诏有司作而新之民不告劳策不愆素则尔等与有勤焉畴庸进秩国有彛典可
陈良弼为六朝宝训书成及职事修举可特转阶官二等制
六圣明谟万世祗若浑尔唐虞之典既奏册书粲然河洛之文永膺宝镇肆锡宠褒之数大畴赞协之劳眷予迩臣蔚有多绩用因先训并进荣资某官忠勤自将明敏衆服周旋省禁密勿殿严内承诏令之传外总事功之衆朕所亲倚人鲜俪俦盖靡劳而不宣亦何纷而不理懋极武阶之峻式昭眷礼之隆往慎猷为益承周渥徽猷阁直学士应安道转官制【为平江措置开濬江浦作田】
勅眡功行赏国之典也比诏有司作治江浦庶尽地力俾无遗利今以大田数万顷奏使其名与实宾则宜赏与功称某官尔守平江实总斯役夫吏举其职则邦国可富万民可养百物可生凡古所谓事功之劳者无乃在此懋进尔官用劝本务可
高公纯转官制【为河东保甲司籴到斛斗备边】
勅四海之?界于太行二寇之冲制在全晋屯兵於烽堠宴清之日积粟於囷廪狼戾之时此国家镇抚之至权而使事经营之先务尔某官克奉诏旨遂寛顾忧储峙一方课最诸路其懋横班之宠用增持节之华益念报忠勿替祗敏可
邹清转遥郡制
夫以曼缨之士积横戈之劳登于正使列在大夫盖宠荣矣至於遥领郡刺之重非有奇功国不转授而尔以累赏得之是谓异恩其可以思报矣
李宗为措置河东路采斫木植除直秘阁制
勅图书之府英隽所储籍通其间世以为宠尔选于朝着遣以使华能悉乃心以称朕意陞聨延阁增贲輶车益励事功往祗眷倚可
孟昌龄复官制
禁从之臣恩礼所厚其负瑕玷每怀涤除某官夙有劳能服在宠显昭奸弗至诒累维公於稽典彛未应甄叙朕嘉尔勤承业匪懈俾还故秩爰示殊私益图事功是维报称
廸功郎上官宏边功换授忠训郎制
尔以赀为郎而边臣奏功具名来请朕弗之逆也而改尔之秩以从武列尚图报効毋忝宠荣
刘仲武乞以管军恩例与男镗合职制
武臣而隶职上合盖华选也尔父帅边以汝来请朕弗逆而授之往思祗慎求称宠荣可
罝勒斡斯结等制
尔能奋迹於蕃豪而効忠於帝室数当戎寇以佐边兵朕亦何爱于一官以慰尔向慕之心而励尔勇悍之气也蕃豪族姓天资纯固一识忠义守不可移武悍骁果边兵赖焉尔力战既久宠阶已高其膺郡刺之荣兼总戎辖之重往思力効以报异恩
勅孙珪等制
朕用兵西方嘉士大夫之积勤论多第功鲜不甄録而尔与焉尔其无以施之为易而不思报也
勅王仲寜等制
军政以诛大为威赏小为明此善志也朕览边奏第功行赏而不汝遗焉庶几明无不昭矣
勅赵进等制
振旅言还奏功沓至涣班爵秩敷锡恩荣尔与在军膺此差録惟忠与勇往报所蒙
勅向世僖等制
寇盗之警时政所严捕讨之功国典攸重有司言尔有斩刈剧贼抚降羣丑之劳久未褒叙其不可以不图矣
秦湛修道史制
朕?怀高真风槩可考诏修信史传载厥遗必擢国华俾赞编削以尔文学英博克自发闻秩之以官服在兹选宠渥之异士类所矜其往钦承以副褒励

[book_title]卷二
钦定四库全书
襄陵文集卷二　　　　　　宋　许翰　撰制
占城国进奉使蒲毕率等加官制
朕承列圣之丕图抚重熙之昌运际天所覆奉国称臣尔等起於遐方服我至化占风云于律吕知中国之可朝絶山海於梯航奉远珍而来贡观光有庆率礼无违嘉斯纯固之诚被以光华之秩往钦宠数归荣异邦
蕃官谢迈格等制
尔等躬率种族为国扞边元戎奏功屡进厥秩今兹论赏复加厚焉尚识殊恩往思効绩可
勅邹子崇制
朕念遐陬务推远德扬威辟国据有要荒保险成城绥靖疆场克济作兴之役有嘉转漕之劳逮此奏功不愆素策宜增尔秩以劝恊恭
勅李佐等制
夫出陷坚鋭而入受宠褒此壮士从军之志亦盛时治边之法也尔等名在捷奏事当赏典各增荣秩以励远猷
策凌结夫人制
边圉之俗寇戎有警则虽家人妇子皆能摄弓而驰尔某人任子种族以锡命于朝廷盖亦宠矣其佐家策勲为国扞敌慕古冯冼忠义一心
吕仙翁封妙通真人制【邵州栖真观】
朕嘉与斯民偕之大道凡兹仙隐有册载书司存来祈宠褒必下某人匿景藏采远迹遐方逮建福庭适当苃舍叹兹符契锡以号名神其不忘尚监休渥
赵忠经画伪洪夏军推赏制
尔从功伪洪夏军无所斩获因师奏功而蒙赏焉其服异渥往思後图可
阎政制
凡乐道在朝廷而器使在有司董夫制作必有所属尔久以敏强总提庶工乐事告成宜有褒励兵团使指是惟异恩往祗厥官懋承宠渥
宋知本制
服膺素业委质高真宜简厥修以励于衆与兹列职秩在殊庭各禋乃心往辅予化
何贵制
在易之师曰左次无咎未失常也夫能提军深践戎境而无所失忘是亦有功矣可
蒋猷等礼制局讨论亲耕亲蚕典礼重修卤簿成书推恩制
三王臣主俱贤治符天造六经礼乐为急化在人为朕躬揽羣英藻拂庶事肇称坠典勑备盛仪庶几缉熙比隆古昔厥惟隽德克右丕图某官节高搢绅名重朝着诗书砥砺于素业议论经济乎衆宜错事有年成书屡奏芝车载耒上应农祥鞠服缫盆下登茧税一正旗銮之卫更知皇帝之尊文物粲然昭膺至此虽从橐文昌之贵功不自言而盟府册封之公赏安可废往增崇秩用称褒嘉
民有仪则自天秩之保神国之经纶因人情而兴物故礼乐有所定着则风俗与之推移朕观万化之原发彼至理接千岁之统饬以弥文期商周之比隆度汉唐而不録嘉与绵寓共兹极功乃眷赞襄不忘褒厉某官刚大静重宏远邃深涵养诗书粹于德器雍容表着肃然典刑多士克生是乃周家之庆君子有谷岂繄鲁国之宜蔚为世臣望于时隽折中羣议跻登丕彛其仍秘殿之华往冠近班之选并增崇秩用示殊恩懋尔猷为永斯誉处
道者万物之奥唯圣人有以开明礼者皇极之门待盛时而後兴起朕总揽英俊图囬治功不敢遑宁凡以为此眷我祖宗之积德奚翅百年宜俾国家之鸿名首称万世是兴文物以被寰区乃惟尔能有相朕志某官经仁纬义轹古切今方览辉於隆昌以抚壮而超诣凡缵之事必底于勲属宪度之弥文多讨论之是正若予元老惟国师臣祉惠无强匪直大功之数十纂修勿替遂成曲礼之三千克嗣先猷惟尔敏德盖父子世济而咸懿君臣体一而相成往冠从班懋增清秩恩荣至宠褒励惟公
唐恪等勅令所进明堂大飨视朝颁朔布政仪范成书制
勑朕规摹礼经考宫以合五室本原诗颂式典以靖四方月视吉朝岁修亲飨荷帝晖之降格抚天运於隆平制为金玉条理之文备着天人统和之节眷言编削嘉尔讨论具官某等褒然儁良服在禁从董兹大法蔚有成劳理事咸章文辞并饰策书奏御莫匪远猷明典畴庸不无近比懋进高华之秩往膺褒励之荣可
勑史徽等制
明堂之颂曰仪式刑文王之典日靖四方夫刑必因典而生而典常待刑以成是以唐虞之世伯夷降典折民惟刑明其一体不可离也今朕肇建合宫咸秩坠典而有司勑令格式之书具焉刑而成之也嘉尔讨论相与文物懋官序绩用示宠褒
修龙德太乙宫及紫宸垂拱文德等殿官吏有劳观察使康弼等制
勑朕外建殊庭以承天宠内严秘殿以重国威轮奂攸资工技并饬董凡役事属我迩臣体环极之光明用宏兹贲考斯干之嘉喜无强惟休屡奏成功可忘褒序某官器能宏逹思术精深进承清穆於燕闲退总缮修於崇构蟠根错节咸蒙斧藻之容璇题玉英坐改神奇之观粲然百度兴于历年宜懋进於荣资用宠光其庶绩往惟祗慎永保恩华可
勑上栋下宇重门击柝皆神明通於易象而法度着於礼经朕之作室考宫本原无乃在此不荡于巧不侈于费其维体国是以靖民某官久以敏材膺兹烦使董振庶役祗若予工肆用旌尔之劳而训尔以度往思褒励自夀宠荣可
朕外建殊庭内严秘殿属凡役事越有能臣屡奏成功可忘褒序以尔服在禁密具见才良进承清穆於燕闲退董缮修於崇构粲然百度兴于历年宜懋进於荣资用宠光其庶绩往维祗慎永保恩荣可
勑苏侁等制
役事有严成劳屡奏涣班爵秩褒厉庸能勿懈尔勤往承厥序可
勑康份等制
庶工偕作咸精其能华构屡成不愆于素肆推典赏用慰积勤以尔材术自将事功必济嘉兹多绩励以荣资往祗厥官益图其称可
勑耿申之等制
接高真於福庭朝羣工於秘殿翼然华构饰此盛容乃眷作新之功用锡宠褒之数以尔强力匪懈奉令弗渝久以材猷懋膺器使成劳屡奏庶绩有嘉爵秩弥荣臣工是劝可
冯躬厚等礼制局推恩制
学士大夫明乎先圣之道修之於家而际会休明作兴礼乐躬与论撰发舒所怀其必有以乐乎此矣策名增秩可谓至荣往祗厥官益勤乃事礼乐之文载籍虽缺讨论有定制作可观某官久以材猷与兹典策其懋迁於荣秩以褒励於成劳
王瑜施衍等为建筑县寨推恩制
朕闻夔道西南荒山旷林绵亘相属日者吏建以为可城而有益广王略使蛮日蹙思州之役亦既告成凡与有劳咸使差録被之宠秩以新边圉之观可
冬祀赦崔贵妃曾祖赠太傅制
勑尔从千骑万乘之严威奉四海九州之嘉荐受休太室谒欵清坛彩仗渊回恩书汗涣曾是寰区之远咸被蕃厘岂紧房掖之先可忘褒序某官肇开华绪夙厉素风虽功德隂积而难知繇福禄丰兴而可见确乎若华嵩之有麓幽然如江汉之初源深固可存远大无尽庙食百世位间三公其膺锡命之新永作神明之佑可
曾祖母赠燕国夫人制
福生有基匪兹一日之积礼得其报至于三公之隆美在闺门荣生邦国岂非羣情之至愿是亦逢辰之极休某氏诚明在躬俊良是匹眷仪刑之既远家法尚存抚庆泽以如新风流未冺属受厘于泰畴肆疏壤于燕山用侈尔封益昭厥德可
祖赠太傅制
朕扬鸿烈而章缉熙定宗祈之大典剖神符而合灵劵受蕃祉於广庭抚民力之普存灼天心而可见庆泽之下无远不蒙锡命所加有幽必格某官受天粹气为国良臣逮事祖宗克共省闼宜被神明之眷佑流为裔胄之光华锺此闻孙蔚为近辅极褒嘉之殊礼着积累之深仁位间公师名光纶綍不亡之夀服我宠灵可
加赠太师制
蜀庄之贞不改顾随和何以加诸于公之隂德既多知子孙必有兴者思古人而莫见谅天道之犹存其敷涣号之荣以发幽光之閟某官躬保良贵心浑太初虽高位荣名不奋扬於既往而流光余庆终焜燿於方来克有闺孙作我硕媛追崇显号擢在宗公宜申锡於天姻俾益膺於帝祉若稽有典诣极维垣英爽不忘欲承无斁可
祖母赠楚国夫人制
报本反始莫重礼经爱亲明贤是惟政干朕既明禋郊庙敷估海邦念本始而不忘人谁无此惟亲贤而加厚物适有宜某氏以鸡鸣警戒之诚居鹊巢积累之业是兴家室以遗子孙霭庆誉之未央知蒸尝之不辍表兹南海侈尔新封尚英爽于神明克钦承于宠渥可
父赠太师制
朕承正日之履端奉三年之大报秬鬯泔淡宗庙顾怀璧玉光华坛畤昭格函蒙诸福敷锡多方眷言懿戚之英弥茂宠光之数某官纯心复古素履发祥鸿渐昌时凤骞近着是生硕媛来辅皇家环佩有仪自秀宫庭而肃肃弓韣多庆方兴弟子之振振宜受闳休以侈华绪是用衮衣绣绂进尔於上公钿轴锦囊锡尔以光训联荣三世想慰九原可
嫡母赠魏国夫人制
自晋兴王必有内辅承宁福履化正羣伦故元妃之在官应四星於天象如三公之论道并列职于周官受宠既隆介福宜厚推原厥庆岂无陟屺之怀欲报斯勤每动缝衣之感凡兹懿典莫匪缘情尔某氏温慈之祥惠廸之吉配彼君子宜于室家克生山河之英来居日月之际翟衣瑶佩早为宫掖之表仪绣帨雕弧方受子孙之蕃祉属兹大报多锡鸿恩肆侈邦封俾荣庙祀尚钦承于纶綍以永佑于云来可
继母封鲁国太夫人制
雷雨作解无远不蒙兰桂有芳虽幽必发矧我邦家之媛获依日月之华实相朕躬以承天则属熙成于祀事既庆洽于寰区眷彼亲闱蔚然懿范宜因誉处弥锡宠荣某氏禀德纯深率履共靖雍容房闼仪刑族姻在中之贤可贻彤管奉先之职无媿采蘩当躬被于恩华俾日隆于夀祉肆啓龟蒙之域用新汤沐之封往服褒康以乐荣养可
大礼封赠王?曾祖追封扬楚国公赠太师制
勑朕明禋泰畤祗见皇天发号端闱庆赐寰海凡是通籍而上皆得追秩其先矧惟辅臣蔚有世德可不丕崇於盛典使之增贲於流光某官素履无华劳谦不竞听神明之所介啓庆自躬撝爵禄而弗居收功厥後封兼扬楚位极公师虽宠数不可以复加而申命用昭其无斁永怀冥漠尚克钦承可
封赠曾祖母赠扬楚国夫人制
朕躬推烈祖配祀昊天神明顾怀福禄昭假以为不忘其本追崇其先当示一体于君臣之间宜加斯心于朝廷之上使凡二府之贵获申三世之荣咸秩室家伊匹休宠某氏承光庆绪来嫔德人闺门仪刑族姻师象滋祥兴行于嗣子蕃厘被及于曾孙遂兼二国之封以作九原之宠其钦申命用慰潜灵可
祖赠太师进封秦魏国公制
大夫尊祖不无追远之恭君子抱孙亦有同昭之重人情所至礼文是生故当裔胄之下兴必假宠光而上介维时硕辅相朕精禋宜受神休以侈前烈某官抚躬盛世为时望人将昌明而尚艰既高厚而犹积弗大震显于往用锺祉福于兹功德不忘共识徐公之子风流相继莫如谢氏之家乃眷元勲实赐故业赐衮衣绣恨复无官以酬荒魏兴秦亦何迩封之有尚膺光训以曜幽宫可
祖母赠镇益国夫人制
人孰无孝恭尊祖之心惟贵者得极其宠国固有爵禄驭臣之柄惟贤者得遂其荣眷予元勲之家宜崇奕世之德共离帝祉以侈邦荣某氏毓粹幽闲配良硕大苹蘩蕰藻承祀孔时榛栗枣修有仪可象天锡子孙之盛世扶宗社之隆巍然公辅之相望欎有宠休之交荐追封二国告庆九原没尚有知谁云不享可
祖母赠秦魏国夫人制
朕举承天之盛典相维辟公荷上天之隆康锡兹祉福曾是君臣之相得宜与国家而并隆其申锡于徽章俾增华于庙祀某氏祗祓于德绍兴厥家和穆之贤可着彤史明昌之庆是兴元勲慈祥流入于化钧恩勤转至于绵宇间孙继起康祚弥新配位公师赐履秦魏粲然光训纡此眷怀不专为恩国自有体尚克膺于灵宠以永佑于神明可
母赠徐鲁国夫人制
记有之曰祭者泽之大者也是故上有大泽则惠必及下庙之有餕每变以衆兴施惠之象以观政焉祖宗故业三岁一郊则庆赐六军恩宥万邦推庙餕之惠术为郊禋之熙事盖象兆于古天而烈鸿于今日可谓至矣朕既尊祖配天为民蒙福顾左右辅弼齐明盛服实相祀事宜有昭天漏泉之泽慰其报本反始之心某氏禀德大家求嫔盛德以柔恭尽妇道以齐庄成母仪积庆躬心归功夫子爰图斯宠用报厥勤既疏彭门遂荒曲阜光明硕大以抚尔封神其来沐尚克享哉可
大礼封赠曾祖母赠卫国夫人制
礼成受福鸿恩下逮于万方仁以率亲宠数上崇于三世此君臣千载之契盖家国并隆之辰某氏擢秀闺门作配君子族姻是式声尘未亡庆有深源谅流光之无尽德推殖本知末茂之可期是兴曾孙为时硕辅侈封大国均秩宗公尚服宠休以慰绵邈可
祖母赠华国夫人制
大治荣华既举成天之典鸿恩普洽更昭飨帝之祺乃眷迩臣实共丕烈有论道经邦之懿密赞机衡有展宷错事之勤显相郊庙锡以庆闳之胙慰其尊祖之心某氏房闼表仪副珈师象采蘩之奉燕及祖宗凯风之勤惠于孙子积善有衍厥家用兴纡明纶于中宸进华封于大国其钦宠数以耀幽墟可
故母赠徐国夫人制
朕祀帝于郊为民蒙福海宇咸遂万邦遥竦而承流天门大开百神并聘而临飨还衡彩卫发号端闱德昭昊穹泽洞泉壤某氏兴自令族归于大家僮僮妇道之严简简母仪之重宜收委祉以极追荣肆缘熙事之成更啓新丰之大配视秩于五岳何以加诸耀恩纶于九原为不亡矣尚歆异数以慰永怀可
母封冀国太夫人制
朕饮露英以洁诚神保来格奉玉精而奠礼祀事孔明委瑞如山流泽渐海眷言公衮庆属慈闱宜纡纶綍之华以锡郊宫之祚某氏禀生冲靖毓德沉详宪前修于绘图袭遗芳于彤史有采蘩率职之孝可继周人有断织劝学之明无愧孟氏克辅贤嗣发闻盛时抚躬紫宸致位黄阁凡厥忠言嘉谋之入告必为隂功隐德之流行介福于神归夀其母是新大国益佐高明其茂进于尔封以丕承于朕命可
妻封徐国夫人制
朕克共丕彛有严大报於穆清庙致精物于一纯爰熙紫坛耸神光之三烛恩施绵宇福被羣生用申锡于明纶以侈封于巨室某氏克生华绪来嫔庆閲修副笄珩佩之容燕安不隋率苹蘩蕰藻之职祗栗无违躬佑乃夫时升朕弼朝修夕省前辉後光逮此熙成赖此显相疏封大国蔚为鞶帨之华配位宗臣高参衮绣之贵往钦休渥并夀宠荣可
蔡伷父赠太师制
朕恭承典祀大报郊丘惟是几康以昭受上帝敛时祉福用敷锡庶民矧在迩臣念彼严考岂无惠泽以极褒荣某官奕世忠良累朝故老祗命匪懈禔身罔愆雍容禁闼之英密勿宸庭之重宠休弥厉事功则多廼茂亷车之华始鸿素履之庆克有贤胄跻登昌期受国隆恩为家永胙是用峻尔岩节冠于衮司德既流光共识臧孙之有後干能用誉非特懿子之无违尚歆宠灵以利世嗣可
管军周宁母赠硕人制
昊天降祉率土蒙仁帝辉旁烛于海陬王泽下洞於泉壤某氏恪勤励节克相其夫宠奨繁荣是维有子纡训词于申锡昭祀事而熙成庶几有知尚克来享可
工部侍郎柳庭俊妻封硕人制
在昔周召实分陕郊正自家人辅成王化眷朕迩联之室宜多可列之贤乃属明禋咸锡嘉祉某氏不违于则有相其良与分邦家之光以懋闺门之秀着其硕德比于庄姜永念何修益称斯宠可
孙琦赠五资制
师出熙河帅不反命将吏随难伏节原野朕甚震悼不忘于心某官深犯兵冲以堕虏计忠义不辱英明岂亡跻尔横班被以光训尚克有享用慰九原可
直龙图阁王序等除修撰制
更直图书之秘论撰典册之严盖故事必用英才故历世以为华选举斯名宠用赏事功所以慰其心而劝其能可谓至矣廼者秋水方悍河啮广武尔等障御有伐可书列职邃清往报恩奨可

[book_title]卷三
钦定四库全书
襄陵文集卷三　　　　　　宋　许翰　撰诰
周与龄除凝神殿授经诰
朕惟层霄之间金简玉籍衆真策名焉朕用制为荣秩甄叙修能以尔久勤至教弥邃微言秘殿横经懋膺殊擢峩冠盛服往率清流无怠精禋益承休宠
诏勅
庐山灵显感应公勅
勅某神山川之神能以其威灵利泽纲纪一方大慰民志则封爵加焉国之典也尔盖自熙寜始以列侯受封其後进爵益号宠褒屡加朕嘉神能眷佑千里时节雨阳以济登其岁功久兹不懈是用金玺盭绶王神於庙尚歆宠光勿替嘉德
武胜军普润庙嘉显侯祈雨有应封崇应公勅
勅某神神能以威灵利泽震耸一方而惠施其民则封爵加焉国之典也今神进封至公过古四渎所视可谓盛矣尚其勤民务副一方祈向之意以称名宠
冬祀赠故父宣教郎敕
勅朕制真馆之荣名咸视治朝之列着敦以家庭之祚慰其霜露之心天道攸存人心岂远某官生不受祉没乃遭时有子诞兴为予阐化属熙成於毖祀遂申锡於龙光灵其钦哉宠孰大此
纲朗凌等阵亡恩泽勅
国家用兵能使豪隽伏节於矢石创夀於旗幢而无顾忧者知身有忠义之名可矜而家有勤恤之典可恃故也今擢尔等充备官使族婣并宠以慰九原马革之心生为壮节豹皮之谚没有荣名故伏波为汉功臣而彦章称梁骁将朕欲战士之志咸怀古人之风肆於致命之家每厚恤亡之典往膺殊渥其慰遗忠朕闵矜伏节死难之士厚抚其孤恩施婣娅爰及尔功尔其永念爵秩所从俛恤其家仰忠於国斯为知报体朕至怀
赵宗古等勅
戎丑不廷边师深入破天豪原斩馘甚衆尔与奏功肆加擢序往率种落为国藩篱朕攘辟羌戎控扼要害遐荒万里楼堞相望凡与事功罔不甄录
蕃官张逵勅
尔以拳勇之材忠劲之气长雄部族首奋戎行幕府上功朕所嘉赏纾此纶綍以焜燿尔躬於士马之间可谓荣矣益思立效以称鸿私破坚拔敌奉国威灵念功简劳以类褒录往膺荣秩思报优恩
蕃官王诵勅
从军归者鲜不蒙泽而尔云有获焉赏之加厚以劝戎功
蕃官成凌等勅
朕设爵秩序功录能以公天下无间华戎而镇番又加厚焉者所以旌慕用之纯固而褒扞御之积劳也往图立效以报殊私
蕃官侯刚勅
息兵肆赏凡与有劳者皆觖望焉尔於胜负略相当失亡者多有增阶秩以录尔劳所以责後效也
纳木哩遥郡转官勅
夫以身奋起於荒陬戎落之间而论功荐名於黼扆之前膺受宠渥高至遥纾郡绂下犹不失躐迁官秩其亦可谓能矣若是而不能终以翦灭强敌荡洗絶域之奇功报则非夫也疆陲振旅将吏第功秩迁公朝光震戎落益图异效往称鸿私
赵青转官勅
还师第赏尔之武胜未有章章可数也而躐迁尔官况复有奇勳可策者乎所以褒嘉将如何矣往其勉之自致宠显
楚凌转官勅
边陲奏劳以次论赏尔属未有奇功也而获厚如此其帅种族往图来报
张端囬授勅
军吏谢事擢序其子使嗣其禄以佚其老所以示国恩之无已也惟孝惟忠往图报称
牛万等归明授承信郎勅
畔而不讨何以示威服而不柔何以示怀此春秋之善志也朕比用兵西夏而尔等震叠面内奔我明德秘於禄位被以恩荣往其钦承励尔忠顺
传应法师张守真加通妙二字勅
勅某人盖闻诸传国家将兴有神降之监其德也昔我艺祖既定天下德辉上昭神保来格监我兴运佑此丕图尔以名在玉籍精壹勤共禋祓为神据依永怀真风申锡嘉号灵其未沬尚服宠休
随龙辇官马吉转遥刺勅
奉舆卫之严在顾眄之近蒙恩宜厚疏宠用光其遥总於郡符往增耀於军籍尚其只服勿替忠勤可
李裕转遥团勅
古称摘山煮海可使民不加赋而国用足今茶之利与干盐等而尔能以强济克佐厥长使商贾阜通岁收有登焉不可以不勉也可
蓝瑞等为措置修闭堤岸有劳勅
勅某官等夫地之有沟洫犹天之有河汉疏通无尽皆应自然而比年以来水衡少弛畿甸之间使水故道堙塞圮坏岂天理哉尔等奉诏经画不日告功载加勤庸有兹擢序往其只服是亦隆恩可
李诚阵亡恩泽勅
尔父从偏师度戎境弗获返命国典所矜加恩诸孤以慰陨往
亲从都指挥使马隐落权差充皇城四面廵检勅
勅朕象天阊阖重国威灵作新端门临?区?某官董振庶役济登百工蔚有劳能确乎忠力其释权於军籍往专席於使华只护宫城懋膺龙任
宋珪等勅
鸠工偕作雉堞并兴不日奏功有嘉忠力尔等与只?事具着庸能俾进荣资用昭宠典
张恕等勅
端闱之役尔与有劳秩以官荣示厥褒励可
知丹州刘洪转遥刺勅
勅尔殿藩维比膺诏旨遂使泉布一日复重流行千里之间民不殆疑物无踊跃载览报功之奏宜有过人之能其仍总於州麾俾增荣於郡刺是昭异数往服明恩可
梁震为管勾御膳局有劳转遥团勅
勅某官等朕观成周之盛羣公服采膳夫酒正各率其属列於天官以赞邦治夫一人之躬天下之治听焉则能董饔羞鼎俎以奉一人之养者皆有功於治者也尔等只服禁严承业匪懈洁珍品庶率礼无违懋进厥官用畴勤恪益共乃事往报恩荣可
王通勅
至化隆洽远人豫附奉其宝贽臻於阙廷曾是绥怀每敦宠数有舍馆委积之事有饔饩加劳之文所总实繁非材莫济具官某久以眷简服在禁严属荒服之咸宾示鸿私而兼抚受命典领克谐蛮蜑朕嘉尔能诏增厥秩往服恩荣之渥益勤图报之衷
耿南仲赠故父勅
勅天人合符诞兴嘉祉君臣一德济登孝熙肆朕受休於郊宫则必加惠於朝着推斯尊祖之义为被逮亲之荣某官履庆自躬流光於世克有胄嗣来翔禁途为时硕儒辅朕元子经术至於其奥诚德可以为仪致是华资莫非干誉凡追崇於庙祀一无愧於纶言灵其钦哉胙孰大此可
赠故母勅
礼大报天而主日配以月着隂阳之义焉是谓立天之道朕受厘上帝锡命羣工即昭厥考亦右其妣使配庙祀咸承天休某氏托躬大家来仪君子是膺间气克生名臣遂收追远之荣以申罔极之报侈兹祉福慰尔凭依可
李处励等勅
改作之际政几所慎朕比诏四方收敛祝髪之士为天竺之学者而加冠巾焉尔等乃能宣谕至意绥靖羣心令用不壅於千里之间靡然变服无所骚动朕甚嘉之懋官一等以旌厥勤
莫琚勅
谿洞内附州处其民抚纳经营尔在烦使以劳增秩用示甄录
折彦野等赠五资勅
师出熙河帅不反命将吏随难伏节原野朕甚震悼不忘於心深诏有司追荣将吏厚抚其孤以称朕意庶几尔等英气不忘顾怀无憾可
管军周寜封赠故父勅
勅朕精禋昊穹庆赐绵宇眷言在列位至禁严图显其亲礼宜褒序某官夙膺器使备着劳能虽宠荣已被於躬而庆泽更锺其子是锡郊官之胙以为家庙之荣奕世逢时存没何憾可
继母勅
朕只见天帝庆赐海邦眷维禁卫之勤可忘褒序之典肆推荣胙以逮亲闱某氏托躬庆门来仪吉士克有世嗣自着朝联遂膺追远之荣以申罔极之报侈兹祉福慰尔凭依可
故妻勅
勅国家故事妻不追赠神宗皇帝垂仁在位矜式家之积勤轸林墟之遗恨俾因郊胙咸被纶恩自是德周於鬼神逮今泽漏於泉壤某氏获依良人之宠与蒙封号之荣灵尚有知其克祗享可
妻勅
惟禁从臣实佑相朕熙成祀事并受宠休而室家於此不蒙则恩泽缺焉未洽肆推彜典咸使襃陞某氏褒然房闼之贤应此丝纶之训着其硕德比於庄姜永念何修益称斯宠可
赵进忠勅
夫身居军服职而遥刺千里之郡盖宠显矣戎昭所矜朕不轻授以尔有勇知方奉义震讨奏功帅府进秩公朝超此荣资是维异数往思懋勉以副褒嘉
胡谊勅
揖逊征诛古无二义雍容果毅比鲜兼资以尔出当矢石於疆陲入赞等威於轩陛文无失则武有奏功既膺新褒复典旧职是皆宠奬往惟懋哉
李抗勅
总戎敌忾上下同心还师奏功小大差录尔能冒犯矢石之险匽薄风雨之劳勤归畴庸咸有擢序尚图忠报以对恩荣
刘栋勅
勅某人朕钦崇天道祈进民心顷诏天下蒐采方闻志介奇材隐德之士冀得其真而尔襃然来对便殿有异闻焉朕甚嘉之顾赏锡以先生之号而辞不受今其所去宜视厥秩以宠其行内联延阁之华外总殊廷之秘并为异数往服休荣
蕃官伊凌等勅
黠羌弗率兴师震讨涣爵班秩以励有功尔等躬以长技掎角丑敌天兵凯旋宜有褒序昔唐名将奋起於蕃豪而策勲於史籍者多矣尔其往报恩荣思庶几焉
房仕忠勅
武臣之职至於典领使事防患御侮任綦重矣而尔以积劳疆陲有此擢序是维异数勉思报忠
王泽勅
边陲有兴爵赏随之宠秩厚禄可以积劳致也元帅比数军实第功于朝而尔有名焉推於兵团既宠以厚益思立効往称异恩
葛彦实勅
勅某人枢臣奉辞边兵告凯尔与有劳於其间不可以不录也
崔诗勅
勅某人朕简服士大夫於甲兵思酧其劳不爱爵赏边书列功尔与有名进官一等以示褒励
张德元等勅
边书奏功尔等与焉增秩差录往示褒嘉
燕瑛勅
勅某人朕储中秘书於延阁以养天下之英才而吏能因事为功自求宠奬者亦加此职以华其躬尔奉使遐方能使岭海之人为释氏者顺命变服无所震惊只若予意用锡荣名是维异数往思忠信以保光华
尹昭明勅
王师凯旋军吏第赏虽云干戈转战廓清之力亦有羽书期会典领之劳肆畴尔庸往服予宠
孟拳勅
朕分将帅深践戎境城其要害镇以师屯黠寇翔兵无敢犯猎告功定赏用嘉尔劳往服恩荣勿忘励翼
龙世延勅
戎事既藏衆勲咸策譬如千金之裘不止一狐之腋也尔等承天之威以扬厉於丑虏而归蒙此赏盖与有力乎师旅之间则宠光斯被矣
表
贺郊礼表
郊见上帝命施四方熙事备成鸿恩溥洽中贺臣闻高宗思道商衰更兴宣王任贤周乱可拨因时有造惟圣其能定申命於颢苍羣倾心於海?此盖伏遇皇帝陛下诚赞天地孝通神明绥靖愁劳削平寇乱修精禋於干戈之下遂格天庥霈德泽於廵狩之时不忘民隐臣叹婴衰疾阻奉齐明但庆三灵之功复开千岁之统
代谢赐历日表
革极数而去故贲乘象以观文协为成书诞颁明诏中谢恭惟皇帝陛下上齐七政下式九围湛羣雍於春祺凝万有於秋宝虽曰神明不测莫知帝力之生成至於只翼有为必谨天时之先後迎推秘历分锡远臣敢不寅奉圣谟罔愆使指日成月要警吏治以遵绳东作西平省农勤而敦务庶单绵薄少助鸿明
代谢历日表
履端归余是诏叙事发祥隤祉用协彛伦中谢恭惟皇帝陛下至通神明大配天地坐至千岁之日以为四方之纲溥彼要荒受兹正朔顾臣既愚且贱亦云有社与民曲被匪颁孤奉灵宠但勤日月之凡要难酧雨露之生成
贺今上皇帝即位表
历数在躬讴歌有属神明其位宗社再安恭惟皇帝陛下大明昭於四方神武服於万物轻轺赴敌天地感其精诚秉钺誓师夷狄服其英气方清乱纪永绍丕图大化鸿恩见大平之有象珍光醇耀知昌祚之无疆
谢修哲宗宝训成书转官囬授表
史奏成书名不参於後列宠疏茂典恩尚录於前劳翰动玉宸光流蔀屋臣中谢窃以天扶景祚世有圣明言如六经诵於四海紬彤墀之记注储延阁之典谟盖自历朝具有故事惟泰陵之御极绍寜考之图休澹然天渊之藏发为金玉之振是修大训用诏万年而臣以备官缪分汗简但仰荡荡巍巍之盛莫知灏灏噩噩之宜仅於六七年与定二三策弗图序绩亦至薄躬此盖伏遇皇帝陛下孝弟通乎神明化育参乎天地克笃保邦之庆方重奕世之光惇重典章严恭宗庙不爱褒嘉之数以旌编削之臣顾虽引疾而离朝犹使蒙荣於衰绪条章厘举莫窥微婉於获麟利泽衡加端愧支离之受粟
贺获方贼表
豕孚踯躅警彼隅方虎虓振嶔兴我戎旅即俘首恶归正邦刑臣中贺臣闻威克安强盖道德所有寇为奸宄虽尧舜不无其惟积厚而时康自将奸宄而力屈何攻不拔何讨不平恭惟皇帝陛下纡轸生民遵扬圣统诏音寛大坐使坏植而散羣庙算沈潜迄观执讯而获丑屋庐厎定江山穆清臣迹伏衡门名尘从槖羽书薄遽曾微一策之陈黼扆庆成不在千官之例徒欣迟暮永托昇平
谢除待制表
官辞事任犹赋禄於祠宫身去朝行尚蒙荣於从槖鸿恩无量元造难名臣中谢伏念臣少也读书不无心於进取晚而信道亦有意於施为抚辰休明致位宠显而孤危之衷未効则衰疾之势已侵内抱溃鱼之忧外支槁木之悴每追参於时儁辄愧怍於古人不谋引分以小休将致羣言之交谪既蒙全度更冒频繁此盖伏遇皇帝陛下道隆黄虞勳格苍昊抚丰年於姑射使物无疵御广乐於洞庭令人难老至兹鞅掌之役亦适逍遥之游臣敢不只祓真修讴歌圣治寻共公遂初之赋聊以穷年续宣王考牧之诗犹云报国
谢除资政殿学士宫祠表
鞠躬避位议不震於明廷禋服奉祠职尚联於秘殿蒙恩过望衔感何言中谢伏念臣身事四朝志穷一节颇闚易象春秋之邃欲明道数治乱之原老矣何施?然难用三以仓皇而去国皆由迂濶以干时逮圣武之勃兴参羣英而迅召冀摅浅陋得佐艰虞顾忠力之未陈已衰疾而难强自伤奇薄不副登崇敢云酌损之时更冒褒嘉之福徘徊圣念形为恩礼之繁隐闵情颜叹失功名之会铭心莫报雪涕无从此盖伏遇皇帝陛下道德祲微神明基祚方收隽乂往济经纶谓叶公好画而致真龙取燕昭市骨而来骏马故宠光於一介以风示於多方臣敢不思効涓尘怀忠畎亩续访落之颂庶册书永灿於王勳反招隐之诗使草莽咸知於帝力
谢再任宫祠表
宾灵圉於闲馆可考暮年选巫咸以叫阍复纡俞旨服休则旧加惠维新臣中谢伏念臣志介弗通学孤无法自勤郡县汔侍轩墀终乏国能可补时事青天不尽知倦鸟之宜还沧海难穷信潜鱼之永逝活身以禄报国何功此盖伏遇皇帝陛下治盛唐虞化参天地明清在位敷佑多方卓荦纡余器羣材而弗弃蕃滋零落陶庶彚於无私如臣之微亦得其所茂陵多病惭无封禅之书华封何知徒有富夀之祝
谢再任宫祠表
寛疾历年顾何功於禄次犯严再凟乃复累於官施媿集无顔感深至骨臣中谢伏念臣器难大受命亦数奇一去丹墀三易草木储药石而辅老散竹素以忘忧临渚濯缨尽清时之惠泽负阳曦髪皆化国之恩辉未损此生无非帝力刈滋兰之九畹汔乏修能睨旨酒之一盛尚兹贪得干祈曲遂闲散获安此盖伏遇皇帝陛下陶养无方感通不测念兹一介曾辱侍於清光俾与羣生各遂宜於至分隆施遐濶大惠累仍方士术家知颓龄之可济道人野老庆同社之重留臣敢不三祝尧仁九歌舜治赋好雨知时之作己心化於农畴识薰风解愠之音但梦游於帝所
亳州到任谢追录表
赐对於围城之中定计於割地之後岂珪璋之特达夙误简知若松柏之孤生初何倚附自擢登於言路逮参与於政机乐广任诚初无心於适莫傅咸偏亮不委己以浮沈但挈缻之智易穷而负薪之忧弥积时方多故每虞辞位之难试以罔功空叹避贤之晚尚赖慈祥之全度以释重负於兢危
<集部,别集类,北宋建隆至靖康,襄陵文集>

[book_title]卷四
钦定四库全书
襄陵文集卷四　　　　　　宋　许翰　撰表
谢赐金带表
臣某言伏蒙圣恩特降中使赐臣球路笏头金带一条者白发堕颠方误锡环之召黄金横带遽膺在笥之珍补报何功褒嘉惟媿中谢伏念臣受材固陋涉世艰虞书子张之绅志弗忘於素学带启期之索分将老於畸穷岂谓衰龄尚叨异数此盖伏遇皇帝陛下自天锡羡为国宣光视絷维之至恩励来修於孤节有嘉命服亦粲精鏐束以立朝岂足言於宾客垂而有厉徒炫宠於都人
代贺五星循轨表
霄极发祥玑衡效异动天以德惟圣其能中贺臣闻三辰有经五星为纬候仪所谨轨道难常维见伏疾迟乘诸至变故僭差凌轹易以殊方数应昌期岁书澄晷此盖皇帝陛下神明利见勲烈升闻草木被其光辉风雨为之时节燎禋告备苍璧方彻于郊宫文象坐移连珠已粲于躔陆天衢是仰帝响可占臣职远宸居亲逢熙事想鸳鸿之行缀莫获追参效鷄鹄之知时亦滋鼓舞
代贺五星循度表
革治历以明微贲观文而察变易行有衍史告克咸中贺窃以丕承颢穹厥有显懿故万邦允迪精?至於昭融则九野发祥星辰为之轨道方诸游玉密若连珠此盖皇帝陛下上奉一元下开衆正贤能式叙法度诞彰格彼彛伦占于景纬太平无象固荡荡以难名珍锡有符但昭昭而应感是宜制声诗以荐郊庙岂特垂光曜而载册书臣叨奉藩轺阻陪庙着邦家之庆臣子维均
贺抚定燕山府表
观兵涿鹿冞入南陲弭节卢龙遂荒北口汔如圣策有此骏功中贺窃以幽蓟之山川曾是圣贤之都域一从?寇几老余民至仁兴哀偏师问罪连城争下折矢无遗扫绦帛之旗妖氛既净访黄金之馆陈迹故存岂特历代之所经营而不能亦我七庙之所想望而未见兹盖伏遇皇帝陛下同符天地增辉祖宗能回曶爽暗昧於光明皆自神灵威武之变化臣独居怀古屡感遗谋夫何将老之年覩此非常之庆
代贺复湟州表
车徒千乘启周宣六月之征干羽两阶兆虞舜七句之格成功遽奏振古所无中贺窃惟河陇之隩区故禀汉唐之正朔列为要郡实控诸戎末世举而弃捐诗人为之悼惜逮盛时之远有极殊裔以咸宾弗思威德之加尚为畔服之计负其袭险速我大诛谟既定於神明数自屈於羣丑金鼓所响壶箪并迎英声震乎玉关胜气凌於葱岭坐使长歌之壮士驰思万里之封侯此盖伏遇皇帝陛下文昭诞敷武克耆定念先烈之未卒哀远服之弗蒙拯于幽荒覆以懿铄四夷震叠争奉国以钦承二后顾怀想在天之昭?臣属持诏节阻奉夀觞延望阙庭曷胜忭颂
代贺平湖南北表二首
剽轻窃发犯我刍荛严翼维扬震于区洛捷书绍至殊党交归中贺窃以德盛者建功深世隆而经业远肆熙宁之更造奄荒忽以咸宾坐俾介鳞之区化为冠带之国五谿之服三世于兹岂无酋豪恃险而不宁终以类丑蒙仁而难变故兹讨定不假残夷祷马禡牙已见星狼之暗壶浆箪食争迎铜虎之严山川益清郡县宁乂此盖伏遇皇帝陛下遵丕天之大律极宁考之图功六师时行万里风偃皆神灵威武之所变化使?爽闇昧得耀光明臣远奉使条阻参班贺声猷所暨拚蹈惟均获匪其丑解辫自新震于其隣传檄争下荐功庙祏流庆戎陬中贺窃以荆楚之荒谿峒如绣自古好乱历世难宾逮我裕陵底宁絶域取其险要为我藩维制屋庐以作邦袭衣裳而受吏夫何忽造非彛卒蒙一矢之加爰兴肆伐大正九谿之戾申严约束易置渠豪荒秽涤除载益山川之胜沴氛弥伏普瞻日月之临王锡有嘉天威匪绍此盖伏遇皇帝陛下缵承考翼扬厉戎昭鼓之以神故聪明睿智而不杀体诸有昊方徧覆包函而无殊坐格幽荒咸归震叠臣远叨镇守与被声光舍爵策勲不在干戈之列奉觞上夀莫参劒佩之趋自媿奚施唯知窃忭
谢转官加食邑表
山林阅岁何旦伐之可书宸极疏恩盖无微而不録粲然加典被此薄躬顔汗训辞心驰象魏中谢伏念臣受才琐陋遭世昌隆冒昧宠荣超踰分愿差肩从橐无追参英妙之能鼓腹祠房有空食廪庾之媿敢期惠论弗废叙迁此盖伏遇皇帝陛下覆焘多方明清在位顾田闾之僻远曾不间於轩墀譬草木之萌生使均蒙於雨露至兹衰病犹在记怜从父老於嬉戏游遨谁识弥陶於至化率子弟以忠信孝悌亦云图报於鸿钧
天申节贺疏
昌期既协五百岁而圣人生大业方隆四三王而天下治共仰睟钧之造是兴震夙之祥伏愿皇帝陛下神劳艰难天佑平格坐镇蛮夷猾夏之变咸服尧舜垂衣之仁春非我春徧羣黎而蒙德朔而又朔歌亿万於斯年
天宁节进疏
日晕祥华见珍符之有启玉晨昭格介茀禄以来崇凡厥有生咸知申祝伏愿皇帝陛下敛膺诸福敷佑羣伦抚明昌以御时维新厥德居隆平而保极於万斯年
劄子
论配享劄子
伏覩手诏推原治本褒王文公进封王爵某窃以为文公既王则於学宫理不可复居顔孟之下谓宜自为一代之宗师专居别室以称圣上所以锡命宠嘉之意而建立扬子貌像使得位次孟子配食祀典维扬子起於经术残缺衆说纷紊世故危厉之时而躬保此道攘辟塞路维持正教开明圣法盖与孟子异世而同功扬子加难焉今孟子已蒙圣朝褒显若此而扬子犹与汉唐章句之儒杂然列於廊庑之间诚因此时擢之使得比於孟子则圣道之传昭然有统入学宫者望而可知邪说异端莫得而间天下幸甚万世幸甚
论御笔手诏不由三省而下者取旨方行劄子
臣闻天下之法当与天下共之有司守之以死虽天子不得而私也而後天下之大公立比年以来有司阿意挠法以徇一时是以条约文具而不守伏愿陛下明诏内外今後指挥若有害事病民违戾条制并令有司具析执奏御笔手诏不由三省而下者官司被受审复取旨乃得施行必使法严信如四时而後令一而民定可以立政矣取进止
辞免尚书右丞劄
臣今月六日准尚书省劄子奉圣旨除尚书右丞者闻命非常抚躬自失伏念臣才资謭薄命数奇屯寇难以来心形惧悴视已昏翳动辄悸惊虽欲自强必难胜事然臣比自谪籍恭被召旨即日夜诣不敢少安者实以国家近离变故仁圣新嗣历服臣子之心未展愿一入见清光则退即山林没身无恨弗图恩奬遽委事机冒昧非宜颠隮不测既妨贤路必动羣言伏望圣慈收还成命
荐士劄子
右臣伏见朝奉郎李格从事不苟容论道不苟合隐居宜春长沙之间以左氏学治春秋能守师法如汉儒萧然一室着书忘老又宣义郎罗孝芬外和中刚笃志好学其人早中甲科自可超取显美而退居岳州平江安贫事亲勤约自守乡闾师其孝行搢绅服其名节又文林郎贵州书记林勲为周官学着井田书厘举法义旁达权宜其言守经?古皆可施行于今饬躬守道久未试用累年避地转走湖广於流离中得此三人者可肃朝纲可厉士节可扶民极愿赐召擢今系应诏同罪保举
再论乞用种师道劄子
臣闻耕当问奴织当问婢老马识道巢鸟知风此言物各有所习也是以金革之事必咨宿将臣累言种师道智虑未衰边陲素畏藉其威名犹可折冲今纵未能置之枢府谓宜使之领制置司示不闲废俾得尽心虎豹在山藜藿不采非虚语也臣既论兵之不可不用故遂论将不惮喋喋上渎圣聪者诚以为兵待将而後胜又谓方多故时国之虎臣未宜投闲急而求之非所以明朝廷也今寇行已远遣议三镇之使尚未发轸臣恐将帅牵制使指旷日持久遂失事机今日之势当如救火不得少缓缓则无及望先明告将帅使得阃外便宜制胜委任而责成功此自古用将之法也兵交使在其间盟亦何害且料兵威未振敌情未讋遣使礼请未易下也故今日之事恃兵之力多而恃使之谋少乃可为矣取进止
乞出第一劄子
臣闻祖宗之时在位清明公卿大臣以礼进退天下化之人务自重各以守道为贵不以持禄为荣是以朝着尊崇而国体安固比年以来此俗日替大臣保位而重去小臣闚利而逐争小大相倾上下交疑非希旨取合不进非迕旨得谴不退故公卿不矜名节而士庶无所法象朝着日秽国体日轻奸谀纠纷遂以大乱孔子有言为国以礼按今观之岂云不信臣蒙圣恩宠遇至渥维是才术浅陋不经时变少而多疾晚益易衰又以新遭兵乱脱命毫厘心气震悸至今未宁黾勉图虑不能精审奏事之际多所遗忘此当去位理在不疑若必竢上得谴於君父下取谤於人言颠隮而去名节并毁则与近世贪利之臣不顾亷耻无复小异上累国体下伤风化新政之始所系非轻伏望圣慈哀臣不逮许解政机除一宫祠以安愚分使四方皆知朝廷之上始有雍容以礼去者祖宗故事复见今日则是臣进虽无补於国事退犹不辱於朝伦他时不死心力粗复别有任使尚甘糜捐臣不胜感恩涕恋冒威请命取进止
缴赵畿词头劄子
右臣今月日承中书省兵房送到词头一道为赵畿化谕夷人并赵隆赵吉顿习礼义等各特与转一官事臣闻大而化之者圣人之事也是以圣王在上则诗无诸侯之风盛德所格殊俗惟新并边蛮夷旷然服化此皆陛下神明威武之所感移不得不尔一赵畿者何人乃敢以为己力臣窃观畿所申状辄言以副知郡丁宁教戒之心又有自知郡到任除去夷风等语使人诚有此意而畿恬有其言以闻朝廷则是不专归德于上臣礼不恭使人本无此意而畿訹使之言则是便文为奸欺罔朝廷罪益大矣二者无一可夫人君体道以兼容人臣守法而尽察古之义也今朝廷示以德信览其奏则捐一官而与之其事至微然臣窃恐夔峡一路靡然效畿所为谓国赏之可徼忘天功之难僭则陶化殊俗之美不在陛下而在守臣此非所以闻四夷载史册也非诸侯无风之义也是以不可不论且使今日畿已受赏则他日身至朝廷必将援以为功干祈擢用叨取恩荣人臣不得而追论矣至此则四方闻之必有动心者长鄙倍之风害谨信之化所虑岂止夔峡一路而已其涓易防其萌易折诚使几微必察自然国体皆正除赵畿等转官臣已草词外所有赵畿转官词头未敢具草
论吴敏劄子
臣闻春秋之义扬善伐恶垂着王道以诏万世然晋文公乘惠怀之无亲得返其国高梁之祸天下之大恶也而春秋不书周襄王出居于郑晋文为之诛子大叔以定其位阳樊之师诸侯之极功也则又不书而书晋文断自伐曹侵卫之後是何故也圣人之意以为晋侯既有大恶亦有极功絶此补彼使得相除是以皆没不书一与之新而後践土之勲烂然独着於春秋使王道而不本忠恕如此则晋侯入国之恶不除盖诛絶之不暇岂复有此覇业之伟哉传曰记人之功忘人之过宜为君者也其义盖出春秋臣伏见宣和之季金人用兵上下大震不知所为吴敏以给事中伏合请对首建内禅之策以坚外御之心是时太上皇帝久怀冲挹然而外无朝廷之助内有左右之沮尧舜之志未有以发也会敏白发其端击节叹息遂定大议渊圣皇帝自在东宫恭俭闻天下及嗣位阼万方相庆乖离之心一变归往至今天下固不可解夫使人君以天下传此古今之所至难言也而敏以孤臣眇然冒雷霆之威忘家族之祸而建明之此天下之奇节而去岁秋唐恪聂昌耿南仲陈过庭等用事百计诬蔑窜之涪川伤忠义之心折謇谔之气非所以视天下观臣子也陛下龙兴四海蒙泽当此时始望生还而坐城下之盟复窜岭表使其垂白重亲泣血万里臣诚伤之且城下之盟自有主其议者敏于是时未为宰相衆说眩乱依违其间至於金敌已还敏为宰相遂决意追袭但为己失事机斯敏之罪云尔得谴不当与衆人等以是遂废定策之功则已重矣今録其过因废其功臣窃谓必非仁圣本意当时议者不详失於建明而已谓宜明诏还之赦智谋之不逮着忠力之无忘以劝事君非小补也且臣当去岁之春数诋朝廷专和议则于敏非敢私也当彼隆盛之时臣与之争及此斥逐而为之言区区何心其间端为国体而已矣
缴盛章词头劄子
今月日承中书省刑房送到词头一道盛章落职差提举南京鸿庆宫襄州居住何欣落职差提举亳州明道宫本处居住者按章奸慝之迹久已不逃圣鉴幸蒙陛下天地函容湔濯奬蹙冀收其报而章之凶险根于天资孤负明恩终不思革显谪既行公议交庆然臣尚有所未喻者襄阳乃章坟墓之国章于州城北营大第云屋潭潭甲於诸路功役资费不出其家徒以威声气焰刼使郡县侵牟百姓骚动一方至今寃痛之音未絶也而又使以其身往彼其贪忍之资不待亲执州权民必重被其患襄阳之人亦何负哉今何欣坐与交通已徙它州而盛章重有奸邪倨傲不恭之罪乃独归安其第均为斥逐重轻不伦且使为人臣者奸慝未章则要职美官扬厉於公朝罪恶既暴则真祠厚禄优游於私室小人夫亦何惮而不为此虽一盛章之休戚何足以言而系廷臣之劝沮不得不虑所有词头臣未敢具草谨録奏闻伏候敕旨
论李邦彦劄子
臣近论宰相白时中李邦彦执政王孝迪等去位不出都城非祖宗法今时中孝迪已诏赴镇而邦彦未去臣窃计陛下祗以邦彦前日曾有节损一言之善故未遽遣臣若不为陛下尽言陛下无由悉其本末按邦彦之心虽无深阻但材质浮薄学术寡陋初附梁师成王黼位执政而蔡攸荐之为宰相童贯蔡攸之行也身见河朔流离将乱幕中宾客多劝攸贯说上皇以节损而攸贯等自知富贵已极但乏衆庶之誉故其还朝以宾客言时时从容为太上道之太上慨然思一大变时事而邦彦适为宰相遂与攸贯协力然邦彦才术不足以果断忠固不足以持守故徒纷纷卒无所补论邦彦心止於如此若数其罪不胜诛矣何者当取燕山之时邦彦身为执政坐视祸变不为一言去岁复起云中之役人益寒心邦彦身为宰相阿意诡随又不救正若邦彦当此之时不知事势必乱是无识也知而不言养交持禄是不忠也无一可者逮至仓卒敌骑渡河邦彦但谋窜身不急召兵保城遂至失备几危社稷昔汉家盛时水旱薄蚀皆以天灾策免丞相今者邦彦执政六年於此而大位内禅万方外骚宫闱播越宗庙震惊畿甸残破生灵屠戮此岂止水旱之灾薄蚀之变也哉在昔法义主辱臣死尚复何逃陛下仁圣幸赦不诛谓宜以礼自图进退乃复遵用蔡京王黼故事身为宫使留居都城礼视见任执政耽宠昧利无大臣体夫大臣罢政而犹留都城者必为其人时可咨访有补国家也臣考邦彦相道君於安平之时则忠益未见辅陛下於艰难之际则智谋不闻留连趦趄亦复何为且邦彦素擅朝廷进退在位故今廷臣二三顾望疑将复用莫敢公言愿陛下逐出邦彦使士大夫坏植散羣一意首公为朝廷用则法义昭明於上而舆衆慰释於下其於邦彦恩已厚矣取进止
论释氏劄子
窃料今天下僧与在籍而未受度牒者又有田园力役之隶合集不减百万豪杰之士猾贼之民往往隐於其间以祖宗之英武削平五代之乱即使塔庙错峙於四方必有深意盖国家所以栖育豪杰而导之使归措天下於无事之一术也昔者秦苻坚以百万之衆败於东晋悔不用释道安言梁元帝用陆法和部曲弟子擒任约困侯景燕盗沙门法长为天子破北平郡转寇广都白狼宋盗推沙门道养为蜀王改元置百官衆十余万魏法秀构乱平城几危高祖又法庆号大乘贼攻?州郡杀刺史三年而後定唐僧圆净连李师道谋屠洛阳此皆着在史册班班可考以古推今则所谓豪杰猾贼杂有其间无疑也恶可以忽而不绥靖之自释氏入中国历魏世祖周高祖及唐武宗凡三废斥然魏世祖时宋帝江南周高祖与陈齐三分天下唐武宗世三镇割据河朔是皆僧有所牒唐之都城藩郡皆有留守若夫举天下而尽废之使之穷极此古昔未之尝试也兵法归师勿遏穷寇勿迫围城必缺是岂有爱于敌哉势有所不可故也方今天下以六合为家不可以魏周唐比伏覩手诏冠巾僧徒禁梵语以一道德而凡庸不喻圣度之涵容籍籍以谓遂将剗革经文更造佛像则是实废其教涕洟愁蹙若无所归今若但易其号名而不变其容服人必安之必欲丕变犹宜期以数年俟其须发既服使无媿於冠巾又一切如旧之诏傥加佛像经文四字以上庶几乎反侧安矣道家有言其微易散是故熛烟方发则一指灭之而有余原燎既扬则万夫扑之而不足方今念非太师莫能精为上言此者某不胜感恩慕用之心献其私忧过计於门下
论建官劄子【按此首从名臣奏议中补入】
臣闻成周以来官不必备故唐建六曹三百年间尚书之见於史者不过数人国家凡中都官亦多缺而不补至崇宁间蔡京用事乃始尽补台察之缺当时佞臣称贺以为贤才衆多自是省寺之间始备官矣方今当且罢不急之务裁可省之官至於诸道郡县之吏祖宗所无者皆宜量事定制裁去冗滥庶几安民丰财以济武事且多故时振兴蛊坏则有随事之宜又当增官置吏者非一若不暂损所缓以赴所急素食猥衆则国将何以给之

[book_title]卷五
钦定四库全书
襄陵文集卷五　　　　　　宋　许翰　撰奏疏
因时立政疏【按此首从名臣奏议中补入】
谨考诸经传神降而明出则其数为二其象为火火象在天经星二纬星一所谓荧惑纬星也东方之心南方之咮经星也荧惑迟疾逆顺伏见之不常故不可以纪时若心与咮则有定次有常时是以帝王取节焉然尧典所谓日永星火以正仲夏豳诗所谓七月流火九月授衣凡称火者皆心星也昔盖自陶唐以来以心为火政之君矣何则均是火也而心为大辰是以咮为鹑火心为大火大火之所以为大者天以心为明堂故也昔陶唐氏之火正阏伯居商丘祀大火故辰为商星而我宋以珍光醇耀天明地德受命主之则明堂之政不可不谨於此大火以三月昏见於辰以九月伏於戌先王之火政视焉郑以三月作火铸刑器而士文伯知其将灾周之三月今正月也大火未出而人作之则与天拂是以火出而灾报之然则所谓出内火者谓大陶冶非常火也又火之变於天地之间能革物气以日新其在易象木上有火曰鼎鼎者取新之卦也明堂之颂曰我将我享维羊维牛维天其右之牛羊之享盖鼎实也是故明堂与鼎相因而成象相待而成礼相须而为国审矣鼎象木上有火是以先王四时以木变火焉而时各有宜木所谓榆柳木之木也枣杏火之木也桑柘土之木也柞楢金之木也槐檀水之木也火之变各以其时则物之新皆得天地之正气而人食饮焉此疾疠之所以不作也昔晋之迁有持洛阳火渡江者云世世传之其火不?火色变青至唐气不复热则知火之新旧气性必异审矣此火不可不变之验也师旷侍食於晋平公曰饭劳薪所炊平公使人视之果车辋也则是木实变火之气性火实变物之臭味亦审矣此木不可不择所宜之效也伏愿明诏有司四时必仿古法各变其所宜木以为国火而传之臣庶若国有大陶冶则皆作於三月建辰之後而止於建戌以奉大辰之政而协景炎之运辅成明堂调鼎之治天下幸甚
赏战士疏【按此首从名臣奏议中补入】
臣闻兵家之法使贪者为我争使愚者为我死夫若是者非他有利以导之也则赏固不可以不厚虽然爵禄显设於朝维其得之难也是以人危身而取之使其欲而易得得而已充则人孰复肯轻身冒矢石陷坚抜敌为国行此危事而求奇功哉故无功而赏则有功者怠効薄而赏厚则人无志於极功而国不收其伟绩是赏不可以不审也昔景德间契丹犯澶渊真宗皇帝亲驾征之自是强敌请盟至今不复窥边然而师还赏功如大帅李继隆等不过进阶次加食邑虽周文质身督所部射敌帅而殪之酋帅既亡敌衆遂溃然亦不过小迁其秩而已又熙宁用兵安南郭逵为帅大破贼兵於富良江自是交址不敢复动神宗皇帝犹以师无大功斥其赏是时燕逹最有功不过进秩二等盖故时边赏若斯之艰者将复有以用之故也比者西师赖陛下神明威武羌戎震栗屈膝请服然其桀黠反覆尚未可以保其往则将吏之赏不可不留其未满之意以待复用也臣自蒙恩使得待罪掖垣与兵房事月余日间伏见西师赏功凡行一百七十余人积除二百五十余官其间转行遥郡者凡二十余减磨勘者不复数计距臣领事之前则所赏不知其几何也虽臣之愚不足以权戎事之大计然愿陛下参诸景德熙宁审赏之意稍谋所以酌损此者故臣辄敢因董成郭宁之事而推言之非特为此二人惜数官而已也谨按周官六功之赏战功曰多所谓多者非特贵夫多算古者振旅则饮至於庙以数军实计所获多以为胜焉今二人之兵以其所获除其所亡犹不足也则是得不酬失功不补过而亦蒙厚赏於朝臣欲遂行其词则不知所以为说是以冒昧而请之
河北戎政疏【按此首从名臣奏议中补入】
臣闻北方驻营朔野闚兵太行而种师道兵距河未渡此挫师之鋭而示敌以弱臣以为非便昔董卓自言讨先零日留司马刘靖屯兵安定以为声势寇欲断卓归道小击辄开者以安定有兵故也寇谓安定当数万人不知但步骑四千而已故知兵之势要恃声援非必实加之也今我控扼狼车而大兵渡河号十万衆此足以震敌人之心而增诸镇之气欲战则可以及事欲和则易与之讲此贤於老师不用而纵敌残暴何啻万万也愿陛下下臣之言诏大臣与种师道熟议其便然臣累论种师道今不可废已蒙圣慈许令师道制置河北戎事之机间不容发而逮今十三四日未闻施行今虽用师道言恐亦未必能尽其心以朝廷任之不专信之不一故也更望睿断早图任之
乞加恩死事疏【按此首从名臣奏议中补入】
臣伏见畿甸戎马以来战士僵仆居民流散今兵既解所宜矜恤陛下圣慈哀痛元元比已诏降度谍召人掩骼埋胔然犹道涂暴露久未尽藏恐伤士卒之鬬心亦损天地之和气春晴薰蒸化为疠疫昔汉高祖下令军士不幸死者吏为衣衾棺敛四方归心焉此高祖所以取天下之道也不可不察又近累有雍丘尉氏等县诣台诉免和籴方戎马蹂践之余复军须馈运之後十室九空未有生理而官司遽复督责使之头会箕敛非所以固邦本也矧惟畿邑拱卫都城祖宗加厚以待缓急今不镇抚使之重困将散之四方则都城孤危臣愚愿诏官司选忠良吏令分按田野掩瘗遗骸又愿陛下齐心垂哀於清穆之中敕中外寺观为死事者祈福所在厚恤其家以劝忠义之节於方来戒漕司非具见钱不得和籴於民劳来安集使之复业以昭太平之象而正再造之基
慎用人材疏【按此首从名臣奏议中补入】
臣闻否泰以类相反否则小人以类来泰则小人以类往先王之智不能遍知四方万里之远使君子小人不乱於前者要在求其类之所自推而广之如裘挈领则顺者不可胜数也方今天下奸恶如织芜秽郡县戕贼黎元凡才无烂羊之能冒宠有续貂之叹吏部充塞无阙以拟注版曹空匮不给於禄廪若不一大铲革恐终不可有为今以军兴多故郡县赏遗鞭笞良民无直而籴上下皆敝公私甚劳而奸宄无用之人坐縻仓廪之蓄此所谓繁其华者伤其实披其枝者伤其根者也愿诏吏部稽考庶官凡由杨戬李彦之公田王黼朱勔诸道之应奉童贯谭稹等西北之师孟昌龄父子河防之役与夫夔蜀湖南之开疆关陕河东之改币吴越山东茶盐陂田之利宫观池苑营缮之功後苑书艺局文字库所与之赏淫朋比德各从其类又若近习所引献颂所采効用有力应奉有劳特赴殿试之流此皆殃民蠧国败俗妨贤奸宄取位赇贿买官所叨恩数不限高卑一切褫夺还其本秩若非此族而横窃名器如横行节度之贵仕秘阁延殿之华资或以童稚奴仆而滥膺或以商贾胥役而货取人人论列简牍徒繁愿令吏部各具阀閲诸台谏分使看详上之朝廷次第裁抑其坐公田得罪如鲜于可非理谴逐宜自元断月日复其资秩恩数而升擢之以劝忠谅然後位着可清贤能可进生民可安国用可节昔唐斜封墨勅官一日停数千员不以为疑今亦何难哉夫粪土为墙匠石不能施涂塈郑卫调瑟后夔难以致箫韶诗曰周虽旧邦其命维新愿陛下顺天休命而一新之也
辨忠邪疏【按此首从名臣奏议中补入】
臣闻君子谓小人为邪小人亦谓君子为邪君子小人杂进於前而忠邪之说交至无已则人君何以定之臣前日始为中司为渊圣言明主之聼天下言陈之之日皆有册籍成败既效赏罚随之今如臣言某人忠贤某人奸佞某事如是而将成某事如是而将败陛下退朝则籍其说审克夷考而卒不雠也则按臣之言而坐其妄夫如是则言者莫敢妄言黼扆之前都俞清矣又廷臣之间必有朴茂抗直忠信不欺之士慱询熟察审得一人则衆言殽乱可质而定盖忠邪之在朝廷譬如耳目鼻口之在人面已不自见而隆窊丑好人能昭昭言之是故君於诸臣虽甚近而难知得一信人在侧则朝廷忠邪莫能相乱观者易审故也夫君志不定则羣言繁兴羣言不治则政法大乱古之明主能以其躬为天下正者无他精意不烦约而昜守如斯而已矣
用大臣以励风俗疏【按此首从名臣奏议中补入】
臣闻国家之基系风俗之盛衰风俗之变视大臣之进退祖宗以来大臣有体入则弼庙堂出则奠藩镇进退之度昭然可观比年大臣重去位而轻守节既解政机犹复顾望踌躇阙庭以幸复用故蔡京王黼盘踞都城如古栢根不可动移数十年间风俗大坏礼义亷耻之节亡而宠禄姑息之欲胜此既往不可追已矫而正之要在今日伏自陛下即位以来则白时中李邦彦王孝廸蔡懋相继罢政皆领内祠不去朝着此蹈京黼之辙迹违祖宗之法令臣窃度邦彦方受恩旨必将礼辞伏愿陛下因此罢之则时中等亦将自请上不失国家宠遇之恩下以全大臣进退之义明示大正以定国经天下幸甚
乞复用种师道疏
臣伏见宣制罢枢密使种师道提举中太一宫中外闻之怅然失色按师道名将沉毅有谋山西士卒人人信服臣以台制不得身见师道然素闻其贤如此自兵兴以来臣所询访数十百人皆言师道虽以老疾智虑不衰而独闻诸朝廷以为老无计策不可复用异於国人臣考古进贤之法在易之晋其六三曰衆允之志上行也夫人各有私合衆则公故必衆允其贤也而後可进此孟子所谓国人皆曰贤然後察之者人君之所聼察如此可谓较且易矣是以用无不当後世不稽於衆而欲恃一已之明以周知人之所藴是以拔十得五尚曰比肩谓其黯闇艰难失人之多也陛下欲求知人之术则观诸易象而质诸孟子臣恐左右诸大夫一旦论种师道不如国人素信之审也昔秦始皇老王翦而用李信兵辱於楚乃自驰见王翦谢之曰将军虽病独忍弃寡人乎其後王翦卒以持重走楚军略定荆地汉宣帝老赵充国使问充国谁可将者对曰无踰於老臣者矣充国与羌相拒坚守不战羌豪相数责曰语汝无反今天子遣赵将军来年八九十矣善为兵今请欲一鬬而死可得耶後终汉之世无西戎之患者充国之力也前世自吕望以来用老将收功如此者难一一数至於赵用赵括蜀用马谡宋用王元谟皆见其平日论兵智略纵横使之当敌制变卒皆折北不救以古揆今则师道之老而木讷未当谓不可用也今令师道复统河朔之师委制阃外之重将吏素服士卒素信远人素畏易以定功此上策也处之枢府选将将兵威名方略可以折冲此次策也今无故解其兵权委之道馆使士气销沮民心疑惑臣窃恨之金人此行存亡所系今一大创使失利去则中原可保四夷可服失此机会则非特将来再举必有不救之忧臣恐西戎南夷共知中国太弱争图深入为金人之所为则我困於奔命必不支矣廷臣间愦愦不晓者固不足道至於近有识者多能知之然知之者莫肯力言言之者莫肯疏奏是又何也人为身谋畏执其咎一有疏奏形迹可按不如容默成败不与鄙夫事君自古而然臣遭陛下休明之运衘陛下之恩自顶至踵已许国矣又当言责不敢不尽窃闻台臣谏官屡劾宇文虚中朝廷重去虚中而轻罢师道此非特臣所不谕也或谓师道足不良行害於驰驱朝谒奏事此与国之安危谁为轻重若孙膑坐辎车中为齐军师田千秋得乘小车至汉殿贪贤尚能古有之矣伏望圣慈哀臣惓惓忧国之计更与大臣参之不惮改命天下幸甚

[book_title]卷六
钦定四库全书
襄陵文集卷六　　　　　　　宋　许翰　撰论
论用相【按此首从名臣奏议中补入】
臣尝学易观否泰之象则知君子小人未尝相无於天下虽尧舜在上世必有小人虽桀纣在上世必有君子其所以更为治乱相反如此者尧舜错之得宜而桀纣置之失当也故错之得宜则君子小人并受其福是以皆谓之泰置之失当则君子小人各穷於祸是以同谓之否所谓当与不当要在内外之间而已矣泰内君子而外小人则其象内健而外顺否内小人而外君子则其象内柔而外刚刚者君子之德柔者小人之德也使君子有为於内则内健可以制天下使小人委听於外则外顺而天下从之何谓内外传曰睽外也家人内也否泰反其类也故人君躬必与小人睽而以君子为家人者类固相反虽然人君以一人之明而欲以尽知天下之君子亲之使为家人又欲尽察天下之小人睽而远之则虽尧舜之圣难於此然图其昜则必有要矣舜选於衆举臯陶则不仁者远汤选於衆举伊尹则不仁者远故昜曰君子有解小人退也前日君子小人上下倒植内外逆施奸罔充斥臣未易遽论而独窃怪陛下即位以来朝廷之间未见泰象臣是以请先论之如近日王孝廸之昏庸已汚翰苑而擢中书侍郎蔡懋之顽固已败枢府而犹迁右丞当时四方闻之无不怅然失望此则陛下既悟而罢之矣今又将相张邦昌於庙堂则是古之所谓外今之所谓内类进之祸岂复胜言臣窃意陛下圣明岂不知前日之乱皆生於大臣奸谀不去此属无以为治而相邦昌者盖或权以济朔骑之行未必遂用故臣未敢正击而一发其端於此他日若果用之则臣请得以死争之臣以为陛下正始之时置相不可不谨譬如植木始得嘉木有种其後材将不可胜用始得恶木而植之则恶木日滋其极将至无复取材且君臣一体相须而成自昔未见有君无相而能成大业者也故陛下欲为文帝则相必有陈平周勃欲为唐太宗则相必有房玄龄杜如晦欲为尧舜三代之君则必有尧舜三代之佐而後纷无不解为无不成将前卜天下之安危在始观置相之得失故愿陛下考而慎之先王知人之道要在公听并观验左右之言於诸大夫验诸大夫之言於国人验国人之言於其人可见之迹灼知其贤而後用此孟子用人之法而易之所以为泰者故臣辄敢论思先之以为治本
论战
臣伏见金人退师以来朝廷搢绅上恬下嬉幸於无事恃以为安而臣独窃终夜不寐方以为忧夫以金人之性贪功好战而我既示之以弱开之以利不过一二岁势必复来自所割三镇疾驰三日则突骑犯都城飞尘入宫阙矣当此之时金帛不可复得地土不可复割边鄙之师不可复召智能之士不可复图万世之变可胜言哉今闻姚古等兵已次国郊窃谓陛下可以阃外之事制於将帅若遣一介之使可下下之使不可下则用兵不疑臣尝熟计我战而胜则蒙福无穷战而不胜则北厄井陉西断太行内守大河国可无患敌以残敝将归之兵力必不能复取三镇故我胜亦利不胜亦利此可决战一也敌欲既盈将骄卒懈时益暄暍人马喘汗以我方鋭撃其惰归此可决战二也我衆彼寡以十当一反顾者诛旋踵者斩使威令既必行则罢弱者奋况於关陕百战之士外诱以金缯而内激以愤耻破贼必矣此可决战三也种师道持重名将今虽老疾智略足恃议者见其木讷若无策画此盖不以口撃贼者昔赵括论兵其父奢不能难也而奢谓括将必败赵师宋文割据江左闻王元谟论兵飘飘有伊洛间意及使之将望风奔溃闻师道自少沈毅盖其天性介胄之士瞋目语难自古而然未可遂疑况今济以姚古必能相与成功此可决战四也陛下仁圣诚动万姓义感三军人人思为国死以涤中原之耻而发七庙之愤夫天时易失而人心难收陛下今不乘此利势後必悔之此可决战五也今全躯保妻子之臣务在张敌声势虚喝恐刦苟安目前遗患万世此其意无他不过虑战不胜则咎归议者使身不利今一主和身保无患明年盛秋朔骑复来则必诿曰国家事敌不至不得归咎和者奸囬自营孰便於此非复有为陛下宗庙社稷长虑却顾者也夫一胜一负兵家常势要观大计如何尔议者以姚平仲前日妄动小衂以为王师不可复用传曰凡此蔡功惟断乃成故愿陛下断之而已矣取进止
论三镇
臣伏见王师之行庙算未定此疑事也今古盖未有能以疑事成功者故朝廷之意惑则将帅之心不一将帅之心不一则士卒之气不鋭断而必行鬼神避之此精诚之力也陛下欲断今日之议当究为和为战卒当如何而已矣其中小小利钝非大计之所系也昔汉高帝蜀先主皆号聪明神武为一代之英雄考其用兵败北无数然其志气挫而愈厉抑而更扬者大计已定於中此其所以为英雄者也陛下欲决和议则臣愿陛下取太史公记虞卿传览其反复此往古之监也方今若失三镇二十州之地则天下之势已断西北无河东则陕不可守无河朔则汴不可都计不过谋渡江南臣考永嘉渡江能为东晋者乃王导谢安英贤相继扶危救倾仅能立国而中原丘墟遂分南北後世有王导谢安之才则东晋宗庙可复立也社稷可复建也盗入陵寝取一抔土则将若之何言而至此可为流涕陛下永念方来之艰则今日虽复骚动天下犹不得已何者择祸莫若轻也或者以为太祖即位以来未有江南晋蜀而卒能混一区宇臣以为不侔矣太祖生长兵间非若陛下继体守文建隆将士百战精鋭非若方今将不素养兵不素练也敌在掌握纵而不取使之益张若之何而以太祖为言故凡守和议者以国与人者也陛下欲决战议则臣之所陈可战者五已具前奏矣今使敌不释憾则渡河之师当战战则必有漕运之役有应援之兵有扼据之要皆当素治不计小却但责成功而後将帅志一士卒气奋三镇之守有死无二若我将以疑遣师以苟行则精鋭已亡何以取胜凡今为和议苟取目前之无事然亦未可必也臣闻西北之民人人相语曰吾属与其顺敌则寜南向作贼死为中原鬼使三镇之衆发愤怨怼人为寇攘非小变也故姑息目前亦未易得况又方来之患亦未知税驾欤自古用兵必有异议成王之时周公东征民有十夫予翼而已其他罔不反曰艰哉晋武与杜预谋取江南大臣贾充等皆力争之独一张华赞定大计唐宪宗用武元衡裴度谋讨淮西盗杀宰相朝廷震恐请罢裴度以安诸镇宪宗大怒讨蔡益急唐之威令自是复振周世宗初即位北汉引契丹入寇河东世宗自将御之宰相冯道固争不得周之功烈自是遂兴书曰惟克果断乃罔後艰陛下所以疑者度衆人必以姚平仲前日之败自持其说近种师道为臣言平仲所以不利者刼寨之法不用大兵当小扰之使自蹂藉而後可乘又地势横入江河中度兵隘桥此利诱使出战不利以兵入鬬也臣以是知师道有谋故前日之功失在不用老将而用骁勇不恃谋将而恃词说非兵不可用也昔石晋开运之变契丹始入败不穷追近冬复大来遂陷都城国朝景德契丹入寇澶渊之役亦不穷追而与敌和亲夫开运景德驱逐之策同而成败之效异者何也开运之时中国方弱而示之以畏故寇复来景德之间中国正强受之以和故寇遂定今议者不鉴开运纵敌之患欲为景德之寛大则可谓不知时矣陛下何以不试使议割地者身任数年寇不复入则臣知议者必将难之夫国不保数年之安而欲定万世之策必不能矣乞下臣章使有司定议
论用将
臣伏见艰难以来用将不专禀命朝廷故使大帅节制难一机会屡失敌势益张欲苟无事而变更愈繁欲姑休息而息肩无日此忠愤忧国之士所以中夜慨叹抚枕而兴也今既明示天下以弱是以河东之兵深入而不忌陕西之寇内侮而不止情势至此亦已棘矣若不一大变前所为恐不复可济为今计者独有起种师道听以大计朝廷但责成功而已昔汉帝取魏但问大将步将骑将为谁知非韩信等敌遂决不疑以是知用兵之法要在论将而议者以种师道姚古有怨故罢师道而用古然臣窃观汉高祖始用陈平护军诸将不服更使尽护诸将诸将乃不敢言韩信初拜大将一军皆惊高祖不恤也光武之时贾复常欲手杀寇恂光武躬譬解之曰天下未定两虎安得私鬭今朕分之卒使二人结欢而去今陛下欲正天下则宜如高祖欲和调将帅则宜如光武方乏材时将臣至少岂得使之一废一植至於勤王之师虽已罢遣今恐事棘不免复召但使河朔贼破则河东贼势自绌要之非一大劳恐无休息之时伏愿陛下更与大臣熟虑早定大计今日之事已难於前日安知後日不又难於今日也而议者犹欲循前之姑息前之得失亦可监矣取进止
论学校谤伤
臣闻万人所聚必有公言传曰防民之口甚於防川川大决而犯伤必多是以监谤而衰周乱禁言而强秦亡无逸之训曰小人怨汝詈汝则皇自敬德不啻不敢含怒此疏川而导之之术也昔者郑人游於乡校以议执政之善否或谓子产盍毁乡校子产曰其所善者吾则行之其不善者吾则改之是吾师也毁之何为国家自王安石持矫拂世俗之说流弊至今其患可见陛下方将公听并观力矫此弊优容受纳务尽羣情前日宰相吴敏留李邦彦止是避嫌分谤因以镇抚士民而或者未达其心谓为力排公议或私相讥谤责臣不言臣谓但使朝廷德日以胜则此等疑论自当衰熄窃闻台臣论奏学校谤伤宰相中丞等事臣恐陛下遂行其言则将使忠鲠杜塞讥毁不闻朝廷蔽蒙复如前日此乱亡之机也不可不审伏望圣慈勿下其奏以来四方之贤而通天下之志
论宦官
臣窃考观载籍自春秋以来国家昌大世祚绵永者惟汉与唐至於我宋方建万世之统此近古之三代也汉唐乱亡皆坐内侍为我宋监可谓明矣是以不可不察汉唐之季世治平积久人主不忧敌国外患而安於佚乐不亲法家拂士而昵於近习於是奸宄得乘其间兴宫室池苑壮丽之观致妖冶靡曼倾惑之色以蔽其明为谗谄导谀险詖之辞奏嚣尘淫放郑卫之音以乱其聪讳避危亡之言缘饰隆平之事使之燕安豫怠广侈无忧以坏其志而後扶舆骩骳以导之喜忿怼耻辱以导之怒祈求要请以导之施私相窃语一嚬一笑皆能隂阳人主之意使国威福潜移於是大阿之柄始倒持於下矣其渐至此则各随其世事势之流相激生变为乱不同同归於亡东汉祖尚名节士大夫各持清议以争之故其季杀戮忠良禁锢贤隽袁绍乘天下之忿起而诛之而後汉亡唐北司本兵权重东汉而士大夫莫与之敌是以世无党锢之祸而帷闼之隶势陵人主幽辱废置无不如意朱温乘天下之忿起而诛之而後唐亡本朝北司之盛殆过汉唐学士大夫凛凛久矣前日缘太学生伏阙论事数万之衆不约而从发愤嚾呼若天导之使北司之势不诛而自折则袁绍不复施其谋而朱温无所加其暴此所谓宗庙之灵社稷之福也书云天视自我民视天听自我民听民之所欲天必从之是故上酌民言则下天上施陛下於何容心亦宪天而已矣凡退听者无所归怨而国制大定是乘一时之变而建万世之利也而议者犹或非之夫前日但缘务专国是不酌民言郁其忿怨以至於此汉唐之季变生豪杰其祸至於不可复救今国家徒以赤子啼号赴诉其枉一言抚之而万姓返室怀仁归德岂不贤於前世万万也哉此臣之所以为陛下贺也臣窃过计但虑事定之後邪说摇夺哀祈感动法不终守是以敢申言之谨案周官宦寺皆隶冢宰惟内小臣上士四人郑康成以为异其贤者余不过仅数十人未有登於下士者也是以内侍之祸不产於三代之前使国家能按今日之法而世守之则内侍得以保身延祀不罹诛杀於下而国家因之垂化定治不忧祸乱於上内外休寜不亦懿乎故愿下臣章於内省掲示成宪永戒前非天下幸甚
议
明堂时令议
某闻天人之际精祲相荡象类相取无定方体惟所感变是以古先圣王深观乎天道而均调以人事在昜之复曰先王以至日闭关商旅不行后不省方商旅者隂也后者阳也日之始至隂壮阳微故使闭关商旅不行以遏隂气而后不省方深存而致养其一以定阳德冬至者一岁之始也先王终岁之事辅相天道类悉如此而易不可以徧举故於复首一见之而世得以类推焉凡隂阳五行之变本原於易而降在洪范散在太玄惟深思知化之时能使道通为一某尝窃原天地之数考诸洪范而为之说曰形凝於西而观生於东故木为貌声动於东而节成於西故金为言木生火故貌可视也金生水故言可听也二之照也丽乎有方 比视远之明也一之虚也通乎无方比听德之聪也其证诸天也一潜而寒水气之精也二轧而燠火气之变也三和而雨木以水滋仁之爱也父子之道也四辨而阳金以火燥义之制也君臣之保也肃以钦恭乂以制从哲以正厥明谋以审厥聪不恭以肃则恣行而狂不从以乂则陵节而僭不明以哲则豫而无断不聪以谋则急而无稽是故肃乂哲谋能使雨阳寒燠从时而不愆狂僭豫急能使雨阳寒燠常久而无节也思者风也思在五行为土而风以木气在中盖地以五相守数之穷也而天三变而通之是以鼔舞之风发於大块也变五以三故睿而通妙三於一故圣而化圣人精一入乎无思故能无不思也思而正胜则修而为圣其风时思而妄杂则乱而成蒙其风恒思者君也四德之所恃以成者也土气之湿水或使之也水潜於土故圣以一妙而御中也金气之燥火或使之也火緼於金故乂者庆赏刑威惟二折天下而成方者也木之恭者水本之也火之明者木资之也水之聪者金莹之也皆因而用之者也恭之作肃金歛之也明之作哲水断之也聪之作谋土稽之也皆制而成之者也金土异此天地之数所以成五位之节者也是以其德重固其道制而用之而成於自用火克金而从木克土而睿金凝而作乂土化而成圣也是以圣人之相天也木不足则用恭木太过则撝肃金太过则用从金不足则撝乂火不足则用明火太过则撝哲水不足则用聪水太过则撝谋土太过则用睿土不足则撝圣木沴则制天下之狂金沴则禁天下之僭火沴则饬诸豫水沴则抑诸急土沴则袪诸蒙也其在周官有叙事有救政叙事所以治常也救政所以御变也何谓叙事月令所载是也又如春正月泰卦御之太玄之气其首为差为重为增为鋭为达为交圣人修其画赞之德以道其化如秋七月否卦御之太玄之气其首为常为度为亥为昆为减为唫为守圣人修其画赞之德以受其福也何谓救政庶证所验是也又如木不足则声尚角色尚青政尚仁毋杀鳞虫毋伤新物赦小过解久禁以扶木气木在太玄其类为鳞为新为赦为解故也如金太过则声尚徵色尚赤政尚礼息巫风戒猛政警边城之变饬寇贼之防以抑金气金在太玄其类为巫祝为猛为边为城为寇为贼故也岁时适平则有叙事无救政岁时有过不及而叙事救政兼举焉古者王公坐而论道爕理隂阳寅亮天地必有以深造乎此其妙难知而其麤则有司可得而陈者也按昜之传戊戌之岁泰卦御之而正月又泰所御皇帝作兴明堂以仪式文王之典日靖四方之义绍修古道资取化源肇自来岁戊戌正月之吉号诏天下以大振显祖宗之烈光是谓裁成天地之道辅相天地之宜以左右民与泰合符谓宜因此尽举洪范太玄之说系诸昜象与时损益定着月令为万世法有司前期既具叙事又具一气救政义类所宜告诸朝廷朝廷以时相观庶政考合师言或创建新令或申敕旧法审则宜类参乎元精条列以上诞布而下使民由之以安以利而由其所以然必有以感移至神导迎和气天下幸甚
<集部,别集类,北宋建隆至靖康,襄陵文集>

[book_title]卷七
钦定四库全书
襄陵文集卷七　　　　　　宋　许翰　撰状
天宁节谢御筵奏状
梦日发祥夀山持福粲然海?庆洽云天恭惟皇帝陛下运履壬辰帝辉屡格历符己酉天统方开仰丽泽之何穷辑贡珍於无外臣等生遭盛际躬被湛恩介昭明於万年敢希大雅祝福夀於多子窃比华封
代贺大郡冬状
一元顺动万宝潜萌凡厥诚明并受休祉某官吉康御衆审克禔躬方率履於时昌宜懋膺於灵宠未遑驰庆先辱贻音感佩之思敷陈曷既
代贺诏使冬状
仁维道合动与时行以仲山甫将明之材方阳诏节益范孟博澄清之志自肃列城御利有攸往之辰辑罄无不宜之福登崇之宠光大难量某辱在明临阻于贺庆颂閟宫之燕喜莫奉举酬陈洪范之夀康徒厪拚蹈
代贺政府冬状
观雷之复见至德之本原望云以书诏丰年之?象恭惟某官钦明百拨励翼万微靖共听於神明化育赞乎天地式燕且誉厥崇亚正之仪俾夀而臧更介太平之福某远叨恩覆阻望精明化国之日舒以长共识履端之庆君子有酒多且旨莫倾荐颂之诚
辞免试中书舍人奏状
六月二十九日奉御笔召试中书舍人者闻命非常抚躬自失伏念臣早从隶役文章不数於时流久抱羸痾志气已雕於岁晚虽在合宫之每怀真馆之求岂复堪事华藻於英妙之间而欲使代号令於鼓舞之际傥贪荣而冒昧必速累以颠隮伏望皇帝陛下子保羣工天临庶彚曲遂飞潜之适俾归分愿之安所有召试指挥伏乞追寝候勅旨
第二辞免奏状
右臣今月日承东上合门告报已降告命除臣试中书舍人者闻命震耸不知所为伏念臣久沦州县早废问学多病积衰精明雕耗比缘召试已具自列所以不敢冒进之恳如此逮蒙给札西省庸薄亦既可见恩华所被虽欲自强念终无以当至仁登擢之宠而称休明任使之意伏望圣慈收还成命
辞免徽猷阁待制奏状
右臣闻命震悸不敢自安伏念臣本无异能误蒙超擢恩荣不副灾病相仍尚轸渊衷俾食真馆在臣分愿既已叨踰岂宜更窃宠名以累一时清选伏望圣慈收还成命
举自代状二首
具官章元弼事亲纯孝作吏洁廉读书为文四十余年文既益高知者益寡甘心久诎素节不渝举以代臣必充公议
右臣伏见承议郎通判唐州陈求道文词简举议论英亮名节可以厉风俗器能足以济事功臣实不如谨举自代
启
谢馆职启
险阻艰难忽反神明之观拔擢伦比来陪英俊之游弗称所蒙更以为媿窃以国家作稽於古训馆阁遴简於时材紬绎人文精符奎壁弥纶天造祥发龟龙储在禁严世为宝秘非扬雄之沉郁莫扼其奇有刘向之辩章庶究其博曾是羣於大雅盖多出於名臣品流一清士誉遂定宜得俊贤之望益为盛世之华柱史精深穷四方之所记石经是正萃千两以来观如某者学窘渊源文乏珍玮一丘一壑若有天资三沐三薰殆非世器独服膺於此道窃妄意於昔人审分愿以即安忘岁年之易暮被明月而佩宝璐思饬躬以自奇饮坠露而餐落英恐修诚之未洁腰折彭泽之米目送瀛洲之云悠然一官营在三径弗图召节忽至穷城察於炳阶不见庸能之异衆登之文陛又乏智略以辏前夫何甄録之优亦窃校讐之寄繙象籖於四部究鸟策於千龄神气清明自发帝居之梦图书奥衍尽窥王府之珍於粲宠休是谓褒显此盖伏遇某官荒包畛域博洽羣伦亮皇极於五三兼相业於二八等差多士如权衡之制石钧养毓衆材若严阿之保草木曾是鸿钧之造不遗一介之微某敢不益强其所不能究观其所未至
回章邦老贺馆职启
威凤回翔下恩书於禁殿拚鳌贔屭登吏隐於神仙稽古其荣抚怀惟媿伏念某非兮则学老矣何施人逐利於驰驱吾为之范衆争荣於暇豫独集于枯志意凛乎犹存岁月忽其已晚一班一级益无味於少年三沐三薰复何能於多士得失听塞翁之马沉浮随海客之槎孰谓幽人忽膺明诏俾望玉墀之睟穆获游册府之高明冠弹半世之尘履接羣英之武遂容濩落一慰蹉跎此盖伏遇某官游夏渊源卿云黼黻?不谓矣盖尝博我以弥文惟其有之乃能立人於余论致兹孤陋窃世宠褒傥有合於明时少酬志愿期不移於素守以辱友朋
上党通刘待制启
祗命宸章隶官府幕洁齐将见震动靡宁伏念某志介弗通迹孤无援自信斯心之固守罔知举世之骏奔命或使之数奇事每要於大缪一尘名第十有五年再试庸能百无一得不少饰其根柢宁久辱於泥涂计纬繣而不移时晼晚其将失求老农而学稼初负归心游大人以干名实乏衆技眷时材之竞爽审涯分以偷安乐莫乐而悲莫悲倦观荣悴吏非吏而隐非隐聊复浮沉徒习州县犬马之劳颇识簿书米盐之务庶几衣食其力曷参帷幄之谋谅匪国能猥从器使斯盖判府待制道关百圣德望万夫国体系之重轻士类视以进退险难备试气百链而弥刚变态孔多节千龄而独茂夫何孱陋获此依归永怀一顾之荣曾是平生之愿微英声之勃勃附凤以扬依光景而提提瞻乌亦好
谢元城刘待制举文章典丽可备着述科启
飞章论荐过为蟠屈之容抚迹恩辉遽改荣华之观名虚如画宠至若惊维观载籍之传皆原道德之意非亢其体不足以起至理之高明非伟其辞不足以章大化之渊懿故商周之书灏噩而春秋之辞谨严易倚数而经奇诗缘情而尽丽夫圣明之述作後世无以加之盖道数之发扬其所从来远矣国家表六经之化海宇复三代之风环璧水於西雝作成多士秘蓬山於东观间世异人雍容乎弦诵之声驰骋乎图书之府维教化格中者其材日懋则辞章发外者与道俱隆家有政骏之长人擅渊云之富尚咨近侍往访厥遗进於斯时诚难其选如某者清苦建志孤蹇余生气力不能服田亩之勤劳财利不能通闤闠之交易独知感厉幸生圣世之难逢俱无能为乃窃经术而自托义理之所回激风雅之所感移据古讨论日信书而好大登高赋咏时体物以思纷采获英华发挥经纬心益勤而覩秘力屡屈而知难业已即功未能絶意梦思已久竟无池草之神奇编削空多仅有江风之冷落徒费学文之岁月政希事道之功名偶发策以试言遂解巾而从政素学荒坠迷簿籍之相仍清思消亡倦尘埃之竟日时飘忽其将晚志纬繣而难成霭北斗之夜光谁收沦迹望西山之朝气日有归心岂意特达之知忽剡非常之荐将使断裳之俗吏进希秉笔之英才勤苦诗书久荷吴公之幸爱沈沦选调遂因袁盎而知名夫何素履之独行获附青云而自托斯盖判府待制道隆独运德盛兼容察其沈静有受道之资怜其劬悴有好古之志回汝南之定论徇河北之过谭知遇於声尘寂寞之时勉励以文章着述之事陇云书壁媿无柳恽之才江月升舟遽起袁宏之誉艺能之幸今古相望重惟窃禄以来再经寒暑行当解囊而去一谢尘劳侵云石之寛闲藉简书而啸傲抚壮年之未暮冀力学而有成作为歌诗扬厉德业备青史之遗事助白日之休声持报万分庶几一得若乃逢辰行志则非泛驾之敢期造物无私一付化钧於他日
贺门下侍郎启
锡还北阙总秉东台凡在钧熔共知拚跃窃以变权易势属元圣之难名公听并观蔼衆贤之在列眷此黄扉禁严四辅之位思得白首耆艾一德之臣以望盛朝以图大政诞颁明制克协能谋权臣惮柳夷旷之正言多士服张庭珪之知体得人其盛异世相望恭惟某官道驰极摰器禀闳深经天地以成文集圣贤而为大奋扬远业登翊近枢迪彛伦於大中平平无党断议论於至正蹇蹇匪躬逮遭谗慝之多艰卒奉名节而来复深图经国格我十朋之龟重德镇时凛乎九牧之鼎善方扬而有衆恶可遏而无诛明良之孚中和以建四方无侮万世有词岂惟制勅之行过李乂而皆正厥观谏诲之纳命傅说以钦承永念薄躬故服寛政佩明恩之甚宠瞻盛节之载崇引颂则勤抚怀难既
谢监司列荐启
公函疎逖志收一路之才明振厄堙躬发衆僚之底荐诸宗庙朝廷之显以为庠学台阁之储忽奉异恩非所妄意伏念某学无师法资乏吏能自知无用於时不复争名於衆老作诸侯之宾客志在斗升媿闻豪士之声尘効兹尺寸岂谓清明之举亦收留落之余此盖伏遇某官力佑昌辰务知大体念将明之所重要在得人惟论荐之必公以为报国若一介之何有终屡顾而不遗岂特私恩是观盛德类在滞顽之质犹有激昂之心谓将必报於崇深则今岂敢傥毋大辱於知遇或卒庶几
谢改官启
论荐不捐扬于文陛恩荣有炜振我衡闱伏念某弃意高明委躬奇薄为亲以屈故州县吏之而弗辞奉节而穷盖岁月老矣而靡悔乃繄逢遇亦云叙迁盘错轮囷岂中朝廷之器昭苏闓怿忽闚日月之光孰为之容使发其覆此盖伏遇某官方将骏德以望盛时纷如鸾凤之辉人思是附彼珪璋之质士知所矜凡蒙谭啸之弃余皆以声名而着见孤危久托受获孔多察其寡特而莫为介俦哀其厄堙而无所干及於兹翦剔亦俾奋扬服宠命之载新实逾妄意抚薄躬而增厉曷报硕施
服阕後谢改官启
名策玉京既迁资秩迹登龙坂有媿品题伏念某材謭器轻数奇祚薄无交于尚贤之世不竞于吁俊之辰顷藉五六公之荐论仅脱十八年之选调辱拜嘉於严陛即侍疾於慈闱力殚百计之勤药石不效血尽三年之泣皮骨仅存叹驹隙之不淹伤犊从之无冀逮去坟墓以袭衣冠国都之旧重游怅然如梦锺釡之谋已解悲不自知弗图复望於门墙兹获自通於牋记恭惟某官结衷皇极奋绩熙朝方扬厉於时材务通衆志顾雕零之旧物岂不与哀虽退循有不天之菑然进谢有後人之惧率精诚而自致庶托崇深思报称於所蒙敢渝永久
谢方漕启
公函疎逖志收一路之材明振厄堙躬与三人之列荐诸宗庙朝廷之显以为庠序台阁之储忽奉异恩非所妄意伏念某守方不变蒙术无奇属当衆材陈力之时窃慕古人行志之事莫参高妙自取奇穷事业纷以就荒日月忽其易失蹇超揺而无翼欲寂寞而絶端世路强顔几三战而皆北人生有志要万折而必东故险阻艰难之备尝卒嶔?历落而可笑扫室布席尚分四壁之明鼓筴播精亦足十人之食受容不逐假宠已多弗图枯朽之资更累雍容之论此盖伏遇某官搢绅之望雅俗所依凛然居诸公之间藉之以一言之重翕其拟议从我品题坐使泥涂若更衮绣一介必取谓天下得士而昌三岁益亲见君子与人之一负非常之宠眷知难报于平生某敢不睎志士之进修无忘爱日譬农夫之作苦以待逢年庶不辱于知人期自见于斯世亦复迂濶而何益终愧恩私之不讐
贺方漕子正启
被书中扆总计外台方鷁渡河灼龟受印地宝资其康阜天节为之清明列城向风多士动色恭惟庆慰某官好是正直进以高明凛焉山岳之辉倬为邦国之望念兹出试肇彼登崇以参稽圣哲之学而疏观百吏之効能以赞襄廊庙之资而图回一道之经制是谓使表克将王明某往以凡才曲蒙亢宠窃邑神崧之麓已滥弹冠筑居清汴之滨每容望履荐辞肆好礼容晏温举之于未识而不疑乐之于既见而无斁违顔既逖怀德维劳怅望河梁尚想帆樯之东去光华原隰敢期旌斾之西来欣玩邮书怳疑梦寐肃徒御之方至纷轩裳而并迎竚奉薄躬即安大庇微英声之勃勃附凤以扬依光景而提提瞻乌亦好
贺洪转运判官启
懋膺诏函更佩计印使权增长舆颂交欣恭惟庆慰某官术业闳通德行敕备拔起外台之属对扬中扆之严四方得将明之材万乘有见晚之恨宜赋政之未几每宠数之有加尚资飞挽之功裕于晋部即听追锋之诏置我周行某久以薄躬托于寛政重仰光华之盛更深忭蹈之勤
光膺制诏懋总将输使指载隆帝晖弥属恭惟庆慰某官倬彼盛德望兹一时方览辉於隆昌以抚壮而超诣凡缵之事必底于功少弭节於星轺益纡北顾伫聨华於玉陛更仰南图某与居衆使之中最蒙一顾之久楚江坠屦或兴畴昔之悲齐社散材将有神明之寄愿言踊跃实倍等伦
贺运使加职名赐紫启
奏功有允奉节言还陞聨延阁之华大总计台之重轺轩朱渥组绶金辉道路竦观搢绅欣慕恭惟庆慰某官深造大原而文章辉发於英变高观邃古而议论经济於衆宜究其所知要必有用倬彼事功之伟综诸学术之微厉我全能锡兹异数某抢榆有止贺厦方成一介何知但仰鲲鹏之变化三年将去徒勤燕雀之徘徊惟厥赞誉斯倍伦等
问候张少卿启
去德历年未返神明之观遭家多难莫修咫尺之书徒?感於受恩每瞻言而增慨恭惟百神所相必有万福来崇琳馆雍容英襟冲迈某官德明且哲道直以方据古则然不肯追参於时态事国而已宁知容悦於权门唯其翩翩失实而无难是以蹇蹇匪躬而不贰永思而去得计何高逮兹圣政之日新方揽异材而更化顾我夀隽岂久盘桓某忧患之余栖迟至此眷言畴昔恍若他生远迹门墙未有趋风之日寓辞简牍不胜慕义之心尚冀萧辰用绥福履
贺王给事启
伏审懋膺纶检进直琐闱扬厉声华踊跃观听恭惟庆慰伏以给事介然纯至辅以修明方韬堙悠久而不渝盖涵养靖深而有待属遭兴运果被睿知顾邈时材隮升法从追裕陵之简注乃眷不忘求荆国之仪刑斯文未坠谔谔谏论之厉浑浑典诰之醇允协朝佥用光夕拜窃伏闻诸舆议将大正於鼎司方以薄躬托于鸿造静言畴昔之好恍如梦寐之游欣逢盛德之进为顾叹清时之流落断裳空履分已絶於高明结绶弹冠意不无於飞动
贺孙元忠司谏启
肃膺诏节懋直谏垣宸扆虚怀朝绅动色窃以载籍所盛国家将隆必退托於不明以广开于衆正雉鸣于庙祖已训近亲之丰獒贡在廷召公戒远物之宝莫非廸哲曾是交修故稽盛德成功必有法家拂士恭惟司谏先生名照四海识望万夫蹈道甚高驰顔闵之极摰传经尤邃造游夏之渊源虽用之其怀不章已凛然所至有迹顷膺言职实被眷知谗慝弗容忠固罔缺与从俗以变化宁奉身而别离元圣袭兴多士并饬乐闻骏议弼我丕基虎豹所居遂保藜藿之不采雪霜何有共高松栢之後雕必建无穷之闻以称非常之遇端诚於国方开争引之原正色立朝已见太平之象兹维志行之伟兆竚观枢近之极功永念贱微缪叨眷省西郊尚往均蒙利泽於斯民北路争趋莫获追参於下客服膺载跃汗简奚陈

[book_title]卷八
钦定四库全书
襄陵文集卷八　　　　　　宋　许翰　撰唘
谢方宪举改官台阁清要启
非吏非隐谁收流落之余不介不求忽被特逹之遇得非所望悸不自安窃考载籍之传究见圣贤之域维志行必逹而莫御斯爵禄并至而不穷故精明自信之诚能不变移於此道则忠固可观之节必将着见於他时俗益不敦士始有狥莫悟锡环之恶争传负鼎之奇志方患於得之动常屑於蹴尔自其起於州县固已负於诗书夫惟利害之务知岂复缓急而可倚必将清举遂复古风非得渊伟之才不称懋明之意如某者清苦建志感激受书妄睎古人分穷斯世独抱咫尺之义不为枯朽之资祭竈请隣敢追参於高妙抱关击柝聊卒岁以优游萧然山谷之间厥有民社之寄是亦为政舍此何求霭北斗之夜光莫收沦迹望西山之朝气日有归心宁为适越之资耻挟鑚秦之策衆皆靳其迟钝人多劝以经营已矣莫知要委怀於义命斯之未信行絶景於功名讵意监观远蒙慰荐欲革簿书之俗吏俾联台阁之英游贲以伟词震於衆听岂非事国必先於忠信取其近民而无华矫时方尚於洁亷察其避衆而不竞姑欲甄明於公义未暇博选而拔奇粲尔宠褒得此固陋斯盖伏遇某官搢绅盛德朝省望人劢相国家旁招俊乂孤根蟠屈恶有先容之自将双璧光华不待立谈而并降斯道变於齐鲁法义举於春秋士得引分以俟知俗稍闻风而止遽足资诵说以媿浅浮维是不敏之謭材无以克成於异数徒受恩於孤远知衔感之刻深奉檄以归想慈闱之慰望弹冠而去睠恩地以何酬铭志不忘抚躬有待
谢陈州赵待制无愧举令啓
羣吏俱升独未书於资考一章有待竟受获於恩辉知遇益隆省循惟幸窃以道之所在固曰壮而行之仕非为贫岂苟容而已矣顾惟圣贤之求试鲜能志业之必行开迹诸侯或七十说而无所遇上书时相有四十日而不得通无援於时不诎於道直循义命以事功名故特逹之知难一遇於倾盖而憔悴之士常千载而弹冠夫岂荣耀之不怀类皆踈直而难进以今准古得宠若惊如某者亢世数奇起家薄援简编千古岁月三余朝辞耕陇之云暮就读书之雪古风有志谁为国士之知春草无情空咏王孙之隐宸极发诏郡国献书偶抚劔以辞亲遂飘缨而入仕簿书其务宁居轩轾之重轻冠盖如云岂系飞集之多少强顔逐衆抚迹甚孤缪为适越之资莫挟鑚秦之策苍茫自失思囘阮籍之车谈说孰先莫束蒯通之藴独赖仁明之在上窃知志愿之有归敢类近名遽图远引采山间之三秀或有意於俟知扬堂下之一言固无心於干进岂期妙简乃至薄躬此盖伏遇某官爱士之心惇大成裕辅世之德光辉日新度材取遗为国建本矜其节孤而少与直赐优容知其志大而未成曲加奬劝已激平生之感重怀今日之恩矧兹藩辅之雄实为衣冠之会裳裳其叶皆贵游之子孙韡韡之华有执政之兄弟奈何微贱辱在荐扬斯大臣之用仁心故君子以为义举倾壮心而铭刻庶几永誉於终托旧物於钧陶此为受恩之始尚图报効不媿古人过此以还未知所措
谢孙傅师举学官啓
断裳空履已安州县之劳诵诗读书久坠胶庠之绪横叨论荐误玷听闻伏念某分乎天资本非世器徒干禄仕欲慰慈闱偶感激以受书得推择而为吏起家一纪操术无奇受县三年治行不録陨沉山谷遽失岁时每类画墁媿何功於廪食不为诡遇分莫获於驰驱念时数之安归眷惷廸其未替怀金跃马必无富贵之傥来被髪骑麟亦有云泉之独往厄非不久恃此以安庶饭牛而牛肥已忘怀於宠利冀好龙而龙见尚长想於古风夫何末路之逢获此青云之附念趋走之日浅复僻远之势孤踪迹不勤於馆人问讯不通於几御岂期妙简忽至薄躬实务谨於无能顾受知於不竞谓其粗有志尚可以置之燕闲宿瘤因丑而得传虎贲以似而见引正惭固陋反窃宠褒此盖伏遇判府留守密学识望万夫名昭四海察断断一介之有利悼悠悠六合之无公力采沈英务镇浮俗兹传一时之举殆空千里之才哀孤远之弗蒙卒兼收而无弃不爱余论使为归荣愤世絶弦人固难知於此俗陨身束脯士常易德於穷时凛焉此生期之异日
谢赵待制举学官啓
弦歌肄业实秉文多士之时几席传经盖盛服先王之事横蒙清举曷寄媿顔自度力之所穷不待教而知困伏念某清苦建志感激受书妄睎古人分穷斯世独抱咫尺之义不为枯朽之资往试一官更事六守志在奉公孤立久之无所知名偃蹇危机陵迟末学特受获於左右遂大庇其始终不爱东壁之光与起西山之誉连章极荐并进所矜报大德之优游迄无纎介悼本志之变化空历岁时爰既反耕庶几卒业斯之未信敢窃冀夫功名已矣莫知要一归诸义命但苦立道之甚卓不知去日之已賖非出哀怜亦谁顾省夫推衆望者易为力拔孤迹者难为功岂特形势之相倾抑或器能之自取惟声尘不着於万一故奏请卒烦於再三力为之容难变唐突之质数更其铸终非踊跃之材宠辱若惊进退维谷此盖伏遇某官旁招俊乂劢相国家凡厥一介之无他咸在兼收而弗弃省循何有眷逮独深察其久在於诗书惜其坏之於州县欲使窃燕闲之禄庶几成固陋之材立人逹人甚於自谋之曲尽生我知我实惟戴德之均隆敢不窃体於仁心终焉勿替於古制抗顔求试则或惧於无名刻意自循愿少安而有待
谢举荐官啓
与文举荐鹗之表出元礼登龙之门夫何一介之无他得兼二者於所欲伏念某守方不变蒙术无奇属当衆材陈力之时窃慕古人行志之事莫参高妙自取奇穷事业纷以就荒日月忽其易失蹇超揺而无冀欲寂寞而絶端世路强顔几三战而皆北人生有志要万折而必东士盖有时乎为贫身或不去以归洁扫空布席尚分四壁之明鼓筴播精亦足十人之食受容不逐假宠已多弗图枯朽之资更累雍容之论静言被举孰不?恩唯拜赐非竿牍之求故难报有丘山之重此盖伏遇某官盛节修伟明谟靖深翊亮一人挈维多士哀其陻厄而不竞察其醇朴而无华藉以虚名收之末路初乏超诣弗称懋明某敢不睎君子之进修无忘爱日譬农夫之作苦以待丰年庶不辱於知人期自见於斯世亦复迂濶而无益终媿恩私之不雠
谢邓圣和举令啓
愤世絶弦人固难知於比俗陨身束脯士常易德於穷时方谋卒岁以归休忽报奏书而论荐受恩孤远怀感刻深伏念某起於衰门妄有大志念厄艰之日久则思宠禄以逮亲审耿介之所安复欲虚心而避衆奉简书而自试听时命之安归而三岁莫知人多戒其偃蹇一官不竞衆皆作为侵陵分乎天资本非世器然智能常益於拂乱心性之日而文辞多发於羁旅草野之间辄举古而况今尚以得而酬失敢图妙简更至薄躬岂非安民要在於无华或见忘怀於进取从政当戒於乃逸必先更事之艰难仰愧曲成俯矜幸会此盖伏遇某官搢绅盛德台省望人廸哲懋明体仁惇大察断断一介之有利悼悠悠六合之无公务择遗才跻登斯世至此部中之甚贱俱为门下之所收奉檄以归知慈闱之慰望弹冠而去睠恩地以何酬庶几异日之可图终视古人而不愧
代人谢荐举啓
尘埃孤迹曾无蟠屈之先容霄汉飞章乃出特逹之一遇得非所望悸不自安窃以上圣重明之时多士一隆之会山林豪杰之特起冠冕世类之嗣兴童子羞管仲之功名壮夫薄扬雄之雕篆诚能义举孰曰才难如某者术业空虚时命奇薄厥服官常而自试尚席世德之遗荣一尉之微三年於此振名何有徒怀李勉之心废务则多媿窃孟郊之禄岂意荐书之辱拔诸羣吏之中夙夜以思始终知幸此盖伏遇某官懋明独断闳逹兼容道合志从务建国家之本言扬事举遂空属部之才逮此贱微不忍遐弃某敢不勉励一割报称万分不孤举善之明自献图终之誉
谢荐举启
论荐之格正自奇穷宠念所惇必将振理频繁恩重感激心倾伏念某分乎天资本非世器胶胶扰扰亦効将迎踽踽凉凉卒难妩媚托微躬於郡府听造物之机缄献替何功徒费幕中之辩浮沉无誉寜希席上之珍粲此光华録兹捐弃此盖伏遇某官挈维衆隽翼亮鸿明智高天下而不忽於一能行比古人而不遗於片善逮兹固陋亦与搜扬材乏异观误一方之师锡绩微明效叨诸吏之恭先蒙被已繁褒加未整重以今兹之举致诸迁改之荣哀其有托於故恩成其无求之素守仁心则厚义概维公某官盛节修伟明谟靖深肃将发於四方甄别服於多士游刃之所入不见全牛执策以有临必空羣马故兹庸琐不忍弃捐
囘道州赵守冬啓
周室太和象方观於挟日鲁邦多祉祥已兆於书云未修贺庆之勤先媿缄藤之辱知府提举谦冲得士岂弟近民谅乘来复之休益被往谐之宠容旅人之弛担正托华光寿君子而称觞徒驰梦想
代囘翟户部啓
懋膺推择宠寄承宣宸诰诞敷邦人咸喜知府户部资禀优毅术业鸿深英气发於文辞远猷霭於政绩飞扬跋扈早传场屋之声硕大光明晚重朝廷之望入翔省户出拥使轺虽用之未?其能必凛然所至有迹眷兹西北之要郡昔惟潜跃之名藩控营室东壁之墟连孟门太行之险烦长孺於卧治帝简方隆歌叔度之暮来民和已属静言不敏将具是依未遑牋敬之修已媿驿音之至传闻旌斾寖迩封圻日竚瞻承用慰虚耸
代贺陕西安抚啓
锡命宸廷抚封关辅金章华绂总十郡之权纲锦斾高牙拥万兵之制节一方奠枕千里折冲伏惟某官器识中闳气猷外肃总德而立直道而行学焉求古人之心其已久矣作而任天下之重孰能御之简注宠光雍容法从玉堂训诰蔚为盛世之华黼扆论思凛作治朝之表文武是宪左右具宜历殿名邦用彰佳政圣神广运方勤图任之诚天地奥区益重抚绥之寄襟带蜀汉封域周秦庆分陕之有人诞开关而无事帅旌西控更歌亹亹之功相衮东归竚仰岩岩之节斯国体之所系宜士论之久倾秋气正刚岁功方就尚绥福履爰副具瞻
代贺提刑转官啓
伏审钦奉明恩懋增新秩恭惟庆慰某官躬服仁义世济忠嘉深结帝辉蔚为世表盖暂烦於揽辔当即召於追锋夫岂一方久私盛德籍焉朝论是惟槐棘之臣倬彼家声更追金玉之友某叨居守服阻与宾荣窃仰宠光倍勤称颂
代贺执政转官啓
懋颁明制褒序显庸御爵载崇疏封有衍凡居禀仰共起赞誉窃以扬厉兵威扩清戎裔河湟故地图归职方唐汉遗民籍登天府酋豪授首区落归心曾折镞之无遗诞传檄而争下压万兵於月窟方观德覆之宏复一候於玉关已是谟明之定眷言休烈发自圣神至於岩廊图国之机是惟宗公翊亮之事恭惟相公鸿纶大化弥陶衆宜勲格於天泽被斯世星辰为之轨道草木罔不若时方诘戎兵以开境圉左顾而武谿入右靡而邈川澄师帅受其成谋夷狄讋其英气是膺异数式慰具瞻凝象太平既垂休而有裕承辉隆极方受祉而无穷某猥以凡才误蒙远使但庆逢辰之盛阻陪望履之荣
代贺黄运使啓
昭被宠纶懋更诏节襜帷所向郡县皆澄恭惟庆慰某官宏远邃深惇大静重居为盛德协於昌辰养以诗书肃有圭璋之望游乎表着蔚为麟凤之祥简孚帝衷缵膺使事乃眷西北尚勤顾忧辍自朔方济兹大计兵屯远控益观牣集於将输师锡载俞伫听迅登於禁从某分符以守大庇是依将望履於高明更侧席而虚耸
代贺漕使啓
昭奉帝俞懋更使旨凡分符竹争望襜帷恭惟庆慰某官宏远疏明惇大静重居为盛德佑我昌辰简自严衷付之大计乃仆荆扬之节来观齐鲁之风宠数则新统临维旧皇皇照路重游故部之山川凛凛列城尚守当年之条教谅於调度坐以济登即报政於阜康遂陞华於严近
囘前人啓
寛疾奉祠顾吹嘘之何力论材说士亦晤赏之难忘廼烦牋翰之加曲示眷存之厚用华覊旅俾慰违离雨涨春江知行舟之易远云横暮岭空囘首以为劳尚慎调绥时遣音旨
罢政别宰执启
蒙恩造化寛疾休闲既免陛辞难陪旅谒扁舟解去空囘首於门墙野服栖迟尚托躬於鑪锤益绥福履用副康屯

[book_title]卷九
钦定四库全书
襄陵文集卷九　　　　　　宋　许翰　撰书
上蔡太师书
正月七日具位许某谨斋戒再拜上书於太师相公钧席伏闻天子哀矜黎庶图任耆旧起太师於家第授之大政天下幸甚夫天欲雨山川出云国将施仁士思尽智某不敢随逐衆人缘饰辞华称述勲德以为贺庆之文而深思所以承隆施报厚德者故欲冒进其区区之说以为权衡千钧之重加之铢两而移说虽无奇安知不为门下之铢两也欤故愿少辍论道之暇观采其要某退居以来六年於此以为忠臣志士身在畎亩不忘天下盖尝观之昜象参之玄文博以诗书断以春秋考迹秦汉魏晋以来接於隋唐之统五代分裂治乱之变以至当世风謡舆诵无一不究於心晓然见王道之有不可昜者治有为而兴乱有为而亡若数一二不可紊也昔者孟轲氏游说诸侯而终身不合此其道疑於高远奇伟难用者也然考其说不过田桑之间鸡豚狗彘之事使民不饥不寒以为如是而可以王庄周语道虚荒杳远出於世表至论天下则曰离於人心其去王也远矣以是知圣人非不体远夫体远故用近也是以其道高明而昜知奇伟而昜行方今之患在於民饥而夺之食民寒而夺之衣衆庶离心而王业不安则孟轲庄周之言亦可思矣自顷寇兴江表建立名号僭窃舆服犯掠郡县杀戮官吏使吴越生灵数十百万肝脑涂地然尚有可诿者曰远今既旌旗钲鼓横行不忌北剽镇魏东扰青徐若犹以为盗远弗忧则非过计者所敢知也夫治世讳危亡之事而不讳危亡之言故曰其亡其亡至於晖光推亡固存邦乃其昌太师何不引秦汉晋隋唐之季精为上极言於燕闲密勿之时曰是五季世大盗始兴皆随扑灭民穷无告相袭而动朝廷议者狃於前功但务力胜不以德绥法令不变德泽不下官军所过剽夺躏蹂故寇贼攻之於下而军旅扰之於上人心日去国势浸绌其极遂至不可复支此在史册可为寒心夫今之天下亦古之天下古有此患今亦有此何为独不能与古同惟汉武帝太始征和之间盗起东方几若秦季而汉独不亡者以武帝藉文景富厚之业难变又知悔其所为轮台之诏喟然悼心还未罢之兵省不急之费封相为富民侯赵过为搜粟都尉而後流亡稍还屯结益散自秦以下五六君者不变而亡惟汉武帝变而复昌由此观之图而救之正在今日过是恐有不可悔者请得粗陈其方一曰先有司二曰辟言路三曰熄兵革四曰节财用五曰澄官吏六曰审法令孔氏之门仲弓盖可使南面者也而仲尼告之以政必先有司有司奉事守法者也立纲陈纪离伦分类必使各有司存则事不相紊虽使周公复兴不能舍此为政周官是也譬如天有躔次地有疆畎人有脉络於此一乱则三才之功隳矣夫南衙北司此有司之大分也今北司出擅南衙之权总领庶务则是大分乱也周官寺人皆隶冢宰今既离局侵官又不听於冢宰此岂为道也哉昔齐桓公宫中七市女闾七百管仲有三归之家官事不摄君臣侈靡如是而能卒霸诸侯一匡天下者有司治也唐姚元崇要说明皇禁与政者而後乃受相位李德裕为武宗言政去宰相则不治矣故愿太师先正名分以尊朝廷使政有在一切庶务斥还有司而後治法粲然可兴起不然是废躔次而求天文毁疆畎而望地利坏脉络而期人和未有能得所欲者也言路之不开久矣故下情不得上通则上泽不得下究薰虚美而蔽实祸非国之福也昔者以周公之政而有不说於召公以孔子之行而有不说於子路何则召公子路之志贤人所守之正也周公孔子之事圣人所达之变也圣贤不相说如此而卒之不失其和者志所祈向一也故苟有忠信之心则见有不同议有不合不害相辅而为治苟无忠信之心则言莫予违事莫予怫终当畔去而不为用方今风俗颓坏贤知遁伏奸谀争逐货贿流行人才难得未有若此时者也朝廷若不涤濯瑕秽公听并观则人才恐无以充百执事之选故贤知鲜少则忠信无助有志者度非一己所胜则寜取彼而去此言路之所以不开也夫窒隙蹈瑕强谏力争非大臣事也要在博求天下名节之士负以言责而大臣身为宗使人主朝见一人焉其言如是夕见一人焉其言如是一人忤而斥则一人继而进如是累起而无所感移则是天也非人力之所能为也在昜小畜六四曰有孚血去惕出无咎其在九五曰有孚孪如富以其邻六四谏臣之事也九五大臣之节也盖言六四怫逆不胜上与九五合志而後能卒信於君昔赵烈侯谓相国公仲连曰寡人有爱可以贵之乎公仲曰富之可贵之则否烈侯曰然夫郑歌者抢石二人吾赐之田人万亩公仲曰诺不与居一月烈侯问歌者田公仲曰求未有可者有顷烈侯复问公仲终不与称疾不朝番吾君谓公仲曰君实好善而未知所持今公仲相赵亦有所进士乎公仲曰未也番吾君曰牛蓄荀欣徐越皆可公仲乃进三人曰歌者田方使择其善者牛蓄侍烈侯陈以仁义约以王道烈侯逌然明日荀欣侍以选练举贤任官使能明日徐越侍以节财俭用察度功德所与无不充烈侯使谓相国曰歌者之田且止按烈侯公仲之事乃与昜象符孰谓战国而无人哉天下之祸莫大於兵自古未有兵革不熄而民可阜安国可治定者也向使太师不去庙堂必无前日朔方之役借使取之必将有术今既缪戾至此事遂无可奈何於是女真负恃而责报天祚蓄聚以俟时黠羌连谋而鹰扬降将专兵而虎视大盗侮国而狙撃此为国长虑却顾之士所以陨心疾首中夜抚枕而兴也方今朔方有变也固已骚动天下穷极民力不足以赡给大费数年之後一有变生横费百倍将复何以待之蔡邕有言郡县盗贼方扰何暇复议边陲故为今计者莫如罢云中之师修边保境今郭药师既镇燕成因使世为折氏以扞女真天祚令中国得以无事缮兵积财与民休息则寇贼之势自折此弭兵之要也议者不顾腹心之安欲营力分之议坐困天下惜此弹丸之地不忍与人他日或者求而弗与则怨乱并兴求而与之则威德俱废患且滋衆失亦益大矣此可以意喻者也古之为天下者损益无常与时偕行因物成方而已无私焉成王周公守成之法在诗鳬鷖其章句曰尔酒既多尔殽既嘉言益之时用财之丰也其次章曰尔酒既醑尔殽伊脯言损之时节事之俭也天地之道损益相济故虽成周之盛既益以後必受以损法象天地今太师相天子之道变化使民不倦既能与时偕益於前必能与时偕损於後况当此时困敝杀礼蕃乐可也凡是奢丽夸诩不节之费夫何疑而不革三代之隆理大物博天下弥文而大羮元酒犹先设於俎豆之间贵礼之本使世往而知反则虽因时制宜而去道不远今熙寜元丰之政未昜复也要当取以为则以是用财财必节矣冢宰职在均节财用今财生天地之间固自若也向也裕而今也乏向也均而今也偏矣今观中都巨室之所藏富於一郡小家之所有多於一邑而田亩闾阎之间头会箕敛以奉县官老稚扶携捐瘠沟壑此用财不均之患也故凡虚下而实上者非夀人朘下而丰上者非夀国春秋之季鲁国区区而外事齐晋内隣邾莒玉帛之问师旅之备度其经费数倍大邦哀公尝患年饥国用不足问於有子有子乃告以损民什二之税而为什一使鲁遂听其说而行之则何以能使国不乏事君子之意以为民无可节不足则流亡变乱随之国虽不足犹可节也周官若谷不足止余法用而已今放此意约以中制使锡予有度费出有式量功赋食人无叨踰行之数年财必下济譬之如养生者能虚於心必实於腹能弱於志必强於骨此深根固蔕不死之术也今天下至为乏才然而搢绅溢於朝省无职以任使牒诉壅於吏部无阙以拟注岂止才不胜用也哉则是无它奸人徼幸以入官富人赇赂而取位无功而重赏者滥则大吏衆非才而超躐者多则任子繁是以名器日轻冠冕日杂使士大夫穷困失职往往端忧之日多而食禄之日少是以士不自重中人以下化为赃吏攘取黎庶以自封殖不澄其源而欲清其流则亦难矣唐姚元崇既相一日罢斜封官三千员天下不以为政故也愿使司讲求所以约损此者而官吏始可澄矣今法之在天下害民者衆仁圣恻然比下手诏训勅有司务安元元德至渥也然而吏治不加厚民心不知感此何为也殆有不忍人之心而未尽不忍人之政文已至而实未施焉昔者汉文却千里马曰使郡国无求来献晋武焚雉头裘不御宋武碎琥珀枕以赐将士周武烈上善殿而焚之破齐见宫室壮丽归以为周戒陈宣亦焚锦绣於云龙门示民以质是数君者虽未可言尧舜文武之盛然皆一代兴王当时颂圣後世数美未昜轻也方今必欲务施仁政之实谓宜诏天下曰朕以国家休寜守成无事与民同乐祖宗之泽是以有顷者贡奉之司营缮之役比年以来奸究失驭干戈数兴年谷不登民生无聊其暂罢贡奉营缮之事使黎元得以安俗乐业复如前日弛茶盐抑配之利损田间检括之租释郡县吏口户减耗隐覆之罪使逋负之税得除如令一下此诏而民不囬心盗不屏息则某敢执其咎矣不然盗贼之在天下撃之可使暂破赦而无以相生必复起解而无以自存必复合长是将焉穷哉今太师起当天下之大任四方之人虚已承流?望至治不及始初清明一大矫革岁月之後变故不熄则必归咎於用事者是衆已糜烂天下而我适兴受其敝也如是寜不为而已矣夫岂不知顺流者昜持逆立者难安乃有所不得已也方今理势异於前日事之得失成效立见今逆而为之诚难然岁月之後师旅不告败仓廪不告乏民无流离盗不干纪圣上游燕之乐未废於外而泰定之意有加於中任相之效倬然着见则虽有或害之者毁将不入是难於先而昜於後也君臣之间精诚之至相与昭格盖有在辞说之表者今太师正心诚意悯悯??为上力陈民之疾苦道古兴亡至仁闻之必将动心询求所以力变此者斯可以卒其所闻矣此亦天地鬼神所宜隂相者也记曰福者百顺之名故名也者福之符也功也者禄之基也故名垂万世者必有无穷之福功被四海者禄不可为量也某不胜受恩感德之心愿赞夀祉者惓惓在此故尽其言而不疑虽然此正议太师若以为是则行之必有其术昜不云乎巽以行权故非知而言之之为难也能行其意使无系輆则难语曰可与立未可与权如某盖徒可与立者至於反经合道权制万宜要使仁政行於天下斯则已在德度中矣干冒钧严伏地待罪不宣某惶恐再拜
答张宣抚书
某?首再拜上启枢密宣抚相公幕下即日伏惟奉扬王灵荣问光大钧候万福某自去朝着投老山林继有章劾陷於鈎党用是无由敢修咫尺之书以自彻闻於下执事岂谓寛隆折简诒问以镇抚其罪戾而焜燿其幽独幸则已厚何以堪承拜贶以还惟知震悚国家变故古昔所无其生有原其究有极贤者可以理推智者可以识察不待烟尘犯阙生灵涂地而後知也其要有一言可以尽者则士大夫之争利是已盖自祖宗之遗老殆尽名节日变雰浊相蒙险谲相覆民不见义而日与奸化风俗大坏累数十年私尔忘公家尔忘国其流至於将吏不死旗鼔士卒不死行列而祸败从之方今之势不塞其原不断其极虽有尧舜稷契不能救乱兴治是故士不变俗则人莫囬心人无昜心则天未悔祸今相公以鼎盛之春秋膺非常之宠寄可谓休显至足无求而能降心疎斥垂光固陋德宇宏裕将无不容此岂非志在建立中道表正衰俗塞乱原而改流断凶极而更造也哉以是知壮驰兹拜赵简子而贺其言彼为未足道也甚盛甚盛虽然既蒙眷念敢不以其情言某平生材无他长知守儒术而已儒术用世旷日持久积微成着治之於其未乱保之於其未危而欲遽施於此救火扬沸日不暇给之时是佩玉长裾而责走趋也今相公拥节万里必欲急於救世则宜务求管仲乐毅诸葛孔明之才而亟用庶几有济如某之朴学无能又重以垂白衰悴托命粥药岂复有可进用之理自兵兴以来冒昧国恩再与大政无所建明卒以罢去试用之效可见不疑顷与相公辱同班列时虽罢曳尚若可勉晚境岁年不堪屡加违离之後龙锺顿极忧患久婴精神耗败动则中先震悸虑则随辄遗忘血一妄下动以累月百苦交攻仅存皮骨岂以侵寻七十之年尚不知止贪叨事任以干司寇隳委重而累知言哉伏望相公垂哀枯朽借以半辞使得安其分愿待尽草莽是肉骨而起死也受赐之渥其有穷极相公诚推今日所以施某之心而力行之天下之士不患不至何必某也向风感激伏纸难叙余祈为世自夀益茂远业瞀眩茫茫时失正书死罪维裁幸
答王蕃书
某唘比得周士龙图手牍具道吾子学术之懿恨未一展信至辱书及遗杂着一编抚览慰玩如亲顔色幸甚某靖康间争论时事甚衆世所见者攻割地和戎之非追削滥赏一章而已前年舟焚仪贡疏草无复存者然议论既不时施国事日败至此区区亡书复何足惜属观所示时议数当人心永怀增慨故聊及此置之尚何道也顷在北方与荆楚絶未闻宜春先生之姓名不知其业履本末何如人所疏春秋诸说虽未一诣奥境当微学讳传之时而能自力如此亦可谓卓尔不羣之士矣学者当务精意於经而已传皆不可尽信自古有功於春秋者无如三传然亦各有所长时有所用不必尽合也汉儒专门各以其传为师故经卒以不明今宜春之说左氏学也如书文公纳币左氏曰礼则是舍其丧娶逆恶不讥而取其虚文以诏世非经意也譬如人坏宗庙以便燕寝或见其奠告神主而迁之则书以为礼是岂知书之体要也哉大抵左氏说经谬误者衆曲为作意一二弥缝是矜传而不宗经也宜春之学则然顾未见吾子之所祈向他日不鄙愿与闻之道以直见不得以经私於朋友也疾甚倦谭又不能自书幸察
答丞相李伯纪书
某悚息春秋集传遂跋以名言使菲薄凛然增重幸甚又蒙戒以深务慎重惇本之意欲使其书垂世莫得瑕摘惧非区区所能及也至於隐括极难使归至当则固所夙夜跂耸有望於左右者矣受赐无量顷者元中得某论语法言训故及乾坤等数篇元中每书论刺必数十条其间相说以解者不啻十九而某时因其言辄有刋定独论庄子内篇与昜乾坤卦相为表里此某昭然所不疑者而元中深以为非往反洊数终不可合某以是益奇元中之笃诚毕虑不苟於朋友也司马温公与范景仁神交莫逆至论大乐终身不合此可以为世友朋之表矣今相公所诲经史阙文谨当佩服因而改之初谓经以一字褒贬而诸儒动以经为谬误故有脱朝脱日衍日脱王脱人脱名亡事等纷纷蹖驳无可据依惟汉何休颇疑非误而陆农师一一守经立说顾皆思而未达故某因是说以更之抑又有甚可疑者以为鲁史之阙则圣人作经有可无疑於史者如时必有秋冬夏四月之类从而阙之是妄阙也若谓经以秦厄残缺则三传传经乃自先秦以来各有师承不相参稽安得阙文若合符节此某所以未能无惑者然有一说可以已者与其过而多尤不若过而阙疑斯可耳矣若灾异等说则为尚可申释春秋书天地之变错人事之间使人务以义类相求是直鼔宫宫动鼔角角动耳洪范谓之念用庶徵若使非徵而书是则妄也今善历者推步春秋日食数非止三十六盖经於灾异如志人事不尽书也必有为也而书汉儒灾异之说虽不无凿然能精而求之则亦是在其中法言曰通天地人曰儒通天地而不通人曰伎要之灾异之占古者卜史之所司也後世卜史而儒学之士言之岂得已哉自欧阳文忠首为天道不可考知之说非斥汉儒至於荆公遂废洪范庶徵使人君宴安平世无复观天存变之意驯至大乱前日水冒都城相公忧其变故欲有论刺即得罪去时当国者谓宾客言汉世灾异陋学何足道於今日某窃叹恨学术害教一至於此以诗志之曰绿衣侍史近天墀天事茫茫欲强知水犯都城偶然耳春秋陈说更何施盖伤此学之废也夫善言天者必有验於人善言人者必有稽於天而世徒以其感变难知遂废不讲今不相与力救此失则恐春秋洪范之意精微遂泯後生无闻使当孔子作春秋时有今变故则必书水冒城郭於前而志狄围京师於後某为之传亦当傅会天人昭以象类无疑也春秋星陨山崩地震之变皆着王道大坏之徵故王道不亡则强霸不兴素王不作是以为之感变如此譬如人之父母有子承家而不克遵业将更择人付之方其计虑将决之间意象色辞必将伤怛忿怒而不得平此齐晋孔子将兴之祥也郑伯髠顽之卒使非变故则书有常法如宋公佐卒於垂棘不着何以卒何以在垂棘也则但当书郑伯髠顽卒於鄵耳且志诸侯之会於前而郑伯道卒其地又相迩此自足见其如会今书如会又书未见诸侯其繁如此譬如天象光芒变常此天之意必有故以示人矣然则传殆不诬经志弑逆之罪文固多变如晋弑不书赵穿而书赵盾郑弑不书公子宋而书归生楚弑不书弃疾而书比者皆义将有所起也故春秋之法与实录异楚子麋卒以公子比出奔见弑齐侯阳生卒以公会吴伐齐见弑此皆有待传而後决未如郑僖之深切着明也如郑僖之卒使无三传人必知其有异矣顾传不详着僖公不礼子驷之事计驷之忿必有若宋万卫孙林父者而乘君去故就新国人危疑之际而肆其乱何必无此相公试熟思而决之也当某着此书时无与议者故於其类昭析不尽今承谆诲当更删改衍绎使之别白分明以俟再见也前日相望甚迩谓当亟得书疏往反庶卒相与共济斯文今忽相去万里岂非天哉集传此间固旧有本但简册太大厚不可携持後令别作小本亦复昜耳前所往书已属岳倅亟复驰奉左右庶行役倦剧之中可以寓目游心有便信至愿复一二发药使经学复明於世者自吾二人亦不徒生於天地间矣伏纸悢悢某再拜
再答李丞相书
某蒙谕後世山崩地震多矣而复霸统不正素王不兴恐某之说难必学者之信某固知其如此而不敢不尽者务究天人之藴而着其变不计其功也传曰山有朽壤而崩又曰阳伏而不能出隂廹而不能蒸於是有地震故王基坏而山崩国经反而地震此皆贵而无位高而无民小人朋於上君子郁於下之感也而其兆变故不一按沙鹿崩国之咎则左氏言之矣记天下之异则公羊氏言之矣而某复见其废中有兴灾中有祥是以推言其变以补诸传之遗至於甲午地震亦然今不参诸衆说倚其一偏而攻之非某所以作集传之意也齐桓晋文之事及夫孔子之经皆天子之政也天将以是承周而替之山崩地震所以咎周昔士文伯言日食之灾而从晋侯曰可常乎对曰不可六物不同民心不一事序不类官职不则同始异终胡可常也今以山崩地震而必春秋之应於人事是犹日食降娄而必鲁卫之丧也是故桑榖生朝而中宗兴邦鼎雉雊庙而高宗永命至於後世麒麟凤凰王者嘉瑞来萃其国而乱亡随之者有矣盖所谓同始异终如此学者深观乎六物之变而参稽民心考引事序明诏官职而灾异之说庶乎其可言矣是以君子难之愿相公复思其至有以教之也又谗诬之兴震於中外比欣昭雪万里南旋而少卿自拔北地适复归奉荣养左丞顷当天下难戡之忧而卒获人间希有之福岂非忠义精诚之感神明祺祥所佑也哉观俟踊跃远迩叹异况在末契祈向之素慰忭何如属使者至附此称庆惓惓之勤未究万一
识别永寜长老宗觉书
世故多艰吾老此生不在北山之北则在南山之南矣飈尘惊起褰袴与襦非从世外之人吾何依焉永寜道场筑於崇岩絶壑之间长老觉公虚其室以招余隐顾余多方付行止於流坻往来可必也而悠然有会於其心故聊书以识别建炎三年六月乙亥襄陵许某崧老
<集部,别集类,北宋建隆至靖康,襄陵文集>

[book_title]卷十
钦定四库全书
襄陵文集卷十　　　　　　宋　许翰　撰书
答薛秀才论春秋书
某启承示长牋推重过当非所宜蒙所陈春秋诸义甚善唯是公子遂如京师遂如晋一事似责僖公已甚春秋之学废於後世正缘说春秋者诡世所不能行过於中道使世以为虚文难施遂废不讲此不可不诫者也古之王者时聘以结诸侯之好若使聘使所至之国必释位而拜於京师恐非君国守土之义周都镐京而封建远至江汉之表朝觐宗遇各遵等威又有方伯连帅期会之职若复重以拜聘京师则诸侯辙环毂击车马道敝抚封之日一岁无几使国政不得修而民力不胜给是国制乱天下也夫岂其然大夫无遂事者戒非君命而专为之也如京师遂如晋者则以君命朝聘王覇不得以遂入郓比朝聘之义自上而遂乎下是礼其君而及其臣也固可自下而遂乎上是礼其臣而及其君也不可诗曰雨我公田遂及我私春秋之世诸侯专覇国而後王室也久矣而僖公於此拳拳焉河阳之狩诸侯皆朝於王所而公独朝於京师遣使拜聘又必谨所先後如此以世为此者鲜也是以春秋善而书之夫僖公修诚之君若意其遣使京师者必以有故於晋非是则未往说经者不当如是生之言也吾子幸熟思之复有以报疾甚力遣不宣
答李格朝奉论春秋二书
某顿首去岁卧疾西峯得王君书持春秋诸说来质第云宜春先生之学而不详着所自伏而读之盖左氏学也某因为一道三传不可偏废亦难尽遵之意以应塞王君问不谓足下近在隣壤固陋之说遂达听闻惠然遣信遗以玉音退省前书辞不逊避惕然汗顔媿德度之有容重古道而乐异闻复谆诲之卷卷未悉也幸甚幸甚某患近世春秋之家辩而不议已则未有一得而先已薄索前贤之失而务攻陷之党同伐异聚讼交谇使经益紊故着春秋集传疏观古今可者载之其不可者不载而已未始敢有诋訾所以尊前修之大业而熄後学之争端也顷惧王学独守隅方故不得已有所论刺然说经而至於辩斯已过矣左氏盖有大功於春秋学者蒙泽焉不当振暴其失诗曰采葑采菲无以下体今足下为左氏说如文公纳币之事宜因其所已言而补其所未言者斯可矣若必谓传有微旨言礼所以讥文公之非礼言孝所以刺文公之不孝则恐方来攻之者衆非所以尊左氏也是以大义曲其故为作意者然而名实一离且使後之学者指其所谓礼者更为非礼而所谓非礼者复以为礼纷然无正而经传败矣虽为作意何益昔人着书盖各有体左氏之书品藻万彚如春风之被草木英华并发殆无遗藴若乃隐约而眇其指非左氏体也微辞讳恶春秋之法不得以言左氏左传之错综诸史考合殊散紬绎深博以春秋列国数百年萃於一人则於潜心微言岂能无所不尽故其为国语也或与内传错则其於经按文公礼娶於三年之外而忘其纳币之非礼不足怪也无以救正其阙则将使世居丧图婚而娶於三年之外斯以为礼者矣春秋别嫌明微者也以公纳币为哀心已亡是以书而出之讥因丧娶说者要当推经本指而务着明之至於娶元妃奉粢盛使左氏而不言亦孰以为非礼若曰善其以卿纳币而书是放饭流歠而问无齿决也非经本指学者要在通经今足下之於经意得矣传亦何必多辩然使传必与经合事皆曲为之说则传将反为经累是以言之不可不尽宣公丧娶罪恶已明妇姜若不去氏则嫌於齐国无讥是以明微焉夫非道义一介不可与人齐嫁其女岂特一介之轻乎而见其悖礼如是而与之也传曰君子犯义小人犯刑律以刑民故寛无丧者免之以省罪诛春秋谨礼以正国体不得以律此凡经一事而再见卒名者甚衆恐难以尊夫人道公羊是也谓宋伯姬为不足褒恐与经戾此甚不可妇道贵正伯姬以正死礼临大难而不变此为人所不能为者孔子得之盖褒嘉之不已而极其哀荣以为天下万世妇道之表是文王之风周公之泽也恶可以少贬也哉二百四十二年之间内女嫁者何可胜数而纳币来媵致女皆从伯姬得书者以伯姬重也昔者召公之所苃舍税驾休憇之地则南国不忍翦伐其木此好贤之诚崇德之义也孔子即鲁史而修经其於伯姬之归礼之大者皆存着而弗刋使人视履之终而考祥之始书之重辞之复以谓不如是不足以彰其懿铄而极哀荣也春秋褒贬若此者衆顾第弗深考足下务求贯於沦胥之间必将有以知之矣同姓之国求媵则可异姓之国求媵则不可此於礼意何说故啖氏以谓邾莒嫁女安得曹氏已氏之国而求媵之此善攻也然辩至於此恐伤嘉厚某於此等但不战诸传而已此书勿传可也集传副本顷借岳阳张倅会其有故罢官未知携之安归以来信不可徒返故录後引附此庶几概见区区所以作书之意又有所着论语法言训故比己为人传刻计未经览故并以往丧乱未定斯文委地遯迹穷山无与言者忽奉足下书疏如闻威凤之锵鸣朝阳也欣然不觉报音之已繁足下取其是而讲去其非则某之受获厚矣不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>