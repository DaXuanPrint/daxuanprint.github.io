<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总目,卷一【丁亥集一】,卷二【丁亥集二】,卷三【丁亥集三】,卷四【丁亥集四】,卷五【丁亥集五】,卷六【樵庵词一】,卷七【遗文一】,卷八【遗文二】,卷九【遗文三】,卷十【遗文四】,卷十一【遗文五】,卷十二【遗文六】,卷十三【□诗一】,卷十四,卷十五,卷十六,卷十七,卷十八,卷十九【拾遗一】,卷二十【拾遗二】,卷二十一【拾遗三】,卷二十二【拾遗四】,卷二十三【拾遗五】,卷二十四【拾遗六】,卷二十五【拾遗七】,续集卷一,续集卷二,续集卷三,静修集全文在线阅读,静修集全文在线下载,大玄古籍书库">
<meta name="description" content="诗文别集。元刘因撰。刘因曾自订《丁亥诗集》五卷,焚毁其馀。刘卒后,其门人故友搜辑其佚稿,得《樵庵词集》一卷,《遗文》六卷,《遗诗》六卷,《拾遗》七卷,与《丁亥集》五卷,于元顺帝至正(1341—1368)年间刊行。后杨俊民又捃拾残剩,一字不遗,辑成《续集》三卷,其中当有因所自焚之作,实与因编集本意不合。后房山贾彝又增入有关刘因的资料,如圹记、墓志等,编成《附录》二卷,合成三十卷。元至正中,官方为之刊行。《四库全书》所收即此本。此本流传甚广,传刻传抄也多,明代有永乐本、成化本、弘治本、嘉靖本。更早的是元文宗至">
<title>静修集_刘因_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">静修集</span> <br/>
          作者： <span class="inputVal" id="bkauthor">刘因</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]110344</span> <br/>
          说明： <span class="inputVal" id="bkdec">诗文别集。元刘因撰。刘因曾自订《丁亥诗集》五卷,焚毁其馀。刘卒后,其门人故友搜辑其佚稿,得《樵庵词集》一卷,《遗文》六卷,《遗诗》六卷,《拾遗》七卷,与《丁亥集》五卷,于元顺帝至正(1341—1368)年间刊行。后杨俊民又捃拾残剩,一字不遗,辑成《续集》三卷,其中当有因所自焚之作,实与因编集本意不合。后房山贾彝又增入有关刘因的资料,如圹记、墓志等,编成《附录》二卷,合成三十卷。元至正中,官方为之刊行。《四库全书》所收即此本。此本流传甚广,传刻传抄也多,明代有永乐本、成化本、弘治本、嘉靖本。更早的是元文宗至顺(1330—1333)年间宗文堂刊本《静修先生文集》二十二卷本,《四部丛刊》影印的即此本,原佚李谦旧序,第二次影印本写补。现常见者有影印文渊阁《四库全书》三十卷本、《四部丛刊》本、清德宗光绪(1875—1908)年间刊本《静修先生文集》十二卷本(收入《丛书集成》)。各本皆有遗佚。</span> <br/>
          封面： <span class="inputVal" id="bkimg">Z_19540.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]静修集
[book_author]刘因
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]110344
[book_dec]诗文别集。元刘因撰。刘因曾自订《丁亥诗集》五卷,焚毁其馀。刘卒后,其门人故友搜辑其佚稿,得《樵庵词集》一卷,《遗文》六卷,《遗诗》六卷,《拾遗》七卷,与《丁亥集》五卷,于元顺帝至正(1341—1368)年间刊行。后杨俊民又捃拾残剩,一字不遗,辑成《续集》三卷,其中当有因所自焚之作,实与因编集本意不合。后房山贾彝又增入有关刘因的资料,如圹记、墓志等,编成《附录》二卷,合成三十卷。元至正中,官方为之刊行。《四库全书》所收即此本。此本流传甚广,传刻传抄也多,明代有永乐本、成化本、弘治本、嘉靖本。更早的是元文宗至顺(1330—1333)年间宗文堂刊本《静修先生文集》二十二卷本,《四部丛刊》影印的即此本,原佚李谦旧序,第二次影印本写补。现常见者有影印文渊阁《四库全书》三十卷本、《四部丛刊》本、清德宗光绪(1875—1908)年间刊本《静修先生文集》十二卷本(收入《丛书集成》)。各本皆有遗佚。
[book_img]Z_19540.jpg


[book_title]总目
钦定四库全书　　　　　集部五
静修集总目　　　　　　别集类四【元】
卷一
辞二章
五言古诗三十四首
卷二
和陶诗七十六首
卷三
七言古诗二十三首
杂言五首
卷四
五言律诗三十七首
七言律诗六十九首
卷五
五言絶句三十七首
七言絶句九十四首
卷六
近体乐府二十二首
卷七
杂着五首
释菜先圣文一首
与政府书一首
卷八
碑铭五首
卷九
碑铭表志
卷十
记十首
卷十一
序说一十六首
卷十二
序说铭赞杂文二十九首
卷十三
五言古诗三十八首
卷十四
七言古诗三十二首
杂言二首
卷十五
五言律诗三十六首
七言律诗三十二首
卷十六
七言律诗五十九首
卷十七
五言絶句一十五首
七言絶句七十一首
卷十八
七言絶句六十一首
乐府一十一首
卷十九
五言古诗八首
七言古诗八首
五言律诗二十九首
卷二十
七言律诗四十一首
卷二十一
七言絶句五十三首
卷二十二
杂着七首
卷二十三
书八首
卷二十四
记序哀词赞疏跋题十一首
卷二十五
先世杂事记八首
【臣】等谨案静修集二十五卷续集三卷元刘因撰因字梦吉容城人至元十九年用荐为右赞善大夫教宫学近侍子弟未几辞归後复以集贤学士徵固辞不就卒年四十有五事蹟具元史本传因早岁诗文才情驰骋既乃自订丁亥诗五卷尽取他文焚之卒後门人故友裒其轶稿得樵庵词集一卷遗文六卷遗诗六卷拾遗七卷最後杨俊民又得续集三卷其中或有因所自焚者未可知也至正中官为刋行因其所居斋名之曰静修集因研究经学沈潜於周程张朱之书而通其突奥欧阳玄赞其画像至称其为往圣继絶学来世开太平说者不以为溢美其於词章之学似非所屑屑注意然观平日论诗有云魏晋而降诗学日盛曹刘陶谢其至者也隋唐而降诗学日变变而得正李杜韩其至者也周宋而降诗学日弱弱而後强欧苏黄其至者也其评隲精确如此则其流派之正亦概可见矣乾隆四十二年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一【丁亥集一】
钦定四库全书
静修集卷一【丁亥集一】　　　元　刘因　撰辞
白云二章
白云凝情兮佩月光白露结彩兮明幽芳衆星皎皎兮水波不扬渺予思之若遇兮耿在目而不忘音容着兮形无方肃予中立兮四无旁子毋归去兮山高水长白云高飞兮杳不可寻灵风长往兮声不在乎幽林皎月东生兮忽西沈玄鹤何逝兮遗之音予思未及兮实怀我心儵万里兮捐所歆旷同游兮启云襟子毋归来兮山幽水深
五言古诗【三十四首】
韩魏公祠
定州古北门作镇多英奇如何郡学傍独有韩公碑乾坤极厚大运动物不知堂堂宋三朝斡旋公似之惟公玄默间泰山已四维天宇公之祠元气非公谁郡人一何愚而於公欲私大者且勿论绪余犹世师千年阅古堂谁歌郑国诗【公阅古堂富公有诗】裴回老栢前目送秋鹤飞悠悠五色云怅望今何归
仙台
碣石来海际西南奄全燕中有学仙台燕平欲昇天燕平骨已朽遗台犹相传虽复生青松岁久摧为烟极目望海波不见三山巅三山巨鳌簪山人虮蝨然使无不足论信有亦可怜大块如洪炉金石能久坚天地会有尽何物为神仙空山无笙鹤落日下饥鸢今古非一台浩叹秋风前
黄金台
燕山不改色易水无新声谁知数尺台中有万古情区区後世人犹爱黄金名黄金亦何物能为贤重轻德辉照九仭凤鸟才一鸣伊谁腐鼠弃坐见饥鸢争周道日东渐二老皆西行养民以致贤王业自此成黄金与山平不捄兵纵横落日下荒台山水有余清
经古城
我行常山尾高城下吾前按辔覧形势依依见全燕易水开前襟飞?连右肩遥想豪杰塲抚已增慨然薪人过我傍一笑如相怜指城前问余考古今几年沈思未及答行歌入苍烟
冯瀛王吟诗台
林壑少佳色风雷有清秋为问北山灵吟台何久留时危亦常事人生足良谋不有拨乱功当乘浮海舟飘飘扶摇子脱屣云台游每闻一朝革尚作数日愁朝廷乃自乐山林为谁忧视彼昂昂驹奈此泛泛鸥四维既不张三纲遂横流坐令蚩蚩民谓兹圣与俦蚩蚩尚可恕儒臣岂无尤不有欧马笔孰能囘万牛太行千里来潇洒横中州今朝此登临?怀涨岩幽何当铲叠嶂一洗它山羞
张燕公读书堂
隂壁下寒泉阳崕隐深洞想像张幽州当年此弦诵遐情纳方寸灏露惊宵梦既有真积功岂无致时用不然起絶学犹当垂後统济济唐开元儒臣相伯仲文虽数燕许名不并姚宋遂令百世下烟霞抱余痛寻幽纵步贪怀古清歌送缅思白鹿翁眼中见连栋兹山有道气会遇?天纵聊以永今朝白云不可种
龙潭
盘磴脱交?平坛得高岑高岑不可攀哀湍激幽音穷源岂不得爽气来駸駸灵润发山骨沮洳下崕隂为问石上苔妙理谁曾寻乾坤有乾溢此水无古今下有灵物栖倒影毛髪森东州旱连岁呼龙动云林顾此百丈潭岂无三日霖为霖此虽能鞭策由天心日暮碧云合空山深复深
召饮山亭
饮人不饮酒千载谁与期赖有此山色我杯时一持西郊远市井林亭对山晖主人知爱客醸酒无虚时佳客麟凤然人亦难致之君亭有吾山招饮当不辞
西山
西山澹无姿中有羲皇前翻思太古人事业何不传三坟亦何罪世远成灰烟纷纷後来人暮死朝争妍勲名史一策学术文千篇古人岂不然後有无穷年惟余方寸心天地相後先
池上
今朝好风日出门何所之西域得山多一水扬清漪溪翁指水言此货天下奇不有磑百区犹当稻如坻拟从陶朱公断取高阳池累累九州谷隐隐千石陂食鱼素无望观水今有期所期徧区域不见贫者饥
欢饮
同类天地中相亲理所宜前後亿万年而我生此时前子既不及後孰能待之同时四海内徧识将无期所识既无几赏心又当谁政有赏心人会遇亦复希当其会遇时岂无事相违今朝好风色不饮君何辞
女萝生松枝
女萝生松枝不及松生年松枝摧为薪岂知山石坚谯云高山云曾见天地先人生朝露尔岂止蜉蝣然荡荡山海图悠悠皇极元其间何物无何事无推迁事有古今希逹观如寒暄君今不远游自苦良可怜
有大如天地
有大如天地日夜长乾乾有小如蝼蚁营营谁使然我亦形蹟中岂得独安闲万物相为用错综盈两间如身百骸具少一为不完有形无虚生岂予独赘偏森然气分内既有不可镌蝮蛇谁宥之生生亦能延安有人道尊湮灭独不传乾乾以为师余者一听天
?云
?云生几时冉冉何所适岂无崑华高路远嗟独力徘徊天中央明月为顔色下有幽栖士岁宴倚青壁朝饮涧下泉暮拂松间石相对澹忘情倒影寒潭碧
杂着【二首集陶句】
人生岂不劳终古谓之然孰是都不营早起暮归眠过足非所钦躬耕非所叹但使愿无违甘以辞华轩正尔不可得在已何怨天自古有黔娄被服常不完荣叟老带索饥寒况当年何以称我情赖古多此贤
善恶苟不应鬼神眛茫然是非苟相形行止千万端世路廓悠悠聊且凭化迁居常待其尽任真无所先诗书塞座外弱子戏我前亲戚共一处余粮宿中田促席延故老斗酒散襟顔聊以永今朝百世谁当传
晨起书事【丁丑五月二十八日】
苍星彗明河三月丽朱方两月忽散落一月留中央下有五星连西近东少张仰面东北隅流星坠彩芒谁令月有瘿飘摇及吾窗须臾日东生有星环四旁一星当日中伫视摇晶光自北忽西旋老阳已榆桑西北云一丝翠晕扬清芳嫩云生碧藓得句声琅琅俄见云有鱼其大丈许长火绳纷绕之昂然欲飞扬呼友与共观此境已茫茫灵枢梦为病周官梦为祥寤言札诸闼庸俟知者详
偶书
开眼昭昭天无形有痛痒斯人亦安忍斵丧甘自枉裩中蝨一啮其死随翻掌乃知天人间感应如影响
游天城
迳远涧随曲崖深山渐少居然翠一城四壁立如扫天设限仙凡云生失昏晓平生万事懒登临即轻矫山灵知信息风烟久倾倒顾瞻困能仰泛应习称好端居得萧寂远耽碍?峭乃知方寸间别有万物表未须凌絶顶胸次青已了
游源泉
丛祠郁苍翠万古藏清幽泠然石上足不逐苍波流长风索我御欲举仍迟留白云何山来相对亦悠悠
会饮山中
鸣禽变初节白云思高山笑拊苍然石为谢区中缘举杯属何人四顾心茫然云烟互吞吐岩壑如相先人间此幻境过眼成千年山家有酒令饮外可无言
玉溪精庐
居然山四颓危槛俯晴春川气生不极翠润流衣巾林隂起薄暮酒色生微醺歌声忽落谷惊归欲飞云
隐仙谷
山川含太古风气如未开中有幽栖人日暮斸苍苔吾胸素羲皇人世不可谐此地复何地怳若登春台山扃掩对峙石径迷萦回桑麻连水竹屋宇依山崖燕南避世謡千古知我怀横渠百世师一区竟相乖知音得元老龙门有遗斋【伊川先生上文潞公求龙门庵地书略日胜善上方旧址荒废为无用之地欲得葺幽居其上为避暑着书之所唐王龟剏书堂於西谷松斋之名传之至今某虽不才亦能为龙门淎胜迹於後代为门下之美事】贱子?旅人念此良悠哉於世岂有望居山亦无媒举杯对山灵欲去仍徘徊他年要胜迹此驾当招来
游云水庵
乘春奋幽潜观化登丘山哀淙闻远壑息驾思云关垦石密松桂结屋诛茅菅生烟纷漠漠激流散潺潺山石浮夀色涧水荣欢顔覧物有真意抚节惊循环悠然千载情俨若盘石间眷焉欲晤语古人何当还
题岁寒亭
西州有佳士种松秋水垠岁寒得所师名斋岂徒云要知松柏心亦愿濯南薰交枝郁葱蒨喜与万木羣当此摇落中劲节独排云虽得後凋知岁寒非所欣
泛舟西溪
万山倒沧浪一叶凌嵳峩嵳峩为飞舞翠影如婆娑轻隂散雨足浄緑生圆波人间碧海幻老眼青铜磨风云几千古办此雨一簔溪南有幽人鼓棹前山阿烟?渺无处月色浮松萝
喜雨【以雨我公田分韵得两字】
壬申秋大水一雨乃孤注九年锱寸积曾未办朝露陂塘此何日还我沧洲趣夜来云初作期待一如故既闻渐成阵尚谓行且住甫寸惊已狂及犂叹无数平明报三尺感激泪将雨玄功亦雄哉回旋易指顾呼酒欲鲸吞哦诗有神助区区喜与忧岂为一饱虑
雪花酒【分韵得如字】
古人重甘泽雨雪名所居何如千里白歛之寄一壶神物与造化醖醸同机枢梦中闻酒熟天花已纷如况复吟风亭兴来操百?天地无余春山泽岂全臞何当一洒之丰年徧寰区收藏有奇功六月天为鑪氷壶连水监千载谁与俱林间有清风此酒不可无
种松
万牛来丘山大厦高崔嵬当年谁辛苦遗此千岁材手持百松子与之俱倾颓殷勤嘱造物为护荒山隈今来见豪末喜溢苍烟堆十年望根立百年排风雷自此千万年见明堂开东家十年计戢戢千头栽岂不早有望求此良悠哉
咏梅
燕南旧无梅寒花为谯芳月色隐清艶幽香竟难藏寸心警残雪?根待朝阳只有横斜枝万里同昏黄
白莲
氷华离风尘素质更深静灏露凝幽香皎月散清景谁竝絶世姿澹然水中影青房生苦心秋风逼凉冷安得同爱人共此良夜永
玉簪
堂隂秋气集幽花独清新临风玉一簪含情待何人含情不自展未展情更真徘徊明月光泛泛如相亲因之欲有托风鬟渺氷轮
璚花图
淮海秀璚枝独立映千古遥知办此初坤灵心亦苦平生劳梦想江烟隔南浦春风不相待回首以焦土画图今见之依稀春带雨芳心纷已碎仙葩聚如语瑶台旧高寒人间此何所翩翩风袂轻幽香暗相许
八月十七日望
前日中秋节今宵月方圆人间欢赏竟此际吾独观吾观意有在高歌问青天苍苍非正色而况此婵姢去我当远近相值果正偏径圆知几许附丽或空悬既疑纨扇如复昧左右旋有食定何物中黑胡为然何当凌倒景廹视如弄丸一祛万古惑如生天地先吾观意在此余光何足怜
静修集卷一

[book_title]卷二【丁亥集二】
钦定四库全书
静修集卷二【丁亥集二】　　　元　刘因　撰五言古诗【和陶七十六首】
和九日闲居
深居忘晦朔好事惟侯生偶因菊酒至喜闻佳节名香醪泛寥廓醉境还空明青天凛危帽浩荡空秋声缅怀长沙孙生气流千龄乾坤一东篱南山久亦倾囬看声利徒仅比秋花荣抚时感遗事可见万古情兴诗此三复淹留岂无成
和归田园居【五首】
少小不解事谈笑论居山为问五柳陶栽培几何年安得十亩宅背山复临渊东隣汉隂圃西家鹿门田前通仇池路後接桃源间熙熙小国乐梦想羲皇前石上无禾生粲烂空白烟营营区中民扰扰风中颠未论无田归归田谁独闲迂哉仲长统论说徒纷然
商顔高在秦天马脱覊鞅东陵高在汉云鸿渺遐想超然秦汉外当年谁长往每读渊明诗最爱桃源长北望无终山幽栖亦深广空和归田吟商声振林莽
块坐生理薄出门交友稀田翁偶招饮意惬澹忘归游秦惊避竈过宋须微衣永谢门外屦从翁不相违鲁甸五十亩箪瓢足自娱顔生未全贫贫在首阳墟商顔遇狂秦萧然真隐居箕山彼何为结巢松一株富贵岂不好有时贫不如在卷非不足当舒岂有余谁持三径资笑我囊空虚佣书易斗米吾田亦非无
吾宗古清白耕牧巨河曲虽非公卿门纡朱相接足陵谷变浮云家世如残局举目遗安斋【先考尝题所居齐遗安】先训炳如烛区区寸草心依然抱朝旭
和乞食
好廉中无实触事或发之万锺忘义理一箪形色辞吾贫久自信笑听沟壑来偶闻啼饥子低眉问残杯儿啼尚云可最愧南陔诗岂无乞贷念惭非动时才人理谅多阙清?亦徒贻
和连雨独饮
吾心物无竞未醉已颓然乾坤万万古坐我春风间弱女亦何知挽衣呼我仙窥人檐鸟喜共舞风雩天举觞属羲皇身在太古先忽遇弄九翁见责久不还一笑了无间今夕是何缘遥遥望白云欲辨已忘年
和移居【二首】
十年寓兹邑浑家如泛宅言念息吾庐颓然在斯夕床头四子书补闲薪水役寒蔬挂庭柯风叶满鹿席藩垣护清贫箪瓢閲今昔珍重顔乐功先贤重剖析
躬耕力不任闭户传书诗资生岂师道舍此无所之今年糓翔贵自笑还自思安居逢岁歉乘除动天时强顔慰妻孥一饱在来兹雪好炊餠大占年不吾欺
和还旧居
巨河西北来浩浩东溟归河边两榆柳游子无穷悲树老我何堪物是人已非隣翁醉相劳自云鬼録遗早晚见先公问尔今何依岂无磊磊功使我地下推吞声谢隣翁读书志未衰持此报吾亲余事手一挥
和九月九日
九月闭物初?阳困无交园木眩霜红岂解忧风凋物外风雩春气横湖海高举手谢浮世凝睇思层霄挥觞送秋节哀此造物劳倾河泻万象随手如沃焦崇高笑山斗未能出钧陶况彼草间虫区区寒露朝
和饮酒【二十首】
尊罍上玄酒此意谁得之人道何所本乃在羲皇时颇爱陶渊明寓情常在兹子倡我为和乐矣夫何疑有问所乐何欲赠不可持
醉翁意自乐非酒亦非山颓然气冲适酒功差可言谓此不在酒得饱忘丰年君知太和味方得酒中传阮生本嗜狂欺世仍不情酒中苟有道当与世同名何为戒儿子不作大先生良心於此发慨想令人惊士生道丧後美才多无成
草木望子成岂忧霜露飞禽鸟忘身劳但恐饥雏悲生意塞两间乾坤果何依我旣生其中此理须同归喜见儿女长不虑岁月衰虽为旷士羞理在庶无违
山人有静癖苦厌一瓢喧奈何衆窍号万木随风偏我常涉千里险易由关山今古一长途遇险焉得还哀歌叹安归夷皓无此言【我安适归谓伯夷歌吾将何归谓四皓歌此司马迁皇甫谧所作非知夷皓之心者】
茫茫开辟初我祖竟谁是於今万万古家居几成毁往者既已然未来亦必尔何以写我心哀泉鸣緑绮生备万人气乃号人中英以此推衆类可见美恶情隂偶小故多阳奇屹无倾谁将春雷具散作秋虫鸣既知治长少莫叹才虚生
凝氷得火力郁郁阳春姿宁?不肯寒阳火如松枝诗家有醇醪醸此松中奇一饮尽千山枯株彼何为所以东坡翁偃蹇不可羁
黄河万古浊猛势三峯开客持一寸胶澄清动高怀飞驾探崑仑尚恐志易乖嘱我乘浮槎径往天池栖就引明河清为洗崑仑泥相看泪如雨千年苦难谐何当御元化摆落人世迷下覧浊与清瞬息千百回
十年小学师一屋荒城隅饥寒吾自可畜养无一途亦愧县吏劳催徵费驰驱平生御穷气沮丧恐无余长歌以自振贫贱固易居【贫贱固易居贵盛难为工嵇叔夜诗】
士穷失常业治生谁有道身闲心自劳齿壮髪先老客从东方来温言慰枯槁生事仰小园分我瓜菜好指授种艺方如获连城宝它年买溪田共住青林表
此身与世味况若不同时惟余云山供有来不径辞时当持诗往报复礼在兹有客向我言於道未无疑不为物所役乃受烟霞欺闻此忽自失一笑姑置之
执价韩伯休混迹在人境百钱严君平閲世心独醒我无腾化术凌虚振衣领又无辟糓方终年酌清颍会须学严韩遗风相焕炳
吾宗几中表访我时一致自吾居此庵才得同两醉逆数百年间相会能几次每会不尽欢亲情安足贵所欢在亲情杯水亦多味
器饮代洼尊巢居化安宅凡今佚乐恩孰非圣神迹况彼耕战徒勤力有千百乞我一身闲坐看山云白内省吾何功停觞时自惜
四时有代谢寒暑皆常经二气有交感美恶皆天成天既使之然人力难变更区区扶阳心伐鼓逹天庭乾坤固未坏杞人已哀鸣虽知无所济安敢遂忘情
诸生聚观史掩卷慕高风兀如远游仙独居无事中盛衰阅无常倚伏谁能通天方卵高鸟地已产良弓人生皆乐事忧患谯当得人皆生盛时衰世将尽惑水性但知下安能择通塞不见纥干雀贪生如乐国古今同此天相看无显默
人生丧乱世无君欲谁仕沧海一横流飘荡岂由已弱肉强之食敢以凌暴耻优游今安居驩然接隣里曲直有官刑高下有人纪贫羸谁我欺四庐安所止举酒贺生民帝力真可恃
人君天下师垂衣贵清真羲皇立民极坐见风俗淳有德岂无位万古汤盘新师道嗟独行此风自周秦独行尚云可谁以儒自尘有名即有对况乃一行勤圣人人道尔岂止儒当亲儒虽百行一致远非迷津矧伊末世下空有儒冠巾何当正斯名遥酹千载人
和有会而作【并序】
今岁旱米贵而枣价独贱贫者少济以黍食之其费可减粒食之半仁人之与物贵贱亦适相当盖亦分焉而已偶有所感而和此诗
农家多委积渊明犹苦饥况我营日夕凶岁安得肥衾裯一饱计何暇谋寒衣经过米麦市自顾还自悲彼求与此有相直成一非尚赖枣价廉殆若天所遗惟人有贵贱物各以类归小儿法取小浅语真吾师
和拟古【九首】
郁郁岁寒松濯濯春风柳与君定交心金石不坚久君衰我不改重是平生友相期久自醉中情有醇酒义在同一家何地分胜负彼此无百年几许相爱厚持刀断流水纎瑕固无有
客从关洛来高论听未终连称古英杰秉国或从戎建立天地极蔚为盖世雄功成脱弊屣飘然薾遗风生世此不恶君何守贱穷急呼酌醇酒延客无何中
同游非所思所思天一隅有问所思谁意在言不舒古今犹旦暮四海同一庐怳惚精灵通似见与我居揽衣欲从之寒月照平芜茫然不知处叹息将焉如
朝游易水侧暮上燕台荒燕王好神仙不见金银堂江山古神器海色围苍茫哀哉王风颓日化争夺场捄世岂无人齎志归北邙抚此重长叹青山忽轩昂呼酒乐今朝往事置一方遥知盖棺後亦起千载伤
依依月光缺荧魄恒独完清光如素丝长怀缀君冠形虽隔万里咫尺皆君顔望君君不来十年不开关岂无黄金赠藉以青锦端爱惜明月珠肯为一雀弹庭前秋栢实月夜栖?鸾君尝寸心苦中有千岁寒
河流高拍天沇水洑在兹自伤困无力乘彼朝宗时顔色变泾渭风味存渑淄愿君深识察期君不相疑此情良可怜感慨赠以辞辞云丹山鸟千载多苦思身游九霄上不受尘世欺忍饥待竹实浩荡今何之歌以灵凤謡乱以猛虎诗
西山有佳气草木含清和道逢方瞳翁援琴为我歌音声一何希一唱三叹多问翁知此谁指我蟠桃华所望在千年君今将奈何
翩翩谁家子慷慨歌远游忽记少年日猛志隘九州何物能劝人有此岁月流君心海无底亦使成高邱赠君一卷书其传自衰周读此当自悟扰扰将焉求
岩岩牛山木久矣困樵采望望深涧芝无人香不改一叶振江潭轻波欲逹海幽明理一贯影响不相待愿天诱臣衷所求惟寡悔
和杂诗【十一首】
日食百马刍足有万里尘乃知一骏骨可百驽胎身生汝天已艰天复无私亲安肯养一物侵夺空四隣长饥汝自取况值秋霜晨难生复难长愁絶艺兰人
胸中无全山横侧变峰岭不及灵椿秋遂谓长春景只见栢参天岂知根独冷井蛙见自小夏虫年不永天人互偿贷千年如响影廓哉神道远瞬息苦驰骋平生远游心观物有深静
昼长夜乃短百刻君自量蠃余虽可致君看蜜蜂房董生论齿角三策奏未央乐天喻花实妙理通隂阳【白诗荔支非名花牡丹无佳实】稠薄只升米听尔宜饥肠
好事理难阻人情多畏豫芝兰种不生鸾鸿动高翥遂令好贤心艰亲恐易去巢燕不待招庭花免忧虑所以末世下凡百古不似皎皎千里驹肯为场苗住求贤非吾分切已在何处平生取友志持此当警惧
因观倚伏机亦爱柱下老时危不易度逊默庶自保不见春花树隆冬抱枯燥生意歛根柢发泄敢独早圣德实天生自信耿中抱犹存悄悄心庸人安足道
幼安返乡郡知音得程喜有问平生心但说临流事乾坤魏山阳史笔凛生意物外此天民与魏偶相值【见通监纲目】澹然涉世情月闲云自驶我作安化箴【上安其贤民化其德见管宁传注】韦弦不须置
太玄岂无知不觉世运廹为问莽大夫何如成都陌【扬雄尝师严君平】扶摇得真易长卧山云白【扶摇白云皆陈图南号】中有安乐窝气吐宇宙窄消长粲以密我主彼为客【观先天图可见】问子居何方寰中有真宅
朝耕隆中田暮采成都桑平生淡泊志丑女同糟糠爱此真丈夫忘我厨无粮当年静修铭团茅鷄距阳【鸡距保府泉名旧尝取武侯静以修身语名所寓舍静修龛】回头十五载尘迹徒自伤山居久岑寂主静岂无方安得无极翁酌我上池觞燕南可避世逸兴生云端安得百里封一邑不改迁弦诵和寒流沟涂映晴巅思此良自苦躬耕望盘飱愿从八吟翁【横渠有八吟诗因自谓八吟翁】同结一井缘买山不用诗探囊谩千篇
西山霍原宅古迹犹可稽【见水经注】重吟豆田謡愁云落崩崖【豆田謡见霍原本传】鲁酒邯郸围抚事伤人怀林宗自高士此世淹亦弥一闻孺子语西风草披离知几在明哲何事绁尘覊君观括囊戒无盈庶无亏
我游深意寺即山古清凉兴妖如米贼乘时起陆梁【见五代史记】不见重华帝所居亦成乡乾坤师道废春阳变秋霜抚事三太息欲语意何长
和咏贫士【七首】
陶翁本强族田园犹可依我惟一亩宅贮此明月辉翁复隐於酒世外冥鸿飞我性如延年与衆不同归?危正自念谁复虑寒饥努力岁云暮勿取贤者悲【独正者危至方则碍尔实愀然中言而发违衆速尤迕风先蹶此渊明规顔延年语也见延年诔公文】
王风与运颓一轾不再轩消中正有长冬温见瓜园人才气所锺亦如焰後烟寥寥洙泗心千载谁共硏龙门有遗歌三叹诵微言意长日月短持此托後贤
渊明老解事抚世如素琴似人犹可爱况乃怀好音乡闾谁尽贤招饮亦相寻岂有江州牧既来不同斟仲尼每讳鲁邦君诚可钦史笔自好异谁求贤者心
木石能受唾岂独相国娄视唾若如雨褊人亦不酬无心乃直道矫情实庄周身外不为我袒裼吾何忧伯夷视四海愿人皆我俦吾谓下惠隘此说君试求
饮酒不为忧立善非有干偶读形神诗大笑陶长官伤生遂委运一如咽止飱参囘岂不乐履薄心常寒天运安敢委天威不违顔庄生虽旷逹与道不相关
物外有幽人阅世如飞蓬浮名不可近造物难为工西亰二百年藉藉楚两龚岂知老父观才与薰膏同为问老父谁身隐名不通偶逢荷蓧者欣然欲往从
生类各有宜风气异九州易地必衰悴盖因不同俦水物困平陆清鱼死浊流麟亡囘既夭时也跖无忧天亦无奈何自献敢望酬寄语陶渊明虽贫当进修
和咏二疏
委质义有归乞骸老当去岂无恋阙心难忘首丘趣在礼此常典末世成高举汉庭多公卿图画两疏傅至今秦中吟感叹东门路目覩霍将军功高擅恩顾一朝产危机千载损英誉仲翁幸及年安肯婴世务圣主赐臣金奉养行所素造物佚我老余龄今自悟田园付子孙身後复无虑神交冥漠中乐境尚森着
和咏三良
江山错如绣死与敝屣遗安用亲爱人共此丘土微秦人多尚气宜无儿女私乃亦如当途区区【阙】　　因伤秦政恶三叹王纲亏殉人已可诛而况收良归坐令百夫特含恨与世违秖应墓前栢直干千年希遥知作俑戒为感诗人悲重吟黄鸟章泪下沾人衣
和咏荆轲
两儿戏邯郸六国朝秦嬴秦王鸷鸟姿得饱肯顾卿燕丹一何浅结客报咸亰当时势已危奇谋不及行政使无此举宁免繋颈缨如丹不足论世岂无豪英天方事除扫孰御狂颷声我欲论成败高歌呼贾生乾坤有大义迅若雷霆惊堂堂九国师谁定讨罪名一战固未晚何为割边庭区区六孱王山东但空城孟荀岂无术乘时失经营今虽圣者作不捄乱已成酒酣发羽奏乱我怀古情
和读山海经【十三首】
寰区厌廹隘思见旷以疎四壁画诸天爱此金仙庐丹青焕神迹胜读谈天书乃知屈子怀托兴青虬车囘看百千世朝露栖园蔬归来诵陶诗复与山经俱山经何所似俚媪谈浮图汗漫恐不已身心归晏如
凤鸟久不至思君惨别顔中心藏竹实炯炯空千年千年寄何所云在丹穴山何当一呼来徵尔无稽言翩翩三危鸟为我使崑丘闻有西王母灵化略难俦愿清黄河源一洗万里流吾生岂无志所居非上游潇湘帝子宅缥缈乘隂阳欲往从之游风波道阻长秋风动环佩星汉摇晶光月明江水白万里同昏黄重华去已久身世私自怜皇灵与天极苍梧渺何山晴空倚翠壁白云淡无言愁心似湘水犹望有归年梦登日观峯高抚扶桑木手持最上枝传与甘渊谷一笑天惊白苍凉出新浴何方积九隂区区尚龙烛累累玉膏实泠泠琪树隂鸾凤自歌舞瑟瑟风动林风林奏何乐宾天有遗音君何坎井念永负琅园心明星捧玉液太华参天长仙掌一挥谢此乐殊非常矫首望夸父饥渴无余粮奔竞竟何得归哉此中央水物自一隅亦复具飞走乃知造化工错综无欠负茫茫山海间形类靡不有此亦何可穷一覧置肘後遥醉楚江骚清愁浩如海蹈袭此何人兴寄果安在岂期紫阳出夸谩莫追悔【见朱文公椘词辨证】五藏今九丘【五藏见山海经序】除去尚奚待
流观山海图渊明有深旨抚心含无疆观形易生死异世有同神此境若亲履何以发吾欢浊酒真可恃扶疏穷巷隂囘车想高士厌闻世上语相约扶桑止读君孟夏诗千载如见尔开襟受好风试学陶夫子陶令自高士葛侯亦奇才中州乱已成翩然复南来三游领坡意厌世多惊猜不妨成四老雅兴更悠哉
静修集卷二

[book_title]卷三【丁亥集三】
钦定四库全书
静修集卷三【丁亥集三】　　　元　刘因　撰七言古诗【二十三首】
桃源行
六王扫地阿房起桃源与秦分一水小国寡民君所怜赋?多慙负天子天家正朔不得知手种桃枝辨四时遗风百世尚不泯俗无君长人熙熙渔舟载入人间世却悔桃花露踪迹曾闻父老说秦强不信而今解亡国画图曾识武陵溪飞鸿灭没天之西但恨於今又千载不闻有渔人迷
明妃曲
初闻丹青写明眸明妃私喜六宫羞再闻北使选絶色六宫无虑明妃愁妾身只有愁可必万里今从汉宫出悔不别君未识时免使君心怜玉质君心有忧在远方但恨妾身是女郎飞鸿不解琵琶语秖带离愁归故乡故乡休嗟妾薄命此身虽死君恩重来时无数後宫花明日飘零成底用宫花无用妾如何传去哀弦幽思多君王要听新声谱为谱高皇猛士歌
塞翁行
塞翁少小垄上锄塞翁老来能捕鱼宋家昔日塞翁行屯田校尉功不如西山瀛海接千里长城又见开长渠要将一水限南北笑杀当年刘六符天教陂泽养鴈鹜留与金人赋子虚我来乡国覧风土髣髴挝鼔笛呜呜胸中云梦忽已失酒酣怀古皆平芜昔年阻水羣盗居塞翁子孙杀欲无至今遗老向人泣前宋监边无远图
武当野老歌
南阳武当天下稀峰峦巧避山自迷青天飞鸟不可度但见万壑空烟霏山不知人从太古白云飞来天作主旌旗明灭汉阳津几阅东西互历风雨老人住此今百年自言三世絶人烟往事不闻宣政後初心欲返羲皇前脯鹿为粮豹为席竹树苍苍岁寒国天分地坼保无忧怪见北风山鬼泣一声白鴈已成擒囘望丹梯泪满襟传语桃源休避世武陵不似武当深
感秋【思古人之不可见也】
湘弦悠悠阻清音驾车欲往洛水深白榆一叶惊河汉万里碧霄中夜心玉鸾翩翩纷翠羽髣髴机丝隔烟雾琼枝难得芳华年惟恐流光两迟暮河傍有星名牵牛此星既出令人愁明朝见明河影已隔人间万古秋
饮後
日光射雨明珠玑怒气郁作垂天蜺天浆海波吸已竭倒景径入黄金巵金巵一倾天宇闲天公愁吐胸中奇海风掀举催月出吹落酒面浮明辉琼芝瑞露千万斛肝肠潇潇清欲饥金宫银阙此何处夜半梦落崑仑西眼中之人素所期赤霜为袍丹霞衣明星煌煌何太速碧霄怅望白云低
西山
西山龙蟠几千里力尽西风吹不起夜来赤脚蹈苍鳞一着神鞭上箕尾天风泠泠清入肌醉抱明月人间归嫦娥洒泪不敢语银河皷浪沾人衣寄谢君平莫饶舌袖中此物无人知
登荆轲山
两山巉巉补天色中有万斛江声哀人言此地荆轲舘尚余废垒山之隈太子西来函关开谁信生儿为祸胎笔头断取江山去已觉全燕如死灰马迁尚侠非史才渊明愤世伤幽怀春秋盗例久不举紫阳老笔生风雷遗台古树空崔嵬平芜落日寒烟堆纷纷此世亦良苦今古燕秦经几囘忧来径欲浮蓬莱安得鲁连同一杯碣石东头唤羡门六鳌载我三山来
薛稷双鹤
胎禽寥廓非人境只许清江见寒影书家笔头垂露姿一变凌云更修整前鹤忘机如易驯後鹤昂藏不可羣二鹤相看如有语松下磐石少此人
幼安濯足图
汉家无复云台功平生不识大耳公眼中天意镜中语此身只有扁舟东关东诸公亦英雄百年能辨山阳封归来老栢号秋风世事悠悠七十翁乾坤故物两足在霜海浮云空复空无刀可断华太尉有死不为丕大中丹青白?凛氷雪高山目送冥飞鸿为问苏家好兄弟万古北海谁真龙【长公爱文举次公爱幼安盖气质各以类云】
采菊图
天门折翼不举袖手四海横流前长星饮汝一杯酒留我万古羲皇天庙堂衮衮宋元勲争信东篱有晋臣南山果识悠然处不惜寒香持赠君
归去来图
渊明豪气昔未除翺翔八表凌天衢归来荒径手自锄草中恐生刘寄奴中年欲与夷皓俱晚节乐地归唐虞平生磊磊一物无停云怀人早所图有酒今与龎通沽眼中之人不可呼哀歌抚卷声呜呜
雪翠轩
西山万古青未了黛緑鬟云已倾倒岂知太虚忽生白恍如厚夜今复晓紫阳仙翁见本根白波开天余浩渺胸中盘曲此高寒曾梦肝肠倚天表苍崕飞来天出巧为护烟岚翠如扫万缕寒烟吹不举静秀依依见姢好此时先生一开轩平生壁立今玉削脚底游尘软更红黑头扰扰谁为雄临风囘首三太息安得置此冰壶中西山秀色千万重一顾可洗浮云空遥望飞泉驾远壑中有一路开双松人间风日不到处来访轩中雪翠翁
山中
山中望塔倚天表今得全山如立草不知天地视全山何如一粒江湖渺平生老眼如层梯昨日所为今儿嬉神功天巧祗如此人力区区能几尔世间壮观徒纷纭尧舜事业犹浮云
饮山亭雨後
山如翠浪经雨涨开轩宛坐扁舟上西风为我吹拍天要驾云帆恣吾往太行一千年一青才遇先生醉眼醒却笑刘伶糟麴底岂知身亦属螟蛉
巫山图
朔风卷地声如雷西南想见巫山摧江南图籍二百年一炬尽作江陵灰不知此图何所得眼中十二犹崔嵬猿声髣髴余山哀行云欲行行复囘神宫缥缈望不极乘风御气无九垓区区云梦蹄涔尔岂知更有阳云台
李贺醉吟图
赤虬翩翩渺无闻望之不见矧可亲浮世浮名等浊溷眼中扰扰投诗人心肝未了人间春龎眉尚作哦诗颦太平瑞物不易得昌黎仙人掌中珍北风潇潇吹野磷千年泪雨埋青云乾坤清气老不死丹凤来须见君
後赋赤壁图
公无渡河归去来周郎袖里藏风雷老?千年快一撃金眸玉爪不凡材先生平生两赋尔江山华发心悠哉只今画里风月笛尚有老骥西风哀眼中惊波不西归玄鹤夜半从天回曹刘闲气今何处船头好在白云堆
陈氏庄
陈氏园林千户封晴楼水阁围春风翠华当年此驻驆太平天子长杨宫浮云南去繁华歇囘首梁园亦灰灭渊明乱後独归来欲传龙山想愁絶今我独行寻故基前日家僮白发垂相看不用吞声哭试赋宗周黍离离【陈氏先父之外家也金章宗每游猎必宿其家渊明谓先父龙山指孟嘉事】
采石图
何年凿江倚青壁乞与中原作南北天公老眼如看画万里才堪论咫尺蛾眉亭中愁欲滴曾见江南几亡国百年囘首又戈船可怜辛苦矶头石江头老父说当年夜卷长风晓无迹古人衮衮去不返江水悠悠来无极只今莫道昔人非未必山川似旧时龙蟠虎踞有时歇月白风清无尽期古人看画论兵机我今看画诗自奇平生曾有金陵梦似记扁舟月下归
金太子允恭唐人马
道人神骏心所怜天人龙种画亦然房星流光忽当眼径欲揽辔秋风前汉家金粟几苍烟江都笔势犹翩翩东丹猎骑自豪贵风气惜有辽东偏天人秀发长白山画图省识开元年金源马坊全盛日四十万匹如秦川天敎刼火留此幅玉花浮动青连钱英灵无汗石马复悲鸣真似泣金仙只今囘首望甘泉汾水繁华雁影边奇探竟随辙迹尽兀坐宛在骅骝先人间若有穆天子我诗当作祈招篇
宋理宗书宫扇【并序】
杭州宫扇二好事者得之燕市一画雪夜泛舟一画二色菊理宗题其背有兴尽为期及晚节寒香之句诸公赋诗予亦同作
天津月明啼杜?梁园春色凝寒烟伤心莫说靖康前吴山又到繁华年繁华几时春已换千秋万古合欢扇铜雀香销见墨痕秋去秋来几恩怨一声白雁更西风冠盖散为烟雾空百钱韈锦天留在祸胎要鍳骊山宫当时梦里金银阙百杯楼前无六月琼枝秀发後庭春珠帘晴卷天门雪棹歌一曲白云秋不觉金人涙暗流乾坤几度青城月扇影无情也解愁五云囘首燕山北燕山雪花大如席雪花漫漫氷峩峩大风起兮奈尔何
续十二辰诗
饥鸢吓鼠惊不起牛背高眠有如此江山虎踞千里来才办荆州兔穴尔鱼龙人海浩无涯幻境等是杯中蛇马耳秋风去无迹羊肠蜀道早还家何必高门沐猴舞豚穽鷄栖皆乐土柴门狗吠报隣翁约买神猪谢春雨
杂言【五首】
观雷溪
飞?天下脊老气盘五囘三江泻天怒合为一水东南来此势不杀令人愁石门喜见西山开未补青天裂谯凿混沌胎奇声猛状万万古山根几许犹崔嵬两山倒倾澜百丈逢颠崖先声动毛髪余爽开襟怀初疑万壑转奔石意像髣髴坤轴摧又疑鼔角鸣地中百?未到仍徘徊荒祠下石磴骇目何雄哉春风不到太古雪今日乃得胸中雷穿石谁能穷窟宅流沬势欲浮蓬莱平生芥蔕今寒灰两耳到骨无纎埃郦元笔头天下水石门之奇犹见推乃知兹游亦奇絶快弄素电喷琼瑰东崖一片石坐抚千年苔为招郎山君共卷长鲸杯江妃为挝灵鼓催赤鯶跃出银山堆先生酔来泉洒面狂歌一和湍声哀
游郎山
昨日山东州马耳索御凌风嘶今日军市中不觉已落山之西山之面背一无异不待风烟变化神已迷危关度雪?乱石通荒蹊林间小草不识风日自太古我行终日仰羡木杪幽禽啼但见雨色来云物颷以凄忽然长啸得石顶痛快如御骏马蹄万里来长风五色开晴霓长剑倚天立皎洁莹鸊鹈平地拔起不倾侧物外想有神物提诗家旧品嵩少同画图省见巫山低谁令九华名独与八桂齐千态万状天不知敢以两目穷端倪骞腾谁避若飞隼侧瞰何屈如怒猊千年落穷边烟草寒萋萋若非郦亭书生此乡国物色谁省曾分题【郦道元注水经说郎山形势最真今涿郡有郦亭其先世所居也】乾坤至宝会有待岂有江山如此不着幽人栖颇闻山中人云间时闻犬与鷄只疑名山别有灵境在不许尘世穷攀跻不是先生南游有成约径欲共把白云犂九疑窥衡湘禹穴探会稽玉井烂赏金芙蕖日观倒卷青玻瓈风烟囘首莫潇洒南游凖拟相招擕
挂书牛角图
长安江都抟手空台司光禄谁雌雄大事既去乃尔耳渠头不斫将安容喑呜千年楚重瞳将军视之犹椘公挂书牛角亦偶尔史臣比拟良未同青青泽中蒲秀色自凌空可怜徐包徒学术皆凡庸君不见羣儿驱羊竟何功晋阳桃李亦秋风缑山图画有如此何如长作多牛翁
浙江潮图
山人懒絶梦亦然鼎如万牛不可迁谁信画工笔头有神力扁舟一夜江声寒觉来千里雪漫漫中有数点青峩闲人间天门壮观已如此岂知大块喘息四海如鼻端海中仙人氷雪顔吸风御气非人寰试问涛头何当还为我寄声三神山我欲乘兴游其间
清江曲
清江芙蕖玉可怜?花汀草自年年来鸿去燕不相识晓露无声香暗泣江楼缥缈如花人望之见之不可亲无限晴云锦树新愁眉只向遥山颦遥山一千里长在愁眉底镜里繁华过眼空遥山铸向青铜中遥山遥复遥芙蕖霜早凋明日愁眉为谁扫月白江清天未晓
静修集卷三

[book_title]卷四【丁亥集四】
钦定四库全书
静修集卷四【丁亥集四】　　　元　刘因　撰五言律诗【三十七首】
除夕
百岁三分一初心谩慨然空囊难避节青镜不留年静阅无穷世闲观已定天履端思後日四鼔未成眠
晚上易台
遗台连废垒落日展遥岑海岳天东北燕辽世古今每当多感慨直欲罢登临莫更留尘迹千年不易禁
登武阳
朝游樊子舘晚上武阳城潮接沧溟近山从碣石生断虹云淡白返照雨疏明且莫悲吟发樵歌已怆情
乡郡南楼怀古
南北世更迭江山人重轻澶渊出师诏显德受降城遗恨几时尽寸心千载生区区蓼花咏痴计欲何成
满城道中
学舘三年梦西山此日行人生两屐足世累一蓑轻别涧水流合断林烟浦平谁能分半壑相与结岩耕
夏夜
院静复夜静幽人世虑轻是非容勿辨忧宠莫多惊万树乌飞月千家犬吠声梦回无一事惟有纸窗明
重游源泉
人世自人世翛然物外身沧溟来照影白?恐生尘题壁云封石攀花鸟护春今年风景别开卷觉诗陈
张氏别墅
恶木推不去好山招未来岂无平旷地当有妙高台芳草趂隂坐杂花随意开东南村落近试与问新醅
书堂旅夜【二首】
少小抱?苦飘零重此行迂疏从我好忧戚赖天成夙志存无几覊怀触又生寸心同弱草岁晚怯霜清淹留已半载去住意何深月色一千里愁人方寸心秋声助摇落生理叹浮沉松桂清霜满哀歌动故林
生日
四十举儿子明珠掌上希圭璋蒙养正未蚤病防微春露有时降?云何处飞悲欢共今夕余涕不胜挥
虞帝庙
淫祀徧区宇空山余帝宫皇灵有天在像设与人同身世千年後尘埃百感中清泉分一酌毛骨润南风
奇村道中
此日西塘路乘闲作胜游深?柳成巷??稻分沟白石长含雨黄花不受秋移居新有意试就野人谋
城南
山人懒到骨一出动经秋欲赴城南约如营海外游岸容收潦尽邨色带烟留禾黍岁将晚农家犹未休
有客
有客谈稼穑对人增感伤自言二顷业不博半年粮宿麦得春旱晚田经早霜无功一杯粥俯首汗如浆
早行
曙色警初动物情无久闲薄凌护颓岸落月淡空山残梦失逆旅少休期守关寻常午窗雨拥被听珊珊
白菊
仙草尚?洁东篱芳未芳精神浑是露气势已无霜夜月藏不得晚风吹又香天教陶靖节素髪与交光
水亭夏日
?亭耿独坐一碧淡凝秋氛杂市声远空明云影留伤时仍磊磊对景即休休几欲解维去乾坤无钓舟
野兴
乘兴闲登眺归来昼掩扉静中见春意动处识天机大节始终论全才今古稀平生有旧约常恐寸心违
秋望
病骨秋偏早单衣露尔寒微云生水际暝色起林端地迥月迟下楼高山易残轻风吹欲举醉袖拂层峦
杂诗【五首】
尧山唐故国淳朴带遗踪种果收奴力开田享素封来收多上药景仰近神峰梦寐驱黄犊岩居一老农冀北高寒境英灵海岳全斯文若程邵家世亦幽燕祀典令谁举遗经会有传吾乡此盛事瞻仰在他年何事招提好山深马可驱松巢低暎?竹溜细通厨霜栗千封户云屏四画图冠巾如我用白鹿起?模岩居访高道少日在风尘囬首话前事低眉厌此身江山资寇盗田亩化荆榛领取天伦重无君愁杀人水遶千山合云藏数亩荒初寻香有阵渐入翠成行豚穽依危石牛蹊带小塘团茅奄如画可惜是逃亡
早发濡上
寒出防优逸诗情非浩然烟浓山失色云重雪连天坏户仙游上氷髯老境前别家忘再宿桑海问何年
偶书
扰扰推迁里谁知不偶然要从人力外推见事机先青白天公眼低昂造物权俗情谩悲喜倚伏有他年
宿田家
偶到田家宿欢迎如遇仙杯盘陈户侧妻子拜灯前青白眼谁静炎凉情易偏岂知人世外还有野夫怜
半世
半世恒栖托?生被险艰寡言非藴蓄褊性类清闲生计朝霞上交情暮雨间柴门本无客幽僻况长关
重渡滹沱
遥临滹水岸回望土门关秋色巉岩上川形拱抱间分疆人自隘设险地谁悭欲问前朝渡江鸥故意闲
恒山楼
万岭尊恒岳遗台枕後潭仰高慙对坐哭险负奇探影落沧溟北云开斗柄南山灵怜野客今夕费烟岚
登镇州阳和门
百尺市门起重过为暂停豪分秋物色米聚赵襟形北望云开岳东行气犯星凭阑天宇在人事听浮萍
辛巳中秋旅亭独坐
分光隂太盛无力掩苍溟大块供微黑高天失旧青兴从愁外发秋向露边零点数山河影依稀见草亭
文章
文章费余力齿髪愧初心璞有连城璧精非百链金静中天地我闲里去来今鸟散炉薰尽长歌激暮隂
一身
一身能换骨毛髪散冲融气变精神後人生感化中朝阳方杲杲春意正蒙蒙百载唐虞德方成比屋功
周邵
百年周与邵积学欲何期径路寛平处襟怀洒落时风流无尽藏光景有余师辜负灵台境图书重一披
上塜
过家来上?顾影念?踪春露欢迎失寒泉感激浓千金一毛髪十梦九音容不惜从黄壤多惭未了胸
七言律诗【六十九首】
春隂
淡淡春云暖更轻一身酒力若云生无人也笑乐所使未醉先休气始平时雨沾枯或有蘖微风着物不闻声人生日用本无事闲倚西窗候晚晴
秋日有感
自恐规模日戚然每便?坐静无边仰观俯察无多地往古来今共此天或智?愚能几里一鸣一止又千年南山正在悠然处目送归鸿手絶弦
多病
多病年来放尽慵一龛坚坐避深冬欲忘言处饮先醉不得意时山故浓只许国人知我陋【见邵子无名公序】无妨高论笑吾庸【见司马公庸书序】西岩近有仙芝种为谢白云着意封
日午
日午云轻草色苏出门杖屦自徐徐乾坤俯仰窥难见花柳青红画不如静处规模惟厌小动时文理却嫌疏眼前光景无穷态注尽濓溪太极图
偶成
一语未能分付时难言方信到真知道参天地用何小心有羲皇生岂迟後世直须要扬子百年即我是锺期折花笑对沧浪影不觉东风就手吹
湖上
湖上幽居事事幽卧看书卷坐垂鈎晴窗闲是长年国暑簟静为无热丘心远何妨在人境室虚元自有天游家人大笑询生理报我西风咫尺秋
十月朔展省後登古城有感
手线西风失弊衣高城烟树挂斜晖徘徊飞鸟不忍去荡漾沧波如欲归几为霜来惊露往每因物是见人非诗书未辨乡隣化道德初心恐易违
道士孙伯英容城故居【并序】
伯英名邦杰世为县之贵族遗山元公为作墓铭?其游太学所与交皆天下名士气甚高见金世已乱天下事无可为思得肆志方外以耗壮心而老岁月遂为黄冠师以终葬亳之太清宫侧时年五十一因见先君子録其家世文行之美以示乡人今过其居感而赋诗
政教才气敌希夷冠帔翻然亦未宜谁辨胡寅论鸿客【见读史管见】只除坡老识安期【见安期生诗】可怜乔木空秋色惟有青山似旧时欲传先贤问遗事故园猿鹤不胜悲
过乡县西方古故居【并序】
古今大定间人尝举进士不第遂归独居一室置琴书其侧不妄与人交县令佐公服候门亦以逊辞谢遣之有田数十亩食其所获如菽熟惟食菽乡人好事者欲以米易之不听曰天所食者不可易也监察御史按行郡邑闻其行上之不报其为人盖亦近於圣学之所谓狷史家之所谓独行者欤先父每举以律乡人之贪鄙者故乡人至今能道之古死无後其丘壠已为樵牧区今过其居亦莽焉荆棘中矣不觉感叹夫发潜德而纪先贤实後生之责也顾力未能焉姑题诗以记先父之训云
名姓初闻自过庭山田力食老穷经乡闾月旦归公论耆宿风流尚典型感事重吟鳬绎集怀贤谁筑聘君亭还家游子悲千种念旧思亲泪最青
登雄州城楼
古戍寒云接渺茫故乡游子动悲凉江山自古有佳客烟雨为谁留太行野色分将愁外緑物华呈出夜来霜海门何处秋声急极目沧波空夕阳
梦先壠
望望东阡见松桂?云为我且蜘蹰十年一梦等闲过四海此身何虑无千丈春晖空寸草万山明月只啼乌旧家三径今谁主羡杀河汾有弊庐
宿玉泉村【先父尝欲卜隐於此】
怪见清晖逼晚襟大行眉宇未消沉徘徊终日不忍去寂寞高盟如可寻欲向?云间踪迹只应老树记登临栖迟零落今如此泪尽韦斋刻印心
外家西园李花
无边晴雪暎柴扉梦里繁华又一非人与山丘属零落天教草树记芳菲每因寒节来相访重为余香不忍归里社他年有成约结庵终拟号春晖
入山
草露珠丝晴日明乱虫秋意有先声屈盘未转坡陀尽苍翠忽从怀抱生一径?回失南北两山云近异隂晴天公若会登临意可信伤心画得成
晚眺
岩姿浓淡似吾诗云点青山学鬓丝老树遗台秋最早夕阳流水鸟偏迟无人能解此时意如我曾来前古谁本为登临解陶写岂知摇落更堪悲
山中月夕
满怀幽思自萧萧况对空山夜正遥四壁晴秋霜着色一天明水月生潮歌传岩谷声豪宕酒泛星河影动摇醉里似闻猿鹤语百年人境有今朝
恶乌
山中夜夜闻恶乌恶乌声中似诉渠气运变迁皆以类隂阳对待不相无形声如此谁怜我天地初生已有予能办春风长白日愿将花柳付提壶
五月二十三日登城楼
独倚危阑鬓毛一帘轻燕晚凉高云移山影乱初定雨带风声来渐豪物外此天才一幙人间何事不秋毫远游未尽平生兴几欲狂歌续楚骚
晓出西塘
塘水随人缓步行哀湍激石故轻清太行穠秀洗霜浄全赵?模天凿成偶为登临发悲咏忽从毛髪散秋声殷勤莫尽尊中酒留到青山佳处倾
南楼
登临秋思动乡关展尽晴波落照间叹老自非缘白髪爱闲元不为青山几经分合世良苦不管兴亡天自闲初拟凭阑浩歌发壮怀空与白鸥还
良辰
莫遣闲愁负此身莺花逐月是良辰乾坤痾痒元关我土木衣冠亦象人大德岂容轻録怨小疵休废更求醇此中空洞浑无物万紫千红总属春
午睡
闲中何事不清妍鸟恋花隂伴昼眠窗外雨晴山有晕枕边风息树无弦面前多放寛平地方寸严临咫尺天万古羲皇有余意不妨分我百来年
新晴
小雨新晴草色苏家园生理未全疏埋盆欲学鱼千里试地先栽芋一区时与老农谈稼穑不因闲客罢琴书乾坤妙处无人会卧看墙隂雀哺雏
野亭会饮【三首】
列坐平分草色匀四围天设翠屛新不可一日无此客安得四时长是春野鹤自成难进状江鸥不作近前嗔鸟声自向花枝说好个羲皇以上人
曳杖萧然一幅巾山夫野老解相亲横身物内谁为我赋象天中彼亦人细数平生无此会不来一醉负今春举杯自夀复自笑高壑烟霞吾岂贫
行乐人生当及辰今朝光景为谁新林隂薄薄微露日花气溶溶暖着人春色十分看欲尽鸟声千种听难真东风就手吹残酒无限青山动翠鳞
浅酌
浅酌微吟意自真新诗改罢酒微醺流莺暗逐春光老独鹤潜惊夜景分共见白驹如晚景岂知苍狗是浮云无边风月谁无分只恐灵台未属君
梦镇州潭园【先父旧隐】
昨夜分明是镇州溪潭先子旧曾游魂来千里太行碧梦觉满庭烟水秋古淡园林无限意登临今昔几人愁当年猿鹤应无恙争信书郎谩白头
过镇州
太行迎马郁苍苍两岸滩声带夕阳霜与秋容增古淡树因烟景恣微茫阅人岁月真无谓得意江山差自强曾记城南旧时路十年回首尽堪伤
井陉淮隂侯庙【二首】
饥童羸马倦重游万将分兵坐此筹灭项岂知秦尚在夺齐便觉汉无忧英彭一体谁遗类绦灌诸孙自列侯爱杀鹿泉泉下水乱山百折只东流
许身良犬笑君痴怏怏难胜已自危智数相催难免死才名如此岂无疑两年蕃镇真犹假十载君臣喜又悲最恨当时萧相国直教三族到全夷
读汉高帝纪
礼乐经秦扫地空遗民洗眼续王风?模自袭挟书律举措惟推约法功鲁国两生心独远新城三老义谁同只知才到萧曹尽可信高皇是沛公
易台
望中?鸟入消沉云带离愁结暮隂万国山河有燕赵百年风气尚辽金物华暗与秋容老杯酒不随人意深无限霜松动岩壑天教摇落助清吟
秋夕大风有感
坤舆闻说若行舟乘此真堪万里游大块气豪知寡和黄紬坐稳觉无求窗间小草根自贺云外高松声亦愁明日西山想清瘦天教老眼看晴秋
盆池
自慙眼孔一盆多奈此无边风月何莫道浑非九云梦不妨能着百东坡斡旋在手天随转虚静如心景自过谁弄扁舟诧吴越为言吾老怯风波
水灯
南湖新緑破春容一炬才分万炬同共说金膏能有景岂知隂火解生红鱼龙水乐三更後星汉仙槎一色中唤起东坡看清晓向来碧海又青铜
方镜
当年玉斧落何方隂魄谁教拟太阳翻起坤舆看鳌背借来心境发天藏衣冠严肃知无愧肝胆轮囷觉有芒四海红尘竞白日托身分我镜中凉
西窗
洛水秦山梦寐前风流陈邵两臞仙中峰太华五千仭皇极一元十万年厮役阅来归旧隐迷藏画出称高眠人间此意今谁会卧看西窗生暮烟
有怀
飘飘遗世觉身轻尚友千年凛若生瑞日祥云程伯子氷壶秋月李延平浮沈沧海人事换晴雪太行眉宇清曳杖归来北窗下一尊浊酒为谁倾
记梦【并序】
至元戊寅十一月二十四日梦十余老翁衣冠甚伟以章疏荐予章中署子为金文山人而见称之语甚多既觉惟记松栢岁寒桑榆晚景之句而每句之下又各忘其六字遂以诗记之
梦中说梦已成痴更拟从翁问所疑松栢岁寒应有谓桑榆晚景欲何为名书丹阙非吾望家在金文不自知果有仙山隔尘土先生亦欲住仇池
卷帘
卷帘云树散微明淡似幽人百虑轻真宰镂雕亦良苦洪鑪消铄似无情空岩月出人境失灏露秋严山气生欲写天机谁领会西风吹作棹歌声
偶作
为贪风月重登临感慨幽怀不易禁静里形神君与我眼中兴废古犹今区区此世真何物落落平生只寸心闻道江湖好烟水飞鸿灭没有遗音
高亭
高亭云锦遶清流便是吾家太一舟山影酒摇千疉翠雨声窗纳一天秋襟怀洒落景长胜云影空明天共游笑向白鸥问尘世几人曾信有沧洲
放歌
未须鹏翼赋垂云老眼氷壶亦自新碧落银河见高举红尘白日属何人累累坐阅秋风客扰扰空悲地上臣左挽浮丘一杯酒吾言夸矣不须嗔
自适
久矣黄尘絶往还惟余风月到柴关清霜烈日从渠畏野鹤?云适自闲天上银河连碧落人间秋色对南山高吟大醉尧夫老只有豪夸不易删
老岸
老?隂隂云树清柴门寂寂緑苔生空明万象随月出水墨四山因雨成千古心期破茅屋百年人事短灯檠道人不是悲秋客听尽疎蛩夜夜声
世上
世上悠悠尽自争眼中隐隐放教平飞蝇触鼻人争怒落叶临头我谩惊既有阳秋暗消长何须青白太分明蒺蔾原上清霜重辛苦十年跣足行
几叶
几叶疎桐万斛秋四山清露一窗幽人能知足随处乐心若忘机百虑休事物阅来如有悟囊箱空惯已无羞醉中曾听家人语老子年来不解愁
万古
万古遗编未寂寥一窗风露晚萧骚有时陶令羲皇上何物元龙湖海豪鼷鼠千钧宜自惜蟾蜍寸铁亦徒劳年来点检人间事问人舌求田计最高
老大
老大情怀随处乐幽闲气味逐时添平生长物不入室一日百钱辄下帘题品云山宁有讳收罗风月不妨廉客来恐说闲兴废茶罢呼棋信手拈
山石
山石那容玉独坚人生磨灭殆天怜画蛇最戒足无用书马常忧尾不全谁见虎须真可捋自惭鷄肋岂胜拳误人莫向娄师德不领春生未唾前
人生
人生底用废闲思物理通来尽我师冻雀犹能乐生处秋花元不厌开时齐姜必娶终无偶秦越未生宁乏医若道终安须待足百年何日可伸眉
夏日即事
迂疏争笑近清狂多病筋骸可预防久乏园蔬因种药不留窗纸为抄方闲从鸟雀分晴昼静与蛩螿共晚凉莫道幽人好标致北窗自古有羲皇
冬日
砂瓶豆粥土床烟中有幽人意漫然元晦居山岂怀土仲尼微服即知天闲中作计饱为上书外论交睡最贤小子应门当拜客病夫便静乞相怜
午窗
终岁柴荆掩寂寥物情多忌恐难逃家居关白惟求省应物寒温亦惮劳陈瓘只知炊饼大元龙新厌卧床高午窗叶乱风成阵病拥紬衾气尚豪
马酒
汉家挏马岂无传力尽皮囊味始全胸次沃焦常八九眼中騋牝少三千百杯谁有冲驹气一幕何分敕勒天彼酪犹能奴命茗南风到此便凄然
平昔
平昔襟期镜屡看而今涉世愿高年自怜不唾青城地共笑仍忧杞国天履影无伤犹不忍吹韲虽误亦当然人间万事思空遍依旧西窗理断编
冬日
迂疏懒散百无能半似田翁半似僧制药就围煨芋火检方聊趂剥麻灯自知豪爽今无复共道痴顽旧不曾闲倚南窗贪覔蝨敲门人怪不时譍
次人韵
乐天方识淡中甜安土无妨着处粘道在市朝皆可隐机忘鸥鸟亦无嫌牕虚不碍山云度树老惯经秋气严世上闲愁浑几许而今青镜满霜髯
中秋
天借无云雨借晴月边凉露滴无声只知老子兴不浅谁信太虚白亦生四海惟当共人影寸心直拟配高明【二句梦中得】乾坤元有氷壶在囬首红尘意未平
人情
人情云雨九疑山世路风涛八节滩共说长安如日近岂知蜀道比天难浮航莫笑腰舟渡坎井终【阙】　木观会取登高有良法此身何地不平寛【温公曰登高有法徐行则不困脚踏实地则不危】
有客
门前有客通名姓一别十年记忆无须发俱惊各衰白行藏已涉几荣枯急呼满酌辞醅软聊用亲尝补饭麄深盛故来兼久候送归虽病不须扶
夜雨
梦觉呼童问几更未譍先作不平鸣山深六月有秋意夜静满城惟雨声四海虚名此身愧百年浮世寸心惊谁教檐溜如愁思欲断还连直到明
现前
万事除无取现前此身随处可周旋居南怀北岂安土已夏愿春非乐天谁谓包涵心有外我知弥满道无偏洞观今古平平在賸尽区区智与权
上塜
乡隣见戏说儿童日日相邀社酒同故国无家仍是客病躯未老错呼翁里胥验帖徵游户县长闻名谒下风欲向溪南访乔木不禁烟雨正空蒙
桃花菊
东篱元不是天台谁挽春风到酒杯丹药有灵能换种黄花从此不须开已经晚节霜才识不是寒香蝶亦猜老眼渊明不今古几回春去复秋来
夏日幽居【二首】
隐几南山意独长回看尘世易炎凉栽培得力江陵橘薄恶伤心陆氏庄莫就一时论绦灌要从千载到羲皇人间何处莬裘好拟问希夷买睡乡
闭门终岁淡无求云雨人情亦可忧斗酒难酬满车望杯?直结杀身愁平生几两谩多苦一日百钱姑少休山鸟不鸣林影静卧看蛛网挂蜉蝣
夏日饮山亭
借住郊园旧有缘緑隂清昼静中便空鈎意钓鱼亦乐高枕卧游山自前露引松香来酒盏雨催花气润吟牋人来每问农桑事考证床头种树篇
静修集卷四

[book_title]卷五【丁亥集五】
<集部,别集类,金至元,静修集>
钦定四库全书
静修集卷五【丁亥集五】　　　元　刘因　撰五言絶句【三十七首】
明珠穴
珠从何处来秀与天地生涵藴几千古得此风露声
滴水龛
肤寸徧天下至静涵氤氲因看石滴水窥见天生云
石潭
清不见羣鱼暗不藏毒怪观物得吾师终日欲相对
春日
游丝困无力欲起重悠扬芳草落花满相思春昼长
慎独
一叶下秋水微波去不停望中犹隐隐直欲到沧溟
毁誉
子贱波及鲁犂牛不累騂寸心仁厚处万物自生成
偶书
意当极快处心有不平时少忍容无害欲言当再思
梦中作
溪童望水满日夜愁不巳虽非鸥鹭身亦有相关意
观化
风雨何方来呼童出门望归报是羣蜂声在庭花上
四皓图
虽恋紫芝美难忘帝力深驱驰恨臣老高尚岂初心
石鼎联句图
玩世如一鼎姓名谁得闻仙翁应自笑知我有邹忻
白乐天琵琶行图
冀马嘶寒风逐臣念乡国江浦闻哀弦长吟望南北
百蝶图
芳蝶具百种幽花散红翠道人观物心一一见春意
子期听琴图
琴瑟自吾事何求人赏音絶弦真俗论不是古人心
村居杂诗【五首】
隣翁走相报隔窗呼我起数日不见山今朝翠如洗黄昏雨气浓喜色满南亩谁知一夜风吹放门前柳独立偶怀古临风还自伤一声樵唱起囘首暮山苍削树题诗句画沙知酒筹他年成故事萧散更风流芳茵皆可藉缓步即吾车乘兴三杯酒随行一策书
梦题村舍壁上【巳卯正月三日】
村居有何乐所乐人真淳囘看城市中居此胜买隣
屛上草虫【四首】
螳蜋
逢物即能产其滋乃尔蕃不知何所积拟欲问乾坤
蜗牛
背上穹庐好问虫谁汝施始知天地内栋宇匪人为
蝼蛄
後利前还?隂阳体段分不须观兎尾即此见羲文
螽斯
阳施隂专受精醇物始真虫鱼宁解此聊用比振振
饮山亭杂花卉【八首】
牡丹
世变日以文花卉亦应尔悬知太古时其美未如此
芍药
宜致美人赠服之良有功分形虽异种气类暗相通
蔷薇
色染女真黄露凝天水碧花开日月长朝暮阅两国
萱草
丹凤忽飞来喜色满朝露何以称此花白头戏婴孺
夜合
消忿缘无独合昏如识时韦弦千古意百绕惜芳枝
酴醿
勿翦架上花不是畏多刺得?难忘枝曾向花隂醉
木槿
巳拆暮欲落未荣朝又花生生如体道堪玩不堪嗟
蜀葵
且勿论倾阳色香尤可喜人情轻所多共爱姚黄美
看雪
雪花不择地随风恣飘荡数片如有情飞落梅梢上
题山水扇【二首】
山近雨难暗楼高秋易寒凭谁暮云表添我倚阑干二山环合一水中有老木参天不着幽人草阁谁收无限云烟
山亭独坐【二首】
野情静成癖幽居懒自高青山卧床下初不厌人豪爱玩不能去山静云卷舒敲门者谁子聊复忍斯须
七言絶句【九十四首】
腊尽
小雪初晴腊尽时无穷梅柳怨开迟人间不觉春来早只有吾家布被知
读史评
纪録纷纷巳失真语言轻重在词臣若将字字论心术恐有无边受屈人
试笔
得意好花开易落恼人芳草烧还生乱多治少君知否隂偶阳奇理自明
山中客夜
鞍马南州五日程岂知物外有茅亭尘埃暑困人如醉月露夜凉天亦醒
抱阳南轩
下瞰县崖老木稠轻风毛髪散凉秋苍苔白石梦初觉霁月疎云山欲流
喜雨书事
雨晴物物自生春喜气浮空似有纹吾亦乾坤物中一相看草树共欣欣
前日南湖枕白云蛙声每厌静中闻今朝便觉笙歌上为是多年不听君
九日九饮【九首拟横渠元日十咏体】
一饮君听第一歌谁知此际见天和醉乡开物功夫密春意空蒙尚未多
二饮重赓第二歌春风毛髪欲姿娑寸心又到欣然处莫怪山人语渐多
三饮山人笑且歌羲皇相去巳无多举杯为向诸君道自此光隂奈乐何
四饮须歌第四歌山人未醉觉顔酡属君轻摘黄花露滴向杯心生小波
五饮初喧四座歌黄花满意入红螺人间此乐知无复鱼鸟闻声亦太和
六饮相将醉景过令严斟浅欲如何秋香正满黄花萼宜与南山细拊摩
七饮人惊饮量多儿童休唱接?歌青山一?千年在只恐西风不奈何
八饮人惊饮量过剧谈不记竟云何杯中正有春风在无奈萧萧落叶多
九饮苍崕藉翠蓑江山摇落奈吾何乾坤闭物肧胎密中有山人第九歌
山行
西崦人家竹映溪山深雨暗到来迟行穷谷口水才见流尽岩花春不知
铜雀瓦砚
诸侯负汉巳堪怜直笔何为亦魏编却爱曹瞒台上瓦至今犹属建安年
春晓
要看东风气象新登临何处不寻春今朝烟雨细如雾生意空蒙画得真
以杖画雪偶成
玉华银色皓无瑕方寸居然得故家云重风轾晴不快暮寒觉比晚来加
仙人图【三首】
千古谁传海上山坐令人主厌尘寰蓬莱果有神仙在应悔虚名落世间
云海苍茫去复还人间此日是何年平生惯见秋风客只许汾阳会窅然
怅望皇坟寂寞中何从事迹得空同可怜千古称黄老谁识当年立极功
春景
病余身世淡无情但觉春来暖渐生送客出门花巳谢问知昨日是清明
讲学而首章【二首】
有乐如从天上来春风过处百花开政教万木夜僵立何害?根暖独囘
人将知我亦何从天在吾家度量中此语误人君勿信我心无愠本冲融
讲八佾首章【二首】
以忍伤肌手自危割余痛切不胜悲心同义理元无间从此俱看未忍时
生意条然不遂春根株盘屈欲轮囷向前枝叶顽然了自此乾坤属不仁
讲周而不比章
义理胸中好恶真初非由巳与由人试看生意流行在惟有枯荄不受春
讲人之生也直章
朝纲一紊国风沉人道方乖鬼道侵生理本直宜细玩蓍龟千古在人心
骄吝
昨日深山兴未阑今朝二女共高寒施施便解骄妻妾乞态当从此际看
讲求仁得仁章【二首】
山下食薇老兴便荆南采乐此心全乾坤月惨烟愁外留我羲皇万古天
荆棘埋香死不禁清泉芳径惬幽寻移花旋看新生意方识西山忍饿心
一元
万古堂堂共一元欲於何处覔天根试从开闭中间看始觉乾元独自尊【闭物之後有亥开物之前有丑惟子正在开闭之中其象可见】
新居
雪拥闲门尽未除小斋人道似禅居年来日历无多事只有求方与借书
今月
今月柴关几客来拟从屐齿数莓苔求文道士花前至载酒门生雨後囘
采栢图
翠袖重将栢子熏一般心苦为思君思君不为山中苦为说山中有白云
采药
黄精着雨宜深斸栢子经霜可烂收莫道游人浑懒散一年忙处是?秋
尧民图
分得尧天一握多百年安乐邵家窝情知弄月吟风手不扣南山白石歌
风气初开理渐融画图犹见帝无功意长世短成何事谁及乾坤日中
平生喜作许东隣百过摩挲画本昏闻说诗人多感慨且休持送郑监门
豳风图【三首】
画里春风在眼前诗中雅意若为传凭谁更谱弦歌了细味周家八百年
惟愿将身入画中野人何敢梦周公一区共买横渠上尽有新诗续正风
采风千古自观风十室谁言九室空寄语当年长乐老囘头无忘聂夷中
观梅有感
东风吹落战尘沙梦想西湖处士家只恐江南春意减此心元不为梅花
山家
马蹄踏水乱明霞醉袖迎风受落花怪见溪童出门望鹊声先我到山家
溪上
坐久苍苔如见侵擕筇随水就轻隂松风自厌滩声小云影旋移山色深
偶书
蜜割旧脾花又发泥生新雨燕方还一瓢有分吾能足万事劳生谁独闲
西郊
偶因访客出西城一色寒芜满意平行过溪桥尝脚力招来野老问山名
夏日
庭户无人緑满苔廵檐绕砌菜花开酒醒梦觉日将午?学远山风雨来
早秋
昨朝一叶见秋生今日千岩万壑清欲借西风苏病骨暂来石上听松声
春尽
草阁垂帘昼掩扉客来知我出门稀鸟鸣淡与人相对花落方知春巳归
寒食道中
簪花楚楚归宁女荷锸纷纷上塜人万古人心生意在又随桃李一番新
行乐有感
未言先叹少知者有客每忧无可人偶到堦前见芳草乾坤何物不归春
故园寒食
清明酒熟老人醉拜扫归来壮士耕此是吾家旧寒食只今惟有故乡情
宿山寺
四面云山消百忧一方禅榻有真游月明梦觉不知夜雨过风生浑是秋
感事
高天厚地古今同共在人形视息中四海堂堂皆汉土谁知流泪在金铜
废园
路傍双石立崔嵬曾见游人几往来想得当年全盛日好山横处尽楼台
记梦
眼中天变暗星文脚底雷轰震寝门领取天公仁爱意此心存处更存存
巳卯九月二十八日梦过先妣墓得诗觉而忘其第三句因足成之
只应老母心酸处还似?儿泪尽时留在此身成底事囘头二十四年悲【先母下世今二十四年矣】
巳卯元日【二首】
西湖泣血夜将分感激无如此念真四十头颅今日数悠悠岁月属何人
文庙秋风默坐时慨然千古入沉思许身尚省初心在道在而今竟似谁
庚辰元日【二首】
九龄风骨渺翩翩解道沉河触泰山还使当年见今日也应拍手笑痴顽
曾记西湖酒一巵乾坤和气入新词六年未尽氷霜怨又到春风满面时【乙亥所作词有春风花柳消尽氷霜残怨之句】
下山【三首】
峻岭崇冈尽意登要收景致入高明下山却向山头望始觉从前险处行
翠霞腾晕紫成堆收尽云烟酒一杯想见浮岚在眉宇人人知道看山囘
十载烟霞望我深岂期今日恣登临此行知有诗多少还尽山灵未了心
戏判游山诗卷【三首】
不解烟霞调戏君强将诗思与山亲苦吟共道西游乐林鸟岩花恐笑人
心境无边万象新直须泉石离风尘区区等为纷华役未分膏肓是逹人
登临有法莫相诬絶壑悬崖不信渠十步囘头五步坐窗间眉黛笑君愚
漫记【三首】
梦觉关头梦巳空此时方识乐无穷便将富贵浮云比恐落华歆一掷中
醉知避客犹存礼死不忘骸尚有身一自坡仙生一转浮虚十倍晋朝人【坡谓刘伶岂知忘死未忘骸谓渊明醉中对客元何害】
安乐名窝有真赏打乖非是要安身坡仙便道学瘖哑负杀围中独乐人【打乖非是要安身道大方能混世尘又云时至时行皆有命先生不是打乖人明道安乐窝诗也拊掌笑先生年来学瘖哑东坡独乐园诗也】
草亭睡起
万古乾坤一草亭淡然相对静仪形醸成碧酒客难得生出白云山更清
寒食出郭
衣冠不似逸人高容貌初无逹士骄醉里骑牛过山北傍人不信是渔樵
即事
晒罢空庭药果收闭门无睡却梳头过门几点黄昏雨分与虫声半霎秋
冬晓
岁寒心事在蒲团清晓开帘试一观禾稼乍迎红日影依稀学似杏花残
可庵
莫道无衣不可身更从裘葛辨冬春恶乎不可恶乎可等是无生恐误人
许由弃瓢图
尧天万古大无隣何地容君作外臣莫占箕山最深处後来恐有避秦人
癸酉书事
娇儿索栗一钱空怪见家人不忍中我不怨天贫贱我吾儿自合享吾穷
米元章云烟疉嶂图【二首】
笔势或传是阿章短屏山影露微茫苦心只办云烟好不捄人呼作米狂
烟影天机?没边谁从毫末出清妍画家也有清谈弊到处南华一嗒然
宋理宗南楼风月横披【二首】
试听隂山敇勒歌朔风悲壮动山河南楼烟月无多景缓步微吟奈尔何
物理兴衰不可常每从气韵见文章谁知万古中天月只办南楼一夜凉【理宗自题句其上有并作南栖一夜凉之句才到天中万国明宋太祖月诗也】
题枯木怪石图
物有常情最奈看看时容易画时难奇峰怪石惊人眼谁信丹青解热谩
探春
道边残雪护颓墙墙外柔丝露浅黄春色虽微巳堪惜轻寒休近柳梢傍
酬写真者
自觉形骸巳枯槁何从眉宇尚豪英笔头惯画麒麟像乍写山翁似手生
梦中题吟风亭壁
方荣不拆寒为虐巳谢重开两借恩一种是花元不异多由天气少由根
题秋景扇头
岚光苍翠山远近木叶青黄霜重轻万里晴天秋着色不曾惨淡入经营
月下
桂华凉冷渺风鬟灏露一天秋意闲不记醉中呼李白傍人笑道是人间
金太子允恭墨竹【二首】
墨竹犹堪验一斑金源文物见当年慱山烟暖春闱静却笑承乾嗜好偏
手泽明昌秘阁收当年缇袭为谁留露盘流尽金人泪应恨翔鸾不解愁
游饮山亭【二首】
十年种木望成隂及至成隂碍山色几欲砍去心所安得高堂千尺
山翁一去不复返亭下幽花空自开慙愧茅檐双燕子飞鸣犹喜故人来
静修集卷五

[book_title]卷六【樵庵词一】
钦定四库全书
静修集卷六【樵庵词一】　　　元　刘因　撰
酧江月【饮山亭月夕】
广寒宫殿想幽深不觉升沉圆缺天上人间心共远如在琼楼玉阙厚地微茫高天凉冷此际红尘歇翠隂高枕并敎毛骨清澈为问此世从来几人唫望转首俱湮灭虮虱区区尤可笑几许肝肠如铁八表神游一槎高泛逸兴方超絶嫦娥留待桂花且莫开彻
玉漏迟【泛舟东溪】
故圜平似掌人生何必武陵溪上三尺蓑衣遮断红尘千丈不学东山高卧也不似鹿门长往君试望远山颦处白云无恙自唱一曲渔歌当无复当年缺壶悲壮老境羲皇换尽平生豪爽天设四时佳兴要留待幽人清赏花又放满意一篙春浪
鹊桥仙
悠悠万古茫茫天宇自笑平生豪举元龙尽意卧床高浑占得乾坤几许公家租赋私家鸡黍学种东臯烟雨有时抱膝看青山郤不是吟梁甫
二【喜雨】
纥干生处几时飞去欲去被天留住野人得饱更无求满意一犂春雨田家作苦浊醪醸?准备岁时歌舞不妨分我一豚蹄更试听今秋社皷
木兰花
未开常探花开未乂恐开时风雨至花开风雨不相妨说甚不来花下醉百年枉作千年计今日不知明日事春风欲劝坐中人一片落红当眼坠
二
西山不似龎公傲城府有楼山便到欲将华发染晴岚千里青青浓可扫人言华发因愁早劝我消愁惟酒好夜来一饮尽千锺今日醒来依旧老
三
锦云十里川妃共一棹晚凉风欵送只愁无处着清香满载月明船巳重氷壶水监元空洞天意似嫌红翠拥拚教风露入吟尊不惜秋光浑减动
菩萨蛮
元龙未减当年气呼山卧向高楼底今日到山村青山故意昏商歌聊一振千里浮云静老子气犹豪山灵未可骄
二【饮山亭感旧】
种花人去花应道花枝正好人先老一笑问花枝花枝得几时人生行乐耳今古都如此急欲醉莓苔前村酒未来
三【囘文】
水围山影红围翠翠围红影山围水西近水桥溪溪桥水近西隐人谁与问问与谁人隐?鹤对言无无言对鹤?
清平乐
青松偃蹇不受春风管松下幽人心自远惊怪人间日短微茫云海蓬莱千年一度春来争信门前桃李年年花落花开
二
青天仰面卧看浮云卷苍狗白衣千万变都被幽人窥见偶然梦见华胥觉来花影扶踈窗下鲁论谁诵呼来共咏舞雩
三【饮山亭留宿】
山翁醉也欲返黄茅舍醉里忽闻留我者说道羣花未谢脱巾就卧松龛觉来诗思方酣欲借白云为笔淋漓洒遍晴岚
四【贺雨】
雨晴箫鼓四野欢声举平昔饮山今饮雨来就老农歌舞半生负郭无田寸心万国丰年谁识山翁乐处野花啼鸟欣然
五【围棋】
棋声清美盘礴青松底门外行人摇指似好个烂柯仙子输赢都付欣然兴阑依旧高眠山鸟山花相语翁心不在棋边
人月圆
自从谢病修花史天意不容闲今年新授平章风月检校云山门前报道麴生来谒子墨相看先生正尔天张翠盖山拥云鬟
二
茫茫大块洪炉里何物不寒灰古今多少荒烟废垒老树遗台太山如砺黄河如带等是尘埃不须更叹花开花落春去春来
太常引
男儿勲业古来难叹人世几千般一梦觉邯郸好看得浮生等闲红尘尽处白云堆里高卧对青山风味似陈抟休错比当年谢安
二
临流相唤百东坡君试舞我当歌不乐欲如何看白发今年渐多青天白日斜风细雨尽付一渔簔天地作行窝把万物都名太和
三
冥鸿有意避云罗问何处是行窝今古一渔簔收揽了闲人最多求田问舍君休叹我两鬂巳成皤髀肉尽消磨浑换得功名几何
风中柳【饮山亭留宿】
我本渔樵不是白驹空谷对西山悠然自足北窗疎竹南窗丛菊爱村居数间茆屋风烟草屦满意一川平緑问前溪今朝酒熟幽禽歌曲清泉琴筑欲归来故人留宿
西江月【饮山亭留饮】
看竹何须问主寻村遥认松萝小车到处是行窝门外云山属我张叟臈醅藏久王家红药开多相留一醉意如何老子掀髯曰可
静修集卷六

[book_title]卷七【遗文一】
钦定四库全书
静修集卷七【遗文一】　　　　元　刘因　撰杂着
唯诺说
唯恭於诺何也曰各有所施也呼之则其音必内故唯以趋赴之若取物而奉之也命之则其声必外故诺以承受之若与物而受之也失其所施则文理从而乱矣岂但是乎凡物无无对者无无隂阳者而声亦然其意象之清浊阖辟亦莫不合也姑以进退存亡吉凶消长体之则可见矣此天机之所发而礼乐之所由生虽天地亦不知其所以然者岂但人乎物之声亦然岂但声乎凡形色气味皆然也而况古今之时变事物之伦理圣人何尝加损於其间哉虽然妙此理而宰此事者心焉而已矣必尽夫心也然後声为律而身为度苟为不然几何其不为无适非道之道作用是性之性也
唯诺後说
天之声清而上地之声浊而下形感而声出焉理於是乎在来之声必来去之声必去事感而声出焉理亦於是乎在初无心曰天地去来也至於一草一木其声亦必象其形曰树有植立之象焉曰枝有散殊之象焉至於曰鹅曰鸭曰鷄曰雀曰鸦之类则又因其声而声焉者也鶂鶂所以协鹅也喈喈所以协鷄也言语生於有声之後而其理具於有声之前有声之後则古今方域日益不同人惟见其不同而不知其同也知其同则知吾之所以说唯诺者不但说唯诺也授坐而立授立而跪龃龉於其形也当唯而诺当诺而唯龃龉於其声也圣人之所以制礼者非诚有制也特知之焉尔
椟蓍记
蓍之在椟也寂然不动道之体立所谓易有太极者也及受命而出也感而遂通神之用行所谓是生两仪两仪生四象四象生八卦八卦定吉凶吉凶生大业者也犹之图也不用五与十不用云者无极也而五与十则太极也犹之易也洁静精微洁静云者无极也而精微则太极也知此则知夫椟中之蓍以一而具五十无用而无所不用谓之无则有谓之实则虚也而其数之流行於天地万物之间者则亦隂阳奇偶而已矣故自挂仂之奇而十二之则阳奇而进之不及夫偶者为少隂隂偶而退之不及夫奇者为少阳而四之则三四五六合夫画奇全偶半合夫数而画亦於是焉合其多少则合其位之阳少而隂多故有自一进一而为偶自偶退一而为奇之象也自过揲之策而十二之阳奇而退之不及夫偶者为少隂隂偶而进之不及夫奇者为少阳而四之则六七八九合夫数奇三偶二合夫画而数亦於是焉合其多少则合其数之阳实而隂虚故有自一虚中而为偶自二实中而为奇之象也盖挂仂之奇径一而过揲之奇围三而挂仂过揲之偶钧用半也故分挂仂过揲而横观之则以隂为基而消长有渐分四象而纵观之则亦以隂为平而低昂有渐其十二之则自右一而二自左二而三其四之则自右三而六自左六而九如水之流行触东而复西其消长则其自然之沦漪其判合则其盈科而後进者也此皆自夫一行邵子之说而得之知此则知夫误推一行三爻八卦之象谓隂阳老少不在乎过揲者为昧乎体用之相因而误推邵子去三用九之文谓七八九六不在乎挂仂者又昧乎源委之分也由此而极其奇偶之变以位则阳一而隂二也以数则天三而地两也初变之径一而围三以为奇者三而得之是以老阳少隂之数多也後二变之围四用半以为偶者二而得之是以少阳老隂之数少也分隂分阳则初一变皆奇而後二变皆偶也迭隂迭阳则去挂一初一变皆偶而後二变皆奇又如毕中和天地人之说也其变也自一生二二生四而又四之四生八八生十六而言则画卦之象也自四乘而十六十六乘而六十四则重卦之数也故初变而得两仪之象也二画卦之数也再变而得四象之象者四画卦之数也三变而得八卦之象者六画卦之数也自两仪之隂阳而言其用数则乾兑离震皆十二而巽坎艮坤皆四也自八卦之隂阳而合其体数则乾坎艮震三十二而巽离坤兑三十二也自二老二少之隂阳而言其饶之之数则又如四象之七八九六也六变而得四象之画则每位之静变往来得十画卦之数也又二画则总其数矣其数也皆静者为多变者为少而一爻变者居中其静与变皆老隂为多老阳为少而二少居中积画成卦则每卦之静变往来得十五画卦之数也又三画则緫其数矣其数也亦皆静极者为至多而变极者为至少而又一爻二爻进退于其间其静与变则皆坤为至多乾为至少而三男三女进退於其间因而重之则每卦之静变往来得二十画卦之数也又六画则縂其数矣其进退多少皆与八卦之例同也此皆自欧阳子七八常多九六常少之一言而推之与夫後二变不挂不知其为隂而使二老之数与成卦同二少之数与二老同而参差益甚其初一变必钧不知其为阳而於乾坤六子之率勉强求合乃若四十九蓍而虚一与五十蓍虚一而挂二者固有间矣此以蓍求卦者也若夫以卦而求变也则自夫交易巳成之体为变易应时之用由两仪而上自纾而促八卦循环而其序不乱以远御近以下统上而皆有文之可寻也以变而求占也则自静极而左之一二三四五自动极而右之一二三四五极自用其极而一则专其一居两端而分属焉二则分其爻居次两端而分属焉动则上爻重而静则下爻重也三则分其卦居中自为两端而分属焉前则本卦重而後则之卦重也动中用静静中用动静多主贞动多主悔而皆有例之可推也然自此而极言之则以六甲纳之其卦之序不乱也以玄取之其序有渐而亦不乱也以伏求之其序亦有渐而不乱也以世位反图而推之则一而二二而四四而八八而十六进退有序逆顺以类而不乱也以筞数即图而考之则在两仪而一消长在四象而二消长在八卦而四消长在十六而八消长在三十二而十六消长故长中八消消中八长皆震为巽之消而坤为乾之消巽为坤之长而乾为震之长而不乱也以揲变之数应图而推之则其多少又合乎一一为乾八八为坤以少为息以多为消而亦不乱也是则按图画卦揲蓍求卦莫不脗合矣然而朱子犹以大衍为不自然於河图而变揲之左可以形右卦画之不可以形上者又以为短於龟其三索之说则一行有成说既取之于本义後复以为不必然而卦之隂阳之奇偶画与位合则大传有明文既着之筮说而不明言于啓蒙是又恐後人求之过巧而每遗恨不能致古人之详也若以奇策之数合之圆图之画则四十八一卦之画也其奇之十二即乾之隂而策之三十六即其阳也三十六自九进而得之也九阳也三十六亦阳也全阳也其奇之二十即兑离之隂也而策之二十八即其阳也二十八自七进而得之也七阳也二十八隂也阳合於隂也其奇之二十四则坤所去之半也而策则所用之二十四隂也二十四自六进而得之也六隂也二十四亦隂也全隂也其奇之十六即艮坎自上所去之十六也而策之二十二即其所用之半并上所余之八隂也三十二自八进而得之也八隂也三十二阳也隂合于阳也其震巽之不用则犹乾之不用隂坤之不用阳也其奇策之八方数之变也挂仂之六圆数之变也此邵子之说也然前之奇策之所当隂不若阳之齐後之六八之所应圆不若方之备是必有深意也第未能考而知之又不知朱子之意以为如何此因椟蓍而记之至元十年春二月吉日椟成记
太极图後记
太极图朱子发谓周子得於穆伯长而胡仁仲因之遂亦以谓穆特周子学之一师陆子静因之遂亦以朱录为有考而潘志之不足据也盖胡氏兄弟於希夷不能无少讥议是以谓周子为非止为仲穆之学者陆氏兄弟以希夷为老氏之学而欲其当谬加无极之责而有所顾藉於周子也然其实则穆死於明道元年而周子时年十四矣是朱氏胡氏陆氏不惟不考乎潘志之过而又不考乎此之过也然始也朱子见潘志之图为周子所自作而非有所受於人也於乾道已丑已序於通书之後矣後八年记书堂则亦曰不繇师傅默契道体实天之所畀也又十年因见张咏事有隂阳之语与图说意颇合以咏学於希夷者也故谓是说之传固有端绪至於先生然後得之於心无所不贯於是始为此图以发其秘尔又八年而为图书注释则复云莫或知其师传之所自盖前之为说者乃复疑而未定矣岂亦不考乎此故其为说之不决於一也而或又谓周子与胡宿邵古同事润州一浮屠而传其易书此盖与谓邵氏之学因其母旧为某氏妾藏其亡夫遗书以归邵氏者同为浮薄不根之说也然而周子邵子之学先天太极之图虽不敢必其所传之出於一而其理则未尝不一而其理之出於河图者则又未尝不一也夫河图之中宫则先天图之所谓无极所谓太极所谓道与心者也先天图之所谓无极所谓太极所谓道与心者即太极图之所谓无极而太极所谓太极本无极所谓人之所以最灵者也河图之东北阳之二生数统夫隂之二成数则先天图之左方震一离兑二乾三者也先天图之左方震一离兑二乾三者即太极图之左方阳动者也其兑离之为阳中之隂即阳动中之为隂静之根者也河图之西南隂之二生数统夫阳之二成数则先天图之右方巽四坎艮五坤六者也先天图之右方巽四坎艮五坤六者即太极图之右方隂静者也其坎艮之为隂中之动者即隂静中之为阳动之根者也河图之奇偶则先天太极图之所谓隂阳而凡阳皆乾凡隂皆坤也河图先天太极图之左方皆离之象也右方皆坎之象也是以河图水火居南北之极先天图坎离列左右之门太极图阳变隂合而即生水火也至元丙子八月望日静修新斋记
节彖
涣先隂而後阳也自一隂一阳而二隂二阳也故为涣焉涣散也节先阳而後隂也自二阳二隂而一阳一隂也故为节焉节止也以卦之象而言之泽所以限水水遇泽而止皆节之义也以卦之德而言之方说而遇险险而以说行之又皆节之义也夫事物之有限而止者节也而节亦一事物也独无所谓有限而止之乎知节而不知节其节焉於彼虽为节於节则为不节也此则节而至於苦者也在物皆有自然之节也若因其节而节焉犹支之有节分之有段亦风行於水自然披离之为涣而已若节而至於苦则非自然之节矣凡卦之所谓亨与贞者其亨与贞皆同而所以为亨与贞则异涣即亨也亨在事先节有亨之道而已亨在事後然易无无贞而亨者犹物之无无隂之阳也亨在事先者其卦以亨为主而守之以贞亨在事後者其卦以贞为主庶几其有亨也在涣其辞有聚涣之象焉在节其辞有苦节之戒焉涣非必涣也节非必节也未节则思所以节焉已节则思戒其所以苦节者焉动久而以静节之静久而以动节之皆所以为节也知此则知其所谓亨与贞者亦随所遇而变也夫人遇节当以彖辞占故为言其义例之大略焉
已卯春释菜先圣文
圣代天言明告万世寥寥方册孰传圣言天启圣心程朱将命堙晦浚辟聋聦昬明谓当後人承此遗泽孰云剽盗资我而文肆焉多岐孰谓其一徒为瞻仰有测此心某早躁狂若将有志中实脆屈未立以颓揆厥无成实由贪懦时驰意去亶不自容顾念初心恍焉如失今此辟舘惟我之求讲学有徒进修有地研穷参订亦复有书於古遗言於今学者尚有裨益少慰此心但惧悠悠复循前轨惟神啓廸实有临之
与政府书
九月二十八日某再拜某自幼读书接闻大人君子之余论虽他无所得至如君臣之义一节自谓见之甚明其大义且勿论姑以日用近事言之凡吾人之所以得安居而暇日以遂其生聚之乐者是谁之力欤皆君上之赐也是以凡我有生之民或给力役?出智能亦必各有以自效焉此理势之必然亘万古而不可易而庄周氏所谓无所逃於天地之间者也某生四十三年未尝效尺寸之力以报国家养育生成之德而恩命连至某尚敢偃蹇不出贪高尚之名以自媚以负我国家知遇之恩而得罪於圣门中庸之教也哉且某之立心自幼及长未尝一日敢为崖岸卓絶甚高难继之行平昔交友苟有一日之雅者皆知某之此心也但或者得之传闻不求其实止於踪迹之近似者观之是以有高人隐士之目惟阁下亦知某之未尝以此自居也请得一一言之向者先储皇以赞善之命来召即与使者俱行再奉旨令教学亦即时应命後以老母中风请还家省视不幸弥留竟遭忧制遂不复出初岂有意於不仕耶今圣天子选用贤良一新时政虽前日隐晦之人亦将出而仕矣况某平昔非隐晦者耶况加以不次之宠处之以优崇之地耶是以形留意往命与心违病卧空斋惶恐待罪某素有羸疾自去年丧子忧患之余继以痁疟历夏及秋後虽平复然精神气血已非旧矣不意今岁五月二十八日疟疾复作至七月初二日蒸发旧积腹痛如刺下血不已至八月初偶起一念自叹旁无期功之亲家无纲纪之仆恐一旦身先朝露必至累人遂遣人於容城先人墓侧修营一舍傥病势不退当居处其中以待尽遣人之际未免感伤由是病势益增饮食极减至廿一日使者持恩命至某初闻之惶怖无地不知所措徐而思之窃谓供职虽未能扶病而行而恩命则不敢不扶病而拜某又虑若稍涉迟疑则不惟臣子之心有所不安而踪迹高峻巳不近於人情矣是以即日拜受留使者庶病势稍退与之俱行迁延至今服疗百至略无一效乃请使者先行仍令学生李道恒纳上铺马圣旨待病退自备气力以行望合下俯加矜闵曲为保全某实踈远微贱之臣与帷幄诸公不同其进与退若非难处之事惟合下始终成就之某拜
静修集卷七【遗文一】

[book_title]卷八【遗文二】
钦定四库全书
静修集卷八【遗文二】　　　　元　刘因　撰碑铭
中顺大夫彰德路緫管浑源孙公先茔碑铭
中统元年今天子即位草昧一革古制寖复及至元改元则建官立法几於备矣独御史台未立於是今彰德路緫管孙公公亮慨然以为言不报五年以言者益衆始立之故首以公为监察御史屡有所弹举天子以硬目之寻出佥山东东西道提刑按察司事台荐其所行知大体迁山北辽东道副使既而有今命焉予始识公於镇州於其言论风旨已得其所谓良御史者其子拱与予交则又得其出处之详者如此然於其名位赫着子孙蕃衍则宜其必有发之者而尚未及知也一日公使拱持书抵予曰先公以末世之孤裔奋焉为起家之始祖使公亮辈得有所沿袭凡以予曾大父及大父勤德利物之所致以隐不仕今已不可得而考其迹矣而先公则资沈鸷豪宕重然诺好施予年十六七已有志於金贞佑之变即欲应募为兵其亲或难之因逃去谒西京帅谋年以骁勇得近幸时金主南迁谋年帅欲有所奔问而难其人公感激请行见金主於真定得报归往复二千里甫七日及西京内附国朝所置守帅马侯熟其胆略表授义军千户寻复董平山府甲工从军潞州之役力出其伯父成族兄公政于俘掳凤翔之役太宗诏从臣分诛居民违者以军法论辄叹曰诚能脱衆人死实不爱一身况主上见问必有以对而未必死耶遂尽匿已所分者河南之役汴既降仍不听居民自出日饿死不可计遂请於大帅苏布特以浑源名族如御史雷氏同知均州樊氏张具瞻马正卿王仲竖王禄杨玉者数十家而出且护而归之乡里先夫人杜氏亦严正有法平山府有妄告工人变者皆力为营捄之赖以全活者甚衆此皆见之太常许君靖所录行实及乡先贤之所撰纪而先茔下棺之碑则无以铭之惟有以待乎子之言以信於後人也按孙氏世为州之横山人公之曾大父某娶何氏四子庆佑庆文庆元禄和庆文则公之大父也娶赵氏有妇德生子威平平早世威即公之考也夙巧慧少出入战阵每患世之甲胄不坚夀其妇兄杜伸则考工记所谓燕人能为函者因密得其法且能创蹄筋翎根别为之太宗亲射之不少贯宠以金符故其从征邠乾诸州也见其攻拔不避矢石帝劳之曰汝纵不自爱独不为甲胄惜乎又命诸将衣其所进甲目之曰汝等孰所爱重诸将各以意对帝皆不之许曰能扞蔽尔以与我国家立功名者非此人之甲耶顾无以之对者何也复以锦衣锡之前後所领平山安平诸工人皆俘虏之余殆少生意数为表给衣廪子女以劝之诸工人至今感之如父母年若干终于平阳河南怀州顺天诸路工匠都緫管帝闻为嗟恨久之杜氏年八十八下及五世孙疾公率其子拱擏振?诸孙谦谐谊等以问见公佩金虎符拱擏皆佩金符曰吾家起寒微今一门贵盛但当竭忠勤以报国家尔言竟卒呜呼当大变故夫人之与气运而升降者以人视之非必尽有所以致之者而其予夺之间又未必尽得其平也疑若一出於偶然而已抑不知人之所见者以一世为终始固不能如天之所见者之久且远也予固知孙氏之有以发之者也然而公未老事业尚未既而拱有才气谦既以能世其业而奏隶东宫而谐亦頴悟予他日又可以考其浅深厚薄於此也铭曰
昔龙之山有晦而沦必孙氏之先盖有嗟其屈者谓天道之或愆今晔其华贲及邱原亦有嗟者谓赋兴之或偏彼嗟者愚不究其终而不探其源孰驭龙山游万物巅渺下视乎神川历百世而循一环不轾不轩而得夫造物者之权玄铁符握黄金色寒翠屏雷裂瀚海云飜有物荡尽再造坤乾有恻天心莫捄其然孰其庇之孰其翼之於此时而保全乘此时而腾骞孰其诱之孰其相之人皆嗜杀我独愓焉惟山西之名御史曰雷默与刘云郁乎相辉一代人文惟将作君武臣桓桓有子如公复与雷刘之子而骢马聨翩相彼根株有此蔓延穷天地物极天地年又安有不定之天夏虫疑氷孰大其观後之嗟者示此铭言
怀孟万户刘公先茔碑铭
至元十一年诏大丞相巴延领诸将兵伐宋有志之士咸喜乘此际会思效计勇以自奋是时今怀孟万户刘公潭以世袭上百户摄行千户事将七百人属今尚书右丞史公格由西道进是年渡江以攻下一堡生得将二人攻沙市先登加忠显校尉迁总把明年以攻下十余堡生得将十人攻潭州先登加昭信校尉明年以略定柳宾邕三州生得将一人攻静江先登赐银符加武略将军为真千户明年以攻下欝林化二州略定亷钦高雷四州生得安抚使二人将四人加武德将军明年以从平章政事阿尔哈雅过海略定琼州降大将六人赐金符加宣武将军迁总管守琼州又以略定万安军攻下黎洞一百二十所降大将三人赐虎符加显武将军明年乂以略定吉阳昌化二军诸洞寨加明威将军为万户兼安抚使镇海招讨使守琼凡九年以民夷既定来朝京师遂加广威将军授今职移镇严州国朝兵制尚质其将帅皆以所统户数名故有百千万户三等其符节有金银虎符亦三等又於百千之间置緫把千万之间置总管以为迁拜旌赏之渐其许佩符节子孙袭职二事则惟将帅得之故将帅在今为美官而至佩虎符为万户则又为最贵矣公自以阶袭至此过家上塜图报先泽以近世多刻石先茔叙先世名迹如古先庙碑者乃拜以事状来请按显曾祖考讳德安隐居不仕妣张氏杨氏显祖考祁阳府君讳宝姿干奇伟气略过人当金贞佑主弃河朔徙都汴时有张甫者据信安武仙者?真定皆为金守易定之间大为所扰而蔡国张公柔开府满城凡州县来归者皆承制封拜令各城守相为应援以御敌乃以祁州为祁阳府令左副元帅贾公辅行帅府祁阳以府君为行府右监军仙军尝攻深泽新乐二县府君将兵往捄大败仙军二县之人赖以安全後仙将柴姓者袭取冀州府君从张贾二公往救之时天大雪深三尺与柴军遇张公?雪马倒为柴所逼府君以一矢毙之柴军遂溃而张公获免上府君功授宣武将军祁阳府通判迁緫管後以年老致仕优游鄊里享年若干妣李氏杨氏姜氏显考蒲隂府君讳世鼎以?补蒲隂尉後以良家子从军特授上百户戍亳尝以主帅命将五千人摄府事攻荆山身先士卒不避矢石竟被创而废享年若干妣齐氏张氏三世皆葬祁州蒲隂之北鄊百长原其宗支别有图列碑隂铭曰
自北而南天开元基辽渐燕垂金奠淮夷厌分裂耶孰彻籓篱白雁一举横絶天池彼瘴海兮藏鲸鲵巨鬛如城兮尾如旗安得壮士兮驱而守之矫惟刘公熊罴虎貔奋髯一呼藜山为摧强黎是雠罢民之依彼祥云瑞日固为可喜不有风霆孰行天威方挽强是赖而一字奚施我闻琼人刘公之思相彼甘棠根株在兹乃今燕赵如唐山西或一矢毙敌赴主将之难?百战致命合荆山之围盖三世受封而後咄咄益奇语彼琼人有来亰师道出於祁黄蕉丹荔当一酹刘公先茔之碑明威将军後卫亲军緫管李公先茔碑铭
至元十七年丞相巴延以旧所领诸将中四人见皇太子曰此皆臣收江南时渡江水战攻城略地为国家尽力命臣所亲见者是时天下事聼皇太子处置乃命四人者无外补可使将侍卫亲军仍赐食殿中今致仕後卫緫管清苑李公其一也公便骑射材趫过人虽自幼以宦家子从军为将校然每喜与士大夫游且其居近予故闻其勲爵行事也习壬戌宪宗南征将兵隶史忠武公至巴州能却敌攻诸栅先登至崇庆卒遇敌江浃夺战舰中统元年今上北征复将兵隶忠武至吉河三年李坛叛将兵隶张勇烈公围济南日夜与贼战获贼衆十余人明年诏河南统军略地荆南将勇敢分攻坚栅多所克拔九年围襄阳十一年丞相伐宋为衙前将至鄂州部所将引战舰入至郢州夜夺浮桥攻沙阳新城二栅先登渡江将勇敢水军首与敌遇取旗战舰甲仗既渡能尽却所当守岸兵复入江顺流追夺至白虎山明年取真州能退敌焚其舟时敌将夏贵水军阵巢湖势不可犯能破其坚夺旗鼓战舰取常州将勇敢先登拔其城又略定苏秀二州此其功宪宗时中书右丞相公子清牒为百户中统二年玺书迁緫把锡以银符至元十一年军职例加散官授敦武校尉十三年迁武略将军锡以金符为千户十五年加武德将军再加宣武将军为緫管十七年迁明威将军为後卫亲军緫管後例减緫管复为千户凡六被玺书授符节宪宗南征时诏赏白金一铤北征时今上赏锦衣一袭围济南时亲王为大将者赏白金半铤渡江时丞相赏马一疋白金一铤此其爵赏下济南出误为贼所污者数十人死拜卫率让其同列先已最後补此其行事公知予习闻是谓予曰凡此皆藉先世今思报效而先茔近栾县之临水里考品制得树碑愿先世名行使子孙知仁佑今日者有所自皇考讳义大元开国时从杨甲立栅保南甲为李丙所害乃慨然以义动衆共杀丙以复所事雠其衆遂推为长後大帅沙卜珠丹略地燕南乃以衆归之朝廷赐以玺书金符俾就领其衆为权府如古留後天下既定乃浮沉里社年八十二终请书是为铭予按司马迁自序多及已盖史家变例故公勲爵亦宜附见以荣先世公讳仁佑字安卿男一人曰元袭公职女一人嫁佥行枢密院事王公之子守铭曰
吁其好还卧榻不容白雁载飞千彬益雄有翼而从咸第其功南至於江淮北至於沙漠东至於青齐西至於巴庸惟公生平预折四冲当酹以告其先曰畴昔生男不愧矢蓬留後复雠天亦义之报不在躬彼栾幽崇龟螭而丰铭以贲之庸夀厥封
正议大夫礼部尚书王公神道碑铭
公本东莱王氏其大父曰温娶周氏生永福多有才远识见金末乱避地徙燕慕陶朱公为人用其道以富天下既定遂列名庄圣皇太后封邑籍中後被教主管都城课税比五品亰官实为宛平王氏始祖娶某氏生公中统初选良家子入侍东宫公甫弱冠仪观甚伟气宇粹然太保刘公秉忠见而器之引以与选服勤守恪渐致近密有诏皇太子裁决天下事凡时政所急民瘼所系知无不言是时宫軄未备而汤沐分邑地广事繁当有攸属乃拜公正议大夫工部尚书行本位下随路民匠都緫管及诏立东宫官属为家丞盖令署帝乡贵臣故以公为贰又别置储用司掌货币出内以公亷悉特令兼之前後所莅咸以精饬事治获嘉奨後以病辞职不许辞不已逾年乃许仍令食禄如故复上言既不事事而禄食臣心诚所未安又不许面陈其不可至於三方许至元廿六年皇孙出镇怀孟天子重其事选及侍东宫旧臣老成练达者护之以行公乃行陛辞天子目之良久以为得人营幕所在军政肃然未几召还廿八年天子更易大臣一新时政诏求才可用而久不仕者羣臣咸举公拜礼部尚书复以病辞皇太子妃召问曰人皆欲进卿独求退何也对曰臣见宫庭旧人如臣等辈十去八九臣蒙恩最厚愿留侍皇孙备宿卫更直实不忍去闻者莫不嗟劝明年薨问疾给葬故事毕举既葬詹事张九思曰公从事东宫三十余年小心慎默无少玷缺而其辞受去就之间风义凛然有可激励後世者不可不书其神道宜有碑碑宜得刘某铭其孤鹏持集贤直学士赵孟頫所撰行状来请公予所知资孝友为人诚实乐易读书务躬行不徒事章句其居家教子抚孤婺恤宗族秩然有序铭固无愧公讳倚字辅臣其夫人张氏蓟州节度使滋之女九思姊也内助成家其子男二人鹏为长朝列大夫异様緫管府緫管秩视九卿鹄读书未仕女三人长适鹰坊緫管韩某之子某次适集贤学士刘愻之子庶次适夫人之族子谨其孙男一人遂初女一人幼其夀五十三其薨之日正月戊申其葬之日二月甲申其所葬在卢师山下铭曰正从惟一是为臣则伟公得依确乎不移初仕东朝曰勤汝嘉允惟帝卿来视予家身方病休心未軄免鹤驾仙游鸾声未远帝曰予孙往藩于怀畴咨家老作傅惟谐还归几时乃卿於礼难忘本初臣心安此呜呼忠哉兹惟公墟吉实铭之过者勿驱
泽州长官段公墓碑铭
公讳直字正卿姓段氏世为泽州晋城人少英伟有识虑甲戌之秋南北分裂两河山东郡县尽废兵凶相仍寇贼充斥公乃奋然兴起率乡党族属为约束相聚以自守及天子命太师以王爵领诸将兵来略地两河山东豪杰并应公遂以衆归之事定论功行赏分土传世一如古封建法公起泽应得泽遂佩黄金符为州长官凡廿余年方天下初集国家以泽冲隘别置守兵主将不善制御恣其侵暴久之山民不胜其横往往自弃为羣盗公上言愿罢守兵请身任诸隘保其无虞朝廷从之羣盗遂息公见泽民避兵者多未复乃籍其舍业於其亲戚邻人户末约曰俟主还与之户如故分出赋如业是以民多还集但户额少而丁业优故赋轻而易足兵後屡饥其还民无产者复不能自生公为出粟食之不使流散时新法藏亡甚严乡民不一一晓知泽当诸军往来之冲病俘多亡留民家者若以藏论籍没从坐保伍为空公乃豫为符劵为官使收养以俟诸军物色者後凡留俘家皆得以不藏释州民被俘他郡者公多为购得之兵死暴露者公必为收瘗之当大变之余兵气未已生意未复而泽风翕然已为乐土矣公又大修庙学堂筵斋庑庖厨惟备仍割负郭良田千亩购书万卷以给之州人李俊民在金时以明经为举首後国朝亦被累徵赐号庄静先生盖有道之士也是时方避地河南隐约自处公迎而师之凡泽之名士散在四方者亦必百方招延必至而後已故不五六年州之学徒通经预选者百廿有二人时今上在潜邸有以公兴学礼士闻者嘉之特命提举本州学校事未拜而公卒年六十五子绍隆嗣後三十【阙】年绍隆遣其子倪从事李蕡持公行状及庄静所作州学记造某所蕡赞倪代绍隆拜曰请先生铭先公予按传记初泽俗淳朴民不知学至宋治平中明道程先生为晋城三年诸乡皆立校暇时亲至为正儿童所读书句读择其秀异者为置学舍粮具而亲教之去邑经十余年服儒服者已数百人由是尽宋与金泽恒号称多士故公虽不学起行间然其生长见闻必有起其趋向者故当用武之际独能以立学为敦劝修举使前贤数百年之遗风不遂废坠谓倪乃祖用是当铭倪应曰诺谨拜铭之赐公考讳顺妣赵氏夫人卫氏勤俭有礼公既一意公事凡其所以成家教子者咸内助之力也张氏马氏李氏亦皆贤淑子男四绍隆今以迁转法行加武略将军移知葭州国初凡守亲王分地者一子当备宿卫绍先宿卫王府绍相早卒绍宗未仕女一适裴氏孙男六倪仪信杰佐仁女四长早卒次适何氏郭氏李氏卒於甲寅六月三日而葬葬建兴乡沙城里先茔公平生朝京师一朝王二王宠赐甚渥初太师承制封拜时授潞州元帅府右监军云铭曰
天荒泽方庸试程氏邦家几时春风百世生为俊民为幸巳多矧嗣守土公如幸何以富以教循序兼尽公焉取斯承此余润公生闵劳谓乐斯骄阅其堂中皤然盖公公生用武谓如貔虎迹其嬉游泮水优柔鲁城弦歌不以兵坏既安既宁宜尔多赖不远公阡大刻铭诗於乎泽人勿替尔思
静修集卷八【遗文二】

[book_title]卷九【遗文三】
钦定四库全书
静修集卷九【遗文三】　　　　元　刘因　撰碑铭表志
清苑尹耶律公遗爱碑
至元九年五月以工部主事耶律公伯坚为清苑尹後四年八月用台荐擢同知恩州事公字夀之恒州人气豪爽有幽燕侠士风其接人虽一无所失而中有裁监乐与当世名士游虽贫乏至典衣延至不少懈有御错纵才昔或荐公规措关陕川蜀财赋诏可之公至为条件利病疏画出纳事洽而物安识者称其能性明决宪司及府有滞狱必檄公平之公能不以刑得其情而讼者亦以公所理无寃为政不事表暴而民知爱不任刑罸而民知畏作事必为远计使人得以守其成法而不即坏乱其处已御下则欲与者避其亷受罸者思其公其为清苑也安肃苦徐水之害诉於大农欲以人力夺水之故道道而东之东则县之境也其地形有不能遂其迅激之性者而水必终返其故道而其沮洳波荡坏民田几千顷彼之害既不得而除而重以其害贻我畚锸已兴民睨视之莫知计所出公爲图地形指陈利害要农官及郡侯与俱行视以止之县之而塘水利溉民田甚广有力者以磑夺之而民无诉所公至为断理以每岁溉田之余月分之磑仍闻省部着为定制县居南北冲每岁为亲王大官治供帐於县西以十月成至明年复撤而新之吏得媒蘖其事而至岁费不赀公以一废舘舍移其所不足分俸禄以继之舘成而是役絶县西南卫村多古斥堠沟堑时伏盗其间公为堕其高堙其下而夺其穴焉盗於是息县旧杂民居而县之塩法息钱例当巳有公曰是钱在我不必有公廨在县不可无遂割之以起廨凡连年和买之不降其直者公至白之执政尽降之凡府之赋县有不均者公辄曰宁得辠於上不敢得辠於下必为争辨得其平而後已移恩之明年恩人已刻石颂公又明年清苑之耆老故吏亦思公不忘以予与公有一日之雅介吾友赵安之请予纪公遗爱予亦乐以循吏为天下劝而又喜邑人能被公之化而不忘其旧官长之贤故次第其民之所以謡公者而为之诗庶其登之采官以存一邑之风且为他日太史氏之传循吏者以张本焉呜呼使邑人歌之野足以为农劝歌之邑足以为吏劝歌之道路闻之恩人又足以致夺公之私怨公早历台阁人望其通显可立致既而独从外补今又老且病将不能复兴功名会此在人不能无少难者而公处之裕如使恩人闻而歌之以夀公则其沉滞之思虽不待有所慰而後忘而其及人之乐则或因此而长之也其辞曰
我行东野有田离离燥焉膏腴彼邻不知持以囓水熟恤我饥惟耶律公出言若堤夺田於水障水以归西塘之陂无水旱虞非陂得岁食我惟渠水匪附势奚舍我趋望公之来使我心休公浚以理渠来舒舒公实水来公实水去田虽我田实公锡与我之德公非惟水故有势非水微公熟御县官渠渠公力所攴昔有丝棼今皆画棋闻公车者更戒勿嬉旗来扬扬有宫以息彼安其宫我安斯室车不知服子不知力彼盗之穴南据邱隅公行视之荷锸与俱昔路斯棘化而通途夺田与我夺时与我以耕以食于以饱我食惟公食持以劳公公曰归止饱尔羸癃公堂燕深熟公不容天乃私恩夺公之东惟彼东人相戒以化无劳我公我思我公神其相之惟夀康公俾公其来之
孝子田君墓表
呜呼天地至大万物至衆而人与一物于其间其为形至微也自天地未生之初极天地既坏之後前瞻後察浩乎其无穷人与百年於其间其为时无几也其形虽微而有可以参天地者存焉其时虽无几而有可以与天地相终始者存焉故君子当平居无事之时於其一身之微百年之顷必慎守而深惜惟恐其或伤而去之实非有以贪夫生也亦将以全夫此而已矣及其当大变处大节其所以参天地者以之而立其所以与天地相为终始者以之而行而回视百年之顷一身之微曾何足为轻重於其间哉然其所以参天地而与之相终始者皆天理人心之所不容已而人之所以生者也於此而全焉一死之余其生气流行於天地万物之间者凛千载而自若也使其舍此而为区区岁月筋骸之计而禽视鸟息於天地之间而其心固已死矣而其所不容者或有时发焉则自视其身亦有不若死之为愈者是欲全其生而实未尝生欲免一死而继以百千万死呜呼可胜哀也哉先人尝手録金源贞佑以来致死于其所天者十余人而武臣战卒及闾巷草野之人为多而予每覧之未尝不始焉而惭惕若不自容中焉而感激为之泣下终则毛骨悚然若有所振励者故为之访诸故老揆诸小说考其姓里增补而详记之惟恐其事之不传也近复得清苑孝子田君焉贞佑元年十二月十有七日保州?尽驱居民出而君及其父与焉是夕下令老者杀卒闻命以杀为嬉未及君之父者十余人而君乃恻然欲代其父死遂潜往伏其父於下以两手据地俛而延颈以待之卒举火未暇省阅君项脑中两刀而死夜及半幸复苏後二日令再下无老幼尽杀时君已以艺被选而行次安肃矣闻其父死谓人曰我当遶归葬吾父遂归求父尸而得之负以涉河冰伤胫至血出发母塜下尸而塞之乃还而衆不之觉也呜呼此其所以为孝子者欤其子道章姿高爽喜读书而遗山元公陵川郝公皆尝为诗文以美之雅善予一日状其父之孝行访予于易水之上且曰古者孝友虽庶人得书于史官而先人之孝行若是生无一命之旌而死遂无一言之托以传不朽为先人子者亦何以自立於世今谋所以表夫墓惟先生实哀之言已泣数行下呜呼予尚忍不铭君也哉君讳喜世为保之清苑人其仕至佩金符其夀四十三其卒则岁乙未閠七月考彦妣乔母兄嘉其所娶实望族韩有妇德乡里称为韩孝妇其夀八十六男女三道昭道章裴氏女寅孙五温良?俭让曾孙四元亚季德昌铭曰
呜呼蹈斧钺而致死犹渊冰之归全其死者藐焉此身之微其全者浩乎此心之天有累虽丘匪丘者存有圆虽石匪石惟文百世之下有旌古而励俗者必名此曰孝子之原过者其式之熟独匪人
洛水李君墓表
君讳守通字彦诚姓李氏其先中山人五世祖从大宋靖国间仕致朝散大夫因宦游至洛水爱其风土衍沃而占籍焉遂为洛水人高祖惠明中武举官武翼大夫同知鄜州节度使曾祖智静避靖康之乱隐居不仕祖德迁娶刘氏生君之考道元读书有立志动止以礼年五十即断家事关白就太一翁受道籙开别第以居娶张氏生二子长曰守进君其次子也君资乐易与物无忤喜施予善谈论能言汉唐五季事历历如数目前君既故家且有才具故素为州郡所推择及金人南徙国朝迁诸州工人实燕京而隶洛者即举君授符而捴之後以将作如制数蒙宠赉已而不乐曰是身可役役於是耶遂委符归乡里岁时会耆老故人相与娱乐享年九十以至元九年十月二十有八日无疾而逝葬武道镇先茔娶景州处士刘从直之女妇道母仪乡邑以为法先君二十年年五十八卒生男子三人长全福季全安皆早世仲子曰全佑女子一人适千户任某初东瀛先生萧链师公弼有重名所与游皆当世名士今上在潜邸屡以安车徵之至则待以客礼其前後条对惟及治道而所荐举亦皆天下之选盖奇特之士厌於世故而以方外自隐者也君以全佑幼有羸疾不任婚宦乃命弃家师事之今以学识清修先赐号观妙大师加纯一真人深为上及皇太子之所眷顾焉一十五年春纯一遣使持君世次行事请於予曰予家自朝散公起家两世贵显後渐卑下爰至先考方图远绍先业寻又弃去而以乐终今全佑老矣虽两被玺书而奉祠宫观之秩甚隆复不能追及先世又旁无支属可以後吾亲者思所以慰吾亲惟有旌纪邱垄之一路耳平昔愿交吾子凡以是故今敢以是累吾子吾子其母辞呜呼吾纯一托迹玄虚既老而能不忘其亲虽其天彛之秉自不容已然予於是益信东瀛为奇特之士而其门人之所观感而得之者固如是廼为叙其始终且系之辞以识吾纯一之悲焉曰
天开兮地辟惟寅兮生人寅之所生兮有吾之先几亿万传兮延及此身如根而干兮如干而枝前既有承兮後当有滋惕焉伤哉兮而息於斯禀世短长兮厥初不齐不滑以人兮乃天之为稽伯阳之崇崇兮曰生与慈彼绵绵兮其不辍兮由段干而胶西物与道以为体兮今舍此其熟依惟纯一之超诣兮知返本之当悲渺黄鹤之翩翩兮过故墟而徘徊抚长楸而太息兮勒金石以告哀
处士寇君墓表
君寇氏讳靖字唐臣祖禹父曾耕於中山安喜陉号质行家君始力学为士当金迁国汴梁河朔内附一军分戍镇定间开府屈君为掾时约法未定刑赏惟意君所论一如平世师出将吏额士卒输掳获为常君独不取惟受田募十户为屯以食汴梁既破衣冠内从者大为歉所苦君见之必尽力以恤天下既定中书令耶律楚材奏疏遣使分诸道设科选士中者复其家终身择疏通者补郡县详议君既中选仍署之县君曰向从事纷纷中思济人且自全耳今兵已戢获奉先人遗体守坟墓足矣尚复仕耶乃谢去隐居教授安勤乐俭日为琴数弄读易一编即所居自号松溪翁其子三为关洛州郡恒得以佳山水悦亲篮舆孙拥琴尊僮随徜徉啸咏超然物外自乐也君安重善下澹然无缘饰重以经涉世故学易见消长理故一意事内於凡得丧欣戚不久留中尝偶为浮薄辈所陵侮观者怒欲前击君止之曰彼智不及相知故然是宜哀矜家有私口二三君叹曰物理有代谢是既服勤我久子孙宜不忍更隶之也悉毁劵释去年八十以至元甲戌九月三日无疾而终葬先茔东北以其配蒲水魏氏祔子男二长元亨幼失明精於术数次元德早以文学名天下相国廉希宪荐事今上潜邸从征江南自真定宣抚司谘议历怀孟亰兆判官迁知陕州再加同知岳州緫管转同知亰畿都漕运使改燕南河北提刑按察副使今擢为两浙都转运使为政廉易姚左丞枢杨参政果王承旨磐皆作诗以美之女一嫁同里着姓甄氏孙男六曰某某女三皆嫁仕族因及拜君床下尝与闻其平生重以其子请宜铭以表君曰
阅衰或兴象消息也感彼更迭无终极也宁开灵台为乐国也早勤耋歌时所軄也彼蜚冲天伸此屈也有繁孙枝本惟一也体君所学铭以易也
武强尉孙君墓铭
戊申夏六月丁巳武强尉孙君以疾卒临卒疏其子继贤等曰吾以先世之泽生而有大幸四若等可念之勿忘金崇庆末河朔大乱凡廿余年数千里间人民杀戮几尽其存以户口计千百不一余而吾与存焉一也其存焉者又多转徙南北寒饥路隅甚至髠钳□灼於臧获之间者皆是也而吾未尝去坟墓且获尉乡县焉二也当其扰攘时侵凌逼夺无复纪序而吾四妹一弟俾皆以礼婚嫁今皆成家若与世变不相与者三也平居非强宗世乱受凌暴自其分尔而吾乃为乡人所推遂得挺身树栅保千余家凡族党姻戚皆赖以安全四也吾挟是以没上有以承先人下有以遗若等无恨矣後卒十日祔葬范原之先茔後三十有八年继贤始状其爵里且诵所遗言请予铭予按君讳善真定武强人祖泰父成皆业农稸粟尝遇岁凶贷饥者不责偿癸酉我师略河间君始以所保栅附大城以降得赐官修武校尉佩银符後以功迁忠翊金亡始罢诸镇兵令各封赏有功者遂署本县尉以终娶李氏周氏张氏子男四人长即继贤奉训大夫知深州次继勲行军百户继忠本县诸军奥鲁兵官继贞都元帅府知事独继忠为张氏子余皆周出也周年今九十康宁女四人皆适令族孙男九人弼承信校尉行军千户佩银符辅行军百户余尚幼铭三章章八句
天开洪炉若有所试彼纷枯荚秖以滋炽谓天不仁此独何存吁此何希彼独尔繁纷如仆僵君身堂堂荡焉崩离若闾熙熙吾幸所资一栅之力微有相之区区何及凉风至止缯纩不储哀哀履霜儿寒何需有兴吾诗孰不欷歔匪有所兴一尉奚书
易州太守郭君墓铭
金贞佑主南渡而元军北还是时河朔为墟荡然无统强焉弱凌衆焉寡暴孰得而控制之故其遗民自相吞噬殆尽问有豪杰之姿者则天必诱其衷使聚其乡邻保其险阻示以纪律使不相犯以相守望卒之事定而後复业凡今所存非其人则其人之子孙也呜呼盖亦无几矣而向之所谓豪杰者後皆真拥雄城而为大官其子孙或沿袭取将相凡其宗族故旧与同事者亦皆布列在位享富贵之乐而其所赖以存及其子孙则为之巨民而复其役出租赋而禄之彼亦非幸也盖天以是报其功人以是报其力仅适其平而已易之蔡国张公柔则当时开辟于易山诸岩者君其女兄子也君讳宏敬字仲礼易之定兴人曾祖安仁祖仪皆业农考彦成以醇谨勤力为蔡公所倚任尝摄行元帅事君性警敏美姿容读书善射蔡公器之复以女妻焉丁未授束鹿长庚戌迁易州太守壬子改完州易人以善政请於是复为易州时官制未立诸侯得自辟署曰长曰太守皆从一时之制云以甲寅三月十日卒以是月廿一日葬於河内之兆子男一人奉议大夫谦即夫人张氏出也後三十年谦泣涕来请曰谦不幸早孤今思所以报吾亲欲得先生长者一言以铭其墓托以不朽庶几少慰人子之心乃拜既许又拜予廹於礼文谨且备而终铭之铭曰
生物为心乃厌其蕃自涓涓而洪河洪河滔天沃之焦山曾不思造物之艰难顾兹方惨而有忻茁然硕果孰靳天心可观史氏命凡胡甚不仁斩首曰级书多是勤抑不知取赏于一时之所私事者乃所以受罚于千万世公共之天孰不知忌此而独使道家为知言易山峩峩昔谁壁门易山之民今谁子孙为斯人之壻也为斯人之子也为易州者固宜斯人兹实其坟
郭夫人张氏墓志铭
夫人讳文婉字丽卿姓张氏蔡国武康公柔之子年十有五嫁郭氏是为故摄行元帅事彦成之妇故易州太守宏敬之妻今奉议大夫谦之母也夫人之母毛氏金大兴尹王翛然之外孙贤而好礼故夫人生而有仪则时蔡公开国燕赵间隐然古方伯如郭氏皆所自署者夫人既嫁能抑抑敬戒其舅姑夫子上下咸曰宜嫁十有五年而夫亡夫人复能以礼自将纲纪家政内而养老抚孤使丧祭婚宦皆以时外而事母夫人病尽忧至三刲股肉以进痈溃则亲为吮之无难色又三十年以至元廿一年五月廿三日以疾卒春秋六十以後五月一日合祔于河内夫氏之墓谦以状如右请铭夫铭葬非古也妇人统于夫若特铭则尤为非虽然有则举之古今人子之心所同然者以是则为宜且瘗之将志其藏非以表白也虽妇人亦宜铭曰
观法于坤隂教之师婉彼夫人秉是壶彛於赫公族莫敢我夷姑得而妇夫得而妻及兹孤惸毅然有守哀哀良人母恤尔後姑曰予妇儿曰予母属曰予主以左以右盛忘其贵忧安其勤士虽其兼妇乃有人宜夀以乐钧其报施亏之又亏孰主张是彼将有特自献其天其天维何河内之原得从以藏魄没其寜幽文象德匪事着明
新安王生墓铭
新安王纲居母丧以哀毁致疾继而其父病作而纲竟以忧终其师容城先生为铭其墓其辞曰
礼之未制也人或径情人之未知也礼有失平生制礼之後为学礼之人不俯就之而夭祸是婴如九原之可作将声言以责生虽然出继有嗣终养有兄生没其宁事有过厚薄俗可惊吾当作铭
静修集卷九【遗文三】

[book_title]卷十【遗文四】
钦定四库全书
静修集卷十【遗文四】　　　　元　刘因　撰记
驯鼠记
心之机一动而气亦随之廹火而汗近冰而栗物之气能动人也惟物之遇夫人之气也亦然鼠善畏人者也一日静坐有鼠焉出入怀中若不知予之为人者熟视之而亦不见其为善畏人者予因思先君子尝与客会饮於易水上而羣蜂近人凡扑而郤之者皆受螫而先君子独不动而蜂亦不廹焉盖人之气不暴於外则物之来不激之而去其来也如相忘物之去不激之而来其去也亦如相忘盖安静慈祥之气与物无竞而物亦莫之撄也平吾之心也易吾之气也万物之来不但一蜂鼠而已也虽然持是说以往而不知所以致谨焉则不流於庄周列御寇之不恭而不已也至元七年十一月三日记
何氏二鹤记
何氏所蓄鹤有雌雄不杂处者两凡鹤之被蓄者多不卵而其雌卵二他虽卵而不生而二卵皆生他虽或生亦不长息而死今卵而生者已翩然二鹤矣南州士大夫名以瑞鹤而请其说於予夫人天地之心也心故可以帅夫气而物则气之所为也故物有自我而变者而鹤何瑞之有焉苟我之积於中而发於外者莫不蔼然慈祥则彼物之浮沉於吾气之中者虽万物失所而独全其生虽气类暴悍而独顺其性故猫有相乳者鸡有哺狗者夫物固不得而自知之也今何氏之鹤能有别复卵而育也在我必有以使之然者虽然自物而推之人自家而推之国吾之志所得而帅吾之气所得而育者二鹤而已乎至元十六年九月朔容城刘某记
辋川图记
是图唐宋金源诸画谱皆有评识者谓惟李伯时山庄可以比之盖维平生得意画也癸酉之春予得观之唐史暨维集之所谓竹舘柳浪等皆可考其一人与之对谈或泛舟者疑裴廸也江山雄胜草木润秀使人裴囬抚卷而忘掩浩然有结庐终焉之想而不知秦之非吾土也物之移人观者如是而彼方以是自嬉者固宜疲精极思而不知其劳也呜呼古人之【一无之字】於艺也适意玩情而已矣若画则非如书计乐舞之可为修已治人之资则又所不暇而不屑为者魏晋以来虽或为之然而如阎立本者已知所以自耻矣维以清才位通显而天下复以高人目之彼方偃然以前身画师自居其人品已不足道然使其移绘一水一石一草一木之精致而思所以文其身则亦不至於?贼而不死苟免而不耻其紊乱错逆如是之甚也岂其自负者固止於此而不知世有大节将处已於名臣乎斯亦不足议者子特以当时朝廷之所以享盛名而豪贵之所以虚左而迎亲王之所以师友而待者则能诗能画背主事贼之维辈也如顔太师之守孤城倡大义忠诚盖一世遗烈振万古则不知其作何状其时事可知矣後世论者善言文章以气为主又喜言境因人胜故朱子谓维诗虽清雅亦萎弱少气骨程子谓緑野堂宜为後人所存若王维庄虽取而有之可也呜呼人之大节一亏百事涂地况可以为百世之甘棠者而人皆得以刍狗之彼将以文艺高逸自名者亦当以此自反也予以他日之经行或有可以按之以考夫俯仰间已有古今之异者欲如韩文公画记以谱其次第之大槩而未暇姑书此於後庶几士大夫不以此自负而亦不复重此而向之所谓豪贵王公或亦有所感而知所趋向焉三月望日记
饕餮古器记
或者蓄一铜器若古尊彛其象拱泉而垂腹羸其面而坐则人焉河东元裕之为之考定其为古器无疑而谓其象则饕餮之或者遂以刘敞吕大临例而图之欲以张博古之本焉而且请予记之呜呼人之於古器物也强其所不可知而欲知之则为博物之增惑也舍其所不可知而特慕其古焉则为玩物之丧志也为增惑为丧志皆非知好古者也舍其所不可知者而求其所可知者则古人之所以为惑者在我矣因其所可慕者而思其大可慕者则古人之所以为古人者在此而得矣求知是知也求慕是慕也则人之於古器物也固有可为致知之一明德之端者也夫如是则吾惟恐君之不好古器然亦恐君之终将不好也至元丁丑十月朔容城刘某记
高林重修孔子庙记
安肃高林里距吾居五十里闻有孔子庙枉道而拜焉询其创始复兴之由里之耆老刘祯等言庙起于五代之际久乃废毁金大定间乡先生孙直卿率里中豪族卢刘田三氏始修葺之迄今至元庚辰圮坏几尽祯刘氏孙也复率卢氏子孙共继先志经营于其年之春逮明年秋庙貌既尊乃兴祭器以祀事告成且为乡约春秋释奠之礼俾可以继里人自以非学者而祀先圣恐踰礼制请就质焉予按礼释奠於先圣先师谓学诗书礼乐者各以所习之【一无之字】业而祭其先师也孔子岂诗书礼乐专门之师耶既非诗书礼乐专门之师岂乐官所得而私者耶诗书礼乐之官且不得而私又岂後世俗儒记诵词章者之所得而私也礼饮食必祭祭先造饮食者也盖以吾之所以享此者斯人之力也孔子立人道者也今吾之所以为人君君臣臣父父子子而不沦胥於禽兽之域者其谁之力欤於一饮食而知报其力於此而不知所以报焉惑矣诸君其勉行事无懈祯等曰诺且请书其辞於石并记岁月之始末云又明年秋九月晦日容城刘某记
退斋记
老氏其知道之体乎道之体本静出物而不出於物制物而不为物所制以一制万变而不变者也以理之相对势之相寻数之相为流易者而观之则凡事物之肖夫道之体者皆洒然而无所累变通不可穷也彼老氏则实见夫此者吾亦有取於老氏之见夫此也虽然惟其窃是以济其术而自利则有以害夫吾之义也下将以上也後将以先也止将以富也俭将以广也哀将以胜也慈将以勇也不足将以无损也不敢将以求活也无私将以成其私也不大将以全其大也柔弱将以不为物所胜也不自贵将以贵也无以生将以生也知洼必盈於是乎洼知弊必新於是乎弊知少必得於是乎少知朴素之可以文於是乎为朴素知谿谷之可以受於是乎为谿谷知皦之势必污盈之势必溢鋭之势必折於是乎为婴儿为处子为昏闷晦寂曰忍曰武曰争曰伐曰矜凡物得以病之者皆阉焉而不出知而示之愚辩而示之讷巧而示之拙雄而示之雌荣而示之辱虽出一言而不令尽耳言事则未极而先止也故开物之所始成物之所终皆押焉而不与而置已於可以先可以後可以上可以下可以进退可以左右之地方始而逆其终未入而图其出?会而要其归阅衅而收其利而又使人不见其迹焉虽天地之相荡相生相使相形相倚相伏之不可测者亦莫不在其术中而况於人乎故欲亲而不得亲欲?而不得踈欲贵而不得贵欲贱而不得贱欲利而不得利欲害而不得害其关键橐龠不可窥而知其机纽本根不可索而得其恍惚杳冥不可以形象而搏执也呜呼挟是术以往则莫不以一身之利害而节量天下之休戚其终必至於误国而害民然而特立於万物之表而不受其责焉而彼方以孔孟之时义程朱之名理自居不疑而人亦莫知夺之也中山滕君仲礼早以学行知名而为人则慷慨有才节者也以退名其所居之室既以宁失於有所不为戒在於无妄之往自铭矣而又请予文以记之余固知仲礼之不老为之退者然亦岂真失於有所不为者也夫有所不为者弊焉而不知举变焉而不知通固滞焉而不知所以化而其终亦至於误国而害民然要之则知不足而已矣而人亦得而责之而彼亦无所逃其责焉非为老氏者之以术欺世而以术自免也予喜仲礼之退而又欲其慎其所以退也故极言二者之失至元丙子八月既望容城刘某记
麟斋记
编修王之才治春秋而专门左氏者也尝有取於获麟之义名其所居之室曰麟斋而请予记之夫获麟仲尼作春秋所书之一事尔而春秋之义非居所系於此者欧阳氏固已言之於前矣然春秋之时仲尼实天理元气之所在而与浊乱之气数相为消长于当时如麟者则我之气类也其来也固非偶然而来也然而斯气之在当世者盖无几焉在彼之气足以害之在此之气不足以养之由麟可以卜我之盛衰由我可以卜世运之盛衰而圣人固不能恝然於其获也谓之致麟可也谓之感麟亦可也皆理之所不无者虽然圣人之作春秋因天道人事自成之文从而文之其义皆因事而寓焉安可曲为一定之说也虽然子既有取於麟则吾不得嘿嘿於麟矣夫麟之所以为麟者乃天地之所以生而人之所以能为天地之心者也在春秋则圣人所赏之善也在易则圣人所指之阳也而人之所未尝一日无者也苟自吾身之麟而致之则凡害人者如长蛇如封豕如饕餮如檮杌莫不消铄荡涤於魑魅之域而天下振振皆吾气湛行之地矣今圣人虽不得尽其所致於当时然其所以扶此抑彼者而斯麟固已麟於万世矣子之读春秋者予知子将思有以麟夫一斋而已也虽然予於圣人剥庐闭关之戒见圣人之拳拳於此乃叹凤鸟之不至伤鲁麟之致获之心也呜呼麟乎又当以圣人之心为心而自麟其麟也夫
种德亭记
赵郡王允中其先太夫人所居之堂而郧城先生题以善庆且为之记允中别筑亭为游息之所而寓轩先生题为种德求予记之予闻或有疑夫善庆种德之意若重出者盖不知二公命名之意其脉络所属有宾主之分焉堂之名自我泝而上之也而我为承其庆者也亭之名自我沿而下之也而我为有所种者也就夫种以譬之如去岁之所种所以给夫今岁之用也而来岁之用所以仰夫今岁之种也一不种焉则其用也从而穷矣今允中之所以承其庆者既有所自而其实亦见於堂之记矣其後人之所以承於我者必将自允中而出之予尝因是而求允中之心三为亷使未尝不以赈恤罢民平反寃狱为事使河南时奏罢镇南郎将为民害者一人力出良家误为豪右所臧获者百余口此虽皆人所不敢为者然未足以知允中者至於陈请省台严江浙鬻子之禁上书天子论国家储副之重使河南而哀江浙守一官而忧天下此可以见其心之忠诚恻怛之至也由是而观之允中固不愧斯亭之名而斯亭也其将复为子孙善庆之堂矣二名相因当反覆无穷又何患其意之重出也耶至元壬辰八月望日容城刘某记
鹤庵记
或贽大经鹤二畜庭中遂名其庵鹤一日问予曰子知我鹤名庵也何哉予曰此在我而不在鹤夫乐水者吾见其知之周流同於水也乐山者吾见其仁之重厚同於山也大经之机警高亮游心闲远发为文章清雄婉丽可以鸣一时而传後世此非同於鹤者乎故闻其声见其形欣然而悦非鹤可悦也我之同於鹤者使之然也大经曰予之於鹤非但悦之而已也子其为我更思之予乃顾鹤而叹曰谓大经为厌世俗之卑隘不可与处心欲高举远覧而与此游耶则其心狭矣谓大经为以已之轩昂超卓势利不可得而覊縻之姑引此以自况耶则其心矜矣狭与矜大经不为也然则名庵之意果安出耶予观古人之教凡接於耳目心思之间者莫不因观感以比德托兴喻以示戒是以能收万物而涵其理以独灵如黄鸟之章孰不赋之而圣人则曰於止知其所止夫斯鹤之呼之不来长鸣下趋亦常事耳而子瞻乃叹其为难进易退盖亦黄鸟之遗意也由此而推之其游於隂知养也感夜半识时也鸣则闻於天飞则一举千里有本也其动也节其鸣也律用和也月白风清徘徊伫立况此数者於缟衣玄裳之外宁无起予者乎名庵之意或出於此大经曰得之矣至元壬辰冬十月望日刘某记
游高氏园记
园依保城东北隅周垣东就城隐映静深分布穠秀保旧多名园近皆废毁今为郡人之所观赏者惟是予暇日游焉甚乐园之堂其最高敞者尚书张梦符题为翠锦或者指之谓予曰此贵家某氏之楼也今甫四十五年耳已彻而为是矣嘻人其愚哉非不见之复为是也奚益予闻之大以为不然夫天地之理生生不息而已矣凡所有生虽天地亦不能使之久存也若天地之心见其不能使之久存也而遂不复生焉则生理从而息矣成毁也代谢也理势相因而然也人非不知其然也而为之不已者气机使之焉耳若前人虑其不能久存也而遂不为之後人创前人之不能久有也而亦不复为之如是则天地之间化为草莽灰烬之区也久矣若与我安得兹游之乐乎天地之间凡人力之所为皆气机之所使既成而毁毁而复新亦生生不息之理耳安用叹耶予既晓或者复私记其说至元辛卯四月望日记
静修集卷十【遗文四

[book_title]卷十一【遗文五】
<集部,别集类,金至元,静修集>】
钦定四库全书
静修集卷十一【遗文五】　　　元　刘因　撰序说
徐生哀挽序
至元十二年秋九月徐生景岩卒其疾革也泣谓予曰养未终学未成廿六年而死亦虚生也欲吾子一言於石庶其不朽以少慰焉幸终平昔之爱而无遗死者之恨其遗言於父佑及其故人徐子怿亦然呜呼以生之明敏而未冠能文章既长而讲学不辍夫岂不知其为学初不为不朽计而所以不朽者又不在夫人之一言而人之一言果可以托以不朽者又不必区区之石也今其哀恳如是岂其气方英锐迈往之际而天遽然折夺之其中有不能自己者乎即此而观其所志使天假之年或有以致夫真不可朽者亦未可知也欲勒铭表墓或分有未宜乃叙生之才志有如此者率同志为辞以哀之亦庶几乎与人有终之义焉明年正月既望容城刘某序
送郝季常序
名家之子弟处天下之至易而亦处天下之至不易苟能勉焉自立而少异於衆人则皆得因缘冯藉以立事功苟为不然在他人未必遽得贬斥而已为清议所不容矣季常於其兄使宋之二年请介行人以问罪遣之而宋人不纳後十年又请焉下大臣会议以为不可明年又请焉不得已复遣之至建康而还几死者凡十数其事虽无成而其可与有为者於此亦可以见之旧尝从予授诗书又知其为有志者今其将为州于颍也载米与币而过予以别且请予有以告之予无以告子也子行矣予固已言之矣勉其所以处天下之至易慎其所以处天下之至不易者而已矣予无以告子也容城刘某序
送翟良佐序
予昔闻翟氏之先人有隐德於人其事甚悉存之於心有日矣特未有以信之者也渡江之役而良佐与焉自江淮抵闽越触炎热瘴疠遂病不起时气运方厄而南北之人病死相藉奄然一息孰能胜之人固不望其生已亦不复以生理自念矣及还则乡里虽惊其至然形容非昔而生气若夺识者尚忧之後二年予居山中忽报新除江州路判官来访出应则隐然昔之良佐也凡事有智数之所不能测者必有一定之天存乎其间昔予所闻於是乎有以信之矣良佐好善喜读书今将为政矣其思夫天人之际虽反覆变乱之极以人胜天以文灭质而气失其平其所谓一定之理者固未尝有毫髪僭差以负於我则其政必有异於人者矣子行矣予将观子矣登庐山泛九江徘徊於濓溪白鹿之间以致其高山景行之意而良佐见轻舟凌波隐见垂纶长啸皷枻而歌如太康之渔父者其必我也
送张仲贤序
东南富山水之奇秀而限於南北不得周游而历覧之使人恒欝欝不乐而若有所失自宋亡百五十年之分裂一日复合凡东南名胜之迹一日万里而惟其所欲焉此固不屑屑於当世以观物自娱者之所乐得也方天下无事事有纲纪士以才能自负者每以无以自异於中人而不得尽其所以者以自叹今沿江南北皆我所新有民不习静而多变有弊以革有害以除此亦有志於当世以有为为事者之所乐得也尧山张仲贤出金源名族少尝为刀笔吏乡先生道之今学乃能世其儒作诗文有远意颇喜读内典於世味虽甚薄而其可与有为与其所欲有为者则磊磊固在自省掾出参山东真定诸幕入而为亰官复出而同知宣德虽皆有能声然视其所存则百不一二施今宣慰淮东则其所也将行也而访予山中予闻其有是行也而东吴西楚宛然吾扁舟之上矣故吾与仲贤之意向虽殊而得其所乐则一乃举觞引满各尽平生既而复与之盟曰今公与予固乐矣然未真得其乐也或秋风春水我将图南公与贤州牧郊迎於淮海之间予因访淮东之父老及公之僚佐得公之所施设於是以大白夀公而公乃指顾江山之胜槩者以醻我於是时予二人之乐又将不止此而已也仲贤曰然谓既有盟不可不载之辞故书以赠其行容城刘某序
中祀释奠仪序
堂寝之制非古也像设之仪非古也而释奠之礼则从古焉未免有情文相戾者如神不地坐而簠簋前陈神不面东而拜或西向此皆先儒所欲为之修明而未暇者也虽然以今观之其所谓情文相戾者学者亦不复尽见之矣而况先儒之所欲修明而未暇者乎安肃刘仲祥集诸家释奠仪以成是书施於今之学者不为无益然向之所谓情文相戾与夫先儒所欲修明而未暇者学者亦不可不知也至元戊子八月望日刘某序
篆隶偏旁正譌序
小学之废尚矣後世以书学为小学者岂以书古之小学六艺之一乎夫古之小学果专於艺而已乎而其艺果止於书而已乎而今之所谓书学者又果古人之所谓小学者乎夫古人之於为【一无为字】书也点画颠末方圆曲直一出於法象之自然非可以容一毫人力於其间者而幼学之士盖欲即此而知其事物义类之所在因其形而求其声焉而已矣是皆天理人事之所当为非有一毫慕外为人之私也若夫後世则虞有不知其姓而顔有不知其名颠倒侧媚惟妍而已矣而况於学者乎呜呼世变降矣虽一艺之微亦莫不然可胜叹哉予今教授余二十年每欲令初学者移临模法书之功而求知夫偏傍之所以相生篆隶之所以相因分六书为类而以次习之顾力有未暇者焉今田生纂集凡隶书之形虽相近而篆实不同如奉泰奏秦春者为一书非惟使为篆者不以隶而误而亦使为隶者知以篆为本真有用之书也名曰篆隶偏傍正譌而请予序之予因伤古道之不复叹予志之不就而喜生之勤笃也故为之书至元丙子八月既望序
静华君张氏墨竹诗序
古之男女各有学其所学亦各有次第而莫不以德行为本如男子之所谓六艺女子之所谓妇工虽皆其所当能而必用之者亦各居其末焉然其所谓艺与工者乃内外之职男女之工各有常分者也盖不惟不敢相越而知之亦有不暇者焉是以诗书六艺之文妇学不得而与之诗书六艺之文且不得而与之而况後世之所谓书札绘画虽男子亦有所不暇者而妇人又安得而与之哉使其天资之美有不待学而能之者亦但当自寓而已至於藉是以求知而传永久则为外事明矣又暇屑屑於是耶静华君张氏蔡武康之女嫁为乔氏妻而金源名士王翛然元裕之皆其外氏之亲表故其家学遗泽蔚有风范而君之贞静端洁其气类之合又有与竹同一天者故素善墨竹而元郝诸公见之因为诗歌以比其德君皆不与知也而乔氏集成一卷请予序之将并刻之石焉昔欧阳永叔作五代史叙王凝妻於杂传之中朱文公删定楚辞録胡笳於反骚之後盖不无望於後世之为士者矣予因歌黄鲁直咏姨母李夫人墨竹人间俗气一点无健妇果胜大丈夫之句乃慨然为书之读者亦当知予之书君者不在此而在彼并叙男女之学古今之变庶其又有知所趋向者焉至元辛已二月既望容城刘某序
庄周梦蝶图序
周寓言梦为蝴蝶予不知何所谓也说者以为齐物意者以蝶也周也皆幻也幻则无适而不可也无适而不可者乃其所以为齐也谓之齐谓之无适而不可固也然周乌足以知之周之学纵横之变也盖失志於当时而欲求全於乱世然其才高意广有不能自己者是以见夫天地如是之大也古今如是之远也圣贤之功业如是之广且盛也而已以渺焉之身横於纷纷万物问无几时也复以是非可否?於外得丧夀夭困於内而不知义命以处之思以诧夫家人时俗而为朝夕苟安之计而不可得姑浑沦空洞举事物而纳之幻或庶几焉得以猖狂恣肆於其间以妄自表於天地万物之外也以是观之虽所谓幻者亦未必真见其为幻也幻且不知又恶知夫吾之所谓齐也又恶知夫吾之所谓无适而不可也吾之所谓齐也吾之所谓无适而不可也有道以为之主焉故大行而不加穷居而不损随时变易遇物赋形安往而不齐安往而不可也此吾之所谓齐与可者必循序穷理而後可以言之周则不然一举而纳事物於幻而谓窈冥恍惚中自有所谓道者存焉噫卤莽厌烦者孰不乐其易而为之得罪於名教失志於当时者孰不利其说而趋之在正始熙寜之徒固不足道而世之所谓大儒一遇困折而姑藉其说以自遣者亦时有之要之皆不知义命而已矣虽然周已矣其遗说亦犹梦中之一栩栩也吾从而辩之宜无与於周矣然以周观之则不若休之以天均故即其图而戱之曰图汝者画辩汝者书书与画无知也图汝者之心及吾之辩汝之心未发无有也既发亦无有也以其无所知无所有者而观之安有彼是既无彼是安有是非周而有知则必曰吾恶乎知之使读者作色於前发咲於後乃所以齐之也图周者臯落杨内翰而序图者刘某继序而题咏者京师之才大夫也
集注隂符经序
予读隂符经观天之道执天之行尽矣此言其体之自天而人者也天有五贼见之者昌即观天之道也五贼在心施行於天宇宙在乎手万化生乎身即执天之行也此言其用之自人而天者也天性人也人心机也立天之道以定人也此则言圣人之兼体用以天道立人极者也天发杀机龙蛇起陆则非天性矣人发杀机天地反覆则非为人心矣天人合发万化定基则又立天之道以定人者也夫苟不以道定焉则天人判而二以道定焉则天人合而一二之则机过而相悖一之则机定而化行化行则天地位万物育而君臣父子各得乎天理而止其所矣性有巧拙可以伏藏九窍之邪在乎三要可以动静此希天希圣之功而所谓执天道见天贼立天道合天人者其天皆出乎此也盖九窍之邪未除则不能静而常动若以三要为害而絶之则又一於静而不动也惟知夫九窍之邪在乎三要克其邪而反其初则可以动静矣其所谓动静者即朱子之所谓动未尝离静而静非不动者也其天人合发万化定基则动而未尝离静者也而杀机则动之过者也火生於木祸发必克奸生於国时动必溃知之修炼谓之圣人夫火克奸溃以其大者而言之则龙蛇起陆天地反覆之谓也以其小者而言之则九窍之邪也知之修炼以其大者而言之则立天之道以定人之谓也以其小者而言之则伏藏动静也此其言之自相发明若无所容夫说者而中山赵徵士才卿之集注近百家几数万言其志亦勤而学亦博矣陵川郝侍读既为序之复因外舅郭公请一言於予予谓经之出处意义则前人已尽之而其广衍推称则郝序又无遗者若兵家及养生家之说予又未暇熟读而悉知之特疑蔡氏中篇所引民可使由之不可使知之之说若非正学之语而有害夫道者岂蔡氏早年之说耶赵君必能考夫此故书以问之至元八年四月望日容城刘某书
内经类编序
近世医有易州张氏学於其书虽无所不考然自汉而下则惟以张机王叔和孙思邈钱乙为得其传其用药则本七方十剂而操纵之其为法自非暴卒必先以养胃气为本而不治病也识者以为近古而东垣李明之则得张氏之学者而其论着治验略见遗山集中镇人罗谦甫尝从之学一日遇予言先师尝教予曰夫古虽有方而方则有所自出也钧脚气也而有南北之异南多下湿而其病则经之所谓水渍湿而湿从下受者也孙氏知其然故其方施之南人则多愈若夫北地高寒而人亦病是则经所谓饮发於中跗瘇於下与糓入多而气少湿居下者也我知其然故我方之施於北犹孙方施之於南也子为我分经病证而类之则庶知方之所自出矣予自承命凡三脱藳而先师三毁之研磨订定三年而後成名曰内经类编敢望吾子序夫内经十六卷素问外九卷不经见且勿论姑以素问言之则程邵两夫子皆以为战国书矣然自甲乙以来则又非战国之旧矣自朱墨以来则又非甲乙之旧矣而今之所传则又非战国【疑当作朱墨】之旧矣苟不於其所谓全书者观其文而察其理焉则未有识其真是而贯通之者今先生之为此也疑特令学者之熟於此而後会於彼焉尔苟为不然则不若戒学者之从事於古方而学者苟不能然则不若从事古方者之为愈也罗亦以为然予闻李死今三十年罗祠而事之如平生薄俗中而能若是是可序年月日刘某序
赐杖诗序
至元二十九年春上赐侍卫都指挥使王公庆端西土所贡雕玉杖公既捧以拜天下闻之作诗而美之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>