<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,附录,庄渠遗书全文在线阅读,庄渠遗书全文在线下载,大玄古籍书库">
<meta name="description" content="文集。明魏校撰。十六卷。校字子才,昆山(今属江苏)人。其先祖本姓李,居苏州葑门之庄渠,因自号庄渠。弘治进士。曾官南京刑部主事、郎中、兵部郎、广东提学副使,太常寺卿。致仕卒。谥恭简。有《周礼沿革传》、《春秋经世》、《官职会通》等。是集约二十万三千字。含奏疏、讲义各一卷,书二卷,说、序各一卷,谱牒二卷,公移二卷,拾遗六卷。是集文律谨严,不失雅正,考据亦具有根柢。其御礼、问经义诸条多精确。然《四库全书总目》。亦指摘其《郊祀论》有误,称其“欲行周礼于后世,其说颇为迂阔。”有《四库全书》本。另有《庄渠先生遗书》、《">
<title>庄渠遗书_魏校_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">庄渠遗书</span> <br/>
          作者： <span class="inputVal" id="bkauthor">魏校</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]179081</span> <br/>
          说明： <span class="inputVal" id="bkdec">文集。明魏校撰。十六卷。校字子才,昆山(今属江苏)人。其先祖本姓李,居苏州葑门之庄渠,因自号庄渠。弘治进士。曾官南京刑部主事、郎中、兵部郎、广东提学副使,太常寺卿。致仕卒。谥恭简。有《周礼沿革传》、《春秋经世》、《官职会通》等。是集约二十万三千字。含奏疏、讲义各一卷,书二卷,说、序各一卷,谱牒二卷,公移二卷,拾遗六卷。是集文律谨严,不失雅正,考据亦具有根柢。其御礼、问经义诸条多精确。然《四库全书总目》 亦指摘其《郊祀论》有误,称其“欲行周礼于后世,其说颇为迂阔。”有《四库全书》本。另有《庄渠先生遗书》、《六子书》(于孔兼辑)、《正谊堂全书》、《丛书集成初编》等本,分别收其文集、书、选集等。以《庄渠先生遗书》所含为最多(全集十六卷)。</span> <br/>
          封面： <span class="inputVal" id="bkimg">Z_18698.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]庄渠遗书
[book_author]魏校
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]179081
[book_dec]文集。明魏校撰。十六卷。校字子才,昆山(今属江苏)人。其先祖本姓李,居苏州葑门之庄渠,因自号庄渠。弘治进士。曾官南京刑部主事、郎中、兵部郎、广东提学副使,太常寺卿。致仕卒。谥恭简。有《周礼沿革传》、《春秋经世》、《官职会通》等。是集约二十万三千字。含奏疏、讲义各一卷,书二卷,说、序各一卷,谱牒二卷,公移二卷,拾遗六卷。是集文律谨严,不失雅正,考据亦具有根柢。其御礼、问经义诸条多精确。然《四库全书总目》 亦指摘其《郊祀论》有误,称其“欲行周礼于后世,其说颇为迂阔。”有《四库全书》本。另有《庄渠先生遗书》、《六子书》(于孔兼辑)、《正谊堂全书》、《丛书集成初编》等本,分别收其文集、书、选集等。以《庄渠先生遗书》所含为最多(全集十六卷)。
[book_img]Z_18698.jpg


[book_title]提要
钦定四库全书
集部六
庄渠遗书
别集类五
明
提要
臣等谨案庄渠遗书十六卷明魏校撰校有周礼沿革传已着録校欲行周礼於後世其说颇为迂濶所着六书精藴欲以古篆改小篆而所列古篆又多杜撰尤为纰缪然校见闻较博学术亦醇故是集文律谨严不失雅正考据亦具有根柢无忝於儒者之言其御礼问经义诸条亦多精确惟郊祀论一篇谓见於经者独有南郊无北郊而以社当地只之祭不知大司乐方丘之文与圜丘相对圜丘为郊天方丘为祭地可知未闻祭社於泽中之方丘且於夏至之日也又祭法瘗埋於泰折祭地也与燔柴於泰坛祭天之文相对皆北郊祭地之显证校乃引周礼隂祀用黝牲驳祭法祭地用騂犊为附会不知周礼为一朝之制礼记则杂述旧典不能强合先儒辨之甚明无庸横相牵合自生纠结也
乾隆四十六年閠五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
庄渠遗书卷一
（明）魏校 撰
○奏疏
讲详郊祀大礼疏
提督四夷馆太常寺卿臣魏校谨奏为昧死应诏陈言讲详郊祀大礼事臣闻礼惟圣人为能飨帝惟孝子为能飨亲祭非物自外至者也自中出生於心者也心惕而奉之以礼昔我太祖高皇帝祀天圜丘祀地方丘厥後合祀於南郊遂为定制其心必大有不安者矣是故不惮变古肆我皇上以上下之分隂阳之义将复太祖初制改定厥制其心亦必大有不安者矣是故不惮变祖然则如之何而心乃安曰心天心也空空无我精义入神而毋容私焉合乎天心则心乃安今圣制前定断以不疑而犹询羣臣亲降纶綍俾各陈所见闻盖欲如帝舜之朕志先定询谋佥同鬼神其依龟筮协从武王之汝则有大疑谋及卿士谋及庶人谋及卜筮也臣愚不佞既弗能曲学阿世亦罔敢面从退言窃念先王制礼宫室也主中溜冕服也尊黼黻饮食也尚元酒太羮皆莫能忘其始矧太祖实始开创我国家一旦闻议变祖戚戚痛伤厥心口嗫嚅弗忍发默而勿言乎又念三代而下圣人之心学不明儒以训诂溺心而六经成糟粕历代每有制作则诸儒持论各挟胜心宁悖经而弗敢悖传记宁违先圣而弗敢违其经师名为聚讼世又下衰文献通考复掇诸儒糟粕成书眩惑心目窒天聪明弊也久矣天挺皇上志欲度越古今一则若稽先王二则若稽先王惜乎羣臣未能因心以广治酌古而通诸今日我皇上之诏行亲蚕於北郊也乃举千百年之旷典而羣臣弗能推明周礼使我皇上之慊於志而但引用文献通考袭汉魏之旧仪若应故事者臣诚惜之欲举周礼开广圣心会得痟首之疾弗果今兹郊祀大礼臣愚过虑诚恐羣臣不深惟圣经之醇祖训之重详究制作本旨洞达幽明而轻易变易既非先王之典而徒取祖宗成法纷更之则我皇上之心滋有大不安者矣惟我皇上之更定郊祀何心也惕然动於中惟欲内尽於已而外顺於道也乃天心也皇天后土实鉴此心祖宗在天之灵实鉴此心非敢狭小祖宗制度也非敢示天下为美观自作则也天地祖宗实鉴知之臣既推原我皇上之心复述臣一人前後所见异同着为郊祀论二篇以开明我皇上之心务求本诸身徵诸庶民考诸三王而不谬建诸天地而不悖质诸鬼神而无疑百世以俟圣人而不惑则改之而心安改之可也改之而心未安弗改可也谨写成二本一乞留备御览一下礼部看详臣不胜恐惧之至为此具本亲齎奏闻伏候勅旨
郊祀论上
臣少有志古礼常论郊祀其言曰天地分祭合祭之议久矣愚请折诸孔子孔子赞易曰大哉乾元至哉坤元在礼曰郊社禘尝尊无二上巍巍上帝与皇地示并列既非所以尊天荡荡皇地示厌於上帝而不得独全其尊又岂所以尊地哉虽然孔子赞易曰乾天也故称乎父坤地也故称乎母在礼王者父事天母事地宜若可以合祀然夫天地絪縕以气化也男女媾精以形化也上帝皇地示之尊岂若父母之以夫妇牉合邪或疑分祀天地周礼文繁也夏殷而上其礼简质今无所於稽安知其不合祀哉夫唐虞秩宗典三礼与周礼大宗伯掌建邦之天神人鬼地示之礼以佐王建邦国先後一揆天地合祀则凟矣臣昔所论着云尔尝语友人李承勋莫能难也而戒臣持论太早自信太过言若逆臣耳者厥後臣学颇进益知义理无穷不敢傲然自贤又从而考诸周礼大宗伯以禋祀祀昊天上帝以实柴祀日月星辰以槱燎祀司中司命飌伯雨师皆序天神也以血祭祭社稷五祀五岳以狸沈祭山林川泽以疈辜祭四方百物皆序地示也初未尝言皇地示考诸尚书丁巳用牲於郊牛二祀天也越翼日戊午乃社於新邑牛一羊一豕一祭社稷也亦未尝及皇地示汤之伐夏也昭告於上天神后武王厎商之罪告於皇天后土亦未尝及皇地示臣又徧考传记曰祀帝於郊所以定天位也祀社於国所以列地利也且郊特牲而社稷太牢於郊曰大报焉於社曰美报焉兆於南郊就阳位也则曰郊以明天道君南乡於北牖下答隂之义也则曰社以神地道而终之曰尊天而亲地也亦皆不言皇地示周礼封人设王社壝大祝建邦国先告后土古人造字地土也社土示也诸儒释社曰五土之神故以社为小而欲别立北郊祭地以对南郊祀天其言无所考证具五土者各止山林川泽丘陵坟衍原隰而言也后土者总大地全体而言也乃知皇地示即后土异称如昊天上帝一称天皇大帝也其名本出纬书而礼家因以南北二郊对此亦纬书而礼家引之以释经传耳按周礼大司乐凡乐圜钟为宫黄锺为角太簇为徵姑洗为羽靁鼓靁鼗孤竹之管云和之琴瑟云门之舞冬日至於地上之圜丘奏之若乐六变则天神皆降可得而礼矣凡乐函钟为宫太簇为角姑洗为徵南吕为羽灵鼔灵鼗孙竹之管空桑之琴瑟咸池之舞夏日至於泽中之方丘奏之若乐八变则地示皆出可得而礼矣说者误解冬至祀天於圜丘夏至祀地於方泽此南北郊之议所自出也不知圣经总言神祗各以类应故曰天神皆降地示皆出求天神当於阳生求地示当於隂生凡神皆坛其象圜凡示皆坎其象方经又言凡祀神示者以冬日至致天神人鬼以夏日至致地示物鬽亦泛言隂阳感格之道非专谓冬至夏至日也以经考之六经皆无南北郊惟此一章又出於诸儒之误训其不足徵也明矣况大司乐分乐之言後世皆莫能晓其义止当阙疑阙殆故曰尽信书不如无书祭法谓燔柴於泰坛祭天也瘗埋於泰祈祭地也用騂犊凡传记言南北郊者亦惟此一章按周礼阳祀用騂牲隂祀用黝牲今槩言騂犊附会显然以经正传之讹则言南北郊者无足徵矣复请折诸孔子曰郊社之礼所以祀上帝也朱子释曰郊祀天社祭地不言后土省文胡氏又谓古者祭地於社犹祀天於郊後世不当崇地抗天周礼禋祀昊天上帝血祭社稷而别无地示四圭有邸舞云门祀天两圭有邸舞咸池祭地而别无祭社则以郊对社可知矣臣所考郊祀礼制圣经贤传皆可徵但礼必有义臣求之而未得也虚中以俟之盖学不可以不思而思之道贵乎切近贵乎优游不可强迫也其後臣学鞭辟近里天聪明若有开者始悟人称上天下地者皆徇名言未造实际者也天地浑是一体正如我身上帝至灵正如我心百神正如我身百体魂魄后土亦我体魄之大者耳人之灵安得有二也故杨震谓天知地知子知我知而程子曰天地无二知渊哉言也岂惟天地一体人与天地亦浑然同体形骸虽各间隔而一气相贯通人但知躯殻内是吾身而不知通宇宙是吾身故好名好胜作好作恶种种私妄缘躯殻生若天地万物一体则能廓然无我痒痾疾痛举切吾身矣地不可以对天故以社配郊则可以北郊对南郊则大不可惟心无对上帝至尊岂有对邪圣质高明试以臣言默加体验将洞然贯天人矣地不可与天对夏至亦不可与冬至对圣人扶阳抑隂一阳之始生也圣人重之故曰复其见天地之心乎若有对则是复见天心姤见地心也贞下起元在一岁冬至子月为复在一日夜半子时为复在人心静中养出生生善端也是故圣人之学在求仁而求仁之功在主静今夫制律者候黄锺治历者正日躔皆始於冬至也臣今所见如此昔者蘧伯玉行年五十而知四十九年之非行年六十而六十化未尝不始於是之而卒以为非也今臣生四十八年矣尚觊有进安知後之视今不犹今之视昔乎孔子曰夏礼吾能言之祀不足徵也殷礼吾能言之宋不足徵也圣人之心其慎重也如是矧我皇上孝子慈孙之心哉臣不肖又安敢纵言及於礼哉
郊祀论下
臣昔尝论日月不当配天其言曰按礼家谓郊祀天而主日配以月释者以天体广大而日着明故以为主是未知上帝临汝陟降在兹也天之神洋洋乎无所不在圣人终日对越上帝复立之郊以萃之是曰合涣之道今曰主日吾未知郊之祭也大报天乎报日乎配之以月吾未知主祀者其天乎其日乎盖因迎长日一言误而生误也日生於东月生於西王者春分朝日秋分夕月祀有常经则祀上帝不必配以日月也万物本乎天人本乎祖故王者以祖配天在日月则无取於斯义矣既配以祖又配以日月在正位则亵而不严在配位则混而无别非所以尊帝而重祖也臣昔又尝论百神不当从祀於郊其言曰郊之祭也大报天也非以索百神也则祀上帝不当又祀百神凡兹百神载在祀典已有常经则祀上帝不必又祀百神也禋祀当极精诚若敬有所分岂曰精意以飨或曰上帝降格则百神景从岂可阙百神之祀王者躬荐於上帝百神则分遣乎羣臣曷为其不可哉曰信斯言也是以上帝为有象也方士者流其言诞漫谓钧天上帝所居而百神各有官府皆可名言故丛而祀之佛氏入中国其法普同供养而古礼始淆矣且郊之日庶民犹弗命而听上矧羣臣乎今惟主祭者专一而羣臣敬有分散非复上下一体之义矣臣又论祀天祀上帝不可分其言曰按孝经郊祀后稷以配天宗祀文王於明堂以配上帝孝莫大乎严父严父莫大於配天则周公其人也礼家因谓冬至大报天季秋大飨上帝而未知其非孔子之言也夫上帝天之主宰天以全体言譬则身也上帝以主宰言譬则心也身外岂别有心周礼禋祀昊天上帝今分天与上帝为二而祭之於义何居古之祀天扫地行事今於明堂曾谓上帝至尊反就人鬼以飨乎周公相成王尊崇文王配天乃严祖也非严父也谓周公严父配天是无君也况配天必以祖以其功德与天同也如曰严父而已矣罔非天胤曷为丰昵哉臣又尝论五帝之祀非古其言曰大宗伯禋祀昊天上帝小宗伯兆五帝於四郊凡祭祀之联事皆首言五帝大神大示亦如之是盖文误否则诸侯去籍後所增也礼家谓东方苍帝威灵仰南方赤帝赤熛怒中央黄帝含枢纽西方白帝白招拒北方黑帝叶光纪与昊天上帝为六夫天人一理民无二王孰谓天有六帝乎慨自周之末造诸侯僭天子位在藩臣而胪於郊祀然犹不敢尽同天王故鲁郊祈谷实祀苍帝秦作西畴实祀白帝其後增畤以祀黄帝赤帝青帝盖闻诸国僭礼而并祠之■〈忄间〉然有招八州朝同列之志矣是时北方诸侯无僭郊者故阙黑帝汉高曰是待我也乃备五帝之祀诸儒莫知其源流故议论纷如也臣昔所论着云尔厥後考求国家典故见我太祖论及大祀甚严必有精意默感者则战栗不敢发口孔子戒学者毋轻议礼臣自後不敢轻言臣今所言者亦礼之文也非本也皇上所言修德法祖亲贤爱民礼之本也皇上则既知之矣臣复何言书曰知之非艰行之惟艰愿我皇上笃行之耳乃若禋祀之义臣请为皇上详言之古之祀天也以器则陶匏以席则藁秸以牲则特以位则不坛扫地而祭是何心也诚以昊天罔极顾万物莫可报之故略吾外心而竭吾内心是曰精诚之极非祭时发之也乃积之於平时也其心平时恒曰天之爱民也甚矣岂其使吾一人肆於民上昔者禹也菲饮食而致孝乎鬼神恶衣服而致美乎黻冕卑宫室而尽力乎沟洫吾饮食菲矣特牲而心安吾衣服恶矣陶匏藁秸而心安吾宫室卑矣扫地而心安其或志不在民厚自奉养也而薄於天心其安乎周公之训曰至治馨香感於神明黍稷非馨明德惟馨臣敢稽首以献
乞褒崇先圣疏
为褒崇先圣事臣惟孔子万世帝王宗师历代崇德报功固已渐次修举国朝尤为加隆尚有千古阙典未及举行端有待於陛下也昔者周封微子於宋以奉殷後孔子系宋子孙自正考父适鲁始为鲁人孔子周流四方而逢掖居鲁章甫居宋惓惓二国不忘者以鲁父母之邦而宋其祖宗根本之地也鲁於今为曲阜县孔氏子孙家焉宋於今为归德州臣所至考按图志始知微子庙尚存尝有孔还乡莫能纪其世矣汉梅福请封孔子後以奉殷祀不报後世褒封为衍圣公宋乱从高宗渡江建家庙於衢遂分为南北二宗北宗在曲阜者太祖俾袭封衍圣公南宗在衢者守臣建言孝宗官为世袭五经博士诚以先圣子孙所居故国家致其隆厚矧先圣祖宗所自出之处乃独未有表章之者臣所谓千古之阙典端有待於陛下也昔者宋儒朱子居於建宁而其先徽人也国朝以其讲道有功集诸儒之大成故两处皆沾恩典况孔子集羣圣之大成垂宪万世有天下者凡可以崇德报功尤当无所不用其极伏乞陛下深惟先圣道配天地亘古及今特勑礼部表章选孔氏子孙贤者一人来归宋之故墟援衢之例官为世袭五经博士建立家庙俾世守之因守视微子之庙以岁时往省殷汤之陵庶几有以上慰先圣在天之灵千百年阙典陛下一旦举行实可以作则万世也陛下天挺英资臣因奏事敢有所献窃惟古之帝王务学必务求师伏愿陛下能自得师於千古以孔子为宗万几之暇庄诵孔子遗训毋若书生章句讲说每读一言俨如亲听圣教务求反之於身曰朕何以能若是乎其所告诫则曰朕得无有是乎察之念虑之微验之政事之着曰朕之所为有合於圣训否乎以陛下之聪睿循此用功日慎一日则孔子之道陛下亲得其传矣孔子之道何道也尧舜相传之道也陛下为尧舜之君则天下之穷民皆将鼓舞而乐尧舜之泽臣不胜大愿缘系褒崇先圣事理未敢擅便为此具本颛差承差齎捧奏闻伏候勑旨
复姓疏
为复姓事礼曰万物本乎天人本乎祖陛下以孝治天下臣生斯时敢忘本始臣故李姓高祖恕刲股救母乡人称为庄渠李孝子娶高祖母金氏生臣曾祖琳兄弟四人於行为二魏士珣之妻与高祖母兄弟也无子养琳为子因改姓魏高祖李恕系长洲县二十二都十一啚魏士珣系崑山县三保三十二啚两家国初洪武各占民籍至今曾祖琳寛厚有德长者实始昌大厥家魏氏遂为士族士珣夫妇甚赖之後庶出有子曾祖亦不复归宗子孙居於崑山易世之後迷所自出因与崑山李姓为婚厥後宗兄李方始大合族为谱族之人晓然咸知尊祖敬宗臣父封主事奎雅意复姓弗果臣登进士历官中外从弟庠由太学入官皆有籍於朝不敢轻改臣敢追述先志爰具家世源流上达天听乞勑吏部移文原籍官司体勘是实具奏改正贴黄户部改附册籍庶几子孙相承不昧本原为此具本差家人魏悦齎捧奏闻伏候勑旨
乞休疏一
为乞恩休致以保名节以延夀命事臣昔官南京刑部正德九年钦蒙召为兵部职方郎中臣以患病再疏乞恩放回原籍调治正德十五年钦陞前职越明年夏勑书及门适当陛下龙飞之始臣不自度其不肖黾勉赴官教无根原事无渐次疾恶过甚奨善太轻不能宣扬陛下之风教嘉靖二年五月初十日臣父封主事魏奎不幸在家病故万里阻隔至六月二十七日臣始闻讣匍匐奔丧不孝之罪上通於天不可复赎臣今免丧居常自念士之立身惟忠与孝臣今无可用力以报臣父惟有致命庶几以报吾君耳奈臣禀气甚薄自少多病兢业自持仅保无事少有纵肆疾病交攻殆者数矣天常扶持而全安之臣於病中默观天人之际凡所以诱臣之衷而启其为善警臣之躬而禁其为恶者盖无所不至臣实弗克勤德慢天弃天及遭大故又弗克自怨自艾立坚固志用勇猛功而乃过求安逸揆厥所由皆因心无定主一念之善暂或顺天随复汩没一念之恶固已逆天又复浸淫是故善日以消恶日以积天始絶意於臣数降臣以灾疾也心者神明之主百病之所由生也致病惟心治病惟心臣昧於心学弗克奠安天君十二官交失其职百邪侵焉目眩而损其明耳鸣而壅其聪风寒外袭则戟肺痒喉饮食内伤则洞泄下迫此其显发之证也乃若伏藏之证尚多有之臣每回光返照内自五脏六腑外达於四肢百骸无一而不受病者非天絶臣臣自絶於天耳天之所弃人亦弃之至於过恶上闻皇恩浩大曲加优容不忍捐弃臣感恩图报固当死生以之但臣元气多耗神爽易揺若复知进而不知退则必决其性命之精一不成而万有余丧矣臣自不能谨疾保身恒以死生存亡为虑其语近於不祥岂宜上尘圣听窃尝闻之人劳苦则呼天疾痛则呼父母陛下天地父母也故臣有疾痛劳苦吁而陈之陛下以自乞其不肖之身伏乞陛下悯臣多病察臣不才特勑吏部容臣休致庶几保完名节优游以延其天年臣未死之前尚当肄习古礼咏歌古诗以少助陛下太平之化臣不胜感激惶惧之至为此具本差家人魏悦齎捧谨具奏闻伏候勑旨
乞休疏二
为乞恩休致以保余生事臣先任广东按察司副使嘉靖二年五月初十日臣父不幸在家病故至六月二十七日臣始闻讣匍匐奔还原籍守制嘉靖四年九月终服阕臣该赴部听用因患虚怯等证抱病踰年不能起复至京一曕天日之表嘉靖六年二月二十七日接到吏部急字八百六十八号文凭一道复除今职窃念臣斗筲庸才已试罔效蒲柳弱质因病早衰自遭忧患以来病久成痼圣恩浩大起臣於闲废之中再加任使臣当竭力图报死生以之奈臣血气已惫精神已亏风寒外袭则戟肺痒喉湿热内攻则洞泄下迫耳鸣目眩鼻衂齿龋此其显发之证也臣每静中澄神默照内自五脏六腑外达九窍百骸无一不受病者莫大之患可畏之势伏而将发念之可为寒心从容燕养访求医药自辅尚可保全余龄若更奔走於宦途劳瘁於戎事必至摧丧其生矣伏乞圣明广天地生生之德不忍一物失所悯臣多病察臣不才特勑吏部容臣闲住俾得尽其天年陛下圣德龙飞方举尧舜之政臣幸得为尧舜之民与康衢击壤之童叟共乐太平臣不胜大愿为此具本差家人魏悦齎捧奏闻伏候勑旨
乞休疏三
为恳乞天恩保全衰病事臣昔任广东按察司副使提督学校丁父忧服阕嘉靖六年正月内复除江西按察司副使整饬赣州兵备臣病甚不能赴官奏蒙圣恩钦准致仕本年十二月初四日接到吏部急字九百六十四号文凭一道复除今职疏远小臣一岁之中再蒙陛下收用悯臣不堪戎务既曲赐於保全念臣尝司文衡复改授以新命臣感恩思奋义激於中誓将捐躯报国奈臣受病深痼藴积有年心火上炎肾水下渗因循弗治则隂阳不相为用几於废人骤而治之又恐元气愈削幸蒙寛恩得以优游田里正欲寻访医药考求病源未及施治而恩命忽降自天臣孱然病躯遽起奔走从事内揺其精外劳其形岂惟旧疾弥增必且变生他证陛下虽欲惠养生活之不可得已况臣昔者典学岭南只奉勑谕思以崇正学迪正道於一方躬行弗逮学无本原教无等节疾恶太过奨善太轻怨讟并丛於身大贻斯文之玷陛下明见万里察臣事虽有过心本无他复有中州典学之命臣自揣不称人其谓何已试罔功再命只辱伏乞陛下廓天地生生之德为臣造命特勑吏部容臣仍旧致仕安分自守颐养天真臣幸而生全於尧舜之世当与击壤父老共歌太平私效华封之祝臣愚不胜惓惓为此具本颛差家人魏悦齎捧奏闻伏候勑旨
乞休疏四
为自陈不职乞赐罢黜以消天变事臣闻王者父事天母事地今天地降灾沴以警动我国家譬则父母谴怒发於声色也陛下恐惧修省躬祷於南郊正如人子负罪引慝只载以见父母也前期微雨洒尘庶几父母之悦怿矣及祷之日风乃大作云散雨收似父母之怒犹有未解者阳亢已极雨泽愆期飞蝗蔽天赤地千里其势且复见矣以陛下之精诚岂宜有是臣尝反覆思之窃以为致今日之灾者良由羣臣不能皆以陛下之心为心独使至尊焦劳而上下情志否隔也今欲体天地交泰之道以和召和则莫若亲接羣臣使之各举其职有事皆得面陈欲羣臣各举其职则莫若精择其人进贤而退不肖臣备员理官获从九卿之後既弗能寛大仁厚务持天下之平又弗能忠谠直谅极言天下之事不肖之当黜无以踰臣诗云天之方蹶无然泄泄臣诚有之不敢逃罪伏望圣明早赐罢黜臣不胜恐惧待罪之至
乞休疏五
为患病不能供职乞以原职放归事伏蒙圣恩陞臣太常寺卿提督四夷馆闻命自天俯偻在地瞻仰魏阙病不能兴窃念臣八月十九日执事於山川坛感冒风寒翕翕躁热臣以元气之虚也不敢用药发散静以镇之浃旬而愈遂出朝参无何复感风寒视前稍重臣静以镇之如初再浃旬而愈十月初二日臣执事於悼灵皇后陵积伤劳倦夹以感触寒邪身发壮热委顿而归臣愚执德不坚轻信庸医不求责病源不参合色脉拘执局方用药发散太过邪气脱若去体而元气索然不絶如綫坐令轻病变重重病变危呻吟床笫间万念俱已灰冷惟报国一念炯然如丹而筋力不堪驰驱矣方将上疏请乞骸骨而宠命忽临委臣以象译之事崇臣以礼乐之司臣感戴之深固已刻骨忠诚所激誓将捐躯奈何力不从心病势反覆沉痼调理弗痊伏乞圣慈悯臣蒲柳之质察臣樗栎之材特勑吏部容臣以原职放回原籍休致俾得从容燕养保全其天年是迓续臣命於天也臣不胜大愿为此具本令家人魏悦抱齎奏闻伏候勑旨
乞休疏六
为多病恳求休致以保余生事臣昔冬伤於寒汗之过剂发泄真气太多主蛰封藏不固今春气升无以为发生之本上盛下虚罢极易乏风气乘於颠病从俞入遂得痟首之疾久而不愈移於中焦脾土受伤转输失职饮食虽纳不能运化滞而生痰风痰羁绊肠胃之间兀兀欲吐发而为眩运立则欲僵坐则欲偃以病在告者数矣逮夏火气炎上痰饮迷漫心包络间恍惚善忘甚则愦愦不省人事静自思维势难久生嗟臣之甫弱冠也慨然有怀唐虞何幸斯今躬逢尧舜在上远泝精一之传臣不幸乃抱狗马病不获随麟凤之在郊寒谷自隔於阳春靡草独枯於盛夏岂非命邪天地之大也何所不容父母之慈也惟忧厥疾伏愿圣明廓天地包容之量推父母愍念之恩特勑吏部放臣致仕俾得生还故乡狐正丘首傥未即死尚得以沐浴膏泽咏歌太平以续康衢击壤之謡也臣下情不胜哀恳之至为此具本令家人魏悦抱齎奏闻伏候勑旨
乞休疏七
为病困再乞天恩放回休致以保余生事臣以多病上疏乞骸骨生还荷蒙天恩不忍捐弃臣不胜犬马恋主之诚病小愈即诣阙只谢供职不料触冒暑热忽尔霍乱隂阳不得升降气絶复苏既而呕逆上吐暴注下迫病势虽少杀而荣气若脱腹■〈木号〉然空矣良以时值赫曦大火炽然若蒸而臣内有湿热相火合而成病故其势熛悍可畏今死生尚未敢知幸而不死非静养数年决不能完复也古语有之曰人穷则反本故劳苦倦极未尝不呼天疾痛惨怛未尝不呼父母今臣之病力气奄奄若存若亡呼天天高弗闻呼父母父母远谁为之恤肆惟我皇在上克寛克仁其於羣臣盖之如天勤而抚之若父母臣敢暂息呻吟吁於陛下之前伏乞圣慈悯臣沉痼之疾察臣危迫之情曲赐保全放臣休致俾得生还故乡从容燕养以保全其天年皆陛下大造之恩也臣不胜至愿为此具本专差家人魏悦齎捧奏闻伏候勑旨
患病不能面辞疏
为患病不能面辞事臣蒙天地大德赐臣骸骨生还时值天暑可静而不可动未敢就涂今将远离思欲一瞻天日之表然後退伏田野随击壤父老讴歌太平不料臣病惫甚首颤目昏身弱足痿不能诣阙面辞特令家人扶掖下阶遥望阙门叩首致谢迤逦舆病而行尚赖陛下之福生还故乡虽不敢献野人之芹尚当私效封人之祝为此具本令家人魏悦抱齎奏闻伏候勑旨
○经筵讲章
康诰讲章一
已汝惟小子乃服惟弘王应保殷民亦惟助王宅天命作新民
这是武王告康叔以明德之事而举新民以终之已是语将尽而意未尽之词乃是汝服是事弘是广应是和武王告康叔先发叹词才说道汝年虽小而责甚重今日至难化者殷民然民心不和实由君德未广汝之事惟在广上德意使包涵徧覆如天地之大则殷民谁不鼓舞相庆如依父母之安乎是能辅助我一人以安宅天命而作新民心矣盖天之视听在民民心既安则天命自安民之则效在君君德既新而後民德可新也是知天命系乎民心民心系乎君德而君德又系乎臣下之交修故武王於康叔一则望其弘王二则望其助王也夫武王圣人何待於康叔之弘与助而谆谆命之者圣不自圣弗自用而用人也臣尝论之明德新民乃武王全体大用之学是学也武王得之於文王文王得之於帝尧克明峻德以亲九族九族既睦平章百姓百姓昭明协和万邦黎民於变时雍此帝尧全体大用之学也武王论新民必曰惟弘王论明德必曰弘於天益之赞尧首曰帝德广运孔子谓惟天为大惟尧则之盖帝王法天者也此心不能弘大便与天不相似岂复有全体大用之学哉我皇上聪明天纵有圣人之资庄敬日强有圣人之志宜乎上帝用休下民只若以享圣人之治矣然而未尽然者其故何哉臣愚愿我皇上深念保天命在安人心安人心在修圣德修圣德又在恢弘圣心廓然大公如天之无私覆如地之无私载如日月之无私照虚以受人则万善咸备谦以受益则万福攸同岂惟成尧舜文武之德又将享尧舜文武之夀所谓太和在唐虞成周宇宙间者再於今日身亲见之矣四海苍生不胜欣愿之至
康诰讲章二
王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀
这是武王告康叔以敬慎刑罚的道理呜呼是先叹息封是呼康叔的名皆所以警动其心而使之听也敬明乃罚这一句是纲人有小罪以下这几句是目眚是不知误犯终是明知故犯式尔是有意为之灾是不幸适尔是无意为之这都是分别其情之轻重也刑罚本非得已不可不尽心必须以敬为主事事务要推究分明庶几情真罪当乃可加刑但立法有经常用法有权变方能尽得人情且如有人犯着小罪的论法虽轻推究其情不是误犯乃是故犯非人作孽乃自作孽公然出於有心这等人奸恶可恶最能败常乱俗不可不杀之以示惩戒此即帝舜之刑故无小也又如有人犯着大罪的论法虽重推究其情不是故犯乃是误犯非自作孽乃天降灾偶然出於无心及到官府又能输情服罪这等人昏愚可矜宜从寛恤而不可杀之此即帝舜之宥过无大也是知凡欲定罪必须得情若欲得情必须明理若欲明理必须存心故武王提出个敬字来说舜典所谓钦哉钦哉惟刑之恤哉正此意也臣尝考之臯陶曰天讨有罪五刑五用哉可见人君用刑只是代天行道人臣用刑又是代君行道固不当有私恶亦不当有私好必须大公至正合得民心方才合得天心仰惟皇上事天如事亲时时对越爱民如爱子念念哀怜更愿以公平广大之心布恺悌慈祥之政戒法吏之深刻而重循良删法令之繁苛而务寛大使春生之德每行於秋杀之中阳舒之恩常溢乎隂惨之外和气充塞国祚灵长吕刑云一人有庆兆民赖之其宁惟永臣愚不胜惓惓
说命讲章
惟天聪明惟圣时宪惟臣钦若惟民从乂惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休
这是商书说命篇傅说戒高宗法天以治民的言语天是上天圣字指人君说宪字解做法字傅说说道天高高在上未尝有耳以听凡世间的事无一件不闻得未尝有目以视凡世间的事无一件不见得此无他只是一个至公无私而已人君为天之子凡事皆取法於天如惇典庸礼命德讨罪悉体天而行亦出於至公无私则人君聪明与天为一矣钦若是敬顺从乂是顺治人君既能法天聪明一出於公则羣臣必体此心自然同寅协恭而只承於帝百姓必体此心自然心悦诚服而从欲以治矣羞是羞辱甲胄是兵器戎是兵衣裳是五等章服干戈是兵器傅说又说人的言语所以文身本不起羞但出得轻易则未免反起羞辱人的甲胄所以卫身本不起戎但动得轻易则未免反兴祸乱此二者虽以为已要当虑其患於人也衣裳所以命有德要当谨於箧笥不可有所轻予干戈所以讨有罪要当严於自治不可有所轻动此二者虽以加人要当审其用於已也允是信休是美傅说又说言语甲胄衣裳干戈这四件是法天聪明的条目王惟戒此四者之患笃信於此使心不蔽於私而能明焉则言动赏罚各得其当朝廷政治无不大公至正而极其休美矣傅说以此告高宗可谓善於责难而得相道者与臣尝考之臯陶陈谟曰天聪明自我民聪明武王誓师曰天视自我民视天听自我民听则知帝王致治无非法天以顺人心耳仰惟皇上聪明天纵而圣不自居德业日新而心若未至盖真欲追古帝王之盛非徒慕高宗中兴而已也尤愿时味傅说之言勑天之命始终此心声为律而身为度刑当罪而赏当功则与天合德而覆帱之下罔有不尊亲者矣孔子曰惟天为大惟尧则之惟圣明留意焉
孟子讲章
先生以利说秦楚之王秦楚之王悦於利以罢三军之师是三军之士乐罢而悦於利也为人臣者怀利以事其君为人子者怀利以事其父为人弟者怀利以事其兄是君臣父子兄弟终去仁义怀利以相接然而不亡者未之有也先生以仁义说秦楚之王秦楚之王悦於仁义而罢三军之师是三军之士乐罢而悦於仁义也为人臣者怀仁义以事其君为人子者怀仁义以事其父为人弟者怀仁义以事其兄是君臣父子兄弟去利怀仁义以相接也然而不王者未之有也何必曰利
孟子心学精密洞察天理人欲之几微故随事剖判天理在一边人欲在一边以决取舍同一罢兵息民也若人臣以利开导君心从人欲那边则其害至於丧邦人臣以仁义开导君心从天理这边则其效至於兴邦句句皆是实事非空言也後世读之者乃只作一塲话说在纸上讲求皆知重仁义而轻利及到事上理会却顾利而不顾仁义故臣尝谓三代而上是天理世界三代而下是人欲世界君臣父子兄弟夫妇朋友之间一为利害所昏则皆弃其天性举世滔滔也自非聪明睿知如我皇上之达天德安能救此陷溺之人心哉何以知皇上之达天德也臣因明伦一事而知之昔我皇上入继大统羣臣咸请不得复顾私亲是天下为重天性为轻也是未免於怀利去仁义以事亲也圣心不安至欲归藩以养圣母是诚何心也大舜惟欲顺父母视弃天下若敝蹝之心也扩而充之不可胜用矣故万世纲常卒赖皇上而大定昔之议礼者亦皆悔悟感叹跂望皇上与之更始一事若此推之事事皆然都要辩别个天理人欲去利而惟仁义是从则何三代之不可复也惜乎有君无臣每议一事辄顾忌利害之私而反以仁义为迂濶使我皇上天德不克施於政事之间立人之道曰仁与义所以扶持宇宙者在是所以奠安生民者在是利人之私也人各私其私中国所以为夷狄人类所以为禽兽也惟愿皇上为世道作主更博求同心同德之人光辅太平但今专以科举取士资格用人多是贪慕爵禄口谈仁义实则利害根着於心必须多方访求不次拔擢乃可以得真才也先儒曰有天德便可语王道其要只在谨独更愿皇上内省心术之微一念动处察其公於天下邪私为一身邪公於天下者此天理也顺而充之私於一身者此人欲也逆而遏之复察羣臣之心术观其发言行事志在天下国家与或专为身谋与志在天下国家者必君子也任之勿贰专为身谋者必小人也去之勿疑又有托为名高而实怀利者此则小人之尤去之尤不可不速者也但愿皇上之心常与上帝合羣臣之心咸与皇上合则於行王道也何有臣愚不胜惓惓敬诵所闻以献
庄渠遗书卷一

[book_title]卷二
●钦定四库全书
庄渠遗书卷二
（明）魏校 撰
○讲义
发明心箴
臣惟圣王心学不传也久矣陛下始孳孳讲求理学亲注范浚心箴臣不胜大庆敢提剟要义以献圣学枢机全在此心有个主宰故谓之天君箴内所谓惟口耳目手足动静投间抵隙为厥心病一心之微衆欲攻之其与存者呜呼几希此只为无主宰故耳若此心作得主宰则百体皆守位禀命岂能病心惟作不得主宰则百体皆逐物妄行衆欲纷然来诱心始不胜其病矣今欲就百体上一一防检诚恐茫无下手处莫若收摄用功提起此心来作主宰件件皆有着落孟子所谓先立乎其大者则其小者不能夺也箴末所谓君子存诚克念克敬天君泰然百体从令正是此个功夫也语意繁悉莫若只道个敬夫敬何以用功若外面徒把捉则方寸愈不定叠若里面才急迫则四体俱不舒泰皆未免别以一心治此一心臣尝谓心是吾身主宰敬是吾心自做主宰处只要常存畏底意思一言不敢轻发一事不敢轻为务合道理此千圣相传心法也臣又闻之古人恭曰笃恭敬曰笃敬沉潜蕴蓄全在内里用功不轻发泄於言语文字上则厚而有力高宗所以恭默思道而心与天通也伏愿陛下体而行之臣他日更提四箴之要与此互相发明御制十六字箴卓尔之见一贯之唯希圣君子朂哉勿伪
进顔曾二章讲义
顔渊喟然叹曰仰之弥高钻之弥坚瞻之在前忽焉在後
学圣人第一先要立志顔子才学便要做圣人想像圣道甚易做来做去始觉其难仰之弥高进得一级又有一级钻之弥坚透得一层又有一层瞻之在前功夫慢些又赶不上忽焉在後功夫紧些又反失之顔子真要做到圣人故见其不可及而汲汲以求之也臣愿陛下立志断断要学古先圣王念兹在兹真个去做觉得这事也不及古先圣王那事也不及古先圣王如此方有进处便是顔子仰钻瞻忽时也若空在言语文字上求不见得圣王难及处却是虚骄意气不得谓之志矣
夫子循循然善诱人博我以文约我以礼
志既定第二便要求作圣亲切功夫顔子初用功未免高远夫子教以博文约礼就日用平实处用功臣愿陛下立志如天之高循序用功如地之实只守夫子之教才得用功不差
博文是要开明此心若徒寻章摘句未免支离破碎反自窒塞聪明讲官解说数行启沃亦少愿陛下亲读圣人之经将紧要处就自已身上体贴玩味务要依他践行暇时观史惟於治乱兴亡大处留意不宜多记损心有得有疑面召辅臣讲官从容顾问大臣有事常亲召对必令称古先圣王所行为今准则特勑公卿举海内贤者於朝陛下与之相亲讲明圣学久之胸中豁然大明矣
约礼是要防制此心陛下崇高极矣富贵极矣可欲满前此心易得自肆臣愿陛下以礼制心恭敬撙节退让而毋敢或骄视听言动都就规矩准绳上行凡饮食衣服器用之类与夫■〈执上目下〉御之人都立有品节限制少有过差大臣匡拂言官捄正不惮速改初虽矫揉久渐纯熟矣周礼天官一篇最是周公格王精义後世人主私意不便皆莫能行天将有待陛下也
欲罢不能既竭吾才如有所立卓尔虽欲从之末由也巳
作圣功夫第一怕差既不差第二又怕间断顔子深悦圣道尽心力而求之自不容於间断昔时想像圣人道理无处捉摸今分明确实昭昭就在眼前而无可用力只待涵养纯熟自到圣人地位而道理在我矣夫礼义之悦我心犹刍豢之悦我口臣愿陛下优柔厌饫以礼义养心笃信之深必能笃好笃好之深必能笃行功夫常接续而不间断矣
子曰参乎吾道一以贯之曾子曰唯
曾子事事要学圣人见得圣人事事俱好不知都从心上发来夫子恐其功夫太繁因示以总要处吾心浑然一理是个统宗会元日用万事都只从此流出譬如千枝万叶总是根上一个生气贯通曾子平日笃实用功言入於耳即悟於心不觉其应诸口也若使素无积累功夫虽闻夫子至言亦只作一塲话说而已
子出门人问曰何谓也曾子曰夫子之道忠恕而已矣门人见圣人有许多道理今却说一以贯之疑而不信曾子因门人未曾用功不可语以上达道理因举下学功夫以告之盖忠恕是一贯下学的功夫一贯是忠恕上达的道理元无二致圣人之心天理流行学者之心不免被人欲隔住必须一个恳笃实心逐事上推去私意间隔使道理常得流通一个忠做出千万个恕来及到纯熟便是一以贯之也臣惟乾坤之道易简而已矣夫子一以贯之乃乾坤易简之理曾子忠恕便是易简功夫陛下一日万几若只於零碎上用功而不知有总会的道理殆不胜其难且繁而与造化圣人不相似矣臣愿陛下常存一个实心推之千般万般政事都要以公灭私且如爱己则切爱人则缓此是私意间隔必须推那爱己的心去爱他人必不肯咈百姓以从己之欲矣责人则明责己则昏此是私意间隔必须反那责人的心来责自已必能有言逆於汝心而求诸道矣此乃圣门仁术也
总论
臣惟孔子万世帝王宗师顔曾二子亲学圣人而得其宗者也其功夫皆同曰诚而已矣陛下所谓朂哉勿伪可谓深契顔曾之心夫於穆不已天也至诚无妄圣也诚信不欺贤也故曰贤希圣圣希天若何谓之无伪但求实践不务空言其必为善如渴思饮如饥思食其必不为恶如寒畏氷如热畏汤此之谓无伪口说身不行昭昭则信节其为善惟恐人不知冥冥则惰行其为不善惟恐人知如金淆铁如粟杂秕此之谓有伪陛下中心不欺君德修矣更须鉴别羣臣辨其孰诚孰伪以此而示好恶以此而定取舍则臣德亦修矣伊尹所谓咸有一德也夫百官亦衆矣陛下岂能人人而察之宜法乾坤易简之理首鉴别三四辅臣又与辅臣鉴别六七大臣使大臣各鉴别其僚属责以访求海内人才引进忠良拔去邪佞故曰进贤受上赏蔽贤蒙显戮今君臣势隔情不相通陛下亦何由鉴别宜体天地交泰之道尊礼辅臣置诸左右朝夕纳诲宣召大臣访以政事夫召见犹有时请复祖宗旧制特许大臣有事请见诣左顺门报名召入便殿从容面相可否则大臣进见无时弥得相亲矣次及侍从台谏外暨监司郡守或不时召问或传谕咨访不惟可察羣臣忠邪陛下亦得以周知天下之故矣臣又恐天威严重羣臣一时震布失容有怀莫吐伏愿陛下假以温顔略去形迹使人人皆得自尽此我太祖所谓君臣同游尧舜所以明四目达四聪之道也臣愚惓惓发明皆古帝王圣贤心法伏惟圣明采纳见诸躬行天下幸甚
皇极讲义
五皇极皇建其有极敛时五福用敷锡厥庶民惟时厥庶民于汝极锡汝保极
洛书九数五居中央参天两地而成五数之统会也在天下则王居中央在一身则心居中央故禹陈九畴配以皇极道之统会也皇建其有极者天下惟君最尊惟道理最大君不能尽这道理天下何所宗名虽至尊实与凡庶何异故周公曰其惟王位在德元必须君心略无偏邪行出来的事事尽善大中至正更无以加与天下做个样子易所谓大观在上中正以观天下论语所谓为政以德譬如北辰居其所而衆星拱之也五福一曰夀二曰富三曰康宁四曰攸好德五曰考终命天道所以佑善也人君所行不善天弗降福於其身岂能福及天下皇极之君克享天心一身全备五福又推以福天下之民体天行道善则以福锡之劝民为善惟时厥庶民都趋向这道理又与君保守这道理皇极之君德尊位隆又有福善大权故能鼓舞天下无一人不为善则亦无一人不受福诗所谓羣黎百姓徧为尔德书所谓一人有庆兆民赖之也
凡厥庶民无有淫朋人无有比德惟皇作极
庶民在下无位者人在上有位者淫朋比德皆所谓私意偏见道本天下公理人惟各有私心相与阿其所好结成朋党自昔人君深恶朋党而欲去之忿疾愈甚交结愈深虽震以雷霆之威而不能去今能使庶民无有淫朋羣臣无有比德朋党不待禁而自消惟在人君建立大中至正之道有以深服人心易所谓涣其羣礼所谓一道德而同风俗也君心若有偏邪身先自陷於党邪人迎合附和真为朋党者不能觉悟反猜疑正人以为朋党天下之祸从此始矣
凡厥庶民有猷有为有守汝则念之不协于极不罹于咎皇则受之而康而色曰予攸好德汝则锡之福时人斯其惟皇之极
皇极之君以盛德居尊位人仰之如天之不可阶而升必须广大包容俯而就之如天之下覆万物方能委曲成就人才庶民之中有猷有为有守此乃中人以上之资人君固当常念在心不合於极亦不陷於咎此中人之资人君亦当受之而不可弃诸度外弃则流於恶矣人才造就得成见於貌而有安和之色发於言而有好德之诚人君那时锡之以福则是人归於皇极甚速矣
无虐茕独而畏高明
茕独庶民之至微者未必无一长可取不可慢易凌忽之使其有言不能自达情不得伸伊尹所谓匹夫匹妇不获自尽民主罔与成厥功也高明大臣之有才望者亦安能每事尽善不可严惮顾忌而不戒之春秋责备贤者之义也人君之心当平如秤不得偏有轻重也
人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好德汝虽锡之福其作汝用咎
国家所赖惟在贤才羣臣之中有能有为者其才固可用矣人君更须鼓舞作兴使进其行则才德兼全必能保我子孙黎民国家自然隆盛若有才而无德心术不良用之多生事喜功反败坏国家元气矣人君代天养民凡厥治事之臣皆代君养民必须厚养以禄保全其廉耻节义之心方可责其为善若仰不足以事父母俯不足以畜妻子饥寒切身如诗所谓室人交徧摧我则惟贤者为能至死不变中人而下必将丧其所守而陷於罪戾矣士风既坏嗜利无耻不复知德之可好於此辈无好德之人而锡之以福使其在位则必贻祸於民是乃人君自用咎恶之人不得辞其过矣人君不能体恤爱养羣臣其流弊必至於此故易曰圣人养贤以及万民
无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极
皇极之君以身帅天下又敷布其言以风动天下之民偏不中也陂不平也作好作恶有意而为之不能循其自然之理也党不公也反倍常也侧不正也是皆生於人之私心王义王道王路皇极所当行也荡荡平平正直皇极之体也是乃所谓天下公理公则一致私则万殊公私不容并立故反覆叹咏人当去其私心一遵乎皇极当行之道私心既去则皇极公平广大之体本来如是人固有之会其有极者收摄天下之人於极也归其有极者尽纳天下之人於极也至是则天下之人皆在道理中矣敷言如诗之体言有尽而意无穷悉从圣人广大胸襟流出故其感人也深後世人主无圣人广大胸襟而欲模拟言语设教意味浅促岂能触发人心之天机也
曰皇极之敷言是彞是训于帝其训
敷言在昔先王所传箕子述之又更端赞说皇极之敷言是乃蒸民常理是乃垂世大训非君之训乃上帝之训也盖道理本出乎天人君之心纯是道理与天同德口里说出话来便是代天说话可见人君一身终日是代上帝作事口代天言手代天工赏是天命罚是天讨敢有一毫私意於其间
凡厥庶民极之敷言是训是行以近天子之光曰天子作民父母以为天下王
庶民於君圣凡虽极悬絶道理本同皇极之君其德光被天下庶民因极之敷言是训常诵於口是行常践於身亦得明其明德以近天子道德之光华故皆感戴君父成就之大恩不觉赞叹极其尊亲之辞亲之则曰父母尊之则曰天下王王也者言为天下所归往也大抵皇极之建不建君心有天理人欲也皇极之行不行世道有君子小人也此是总要处不必於烦碎上用功只要就此辨别得明执持得定常存天理为主随事克去人欲之私使小人道消君子道长天下太平矣自古皇极之君惟有尧舜禹汤文武人生其时幸而得为皇极之民下此虽英雄如汉高祖唐太宗宋太祖皆自不免慙德岂能表正万邦今上天锡聪明尊为天子更愿德为圣人布昭大中至正之道宇宙俱在吾皇太和元气中上下并受其福率土之民何幸躬逢其盛
御札
朕闻讲以洪范第七畴之二段曰驿曰克者蔡传以驿为金兆克为土兆似有未安既心有疑须问於博学高见卿其为朕详明指说来闻
仰惟皇上因讲官说经未安问及微臣臣不觉手舞足蹈自庆於心曰上真可以为尧舜矣书曰好问则裕自用则小易曰君子学以聚之问以辩之尧稽於衆舍己从人舜好问而好察迩言乐取诸人以为善皇上每读经史有得有疑辄赐宣问则何尧舜之不可及也请因圣问所及而陈之夫义理有当汲汲讲求者有当阙疑而不必讲者盖讲求义理正欲实践履於身而见诸行事故当汲汲乃若文义有不可通者则当阙之而不必解若穿凿牵强则反汩乱吾心之虚明有害於圣学矣故孔子曰多闻阙疑慎言其余又曰吾犹及史之阙文也古人卜龟之法今已失传但以大义推之先王每事尽合造化夫造化之所以为造化者不越乎隂阳五行而已筮法贞悔既属隂阳则卜法雨霁蒙驿克分属五行可知周礼经卦皆八其别则六十有四悉从隂阳变化出来经兆皆百有二十其颂千有二百悉从五行变化出来但不知五行如何分属汉儒去古未远尚不敢质言注疏但言今之用龟横者为土立者为木斜向径者为金背向径者为火因兆而细曲者为水不知与此五者同异何如後儒奈何必欲穿凿牵强立说今但当阙於所不知皇上所当知者先王终日对越在天奉顺天道人事既尽遇有所疑又以卜筮质诸鬼神若亲听命於天慎重如是此则不可不知者也仰惟皇上圣质超越古今正宜廓大胸襟讲求圣王心学之要开天聪明不宜屑屑於文义间凿破混沌臣窃见讲官所说多滞於小小浮泛文义而於帝王全体大用之实罕有发明自昔辅臣专用此术蒙蔽莫肯求贤今幸天啓圣心超然默契千载不传之学但一己之聪明有限天下之义理无穷伏愿皇上益务谦虚不自满假二三辅臣尤宜开导所不及不可徒为称美之言无益圣德而反阻圣学之进上臣事君以人特勑在京三品以上官弁科道官各先举学问渊源操履笃实堪以讲明帝王心学者疏一二姓名上闻不称则连坐举主以後容其陆续访求事下吏部看果得人则请会内阁辅臣推择置之讲筵轮备顾问皇上与之从容讲究每论经义必问以今当如何行或访时政必问以此事与古合否贤才日侍左右启沃必多圣心洞开得以博通天下义理而施诸政事之间其视局局於数臣中解说数行文义者相去万万矣此乃今日作圣第一急务臣愚不胜惓惓
冬至进易卦月令讲义
臣惟圣心澹然无欲可以对越天地更愿默观造化之原臣因冬至有感谨述经义大者以献
易曰复其见天地之心乎
天地之大德曰生十月纯隂天地生物之心闭藏而不可见及乎十一月冬至一阳萌动始露端倪交春遂发生万物矣一岁之运则十一月冬至为复一日之运则夜半子时为复皆从静中生出动来人心培养之深善端初发亦如是也
雷在地中复先王以至日闭关商旅不行后不省方
阳气奋发而成雷冬至一阳尚微潜藏地中未动先王法之是日上下各务安静以养微阳
礼记曰是月也日短至隂阳争诸生荡君子斋戒处必掩身身欲宁去声色禁嗜欲安形性事欲静以待隂阳之所定
日短至者冬至夜六十刻昼四十刻为极短自此乃渐长也争者隂方盛阳欲起也诸生者万物之出机荡者欲动未动之意湛然纯一之谓斋肃然警惕之谓戒君子无时不敬有事则敬愈至也处必掩身者寒气伤人不可轻有触冒医经所谓君子固密不伤於寒也身欲宁者医经所谓无扰乎阳也去声色者恐耳目交於物引动其心也禁嗜欲者医经所谓冬不藏精春必病温故君子远絶欲事也安形性者内静其心外静其身内外交相养也事欲静者百官皆安常守位不得有所兴作劳民动衆也待隂阳之所定者顺阳之生使隂邪不得阻也
臣惟天地生生之德贯乎四时而春气融融生意盎然独盛尝体验之分明吾人仁底意思也皇上常念天地春生之德博大寛舒恻怛慈爱可以覆帱四海而无难但此生意不始於春而始於冬隆冬闭藏极於严密虽一阳萌动微露端倪而全体隐然蕴蓄不泄至春薰蒸之久生意充周虽隂崖寒谷亦透矣故帝王之学莫大乎求仁而求仁之功莫先乎主静伏愿皇上收敛此心截断浮泛思虑沉潜藴蓄不轻发泄於言语文字间使天地生生之德浑然在我随其发处扩而充之以不忍人之心行不忍人之政天下无一夫一妇不在吾皇春风和气中矣此乃圣学渊微之妙旷千载而不传臣敢稽首以献
孟子讲义
凡有四端於我者知皆扩而充之矣若火之始然泉之始达苟能充之足以保四海不能充之不足以事父母
孟子心学渊微指出恻隐羞恶辞让是非的道理又教人以察识扩充功夫凡有四端在我者本与圣人同其不能作圣者只因不能察识虽有发见连自家也不知随发随蔽若能察识知得这是善端就这一念推而广之便可充满全体人人可以作圣也正如火之始然虽未燎原已有燎原之势泉之始达虽未赴海已有赴海之势但要常接续他故苟能用力充之则吾心道理通达流行四海亦无难保苟不能用力充之则吾心道理窒塞阻碍虽父母亦不能事矣臣惟孟子学己到圣人处全在察识扩充上用功三代以下往往做不到圣人者只因将这道理只在纸上讲求不在心上体验弗能察识既被人欲遮蔽弗能扩充又被人欲拦阻如何济得天下苍生今四海困穷极矣天生皇上以救斯民也臣愿皇上勿牵滞於文义将圣贤说的就见诸行通学问政事而为一先王恻隐之心亲亲而仁民仁民而爱物其功德覆冒万世皇上一念亲亲昔者蔽於羣议郁遏几数年未能扩是心也既而一旦开悟遂定万世纲常能扩是心也事事若此则四海何难保哉愿因亲亲之心推之以仁民今天下小民困於赋役穷亦甚矣而大臣多务因循小臣专事承奉莫肯为皇上实心爱民者况生民之膏血日削而国家之用度日增皇上虽有爱民之心事事阻碍民亦不被其泽必须扩充仁心以行仁政痛节用度广求贤才俾天下得大苏息乃可以望太平也先王羞恶之心匪以为名伊尹耻其君不为尧舜若挞於市思天下之民匹夫匹妇有不与被尧舜之泽者若已推而纳之沟中彼为人臣尚尔况皇上为人君者哉其发愤当如何也先王辞让之心德盛而益恭位尊而愈谦愿我皇上从不敢自足之心而扩之虚怀以纳谏好问而不自用舍己从人羣臣有称美者明示以谦抑至情使进忠直谠言以匡不逮先王是非之心昭若日月愿我皇上因其所明通其所蔽常於正大处推广而毋察细微常在道理上推广而毋任术数凡用一人必先辩其人之心术任贤勿贰去邪勿疑凡行一政必先究其事之利弊利则兴之弊则除之慎重而勿轻改延访羣臣使之直言圣躬过失朝政阙遗生民休戚咸得上闻览观前代治乱兴亡以考今日所行之得失久之圣心豁然大明矣臣惟孟子之学尧舜以来相传之学也仰惟皇上卓然有尧舜之资而羣臣多章句书生莫能以尧舜之学启沃皇上臣愚不胜惓惓敬诵所闻以献
大学讲义
若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉
君之职惟论一相而已若得一个好辅相大臣则羣臣个个都好那大臣须是断断诚慤务实而不务名始终表里如一别无技能材干可见此正是他不可小知而可大受处盖论大臣与论羣臣不同羣臣须要有才可用大臣只要善用人不须自家有才也其心休休者蔼然易直慈良如青天白日可见如春风和气可亲也其如有容者度量汪汪恩怨俱忘小大并蓄能容受得许多也见人之有才能就如自已有的一般未尝嫌人之长形己之短见人之彦圣有德不独口里说他好其中心着实爱他处甚於口之所言这个大臣能容得天下之才德如此人君求得这等人而信用之则能保其子孙世世为君黎民百姓个个安乐其利无穷然非这个大臣一身能如此由他好贤乐善荐得天下许多有才德的人都来辅佐朝廷为上为德为下为民故能致天下太平也此是三代以上人君为治第一件大事故孔子笔之於书曾子又引来以释大学平天下之义真万世之法也仰惟皇上英哲天纵卓然三代以上之君而治弗能及三代以上者患在有君无臣耳必须求三代以上这等的大臣使之引荐今日海内贤者聚於朝廷相与讲明三代以上之学而施诸政事则三代以上之治可坐而复也人才甚难何由知其可比三代以上辅佐臣有一譬喻国之有妬臣如家之有妬妇千方百计只是要独专其宠阻絶胜己者使不得近前耳臣愿皇上亲命大臣各举其所知若能荐胜己者此休休有容之臣也胜己者不荐惟荐其不若己者此娟嫉之人也一忠一邪自难逃圣鉴之下矣
论语讲义
子曰鄙夫可与事君也与哉其未得之也患得之既得之患失之苟患失之无所不至矣
人臣事君凡有三様人君皆不可不知一様是忠正之人其善易知也一様是奸邪之人其恶亦易知也惟有一様庸鄙之人虽无才德可观亦无过恶可举却能蠧害天下国家故孔子特指出此様人来以戒万世鄙夫可与事君也与哉是设为疑辞教人儆省以见此様人甚不可与他同心协力辅佐朝廷也只因这様人识趣卑陋惟一身富贵权利是图方其未得之先躁急心热奔竞干求惟患不能得之固不肯为天下国家谋及其既得之後世味深入於心躭恋不忍舍去惟患其或失之又岂肯为天下国家谋哉人而至於苟患失之则朝夕为躭位固宠之计其初不过避嫌顾望缄默取容又恐其保不得则又窥测上意以事逢迎阿徇时好以立声誉又恐其保不得则又嫉贤妬能以杜人之进市恩张威以揽君之权旧时丧不尽之良心至此坏尽到得利害切身则虽弑父与君亦将无所不至矣孔子此言明白正大可为万世切戒而自古及今庸人常据高位窃重禄者盖因此様人多能谨畏自守而以和柔悦人故人君不觉而信用之也然则如之何曰人君正心以照临百官不取其顺从而取其能匡弼不取其循默而取其能敢言不取其尚同而取其能特立则正人日进庸人日退矣
季子然问仲由冉求可谓大臣与子曰吾以子为异之问曾由与求之问所谓大臣者以道事君不可则止
时俗但知有才望的便是大臣故举仲由冉求为问孔子抑之以大臣甚难称也所谓大臣者必其以平日所学之道开悟君心辅养君德君所行合於道邪则将顺之君所行弗合於道邪则匡救之惟以尧舜责难於君而弗肯曲学阿世凡世俗所谓功利所谓权术皆弗敢陈於吾君之前吾道得行天下之福也君不我听吾道不得行则当奉身而退以全吾出处之义虽禄以万锺弗顾也此即礼记所谓道合则服从不可则去始终一出於道盖古之大臣类如此不惟可为万世大臣事君之法亦可为万世人君观大臣之法皇上欲求大臣更不必问其才但察其孰能以道自重而轻富贵孰能格君心之非孰能引君於当道则自默识之矣
子路问事君子曰勿欺也而犯之
子路问人臣事君的道理孔子告以勿欺也而犯之勿欺是要尽吾诚心犯之是要行吾直道诚心直道此万世人臣事君之法亦万世人君取臣之法皇上欲鉴别羣臣必取其忠信不欺者臣而欺君罪莫大焉然欺亦有差等一曰大奸包藏凶恶变乱是非荧惑主听此欺伪也二曰积弊苟且成风相率为文具莫肯务实此欺慢也三曰过悞心本无邪而谋国或未审荐人或未察因而败事者是亦不免於欺妄也然欲臣之不欺其机亦在上而已皇上推诚任贤则羣臣自不忍欺矣讲学明理则羣臣自不能欺矣公听并观则羣臣自不敢欺矣历代人君深恶人臣之欺而莫能禁者其弊有三一曰壅蔽上情不能下宣下情莫能上达故欺蔽易生也二曰猜疑上以术防下下亦以术待上故欺蔽愈多也三曰苛察小事欲致详大事反多废故欺蔽益甚也人君其尊如天其威如雷霆人臣有犯顔敢谏者皆效忠於君忘身殉国者也人君宜大开言路以招来之言而当则嘉纳以奨其善言或不当亦优容以宥其狂庶几君身有过失朝政有阙遗人人皆欲尽言於上矣古语曰兴王赏谏臣又曰杀谏臣者必亡其国岂非万世之法鉴哉
列女传讲义
列女传曰古者妇人姙子寝不侧坐不边立不跸不食邪味割不正不食席不正不坐目不视邪色耳不听淫声夜则令瞽诵诗道正事如此则生子形容端正才过人矣
列女传者汉儒刘向采辑上古贤圣妇人事蹟作为传记以教後世此章是说胎教之道言古者正见後世之不然姙子怀胎也寝必以正不斜其身坐必以正不偏其身立必以正不偏任一足正味乃食不正之味不食後世好用炙煿之物尤为有害割肉不方正不食设席不端正不坐小者如此大者可知目不视不正之色耳不听不正之声昼时所接皆正到那夜静之时又令瞽目妇人审於音者讽诵古诗道说古昔正事古人胎教无一不出於正如此故其生出子来形容端正才德自不凡矣盖子在胞胎时精气神未定与母气相流通母感於善则善母感於恶则恶此自然之理也臣惟胎教之法旷千载而不传矣猗欤圣母诞育我皇暗合古人胎教以故圣德夙成今万国臣民咸愿我皇早生圣嗣为天下本臣愚惓惓伏愿皇上以古者胎教之法亲诲後宫怀孕在身常正了此心不得起一妄念事事依着正道而行更助以雅乐胚胎未生时圣质已具此万世无疆之休也臣诚不胜欣愿之至
内则讲义
内则曰凡生子择於诸母与可者必求其寛裕慈惠温良恭敬慎而寡言者使为子师
内则礼记篇名内治之法则此章是说蒙养之道凡国君初生子时选择诸嫔御中与凡可任其事者寛量大能容也裕性缓不迫也慈仁而爱人也惠有恩及物也温和厚也良易直也恭庄重也敬者主一无适之谓慎小心谨畏也寡言静默也此妇人之全德盖得坤道之纯者必求此等妇人使为子师盖赤子初生时纯一无伪虽未能言然形既生矣神发知矣其知识亦渐渐开全在人保养着他则能完其天真先王所以慎重之至那时便为之立师後世多忽略反引坏了他到得出就外傅时不知己杂了多少人伪此古今一大限隔也臣惟子未生在胞胎时譬则天地混沌子既生在孩提时譬则天地开辟之初若胎教不至是凿破了混沌何以保全天地之纯蒙养弗至是初开辟时便坏了亦不复成造化矣小学首载此二条深得先王正始精意臣惓惓悃诚惟欲为国家亿万年计故敢稽首献此远谟臣愚更望皇上特勑太医院检録姙妇饮食起居禁忌及安胎便产方法豫晓後宫斯亦保合太和之一助也俟皇嗣诞生臣更选集礼经先王蒙养之事详悉以闻
孟子讲义
孟子曰知者无不知也当务之为急仁者无不爱也急亲贤之为务
知者聪明过人其於天下事固能无所不知然若要件件零碎去做将那不要紧的事混着要紧的如理乱丝抽不得个头绪一齐乱了知者正不然识得个先後缓急之序何者当为何者不当为只拣紧要的做仰惟皇上一日二日万几圣躬亦劳矣若不急所先务而徒日亲朝政览泛常之奏章日御经筵讲碎琐之文义虽勤何补今夫应天下万事者此方寸也不执简御烦而以烦治繁汩吾神明耗吾真元则方寸且弗能治矣臣瞻望天顔每觉圣体清癯缕缕血诚惟愿我皇上急所先务凝精完神以固齐天之夀今日所当急者三一曰明实学谓将圣人切要言语实践诸身而发挥於政事不可效书生寻章摘句及操笔为文辞也二曰识大体谓恭己南面以天下事分任百官而责其成效今未免君行臣职大臣行小臣之职也三曰接羣臣谓亲召见延访不惟可以明习天下之事亦得周知人才也
仁者以天地万物为一体固无一物不在吾所爱中然吾只一身天下有许多人无缘个个亲得须就许多人中急急求其贤者亲之使为我转去亲爱许多百姓那时才得恩惠周流若只知爱人不知求贤教那个不好的人去残害百姓便与自家残害他一般不得谓之仁矣仰惟皇上至仁恻怛盎然天地生物之心而小民未被其泽者百官有司多非其人往往阻碍隔住也臣愿皇上急亲贤之为务如何可以得贤一曰破去资格而开荐举之门二曰深恶媢嫉而崇推让之风特勑羣臣人各举其所知大臣各举胜己自代宋儒程明道尝上养贤劄子乃王道第一急务也臣敢稽首并録其言以献伏惟圣明俯赐采纳
论语讲义
因不失其亲亦可宗也
此二句文义颇难晓盖古今人言语不同请举今人语以况因是依托他做主人家宗是尊敬他在门下盖古之为臣者与今之为臣者不同古者人臣得亲近君便思量何以报国惟有荐贤是一大事只管去广询博访那疎远之臣有好人来到京师观国之光便去延访接引他到家欵待昔闻其名今又会面晓得他真个是贤便荐拔他也得亲近於君那引荐的终身出其门下同心报国不敢有负所举近臣徒士固当如此那远臣却要自重他虽来延接我却不可轻往苟非其人後必贻玷必须择其道德可亲的才依托他为主他日便被他荐引我亦可以终身出入其门而无愧盖彼之荐我为公不为私我之依他以道不以势孟子所谓观近臣以其所主观远臣以其所为主谚云门内有君子门外君子至门内有小人门外小人至甚切论也後世公卿大臣不务荐贤故亦不肯接士士之恬退自重者皆耻往来其门惟有奔竞之徒趋走门下谗谄面谀不公荐於朝而私相汲引此古今世道升降一大关系也伏愿皇上特勑公卿大臣各存至诚至公之心以荐贤报国为一大事凡大臣进退专视其所荐之多寡公私则公卿大臣皆肯询访人才谦恭下士期为国家得贤矣
御札
连日风霾继作朕心忧恐必有其由卿可为朕言之无隐
臣惟风霾者隂邪蔽遮太阳下土不得仰其照临象君心有所蒙蔽未解也似云非云弗能为霖雨以泽下土象人君有德惠阻而弗行也天气高亢而不下交地气隔絶不得上达则变而为风霾象人君深居九重弗与羣臣相接则壅蔽所由生也皇上欲息风霾则今日至大至急者莫先於君臣相亲皇上亲接羣臣则为天地交之泰和气所以致祥也皇上不亲接羣臣则为天地不交之否乖气所以致戾也臣只承圣谕先述大义以对复发明圣人希天之学续当奏闻
天说
一帝王之学终日对越在天以其迪知天命也今夫人君郊见上帝其心肃恭曷敢萌一邪念以上帝降临之也及居深宫临■〈执上〉臣则不免惰慢便是亵天吁可畏也人皆以苍苍者为天故相隔远不知吾心中有天日鉴在兹是故一念善邪则上帝用休一念恶邪则上帝震怒不可欺也乃若好名以为善弗出於诚是未免以天为可欺也诗云上帝临汝毋贰尔心书曰先王懋敬厥德克配上帝愿我皇上请事斯语
一帝王之量必也与天同大无所不包乃克肖天才狭隘急迫便与天不相似如何而能与天同大亦惟廓然大公胸中空洞无物事来顺理以应事已往则释然不复留滞於心譬如天体太虚时作云雨既散则太虚复如初矣书曰无偏无党王道荡荡无党无偏王道平平言与天同也若私有作好私有作恶渣滓宿留胸中阻隔凝滞殆不胜其小矣孔子曰惟天为大惟尧则之愿我皇上如尧法天则帝德广运如尧矣
一古之帝王恭己南面如天运於上而无为惟择人以任衆职责其成而已我皇上劳心焦思以忧万姓而膏泽不下及民由未尝择人所以委任责成之道未至也是故古者君逸臣劳今者君劳臣逸愿我皇上执要御烦日召三四辅臣暨六七大臣面议政事察其某也贤某也不贤贤则任而勿疑不贤则亟去之更求贤者然後使分择天下人材各举其职则天下之贤恢恢乎有余裕矣帝王之治莫急於求贤大臣事君莫大於荐贤报国皇上面勑大臣各举所知召而察之参以台谏之公议审以辅弼之平章则贤才彬彬而出矣
一天道下济而光明皇上不接羣臣则其人之贤不肖皆无由而知若亲接羣臣则可以辩别贤不肖咨访既多亦得以明习天下之故矣伏愿皇上先亲辅臣次大臣以次渐及羣臣其亲辅臣也每朝日讲毕留与论道面质所得所疑每日调旨进呈後召见面相可否不时召见或并召或独召皆勿拘廷试後总召见大臣谕以有事许不时请见面议仍以时宣召如吏部问以若何用人户部问以若何理财或独召或与侍郎并召亦皆勿拘讲官日轮一人以备顾问羣臣之中大臣有荐其贤者必召见访以政事因察其人台谏有大事亦得召见今日感召和气鼓动人心莫急於此愿我皇上速为施行
御札
朕每观书见论祭义曰祫曰禘但不知其义何谓卿可指陈之使朕得闻其旨
伏承问及禘祫之旨臣愚何足以知仰惟皇上圣孝达天德固已默契古圣人制礼之原复欲讲求其名义此尧舜好问好察之盛心也臣敢稽古经传异同择其可徵者以对
礼记大传曰礼不王不禘王者禘其祖之所自出以其祖配之赵匡曰禘王者之大祭也王者既立始祖之庙又推始祖所自出之帝祀之於始祖之庙而以始祖配之朱子曰以始祖配祭而不及羣庙之主不敢亵也臣惟太庙祭始祖子孙千百世不忘孝心固得伸矣但祭不及始祖而上则孝心伸有不尽故又推广始祖孝心追禘其所自出其义至为深远人之祭祖考也声容相接则其情易通今推而至於始祖所自出世代辽隔邈不相亲自非仁孝诚敬到那极处何由感通然则如之何愿我皇上常斋厥心致其精诚之极
右论禘礼
春秋公羊传曰大祫者何合祭也其合祭奈何毁庙之主陈於太祖未毁庙之主皆升合食於太祖臣按祫有二有大祫有时祫天子七庙太祖百世不迁自太祖而下亲尽则祧祧则不祭故时祫惟迁六庙之主於太庙至於大祫则凡已毁庙未毁庙之主咸在而合食焉盖子孙之於远祖恩虽无穷义则有止故亲尽则不免祧然其恩终有不能忘者故又制为大祫之礼而後可以伸其孝心也臣愿皇上常念祖宗一脉相传以至於今则报本追远之诚自笃矣
右论祫礼
臣按禘祫之礼不明也久矣古者天子有禘有祫诸侯有祫而无禘周衰诸侯祫祭其祖僭拟王者禘礼行之是故禘祫之礼始混後人从而附会之曰禘者谛也审谛昭穆也盖因误以传误耳诗云禴祠蒸尝此四时祭名也记礼者误以禴为禘後之人推其说而不通则曰此夏殷礼也是又因误而生误矣衆言殽乱折诸圣臣尝考订周礼而着其说曰古者天子祭祀之礼有六一曰禘大祭也周礼所谓以肆献祼享先王也禘莫重於祼孔子尝叹禘自既灌而往者吾不欲观之矣二曰祫合祭也周礼所谓以馈食享先王也祫莫重於食故春秋传曰升合食於太祖二者其礼极隆故谓之间祀三曰祠春祭也周礼所谓以祠春享先王也四曰禴夏祭也周礼所谓以禴夏享先王也五曰尝秋祭也周礼所谓以尝秋享先王也六曰蒸冬祭也周礼所谓以蒸冬享先王也四者其礼少杀故谓之常祀四时惟春特祠各行礼於庙夏秋冬则合祀之故又谓之时祫
右总论祭礼
御札
朕闻卿禘祫之义论朕惟禘祭王者所重之祭我圣祖之制何无此举古之王天下者尝有此祭者几君朕欲闻之朕又闻郊祭曰祀天宗祀於明堂曰祀上帝夫上帝即天之主宰何为焉又古者祭天地於圜丘方丘取冬夏二至以为隂阳之始又有合祀之说不知皆起何时也卿其言之
伏读圣谕臣瞿然而惊作而叹曰我皇上真圣人之资也郊禘之礼不明也久矣自昔章句俗儒终身学之往往牵制於文义而不能晓今我皇上闻言即悟涣然不逆於心才一二言便了大义自非聪明睿知超越古今曷克臻此诚千载之奇逢也更得博求二三名儒有实学者以备顾问朝夕启沃明乾坤易简之理发圣贤心学之要述生民困苦之状陈帝王经世之略圣心洞然开悟天下事可运之掌从头整顿一番此真大圣人作为出於寻常万万者也臣不胜愿望之至
禘固王者大祭然此乃守成之君推隆创业之祖特制此礼在创业时却未有此礼可行故我太祖止立亲庙追帝四世祖考所谓礼时为大也古之行禘礼者唐虞不可闻矣前三代夏商周也皆尝行此礼而商周之礼不可通於今後三代汉唐宋也汉未尝行此礼惟唐宋行之然不尽合於古以诸儒论议纷纷也
右答禘礼之问
虞书肆类于上帝周礼以禋祀祀昊天上帝其言明而有徵孝经乃谓郊祀后稷以配天宗祀文王於明堂以配上帝是分昊天与上帝而二之朱子刋误尝辩其非圣谕谓上帝即天之主宰可谓一言以蔽之矣天人一理上帝神明正如人身浑合中间一点灵处岂可分而为二也
右答祀天祀上帝之问
礼家谓冬至祭天於圜丘夏至祭地於方丘然考之周礼不合大宗伯以禋祀祀昊天上帝以血祭祀社稷初未尝以皇地祗与昊天上帝并称宋儒胡宏考定古礼谓先王祭天於郊祭后土於社而已人与造化一体臣每论学必推之造化论造化必反诸身验之天地浑浑一气正如吾人之身只有一个主宰独运岂有两个主宰并持故知分祭天地之说非也乃若天地合祭比诸夫妇同牢始於王莽其言不经後世因而未改耳不特此也後世训诂为学始於汉儒科举取士始於隋炀帝资格用人始於拓跋魏之崔亮君臣不相接始於秦二世之听赵高皆非先王之旧也
右答天地分祭合祭之问
臣自少有志古礼尝与同志讲求今幸躬逢圣明何忍默而不献诚以天下事有缓急今四海困穷所在人相残食此岂功成制礼治定作乐时邪若欲润色太平为事则是以礼乐为虚文矣我皇上岂务虚文者臣愚惓惓惟愿皇上恢廓大度收用天下豪杰共图太平是乃今日急务制度文物在所可缓况今学士大夫知礼者甚少知乐者絶少徒使皇上劳心焦思谁与讨论哉宜勑下礼部博求能通礼乐者荐之来京使之考求先王遗法以备他日任使仰惟皇上钦明仁孝固性之於天但圣体清癯臣缕缕血诚窃以为今日第一义莫大於保护圣躬焉耳皇上思虑太多励精太急故於不急之章奏无益之文义亦或留神恐非养德养身之道也易曰乾以易知坤以简能易简而天下之理得矣臣敢稽首以献
御札
昨卿以为奏所以因尽忠爱云朕思虑太多励精太急或於无益文义亦不免留神夫此等之为委的何益但朕不能自知所图之宜卿当就是三者明白实指庶朕有所知改勿惮疑可也
臣闻诗书称尧舜禹汤之盛惟在乎好问好察舍己从人闻善则拜改过不吝兹承圣谕仰见我皇上胸中廓然无我渴於闻善勇於改过真尧舜禹汤之用心也臣不胜欣跃庆幸之至谨条析以对
一臣疑我皇上思虑太多者窃窥圣容血颇不华於色心脾二经受病为多盖思虑最伤心脾也甚则饮食少进舌不知味睡卧不宁血不归经非保合太和之道也然思虑多亦有二病其一苦心太过终日汲汲强思其所不当思此一病生於好胜人其一游心不定终日营营虽思而自不知其所思此一病生於不立己书云思曰睿睿作圣帝王心学全在於思今乃反为心害者盖天下之事有万其多茫然致思不知从何处下手故孟子论心之官则思思则得之而必曰先立乎其大者盖天下万事其主宰全在心此是个根本归一处此心有个主宰则当思而思不当思而不思便有个纲领可挈思此一事更勿以他事参之便有个端绪可寻此乃乾以易知之理千圣相传心法也臣敢稽首以献
一臣谓我皇上励精太急者今天下万事不理其大势如人之身四肢百骸筋脉皆缓弛而不举此其致病必有本因救病当有渐次若不详察而一旦遽求速效就一肢一节上整顿便欲如无病人非徒无益必且大伤元气故书称明作有功必曰惇大成裕易称用冯河必曰包荒愿我皇上恢宏圣度包罗天下於胸中讲求得一个规模次第将天下运量得转亲接羣臣日倡率之使各修举其职则可以恭己无为而待物之自为矣虞书有云临下以简御衆以寛此帝王之德与天同度者也臣敢稽首为今日献
一臣谓我皇上於无益文义亦或留神者人心本灵人性元善只因有所蒙蔽圣贤为之指示出来字字句句都是说我自家身上道理自圣学之不传有等腐儒不知切己体验反没溺於文义间或寻摘章句将圣贤言语解释一番是谓训诂之学或掇拾话言将圣贤言语缀辑一番是谓辞章之学臣一言以蔽之曰此皆放其心而不知求者也皇上日御经筵而讲官所说多是纒绕文义其於帝王经世之大用圣贤立教之宗旨罕所发明皇上时或亲洒宸翰恐亦未免有意於文辞其於帝王经天纬地之文殆未可同日语也臣尝自叹又复自庆曰圣王之不作二千余年矣今我皇上天挺英哲卓然古圣王之资惜乎羣臣未有以古圣王之学启沃我皇上者臣蒙厚恩尝窃私恨虽然自古未闻借才异代以四海之广岂无一二人潜心圣贤之实学可以启沃上心者乎但患求之之道不至耳伏乞圣明留意臣不胜欣愿之至
庄渠遗书卷二

[book_title]卷三
●钦定四库全书
庄渠遗书卷三
（明）魏校 撰
○书
复王济美
久不闻问积有驰情忽蒙惠书感慰无量稔闻令亲有志为己之学此固仆所愿交也而乃过听於涂欲执弟子礼相见仆恶乎敢当恶乎敢当仆鄙人也生二十四年始获闻敬斋先生之学而轻弱之质终莫能自强乃圣门一罪人耳二三年来赖天之灵得一二同志朝夕以所闻切磋似若粗见为学端绪而栽培未厚体验未真茫乎其无所得间以质诸高明之士则议论又多不同而蔽锢之深终亦莫能弃此而从彼也夫师者传道受业而解惑也今以言乎道则未闻以言乎业则未修以言乎惑则斯未能信三者无一焉岂敢轻为人师也哉荀子曰务学不如务求师师严然後道尊杨子曰师者人之模范也模不模范不范为不少矣夫模范不足而为人师则不严不严则道不尊道不尊则师之礼自我而废矣愿以鄙意达诸令叔翁先生以谢来命之辱抱病家居不获晋谒以叙契阔之情惟东望怅然而已
与张常甫
病卧穷乡久不获闻故人动定朝夕悬仰不忘近者送敦夫因得与朱守忠邂逅询以年兄起居始知为玉堂元老所留尚未得遂便养初志即欲作书奉讯而小舟楮墨弗便此心歉然今忽忽又二旬矣曩承谕纂辑春秋周礼注疏只以备遗忘便检阅而已决不至於狥外为人此足以窥高明之所存而浅陋未免为过虑也然揆以愚见终有未安夫圣贤所说许多道理本自具於吾心只因世人迷而弗知故圣贤为之指示今读圣贤之书便当寻向自已身上体贴做去若滞於言语文字间则是逐末忘本矣明道先生有言学只要鞭辟近里着已而已纂辑之事纵无狥外为人之意亦恐未免分却向里工夫况古之圣贤其学皆深造自得不得已而着书皆从广大胸中流出昔和靖谓伊川践履尽一部易其作易传只是因而写成试观其书何等亲切有味愚见如此高明其自择焉
与王纯甫
敦夫北来有书奉上想已达左右矣别一二日得尊兄维扬所慰书读之不胜兢惕近来觉得平时虽号讲学只是悠悠泛泛度日间断处多以故全无得力仔细点检病痛皆因不能立志之罪天理人欲不并立譬如越王勾践复雠直须卧薪尝胆方做得成赵宋晏安江沱漫只说恢复毕竟不曾取得中原一块土此有志无志之辨也存养省察工夫固是学问根本亦须发大勇猛心方做得成就若全不曾发愤只欲平做将去可知是做不成也敦夫谓只因心不痛切故工夫不觉散漫了此言良有味也三复来教直是痛快吃紧实用功者自别南北参商去尊兄声容日远所愿时惠药石之言匡警不逮使得免於小人之归则校之受赐也大矣一得之愚亦不敢不自竭也朋友之职所系甚重今人多欠缺了直须视人之恶便知自已底恶一般自家要为善便须要大家都为善方能不废朋友之职也传闻人言尊兄对客间亦谈及诗文駸駸有好意此固未必然但恐不知不觉留下了些种子他日终会发也昔过太平门见有老父与一十四五岁童子并走争先因窃自叹吾辈旣有志於道而与诗人文士辈争长则何以异於此老父哉向托敦夫寄语不知曾道及否士夫议尊兄在仪部时颇觉放寛一步不及在府学时方知穷困能坚人之志熟人之仁愚意窃以为未然禅教中魁杰人犹能如龙如虎世间富贵功名缚他不住以尊兄之卓立岂以箪食万锺而贰其心哉为此议者殆浅之乎其为丈夫矣然在尊兄则闻人之言便当内省诸已不可谓他说我不着而忽之也来谕谓弱的人终不济事而病某之逐人面上说一般话深有取於崇志之刚此论甚精切但某之苟且处则校亦有罪焉耳古人学问笃实孝则真个是孝弟则真个是弟故与之交游者自然有个感发处今与渠交二年矣只因自家不曾实用功夫只以空言讲说故不能有所感发况又资其多闻所讲者又未必全是切己说话自家犹自拖泥带水安能救拔得水里底人静言思之良以自愧
与查原博
病卧穷乡久不获闻故人动定朝夕悬仰不忘缅想尊兄亦未能无离索之叹也校家居简出有时散步田野间但见村落萧条望之别有一般凄惨气象询之父老咸谓有司苛政日朘月深部使者无可赴愬惟泣而吁天耳呜呼哀哉呜呼痛哉观一方如此则四方可知矣尊兄今方佥宪八闽纲纪列郡仁民爱物之心素所抱负正宜大为一方造福但恐行部所至未能遍历穷乡小民寃号之声未必得而尽闻也愁苦之状未必得而尽见也所愿广视博听以通达下情激浊扬淸以兴起吏治正己以先之赏信罚必毋为大利害所动摇朝廷数十万生灵不忍使之困於贪官汚吏之手将见威名赫於上下德泽流於遐迩异时显庸於朝由此而遂澄淸天下岂不大为朋友之光哉因风曷胜欣愿之至正己之道无他请无忘旧日所学当意向有散缓时力量有退屈时但向自已心上体究古人因甚发愤忘食自家因甚只恁宴安古人因甚见义必为自家因甚不免退缩猛着精彩看来看去便自有个奋发振作的意只此便是得力处亦便是着力处便宜於平日以义理浸灌涵泳此心令其栽培深固则临事愈觉着力矣诗云采葑采菲毋以下体浅陋之见高明其自择焉
与裴大典
尊兄自离南都荐绅之士啧有後言盖未知尊兄之心而徒摭其迹以生谤议耳平时交游之士亦不能自解於人言此则莫能晓其故斯管鲍之所以难遇也因忆曩在南都时交游有闻尊兄之过肯相规者终亦嗫嚅而不发盖亿尊兄必不乐受尽言也当时深以为非妄意人当少壮时多激昂自进中年以後此个意气渐衰因循汩没忽焉而若忘者衆矣尊兄天资生得来谦下寡过今年已过中而进学之心精神鼓舞不倦此诚何处得来深可敬畏不知何以得此於士夫间也静言思之终莫能晓朋友之职视人之过便如已过一般暇时辄为尊兄追省其过最後忽若有得焉但浅陋之识不足以窥高明亦未知其是否也请试陈之尊兄其自择焉窃谓自古中行之士甚难其次必须刚毅自立孔门惟顔子可当中行自曾子以至子思孟子气质皆偏於刚然其所以传圣人之道则皆得刚毅之力也文公谓世衰道微人欲横流不是刚毅的人亦立脚不住伊川因论曾子易箦亦谓後人虽有好言语终被气象卑不类道皆为此也尊兄天资谨厚固是近於中行但终觉少个刚毅的意以故日用之间或未免有容易放过去处更愿尊兄常常涵泳刚毅气象公私利义之间猛着精神直穷到底剖判得明便与一刀两断不令牵惹粘连异时养成天德之刚当此世界人欲横流之时壁立万仭一毫汚染不得矻如中流砥柱岂不大为吾道之光哉文公论陈忠肃公一言一行未尝不推而决诸义利取舍之间惟其析而精之也入毫芒故其扩而充之也塞宇宙门人有问义利之辨者文公谓但心以为近利处即便舍却异时精义入神只有割舍不尽的不消虑其割舍过甚此言於吾辈深有益也狂瞽之言率尔轻发尊兄幸毋忽焉
答方时鸣
曩闻执事以复命往京师久稽奉询敦夫来访始闻从者已还南台继辱来教何慰如之承需改亭箴记深荷不鄙校後进无似执事折辈行而与之交岂敢爱数语但以愚意有未安者不敢不自竭也子曰已矣乎吾未见有过而内自讼者也执事一旦忽觉前日之过而奋然欲改之此其悔悟必有深切恳恻处又恐此个意思久则或至於忘故复以改名亭庶几目见而神受之则此心戚然萌动其能改过必矣凡此等处正如人有病负痛一般虽使自家言语形容亦说不得决非他人所能形容纵使十分摸写得似亦只是添得一重障碍与自家心地上实功元无分毫之益且如执事日用间要为一事觉得过差便与截断莫为只消改之一字已是多了此处岂容他人着得力也又有旣知其过欲改而未能处此却是天理人欲交战之机必须猛着精彩提起自讼意思当下便自退听矣他人言语到这里亦使不着也愚见若斯非敢违命千万亮察永淸以言得罪其於世故关系匪轻执事抗章申救甚切此诚忠爱所发但未知天意何如耳
答周以发
左迁之事当置之度外况公论如彼其昭昭也达人大观无物不可执事谅已悠然於怀矣岂俟余之赘言哉尝谓今之士大夫得一阶半级则以为喜失一阶半级则以为忧譬如鸟在笼中纵令底下直飞至顶上许大世界终无出日曷为寘欣戚於其间邪且如以人誉而得官此吾命该得耳因人毁而失官此吾命该失耳彼何能损余孔子曰公伯寮其如命何孟子曰臧氏之子焉能使予不遇哉正此意也贫富贵贱此皆吾分宜尔人固莫能逃彼谮人者自喜其计之得行殊不知自君子观之但自添得一个小人之名耳其何能困吾直可付之一笑承以出处见询深荷不鄙但愚意以为君命不可违未拜而归不几於不受君命矣乎之任数月以後惟高志所欲为其谁曰不可请裁之
与李一淸
前岁余病殆纯甫入问曰病中觉有进否余对他说前次病中使令人不如意辄怒此番觉得心气稍平不怒矣前次病中急欲病好其实无益祗增病耳今次只一味调理药石不管责效病亦自易好纯甫曰此二事大难得後纯甫病余入问复以此二事告之纯甫深以为然今复举似吾兄以效献芹之意伏惟采而纳之不为无补於病云
寄李立卿一
承示别後於笃实上用功深觉有得力处此即大学之所谓毋自欺也以高明之才而又自治深切如此虽造於圣贤不难矣闻之曷胜欣仰之至又谓沈潜终做不得此则未敢闻命岂谦光之谈邪夫沈潜在我不沈潜亦在我或是尊兄薄沉潜而不为岂有欲为而不能之理窃意高明才识旣优气势又盛事来挥霍得下应付得行不知不觉多於好处蹉了往往心有未密察理有未精使在他人便敢撑驾说去更不可告以善言今高明自知阙却沈潜工夫此正百尺竿头更进一步处也今乃逡巡欲为不为甘伏批退相似无乃自画矣乎须知才晓得不能沈潜便是能沈潜本领只在吾心一转移间耳尊兄试於日用间体验便自可见
二
静中来承惠书深自刻责多过谦之辞此盖尊兄盛德之所存其视浅浅丈夫万万矣尊兄所处当於古人中求之校安敢不以古道而处尊兄近者得於道路之言未知虚实夫为人上者安能每事尽善正宜广询博问以通达下情校以尊兄之心为心故有所闻不敢不告庶几可禆见闻之所不及传闻邑宰中有贪暴害民为两浙之最者欲弃印绶而逃尊兄听王汝霖之言追令考满公论淸议不归怨於汝霖而归罪於尊兄以昔者仰望之隆故今者责望之备也兹事不识诚有之否更请尊兄於此益振风裁去泰去甚不可有一分狥人情之心以激扬浊世使朝廷数百里生灵不为暴官汚吏所困则德泽流於遐迩威名赫於上下他日澄淸海内亦举此而措之耳校又闻之直道难行正人未易合盖自古已然矣今尊兄当上下难为之时宜有窒碍行不得处而亦若顺利然岂盛德之所感化大才之所斡旋固非浅近所易测识邪抑亦不无一二迁就其间思欲补偏救弊随时以立功名邪孔孟之在当时也其心汲汲未尝忘天下而终其身不肯枉尺而直寻今之人事未至不可为便欲枉寻而直尺故与圣贤作为天地悬隔此正公私利义之辨王伯纯驳之分更愿尊兄将此二端日用之间常自勘验务令直截分明壁立千仭以大为吾道之光幸甚幸甚尊兄常以笃实得力处印证若於此处才有放过便不得为笃实者矣狂瞽之言率尔轻发尊兄其毋忽焉
与王纯甫
旧岁与敦夫语每愧深厚恳恻处不及古人敦夫谓此难勉强须是本原上涵养出端倪来校自体验知学以来聪明开发似亦胜前而德性深厚恳恻处终觉多愧临事时分明见得天理当如此吾心亦欲如此而蔽固之深不能得发见且如过墟墓当兴哀也而未必有恻怛之意遇穷困虽可愍也而未必如疾痛在身心与理打成两片无如之何才急廹求之便往往至於暴气尊兄用功亲切此等处涵养得当自不同上古气化浑厚民生甚淳自少至长涵育在善教中自然有深厚恳恻气象後世气化渐漓人生禀质多驳自少至长艮心斵丧处多转使人薄故生於今之世而欲其深厚恳恻如古之人非百倍其功不可也但未知功夫当何如用耳尊兄於此体验必有得力处愿以教我幸甚幸甚
与徐郡守朝仪
不腆敝郡屈吾年兄为守下车之初仁声布於遐迩小民自庆何幸复见康平之治一二父老咸欣欣相谓曰吾今庶几其有瘳乎朝夕引领以望善政而年兄方且不自满假延礼士大夫询访得失人孰不乐告以善哉校忝同年深欲一见备陈吴氓昔日穷苦之状今日仰望之情而病体在告未能入城此怀徒耿耿耳乃蒙数数存问近者偶送故人次於吴门之外又辱干旌贲临勤勤下问属有他客至不获尽所言然盛意不可虚辱也窃观年兄善政可纪者甚多然皆随事补益如愚见更欲年兄举一郡而甄陶之以恳恻爱民之心施刚果济时之政壁立万仭凛乎不肯动摇凡世之所谓毁誉利害者一切不少芥蔕胸中自为国为民外了无他念正身以先之使寮属莫敢不出於正延见长吏询访士民俾之悉陈利弊毋隐规模先定次第罢行俾吴氓悉蒙至治之泽集一郡之长以治一郡之事异时功德在人固将庙食百世矣由此而宰制天下亦举是道而措之焉耳年兄大度士也故校敢进其狂言惟年兄裁之
咨毛希秉
汝病新愈又有骨肉之悲殆天拂乱汝也汝宜自寛毋益旧病人心平时易散漫疾病哀苦中却觉致一发得来直是痛切验得何如此念久渐散缓他念便生常是重者先发试自省察便见此亦是为学一个关捩子也
与胡永淸
自兄之赴诏狱也士大夫知与不知咸谓祸且不测汹汹传闻为兄食不下咽寝不安枕者亦屡矣复闻圣恩寛大将归故乡立卿相约候兄西湖之上喜不可言讵意今复有辽左之谪耶然原吾兄初心固将以死殉国今尚为轻典不待排遣胸中固当泰然也计吾兄不能忘情者令尊丈倚闾之望耳夫孝莫大於显亲吾兄此行其为荣亲多矣定省常礼曾何足云况吾兄今在万里外此身安而後亲之心安能勿以思亲鬰鬰成疾乃所以慰其亲也呜呼天於豪杰之士其生之也难故其成之也常若有以相之辽左之谪正孟子所谓天将降大任於是人也若复因循废学是为弃天学焉而不务大成亦非所以承天意也窃观吾兄之学志於经世故其所讲者皆切於事功却於自家身上未必着力夫学所以变化气质涵养德性吾兄自念积学以来材能知识当大胜前德性气质与未学时果能大进否天下国家之本在身吾兄有志天下国家且试点检自家身上还有病痛否明道曰不有躬无攸利不立已後虽向好事犹为化物不得以天下万物挠已已立後自能了当得天下万物文公曰今公有掀然飞扬之心以为治国平天下可指诸掌不知自己身上有多少病痛在他人心放犹放得近公却更放得远今吾兄谪居无事愿将圣贤之言切已体验卓然就身心上用功以吾兄之才而能笃志於圣贤之学则亦何远之不可到哉尊体近来何如养德养身元无二理孔门之学只是求仁天地间氤氤氲氲一个生理充满流行於四时而春气融融尤易体验分明吾人一个仁底气象也人能求仁常存得个善底意思便与天地万物血脉相通胸中和气自然充满天地好气亦相凑泊孔顔之乐正以是耳夫子所以谓仁者夀也且如秋气严凝便有一般淸高气象固亦自好终是肃杀又如地气高寒便不生物和煖便生物人常存得温和恻怛之意便自然可爱然求仁莫外乎敬今之持敬者多拘廹故觉累坠不快活血气且不得舒畅如何得道理发生不知敬是吾心自做主宰处不消苦着力只略绰提撕便是文公所谓觉得心放心便在了可谓发千圣不传之妙矣伊川有言惟是动容貌整思虑则自然生敬又曰中心斯须不和不乐则鄙诈之心入之矣此与敬以直内同理谓敬为和乐固不可然敬须和乐只是心中无事也吾兄试将孔门出门如见大宾使民如承大祭等语优游涵泳就自己身上体贴去做做来做去自当有妙悟处知敬则知仁矣躬所未逮姑诵所闻明者幸毋以人废言辽左高寒愿自爱
与邵思抑
贵体多恙殆不必过忧天将降大任於是人也必先使之备尝险阻吾辈旣无大厄穷患难宴安酖毒易以溺人惟有疾痛犹足动心忍性若复因此舒肆是自放倒其为弃天大矣吾兄旣已识得此意愿常提撕耸拔则进德孰御焉
与王纯甫
吾兄立德足以显亲行状之文自当传诸不朽间有一二可疑者敢有请於执事如叙生祖母孙其辞不无回护而意则彰矣孝子慈孙之心无乃有未安邪舜後母之顽只是他人见得如此舜则负罪引慝至诚为之设或告曰汝母不慈舜将愀然不忍闻也今未知吾兄所以致隆於生祖母者果能如其所以事嫡祖母者乎万一有所未至则於大伦无乃有未尽乎嫡祖母生祖母称谓皆据吾兄立文而叔父独称同产弟瑄其後再见皆斥名之无乃失恭顺之礼乎兄弟之子犹子也吾兄能事之犹父乎处偏待下等语无乃使人疑夫继母之不以慈处吾兄乎舜之负罪引慝肯为是言乎凡此愚意皆所未安出示思抑亦寘疑焉故敢有请愿吾兄反求诸心寜过於厚不可过於薄也友人有过吏部望见吾兄者谓兄傲然之色可掬也不知何以得此声於梁楚间哉又有谓吾兄天资直是峻截但伤於少恩者其然邪其未然邪仰慕深切故有所闻悉以见告吾兄其自察焉文公尝言五峰善思然思过处亦有之曩承寄性与天道说实出於精思然过亦甚矣似与昔致知易简说犹是一模脱出也更愿虚心逊志以求先儒之言且母自信太过吾兄家业素贫非勤苦则无以为养贤兄弟七人而兄为之长想各有分职俾之治生但人情喜佚而恶劳见他人显者力能润亲戚而吾兄已贵乃独常使甘贱贫势将有甚难处者想吾兄恳恻一念有以动之亦何难之不易也
与邵思抑
校屛居僻壤间无严师畏友先後夹持间中易得坠堕思欲取友於四方因循未果乃蒙故人不我遐弃惠然先施侍数日受益良深濒行复申之以药石之诲敢不敬蚤夜以期无负吾兄之盛心未审别後若何进修想高明之资当一日千里也校窃谓人若真有希圣希贤之志则其日用所学决须下希圣希贤功夫若乃交无益之友观无益之书谈无益之言作无益之事不惟不暇为亦且不屑为也更愿高明以此猛省有则痛絶之庶几用志不纷得以其全力而向於道则何圣贤之不可为也
与余子积
近会周世亨极称吾兄居家有守居官有为不胜叹服又谓兄量颇褊隘嫉恶太深好作诗讥刺人恶其然邪其弗然邪许台仲来访云在余子华处得会吾兄反复论性衮衮千余言子华色忤而辩愈力气象刚劲朴实良可敬爱诗云朋友攸摄摄以威仪容貌辞气之间尽有麤疎不耐点检处仰慕深切故有所闻不敢不悉以告吾兄论性着述成书恐只是明理之学更愿就性情上实用功夫方为已有人一日间喜怒哀乐不知发了多少其中节也常少其不中节也常多虽无所喜怒哀乐时而喜怒哀乐之根已自先伏於其间承问已发未发之旨自愧欠缺处多不敢率尔奉答愿与吾兄共进此道来谕政繁少暇不得以书册相亲窃意日用之间书册之外恐亦无处不可用功也
与李立卿
故人入函谷久不闻起居第切驰仰海内穷困极矣日望吾兄大用匡济时艰才高者多怨名重者见毁閲邸报忽见弹文及闻缙绅飞语深为世道隐忧吾兄素有器量凡世之毁誉荣辱一切不以动心此自资质有大过人处今胸中自应泰然也易曰山上有水蹇君子以反身修德更愿吾兄深自修省自念虑之萌以至言语之发及乎政事之施不使小有不正及毫髪之不诚则彼之攻我者皆吾之药石也吾友夏惇夫尝言温公相元佑有旋乾转坤之功只是积得诚意久能感格上下之心若专靠才力为之能干得多少事许崇志尝言豪杰之才未用须善韬晦常如在匣太阿若先发露锋芒安能济得大事此言深有味也吕仲木马伯循韩汝节居家何为愿屈已下贤广集衆善勤攻已阙思抑来访云永清在辽左甚适家亦平安但未知何日得赐环耳
复毛希秉
来问种种诸疑只是一疑大抵人心是个主宰更无主宰之者敬只是吾心自做主宰处略绰提撕当体便在本不须大段着力义理吾心固有若常涵泳自然便有滋味悦心病中若欲恬养只此养德养身之道已备初做亦未免生习久自熟汝每有闻往往当下亦能领会只因不曾时习久之此个意思依旧昏塞遗忘却只管要求契悟处又欲别寻路迳所以用力多而见功寡常抱不决之疑也今莫若习持敬功夫就放去收来处体验知有欛柄入手此是生死路头此处得力则其余功夫皆可次第而举矣人持敬拘迫固难久然亦不可寻个和乐敬中自有和乐心庄则体舒若要寻和乐便自知和而和如何得不放倒饮食亦自有恰好处过与不及皆不可但与其过也寜不及耳
与张巡抚
禹稷三过其门而不入孔子贤之禹思天下有溺者由已溺之稷思天下有饥者由已饥之是以若是其急也恭惟明公以天子大吏奉玺书镇绥东南一夫不获时公之辜其任禹稷之任也其心禹稷之心也兹者天毒降灾於吴氓俾不获康食自冬十月至夏五月雨小民枵腹扞田曰天其悯我乎今则已矣不可复为矣心絶志悲哭声徧野待毙而已小民奄奄有死之心毋生之气老弱相呴甘为饿莩壮者非徙则死耳等死耳聚而为盗以逭死焉祸自此兴而乱自此作胜而杀之吾民肝脑涂地矣是何异於敺之杀人而又杀之也焉有仁人在位而忍视其民死也呜呼数百万生灵大命将絶迓续厥命犹幸而赖明公一人耳呜呼闾阎窭人憔悴万状上之人固弗得而尽见也寃号达旦上之人固弗得而尽闻也厥或有流涕痛哭以告者其能信邪公若临敝境亲覩兹患固将寝不安席食不下咽凡可以活民者虽殚竭心力固不惮为之矣统内细民引领望公至曰微公其谁活我此亦禹稷过门不入之时也人之言曰今上下困穷以赈济则公帑竭以劝借则私廪空戛乎其难矣然则坐视其死乎凡事豫则立及今讲求岂尽无策及今措置岂尽无财伏愿下令先慰吾民曰所不与吾民奏请蠲免赈贷者有如天日用安定之遏其思乱之志早以哀痛血诚奏闻朝廷之上先祈蠲免之恩次乞赈贷之惠截留上供纲运查理侵盗钱粮不足则丐朝廷接济一请不听则至於再再请不听则至於三朝廷必不忍遂弃东南也国家内帑空虚有司之力诚有限量然皇上天地父母之心固无终穷一闻湖广水灾遂捐百万吾苏独非王民乎蕞尔吴壤地利能几何而国家征取以钜亿计小民乐岁不得一饱竭力上供今百五十年矣是世世忠孝有功於国家甚大也今兹岁凶朝廷岂忍坐视数百万生灵饥死而不一救之邪天听虽高公为国大臣沥诚以告万无不从也昔也以一方而当天下之赋今也以天下之大而救一方亦罔不济荒政在人禹稷救之岂一手足之为烈哉郡县亲民之官也明公布德施惠非郡县孰与致之民乎愿先简别守令以提其纲然後立科条具寮属选委贤能而汰其才不胜任者黜其志不在民者所至延见问民疾苦可使及今讲画荒政以观其材他日因之以责实此唐虞询事考言之法也孟子曰好善优於天下明公诚能召问父老询访士夫下而羣黎亦各周爰咨诹所期闾阎之情尽达郡县郡县之情尽达明公而公达诸朝廷之上广集衆思兼总羣议画为条品次第施行他日举而措之天下亦运之掌耳其於一方何有语云活千人者後必有封伏愿明公仰思国家付托之隆俯痛生灵困苦之极一念恳恻感格天人於以迓续数百万生灵未絶之命吾见功德在人庙食百世天将报公夀考胡福庆流子孙无穷矣岁在庚午吴会大饥怨气薰蒸疫乃大作小民死者百余万人饿莩满野屍阗於川时逆瑾擅朝有司惧罪而立视其死耳未亡之民仅存喘息比岁恒歉而征歛日益烦苛东南膏血竭矣今兹岁凶设又弗救是真所谓周余黎民靡有孑遗矣抑校愿复有言焉今兹水患岂惟天时亦人事耳书曰三江旣入震泽底定今东江则湮矣淞江经流也其下壅弗宣泄故吴之南偏岁被水患娄江东迤北滙为阳城昆承诸湖旧有白茅塘受之以泄於江而塞也久矣故吴之北偏岁被水患吴地边高而中下昔人象为盘盂一有淫雨水势弥漫四望成湖吾民之不为鱼亦幸而已非大疏白茅及瀹淞江下流则水患曷其有极邪此大势也细论各处今田无高卑荡然漂没矣救而仅存必圩小而岸阔坚者也其溃而不可救必圩大而岸善崩者也设令平时修筑圩岸分其大圩以为小圩高筑堤岸广阔坚牢虽有大水民力亦尚可支岂若今滔天之患也哉昔文公南康东浙救荒咸以兴水利为请谓为务一两得范文正公守乡郡请修水利以救荒今与其俟民之饥然後丐国家百万之粟以延残喘俾坐而食焉敦若力请於朝早捐数十万之财大兴水利岂惟拯一时之艰实百万年无疆之大利也病卧闾阎久不敢陈论当世之务兹者目击愁苦耳闻呻吟心怛焉如割一二父老泣而告曰我公未来闻公仁声公旣戾止闻公仁言今饿且死其有仁政以活吾民乎吾情莫能上达乡士大夫弗为我昂首道一言於上固吾侪小人命卒之时也禹闻善言则拜校是以忘其鄙陋敢采舆人之言达於钧听情迫词切伏惟明公寛其僭易举而施行之斯民幸甚斯世幸甚
与胡永淸
人有回自辽左者细询吾兄起居似犹有故吾气象以高明之才之志而久置之厄穷放弃之余使得大肆其力於学岂非天将降大任於吾兄邪愿吾兄只承天意毋自失焉所问子积易春秋疑义不知彼答云何昔有请於文公先读二经者先生极言二经难读劝令先读四书其教人往往称是今高明之学将以为已乎将以为人乎若欲切已为学莫若先取四书循序读之不待考索不费说辞句句切於日用反覆讽诵身心便觉肃然涵泳思惟义理渊源自见意味深长此於高明变化气质涵养德性之功当大有助易春秋非不切已但此乃圣人妙用深奥精微觉得於今日身心大段阔远况象数失传事迹难信大费考索辞说故文公尝谓四书功夫少得效多六经功夫多得效少高明其择之缓急先後之间必当有辨
复桂子实
恭惟高明难进易退之节夙为缙绅所钦昔者见不可而退今者见可而进其於出处大义揆之精矣而犹博谋远及浅陋走也不敏何足以知之来命祗辱左右去国日久万里造朝固将一望主上顔色不知尔时闻乘舆已出否乎百司除日进拟画可而行不知高明姓名曾彻行在否往岁孟夏邵思抑来访出示吾兄前所寄书时从者北上久矣道远无由奉答其於瞻仰徒切惓惓岁莫会许台仲询知吾兄改尹湖之属邑吾儒泽民之功歛而施之於百里固当沛然也
与胡永淸
久矣不闻故人起居曷胜惓惓之至令子来馆半年矣气象无能改於其初深用慙负然其质颇有过人者虽旣往弗可追矣而犹有望其将来也祸患天所以相吾兄不知比来用功复何所得读易私记从令子借观皆参取先儒之说间附已意得之为多但圣人精蕴恐不止此吾兄之学所以超然过人者只为勇於力行故所见虽浅却是切实更能深造涵泳圣言反求诸已则所至岂可量邪若琐琐滞於文义间非惟不能补救其所短恐亦不能成就其所长也
与夏惇夫
与故人别又三年矣伏承指教区区立志用功宜有一日千里之势而今岁只如是人明岁亦只如是人何也当时思之不得其说迩者深自修省始知平日学问全未有得力处只因大段欠刚故志气易得散漫工夫作彻无常有退无进思欲振迅一洗旧习而未能尊兄不我遐弃时惠警策之言俨如严师畏友之在其左右庶不堕落小人之归幸甚幸甚
复周充之
相望千里邈无会晤之期曷胜瞻仰近世一种学议论直截高妙能耸拔人然反求诸躬未免知卑礼崇约文博礼若与圣人之道不相似然昔者常辱吾兄面命及别後寄诗二章駸駸乎觉已先入其说矣故校不惮谆复累献所疑而吾兄嘿无一语见教岂鄙言不合尊意遂置不省耶今承来谕似有督过之意谓校有所隐而弗言岂校之心邪道乃天下公理正当相与讲明而固守之不有益於彼必有益於我此校之心也诚意讲章累承下问谨条一二所疑録具别纸
别纸
诚意一章乃圣贤吃紧为人处文公章句或问说得十分痛切吾兄只合将紧要处提掇示人令有深省处今翻腾许多说话累千百言泛而不切章末添说敬添说扩充又出一段新意愈觉拖枝带叶未免将持守之功为讲说之资前书所疑意偏枯而词蔓衍不审尊意云何人不能诚意只是自不肯诚禁止自欺务求自慊正是实下手处欺是自欺慊是自慊故君子必慎其独此是诚意一个关捩子也今谓毋自欺以下是释诚意之义直至慎独才是下手工夫未免将圣贤吃紧意思说得全散缓无力了小人揜饰谓是天命之善不可冺灭故其端复萌此说出於东莱甚巧似非究极之论盖天理人欲只在几微之间正要人精察明辨小人见君子若发一点羞恶之心欲改其不善而从善这才是天理复萌若惶恐被人知要揜其不善而着其善则全是人欲此非羞愧自为不善乃羞愧人知其不善也何处得有天理来又何其几迭为消长之有
与余子积
吴门之会侍教连日极荷警发受赐多矣窃窥尊兄精神丰采大不如曩时以案牍劳形所致也精太用则竭神太用则絶愿保合冲和明道云节嗜欲定心志便是天气下降地气上跻鲁斋云万般补养皆虚伪只有操存是要规旨哉言也吾兄其敬听之祸乱频起寻就灭亡伯安之功社稷攸赖思虑先见喟然益怀永清也朱子晩年定论近始见之似不计年之先後论之异同但合已意即收载之耳永淸辽左书回亦深疑之今亦无论其他如载答何叔京书所谓因良心发见之微猛省提撕使心不放便是做工夫本领此正中年以前未定之论与中和旧说相同者也文公论心学凡三变如存斋记所谓心之为物不可以形体求不可以闻见得惟存之之久则日用之间若有见焉此则少年学禅见得昭昭灵灵意思及见延平尽悟其失後会南轩始闻五峰之学以察识端倪为最初下手处未免阙却平时涵养一节工夫别南轩诗所谓惟应酬酢处特达见本根答叔京书尾谓南轩入处精切皆谓此也中和旧说论此尤详其後自悟其失改定已发未发之论然後体用不偏动静交致其力功夫方得浑全此其终身定见也祭南轩文始所同哜而终所共弃其此类也夫大抵先生自其初年固已卓然有志圣学然未免为言语文字分却工夫至於中年以後方有一定规模今日正当因先生已定之论而反证其未定者庶几有所持循也愚见如此未知然否高明幸有以教之
与尹令
久不觌面政声日闻小民咸欣欣然望大惠之且及已也而仰首以俟崑邑幸甚曩者获见执事孳孳好善虚襟受言思欲竭愚虑以禆万一顾疾病之弗间弗获一登使君之庭此心恒惓惓也乃者窃观闾阎窭人相聚疾首蹙额苦於丁田银徵歛太急势如倒悬而里胥尤甚破家者踵相继矣问之言与泪下且谓邻封皆无之亦非经常之赋不以咎贰尹而独致憾於使君譬若人子有患难为之父母者恬然不一引手救则怨慕之心固其所也况贰尹实受命於使君哉催科之政须通计诸色财赋乃知缓急今贰尹专委一事矧尝受纲运之累势必以严刑驱之小民危迫之情当何如也伏愿明使君以父母之心为心亟罢前令停免丁田之徵如不可停亦请使君亲任其事寛与之期轻示之罚使阖境疾首蹙额之人莫不欢忻鼓舞以戴盛德岂不休哉
与王纯甫
舍弟尝觌盛德之光但自幼失学不复能道左右精进之功以助鞭策怀仰之渴何可言也闻已复补选曹柄用伊迩世道人材愿精入思议豫加访求也惇夫久不得书子积永淸源甫皆得相会否思抑数通书伯潜起居何如崇志想数得相会校离羣索居汩没荒废已甚病中涵泳仁体觉得胸中渐有一般融融意思和气发生天地万物血脉不至断絶若私欲一萌便有一般邪气与和气相反只提起涵泳意邪气自消若不遏之於微邪气一盛和气便都消铄尽了待觉得又须重新整顿起来日用应事时若浑厚包涵慈祥恺悌便与此个意思合若急暴残刻昏纵便与此个意思相反静时易持动时难保日用工夫最难得合一因思明道先生识得此理以诚敬存之及求义理栽培充拓得去数语然後恍然觉有个下手处平日每愧不能深厚恳恻只因不曾做得此等工夫耳相望千里深恨不得就正於高明今特举似数语愿兄决其是非也
答陈应和
别後缅怀氷蘖之姿隐隐心目寮友咸望吾兄有令子承来谕乃复差池天命固有迟速邪昔窦禹钧蒙神告以无子而殀盍行阴德禹钧如其言凡可以济人者无不为之其後神复告以有子而夀世所传诵灵椿一株老丹桂五枝芳者也范文正公记其本末以劝後之人校蒙友爱敢以禹钧为祝今执事位望日崇呴沬成雨露叱咤成风雷苟一以慈祥恺悌为主如先哲所谓临政不合着心惟於恕上着心则人之蒙被德泽多矣天锡祚胤当不啻如禹钧也诗云先民有言询於蒭荛执事其择之承寄测景台量天尺感感
与胡永淸
别後悠悠我思日以勤只我兄还朝机会奚若语默去住云何重云蔽日率土忧疑谁抉浮障以扶东明乎闻上居宫中澹然无他玩好惟勤读书阳德之亨庶其在此但圣躬微弱恐劬苦或非所宜古者教世子必以礼乐日用间转移变化引续资培之功妙不可言圣学失传後世专以书册为务其泛而不知要者反以溺心疲精劳神天机窒而不发深足叹嗟有能切已体验者所得固亦无穷但专靠此则易入於枯稿偏滞於天地生生之机不相凑泊今日忠爱吾君之深者宜莫若劝以修习先王礼乐遗法以养圣心充长善端导迎和气有不知所以然而然者矣自古国家败亡多起於朋党之祸今其势遂成彼此愈激愈甚似有鬼神交鬭其间者愿吾兄以至诚大公之心消融其隙一以爱君为念且置旧事勿陈释前忿生後福否则甚於唐季牛李之覆辙吾兄不可一日立於朝矣子积思抑皆有书劝吾兄坚卧勿起为嘉靖完人盖忧兄忠愤激烈虽虑善以动或动非厥时耳故人意良厚高明择焉可也
答湛元明
校天地间一弃人尚蒙垂念怀我以好音惭悚惭悚怨艾之余颇觉此心出入往来若有路径放去收回在握其机恨未得面质也闻南雍弦歌盈耳猗欤伟欤但古人咏诗随事取义妙在动发天机且更唱迭和彼此相成则可以引续善念恐不必拘以五伦也
与王济美
盛德久未拜谢荣行过我病卧於床弗获请教别後积有驰情粮役一疏譬如拯溺救焚亦足小试康济之策但恐终归有司文具耳嗟乎兹事本末甚长更仆未易数自古岂有建都於北荒弃地利全仰给於东南者乎亦岂有数千里馈粮而无通融之术者乎二者已足坐耗天下加以冗食冗费漫无纪极而又有坐食之冗兵赋役烦苛风俗移靡有司者又从而侵牟之四海所以困穷也安得吾君从头整顿一番使人歌舞尧舜之泽不然涂炭未涯也
与余子积
思抑转致尊教意恳然可掬不惟苦口亦苦心矣不肖安敢不自力以终贻故人羞耶闻诸立卿云吾兄少衰矣其然乎其未然乎兄松柏之质受气厚完而犹若是矧蒲柳之质耶岁莫一友过我见校凝尘满室泊然处之叹曰学以神明厥德吾所居必洒扫涓洁虚室以居尘嚣不杂则与乾坤清气相通斋前杂树花木时观万物生意深夜独坐或启扉以漏月光至昩爽时恒觉天地万物淸气自远而届此心与相流通更无窒碍今室中芜秽不治弗以累心贤於玩物远矣但恐於神爽未必有助也校慕古人居家简重不以事物经心友人曰人心须完密一事不可放过学而不事事则踈漏处必多应事时必缺陷了道理吾见清高虚静之士多矣久之未有不堕落者一阴一阳之谓道今喜静厌动正如有阴无阳不成造化矣校闻言耸然又曰生生之谓易吾辈学皆枯稿偏滞如何得生良由不习先王礼乐之教耳今礼坏乐崩而三百篇固在学者只玩其文所得浅蹙若朝夕讽咏命童子歌之与同志更唱迭和节以钟磬鼗鼔和以琴瑟笙箫则感触天机自不容已更能相与舞蹈妙处尤不可言大抵善念非引续则不能深长恶念非消融则不能荡涤先王礼乐之教所以诱人入於善而不自知也校愚不足与此而深有味其言吾兄长校岂止一格所见当又别也愿益以教我校平日学不得力只因此心收聚时少游散时多悔艾之余颇觉此心出入往来若有机窍放去甚速收回亦速而持久甚难临别请问友人徐指示曰其机在目校闻之跃然而喜深恨不得面质於吾兄也
答李立卿
辛未之春送兄大江之浒以笃实沈潜为赠别後六载兄过余东海之滨窃见兄议论宏濶气诩发扬因以自满相戒後复劝以毋为出匣太阿念之宛其如昨不知为别十有一年矣缅想德业日懋但未知收歛向里摄於密微处何如天地混沌而後开辟闭藏而後发生今天下困穷极矣大司寇之擢天固将大用吾兄愿完养厚畜以大厥施也人心通窍於舌是以能言多言之人此心奔迸外出未言舌常有动意故其畜聚恒浅应用易疎古语塞兑固灵根可谓识其机括但与其箝制於外不若收歛於中验之放去收转之间而心之存亡攸系当自有着力处也兄昔议论英发故敢以此为献校自少亦颇有志於学昏惰无成良由勇而无刚不能畜其全力此心收聚时少游散时多善日以消恶日以积今方自怨自艾下士晩闻道聊以拙自修不知终能寡过否也兹承下问且称辛未丙子二年每见学每加进慙负曷胜
答王纯甫
校也处义弗精赖兄裁割犂然当於愚心此由心体麤疎故应用炤察弗到殆天假良便救此轻脱也承教效法於坤惟平实乃能广大劝於人情物理用功且自谓更尝差多观省加密足占吾兄别後精进其赐不啻韦弦也但觉英气时复逼人岂刚大发越固难自掩邪近每读象山讲学之书明白正大深叹其卓识超然妙契圣传但辞气轩轾窃疑其犹有虚气骄志存乎其间恐去渊骞尚远不识吾兄以为何如天道渊乎微哉校岂能窥测但所以厚吾之生玉吾於成者往往而是校也弃天甚多故每慙惧耳海内名士甚多校所甚服者惟陈生激衷及吾兄为最万望时赐教言鞭策不逮至恳至恳
答黄起亨
久不挹碧梧翠竹之姿时入怀抱监湖风月无恙否云霞出海其乐何如校多病杜门聊以拙自修时出观化俯仰宇宙氤氲寥廓欣然会心物我俱忘观来书似犹以旧事芥蔕愿开拓万古心胸虚名在人间世譬犹闲云在天浮沤在海聚散起灭何常之有语曰达人大观无物不可狂言何如常甫久不闻起居烦叱姓名致意
与胡永淸
别後又两月矣瞻仰曷胜惓惓窃慕君子爱人以德故昔敢以不进则退之言奉献左右吾兄视太公出将武公入相之年尚自远在而遽有赵孟之偷此校之所深忧也自兹以往将敬端士而畏之矣畏之则疎而亵狎之人进矣虽好谠言或姑置之矣置则人不复言道古今而誉盛德者多矣一心之微衆欲攻之其与存者呜呼几希韩相国休广平曲江流亚也素善挺之而恶嵩佞晩年乃曰严太苦劲萧较软美此恐必有受病根源不可放过也吾辈三四人情同骨肉子积最为苦口校不敢後也愿吾兄闲中涵濡圣贤遗训维持此心至恳蔡西山发挥武侯六十四陈图奉以备览玉髓经二册容抄毕纳还欲借一二书册希付舍弟就彼抄毕送还天气严凝惟冀善自保燮不具
二
正岁天运一新恭惟吾兄年弥高德弥劭法天行以自强至祝至祝岁莫承赐箴砭之益敢忘大惠韩魏公有言谏主於理胜而以至诚将之告於人亦当尔校所以深服子积吾兄恳恻之心也旧讲学未合退而反求极有警省处但未知吾兄曾细察否校平生学苦不得力困则又求今亦安敢自执第因此颇易着力当下操舍便明虽然又惧其差毫厘缪千里也则常以孔顔之言自勘惜也卑弱不能猛进耳有所疑録具别纸来谕病立卿论治颇似少年纵横时而无真实恳恻畏天命悲人穷之意至哉言矣责善朋友之道海内人物如立卿论治能几交游能几人吾兄不可放过论治不合且姑置之惟发其恻怛之心此为正其根本又当握其枢机立卿恻怛未至只爲易言以故蓄积不深轻於漏泄但恐吾兄有所咈意则先动气此却当自责矣子积书云夏间有书附希曾会间烦一问之书绅与铭盘迹相迩也实相远也吾兄尝察之否乎请遂言之子张务外其心茫无着落夫子说与言行鞭辟就身上用功言行俱从心发出忠信笃敬功夫自内做向外来又恐未言未行时疎漏继之曰立则见其参於前也在舆则见其倚於衡也工夫至此浑无罅隙矣明道先生默识此意故曰学只要鞭辟近里着已而已可谓妙契圣心子张当时书绅亦甚感发但此意思却浅蓄德不深与夫子所谓内自讼默而识之工夫何如譬如今人铭斋及书座隅初亦有警久而玩焉漫为陈迹矣汤之铭盘自是圣心恳恻又书此以置左右目睹则怵於心假令子张书绅同此一模流出却是渊骞位中人矣文者非他是出於人之心也心安从生是出於天地之风气也故文格不能不与时高下虽同时或不能齐吾兄试观孟子之雄辩与子思之渊慤何如文公之详明与伊川之简重何如是皆超出风气者而犹不能尽免又如明道醇和而气脉却促伊川有拙直处而气脉却长皆有所关系校论文格其感深矣噫岂惟文哉平生守拙诗文皆屏絶不为日讽咏三百篇间或未识作者之意因旁采汉魏以及盛唐其调每下汉初语意尚浑涵魏晋渐觉发露其後费雕琢矣冲澹闲远之趣为之顿衰慨然有感古今风气淳漓不同学问之淳漓亦异窃不自量志期返朴还淳来谕谓校辞不能达意诚然诚然校旣不屑後世语言而学远愧於古心声所发正自不免堕在风气卑弱中吾兄豪杰眼力迥别虽然兄亦不免择合而受弗及相与究竟所疑虽小事上皆可触悟也
答胡郡守孝思
正岁敷和天地交泰敢贺君子道长岁莫承教爱恐劳执事不敢造谢而别十事郡人称诵快然而喜更愿持以信必吴氓幸甚射以观德固男子所有事但黑王相公所处亦似有理公谓何如仲木世方仰如泰山北斗愿且毋出其书君子当爱人以德谨具别纸请教久闻仲木先生笃信好学海内推重校尝恨弗获薰觌盛德因请叩学问渊源以自砥砺岂天警校之惰俾无缘亲仁邪乃今何幸承示仲木演释诸书受教多矣厚重老成言语前後可质其曰此与志学次第却异曰知格物则下七者皆知曰学者当革旧染之汚不然血肉之躯焉能学贯天人曰此知行并进之旨若曰先知而後行等到几时行得却是後世以博洽为知矣曰若先立乎其大者则他好自换不得至哉言乎虽然有疑亦不敢隐今未敢琐科条以请若曰读易人惧为恶玩图人易从善曰学者果能识此当日就到顔子欲罢不能之境曰为文不可谓艺易修辞立其诚曰气能入虚则能尽性虚能实气则能践形其然与其未然与校意更欲进此言之则慙负不言则就正无繇窃惟千万世而下学者只当以夫子为师读论语如听圣人亲诲恁地去行务要体贴来做工夫当自不暇自不屑语言假如当时有一弟子退将夫子教言敷演解说衆必骇闻夫子旣我师诸弟子虽前辈长者且缓之待我求得路迳已定却将他学圣人様子勘验自家我若未是舍而从之彼如与师训未合亦岂敢遵信虽则如此又当极其尊让不敢轻有赞訾却似判断一般不肖平生常苦学不得力困则又求浅陋之见今亦何敢自信但觉颇易着力不识高明以为何如愿因执事以为阶就正於有道者
与高汝白
日拜疏陈谢後久不闻起居王时行云见吾兄於白鹿洞忿心释然以消信乎盛德之感人深矣校困学无朋常思海内贤者以自鞭辟窃惟孟子心学渊微其大要有三端发於善邪顺而导之恶邪逆而折之夹杂邪因而转移之齐宣王不忍易牛人常有是念孟子教以察识扩充可保四海梁惠王问利国亦人常情孟子明炳几先知此隙一开末流不可复制其善恶两岐如好乐之类一於导之恶将伏藏一於折之善且弗萌孟子为之拨转使向於善者专则恶自消日用间循此用功颇觉得力求诸夫子之教则有当着力者有无所容力者浑若造化涵育薰陶嗟乎善念固当扩充必兼培壅引续则愈深长恶念固当遏絶更当荡涤消融则自脱落故夫子教人妙在感触其天机使不容已提撕警觉使此意思常新顔子称循循善诱可谓妙体圣心校辈去圣久远谓宜笃信以求深造愚陋之见敢请质於高明曲者思就绳病者欲求砭愿不我遐弃幸甚幸甚
与金士惇
仆回承谆谆之诲隔千里如面谈谨当佩服人从京回咸道士惇忠厚笃信不容口至诚有以动之也嗟乎人惟心密乃能谨微每谨於微天德成矣此士惇所长但事亦有当执体要者若过於烦碎琐屑不免郑重周章则与乾坤易简或不相似传闻在京师密於交际往来之礼独振颓风但缘此日不暇给仆夫亦为之告劳其主勤瘁可知矣古之圣贤或不如是士惇必曰此礼也吾身虽劳吾心常安愚则谓尊贤之等与亲疎之杀天实叙之故虽朋友之中交谊厚薄亦不能齐礼文隆杀因之以异矧非朋友而泛交者乎礼有相趣也相揖也相问也相见也而後及於朋友焉今士惇槩欲从厚恐其势有所难行吾人与天地参宇宙间事业当干者何限乃困精力於此尧舜之急先务或未然乎天地大化圣贤心学一动一静相乘而静常为主今终日劳吾之形恐其汩吾之神也校昔居南都寡於交际失之不及今乃以劝士惇噫过犹不及惟欲士惇归於中耳何如何如
答余子积
得永清立卿书始知吾兄滇南之擢怅然有怀共惜贤者远去立卿又谓兄德愈进而身愈健少慰朋友之忧想兄处此裕如也三月朔始领吾兄所寓希曾书如渴得饮日所述友人之言高妙超絶其所自得为多近考之圣门不尽合以其略稽古之功也贾太傅有致火致日之譬读之爽然吾兄疑之良是但其鞭辟得力处亦当取以自辅也承谕其机在目此乃四勿之一尚缺其三兄得无有未察乎校静中默观五脏六腑关系隐隐如历落然始知此心通窍於目而能视通窍於耳而能听通窍於舌而能言通窍於百体而能运动此心若走作数者皆其透漏之路也而口之透漏为多日尝举塞兑固灵根请教虽然口之透漏岂若目之透漏为甚也盖诸窍总关於目此心之放皆缘境而生圣学枢机旣从此放出却从此收入至为简易兄谓目尚闭时心亦放去此辩似精切但未知才举念时便已着境暗处透漏与明处透漏亦总一般惟瞽目之人透漏开悟其机乃在於耳而不在目愿兄默而体之更以见教承诲出处之义词婉而意确深感厚爱之情令嗣进修何如天气渐暑愿兄从容静养自爱
复高汝白
承谕出处此故人相爱之情也校实天之废才分当杜门以求寡过今闻潢池有警若上章弗允势不免扶病而西病不可强则徐图之耳远承教言平正慤实读之心开目明因而转移天机妙处在此日用得力最多高明曰否所谓长得一格则见又别也虽然愿於起念处更加研别何如以易体之吉凶易辨正惟悔吝难免以善恶交互耳大抵人心立得个主宰则全体浑然在此随发处研审则其应用灿然支离空寂均之有偏然其差处皆於毫厘而其後不复自觉我辈讲学异同正宜各相救正以浅陋窥之高明似欲以立本与研几处相混不识果然否也便中得常赐教幸甚幸甚
与霍渭先
别後有怀高风退而赋隰桑以见志不识以何日觐天顔对上第一义安出信向何如倘有未合愿益存诚潜思以求感悟天下之事若从愤世嫉邪起端未免偏於肃杀必也从太和中发出则四时之气咸备而春生常为之主乃可合德造化也近读春秋窥圣人拨乱反正次第只是识得轻重缓急分明而寛大从容故能不动声色而事自治耳纯甫金玉君子执事与之渐摩必有日新之益也病中言不能悉
与胡纯
主上英资天挺而上下扞格不得大有为久矣今令尊为御史大夫而逊庵为太宰此诚挽回世道一机但闻上好明察遣人四出罗事汝宜痛自谨饬常念曰吾父今受天下重任吾守礼法可以增父之光岂惟天下咸受厥赐吾一家亦福泽无穷矣若稍纵肆上累吾父岂惟坠厥家声将天下之怨咸归焉闭门歛踪迹缩首避名势此吾侄今日事也举业虽久荒废但汝天资过人闲中尚能温习乎
十四事赠胡永淸
一开悟君心妙在因机顺导上好读书就於书上开导劝以勿滞训诂务求体而行之自然圣德日进无疆一今日第一义莫大於通君臣扞格之情先劝吾党将顺圣美释上之疑劝上先延访大臣时赐召对不惟明习天下之事又可以察羣臣忠邪一今日得君莫如五六君子而士大夫指为党人不知自陷於党今欲消释党祸莫若劝五六君子各以公天下为心日以善道辅主士大夫将自愧服若不免於轻且激则将愈疑天下之心一宜劝上爱护精神延广嗣续或讽或规因事劝之则言易入仍简贤士大夫知医者入侍调护圣躬朝廷一日二日万几岂能徧览章奏宜劝上以执体要务为大明勿事小明一今日急务在荐贤宜破资格开荐举更相推让以兴人才特敇大臣先举所知者人各以类举所未知试以唐虞询事考言之法大臣进退重在荐贤蔽贤庶几肯屈已询访一圣上英资将大有为而今日因循之弊已极宜劝上面敇大臣各陈所当兴革大事次第罢行以救天下穷困大臣不胜任别求贤者代之务在推诚委任以责成功一宜劝上恢宏圣度勿使有所芥蔕於心一宜劝上畏天常察天之灾变恐惧修省一言官章奏宜置籍以考之少其员则可以妙选选有捷法许羣臣尽言时政得失择其能直谏识治体者拔擢之仍责台谏有阙自举而严不称之罚一上雅意重守令此诚安民之本但外轻已极宜立法变通若汉宣帝表二千石补九卿唐明皇选卿监出守皆可行也古之守令有君道焉今特仆道耳若非重其职久其任天下何由太平一河运之塞殆亦天意有大兴革与其求中策下策莫若劝上广兴北方地利搬籴减漕此为上策一他日兵革终起於边宜深留意要在选有威望大臣修明纪纲慎勿以吏事制戎事一周公理财自王宫后宫始今上恭俭宜劝以四分制国用之法立会计之书琐科条冗费尽革以寛民天下孰不歌舞圣德一宦官之祸皆起於壅蔽若君臣同游则不动声色而自消矣
与胡永淸李立卿
别後有怀如渴校已扶病入汴抗顔复临诸生有腼面目所至当为国求才噫使科举而得人也虽奔走空皮骨固乐为之今徒劳何补北上闻圣德淸明深为世道庆但小民未沾膏泽有触於日则怵然我心吾兄身侍五云俯念百亿万苍生命堕颠涯受辛苦其恳恻又当何如也黄河淸今上生今黄河复淸前星其将耀乎愿赞君相布寛洪恻怛之政以迓天休自京口入汴感慨良多録具别纸请教过归德乃宋故墟因上褒崇先圣之奏篇终效野人献芹未知可否幸改教天气正温愿若时调燮保合太和不具
与霍渭先
别後有怀如渴尝一奉书不识已达左右否明良相逢千载奇遇愿从容镇定顺机开悟圣心天下事立一大规模却次第从头整顿慎勿因一事触激如治乱丝而棼之
也与郭尹
张柱史南还寓书奉问想已达下执事矣吾苏民力久竭内实雕弊而外被富庶之虚名若吾崐则又加以纲纪久废小民尤为嗷嗷以易象之蛊之时也过此不可为矣明公之来殆天愍斯人之穷特遣福星以迓续厥命也公初下车谤言日至多不根之言校验於衆曰吾尝识其人也是故能茹刚吐柔不激不随者也嚣嚣之言殆噬腊肉而遇毒乎且雨露雪霜造化亦并行而不悖苟当矣虽震之以雷霆亦不为过但不可常耳既而家中附书至极言神明之政数十年所未有衆始信愚言之不诬也虽然愚意更愿明公若持衡秉权因物轻重一付之无心校狂直且恃昔者故旧之情率尔言此不知高明以为何如天气正温静处春生动处春一家春散万家春敢以为祝
与唐虞佐
维时春意融融充盎宇宙万物茁然以萌此天地之盛德气象也然其根乃从隆冬沍寒之时闭藏极於严密夫然後薰蒸醖酿盛大流行是故圣门之学莫大於求仁而求仁之功必先於主静吾兄以易名家其於乾坤端倪閲之熟矣校敢以所见质之高明噫天下之事惟简可以治繁未有以繁治繁者也惟静可以制动未有以动制动者也不识高明以为何如
二
来谕奬借太甚惶恐无所容昔者随时之疑殆出浅之为丈夫者然必举似吾兄盖生今之时若与世俗絜长短易坠堕了人若以古人与自家较量便觉得不可及处甚多方有发愤进步处也承示枫山行状愚意颇未满其诸未免於辞胜乎
与张常甫
承谕明刑弼教此非俗吏之所能也昔居刑曹几陆沉於案牍乃今复为廷尉平仰视臯陶如在天上盖臯陶之学以天为主其心纯乎天德凡事俱是代天有为今也胸中私意填塞如秤失星乃欲强持天下之平岂能酌其轻重也愧甚愧甚年兄不弃时赐教言以警昏惰至恳至恳
与钱元抑
昔居星溪之上久坐室中时出而适野旷然得大观焉天文四垂为宇浑浑乎六合一家也日星升沈云霞卷舒乾端坤倪轩豁呈露时至则草木欣欣向荣气反则归根复命可以覩造化之全功焉一自入朝庭户之间所见咫尺神爽每为之不怡然犹匏系於此者吾皇天挺英哲校食芹而美冀欲一献之也老兄丰神潇洒望之如画图中人翛然有出尘之趣久与之处则此心惓惓惟欲人为君子惟恐人不为君子大有助於名教也诗云皎皎白驹在彼空谷生刍一束其人如玉毋金玉尔音而有遐心每令人一唱三叹令嗣令侄进学何如天气渐向热惟冀若时保燮天元不具
与方思道
神交半生乃今始得一见又交一臂而失之怅惋怅惋公固天下奇才也自古脱略细故人阔绰能干大事虽然愿公为在匣太阿毋为出匣太阿古语云自胜之谓强收视之谓明返听之为聪公於日用间其藴蓄也恒多其发泄也恒少所进讵可量哉谚有之曰狂夫之言明者择焉敬以葑菲为献
与徐用中
承谕朱陆之学此以能问於不能以多问於寡之盛心也正欲面质所疑无何而执事行矣请卒言之天地气化浑厚则开文明浇薄则开巧伪故学须完养本源渐次开天聪明故曰大人者不失其赤子之心此正气化浑厚未开时也文公广大刚健笃实明睿此固作圣之资且精力超絶今古使其自少便从根原上培养开廓起来如顔学孔可以优入圣域今未免为多才多艺所使用志或分几於凿开混沌潜龙以不见成德愚深惜文公见之太早也象山振古豪杰其学超然默契根原而气质太麤譬如浑金未经锻链渣滓尚多也愚生也晩其於二先生曾不能为役非敢妄议短长特欲求正於高明耳
答程本虚
闻汝已开阃千里生灵命脉系於汝身有罹锋刃者仁人所宜惨怛也昔所论学非是支离乃伤於急迫非可久之道耳见元城必能正之李守备松死於王事守廵逃责反归罪焉忠魂谁与昭雪闻其逐妾有子而悍妻蔽之官与小叔袭此一脉寜忍使之絶乎今汝建牙岭西自是天意莫若先收养其子徐勘其事白诸抚巡奏请於朝以録其忠以继其後兹乃激劝一大事也本虚其尽心焉
与胡永淸
圣恩寛大吾兄得以从容燕养保全其天年疾其有瘳乎虽然有心病有身病吾兄之身病亦心病有以重之吾兄恁地聪明其於死生已能了悟而於疾病常过忧始也因鬰致病今复因鬰增病何明於大而暗於小乎曷若坦怀任之死则死耳纵种种危急终不以汩吾胸中之和心泰则神怡神怡则身康不求却病而自郤矣何如何如校方寻遂初赋非久当会吾兄三江五湖间也
与顾惟贤
古人明我明德於天下者自国始国自家始家自我身始要修我身又自正心始盖天下国家之本在身而心乃我身主宰此已是说到尽头处乃学之统宗会元也下面三转甚紧正是提掇个起头处教人先儒不免说得散了如何是欲正其心者先诚其意盖万事都归一於心而心却发出两路善恶岐焉诚意是管归一路也如何是欲诚其意者先致其知盖善恶各有来路善是从心体明处发来恶便是从暗处发来吾若觉得是恶又是明处但通体暗只有这些子明须着开大致知是要推明破暗开而大之也如何又说致知在格物盖心体本明暗处是有物蔽我良知也故心与物交若心做得主以我度物则暗者可通若舍已逐物物反做主明者可塞故功夫起头只在先立乎其大者孟子所谓权然後知轻重度然後知长短物皆然心为甚王请度之书所谓若虞机张往省括于度则释皆此意也愚见如此未知果能弗畔矣夫愿吾兄反覆思之还以一言定其可否至恳至恳
答桂子实
惟公素自任以天下之重遭逢圣明托以心膂知靡不为其於死生且不遑恤矧世间一切利害得丧曾何足芥蔕於胸中乎宠辱不惊殆未足为执事道也必也蹇之反身修德泰之包荒夬之壮於頄咸可以备弦韦之助也言乃心声出言或疎得无存心之未密乎志惟气帅气盛过猛得无持志之未定乎更尝既深观省加熟此言殆为弗试之药矣令嗣执弟子礼甚恭校不敢安亦不敢让乃知家法所渐久矣今日从耕帝籍倦不能兴伻回力疾布此言不能悉
与陈宗献
一别忽已改岁其於瞻仰曷胜惓惓嗟乎世道相交大抵以貌而省斋甚真法家相承率主於刻而省斋独恕宜天之昌其後也省斋行无何而三法司纷多故矣衆咸服省斋之知几且处之无迹也校多病求还钓矶天之弃才不可强也幸托林泉交物少故於情性得功多省斋迩来佩韦其益奚若此养德养身第一义也维时春气氤氲生意充盎宇宙蔼然吾人之仁也若忿怒躁急时便觉无此气象省斋验之何如
答李立卿
承教多矣诗调文体视昔皆有进岂笔墨蹊径亦时为之邪慨自天地旣辟不知翻覆几多才有今人许多文艺直是无端吾人只当返朴还淳以回造化痛定録读之恻然当时治兵目击元元涂炭朝夕苦心事定後追思便觉疮痍满眼故略陈抚定方略而於出奇制胜处皆不忍言也呜呼仁哉奏篇善因事以为功真救时之长策但其间亦有见得太敏不及深思处略救得些便放过了浅见若斯不识高明以为奚若
答胡永淸
吾兄袖却活国手段也须康济自身若被病纒缚不求摆脱非豪杰矣人年老则气衰其性宜缓而反疎急於壮年者脾土受制肝木自甚也凡见此证不可不过为之防怡神养性便是无上药方也何如何如
答夏惇夫
吾兄闻谤自修此盛德事也校多病自救不暇安能发药於兄乎虽然请试言之吾兄天资甚美纯正有余而刚大若有不足从容涵养固成就其所长而勇猛奋发所以补助其短者尚觉有所未至也以故人情物理研究或未精断制或未当况今精神又非少壮时比照管自是不能到矣往事今不必论只问新功何如愿常提撕莫放颓惰时以古圣贤鞭策自家愚见若此未知是否吾兄择焉可也
答黎世谦
别後闻汝备尝险阻人不能堪固天所以玉汝也南方松栢不历氷霜几与凡卉无异大丈夫岁寒之节正须受得催挫挺拔出羣才有根器可致远大
答周道通
三复书陈谊甚高惓惓诲我以道且欲晓之人人甚盛心也顾浅陋何以克堪拜命之辱虽然执事旣以古道敦我岂敢唯唯以负执事嗟乎上天之载无声无臭惟潜龙近之汲汲欲立言皆声臭也欲成名者也慨自孔孟旣没惟明道深得其传正以完养不轻发耳今所纂辑表扬不知呈似明道还首肯否道本天下公理人惟各有私心不免因同异以为取舍何由廓然大公诗云采葑采菲无以下体浅陋之言高明其择之
答聂郡守文蔚
日论此心出入关窍与收摄功夫至易至简而守之为难到这里一字也着不得须屛絶一切见解扫除许多语言只就放去处收回得这欛柄入手精彩当自迥别也虎行如病鹰立如睡皆畜其力而全刚生焉才轻易发泄便觉浮泛无力矣谚云愚者千虑必有一得又云狂夫之言圣人择焉高明其毋以人废言
答邹谦之
日瞻仪刑消释鄙吝受益孔多虽然窃有疑也古人不云乎克已最难兄之言学若易易者才一开口便有一副当见成话头恐拦阻了进修实功却治不得真病校敢谓之葛藤愿兄希顔之愚为曾之鲁截断言语文字之累於操存舍亡处着实用力到謇讷不能出口时才是大进也塞兑固灵根此机括何如
答沈景明
远承寓书奬借太过愧甚不敢当愧甚不敢当窃念校平生无他长惟好善而已昔官留都体羸多病常杜门自修或告曰某善士也则忘病亟往见之至则所见不如所闻若此者屡矣而终不悔以故前後得益友数人德业相劝过失相规今故旧半凋落而校亦且衰矣追思往年恍若隔世聪明不及於曩时道德日负於初心每用愤叹恭惟执事迈往之资年富力强仕优而学谓宜博求四方善士与相渐摩他日德业进修不可量也欣愿欣愿维时天气溽暑大火炽然若蒸静为躁君惟寜定可以远热善自保爱不具
答施聘之
慨自天涯一别十载於兹缅怀故人宛其如昨云翰飞堕若挹丰神何日坐我水晶宫沃闻高论也吾兄天才逸发利器百未一施遭谗中废凡在交游皆不觉为兄五岳起方寸隐然讵能平吾兄旷达襟怀吞吐云梦者八九曾不芥蔕壮哉壮哉吾身安从生出於天地天地会有坏时矧於吾身譬一浮沤起灭於海乃绊却虚名生许多畔援歆羡达人大观可发一笑也天气溽暑火老候浊愿加调摄保固天元不具
答吕仲木
三复寓书温恭退让俨如登君子之堂而式瞻仪刑有溢於言语之外者矣噫圣虽学作兮所贵者资当今之世先生其人也虽然尝览易解诸书及应酬之作似非作圣之功惟善人能受尽言故有怀不敢隐嗟乎大道散为天下裂也久矣辞章训诂皆易以溺心必也一洗而空之颛意孔顔返朴还淳以回造化诗云帝谓文王无然畔援无然歆羡诞先登於岸敬为高明诵之
与王直夫
陈元诚过余山中坐林泉间商量旧学其人超然絶尘如凤鸾翔於千仞语校曰学者立志须能如伯夷饿死西山乃可入道又曰学者自期待当以圣贤克责当以禽兽乃能拦截得人欲紧严又曰学者须判别臭腐神奇超乎万物之表与天者游则淸明在躬汩於私骸堕落利欲坑堑则满体皆血肉腥臊矣又曰人能勘破生死置之度外则名利不须设关矣又曰後世口说身不行却是把讲字代学字圣门何尝有此又曰天地万物皆我之师胡为专泥古人糟粕校深有味其言敬以告执事高明以为何如
与穆伯潜
初闻调命为兄怅然胡善类之多蹇邪旣乃释然曰兹天所以大造吾兄也兄笃实沈潜神明内藴造圣之资也而縻於文字之官不无滞於词章训诂是故莹矣而未光今得超然一脱斯累荡涤而照彻之日新之盛德固有匪夷所思者矣钦仰钦仰维时火老■〈亻侯〉浊金气肃杀一番玉宇澄淸阳气潜藏於黄宫实基於此愚故曰圣门之学惟在乎求仁求仁之功莫大乎主静若非摧陷廓淸亦未有能静者也浅陋之见愿高明是正之
与邱以义提学
轺车所过多士欣欣信从感动之机亦旣有隐於中矣鼓之舞之丕变厥旧固有引领而望之者矣愿高明加之意焉日承枉驾获瞻仪刑信孚谦恭固有不言而化者矣承谕尝从事於作敬功夫此圣学第一义也但愚意窃谓心是吾身主宰敬只是吾心自做主宰处若有所添却是别寻一心来治此心其势必至拘廹血气不得舒畅天理其能流行乎书曰虽畏勿畏虽休勿休礼曰虚中以治之其言最为要妙可久可大之功也躬所未逮姑诵所闻高明取节焉可也暑中奔走校文形神劳止今旣竣事端居无为天淸地寜复还吾旧其乐只且天王补心丹方药奉助含养元神鉴纳是荷赵子常春秋集传十五卷闻已求得之不胜欣慕愿録全帙见惠盖自昔说春秋者多凿惟子常论着有所据依若更向上求之则圣人经世之志可得也
与聂郡守文蔚
旧岁免烖因会计不早定故实惠不及小民今岁有诏漕运折色若干甚大惠也闻会计在迩愿早定画一之规揭示各邑乡村使愚夫皆可与知千里之内谁不歌舞盛德可泉每定烖数辄先期出票晓示小民胥吏虽有神奸不及措手公明察如神亦岂无遗照但愿每事执要而毋好详则吴民蒙福多矣
二
承惠南轩节要读之警发良多但删取大意终未能知尚觉有冗泛语安得暇日相与商量数条庶几究极归一处也今先举第一条求教太极二字圣人赞易始言之论语中未尝举以教人今费许多说辞旣云太极所以形性情之妙又云明动静之藴似皆推测而未得要之皆葛藤也窃意南轩天资高爽英迈超越常伦而下手功夫一时求未端的故文公表其墓称先生之学始皆极於高远而卒反就平实今掇其未定之学示人正恐疑误後学也浅见若此不识高明以为何如
与闻静中
大河横流厥有砥柱大火铄金淸风泠然宇宙间少此様人不得吾兄确乎自守人莫可得而亲疎卓哉愿兄益求所未至相望数千里何以赠之刚大二言敢以献於执事
答吕仲木
昔者不度进其狂言吾兄应之如响斯答有若无实若虚今於吾兄见之矣虽然愚意终愿吾兄从今伊始尽断训诂辞章而超然深造圣域也维时春气微温生意盎然萌动充鬰且久太和满盈於宇宙间蔼然吾人之仁也然其原乃自冬气闭藏严密中来夏首连山商首归藏此圣学第一义也静处春生动处春一家春散万家春敢以为祝
答欧阳崇一
两承教言恍如亲聆故人謦欬深感惓惓厚情或告我曰崇一移疾南还矣以故久不答书今乃知传者误也克已最难近年讲学者固多英才然言之太觉易易似与圣门讷言敏行相反执事今为师匠尤宜先行其言而後从之也校卧病衡门日惟震无咎而忧悔吝所谓下士晩闻道聊以拙自修高明幸有以振我
答薛侨
承谕疗痔几殆此固轻信庸医得毋乃欲速之心使之乎噫天下事皆若是矣三折肱成良医因是警惕进德何可量也令兄遭变固有定力然此举终未免轻从此惕厉乃天将降大任於是人也若颇德色则阻进修矣何如何如令兄乐闻善言想不以为忤也传闻改官水部终日勤劳象山轮管库三年其学大进曰这方是执事敬亦尝以此自验否仕宦易夺人志切宜牢立脚跟骨少肉多终易颓塌也何如何如
庄渠遗书卷三

[book_title]卷四
●钦定四库全书
庄渠遗书卷四
（明）魏校 撰
○书
与顾禹锡
荣行侦候失期弗及攀送中心缺然涖政已久民情事体应副得何如传曰如保赤子心诚求之虽不中不远矣校昔少年入官懵於民情事体此心恻怛惟恐有寃人也不惮屈已求教於前辈长者识与年长渐觉展拓得开虽然每至疑狱未尝不寝食俱废而为之反覆思惟也校愚钝所经历如此高明之资固不在此例然或者亦可少禆万分也岭南之事盗贼为重愿密与程参戎谋之使胸中常有一定经画而又随时善为之区处诗云谋夫孔多是用不集发言盈庭谁敢执其咎古今以此偾事者多矣程金玉君子其言决可信也
与程本虚
闻汝赤心为国只欲救安苍生甚善甚善於赫上帝实鉴此心吾知其必助信矣但恐立本不固世俗功名富贵之念乘间发生起来其初只是些儿不曾斩截其後便突兀渐大恰如漫天云雾一般矣宜常自猛省不知不觉容易丧了初心也
与薛侨
闻汝南征跂余望之久矣及过余而余乃在海上归而怅然收钞细务何足以溷汝然洁廉惠爱使行旅欣欣然咸愿出於其涂则其益亦非小也不宁惟是缙绅过者日得相亲其善者可为吾法其不善者可为吾鉴且得广询博访开拓胸襟人有未同勿强聒与之讲学我之虚憍与谦抑与只接物间亦自可验也昔曾寓一书至京师不识己达左右否惟中恺悌君子而为奸民所诬愿为世道计力扶公论幸甚幸甚便中草此尚容後布
与李子庸
缅惟吾兄孝心纯笃夙丧慈母哀恫终身弗吊昊天胡今夺先公之遽曾不憖遗以慰孝子之思未审自罹荼毒气体何似校卧病空谷中山川阻修既弗获趋吊比於执绋之役又弗克以时奉慰下忱曷胜惓惓素帛一匹奉致几筵少充赙仪鉴纳是荷嗟乎吾兄纯孝今而後无可以报二亲矣惟专勤精进自致其身於圣贤则可以显亲为圣贤之亲啓圣太中所以流光百世也传曰大孝尊亲吾兄之力足以企此故为执事诵之昔者承谕今之讲圣学者其说似若易简与世俗之支离者不同夷考其行顾反不逮噫非吾兄之力学不能为此言也昔者舜戒禹以人心惟危孔子告顔子以克已顔亦自病仰鑚瞻忽之难而今之讲学者其说太易易然只因不曾真切用功日用间虽有窒碍处不自知也夫子曰为之难言之得无訒乎又曰其言之不怍则为之也难只此二说真伪判矣浅陋之见高明以为何如
与霍渭先
别久瞻仰高风曷胜引领闻寓书懋贞自言死期且至属以墓铭想天佑吉人病今有瘳矣嗟乎自古岂有不死之人哉而衆庶每生故常怛化吾兄达生如此足以占洒落胸襟矣死生大事既己勘破此关则人间世宠辱利钝又何足以芥蔕哉虽然校犹有疑也吾兄既齐死生其於身後名何有而奚以墓铭为哉乾之姤曰不易乎世不成乎名遯世无闷不见是而无闷此其超然为何如也吾兄之力足以企此故为执事诵之
别纸
崆峒集奉览其文学史记学选最後学子惜其未尝反而求之六经也盖晩而与校论学自悔见道不明且曰昔吾汩於辞章今而厌矣静中时恍有见意味迥其不同则从而録之校曰録後意味何如献吉默然良久惊而问曰吾实不自知才劄记後意味渐散不能如初何也校因与之极言天根之学须培养深沈切忌漏泄因问平生大病安在曰公才甚高但虚志与骄气此害道之甚者也献吉曰天使吾早见二十年讵若是哉
与李敉
令先公安厝不知卜以何日是新阡穴是附旧茔山川阻修吾病不获执绋言之痛心汝少不更事凡事只遵照令先公旧规咨禀於令堂及谋於族中诸尊长易曰藉用白茅无咎宁过於谨畏毋得轻忽也待人接物常宜谦恭此须出於诚笃若里面骄肆视人莫己若而外面作如此声音笑貌却是诈矣傲固凶德诈尤贼德之大者近世讲学好说
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>