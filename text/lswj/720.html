<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,松乡集全文在线阅读,松乡集全文在线下载,大玄古籍书库">
<meta name="description" content="又名《松乡先生文集》。诗文集。元任士林(1253—1309)撰。十卷。士林字叔实,号松乡,浙江奉化人。至大初举为安定书院山长。诗文颇有法,得赵孟頫赏识。是集收各类文二百四十余篇,诗七十余首,疏表二十二章。文以墓志居多,大抵刻意摹仿韩愈,言辞古朴。诗追步唐人,并以振衰起废、冲破宋末腐气为己任,但其功底尚浅,犹未脱江湖派纤佻之窠。有《四库全书》本。清光绪十九年(1890)刻本较为通行。_松乡集_全文在线阅读_松乡集_全文在线下载_大玄古籍书库">
<title>松乡集_任士林_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">松乡集</span> <br/>
          作者： <span class="inputVal" id="bkauthor">任士林</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]64462</span> <br/>
          说明： <span class="inputVal" id="bkdec">又名《松乡先生文集》。诗文集。元任士林(1253—1309)撰。十卷。士林字叔实,号松乡,浙江奉化人。至大初举为安定书院山长。诗文颇有法,得赵孟頫赏识。是集收各类文二百四十余篇,诗七十余首,疏表二十二章。文以墓志居多,大抵刻意摹仿韩愈,言辞古朴。诗追步唐人,并以振衰起废、冲破宋末腐气为己任,但其功底尚浅,犹未脱江湖派纤佻之窠。有《四库全书》本。清光绪十九年(1890)刻本较为通行。</span> <br/>
          封面： <span class="inputVal" id="bkimg">Z_18909.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]松乡集
[book_author]任士林
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]64462
[book_dec]又名《松乡先生文集》。诗文集。元任士林(1253—1309)撰。十卷。士林字叔实,号松乡,浙江奉化人。至大初举为安定书院山长。诗文颇有法,得赵孟頫赏识。是集收各类文二百四十余篇,诗七十余首,疏表二十二章。文以墓志居多,大抵刻意摹仿韩愈,言辞古朴。诗追步唐人,并以振衰起废、冲破宋末腐气为己任,但其功底尚浅,犹未脱江湖派纤佻之窠。有《四库全书》本。清光绪十九年(1890)刻本较为通行。
[book_img]Z_18909.jpg


[book_title]提要
钦定四库全书　　　　　集部五
松乡集　　　　　　　　别集类四【元】
提要
【臣】等谨案松乡集十卷元任士林撰士林字叔实号松乡奉化人以郝天挺荐授安定书院山长是集所録碑志居多大抵刻意摹韩愈而其力不足以敌愈故句格往往拗涩乃流为刘蜕孙樵之体又间襍偶句为例不纯其自然道士传正一先生传夀光先生传诸篇袭毛頴传而为之亦颇嫌窠臼然南宋季年文章凋敝道学一派以冗沓为详明江湖一派以纎佻为雅隽先民旧法几於荡析无遗士林承极坏之後毅然欲追步於唐人虽明而未融要亦有振衰起废之功所宜过而存之者也赵孟頫尝见其兰芎山寺碑文深相倾挹後士林卒孟頫为志其墓杜本亦称其谢翺传胡烈妇传能使秉彛好德之心千载着明固非曲相假借矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
松乡集卷一
元　任士林　撰
徽州路重修学记
皇帝临御之初诏天下崇庙学徽为郡介在江南山川阻修实维文公其生也乡其服也采式闾而邹鲁存家至而渊骞集庠序之政宜饬具举然而栋宇阙漏祀肄弗共涂轨侵墉臧隶充宇有司祗旷弗构固壅德音而贻愧先哲也大德七年夏四月郡博士束从周始舍菜告至顾瞻惕然惧弛祀肄石会版入八百为储士曰不足於养矧能余吏曰不足於需矧能图从周曰撙削有倡人将来趋於是择时日庀工佣斩技干运陶甓王宫正室葺而新之丹刻有?重席仍几衮冕以严公配东坐哲祀攸序下逮羣弟诸儒佩舄簋簠笾豆考礼合宜门庑戟卫讲肄之位藏书之室景先之祠以至廪积出内之共鼎镬炊?之具罔不饬备凿池思乐被以芹藻植莲其中面池西南师燕有阼峙左屏阜夹右练溪是祠文公乃有别筑於是庙学之制为始崇矣乃相与言曰庙学有政有举无弛束博士之功也博士曰政以郡举教由师作侯郝公之力也夫从周恶贤乃状其事求文於余余惟圣人之教昭在庠序夫子之道着在人心不以言语文字而独存不以礼乐刑政而偏举忠恕之道天地流行修齐之功国家终始是故言政则教举言教则政立夫子之道在是矣文公之学在是矣可不务乎於是乎记
奉化州新修学记
奉化唐开元中析鄞所置县也今陞为州学宫政化之本是宜广多士而新之有司固未暇也大德三年秋七月肃政亷访副使高公伯元始易今扁明年夏六月佥事王公焕行郡诸生相与谒事毕坐彛训堂上举凡学之事废宜兴圮宜修唯所画知州事王侯珪唯而退明日学正赵与权録赵进德以佥事公之命请於王侯珪侯曰诺环宫之墙百堵皆作大二百有奇广仞之半高如广之度而三之雄固杰立覆饰如飞殿堂门庑之壮栋桷之挠折者易治之瓦盖砖级之陊剥者丹白之漫漶不鲜者明饬咸理自夫子像以至四公十哲羣弟诸儒冠冕之饰衣裳之采与夫牺象簠簋俎豆之制严好洁新无遗缺自宋宝元宣和绍兴庆元以来且创且修至於今而始备允亦壮矣於是王侯进诸生而言曰若等知优游弦歌之所自乎朝廷既右文治尊若道复若家选若人之秀者而官之亦隆且至矣然他日之仕者而泯老者而没壮者而衰故学无常师而文无定业为勉励者不既劳乎吾闻宋庆历时正议楼公郁一出为乡里师而人辄化之不惟环佩簪笏之盛遂至比屋而舍乡之泽天未忍绝之也古道如新有正议公者不少而江海客食之士贵耶诸生悚而屏遂命之为记
新城县重修学记
自吴孙氏有地江东谿山小邑皆礼义教化之邦故学官之制盛於中州新城县介桐庐富春间故东安郡况旧为辅邑乎今天下一家夫子之道益大章明宜庙学之设日完且葺弗弛也大德七年今福寜州同知魏侯荣来为尔邑始谒殿既坐进德堂上揖诸生而问故於是钓台山长何庚孙直学徐梦高前曰学宫改筑於邑令陆公演增拓於耿公乘镏公景修今有年矣圮宜修废宜举惟令君实仪图之侯曰诺明日退自公庭致前漕贡进士何谆偕诸生相与谋曰端孙会钱谷曰德麟曰铉度材植曰景星曰应辰庀工役教谕蒋昂奉唯谨乃建直舍凡斋庐庖廪之序始三月讫工夏五月以成时长官若贰数以故挠之而魏侯志弗夺益广堵制遂新王宫栋宇必崇庭楹必度级砖觚尾方密以丽秋七月既成丹垩辉映衮冕以严八月上丁舍奠升降有容牲币有数既赐胙诸生济济升堂各以序进谢曰维学有政维教有本侯亷以自治仁以淑士其知本欤侯曰匪先孰承匪後孰开尔邑俗淳而士美教洽而政行今燕南河北道亷访副使阿尔思兰哈雅今江南行台监察御史刘公弼旧莅尔邑遗政犹在阿苏氏治识大体刘公笃厚如之予日兢兢?弗承今庙学修举诸君之力而前邑宰之所遗而荣何有焉诸生愿记之而未能也越五年方德麟何庚孙始克请记於余余曰新城有邑在万山中固人物所在而许远死节睢阳杜棱力拒行密罗隐耻臣朱梁虽盛衰离合之势天且弗违而志节忠义之气人不得而泯也非礼义教化之所由积乎而况前有邑宰陆耿後有阿　氏刘公其善政其善教耳目濡染固深矣宜乎诸君乐魏侯之令以迄有成也然而修齐治平之学本末精粗之道惟穷通不贰渐积有原诸君行且仕矣具告而子弟饬而学志而道以趋而政教以崇忠厚之风斯其庸有怠乎诗云有斐君子终不可谖兮後之布政教者宜有考云
重建文公书院记
尚论先王之制党庠术序远矣唐诏天下置郡县学厥後四书院之名特闻宋庆历熙寜学校寖盛处士之庐遂废逮徽国朱文公始复白鹿洞之旧祀孔子如开元礼寻创竹林精舍升曾子子思以配孔子以周程张邵司马李延平七先生从祀於是即诸儒讲道之地以立书院者益衆文公既没凡所居之乡所任之邦莫不师尊之以求讲其学故书院为尤盛其徒不事月书季考所习皆穷理尽性之藴其官在郡博士之上其廪官给之田或好义而多赀者请自给世祖皇帝混一区宇郡县学益崇且侈愿以力创书院者有司弗夺其志部使者加察详焉行省设官以主之其选视学正録皇上嗣大历服播告中外勉励日加明年置各省提举以敦教事永嘉陈君友龙以朝廷首选实来江淛始至起士林于家俾复文公书院於奉化之阳士林载拜承命奉公牒以白诸州州刺史而下翕然曰请如牒昔文公提举浙东常平日循行台温郡泊舟奉化之龙津长吏率诸生请讲书於学宫景定初橘洲姚公希得建海阃敬斋谢公昌元方坐幕府出筹画前进士李君潚舒君泌童君幼该请立书院於津之左聚徒读书其下榜曰龙津书院寻迁庙学东偏至元十八年改扁文公书院山长李之皓王鎡主之既亦废弛先是前朝请大夫赵公崇焘有志改筑卒不就檄下日其犹子必摹图宝鹿山以进其壻前太学博士陈先生着规示之於是州达噜噶齐察罕知州事李侯炳与其贰星侯粲李侯居安议允协其属臧君涓郑君元均赞甚力以工给其役以吏董其事木石之费一不以侵官士又明年祠宇成奉遗像行舍菜事凡受学士林而志於立者咸愿为之徒乡人士亦乐以义廪三之一为之赡州若府状其实於所部於省斯其成矣噫嘻夫子之道散在六经纲领在四书千载之下说益支道益远子朱子者出诸儒之论始定今天下一家学者无科举之累取朱子之书而读之君臣父子之纲身心家国之目体用兼该本末一致其不为世道深系乎余不得为朱子徒也余私淑诸人也今而後获与二三子周旋矩范之下讵可不知其所自邪或曰州刺史之功刺史不有曰是惟陈君之力陈君力足以任斯文之寄而不屈於贰道足以起学者之慕而不间於欲故创置书院凡九所复昇润宜兴隶学之田万八千亩皆事之着者予不得概书之云
绍兴路学重修讲堂记
大德九年绍兴郡学重修讲堂成庀是役者山隂赵珆费凡出所捐之田之入初赵氏捐田五百五十亩助郡邑学官廪入且以周里人二百亩郡庠养二百亩里丧嫁百亩邑庠养五十亩里公役郡侯义焉目是堂之敝将压也与博士于天瑞王闵全议曰庀工度材惟赵能费虑所捐为廪养者固不浮且速集赵闻命曰视惟谨凡梁木之朽弗任者柱蠧弗支者瓦盖砖级之陊坏者易新之规不弛前植不虞後郡侯材焉曰是不可不记夫圣人之道在万世言在六经汉诸儒坐重席诸生摄齐升左右屏虚而往实而归固将为授受地乎今天下学宫一命士坐堂中席鼓五七击部使者郡二千石命诸生东西班坐耳入心着果汉儒授受事乎经世之士明道之儒本非二致也自明道之言支以离而经世之法简以易故有事宦学者往往陋所闻以自高若不相入也圣人之道六经之言所以为修齐治平法者果何事而漠然若此乎去其支且离以示其简且易则精粗兼举本末一致不在所讲乎此堂之不可不修也郡侯贤而知人任事者称义皆宜书侯刘姓名克昌汴人
杭州路重建总管府记
杭为郡自五代迄今不受兵革之患故生齿日繁庐井螘附城内外居者无虑数十万家旧以两县置城西北隅以听城以外之治四録事司分置城四隅以听城以内之治然後受命於郡府郡府拥行省之垣听外铨者列四道聨外事者郡有司传宣之使日来贡享之夷日接五人聚之地转烦剧郡府方疲於奔命两县四隅之治漫不得梳理固其宜也今大参梁公为杭之明年始上图省府乞以郡治之隙地翼近两县直视四隅使皆在大阃之内将以考成治焉既而郡侯廉公希哲沃呼公好古实来识画规度视梁公为有合郡民吏翕然响从锯斧之工版筑之子执器备用来会庭下始听事中黄堂幕府旁列吏舍胪分戟卫之门休眺之楼栋宇一新左翼仁和右翼钱唐暨四録事中唐隅列东西门入坐各南向缭以周墙揭以表树视听耸仄有壮且丽经始於大德二年讫工八年六月有弗集者郡侯扎呼岱尔伊喇呼图克与郡贰而下实完成之於是大夫人士佥曰治有剧易操其简则易从听无比远笃其近则远举杭今为既剧且烦郡长贰坐堂上属城之吏日趋於庭一公交孚万虑明白缓急传呼不出晏坐示仪表景速於唯俞顾不在一转移间乎然事大规宏更三政始有成皆宜书
老子祠碑
道有超世而极立言有忧世而教行是皆负上圣之姿周流天下出入浑沦德盛而时不来者之所为也老子是已夫老子生殷之时仕周之日所掌三皇五帝之书四方之志凡天地之间消息盈虚治乱升降之故閲之熟矣是故心超太极之先道出羲轩之上退而论着五千言无为之道忠告其上有为之业善道其下所恶饰仁义之名以祸生民其意深矣於是尹喜辛鈃列御寇庄周庚桑楚南荣趎士成绮崔瞿栢矩尹文子之徒得其言张良陈平曹参之伦得其道得其言者曼衍多方恢范乘之得其道者运用一致清静载之寖以成汉文景刑措之治有以哉然而淮南神仙黄白之书出武帝方士祷祠之事行而後老子之道始诎於是峩其冠者为老子之徒诵其书者为老子之学求之老子之道则芴然如也吾尝致憾於此久矣大德十有一年当涂杜君道坚筑老子祠於杭州宗阳宫之右像设巍然凡书存而言立尹列而下班以十子各东西坐衣冠古雅道德以尊既成杜君执简曳佩执事有恪笾豆有仪拜跪有容於以洗千古荒唐之愧可谓知本者矣盖杜君尝注道德上下篇又着原旨发挥尽阐皇道帝德之藴且图老子及十子像以翼其学今为是役也使袭明冲用之士旦暮遇之曕仰之下其於宗教非小补也呜呼羲轩远矣世不幸而有老子之学长往不返之徒取资山林犹幸有老子之书道德功力之辨有证後世曹参之伦乌足侔哉遂为铭铭曰象帝先惟老子尊道德抑仁义以援沦匪树异笾豆陈祠容閟班十子东西置古衣冠人仰止载清静禆世治後有作敬勿坠
魏氏福源精舍记
夏盖湖扞海为堤袤百里中涵丘陵林薮之胜余泛舟其下云飞鸟泊昂纡回振之地水竹萦秀知必有处士之庐也他日钱直卿以书抵余曰予戚魏明叔好修而理既还江海之事故迈施之业周於丘壑之间筑屋数十楹宅湖山之胜岁时命巾车棹孤舟携酒与客徜徉其间倦不知返固将为兄弟夫妇终焉之藏子幸记之以嘉夫志也余闻而喜曰岂殆予所谓处士者耶夫人生而静者也自井田事废造物平施之力亦穷故有事宦学之士固不得不游以资藉其身也是故簸弄毁誉衒贸是非开口见伪举足成欺虽妻子不得告其情炳烛而不知跋漏尽而不知年非独不哲且明也今天厚魏氏之家庶有之事固具唯诺庭行友怡政举不耗落精术以出权谋不揺动筋力以奉拜跪时时顿置泉石钱鎛云烟雨露之力日滋吾入且何营何求以强人事乎故其趣幽幽可以处休其地窅窅可以观妙旷然悠然而神以全渊然隆然而智以传噫嘻子亦知夫菟裘之营亦太晚计蠒室之卜殆未忘形唯日与造物者游厚我佚我?受其正以乐兹丘之下不殆处士之节欤明叔名文炳而文炜其弟云
武夷山天游道院记
天游道院在武夷溪第六曲仙掌岩之巅屋若干楹中以为堂周以为序密以为室廓以为亭列楯游空下瞰物状堂之中图以太极修真之士处焉盖武夷第六曲当三十六峯之中缘曲而上路入仙游馆斗折蛇行径造峯极地转平敷有园有池白鹇鹧鸪王孙之栖集桃李篁竹栟榈之丛聨啸清舞寂纷緑骇红自然成林由林池横出左右翠树青萝一迳中通以抚仙掌池右屋而流泻瀑千丈练白珠圆晴空为澍於是堂以集序以析室以煦亭以舒动标静根杳与目遇窽声窍噫清与耳谋万形攅络之表与抗吾真四时施灭之妙与稽吾神不以虚空与逃苍莽与适乎夫圣哲之士有不得志於礼乐刑政则托而神仙之归若安期羡门之属岂无意於事功者哉故不肯磨涅人事沐漆世污以自遗天地之外非小智缪察者所能窥也是故蹈厉自然出入无始以求是道有物混成之先庸非犹龙氏之卓者乎院创始丁酉岁以癸卯既郡人刘时中父子松溪潘傥成希徵张德懋实开山承规以翼者其徒赵嗣祺德懋初游钱唐尝学南谷杜尊师之门以状求记不得辞
上虞县驿记
上虞绍兴路之属邑西北行二百五十里有曹娥钱唐重江之险三驿而路曰杭州行省之垣在焉东南行二百里有通明西渡二堰之阻二驿而路曰庆元旬宣之府在焉内则朝廷万里意谕色授六服震动纶出汗发四海奔走外则獠夷蜑长时节贡献航浮索引之民氊包席裹之物尔输尔载委於御府水陆之使日接於道虞为中要船官骑廐之置固不可不壮且宏也初驿曰曹娥去江津二百步而近大德七年春江风怒作抰民屋为涛不可岸障郡檄县尹阮侯视状侯白府曰固宜迁乃卜县治之西得隙地若干亩薙荒刋棘辇旧宇为材益以新植始斥而大其制深堂露轩堦崇甃方东西列楹閈高庭廓气象严壮有容有处庖井清湢既洁且具缭以周墙纵横树道马有新廐有新步经始於七月己未讫工於十二月甲申民不知劳吏不知役既成命余记之夫站驿之制凡九十里凡复民田租给户马有数水行具舟复有差铺陈乘坐之具浆飱潼酪之需官总其费利藏於市驰骑风来吏閲其物酾酒继肉不移而具番劳息犇马有余力櫂夫以熙使者刻昼夜为程际天蟠地上无壅泽下无廋情实经制良法也阮侯为邑公明平恕不倦且忠故深识大体宜不苟於此役也是宜书侯名惟贞
江浙行省平章政事高公去思碑
示人以善者政之良遇事而思者感之至是故召伯教明南国而甘棠之戒勿翦武公入为卿士而緑竹之咏弗谖方今朝廷念江南之遐远而杭为要置行中书省以镇之凡出为外屛宣上德意郡国受命焉者皆天子之宰而久於政而习於民则莫今枢密高公若也盖公之知时翕张既有以出际先皇帝一统之运而识大体勤小物复有以昭布圣天子宵旰之仁故自旬宣任专钺以来逮参预丞辖以进平章之秩出入江浙二十年间其勲劳之所书政事之所及惠爱之所加习於民而杭为近内而宅揆密庸外而藩屛寅协公弥缝赞理不一替焉盖其天性纯明而又居之以忠守之以仁莅之以庄动之以理故民畏之爱之其庸或有既乎今去政日久副在兵枢甘棠緑竹之思辞之不可以已也夫自古岳牧之任其重在得人而不负朝廷之知其要在民怀曩岁今右揆大丞相首居外宰既而衮衣归兮天下蒙福杭民具瞻曾不旬日畏爱之情至今朝夕未能忘其私若高公之政历岁年而民习之斯民也所以直道而行也矧能溢有所誉乎然去政之为思则在政者之为感其引多矣斯民也又安得不重知所劝乎示人以善之机庸有在也公名兴赐名霸都蔡州人
镏成卿久斋记
上虞刘氏族故殷起西岳公吉德培符里党食其义未单也尝命幼子炳後其宗今七十翁矣翁之子道常与予游气貌温深善适人意人愿交之大德八年春翁置酒堂上亲朋皆集坐予异席中觞行欢甚中酒道常延予西偏之室池清石润竹净花娟扁其额曰久斋指其额而请曰愿乞文予醉语许之冬十有二月予将归钱唐翁父子过予客下寒雨潇潇意恋殊不忍去道常起曰久斋其忘之乎予因省旧语不得辞天地之道惟久故常人履其常无久不臧是故人之生也门资世学欲久其传先畴畎亩欲久其守声求气应欲久其交饮食嗜慾欲久其适夫亦人之常情也然而盈虚消息日闯乎其门顾将何以恃之精卫之志天地不违愚公之谋鬼神莫夺是故日省月察动能不悖其常时至气化然後无斁此久则夫人履世之道可日坐而传也谓予不信请质玄易翁坐微笑道常请书之
杭州承天灵应观记
承天灵应观在杭州东南隅吴山之巅至元十三年元靖真常大师陈君元德实主观事振宗风於中否弘道脉於既传隶观之田有司籍在常住免其租入元德力也初观曰冲天创於宋绍兴祠天地水府三官费内帑缗钱若干万毁於绍定逮端平始复建奉旨赐今额淳佑中增建玉皇宝阁方绍定既毁而未复也神灵不来洞歌无续祈禬之民皇皇乎若有失也观妙大师郑君守一慨然曰是不可不图神营心讣上移时宰江淮列阃千里求施出殿阙於瓦砾之塲列憧盖於尘煤之聚祥飈昼下景光夕游巍巍乎列圣之居秩秩乎羣玉之佩三官朝而玉皇侍也川行岳立景福攸介三门廊台守藏之室斋庖之房周阿崇峻列楹齐同翼以梓潼真祠朱仙閟宇干禄者趋通真者式观於是侈於旧矣田隶崑山之朱塘吴江之澄源范隅与夫在嘉定者为亩一千三百二十有奇岁入之量以羞以奉始漕臣嘉郑之功白礼部俾以乙承甲嗣郑者唯其宗他如郑者援有据今三传矣元德曰予老矣是不可以不记夫玄坎之神生於天一成於地六故水为六府之一地平天成时乃之修道家者三官之奉岂其意欤羣生蚩蚩必有司命吉凶影响体物不遗杭今为东南巨镇梯山甓江庐井螘附风樯浪舶出入渺莽是故无神以司之乎此观之所由兴也然废兴通塞存乎其人郑君守一以道为徒以法为子孙无为之为道不冺矣故陈君元德为善继使继陈而起知郑之心弘陈之守观且久弗替而民有常奉矣於是乎记
瑞州路妙高峯北乾明尼寺记
瑞州城东北隅有山曰妙高故宋时郡人祠洪山灵峰尊者於其上岁雨阳民疾沴有祷辄应南乾明寺尼妙智实主祠事苦行净业施者信往因辟其宇为佛宫以北乾明自别度元胜永达了敬绍懃为徒敬之徒是为法玉贵亨乃相与言曰事倡而不遂志成而不废岂学道者谋乎於是筑堂以集清鉢筑室以严斋居西为法堂南为灵峯祠中奉佛天罗汉旁转法轮八觚又别开一堂补陀知识昔示现像且作堂万竹之间天风时来山雨涓碧心空识明道与境合妙智尝坐堂上集其徒语曰吾昔以神祠奉?今以佛宇寜施非志之成事之遂乎未几録教事者以故挠之若不朝夕元贞二年法玉贵亨乃渡河北往御史中丞张公闾宣政院参议达尔嘉依公实怜之以见胆公师父奏奉玺书护持且赐妙智圆觉大师寻觐太后妃子敬奉懿旨隶入位下仍度其徒出入宫闼於是妙智始以遭逢自庆益自砥砺以报上恩曰是不可不记时中丞公行宣院事以妙智状来俾为文既而朝廷擢公左辖复施大藏经五千四百八十一卷以遗妙智俾其徒持诵之且洊以记文为言夫尼之为道苟非志夺而容寂积久而守坚其何能淑慎其身以成光远之业而大人君子又乐为振之如是耶此予言之不得辞也书以为记
兰芎山福仙禅院记
会稽山配岱宗凡峯石穹窿隶是郡者皆胜絶虞兰芎其一也大德七年春余以庶人在官读书古虞氏之邦有僧克文以状来谒曰兰芎山福仙院住持僧也兰芎山在县北西二十里夏盖湖之南坐殿大海西亚曹娥洪涛之风盖自天姥沃洲臂横股直沟断丘伏而来南为百楼山北为罗岩将直趋海而穷遂为嵌岩方特之势无土壤林木之润而尊厉尤甚是为葛仙翁修炼之地石井丹竈存焉今为福仙唐咸通八年操禅师辟庵为寺始也两杉童童直山门之阳如塔峙立欝然古意更唐宋风雪物也前住持道顺始改作法堂山门若干楹至元三十一年秋也大德五年冬十有二月乙亥克文与其徒如杲志和捐衣资之直且以其道惠夫人之肯施者重创佛殿山精骏奔海异飈集若斋庖廊庑方丈之居以次修举院始完矣然自咸通迄今无金石以记其故非阙事乎余谓山川伟特之观僻在江陬海表而使空虚寂灭者坐以镇之且托夫仙踪佛蹟以惊动恠异夫亦智巧之所营而善察幽胜者之所必録如来氏以识心见性为宗其为道简直且易行也人心揜着之故多而祸福之说集故人之趋之也衆而智力猥附金碧之观无求不成然百工之事具而衣食者迭资焉分田课租之有常入而农者尽敏此其教之果不替乃式至於今也余固喜文师之不怠事食且乐兹山之胜遂为之书是岁癸卯七月望日记
大护持杭州路宗阳宫碑
世祖圣德神功文武皇帝以神武不杀一天下故日月所照熙然邃古之世素朴之民以慈俭无为理天下故天地欣合蔼然清静之治寜一之风是以天保定尔之诗海隅丕冒之臣所以朝夕必祝必严其地以归之至元十三年太传淮安王首举杭之宗阳宫尊师杜道坚应聘入觐师恭持瓣香稽首上前为江南民命昭谢圣德天顔穆然在廷皆称万岁由是时赐召见访问治道寻被旨乘传江南询求贤哲有道之士仍赐玺书护持又明年被玺书东还初宗阳之建也析以故宫遗址凡土田之在华亭登瑞者以赐以赉逮尊师之还也方堕刧灰之余瓦砾未疏玄坌罙集於是规旧址输心识抡巨材画堵制握毛树林辇块成阜业且营之人情厌事而师亦拂衣矣师乃退居吴兴即封禺之地莳竹万个木万章曰美可材吾志达矣越二十有一年是为大德八年有旨赐玺书起杭州路道録住持提点宫事师振衣出山疏去蠧蚀斧斤日闻有门有墉崇之植之有殿有坛级之甓之有堂有庑修之邃之有庖有廪洁之峙之桧栢松杉日溉滋之池沟丘阜日疏积之钟鼔有节幢盖有仪洛诵戾止洞歌来思维宫贰是缝是弥维敎父是施是资於是考制定宜大振初矣夫惟老子之教立世之矫矫亢亢屣弃富贵芥视事功者往往托而逃之故呼吸炼养以摄其玄祷祠祭祀以通其神然象帝先强道名意果是乎今夫作者谈皇道帝德之盛以扬至治揭性命祸福之藴以开羣蒙存君臣政礼之旧以饰人心力栋宇封树之勤以恢人事则无为而无不为老子之道始日着矣若夫罢软而事伈俔而食矜厉终身自以为不废纲常之植闻师之风独无愧乎乃为铭诗以昭大道铭曰吴山之东峩峩其宫千楹云翼万瓦鳞从维久乃隆维抑乃崇维师之功有祈有冲有冯有宗天子万年四海会同
杭州佑圣观玄武殿碑
北方玄武虚危之垣声光灵异倬有神化是故浄乐之流祥武当之着迹昭昭乎不可掩已夫天生民有欲吉凶祸福动与知防鬼神礼乐相为昭布故祷祠之事出焉而劒履洸洸玄纛风靡高视下听时游民间不回之福明畏之威影响不测有相之道於是昭事孔?自邦国达杭有佑圣观在城东隅昉自宋淳熙更庆元迨端平迄淳佑麓树田租始具籍入庭坛殖殖丹碧斯皇所以寅奉上帝而玄武得专祠焉仇君安一实经始更十五传陆君宗辅手陈畚局且营复之当元贞之元王君夀衍被玺书实来凡高居邃宇丛房聨序震赫冲敞昔旷今完登校之章锡自尚方纪烈之文载在乐石蔚为盛矣大德六年十月玄武殿灾琼芳不将几帟如失民士歉之於是提点观事吴君存真抡材为倡画堵以谋金钱之施踵门日来明年五月今住山提点孙君益谦被玺书执简曳佩退自珍庭頋瞻有怀乃究乃理材惟坚良工惟精硕瓦必陶贞石必砻密又明年三月殿成崇修而神灵集整沐而视听尊玉垣沉沉羽卫秩秩景福攸降岳峙川行夫惟玄武禀刚正之姿负忠孝之烈有象在天有灵在人固不待祠事而尊像?而严然而人心掩着之故多矫举之辞侈神道设教容得弛乎夫然则登庭之事拱极之民叩齿而神存覩容而心惕折回邪於未萌援正直於弗植迁善远罪民不踰德固非所以昭刑政之助乎乃为诗以永敬事铭曰紫微巍巍帝清穆若有人兮树玄纛长劒陆离佩苍玉手提天关履地轴欃枪无光蚩尤伏下与浊世扫氛毒却邪辅正清九牧我民敬事勿敢渎有赫其宇镇南服琼芳升堂车击毂岁时胙之人戬谷蛟鳄遁兮虎豹逐风雨时兮年谷熟於万年兮荷天禄与之游兮世羲喾
杭州路开元宫碑铭
国家混一区宇玄风淳化如肇开辟圣天子慈俭无为於其上大臣清静寜一於其下中外大小之臣有忠无倦礼乐刑政之具有举无斁斯民熙熙然齿髪太古饮哺自然是故老氏之教昭晰而日尊初唐开元时追崇老子诏天下置开元宫杭州刺史陆彦恭即城北隅以基以构乾符五年戊戌巢贼犯城酒雨弗降遂毁越五十有九年是为清泰三年吴越文穆王复新而广之介成之三元大师夏隐言铭载之节度掌书记林鼎主之经文大德师樊德隆也逮宋景德中改为景德观乾兴初寜海军节度使俞承福拓旧创新栋宇凡四百间前进士陈戭实记其事更建炎官事草创宫亦迁改靡定嘉泰初诏?嘉王邸改建邸在泰和坊秘书省之左宫成复赐额开元并奉阏伯之神大洞法师张君实再经始绍定辛卯毁寻诏有司辟大宗正故址更建度道士十有四人仍拨赐田地荡为顷七十有九有奇至元十三年朝廷置行中书省於杭以镇南服即旧秘书省为治越十有五年辛卯灾宫亦毁外宰购拓基新垣宇越明年住持董君德时遂置故驸马都尉杨氏宅为宫在城北清湖之西又明年有旨赐玺书护持命翰林承旨阎公复作铭诗以记之元贞二年丙申陈君天锡奉旨住持实嗣董君董君之时今住持王君夀衍贰宫事大德四年庚子奉晋王旨主宫席不就八年特拜宣命以灵妙真常崇教法师住持提点仍赐玺书护持给上方五品印光华震赫遂甲诸方故凡宫之役董初创而未完陈欲继而不遂灵妙式克成之规宏事举教立道行寥阳之墀玉宸之阙景命有祈明离有阼柔只岳立圆灵汉绕雾集沉水之芬风落钧天之韵登坛朝夕之士列佩维百俨然高居之在人世也若夫云房星序园池花竹天鹤来庭云水四集其列仙之游馆欤於是老子之祠阏伯之奉历世有?亦仿乎其人而後倡乎夫老子之道先天地而固存後天地而不悖凿凿五千言所以忧世立教言君道曰无为尧舜之所以为君言臣道曰有为禹稷之所以为臣周流六虚出入古始推本皇道帝德之所以盛王功伯力之所以衰不显显以为着不冺泯以为博而深涉天人之故其文王之易箕子之畴欤故楼观之饰起自穆王而有唐以来宫观由之而盛也夫然则优游琳馆安坐而食高谈皇道盛述帝德修身而玄冲存神而贞一独不足以仰禆治道乎遂为之铭铭曰道非有始非无始忧世立言尊老氏开元有诏抗刺史贝阙珠宫耸城市劫?酒洒东风靡化人几见蓬莱水皇元区宇一文轨慈俭无为万国理秦苑秋深千柱峙金阙寥寥开雉尾上帝高居百神止紫衣翩翩有道士漱涤玄风揺玉齿高谈道德五千旨对扬至化天万里天书昼下玉局玺呵祓岳只走渎鬼吴山苍苍浙水弥下蛰蛟蜃上虎兕大道流行民俗美皥皥熙熙远九纪甘雨时兮祥风起百谷成兮廪亿秭万亿年兮夀天子
平章政事赛音迪延齐荣禄公世美之碑
江淛等处行中书省平章政事领江淮等处财赋都总管府事赛音迪延齐荣禄公既莅政之岁冬十有一月朝廷以近畿艰食使驰驿咨行省以岁运海道粮石二百三十万有奇俾春运五十八万以四月到京及时而赈发之一府愕眙曰凡海运岁必以夏至为期风力高兢其乃有济今风东北行大海洋洋鼓颿泝流能有济乎公曰圣天子宵旰之仁中朝大臣视饥犹已之道承命以行其必有济公遂勇往募羣艘列海步下量运驾发必诚必信海伴子来起碇之日公诣海神祠下躬具牲牵陈俎豆与神誓言一不烦有司於是公还省坐堂上迫四月二十有一日海道万户府以状闻春运米五十五万石有奇以四月三日讫赴都仓一府懽然相贺曰平章公之力也於是掾史请记其事公曰毋吾寜贪天之功乎先是江淮财赋府初立朝廷以不得人为虑屡形国论迨公陛辞日太皇太后临遣之曰江淮财赋厥有会府汝实领之公衔旨而来凡岁入有程分庀羣司一以不扰办登校半岁之输凡三十三万定人心始安国论用息太皇太后赐织室锦袄大官上尊用宠嘉之盖公涉历明本心定知大体勤小物宜有以自植於外垣之右及尝间公行事其在福建行省也重建泉州兴化两郡庙学王宫斋庐栋宇一新且各置田一千亩以充赡之而士有教养焉建泉州等路桥梁凡六所曰金鷄曰南台曰相额曰营头曰下辇曰金溪石梁板屋连驾海涛飞甍杰栋平跨虹霓而人无病涉焉筑兴化莆田国清海塘为田以给民之无产者一千家种之筑屋三十间以授贫民之无归者居之其在江浙行省也适岁大饥沿门疫且死乃置药材命医工家至户视以济疾病全活者多流亡之民父母有不顾其子抛弃在道公收养之左饘右粥以治其生迨力能还家听之收籴客米五百石助有司以济饥民连粜财赋府米一十万石下半估以接民食迹是二十余役凡费钞若干万一捐己帑曾不吝焉且国家调度有程官无公帑四方宾客无以奉私觌公在福建则举钞三百锭给宣慰司公在江浙则举钞五百锭给本省五百锭给财赋府俾规运其赢以备饩牵庸非涉历明本心定知大体勤小物者能之乎然公亦不自以为贤也一则曰吾贞简公之所教也一则曰吾忠懿公之所训也盖贞简公出际休运于藩于宣备竭忠力初云南臣附莫究化理公往抚治喻以教化晓以格律教以畊赋安以舍庐而後云南始治凡西北一边近沾远被无异中土公之力为多云南地邪而民尚鬼凡筑土一尺则死者旋踵公告戒之俾斸土者日以闻嗣是凡筑大基建大屋恬然以熙公去之日家冶金铸公像事之如神明矧惟忠懿公扶翼丕基芟夷草昧神机睿筭是赞是毘帝嘉之赐姓赛音迪延齐国体民宜是规是度去思死慕恩在罔极孝敏公培仁积善敬忌天明锺美弗彰笃生贤献夫一代之兴必有与立之臣而天生明哲夫岂偶然哉成宗皇帝诏用恤典以昭前人先贞简公以平章政事薨追赠金紫光禄大夫尚书左丞相封岐国公諡贞简是为考妣岐国夫人忠懿公以平章政事薨追赠开府仪同三司太尉封雍国公諡忠懿是为祖考妣雍国夫人孝敏公追赠崇进封云中郡公諡孝敏是为曾祖考妣云中郡夫人三世宠章辉在泉壤朝廷重恩何以报乎士林窃闻在汉万石君家父子兄弟相继卿相子孙列贵十有三人唯以醇谨闻金日磾身辅大政子孙嗣侯七世侍中唯以忠孝着固未有若贞简公父子忠节功在社稷泽在生民流芳无穷世济厥美如此其盛也今荣禄公深浚之厚积之宜益蕃而昌益炽而大羣从一门玉带裘马扬休天朝前拜後恭而诜诜孙子鸾翔鹄峙勲业百世未有既也诗曰无念尔祖聿修厥德此之谓乎士林不肖无似独不幸得文名然终不以困故一登公卿之门公温然下士进而与之言曰子文善叙事幸为我述之将以遗我子孙明日世牒行事实来不敢辞乃铭曰於赫皇元肇基立极世祖龙兴统有九域厥有贤佐以励以翼士马之衆孰启于征神机之速孰赞於成是生忠懿允忠允诚有政斯举有谋斯承乃锡宗姓俾恢先烈匪私於公以彰有德桓桓贞简象贤惟明父子大政相时升平睠彼云南家有铸像岁时必祝人泣惠养允也孝敏西域宗仰诏有恤典三世封壤维荣禄公兴受孚庆昆弟一门玉立斯盛公心兢兢维忠与敬厥闻斯馨邦有善政明明在上我祖在下无忝厥修以翼中夏忠则有君孝则有亲凡尔孙子视此刻文
彰德路天寜寺凤林演禅师碑
大德四年九月二十八日凤林大禅师示寂於上都路至元寺於时夜半四衆俱集师问侍者晓钟鸣不侍者曰未须臾钟鸣师书偈已道珍重竟逝天香满室七日不散茶毗五色舍利火中出门人弟子争持奉为颗三百余各建塔彰德珍异其事年十八出家僧腊四十有四凡落髪为弟子者六百四十八人智佑师为之首凡授三归五戒者五万余人豳国夫人老夀司徒为之首凡修水陆佛事一十八会所饭僧八十六万人师讳福演生河间康氏母氏李有身时白光绕舍户及生果頴异弱不好弄不引味食慈仁孝友殆类成人读书日诵千言了然古今人物成败痛自感触至絶粒不食遂祝髪於兴福寺父母不能夺其志受信具辩公习四分律方厉专默终楫於深尽得天台贤首之旨常精进故趺坐不卧人称为演菩萨一日豁然悟曰言语文字岂究竟事乎乃走太原北师岩习定安居者四年往真定参安国贤禅师复依柏庭如琚山湛三泉和三尊宿晚入筠庵冲公之室直接临济为二十代孙万行具足教法盛行世祖皇帝在位诏师为彰德路天寜寺住持寻恭奉圣旨上都庆安寺作千佛大会法云布日慧雨驰风获大殊利至元辛已裕宗皇帝时在东宫以纳鉢地隶荡隂者益寺之制俾建舍利宝塔以镇之丙戌塔成聸者生信礼者去悭辇金以来龎合猥附於是创法堂辟丈室廊楹塔级有觉且崇示寂之旦复以其事与道尽付智佑夫大雄氏以道为岸以觉为海以慈为航惟空诸有故人卬俱涉渐车帷裳惮在未济得既济故冥行独往所适满意通矣哉演公之为道乎帝王至尊信赏其学元臣硕贵宗习其风故幢盖所覆作大道塲雨花所集无增上慢非有道者能之乎惟不有诸已故己不孤惟不滞诸物故物自至凡闻师之道能无觉乎是宜铭铭曰师之学为世大觉维筠庵卒获维临济不获师之道空津直造维天子是召维元臣是好维施不殖维精进不息维师之德维塔在空维楼阁重重维师之功鬼神泣其通远近沐其风维弟子驾其宗维舍利是封山川无穷尚有考荡隂之南东将毋侈尔碑之丰
杭州路纯真观记
都城之东有观曰纯真承宣使入内都知邓公惟善舍宅建也至元十七年冬冲真崇正大师杭州路道教提点宗阳宫住持都监杜道坚被玺书东还凡杭之宗阳纯真若湖之昇元报德实护持之盖自宋咸淳初筑宗阳昭瑞之宫于杭于越邓公董成焉庚午乃作道院延杜君以访道书曰纯真至元丙子遂以宅为观以田为资即纯真以名之公亦弃事入道更名道恕是为明道崇正大师长子卜人师逢新次子中舍人逢明更名德新德明亦入道仍礼公为师二十年间优游玄默之化吐纳道德之华时未尝不神游钧天也邓公可谓闻道者欤德新既逝公亦化去德明遂主观事几邓氏所施隶观之田以他故尽鬻民庶其在崑山之惠安者主黄氏未几黄氏德一亦弃家入观为徒作而曰邓以已产为施我以邓施为产非啬乎遂即所售田复施入观为亩七百九十八岁登米为石四百一十九今视减为则实三百三十五録教事者以闻教所俾以崇正大师贰观事於是观复有养求余文为记余闻内侍之贵知保晚节而不昩者吾得二人焉其一则鹿泉刘公其一则元庵邓公刘当思陵驱驰之余人且言禄而卒恬退非达欤邓当车书混同之日人且新贵而卒勇退非贞欤百五六十年前後相望人谓宫庭之臣蔽富贵而不闻道兹非诬欤若黄氏者既有邓田复慕邓之为全而归之以身弘道亦非达者不能也皆宜书後之人尚有徵云
上虞县明德观记
明德观在上虞县之东旧为杨冀王故宅宅有宋茂陵璇宫之瑞子孙不敢有其居改筑三清阁以镇之实嘉定壬午岁也属茂陵晚年倚成内政故优假为特厚乃命冲和先生刘道楫繇三茅寜夀观实来金冠象简主管阁事中使传宣时赐召见出内帑金钱白银醮具拨公田若干顷先生俭素自将宠数一不拜岁度道士一人冲素大师白云郭元逸其嗣也冲素丰姿夐特尝侍刘冲和见上载赓阙庭奉勅披戴緑章清晓禹步玄宵羽仪珍宅者也凡六传凝妙观复真常大师丁义坚当至元甲申之岁始改阁为观请名天师真人畀今额仍度弟子丁礼常衍甲乙之传大德庚子七月鞠为劫灰岿然一阁在瓦砾东南隅而冲素羽像须髪不焦神气宛然凝妙惊且拜曰吾道固未坠乎於是左经右营建自杨氏杨氏未蚀先源给事赀入度材维硕庀工维良乃奉珍阁即南向杰视旧制高揖剡青环以宫庐岁月斯构钟磬之编琅璈之步威仪风行洞章昼落森罗乎朱衣绦节之来下也缥缈乎川灵渎后之在廷也夫上虞在丹山赤水之西北太极感祥宝经斯授刘樊之老树犹存伯阳之九井未竭刘郭二翁游戏道乡恢张玄教即富贵之地化清净之居卒使其子若孙拓成观事以昭示神道之教使民知迁善远罪之归庸非有道者乎凝妙状本末请予文不得辞若隶观之田为亩一百三十有五山为亩一百七十有四地为亩一十有九有司免租入在常住别有籍兹不书
清江县玉泉山灵峰院记
遡大江而西入番阳湖过洪都又西为临江附而邑是曰清江繇大庾岭沿江而东九十有九折其山曰合皂山其下曰古封溪有曰玉泉山则合皂之支也灵峰隆然佛庐镇之盖慈化院僧嗣杓所建也慈化在宜春实惟寂感真觉禅师行道之地禅师为南泉古佛凡大江东西?事十九故嗣杓由慈化来清江以慧力摄施劝者趋焉清江故为邑舟车之所凑商贾之所归金银铜锡之所聚犀象翡翠丹砂天雄芝术之所藏号称富饶故施者出金缯视锱铢而杓之成有稽矣椎轮於宋咸淳壬申庭楹且完而簟笠如归手鉢市至而食者饱去兵戍南下而嗣杓拮据之力荡入蹂躏迨四海为一杓益励终誓大拓初基檀施日来堵制曰广殿堂门庑楼阁轮藏之壮像设仪卫旛华经梵钟鲸鼓鹭之饰如地涌藏泄具大庄严树浮屠三层级天外云水四集香积为林禅房花木夹以池馆缭以垣墙庤乃仓庾院之规始完而杓逝矣且逝语其徒妙慧曰吾以大事因缘出世而香华幢盖成此道场尔其甲乙?承吾法子孙勿替引之妙慧不敢忘凡杓之志且成而未竟者有加惟谨由妙慧而特建者则毗卢殿也凡大佛宝殿凡大法宝殿凡鲸音楼以木石成者相其役则其徒了一暨真乘也凡大士像凡阿罗汉像凡大钟在县以金铸者相其役则其徒行深暨了一也其且施且护为方外胜友则苍山黄宪药囿刘珌香节黄监也妙慧曰是不可不记遂以状来余惟先王盛时乡庠遂序而纲常之教行故礼乐刑政人道化之大雄氏者出教法东流而井田之事适废造物平施之力亦穷夫人富贵利欲之心炽矣於是梵呗之音布满城郭聚落晨钟夕鼓所以大揭夫成住坏空之道以声之而人犹未始悟也则大金碧之观在在壮丽固未可议其为严且侈也然杓之誓力以眇绵成慧之规守以弘谨遂而了一真乘行深之徒复以丕恊孚志人谓大雄氏之学无体用精粗为世出世法是固其立教之初旨而非论乎今之所观也谓佛法之日趋吾不信固不诬也呜呼夫人礼乐刑政之身食利禄有民人而硕鼠伐檀之诗作可愧也已遂为之记
通玄观记
通玄观在吴兴计筹山白石顶尊师杜道坚所建也师有道之士蓟丘李衎吴兴赵孟頫金华胡长孺实与之游执弟子礼余最晚大德十年春正月师与余御风披雪行白石洞天由琼秀上长真登通玄观观有老子祠以辛文子鈃葛真人玄配东有宴坐堂堂之南东有师考妣祠西有覧古楼师坐楼中予击玉磬赋反招仙辞清风远韵飘然有出人间世游上古之意师指余曰子知所以名乎初汉真人玄之生也自然道士支道记访其父曰通玄真人生汝家玄既道成计筹山中人未喻也至唐开元时徐灵府注辛鈃书十二篇玄宗諡鈃文子乃始封通玄真人岂其徵乎宋咸淳庚午予遨游其中若有玄契遂买山力事畚筑越六年应召北觐又六年被旨东迁思报上恩乃命其徒薛志亨执斧斤以从薙蓬藋剪荆棘清泉发嘉石出蹲者踞者窒者蘖者顿置平理班道就列?以松杉庇以栋宇名曰披云庵山之上为礼斗坛下得炼丹穴穴有葛真人之鼎其容数十斗其重数十百斤又得石室所藏辛鈃十二篇与徐灵府所进者同且庵之成既久蔬有圃饭有田於是拓庵为观观成遂即通玄名之於时夜半雪淅淅入窗户既罢而睡鸡初鸣红日东出白雪在山琼林瑶树玉宇琨台宛然在目师曰此非浑玉境界乎即之不可见见之不可即非幻乎子方有妻子事後三十年期子於此吾司马子微陶贞白望子矣然为我记之余曰譆夫道为天地之始天地为人之始自有天地即有山川居山川之胜而有之则人为之始也前乎辛鈃山之始乎始也後乎杜坚观之始乎始也中乎葛玄通玄之始乎始也曰吾师之弟子云者又记之所由始也师相视而笑於是乎记
天清宫记
夫人禀天地之性负隂阳之姿莫不有清静贞一之道是故处子绰约氷雪肌肤神人似之犹足以召和气而致丰年矧一念之烈却笄缨而不事嗜山林其如饴有子丈夫之所不能为亦可嘉已在宋宝佑冲靖大师赐紫沈师谦筑庵于钱唐县灵峯桥之南以庇修真之徒恭定公卢府君实资施之始改作请于朝赐额曰天清宫未几恭定公薨师谦之徒真静大师罗道清通微大师胡常净相与谋曰居静而守冲学道者事也今额在奉常而栋宇弗称岂恭定公志乎乃景定三年壬戍辟基筑画堵制请于恭定公之子御带公原深慨然曰吾先君志也其可以弗成乎凡槠樟杉栝之储瓴甓碝磩之用丹碧髹垩之供委输毕具越二年殿堂楼阁廊庑山门方丈之居斋庖之宇像设幢盖香华之饰钟鼔之建如地涌天设又明年师谦未克朝夕於新营而羽化矣其徒真妙大师沈元胜实嗣之御带公复曰居有序而食无田不可也且施田为亩四百五十而强山为亩三百而少於是星阶月殿之下云窗雾阁之间玉佩珊珊籖笈整整不知瑶池翠水之在人世也今住山端静凝和大师胡正寜乃作而曰创业不易事也守成岂易为乎吾甲乙?承为第二传宫事本末不托文以纪金石何以示我後人遂以状来余惟钱唐繁丽之区富贵浮云荣华飘风而清浄真一之学山林处子之姿有其地而规拓之有其人而世守之知道远识之士复能究心遐迩父子承承式以弘可久之施回视钧天清晓人世梦囬触溷浊而不羞驰恒心而俱化事或有稽矣遂乐为之记
西山接待院记
西山接待院在诸暨州银木山之阳释大山恢公建也初公受信具州之大雄寺寺之耆硕曰德尚师曰惠孚师皆公所严事二师尝退即银木之地创精庐焉以受四方之行鉢然规制浅窄衆至莫容二师终以是嘱公期必斥大而有传也公既道行江浙住名山三十年公坐人天中舌慧风起教思泉流凡堂下之履会者尝百千人而公之志则退抑弗怡也且曰吾舍孔子之道为大雄氏徒如水中月水流月浄波波不昧水落月空影影俱灭独奈何忘吾银木山之托乎於是出资剩输心识崇庳拓峙削峻筑平斩林出虚发石渟碧为门为庑为廪库为庖湢中为堂前为殿後为方丈之居旁挟云房花竹罔不崇严广敞侈绘明饰岁入田二顷度其徒若干人誓以甲乙?承有引勿替凡云包雨笠南趋闽海北走淮江暍浆趼扉其至如归他日挥手龙象却身幢盖一瓶一鉢笑傲银木诸峯问信江湖衲子稽首现前调御且歌且咏以鼔舞吾法之盛硕不乐欤状其事求文於余夫贤智之业必以善继为有承道义之士每以恬退为至乐况释氏之徒乎然而超然三界之身本无方所本无去来以诸丛林即一银木以一银木即诸丛林何者为继何者为退乎公道方行振衣而江海景从卓锡而草木风动今志在银木抱而归之如云出山雨泽散布随机沾足神功收敛还诸肤寸之地则是院之创公其能无情乎公方姓名道恢白云处士干之孙
松乡集卷一

[book_title]卷二
钦定四库全书
松乡集卷二
元　任士林　撰
杭州路崇福院藏经阁记
崇福院在杭州城北门之北良渚之南宋淳熙乙亥建也盖杭为东南巨镇市巷碁列庐井蚁附车运马驰不厌旦夜北行三十里始有良渚之旷纷华既远驰骋亦休泛苕水上天目此焉西东佛庐巍然坐摄羣寂则弘严象教亦固其所景定庚申前住山夀滔初建无量夀佛宝阁穆陵书以宠之中奉四大部经天龙森列扶卫有严幢盖香华云烟披郁今住山师学弘持先志饰美缘中外之居小大之宇凡皆葺而新之具足梵典五千四十八卷经左右南向律论东向西向疏钞北向崇以华龛聨络窗牖宝函象轴五采彰施炳炳乎秩秩乎有不贻?林目巧之胜而法轮流转具不退因於是耆旧僧师秀德广德垕与凡恊力缘信之徒相与谋曰是不可不记遂以状来余惟释氏之道无隐显精粗洪纎高下性性具圆心心本了而非言语文字所能载亦非言语文字所不载如星辰河汉历历垂布而风雨晦冥一毫不爽如枝条花叶种种新好而雪霜根柢一芽不蚀是故佛灭度後五百余载四十二章之旨流入中土又千有余载五千四十八卷始具而经律论之宗分矣夫道岂不漓乎然万目睽睽诸妄靡靡而病得医而渡得筏而暗得灯道之漓民之厚也今国家以繙閲布慈仁塔寺以庄严奉福利而心惟口诵之士等证妙觉道岂果漓乎哉师学师以信广缘以智弘果识通经藏之先意严梵相之外慈仁之布於是乎广福利之奉於是乎严等证妙觉於是乎在夫然则道岂果漓乎哉遂乐为之记
思远亭记
古者大司徒本俗之政曰族坟墓大夫掌凡丘封之度与其树数使皆有私地域以容居相亲藏相望也凡人之生祖迁於上宗易於下服尽而情未以衰矧若堂若坊左昭右穆以族以位旷百世不能泯也逮至後世士或游或仕或转徙困踣有不能追崇其先封以息东西南北之叹则松檟之奠奉在别子雨露之感敬在祢宗矣此高氏思远亭所由作也高氏自北燕中书令讳泰至魏州别驾讳象可考者若干世自魏州葬有莘逮先府君讳政八世莹大小左右望邑冢土是守子若孙更数百年幸不以故去桑梓岁时上丘壠奉鱼菽具酒醪且灌且彻戚单以陈长幼以叙酒清肉乾百拜不慊时独且无思乎夫人父子事具凡庶富且教之道非一日积也清淑之气行迈以厚去民且士去士且禄又岂独一日之故乎盖行远汲者浚九仞伐远扬者絜百围夫亦未之思耳於是子思孝臣思忠弟思悌妇思顺而後家思肥国思理前承不愧後绍无怍思其容有怠乎不然孳孳之入利在朝夕嗛嗛之奉乐以妻孥贤不肖且异思矣登是亭者能无愧乎高氏子昇侍其父世显从事江浙漕计与予游命记不敢辞
头陀福地甘露泉记
昭文馆大学士雪庵李公溥光以翰墨之遇行释氏之学儒名而墨行者乎大德二年有旨来南阐扬教事椎轮湖山葛岭之西大兴栋宇以聚其徒既而正智通辨禅师空庵焦公溥照实来都提点江南诸路筑室佛殿之右凿山泉出色白味甘饮者神醒如获醍醐於是雪庵李公大书曰甘露泉余观天目之山东南行为钱唐胜状其浸西湖水流入城郭为井为渠脂泽渍之黑潦纁之千绠提携万竈焮煮能使饮者内热歌舞之童乾没之儿幻弄一世虽逹者有不得而却饮氷马惟泉水之行地中时出碪岩之穴其涵者为冷泉涌者为玉泉裂石而发者为六一泉石而?者为参寥泉皆清凉甘美为高人释子之所饮汲况此泉之发於卓锡者乎夫天降甘露地出醴泉为治世有道之瑞汉晋以来犹屡言之自太和磔裂神液不行使斯民不复梦唐虞之化则醴泉甘露何自而出哉方今淳风流布朔南暨渐灌沐之民沦浃至化溢为和气散为丰年则此泉之发宜不知天之所际地之所出也是宜书
春晖堂记
青社王伯章为桐庐之三年既归乃筑春晖之堂于东牟之上志养也始伯章游京师名在玉堂之署太夫人在堂不得朝夕视饴蜜奉温凊仕虽荣不乐也既为桐庐道千里而远不敢以跋涉劳故遗其亲然爵以尊奉禄以养慈伯章虽有离忧母志乐也改成且归僮迎稚候具彩衣然後入太夫人坐堂上问桐庐所为政历历可道山川人物凡所选胜蹈奇怡烦宅暇友贤而尚德也陈说毋诳太夫人欣欣喜见顔色曰吾有子也於是堂若干楹阼足以奉升降庭足以容拜趋环堂之外植萱成翠柳影在户伯章日絭鞲奉觞食上食下问所与乃退家评室语整整熙熙煦为春阳草薰木润鸟下鱼出犀儿洛诵大埙小箎衆妇鞶丝左纷右帨温乎其为和也夫人莫不知爱其亲也如履霜氷至思袭芳暄如冥行露中思步清旭爵禄妻子不能移也然知爱其亲则思持其身遗羮之考叔或忮於争车搤臂之曾参或贰於投杼何也夫陶侃虽贤已慙奉鮓曹成虽智终愧拥鱼是故择无过之地蹈永誉之实以求君子之归不敢辄肆人事以为已累者义不自黩以为亲忧也夫然故雍穆满门室有暇日虽子从事母倚闾夫亦乐也况将奉板舆以赋归田乎伯章属记不敢辞
诸暨州夀圣院观音殿记
天地之大生物之衆而水旱有不常岁也是故祷于社稷祷于山川为国家常典然靡神不宗之日而佛菩萨之教行盖佛菩萨以慈悲为心有誓愿力或化身以示应或寻声而赴感利泽在生民不可诬也西山夀圣院在诸暨州之阳崇奉观音大士慈感之蹟水旱之祈一云所雨一雨所润民以占年在宋咸淳辛未之岁夏大旱官若民祷雨不应行者楼可钦叹曰岁旱无禾民且死矣吾能独爱吾身乎乃絶粒不食且拜且祈大士前期七日不雨誓以身自焚迨期不少悔乡父老为之奔走失容可钦左手奉盘水右手执灯炷入坐积薪中火起果自焚炽光未灭疾风四起大雨随注秋赖以成县状其实於部使者眉山家公为文以祭之曰杀身成仁子丈夫之烈也况佛弟子乎命立祠祠之於是大士之道益彰而卓行之迹不可冺也时大山道恢师往来家林尝白其事且欲广殿宇以尊像设俾卓行之祠隶焉迨四海为一讲学诸方始克捐资剩建山门翼两庑具庖湢而院之规日广矣既领杭之兴福迁松江之延庆乃命其徒曰元亮曰一灯法雷募衆缘建宝殿经始大德辛丑以壬寅二月成中严宝陁胜地奉大士尊像旁立楼行者祠而师之志则酬矣大德十有一年冬过延庆丈室明年是为至大元年两年之间浙以东以旱特闻而越为甚民无食流且死者以万计师为予言楼可钦之事为之抵掌以泣呜呼使可钦而有民人社稷之责能不爱其身以全活浙东之民则大士之泽岂为罪岁吝哉师状建殿本末求余文固宜书俾後之知师者为匪徒崇严佛事而已遂乐为之记
余姚州建福院记
州西北行三十里其山曰大小何山其浸汝仇湖又东北行有院曰建福云川暎带殆名刹也其地无城郭车马之烦故深以寂无丘陵崖石之胜故平以虚喧静两忘万法不漏初院曰天香创於梁天监毁於隋大业周显德二年始复建改曰天华宋大中祥符改曰觉朗今额则崇寜二年也乾道癸亥毁宝佑丙辰又毁何创之难而成之不易也於是甲乙之徒相与谋曰当吾世而失寜宇独究竟事乎既而浴室以惟在成僧堂以智寂成弥陁浄土之居法堂庑序县金藏宝方丈之室废者兴圮者理人咸视其力书於栋以有徵也独前後宝殿规模特壮犹俟迈施时授经师方坐鹿苑山中出巾瓶之剩输以心识斵美材砻密石金碧眩奇有觉且丽自咸淳丙寅迨壬申凡九载而绩成大德八年春师之法嗣孙为隐始克求记於余余闻如来氏以成住坏空示法天下而宫室制度日壮日广独非其徒之侈乎然严其居所以尊其道侈其可已乎夫以道为徒故其教为不替以法为子孙故其志为有成吾观建福之役且创且废而荐更而再毁衆方有为乃卒大遂於经师之手固岂其数乎亦其人之为也起视人世以富贵种子孙百年乃有传而复何人而成住坏空之道顾乃有常如是独无愧乎是宜书
谨斋记
上虞刘惔养明故侍御史忠公之犹子其翁畿漕公无恙时书其配名之义以为世训养明再拜不敢忘摭其语以题所居之室曰谨斋他日过之延予谨斋之下坐其席有子敬之氊焉閲其架有邺侯之轴焉彷徉乎斋之外荒园废沼一花一石犹有平泉之旧焉养明晋衣冠进退语嘿有古君子之风且曰惔不肖早失先人其游於世且自惕也故出不越乡隣游不越庠序而周旋酬酢不越兄弟姻族然犹虑夫矢集乎其躬也独奈何忘吾先子言乎子其记之以昭夫先训也余曰巨涂则让小涂则殆虽欲不谨若何不谨今夫车闲五返之靷以行大都通邑之中吾知其不折足也上太行历九疑其有不戒者乎今夫舟乘安击空一息千里吾知其不失楫也下瞿唐出三峡其有不兢者乎慎在事先和受其福事至而慎营之不足谨乎鬼神不能渝而况人乎请以是刻之
吴氏晚香堂记
延陵吴成季筑堂番阳夀栎山之阳榜曰晚香志养也初季生敏卓神气以灵其亲夀栎翁实奇之俾习老子之道且曰皋夔禹稷治足以为经孔曾思孟经足以为治方今天下寜一明哲辈生躬行古人莫非治以为经之学而非尔所企也无已老子乎老子之道固淡泊无华与时消息至矣小子行之季乃退着道士衣冠侍大宗师於朝垂二十余年入承清问出侍属车所以默赞圣治一本玄默之化至矣哉岁时由教事道出番阳境上归觐二亲夀栎翁方左图右书以修孔孟之道饮酒赋诗以乐尧舜之治夫人理阃内衆妇盘丝以从伯氏守门户用誉诸孙駸駸以文学名世而成季之归也凡尚方锡赉归遗庭下中朝之彦两院之儒所以宠光歌咏照暎槖中季紫衣象简问安否外躬奉觞上夀愉色婉容进退有礼夀栎翁喜曰此清时赐也於是堂若干楹庭足以容拜趋阼足以奉升降堂之中鹤髪垂垂左扶右掖于壶于觞以琴以瑟堂之外黄华鲜鲜秋气为洁以燕以夀于采于撷夀栎翁亦安且荣矣於是遂即晩香名之既成五年成季命其侄善自京师万里求记於余余惟逹人之识与时而为流行人子之情养志以为容悦矧当天地淳风内布清气独行善察生意者每於此乎觇之而有黄者华风露高洁达人君子所寄情焉异哉夀栎翁之为达也以道怡时以志存晚故命其季自诎於老子安荣之植生自无华高洁之姿出於澹泊故命其堂有取於老圃进不悖於芳妍退有遗於久远夀栎翁可谓与时流行而成季可谓养志容悦者矣於是乎记
氷雪相看堂记
玄教吴尊师即崇真万夀宫之右筑室三间载绸载缪西南其户土榻陶春石煤种燠四方宾客晏坐其中题曰氷雪相看凡京师之名能文者咸赋之纪之既又命其侄编修君来钱唐致辞於余曰余生大江东以道际圣朝留京师二十年每岁大明北陆之日一气磅礴万象冲玄固尝乘广莫之风行玄枵之野而太始嵌空之姿坤元驯致之迹飞舞凌空峻嶒抱泽值物班象因川赋形神矣至矣是乃神游崑仑之上左俯玉树右拾琪花翠水无波瑶池一色歌浮黎之章聼钧天之乐超鸿蒙混希夷寂寥而莫我知也然而造者为化化者为造相寻於无穷而未始相离也是故坚至之日妙入流形瀌瀌之中洞在见睍羲文不能画周孔不能辞固与之相入於环中於是言非吹也而吹者之有言接非构也而构者之方接不凝也而履迁毋莫也而敦化则夫氷雪之观岂非吾玄牡之门而谷神之妙欤扬子有云观雷观火为盈为实抑何见之晚耶予闻而?然惊曰藐姑射之山有人焉使物不疵疠而年谷熟者非子耶遂即其语为之记
上虞刘氏顺寜庵记
越上虞北西二十里有山曰兰芎大江萦之蜿蜒之气盛而不泄故回薄纡欝左右旋引而丘而阜而峯而屛若断若连或起或仆是不一状其尤纡欝而耸列者为杨家尖脊竖股行右薄白马湖势曲抱萦舞有龟蛇旁折之胜其山自南东大查罗岩来者雄峙崇赴至杨溪而夷远引清流畴坂疏衍坻阜星分外列平翠於是杨尖之下实为刘君伯夀终老之卜初刘氏三世祖茔揆形度宜衆以为不协晚遇僧普昭繇奉化长汀而来发书筮之曰有伦有脊白羊踖踖鸣鸡跖跖玉兔抑抑刘戴其夕遂以指南决之林峦安妥土壤肤润若神授夙造时先嫔戴氏卒遂葬焉且旁为茧室以俟终藏乃筑楼三间其东扁曰顺寜求余文记之余惟天地之造隂阳之凝乃有肖貌而命曰人君臣师友以宠淑之道德仁义以扩充之即事就业随行建言弘百世而不为疚者此身也耶然而旦夜消息之相乘舟壑负藏之莫测有不能一息为蘧庐刺刺恋者人耳人耳也耶是故适来夫子时也适去夫子顺也顺吾顺寜吾寜鬼神不能乘也伯夀其达矣夫大德八年十有二月伯夀尝与余坐笋舆乘北风度孝闻岭过杨尖之山登覧终日坐语揆卜之故且指余曰此将庐焉庐成子记之余曰诺今别三年庐果成求记益力遂不辞
福生堂记
河间牛仲济以医道游公卿间遇余於越与余相好也见所以治病如神迎致之车无虚日所得金钱乐施不余余固自悔余业之不精也然尝为余言医非世不承承非师不广广非心不通始余及事大父前荣禄公以医名於时禁传秘授少习之矣犹虑其未广也游四方事其师李奉训君左右周旋日奉贱事如是者十年始尽得其道故凡视人疾也人与己一已与元气一是以疾无隐情而药无妄试然至於族每见其难为始予入疾者之家怵然为惧目且荧之息且平之神且营之得其疾以其疾然後视提囊有成剂探而授之百战百胜如孙吴之兵而後语有流津笑有神来心其容少肆乎遂疾常愈余闻曰譆疾者圣人之所慎也而托医医犹夫人也必也使无疾乎以神游其微以知修其着世也者言其家也师也者言其传也心也者神明之舍也必也惧以摄之则志虑持一吉祥来游语为灵草木为圣仲济其庶矣乎今将筑室鲸川门不拒疾榜其堂曰福生求余文为记余曰持此心也福其不生乎请刻诸石
松乡记
出奉化市郭东南行数百步有松蜿蜒如龙头角爪体具盖数百年物也或曰一州之秀尽锺此松故多名儒而少显宦又东南行二十里万山苍然风雨岁寒不改节色西接华顶云南东引金蛾太白两溪如带无楩楠樟梓杂植人号其地为松林乡唐开元中析鄞为十九乡时所名逮更为八乡亦不辄易南入海为鲒埼亭盖乡之斗絶处余家其下聚居亦数百指祖父坟墓又宅乡之高燥地遂兀兀守故书誓死徙无出乡意大德二年秋部使者完顔公行郡恳问出处题之为松乡又窃自念士生田里间具聪明识道理非独父兄之积亦清淑之气偶然在人饮其泉之甘衣食其土之所自出以长养耳目既壮有事四方知天地之大江海之广问钓游於某水某丘之下则已不乐道矣仕而遂不遂而客且游去乡里益远则视乡里益薄犹有鬼神亦何乐孕育灵秀於尔辈哉故材智不接世而裕诗书亦及身而衰前有贤哲亦可覩已余志不出里闾名不在江海守其乡也固宜安能薄视草木愧仰日星求不为怀土之人欤至若雪霜之年风雨之夕日与二三子披云烟揽苍翠饮食与居穷达与谋大夫之却不为傲腹中之生不为诬松乎予乎求所以无愧於尔乡之人乎则其庶乎无负部使者之知也遂书以为记
净香亭记
世有爱嗜竹者唯晋王子猷不可一日无也盖此君洞然有忘物之姿而直节苍苍为傲时之植故寄情离世者嗜为宜至论杜子美善嗜竹则人不谓然然娟娟细细之句清圆静好与竹写真夫亦天涯流落之余寄情离世於竹为真知而世弗察也因尝论子猷仕而放者也故心与竹会山隂雪夜之舟西山爽气之笏竹不能戾其达也若子美非圣於诗者欤心清而闻入目息而视来故神与竹遇有不能翳其清也是故有子猷之嗜无子美之知虽日与竹狎犹夫人也不然则竹与境忘会且移矣答禄氏宅宛丘之阳蹈幽接雅嗜竹尤甚其寄情欤读书好古以遗富贵其离世欤於是筑亭竹间扁曰净香日与竹对虚心守默直节凌高亦貌知竹而已若夫碧雨吹晴箨风度远心清目息神与竹游释氏示悟之机闻思之境其在尔乎清隂在门好客当席有曰仕如子猷曰竹善嗜诗如子美曰竹真知固当不为辞屈
婺州路浦江县真常道院记
婺须女之墟僊华山在婺浦汭川石颖丽吞沐玄风岩栖谷隐之士筑削其中兀为珍宅真常在僊华之下闯郭无譁藩林自蔽澄素葆和大师方无隅实创始之初无隅以清卓之姿早蠲人事既为黄冠师遂判其郡道教事青山白云心在故梓乃营乃卜得赵氏居夥矣沈沈交手赀施基甓既崇栋宇既凌乃清乃祓施以丹碧复寝为宫周荣为序幢盖之植沉檀之芬雾冥岳峙云车风马来宇来庭茹炼之侣鉢麻夜流枕炊昼集前盐官州教授吴幼敏实割先畴以奉常入无隅之志始单矣夫人身游溟涬之初沐被自然之化故出玄入妙宜多老氏之徒而万目睽睽游彀日殆山林之士往而不返頋将安所归乎是故廓清净之学以求无为严神道之教以示修省天真与游恒性允保亦世教之所不得无而道院之所由成也陈君公举提举江浙儒学以无隅状来?记其事不敢辞
萧山县慧明庵记
金华楼慧达筑屋萧山县之阳畲构厥考严事佛居以受邑人系念之徒道暍予浆重趼予扉呼庚癸者予食饮以规以誓或以基筑或以木石或以土田施者乃来遂成一方精庐平章紫微史公题其扁曰慧明至元十八年也大德九年春余犹子愭读书是邑以其状来求文人固有具冠巾有妻子不堕四肢之敏出租赋奉公上口诵寂灭之书以与人为善之归果在所予乎余闻庄生化蝶之喻髑髅之言然後知如来净土之乐宜有不诬也此刘遗民陶元亮所以日从事庐山中以姑遗此世也然远公之教既行人无贫贱愚智一趋於达抑观其徒以义相合以礼自防其於饮食也忘生杀之机鬼神也无谄赂之祷平时以智相营以力相奉远行者家必有归授记者死不倍去此庵之所由成而予言之不得弛也遂为之书
江浙行省春运海粮记
江浙等处行中书省平章政事领江淮等处财赋都总管府公赛音迪延齐荣禄公既?政之岁冬十有一月朝廷以近畿艰食使驰驿咨行省以岁运海道粮石二百二十万有奇俾春运五十八万以四月到京及时而振发之咨有平章政事荣禄公实董视焉一府愕眙曰凡海道岁运必以夏至为期风力高兢其乃有济今风东北行颿一日起大海中漫烂不见踪迹舟控御失所则碎破沈溺患在目前能有济乎公曰圣天子宵旰之仁中朝大臣视饥由已之道承命以行其必有济公遂勇往而海道万户恩公某日听指画乃度乃筹凡募舟大小凡四百余榜舟之徒凡四万余凡费募佣钱为锭五万七千庾人告严量概必平不浮病官不损耗入以三月二十有一日起碇於吴之嘉定刘家港而恩实部之部有千夫长从其翼先起碇之日公诣海神天妃宫躬具牲牵陈俎豆与神誓言曰海漕之运我国家万世之利也春运之役其昉自今凡在人事者予既克尽之矣大海洋洋则尔明神之责也毋狂而风毋冥而雾毋剽而暗屿浮椒毋滞而浊水露碛俾遂善达以充国储神亦与有赖焉祷已明日大歌小讴千橹具发民气以增江海明穊於是公还省坐堂上迨四月二十有一日海道万户府以状闻米五十五万石有奇以四月三日讫赴都仓一府欢然贺曰平章公之力也於是掾史请记其事公曰毋吾寜贪天之功乎掾史咸曰是必记以着始也而属文於余余谓天地之间惟海为钜包括运转与天同流是故浩浩洋洋泛滥九州之外自刳舟剡楫之世不能一日通也昔在帝尧都冀州日四方贡漕之道各因其舟楫之便而达焉故岛夷之贡夹右碣石而入而青州之贡自汶达而入扬州之贡自江海达而入载在禹贡然犹不可考也堂堂天朝包括海外而东南漕运之利起自古扬州大海之滨而达於古青州之海屈折碣石之南西而京漕之道通矣大舶如山狂波为陆浮游天地之际万里一席可指日达也然而大海之运六月一息舟人必以为占而南外之舶相衔而动故每岁海漕之运亦有待而後发乎今以三月起运而旬有数日之间衔尾而达公不失期私不耗落夫亦天彰荣禄公之德故为之返风以济也犹有鬼神其可欺乎後之言春运海粮者自今始於是乎记
曹氏舍田记
吾闻佛菩萨之道如水中月而清莹无瑕之渊光明委照上下通彻无有障碍若华亭曹氏与佛有缘心心相印有开必先兹非其徵欤超果寺在今松江府治之南西实白衣大士瑞光示现之地衆敬趋凑慈感如觌事有吉凶祸福其颂百三十置籖以卜之谛信之归者亦多矣昔帅干曹公某以子孙畲构之重卜乃後绍籖言其度吉有远猷今宣慰副使勉斋公梦炎日事精祈几有先见至元三十一年以事祷不孚袭吉告无易辞至大元年以疾祷籖复示之父子欢荣且期七月事有宠遂及期习卜亦不易也事下果然先是沃洲光晔师住山日尝迎大士小像行化公畴昔之夜梦白衣人求见缨络珊珊云自超果寺来明日临门公益悚然夫大士之於曹氏何影响相示若是耶於是公严事日笃凡道塲幢盖之地法食双转之轮屡施不倦自大德五年迄九年施财若干贯米若干石田若干荡若干亩今住持北山文胜师以所施田岁入五百亩补斋粥二百亩备修建百亩举期懴且岁以正月集千僧诵经典固将彰大士之道侈曹氏之施而久之也求文以纪其事夫惟三兆九筮之道有鬼神焉所以示也近世有籖卜尊像设以示昭事?言词以明吉凶犹繇颂之流也曹氏父子以积善闻其乡邦其始卜也固知遭遇昌时在此兆矣及宣尉公之贵也紫衣照坐小心翼翼今九十翁矣俭而有度富而有守整整熙熙室无妄祈其心固与佛菩萨合一诚交通百感孚应犹耳提之面命之也是则措封殖之入弘可久之施以崇殿佛事俾菩萨之道益大彰明而子孙之有?承德业之有出处动於此乎卜之则精神志虑清莹无瑕上下通彻岂徒为福田利益计哉於是乎记
佘山报恩院记
禹迹扬州之地三江八震泽定中为吴松江瀦为淀湖播为三泖山自西南来越三百里清淑之气盛而不发将趋海而穷累累隆起出平畴广野中若断而浮若连而伏其峰有九焉在华亭西北自华亭为陆氏封壤山增而秀可第而名之其一曰佘氏之山有寺曰报恩院僧绍瞿承其祖佛慧玄辨大师建也初大师说法住世时首居华亭之崇夀未几迁南广福院又被旨住持延庆教寺讲席风生学者景附垂三十年尝泛舟佘山之下徘徊登覧曰是不可以建法幢乎於是与其徒绍瞿谋买山筑精庐其上将终老焉然规制弗广念无以称严事也乃出资剩乃输心识拓幽平削奇峭斩木出虚叠石通峻其经营之明年有旨住持杭之南天竺崇恩演福教寺大师振衣出山尽以其事嘱绍瞿成之崇之辟之有殿有堂跋之翼之有楼有阁三门两庑十笏之居斋庖廪藏井湢之宇幢盖钟鼔之饰髹漆丹碧之采天龙回环法象昭布绍瞿之力日殚而大师之志则酬矣且曰剡源吾师也剡之报恩吾受经地也即是额以标存之所以示不忘也瞿等勉之绍瞿受命不敢忘既奉法旨寻又钦奉圣旨命绍瞿实住持之俾以乙承甲流度其徒而世守焉夫金仙氏之道本以孝敬为先以蓄植种德然後超入空空安诣上果是故大报恩七篇昭如日星然而空无荡潏之论出则析分义以为高却情实以为达或不知其道而因违其书谓超然三界之表而所尊不得而企之也谓廓然万法之林而所遂不得而揉之也兹非诬欤吾观绍瞿事大师数十年凡大师之所以事剡源者则既闻之矣今持以事吾大师也宜将日励而不忘慈恩之报表里相谋比远中应固宜示规接武有引勿替且以洗空无荡潏之愧使皆知孝敬之归则是院之建也岂徒为庄严像法而已哉遂乐为之记
松江府华藏院记
释氏之教在天下幢盖之所树立钟鼔之所宣扬龙象山立不以为侈栋宇星分不以为泰盖乡庠遂序之事废而尊君亲上之心迁善改过之地民知有归焉有政化者不得而弛也华藏院在今松江府治之西超果在其南竹林在其东龙湫在其西九峯累累北引而赴其後金碧争辉梵呗互答可谓盛矣至大元年冬余客华亭因过华藏之院自山门两庑宝殿珍阁中外之居小大之宇轮奂一新种种严饰俨然化城宝坊之在人世也少则一老僧出迎曰住山从得也遂相与登千佛之阁坐方丈之室徘徊久之起为我言曰从得越之南明人也少受业华藏寺负笈掖峰习天台尊者教宋咸淳甲戌侍其师囦叟法师来云间今三十年久矣尝蚤夜以思曰古之人有去其乡者即其弛儋之地以明其山川以系云岚草木之思今老矣得一丘以寄吾道则吾志也至元己丑龚氏以宅一区售予因草创之而规模犹未称也岁壬辰既主佘山之普照废者兴圮者理又七年而归岁庚子始克广而新之予手拮据予口蓄租亦云劳矣今像设仪卫幢盖香华有经四大部熏诵之士集焉有田若干亩斋粥之须具焉如是又十年而始成既成遂即华藏名之而华藏之在南明者揭其山门资其缘力亦所不敢忘也明日以状来乞文夫人与天地并立苟其道不足以弘人其业不足以世守则亦泯泯然生死去来而已耳从得释氏徒也使日谈空空乐在寂灭羸形毁体抱其初而去之亦云其教固然也而乃积铢累寸以成一方始构使负笈之游不失其图受经之旧不忘其初非有志之士乎呜呼彼习孔子之道而游宦终身桑梓之隂越在度外视师果何如也嗣是而兴者尚克绍而大之则师之业为有传而师之道为不坠矣於是乎记
兴圣寺重修宝塔记
兴圣寺在今松江府治之东南汉乾佑五年镇东军张司空舍宅建也寺三门之外甃石梁其南步石梁而西有塔屹立如空中住其高若干丈九檐四面崇峙而方纵广正等宋熙寜元佑间赐紫沙门希介与如讷如礼协力建置岁且久甎瓦颓蚀丹垩剥落四方瞻仰或怠或歉至元二十有一年僧行高竭囊鉢之入尝葺而新之大德四年行高逝而清裕主之明年七月飓风大作塔不得完立上而相轮下而栏楯掣入空中堕掷如弃故颓蚀而葺者不以支剥落而新者不以具矣裕乃叹曰当吾世而塔废之不可也乃出资剩为倡衆缘骈来甎瓦泥土车运舟输甃补加密椽梠栏槛云拥星附庄校益精双珠七轮挿其危金绳宝铎县其觚九叠崔嵬千灯周匝丹梯上通白蜃外饰中分佛如来坐层立菩萨人天殊特妙好视创始为有光既成铃铎扬声山河倒影神光千尺晓夜发露戍守之士瞻拜失容可谓伟矣余惟古圣王之治天下也布治象于象魏振木铎以徇之所以示教化而民知向方也今佛氏之宫设宝塔於阃域之外饰诸佛像崇示万目使乐善者趋焉非其意欤然而佛在世时而从地涌出遂分多宝之坐佛灭度後而为供舍利甃阿育之藏是固神通愿力之所致也夫以塔身山立巍巍然万物之表崇善避恶揭迷涂而有归使表正欲从之心一以破邪见稠林之惑兹非政化者之助乎清裕师有精进心为殊胜事一塔之成岂易为力哉遂乐为之记
四圣延祥观碑铭
北极中天之尊左右前後有奕有灵尚矣故四圣之奉着於隋唐盖招揺在上天帝之居四卫所领威德为镇在天成象在地成形而兴运立极着见之迹昭在人世是故历代?事之典唯道家为最严宋建隆初置紫极观於汴奉四圣也逮绍兴十三年置四圣延祥观於杭初显仁太后奉四圣惟谨思陵南渡显仁北归行幸湖山神光灵响若有玄契遂出金钱内帑命漕臣董成崇立观宇以昭报事越七年赐今额拨赐田地山荡隶杭苏湖润总若干顷命左右街都道録彭君德淳实开山翼以瑞真馆延栖真之士多幽人韵客寄迹其间有林处士之风至元十三年玄敎大宗师真人张君留孙出际风云入觐道行眷隆筑崇真万夀宫於京师留侍闱庭十八年有旨命主延祥凡观之役一以旧褐祗事二十有二年有以慧力掩真人者主之观之徒云萍东西无所於寄事闻於朝大德元年有旨江浙行省拨杭天宗河之北官地若干俾兴四圣延祥观凡田地山荡旧隶观者复籍入於是大宗师际遇日久效事忠劳乃命提点吴君全节左右经度且嘱杜君道坚孙君益谦吴君存真实规画之完有俶载日理岁入植材庀工惟崇惟良首营栋宇恪事祈祝八年三清殿成明年四圣殿成若门庑楼阁斋堂庖廪以次成千楹柱立万梠藻附灵修扶其崇矗象纬瞰乎飞跂俨然琼轮玉盖之来下也赫然金矛玄纛之前陈也玺书护持云汉叠见玄教指归川岳景从於是观之规日崇且辟矣然观之迁袭有数事之振起维人不有废者其能兴乎夫国家以祈天永命为严事以神道设教为丕图况威神福德所以环拱中天上翊北极为国重镇为民钜依昭事敢不?乎乃为铭诗以纪福庭铭曰中天之居帝九重招揺在上紫极穹帅垣四列帝曰庸威神福德镇域中於民有赫国有功玺书昼下青玉骢栋宇日辟疆亩东峩峩千柱临天宗真人上界大道崇二三祗事恪以公神灵监观明且聪时阳雨若年谷丰永作神兴帝业隆於万亿年承皇风
东平杜氏种德堂记
往时杜先生善甫以道游齐鲁客武惠公之门时中原甫定公方握重权为外屛先生从容其间切磋磨琢之德善谑不虐之道卫人所以美武公者武惠公有焉则先生善甫之行其道也故东平称杜氏凡谱杜曲而系东平者皆名其胤夀康老人则先生之胤而武惠公之老也作堂於平隂之原名曰善善既而改曰种德其孙桢以其伯氏朴之言来桢与余游久稔其祖父伯氏之贤乃告之曰莫非天下易生之物也而种之之道惟其人故一年之计在谷十年之计在木夫谷之计敏於人而命於天木之计敏於地而命於人命於天者水旱沴之螟蟘疵之命於人者牛羊践之斧斤寻之不以水旱螟蟘惰吾年者谷常丰不以牛羊斧斤厄吾故者材常足是故周於谷者食饮之沃施子孙周於材者栋宇之蔽达城社夫人之种於德也何独不然是故以孝悌忠信为根柢以礼义亷耻为芟夷藴崇其始枝叶庇於家其久连云匝於里族而後沃之以孔孟之道华之以诗书之辞於是为楹为杙世以材闻似枅似臼机与天入吾侪小人不能以食自艺况能以材自充又况能以德自迈乎闻夀康老人封植之风而朴与桢也华且沃之为塈则楹与杙之求百世未有已也於是乎记
松乡集卷二

[book_title]卷三
<集部,别集类,金至元,松乡集>
钦定四库全书
松乡集卷三
元　任士林　撰
承事郎柳惠考妣墓志铭
承事郎柳惠贰奉化州事三年且归将以大德某年某月某甲子合葬考妣於某州某县某乡之原墨而谒诸州民任士林以告曰某不天生二岁而孤侍母氏洪之鹿邑淩氏淩氏爱如已出俾冒其姓者三十年母氏病且没恸哭以语曰尔河东柳氏子也曾祖考居商水今有其族尔父年来四十辇财沙河之浒河溢知不可免乃以髪挂车上卒溺屍遂不流予号哭七日得其屍迄瘗於商水之南门尔呱呱在疚予愳不能以婴儿存仲氏日至未亡人之侧予啮指以誓不贰逮兵震山东杀气蔽野予抱尔以泣曰天乎不惠我孤寡使图存乎时淩氏居元帅郝公麾下母子赖以苟活今天不乏柳氏祀俾尔有仕进事我死尔其复柳氏姓且启南门之瘗以予骨沟而合诸墓不然生不能事死又离之以重渝也柳氏其谓我何於是母子哭失声而属纩不起矣呜呼痛哉某乃行哭商水求故族拜吾父南门瘗中既辟江浙省掾乞改姓柳氏今以考满入仕为七品且贰民社其敢忘吾毋言乎呜呼以不肖孤累吾毋大节以存圣善之德皇天实闻使柳氏祀不坠死同穴以明初心妇道之至隐人子之至痛子其怜而赐之铭予闻而悲曰异哉人事之变乎春秋书事以示惩君子原情而要礼昔宋范文正公养朱氏祥符八年以朱说上第且登朝始复范氏姓宗祏之奉事考妣如一柳氏之志视范氏无越予不得而辞铭铭曰呜呼父也卒不得其命也呜呼子也壮不知其姓也母也天也全其孤以为贞也沟而合诸墓也范朱说氏以为徵也示人子之痛也尚於此乎订也
郑氏夫人墓志铭
夫人郑氏濮州观城县东谷疃人年十六适同县皇甫瑞是为皇甫氏冢妇至元六年初籍户为军南戍襄阳皇甫君在行中夫人泣别愿功业自爱妾在勿以亲老为忧也夫人髪曲局不膏沐躬劳苦事舅姑晨省夕定礼如良人稻粱鱼鴈必具必恭菅蒯蚕丝以诒以肄退则絺练茧緼密缝手熨远将屯戍不爽寒暑舅姑岁时每叹曰嗟予子使不兴行役之怀而妇力也逮十有一年移戍京口且从事府帅家间至舅姑坐堂上召夫人语曰而夫身在军旅遂参画诺是归来有日也尔以壮年得配未有嗣息尔其往虽有离忧吾志乐也且叔娣良遂命仲氏以夫人行夫人至军中卑抑以和樛萦有度良人言笑有如信誓未几姑刘氏卒夫人以舅命召还而子师曾生既以师曾见事舅如姑在益恭及思曾六岁夫人教读书早夜或曰南戍远汝父不得朝夕子视尔其勤学不负汝也迨师曾年十有一而皇甫君在杭召师曾侍由是母子相望数千里外夫人以子存亡不可知病或屡月而师曾亦念母氏之独留濮也大德三年春师曾授徒为养六年冬迎夫人来子母相依才数年尔而夫人以没哀哉夫人生於丙午八月二十六日大德九年十月二日卒於钱唐客舍享年六十男一即师曾也女一大姐适同县王氏孙男二杭州驴重喜孙女一娇娇以某年某月某甲子归葬於濮州观城县东社杨疃之原祔姑兆也且葬其良人皇甫君语其子师曾曰而母事舅姑尽妇道事余尽妻道其教汝也尽母道敬戒之节独何愧乎而余之愧独何尤乎今尔事母无日而事余长也独无悲乎苍苍者天果孰为之哀乎师曾泣不敢忘状夫人之行以求铭於余余感母子之情着夫妇之义乃为之铭曰行役劳兮我思其閟尊章具兮我力其瘁子诗书兮我教其遂胡不百年兮以永中弃人有母兮父怜之独使令子兮终身其悲全以事父兮扬名以为期庶几有慰兮母氏之思
汴张府君墓志代赵子昂作
余汴人也不及闻汴父兄往行垂二百年至元十七年始识汴张好德於杭读书好古退让有礼固知汴父兄之教未衰也然梦寐故乡蹢躅余息居游固相好也余既召为夏官入直集贤出贰济南罢归复擢汾州既又聨师儒於外十数年间靡有定役好德才一相盐筴事不仕在陋巷情未尝一日去余大德九年冬十月乃载拜致辞於余曰先君没江南且返葬於汴然不得铭墓上重念先君操行侔古人当天下广大不屑以仕为意独以诗书礼乐之旧散落江南久车笠故交终不以游故辱言色是固识超於人也而忍没吾先君乎余闻而哀之曰是固余责也好德兄事余若翁即吾翁死而潜之岂情也耶君讳谦字子让世居上谷完顔氏既涉河以迁遂为汴人大父某业修躬行尤长老庄故不乐仕进父某以赀入为宣武将军佩银符镇防行营都统君生兵末魁梧有志行孝亲弟长履人所难都统府君既没女弟四人少长笄嫁妇奁用将一事望族而畲而构称在乡党晚游江南历聘遗落属纩之日戒好德曰地广趋烦苟得易患尔其慎之言毕而逝君生於戊戌岁十一月某甲子至元二十二年十月某甲子卒於钱唐客舍得年四十有八娶高氏中书省参议明之妹男三人长即好德次好义好善女四人荣适曹希古锦适王氏鸾适行台中丞程某子仲绵适吴氏孙男三人松居椿居雪居女四人凤适刘世昌雪适徐氏余尚幼好德以君卒之岁十二月某甲子奉柩归葬汴南薰门外龙冈祖墓之原越二十年吴兴赵孟頫为之铭铭曰惟不竞也孝友以为政也惟不赀也命义以为贞也怀散亡也乃南适也死返卜也惟汴食也彼肯畲也苖则硕也获挃挃也耜畟畟也
临淮府君王公墓志铭
府君姓王氏讳庭玉字国宝保定路清苑县人其先完顔氏也高祖太保公四子讳三圣仕金河间路兵马都总管番译是为曾祖考祖考讳留干不仕考讳安住授怀远大将军安州刺史岁戊寅臣附寻始译姓改名安生子璧次府君也府君生有机略习兵书识吏事仁厚其天性也在蔡国张公军中以材勇闻己未从攻鄂州最陞亳州万户府长员首领官事蔡公终始一节屈小就大蔡公终念之凡幕府筹画必听无迁事成败胜负如龟卜数计至元九年迁河南路统军司知事受勑牒成淮蔡壁襄樊城光化凡应机出奇功不在诸将下军储措置士有余饷从贾统军诣阙赐衣袄鞁辔弓箭银钞有差改迁招讨司经历佩银符从获南渡自丁家洲与宋孙虎臣遇克之追之龙江矶兵南舟二校自称太平州帐下持守臣蜡书诣军前军中欲杀人於货府君力争之曰是絶篚迎之心也明日大军临其城民以不降死寃哉况大功未成无以示信乃以二校见受檄而还太平乃获全民至今祠之丞相由是知府君兵至建康令给事中阿里召府君军中曰建康新附民未知政宜宣抚之府君曰某少兵间莫谙民事固谢不能丞相曰好勾当退幕府曰签事公丞相意也遂受檄充江东路宣抚司事时元帅唆都左丞亷公以军兴事殷凡郡政大小府君理之流者集附者归一郡按堵溧阳既下行伍间有系累良民妇子为虏者府君出其属还之十四年宣授建康路总管府治中丞相曰王治中吾府帅师也民其理矣十五年陞朝列大夫招信路总管府达鲁花赤佩虎符招信寻改临淮俾仍旧任佩金符时丞相方解兵政闻之咨中书省俾仍佩虎符府君固让於是首崇教化新庙学治官廨饰使馆劝农桑励风俗整如师律洽如父兄初淮盗起暴甚俄二男子饮酒临淮兵家军伍张喜踪迹之乃命録事徐霆逮捕果吕文景吉二其魁也尽获其党一百七十六人杀人二百余情得中书省以闻戮者七十人淮内以治先録司李哇哇道临淮过泗州吏诬哇狱既具省府以府君亷明命谳之府君得其事出之哇得不死御史大夫相威奏江南亷能官五十人府君在中改授涟海州等处屯田总管先是上屯田策者伪以垦荒为言官给钞市牛耕实未尝有牛也年输皮给市数谓以劳死田未尝收而牛数市无已也府君不忍欺实白之人或诬公不治世祖皇帝素闻公长者不报府君遂去官居亳筑亭曰养志筑堂曰乐善与清时大儒政枢钜公以年老归其乡及仕而未擢者赋诗饮酒优游杖履相适也诗书以课子孙耕植以治生理於是府君老矣大德二年六月某甲子卒於亳州寓舍遂殡焉卒年七十有五生於甲申岁六月某甲子娶同郡魏氏録事之长女先府君十五年卒於高邮官舍归葬清苑县中阳村祖茔之右子二人长曰源侍官建康以卒次淳以父泽授保义校尉杭州等处检校大使女二人长适江东道肃政亷访司经历奥屯履次适管军总把庆都邸某孙女二长在室次适江南浙西道签肃政亷访司事焦昉孙谦孙男一可道以某年某月某甲子奉柩合葬先夫人之墓淳以状请铭於句章任士林呜呼完顔氏亡且百年子孙散落卒为善人忠在朝廷泽在民社人何独不然顾余乃得铭墓上淳实知予子可道又从予学铭宜无辞为也遂为铭铭曰以仁厚为兵兵乃强以仁厚为政政乃成以仁厚为家子孙其有承匪府君之私抑国之庆过者式焉以视此铭
庆元路道録陈君墓志铭
大德十有一年秋七月六日太极灵妙弘教法师陈君自上都还京师曰圣天子当御山川鬼神其底寜矣吾岂复游人间世乎越十有一日遂化於北门之新店其徒陈世素闻讣至与吕震亨会治终事至大元年集贤院奏以其徒乘驿奉柩还葬家山先是教主三真人追念陈君身侍阙庭十有七年际遇三朝宠渥至矣凡上方赐赉一不以私其徒惟授经旧地以乙承甲志死不渝震亨从京师最久必承无以易迨奏闻震亨泣以别三真人且谕之曰死哀生荣在此行也震亨三泣不敢忘明日拜玺书震实副陈君世素遂收陈君之行请铭于句章任士林曰师讳可复字复心雷谷其号也世为庆元路定海县人曾祖考祖考考皆有吉德不世耀师丰姿夐特神气以灵年十四从观妙葆真先生陈君与真游乃着道士衣冠观妙实师内观先生王君师诠内观役召鬼神名震一时观妙出单传道行江浙至元十有四年世祖皇帝遣使召见未几示化师行丧尽弟子礼不越已乃退习天人性命之学复从先天道山先生林君某方外五年遂尽得太极诸家之藴於是内外境融出入天造而阿持龙集寂在雷声矣二十有五年戊子夏郡大旱吏祷不应时中书左丞公旬宣浙东行郡率长吏迎师即府署禹步斗折云兴纛影火挟令符大雨随注既而定海长吏迎师礼有加叱咤之下白龙翔空乃大雷电以雨明年己丑夏邑象山以旱特闻迎师如定海长吏请益师一诣坛上雨辄作乃下与吏僚佐登楼与雨约曰酒起雨止雨果如约不爽所至民吏鼔舞香花幢盖泣迎歌送仰为神人又明年庚寅有旨寻访高道浙西道都提点董君德时首以师应聘越二年壬辰春三月赐见寻扈从大驾上都夏五月西至滦阳滦阳早逾月不雨有旨西行祈祷师奏曰臣坛在毂下西方当有沾足明日西土以雨闻有旨西土既雨宜令上都满盈师遂奉盘血盟诸天神立表下漏日中大雨上都果满盈逾西都又明日上将幸龙冈旦暴风大作扬沙走石清跸虑无命师止之师噀劒一挥风恬以息上大悦赐织室紫狨且给大官牲具以祭嗣是凡风雪雨阳禳必免祷必应凡祝厘圣躬必习吉由是天眷日深师冲澹素定便蕃恩宠亟拜辄施无余也逮事成宗皇帝一德格天棐忱屡着具不一书甲午有旨庆元路悟真观住持提点大德元年丁酉春考府君没於家师号慕欲絶即上奏乞归治丧事上赐金帛且遣使馆伴以行秋复入觐天顔温劳之某年某遂拜宣命庆元路道録玄妙观住持提点玄妙即旧天庆观也中陈畚梮之余且洊更主持规制一废师首出赐金且戒祗事者以岁入撙常度三清宝殿兴建一新凡栋宇之役有举无弛教门实嘉之甲乙之传遂定有归奏闻实为本观开山师生於宋某年某月年若干弟子道士二其一陈世素庆元路道判其一吕震亨庆元路道録其授受雷法最着者今玄教嗣师总摄江淮荆襄等处道教都提点崇文弘道玄德真人吴君其人也次则大都崇真万夀宫提点孙益谦夏文永寜国路道録稽天仁饶州路道録董处谦温州路道録危有成庆元路道判麻文行世素等将以某年某月某甲子奉柩葬於某县某乡之原呜呼天地设位圣人成能神道之教苟可以上禆爕理朝廷每优假焉凡师之功宜在史氏顾余乃得铭墓上师实知余铭固不得辞也铭曰沕沕沄沄乃有鬼神雷风山泽与定吾真匪曰致役有精惟纯是赞燮理出入天人允也陈君矫矫白云叱咤之妙泽在生民天子曰嘉宠渥日新有赉必施以侈上仁与天为徒罔厚厥身珍庭家山有严子孙其神已迁其道则存千载之下视此刻文
故奉直大夫赵公墓志铭
奉直大夫赵公既葬之二十有二年其孤继祖状其历官行事乞铭于句章任士林刻石墓上按状公讳谅字润之世居景州东光县仲薛里今为寜津县人曾祖讳某祖讳某父讳璋仕金为定远大将军佩银符历怀州都军指挥使金法七品官子试郡令史公遂习吏事未试会兵兴河朔事定补寜津县吏公识度宏远动中事机朝廷初签军民间户十点二公白长吏曰河北初定人心危疑衆未可动也下令召募愿者充之不旬日得军数百人寜津以安既而以寜津为分地俾县择文吏明达者一人充军府参佐令以公应遂为军事参谋数画奇策出入江汉之间所获生口全活甚衆陞为天下断事官经历中统元年应诏陈言条闻利害宰相奇之为益都路七司县劝农官时山东弄兵民俗悍戾仕者惮之公受命以行民买犊趋耕力本知劝寻罢劝农官公亦罢明年济南平山东东路转运亷访使司保公为提领淩州诸军鄂罗事淩州西迫御河人仰水利公敛人有差贫富不侵百姓德之俄迁滨棣路诸军鄂罗总管府经历会并滨棣入济南公亦去职至元二年宣授奉直大夫太皇寺提举河渡司初沿边马乘憧憧人并缘盗以资敌故自潼关顺陈而下设八提举司以诫以察公申令日严伺察日密舟无警棹马无逸匹凡南谍潜乘奸民造伪一无以隐其迹迨襄阳久垒亡卒盗骑获无幸货军前饷运战舰铠仗输无後期论功渡江之後公宜为多然整暇素定雅歌自适作远波亭於太皇寺西营日与硕儒太老骚人墨客赋诗饮酒而申儆司察之政不废也在政十有二年以至正十三年二月四日卒于官至元二十四年某月某日归葬于寜津县东孟里先府君之墓兆公生於丙子年二月四日享年六十有一娶麴氏生子三人长曰荣祖将仕郎临淮府宣课提举司知事仲曰显祖季曰继祖进义副尉平江路长洲县主簿女八人皆适名族其二侧室牛氏是出孙男五人思忠以公?汶上县税务大使思贤思诚俱江浙行省宣使某某幼未仕孙女九人七已嫁二在室曾孙男四人卓儿鎻儿定儿万奴曾孙女六人在幼遂为铭铭曰卓卓赵公惟时之杰审机为精烛事为哲两河之间间不容髪天子命公以询公察盗骑逸卒为奸为黠号令既明河流活活渡江论功公岂为劣天或啬之在政而没有劳不来有潜未发尚睠後人朂尔名阀
经历阮公墓志铭
余客钱塘久与河北学者游行已亷隅私窃闻之至语养亲有曰阮子贞其人时子贞以文无害坐省幕其亲经历公方无恙晨兴问安否退命妇子具甘旨日必易味且赀奉嬉游以适其意晚归视杖屦在堂则喜且拜间所历躬奉饍寝定然後去如是岁不懈也余甚敬之大德八年春余为上虞文学掾而子贞则为邑长於斯遂拜其亲遗像中尝语余曰余禄不及亲非终身之痛乎又尝谒予而痛曰余有民社而亲在客土其寜乎然不得铭无以归葬子幸知我铭在子矣乃状世出行事以请余不得辞公讳某姓阮氏字某世陈留人曾祖父某祖父某袭居顺天府以积善闻父某当金亡时跋涉兵间迁满城县买田邢家庄力生务本委心分义正直不挠乡人化之卒无仕进意夀六十二以终男四人曰享曰裕曰瑞公其长也公生敏悟读书辄识大体迨饰为吏事确不越矩府史书劳遂专案牍寻迁知事方今朝廷定铨衡张武烈公时镇大名檄公充幕以亷干称屡赴省部白事必得请乃归武烈誓曰苟居中进用必母忘尔贤陞顺天路工匠府经历仍权府事燕南部使者行郡亷其善以闻将俾真授会时更化卒拜勅命管勾新兴盐场终不就武烈公江南功成上勲劳公名在剡中力谢曰身不与事而罔功得级吾谁欺乃益自敛损閟有光华盖当天下广大人材捷出吾寜与争趋乎遂尽室南迁乐钱唐湖山之胜曰是足以佚吾老矣里中故人多江南重官日过门问起居公泊如也公天性简冲学力超定故仕止有道期不辱志功利满眼逝不求多晩年遨游江南恬养天粹朱衣象笏子仕亦遂天其未啬公乎公亦一笑而去不返也公生於甲申岁六月某甲子大德六年壬寅岁八月某甲子卒於钱唐客舍夀七十有九娶同郡王氏先公二十八年卒男二人长惟贞承事郎上虞县尹子贞其字也次某海盐州税务副使女一适同郡刘氏孙男四人长瑨钦山州税务都监次珪次璧从余学次未名孙女五人长适兰溪州站提领同郡吕继祖次适同郡王铉次适高节书院山长同郡李敬次适福建道宣慰司令史南宫王某次未嫁曾男孙一曾孙女一以某年某月某甲子奉柩葬於保定路满城县邢家庄之先营遵志也句章任士林为之铭铭曰衆驰则远我控牵兮衆涉兮喧我囬筏兮仕以发身不求达兮罔功得级畏明罚兮公庭有子天未啬兮其溉既深将刈获兮视此铭章世有获兮
孝子钱府君墓志铭
大德八年春句章任士林既职教事於古虞氏之邦友人钱真卿状其先府君之行泣以告曰真卿不肖先君以至孝闻将铭其事以为世训也持此志二十有六年行远而重吾亲其在子也夫遂相持以泣曰哀哉人子之情乎余走人间十八年不忍以所不乐故遗其亲惧潜行之日泯也子乃乐余遗耶府君讳兴祖字国材钱氏自忠懿王始居开封礼贤宅无为府君景端君曾祖也阆州府君夀之居弋阳君祖也父节遂家上虞从沙随程氏学馆雍国虞公之孙曾守富川以尽室行而府君生生有异梦少类成人长事三山陈九达与温陵张时可辨析理学为畏友事亲孝奉毋氏尤谨疾二年不愈医药且匮肤体不惜曰自吾毋而不得吾情吾恶乎用吾情及终贫不能葬孺子泣者五年既葬白鸟千百集墓木上二大鹤巡行墓旁卒百日而後去人以为至孝所感夫孝为行本君蹈其本凡所修慎信可嘉已惜其业之不昌也生於宋嘉定癸酉十一月某甲子卒於至元己卯十一月某甲子享年六十有七以某年某月某甲子葬於永丰乡凤凰山之原娶申屠氏子男二淳真卿女二适邢应博严汉弼孙男二德晋德朋孙女四铭曰不昌於理而昌於孝匪孝不昌视白鸟之翔过者式焉孝子之藏
夫人费氏墓志铭
钱唐张泽之端而好修博而嗜文择交当世不苟希合从周应奉赵集贤游诗法书法以精造闻而又乐与予追寻古作者声气日镌磨未置也頋予在隐约宜无以翼起之使蚤有誉於时也大德十有一年冬十有二月泽之齐衰膝行谒予西湖之上曰泽之不天毋氏终矣日月且葬大人谓泽之曰余途行日廹半九十矣卒不幸失尔母而余在尔固不得久於哀为也尔情而余夺之尔重哀也必求先生铭俾以状来请无辞铭夫人姓费氏讳某同郡安溪人也曾祖某祖某隐德不着父某仕宋承节郎监安吉州酒税母唐氏夫人生柔淑性颖悟总角鞶帨在父母侧诵论语孟子知大义学李夫人书习九宫筭学既事张氏肖孙黾勉有相敬戒不 违日上堂奉舅姑饴蜜承欢乃退定省温凊礼加良人迨侍疾不渝劳剧弗良履行弗惮也既殁且葬良人庐墓上三年家政日举弗弛赖以终孝岁时烝尝必洁必敬宗姻协比戚单以愉至若口齿日繁伏腊日具一不以累其良人而邻里遗问琼李无虚致也朋宾过从觞豆未有余也堂无尊章而姆媪不内接也宅近?市而服食常澹如也闺中不闻愠言侍婢不奉怠色而训语温温惟励诸子诗礼饰二女德功固其身教然也然而性慧天通日课梵典若有顿解身未四十不耻丧具岁必一陈而良人不知也大德十有一年夏五月初得疾外疡且祈天曰此非老妇人证也愿以他疾终至十有二月某甲子果不食饮怡然而逝生於宋宝佑丙辰八月某甲子至元己卯归张氏享年五十有二以明年正月某甲子葬於南山之原祔姑兆也男三人长即泽之次济之浩之女二人在室孙男二道护道佑夫人且死呼济浩前曰汝幼未知至弱未胜事惟伯兄是承以虔事父天使志业不渝干有誉用则吾志也良人肖孙哭之哀余曰是可哀也已遂为铭铭曰澹修静兮固天性也维家政兮固妇道之贞也事翁子兮不得终以祗也有令子兮不得养而已也报而德兮胡尔啬也匪啬也天维令妻之誉而是毋之贤兮将不坠於永年以视此铭镌也
松乡集卷三

[book_title]卷四
钦定四库全书
松乡集卷四
元　任士林　撰
谢翺传
谢翺者字皋羽闽人也父钥性至孝丧母行服庐墓终身不仕宋咸淳初翺试进士不中慨然以古文倡作宋祖铙歌鼓吹曲骑吹曲上太常乐工习之人至今传其词倜傥有大节尝布衣杖策参人军事未几善哭如唐衢过姑胥望夫差之台恸哭终日过勾越行禹穴间北向哭乘舟至鄞过蛟门登候涛山感夫子浮桴之叹则又哭晩登子陵西台以竹如意击石歌招魂之词曰魂来兮何极魂去兮关水黑化为朱鸟兮有噣焉食歌阕竹石俱碎失声哭何其情之悲也所知沦没碧血游空山川池榭云岚草木与所别处及其时适相类则裴回顾盼悲不自已夫鸟兽丧其羣匹越月踰时则必逡巡其故乡翔回焉鸣号焉蹢躅焉踟蹰焉然後乃能去之若翺者章皇山泽恶夫涕之无从也既客浦汭往桐庐人翕然从翺学所为歌诗其称小其指大其辞隐其义显有风人之余类唐人之卓卓者尤善叙事有良史材作南史帝纪二十赞采独行秦楚之际月表所历浙东西州佳山水必有游记当天下广大足历燕魏赵代问遗事故迹且涉大瀛海外尽识风物鸿蒙之初度越子长矣惜其悲鸣烦促天性固然其亡乎其亡乎士充充入矍相持觯不去憎闻翺翺自若也易曰浚恒贞凶无攸利翺之谓乎或曰伯夷叔齐何人也子曰古之贤人也曰怨乎曰求仁而得仁又何怨屈平非怨者也精神漂散鬼语神词变而不测翺岂平伍耶初翺无恙时得唐方干旧隐白云村建炎四年江端友吕居仁朱翌诸贤为文祭临水之神避地於此翺曰死必葬之作许剑录迨疾革语其妻刘我死必以骨归方凤葬我许剑之地方凤果闻讣至与吴思齐冯桂芳方幼学方焘翁衡翁登奉骨如志夫以死生托人不爽皦日信矣哉其徒吴贵买田月泉精舍祠曰曦髪处士岁时奉烝尝云赞曰唐宰相董晋为汴州辟韩愈从事愈激知已称陇西公而不姓晋死从裴度度乃不引用愈愈作吊田横文以着其哀若翺者夫亦横之客也欤
吴思齐传
吴思齐者字子善婺永康人其先处之丽水父邃龙川陈氏自出大父时家焉以父任入官有能声既老失仕恂恂为乡人嫁兄弟之孤无归者谷其怜之免女欲弃者棺死无以敛者意洽如也逮贫不悔有寒疾耳辄聋不闻人事懒不与世接独婺方凤闽谢翺睦方焘友善着老氏阙疑等书晩号全归子全归子生頴悟仲父监丞公天泽器其材卒授所学初父邃仕员外郎当补官谋庶兄者再监丞公曰毋废嫡然非其志志在科目自奋故征商新城日犹乐举子试中举摄嘉兴令善听微决疑语在全归子自述洪提刑起畏辟置类田吏用事者言办此可通籍思齐曰以民怨禄非得也妇翁方饶州登为人少裁制谋以自近思齐执子壻礼不衰终不就其有守自立如此贾氏方柄国上将以卤簿临其母丧文侍郎及翁言不可然畏祸中悔思齐以书朂之曰叱嗟而母婢也公不可默已御史俞浙以论谢堂出台为太府少卿留丞相直堂有勲籍思齐以书正之曰公宅百揆以贵戚废公论世谁赖乎其自强敢言如此惟自强故不以贫屈惟有守故不以势移屈且移则终始相渝或亏其中以取售其能以全归乎或曰人事通塞昔智今愚常逢其故也何全为是不然兹其所谓全也山林川泽之间引若人以自媚如横空之参耿耿生白察曙色者有徵惜乎其自閟者深其根於远者不宏也诗曰虽无老成人尚有典刑子曰善人吾不得而见之矣得见有恒者斯可矣及观俟命録断自孔曾以下死生了然贞矣哉赞曰余识谢翺得其诗以唐杜甫自律翼以二李其传乎遇方凤道谢翺已死葬於钓台之南与方干隐相望言且於邑泣下出所书全归子自述至曰天夺炳烛之隣畸穷孤危如鼎一足悲矣夫其以古道自信者夫
烈妇胡氏传
刘平妻胡氏滨州渤海县秦台乡人也既筓适平生子男三人平从军有材名至元七年戍枣阳平在行中既戍乃闰月六日平以小车载妇子往时长男不从中男才七岁小儿在抱未十月胡前挽车平後推之未至枣阳西北百余里沙河之浒日入系车木下宿焉夜半虎来噬平臂负之去平号胡徒手从之力掣虎足中男拔刀室中走以授母胡得刀刺虎肝肠尽出虎始脱平平尚能言惧他虎来不胜乃舍车扶平挈二子涉河而西至季阳堡南门叫欲入门者惊悬火下烛见衣血淋漓犹信为置门下迟明白其将赵侯命戏下卒往致所弃车载死虎来归为召医者视平药之三日而死於是赵侯上其事枣阳帅且官纳虎皮给钞十千以瘗平八年十月胡以二子至自枣阳滨州长吏讯之图其状以闻复其家任子曰尝读诗至大夫行役室家悯其勤劳莫不有自贻伊阻之叹则胡之从戍也以情及其遇虎而脱夫也以烈方胡之掣虎而剚刀也知有夫而已儿之拔刀而授母也知有父而已虎虽暴岂能啮天伦之衷哉泰山之哭夫子哀之至矣余读张维此传因为序其事书於後云
自然道士传
自然道士不知何许人也薛氏或谓系出轩辕夏车正奚仲成汤左相仲虺之孙薛其先封故云生澹泊有趣尚自谓羲皇上人与儵忽氏凿混沌有功将第而禄之适华胥氏事废而户外之屦满矣文王居美里箕子释周缚周公东征三年归孔子自卫反鲁讲承远诣直窥河洛晩侍孔子问礼老耼得自然之道因号自然道士改自然处士非其志也题所居曰瓦注轩寻号瓦注居士周茂叔邵尧夫程正叔日游从神领意会与道翁张遂僦居孤山之上亦号孤山赁房翁蔡少霞山玄卿葛稚川司马子微陶贞白相与吐吞明月宴啸清风时未尝不神游崑仑也坐轻泄玄理左迁听鹤翁而出处去就之间裕如也志有专业更无定名亦顺乎天而已矣然涉世方长信道方笃名不一更而可定也当无宠辱之惊乎
真一先生传
真一先生家姓酿名字伯醇无功乡人其先秫有国神农时黄帝既致杵臼之利陈师伐其国秫以俘见帝不忍播弃封之为太仓令崆峒牟氏闻秫贤有立志以女妻之秫得牟喜曰此真吾糟糠妻也生子旨禹会诸侯於涂山有仪狄者以旨进禹味其言甘曰吾子孙必有以是亡国者心疎之然亦不斥絶旨生泛泛生醴醴生盎盎生缇缇生沈仕成周为最盛朝廷宗庙之上咸相推尊下至比闾族党升降酬酢莫不有礼遭春秋历战国子孙以诈得幸诸侯独商以清德闻齐威王时淳于髠以滑稽受上赏而商去矣暨至秦汉商之族通显然官不过主爵都尉先生其胤也晋桓大司马辟先生为青州从事志不屑雅与阮宣毕卓刘伶阮籍之徒为忘形之交义熙间先生抱瓮自闭不希荐引会五柳先生陶元亮弃官归柴桑与先生交驩凡戚欣歌哭平险逆顺之涂必揖先生商之元亮沉浸醲郁先生亦风流醖藉莫逆於心元亮尝坐东篱下望先生不来唇焦肺渴心甚苦之会王江州遣白衣人送先生至元亮为之倾倒殆尽先生时枕藉糟中为浮蛆所困元亮脱葛巾手自引拨笑曰公等碌碌所谓因人成事者其爱嗜如此元亮晩年多感山阳下国之事令人酸心遂有瓶罄罍耻之忧失笑相顾举口见疑作诗戒止思与先生絶交先生仰天耳热抚岳而歌乌乌曰知我者陶先生乎罪我者陶先生乎退而守口如瓶不求俎豆贤人之列着书子壶子以自娱後赵郡苏轼追尊之曰真一先生太史公曰家氏散居天下而酿以醇和称大白若辱不沽市井之誉其圣之清者欤自羲叔和叔以来爱嗜酿者甚衆惟晋陶元明最为浃洽然而酧酢之情不能白首君子惜之弥子之贤未变於初也前见贤而後获罪者爱憎之至变也酿之於渊明亦爱憎之至变欤世之所谓醇酎交者可不慎哉
夀光先生传
夀光先生古监者西蜀人父同尝输作尚方其母范氏梦明月入怀同曰此奇徵也吾为尔成之後遇祝融氏炉中得炼养术神光满室弥月不散果生监监生未有识察会负局仙人从代来见监奇曰此不迎不将应物而不藏者乎命以金膏涂顶玉水洗胸监遂光明善照人无妍丑皆爱监监亦不少假借毫髪无隐对之者衣冠必肃武帝初待诏建章宫帝将御冕旒朝羣臣召监侍帝改容临之赐锦裀玉匣进为玉台郎时方置大长秋以监赐贵人陈氏陈氏得监益自修饰仪容絶世遂册陈氏为皇后后受册已谢曰妾待罪後宫不能自媚陛下以监赐妾妾膏沐必对监令妾以色承恩监之力也乞封监如仪乃封监容成侯赐锦裀如故后立十余年挟妇人媚道觉女子楚服弃市相连者三百余人赐册皇后上玺绶罢退长门宫监惧毁求容平阳主家讴者卫子夫善监帝祓灞上还过主家所侍良家女皆不悦独悦子夫得幸轩中入为皇后后不引监不敢侍上上知监能饰后容出入不疑加赐五龙五绶后立三十八年与戾太子擅发兵诛江充朝廷大怒执金吾刘敢奉册收皇后玺绶后自杀帝乃制诏御史容成侯监克明喜饰号为察物後宫赖之然二后实危余而监不察反饰置之虽好色必恶心朕几中焉夫能察人之形而不能察之情能饰人之容而不能饰人之心容成侯何以自明遂废弃民间晩号夀光先生太史公曰古公亶父周之初也监岂其裔欤胸中不正眸子眊焉监岂不善察者饰置之过帝甘心焉以貌取人罪监误矣
送邓善之修撰序
文章之尚缘时而兴时有淳龎则文有隆污其势则然也亦固在夫操制作之柄者与道消息与时翕张于以风示当世然後学者一趋於正也且六经述作如日星昭布如四时错行浑浑乎山川之流峙也挺挺乎草木之华滋也何其浑厚而博大伦理而音节也千载之下读之者油油然雍熙浑颢之盛如亲见之至若庄周之荒唐屈原之沉欝苏秦张仪公孙衍驺奭谲诈之谈商鞅李斯韩非申不害惨礉之论以至荀卿扬雄醇疵之作东方朔司马相如恢诡之辞何其披靡而支离岩崭而澎湃也百世之下覧之者薾薾然破碎磔裂之风如新沐之然而操觚弄翰之士寜为此而不为彼何耶往时科举事具人方以言语相雄长文字第甲乙不旁搜以为奇远引以为博钩致以为深有不可也今天下一家元气浑合大声洋洋朝廷之上躬行古人而右文之治四海风被山林之远时及覩播告之修纪载之作咏歌之章浑然典谟之温润风雅之清扬将作为一经以袭六为七何其盛耶友人邓善之归自词垣与余剧谈西湖之上观其浑厚以和沉潜以润如清球在县明珠在乘信涵养之深而持守之纯也呜呼质乎文乎若循环乎盛古之风躬行之治历数千百年而後振乎则夫操制作之柄者得不有思乎宜非枯槁之士果所窥也八代之衰退之起之五代之陋永叔弛之百川东障狂澜靡之故其为力也为甚难今时则易然也善之勉乎哉天风万里将还玉堂之署幸为我谢诸君江海之迹倦矣得无恋恋盛时乎
张仲实教授宜兴序
仆渔钓海上岁时过循王之庙且式衣冠俨然有生气固知世祀未衰必有闻孙誉士出也数年来杭闻仲实之门凡师数十生皆公卿材子弟凡江海士仕者问业游者问舍所出词章日益富为世所珍嗜不辄去手仆诚私心慕之今年春复来乃闻仲实教授宜兴行有日矣仆自念饮沐其先之故耳接其人之贤名不在谒者岂情也耶明日仲实乃过仆意气言论溢所闻且慕远甚又明日杨仲宏来曰仲实且知子矣将行子不可无语仆闻之士一命而上皆有王事唯教事故为最优然闻诸仕者莫不劳且悔以去夫士有教事而悔且劳如此岂知方之士乎盖士处穷约时廓其庭以受诸生甚尊严且优游洋洋也举莫以违其意逮名在下士诸生在前吏议在後怠者教不足弱者事不足劳且悔亦宜也仲实少长勲门壮食旧德温乎璆琳琅玕之美具焉充乎夏瑚商琏之器列焉故学有泉渊唯饮者取足文如宜饍四时具详於味者日絮且歠是优於教矣况器识以迎事之来声实以括人之誉宜将大肆於时也胡寜日有砥砺绳墨之事於州千里之地乎仲实行矣
送俞时中北上序
俞时中将行友人饯之北门任士林执醆言曰士有袭家学以为珍负材识以为文其气充焉其声先焉然而仕循循进无异常人曾不得超趠寥廓而窥光天衢岂天下广大以名进吏部夫人而能为贤乎将蛰尔声抑尔气不使激昂於时以一于格律之公乎抑道塞仕薄未尝日造中州上国屈折王公之前拜自献以成其身乎不然栋梁者未之收而桷榱之用将无自而振乎今之世虽多贤不能盖子也亦明矣而子又非蛰尔声抑尔气使不自耀者则余二者为之决矣然尝观韩昌黎氏作张籍李翺之徒遂亦名世然苏氏之闻亦待欧阳子之门而大吾起视江海三十年无科举事负材抱气凡可为张籍李翺者不少夫果谁为之宗依耶苏氏父子虽不迄再见而振动其声耀使天下士皆愿出其门有如欧阳公灼然复可见乎不也吾固不得而窥也子行道中州造上国拜自献以成其身将亦子之耻也仰视清列栋梁者收乎岂犹曰未也则子具桷榱以进夫犹曰需之吾不信也
刘梅泉松江教授序
汉郡文学选至重也非经明行修者不与焉隽不疑盖寛饶诸葛丰之徒何班班如也逮宋庆历路州军监始有学置教授或曹掾兼之或州里推择则转运司命之也熙寜中始自中书门下逮厥後选益尊法益详其途有十谓之十色教官夫士自束髪至白首崎岖塲屋间迄一第於有司侥幸出是选者则以不拜吏部为荣以脱身箠楚为贺其选岂不甚重乎今科举事废上之人择材於乡里之公郡博士考所业而进之部使者加考核焉县教谕由此其选既而分録纠正郡教事由所部升之省加详察焉而後畀之如是十余年始克问选於吏部间关万里风雪满涂而狐裘为缁获观上国之光者几何人而老者病者不在焉吏部定天下选路府若州阙有限而考有期来日多而应日狭不知岁月之坐困也盖横一经而坐皋比部使者以为僚二千石以为客书生之至贵不惟朝廷甚惜之也二十年来人之取富贵甚易故视此选为甚难幸而得之傲兀重席以意气使诸生盖将酧其所甚难而图其所甚易而不知自汉迄今其选为何如耶又安知薾然衣冠进退为馆下生者不已试其所难者耶刘君梅泉将行松江吾故道其辞云
程氏受义堂诗卷序
镇江路府推程氏其家以义名堂曰吾有所受之也凡能诗者赋之若干篇皇甫生求余序其首固将以为教化风俗美事余惟人生同气之身散而兄弟继别继祢之所由分百世之所由集义之所由始也夫仁义礼智具於性而命於天命於天实由命於亲也孟子曰仁之实事亲是也义之实从兄是也即事亲之实由之以从兄弟之间皆天性之所由发则是义也父有所不待授子有所不待受油然孝友之行始于家而逹於政岂必谆谆告语然哉而世道日趋家俗日靡交相瘉而不令之情作与人恭而独亡之叹兴甚而风雨流落义不在姜肱之被矣春风枯荣义不在田真之荆矣此程氏堂所由作也府推公事其先大夫日凡怡怡仲季之间者则既闻之矣大夫既殁府推公独忍死其亲乎是故羣从兄弟十有三人同门以居同堂以食仕不私禄事不怠长井井熙熙前埙後箎左芝右兰诗书满闼大纷小帨鞶丝成帷一真天游罔间内外室无私评干有誉用诗云宜兄宜弟宜兄宜弟而後可以教国人府推公有焉则夫闻程氏之风者可不愧乎余故乐赞其事而序以归之
瓢湖小隐诗序
隐者之道有二其身隐其道为天下後世用而不可冺也其心隐其迹在朝市进退间而不可窥也若夫生江海之上老耕钓之间无卓絶之行以自异无弘济之道以自闻而徒区区行怪者之归则亦胥而冺冺然耳隐云乎哉然而谈笑之侯无世无之徒步之卿相无人而不得也则夫智虑宇宙之外精神尘埃之表琴书以自娱诗酒以自乐偃然世故之不得凂独非隐者事乎东山谢氏子居坳塘之上名之曰瓢湖小隐赋诗自况诸君交和之夫五湖之广而纳之一瓢之小一世之纷而坐之斗室之安非隐者不能也余来华亭不及识谢君而谢君之所交游能称之且求余言为之序呜呼余六十翁矣迹不一趋利禄之途而心未尝往也然尚曰吾隐者吾隐者人不谓信也今谢君力足以致休誉材足以起荣名而俛首田里之事若甘心焉非隐者之伦乎他日天风雪晴扁舟独往叩门不及而返顾相与成隐者之风则非人所识也因书其首云
刘思鲁侍父之浏阳序
鄜川刘汶侍其父之浏阳教授翰林应奉周君景远为次饯者之诗必求余言为赠自予得杨仲弘人方翕然从予後得师鲁而人益信予将托二子以自朂也而思鲁别予是不可以无言也海之於水所受者大故其为涛也怒以泄逮其平也人狎之济以渔木之於地所培者深故其为干也怒以长逮其久也絜百围人不惊异时科举事具士薾然文字之间师友以持其成公卿以震其闻有司失得以摧其鋭而又岁月以老其涉有不索然者乎今举无是困也气安得而不充乎视向之薾然索然者可熟视无覩也夫年以养学学以养气有充然之守而待之以薾然索然之容胡不观之海与木乎济以渔者狎焉絜之围而材者取焉未见其薄於发也然长沙多沉欝之士感愤悲鸣气不能辄平吾师鲁其廓受之深出之以道御气输之和平之音则渊然之学锵然之文吾且避子矣三年将拜君赐
送揭阳赵令君序
仕犹农也以既获为能事富贵犹射也以既中为良工天下每以是求材而卤莽之耕诡遇之获不计焉夫出处有时仕止有节父兄之教成而素守之天定造物者不振耀之则善者惧矣前揭阳令君肤敏士也始集贤公宣抚四明郡以佐理有功起家为揭阳计凡最也揭阳在南海徒以老母故不能行既而集贤公立朝着令君不敢以见亦不敢以仕躬孝友之节养亷退之风则集贤公之心也集贤公薨朝廷大振幽滞郡以名闻部使者加察详焉元岳大臣将进之圣天子之庭令君遂有仕意而贫不能为万里资也盖自清敏公盛时退然一书生纨绮之味已薄於今为庶祝融回禄相之始不得不仰升斗之禄使集贤公无恙上被圣天子之知令君而求多於造物则仕伤亷矣今天子仁圣尽擢丰芑之材而用之令君而自弃於明时则不仕伤义矣令君生清敏公之门最晩而受教集贤公最深集贤公活十万人命而天不富贵其子若弟吾不信也令君不濡忍二十年之久徐起而收之则集贤公之心不白而仕止之义不明令君庸有道乎秋风载道走公卿间有不以予言为信是不知集贤公者也令君行矣
慈溪主簿茆意山序
士有首功而不遇志有白首而未酬造物者固将老天下之智虑而悲歌慷慨之士之所甚惜也意山杭人也受檄行军更封传来四明郡户口厄塞遂入职方实至元十三年春也集贤公被命宣抚寘君幕下既而归奏天子凡帷幄之贤一时出筹画第功吏部意山遂青衫拜命实簿正慈溪县事爵之卑恩之崇也意山不以寮底自诎苟可以行吾志长官不能挠二千石不能屈邑以治闻民不忍舍去因家於苃舍之下而贫如故也岁事枣栗熟坐长老立童竖杯酒相煦劳教民出租税奉期约射狐罝?以为欢如未去政君之薄民之厚也今将以名上铨衡若不胜万里之役是惧嗟乎功名危事也富贵厚报也首危事而食厚报绰绰然左劵之得意山退然不伐而人以为已功不亦愧乎试吏百里近三年有成政循序取一官以幸妻子可俯首拾方将处民伍如素编列岂独无利禄之心乎吾闻集贤公之门多退让士富贵狎来智者策殿造物之术穷而道德之味胜意山不得濡染之深则性具固美也其亷於取也亦宜三飧苍莽挟此以有行不超君於拾级连步之外吾不信也意山勉乎哉吾北乡望君矣
送楼平隐序
司马季主严君平卜以隐其身者也然卜非隐具也以名致人而利其求以祸福中人而利其得卜隐乎哉是以季主君平以卜特闻且十日十二子相配五行相休王所以贫富贵贱夀夭天下之人不能窃窃然知也知亦未易也卜始神矣是故游天下之艺以自卑非隐者不能也神天下之术以自利则隐者不为也能其所不能为其所不为未可以言卜也矣夫人生於隂阳寒暑而乾坤坎离之妙语之而不能对食於粟米丝麻而木金水火之用叩之而不能解何也大抵本末精粗之学不明卜者始专门而道行矣异时科举事具朝而平康之游子暮而殿陛之句胪其通塞固不能识也卜者之门愈盛而道愈隆然世亦以是而衰也今楼君淳甫将以卜闻而隐其心也为我张帘大坐閲市人之富复有饭牛牵狗者乎子盍掷卜钱而谢之曰六经昌矣
送叶伯几序
余家越天门山之阳坐瞰海波水天际远蛮洲蜃屿历历晴豁时则天光曙发风濶潮平舟大小淩蜃头来杳若撒菽少则帆影抑扬棹歌出没径列步下市侩布立岸上遥呼问海伴故旧三老倚桅长揖载输委市废举毕问且悉对然後乃登岸洋洋入市侩家挥霍醉语无谁何明日椎羊沥神击鼓召市贩夫日来争贸急售幸不幸听轩轾唯浅深赖不臭厥载为贺既又涉旬月市侩计觚筹然後审知乾没则莫不大呼起柂列啸扬颿视厚薄各满志去又尝观富人之舶挂十丈之竿建八翼之橹长年顿指南车坐浮庋上百夫建鼔番休整如官府令拖碇必良綍繂必精载必异国絶产时一上步纲孔目大小杀牛酾酒畅欢而後去市侩过不敢顾盖将输官塲之入保天府之珍者也余在隐约犹为学校诸生每见职教者充孔杨来不险济以求赢则幸不幸输尔载以惬入者也叶君伯几之至也未数月也以下州例不得设学録故去然其深藏而不贾厚载而未输大类富人之舶不入市侩之顾以满志去者固多矣叙以道其别
送周应申远游序
志远业者不家食而肥毒宴安者视乡邻为狭夫人之情则然而遇不遇天也植杖之士不能易滔滔之津荷蒉之徒固亦议有心之磬是非茫茫然枵其中瑟瑟然嗫嚅其外者所能有获於世也然王侯之门首据者为上贤江海之上眼空者无後逹是以媻姗而进堂上之美人皆笑首弹铗而归坐上之主翁无弃责置莝豆於下列绨袍之情亦危在术中而不悟问舌之耻仍在如是而游於世将何获乎吾尝折肱於是矣兀兀出踵息且将寻山中遂初赋日以自察周氏子应申乃欲轩轩然远游应申少学於余不得自隐其底而以告之虽然命蹇者滞来心通者巧至生闻余之所已历能不少失色於人则其获也讵可既乎虽然旁坐市肆而窃笑不言者宋大夫之俦生勿以言卜也过市滴油而百钱必中者小由基之所屈生勿以言射也池鵞可笼而拊膺之妇已切切然不能平石鼎可赋而楚喉之叟且哑哑然相迫切生其慎哉稇载望生矣
杭州路三教人士送监郡序
大德十有二年春二月六日杭州路逹噜噶齐通议公三年政成解印绶去杭父兄候公骑上道相聚成列稚弱累累耆耄种种或卧道上或控马首泣不听去曰公政慈我公恩遗我父母育我顾我复我我渴饮我我饥谷我公去辍我谁与活我言泣欲下又曰公留我嬉公去我悲我悲谓何我籴我饥泣且哽又曰浙江东来流民哀哀道饥谁食道骼谁埋公亦掩袂为不忍去曰我曷能政命由上令我曷能慈恩由上施天子仁圣前星令明我叩我首我陈我情俾尔毋尔病俾尔饫尔寜以熙尔城於是三教人士杜道坚等出谢父兄而为之言曰郡之民命寄在牧守牧守为政莫切杭城盖以数百万之民一仰籴于升斗水旱之余居富者不知政居官者不知民民与政交相病也是故心太切则政烦心不一则政凟令出未孚而督者在道惠施未均而核者在庭奈之何其为荒政之道也公一诚明白百举具修上不谄逢下不威济此政所由成而民所由怀也然而政有切而未陈事有弊而当极公上下智虑间怀之久矣今将日造帝庭都俞吁咈之下凡大而天下小而邦国一广利泽之仁则公去之日犹在政之年也尔父兄其何悲於是公乃上道遂述其辞以遗采风者得焉
南谷原旨发挥序
人不可以不知道夫道在天地之先两仪以之分人物以之命率而修之而世教立是故即世教以求道则天地不可知即天地以窥道则其初不可究夫孔老立言其率而修之之谓欤其所以为言则极初在其掌欤河南邵氏发蒙於尧舜数千载之後而灼然有见於天地未开物之前故以元经会以会经运以运经世繇十日十二子相配为始少昊之星癸繇少昊而上凡古始之事可溯而知其故其原曰自老子南谷杜尊师既着道德经原旨且即邵氏书为原旨发挥老子曰能知古始是谓道纪此发挥所由作也或曰身游形器之域为尔浑沦之言不亦戾於道耶应之曰生民有始天地有初道不可以有有而无无而浑沦之与居乃可以知此也夫他日着笋皮冠衣布单衣执老子以居青山白云之下则庶乎其有徵於斯云
送括苍王实翁逻戍公棠序
往年余留乡邦识王将军於长吏之庭时将军有事逻戍於连山隘中车笠迎逢弓矢先後而退让有礼言温温以和儒先生争誉之未几以满去山谷之民出饯城市州长吏益以敬士益以誉民益以祝曰苃舍犹在越七八年遇余钱塘言貌犹往年之见既而以复戍公棠别余曰人生出处良难如蚁旋磨十年之间调不改选仕不改州公棠有戍实邻连山苃舍之祝云吾愧也余为之喜曰居有故僚邻有故壤君何愧乎惟其愧愧是以不愧君何愧乎公棠在丹山之厓赤水之涘连山在其南汉有镇亭亭有长故宋有公棠砦砦有逻戍既而连山以险陋闻故公棠连山始分戍水入剡山入婺女会稽民散居山谷中以采植为业梯石为田淡食薇蕨死不越市故其俗易治君所尝试於连山者则既闻之矣然奉化有千里之寄守逻戍六军戍二所以坊民之至矣矧时平致治民有不必坊而日赴期会之约州一小卒吏入墟落刍米之所需酒浆之所奉鸡犬之厄有不得而免矣故逻地之胥不滥出醉语即不足以支兵不削食割饮则不足以承为之长者虽欲静为守简为理不可得也君行首以余言为牧守告然後居君之敬行君之简以与夫山林俭德之儒受学问道暇即上鞠猴摘青棂诗筒酒斗相从山水之下岁时与尔民短衣昼猎山核充笾野味崇俎以歌舞牧守之治固不厌弓刀之为屈也吾将贺君之有成其愈於连山也固宜诸君饯之诗余因序其首云
中易序
大哉易乎立天之道曰隂与阳立地之道曰柔与刚立人之道曰仁与义如斯而已矣是故在天成象在地成形圣人设卦之宜也化而裁之存乎变推而行之存乎通神而明之存乎其人圣人作易之旨也易乎易乎彰往而察来钩深而致远原始而返终其几神矣子曰舜隐恶而扬善执其两端用其中於民此之谓也诗云鸢飞戾天鱼跃于渊言其上下察也然而子思没中庸之道不明而易隐矣余生千载之後独抱全经潜心研思亦既有年然後豁然始悟天地之变化人事之始终作为中易分为上下篇三陈其卦所以极河洛之数成大衍之用体天地之撰盛德大业显仁藏用一本坎离颐过之妙既未随蛊之几井噬贲困之感屯鼎革蒙之推圣人通变立言之旨粲然甚明格物致知正心诚意修身齐家治国平天下之道尽在是矣可不究乎子曰天何言哉四时行焉百物生焉天何言哉此夫子之所以为圣也
送徐春野兰溪吏目序
州千里之地建其牧有长有贰而案牍之寄则有吏目所以达民吏之情而受成於长贰者也事之然不然可不可长吏不得独决於上必於吏目折衷焉於是狱讼簿书始於吏手之拟度而成於吏目之笔削非心贯格律性融理道吾未见其能济者也往岁钱塘徐君贇夫来综吾州吏事紫髯裘马俨然儒者之政予尝为其作幕中壁箴有曰上交不谄下交不凟徐君居之无倦故其去也如始见予钱唐久君复为兰溪之役且别曰今何以赠我予曰旧言在也夫人谄则直不举直不举则道不行凟则临不庄临不庄则令不从语人以谄与凟则忿然怒怫然辞而终身谄人也终身凟人也徐君处上下之间不谄不凟终始以之於从政乎何有前贰车郭使君以亷明闻於时今苃舍犹在君往质之且曰江海之旧有任某者祝且规如是当必可吾言云
重阳王真人悯化图序
重阳王真人悯化图凡五十有五李真常实为之张诚明遂为之题其目吏弘真为之传其事王资善为之序其然何窃窃然如也盖悯一世之穷相率而期於化此图之不可不作也然吾观重阳之为道也如月在天如风行水其神凝其形化何往非迹何往非图逮云行月移窍虚风霁其神迁其道传何有於迹何有於图乎哉果且无迹与图乎哉虽然易象何为而作也忘筌忘蹄必有得是图之外云
送吾宗瑾之江隂马驮沙廵检序
瑾与余同姓学业於余精悍有胆气余尝语以本末精粗之道固知其疎敏有用材也既而同年祗命省户俱为县文学掾讲学之外独能与诸生相周旋既用誉以去当上铨其翁府判官以年老宜传法应补逻戍复祗命以行奉其尊府君之言别余钱唐曰瑾不肖不得卒业门下而习仕庠序间吾愧也亲老矣不得奉菽水堂上而俛首刀弓中益吾愧也先生可独以无辞余曰余知翁固以翁之事告夫翁以盛年上第适弗逢世逮授秩六品复不及禄退居三十年推之挽之皆当世有力而翁独恬然不迁因使其子先庠序之事且曰劳奔走而後食其何亷於造物也如是亦固自其心不忍贪天之功始也且富贵利达命於人而实命於天命於天者天遂人命於人者人遂天以人遂天世固优之矣而翁弗歆也以天遂人翁独自之而子得辞之乎而况功业之见於世固无久卑屈理乎子行其以而翁亷於造物者为深训以富贵利达人遂天者为深惩然後出所学末者粗者以日奉其役本者精者以日深其受则获乎上也为有道施乎下也为有宜吾将日子之望而翁之心也子行
易体用序【为保八侍郎作】
易体用者贰卿保公所着夫易之为书广矣大矣而羲文周孔之心千载而得其解犹旦暮遇之也盖易之为道远而天地之始终近而一日之旦夜大而天下国家之经纶小而一身之进退得失体而用之无不在是故举理而言神明通矣而遗於末也举数而言三五成矣而离於一也变化见而观象者求之则囿於物矣吉凶生而尚占者玩之则梏於徵矣夫然则体之吾身措之日用而後简易之理得此体用一书所由作也然尝论之卦有六十四而易不止於六十四爻有三百八十四而稽其情通其事又岂一爻一辞之所能穷哉今观贰卿所着犹不免於言下有言盖离言则道不明离道则言不成言与道交相涉也而後体用之学行观贰卿之易者当求於言之外云
雪窦淳上人求施大钟序
行禹穴而四明山为最胜俯鞠猴岩出二十里遂有雪窦飞瀑千丈激雪跑空玉乳金沙时一发露人缘蹬而上如行十里许盘回折伏若已穷絶至其上则广田平衍可数百亩有竹箭杉栝之饶奇峯峭壁高入苍莽如来氏结庐其中逮明觉大师道行东南雪窦特闻宋仁祖在御尝梦游其山故三数名德趺游之遗朝廷敕有司视窣堵具然後窆地由人胜如是乎寺更刦灰以来前石门来公措理其先今野翁同公纪画其後殿阁堂庑庖湢之区几数千楹而後大备钟楼视寺尤壮翬飞翼跂与山俱齐而县金未具殊为欠事於是召匠计金锡之齐若干万斤于铣鼔钲之度厚薄侈弇之宜厥有成制奈何弗给一日野翁方秉拂坐召常所办事而进曰官府坐曹以鼔为节故示民期会由声而出幢刹昏旦以钟为令故示佛知见由声而入诸袍住卧於此鳬氏之工独未究竟何耶朴翁淳师药岩是师合掌前曰公卿富贵之家食施宴常如五谷迈种获於既耰名山大刹资其利益者亦宏矣固有闻雪窦而未游游而且未忘者寜独无心乎疏击不出山故愿施者亦不缘遇寺今二十年斤斧相寻六殚矣岁所入不足以饭其徒之日来而暇钟乎请扶疏以行乃告其事常与游某闻如来氏以道觉天下故县金为楼所以动夫人之耳而声闻为近道夫施出诸心隐而不可测迨着而入物方可俱达人其容有恡乎二师行矣
松乡集卷四

[book_title]卷五
钦定四库全书
松乡集卷五
元　任士林　撰
闲闲说
吕道士自阳明洞天北还京国里人任士林遇于钱唐之开元因道其友吴君闲闲之贤而问其说洞天下之物理者形色不能移究天下之事情者耳目不能役是以无营无求嗜欲净也不将不迎天宇寜也夫天以贫富贵贱毁誉饥渴寒暑命于人而人之生日侈且无孳孳之事者其志貌屈室无扰扰之入者其妻子怠故酬酢日工驰逐日劝吁亦劳矣然而声利之府而有尸居之安车马之塲而有踵息之乐其故何也盖万物以默默中人识其机之来者不危万境以察察移志审其处之安者常吉是故充吾知之所至以应夫事之方来如止水之过跰????镜台之坐蓬垢举不足以凂我岂不绰绰然有余裕哉则坐忘之斋天游之室日在人境中矣庄子曰大知闲闲此之谓也虽然吴君老子徒也洒然熊豹之姿充充然日与猿鹤相俛仰方将枕藉白雪吞吐元气则其清净空寂之学顾何往而非闲闲之境乎然链形气者劳其神歌洞章者诎其息鞭鸾笞凤之御远上界官府之事具虽谓不闲可也非神交庄周之论於千载之上者其孰能与於此作闲闲说
阮氏二子字说
圭璋璧琮所以备頫聘之物也与事人之有尊卑衷之旗也故有备物必有备用有备用必有备质有备质必有备工工质之不备而能成物以致用未见其可也易水阮氏子伯曰圭仲曰璧从余游羣居之友思易其名故字圭曰友璋字璧曰友琮固将以备物而成用也然贵尔质使不疵庀尔工使不刿卑以进之而尊受之礼以成之而信徵之则人莫不嘉其有比德之行也虽然圭璋示有奉而全归之所以成礼也璧琮示有加而重入之所以成材也成礼成财人道之大者也出处进退宜有所择矣可不谨哉
赵常父字说
三山赵君与权字常父江海士也与余善既而为吾州学官正部使者高公行郡常父偕余谒郊外既至州长贰屏若拜庭之为独常父命坐明日诣学宫常父语益亲出题命试士与进退凡学之事唯常父是听又明日瀹茶论政视墨汁三升在案上因请作常父二大字公执笔未下而问其义於余余起而对曰万事之理莫一乎常万事之适莫通乎权可乎可不可乎不可者常也可乎不可不可乎可者权也今夫天斯覆地斯载日月斯明而雷风山泽之妙虽权亦常也今夫衡低昂轻重唯物来是应而铢两之昭昭一定为不可易是故察权於常如斗之杓火之燧察常於权如色中之胶青水中之盐味也欤圣人以精一执中示後世故夫子凿鉴然揭中庸之德而适道与权之论不废子思作为中庸一书而时中之义特明逮执中执一之论出天下始日趋於权矣故流而为术为奇而不常之羞不察也常父以常用权以权守常名之称也公曰善遂渍墨作字俾书其说
河间牛仁名说
河间牛理以医道游公卿间余识之於柳使君之门嗣是欵我书楼之上日再至遂及尽叩其及人之效业亦工矣一日敛襟问余更其名余名之曰仁昔者司马牛问仁於夫子告之曰为之难言之得无訒乎夫医之业有为仁之方黄帝所以设为八十一问答竟陈为医之难是岂或异於夫子言仁之难乎牛君知不易於为仁必不易於为医矣牛君曰甚善名我而并以问字复字之曰仲济云
戴易初说
人生天地万物备日与造物者磅礴乎无垠非一部全易乎穷变通久之机追感攻推之妙是不可不谨其初也初乎易乎百骸九窍其迭为君臣乎何有乎图书易乎初乎日用饮食皆羲文周孔之妙而连山归藏周易作矣我醉欲眠先生就舍
胡季常云寄说
云山泽之所蒸也然则山泽云之宅欤其所以浮游卷舒於太空者非寄乎云非日月星辰比也日月星辰固根於天者欤日月星辰非天之赘乎去日月星辰而为天苍苍者其旦夜於人乎云芒芒然终日行山泽间人不仰其润肤寸一族草木委心而待滋异哉其所浮游卷舒固屯需之庭乎其寄乎作云寄说
高氏族谱引
高氏族谱居有莘曰昪子明作也自唐太傅文献公至先人父若於世中则魏州别驾府君为有莘别子之祖继别者若干世继祢者若干世宗合族属具载逹而仕则曰讳某他遂名之高祖曰讳某祖之也大父曰讳某逮事之也娶某氏皆不书不以名治际会间天叙也生某岁卒某岁不书主在室也自别驾葬有莘八世异兆相望昭穆之有序位树壤之有丰杀不书墓有表也别驾而上葬不知域因不书也观是谱者尊祖敬宗收族之道尽矣夫阼阶以妇降则着代之年也代日远则恩日踈恩日踈则情日衰矣故六世以外姓别於上戚单於下然等而上之由庶姓达於正姓系而弗别者亲之也人道之纪也顺而下之由正姓达於庶姓缀而特殊者疎之也先王之制也明先王之制系人道之纪此谱之所由作也嗟夫夫人父生之而别祢之继殊母育之而羣从之叙出妇妃之而世祚之端造处人道之大可不自慎乎唯抗志节则可以阐宗姓存孝悌则可以保族属知人事之本可不自强乎子明好古汲深与予游最密谱之成也俾书其端不得辞
王一初说
大哉一乎天地万物之初乎故有一而未形则其初着焉有一而已形则其初冺焉然一而二二而三三而百千万亿则百千万亿其各有初乎由百千万亿之初而求夫二而三之道且不可知况一其一乎一其一则二矣而其初已不可求矣惟夫要终而返极合散而求全则一者常在初者常存孰得而二之乎是故求之吾身以父母未生为初而继善成性兆於二五之凝求之吾心以情欲未动为初而生静感动起於七者之发一何从求乎初何从朕乎然而无极在吾前混沌在吾後一者常湛然初者常不露以之日接以之天融虽百千万亿之殊吾知其一而已百千万亿之穷吾知其初而已何有乎未形何有乎已形者乎云间王一初字一初号一初问其义於余作一初说
松乡集卷五

[book_title]卷六
<集部,别集类,金至元,松乡集>
钦定四库全书
松乡集卷六
元　任士林　撰
复志赋
哉黄灵之叔胤兮旗所履而为姓越奚仲之有国兮诞绳绳於车正逮长滕於宗周兮历万祀其犹竞座以言而发身兮鄙以力而称圣纷支属於五方兮既班班乎家乘亶会稽之句章兮聿御史而有闻迭世祚其显昧兮覃斗海之有孙眇隑州之一曲兮羌幽乐於白云抱曷鼻之倥偬兮戴圩顶之髼髶辟长风於万里兮信散木之拥肿穷恫乡之脔卷兮矐余目於蹇浅招庚癸於首山兮想饥渴之不免孰知夫倡麴穷之大呼兮勤茅絰於叔展雨絶洒於碧虚兮空囘恋於有渰木掩靓於春阳兮佩秋风之未惨忻吾车之未驾兮谢直矢之多岐抱素丝之不染兮纷黑白其何为轲耆丹之奇饵兮不如鲁勾践之良规大良造之适鞅兮不如退受妄人之骂辞秦悁悁乎嫂妹之訽忍兮痛修辞於殉市之尸非湣湣乎子瑕之爱憎兮乃惧夫姚贾与李斯惴偾军之株坐兮悟不死厠中之更溺?女子之见卖兮悔不忍胯下之年少让不思国士之揃拂兮又何致必斩赵衣而讐报亥不激屠门之骩曲兮又何致必椎晋鄙而危蹈心固不可溺於所涉兮智固不可售於所市身固不可试於绸缪与睚眦兮足固不可失於流行与坎止感耦耕之招擕兮何滔滔而不萉守孔约而罔贰兮惮巽羽之人牺不察察於薇粟之重轻兮亮沟壑之有命不闷闷於萧艾之纠结兮付江渍之行咏信皎皎其何之兮聊默默以隐情卒余怀之嶪兀兮庶察者之见徵道悠长而日迈兮罔思谢之足惩尚夀考之胤彭兮安知来哲之无情
游越天门赋
柔兆之春二月既望任子与客泛舟游於天门之表于时飓母停飈慎郎卷霁飞涝不兴湠漫无际始则拖长绡偃帨腹徘徊蚌蛤之洲睥睨鼋鼍之国少则掣掣泄泄泛泛悠悠飘如云逝荡若沤浮浩不知蓬莱弱水之在眸也浮余观於汉裔渺一世之?苴有石塘万里鳞鳞然隐波涛之下此殆祖龙氏之所鞭乎何其神也灵洲瞥来絶岛遥没隆隆隐隐过大业天子之祠焉见其君臣黼冕将帅鼓旗俨然牙樯锦?衔尾而维也又何其奇也昉二帝之所?悼生民之不幸身未死而变随顾英雄其何往於是停桡而思思穷而愁作噫嘻悲夫客亦知夫天地之数废兴无常而孰知其纲蛮不必擅触之强荆不必畅凡之亡江上之寂寂又安知非人世之扬扬客遂鼓枻而歌歌曰击兰浆兮扣桂舷访田氏兮吊仲连数术不可久御兮鸷力不可谓贤然乎然哉吾乌计吾身之久邅余乃敲脚唱小海以和之客复击节顺流而归不知舟中之有明月也
闵已赋【并序】
正月八日独坐雷公山中天寒风紧抱书自怜渐老丑之逼人慨盛时之不再匪私騂角恐坠肩墙作闵已赋庶几成此志耳其词曰肆后皇之嘉贶具藐然之一身戴玄髪於芳鬓含纎齿於龎唇匪肖貌之我私独降质之尔淳有赋予之重责尚坠绪之大振张余挟於幼眇自青襦而裹巾亦淳濯於羣汚窥末光於德隣孔孟吾之师不可以复梦兮为谁门之人顔赐吾之友不可以遽作焉为谁居之羣倚泰山而长啸俯黄河而孤嘶瞻飞云於月下访流水於囘堤谓云行而月跋兮亦升东而沉西谓水逝而堤在兮忽高岸之为谿理不可以逆晓事不可以深稽去者非人之所推陷者非人之所挤来者不可以径遏降者不可以骤跻眇余思之茫茫隐余神之凄凄匪饥寒之足虑匪患难之足疑恫大志之未立矧絶学之无依人不能忧余之忧兮余亦不能悲人之悲聊舐笔以自系走四方而陈辞庶圣道之未沫将援余之孤危
感雉鸣赋
余归山之明日甲子日斜有鸟有鸟鸣于竹西赬挝绮翼绀趾雕题余睨而视之曰此殆丹凤之俦耶嗟乎山梁之雉也亦何为尔栖栖者欤鸣声益和如语以臆曰承后皇之嘉惠肧太和於卵翼揽草木之清丽濯云烟之绚碧被文绣於外体抽肺肝之五色将自拔於羣飞羌好修而强饰吁嗟乎余身之章兮又安知非余身之贼祝网密而羣空虞机张而羽积林无全鷇野絶胎息触罥罣之纷然聊择音於彼木濯余羽兮清泉充余枵兮楝实固将坐锦衣於泥涂破黼藻於荆棘者欤悲夫太上贵质其次有文文而好自用斯为下矣猩血染而膋泣象齿几而身靡鹰能搏而困轩楹马能驰而厄鞭箠龟以筴焦翡以毛死是故君子不失足於人而黄中通理也吊正平之鹦鹉悼贾傅之飞鵩访稽氏之昂鹤睇杨家之舐犊拜自献者何心秪腥臊乎偃肉已矣乎春山空兮春木颀春雨零兮春草肥天地为樊兮日月为鞿优哉游哉兮饮渴食饥叩钟鼓於鲁飨谢箫韶於舜仪彼雾中之玄隐固将有感於陶妃
翰音赋
若知鸡乎锦衣绣翼孤咮峩冠被凤之彩挿鹤之翰音声俊美容止轻鲜溯羽族之稠浊谅五德之独全然而沐浴泥沙步啄虫豸晓树栖卑晩栅藏矮朱朱喌喌进退失解夫岂慕凤凰之恋匹仰鹰鸇而护雏不借力於九万遂扶揺之所图莺鸠抢榆乌鹊遶月觜啄非雄羽毛未刷犹决起而惊飞吾何独守此桀也尔则明河在天曙色上户一振声於两翮若怒飞而远翥势甚超凌力则困阻气亦飘扬身不能举如长沙之谊蚕室之迁过永之柳谪潮之韩匪志气之不厉独坠影於孤骞既漆我羽又磓我距谢云霄之羽仪抱村落之风雨恫升踬之有命匪轩沉之在人闻爰居之蹭蹬亦避风乎鲁门
蟠松赋
渺堪舆之神气孕东海之平峦纷百昌之甲宅俨孤松之结蟠根半蚀以秀出枝万折而囘环允神物之附灵时矫首而盘桓瞰然鳞甲之四纵杰出头角而漓岏雾市暝合云衣昼飞非鞭霆而欲驾则既雨而初归尔则童竖俛仰恍然刘累之驯扰风雨吟哦又似夫叶公解衣盘礴雷电至而飇驰也噫嘻龙为物灵不离鳞甲荡日月撼山渊不崇朝而雨六合何其神也桎梏禹宫之梁斵削雷泽之梭延平之剑津吏夜惊长房之竹腾波自驾象罔求而不得云雾集而时化又何其幻也而况乎青髪君之盘蹝秦大夫之舂容妙蜿蜒於气母抱不化之神踪龙不知其为松松不知其为龙人不承泽蝼蚁为宫龙乎松乎出冢间之雷车走陇上之雨工松乎龙乎抚亭曲以一啸山四立而长风
凤花赋
若知鹤林之神乎霜月如银西风砭人丹艶自春何以羽翼贲此坡壠烂然九苞蹲为孤凤百鸟无声精采欲动吾闻蜀山之魄下故墀而啼寃洒丹血以成葩幻七七之妖仙迓羽族之初服宛来仪之蹁跹出不化之神为帝为?为花为人而复幻丹穴之形有不可致诘於洪钧鸡惮牺而断尾鹤有雏而拔羽机心洞人网目如雨将色举於朝阳甘草木以同腐者乎噫嘻艮岳之植政和之纲辇而致之汴水汤汤一蘤不发摧折无光天子曰吁谪归故乡抱刖而旋东风重芳盖天津之声舌既饶矣使一见赏幸则华林之观铜雀之二乔矣其不为强项供奉之所笑者几希安在德辉而下之立翠微之晓月伴楝树之後风万卉欲寂空山自红太牢钟鼔而不恧红裙檀板而不惊苍梧楚楚翠竹亭亭清风徐来求凰欲鸣渺不知花之精凤之灵吾亦蝶我之俱化歌樊诗之商声
宾月堂赋【并序】
永嘉叶伯几士林识之西湖之上清风袭人真畏友也未几遂为吾州师出其翁宾月堂图俾赋之翁既分教江西远在千里犹觌面也其辞曰南鴈主人既堂成之夕天宇清新玉露横陈若有人兮驾言徂东徘徊斗牛歌旧雨之不来叹浮云之於我将有谒於主人之堂於是蜚亷揖至大夫扫门初犹让登顔色未分久乃拾级流光若奔主人方坐堂上仰见玉人顾而乐之罢琴与书相揖入帷作而曰静而清默而明不将不迎应物无形此佳宾也吾尝遇子逝川之上不沉不浮与时俱流又尝觌子东山之巅不磷不缁清风自怡子不我宾而宾于谁今夕何夕寜不我规宾亦从容不觉前席若有言曰吾闻皎皎者易污盈盈者易亏潜虽伏孔之昭明吾诚也食而见更而仰过吾资也是故大白若辱愳隂滓之或来也大盈若冲信满盛之必移也吾知吾情而已又焉以规子为主人起谢入而谋诸妇洗觥具杓与宾相属主人起饮宾不语主人趣舞宾不伛对影成三宾不去於是歌太白之诗属坡仙之句鸜鹆更寒天河东注主人既醉而寐宾去不顾
吉祥赋【有序】
吉祥草酷似兰而疎秀异之海国有其种率云十岁一花然鲜有见者余过僧智传之室见一本紫茎而花花茎才二寸缀花数十似瑞香而微小近玩之有香气传且谓余曰种且十五年矣今才一开感系之余赋以自广睠灵姿之幽絶蔓天竺之化城挺纎踈之奇植负吉祥之嘉名孰北滋於下上亶见擢於衲僧方其根移露本盆壅春膏儗紫茎之呈瑞伉兰蕙於亭臯然而朝培夕溉十有五朞春风秋露日以披滋卒深韬而重发何坚忍而舒迟谅得天之独厚不骤悦於时宜候半世之力深乃舒英而扬奇噫嘻江路微暖野梅漏枝骀荡未透宫杨既丝木俟夏而藂绿叶迎秋而飘飞含英之本丽土之枝孰不听造儿之鼔舞候气母之推移肯耐静於寒暑不跂荣於槁萎噫嘻甯越之学请三十年文公之伯十九载而迍邅彼长沙之谊乏寜志於初岁玉楼之贺无静心於早慧一发泄而辄衰万不成而败继余尝感人事於河清之期悟城非於鹤归之世三窃桃而人未知年屡变海而怅其东逝謇美草之感余起余衷之缪计尚深根以需荣倘来时之未艾谅就木之叹妇又安能访此花之开闭
老婆牙赋【并序】
东海有物曰老婆牙痄疨丑石掊之得膏是可怪已隑州任子为之赋曰何气母之形幻纵造儿之探川后之珍错得老婆之蜕牙既齱齵而亦齤而齖乍断槽於竹终龋笑於浪花漱咽乎春潮呀呷乎寒沙如怀英之石露处之峰或棱层而墙壁或异宅而殊封者乎于时菜鮓逗香葛禅无句搴木头之丛耳掇江上之破布忽真牙之坠余尚流涎之喣喣登徒齶唇之妻於是朶颐玉川赤脚之婢遂为之掩口又况青女弄娇玉妃试手风姨窥轩月姊呈牖堆案上之黄你篘瓮中之酒母倾礰硌於寒釡堆痄疨於古缶目抡齿决搥敲石掊得金膏於沙砾吸玉液於疰朽咽不偿劳争取恐後噫嘻悲夫蕣华之姝瓠犀鲜鲜素质化已遗豁然辅已脱而车在唇既亡而不寒岂舌柔之易毁而齿刚之反全谅堂下之乳妇宜对此而跰????
水仙花赋
眇伊人之蝉蜕兮宅清泠以为扉越蓬隔弱窅不知其几千里兮跂余望之忽轩窗之翠蒨分见此绰约之芳姿曳青葱之华裾兮倚玉薤之披披逍遥清霜之夕徘徊明月之辰佩乞碧霞衣纫緑云金杯盥雨玉盘承津?和注淳斟酌天均于时庭空人静万窍不作声沉步虚之歌奏杳钧天之乐江妃具俎以进羞海若充宾而酧酢持杜觯而未扬想堂中之欢乐予亦洗盏更酌接芳蕤而为客纵歌颓然不知天河之既落
庭椿赋
燕山之阳南溟之滨有大木焉其名曰椿盖抗岁时而耸立揭造化之蹲蹲者欤相彼奇亭夷庚掌平乃睠篔村甍椽列星维陋巷之萧萧兀幽人之柴扃有椿乔然阚乎中庭玄云构其堂宇秀色结乎轩楹观其崇根硕本挺柯稠叶蓊蓊焉??焉青冥黯黯皮溜雨而胼胝干拂霓而冗遝篲日月之氛隂控雪霜之飘飒千寻引而表端万鸟栖而影接盖根柢之臃肿性也岂不美乎庄生之栎枝叶之荣畅时也又何歆乎王氏之槐耶访岁寒之松栢盼老人之豫章或轮囷以为奇或偃蹇以为杰孰与夫却匠石而欝茀谢万牛而崔嵬者乎尔则稚竹株连弱松肺附结绪根於地轴藉末濡於雨露
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>