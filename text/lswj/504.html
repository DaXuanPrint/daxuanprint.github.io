<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,附录,平桥稿全文在线阅读,平桥稿全文在线下载,大玄古籍书库">
<meta name="description" content="明代诗文别集。郑文康(字时乂,号介庵)著。平桥乃文康所居之地,因以名集。他居家枕藉经史,执笔倾刻千言,稿成辄为人持去,其存者有《平桥稿》18卷。初刻于天顺五年(1461),叶盛为之序。此刻本早已不存。清康熙三十二年(1693),其裔孙郑起泓、郑定远又重新刻印,仍是18卷。诗5卷,文13卷。《四库全书》著录者正以此为底本。另有清抄本传世,行款与康熙刻本不同,不知据何种版本转录。郑文康诗文特点,《四库全书总目》评注说“其诗意主劝惩,词旨质直,颇近击壤集体。而温柔敦厚,蔼然可挹,要不失为风人之遗。文章亦不屑以修">
<title>平桥稿_郑文康_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">平桥稿</span> <br/>
          作者： <span class="inputVal" id="bkauthor">郑文康</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]90694</span> <br/>
          说明： <span class="inputVal" id="bkdec">明代诗文别集。郑文康(字时乂,号介庵)著。平桥乃文康所居之地,因以名集。他居家枕藉经史,执笔倾刻千言,稿成辄为人持去,其存者有《平桥稿》18卷。初刻于天顺五年(1461),叶盛为之序。此刻本早已不存。清康熙三十二年(1693),其裔孙郑起泓、郑定远又重新刻印,仍是18卷。诗5卷,文13卷。《四库全书》著录者正以此为底本。另有清抄本传世,行款与康熙刻本不同,不知据何种版本转录。郑文康诗文特点,《四库全书总目》评注说“其诗意主劝惩,词旨质直,颇近击壤集体。而温柔敦厚,蔼然可挹,要不失为风人之遗。文章亦不屑以修词为工,而质朴之中,自中绳墨,较其诗为尤胜。《江南通志》称所作多记载时事,有益劝惩,文尤简质有法度,殆非虚美。《静志居诗话》以文康比石介、尹洙,虽所造深浅不同,而意度波澜,亦庶几近之矣。”可见其诗文较少文学色彩。</span> <br/>
          封面： <span class="inputVal" id="bkimg">Z_18693.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]平桥稿
[book_author]郑文康
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]90694
[book_dec]明代诗文别集。郑文康(字时乂,号介庵)著。平桥乃文康所居之地,因以名集。他居家枕藉经史,执笔倾刻千言,稿成辄为人持去,其存者有《平桥稿》18卷。初刻于天顺五年(1461),叶盛为之序。此刻本早已不存。清康熙三十二年(1693),其裔孙郑起泓、郑定远又重新刻印,仍是18卷。诗5卷,文13卷。《四库全书》著录者正以此为底本。另有清抄本传世,行款与康熙刻本不同,不知据何种版本转录。郑文康诗文特点,《四库全书总目》评注说“其诗意主劝惩,词旨质直,颇近击壤集体。而温柔敦厚,蔼然可挹,要不失为风人之遗。文章亦不屑以修词为工,而质朴之中,自中绳墨,较其诗为尤胜。《江南通志》称所作多记载时事,有益劝惩,文尤简质有法度,殆非虚美。《静志居诗话》以文康比石介、尹洙,虽所造深浅不同,而意度波澜,亦庶几近之矣。”可见其诗文较少文学色彩。
[book_img]Z_18693.jpg


[book_title]提要
平桥藁 明 郑文康
钦定四库全书
集部六
平桥藁
别集类五
明
提要
臣等谨案平桥藁十八卷明郑文康撰文康字时乂号介庵崑山人其先世徙自开封故集中亦自署曰开封平桥者其所居地也登正统戊辰进士释褐後絶意仕进闭门讲学手定所作诗文为十八卷天顺辛巳叶盛为序而传之旧板久佚康熙癸酉其裔孙起泓又为重刻凡诗五卷文十三卷文康笃志经史下笔顷刻千百言丹铅矻矻虽病不少休其诗意主劝惩词旨质直颇近击壤集体而温柔敦厚蔼然可挹要不失为风人之遗文章亦不屑以修词为工而质朴之中自中绳墨较其诗为尤胜朱彞尊以比之石介尹洙虽其所造之境地浅深不同而意度波澜亦庶几近之者矣
乾隆四十四年八月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
平桥藳卷一
（明）郑文康 撰
○古风
朝天颂（戊午年）
才辞南京馆又踏南宫门下马鸿胪报名姓早入大明朝至尊君门九重深几许金殿瑶阶浄如洗一朝忝作国家宾千载幸逢尧舜主皇仁浩如天皇智妙如神万几独断合造化重瞳一视回阳春自古日月光或遗覆盆下所以田野臣尚多建言者我愿一人圣六卿贤天地定位中外晏然天下书生无可言
梅雪词
梅花兮条条白雪兮飘飘虽气味兮颇异慨清白兮同高我思古人兮远莫可招梦寐周公兮神魂相交怀好音兮鸾凤附短翅於青霄
爱萱歌
萱叶何青青萱花何盈盈花繁识土沃叶盛由根萌霜台有客双瞳清爱花惟恐花飘零花前歌舞花下行绣衣光与花争明我对花忘忧花向我欲语我心见花即欢乐花亦相迎共相与白日迟迟行流年迟迟过春归花若老我心将奈何但愿此花长在目老不迁官心亦足
吊宋靖州通守江公墓
宋靖州通守江公讳元字子明衢之开化人曾祖衮朝散郎宗学博士赠通议大夫祖邦光文林郎衡州常宁令父藏国学奏名赠奉直大夫公开佑乙丑射策丙科授廸功郎临安府仁和县尉积官至通判靖州年六十六卒二孤长廷玉廸功郎潭州湘潭县尉次廷圭将仕郎公疾革语二孤曰汪寇余党尚存崑山有母家可依等语二孤从治命乃以淳佑壬寅葬公崑山县须浦之原此皆志石所书今之墩头尼庵是也正统四年因筑义塚误发其藏好义者仍为掩之余闻而往吊焉乃按淳佑理宗年号也二年壬寅元成宗大德六年壬寅顺帝至正二十二年壬寅至我明永乐二十年壬寅又至今岁己未三纪零十有七年通计一百九十七年文康记
崑南城外二里许（叶）一水遥遥是须浦浦旁有地名墩头原是前人一抔土旧时土墩今已平乡民尚唤墩头名何年创作尼僧院近日攻开长夜城城中主翁愁见日露出城门一方石大书深刻数十行爵里姓名明且白世家云是衢州人托体此邦依所亲谁道历年才二百桑田变海海扬尘君不见南渡诸君何失德山陵尽付杨家贼三泉机弩亦徒然读罢志文三太息
瓶中红梅
鲛人暗处冯夷国织出丹绡如血色龙王窃夺龙女譁碎裂一声飞作花铁网千年沉海底网得珊瑚价无此翦裁不用并州刀五出妆成三尺高舶商载归冻不折入手火星弹指热君不见惊人岂在红顔子鼎味元生清白里
瑞葵歌
青青阶下葵晔晔阶下花年年正炎天当阶丽繁葩今年种葵旧时地开出奇花共称瑞天生瑞物多为人君家有之非草异明年种葵者蹑上青云梯赤手夺得月中桂醉向瑞葵花下迷人传瑞葵事我歌瑞葵歌瑞物尚云少瑞人讵能多愿君读书作人瑞名与瑞葵同不磨
承恩颂
君恩重如山又若海水深臣躯等一羽承之讵能任薄才误蒙收任使三载微劳何足齿玉音颁赐过褒嘉上及双亲下妻子恩从天上降明同日月光幽明思报苦无策但祝圣寿齐天长更愿儿与孙尽为犬与马为犬守宫墙为马清塞野边尘不动内廷安方遂区区感恩者
送番禺赵御史并寄何太守
踈星堕江波鷄鸣曙光白驱车下长阪相送岭南客客来一何迟客去一何廹来时雨雪交去路花盈陌为君折取河东柳情多更买河西酒人生倾盖贵相得岂论结交新与久我歌当暂停君轮从此发离别虽一朝途程须两月风流文采何荆州吴山楚水曾同游遥将十载相思梦附寄行囊付与收
虞啓东丧偶
朝露易为曦佳人难再得虽云壮士心谁能免凄恻侍郎有儿当少年读书不减梁鸿贤一朝娶得孟家女十年拨断琴中弦未赋白头吟先歌绿珠怨入门空饮合卺杯结髪竟违偕老愿臼炊入梦事如何葬玉埋香泣素娥湿透青衫声转咽樱桃树下月明多
赋得短歌行送张一清
年年别家来上道天下名山半曾到能书能画复能诗彷佛潘郎少年貌双瞳点漆髯如油步趋轻举神仙流销暑爱眠白薤簟御寒长着黑貂裘锦囊一方色如土此物人看共称古常时擕置行李中盛贮瑶琴共梅谱平生懒上侯门书等闲虚度三十余耻逐山翁跨黄犊从教学士悬金鱼往来厌杀人家俗每向禅房伴僧宿竹窻啼鸟日三竿起沐尚嫌眠未足一奴双鬟如处女脱却方言学汉语客来烹茗爇炉薰礼节犹能动宾主湖海交游多义气独我两人尤得意相逢握手对君言自分我言君必记前年来醉苏台春去年去踏临安尘今年春归忽三载岁月无情多误人莫恋江南春意早闻说金陵春更好买花沽酒须及时免使旁人笑将老
思养堂
镇海卫指挥使武公政早丧父独与母居追念死者不与生者同其禄以思养名堂开封郑某探其情而为之歌
灵椿未老雕风霜音容一去空高堂堂阴萱草喜无恙金英翠叶相辉光椿枯不复荣终天恨何极时凭梦魂中聊得见顔色赖此忘忧花岁久犹未衰花前称寿花下拜爱花长与花相随暮兴羊枣思朝尽板舆乐北邙路虽遥西山日亦薄此心一日几悲欢舞罢斑衣泪还落
题舟人吹笛图
乙亥年客有持舟人吹笛图求题者客因言太守昨日赏雪事因赋短歌书之
去年遭水潦今年复旱暵米价抵珍珠薪刍贵如炭壮夫饥饿尽成鬼水上漂流不可算舟行此经过伤心忍回首沿江人家拆屋卖拆去大间存小半且图苟延今日命肯顾明朝与来旦夫弃妻兮母弃子兄弟谁能不分散幸我民性良宁死敢思乱皆赖朝廷福使我如堵安笛中吹出总民情笛里凄凉眼尽经一曲未终双泪落使君酒醒好来听
思亲词
人皆有父我独孤人皆有母我独无此身不知竟何得白日堂上将谁呼我非本无父有父疽背殂我非本无母有母归玄都百年哀怨不可极仰天俯地声呜呜羮墙未易即梦寐还能通精灵会有期永矢相为从我愿丹青手写出平生面思诚在敬恭对此一方绢不须徐肇返魂香暮暮朝朝与相见
送沈秩下第还山中
沈郎读书如好酒终日喃喃不停口愈醉愈贪滋味佳半夜葩经犹在手沈郎作文如作画万象森罗同造化江湖钜眼一见之争致千金来问价读书作文未足奇胸中抱负谁能知立心要做三代士不数汉唐羣小儿相逢俗客腰懒折共骂书生太豪杰我言沈郎不独铁作腰请看沈郎心膓都是铁昨日当塲选乡试诸子竞陈椒与桂满前辛辣气多烈掩却太羮玄酒味沈郎笑歌归去来读书更上山中台人传沈郎颇不乐我言此子器量非瓶罍劝君且暂居田野顔渊称舜何人也来科夺取黄金榜上元压倒纷纷先进者
竹溪
竹溪之水清且涟竹溪之竹多如烟竹溪主人懒出仕三十躬耕溪上田借问竹溪何所在西望玉山东近海一都门户五千家十代衣冠三百载城中有客过竹溪尽说王家风景奇风景虽奇何足数主人心事吾能知溪南溪北皆春水岂但楼船往来此种竹不种杨柳枝非畏旁人呼俗子古人沧浪歌濯缨濯缨为怕尘埃生主人日日临溪水要濯此心如镜明竹林虽曰主人主常年亦听都氓取扫叶为薪笋疗饥贫寒开口何曾沮君不见七贤六逸风流师兰亭修褉夸文辞烦君从事汤盘刻更读少陵桃树诗
同钝庵诸公吊李侍御墓
乐庵江都人来作崑山客布衣三十余言行皆道德王公（名葆諡文毅）双眼如镜明一见遂识人中英即令女弟侍巾栉不久竟成天下名州县屡迁官台阁荐膺职甘心民事恤饥寒苦口君身论阙失一朝谢病解朝簪托身便筑圆明庵自言腊月三十日散塲似与禅和参哀哉三百年荒丘久无主猛欲问梅花梅花寂无语呜呼白石烂沧海枯先生之名不可磨先生之名不可磨
其二
郭外东南隅行行仅六里土地颇高肥泉流亦甘美昔人爱此民风和王公薤露时来歌谁知兴废眼前事旧坟渐少新坟多杨生一乡彦考盘在空谷官田时趂雨中耕父书夜向灯前读乐庵之墓屋东头人物吾邦第一流杨生怀贤悯芜秽有时岁事来恭修斯文在斯人斯人不可作我欲荐梅花梅花已零落呜呼三尺法天下知先生之封谁敢夷先生之封谁敢夷
寄贺甫里严公宁五袠
严先生隐者流胸中五车汗尔牛星轺物色卒未遇布衣将老东南陬宅傍天随子学耻平津侯眼空四海百不忧平生抱负谁与俦今年已半百苍髪双明眸客星久不犯帝座寿星忽见弧南头山中酒熟香可篘阿恒沉疴今又瘳银篆盘铁拄杖纷纷车马来交游诗成醉饱饮未休我有一枝花赠君为寿筹伯玉知非年买臣富贵秋江水东驰无日夜蟠桃莫信痴儿偷要将忠孝名长留
题张志和恒轩
一壶悬挂阊门市不学壶公隐名字手持百药亲■〈口父〉咀调合君臣并佐使三因六气将无同七表八里诚难工诊疗时施七勺力笑谈坐取十全功问君神巧何能尔家法相传有微旨利心不守守恒心起死回生端在此呜呼民病全凭州县治州县几人识恒字烦君磨砺古砭鍼鍼起贪顽作良吏
送人归养
朝上北阙书暮登南归途朝阳无意逐鸣凤私情但愿为慈乌轩车百辆清酒百壶彼何人斯中朝大夫送尔孝子还姑苏君王今日恩上如天覆下如地铺生死肉骨苏焦枯升堂母子重相见一家拜舞齐山呼
白云窝
山中白云白於月山中美人清且洁一窝小小在云深高卧白云如卧雪朝煮云为食暮翦云为衣美人不耒亦不机长年饱暖无寒饥下视尘界如污渠我愿山中人暂舍山中窝乘彼白云游上都相随红云捧帝座手招天上青云徒共为霖雨遍寰区要见满眼黄云铺要听满耳歌唐虞此时还山寻故吾收歛神功寂如无吁嗟白云之窝名不磨
朱弦词
我琴有弦我弦孔朱得之尚记结髪时入指声琳琅照眼光陆离朝朝暮暮长相随房中奏之无不合家人听之无不宜无何三十年忽尔中絶东与西合欢曲连理枝一朝变作凄凉词鸾胶不可致岁暮无还期朱弦朱弦兮系我思安得新弦兮差似之
陈孝子（四川巴人）
侨寓京城陈孝子昏夜击人误伤死讐家擒父入秋台鍜链狱成将弃市孝子寃声如怒雷杀人者我亲手为陈情伏阙献天子勿刑臣父当刑儿天子临轩观奏劄念此误伤非故杀况能求死代亲身特命充军饶重法古来孝行能动天开平之行无一年重逢恩宥还乡里不是皇天谁使然天意君恩须记取刻骨铭心宜自许知君今日不忘亲他日临危肯忘主
孙孝子（滁人）
孙孝子遗腹儿生辰孤苦何其奇三年舅夺母志去父踪父影茫无知人有孝心天肯负旧箧公文天所护此中遗事宛然存方知父死边城路孝子看来悲复喜和泪和愁戒行李彷徨匍匐向南奔瘴雨蛮烟七千里广西山川浩如海况复丘陵几迁改累累相似一何多知尔荒坟竟安在纷纷异梦来冥冥冥冥之中殊有灵一朝忽得一抔土鹤骨深藏元姓丁共言试骨当试血骨肉相投疑可决孙郎沥指血如川渍入骨中红不灭孝子欢声震若雷解衣包骨抱归来南宁郡里新风景添得孙郎哭父台
俗礼歌（有序）
崑俗娶妇俗礼可嗤者甚多若所谓跨鞍问龙进宝搂饭甑传彩之类是也考之礼书一无所据不知自何时何人始耶今士大夫家不审是非安而行之略不怪耻尚何罪於愚夫愚妇波颓草偃者乎至若讨喜一事言之汚人齿颊此壻家以贼道待妇与妇之父母也渎礼不经莫此为甚余为膏儿毕姻醮子亲迎交拜合卺之外非礼之礼一切屏絶邻姬里媪有不乐者惊闻骇问呜呼名为士大夫者既不能行古礼一二以示人安忍蹈时俗之弊为其口实乎病中无事因其名而采其义各成短歌一章以晓之吾辈中能同心革罢亦移风易俗之一端也
莫跨鞍
新妇未到之先壻家设马鞍於正门限上妇出轿令跨以入俗传要平安须跨鞍也作莫跨鞍
莫跨鞍莫跨鞍跨鞍未必家平安鞍高足小跨不过露出绣鞋人共看东家娶妇有鞍跨西家无鞍争笑话谁知一跨心胆麤乱走胡行都不怕呜呼跨鞍不如不跨好俗礼纷纷奚足道
莫问龙
新妇到门其姑用染红灯草三然火在熨斗内两手执其柄又一人持大镜一面同前问曰新妇何方来妇之从者答曰旺方来又问何龙入宅答曰宝龙入宅问已姑退而妇进谓之问龙作莫问龙
莫问龙莫问龙问龙龙在龙窟中掀天头角役雷火引入宅来何处容总使宝龙能带宝谁解降龙与龙讨只有煌煌颔下珠看得贪夫眼中饱呜呼宝龙岂是池中物肯逐妇人同入宅
莫进宝
新妇入门问龙已毕其姑随其家之所有或持白金一锭或持酒器一件与妇持入上堂复纳还与姑谓之进宝作莫进宝
莫进宝莫进宝进宝书中无可考妇家有宝当自进借取夫家亦何好古人真宝真可怜今人假宝徒纷然妇人孝顺是真宝进与舅姑无价钱呜呼宝兮宝兮无尔献三日入厨来进膳
莫搂饭甑
新妇从堂入厨庖丁用饭一升揑成银锭模様以瓦甑盛之上覆以巾令妇开巾以筯搂开谓之搂饭甑作莫搂饭甑
莫搂饭甑莫搂饭甑饭甑破时如破镜甑里深藏是何物搂出揑成假银锭甑虽有眼喜无口入得门来便教搂少年新妇恃力强故向人前擎好手呜呼莫教甑破不可为臼中免使良人炊
莫传彩
新妇从堂入厨自厨入房家人以草席两条布地号曰龙须席一卷一舒令妇步行其上赞者前唱贺新郎引导进房彻席不用谓之传彩作莫传彩
莫传彩莫传彩两席相传礼安在媒婆前引伴婆随传入洞房齐喝采人家娶妇在传家不在容顔如舜华前席舒开後席卷呼作龙须徒尔夸呜呼新郎有彩莫铺地留制斑衣老来戏
平桥藁卷一

[book_title]卷二
●钦定四库全书
平桥藁卷二
（明）郑文康 撰
○五言古
田家作
壠上有良田山中有茅庐良田供岁计茅庐足安居朝出事耕作暮归读诗书凉濯茂树阴饭罩清溪鱼秋高纳禾稼霜寒采薪樗三时力颇劳卒岁心还舒田庐固荒陋父祖遗业余世守知几年承传今在予追念先人艰岂易成菑畲虽云一方土重若琼瑶琚我今享厚获讵敢忘当初地偏梦寐熟志静思虑虚明月至皎皎清风亦徐徐鵞鸭恼比邻桑麻遍村墟旧谷岁屡陈新酒时常酾劵许贫妪贷饮召邻翁俱迂懒自成癖礼法谁嫌踈有心务本业无意干名誉韦布幸麤安矧敢怀轩车秽矣郭霸粪哀哉范增疽长歌畎亩中此乐当何如
赵进士梦萱堂
慈母辞北堂季子恨何极托彼堂下花对此长相忆俯羮不可见面墙竟谁即昨夜梦魂中分明见顔色觉来独遑遑阴风边塞黑
义井
凿地得清泉泉香甘若醴入口齿牙寒烦蒸浄如洗百转辘轳声主恩深到底
义桥
伐木架危梁民无病涉者砥柱树中流行人来四野渡蚁尚多功兹劳岂云寡
落齿
余年四十有九牙齿渐脱俗谓痞疳因考韩文公落齿诗年才三十六岁时为监察御史其诗曰去年落一牙今年落一齿俄然落六七落势殊未己余存皆动摇尽落应始止忆初落一时但念豁可耻及至落二三始忧衰即死每一将落时凛凛恒在已义牙妨食物顚倒怯嗽水终焉舍我落意与崩山比今来落既熟见落空相似余存二十余次第知落矣倘常岁落一自足支两纪如其落并空与渐亦同指人言齿之落寿命理难恃我言生有涯长短俱死尔人言齿之豁左右惊谛视我言庄周云鹜鴈各有喜语讹默固好嚼废软还美因歌遂成诗持用诧妻子用韵记述非曰敢和
退之未四十俄落六七齿作诗十八韵付之不得已余生忝为士隐独愼动止视父固不肖行已颇有耻夙怀心腹疾久待旦晩死临镜照面目自疑不是已去年冬至夜节气冷於水一齿忽焉落易与拔毛比旁者皆动揺参差不相似今年落渐多牢者无几矣譬彼熟瓜蒂谁能强经纪嚼物苦及龈剔塞敢劳指糜粥与荳液百物此可恃自念始半百老态遽若尔亲宾爱莫助候问空惊视情至亦可伤理明聊复喜天地有时老红顔岂常美何以慰我怀愿有读书子
秋夜宿山中分题诗四首
分得纱帐
禅牀浄如洗纱厨亦清素质比鲛绡轻色与狐腋妒聊尔蔽蚊蚋谁言障风露鈎悬钟响朝窻掩日夕暮不用坠流苏炉香自来度
分得布被
木棉非茧丝麤厚亦难坏裁成七尺被一幅三缝界公孙富饰诈老衲贫忍卖垢汲涧泉澣晴挂松树晒时或礼如来横铺共膜拜
分得蒲团
良工斩泽蒲编织同屦捆外圆似多智中充如有本跏趺僧入定狼藉客醉混坐马恐奔逸乘车防覆损独有山中禅长年占安稳
分得藤枕
肌肤擅清凉骨格负刚毅上带刀斧痕中多黑甜味藉首睡至卯摊饭枕过未不沾脂粉香颇有蔬笋气嗤彼邯郸翁荣华片时贵
匿名书
匿名书穿窬伏梁之徒之造言也朝廷严立禁约律着令绞近有以区区姓名投诸里巷之墙以余不臧得罪於异已之人固不足怪向年南昌况公锺守苏日有投於门於堂於室者公笑曰汝敢投吾面乎公自处固是论以圣学似失反己之道余故作诗以见志焉
友道尚忠告何为投匿名过愆得昭告自新路能行余生信多畏畏天尤战兢举目见神电侧耳闻轰霆口有愚直言势无趋附情获咎或在斯辱教知自惩君当勿复作国典有明刑
飨余庵竹石（七首）
父族本南山母家在湘水生儿有重质清风满人耳共言弗箫韶终当柱下史
岁改色不易世远质难糜气与霜雪竞寿与天地俱丈夫在比德焉能较微躯
卫风兴歌德大易亦言介德者寿之基介内斯介外此志谅弗渝吾心久云泰
神禹斧凿旧湘妃泪痕鲜天地亦有穷万物终化迁但当遗形迹留与作者传
此君君共称丈人人亦拜呼君复呼丈尊异无或怪声闻若踰情谁能永多赖
嶰谷有佳种荆山多异姿路远人力难造进不可迟一朝幸入手夕死复何辞
踈篁非楚材白石岂荆璞一备任公竿一充鹤鸣错微物尚多庸余生久沦落
赠客
逸羽恋岑蔚潜鳞乐深广既无缯■〈矢敫〉虞且复远罟网锦城固多树龙门亦堪上所处己云适何烦起遐想笑歌北山文云林振清响
梦夏存良员外
存良豪杰士二十登巍科功名与词翰夙夜心靡他朝士纷如云入眼苦不多谦谦义兴尹（弼）誓言为蔺颇南宫新陟阶东广已违和十年腹中书埋没荒山阿孤儿托世父寡妻依病姑颛臾未足忧萧墙起风波区区蜗角上白石寻干戈遂令萱荆诗（存良有母子兄弟萱荆荣会诗卷）翻成长恨歌质成遇匪人哀哉泪滂沱
陈处士夫妇同日逝
颍川陈处士年八十六与其配俞同日殁事具临川吴余庆志
出世不同年谢世却同日同心结生前同归在兹夕不作枝连理定作鸟比翼异彼中道者去化山上石纪载良可书相期永无逸
挽范苇斋
苇斋奇男子可望不可羁平生负孝义断断无乖离壮年事文艺出入黄金闺供奉三十载屡将荣遇辞建安最许可东里尤相知萧然一儒冠朝野瞻容仪直道老弥坚清节贫弗移皜皜方寸地殷勤付佳儿念兹不可作泪洒坟前碑
云林卷
身在云林下心在云林外林深白云冷荷衣不堪赖牛羊满田野风露夜未艾清境固朝夕幽怀岂能泰
送范义庄北上
北风吹高林衆树枝皆鸣严霜遍郊野宿草已雕零寒气日夕烈水泽成坚氷迢迢彭城驿舟胶不能行登车走旷远轮转烟尘生後山忽相送前山又来迎问程借宵炊听鷄候晨兴绵袍勿嫌厚邨酤宜自倾壮游岂不欢况复观光荣但念夙昔好岁晩难为情
其二
元昊有事日尊公在西陲有谋者三人负气不受羁薄游塞上观经略能自期长啸示已志赋就崆峒诗欲献耻自售不献无由知於焉砻大石铁笔写其词壮夫拽以行三人哭相随尊公忽有闻惊问何其奇召之与相见欲用还踌躇一人虽肯留两人竟西驰尊公恐失士亟令急骑追追之不复返昊也倚为师家属在随州官司重羁縻一朝遣间谍矫诏来释之作乐笑迎去吾曹被其绐连兵十余年职此两人为兹事载杂籍将信还将疑君行遇西士为我问当时
○七言古
分得钱塘候潮送客还温州
钱塘江流平似掌云散海门潮未上村鷄啼遍四郊声淡月踈星尚微朗帆樯满目纷如麻候潮同坐江头沙近郭钟声识僧寺隔江灯影是谁家衆中有客相依并访我里居兼问姓自言家住乐清邑从小读书期待聘先君旧日事文皇朝朝暮暮趋明光画笔当朝推第一房山北苑皆寻常内外交游多俊杰老大逢人犹折节一朝仕路各东西两地书邮俱断絶当时一人最知已道义忘形是君子年来宦寓在崑山曾致缄书托双鲤囊琴载鹤遥相过旧情不减新情多花前对酒频教醉月底谈诗屡听歌倾倒离怀将一月上道南还天正热衆山拱揖俯临吴一水迢遥曲通浙苏杭相去五日程野花啼鸟如来迎前宵梦断松陵驿昨日帆过檇李城夜来栖泊依林樾醉沐江风洒毛髪乡心一片不容眠早起候潮将晓发须臾语罢潮已来舟船尽向江心开行到江南望江北欲付相思潮寄回
庐墓儿
神塘山阳敬亭北三尺高坟土花涩戚容满面谁家儿向客未言先掩泣自言生身才八月黄口呱呱流乳汁可怜儿父在鬼簿催赴泉台趋令急此时阿母方始嫁绿髩红顔踰二十一朝忽作未亡人无意独生判絶粒哭夫横抱似夫儿夫业有儿还可葺茹悲饮恨度朝暮鸾镜凤钗都什袭澜翻刘向列女传手写共姜诗暗习寒灯不厌翦刀冷暑夜勤将麻缕缉共嘲壮夫既夭折弱稚那能保成立朱门衆子多下流况尔寡妻何所及母志坚持肯少动覆水难收终要拾八龄即遣就外傅髪绾双鬟驱负笈束修累岁力经营笔劄随时苦供给三餐同咬菜根饭井臼甘劳爨躬执叮咛告诫言满耳一日辛酸几回集从此操危又虑深幸尔成人在乡邑母能守节儿读书欢若卑官转崇级百年光景等须臾思报慈恩心汲汲谁知此念竟虚负母命云殂断呼吸吁天叩地了莫闻猛欲下从无路入空将两眼带血泪洒浸松根土痕湿田间来取蓼与荼覆得新庵大如笠海枯石烂系哀思何日何年忘郁悒我闻此言亦凄惨下马坟前频慰揖为儿作歌儿谓谁关西孙子其名汲
松竹篇
徂徕之山山有灵四时秀气隂冥冥中产古松高百尺头角怪异非凡形逢时开花吐香雪一寸坚心一方铁严霜烈日不改顔风雨惟闻声激切梦中肯上丁公腹浪游之封徒自辱养成良药在深根要与苍生济惸独平生知己独此君此君乃是虚心人直节略施何晏粉清标不汚元规尘般倕伶伦俱未来相逢尽说非良材谁知老天有深意暗施雨露加滋培一朝使者轺车动有司取赴明廷贡自缘生长草莱中不是朝家迟尔用
姚江草堂
草堂旧在姚江浒门对清流列环堵明窻净几似仙家中有佳人服勤苦养高懒去干州县十载将心攻笔砚兴来不赋散人歌闲时只读功臣传珠玑文绣撑心胸袖擕长策朝重瞳丹墀独对五千字羣英谁敢争前锋长安陌上恩荣日从此金门遂通籍青春衣绣入乌台寒郤当年读书席客边日夜长相思别来庭树生孙枝清泉白石画中景凉风踈雨灯前诗有时高望添惆怅梦魂飞到姚江上千树桃花几度红半庭芳草元无恙去年怀归奏明主晓叩天阍听天语监湖赐与贺知章一棹南还特相许啸歌重上江边堂藤花落地莓苔香纱帽笼头作堂主坐令蓬荜增辉光寻踪访旧多零落只有青山宛如昨虽云田野久荒芜且喜松篁未萧索未归长忆故园春到得家来兴已分不为草堂无乐趣此心一饭敢忘君
题刘氏世荣堂
永丰刘杰希秀举进士而授官有年自鼻祖省元至高曾而下代有显者道德节义满人口耳予采其实题其世荣堂使读者知刘氏之荣在此不在彼也
昔人文献称西江西江人物多淳龎山川降神岂无意生贤用世资家邦君家旧居鹫溪里儒业相承近谁比清风高节满前朝盛德丰功载良史省元奋发开後昆百年子姓俱兰荪东亭先生德尤厚天畀令器如溟鵾令器为谁讳鹗者早岁词章播朝野外藩中秘屡迁官随把丹衷向君写可怜末路逢坎坷平时草野皆干戈间关奉命守韶郡抚辑能使民心和无何又挂将军印驻节边疆靖边衅忠肝义胆付天知婢膝奴顔耻时摈元阼将湮不敢续大厦支倾非一木俯知时势两难为坐取文山传来读从容赋就絶笔诗英魂暗逐旌旗飞舍身下从巡与远三军血泪齐沾衣仁声不减泰华重凛凛孤忠鬼神诵心田一片无寸瑕留与後人耕且种太学儒生乃其嗣东阳明府为孙子诗书浸渍卒有获仁义栽培允堪恃熙朝啓运亿万年大开科目罗英贤一时君家五兄弟齐驱并驾相争先累世荣通世非少名节多亏无足道孰似言言百尺堂蒂固根深不倾倒琼枝玉树新成行後来门户将尤昌僭题长句庆私幸还期过尔瞻辉光
烈女陈若英
烈女陈若英瑞州高安人受靖安舒琏之聘琏卒若英自经死时年一十九
妾生未识檀郎面妾貌檀郎未容见两家名姓各相闻妾始加笄郎突弁阿翁读书官作郎儿郎从之亲笔砚寒灯暑帐不辞劳饱学醉经将领荐阿翁迁官向南返子父相随共家眷淮阴城下驿亭边谁料因缘事成变珊瑚枝向掌中折道上人看泪如霰青天白日愁无光野魅山妖寒欲颤铭旌高表异乡魄襦袴空留慈母线妾家遥隔西江水讣入深闺心胆战不知眼底有人间望近黄泉离一箭横挿郎家双股钗勇系兰房三尺练但求同化穴中土肯作孤栖梁上燕从容顷刻毕此身烈烈清风湖海遍乃知天性无古今尧舜涂人同一善请歌女子若英诗莫看太师长乐传与
叶及庵论商山四皓
高皇暮年将易储期期御史强沮之留侯从容肯直谏公义定灭宫帏私斯人平生仗多智预卜将来有人彘功成谨缩三寸舌推祸与人图自避吁嗟四老真獃夫等闲诱出如婴鶵虽令太子生羽翼亦使悍后为屠奴先王一姬并一子一朝尽向砧刀死他年又召诸吕来此祸皆从老人始
读倥侗子补刘龙洲小传用陈亮韵
龙洲巨眼双垂虹四海一望都成空有时痛发贾生哭血泪迸落珍珠红初心甘老山中酒寝不成眠亦须走东南日月欲堕地渡江思显擎天手洛阳田地本中原还我舆图旧时有胸中十万总兵器用夏变夷期可致从来好事苦多违十常八九难如意五国城头双卧龙中兴悬望商高宗区区泗上一亭长仗劎犹能歌大风正尔艰难伤国步堪叹满朝皆妾妇先将此辈酒饭囊大车来载斗来量此心未遂身先死郤把并州作故乡
朱氏双节
进士朱铉二母早寡不嫁号曰双节赋以赠之
霜华夜度湘帘影玉兎寒沉帘外井孤灯双妇抱双儿泪结红氷湿衣冷太阿出冶火星热锋鋩射人肝胆裂谁知两点少年心同化坚贞一方铁
送锦衣刘公子往南京
残月鷄声曙光白宝剑金鞭带行色緑杨堤上紫骝嘶一道风烟向南国南国繁华莫久留归来重整旧弓裘君家世沐恩波厚好斩楼兰早拜侯
平桥藁卷二

[book_title]卷三
●钦定四库全书
平桥藁卷三
（明）郑文康 撰
○五言絶
戊辰元日
京国新元日随朝入紫宸双亲故山下称寿是何人
曙鸦
霜冷晓星高羣鸦近九霄禁城钟鼓动环绕似随朝
思友
对雨思君子胸中万卷书知心非一日有志作真儒
白髪
火炽扑难灭波颓防亦倾镜中新白髪三物总无情
读李太白诗集
白髪三千丈秋来日夜生汪伦忽相见无语各含情
画册四景
浦濶帆如马归心犹厌迟莫因顺风里忘却逆风时
水獭荷花下鹭鸶荷叶边渔舟更数罟谁为小鱼怜
桥上月如昼鱼罾收未曾清光且迟转留作小家灯
雪霁景如画几家诗酒欢谁知白屋下连日有饥寒
太常卿夏公仲昭进阶从二品时年七十七
云鹤上罗衣犀鞶映寿眉年高喜身健恩重觉行迟
偶忆芮明府朱商潜彭水竹范淞南四老遗事
去县日已久威风尚尔寒城中旧豪猾不敢举头看
片玉曾夸我牵丝许问名雁书来报晩耿耿幼时情
寡嫂多风节门如法吏家小郎空好事不为表贞嘉
双目老来瞽深衣实称情年年乡饮酒不忝大宾名
自喜
自喜平桥路桥平路不斜若论往来久谁得似寒家
其二
自喜传家物传家有旧编当时修谱者特记孝宗年
○七言絶
元夕
东家火树夜光飘堂上春寒向晩消楚舞吴歌盈耳目千金一刻度良宵
宿车塘张氏舘
县城寒漏雨中沉江舘无人醉拥衾年少书生岂陶谷肯因一笑费千金
题赵仲穆出猎图
骏马胡鹰万里天飞尘一道暗如烟清平正好调弓马莫为从禽学少年
山斋
山斋无事乐忘饥姓氏何须太守知有客叩门惊犬吠若非求药定求诗
新酒初熟约徐寛共尝候久不至
羣鸦飞尽月黄昏不见人来共酒樽坐久隔墙闻犬吠桂花香里又开门
夏日读书树下
高树凉风落翠阴古诗三百治平音壮年且尽双瞳力莫为功名易动心
渔樵问答
妻子同舟钓浪花晓行淮浦暮长沙采薪只在深山里得似江湖处处家
担头春酒一瓢多树底看山树底过谩说江湖妻子乐几人失脚在风波
和曾刑部韵
曾习江西泰和人训导崑山兄翬任刑部郎中以诗寄至习邀余同和
杜陵花竹怨离居驿使遥传日下书啼断西风原上鸟海天愁思正纷如
咏鹤
丹顶玄裳雪羽衣水边石上最相宜清高不入樊笼里只许仙人渡海骑
寄徐叶祥
南州高士有佳儿清节虽贫亦自持闭户读书多岁月不将名姓向人知
春园
柳眼茶芽总未抽满天云意叫寒鸠辘轳罢转人踪静不是春天是晩秋
刺牡丹
名花不入小家园岁岁花时沸管弦只恐春风容易过邻翁耕作种瓜田
客中闻弟病
家书无雁到京迟两月沉疴近始知莫是劳心思远客夜牕多诵鶺鴒诗
贫儿
哀哀枕上泪成氷哭入长更不忍听子母同眠犹较可阿婆独宿更零丁
寄海上韩杲
一纸相思托便鳞客乡人寄故乡人看花深忆山中乐只恐归迟不见春
其二
行尽清溪到水涯好山环绕故人家寥寥一犬柴门外只隔桥东几树花
送洪彦章致仕还括苍
壮年游宦晚年休落尽红顔渐白头别郤江湖风浪险扁舟归去入安流
题西溪书舍倒用韵
东家歌舞隔花阴日夜欢情似海深独有西溪隐君子一编探尽圣贤心
富贵功名不动心数掾遥在百花深先人手种庭前树长得孙枝满地阴
题静室
静中风月静中身不见长安市上尘自分封侯无骨相只应终老作闲人
其二
饥采松苓渴饮泉静中最喜日如年衣冠不接闲宾客只向诗书接圣贤
玉立亭
前元时崑山王君佑有玉立亭会稽杨亷夫尝饮其中题诗曰王郎崑之秀玉立而长身亭子如笠大不直一欠伸亭前千尺峯倒影入水滨烧琴有爨桐漉酒有乌巾客来塞屋破露坐草上茵时时来铁叟共酌罗浮春题曰令小朶云捧砚为赋此章君佑之宗孙益复亭其地予亦为赋二絶云
亭中曾写铁仙诗人去亭荒碧草滋千尺危峯今尚在重来磨洗认当时
其二
玉立长身旧主君百年遗事至今闻宗孙宾客还如旧只欠杨君小朶云
与谢素庵酌酒
宣德十年乙卯冬余与朱珤同山阴蒋西斋以公事赴苏州假舘谢素庵宅有夏显者崑山狂人酒醉不知何从来语言半莫可了道遇郡人伊侃士刚邀其同过素庵士刚予友也美丰姿显强其就寝士刚亦欣然从之时夜颇寒素庵家甚贫私念枕衾不备指其逸去显即使酒大怒发骂四邻惊问西斋抚慰不解素庵内君畏伏不敢喘息漏下三鼔显不别而逃明年士刚登进士第擢工科给事中再明年余亦第是岁显以好酒亡又三年士刚在京因忿死素庵内君亦物故後二十年为景泰五年正月十七日素庵见过酒中偶道及此历历如昨日事不胜存殁之感西斋告休在家尚无恙今已八十一岁素庵六十四岁珤四十七岁予少四岁文康识
卄年易过似流星对酒怜君已暮龄旧事凄凉半陈蹟一塲春梦不堪听
甲戌岁（景泰五年）
陇头一夜雪平城海口潮来水就氷百岁老人都解说眼中从小不曾经
吾崑高年老颇多唐子华年九十岁陈德刚年八十九岁归叔度年八十六岁朱士栗年八十岁诸老皆强健能言
晨兴
一宵酣睡不曾醒忽见东牕日已明自笑起迟非中酒为无人解报鷄鸣
药名诗赠郑完
药名诗始於唐张籍有江臯岁暮相逢地黄叶霜寒半下枝句宋元来亦有作者永乐初曾状元在翰林有十首多写幽思之情有半生空带宜男草远客当归尚未还又石髓难将补骨脂乳香消减见青皮句脍炙人口蒋恭靖集中有八首皆述已怀其言曰莫道衰残能独活丹砂曾遇葛仙翁又曰人言此老当归去总得回乡已白头题曰和翰林邹仲熙韵想一时唱和必尚有人也蕲阳尊生郑侯作宰吾崑三年其子完来省亲平生最爱曾公药名诗行坐咏歌似有膏馥沾染其齿舌间亦其嗜好在是也今因其还相祖道上采廿八味缀四首送之
草果堆盘酒满觞羮调五味郁金香谁言没药延亲寿炼得灵砂贯衆方
使君有子正乌头双眼空青气伏牛半夏里来知母健忍冬归去亦忘忧
有客回乡赋白驹怕将薏苡混珍珠道园藳本君家刻只载车前百部书
紫苑雕残百草霜醉骑海马送宾郎红娘敲折金钗股笑对王孙续断腔
送马绍荣补学官弟子
有客新从泮水游誓将刀笔换公侯若非正学叨封拜终落功名第二筹
其二
临轩天子觅真儒郕国遗编第一书君去尽心须尽读好擕十传赴公车
安闲
脱却朝衫制芰荷芙蓉亭上啸还歌生来骨相知轻贱长得安闲幸已多
唤渡
渡头风急水生波客路归心向晚多唤出小舟行不上隔江无奈雨来何
其二
白浪浮空散作花荡舟食力度年华行人不用愁风雨过得江来似到家
观烧刼图
元僧有提点昌都事烧刼事在至正间邑人叶秀实上烧刼图副现藏五世孙都给事中盛家详具王尚书直传
福严寺里秃鶖儿不竪旛幢竪贼旗白昼杀人凭佛力严沙沟变火坑池
其二
烧刼谁能作画图南阳壮士手亲摹官兵一出髠郎死满县歌声听鹧鸪
题杂画
题古今杂画诗颇多悉弃弗録独於史事用已意寓劝惩者存之得十八首
直道难容竟独归离骚赋罢泪沾衣魂灵不逐湘流逝还向怀王殿上飞
自古含容解弭灾将军从此负荆来早知一饭三遗矢悔不当初谢郭开
才逢生客便呼郎仙女风情想未忘莫笑思家轻出洞家中自有旧糟糠
恨无顾恺刺心鍼担负风流仗酒醺谁料邻家机上女怀春不似卓文君
追忆蒲鞭汉大夫扑刑虽用得完肤郤怜东鲁臧孙氏不去鞭蒲去织蒲
壮士轻生易许人图谋未遂已亡身明知一去无还理底事狂歌竟入秦
弱水蓬山几万重仙宫未必胜秦宫君王轻听齐人语空驾楼船入海中
史传荒唐怪事多乘槎那得上天河不知织女支机石遗落人间竟若何
读罢司徒一纸书北军门外报銮舆君王若问平时钓不钓功名只钓鱼
白日豪奴擅杀人生擒不避主家嗔最怜文叔行柔道容得当时强项臣
长营兵甲似云屯号令曾闻遏至尊他日凄凉廷尉狱狱门无复似辕门
会稽太守驾行轩山叟龙锺立道边买得千金声价重临行只用一文钱
负担行歌过古坟故妻犹是饭王孙他年一见呼同载不念前情念後恩
一入沙场与汉辞节旄落尽髩成丝生降得似生还乐膓断河梁五字诗
曾夺麻池厌老拳十年深抱死生寃石郎亦是英雄客握手平生不讳言
强臣欲窃晋山河万骑西来奈尔何此日新亭迎候者侍中不及谢安多
伴食空居政事堂死时惟剩一空囊家中留得苍头在自鬻身钱办主丧
嫁女惟愁致客难君王诏遣共交欢谁知後日生儿乐虚授朝廷五品官
寿徐老翁
还丹九转解延龄不及心丹更有灵三戒从来是良药养生须读素王经
其二
年登七十无老态岁岁寿星光射秋王母蟠桃不须献醉呼方朔自来偷
拟张允怀寄内代内答
南京张允怀舍家游江湖十年一日作寄内并代内答诗各五絶曲尽幽怨情状似有翻然改悟赋归之意余恐其既作复止言之而不果也亦各拟五首促之
年年曾寄客边书写尽真情只当虚十纸到家无一答恨人心性愿消除
故园归计屡蹉跎不是狂夫薄幸多山鸟报人泥滑滑况闻江上有风波
寒家诸父挽宗孙又与先人扫旧坟莫听无稽长舌者浪言身在百花村
百花村里锦成云尽卖乌程若下春白面书生今渐老有谁年少肯留人
思家独上仲宣楼何处青山是旧游便覔鲤鱼先寄信月圆时节大刀头
右寄内
频年收得慰安书画饼难充腹内饥见说锦城无限好锦城虽好不如归
闻君黑髪渐成皤谁信闺人白更多唱惯阊门杨柳曲无心来听扊扅歌
檀郎踪迹似风蓬几夜因缘在梦中不及天孙衾与枕一年犹得一相同
一灯一影共成三人问移天只自慙近报归来非诳说便从牕下种宜男
十年隔别面如瓜无复容顔似舜华只恐到门初下马一天愁闷悔还家
右代内答
黄栗妻
东海黄栗妻凌氏其夫远出适海水泛涨里中豪民乘时逼脇使服役堤扞凌氏曰我为妇人救死且不赡焉能事此豪民怒坏其室庐毁伤其薪木凌氏不得已遂自尽事在景泰（阙）年
天时人事总堪哀一妇难当两様灾报与忧民巡抚使早骑骢马火星来
其二
不因洪水为豪民逼向黄泉送此身巡抚到来烦说与一时似我尚多人
和钝庵吊乐庵龙洲莲峯半山四古墓
白头村妪白头翁盛事惊看在眼中可惜一抔江上土野花黄蝶领春风
一篇醉渡浙江词不是寻常句读诗空有故人三十万等闲尽付酒家儿
泗园文脉接莲峯姓氏曾收县志中只为书声消歇久子孙谁免哭途穷
清江百里古名娄总管佳城此地留龙虎气消君莫怨新漕风景更多愁（新漕王葆墓）
寿山中人
羔羊春酒杂仙桃两鬓秋霜一布袍白鹿青骡来会者滑稽方朔最年高
题王同知梅花
少年头角老成身一寸心中万古春清白自然顔色好江南歌咏有诗人
古墓
野梅荒草水边坟无处从人问子孙三尺断碑今又失几多遗恨夕阳村
送老兵
剑光如火马如飞破敌曾随大将车斗酒彘肩常不饱胸中磊块尽兵书
题吕推官凤池春雨竹
凤凰池上凤凰翎带雨离披舞舜庭分得一枝盱郡里清风常满节推廰
班姬
阳阿祸水洒涂椒从此刘家火渐消莫恃齐纨长在手西风容易到芭蕉
题徐氏隐居
南山杨柳北山桑山下人家礼义乡擕取旧书辞旧隐愿从东壁借余光
题倦绣图
暖笼双袖軃云鬟绣出鸳鸯带笑看侍女不须猜倦倚玉纎氷冷怯鍼寒
题烂柯图
一局棋残已烂柯仙家岁月信难过衣衫最是轻柔物不识当时烂几何
喜故人子至
百年茅屋几秋风已见高门在眼中况尔累累尽英物高曾元是汉于公
题黄生文藳
不识黄家玉树枝偶於草藁见文辞若非沈老同庵里那得诸生有项斯
题梅花送沈太守之广州
笑乘五马向南天一路仁风卷瘴烟心比梅花更清白任教人说有贪泉
题小画
杨柳村西野路荒渡头风急水如汤客行不用忧狼虎只恐逢人变虎狼
宗能寓夏氏舘暑夜以诗招之
故人清话类清标清似清风月下飘不及清风能自至故人须待寄诗邀
江行逢渔父
衣食年年半有无冷风寒雨在江湖长贫不为官家课尽送黄公旧酒垆
题倪元鎭双树小景
百年片纸非朋贝湖海收藏墨未昏金谷园中千万树不知留得几株存
题菖蒲
抱持清节任清癯独笑山花醉似泥欲寄杨家旧知已问谁驿使过关西
题云山小隐
远山云白近山青竹里芽斋水上亭常恐城中官客至带将尘土污阶廰
读张骞传
汉家西域是谁开博望功成事可哀断送壮夫知几许换将胡物过东来
读归去来辞
折腰懒向督邮前归去还耕栗里田身到元嘉将十载梦魂只在义熙年
江乡
江乡酒熟黍离离蓴菜鲈鱼正及时堪笑同行门外客月明乌鹊叹无枝
题刘龙洲像
长髯广额酒杯深人物孤高月下岑七尺微躯三寸舌江湖形迹庙堂心
野云
野云如水涌如汤飞向遥天入渺茫人说野云闲似我看来翻觉野云忙
怀叶与中（三首）
石浦桥头少保家有田有宅有船车芙蓉黄菊开将遍白酒蓴羮稨荳茶
十亩金潼隔市廛水香地暖草如烟奉思庵外长松下明月清风不用钱
新买斋居近学宫传家书籍尽堪容北牕又有娱情物三里青山百丈峯
题邵啓南橘轩
橘叶青青橘柚黄药罏茶竈尽生光寛衣大袖秋香里一卷灵枢不下堂
其二
自古神仙事渺茫郴州橘井渐遗忘家传只用君臣药不惯单行施疗方
怀孙绍先
兄弟当家子若林情怀偏向酒边深里中恶少多相侮不设机关半点心
送查若庸下第东还
读书不为科名读若说科名误此生请看草庐初读起便知专不为科名
其二
浮名得失何须较实学盈虚当自强君有长才长十倍好於十倍更增长
平桥藁卷三

[book_title]卷四
●钦定四库全书
平桥藁卷四
（明）郑文康 撰
○五言律
春日偕龚工部过杨氏东郭草亭
小小茅亭下隂隂柳树多町畦接城郭花卉近阳和阁老题诗在游人载酒过坐听灌园者时唱太平歌
过南溪翁庄
嘉树绕崇垣清流映荜门治生余粟帛供祭足鸡豚诗酒闲情寓衣冠古制存时时逢野老共话长儿孙
城南夜集
明月照高秋城南昨夜游行厨依緑树长席近河流鸥梦芙蓉渚渔灯杜若洲荒闲尽堪乐何必酒家楼
白屋
南京施进士题其读书之处曰白屋盖以公卿自期其期亦大矣虽然期其济时行道可也期其崇高富贵不可也予又知其所期已在此不在彼也
白屋无媒地春来乱草深席门风自动圭窦日长阴袖有匡时策诗皆治世音一朝登紫阁慎莫变初心
夏封君草堂
埋骨荒山下於今已廿年两鶵双白璧三世一青氊高行乡人诵遗经弟子传惟余手栽树长对草堂前
屯田
海上无烽火兵夫半入屯田庐皆得业鸡犬自成村社饮翁归舍春畊妇守门不知戎马苦同荷主君恩
敲棋所
对客谈兵处松风绕涧阿一枰消日月尺地起干戈世路机心险人情局面多莫教轻下着一错更无何
代妹宜君哭彭余璋
配偶是前缘从君未五年两周虽有子半世已无天大义身徒在深恩骨可镌吾家旧诗礼敢负栢舟篇
余璋殁於正统癸亥十月六日此诗作於七日宜君死於十二日
送彭伴读复任
藩府旧仙郎居官髩已苍晨兴时伴读朝退谩徜徉残雪皆征路寒山总异乡平生遂良愿长得事贤王
云山
客路多岐阻经春复到秋云山千里目风树一天愁鴈影将心远江声带涙流明年寒食饭归去洒松楸
送张知县之崇明
怜君新作宰邑在海东头家近书频寄官闲印早收鱼盐盈市肆芦苇绕汀洲多少疮痍者悬悬待尔瘳
思乡
高堂有华髪何为贪远游每逢吴下客频问海东头宦达固云乐余生何足谋累累城下塚见说尽王侯
与诸公酌酒
燕赵多豪杰悲歌不暇裁素知黄祖性敢恃祢衡才酒尽月将落烛残风又来下阶成独步惆怅一兴哀
哭邑宰郑尊生
痛哭尊生老双亲尚在堂负心淹薄宦遗恨付诸郎彩戱乐难再锦封恩异常断魂招不返先已到襄阳
其二
痛哭尊生老荥阳共祖姬谬看如拱璧相爱若连枝恺悌三年政和平十卷诗自怜多病者和泪敛君屍
病中
戊午京闱榜题名得颇先授官十载後赐告七年前箧贮陈情藁囊存历俸钱君恩深未报病枕夜无眠
其二
先子多名誉人称伟丈夫病奄千日久命向一朝殂封殓烦邻友扶持付老奴此心遗恨在双眼渐成枯
其三
羣妹皆同母诸甥日渐多每从宾塾散频向舅家过聚立年相若同行气总和情怀好伤感棠棣不成歌
其四
三子虽豚犬相看抵万金父书期尽读母线要关心靖节留诗久徐卿种德深二公歌咏在一夜一长吟
其五
宋驾南辕日移家海上峯华原（王郡）非谬谱显肃（后諡）是同宗世有儒书业门无酒保佣余生敢忘本书姓必开封
其六
从小称知已当塲总善文八闽廉宪副（沈讷）独石老监军（■盛）气味芝兰合飞翔燕雀分近来消息杳惆怅赋停云
其七
先祖留遗业山中有敝庐从教妻子累肯负圣贤书太守（朱胜）知贫薄尚书（李敏）问起居若非守清节谁暇枉轩车
其八
七尺堂堂貌蹉跎髩欲秋读书期事主杖策望封侯正大胸中学凄凉眼下愁老天如有意未必此生休
其九
病髪风前叶红顔雨後花闭门思义士看剑想仇家久断宾筵酒频供石鼎茶草堂虽矮小日日望京华
其十
四十当强仕年来顿早衰髪将须共白手与足同痿风雨烧灯早晴明就枕迟愁怀凭纸笔写出尽成诗
余有癖在右乳下已廿五年丙子腊月八日大作痛剧不省人事数日幸家人颇信区区平日之言所谓巫觋僧道课卜星算之类一切谢絶此皆细君主之特附録於诗尾天顺元年正月识
病剧再韵
卧病四年备尝百药头髪尽落三齿已脱近又增剧似将谢世因诵旧韵再作十首时天顺三年己卯三月三日
百岁居人世归休相後先莫嗟将死际请看未生前跖老固多夀石郎空富钱余生已如此玄谷欲长眠
其二
一癖成坚物四年为旷夫自矜春未晚谁道岁将徂头似坐禅衲面如行丐奴青天降时雨还可润焦枯
其三
敛含固塞束濩屍良意多遭丧惟俗信讲礼有谁过古制思收复今人事议和最怜相送丑前路拥笙歌
其四
邹鲁诗书语精如百链金古来三宝意亦说衆生心唐室沙门盛中原地狱深蔓延不可解搔首独呻吟
其五
最爱藏身处崇丘背远峯哀哀羊叔子表表郭林宗刻志钱宜备穿山力可佣行将营一室期与万年封
其六
谬忝科名後操觚学缀文心思韩吏部梦寐鲍参军草藁随年积门生每卷分恐遗身後丑一火上凌云
其七
里有狂巫宅人争夜叩庐语言凭祟说符篆代神书左道恬无畏嘉名每自居西门悬望久何处候轩车
其八
花老不禁雨草衰偏怕秋绕山新土塚满眼旧王侯大数有时尽细君终夜愁回头笑相告饮泣且须休
其九
四时都市酒二月洛阳花日日常为念年年只在家婢丸灯下药僧送火前茶到此方令悟无心老岁华
其十
百药都尝过连年不救衰艾经三日壮身觉十分痿拥被坐更永听鸡嫌曙迟自缘无睡苦不是爱吟诗
自笑
自笑乖崖子乖崖与衆违年荒饭不足病久客来稀检历伤人老调羮喜菜肥明年当五十只恐未知非
清逸
溷杂岂我事奔趋非我能身如临水鹤心似出家僧入竹雪堪听采花蜂可憎夜来读无逸不厌浊油灯
挽徐老翁
百岁实难致近之能几人平生方寸地到老一腔春文献当时族衣冠太古民从今後来者何处望清尘
送郡庠生赴部
泮水游歌日於今已十年蹉跎天府榜迢逓客乡船岁月当强仕文章得正传高山须仰止只在范庄前
题倪公礼隐居
家近阊门市清风一草庐牕明人问卜山晚仆收书蓍老神龟守芸香宿蠧除静眠过食肉徐步当乘车客笑鸠巢拙妻怜蚁瓮虚城南炎热地不识近何如
和鬼仙诗五十韵（有序）
鬼仙者晋陵澄江人身长而癯步轻而趋言凿凿如截铁为人多才多艺於天下书无不读於儒者事无不精虽小道杂流贱技亦多能为之常往来江湖间其为文章不造草落笔辄顷刻数千言不穷与客谭笑自如遇纸尽乃已或有益以纸者随多寡亦复尽所益已而读之略不觉有重复窘迫语状见者皆称天才或求作古篆隷行书大小楷累数日不少倦各满所欲而去性恶酒点滴不入口鲜鳞肥肉亦不御蔬食之外日惟啜苦茗数十瓯独好服饰华丽坐此不免为小丈夫所议天顺六年夏五月殁於北京僧舍秋官郎陆君孟昭买棺葬之今年春往往於故旧家假笔道平生叙契阔赋诗歌大意以离尘寰丽真府为乐尝有五言诗五十韵寄余及汝南周德元章末曰招魂烦郑赋降笔冀周传倘得千金诺衔环报二贤人録至余所读之不觉凄然泪数行下因念素辱爱厚许与奬借每劳动於口舌之余幽明隔絶愧负愧负兹者安敢无言以答雅情敬依用韵次第和就聊当招魂之赋第篇中韵同者四句岂隂冥别有体制与人世间不同耶不然何生前信手累百韵而无此失也然终不敢以此自解辄敢忘其固陋僭取四字可以承接词义者易之不审可否原韵五十有一题称书怀五十韵寄介庵易轩二公此举成数无害也鬼仙周氏曰慎庵曰呆拙子曰江湖散人皆其别号云
忆昔初通贽鸡盟订自天姓名虽久识邑里各相悬倾盖衷肠合分襟梦寐连奇才骇神鬼浮议谤迍邅翠羽悲鹦鹉红顔落杜鹃瘦因粱肉减忙为艺文纒暑阁朝横膝寒斋夜耸肩扇摇倭国纸被拥日南绵宝玉深藏璞骊珠暗在渊未逢宣室召甘向茂陵眠经史心俱醉王公眼尽怜长庚重孕白司马复生迁踪蹟多方到风波几处全反躬思寡悔搔首动追愆路口弹长铗江心补漏船自缘三岛谪敢望九霄骞雅操坚如石生辰薄似砖四时恒阳若双眼独醒然燕寝凝香处清霜点髩年词章夸敏捷篆籀擅穷研梦绕江湖上身依客旅边韬光封镜匣病缓佩弓弦孤比悬崖竹清同出水莲放歌来树底舒啸立山巅命仆呼声煦逢人礼貌虔烟霞成痼疾笔砚是良田到处诗名播谁家酒债牵楼船粧雪洞白马覆红氊缨濯沧浪水茶烹义井泉土抔挥镪楮木偶视豪权哕哕丹山凤行行陆地仙蓬瀛三万里锦绣几千篇厌俗常居寺谈空惯问禅善书修殿记不受卖文钱误爱予多幸相过意每专时从鸡黍约共话结交缘畏饮杯浮毒雄谈鼎沸煎书筒踈未久讣札报何遄仙子形骸蜕台郎道义坚敛含依法制冠履择新鲜精爽还乡里悲愁满市廛贞妻浑欲死令女半成颠天泣霜华降风号树影偏仙班仍入籍灵性了无眩神逐鸾箱下旛随鹤驾旋药方真索隐诗句愈鈎玄海鸟归华表门生扫墓阡沈沈寒食雨澹澹夕阳烟已说登佳境无劳叹逝川招魂今日赋遗事後人传正直聪明者皇天不负贤
平桥藁卷四

[book_title]卷五
●钦定四库全书
平桥藁卷五
（明）郑文康 撰
○七言律
奉天殿早朝
禁城漏尽九门开喔喔鸡人报晓来烛影遥连堂上乐鞭声三衮殿前雷羣隂伏地天顔喜万岁呼山御辇回文武满朝忠与义谩夸贾至有诗才
正统己未会试中副榜辞授教职特蒙俞允
一官辞谢冒严威圣主恩深特赐归鹤髪有缘重聚会鵷班无分得留依九重宫阙瞻天近千里家山见鴈稀非厌广文氊冷澹恐教尘满老莱衣
赠道者
曾向仙坛赴远招手持符籙下云霄谁人叶县双飞舄何处秦楼一段箫罏鼎有丹传弟子江湖无路觅松乔从君愿借降魔剑斩尽花间月下妖
有道者作符篆颇有小验因言飞昇有术予笑而不答愚意王乔萧史等事文胜质史家常态虽言不与合亦索吾诗诗中曰谁人曰何处曰无路皆寓恐无是也之意
观林松谷遗像
晋人书法盛唐诗曾向人家屡见之故老怕谈参政事诸生痛哭授经师华亭城外松连谷文笔峯前树掩祠遗像宛然多岁月仰瞻还动後人思
遗民
县城南去渺江津烟水沧洲杜若春百亩园田供祭享几家鸡犬聚比邻功名不入闲边梦鸥鸟如知物外身不是圣朝徭役简岂容林下有遗民
甫里留别管金祝韩唐诸君子
甫里繁华照市明况多人物负才名青春诗酒平时社白昼弦歌到处声唐士昔居元有宅吴王此地旧无城行随流水登归棹一路居民识宋清
林东斋居
溪流一曲绕柴门屋後园田有路分庄在辋川成故事客归盘谷见遗文借书夜读三更火听鸟春眠半榻云堪笑几人双健足每於城市报新闻
送锺司训之黄冈
才名曾听振文塲共喜除官近故乡铁瓮渐遥知白下竹楼将近是黄冈沿江烟草随舟绿夹岸杨花扑面香到日不须驺吏候诸生执贽绕门墙
送李寺丞弟还弋阳
落花飞絮绕都门送客将归祭水滨行李祗携三尺剑锦囊賸贮百篇文官桥骏马冲尘去禁苑流莺隔树闻同谱有兄居近侍莫因乡国久离羣
挽丁行人璿
袖拂长安马上尘少年曾醉杏园春官船夜载三更梦使节长随万里身天上玉楼应妄说道傍黄土自伤神可怜台省同年伴遍数升沉少一人
和简庵沈少卿题画
书法淋漓满卷中眼前生意与真同当朝名笔应多在前代遗缣尚未穷翰苑品题文耀日宾筵展玩笑生风古来独有监门者画出流民第一工
贺甘别驾弟归
衢州甘别驾失其庶弟密数年求之不得一旦遇於都市乃知被盗所鬻赎而还之贺以短章
西风吹冷鶺鴒原失却孤鶵衆所怜已分埙篪成独奏谁知华萼又同妍梦回喜得西堂句事往休歌杕杜篇今日掌中珠复得若翁含笑在黄泉
送吴司训之辰州
吴廷实自永乐庚子应试连七科不合主司之格年近六十始得训导辰州赋以送之
辛苦平生万卷书辰阳博士得新除腰钱已跨扬州鹤贳酒先尝汉水鱼门下诸生多馆阁眼前同辈久轩车嗟君莫恨功名晚梁颢才华更有余
挽季教谕室
簟笰轩车不再逢萱花香冷绣帏空家居不变江东俗宦寓羞闻邺下风井臼劳心甘白首鸾凰沉影怨青铜夫君书罢玄堂石膓断寒山暮雨中
挽袁宗鲁母
袁宗鲁之母德刚之室年三十一而寡九十三而殁赋以挽之
藁砧客路作长辞孤负红顔与岁时身保一生心似铁年登百岁髩如丝遥山远水从谁吊苦雨酸风只自知地下若逢先主问已将全节付佳儿
挽平湖沈御史
结庐当墓近黄泉苫块将除骨已仙合院旧僚伤往事两京新进哭同年尚书有表名长在仆射无儿事可怜留得几多章疏藁难兄和泪为重编
挽长洲翁叔昂
鹤髪童顔太古形不资丹石驻颓龄平时道谊心常在浮世风波眼尽经汉室曾颁三老帛庐山不见伍乔星几人泪洒坟前树来读中郎石上铭
过盐运副使陆公故第
年才二十宰遐方中岁迁官入建章去国共怜双短髩到家惟剩一空囊高堂亲寿时频祝北阙君恩老未忘富贵消沉人事改翟公门巷亦凄凉
刺鼠
崇墉夏屋惯穿登此物人间衆所憎相体本无毛骨异养生全仗齿牙能饱餐公廪频年粟渇餍私房彻夜灯可奈乌圆共眠处任渠无忌恣凭陵
寄同年谢骞御史
才向琼林醉绮筵又乘骢马下南天台中老吏称多学路上行人说少年环佩暂离双阙下封章频到五云边春来行尽江东郡一路停鞭解倒悬
十月十七日
堂上仙翁去不回升阶愁见旧屏帏蓼莪未读眉先蹙霜露初寒泪已挥几夜音容随梦散半生菽水与心违若教化得辽东鹤莫待千年及早归
送广东方宪使入京
万里遥瞻尺五天梦魂先到御堦前袖中奏藳皆民瘼担上行囊只俸钱旌节晓冲梅岭雨轩车寒带蓟门烟重来莫负南人望要见贪泉变醴泉
同钱户部登山
使节遥临曙色开苍苔白石路崔嵬藤萝遶涧峯千尺松竹当牕酒一杯鸟识歌阑随客散鹤知茶熟伴僧来四郊莫道无荒土还有饥寒遍草莱
和王侍郎一宁留别濬县魏少尹
肺肺垂杨渺渺河平川驿里暂经过白头天使乡情好青眼仙郎旧话多候吏几人沙上立新诗八句酒边哦知君共有苍生念细说民艰奈晚何
诸儿灯下请说书因以示之
家居通德旧儒门南渡衣冠十代孙阙里经书皆实行考亭章句尽真言犂牛曾见生騂犊良马还期出大宛岁月无情容易过莫教人笑改金根
通德坊自县治南酒坊桥下西至高平桥是也元州博浦城杨譓玉峯志内载通德坊在郑大资府前云大资者以亿年为资政殿大学士也宋人称龙图阁学士为龙学集英殿修撰为殿撰之类皆从省文称呼我朝福建岛尾巡检徐启东居通德坊内景德寺左宣德初其子上舍建安於圃内掘出断碑一块是吾家故物上有八世祖凖刻先世事一段凖乃大资嫡孙疑徐氏所居即吾家旧宅一隅也
舒筠澳春日见过
燕子东风柳下门澹云微雨浥轻尘南山路远移舟过北斗名高识面新理学忘眠谈入夜夀容得酒醉生春重来不用重相约同是斯文即是亲
题陈通判和气堂
棠棣歌残小雅诗弟兄聚首话连枝遗言不负先人训世德真成後胤师春雨池塘芳草绿东风帘幙紫荆垂同心自有同声处听取埙篪口畔吹
同朱道人孙绍先周德元过广慈庵
近水招提也自幽好山只在殿东头天花香散庭堦雨檐树凉生枕簟秋野老辞家容入社县官出郭爱停驺梅花牕下僧灵澈笑倒贪夫老未休
观学愚先生遗像（永乐四年进士）
铜鞮太守斯文主松谷先生後学师及第文章存旧藁过庭诗礼记当时功名到手烟云薄忠孝存心天地知前辈典型今渐远仰瞻遗像一嗟咨
次宗能韵
君家兄弟好规模不忝徐卿二子歌为客偏惊秋信早寄书无奈雨声何城东流水还家近桥北青山入市多半月小楼诗几首郢中音调许谁过
赠周杰
萱花凋谢北堂隂霜露频惊孝子心几夜梦魂随雨散四时哀怨逐年深镜中人去尘生匣窻外乌啼月满林留得桮棬是遗物难将春酒为重斟
瞻王宪使遗像
少从故老问平生共说当时最有名铁面屡惊朝士胆赤心频动圣君情十年宪府如山重三品官囊似水清遗像虽无生气在举头聊当识韩荆
题上洋沈翼南槎轩
一轩潇洒枕清流彷佛灵槎水上浮春雨随潮迷浦溆夜灯和月照沧洲乡人共拟天随子野史虚传博望侯（张骞乘槎事本传不载）富贵功名元有定莫将诗兴托杨舟
题周寺丞双寿堂
灵椿埀叶昼隂隂下有萱花岁月深堂上两人双白髪朝中一子万黄金风流贺老仙人骨书史曹家女士心命服骈肩逢寿日南山诗在为重吟
为王同知题夏太卿万竿烟雨图
容台仙老岁寒姿惯写潇湘玉万枝近水烟梢微有影隔江雨叶远含滋鸟声多在黄陵庙草色遥连屈子祠别驾退公来看画为君重咏五紽诗
登薛烈妇塚
城南湓渎旧时居粉阁犹存地一隅狂物自罹三尺法佳人兼送万金躯夕阳陵谷烟云变寒食荆榛雨露濡使者观风无暇问土中埋没夜明珠
分得黄旛绰墓送客
天宝年中一老伶孤坟三尺旧题名沉香亭畔曾供奉太液池边得从行蜀道马騑尘衮衮棃园人散草盈盈置君夜雨淋铃曲三叠阳关自有情
分得西花园送客
西园春暖树参差曾向园中共酒巵对面鬭来新叶子隔河呼出好花枝合盘佳会逢时约橄榄余甘入梦思他日归来温故事还寻石上旧题诗
读及庵寄诗
及庵在广中寄至水东诗集一帙其於交游中寄荅之什甚多独於余无二三焉盖失投桃之义也读毕附题卷尾
锦心绣口出天资况复青年际盛时塞北岭南多着作灯前马上费寻思纪行别有开封藁毕卷当题絶妙辞不是故人踈贱我自缘深厌倡酧诗
读杨铁崖集
铁崖自许谪仙人又说前生小李身史册锋鋩明日月文章光焰射星辰江州总管夸同榜南国诸公识旧臣只恐遗编千载後存亡不及宋头巾
甲申元夕夏太卿席上新城张大尹诵灯词但愿年年庆此宵句余为足之
三十六灯明锦绣画堂顿觉晚寒消花前鼍皷三更月柳外人家几段箫白髪仙卿春未老银筝玉女醉多娇隂晴风雨从天定但愿年年庆此宵
赵松雪家垂云石太卿得之赋诗次韵
温如荆璞湿如云松雪斋前旧所闻大地分时元有质南山觅处更无羣雨中谩遣书僮洗竹里曾教学士欣回首平泉庄上路断砖残瓦正纷纷
钱节妇
叶与中与予言航练泾节妇钱氏年廿六而寡今已六十余莹然无玷偕往拜之端庄静重虽老尚然因题其壁
画船挝鼓渡江沙江上来寻节妇家寿相自於邻媪异铁心频听族人夸早年薄命轻如纸末路荣名稳似车莫怪到门轻下拜要令田野辨龙蛇
访钱君济
钱君济家住大澞浦颇幽雅诗写其景
大澞近在小澞西此地君家水竹居两岸垂杨分聚落一湾流水灌菑畲人沽小店频惊犬鹭立浑潮不见鱼早治浦傍芜秽路明年容接长官车
谢归叔度
归叔度年九十六前辈中夀之最高者惜予久病累辱记问小诗荅谢薄伸下情
国号新开气运全生辰正在戊申年蓐中已卜为人瑞海上终看作地仙四子七旬成老大一家五世聚曾玄劳君爱我频相问三絶慙非是郑虔
哭同年张节之提学
戊午年中总妙龄京闱秋榜忝同登状头却被残形误策手频教大老称提学情怀浓似酒传家衣鉢薄如氷移风易俗空賫恨不是无能是未能
其二
正大胸襟古怪姿南都佳士重当时生憎佛老添荆棘坐笑杨朱泣路岐向客爱谈三代礼在家长诵二南诗腰金已遂平生志尚有余情自可悲
久病遣怀
受病日久百体废职独一右眼了然无恙甲申初冬亦复变异黑眼上反直视不动丑恶日增无可救药坐成短句聊遣闷怀
共言双眼似先公更许精明有父风三日乍昏微见膜一睛骤反半无瞳心牵邪色羣神怒人到中年百病攻正欲静观天下事举头深恨视梦梦
览监
怕将明镜照衰顔一照衰顔一惘然尺颈渐长如瘦鹤半头尽秃似枯禅道逢远客疑非我人困沉疴却是天独有光明心一点不随容貌变初年
送徐士恂
崑山徐忱士恂为学官弟子经熟而文奇意其取科第不难也近被御史逐吏太仓卫学古之君子处富贵声色不为之大处贫贱声色不为之小随小随大此贱丈夫之所为进退荣辱岂我所能保哉余恐士恂怠於学也故作诗慰解之
脱却儒冠换吏巾十年辛苦向谁陈暂从新例司刀笔莫怨前程诉鬼神遇客谩言成朽木读书还待作祥麟王嫱本是倾城色爱惜黄金自误身
郭西田家
郭西十里路非遐百亩腴田两部车科斗池塘鱼似蚁清明时节树皆花桑隂社散隣翁醉塲上秋登稚子譁莫向长安歌此曲几人憔悴正思家
南戴田家
不为功名恋鎻缰布衣甘老在南阳百年茅屋传家物一卷农书教子方细柳高墙江上宅野田荒草雨中羊东邻西舍皆良善却笑他州有互乡
沈东轩竹石
闻说君家景趣幽东轩竹石映清流万竿苍玉松煤润一块玄精墨渖浮舜世移根从嶰谷禹时充贡自青州虚心尽日当牕立重质何年此地留十载子孙多似箦三春苔藓滑如油月中风舞颠鸾尾岁晚霜凝睡虎头借看屡招坡老辈拜呼频见米公俦声敲环佩星芒夜骨露琼瑶鹤梦秋席地醉眠怜翡翠引瓶磨洗厌蜗牛谩期别墅开三迳誓向平泉占一丘挑笋旋烧供茗椀束薪烂煮对吟瓯明当直造林深处镌刻新诗记胜游
平桥藁卷五

[book_title]卷六
●钦定四库全书
平桥藁卷六
（明）郑文康 撰
○记
赠资善大夫工部尚书王公神道碑隂记
熙朝受天景命君临万方礼乐休明中外宁谧於兹八十余年仰维列圣圣德神功之大是亦国有仁贤之衆也正统十四年秋七月额森造悖天之衅肆犯边陲守臣羽书以闻太上皇帝谓承平日久一旦有此大憝恐震惊臣工乃亲帅六军征之八月内竖悮事旋师至土木师陷文武从臣死者若干人工部右侍郎崑山王公永和用节其一也明年庚午皇帝即位改元景泰赠死者爵有差公为工部尚书阶资善大夫官其长子汝贤大理寺评士存殁之恩呜呼盛哉公讣闻时淑人陆氏在京邸顿絶数四愤骂曰恨为妇人不能斩贼万段以雪耻遂感疾亦卒汝贤奉公衣冠及淑人柩合葬焉窃尝论之天之眷爱国家奚以知其然必多生忠义之人於其国盖忠义者天地之大经也国之强弱治乱存亡系焉广土衆民利国之资也金城汤池卫国之器也民土之利孰若忠义之为利金汤之卫孰若忠义之为卫恃此则得恃彼则失此古之王者不以民土空虚为虑而以忠义空虚为虑不以城池坚深为乐而以忠义坚深为乐也夫人臣之忠莫大乎死难而尚书尽殉国之忠妇人之义莫大乎愤恶而淑人尽殉夫之义忠义出於一时一家之人夫何不能慑伏外宼俾其奔走窜突之不暇哉虽其（阙）之心（阙）之行未必不知国多仁贤忠义固结不可易为揺动也谓其不达乎此何尼玛哈有南朝死节者惟李侍郎一人之言而轻宋耶是知天之眷爱国家多生忠义之人股肱王室则以之扶持纲常则藉之也呜呼文康公之里人也尝闻里之长老言公之先世履礼蹈道元季时羣雄扰攘吾崑武断乡曲者乘时弥道公之大父允吉父子祯独能退然隐伏里中以待天下之清入我国朝向之土豪村霸芟刈殆尽而王氏之门巍然自如迨後二公皆膺侍郎之赠此天生尚书固为国家亦积善之攸报也或曰天既报之何又毒之罹此不幸耶予曰不然一命之士食升斗之禄恒以许国为心矧尚书公任为国卿当车驾蒙尘之际睨彼丑类既不能醢其肉而粉其骨奚庸生为哉君子有死为幸不死为不幸者岂直老死牖下然後为幸哉今朝廷赠死褒生上以发九原之馨香下以感百世之豪杰使後之人过神道之下知为有明忠臣义妇之墓凛然毛髪森竖俯伏致敬不敢亵视谓之幸乎不幸乎文康记其略而系以论淑人固古之女士尚书神魂吾知其为厉鬼也夫
李神灵应碑记
沙溪延禧院有祠曰李王祠王湖州长兴人生有异相年十八告其民曰吾将适山东胶西无还期矣无疾而逝事在宋景定间民以为神立祠肖厥像祀之凡长兴之水旱疾疫必与神祷神受祷必辄应理宗入继含山人潘壬潘丙挟济王谋叛理宗怒将屠其城帝梦白衣者曰臣李姓吴兴土神也乱者潘氏兄弟尽屠民何辜帝怪其事而止今之民於长兴者皆当时老死牖下者之子孙神之惠莫大焉常熟致道观亦有神祠至正壬午民大疫相率来庭下取栢叶与井水啖饮之民得不死载於前元甬东顾盟崑阳郑东所撰致道纪绩碑刻如此常熟距长兴四百里不知致道延禧祠何始耳沙溪之民曰王文富厥子恭婴滞疾医将弗药文富惶惶走祠下泣且诉曰文富一编氓天与愚直敢隂谋以坏心术敢阳善以欺鬼神诉或神诬请受殛无所怨望脱可矜恤神能生人之死吾儿命在旦夕何独不赐其生乎骏奔肸蠁之余若有荅其诚者踰旬恭果获瘳文富欲示神惠於若子若孙若曾玄云仍若长兴之民之子孙谋文载诸石以永厥传余因而叹曰神之惠固多在人神未尝妄施人亦不可幸得也人知神能生人之死不知神能置人於死文富之诉曰敢隂谋以坏心术敢阳善以欺鬼神有若人焉虽其疏远尚将眷佑之矧其子乎此神施惠为有道而文富孰谓其幸也苟非其人非礼以干听淫祀以徼福岂神之志哉余赞述灵贶於其末曰必如文富之言而後可祷祷则无不应也
东溪旧隐记
永乐初福之长乐有隐君子曰李仕蟠先生居东溪之上不求闻达穷日夜之力尽取先世遗书读之积数十年其心直欲蒐天下所未见者尽读焉旁求博访幸有所遇虽厚直易之弗较先生读书务行其言非直读以求知而已故先生古心古行东溪之人皆曰先生非东溪之人东溪之古人也凡书之要语斜行细字书满四壁随起随坐三复玩味恒曰此非古语盖古人之得吾语也寒灯暑雨立二子於旁教之有问者曰子盍仕乎先生曰至乐莫如读书至要莫如教子读书教子将以立仕之基也後先生谢世去二子孟玉叔玉先後举进士孟玉教授潘王府叔玉主户部事朝廷以叔玉贵赠先生如其官噫先生之志成矣叔玉切念东溪者乃旧时隐居之地杖履虽往遗业具存考流风余韵与东溪之水浸润人心愈久愈滋徘徊瞻望宁不系遐思乎因先生自号东溪乃加所居之名曰东溪旧隐间来请记呜呼君子之隐非乐为之也多出於不偶焉耳不出於不偶而乐为之者岂其知命欤知命而能读书教子此其处隐而待显也今叔玉显先生之隐先生之显其致於隐哉虽然居东溪之居者显其隐叔玉已然矣显其显又有望於後人也
东轩记
东轩者太仓沈宗海行乐之所也轩在城南张泾上风帆沙鸟日接於目畦蔬园果四时取给轩远近之景可乐也诵诗读书以修已业雅歌投壶以娱宾客轩朝暮之趣可乐也宗海居是轩也岂乐一已之乐哉兄弟绸缪内人谐和奴职耕而婢职织乐一家之乐也州县亷明四民安业刍粮颇饶宵柝沉响乐一方之乐也一人尊而中外靖老者安而少者怀惟正之供不加毫末乐天下之乐也宗海之乐不但一已而又一家也不但一家而又天下也其心无时而不乐也抑不知其亦有时而不乐乎盖亦有焉轩之庋有遗书取而读之手泽之气存弗乐也轩之匮有桮棬焉取而饮之口泽之气存弗乐也然则宗海有时而乐有时而弗乐虽然子由谪高安创东轩自号东轩长老子瞻因其壻过焉寄诗曰赠君一笼牢收取盛取东轩长老来子由复之东轩只是空虚物何处人家笼解盛今宗海有冠带之荣无贬谪之祸东轩无事乎笼取时虽或不乐而终未尝不乐也
薛将仕祠堂记
将仕姓薛氏宋季人吾祖宗旧题其主曰外祖薛三十将仕神主盖三十疑是行将仕疑是官阶或曰宋人多以双数加诸名字之上以承事朝奉之类为通称则三十与将仕又似非行与官阶将仕善医产钱氏初得其术吾郑氏又从钱氏得之至今崑山村氓与邻封之人直指吾家为薛医产家不知久为郑也将仕之术之神在当时可知自祖宗来传习其术二百年虽有春秋二祭以报遗泽窃虑姓氏再易精神不能与之流通欲计其远且大者为之岁癸酉侧室潘娠弥厥月余小子拜舞告将仕曰幸男当嗣公已而达然果男愚意将仕在天之神必默受之因名曰受今已七年矣知觉日生颇能拜跪余欲委领岁事乃立薛氏祠堂易书其主外祖为始祖没其姓余仍祖宗旧书祝板改曰孝曾孙受庶几将仕自今以始得醉饱焉此祖宗与予小子之志也呜呼将仕有神宁不使受有成乎脱有成栖神之堂当从礼制而改图将仕之主虽泽斩服穷毋得迁毁如吾祖宗故事受敬听之哉堂成谨以为记
晏公灵异记
正统三年秋九月四日余与张和节之夏遂存良南京领荐还渡扬子江舟入中流而风作势渐猛恶叠浪如山舟中之人皆失色余三人书生且年少自分必葬江鱼之腹有乡翁朱彦达者同载乃大声连呼晏公舟中之人从而皆大呼之顷间觉舟若蓬旋转者再似覆状遂定不动起视之在丛苇中四面皆苇环绕望不可尽问舵者亦莫知所至也计故处罔知何在呜呼诚灵异哉明旦风恬浪平移舟觅人家酤酒酧神衆皆鼓舞笑歌始知有生矣因记向年朝廷有事西洋日中贵人经刘家港谒神行宫见其对土木像若君父然有彭指挥者稍弗谨箠之几死闻其羣从言神於江海无乎不在呼之则火至火至则无虞余时为赞者且信且疑以今遭值揆之非神威灵昭着何以使人畏敬奉承如此哉前光禄寺署丞崑山李谨有常因南郊得罪谪交址还谈神亦尝为漕运南谪借宿之梦尤为骇异李又云至今南人历历能道文康谨笔所见所闻所遭为记诗曰中心藏之何日忘之非神而谁是月望日开封郑文康谨记
泗桥潘氏姓源记
崑山泗桥潘氏与太仓亭子後殷氏在胜国时皆以赀产称雄於乡且有■〈女连〉方国珍宼海上首刼殷氏男妇皆窜匿草野独一十八岁处子被执以白刃砺颈上问藏金处处子惧指示之盗发十八瓮去宼退殷乃移其家依潘而居适潘之主者祥卿老无子殷为择一九岁子後之名绍宗今之散居泗桥沈巷者本殷姓也绍宗既壮乡民推掌万石者四十年家日益大牛羊仓廪肥腯充满家人驾巨舰往来江汉为大商者十数辈时朝廷选实闾右通县无与肩者由是绍宗之子日新在遣自後少者未立而老者继殁事殊世异家遂凋落矣此潘之大略也亭子之殷罔究伊始自遭刼後未几何时星散烟灭一支徙居常州城中今不知何在潘氏虽微而日新之子奇号桂林更守儒业开门授徒觅饘粥自赡不知殷氏其先何为而遽尔也国初咸阳教谕殷孝章亦太仓旧家与弟孝扬博学古行教谕公有文集行於世今其嗣孙现居北门为儒生桂林翁年已六十余予尝问之翁之先太仓旧家教谕亦太仓旧家岂教谕与翁同一族欤桂林不能知也桂林四子瑛琇璡莹瑛之行已百余指予尝俾其择一秀敏者复殷姓且嘱曰此急务非细故又许翁百岁後重以此事刻诸墓石庶来者有考焉
芸轩八咏记
崑城南下二舍许曰安溪民居稠密鷄犬之声相闻达乎数里旦则聚百物为市远商钜贾舟车行李亦多出其途而寓其肆视犹山州野县或不知为墅落焉有隐君子沈廷珪氏读书善声诗为其地有文之主构一轩藏六经子史及古今传记数千卷堦前後植芸以辟蠧扁曰芸轩尝命八题自励人初未之知也云间老儒舒公志学为之首倡好事者羣和之然後轩之名始着八题者曰敬祖先曰睦宗族曰亲师友曰训子孙曰读诗书曰勤稼穑曰谨言行曰择交游是也噫修身齐家之道备矣廷珪年踰五十有园田池沼之乐宜其赏花钓鱼嘲风弄月以养骄吝之气顾乃切切有志於圣贤之学欤必其道得於心而非庸夫小子所能及也呜呼世远人亡服穷泽斩追思水木本源者何人耶角弓兴刺乾餱致愆怀念一视同仁者何人耶吾知廷珪有戒乎此也圣如仲尼不舍老耼苌弘贤如仲孙蔑亦取乐正裘牧仲与夫中养不中才养不才今又几人哉吾知廷珪有监乎此也诗书者载道之器稼穑者衣食之本言行乃君子枢机交游系吾身损益苟不於此而尽心力焉何以成人而造家乎廷珪智足以烛理仁足以克已勇足以任事立此八条为家法不疑不惧谓其无得於心者能之乎曾子传大学治国平天下不出乎孝弟慈三者廷珪於祖先曰敬於宗族曰睦非孝而何於师友曰亲於子孙曰训非弟与慈而何如有用我执此以往惜其甘老闲野而不愿仕也
支巷观音堂记
崑城西大澞上村蔚然者曰支巷民淳而里仁有观音大士堂故在焉嘉树荫其旁清流带其前左则架木为梁以通适南之路堂肇造无岁月可考然而啓阖洒扫晨香夕灯村着姓钱氏世主焉村氓於岁首率诣大士卜田事之水旱丰歉水云则水旱云则旱悉验如所卜或卜疾疫讼争之类其吉凶胜负悉验如田事噫亦灵异哉故氓於春正月秋八月某日羣会堂下各持香花供养大士岁为常永乐庚子钱之孙曰思敬增创山门一间越十年思敬往戍营州去廿有五年而後返则大士堂日渐颓敝矣顾瞻徘徊乃命其孙用宜撤而新之用於岁戊寅秋召工度材成厥祖志氓之肯堂者争来趋事两月而落成位像於中旛幢掩映过者罔不赞叹作礼而去初用之始事也掘地及尺得石焉隐约有字用乃磨洗搨一本读之则墓志也幸未及圹左右请除之用曰不可或曰大士好清浄秽物触犯恐不利於吾村氓用曰若闻大士好清浄独不闻大士有慈悲心乎脱有不利愿请自当不与若辈事遂以石置故处掩之今之堂中间稍西偏是也志总二百九十八字疑而未定者三疑而定其是者廿有六磨灭不可辨认者廿有九其叙曰公姓蔡讳密字彦藏吴郡崑山县人年六十有四淳熙戊戌疾卒於家用浮屠氏法火化越丁未之冬以其骨卜葬於大澞之原生二男长曰永年次曰化鹏孙男五人孤化鹏泣血刻石藏诸墓等语用言石面背四旁皆滑泽似尝被水冲激淘汰之状予因记往年获见须浦尼僧庵下靖州通守江公淳佑壬寅圹志计一百九十七年又见邵家湾高平郁公政和丙申墓志计三百二十三年皆无一字剥落此刻计淳熙丁未至今仅得二百七十二年其模糊若是诚有如前所云者有之则圹之在此不在此莫可得而知也予既往观搨本用复使予记其事图永其存呜呼古人以体魄托之墓以氏名爵里托之石以墓与石托之子孙无非欲永其存也今托之墓与石者既已变迁托之子孙又不知何在矧托之语言文字之微哉始用告夫村氓之来者异时或遇改作当知堂基之下有宋人之墓在焉用字尚宾求斯人者请求於斯文
平桥藁卷六

[book_title]卷七
●钦定四库全书
平桥藁卷七
（明）郑文康 撰
○记
思诚斋记
苏城葑门东去一舍许有沃壤焉曰甫里茂林隂翳平畴环绕清江浸其後室庐数百家烟火相接虽古聚落米粟布帛鱼虾蔬菓之饶过於山川野县矧无官府轮蹄之轇轕心目爽豁民不作伪自唐天随子肥遯其地甫里之名遂闻於天下不求闻达者亦多隐其间其宅一区沦入僧籍今为保圣寺当时曰莲池尚在骚人墨客过临其上犹能想像鬬鸭之趣寺之稍南太原祝君以节居之以节力学谨行醉心六经身若不胜衣而於义利之辨毅然不少假贷节同志永道与心融扁其读书之斋曰思诚属记於余噫诚者真实无妄之谓思诚者未能真实无妄思之欲其真实无妄之谓也天地之运日月之明山川之流峙万物之化育诚为体也诚既体物而不遗又何事乎思乎此致曲之功也圣人受命於天而为性存诸心者无非实理见诸身者无非实行其次理之发也未能皆实思之以求其实行之着也未能皆诚思之以求其诚诚者虽有天道人道之殊终亦同归於诚而已矣此希圣之贤所以庸其力也虽然心之官则思思则得之不思则不得以节不思其他而思夫诚可谓知要者欤学能知要则能尽博矣余亦欲诚而未能者愿相与勉之
槐轩记
太原王君以平隐居东海上母氏寿考兄弟四人无恙恒念西山日薄职所当爱頍弁者集义所当笃乃构一轩於緑槐之下命曰槐轩春酒介寿在是棠棣倡和在是官府赋役之供惟勤畏而无逋缓故终岁得遂其私焉噫亦乐矣予尝诵潘岳闲居赋曰太夫人在堂有老羸之疾乃御板舆升轻轩远览王畿近周家园席长筵列孙子称万寿以献觞咸一惧而一喜又读汉书姜肱传载肱彭城广戚人友爱天至与二弟仲海季江常共卧起及各娶妻兄弟相恋不能别寝肱与季江尝遇盗兄弟更相争死贼遂两释之今以平之母髪固种种幸而聪明未失有田数百亩岁获粟数百斛可谓有岳之母而无其母之疾有肱之兄弟而无其兄弟之难天之厚以平者多矣此槐轩之所作也呜呼一轩小物也孝弟大行也以平构轩以事亲从兄为事其乡其里之人岂无亦欲轩其轩者乎大行尽诸已大效见诸人此德邻之必然也君子作室岂苟焉富润而已哉
万竹秋声记
有形之物皆有声声者形之所发也声随形而为小大远近小不可大近不可远故曰鼓钟於宫声闻於外鹤鸣於九臯声闻於天是已盖有形斯有声未有无形而有声者即有之非妄也亦妖也新淦李君宗伯读书善吟咏工笔札有声江湖间家於乐溪之上种竹万竿西风一来铿然而玉石交閧然而金革至宗伯坐而听俯而思思而若有不豫色然客有从傍窥之者疑曰听声将以悦耳也胡为乎其然哉余闻之噫我有以知之矣夫声一也君子小人之听异小人听声而溺物君子听声而求已盖以形乎我之目者竹也形乎我之身者耳目也口鼻也君臣父子也夫妇长幼朋友也彼之为形有声此之为形独无声乎人慾莫难制乎耳目人道莫难尽乎臣子耳目何声耶曰聪曰明耳目之声也臣子何声耶曰忠曰孝臣子之声也是声也发乎迩而达乎远在已不容伪在人不容谀然则我之耳目果聪明乎抑聋聩乎我为臣子果忠孝乎抑诈逆乎推类而听愈听愈惧尝求在古之人有曰大孝有曰达孝有曰孝友或着声於一时或流声於天下後世噫我犹有所未至也夫何而能豫哉苟无其实徒以声音笑貌取之我恐人之听之譬犹啸於梁哭於当道适足为妖妄而已所以声闻过情君子耻之客曰三时独无声乎余曰秋者成物之时犹君子成德之年也舍是弗听则衰老渐迫亦将无暇於听矣客曰听声求已彼固为然不知其亦有恶听者乎曰有焉牝鸡胶胶青蝇营营此皆其所恶听者也客退乃歌曰维竹之贞兮维声之清兮为君子之仪刑兮再歌曰维他人之有心兮我能探其情兮我岂敢为佞兮请为宗伯夀
养浩斋记
人物在天地间其盛大流行必待善养而後能若鸡豚狗彘也若杞柳桐梓也由小而大由拱把而合抱何耶盖养之以雨露刍豢也又若耳目也性情也血脉也使其悦豫而和畅何耶盖养之以声音采色歌咏舞蹈也人物且尔矧浩然之气可不养乎是气何气也天地之正气也得於天而具於人以言其体至大至刚以言其用配义与道厥初本自浩然失养故馁惟君子惧夫舍是无以为志之卒徒也乃有养之之功焉其道何如曰直而已直即集义也犹所谓雨露也刍豢也声音采色歌咏舞蹈也苟善养之则能塞宇宙贯金石以一身而参天地以一心而赞化育有不难致者矣古之圣王十一征而无敌於天下一怒而安天下之民其征何征耶气使之也其怒何怒耶气发之也所以三代盛时人皆有是气虽不待养而自无或消之弊故当时比屋可封而非後世之所能及也迨夫战国之时人知以气使气不知以道养气有敌国相征者矣有一怒而诸侯惧者矣其征其怒视汤文之征怒何如耶於是有亚圣者出因门人问荅特发养浩之言以晓天下後世使天下後世皆知有是气而在所养故忠臣孝子号为大丈夫者自先秦两汉而下有不胜其纪载焉呜呼孟子之功不在禹下讵不信夫长洲唐君服周家於二百亩上题其读书之斋曰养浩余过之与之论说其旨服周历举孟氏得其善养而见诸言行者更仆不置请记於余余不能悉直谢曰为忠臣为孝子我於服周望之
怡梅记
流天下皆水也而惟智者能怡之峙天下皆山也而惟仁者能怡之植江南皆梅也而惟清者能怡之何耶以其似之焉耳盖智者达於事理而周流无滞有似於水故其怡在水仁者安於义理而厚重不迁有似於山故其怡在山清者之人一尘不染有似於梅故其怡在梅所谓维其有之是以似之也清河张君廷慎孤洁之士刚劲而有节淡薄而不华家於阖闾城之西厌市声之混浊也乃筑别业於山水之间短墙茅屋环植以梅廷慎於将蓓蕾之时日必探焉南枝北柯足迹殆遍及花既放廷慎则命苍头治行具若衣箧食匮与夫文房杂物莫不毕备若将有行役者抵其所止息树下立而倚坐而啸或歌或咢徘徊瞻眺心之悦之虽聆天乐玩朋贝尝八珍沐兰麝不是过之酸风冻雪视犹春日佳丽往则必留旬日而後返不但信宿而已或曰子之清固似矣得无凝滞於物乎廷慎曰吾岂特似其清哉其所以似於我者亦多矣夫人之与物异者以有天地之性也性於君子尽之庶民去之人而物举世皆然也物而人吾安得而不怡乎请借前箸言之其根柢生意不以岁寒而息有似吾之仁山栖夜处日与诗人处士为伍有似吾之义桃李轻薄不訾不笑有似吾之礼影虽瘦必待月而出香虽微必待风而闻有似吾之智商之鼎神农之本草调羮而羮成攻疾而疾愈繁植诸子亦似吾之信吾安得而不怡乎然则斯五者於松竹奚择耶曰是又不能无议焉祖龙何物也招其浪封之辱嵇阮何德也与之沈酣为乐二者梅有之乎春秋责备窃恐不能或逃也余闻之噫成人在性廷慎既能重以自待而又有慎交之志因其请记遂以记之
龚钝庵寿藏卷後记
自古衣薪虆梩而麤备然後葬埋之礼起矣有预为身後之谋者所谓衣衾棺椁志铭祭挽往往多自为之一以悟昼夜不可违一以获全归为可乐盖有生必有死未有长生而不死者然死虽所不免君子於立德立功不以有死而自弃诚以葬者藏也葬以藏体魄也功德则不可藏也古娄钝庵龚先生盖有不可藏者存焉先生自幼隐居海滨不求闻达尽读先大夫兵科公所遗书惟以修德修辞为事今年八十有二乃筑寿藏於先陇之在县庠之旁者为归休之宫托外孙周雍守之有论先生者曰天忍使斯人独无後乎予维先生派自遇仙翁遇仙之族散在吾崑者甚盛则凡同出遇仙者不必出於家庭皆先生之子弟也先生着述之功孝友之德言立而行成使後生小子皆有所矜式则凡私淑先生者不必躬侍函丈皆先生之门人也百岁而後德行在人心者久而弗忘文章在人口者远而愈传追维想像孰忍有毁伤其一薪一木者乎聿观图成敬识其末
李氏家乘记
崑山辛居陋家多旧书近得其宋人旧抄一集惜乎首尾脱散颇多中间又被毁裂去者三之一其幸存而未亡者计纸三十有九翻所抄多宋侍御史乐庵李衡彦平祖孙三世祭文挽章予乃以类相从誊录一册分为六卷题曰李氏家乘附装语录之後独李■妻唐氏志文不系旧抄盖今年春三月予邀龚钝庵沈诚学上乐庵圆明之塜家僮陈行朱福於野水之滨得石刻焉即此文也石刻虽云与余祖父之兆同一里先兄九进士之墓为一带相望皆百步今则茫然莫能寻矣且圆明里多古塜初余之吊乐庵也累累相似莫识某处为是访诸村之长老共指一处四旁交蚀之余仅存东西十步南北二新塜廹之石版露出甚钜似非当时有力者莫能营此因忆先生临终嘱付其子曰汝祖父母安厝皆有棺无椁只以砖砌覆之石版足矣坐此将信将疑徘徊瞻眺者久之意者先生神灵昭着无乎不在於是北面三奠而回自後上塜亦只在是更不他适矣然乐庵之塜尚莫可得而定况唐氏明文固在曷从而定之耶所得石刻将以明年附埋石版之上而特登载其文於末事殊世异可胜叹哉余既书完仍令学子别录一册留於墓邻杨俊家使里中之来者得以考徵李氏文献之遗或可因此保存其抔土於永远也
怀贤录序
东崑沈倥侗壮宋龙洲刘先生当寿皇时上书谓中原可一战而复摈弗用竟以客死於是采其行为小传一通以补前史之阙复散收其诗词若干篇将刻梓以传题曰怀贤录予取而读之呜呼南渡君臣之不振也甚矣盖盈虚消长此天之道亦理势之常也虽以三代之盛有不能免焉者殷衰於小辛高宗则中兴之周衰於厉王宣王则中兴之然则二君果何为而能尔哉余尝有以考之矣高宗躬默思道梦帝赉以良弼乃使人旁求於天下得傅说於版筑之间与之论列天下之事宣王内修外攘若仲山甫尹吉甫南仲诸公布列左右出则征伐入则相理所以光复旧物再造邦家彼南渡诸君包羞忍耻忘不共戴天之讐豕突鼠伏今日议和明日议和曾有高宣一日之志乎於良弼也既无梦赉之徵又无物色之勤幸而挺身有龙洲者出以布衣而任天下之重虽未敢谓其可以比拟商周人物然其忠义之气固无以异也当时国柄付之小人使斯人之訏谟远猷不得少见不亦悲夫虽然天生龙洲不在朝廷而在江湖有如龙洲者或在朝廷又随用随罢甚至窜杀无已呜呼已焉哉是谁为之此天意之於赵氏薄矣岂宜独归罪於人事也哉
送陈重器赴任东安序
崑山陈君重器由太学上舍授知东安县事东安永属邑永之为郡地连楚越水合潇湘其野有香茅之产芬馥可爱又有西山澹岩浯溪之胜地虽在郡郡有之即东安之有也重器能酌酒赋诗又善隷古得其地殊为可乐况其材堪治剧而东安事简民淳殆将卧治而有余裕矣虽然愿有告焉吾崑自圣朝开国以来计为令者近三十辈其善政遗爱在人心念念而不能忘者仅两人焉余则飘风浮尘冺灭无闻久矣两人者郾城芮翀子翔襄阳郑达叔通远者数十年近者将十年虽儿童走卒愚夫愚妇至今皆能道其为人一闻县有厉政墨行违法即追念曰若芮若郑在肯若是鱼肉狗彘我乎今安得斯人复来耶呜呼均为令也一则无闻一则不能忘何薄於彼而厚於此耶是由公论所系而非私恩小惠之可使然也余与重器皆崑民也两人善政薰蒸於耳鼓舞於目已非一日咸有为此不为彼之愿今重器年始壮气正鋭有志竟成斯行也不使东安之民异时念之如崑民之念芮郑两侯吾知民之志肯已乎其初心肯遂负乎永去郾城远而襄阳近郑侯之子若孙不审饥寒饱暖何似重器尚当时一致问以慰崑民之思焉
随身小宝序
往年备员乡校时手抄前人所拟葩经题目一册标经旨於章旨之额附破题於各条之足置诸怀袖旦晚自随凡可偷闲处所时一展观以备遗忘虽诗酒谑浪方浓亦间取出当时同游有以近名窃议余者迨後习以为常衆口虽曰难调遂亦莫之非也岁戊午忝科名後原册竟为同业取去今亦不知何在此特些小余力若夫逐日功程自有卤庵所定记注讲题作文背义四大条目在初不专事乎此也病间无事重写此册题曰随身小宝与门人小子共之较之旧抄不无增添遗落大同小异於其间天府开塲执此以往亦一短兵也哉
贺王指挥得子序
崇沙守御镇海卫指挥使王侯某年踰五十始获弄璋之庆嘉议大夫太常寺卿夏公仲昭与侯善喜而谓余曰侯今万事足矣文其贺之在昔尧封华华封人祝曰愿圣人多男子周宣王中兴筑室既成讌饮以落之诗人祝曰乃生男子当是时可祝之事多矣何乃切切於生男多男之辞乎诚以君子承之於莫可穷之前开之於不可计之後莫有重於此也故邹孟氏曰不孝有三无後为大殆以是欤古者圣人立法女子必二十而嫁男子必三十而娶各使之惟其时焉而不失者盖欲其於生育之道禀之也固成之也实而无脆弱之患也考之经卫有七子之母考之传周有四乳八子之母夫以言其时时则若是其壮也以言其数数则若是其多也一曰七子一曰八子其父其母未闻苦其多而厌之者也况在五十之年昔无而今始有者乎若夫庶民之家其事也农工商贾其人也布衣韦带既无祖宗廕袭半级之爵又无朝廷月给升斗之禄无男固微贱也有男亦微贱也幸而猝添一丁其人亦津津喜见顔面必告人曰吾箕吾裘吾今将有所托矣为之里邻者汤药之奉豚蹄之馈莫不各致其情焉矧在世臣世禄之家而有三品之位者乎余闻侯前人之在先朝汗马之功随地而着当时纪载天府者实多然其百年以来享有富贵固本其勳劳所致使无深仁厚德孰能保其久而不衰乎侯将种也其职以武功报朝廷苟能以仁用武将见英物之来衮衮岂有涯哉
平桥藁卷七

[book_title]卷八
●钦定四库全书
平桥藁卷八
（明）郑文康 撰
○序
玉山雅集诗序
金台罗侯永年作宰於崑将十年通政人和百废具兴崑之山去县治二里先是为樵牧之所日臻於童侯买柏树之禁无剪采便凡瘗体魄於山之隂者咸安其藏焉衆口一辞名栢以郎官用寓不忘正统丙寅春侯囬自京政余虑有风雨之患率僚吏躬视之吏部尚书郎夏君仲昭携酒往焉一时聚会者十有四人中书舍人夏君孟阳礼部主事卫君以嘉刑部主事吴君相虞盐运司副使陆君孟和延平府同知甘君用汝会稽知县陈君孟东南海丞屈君季恒临海丞夏君存贤慈利教谕蒋君奎章山僧文律其一人则文康也野花发而幽香林鸟乱而繁音穷深陟颠云岚拂衣扫石以坐引泉以涤谑浪笑傲林谷响应随寓随酌酒多尽醉教谕蒋君首赋近体有百里桑麻同雨露之句盖乐侯之政也依其声而和之者多寡不齐交唱互荅没日以返翌旦衆将献之於侯使余序其事呜呼人之聚会有不可得而易者乐亦有不同者焉有心乐者有身乐者丝竹满前芳辛列陈苍头赤脚颐指气使身固乐矣其如心有隐忧何是不得谓之乐也今侯以吾民饱暖为乐羣公际遇圣明优游乡里从侯而乐孰为隐忧者耶况合斯文而一之夫何而不乐哉此雅集之诗所以作也虽然无已太康职思其居好乐无荒良士瞿瞿唐风蟋蟀尚当为诸君诵之
致和枢要序
医仁术也利济为甚博非若巫与函人然惟君子为能择而处之天地隂阳之气耳目口鼻之欲一失其正皆能使人疾疾而非药无以收和平之功药之则病者愈而死者苏矣精其术者利济一世其心犹谓未能尽我之仁又着书以垂後若近代河间洁古东垣丹溪诸公此仁人君子之用心也金陵徐子宇先生有志利济於人弱冠时即取先世所藏儒医二家之书尽读之理日以明学日以赡居善药以疗疾抱奇疾者疗之多奇中永乐中先公被召入太医院与金华赵公友同海虞吴公讷往返先生所余时为儿侍听其绪言余论凿凿皆实理至今颇能记忆先生亦欲仁及後世仿古君子着书若干卷题曰致和枢要余窃论之立言不易之事而亦不得已之为也要在厌服天下後世使天下後世用之而无差在古之人或言之而未及或及之而未当非我言之终无以发其久蒙补其未备必有待於我之言不然乌在其为言也然天下若是其大也後世若是其远也以我之言布之於甚大而且远苟非至要而至精岂无是非可否於其间哉矧医之为言生杀所系不但是非可否而已先生之书随类立论而系以方药确乎其可凭的然而有见知其必传而无议矣读者当自得之
送徐推官致仕序
瑞安徐公某由上舍授苏郡推官始两考入京即上章致仕其故人尚书何公止而语之曰子何为去之亟乎子亟去则所当留者谁耶以子之才小大内外烦剧简静无施不可少试於郡已见端绪今天子励精图治求任老成人子奚宜去哉近例朝廷用贤必命大臣遴举所知今之为士者异於古一闻有举士即求主坐此用多败事我方注意於子凡遇苏之仕於朝者即问焉甲曰仁恕乙亦曰仁恕御史出廵而还者必问焉甲曰仁恕乙复曰仁恕方将推毂以大尔用以茂尔绩子奚宜去哉礼七十有引年之义古先圣王念其久劳而逸其老也今子耳目聪明筋力强健汉吏重听犹以不妨拜跪用留在位子奚宜去哉尔负未可去者三我无取乎尔之亟去也公谢曰某幼充学官弟子蠲徭於家继领乡贡食廪於官藉朝廷不以下体而遗葑菲授官为郎惭负实多此可去者一也详谳是非负明敏者犹或不逮某才无绝人明无烛妄能无枉滥於听断之下乎此可去者二也知足不辱知止不殆过分妄图悔吝随焉矧今天子明圣宰执皆贤故山有先人之庐薄田足供宾祭归而伍田夫野老颂歌太平志愿毕矣尚书何公知其不可留也亲为文送之饯於都门之外崑山县尉王日昇公之乡人也以其清风高节遍告缙绅大夫求言送之余因叹曰苏郡大邦也推官要职也郡不属藩臬无廉访监临之臣乐地也官大邦领要职居乐地为子孙计者咸愿老於其位瓜期既及迟留觊觎吾见亦多孰肯以六载之近二毛始别从容亟去犹敝屣者哉予虽以文字为业苟非其人不敢妄与称述若公之贤叙以送之夫何愧之有哉
送谈主簿致仕序
君子幼而学壮而仕老而得以其官告休者有则不可不加之敬焉初士之修於家积勤劳思以为不及古人则弗已视彼帷薄不修簠簋不饬者恒私议而窃訿之一旦使有爵位越礼愆度尤有甚於彼者或一捷而即蹶或再转而遂仆坎坷终身委弃弗录其能至於告休者几何人耶惟其不可以幸致在君子不可不加之以敬焉长沙谈君惟进主崑山簿者十年虽无赫赫之声而民自不忍欺之朝廷以天地为心仁爱臣工内外大小羣执事久於位而筋力弗胜者咸许冠带优归而吾谈君在告噫若君者可不加之敬乎君还也内无愧怍之疚外无絷维之虑桑梓以怡迟暮诗酒以歌太平岂无因君而感动者乎必有善守其官亦欲有君之日者矣此又流风余韵之所及也行李在门叙以识别
送郭士绅序
山隂冯翼夫教谕崑山即余曰两京交游梦寐不相忘者一人焉余从而问曰同年乎曰否同官乎曰否同里乎曰否居是三者而人或秦越否则何不忘若是耶翼夫曰不然同门似乎同年同寓似乎同官同浙似乎同里非同而同吾於郭君士绅不能相忘焉士绅乐成人文通先生子也永乐初文通与先子同寓南京我与士绅俱龆齓相伍相偶不殊周亲者几十年迨後文通荐入内廷先子亦官近侍我与士绅髪俱燥复同寓北京受业今吏部尚书魏公伯房门下相偶相伍无异前时者又十年宣德中文通予告我亦忝科名教谕仪真始与士绅相远矣南北垂廿年言无我虞行无我诈心腹相孚若同年也有犯弗校有谮弗行道义相结若同官也有无相通休戚是同始终保恤若同里也曩在仪真朋簪一盍今将数年无复言笑德之不能忘也忘之不能得也余闻而咨嗟叹息恨未识而与之游焉今年夏士绅恐日就衰暮走二千里会翼夫於崑倾倒平生踰月士绅戒行李翼夫絷之维之而不可得乃绘图赋诗用写戚戚之情欲余有言盖自伐木绝声谷风兴歌朋友之道薄矣友多同年也翻手则对覆手则背心腹恒悖也友多同官也一言则谐一言则猜道义恒乖也友多同里也设险以欺鼓智以愚终始多渝也二君心腹同孚不必问其同年也道义同结不必问其同官也始终保恤不必问其同里也离合不同奚庸戚戚为哉俾当世之人皆二君之交同其不同而归诸同则友道几几矣
送沈君序
人负抑郁不平之气必发愤懑激烈之言言之者祸患不以为意听之者虽阳与其壮而私相笑议其罹咎之有日也夫以时政之弊民心之寃衆非不知其寃其弊也特以祸患是惧宁弊宁寃而不敢言焉或者不计其他而一言痛弊不足以革弊隐寃不能以伸寃徒以渺然之躯而当不测之风波矣此沈君之重得罪於人而取祸也沈君谋深而智远气刚而志大遇有抑郁不平之事即发於言非言於私也必与人言焉非言於寡也必与衆言焉犯顔色触忌讳略不之顾则夫何求不得何欲不遂者宁不欲置之以死地哉今年春沈君以言而得罪至秋始获释与若交者恶其敢言也求言以为将来之规余维危言危行危行言孙孔子垂训贵适其时沈君何劳苦若是耶屋庐足以蔽风雨田园足以供宾祭酌酒赋诗长养子孙此外奚庸用意哉至若求政之弊究民之寃朝廷明法自有攸归而今而後沈君宜免夫
送张进士赴京序
云间多明经士源委脉络甲乙授受虽远不失其真自国初以经学进士至今垂八九十载乡会试主司多录其解经之义程式於天下天下之士信松之多贤清河张公济松之尤贤者其为经生不求於言语文字之末务得乎至当归一之趣岁丁卯尝挟其平时所为文章数千百篇游京师爰是名隐隐起公卿间果领荐所司後归江上常熟凤林顾有终家肥而指衆卑辞厚币聘主西宾之席俾授羣子弟经公济告曰摘裂题意发挥万言衆方以鸾胶续断为工吾独不之是巧立异论居之不疑彼直以发蒙指南为辞吾独不之取盖谓经以载道道在人弘援经以求道奚事乎摘裂以道而成身奚取乎异论苟曰文章而已矣经何物也哉公济朝讲暮解日课月程型范羣子弟咸有所成就制作时文一以理为主呜呼公济其善教哉今年夏复将游京师彻席而去有终率羣子弟追饯江浒谒余赠言余述其教所以称君而警人也
送吴竹庵还括苍序
崑山尹吴侯伯昭迎其父竹庵公至官踰月告归中书舍人夏君孟阳湖广参政沈君孝祥辈留之曰公始至即去得无近儿女子情不忘乡土乎公笑曰乌有是哉吾子昭荷朝廷恩叨掌大县志愿足矣吾尝病夫作县者论深切於事情言不离於道德翳迹其为自相龃龉处已以甚尊视民以莫贱刚则吐而柔则茹喜有福而怒无祸此外犹有耻谈而羞道者使部下之人不敢言而敢怒坐是多败吾子不学无术深惟兹惧故初入境即诹曰尹何为野老曰善曰奚善曰爱民如子也入城又诹曰尹何为市人曰善曰奚善曰理官如家也呜呼使吾三年不下之怀释於一日此吾所以不必久留也矧日供调膳恐妨民事食指繁多或损廉节乌乎宜乎余闻而矍然惊拜於牀下噫自屯田郎中辛玄驭殁百千年间未闻有此高论若竹庵者其有道之士哉使天下作县者皆伯昭之父为父则循吏必多矣将为天下之民贺矣
伯昭余布衣友能言有局干文之寓意盖药之也龚钝庵尝以书为贽条陈三十余事不纳未久惜其卒以败去文康识
保婴集序
保婴集者崑山葛哲明仲所辑也明仲业传累世於儒医二家之书无不读於内外诸科之言无不究窃谓婴孩之疾语言不通脉理未定猝有所遇无所措手凭仗者惟色与声耳汶阳钱仲阳汉东王镡之言固无容议若陈文中喜热而恶寒喜补而恶解利已不免丹溪朱氏之辩非若张长沙伤寒方法後世莫之违而可据也爰是采取诸家已试获效之方分门系论以药随之剂皆平和而孟浪者弗录集成奏进宣宗皇帝亲览之赐宴奬劳明仲存其副於家请言引首噫医仁术也天下之术莫有仁於医者夫父母之於子无所不至不幸而有疾计无所托乃托之医医无良方善乐将奚受其托哉得其人则变危为安苏死为生非其人则患有不可言者世系或至於莫续宗祀或至於遂殄矧万金之产乎此明仲保婴集之所由辑也明仲博学明脉而有恒心今为迪功佐郎楚府良医副云
崧高遗意序
河东吕时处中集录前辈饯送其大父沁州先生与其尊人建昌公诗文若干首分为十卷题曰崧高遗意余读之不能无所感焉国初崑山多文学之士率贵重名节佩诗书为文绣嗜礼义犹饮食其於利禄一介弗肯苟且取受於人华亭殷奎孝章范阳卢熙公暨及先生先後被召孝章得教谕咸阳公暨得同知睢州而先生丞浦城进守沁州三人者皆古君子不因穷达而有所变後皆不幸殁於官所咸阳虽掌文教不与民事而二州一县之民哭者载路敛与葬家不能办悉出於彼此官府焉事载县志可考也建昌之行略附见余所撰朱都事墓志中迨今三家之子孙虽无良田华居以享厚遗而旧时门户不改笔砚未芜噫天道可凭如此未知今之仕者其向後子孙又何如也尝闻致仕教谕睢阳朱士栗谈沁州公在浦城赴召行诸父老各持钞相赠公厚谢之一无所取至杭已无买舟钱抵家以新谷二斛偿之及得沁州之命时天已寒体无绵衣过徐旧时授经弟子共买一毛裘并驴一头以去今诵其诗读其文追想其人而俯视乎今安得不发慨叹而寓景仰也哉
梅坞诗序
梅坞者包山老人之别号也老人姓徐氏字某年踰七袠诚心直道隐然太古之民童年读诗板卒章即知求致夀考之道其诗曰昊天曰明及尔出王昊天曰旦及尔游衍喟然叹曰夫理出於天天即理也逆理则悖天悖天则获罪虽未速置以死亦不福汝矣爰是言一言也必度诸天果当耶抑否耶行一行也必揆诸理诚顺耶抑逆耶夙夜前後左右若有鬼神监临者自少而老子姓繁衍寿考而康寜焉嗟夫在人之事不可用智求而力致者非寿而何以有主宰者为之予夺也然在大舜有必得之文又似可求可致呜呼德孰有若大舜者乎是知智求不可而可以德求力致不可而可以德致德亦理而已矣天曷负於人哉元翰林学士涿郡卢挚处道座右铭大书一天字其下分注六字云有记性不急性今包山老人寿考康宁岂挚所谓有记性而然欤南州徐君用理辈赋诗与老人寿推予为序如此云
秋夜宿山中分题诗序
景泰丙子秋八月十有五日余偕邑宰蕲阳郑侯叔通掌教泰和陈君从善登玉山絶顶酌酒赋诗尽一日之欢及暮郑侯陈君既去余与三人留山中主僧昌瀹茗设素食供侍者进具衾枕帏帐涤除湢浴溷厠奔走事客惟恐客或不乐余饮少被酒辄为所使不自持谑浪笑傲无复礼法入更侍者请就寝余辞未能乃与三人取卧具分题赋诗诗限五言人各五韵久之未有就者衆皆垂头腕脱令侍者击节以作其困然後甲乙而成时漏下三鼓矣遂踉跄而睡翌旦昌请记其事留诗山中余性最喜山水之乐自赐告归屡与中书舍人夏公孟阳礼部主事卫公以嘉期一宿山中数年以来愿与时乖今与三人不约而聚岂人事不系於有意而遂欤使天下之事能遂於有意人将竭智力为之而不顾矣呜呼岁月易迈人生几何礼部公已殁世中书老不能行达人智士宜及时相乐也三人者怀柔令尹孙恭武徵士周德元永怀住山嗣南宗曰余谓谁开封郑文康也
平桥藁卷八

[book_title]卷九
●钦定四库全书
平桥藁卷九
（明）郑文康 撰
○序
东归集序
东归集者乐安蒋奎章先生繇岳阳而还崑山之诗也先生教谕慈利日尝言元儒临川吴澄有功道学宜从祀孔子庙廷朝廷已允行之无几以谤言得罪外台先生儒者趋与谄不能作小人状台臣去其官先生即怡然居慈之东臯物论不能平咸助其辩诣京白不难事先生笑曰辩固是奚以辩为古人於得失利钝虽智者莫能逆料预图苟有遇焉但求俯仰不愧不怍耳柳下三黜未闻一辩且辩未见吾能必信能无俯仰於人乎吾先人之田庐故乡之山水具在无恙始以布衣出今以布衣还又何辞焉此东归之诗所由集也呜呼靖节翁舍彭泽而返柴桑里着归去来辞以见志篇中备言田园舟车壶觞琴书亲戚老少话言笑傲等事末结之曰聊乘化以归尽乐夫天命复奚疑曾有毫髪芥蒂於方寸地哉故欧阳子曰晋无文章惟陶渊明归去来辞一篇而已朱子又曰其辞义夷旷萧散虽托楚声而无尤怨切蹙之病先生之诗岂有得其流风余韵欤不能折腰事人不肯屈膝信已二者一心也先生抵家杜门谢客谓健谈必取自贱命私室曰默庵谓卑身必取自辱文私印曰以道自高可谓得休闲之义湖海奇士有未识者造其室读其诗考其印文斯人平生将不待问矣
赠单日新序
东溪单翁日新有仕才而无仕路年将六十县大夫选为里之老人盖朝廷旧制一里百家有长焉有老焉长取丁产老选齿德老重而长轻也呜呼以均体之民又非符檄之铨注有讼许听有言许言得与朝廷命吏相可否於一堂之上而长不得与虽无仕者服犹仕也崑山散仕四方而休於家者乐翁如始仕相率而贺焉文康尝伏闻太祖高皇帝临御日召畿内老人访民间疾苦中有赵居任者金坛人也通五经能文章歌诗独於圣问所及奏对详尽由是天顔悦怿叹曰老人中有此等人遂即日拜官我朝老人之有官自居任始後迁通政使司左通政永乐初来治苏松水患刚方正大如神明然其规画处置无能出其意虑之外一以煦养穷赤为务清心寡慾自谓无惭古人性好饮山水不饮井泉汲者日给其直余无所扰也其遇赃墨必诛而後已幸或未败者望其车尘鲜不魂散胆落面色如土朝廷有差遣人出京其所厚者必相戒曰赵通政在彼中须慎之其见敬畏如此此皆得之前会稽知县陈君孟东盖孟东时掌文牍从其往来者也夫以居任非出学校非由科第向之老人有居任也今之老人岂无居任乎且日新所居去城仅廿里不为不近环其居左右前後皆吾民也不为不多饥寒痛痒盈耳溢目倘一日立玉阶方寸地敢不以居任之详尽者望吾日新乎虽然居任一部使者耳近之部使者朝过而暮续日新与之相见政事之余从容闲暇又不知能诵斯人否乎
送郭廷辉训导龙游序
君子有言科目能进身科目亦能误身夫何为发此言前人诗有之有朝为田舍郎暮登天子堂者有天福三年来应举雍熙二载始成名者噫进身者科目也误身者亦科目也予於郭君廷辉不能无慨焉廷辉崑山人宣德中嘉兴朱卤庵先生以春秋来掌崑山教事严毅方正以师道自任视德业优劣为待士之次时士四十辈独余八人增广读书励行得入其眼而亲爱之八人陈翊孟佐瞿太安伯阳沈讷文敏张穆敬之夏遂存良叶盛与中余与廷辉也卤庵学政考德以日考业以月三月一考周岁四举分席命题悉如塲屋故事余八人凡遇举考各以其业采新献奇求上人无肯退然甘立下风其训导亦希本斋占第一为已功然而往往居第一不出余八人八人第一独廷辉所占尤多夫以廷辉之学博而弗杂廷辉之文赡而有理宜其取科第先於衆也八人皆先後选去独廷辉累数科不合主司之格踰二十年竟以岁贡行呜呼事亦寃哉今八人中都御史一人按察副使二人部正郎二人教授一人以余不肖亦忝出身已廿有三年廷辉年近五十仅得一捷俯就训导而去乃知科目误人非无为而言也虽然科目固负士矣士可负所学哉科目负士责在科目士负所学罪实在士大抵人情巧於鋭进而拙於晚成晚成则因循苟且之心生所行非所学者多矣廷辉曾大父羲仲读书万卷安贫寡合隐然上古之士年五十辟为崑庠训导至今学者仰为泰山北斗廷辉出处颇与相似吾知其必不肯习世俗晚成之弊自负所学而忝乃祖也
送孙飞卿还铜城序
乐安孙云飞卿世家苏之崑山祖延年有学行以善奕鸣吴东事具蒋教谕所纂崑山新志延年母朱同里儒者伯盛女兄伯盛读书十年不下楼年五十不娶与会稽杨铁崖锡山倪云林辈缔文字交铁崖为撰方寸铁志云林为作静喜亭诗尝自着印文集考若干卷行世延年与伯盛以舅甥为师友故得往返缙绅间延年五子长常世次永世传世积世继世传世积世继世俱无子常世年十六洪武中谪戍铜鼓飞卿其子也永世二子曰绍先曰嗣昌绍先旧隷皇城匠籍中崑山之土田粮税与夫室庐坟墓独嗣昌为之供守焉噫一家一族丁力各有所事而前人诗书之声孝弟之行故在也余尝慨夫世之隷行伍者谓已任莫重之役且有罔测之祸恒厚责望於原籍同宗之人稍有不至或遂亡匿或妄称疾其意故使所司行移册牍使其族人扰而弗宁然後为快殊不知下而里胥之顽上而州县之墨藉此公文入手饕餮无厌有如狼虎驯至破家失业者十常八九不但弗宁而已飞卿洞鉴兹弊则曰宁我独当劳苦使我昆季子侄安居读书光大我祖宗门闾不亦可乎是以父子两世历年六十未尝有一日责望之私然而绍先嗣昌虽各事事而军中艰危未尝一日敢忘也景泰初湖湘荐饥绍先归其世母来养迨今将十年今年冬飞卿复来奉其母去噫东西相隔七千里兄弟母子孝义厚而不薄谓非前人遗泽浸润其心可乎乡之有官者各赋诗为飞卿赠以余老邻也推为之序云
周贡士挽诗序
挽诗何俑乎或曰肇自哀三良夫以三良不得其死宜其可哀也近世士大夫死往往亦从而哀之何耶盖於不必哀之中而有可哀者寓焉且如穷居而野处诵诗而读书修身践行以化其乡为礼义廉耻之俗孝弟忠信之行此无位者之所为也一旦而死人莫不哀之哀之者哀其道仅行於一乡而未及於天下也或左右辅弼或承宣方岳以天下为已任以斯民为我责此有位者之所为也一旦而死人亦莫不哀之哀之者哀其道虽及於天下而未能被於後世也至若积勤一世矻矻求道将为异日立德立功之用不但人以古之君子望之其亦以此自望彼父母妻子满眼期待不幸而死非夫人之为哀而谁为其贡士周君宗武之谓乎君苏之常熟人道成厥躬去年领所司贡上道而殁独其父母寡孤其妻子呜呼事非所宜逢而逢之谁为之哉由是向之共望之者咸哀之哀之不足而又形於声诗连篇累牍而未巳使见之者不容不读而又不忍尽读也虽然世有匪材横飞而直上者作孽太过而不得其死上贻父母之辱下贻妻子之祸使亲爱之人欲哀不足以哀之视周君何如哉
送范元德诗序
范君元德宋文正公十五世孙也清才正学为时名流余往年游歌泮宫时与元德四人同斋舍若今山东副使张穆敬之福建副使沈讷文敏是已元德年最少志高而气鋭自许取科第一举手可得也余三人舍元德去已久元德累以其业试於所司业愈精而身愈屈年踰四十始得领岁贡治任将行与之游者设祖於问潮馆下赋诗饯之余恐其磨砻既久向之高鋭者能无夷且钝乎乃执爵告曰夫人之出处迟速早暮固有其时然则君子所存不可因之而为变迁焉先文正在仁庙也职谏垣守大州出将入相忠义满朝廷勳业满边陲名声满天下而子孙四百年来愈昌愈炽彼将何修而有此耶盖本其心术之正而充之以学术之正也在当时论者有曰本朝人物以仲淹为第一其学必忠孝为本其志则先天下之忧而忧後天下之乐而乐噫何其伟哉公苏人也至今我邦之士麤有知识者莫不醉其言而饱其德虽以余之无似亦必以公厚以自待而不敢自馁况贤於区区者乎又况其孙子乎服尧之服诵尧之言行尧之行是尧而已矣诗曰无念尔祖聿修厥德请歌以壮行色
送龙知县序
吉水龙侯遵叙由监察御史为县之三年其县人府从事瞿珵沈文因其考绩赋诗饯之求言引首盖嘉定苏之壮县为里者七百为户者七万其户之口与赋之额数则又蓰其户数其壮如此有民情焉有民瘼焉苟非其人有情不能以上通有瘼不可以易告虽以岁和时丰亦不能保无冻馁於其间也矧当旱涝荐臻饥寒满目不有善政君子孰能收诸沟壑之滨而措之袵席之上者乎侯之初来也适凋瘵之後或曰侯御史必急狱讼刑罚而缓民事侯至谒神视学之余即求民疾苦而吊问之告病者药倒悬者解专以抚摩鞠育为务使耕夫织女各尽力於所事然後修旧起废次第不失其伦或又曰御史较县令声势顿殊侯一旦舍华要而就奔走得无有所不堪而鲜克有终乎久之观其声色声色不随时而损益察其心术心术不因地而变迁尝自言曰东南数郡朝廷之根本也天下之民国家之元气也固根本保元气乃我为县者之责我敢无事动揺而耗散之哉侯而知此由是三载之间百里之内向之嗷嗷者得一日之温饱矣匪侯之政民将卒瘅其能有瘳乎古有阍吏隷台中时以所执梃视台臣贤否而横直之凡初入台者惟恐其梃之直夫阍吏贱夫也一梃小物也可畏如此况士大夫之公论乎余邻封之氓也病卧林下踰十年其邑更数令其贤否咸麤得而知之若侯者岂余之所能独私哉珵故儒家世有宦蹟且多诗书声故弗辞为之序
张教谕寿序
天下之事有出智力所能者有非智力所能者盖可能者系诸人不可能者系诸天能与不能古之君子恒虔恭寅畏於不可欺者焉人之私愿固多要其大者有三曰富曰贵曰寿考是已贵不可以苟得能修天爵则贵可坐而取也富不可以幸致能法猗顿则富可立而待也若夫寿赵孟之势弗能刼晋楚之富弗能买日月之明也星辰之远也一左旋一右转咸石固能探之矣其能探已寿之几何泰山之高也沧海之深也一如砺一如带贲育固能使之也其能使残喘一日之强延是何耶以有主宰之者耳其为道也至公而无私极信而不诬如其人则予之非其人则夺之一予一夺修短存焉呜呼俾尔耆而艾昌而炽君子岂容虚授乎崑山掌教张先生治毛氏诗工古今文辞其初教於邵也邵之士有登进士者矣继教於杞也杞之士有魁天下者矣其教之盛如此岂无所本而然哉盖以不敢欺其不可欺者耳故其治已者天理也教人者天理也治已或有所未至非敢忘天理智不足也教人或有所未尽非敢舍天理力不赡也其今教於崑也崑士累累而起亦将有如杞之士者矣岁辛巳春正月先生登六袠羣弟子欢然执爵称南山寿求余文侑觞时余在病未有以荅之於兹又三年先生寿益进教益成智力未巳晚节未易限量异时告休还山中秋分之旦春分之夕候大星见於弧矢之南我知天为畏天者发祥焉
赠归克爱序
崑邑之胜在马鞍山而半山桥为山之喉襟焉云半山者以县治至山当路之半也山之胜云窻雾阁层见叠出自唐宋郡县志登载已然中有孟郊张籍留题诗又有王荆公和章其为胜槩可知至胜国末旧观虽多陈蹟而城中士女至今花时菊节擕酒上冢登高望远者故在也往则率从桥而北焉舍是则迂僻秽污轩骑不通谓非喉襟而何虽然此特燕游者耳未足以见其要也至其城隍之祠厉鬼之坛驿使之馆皆随山前後而列县大夫有事告谒祭飨迎送亦从桥而北焉又非喉襟而何此特命吏之事耳犹未足以尽其要也若夫九乡之民近者数十里远者百余里所需菜粟布帛鸡豚薪刍菓蔬茶盐之类以其所有易其所无者咸趋桥而为市焉此民庶饱暖安定养生送死所系其要如此使坏而弗修则居者困而行者阻民无依归市无贸迁虽有命吏亦将何以使民足用士女何以及时为乐哉天顺辛巳岁雨久水涨梁断而柱危主县者患而谋治焉踰年财费民劳绩用弗成会主者以墨去佐县者曰事诚在我不得老成人终弗克就绪乃起归翁克爱於闲散之中俾理其事克爱年将八十矣筋力未衰聪明尚存乃夙夜经营劳悴弗惮环石为梁而柱仍其旧焉几半载而告毕工於是县之命吏与城中士女及九乡之民遹观厥成靡不赞叹才翁噫韩昌黎作方桥诗其辞曰非阁亦非船可居兼可过君欲问方桥方桥如此作退之儒者何能事於此乎识者知其以宰制天下自况克爱掌乡赋三十年民帖帖而治正大公平隐然古之良吏宜其於修桥小事何有使其有官为政其方桥之制亦存於心久矣肯以乘舆济渡哉惜其老而不复仕也
送祝以节序
太原祝君以节清才正学有希贤望圣之志观其自名读书之斋曰思诚可见已年四十未仕今年春嘉禾陶君德民与其弟济民甫闻以节名以吴伯刚为绍介捧书币聘主西阶宾席滨行以节不远数十里求余一言以补行囊之缺呜呼余久病渐老笔研芜秽将何言以荅其请乎尝闻其宾於刑部郎中松陵梅氏矣又闻其宾於冠带士龎山龎氏矣当其初行时乡之大夫士诗文赠送者亦已盈箱积案矣以节贮蓄若是其富又欲余言岂前所言者以誉不以规未足以尽其意耶不然何其踰越邻境而切切有请也我知以节在是无疑矣乃言曰祝钦明在唐中宗朝为国子祭酒帝燕羣臣钦明体肥请作八风舞为乐以手据地摇头转目备诸丑状帝大笑吏部侍郎卢藏用叹曰祭酒五经扫地矣宋祝象器登儒科为太学博士文章道德为一时宗师其孙穆字和甫从晦庵游刻意问学後着书立言以遗後世夫三人皆儒业祭酒博士皆儒官一臧一否若是之远哉臧否在当时而公论在後世为吾儒者立心行已不可不慎也以节与余交颇久重厚老成其精神心术之微固不待审察而已洞识之矣岂敢援钦明之事为戒矧儒者之贤犹有贤於象器祖孙者余独举此之意诗有之曰岂无他人不如我同姓故耳抑余又有说焉近之馆宾者久则怠其敬敬怠则礼乖作宾者久则怠其教教怠则业堕坐是进以礼而退不以义者亦多我於以节之行善交平仲请为德民兄弟箴伐檀诗人以节尚当友之
骢马青山图序
骢马青山图者太仓卫指挥使某侯赠高君茂卿按行湖湘也作图者张翬文着图之意盖取汉桓公雅任御史执正无所回避常乘骢马京师语曰行行且止避骢马御史初公雅年十二丧父母事叔母尽孝曾祖祖皆大儒公雅以尚书教授颍川立亷操门生故吏问遗一无所受然其风威动人岂在乘骢之日其志固已素定而然乎今之士大夫往往援其事以拟人人亦往往援其事以自拟苟无其实拟人者失之谀自拟者失之妄奚公雅之差似哉夫御史古官历代因之而弗革虽各有增改名员大抵以弹劾谏诤为职业至我朝尤为严重论其位位不过郎官问其阶阶不过七品朝夕咫尺天顔与玉音相可否天下事或时言及乘舆则天子改容事关廊庙则宰相待罪呜呼君子居此不为公雅忍为公雅之罪人其负朝廷莫甚焉茂卿由名进士拜监察御史进士也御史也人皆可能也茂卿通经而博史为文章追古作者守官恒以辱先为惧其视公雅学问之正孝廉之诚是亦公雅焉虽然余忝交茂卿最久平时之望岂在一御史今日之望岂在一公雅然则望之之意安在哉余与茂郷俱苏人也苏人能以先忧後乐为心者天下之望也余以斯人而望茂卿也
平桥藁卷九

[book_title]卷十
●钦定四库全书
平桥藁卷十
（明）郑文康 撰
○志铭
董先生墓志铭
宣德十年乙卯十一月十有四日崑山董先生卒其壻开封郑文康刻石而为铭先生姓董名囦字士源先世居京口曾大父济川前元崑山州医学正世移事变因家焉大父药一考伯儒本县医学训科先生自幼力学读儒书以为本绍家业以为用业精而致声隆大永乐间檄徵入京先生不乐进取以疾辞归年登五十动摇者豁而苍苍者白矣前年得末疾语塞步艰至是不起春秋六十敛在卒後三日葬又在敛後十三日配盛氏虞部员外郎颐兄子男五经纶纲纪缨女二壻朱英文康也孙男女某某先生家居节序燕会皤然其中子妇若孙甲乙为寿其乐融融盖积之厚天固使其享之也铭曰
生而平死而宁宜先生之有铭
朱彦达墓志铭
公讳显字彦达姓朱氏世为崑山人曾大父某大父寿一考天佑妣沈氏早卒育於继母万公先世累积德善敛退弗尚骋驰至公始昌大门望有声公自幼立心不囬以刚直自许遇人之是非虽素密言之无讳无党事有与已与不与已其反而缩顾抑之其反而不缩顾与之公辄厉声奋气必得其平而後已虽市井悍愎者亦畏焉乡人以直目之娶殷氏有贤行侧室三人子三曰珍曰珤曰玢女三长嫁丘原俱正出余尚幼其母为钱氏孙男五芹蕙萱芸菊女三公生洪武甲子九月廿四日卒正统七年七月十六日春秋六十葬以明年二月十日公病革余在侧若妇若子问所言公瞪目谢曰吾已矣无一言及家事亦可谓无累者欤既而珍以图不朽於墓中者为托为之铭曰
生有直德死无所惑城濠之侧此其幽宅为後人之泽
金主簿墓志铭
君讳亮字孟辉金姓其先长洲人自五世祖徙居崑山全吴乡大父谷用父伯通皆不仕而殁君早孤母顾视他寡妇之子多无所见严其敎弗纳於邪及冠志操异常乡巨室张志善器之客之於甥馆永乐初偃城芮翀由进士来知县事其廉明人莫敢犯史胥皆极一时之选起君从事刑曹狱无寃滞人德焉後循例至京鸿胪寺卿王玘董营造会伐木於山西紫荆关君以书数之学从之行言不待发力能自勤色不待徵事惟义集岁壬寅还朝授河南河隂县主簿平易近民有古君子之道及期总戎平江伯陈公驻节江淮提督漕运左右有以君荐者平江以闻取居幕下一时宾从数十辈独君以谨重信任与裁庶务人皆知总戎之下有君也历年既久叹曰长往不返宁无後悔宣德九年遂谢事归杜门不入城府凿池豢鱼酌酒赋诗承家以子世事不屑闻也正统八年冬病痰气明年甲子三月廿四日涌沸而卒春秋六十有六配即志善女子一曰镛妇为孙氏孙男三鸾娶叶氏鹏娶姜氏凤早卒女二曾孙男女八以丙寅十二月九日葬安庄之原铭曰
才固为难尤难其时逢时有为克尽其施肤功累奏而位何卑尚俾遗泽来叶之滋
沈士琳室张氏墓志铭
松溪县主簿沈诚丧其母孺人张氏将祔厥考士琳之墓奉仙居县知县张元龙状求铭墓石状列张氏世为崑山人祖信卿考子英俱弗仕孺人在室性姿婉嫕父为择配时士琳三世宦门不染骄奢气习遂女焉孺人奉舅姑摅孝敬之诚睦姻族致肃雍之美燕宾飨祭士琳不劳力里中有勃豀反目之言辄修省畏慎不敢一留於耳徐曰当不如是诚在官数来迎养孺人恐食指繁衆伤其廉卒不往正统四年士琳卒孺人哀毁成疾服除诚以母故遂告致休後七年为丙寅一日谓诚曰吾衰甚将遗汝养矣翌旦遂不起是为九月二日享夀八十葬用某月日男子二长即诚任历三考无公私过犯次本女子一壻曰张浩孙男三曾孙男一呜呼吾知内行之成有为之刑理官之孝有为之教也铭曰
即其内温且惠也求其外寡疵累也铭以告冥其永其宁也
沈主簿墓志铭
君姓沈讳诚字敬言其先由长洲徙崑山有讳昌宗者宋提刑库官昌宗生端仁元仁和县典史端仁生子真丰盈库大使子真生伯庸伯庸生士琳君之祖考也二百余年修德乐义君少有治才永乐中起家掾史授福建松溪县主簿历官九载将陟以位母张年高多病遂告休养居数年母殁礼葬之君体貌甚伟日能大饮竟以酒得滞疾正统十二年九月六日卒享年五十有九娶陆氏王氏男子四立达某某长者始廿岁幼者未十岁俱先天殁女子二男孙一文泰立之子也其母守节不嫁景泰元年四月十三日葬君景德寺前惠政坊之左呜呼谓君之先为不善则三世为宦族谓君之身而为恶则君无慝行胡天毒其嗣之酷耶余前年铭其母孺人之墓今年又铭君之墓悲夫铭曰
宥密之德修累世世有名爵皆下位余二百禩公乃嗣何多英物俱殄瘁祸福时来或倒置天终有祜勿深异尔孙承之无不利
沈文华墓志铭
君讳华字文华沈姓大父本父士隆皆隐居崑山之太仓君生四年母金与士隆相继下世时母之弟道润语其妻陆俾保养之自就外傅而有室经纪成人陆之功也迨殁君为齐衰三年岁时烝尝有同所生君长於贸易丝蓄缕贮日臻饶裕知儒书为善业屡遣其子游学虽资费之浩不之惜有司举为万石长非其志未久即谢退或曰人有力取而终不得者胡独惴惴安於退耶君曰我苟完矣但求安我安耳自後即以家事付其子度闲旷之地凿池豢鱼开园树桑麻日与高僧逸士诗酒其间萧然有尘外之趣如是者十余年正统己巳十月廿二日疾作二子侍语之曰不得不可为也无益不可作也理家之方义以之节处人之道礼与之接汝宜识之言讫遂卒春秋六十五配陈氏家室称宜子二广娶曾氏廉娶毕氏女一适姚玸孙男女三以是年十二月十五日葬城南之原铭曰
伊生孑孑伊成业业惧完而缺退安而慊礼接义节行罔蹩■〈薛〉贻谋之彻周行之辙於若人兮藏此穴
周知县配薛氏墓志铭
其勤愼所致赞裨之力孺人不能无也正统十一年致仕还乡踰两年为岁己巳三月廿八日孺人以疾卒享年七十男瓛娶桑氏次佩女一适夏鼎先卒孙男三女二以景泰元年正月八日葬城南东湓渎之原呜呼孺人之殁也夫悲其顺子哀其慈仆侍泣其善遇闾巷左右亲踈族属追悼其贤是可铭也为之铭曰
生有淑德殁有余哀铭刻诸石用藏於斯
陈知县配王氏墓志铭
前会稽知县陈君孟东之配王孺人以景泰元年八月十三日卒择是岁十一月二十日葬马鞍山凤凰峯之下其子劭持从兄新淦知县助状求为墓门之铭孺人姓王讳瑞祖正考荣卿世为崑山人孺人生而凝重寡默归孟东时年方及笄姑李老病在堂孟东方从仕往来南北动经岁月孺人扶持保护饮食汤药必亲必躬姑安其养不知夏日冬夜之永长也数曰吾妇之劳吾将曷偿乎孺人生二子俱夭死孟东以无後为惧衾裯帏帐设於侧室者二三其人孺人交相恩爱终其世彼此无间言邻姬里妪往来候问言动或有粉饰之者儒人私自讼曰古人谓有仪非妇人也奚庸若是耶彼以其仪吾宁以吾愚耳裁给长幼衣食经营门庭往来均平齐一无偏重私厚以故孺人在病虽僮仆之辈私谒医卜者亦相望於道呜呼贤哉春秋六十有九子即劭孽也娶杞县丞杨信女为学官弟子女四长适仙居知县张翔次金瑜朱绎郁蒙佑孙男女三状具孺人之行不一可书余独详其二三者举槩以例其余耳铭曰
恶争而和恶仪而愚恶偏而弗颇二三令德於何可多
封太宜人梅氏墓志铭
宜人讳性觉成都梅福通之女也归太仓卫百户过宗武门内之政理之有绪宗武私庆得贤妇宜人亦私庆为有官之妇未几宗武殁子皆童稚而家颇凋落人或不堪宜人曰早寡命也古人处此岂能皆赢哉古人不幸而有之我期为古之人耳甘淡泊服勤苦寒暑不出户庭密迩之邻笑语不闻此宜人之保身也尝戒其子义曰微而不可不崇者善也细而不可不惩者恶也尔祖以此语尔父必呼曰独不闻汉昭烈之勅後主乎尔父虽殁至今言犹在耳我为妇人恒恐辱舅氏汝失怙能保无负前人乎义退而惴惴弗敢少纳於邪此宜人之敎子也景泰元年六月二日以疾卒春秋七十有九子男二长即义袭爵为百户宣德中以捕盗功陞本卫千户正统十年赠宗武如其官陞武略将军封宜人为太宜人义刚毅有为正直不苟次礼早卒女一嫁百户赵祥孙男二曰玉曰忠孙女六指挥陈骥陈瑄千户何睦史正吴宁百户刘方壻也曾孙男二曰鸾曰凤义以七月十九日葬太仓城外陈泾之原铭曰
予美亡此予生不辰方何为期续古之人教成於子行成於身德音不瑕孰冺其闻
陈处士墓志铭
处士讳晊字仲约姓陈氏曾祖华卿祖显之父执中母李氏世居太仓古塘桥家颇饶裕值元季海贼入寇显之徙居崑城执中二子长皥次处士执中早世门户日寖凋落处士与兄皥殚力经营修旧起废事无专制行无独成悉裁於兄家用以立永乐间兄出仕交址时母多病处士事之甚谨卒享高夀及兄令会稽又念手足疏远岁一往省会稽公声光烈烈处士恩爱怡怡越人作歌以多其兄弟之义尝戒子助曰世之为业者惟士为贵士之所贵者居则穷理修身达则济人利物汝能成我志乎爰是助应诏起授严之桐庐丞处士再诫曰汝读书得此官幸勿负所学助服膺训诰在桐三考无过举景泰改元陞知江西新淦县事便道归省处士无恙又诫曰汝今为令令一邑之长民之表率系焉身言异教或从或讼察此二者俾无我忧助将告行而处士疾作不十日遂卒是岁五月六日也享年六十有五配王氏有勤俭德男三长即助娶沈氏勖娶蔡氏勋娶周氏勖勋侧出孙男四谏谘赞诏女四以明年十一月八日葬马鞍山凤凰峯之隂呜呼处士自幼而壮无疾病刑宪之厄无颠危倾覆之祸自壮而老有园池畎亩之胜有诗酒子孙之乐有若人焉吾见亦罕是固圣明恩泽遂民之生亦可徵处士之有道也铭曰
夷行以卒岁逸豫以没齿千室之邑见之者几匪德为经何有乎此
王克信墓志铭
克信姓王讳璧克信字也曾祖德茂祖伯英父景言世以厚业退然隐处崑山淀湖之上虽无在仕版者能以孝弟为一家之政食指恒千计上下翕然景言娶严氏生五子克信行四先是景言一日召诸子立堂下语曰吾承前人完业日怀震叠今老矣若辈若肯构若肯堂者直言无让我将挈所有而畀之门庭公私悉听裁制克信进曰干蛊子职也璧虽不肖请愿亢宗矧弟劳兄逸亦理之宜景言大悦遂命主家克信经营区画矻如老成人无益之费干纪之为一切屏絶为万石长区有抛荒田粮额四千民困赔纳频年户亡去者及半克信恳恳为巡抚尚书周公言公以闻诏除之民安厥居克信体貌丰伟气宇爽豁雅好儒术刑部主事卢克修其内人之外弟也攻古文辞得六书法克信一入城府即从讨论讲说以故诵诗书道古今绰有文彩崑之缙绅郡县长贰咸熟其贤克信生於永乐元年某月日卒於正统十四年某月日享年四十有八葬於景泰辛未十二月廿日墓在淀山之侧娶张氏奉政大夫荆府长史循伯女阃内之助人多能道子男四某某女三孙女一铭曰
世有遗业承缉维艰踰度罔念孰保其完念哉维何率履弗越譬彼良御轮安於辙嗟嗟克信展也能子仪式刑之来者是似
先妣圹志
先妣讳清姓卢氏考夀妣丘卢系出范阳胜国时由平江徙崑山自待补进士讳监而下以经术着闻东吴夀渊源家学工古文篆籀尝曰吾女德性柔顺愿嫁儒家子时先公双松先生与先伯教谕公早孤而贫昆弟刻苦读书不舍昼夜夀闻之遂女先公祖母何盛年守节立家之政严而有条先妣事之未尝一拂其令汲爨之暇先公数与道古贤妇事实听受既久亦解讲说似尝事笔砚者邻夜失火值风猛烈觉而已入吾庐先妣奋起不他取即碎匮匵悉抱先世遗书古器谱牒告身跃出已而欲入私室无及矣吾家旧物无恙者先妣之力也永乐中先公被荐徵入南京太医院交相往还者皆一时闻人至则先妣必脱簪珥以置酒虽罄所有略无难色先公或惜其舍服饰而食客先妣曰知子之来之杂佩以赠之非子之语我乎暮年家居丝蓄粒聚用造完业祖母明脉善药药妇女奇疾多奇中先妣亲受指敎老亦善药药亦屡中岁癸亥冬有女夫死自沉先妣痛伤其非命为位设祭向南号恸曰吾女归来吾特饭汝哽咽不自胜风寒中腑昏仆在地移时始苏自後口澁於言足艰於行淹淹十年至景泰壬申正月十五日卒夀六十有七呜呼痛哉呜呼痛哉子男二文康娶董氏崑山县医学官伯儒孙友光出嗣大宗先卒女五箱嫁朱夏凡嫁周号庆嫁彭余璋定嫁朱昪异幼庆即自沉者朝廷旌其门曰贞烈孙男三膏育膺女一德娩正统戊辰不肖孤忝进士观政大理寺切念父母在堂无他兄弟备养奏乞归侍以终余年皇上天地之恩特赐予告命下之日而先公讣音猝至匍匐南奔服除未几而先妣背弃不孝罪孽深重若是哉夫以十室之邑父子头白具庆者恒数辈不肖未四十而丧父始四十而丧母中心荼毒何时已耶谨择二月廿日甲申奉柩葬合先公之兆姑濡血用识岁月於石云礼部铸印局使外孙夏佑填讳壻周号篆盖
朱素庵墓志铭
素庵先生姓朱氏讳璲字廷仪曾大父均礼大父本道世居崑山无仕者父宗海母苏氏夀考在堂先生兄弟三人而行居首自幼有志用世弱冠时从监察御史周公瑮学春秋学成公使之仕先生窃谓学至漆雕开尚曰未信矧未逮开者乎开门授徒挈家事付二弟尽取所积书读之居数年学与齿崇兼负刚气向人不能作侧媚语一时为士者率多求主图进取先生叹曰士可求主哉君子进以礼退以义礼义人之大闲舍礼而进吾耻就也闻者恶之致使卒老於学宣德壬子崑山县丞临川吴仲郢以先生明经闻吏部援例谓仲郢非正官格不行自是先生无意出矣时先公双松先生游两京还号称通儒先生偕徐臯翁日与之游三人者心志具同居且密迩诗酒之会无虚日先公最长先生少先公廿岁会有约不得谈俗事俗谈者罚三人杯话竟日出子入史辩疑析难独先生微辞奥事搜记无遗虽饮酒亦不废学也当世治理之要利病之原犹多确论作为诗文一则乎古平生无所愧怍孝弟行於家学不厌敎不倦弟子前後相从者千余人以先生敦尚朴素故相称为素庵先生景泰三年四月四日疽发背卒年五十有一配陆氏子男五昊有文学娶万县主簿梁孟镛孙旻乡贡进士诸暨训导娶归安县主簿陈镒女昪娶先公女■〈曰上爰下〉壻陈氏炅幼女三陈谟何璋孙某壻也孙男女八其先之墓在马鞍山者已偪窄昊改卜许墓塘东原以明年癸酉正月十五日葬焉先生病革时语昊欲余铭其藏昊以言余谓先生宜有位而无位不可无铭乃铭曰
轮辕厥车弗庸以置良非白■〈〈氵咸〉上木下〉顾骖以御眇视跛履事亦多异蕴德没齿而无後议
平桥稾卷十

[book_title]卷十一
●钦定四库全书
平桥藁卷十一
（明）郑文康 撰
○志铭
文林郎中军都督府都事朱公墓志铭
吾崑前辈清苦谨重之士藉以坚士心而厚士风者三人焉建昌推官吕公寅伯汉阳知俯章公士希其一人中府都事朱公显道也三人皆儒业先後起家建昌先任河南按察佥事汉阳先任大理评事都事五十始仕故不转官三公皆先後致休建昌殁已久汉阳留寓南京所藉坚士心而厚士风者独都事公在今又凋落我得不为後生小子惧哉三公年不同庚经不同师仕不同时莅官行已清风高节同出一心见之者而不疑闻之者而具信虽有辩士欲一动其志莫之能也建昌解官窭甚生无以为养卒无以为敛其故人吏部尚书萧山魏公骥翰林院检讨太原王君资三四辈买棺葬之汉阳在南京仅得薄田百亩自存尚未能还今都事公之殁尤甚建昌矧在牀席甚久旧衣积书尽鬻於市以供汤药费彼三公者无锦衣华居照耀乡里庸夫竖子皆知斯人可尊可畏罔敢或慢上公钜卿叩谒其门愿识其为人此士心藉以不动而士风藉以不薄者非一日也时之异三公所存所为者亦衆今皆丰盈赫勃我恐典型日远岂能保无丧坏心术舍此取彼者乎故於都事公之殁不得不为後生小子深惧也公姓朱讳昌字显道重厚寡言不能粉饰以献媚悦幼从吉水萧引之先生学春秋得予夺之旨以故非法非道不敢被服於躬晩以其学匡赞戎幕侯伯而下多所裨益三考俱上最将请赠封而病作矣遂得予告居闲数载景泰五年某月某日卒夀六十有六祖景宣考德良母金氏景宣而上居泗桥德良而下居城中俱无仕者元配范继黄昂景明子也凌许翁子之妇也庆庠序昂之子也明年乙亥正月十五日祔公蓴菜桥西南德良之墓举子王元吉经纪其事慈利敎谕蒋奎章状公行推余为幽堂之铭元吉检讨之子奎章公故人铭曰
厥内静专厥静其渊行亦其然所可畏也匪人之多言圣人之言
膺膺儿葬志
正统己巳九月三十日漏下四鼓不肖梦先公冠带素服趋诸水滨顾不肖曰君命召将有所赐不肖曰缟素无敢入朝者曰有绶在视之果有绶时妇孕弥月蹙余觉使召庶母徐未及烛而子在蓐矣余私喜岂先公所授君赐者耶主簿王日昇精星数之学谈人贵贱夀夭十恒中八九曰此子五星为计罗所闲无一漏产而得吉梦法当贵余益喜岂天将昌吾门在是耶名曰膺客有重呼之者人遂呼曰膺膺四五岁春秋烝尝节序燕飨侍余旁拜云即拜跪云即跪罔敢諠譁暇则口授毛诗经文墨描朱字诸母诸兄姊诸家人子诸表兄弟姊妹之子罔有弗爱余又喜岂果夙知而早成耶景泰乙亥四月十一日从余游园中痘隐隐见诸颊踰七日腹背手足累累如大荳头面痂欲焦脱余大喜饮客入夜发狂乱暴死竟莫求其故或曰有触犯之者或曰痘出心坎者死或又曰此必余毒入腹明日葬湓渎墓隂殇位自始疮至葬仅十一日父郑母董生七年矣尝读陈文中所着书曰小儿痘疹二日三日似水珠光泽明净者不须药四日五日根窠红活光泽明净者不须药六日七日肥满光泽者不须药岂其言之过虽光泽肥满亦必须药耶又曰痒塌寒战不止不治紫黑色喘渇不宁不治灰白色陷顶腹胀者头温足冷闷乱饮水者咬牙泄泻者不治五不治犹言之未尽耶不然何膺膺负三不须而犯五不治也文中良医也膺膺在七日内苟遇良如文中者使余药余必谢曰不须以今度之岂光泽肥满者若木香散异功散之类药之亦无害耶余之遗憾在此也抑岂其命日昇推之偶未尽而误耶呜呼婴儿出母腹古人慎重有猪胆澡身法有甘草黄连渍口法有朱蜜膏涂唇法用之或免疮痘之患余抱遗憾於後岂非失谨於初耶若曰命也君子不谓也铭曰
爱好之至不信其死早归乎来母犹汝俟
姜至刚墓志铭
至刚姜姓讳浩字至刚祖彦铭父璿母朱氏世为崑山人至刚之先始强而後寖弱至至刚遂崛起树立门户家用以实事厥父母皆以夀考终至刚好客游两京靡岁不到钜商大贾俱识至刚燕楚闽越川广与凡夷邦海国所产羣蓄类聚其精麤善恶悉能识别第其直而低昂之莫之或争其所收贮皆取精善而舍麤恶亦莫能欺初入京见举进士者皆得官近侍受朝廷宠恩归即遣其子辂入官校治进士业暇则课程其能不容缓弛辂业垂成而君不少待景泰五年三月客云间得暴疾舟载以还至中途而卒是月十四日也春秋五十有八娶任氏子男一即辂女一孙女二辂择明年十二月十九日庚申葬东城之新阡铭曰
宅心孔臧行已有耻以之悦亲以之敎子彼伊人兮君子所与
沈母陈氏墓志铭
太仓沈广之母陈孺人病痿痹踰年更数医竟不愈景泰六年九月六日卒广遵踰月制以十月七日葬合其先人文华之兆孺人讳真父守仁母马氏年十八归文华文华夙丧厥父母孺人岁时荐祭僮僮祁祁若曾识之文华好客游挈阃政畀孺人理之悉如指尝买婢支数年婢父忽盲无他息孺人亟遣还之又时有所遗婢父赖以存岁计颇赢里之无告者多待其举火不但婢父然也故殁羸姬老妪多往哭其家人知其後必兴长舌反目内外无窃议之者夀六十有六文华殁已七年矣子男二长即广输粟於边朝廷赐以冠带荣之娶曾氏次廉娶毕氏女一适姚玸孙男二寅宾女四先是文华葬余书其墓门之石今又书孺人之石呜呼悲夫铭曰
序摭实铭敢诬後之兴如蓍龟
姚永熙墓志铭
翁姓姚讳■〈日上永下〉字永熙前元时州治在太仓自翁而上数世居太仓代有诗书之声高祖廷发元儒学谕曾祖均绪修古文辞着有爱菊集祖善卿元大成生考景仁通经博古虽居寂韬晦而推重士林以贤不以爵母吉氏翁质体魁岸志意通敏处已待人一以诚为本无作伪劳心之事身处乡州靡有怨恶之者为万石长数年始终不敢掊克於民晩岁自甘衰谢不与家事日以诗酒自娱抱弄孙曾而已景泰六年九月其孙妇之母沈孺人殁翁往哭之归数日他无所苦惟不食饮至十月一日卒世夀七十有九子二怡悦孙二玸瑾曾孙一戍其祖考之墓在淮云寺东南二百步陈泾之北卜十一月壬申奉翁袝焉乃按陶巨源状而为辞曰
考其行知为诗书之胤称其夀徵其世德之厚历世而藏永保无咎
董叔维室李氏墓志铭
孺人讳淑宁无锡县医学官吴郡李文翰女母杨氏爱之不舍出嫁纳崑山董叔维为赘壻叔维三代皆医官孺人女红之余能诵孝经朱子小学胡曾咏史诗多解其义後文翰以食指衆多乃买室别居之叔维为人濶达不能事生产作业阃政钜细悉挈付畀孺人理之多中节性至孝父疾昼夜侍视弗懈及殁哀毁蔬食若读礼者然叔维少有爽失随规以正以故处已处人得寡过焉尤善教子弗容少弛於学寒宵暑夜恒偕坐同其劳苦孺人事上御下而德性自如淡妆素服而姿色自丽盖亦天分之异也生於永乐乙酉某月某日卒於景泰五年某月某日享年五十子男二瓛瑄女三孙男三女二卜再明年丙子九月十五日葬吴县荐福山之原铭曰
猗淑良诚好逑休之藏之斯丘之堂兮
夏泾葬志
夏泾字汝清礼部铸印局使存贤子也母乔氏生二十九年矣景泰六年某月日卒泾身体肥硕音声琅然母为鲁人其得母气为多也好使酒被酒辄当道殴人平居谨慎最能谦下人独酒後不受触人见其醉皆谨谨避去竟以酒得疾死二子俱夭亡其祖之外弟郑介庵志其略而藏诸墓
亡妹五姐葬志
五姐名异先公双松先生之幼女庶母徐氏出也余弟妹六人自为儿至成人举无乖争鬬阋之事伤父母心六人以次皆婚嫁独异受聘尚在室柔顺安详得处子之道每夜聚食毕家人列坐余为讲说小学列女传等书领会通晓独异为最先人於章句尤能精熟作字亦颇端正此盖女红余事耳景泰七年九月十三日患泄痢卒年二十岁呜呼六人者数年间沉亡已半先公先母窀穸亦久孤独感伤莫余为甚礼十九为长殇异年非殇故不就殇位以十月一日丁酉祔其仲兄友光之次长兄文康志其墓而系以辞曰
父於斯母於斯兄又於斯相依以随勿恐勿悲
顾庭桂墓志铭
景泰七年八月七日崑山陈
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>