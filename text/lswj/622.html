<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,斐然集全文在线阅读,斐然集全文在线下载,大玄古籍书库">
<meta name="description" content="三十卷。宋胡寅(1098—1156)撰。胡寅,字明仲,建宁崇安(今福建崇安县)人。胡安国之侄,收为养子。宣和间进士。靖康初,荐为秘书省校书郎。曾从杨时学。历官起居郎,迁中书舍人。以徽猷阁直学士致仕。卒谥文忠。寅父子兄弟皆笃信程氏之学,学者称“致堂先生。”寅尤以气节著名,秦桧当政时,欲相援引,寅兄弟三人皆力拒不入其党。寅更忤之,乃至流窜。所著《斐然集》三十卷,为嘉定三年(1210)郑肇之刻于湘中,章颖序之。端平元年(1234)冯邦佐又刻于蜀,楼钥为之序。集中十二至十四卷,内外制词,皆秉正不阿。其中有《慈云长">
<title>斐然集_胡寅_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">斐然集</span> <br/>
          作者： <span class="inputVal" id="bkauthor">胡寅</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]298639</span> <br/>
          说明： <span class="inputVal" id="bkdec">三十卷。宋胡寅(1098—1156)撰。胡寅,字明仲,建宁崇安(今福建崇安县)人。胡安国之侄,收为养子。宣和间进士。靖康初,荐为秘书省校书郎。曾从杨时学。历官起居郎,迁中书舍人。以徽猷阁直学士致仕。卒谥文忠。寅父子兄弟皆笃信程氏之学,学者称“致堂先生。”寅尤以气节著名,秦桧当政时,欲相援引,寅兄弟三人皆力拒不入其党。寅更忤之,乃至流窜。所著《斐然集》三十卷,为嘉定三年(1210)郑肇之刻于湘中,章颖序之。端平元年(1234)冯邦佐又刻于蜀,楼钥为之序。集中十二至十四卷,内外制词,皆秉正不阿。其中有《慈云长老开堂疏》、《严州报恩开堂疏》、《光孝长考请疏》、《光孝抄题疏》等为讲佛文字,与胡室主张自相矛盾。今有《四库全书》和《四库全书珍本初集》本。</span> <br/>
          封面： <span class="inputVal" id="bkimg">Z_18811.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]斐然集
[book_author]胡寅
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]298639
[book_dec]三十卷。宋胡寅(1098—1156)撰。胡寅,字明仲,建宁崇安(今福建崇安县)人。胡安国之侄,收为养子。宣和间进士。靖康初,荐为秘书省校书郎。曾从杨时学。历官起居郎,迁中书舍人。以徽猷阁直学士致仕。卒谥文忠。寅父子兄弟皆笃信程氏之学,学者称“致堂先生。”寅尤以气节著名,秦桧当政时,欲相援引,寅兄弟三人皆力拒不入其党。寅更忤之,乃至流窜。所著《斐然集》三十卷,为嘉定三年(1210)郑肇之刻于湘中,章颖序之。端平元年(1234)冯邦佐又刻于蜀,楼钥为之序。集中十二至十四卷,内外制词,皆秉正不阿。其中有《慈云长老开堂疏》、《严州报恩开堂疏》、《光孝长考请疏》、《光孝抄题疏》等为讲佛文字,与胡室主张自相矛盾。今有《四库全书》和《四库全书珍本初集》本。
[book_img]Z_18811.jpg


[book_title]提要
钦定四库全书　　　　　集部四
斐然集　　　　　　　　别集类三【宋】
提要
【臣】等谨案斐然集三十卷宋胡寅撰寅字宋史作明仲此集题曰仲虎楼钥序又称曰仲刚盖有三字也崇安人本胡安国弟之子其母以多男欲不举安国妻取而育之遂为安国之子宣和三年登进士甲科南渡後官至徽猷阁直学士忤秦桧谪新州桧死乃复故官绍兴二十一年卒事迹具宋史儒林传是集端平元年冯邦佐刻於蜀楼钥序之嘉定三年郑肇之又刻於湘中章頴序之宋史本传作三十卷与此本相合盖犹从宋椠缮録也寅父子兄弟笃信程氏之学寅尤以气节着其晚谪新州乃右正言章复劾其不持生母服寅上书於桧自辨其文今载第十七卷中大意谓遗弃之子不同於出继之子恩义既絶不更以本生论之然母子天属即不幸遘人伦之变义无絶理章复之劾虽出於迎合秦桧假公以济其私而所持之事则不可谓之无理寅存此书於集中所谓欲盖弥彰也至於秦桧之罪罄竹难书而集中上桧第一书第规其不当好佛其细已甚又寅作崇正辨三卷辟佛不遗余力资善堂崇奉佛像寅至形之缴奏载此集十五卷中而三十卷末乃有慈云长老开堂疏严州报恩长老开堂疏光孝长老请疏光孝抄题疏龙山长老开堂疏龙山长老请疏六篇尤未免自乱其例然靖康元年金人议立张邦昌寅方为司门员外郎与张浚赵鼎均不肯署议状邦昌立遂弃官而逃建炎三年为起居郎时诏议移跸之所上万言书力争其文今载第十卷中绍兴四年为中书舍人时议遣使往云中又抗疏力谏其文今载第十卷中并明白剀切楼钥序所谓引谊劘上往往有敌已以下所难堪者殆非虚语又上言近年书命多出词臣好恶之私使人主命德讨罪之词未免玩人丧德之失乞命词臣以饰情相悦含怒相訾为戒故集中十二卷至十四卷所载内外诸制并秉正不阿史称所撰诸制词多诰诫至寅之进用本以张浚後论兵与浚相左遂乞郡以去其父安国与秦桧为契交桧当国日眷眷欲相援引寅兄弟三人并力拒不入其党寅更忤之至流窜其立身固具有始末者其文亦何可废也乾隆四十四年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
斐然集原序
长沙吴德夫间为予言胡仲刚氏学业行谊为世楷则出一编书名斐然集以授予曰其为我广诸蜀予识之弗忘後守广汉将以刻诸梓未皇然也厥二十又七年予归自南旋起家渡泸叙州冯侯邦佐已栞之求一言冠篇子又取而熟复之盖自公游庠序已深诋王氏专尚关洛诸儒之学举宣和三年进士教授西京国子监与忠献张公同被荐召入掖中书靖康改元金人深入与张公为当路策守御甚着京师围解始得省亲荆潭建炎再造首以记注召还极陈三诏之不同论七事六条之利害娓娓数万言如必罢和议必用君子必退小人必明赏罚必固本支必建藩辅必择守令必讨盗贼大抵监耿李汪黄误国之不可再引谊劘上往往有敌巳以下所不能堪者高皇帝虽听奉祠而简注不忘既狩钱塘申命记注首论四维不张帷刑是从利在尼雅满则欲释怨以悦其心利在刘豫则欲友邦以通其好文定亟称其得敷奏体张公以右相视师尝议遣使公辩遏恳至谓堂堂天朝相率而为敌国之陪臣盖视胡公邦衡後日之疏有过之寻贰春卿兼掌书命如追废王安石配享孔庙追谪章蔡诬谤宣仁后及褒表谏臣等事高文大笔大抵皆公发之暨赵张去而桧再相则公远徙炎荒几陷五十三家罗织之狱至桧死後得复官还里迹其平生任重道远之死不渝实由文定为之父仁仲为之弟谋之家庭者固如此至其述崇正辩以辟异端纂伊洛绪言以阐正学着论语说以明孔门传授之心法读史管见以扶资治通监数千百家褒贬之实最後传诸葛侯世以寓其讨贼兴汉之心盖公自宣靖炎兴四十年间虽颠沛百罹而终始一说所以扶持三纲者其不谓大有功於斯世矣乎因冯侯之请摘其关於世教者着於篇端平元年九月戊申鹤山魏了翁序
天之生圣贤也岂偶然哉昔者洪荒之世人物混并贤不肖淆乱尧舜禹臯夔稷契所以致力於此
者亦云尽矣叙典秩礼命德讨罪皆天意也天之所以命圣贤者孰大於此五品之未逊五教之未敷五刑之未明是虽饱食煖衣果能保其生哉由唐虞至於商周天下事亊物物凡当正名而辨分者无一之或阙及周之季圣贤之泽微矣圣如孔子不得位而无以行其志於是春秋作焉故曰春秋定天下邪正迹其功用不特被之当年实为万世法程由汉迄唐大乱而後小治极危而後粗安饥渇者之於饮食以为得是不啻足矣而圣贤用力之地鲜致意焉故朝夕之安不能销百年必至之患斯须之快不能偿他日无穷之忧昧者安之智者惧焉皇宋作兴文治灿然百余年间贤人君子所以推明乎是者固已昭昭乎心目之间遏人欲之横流彰天理於既冺士生斯时抑何幸也兵革纷纭天下学者涣散而莫之统一文定胡先生始以春秋鸣而其子致堂继之见於辞章着於赋咏陈於论谏莫非极治乱之几谨名分之辨黜邪而与正尊王而贱伯明义利之分辨枉直之实取而诵之凿凿乎五谷之可以疗饥断断乎药石之可以治疾由其言以推其行事即其文以究其用心使其功化得尽显於时则拨乱而反之正三光明於上民物育於下犹反掌也世方交竞於利禄之途角胜负於得失之际滔滔驰骛不可救止古之圣贤所以孳孳焉者固已与之背驰矣此愚之所以中夜而起抱书而叹也三山郑君肇之持节湖湘得是文於致堂之犹子大时遂取而刋之木夫致堂之为是文夫岂知後世有扬子云哉盖其露緼奥而寓诸言发愤懑而形诸书有不得已焉者郑君之好尚亦岂为文章之美哉天理之明人心之正是书其标的也嘉定三年八月望日南郡章颖序

[book_title]卷一
钦定四库全书
斐然集卷一
宋　胡寅　撰
原乱赋
始予纳履于重围兮期汗漫而遐征又眷眷而踌躇兮观国光于广陵方郊禋之先庆兮祥云郁乎帐殿忽黑帜之连林兮朔吹激夫鸣箭瞻日陨于武林兮又浴光于秦淮何羲和之鞭车兮与吾愿以或乖吊夫差于姑苏兮望句践于会稽送龙旗之翩翻兮怒云气之淫裔俯潮海之洋洋兮蹇吾行之不济伤春心乎江南兮怀九辨乎三湘莽苍梧之愁予兮顾洞庭而浩汤计北归之几时兮誓南征而徊徨星攸拱必北辰兮客子怀惟故乡虽山川之信美兮非吾土以安翔结湘云以为庐兮揽明月而为袂煮涧石以考盘兮乐琴书而卒岁曷敛迹之遥遥兮道未昧而孰睹鲸鲵翻于陆海兮旷野嘷夫兕虎扫欃枪于紫清兮翳黄道以榛莽蹙四方而靡骋兮民曷罹此怒也岂天运抑人事兮吾未闻其故也悼厉阶之方梗兮谁不仁而落基泝颓波以讨源兮我有云君其听之监自古与在昔兮懿哲后之御极俨动作于威仪兮起风化于衽席故妺喜妲己兮灭夏商之祀飞燕太真兮倾汉唐之国何覆辙之荒忽兮迩声色而纵极曼三十六宫之蛾眉兮承倩盼而弗怿惭栢谷之主人兮托富平之贵客朝贳酒乎新丰兮暮更衣乎绮陌湛露瀼瀼乎草茨兮孔鸾雍雍乎枳棘九侯争宠以迅衆兮五家竞丽于淫泆靡夜宴而絶缨兮姱大庭而衷衵宠光烂以相纷兮莫敢指乎东霓【入声】故沬乡采葑菲于要期兮溱洧赠芍药于戏剧三纲荡而沦胥兮此所以啓乱萌者一也人才不足以屹柱石兮法度不足以斥丽敝崇倾宫与瑶台兮鸠班输与工倕土贾埒于粟帛兮木林蔽于河渭粲珠宫与贝阙兮耀金涂而玉砌沙堂方连以蛾绿兮网户缥缈而朱缀矗穹窿而交翬兮界夭邪而鳞次前锺鼔之未移兮後绳墨已新制曾步游之几何兮又改图而更缔眷苍头之下陈兮锡歌儿之外嬖近皇宫之秀色兮峙北阙之大第毁孤耋之室堵兮快狐鼠之凴祟激宏侈以交夸兮纷渠渠之莫计嗟赤子之流离兮或风雨之无庇竟不得以托处兮此所以失土宇者二也事远略于四陲兮辟疆境而孔贪收夜郎于已弃兮指青海而必戡建石泉于成都兮置真播于巴灊策振武于河外兮开古平于瘴岚军旅动而绎骚兮民呻吟而弗堪窃弄兵于潢池兮绣衣斧以断斩又使讲于强敌兮航东海以扬帆遂渝盟而北师兮授兵符于老阉罄大农之陈陈兮饱虓虎之饥馋乃计口而调庸兮吏疾视而欲芟乖皇祖之仁术兮换幽蓟以帑缣府廐何知于璧马兮称庆之觞犹未衔通烽火于甘泉兮突骑已漫乎关南隳庙祏其何救兮猎九土而血染微道德之安强兮此所以不戢而自焚者三也举籍包于四至兮辟提封于禁地视崑阆之规模兮壮天都之形势作崔嵬之艮方兮六五岳曰万岁笑祖龙之驱石兮惮瑶池之骋辔斵瑰特于太湖兮浮巉岩于汴泗役岁星其两周兮崇嶪峩于天际望峯峦之连娟兮瞰洞壑之遐邃跨玉梁于瀑下兮漾金沙于涧涘珎林日以剑拔兮嘉卉蔼其云萃移西域之蒲萄分转南海之丹荔空檀栾于江湖兮牛曳辇以道瘁扛绮槛及雕笼兮殚文毛与彩翅岂中贵人之未称兮又应奉焉有相使耸福威以享上兮十五里而传置尽动植之怪奇兮夫乌识其称谓畴若予之虞衡兮日千斛为鸟饲宜便嬖之自忠兮忍暴殄之滋炽或荡析其家巷兮咸此物之攸致胡为阱于国中兮失一兔而与死比彼佞巧之偷乐兮方腰束夫金赐通权科于私门兮窃挥霍以如志边尘坌其既扬兮山犹覆乎一篑子及汝以偕亡兮此所以不能独乐者四也海上燕齐之士兮神奸变化之语投耽肆以易惑兮遂服行而莫悟上天安得而矫诬兮曰李耳乃吾祖积气何有于基扃兮曰神霄其有府夫孰为此诙谲兮幻羽客慧名而姓楮握符籙之小技兮骇恍惚于呼吐神光炜其炳夜兮雷隆隆而在户赤剑铿然电焱兮堕梨枣以如雨按神变之是则兮谓天地之神只亦可覩降玉皇于圜丘兮出方泽之后土接万灵于明庭兮纷肸蠁之延伫惕羣臣之荐恭兮闵下俗之聋瞽皇自跻于上帝兮七庙曷其孔俯敞千柱之琳宫兮两帝君之攸处腾步虚之希声兮广袖飒以翻舞遂覃风于八紘兮黄冠纷其鹤举排阊门游禁内兮户者莫之敢御日再中不可候兮鼎金饵而何补渺三山之安在兮奚用神之巨武岂闻异教之驳杂兮正座讲于黉宇六籍危其不焚兮学士窘而如鼠痛人纪之俶扰兮强邻固宜予侮既彞伦之大斁兮此将亡而听于神者五也朝既列夫高位兮国又赋于重禄圣王所以俟天下之豪杰兮为亿兆而作牧彼刀锯之残人兮祗阍寺之役畜一身而二任兮达内外而妾仆资惨刻而厉荏兮示柔靡而含毒任巾车而秦败兮殿国师而齐辱仰前古其一律兮祸必发于所伏悼崇观之已还兮乃卒践于往躅班辅国之王爵兮建承宗之旄纛踵澄枢师傅于南汉兮睎令孜总兵于西蜀根盘据于紫闼兮夺万乘之心腹以小善要君之谂已兮以巧思逢君之多欲外攘擅以肆行兮况奉承而加肃从媟狎于闺合兮事缮营于土木揽尚方之工技兮筦灵囿之花竹司防扞于城闉兮导津梁于河渎籍稻亩于塘水兮领修宫于洛卜资文武之二柄兮将相涵其恩育称门生其未厌兮又申义子以敦笃口天宪而惨舒兮胁不附已以赤族沛恩泽之四渐兮走货赂而上黩逮僭乱之引咎兮势已迫于指鹿昭广阳之双节兮飞燕颔以食肉帷筹蠢其无良兮百万挫于一衂皇匆匆而内禅兮孽隶凛而颈缩就斧质于仓卒兮罪未书于狱牍虽少纾天下之愤兮已无益于颠覆木蠧尽而自及兮此亲小人所以倾颓者六也姑置此而勿论兮敢请循夫厥初河源可以滥觞兮下流忧其为鱼曾议道以持世兮申商术而施诸昔愿治而更化兮荆舒秉夫国政诋先后之持循兮肇欲新夫邦命憎鼎鼐之敦古兮工凿之而锻销悦郑卫之利耳兮罢希夷之咸韶陈王度以法律兮兴太平于聚敛恶私藏之削国兮曰民富尔何僭日剥割而月朘兮民岌岌其愁阽城高危而复隍兮此损下而为渐饰六艺以文奸言兮假皇威而敷之示好恶以同俗兮蒙一世而愚之标荣利以为诱兮敕罚法以为驱何中人之敢桀兮谨迪率而取模又憺威於西戎兮拔将军於利口俄斩将而军没兮终兀擦於羌丑考氓利於畎洫兮嗣泾漳之古功茗荈榷而夺商兮掘五金於地中璅碎逮於手实兮籍釡甑与彘狗坐市吏以龙断兮列贾肆而窭薮何下渔之竭悉兮皇自富以九有行荦然而弗恤兮捩万情而力揉夫孰与羽翼斯化兮裒细德之险巇斥忤恨之异已兮羣刺天而高飞久咸喻乎僻志兮般新进之合党黜谏说之忠辩兮谓以私智非其上辅累叶之遗老兮吁昊穹以血诚皇中疑而未决兮雱欲杀而示惩势崇成而权一兮换斗魁而自斡阖辟汹其雷风兮乔木萎而先拔凤知几而高逝兮翔枭鸱而来巢赤麟不屑於好畤兮纷孽狐之在郊緜七闰而弗绩兮皇晚悟而瘝恫罢轮台以富民兮授马吕於震宫彼柏充亦何忍兮迷德意而弗将顺忽龙胡之不可攀兮纷须厉以吾刃虽任姒之黄裳兮席晏粲於九载惨锺山之死属兮惎婿卞以无改卞先登而拔帜兮京背水而力攻一战胜而夺国兮此蔡方之崇墉诡丕承之前修兮谓遂非为达孝进兴亡之大规兮曰汝詈大宗庙皇不核其损益兮埀衣裳而听之枭与狐其彚昌兮迄进退而证之洽韦布之美誉兮修礼乐之弥文兹诵播於要荒兮殍瘠惠之宰坟铸九金以聚粹兮图忠良为魑罔辟三雍而旌伐兮植卫辅以自广刼特操以犴狱兮钳民口以诽谤裒善类而网举兮聨祖孙而流放袭貂蝉於幄内兮玩圭组於乳婴着籍通於永巷兮家人纷纭以紫庭夹城洞以澓流兮轻舟扬而小辇角与徵其合奏兮閟谖慝之非浅总六害以自躬兮益蛊疾乎皇衷阿瞒肝膈之有要兮巨君肯休乎汉公冠沐猴於岩廊兮豺狼?其相牙飞亷舞以夷羊兮白昼号乎鬼车歌桃李之成隂兮乃杂族而此等也迫荒耄而未试兮韬匕首而心猛也兵气躔於岱华兮横彗孛於太微载头颅而遽南兮前星升而阐威披穴窟於城社兮逐鲛鳄於潮海式拂除夫氛曀兮或碪镬以俎醢予以天为可恃兮网不漏而恢恢岂霜霰之既零兮杳阳春之不回少皇鋭而致理兮升陆沉之髦杰俾投戈於瀚海兮奠弨笴而未发士云兴而踊来兮愿为皇而捐躯忍城下之盟辱兮谁出口而矢谟约质以皇之介弟兮约盟以朝之台衮献服以国之冕辂兮输器以庙之圭瓒周赫赫之南仲兮实猃狁之於襄我旧学之老傅兮何执计之不臧皇洞监其不任兮割邦寄於爰立傅忿怼而愎戾兮怵自营而增急终故恩之挛挛兮侍黄门而眷留荐呼吸其阿好兮与清议而为仇嫉导日之启明兮弯大弧而落之妒止车之金柅兮腾谤口而铄之敌阳张而内恇兮虎臣蹙之以貙貔耻筹略之衆诎兮得气去而弗追愚自用而何烛兮祸方隐於旋踵舒施施而委蛇兮谀媚态以取宠么嗣子之谗儇兮方舞智而矫?间乃翁之多猜兮罔上下而为後先斸亩兰与畹蕙兮畦艺之以艾蒿?嘉树以方荣兮逸残剥之腾猱倘受和於三关兮何并门之沦陷又割分以大河兮何京师之环阚皇勤恤而旰宵兮骇顾辅而托畴何望傅以隆平兮傅遗台以幽忧二百年之洪业兮敌举之如持叶沙漠漠以北吹兮凄孤城之遗堞妖魃出不惴人兮张楚坐而受图欣藉藉而附攀兮犹老奸之党徒自熙宁之师臣兮反淮蔡之维垣迄宫傅之调护兮咸丧邦於一言坦周道之如砥兮今胡鞠为茂草过宫阙而禾黍兮涂黔黎之肝脑彼临川之雄才兮妄仰俦於伊臯偶睿思之有作兮沕配合其自遭若贼京之巨猾兮尚得辈於林甫嗟耿耿之庸暗兮才闒茸而谁数贻大患之既彰兮曾莫较其重轻嗟世俗之蒙欺兮或未归之罪名乱与败孰甚於此兮蓄万古之遗憾往噬脐而奚及兮吾将为来者之龟监惟黄茅与白苇兮日既淹而就摧习新说之小生兮亦寂历於寒灰握京手而磨足兮纷淫朋之比德天剿殛而莫逭兮又多沦於鬼蜮独傅党之肖翘兮衔卵翼之类我班陆离其错综兮固幸时之轗轲胶投漆以缔要兮繘汲井而必随指九天而誓日兮忧一朝而颠隮辜少康之缵祀兮又美卫文与燕昭宣王遇灾而侧身兮汉光四征而劳焦伟哲王之英达兮拨乱世而反之正求豪杰与之驰骋兮扫旧迹於邪径蚤发轫於阳谷兮行万里以为期选骐骥使伏辕兮驾玉舆而乘之建霓旌之千仞兮五色燿其相章腾蛟龙之蠖略兮骖云气而高骧诏丰隆使导路兮风伯屏夫埃昧役太岁而隶辰星兮勇有进而无退遂弭节於清都兮登通明而受朝昳荡荡而天门开兮羣仙侍而超遥乐九奏以万舞兮执斗柄而斟酌调玉烛於四时兮备太和於九洛懭下土之虐妖兮流虹气与星精啸涕为霾霖兮嘘旱为螽螟帝有命以下讨兮集海岳之百职建修锋而乘飞霆兮汹震荡而翕?威横廓以雷迅兮歘扫灭而无踪藐神凝而息疠兮帝不言而自功噫嘻乎世幽欝而迫隘兮党人曷其犹纷就重华以敶词兮傥濬哲之子闻乱曰天道周如循环兮治与乱必因续吾端策而洁筮之兮得七日而来复
送吴郛赋
宣和四年江陵吴卫道求师於漳水之滨因遂稔熟亦复切偲逮庚戌秋脱寇难来湘澨叙旧道故又八年於兹矣闻湖之北稍稍有城郭村聚流散幸存者皆思还其故处一旦束书买马慨然告别而去诵子路之言曰何以赠我再而三而益勤子应以可且问之曰子裹囊窭贫行乎凋残之千里山川良是而无跫然似人之喜曷遄其行而又曷以康夫至日之讣耶卫道愀然曰丘壠所以不忍离而先人之敝庐庸葺而世业之常产所不可不治也是三者泝而修之其必有序庶几於苟合以不忘畀付则生於斯世又何慕矣予应之曰是之所志确乎本务然子故乡荒莱芜没盖有年所子将启而辟之必有烈薙之勩垦而亩之必有斵揉之利溉而滋之必有源泉之蓄播而稼之必有五种之美高下肥硗之宜风雨霜露之齐灭裂闵力之殊螟蝗水旱之气於是有苗而不秀秀而不实稊稗之莫比者矣幸而登场舂释簸扬炊以釡甑荐以匕鬯乃不曰常珍而异馔之嗜又有不知其味虽食而弗肥者矣故凡今人之田荒莱芜没不能自理至於流离漂转仰哺待活以死於冻馁盖不可胜计也子独有复业之志惟本是力益既乃心勿中道而画冺饥丰於穮蓘毋辍耒而太息观沮溺之避世察荷蓧之体勤惩宋人之无益考陈相之并耕问大舜於历山访伊尹於有莘若禹稷之躬耕与樊迟之小人孰为力穑孰为旷耘孰舍其田孰收其成用彼之効为我之绩固将稻粱蔽畴稂莠不殖仓箱既盈时万时亿鼔腹行歌醉於酒而饱於德也我未能有行焉敢谓老农之不如书以遗子辞曰馈赆倘可以为开荒之资乎
寄张赵二相三首
贤哲不同才论心则皆仁去就不同趋惟义乃可亲仁非比周用推已以逮人义非楚越疎顾不私其身伊谁觉後世凛凛周先民姬公徂东山流言起齗断召公发金匮王逆绣裳新它日奭有疑不悦公未逡子往暨汝济公语尤谆谆忠诚共白日势利一飞尘姬家八百祀盛业两公因其人不可见此意常自真吁嗟刎颈士一失为参辰我思尚友徒表此三千臣
昨朝观抵戏千步广场对甲也乌获徒顾步熊虎态乙也乘势来踯躅进复退或有败甲心弦矢立其背甲初奋左臂一箭奋者废甲复举右股再射举者坠坐令乙取胜或乃一笑快因思中山赵秦睨犹拾块何为亷将军耻与相如会不念国之存以吾两人在一朝私仇破两虎共穴内他年蔺公薨颇老仍见代坑兵四十万大福遂不再依然卞庄子拱手视成败河出崑仑墟江出岷山?涵涵受百渎滚滚经万里水惟准之平而德监之比离堆与砥柱何事中流起坐令平者倾复使明者滓臣门虽如市臣心要如水勿为砥柱激乃作天地纪在家而有怨惟舜处父子在邦而有怨惟旦忧室毁夫岂忿慾哉过是非天理萧曹贫贱交隙自将相起迄能除芥蔕至死相推美彼亦何所监覆辙有余耳同时秦汉人异趣百代史
题浯溪
戎马胡为践神京翠华东廵朝太清【乙巳幸东以谒老子为名】扶桑日出涌少海虎符百万屯云兴皇威意无穷髪北老傅坐筹自巾帼谋臣猛将俄解体吹入胡笳一萧瑟塞南莽莽多穹庐塞鴈年年不系书回首朔云清泪满伤心玉坐碧苔虚中兴圣主宣光类羣材合?风云会会稽甲楯今几时於铄王师尚时晦最喜邺侯开肃宗不谓晨昏急近功竟使大唐宏业坠丰碑有媿昭无穷徙倚碑前三太息江水东流岂终极颂声谐激不为难君王早访平戎策
和范元作五絶
马迁法左氏实录系日月孰传经世学傥可论絶笔久矣閟大音无讥郐以下一闻入圣处万古洗凡马种学根不深履道乃邮传欲收反约功必也破万卷挟策博塞殊愚智相千万反躬诚且乐此事要早办阅书五行下未胜百回读至道一念存请事不远复
和韩司谏叔夏乐谷五吟
布被
昔年司马公清德如伯夷箪瓢不改乐又似吾先师平生一布被天地乃吾知岂比平津侯挟诈坐受嗤公今蹈前修自适性所宜不受寒暑变炎凉但相推彼美锦绣温蒙覆真虎皮愧非三絶手何以嗣铭诗
竹枕
故乡清渭滨一节取君子相从大江南展转秋风里清慵笑玉便傲兀胜隐几屏山烟景媚醉倒日高起此君通昼夜俗士乃轻鄙愿言一奠枕四海春睡美??孙子荆未便洗吾耳得意大槐宫古今真梦尔
瓦炉
灵台净含光虚室自生白缥缈沉水香瓦篆青羃羃何用金狻猊浮动罗绮席缁黄手【阙】　儿女衣篝僻一从战尘涨岱华风烟隔君臣若际会至治发明德普熏遍十方氤氲本埏埴何人学孔祷鼻观久已塞
蒲团
少年慕简册编蒲抄古书有闻未能行常恐迷厥初青氊雪窗夜卧起卷复舒岁久亦穿穴客冷不及渠知公已坐忘物我归如如黄团稳叠足绣茵一籧篨传闻伏蒲谏天子怀每虚出处谅未免裹轮聨锋车
纸帐
细皱卷寒波轻明笼白雾何以相徘徊岁晚正凝沍枕欹一尺竹被展几幅布贤哉楮先生不以贫不顾夜玉围红绡羞澁强自赋书生说富贵志士安贫素风惊银海潮春在明月库先生睡方浓不觉糟床注
送黄彦达归建安
漳滨读书夜复日十七年间驹过隙相逢忽认语音存面皱髯张都不识岁晚悬鹑百结穿坐寒我亦无青氊少时意气今何似对此犹能吸百川北风草木伤迟暮秀岭长松色如故须知忧道不忧贫莫厌儒冠羡纨袴坐悲四海方横流长剑未试心未休寄语幔亭云外客他年终约紫霄游
题全州礲岩【癸丑】
盖山峯厜?漓水不得出涧壑相奋撞竟朽此山骨想其初洞达借势有神物臂开青石壁黤黮乌龙窟奔流成长溪岩洞寒突兀秉烛千步游怪景才彷佛华髪结乳顶空翠谁扫拂石田耕未熟石鼔响不没灵仙眇羽化古庙凛纡郁我来庚伏初弄水解缨绂清甘流渴肺妙听含锺律两腋御泠然回首叹飘忽
示上封长老洪辩
濯足潇湘湄瘦藤拄衡岳寻山半吴楚何意得雄邈青冥几石级屐齿响荦硞低昂度翳郁轩翥见披剥下视千万山碧海潮初落无风浪自鼔浮动汹岳岳谁云地南倾鳌足有踸踔请看高几许天近只一握高寒变冲融三伏谢焦灼羣松何人种凛立傲氷雹况彼凡草木跋望难簉着精庐凭佛力云外聊自托上方连兜率下界指蜗角道人洪河辩万卷归领略汤休以诗鸣澄观老禅缚相从尘垢外一语符啐啄愁云结苍梧来雁眇燕朔邺侯有旧隐此兴吾数数不须理牙籖借问有三学
示高台足庵绍印
万生纷纶堕迷网谁能自拔起情想隙尘初傍隂色空烧草又趁春风长将身出家参佛祖此病中作膏盲养足庵道人肯珍重不与凡流较斤两彼方弹雀弃隋珠我自舍鱼取熊掌高台平挹石廪翠古辙下辗雷溪响粥鱼斋鼔不经营竹月松风静来往定心古井波浪息夜气灵源襟韵爽忆昔幽寻度云壑见投佳句论乡党岂惟高格擅风骚颇信中扃得平广转头尘事还匆匆入梦胜游真莽莽山梅有信寄一枝更欲青鞋快真赏
记梦
夜梦虚斋整衣冠客五六辈相揖还中有一人少留连叩檐叩齿祷甚?顾谓吾侪曷倾耳红药丛深鸟声美翻枝颭叶缥缈间俄有珍禽集雕栏宛然小鹤未省见羽翮绀碧光斓斑凝眸一瞬观对立忽成四鹤齐飞入赴予纷泊若投林藻锦萦带复动衿绿毛么凤只倒挂翠襟鹦鹉空好音或将揽取不从手相视眙愕萌争心吾殊无言行且睨与客徐理出户意徘徊八翼疑骖鸾杂遝诸儒竞连袂不知剥啄谁扣门推枕高树晨光暾
示能仁长老祖秀
此世未可出太虚无古今一尘絶点染万象罗萧森白云从何来舒卷亦无心流风散远影花雨释重隂俄然际碧海倏尔归遥岑方来讵可执已去谁能寻何人知此意鱼鸟徒高深道人乃如许洒落湘之南冥鸿岂避弋倦鹤亦投林昔年淮泗间清誉喧佩簪石塔缝无际盐官鼓无音衡山亦何有神廪供爨鬵十年一纸衲彩线穿金针上方万壑外微笑开我襟幽怀久自契俗虑何由侵攀萝共明月流水写瑶琴
题能仁照庵绍亨所建
福州多僧天下闻缁衣在处如云屯何人能了一大事斋鱼粥鼔徒纷纷云中复表第二月何异污渠监毛髪不独诗人水镜昏定知佛祖龛灯灭道人朅来南山下盖头随分茅一把菩萨果地已孤高石廪峯前更潇洒草庵初就来乞名试往寻之水竹清莫讶此庵安四壁大千沙界总分明观君所至金碧焕公才利用如澄观隣僧无赖苦侵疆何似古人不争畔从他三毒痴贪嗔我自元无一点尘擕庵南北东西住万象光中独露身
送余泽还义兴
挟策漳滨两韶稚君後南随州计吏相逢冠岁璧池头顿觉词华使人惴谓宜云路恣腾踏岂料霜蹄多蹶踬君才视我十倍加蓄积那堪五经笥已穷孟轲不动处得丧穷通归一致每怀会合未曾欵辄复鸿燕春秋异寸莛才欲撞舂容不尽之音耳空记去年邂逅得所愿千里过我少停辔围炉烧栗忘夜分蹙雪访梅喜春至窥园细看百卉动陟榭满挹千峯翠读君旧诗黄锺律观君新德清庙器默求至善不近名下视羣愚非饰智常虞涉世伤坦率见语躬行合谨细值君隐忧方食蓼而我美疹如紾臂飞觞引满不复能战饮吴门梦中亊采菊聊同茗盌清丸艾时归药婆利忠言赠公岂肉骨益友贶予真补劓浮云聚散古则尔人生出处孰无累闻道双珠已候门便乘一叶同插翅朱楼婉婉托旅梦江树霏微搅离思一区衡山勿负约三絶麟经更涵粹得时而驾谅不免有使且寄相思字
送朱翌赴召
青松出涧底志已栋梁具平生饱霜雪岁晚中寻度屈伸谅有时穷达系所遇如君才与学八面有余裕志修文自昌身厄守愈固已甘韫匵藏宁愿莫邪铸急趋冠盖林万里便跬步时来则卿相慎勿负平素霜繁干嶂晚天涧三江注倘遇子陵台为我一回顾
与范信仲及严陵同官纳凉万松亭
黄堂无徒真面壁休暇相招出城北【一云北城出】千岩窈窕万松豪把酒观棊得终日此邦前修邈难继严范千古堂堂色用之折箠笞羌戎否则持竿弄泉石我才濩落何足道行藏未有资身策公当长啸起家声云台高敞风尘息
和信仲酴醿
化工收余春不令寂寞回殷勤三月尽更放名花开灿然白雪姿乱洒青云堆奇香满深院冷艳絶浮埃弟昆林下兰执友岭上梅何年蕊珠殿移根画堂栽邂逅得佳客开窗设尊罍檀心丰采展更着红烛催惜无倾城髻斜插一枝来赏心不可奈折取浸瑶醅可怜清夜阑叠鼔如轻雷笙箫发梦想云雨下阳台樱厨未羞澁高会意重陪花魂入诗韵属和愧非才
和吴元衡
先生颂酒夸两豪使我读之如饮醪诗情不遂春光老春在毫端尤婉好颇闻下堂小不佳未欲颂公长者车不道芳菲成一梦满城寒食藉梨花便把千峯名拟岘同拨新醅酬阙典
和元衡送牡丹
春工知君亦好奇倚槛山丹开压枝山城何人识国艳中州对此称花时新诗秀色揺京洛词锋生使侵疆拓金明钓赏思见之贡花驿使来莫迟
题永州东山西亭【辛酉】
此亭得名从子厚琬琰一篇传不朽我来相望三百年误使承流称太守初无施舍慰民心漫有诗歌諠衆口东山妓女北海尊歌舞春风醉花柳欲回面势直西南更植修篁遮培塿卷舒云雨襟袖间溅浣冠缨尘土後近闻王师频奏凯勍敌不复窥庐夀吾君神武光宣上将相宏略方召偶遄归北狩定有期开拓中原岂无手顾子疎懒归意迫当世功名息心久寄言怅望独醒人欲报厚德乏琼玖遥山蹙黛酒如江劝我日饮无何有
题朝阳阁
潇水东来北流去宛宛山城挟江住城中万瓦蔽雄观江外千岩自幽趣朝阳近止潇之西系舸扪苔上石蹊翠壁划开光黤湛高萝埀覆绿冥迷排岩闯水飞栏出挂插洄潭老蛟脊浑疑海蜃喷珠宫复讶楼船褰绣帟鸣鸾佩玉不须论西雨南云手覆翻寄语子牟来独夜试看天阙瑞霞暾
题永倅厅康功堂
政拙催科永陵守实赖贤僚明可否邦人复嗣海沂歌仓廪虽空闾里有功成将去朝日边更辟虚堂得昼眠後圃花好初着土前檐新竹已参天貔貅未饱军需急赤子如鱼釡中泣若知王业在农桑国势无劳忧岌岌酒阑四壁读前碑吏隐犹胜五马随千古濓溪周别驾一篇清献锦江诗
送茶与陈霆用贾阁老韵
闽相渺天涯新茗谁与促对兹火云候漫说酒千斛要须临水榭满啜一瓯玉冷然生两腋万里那更仆想君坐茅斋口授汗如沃饱?先生馔睡思莽难逐玉川亦何有撑拄文字腹遣饷良未多精品端不辱
用前韵示贾阁老
壑源春未回已着金鼓促争先入包匦价比金盈斛何人敢僭睨奉御食惟玉草荈空有名气格臣与仆缅怀侍凝粹苦口同启沃散仙今得伴鸾凤相追逐雪泛定州甆浇此饮河腹饱食惭太仓那复惊宠辱
游云湖
衡湘久未往眼到山辄对爱山真自性久看眼未碍今朝渡石潭兰桨乱青带初升岸稍高忽喜地更大行行两垣间沙路得平快豁然见良畴小览百里外涵溶赵家汑千顷疏几浍人家隔杨柳或映桑林背连连麻麦墟鸡犬达鸣吠宛如京洛郊北望一怅慨古城谁所筑隐隐仅如块娉婷九家藏巧致六宝在想其夸壮时岂念遗迹晦主人陇西生恳欵具鲑菜墅前稼尤美弥壤黄云晒云湖从此逝日暖风不噫循冈逶迤登呀口骇漰沛是名湖西缺节缩有石埭舍舆尚盘陀渐见湖尾派菰蒲傍篱落猎猎村沽斾曳筇大堤长堤址屹然塞胡床罗四五植伞据其会恍若画图张彩笔穷物界满奁开玉镜万象自清汰浮光散鵞鹜沉影乱鳞介纷纷渔舟子点缀助姿态其心曾未闲讵比观者泰东头输写处百丈走霜濑滙为碧泓深囓漱垠?瓌非兹两雄堨何以镇横溃尚云春水时雷注聒天聩田翁亦好亊巨艇遣迎载山隂兴则同所访何必戴招提有豪客置醴久相待归途瞰乌泉船首滞葭荟朱楼亦近止欲住思中败刺竿小弯碕迥眺长岭背峯峦未可穷却过陈家滙幽寻何所得憩倦茂林最回舩漾中流枵腹思勇嘬羽觞凡五举银鲫才一鱠山氓争睢盱窥觇互惊怪桃源果何似此地良足爱要当建亭榭聊复艺苽芥赏心浩无涯羲驭惨欲退吾侪幸强健胜践莫辞再人生贵欢娯世俗苦埃?黄君早交友闻善肯相诲杨君素疎豁为善克自裁李君更清苦有意饬纫佩彪君知勉励不但闻梗概惟余真潦倒道退齿徒迈从游亦何幸鱼目慙明琲誓言来年春景物重华綷荷花千叶装一一青罗盖苍蒹没大浸碧巘?芳蔼远陪鸥鹭羣坐笑桔橰械仍须少留宿促驾古所戒持鈎不求鱼何用五十犗优哉复悠哉此乐未为太
示龙王长老法赞
东峯峩龙头西岭掉其尾蜿蜒藏爪鬛云卧久未起谁凭象教力挂腹千柱启重天飞铁凤宝地按金指於今几百年松栢合抱峙悄无车马尘一径渺云水我来亦何亊蜡屐自游徙赞公好禅伯道俗共懽喜浮云本无心锡杖聊壁倚借问此山名其实安所止答云苍岑顶万觞涌清泚伊何司蓄泄神物宜在此又言干戈际流血几万里龙胡为自珍岩洞深伏弭笑挹香松槽漱盥白玉齿清风出长啸月净天如洗
示龙王长老法赞用旧韵先公佳城与寺相直
堂堂感麟翁耿耿跨箕尾已埀百世芳何用东山起平生梦奠处欝欝佳城启禅枝附奕叶鱼粥常千指老龙卧颓波秀木森嶷峙堆螺沃黛山泻玉摐金水上人一锡拄心寂倦他徙我亦希子文仕已忘愠喜时来语道要中立旁不倚而君乐幻空说定不说止永怀先觉人愧发汗流泚彞伦出笔削一是无彼此修程不自勉九十半百里相彼齅世芬所向辄揺弭未知吾相马异质遗毛齿更须求真龙万古资一洗
赋韩叔夏雪斋
君不见齐王筑宫夸孟子瑶殿珠阶千柱启只知歌舞暖娥眉君未能贤宁乐此又不见玉局文章万丈光七年忍冻吟黄冈忽骑白凤凌天去江上空余一草堂不如衡山乐谷藏春风明窗小合地炉红物自涅缁分净秽我方瀌晛閲穷通夜惊山竹珊瑚折起爱溪松蒙晓月蹇驴乌帽去相寻可但子猷清兴发
和仁仲归乡有感【癸亥】
大堤蜿蜒挟江长卉木同泛春风香青青嘉蔬不用买采撷烹瀹皆堪尝羜肥豕腯白黑正酒美鱼贱吞江乡岂惟物产具丰好地势固可争雄强归来作赋兴不浅一饭美芹心讵央
登南纪楼
西望巫峡峯东望洞庭湖南望大江横北望楚王墟平时十万户鸳瓦百贾区夜半车击毂差鳞衔舳舻麦麻漫沃衍家家足粳鱼深山鸡犬接谁复识於菟挻祸者何人火猎而兵屠庚戌日南至渠魁宴宜都一脍八百姬坐无羊与猪葛伯杀饷童汤征自亳徂恢恢天网漏莽莽一纪余遗民百存一茨棘伏且逋有田不敢耕十倍出赋租籍户析丁口奏言民数敷一县三十家一城三百庐指为太平象苍穹焉可诬翩翩两孤鹤归自青海隅长松虽好在池圃伤榛芜邦君能好客授馆高明居春风揺宇宙惨澹心盘纡玉花暗寒食桑榖冻不苏流民渡沔来曳牛负其孥似闻俶扰中复有红巾徒轇轕随邓间厥意知何如古来上流地最重荆州符形势在东南横跨此其枢皇文不用武重闭闻勇夫要当强楚蜀莫使窥全吴滔滔江与汉晨夜朝宗趋天聪方四达庙算有良图
题关云长庙
西方有幻师以利行幻术利他乃甘言自利则其实曾微证形象顾喜论恍惚可怜亿兆人明智百无一冺然俱受绐宁以鬼自怵疑怖既迫心祈祷便屈膝千载浮屠氏个个提一律云长忠烈士蜀汉凛三杰许身初择义遇主益秉节一受先主知不为曹公屈最後围樊城许南已无拂智略孙吴俦议徙股胆栗惜哉片言戾壮志遂纡郁至今想英风使我竦毛骨庙祀礼则宜为国有典秩而彼天台僧相此山水窟欲缮庐而处假灵宣鬼物章乡城近止将军此焉没斯人兼畏仰吾计行可必唱云暴悍魂岩壑擅营室从吾受净戒父子归命佛初犹未赫烜灵响沉寂谧奈何无尽翁作记极词笔一毛成万钧财施日盈溢精蓝敞千柱城旦汹溟渤捐身养惰游小智之所弗而况正直神肯徇智颛汩永怀王迹熄异说竞蠭出圣言甚微眇学士迷祖述佛徒窃其柄高坐弄拳拂翕张性命说自谓了生灭孤标类清远阴趣尽攘夺凡民何足算吾党是可嫉终始莽如梦变化暗若漆矧希有漏因便怛无常猝推波而助澜司寇莫能诘岂惟兹一庙淫祀如髪密谁将驱缁褐南亩畀巾帻幽明无俶扰典祀不相昵坐令宇宙间礼乐兴炳蔚
和仁仲孱陵有感
奸雄乘乱谋称帝不暇从容问传器荀公死坐靳殊锡文举诛因白畿地金根曲盖乘五时谬以踞火尤吴儿悬知以鼠睨汉献终欲搏噬如饥狸吁嗟白日蒙浮云豫州奋臂提孤军虎熊争先气烈烈鱼水相契情氲氲赤壁端如殽二陵於操犹或称其能身在行间一交战阿瞒始信河难冯仲谋亦恃江涛涨岂忧炎德终沦丧孱陵自驻遏吴师要知身系苍生望丈夫盖棺事方休未报平生宗国仇英雄安得无块土固令於此分荆州春风吹花不濡滞绿满郊原何蔽翳前汉兴隆後汉颓永怀啓沃临行际
和仁仲游桃源
桃江稳楫兰舟渡记得刘郎有仙路未能趋海访神仙且欲沿溪看红树钓竿已自慰羁束平生况得沧州趣最欣傲吏轻傥来拟学渊明赋归去与君一问桃花宿岂但行如武陵暮伯阳八十有一篇立教清净贵自然神仙之说何所始虚怪汗漫无中边渔郎迷路去家久虽践胜境终回旋雕辞饰实好亊者至令千载犹流传宁闻自古有仙人茂陵埀老一语真岂伊冠履荐绅士惑溺不异蚩蚩氏诚能御气友造物陋彼蝉蜕悲埃尘想见桃源之埜花正开牧儿模管吹出芳林来不知人家尚几许云屏玉帐空悠哉霏红泛绿竟杳杳我亦乘兴山隂回不如与君归种待蕡实成蹊昼永无地生苍苔
归舟濡滞示仁仲
扁舟下荆江信宿七百里少萦玉州岸翠壁红楼起提擕桃竹杖飞步同徙倚永啸来长风极望际天水登临兴未穷归思孰能弭枕湖驾高浪万顷期一苇飞亷不借便进尺或退咫莽苍入葭芦回环乱洲沚刺篙力言匮挽缆路仍圯物用各有时奡荡未可鄙风水亦何心邂逅乃如此快意得濡滞赢缩固其理子文三已仕了不见愠喜斯犹未称仁胡不听行止南山定非远风驶一帆耳擕壶上翠微旅琐为君洗
过方广不遇主僧留示【甲子】
崎岖荦确梁复矼頳肩四力流汗杠笋舆轧轧三十里乃值道人游近邦倦躯且借禅榻卧仰睇杰合丹青龎泉湍夜挟风雨壮撼床殷枕如涛江晴峦空蒙染佛髻白月皓皓团僧窗高杉大松间修竹烟旄雾盖参云幢要须酒壶缀羊羫哀箫怨笛歌鬟双缅怀东岩谢太傅提擕靓艳凌崆?不学香山白居士只与如满相敦厖想君闻之笑且西东分流岭头泷归来亦复有何好方寸坐以钟鱼降留诗六反皆震动鱼谁考击钟谁撞
和叔夏海棠次东坡韵
久矣心灰形槁木有烂锦衾谁与独殷勤调护得繁枝抹黛施朱尽凡俗池上靓粧开晓镜露曦娇润离汤谷佳人得意矜絶代陋彼牵萝补茅屋真赏幸逢尊有酒清玩可使食无肉十眉彷佛画难亲百匝徘徊看未足两旬绿秀承红嫩一日篱槿何能淑朝来但觉花照眼夜去不梦松生腹休夸艳杏?白鹇漫说天桃夹疎竹固知尤物人共爱也使先生动心目老坡有咏记江城少陵无句惭巴蜀顾我荒词陪絶唱何异斥鷃追黄鹄夜来风雨太豪横惆怅遥峯萦度曲不如却赋黑牡丹寄语孔翠防抵触
和彦达新居
喜居夏屋成竹树讙燕雀门径眇云水亦见轮蹄错君本有用才魏匏自濩落平生五车勤岁晏一箪乐永言青眼旧每笑春风薄共保贞石心火炎岂能铄激志山岳耸放怀宇宙廓过我虽蹁跹柱杖得所托但惭城市远兼味止葵藿方罗玉麈挥忽听金奏作薰然陶天和宁复慕人爵澹泊道义交已谢势利怍遥知尊杓存酒熟待同酌
寄题义陵吴簿义方堂
万生天地间灵者乃知义何独於义明而利心亦炽兹焉分两轨君子小人异秉义一毛輶百川利趋亟纷纷冒货贿役役奔势位资之以狼贪攘之以螳臂深较毫厘差交攻兵刃剚大贾五百金徙蜀死无庇小偷惭簠簋褫魄对犴吏一生几量屐身後粪土弃夫岂无良心习惯遂殊致试令呼之跖悍目艴然视又或号之夷喜笑亦随至也知清誉好宁自浊污置颓波日不反方跖尚当愧有美短簿贤老矣能劼毖善为子孙谋辟堂寘经笥松筠岁寒色不种春藻媚郴山固奇变其江泻青翠盘礴以蜿蟺淑气宜产粹是将出秀民庸称名堂意愿言承学子不受流俗渍虽共鸡鸣起拳拳闵顔志本原孝而恭由此充其类附翼而攀鳞四科有陞次或夸诡遇功固耻与之比何况浮云侣秋露草头坠勿忘先师言亦何必曰利
和仁仲赏梅
万窍鸣饕风千秋厄严雪花心独冲融足以慰愁絶太和起孤根枝上见明灭稍稍占芳辰时时破苞结天葩忽晏粲余卉尽骚屑培植幸逢贤主人平台翠竹承清薰要看千树挂山月肯把一枝萦髩云轻风休吹落缤纷待我诗成酬继君飞觞半酣未忍去诗情花气相氤氲须知魏夫人元长姑射神咄哉赵飞燕况乃杨太真但愿华筵对晴昊年年领袖百花春
赴德秀海棠之集【丙寅】
穿山复履塍忽望翠林杳渐近一崦环茅檐净而小赴君鸡黍约仍被酒壶绕烂烂庭下花迎予遍开了谁将淡燕脂染雪团枝袅枯碁忘胜负响铁听窈眇烦襟浣一笑至乐如此少爱君富才艺守约自强矫诸子如松筠意气在云表幸是田舍隣不作离别悄
斐然集卷一

[book_title]卷二
钦定四库全书
斐然集卷二
宋　胡寅　撰
和刘彦冲白发
避炎扫净室卧看浮炉烟读君五字诗鹤发惊臞仙缅怀少壮日意气横无边春风欝双髩緑草争芳妍酒豪既跌宕花恼仍狂颠涉境如刺绣针行久忘邅中路一线通悟彼称世贤不知老将至此道闻尼宣高山戴雪早从人嘲乐天青青复种种荣谢理固然市翁一弹籋意眇飞鸿前何况大丈夫乃顾儿女怜为语偓佺辈痴心莫攀缘褭蹏谅可铸此物无由玄
醉步前溪示彦冲
溪南溪西渺双溪中有良苗緑千畦参差人家傍修竹隐约负戴通山蹊南溪先生氷雪胸虚堂坐咏荷花风西溪散人曦汗发半夜泉头饮明月欲赏奇文析疑义藴隆当路不可越安得阿香轻着鞭驱龙噀雨玄云边径携枕簟就公宿对床饱听秋声悬
和彦冲三日饮
名园直万金一顷连芳?秀峦千寻矗石井百尺深花残尚闻莺林胜不留鵀时来觅清暑却扇凉沉沉三盃有道通万户无法禁平生师洙泗正尔戒已甚相彼无漏学亦复忌疎渗红顔不肯驻白发来寖寖洗心聆妙语至味良足饮常闻丽泽兑美润相灌浸淡交那甘坏谅直靡谗譛此欢属吾辈端匪异人任又怜嗫嚅子有口终自噤不若更歌呼醉挽溪流枕
又和早饮
零露漙漙风满塘美人不来俨分行天葩艳然出翠被倚槛嫋嫋传秋香对之索酒飞觞快浩如一海朝千派主人絶倒任忘形接篱便向三花挂狂夫未是诗酒豪先生卓尔能禅逃忽听雷声起渊默坐使万窍皆呼号自开善寺饭已赴彦修之集新陂初成次其韵
旱气欲流石涧溪失盈溶况逢青田渴万锸决使东南山思照影三日云气重玉蜺忽堕地行君竹林中润腾百年樟翠写千丈松澄之新堨横浄緑涵秋容是日看雨花一香万缘空归来趁清约赏心还此同桂枝耀三更袅袅来天风名觞或可醉警读安得慵永谢世味醺敢怀归意浓朝懽过狎洽夜气方冲融意超谑浪表伊谁蹑斯踪独愧和篇斐不堪称两雄
赋吴守友石台
南圃缭粉墙幽径便蜡屐蒙然遇高?炎景不予赫天成一高坫为印子云宅大藤如虯龙陟降蜿尾脊青冥搴茂叶何异张翠帟想见春风时紫蕊浓可摘富哉他山骨辇致罗铁碧或如?桐断或若林笋刺或如五老拳或若大华擘或如虎方踞或若羱欲踯或崎难着足或坦可敷席或倚以憩惫或坐以对弈广轮两拓手丛秀不迫窄何须狻猊座方丈出戏剧况论芥子中不与须弥隔有之则似之知君介如石石中有良玉终古不变易兹游谢兰亭何用叹陈迹
示吴守
汲湔明月泉散襟清风亭秋阳不能暑宿酒爽以醒佳哉此胜原历览所未经一溪曲折白万嶂低昂青上有蛰龙湫比渭不比泾天边建河汉地底奔雷霆物产不储秀伊谁当炳灵早负李固笈夜拾车公萤古学探奥突高文掞天庭善力随所遇小试常发硎胡为岭南州尚屈摩霄翎人生多离合泛泛如流萍忽焉复邂逅岂辞倒公瓶着身山水窟已浣埃形况乃家塾间美诵盈客听颀颀两孙子玉立此宁馨居然五经笥问岁才十龄诗成使之哦清越公其聆
题泉石轩
过桥忽与平畴对石路鳞鳞蹴蛇背登堂面势修竹林百叠青瑶衬其外就中新着小轩奇湩乳披崖草树滋苍牙砑然如虎饮一泓寒碧湛琉璃雪花茗盌浮谈席欲去冷然生两腋留诗聊足记岁年更写轩题号泉石
和刘仲固痛饮四叠
旧诗未酬新句新向来毒酲与死滨颓然一榻谁料理子思之侧知无人华筵再开不辞醉夜碧千锺慰愁肺盍簪如雾君不来岂念清游後难继朱唇少罢凌风歌莲舟小桨翻青罗笛声无哀亦无怨唤取月色今宵多狂时骀荡醒时耻情景循环亦何已但愁霜过沾人衣埘上嘐嘐坐当起
晓乘大雾访仲固
稚金不耐老火铸有烈秋阳尚骄倨汗流亭午忆凄风气应佳辰欣白露朝来开窗迷眼界雾色无边莽回互谁为夜半有力者窃负羣山着何处却驱沧海白潮来涛浪初平不成怒人家惨淡暗渔浦水墨微茫认烟树我行有似江湖雀彼岸应恠浮杯渡从教弱水三万里一棹桃源未迷路忽然五霞漏激射清颷作阵翻空鹜渤澥尽输无极底祖龙枉被徐生误云屛俨映蓬峤矗凤翼骞带瀛洲嫮连苍接翠层叠青秀色着绚忘初素前观象罔非梦迷後瞩离娄岂惊寤真化自然相隐显幻士谬尔生智故有真无幻信诞分此境易透亦难觑要知万理无不寔聚散一致此焉悟常记向时闻剧论知自少年得真趣风云变态襟抱开山水之乐仁智具胡为颦呻不料理氷炭受坐疟鬼怖愿君读此一醒然未负当年少陵句
题傅氏真意堂
高柟落繁?茂竹疏冷风小亭寻丈景已冠一亩宫况复哆北楹方池渺溶溶游鯈亦何乐动影相冲融卉木罗以差想见芳菲容香枝寒月碎雪架春云浓我来秋暮时山叶般般红乃眷黄金花尚閟东篱丛维君抱材气志通身则穷和璧献未售夜半光腾虹乐岁突尚冷初筵尊未空恨我早病衰不能卷千锺喜闻涤尘话氷壶莹心胸又知此胜境芹溪萦砚峯昔有遗世士烟霞眇飞踪先生傥邂逅问讯为我通芝苗不足饱多谢甪里翁相期玉京路手把青芙蓉
和彦冲
七载飞电迈百虑秋水澄独余故乡念居然常兢兢同是幔亭仙乘风钓湘蒸鱼寄水千里历传云万层十论赐甚腆一篇蒙未曾登堂话衮衮寓寝香凝凝看君道气充可仰谁敢明寸隂谢尺璧默然耀千灯世路多招呼掉首未渠譍幽寻叹川逝彼宁记云腾但愿我辈人拳拳知服膺圣门无阂辙自画理岂应君子有所病没身名莫称虚生既何补浪死诚堪惩君仍诗律高愧我酒量能属耳风雅颂因忘斗与升山林足奇观朱阑盍时凭
和彦冲
诗腑五字城酒肠九曲湾兴来摧高坚觞至输潺湲眷此山涧曲素缁邀畿寰人境俱寄陶陋巷同乐顔新黍酿初熟小槽泣微潸仅堪代汤茗敢望颓玉山独余要眇音超然难追攀所赖见寛假悲呜三日闲清风又吹句玉佩峥瑶环使我发深省迷芜自除删得意言语外放怀天地间人生贵知心愿言长往还
清湖山大火【丁卯】
青天露坐月敛昏忽见山烧明溪村转移胡床饱寓目猎猎变态真难论清湖之山峨帝阍盘陀四隤如云屯千章大材翳山黑忽作秋树繁鲜縕得非祝融张南军周騵汉帜杂邀巡萆山夺壁秣且猎陈皮较获羣毛騂又疑栖岩穷道人鏖砂灶破宝魄沦丹光飞飞弄明灭恠气闪闪腾轮囷随风廓爆声何喧遇涧缘絶势复分金虯赭虺怒欝律紫凤朱鸟惊翔骞欲寻仙家访桃源武陵太守驰双轓纷敷绦雪土不湿近远蒸霞山正燃离离点点罗星垣灿灿烂烂披缬纹巫阳研朱尽屈曲盘印缭烬香氤氲山清宛然大裘尊藻粉之间绣光焞侍官服章画彤韎佩玉环玦皆琼璊谁移太华玉井根开此翠巘芙蓉园徒劳禅宫咏火伞岂媿花岛歌红云连冈槎牙宣空龈缺侈哆呀殷唇眉峰胡为变贼赤顶髻何事从僧髠翻思元宵游端门巨鳌岌载蓬莱蹲蜿蜒双衔照天炬十万油蜡争晨暾只今留滞磎河盘青荧一灯读书残埜人亦解相暖热坐使寒谷惊龙鸾吁嗟此山美崇峦若动若植方涵春闽氓力耕地无草岁岁爇薙供犂犉火行于寒反行暄忍使秀緑余焦痕为翻银河一洗濯回禄虽炽应逃奔每钦韩公观陆浑雄词险句咻而炖我犹皇甫爝不息看君续焰辉无垠
游将军岩
初识後亭山一赏北岩秀更闻将军隐飞策过云岫何为英烈姿石壁寄门窦得非马力竭依险聊自救无乃弃长弓一念希不漏余情尚悭滞嗔客来径簉唏云翳凡木涕雨滑峻甃以君智慧铠与我忠信胄才刃及诗锋胜客杂前後悬崖虽仡仡有进寂寞鬬山灵方恫悔敛迹祈恕宥坐令蒙蔽景倏变清明昼前峯霄汉近矗矗骇猱狖絶涧云练明宛宛出篆籀奇观固难值况复有清酎不须待重九菊蕊已堪齅
观柳源瀑布
遐归获胜践风日清广宙途巘意未阑景絶愿初副回峦豁大壑万古贮天漏无人识秋河此地一源透熔银谁戏剧捣玉供喷漱未知三峡桥与此孰雄陋却来据盘石云气满襟袖指顾组练军汹涌出左右八元坐收功独听九韶奏摧岩决涧手笑我泫寒溜出入更回头云水莽迷覆归瓶注小瀑雪乳尚真鬬
题栖云阁
青山画出天台障溪流宛是桃源漾一庵深着翠微间高阁更搴云气上道人於此几经春七闰不作黄杨屯孤标如松自磊砢爽气映竹长清真炉中寒灰与心寂世味只今余好客横潭一笑得烹鲜通道三杯酬?屐愿君勿羡飞升天亦莫面壁沉幽禅问云何心不出岫归与吾党相周旋
题四画
清湖骤雨
银竹森空映湖光莽苍中不因风卷去那得见冲融
潭溪秋碧
秋容何处佳淡泊寄寒水无滓湛遥天我心正如此
石峯春霭
腾龙纷埜马非雾亦非烟心共春山远诗凭淡墨传
屛山夜雪
熟醉莲荡风未赏梅溪胜踏雪访屛山今年得乘兴
陪叔夏游法轮【戊辰】
不雨度十旬山行尚清美兹晨岣嵝南昔者紫盖尾三益伏蒲公眷我共游徙晋时云龙寺煇煇千柱啓老禅赡幽思静室更经始梁橑杉桂馥窗户水云洗况逢月几望天宇澹无滓空庭竹柏影藻荇漾流水散衣捧皤腹行食蹑细履不随羽人梦当处广寒里何须霓裳曲梵呗亦不起纷纷共尘世清絶乃有此又嗟情事隔不得久栖止人生谁定闲吾行未云已
赋向宣卿有裕堂堂在伊山桓伊旧隐也
仕进行所志退居适吾情本无颠瞑患那有得失惊想彼贪者狼跋?不少宁又哀触藩羝两角挂紫荆君子但居易肯与世辙争彼以戚戚终我以坦坦生斯堂谁所筑向公勇且英百链见刚质千寻抵孤清艺兰畹畹滋栽竹个个成无复笛三弄只闻弦诵声客来引壶觞客去山峥嵘咄哉狙诈儿夸眩机巧呈揶揄复揶揄镜空难遁形天命有通塞况公负时名唐济嗣先业选抡待扬庭一朝看游刃光芒发新硎十步即千里紫气无留行青蝇失榛棘周道如砥平
以墨一品饷叔夏
人墨两相磨此语昔贤叹平生几两屐何用积不散未忘文字耳四宝且同案陶泓有润泽毛颖称词翰论交楮先生相厚不相贯直须造玄默乃可发三粲南山太古松盈壑凌霄汉煤珠贵轻远胶结要坚扞修圭及圆餠脱手千金焕寄君亦何意往作文房伴君子万卷读胸次春氷泮飜水即千篇?若云锦烂猎华将食实以道自澡盥当年伏蒲疏慨欲排世难民瘼今益深山谷宁可玩请君携此宝慎勿比毉炭恭惟上隆寛缮写臣谨按当从黝然处凛有光芒观继君诸皇祖勲德侑清祼
和诸友春雪
蛰虫恰好雷声发更听阳春歌白雪仙葩乱坠絮缤纷奇韵相高山嶮絶笔尖不为风力退酒面肯作氷澌冽千林万木绚华滋玉李银桃几时结不将瑶草充大药独爱浮筠凛高节天公悯世缁尘土故使万秽蒙一洁涵濡之力啓丰登后稷资为天下烈手寒固已懒抟玩齿病那敢夸嚼啮清欢怅然怀旧赏白战漫尔踵前哲却欣淑气扫余寒杲日当天不劳揭
上元寄向令丰之
雪罢梅残烟柳浮上元灯火春风柔红莲万枝开岳县比似河阳花定羞官松有明不敢斫乌臼作烛供清愁君能分光到蜗舍为遣华星三百球
赠邢子友
忆昔筮仕初典教洛学省故家多遗俗往叩冠屡整得交邢公子伯仲皆豪颖湖园万竿竹伊水注深静藤林与花岛转步即殊景梅台更称奇云玉粲寒耿官闲日从君何宴不酩酊每闻魁伟论虽醉洒然醒寻幽访古径并辔缓无骋向来春风鬓忽忽雪飘颈三川在何处会合乃潭永久要见襟抱意态谢炎冷顾予衰懦质酬答忘形影泛舟三百里念我特相省酒酣摅剧论壮气尚雄猛乐将高歌发忠以微语警岂无一可恨不肯破空境石坛夜焚香岩寺朝供茗相逢多讥评墨守卒未领湘流平似席告别理归艇愿言频惠音庶以代欬謦它年当扣门此话欲重请
示法轮宗觉
身如槁木藏春色眼似澄江映秋碧洞庭湖上月同圆石廪峯前人不识从来说法閙云林直措人心定难得岂关佛运有穷通自是担肩无膂力看君古井且浪尽阅世空花等尘寂虽然独饭一盂香争似分甘千百亿
仁仲小圃
白云不为轻风起闲影融融映秋水静中观物万象呈借问此心何所始蚊飞蠓过那足问要识人生行乐耳君开小圃富幽致自外而观如画里陶公高兴只柴桑晏子之居徒近市春归森森青竹上秋尽离离从草靡岁华流转只常在月魄盈亏未尝死经纶胸次自开泰语笑尊前即倾否君知消息何处来於穆我师纯不已人日惊蛰前数日大雪寄孙奇父韩叔夏
腊雪不溉旱天公念嘉生稚春乃祁寒号令如冬行栗烈鼔噫气碎訇动霆声初疑雨飜盆旋觉散洒甍暂止俄并集中宵遽开明衾裯起棱角屏幌同户楹淅淅纸窗战铛铛铜漏惊鸡寒罢晓唱鸦冻犹晨鸣惊戒臧获起吹嘘燎炉頳开关醉魂醒倚杖诗思清便欲披鹤氅岂思饮银铛空蒙势转盛飞舞祥争呈月池方漫汗潮山正峥嵘讵应柳皆絮却讶梅始英荆璞羞自献蓝田遣谁耕尘埃争受洗粪壤叨蒙荣幸已陴巘?若为投涧坑分功雨露泽绚彩氷霜精良足润麦麰未能浃粱秔经旬苦料峭三日观荧晶恍忆游汴洛都忘在湘衡瑶林鄙王衍冠玉怀陈平亦念袁邵公长安门自撑更奇李侍中淮蔡功先成渐喜云解駮频瞻日舒晴昂然秀松出倏尔危檐倾墙角仅委积瓦沟那持盈朝暾破凝沍淑气苏鳏?断决冈陇色斩余白蛇横泮流溪谷响击碎珊瑚琤瓶去蚌珠餐庭空狮子狞粉图记姿态不屑供使令?觉时序正不令寒温争氷泥就涸澁卉木纷勾萌蒨蒨弄池柳煌煌然山樱了无半面粧强学六出霙二老久不觌千篇谅难评羔醪忍独酌凤茗宜同烹或且放笔快敢言当敌勍木桃得琼玖耳属长謡赓
送智京长老智京普融上足也
人生如浮云片片随所起值遇初偶然解散亦俄尔识君湘水头凝袂衡岳里十年去何住新化五百里乘兴出山来相对淡无滓因思相见初贼帜森未弭世事几秋叶壮怀今止水堂堂普融老鹤瘦松孤峙广舌浩江输迅机无箭拟八请六道塲到处万人喜一灯千百焰高第君得髓法席既绍隆诗鸣亦能似衡门鲜晤语杖锡盍留止翩然复告辞母病急甘旨故知秉彞性谁或外此理为话本来心闻闻即弹指
示端推单普【辛未】
我是瘴岭跕谁为青田真若使新羽燕老鹰安得亲君行何方来袖有三吴云访予堕珠玉蛰户开青春无以答嘉赠深衷宜重陈仲尼且待贾至宝宜贵珍
谢杨珣梅栽【壬申】
南梅土不贵往往薪槱束幸然傍寒厅久亦未见録墙隈非所恨自可凌冬发奈何瑶台伴辱近紫姑闼佳人虽薄命时运忽来复一朝蒙闵叹移近东家屋孤根便静深池上映天碧我为渠主人梅是先生客且须创幽榭賸与种修竹炎荒无雪片且对氷花馥西施佩生麝姑射步微月何当见旧官应使中肠热
赠陈生
茅容杀一鸡留半置庋板奉亲须肉味对客但蔬饭仲由身负米岂顾人嗤莞参乎三釜乐不羡千金产古今履诚信薄俗行苟简竞敲声利关汲汲组绶绾指兹为显荣于义遑复拣贤如郭林宗尚负牲牢赧孝衰百行失岂特厚宾馔为人在我尔谁以力自限今君修古道田土亦未昄带经已能克扶耒意无????似闻收一稔銍艾工日僝茂筠为载具泛壑出嵼归家鱼菽美愉婉已在眼君非沮溺流文字富编撰中扃务恬息外慕正除剗晚交慰荒芜切磋兼瑟僴何时还过我望望车有机梅花开正繁飞雪待浮盏
简黎生生时旅寓郡庠
雨多杖藜阻室迩言少赊示病今如何起居谅能佳小市禁宰割每无鱼与蛙何以侑旅食顷当羮苋茄在昔多贫师况自接东家药物有所缺谕我心莫遐明日能相遇煮茗看荷花
和蔡生
吾生惭松独天赋比樗散学道才窥藩圣门未容欵老来忧患集鵻草经湿暵衣带埀有余樗腹无可坦跫然喜君至肯就我乎馆一醉老瓦盆宁用玻璃盌春风正骀荡柳暗月欲满蚩蚩万物类混化胎与卵吾侪幸襟灵诗书足相伴浩然天宇内未暇论修短扬雄正希顔曾子岂顾管希声非折杨下士每大莞
送张倩归衡岳【癸酉】
鄙人丽丹书分合堕荒杳玉郎胡为来高谊云共眇一年常惜日四序乃过鸟安能久相留话别情太悄离筵亦何有瘴雨对蛮醥羞以蛙与蛇茹以芹及蓼相将丹茘熟怅望剥绦皎爱君温克姿不被欢伯绕缅怀君祖烈德粹学甚窈乃翁才情富未试嗟折夭早交论金兰晚契托萝茑顾惭兼金赠聊用苦语晓发身在求仁此理悟者少人虽处尘世心盍度尘表凌霄而俛睨万物孰不小规模要宏廓闻见忌寡謏南方君子居吾敢废强矫勿兴儿女恋後会龟已兆千山空棱层万水自漭渺行行得夷路长辔策騕褭
邀朱推单令周尉赏西隣埜人屋前梅花次单令韵
西崦一株梅在野何清丽遥知不是雪香散青林际肆筵宾沓来秉炬仆相递幸蒙五字诗妙敌一言蔽便恐清夜阑行酒莫濡滞莓苔何必扫月地作瑶砌细蕊护檀心已带轻酸味为语青裙妪斤斧烦叱卫会有移根人趁得春风至颗颗调君羮年年映尘世来游者谁子此兴恐难继
周尉不来用单令韵见寄和之
穠李太穠华夭桃苦夭丽不如姑射子仙质淡难际破寒传芳信春意岂迢递亭亭映碧霄茨屋安得蔽一壶扫花隂聊散客愁滞千珠联万玉襞积谁所砌飞英时落盃草木吾臭味颇嫌三弄笛声杂郑和卫二公何惠然怅望周郎至哦诗要何似孤絶表一世风吹佳句来端可使人继
示周尉【甲戌】
官酒不可求村酿不足酤似闻糟床注滴沥真珠露载醪欲相过好语亦已屡梅花虽零落残雪尚可顾已捉笼中鸡仍撷园中茹一壶便堪醉不必更携具数朝风雨湿两日已通路行乐贵及时蟋蟀岁云暮
题单令双清阁
中扃有天游一室四海见倘无空虚地六凿互争战琴堂故萧爽向也正墙面棘茨莽蒙蔽鼷鼠纷旋转剗除资豁达顿觉云水眩瞰临幽阁出率略重营缮从容五六客尚得揺歌扇西山隔雉楼佛髻三两现渺然宜北望深碧湛芳蒨羣峰涌翠浪远迩相明绚珍禽知几种演漾花雪片有时惠风来轻皱蹙霜练最怜明月夜酒渴光可咽主人蔼优政不媿宓子贱挠之莫能浊聊用青白燕心澄迹自洁眼静照还徧他年腾踏去回观等邮传只今檐前渌但足注诗砚予方混泥涂每媿陪高宴更书梁栋间何以贲花县
赠朱推
净緑环城亦何有跳锦潜银不容取尚余翠盖拥红粧两两三三早秋後秋官公廨临池傍结筠为筏开轩窗落日轻风泛船好欢呼取笑徒相望忽闻报予酒初熟亟往从之倾白玉疎蝉有思曳长缲寒露无声洗残燠君才岂合州县劳前云後晖家世高一经不但有遗训千古记注谈滔滔新州州土烝岚瘴从来只是居流放於今多住四方人况复为官气条畅山肴野?应时须真率相期久已渝君今满秩稍淹此牛刀又欲将鸡屠嗟予衰谢人所去晚交幸作年家遇浮生聚首安得常一笑倾怀亦难屡莫辞瓶罄烛再然异日重逢歌此篇岁时岂忍无记述明朝仲朔青龙年
题蔡生竹里茅檐似埜航
诛茅自结林中屋林密先删百竿竹南山献状漏南亭北路行歌喧北曲谁知江海蔡中郎岁晚栖栖泊岭阳未有净名方丈室小斋聊寄锦江航劝君须学逃名隐题掲徒然绚黛粉请看郑圃四十年妙在不知而不愠我今亦住茅竹间身世浑如系缆船空洞之中何所有圣门勲业浩无边此君且伴幽人趣时来岂不茅连茹瓶罍果醉两三人会约伊渠杖藜去
求木磑于周尉
舂簸精粗期适口老夫脱粟艰难久它山木臼才百金四市营求辄无有愿惟仁者试咄嗟要使赤脚治胜?岂惟软饭慰无牙亦冀糠粞及鸡狗
同蒋德施诸人赏简园梨花
君不见韩退之招唤刘师命醉赏长安西郭梨青天白日交相映岂料炎荒中好事如简翁雕氷剪玉春不融二十五树高笼松风流八仙携草具轻隂阁雨相随去朝同去暮同归回头翠微明日玉花飞
画马
曹霸丹青彻马骨应师伯乐遗毛物请看此图笔外意万里人寰定超越
画牛
江上春犂雨当年力共强只今对图画臧谷两亡羊收子鞭绳急防渠犯苗稼人人白水牯岂必沩山下
题胜业悦亭
欲结衡山茅未买修竹径杖藜借危亭面势五峯正何人纵恶木墙外巧翳映挥斤快望眼岳色涵空镜连岫忽生云又厄登临兴吹开指顾间独立西风劲天机进人事衆定两相胜不竞独此心万象同一莹
斐然集卷二
<集部,别集类,南宋建炎至德佑,斐然集>

[book_title]卷三
钦定四库全书
斐然集卷三
宋　胡寅　撰
古今豪逸自放之士鲜不嗜酒以其类也虽以此致失者不少而清坐不饮醒眼看醉人亦未必尽得盖可考矣予好饮而尝患不给二顷种秫之念往来於怀世纲婴之未有其会因作五言酒诗一百韵以寄吾意虽寄古人陈迹并及酒德之大槩以为开辟醉乡之羽檄参差反复不能论次也同年兄唐仲章闻而悦之因録以寄庶几兹乡他日不乏宝邻尔【辛亥】
美禄无过酒星泉奠两仪端由皆作圣意趣少人知肇命惟元祀迎春祝夀祺功深资药石力厚起疲羸若羡千锺美休嫌九醖迟忘情惟大禹无量乃宣尼抔饮觞初滥留连祸始基先王防以礼後世利其资默识人情异参稽俗习移放怀无事矣问口纵言之惑溺终长夜奢残竟作池包茅齐服楚奏鼓胤征羲大泽斩地後当炉折劵时彭城正高会睢水已填尸谪去忧占鵩归来喜受厘缾盆感田父餔餟念湘累壑谷中宵问糟丘一篑亏怒排樊哙盾吐卧允之顺击帻笼钱凤争权杀魏其脱靴惭力士飞燕忤杨妃司隷要殊切虞人猎已驰魏文敦信义王猛用钤鎚有客言虽吃何人字识奇裸身荒已甚涤器事还卑软饱深形颂醒狂屈受讥虽将齐物我亦合悼功缌渭水歌初阕高阳伴蚤稀湖船回太白水殿燕西施薤露停杯唱鲸鱼入海骑缅怀七子会怅望八仙期潇洒斜川影风流曲水湄日斜休百拜罍耻便三辞头上巾频漉腰间锸自随谅难操北斗且复坐东篱西海桃埀实南山豆落萁无违商士诰宜葺杜康祠李脱朱温穽刘为石勒縻死生当有在王伯岂由斯五斗酲方解三人影对嬉高谈倾坐听痛饮亦吾师责味曾围鲁提筒更忆郫安能洗晏粉聊复涨黄陂章子以孝显酆舒因俊危夫妻不成属父母或贻罹讵比华茵汚宁虞窟室隳壁悬疑角影车载号鸱夷口不挂臧否醯犹和薄醨立苗讽锄恶种秫待充饥雨落香檀注春融緑髓脂云轻浮蚁子金嫩写鹅儿滴滴葡萄颗涵涵鹦鹉巵胸呑九云梦笔走万蛟螭风月江山好宾朋笑语宜绣帘初静卷银烛已高埀俨雅神仙坐纷罗水陆奇色深迷琥珀光溢艳琉璃緑笛翻罗袖红潮上玉肌献酬俱缱绻沾洽尽融怡不问檐花落惟愁画角吹初筵何抑抑屡舞忽僛僛寒食梨花发重阳菊蕊披龙山犹可想洛浦尚能追月满倚琼树雨余攀柳枝高飞鸿鹄远左手蟹螯持贤圣分清浊青齐辨等衰市沽难共食家酿恐成私算爵商壶矢忘杯泥夹棋资深酣道韵端的露天倪翠竹沉云色酴醿浸玉蕤过咽输浩渺赴吻重涟漪卷尽青荷叶颠飘白接篱埜畦供鼔吹幽鸟奏埙箎但看朱成碧那知玉作瓷长瓶卧荒草山郭颭青旗目井欣投辖窥门怅絷骊提壶留客住杜宇劝人归碧嶂下红日飞霜点黑髭邴原良自苦毕卓未为痴处士林泉适骚人景物悲放臣离国恨迁客去乡思须藉杯中物聊舒镜里眉蹔时浇磊磈到处吐虹霓但戒零霜露无劳洒涕洟从教禁网密莫遣醉乡迷为沃尘生肺应防水尅脾破除闲病恼断送老头皮埋玉空烦酹挥金莫计赀三行何法制五齐孰官司喜怒或交作隂阳因并毗达人眇天地曲士谨毫厘夜汲文园井朝餐大谷梨渴心便渌醑大户怕甘酏滋味将何比经纶倘在兹一尊常准拟三顷要耘治吾道久榛莽世途多虎貔黄封忆内醖絺绣念宗彞傅说膺新命曹参守旧规羣生思覆护寰海厌浇漓倘负膏肓疾须凭国手毉欲传方法者把盏咏吾诗
送黎才翁往荆门
圣道原来不易穷君今何处觅同风唐虞世远精神在邹鲁人归事业崇德性未尊须强学道心才胜即收功他时杯酒论暌濶应有微言激懦衷
文定题范氏壁次韵
四海兵戈里一家风雨中逢人问消息策杖去西东历数前朝乱何曾扫地空山居自有乐时对主人翁初至青湘闻安仁帅司为曹成所袭四首【壬子】
风急滩声乱云红雪意酣空庭初霰集寒砚忽氷涵天造推移密人情冷煖谙江头聊问信春到一枝南税鞅年华暮围炉夜饮酣雪梅清共映沙水冻相涵远意人谁会殊方俗未谙前令发湖北今日滞湘南有道持危国无人识素书屡惊时易失更觉意难如莽莽旌旗暗纷纷组绶纡白云一天地今日又迁居结束趋安地征营报急书诸军闻好在元帅竟何如岁晏风云惨天低岭海纡悲歌抚长剑吾道敢怀居
题岳麓西轩三絶
偶向红尘得此生岁寒松竹尚多情道人亦有生前契幽处开轩巧见迎
月户风窗悄不扃静中真乐故难名山泉未识幽人意自作穿林写壑声
山雨冥蒙久未晴袖中长?为君横一声吹破浮云色归去呼船载月明
题指南轩二絶
老屋萧疎四五椽瓦炉香冷断诸缘客来若问名轩意莫似维摩但默然
轩辕逸驾已旋归赤水玄珠却背驰南去北来何处是坐令杨子泣多岐
和邓友直
坐看嘉树溢枯流快作南江汗漫游晓岸林峦光写镜夜窗风露冷涵秋謏闻岂解论三豕澁思真如曳九牛但喜维舟时接席一篇珠玉胜封侯
示黄冈长老二絶
归兴逢山便解颐上人多思乞留诗千岩万壑经行处他日烦师觅旧题
落日溪桥伫立时溪云归尽月生迟溪声漏泄真消息借问溪翁却不知
题上饶半月岩四絶
何年落月挂苍山长似瑶梳插翠鬟拟琢半轮营魄处莫教如玦只如环
琼楼玉宇匝天开织女天孙静往来月姊故应差老退谴除私馆堕岩隈
每见云端上下弦遥怜破镜两娟娟愿移此景蟾宫去日月当令一再圆
非关狡兎月中藏肯与痴蟇饱寸肠只恐世人嫌冷看故依云岫掩寒光
题郭伯成画竹月岩寺
夫君自是雪霜姿落笔风生更不疑留向岩前弄明月桂枝相伴影参差
题郭伯成画竹道傍人家作雨势
可但文翁会写真典型今见一枝新含风带雨萧然意共看林宗垫角巾
过疎山题一览亭梁谿公所书也二首
手遮西日到疎山忽得昏鸦敛翅间未暇拈香参佛祖且须襆被扣禅关月林散影参差静风磬传音窈渺闲拟买一?通水竹杖藜他日寄疎顽
林梢斜月堕金盆接影苍茫白雾飜欲倚小栏收遯景试凭长啸卷遐昏寒山濯濯空堆皱埜水弥弥不待源莫道此亭观览富未如宾日上天门
同余汝霖游西湖观天竺观音永怀林和靖三絶
莫话蒋陵陈迹青松翠碧跻攀此别再游何日梦魂长遶湖山
岩前晴日?树林下微风采兰临水更无尘想望云时有遐观
刼火不烧大士寒泉谁荐先生跋马与君吊古西风落日凄清
初归范伯达弟相会夜归有成
乱後风尘稍破昏归来骨肉喜全存饮君竹叶醉不惜映我梅花香正繁问学据今宜了了唱酬从此定源源夜寒踏碎滩头浪为笃平生友弟恩
癸丑元日文定时留丰城今归青湘唁家
去年已向爆声残晓气絪緼雨不寒玉佩想闻趋桂殿彩衣遥祝献椒盘千龄帝运方更始一统王春正履端不与时光共流转此心那更觅人安
和仁仲春日十絶
雪後云收万里天春从何处着山川红边緑外无穷思莫道今年似去年
气浃高深物物苏问言还有欠春无桃红李白犹闲事麟凤应来瑞此都
雨细云轻隐隐雷东君行乐正徘徊欲教游客留连醉须放名花次第开
莫笑游人冷落时风光流转不须疑去年草色空成恨今岁花光又满枝
燕舞方酣莺又啼草堂春睡日平西枝头有酒寻花去小雨冥冥渐作泥
行春对酒满壶频乐此春风自在身须信壶中春不老何人作计强留春
年年緑水送残红不怨东君只怨风芳草连云愁更远劝君当醉万花中
万卉千葩自不同吹开只是一般风对花不见花开处却恐嬉游兴易穷
洛阳风俗事栽花流水园林眇一涯移得旧根春不老错疑蜂蝶过隣家
陋巷当年只屡空于今还咏舞雩风已推宝瑟铿然後莫认青春醉眼中
将次锺乡先寄处厚唐文癸丑
试问云山数岁华寒梅吹尽两年花倦游吴楚六千里幸脱兵戈三四家那用有田从桀溺且欣无疾住毗耶欲将别後从头说满眼春酤尽更賖
元院冠
一行作吏掷分隂世路尘劳满客襟三语风流埽梦想十年书问寄浮沉门前种柳春光好堂上鸣弦古意深别後新诗都觅取对哦湘渌醉还斟
再游岳麓示法光其隣道林人言陶士衡旧居也五絶
雄城千雉压江横倒影蛟龙十里明欲倚危栏舒远眺东风无力暮云平
火宅清凉定几时三车门外世终迷青莲绀宇凭何住片雪红炉只自知
楼船东下啓扶桑千古英明日月光未必此心如古井且应苍桧比甘棠
旧诗不省作何言新句无奇墨乱飜要是云山通宿契故将文字寄深论
草堂何日傍云根借问隣家两足尊欲买渔舟系江树先凭屐齿记苔痕
题湘西小景
身在山中不见山山前行客未能闲何人水墨秋毫外十里湖西尺寸间
题浯溪小景
卜宅元郎岂偶然江山千古共流传乾坤巨石知多少待看中兴第二篇
自胜业寺过铨德观
出岫无心倦即还悠然信马望南山忽惊莲社青萍合却到蓬壶白日闲方士内丹论九转导师平地设三关不知洙泗真消息谁可相期一解顔
题铨德秋声堂
紫极题诗岁月深秋风怀感重沉吟殷勤种此一庭玉回薄依然万古心独有佳名追彩笔谁将幽思入瑶琴萧萧醉扫笔池石水月光中觅至音
和锺漕汝强四首
雾豹成文不厌深喧卑何事竞翰音为言墨客夸三赋那似仙翁振八吟欲继高踪其敢後下看浮世岂须临何时蜡屐携筇杖来拨衡云一万寻
丈人爱客酒杯深更和南山白石音大户不知濡首节逸才应笑捻髭吟箴规有过风雷益儆策无穷地泽临每忆向来谈讌处桃花流水路难寻
风日薰薰草树深黄鹂迁木送新音有怀春服成雩咏遥想青山伴醉吟诗老幽栖虽地僻圣君高拱正天临未须静处论方药会见蒲轮远访寻
云自高闲水自深此间谁契不传音倦飞偶作归田赋高卧时为梁甫吟为己宫墙当独诣过门车马肯相临惟公知我迂愚甚狂直何曾较尺寻
和曾漕吉甫
本来秋月映澄潭墙面犹须学二南径路枉寻难直尺巵言暮四等朝三文如楮叶何劳刻道在蒲团恐费参玉帛雍雍王会处禹宫惆怅一精蓝
题云峯齐云阁示住山思达二絶
舒卷高低晴复隂澹然无滓亦无心不知底处相齐得且倚危栏一散襟
秀色参差千万端浩然无碍碧天寛上人若见相齐处试与凭栏指似看
题浄明观
长官氷操正飘缨叹息东流宰木青佳句不随方士化故应留作换鹅经
题刘练师屋壁
谁言无路出尘氛丹灶初闻一语真窗外未堆千嶂玉坐中先盎一壶春
题草衣岩
石室流传一草衣草衣消息了无违此山只是如如体休向山中觅祖师
腊雷春雪示吉甫【甲寅】
晓色空明衡岳南一尘那复隔仙凡贯时松竹色自好破腊雷霆声未咸万里鲛绡开步障千金火浣试春衫渔舟不与人供画独驾云涛月满帆
同邢子晋范伯达游方广二絶
黄梅作雨暗朝曛山北山南路不分知我与君非俗驾晓天收尽五峯云
又
瑶堦金殿涌青莲此是南山小有天诗客若为深避酒道人无奈不参禅
仲秋赴伯达浴儿会不见月
准拟清光满十分论文那用醉红裙天公有意韬隂采风伯无威扫曳云东道浴儿方洗腆南斋留客更殷勤朦胧碧涧三更路衣袂翛然桂子芬
将游上封先寄南台珏老
淅淅风揺玉露秋尚怀分柿半山不衆香肯共维摩饭元亮聊同惠远游荟蔚雕零岩壑露佩环清越涧泉幽青鞋本自无泥滓更约诸峯最上头
登上封三絶
仰止高高几梦思跻攀乘兴遂忘疲直须驻足青冥上方信前山次第卑
山下隂晴只蔽亏山中烟霭更迷离天风忽与游人便吴楚屯云万里披
北斗回杓正指西丹梯从此与天齐为君挹注银潢水一洗人间火宅迷
和上封洪辩用明察院韵
绣衣御史有前闻衲子禅师亦好文出禀圣谟苏瘵俗坐持诗律战魔军访寻水石闲招隐际会风云偶筞勲喧寂两忘归一致此心何处不超羣
同宣卿和仲仲达游上封值雨而归时上封辩病南台珏同行
不到峯头正一年兹游新客更超然浄名不语元无病惠远同行定有缘风雨不期相邂逅云山未许独留连归途絶景何人见万顷银涛涨楚天
酬宣卿见和
不向杯中觅圣贤独於山水意翛然相门事业方传世官路升沉祗信缘万卷图书资博约九衢车马任颠连翠微卜宅须相近且住蓬壶小有天【宣卿不饮】
谨次家君元日之韵【乙卯】
薰然和气爆声残贺客充庭上庆牋令节共欣元会日本朝新数中兴年仰观北斗书王正合起东山付国权天佑斯文知有在称觞还咏福如川
和宣风寺壁间韵
客梦到何许南山桃李园未能忘?屐何意谒金门愿举汉三杰尽戡周陆浑虎皮包剑戟农务看村村
游三角寺
再游三角寺胜践十人偕雨後林峦媚心同笑语谐碧兰初秀畹红药渐飜阶若问经行意春风写客怀
酬邦监见和
恭诵亲征诏戈矛与子偕叛徒三鼔竭凯奏八音谐上主开宣室羣公拥泰阶惭无经济学感激漫装怀
和路枢四首
图书虽是旧生涯翰墨那能掞国华戏彩便甘辞五马退朝犹想覆千花先民事业高三代将圣春秋自一家他日登门谢佳句剧谈当许岸乌纱
前筹初见翊元枢何事扁舟泛五湖脱屣红尘谁肯办挂冠黑发世应无愿陪几杖登南阜遥想氛埃暗北区晚节功名端不免云台依旧矗天都
林壑苍茫渺一涯辱公词藻借光华大声岂直金投地清梦悬知笔有花不似罢兵初度岭应同奏疏早名家曳裾未惬平生志常恐追锋侍绦纱
进退行藏合道枢讵分廓庙与江湖愿陪东阁留宾後定向南山卜宅无不为避喧隣懒瓒祗缘尝药访臾区勉搜累句酬高韵端似无盐簉子都
子正生日以黄柑为夀【丙辰】
正论风流不辱亲高文还称掌丝纶岂惟补衮须词伯自是安邦出诤臣岁晚已回松柏操时来休爱水云身欲为公夀倡优拙戏遣商山四老人
和余汝霖雪七絶
无数天花鬬舞风迷离玉色映寒空共夸破臈逾三白更喜新诗报屡丰
虽无谐谑去相携且乏舆梁济涉溪之子惠然须痛饮醉眠应梦镇帏犀
日日东园探早梅那知一席万林开君诗还似扬州句扫尽因风柳絮才
周宣辟国号中宗六月兴师洒汗同莫为苦寒辞出塞采薇归戍亦论功
燕山大雪暗边云将士何人欲赐勲闻道玉宸温诏出絶胜纯纩被三军
低唱谁家有女伶映窗那用读书声何当翠被同君猎得兽雄夸得句新
朱老能诗更谨?叶公好学亦穷年饥寒共保凌霜操未羡重裘食万钱
再和
纷纷狼籍下天风万里寒光镜色空莫学袁安但高卧也须斗酒醉新丰
迥眺层台酒屡携千风攅玉映瑶溪南枝更有东风面未减争妍灿瓠犀
今年花是去年梅又对春风一笑开不似飞霙能顷刻香中更有和羮才
埋玉腰间觅性宗儒冠谋道有谁同笔尖冻折新诗就但可徒收翰墨功
猛将谋臣气霭云兴邦雪耻在奇勋因思卫国琼瑶报更忆吴人组练军
剑峯犀利拙优伶果听淮南奏凯声隂翳便随朝雪尽东风还放晓光清
自笑兵厨吏不?冻醅如蜜只年年却思踏雪江头路屡费诗人一斗钱
岁除示汝霖三絶
柏酒椒花又盍簪莫将谈笑枉光隂自怜四十无闻者欲问如何不动心
邂逅遮留阅岁寒山肴溪?且同盘不忧絶学商量少只怕新诗属和难
紫盖峯前万壑流长松修竹与云浮欲分一半谁人可子若能来亦易谋
和汝霖三首【丁巳】
客思如春日日深莫令鶗鴂损芳隂忽逢佳士能倾盖那用高眠有抱衾陌上正歌归缓缓尊前聊酌夜沉沉君诗也得池塘梦沈谢风流尚可寻
圣门功业海同深大禹犹曾惜寸隂知有诗书消永日不将狐貉愧寒衾定心应已观川逝濶步何须叹陆沉闻道北山兰正好果堪纫佩即幽寻
桃李无言春事深便看园树欲交隂永怀北固吹长笛一醉春风典破衾金羽喜从幽谷出锦鳞贪引翠竿沉好传消息睎曾点莫把平生问李寻
和朱成伯
刼刼官身未许收江山到处发诗愁弃繻西上今将老襆被东来又欲秋安得紫箫横鹤背漫从清钓觅羊裘黄梅正作冥冥雨每咏新篇兴转悠
澜飜笔墨浩难收妙处端能浣客愁落笔千章轻万户思君一日胜三秋持身贵比琥璜爵得句精如狐白裘应有二南风骨在令人辗转更优悠
荷花
梦到南塘翠盖稠姹然得意敛然羞惊鸿远映朝霞色白鹭先窥霁雨秋袅袅芳馨烦折赠霏霏凉吹想追游天花欲试维摩病衣袂何曾一片留
酬诸同官见和三首
初看緑浄已红稠有艳无情不障羞依倚铅华闲写镜霏微风露早涵秋虎溪香社应难入玉井长梯未许游同赋诸仙语皆妙坐令芳色句中留
兰塘清暑瞰稀稠早见排房结子羞照水华灯宜独夜薰香翠被欲争秋潜珍不荐霓裳步凝伫谁同汉女游欲种此花须摘实自怜踏藕漫淹留
莫道同时岸卉稠背萱无态侧葵羞金蓬未实犹韬日玉节深藏更耐秋肯把仙姿供鹭悦故标高致待龟游期君秀色莲峯似终古名埀华岳留
和信仲喜雨二首
云汉吁嗟堕杳冥德音雷动走羣灵天心自契牺牲祷田畯先闻黍稷馨帘卷西山增爽气水通南涧漫平汀一篇可嗣东坡记北榭今成喜雨亭
天公知我亦顽冥不许山川借宠灵何事民謡为膏泽只因君德荐明馨楩楠未厌云迷谷鸥鹭初便水漏汀试揽秋光澄北榭千峯争翠岌岩亭
祷雨
久閟天公泽焦然品彚情遏云虹屡饮击海电空明祷祀山川遍薰修道释并帝心终闵物国力未休兵帽覆乌龙顶军移黑蚁营乍看云叶密遥想浪花平早熟搀先刈高荒趁晚耕归逋庭少讼交润水无争喜气连城洽余波集浍盈蕉心重自展荷叶密相倾菊映兰兼茂松连竹共清杯觞初料理书帙尚纵横欲赋田园乐犹惭组绶萦隐沦千古重名利一丝轻钓客风流远农师局次生庶几逃责罚户户有坻京
酬信仲见和二首
数篇新雨意真见古人情当拜王灵及非关祀事明雷声空自碾云气不相并试为驱潜物安能役鬼兵晓来闻鹊唶座上扫蝇营地脉沾濡遍天心赋与平远惭白水政坐想有莘耕各竞千峯秀谁平两港争稻花重扑扑莲脸更盈盈但欲禾麻穟无令栋宇倾教心蘧叟化官况伯夷清霁电金虵掣晴霞绮凤横仙人归缥缈诗客思纡萦句屑余霏妙人涵晚吹轻故园三径緑新水半篙生遂有乘槎兴秋风白玉京
不作悲秋赋犹牵梦雨情人心空恳迫天听自昭明骤岂风能靡和非雹与并溜悬庐阜瀑山映羽林兵已洒临菑汗将漂石勒营循良惭召父调燮赖陈平方士田俱溉先生道可耕乱飘丝未理急点射方争愿补天无漏谁占坎不盈云披心屡折雷属耳常倾未说千箱满聊欣八极清幸令鹅贳死那恤虹仍横银竹森犹亚檐花落更萦昆阳万矢尽沧海几沤轻反照霞初散中秋月已生一杯相属处忧虑洗京京
以崇正辩示新仲
不羡飞仙术仍修谤佛书知音鼓琴後覆瓿草玄余龙象空相蹙鸢鱼祗自如更烦君印可底处认吾庐
酬新仲见和二首
自喜逢端友初蒙赏异书不讥吾好辩更请慎其余术业须三代宗风谢一如与公俱目击纸上亦蘧庐蓬蒿翳环堵左右只图书面壁知无累心斋谅有余经纶今贾谊词赋昔相如莫广离骚意行看直禁庐
赋向伯共五老小山六言五絶
奇石来公几案参差仙掌规模遂欲强名五老逍遥鹏鷃羌庐
闻说身依莲社坐蒙勅赐芗林五老与公为六何须诗酒棋琴
问法想应得髓好奇那复忘疲此石未同瓦砾耆年直是儿嬉
山石讵闻变化苍顔能复婴孩想见轻葱秀色正如兰玉陪堦
文简风流未冺公孙节气谁班当与皐夔佐舜莫寻黄绮商山
和钱孙叔委心亭二絶
交衢尘雾祗相煎回首山林去未缘安得委心无一事陪公清话许忘年
寄傲羲皇以上人古今虽隔意常亲圣时方欲询黄发未许公收致主身
奉家君自胜业迁居书堂久雨乍晴道中口占
五峯收卷万层云一水流通四海春南极有星天地久东风无际柳梅均
谢人惠舂陵石山【辛酉】
何人蹙缩九疑山叠映公家几砚间欲识神鱼閟凝湛试看云气出孱顔新蒲已结根千岁旧藓犹窥晕一斑举饷敢辞归载重要将奇絶寄幽闲
和贾陶二老二首
已愧名邦忝仍无秀句传花光随处好草色与愁连讼少庭常寂心闲地更偏先生肯乘兴一醉赏风烟节物怱怱度边烽幸不传名花空雨堕秀树已云连孤负杯莲倒萧条烛蕊偏但欣民小泰凝寝有炉烟
和邢子友
可怜牒讼汩华年赖有神交肯惠然万石同登高柳外一尊相属晚花前浮云空解遮人境止水何曾染世缘安得小舟衔尾去风樯激箭不须鞭
和赵生二首
徧游南北与西东欲访人间国士风处世甚疎皆笑我宅心无累独奇公诗才自愧非三上酒圣相从又一中芍药待开应且住莫令清赏转头空
冠月裾云佩緑霞百年将此送生涯愁心别後无诗草病眼灯前有醉花落笔擅场聊写意背山临水遂成家也须南亩多栽秫休似东陵只种瓜
游淡竹岩
岩好城还近山南路却西淡交同鲁卫新酿到青齐桑密家家茧秧稠处处犂朱陵更清絶何必此幽栖
题贾氏超然堂
超然华榜照新堂兀尔忘机入醉乡城外有山心共远壶中无事日偏长月留粉壁檀栾影栏俯氷池菡萏香最爱南窗通北牖好风时送一襟凉
又题迎月亭
从来共惜隔年期剗却东山尚恐迟欲向尘中先得眼故应云表屡扬眉停杯专待寒光举起舞还愁素影移常与此亭相照耀更须佳什焕梁榱
和贾阁老三首
新柳逢秋叶尚隂晚莲披露色难禁坐听玉屑轩犀麈静对山炉扬水沉緑酒浅深皆有味白云来去本无心辱公丽藻相留句且复追随翰墨林
来朝杲日破顽隂共指秋成喜不禁寸碧遥岑供眺望长空飞鸟自消沉四时景物千锺酒万古功名一寸心尚媿先生游佛海两忘轩冕与山林
西云十日结重隂葵箑桃笙自不禁书帙有缘灯耿耿酒杯无伴雨沉沉君恩未报空怀禄民瘼难医只媿心为问埜麋何处好鸎鸣雕槛隔长林
中秋寄贾阁老
香雾沉秋气迷云卷暮天金篦撩眼浄玉斧斵氷圆无复霓裳舞空歌水调篇新亭偏得景一醉岂无缘
和彦达九日
满头黄菊鬬芳妍人与秋光两静便试把杯觞论旧日未须筋力较明年诗惭戏马台头客目断归鸿渚上天更愧白衣能送酒坐令彭泽意空传
和唐夀隆上元五首【壬戌】
满城和气在春台玉漏沉沉铁锁开明月谁知千里共华灯同照万人来市桥渐涨丰容柳江路犹残的皪梅欲与先生拚醉赏未须归去隐蒿莱
二
明月升天镜上台灯如莲沼万枝开恨无立部歌仍舞空有游人往更来续法未能窥佛祖赓歌聊得继欧梅壮心消尽嬉游兴矧复斑衣怅老莱
三
名章络绎走陪台得对春风一笑开楼外未知明月出袖中疑有夜光来秀如王子登门竹味胜曹公止渇梅已向歌謡挹和气预知丰稔变污莱
四
山褰云色暗阳台俄复晨曦万里开行雨忽随新梦断春风还似故人来精神总属陶潜柳燮理须归傅说梅已共此邦同乐岁更须躬稼辟田莱
五
几年踪迹远中台梦想传柑宴斚开懒拥牙旗穿市去纵看玉李堕天来从教独照青藜炬莫使轻吹画角梅也有江风浮彩巘坐令形势卷东莱
寄题吴郁养素轩
到处风尘染素衣蜉蝣掘阅尚何知似闻扫雪开三径可但移梅探一枝分我高山弹旧曲乞君明月斵新诗几时把酒临窗槛借问如何湼不淄
和次山游朝阳岩
画船浮客到岩阿小阁经年又一过天远恍如开翠幕江春浑似遶青罗雨晴风日山山丽花发园林处处多早喜四郊膏泽徧试从尧壤嗣农歌
和范元作二首
江北风尘静江南水竹居世交论契厚岁晩莫情疎斸雪重培菊临溪易买鱼潇湘有旧约相就不投书
二
仇敌何须杀调和乃妙机又闻坚誓约不用讲攻围六月鹏南徙三春鴈北归自知同斥鷃蓬艾且卑飞
和李子杨题龙源田舍
旧隐今何许新宫定几间红尘昏北道青壁睨南山若拟崧和颍犹胜蒯与菅居方二顷得我爱一生闲?石多云树行田有翠湾客来那更问门设不须关世味浮云薄颠毛小雪斑功名当未免亦念早来还
又和湘滨卜居
闻道园池各着名起予归梦过临蒸已开尘外寻山眼更曲堂中饮水肱有地且须多种秫好闲何必苦邀僧杖藜他日端来去但恐公朝正与能
郭伟求鄙文
少时文墨已非工渐老才情更觉蒙空有簿书相汩没了无朋友共磨礲功名也只浮云似富贵还应逝水同寄语宅心何处所晚春沂上舞雩风
思归八絶
天柱峯前又一区已闻松菊渐荒芜近来更草归田赋敢以无功恋左符
昨日春风花满山回头秋叶锦斑斑终年窃禄惭忧寄何事迟留久未还
壮时尝有意功名不觉星星白髪生眼亦渐花心更短归与犹可事农耕
夜梦俞音出帝闱朝来江雨已生肥扁舟载酒吹长笛未减辽东独鹤归
上圣心唯赤子矜庶邦可以佐军兴自书政拙催科考今古舂陵复永陵
屡督平反狱易空深惭龙断货谁笼後来倘念全齐寄应筑虚堂致盖公
传家素业祗图书永日沉涵乐有余方信此心无所着山林钟鼎一蘧庐
画角声中欸乃歌野人应未许云和扣舩我欲赓余唱更沐西风雨一蓑
和孙奇父
揽辔丹青久更恬挂冠高处静尤厌情田不是年年熟世味安能种种廉虎鼠乘时争用舍鸢鱼适意自飞潜也应及取仙舟下同向南山看水帘
留别唐次山
占君州土负沉痾饱听溪山欸乃歌季路漫传能折狱阳城元自拙催科苟逃谴责恩波厚更喜逢迎廪粟多珍重老人分手意论文何日再经过
和次山赠别
牧养惟闻政失中茇棠深愧召南风却归旧隐三家市回望耆儒一亩宫蕙帐我今寻怨鹤苹洲君复送惊鸿别怀不得同杯酒西柄居然挹大东
留别贾阁老
熙朝侍从老堂堂和气如春与物昌未见峩冠真楚越思逢倾盖在潇湘放怀缱绻情何厚忧世艰难话更长果有南山求问意芷兰犹冀袭清芳
和任大夫赠别
未老先衰负疾忧敢贪荣禄尚为州已惭骚客能招隐更愧疲民欲借留斤斧且应存夜气江湖那得献辰猷新诗满把珠玑重归艇全胜载石舟
赠张德余
平生肮脏孰如君破屋荒山饭煮芹不寐耿怀留落月有时扶杖看浮云严平推测归前定原宪家风饫旧闻欲挽鲋鱼无气力须知予是故将军
观碁
平地纵横十九条古今争向此中消乾坤二策归皇极愚智殊途祖帝尧竞胜鲜能思自活临机谁肯暂相饶旁观有着如当局敢道今无国手超
溪旁大楮为水所浸将蹶有感
树引江流得自滋不虞波浪啮根基愿言捧土加培植长?行人暍暑时
斐然集卷三

[book_title]卷四
钦定四库全书
斐然集卷四
宋　胡寅　撰
杨秀才书屋有墨竹一枝为其添补数叶五絶
老干枯枝傲雪霜何人写影向华堂为君补缀枝头叶坐觉春风细细香
叶染青云节抱霜一枝聊寄墨君堂故园根拨依然在会见龙孙脱箨香
穿壁扶苏稍避霜干霄形势自堂堂如何耿介琅玕色也带双鸦宝墨香
莫惊緑叶衬玄霜更上幽人白玉堂为与苍官论久要笔端应借远烟香
扫尽鹅溪匹练霜未知三尺映茅堂此君不是尘中物何必区区较色香
和叔夏岁除
新年节物推排有旧岁光隂扫荡无白发任教装鬓换青春元自与心符茹芝休慕商山老舍瑟当睎鲁国儒三益况逢天下士夷途从此得归愚
和叔夏水仙时见於宣卿坐上叔夏折一枝以归八絶【癸亥】
玉质檀心翠羽衣寒梅开後独当时一枝折得将谁赠想见花容出雾帷
梅後宁知花便无不从香草寄相如为君表出风流冠只有春兰仅比渠
叶是青霞剪作衣花如静女不争时岂应更浥蔷薇露撩得窥园不下帷
洒然仙意指虚无罗袜凌波定不如织女未忘银汉会空烦浊水映清渠
荪桡兰楫芰荷衣嫋娜愁予二八时嫁与湘君捐袂褋玉搔头映白罗帷
海岸仙人絶代无清扬白日坐如如若从妙色光香觅须信先生未识渠
萱草盈堦是緑衣玉簪陪槛敢同时更余溅水无聊赖都向仙姿共一帷
为花求偶岂全无梅与山矾姊弟如我已冥心芗泽观何须江水对轩渠
寄唐坚伯
君诗平昔思如泉无事寻医孰使然礼尚往来思报玖情深汲引屡抛甎岂能遽造忘言地应有沉吟得意联待听钟声撼清夜明朝纸贵万人传
游元阳观
矫首元阳观峥嵘度十年忽逢尘外客因访洞中仙横蹑修虵路低看破衲田萦纡篁竹岭窈窕碧松川抚石斋坛古围棋烧刼迁谅无飜榼术安得远庖烟擗尽苍麟脯弹余别鹤弦晴香烘拆蕊暝色绕归鞭太白浮桥上孤灯炫马前黄冠纷雨散紫盖杳云连鸟爪休爬背鸾骖漫拍肩子真随处隐何必大罗天
早梅
何事悲揺落空林有早春光辉一笑粲领略万花新看去疑山雪攀来效席珍妙香风送远秀影月传真肌冷氷难斵妆初粉未匀商量开瘦蕊剩得占芳辰
和坚伯梅六题一孤芳二山间三雪中四水边五月下六雨後每题二絶禁犯本题及风花雪月天粉玉香山水字十二絶
折绵威力漫相侵根暖怡然独秀林万紫千红非我对为渠无有岁寒心
间错浮筠冷更严长松低顾拂苍髯清标总是君朋侣桃李相望几陛廉
欣逢冷艳破冬温更待飞霙涤昼昏剩欲约君移酒处小桥斜过竹边门
未开疎蕊着诗催依约蜂声欲隐雷姑射坐中亲绰约岭头空有路萦回
六出谁人剪刻成侵凌飘洒正纵横仙姿不赖相黏缀浣尽浮埃艳更明
泼落琼华作雨蒙迷离高树映寒空莫寻云外瑶台侣且对尊前鹤发翁
东阁题诗得绪余溪头千树绕幽居来禽青李曾何算底事犹传逸少书
清溪练练影全呈絶胜斜梢出竹横便是霓裳临晓镜搔头初揷未行行
意态冲寒不自持桂华相伴亦多时未须细覩青春面且看扶疎写影宜
畴昔黄金入汉宫只今娇额为谁容嫦娥也觅孤栖伴并照巫阳十二峯
若道残冬不是春洗妆那得一枝新杏园芳洒真顦顇争似而今敛路尘
博山汤气馥笼寒裛尽啼痕作醉欢赏去角巾从小垫接?何惜一生酸
马扩作亭湘江之上来求名以饮江名之
畴昔纵横虎豹韬斾旌悠缅马萧萧饱闻国士无双誉今见将军第五桥秀句自堪消永日壮怀仍复在中朝楼前拍拍湘江緑安得从公举一瓢
中秋雨
待赏今宵定几人岂应於毕遽相亲坐令华烛风头卷却喜枯檐雨脚匀拱璧何妨藏韫椟湛铜那得蔽游尘明年记取瞻银阙万里秋光景更新
忆端子三首
当年梦赉见清伊劲气全归目与眉髫齓已能庄语笑嬉游元只在书诗青松不及明堂用黄壤空余白玉悲精爽有无何处去岂能知我痛心时
不知埋玉已经年忽值生朝倍黯然空向梦魂期远大谬於方技觅安全翩翩翰墨留身後炯炯精神在目前桂折兰摧千古恨泪痕那得到黄泉【儿解春秋首四段文字已成】不见佳儿正一年锺情难遣故依然久知朝菌同年夀终惜童乌早弃捐箧里诗书迷白日堂中珠玉堕黄泉汝翁去此知多少安得忘怀未死前
又题草衣岩
携手童乌三尺强已知经术胜文章可怜不见凌云日逬洒西风泪几行
初冬快晴陪宣卿叔夏游石头庵过三生藏穷深极峻遂登上封却下福严最爱廓然亭静憩久之乘兴入後洞置酒云庄榭徘徊方广阁山行崎岖不可以马虽笋舆傲兀小劳尚胜骑从之烦也既归山前之翌日复会於坚伯兄小阁同安赵涧看北山余雪披云映日翠莹珑葱殆难模状因访季父庙令欢饮而罢集记所见成十五絶
石滑梯山祗自疲谁云此法妙难思便教元亮荒三径也胜杨朱泣两岐
衣薪难以大留形破石空山浪予名倘信此心无起灭一身那得有三生
仰止春风泼黛山亦应秋色两难攀祗嫌痼疾烟霞上且爱陶熔水石间
游梁屐齿破苍苔深沼筇枝骇蛰雷如海乱山争起伏碧波直欲撼蓬莱
祝融朝日丽东天嫋嫋西风紫鴈前千玉散青攅叠巘万云流白涨晴川
大明遗甃已荆生列宿名桥但板横宅险跨危能几日空教狐兎饱经行
宝楼香殿隘空山都谢茨亭竹石间静有客棋真掩映悄无僧话更清闲
西岭回看天柱峯却行山背蹴苍龙雄奇未有诗章写深秀惟将顾盼供
大林深护栋梁材蔽日韬风万壑哀不见斧斤寻谷去只看薪槱出山来
茂樾初无一鸟鸣晴曦参错昼隂清枫林霜後未全赤岩菊冬来方自荣
大壑谽谺十里寛云庄高榭渺雄观西天日堕余霞絇南嶂猿啼晓月寒
谁闻玉磬即过门漫说金灯不破昏等是此身俱物化云何五百至今存
山北山南久问津瘦藤芒屫最相亲况逢日下云间客那用驴前马後人
冻雨笼山秀木氷斜阳侧镜远峯澄罢籹羣玉褰云障宝髻珠花几万层
鞭笞鸾凤地行仙变化鵾鹏背负天他日寓言真十九只今功行已三千
题叔夏乐谷
君知至乐本难名何事犹令谷应声植杖自锄园草緑挂瓢时浥涧泉清了无歌吹娱宾从只有诗书养性情却恐仁人尚蒿目又须凭酒破愁城
和叔夏田舍三絶
尚恨山前尘土侵去耕山後白云深下泉不使苞稂秀夫子宁忘济物心
作堨辛勤雨更迟桔橰谁语汉隂知不嫌机事侵纯白一日何妨灌百畦
日望云霓手揠苗何时能和快哉謡不如且种陶公柳赢得长饥舞细腰
又和松碧轩三絶
欣此幽居惜未深时搴芳秀浣尘襟栋梁自是君材器铁石空余我寸心
闻说锄耰手自持力耕初不愿天知却防有客携壶到杞菊应添一两畦
新陂剩水沃良苗想见当时相杵謡尚有荒余须快犊何须塌具更悬腰
和奇父壁间留题
竹杖轻坚野服寛岁寒应得见苍官世情无限残霜叶昨日青青今日丹
冬至前半月赴季父梅花之集与韩蒲向宪唐干诸人唱和十首
今年共叹物华迟春信孤根独早知未到书云十五日已看缀雪两三枝寒香宛是临风好冷艳还於照水宜莫待江头千树暗只今携酒正当时
天寒袖薄竹光侵溪转桥横草阁深妃子定应来月窟宁馨谁说是瑶林顔开玉色春光满香动氷姿冷不禁漫道江南好诗句只夸红蜡与黄金
南人惯识赏来迟北客相逢胜旧知何必粉图争画样更劳????糁乱粘枝天饶絶品千花外人换新籹一笑宜佳句定非横笛比温存疎蘂半开时
不管霜威日夜侵肯教飞蝶到深深六花漫尔呈三白一萼居然映万林软玉香氷空自恼芳心愁思遣谁禁市桥江路风流别枉费千颦买笑金
追陪强韵思犹迟寄语疎林恐未知酒半寻香攀近蘂夜分然烛照高枝莫愁花浪飜天远且看鲛鮹剪玉宜冠冕衆芳归独步固应桃李不同时
氷围风战雪交侵方是春工属意深緑萼已开栽乐谷一枝那得寄芗林依然照水如相媚粲者巡檐也未禁香白檀心谁解赋赖公戛玉更摐金【芗林近书云病起方能策杖探梅乐谷昔与芗林为隣故云】
好花不恨好诗迟国色须蒙国士知漫比玉容歌璧月空将鹭羽鬬琼枝旁无绰约天仙对中有甘酸鼎味宜闻说北枝开亦徧一尊相属定何时
爱花从使二毛侵叹赏孤高与靓深调护腊前珠结蘂荡揺年後玉成林莫教三弄飘飘落剩把千篇得得禁姑射肌肤最温润夜眠无用辟寒金
的皪凝情开自迟风亭微馥许君知直须藉草倾松叶絶胜登楼唱竹枝韩夀香囊难取似何郎粉面且随宜岂知万颗埀黄实擢秀前村夜雪时
不辞开後苦寒侵为与骚人托契深可但风光回岁律更分华色掞儒林欲歌白雪词难和试挽幽香力尚禁等是美名无玷染腊梅何事色如金
和彦达至日木氷
千林木稼苦低埀惟有长松不受欺兰雪方怀萧慤句河氷还读鲍昭诗卧闻写竹惊残梦戏折寒枝调小儿寄语达官不须怕勉旃戈甲渡淮师【隋萧慤冬至应诏诗曰除雪出兰栽鲍昭至日木氷诗曰长河结阑干层氷如玉岸】
宁乡有感与仁仲彦达同行
太和薰宇宙王旅不亲征鴈北同兄弟莺迁得友生正便春入望莫厌雨稽程何限山花发遥看为拟名
过益阳
侨寄家连楚归游鹤背衡川原渐旧国鲑菜惬平生淮海风难定江湖浪岂平春融一杯酒下马且同倾
和仁仲过澬江
沩山未暇往石磴上云端初识清修路遥怜菡萏寒野寛耕仅有民殄政犹残总使林泉稳那能寝饭安【小庐山一名芙蓉寺曰清修】
遇雨晚宿和彦达
天以春归野云将雨暗山三人行甚乐五字句何艰每喜诗偿债还须酒破顔禽声接芳树和气亦关关
出益阳和仁仲
兀梦三山马投鞭四壁家暮天云泼墨春树雪添花游宦初无补归休渐有涯渺然江海兴篷笠钓烟沙
夜大风雪次日快晴
造物非难料寒温本一家冲风来雨雪暖日放莺花行矣春方嫩悠哉兴未涯芦蒿媚烟渚荻笋破江沙
过鼎澧
沅澧春风拂马鞭客愁何事四无边於今榛棘三州地自昔坻京百姓天安得鸣鸡连比屋空余归鴈落平川一觞莫酹怀沙魄且对桃红李白传
和仁仲过五溪
沅水千年非旧波英风元自振关河本怀国士知心早岂念柽函挟恨多龟固有神宁豫罔鸿虽高举畏虞罗椒兰从古能如此何有沉湘作九歌
和彦达至公安
未识南阳有卧龙阿暪先已畏南风如何赤壁分三国不向神州决两雄营峡晩图千虑失截江初意一丸封苍茫汉日西南落莫道无由却复中
和仁仲至荆门
虞帝当年辟四门三苗那更蠢迷昏茫茫旧楚祗芳草处处朱楼空断垣不愿耦耕招素隐要看良耜接深村韩公守戒谁能用虎豹难凭折柳樊
清明风雪小酌庄舍示黎才翁
月厌梨花坠风扶柳絮新故园寒食路回首踏青人万窍方号籁千山忽涌银拥衾听窈眇举盏寄经纶浩荡寰中意逍遥物外身赓歌咸当律谑浪亦淘真又理沙边棹将浮雪後春兰亭非达者空叹迹成陈
拜大父中大茔和彦达
仙翁真气与神游宰树参天也不樛怅念青春家塾日共闻规训有源流
和彦达过先公旧居有感
论文斆学两髫年访旧同来雪上颠我步鲤庭心欲折公登龙坂足何缘後凋尚喜无双士不韡真惭大少连桂楫又浮湘水去家山回首共凄然
和玉泉达老饷笋
箨龙孤介亦騈阗不比花嫣与柳眠雪里顿超千佛地风来应上四禅天饱参玉版头头是秀出芗林个个圆知我远庖薇蕨少倒笼登俎共便娟
留别王元治师中谭纯益三首
儿钓童游几梦思春风千里恨归迟君今旧隐治三径我尚他州寄一枝载酒犹惭来问字对花深欲共论诗不堪又听阳关曲想见酴醿喷雪时
幸不当官也去思春江风日正舒迟少留画鷁呼桃叶卷尽红螺看柘枝三爵劝酬三益友四并除扫四愁诗渭城景色朝朝是不用丹青李伯时
欲步夷途盍近思行寻捷径却成迟大弨不必穿杨叶古乐何曾唱竹枝须信孔门无用赋也知高叟漫为诗功名易立书难读努力当乘少壮时
酬师中见和
乱定谁人不土思如何乡井尚陵迟莫嗟钓艇重湖隔终待书堂一木枝彼美独高鹦鹉赋孔怀均契鶺鴒诗愿君再起临流合约我花汀柳岸时【兵火後惟我二家兄弟无故而师中近日声律甚工】
酬任正叔见和
莫嗤文子动三思我亦今来去鲁迟潦草荷锄开菊径殷勤持酒对花枝韦编旧服精三易绦帐新开讲四诗把钓不须嗟岁久大鱼端有上鈎时
岳阳楼杂咏十二絶
沅澧澬湘此并行涨流洄薄又东倾西南或与天为际禹贡如何不记名
朱楼深稳可凭栏万顷波光一目间不见惊鸿偏凤髻空余天监写云鬟
黄帝钧天曲未终至今烟浪舞鱼龙临风更欲吹长笛揺荡波心碧玉峯
祖龙游豫亦荒哉风折云颿促驾回一怒赭山何所损依然苍翠似蓬莱
代马超江又饮湖湖中今有卧龙无青虵袖手将何用漫说飞仙胆气粗
汩潭桂酒奠三闾尚想夷犹泛五瀦进退存亡皆有义怀沙处死是何如
玄德骁雄世所知蛟龙宁肯在污池馆于贰室谋何陋借与全荆意自奇
风烈言言滕子京岂於荒怪未全明尼姑狡狯遥相幻雷电那知有姓名
有时风浪战城西何啻渔阳万鼔鼙狎水蚩蚩忘垫溺谁人能续偃虹堤
大手文章浪得名佐王功业亦何成独余不证元忠事努力还因宋广平
李杜词源广更深数篇春涨渺云岑争如一首修楼记妙写仁人出处心
范公才具济川舟翰墨居然第一流每向遗文窥远意愿言忧乐继前修
泝江濡滞
何处难忘酒舟行不进时漫流迷纤道数日诮篙师近树久犹见远山都未移此时无一盏吾意亦纾迟
和仁仲舟中三絶
异代纷争战伐多楼船赢负倚苍波如今天险如平地敌国深谋只用和
支川千百欲归东不得江湖不会同可但中流能击楫也知高浪要乘风
湘君谁识是皇英占得君山冷淡青月满湖平相照处姮娥应得见娉婷
归次湘西元作以诗见迎和之
十载重湖阅使星坐令疲瘵洒然醒从来骏足轻千里岂但词源荡四溟笑我林间投倦翼辱公江上访归舲南山幸有为隣约何日来分一半青
赋永宁严老幻庵
物理初无妄云何以幻观得非心有碍坐使肉生瘢日月当天久山河着地安波斯不别宝学道古来难
题浄明观用旧韵简黎才翁
得酒相逢笑絶缨而今双鬓不全青蓬莱尚说三四浅何况方平与蔡经
示诗僧了信
伊谁遣了着袈裟幸自同源又一家尚喜深山閟珍璞曾看枯枿粲奇葩空言组绣真无用实际津途亦易差衣敝履穿头欲雪定於何处作生涯
春雪【甲子】
北客南来十五春今年春雪妙洪钧梅花着子无堪比柳絮藏条未有因何限萌芽烦蹙缩几多峯岭倦颦伸红桃頮面还添粉翠竹埀头讵辱身争似松枝擎蒨绚恰如桂魄浄埃尘无人敢琢非牢玉有客曾歌是烂银一夜东风吹地匝四檐甘雨落堦匀天公变化谁能测坐看郊原景物新
谢诸友见和
飞霙三日太欺春扑地鹅毛积万钧沙上几人迷去迹风前何处问来因谅非天造夸工巧当是神机有屈伸松竹未应寒改操龙虵有喜蛰存身緑窗朱户偏饶色琼树瑶林不染尘笑粲争妍人似玉狂歌先醉髪如银方看衣袂天花集俄见庭除木屑匀多谢衆诗相映发笔端六出更尖新
和李生九日二首
节物休惊木叶催相逢佳节兴悠哉尊如北海聊同醉菊傍东篱也自开乌帽任教吹脱落紫茰仍得看徘徊诸君合有登高赋为继当年戏马台
骚客悲秋心易催主人醪醴正时哉登高何必仙家术酬节聊凭笑口开凤岭胜游诗自好龙山高宴首空回独余眇莽梁园念想见黄花满吹台
过明田寺会杨李二生於碧玉三首
已宅连延紫盖椒寻山依旧不辞遥借床未暇桑三宿解饭还须水一瓢风外野云俱淡荡雨余秋气亦萧条故人适有登高约又拄枯藤过埜桥
骚人空自怨兰椒更遣招辞叹远遥争似夷齐饱薇蕨每同嵇阮醉觚瓢清歌窈眇成珠贯仙步虚徐按玉条最忆向来携手处云平溪树水平桥
浆酒香浮桂与椒此间谁惜马蹄遥爱君涧壑沉吟树笑我江湖濩落瓢前日好风犹泛座只今零露已盈条东山妓女诚何算颇羡周郎得小桥【杨携後房侑酒李方再醮而深鄙之】
和叔夏视获三首
闲客何如乐圣时欣闻威凤再鸣岐且将诗笔耕尧壤宁记书囊集汉帷日错碎金归埜菊风欺危緑战棠梨殷勤云将丰年问无奈鸿蒙谢不知
莫嗤公子务农时后稷生民亦嶷岐稻割黄金?似月汗挥白雨袂连帷愿趋座上鸡和黍未种胸中枣与梨此乐若嫌儿辈觉後知何以赖先知
天赐丰年岂不时闵公荒度傚徂岐经丘烈日能焦扇独夜秋风已泛帷岂愧石兄推竹弟聊斟杜酒破张梨过门若有樊迟问老子於中正遍知
和叔夏游双峰二首
有佛留深境无僧阐大音殷勤五字句揺荡衆香林自适登临兴谁窥隐显心从来多暇日悔不早追寻
二
山拥交加翠风传琐碎音想闻尊有酒待得月穿林真乐难陪席芜词漫写心要须专一壑散策每相寻
阻雪慈云有怀叔夏
常恨山阳少篮舆故出郊玄冥方北鹜屏翳又南交劲气将凝海寒威便折胶白云揉尽碎黑壤势全包着袂成花唾沉波异雨泡万方齐秽洁一润浃肥硗比色羞铅粉量多诮斗筲祷神休奠璧谢佛寝鸣铙独鹤惊羣舞晨鸡误晓嘐峯峦蒙似秃沟陇划如抓巧谢盐相比甘宜蜜共抄戾天鸢冻跕啸壑虎饥虓薏苡连车载珊瑚列树敲鲛绡从剪制火布任焚炮埜漫鳞鳞碛林攅翯翯巢颇思驰骏足快意舍鸣髇及远飜银鴈搜潜动玉蛟出畋瞻翠被入贺听红鞘瑶席瑚玗器珠盘璪瑮肴一时簪琲蘂相与藉琼茅莫计消并积聊平凸与凹可怜诗系带更有火烘骹断手超三界坚氷上六爻飞霙终见晛素馔阙盈庖叠巘方名假团球未忍抛要看朝日杲思达泮泥淆对饮宜空榼离羣奈系匏似闻梅雪在犹冀挽香梢
雪中寄黎才翁
寒日已无晖饕风更擅威暝山雷虺虺隂壑雨霏霏酒緑思同酌炉红忆共围不辞泥径远要看雪花飞天与人情契春从草树归幻成银世界偷取日光辉安得千金舞来飜六出衣南枝香破玉别有好芳菲
和奇父叔夏雪五首
不须十日照胥敖且要仙花丽隰臯集霰果然归望望同云因得蔽高高辉山玉璞韬虹气乱眼烟霄隘羽毛欲叩小斋拚醉赏最怜纎玉劝持醪
谁能逐兽搏于敖敏捷诗才笑鲁臯桂魄梅花俱自好海山银阙两相高回风最爱飜双袖润物全胜拔一毛打底和成真少味空惭清酎映甜醪
懒把冬雷问告敖休将玉雪试方臯但惊梁苑风流在难继阳春格调高宫女妆梅皆妬色仙山花石总泠毛自惭涸思无多子糟粕何由更取醪
乍霁初离房与敖又看云气压神臯崑冈屡得因心友东郭真惭举趾高最爱谢儿方柳絮可怜汉使囓氊毛水晶盐是何人得拜赐曾同御缥醪
善游不必慕阎敖避雨休寻夏后臯共喜九天羲驭整要登千仞祝融高交情自分居龙尾酒算何妨剧蝟毛闻道雷池尚残雪且携茗盌罢壶醪
和奇父竹斋小池及游春五絶【乙丑】
虚斋要使暑天寒移得扶疎惬静观不但好风生殿角已应春笋鬬春阑
緑竹丛边筑小塘泉来何处已洸洸未涵北户星辰影斗觉南风藻荇香
不瞻犀柄动经旬忽报巾车独辗春曾作天津歌酒伴此间谁是识花人
春事已惊飞柳絮香醪何日酿松脂要平万点风前恨莫遣千锺醒後知
东风不放两般春只繋胸怀故与新为问漆园蝴蝶梦何如沂水舞雩人
和叔夏十絶一宿云峯寺二到韩公庄三饭草衣岩四泊东禅刹五六七八游碧玉泉九访杨秀才十叔夏思归
醉骑生马却扶舆雪洒春衫二月初行乐偶从山寺始他年重到未成虚
久闻人境寄陶庐深约同游驾小车文举旧传樽有酒冯驩宁叹食无鱼
前僧已着草茅培後死犹来瘗骨灰一醉剧谈非为尔自浇胸次有崔巍
马饥人困日西昏无限归鸦已着村记取东禅风雨夕卧无床荐阖无门
不惜冲泥步步前为闻幽处有明川峯回路转酬劳客一派琉璃春正姸
跨溪临岸各清真上客来临景更新幽树好花修竹色相鲜浮动镜中春
种竹何时匝两垠只今疎翠已情亲会看染合全溪影照映来游碧落身
谑浪澜飜间诋诃絶胜歌贯舞婆娑解顺为听谈诗妙脱腕空传草檄多
莫笑田翁不任真好贤留客意殊亲海棠半拆山丹重京洛何曾远客身
重按东臯岂自归曾闻归思勇如飞只因昨夜沉香帐虮虱夤缘金缕衣
赴宣卿牡丹之集和奇父二首
胜业看花暖正繁玉仙洪福且休论初筵爱客尊俱尽落笔成诗水共飜京洛追游真似梦风光流转絶无言武林亦有西池否安得姚黄奉至尊
移得仙丹手自封护花云结秀隂浓未嫌芍药争时发却有酴醿作酒供喜见典型开朶朶宁须绯紫计重重定知禾黍胜桃李何似犁牛问老农
和子杨云峯留题
夙有水云趣倦游尘土间冲山为谁秀几案我江山
题能仁竹轩竹皆猫头也
负崖临壑几千竿掩映虚堂绕曲栏森矗翠幢参玉槊毰毸緑凤戏青鸾三冬已见龙孙起六月犹便虎啸寒置酒会歌狸首节要令鼠子不相干
和彦达
扶藤有兴即东西不用花骢向月啼闲看浮云倚危峤静临流水瞰寒溪过频幸乐鸡豚社归暮何忧虎豹蹊肯似世尘名利客班荆折柳怅分携
上封登高
今朝的的是重阳独步崔巍觅醉乡饱日山枫千树赤绚秋岩菊一枝黄幽禅出应耶城供倦客来迎宴寝香闲读旧题嗟岁月功名回首鬓毛苍
题石头庵
剥落烟云秋晩晴身心无累此闲行正听万壑松风满想见西南新月生
送姜医与能仁西堂印老能仁韦宙读书之地
韦公挟策漫荆榛牧子亡羊也未真百叠乱山秋思杳半岩修竹岁寒亲不须招手游莲社且可冥心舍筏津山芋畦蔬正味好饷君姜醢助芳辛
和唐坚伯留题庄舍
无端世故若连环独未忘怀畎亩间不问落花随水远最怜修竹伴人闲非求垣屋须穷僻自爱巾车得往还已谕耕奴多艺秫免教华髪变朱顔
卧看月落半瑶环起唤清风紫翠间玩意诗书千古乐放怀天地一身闲几多倦鸟归何晩无限浮云去未还不向此中真得趣更论盘谷与商顔
和赵用明梅
浄几寒窗日翛然万虑忘诗筒忽到手花信已催籹茅舍斜斜彴氷溪短短墙仙肤下姑射娇额映昭阳崔竹飜新画龙涎出古香有金攅蘂细无緑认条长慰荐骚人寂挑撩酒态狂雪游空泛剡兰佩枉沉湘隔屋吹生麝盈枝纵夜光讵能烦驿使聊自占年芳渡尽鸿飞影迎开柳带黄繁华收拾後结子又先尝
再次前韵
经年与花别花意不相忘绰约素情在扫除时世籹楚人轻剪伐北客护垣墙半树竹亭亚几株溪水阳可模非絶代难学是生香当结珠宫伴休吹玉笛长赏心甘烂醉被恼漫颠狂正当映乔岳未应浮碧湘松筠共潇洒雪月佐辉光自保孤根暖宁随百草芳远天方绚白细雨便埀黄佳实收功地君羮必可尝
用明有携酒赏梅之约久而未至复和以督之
美酒名花并无情即易忘小槽应注瀑大树欲残籹虽则通达道其如隔缭墙寄人惭大庾求伴媿高阳好傍枝间醉时闻醆面香已勤赓唱久未覩肆筵长月下疎疎映风余片片狂可怜花似雪那得酒如湘梦作瑶林去斟浮玉斚光八仙当避席百卉定羞芳莫待松醪碧休寻蜜萼黄风流贵公子火急傚原尝
和用明梅十三絶
的皪轻临宋玉墙世间顔色尽凡籹病夫欲作天花观无奈时时得暗香
若道南枝春信微如何开向雪飞时却堪谢女因风句休咏杨家腻肉肥
宁须较短复论长拖白施朱亦两忘有羡广平能草赋病来无绪不成章
云消天气一番新水际逢春淑且真未信长安多丽者定知空谷有佳人
緑萼全胜红萼好新枝争亚旧枝长赏心未减春风蝶傍蘂穿花栩栩狂
半开何惜恣追游最怕风飘万点愁倘是仙山有真籍待凭方士更迟留
要写横斜临水枝应从淡墨见依稀画师未必传天巧争似西厢月影微
玉管吹残满地霜去年遗恨不能忘还来月下呈疎影先向风前试晚籹
寒梅应不是甘棠我辈为诗岂面墙便对雪霜矜节操未妨云雨下巫阳
漫说琼花淮海阳要知兰蕙不能香人间草木如相对宁遣诗仙引兴长
醉把天葩嚼蘂香笔端翻水趁诗狂结成却荐和羮鼎妙手先从錡釜湘
公子曾游翰墨场诗成寒律带春光杯中竹叶悠悠梦句里梅花字字芳
指数春回驱岁寒催令花落鼻先酸要须晴昊开芳草乱插繁华足意看
和赵庙欲携尊赏残梅二絶
为惜纷纷作雪飞忍看桃李便芳菲小瓶留得春风面尚可携壶一醉归
离离疎蘂抱寒条开晚浑疑雪未消风雨助君悭且澁吹将诗句淡相撩
出门偶成
饭已柴扉手自开杖藜三径久徘徊忽惊无雨溪流涨遥认他山雪浪来叶暗青云环舍竹树团香玉绕池梅春光已近宜行乐未怕年华冉冉催
寄奇父
似闻北舍与南隣各向西畴答问津独使丈人留閴寂更无佳客奉光尘思公待泛山隂雪破闷须携麯米春往行前言未多识古来元重老成人
携酒访奇父小酌竹斋以诗来谢次其韵
优游林麓避尘沙杖策巾横一幅纱却老自烧金鼎药醒心时进玉川茶鈎窗爱日频迁坐?竹流泉屡满洼当记此欢同醉处歈歌折柳舞传巴
和奇父再寄首韵奇父易用
酒影何时有画蛇灯光不必罩红纱幸能真率时添菜未忆柔纎笑捧茶世路风波常起伏醉乡田地絶隆洼爱公诗句如清瑟自比流鱼感瓠巴
碧泉芍药四首【丙寅】
晕紫层红各自花翠痕稠叶整还斜有情岂必含春泪自是殷勤管岁华
林影溪光风力微黄鹂隔叶啭还飞从教万点飘浮去赖有庭花愿不违
春事纷纶去槐隂襞积来此花方靓丽待我正徘徊堕砌晨霞烂凌波锦帐开有怀能赋客把酒独登台乐水频频到寻花特特来余春初自媚清赏未能回雨裹仙苞重风扶秀脸开宝刀移造化单叶变楼台三月晦和唐人韵诗云三月正当三十日风光别我苦吟身共君今夜不须寐未到五更犹是春
一气冲融转大钧四时舒卷见全身若云春向晨钟断须信诗人未识春
和坚伯碧泉留题
欲濯冠缨尘垢侵梁亭横占一源深碧纱演漾苍鱼色黛白因依翠木隂疏沼岂惟三凤饮买山初听一龙吟请君莫惜来游屡耆旧风流尚可寻
和毛生瑞香
久雨妨园涉奇芬待客吹今朝搴翠幄晴日丽繁枝一一花相簇翩翩蝶未知薰篝蒙紫锦香过每轻披
赠刘仲固
恭惟事契逾三纪一醉昇州十八年回念壮游多契濶欣逢情话重留连珠庭骨相封侯在金奏诗章落笔传预恐西风送离袂莫孤南阜好林泉
谢彦修携具见过
识字深惭扬子云载醪何以塞殷勤山腾海浪兼天碧雨荐秋声映烛闻秘藏未能窥佛界剧谈聊足张吾军浮蛆玉色人间少判却陶然引十分
和彦冲晩饮
北涧霜飜浪南山翠竹堆早酣随梦断晩酌傍池开莫放清欢阙从教急管催精深与雄健剩欲见天才
和彦仲长汀铺留题
瘦马鞭犹懒长亭室正虚五言留败壁一饭饱新蔬阅世但如许浮生宁愿余茅檐与藻梲等观是蘧庐
和彦冲云际院留题
久闻幽寺渺云间且向新诗见一斑不羡宝华承白足最怜澄水漾秋山飞车要度重重岭系艇还思浅浅湾弹指大千何远近却将游想付无还
和彦冲茉莉二首
易刻无瑕玉难匀不汗籹有谁同素绚无物比生香宝靥三年笑氷肌六月凉畹兰何足佩怀瑾枉沉湘
二
谪堕天仙子生憎袨服籹华云油泼碧花雪麝开香晒喜金鸦热洗宜玉井凉芳根如可乞携取诧娥湘
和彦冲新凉
河朔时堪拟溟南意懒图相羊逢胜地潇洒似精庐暝翠千山合芳红一雨濡跳金鱼亦乐烁石暑全无昨梦暌神女沉疴问鬼臾无轮生四角有愤反三隅方羡溪塘满俄趋岸柳疎共欣甘入稻仍喜脆归蔬歌舞还萦座盘肴不趁虚放言庸喋喋引釂愿徐徐有客敦农圃多忧出赋租但教鱼菽具何必囷仓余来卷千锺尽归乘万窍呼御风非数数爱酒亦如如
小饮武夷道士吴之奇竹坡兼示章副观
福地今身到玄天旧迹非溪声宁有谓山意了无机俨立千云纛同来二羽衣酒新良可饮棋妙不须围
游武夷赠刘生
六曲睎真馆千松夺秀亭回桡失相值载酒约重经小雨装图画红尘隔杳冥更烦横铁笛吹与衆仙聆
十二月二十一日见雪於籍溪
何事团炉一笑譁穷冬才许见琼花细论剪刻谁能解欲鬬轻明岂易加且共落梅纷沼监未须融玉挂檐牙知君素有阳春句可但梁园着赋夸
谢道醇见和
畏佳于喁处处譁先春吹出万林花要看腊瑞三番白宁许霜威十倍加瓦陇未平俄淅沥氷池难合漫槎牙若嫌吾土山川暖蜀客相逢尚可夸
二十七日立春夜雪高下尽白闽中所谓大雪也
晓来儿女共諠譁喜见东风扬水花鹤羽赐衣方一袭小巅冠玉已三加高眠有客关蓬户低唱无人拍翠牙白帝出游应最乐月旌蜺斾正豪夸
二十八日快晴
隂机谁使弄譁譁摽彼无梅漫有花银海夜潮犹未落火轮朝驭早相加应惭余润归麰麦未怯隆寒战齿牙莫笑鬓毛轻点缀龙锺奸黠两矜夸
读礼至五十始衰有感示彦冲
虚斋永昼玩陈编千古昭昭尚有传昨梦饱经全盛日此生俄叹始衰年不须把镜删须雪且愿疏封拓酒泉咫尺刘郎住仙境桃溪应许刺鱼船
和仲固
多谢春风吹雨晴出遨今日计初程去随碧涧?褷上归与闲云澹沲行顺理以观皆有趣会心之乐最难名山间桃柳宁知此敛笑舒颦亦自情
春日幽居示仲固彦冲十絶【丁卯】
映空微雨不成丝约勒桃花欲动时争奈东风有情思晓红轻笑竹边枝
碧沙承水漾娇春弱柳萦烟作浅颦正好追寻沂上侣未须攀赠灞桥人
残梅昨日尚盈盈一夜溪桥风雨声不是微酸注香蒂个中幽恨即难平
人日春愁连上元薄寒吹雨罩花村传柑说道昇平复梦断鳌灯放五门
微茫烟漵见人家四合青山雨遍遮画出江乡二三月河豚安得配芦芽
花事先从桃李来海棠红杏即相催化工节度重重好护得山丹最後开
红含宿雨两三枝浄插铜瓶浥注之不是灵芸初一见也非迷路武陵时
晩菘争上碧瑶簪芥也芳心苦复甘未见菜头论白黑何人携鉢肯同参
菊本离离趁雨栽杞根成壠更深培诗人自古无供给倘有敲门载酒来
染溪曾是竹千竿岁久生鳞化碧滩赖有龙孙振根拨且须深蛰扞涛澜
斐然集卷四
<集部,别集类,南宋建炎至德佑,斐然集>

[book_title]卷五
钦定四库全书
斐然集卷五
宋　胡寅　撰
和仲固春日村居即事十二絶
临流负巘百年居手植松楠合抱株传写春光入诗句味之如对辋川图
有兴相寻即扣门不须招致简书繁试从大雅歌莺谷未羡词人侈兔园
欲驻长春学道家如何白雪是黄芽聊凭高士五株柳为问仙人三朶花
旧花一一斩新春慰荐经行自在身且使缓开常照眼莫教轻堕恐伤神
西园闻道径封苔落落髯仙去不回安石中年离索意吾徒笑口且频开
春半曾无决定晴今朝初上九天明槛花莞尔窥人意林鸟嘤然求友声
陶公春日事西畴不是同羣沮溺流君亦荷锄贪雨足谁知幽意在沧洲
仙居何异武陵溪泛出残红春水肥拟欲泝流兼载酒应容艇子傍苔矶
箨龙本是飞天物养鳖宜充照席珍一饭午窗春睡起义皇而上更何人
栽培君子要添丁护惜龙儿出锦棚莫学当年馋太守直须脱粟伴藜羮
正眼如君了了明未尝沉醉本来醒自将周易规儿辈白马空传一藏经
似闻寂寂带经锄老圃何知莫问渠况是汉隂机事息岂忧芳草翳嘉蔬
题翁道人竹轩
寄语东阳翁道人开轩种竹意何亲经春又看龙孙上晚岁宁忧凤食贫风月肯来聊竞爽尘嚣不到独相亲何时柱杖敲门去若比王猷懒更真
题斯行厚亲庵世祀阁二首
轩冕身犹寄金赀意不存永怀三釜乐当把一经繙静室依松栢清规遗子孙里仁如长者真使薄夫敦不用登临趣凭高心重催龎公勤上冢束晳更循陔羊枣终身慕莪蒿鞠子哀年年拜寒食岂但数云来
赠李子扬
洛社看花各妙年那知关塞起狼烟旧游只有山川在佳政时闻岭峤传对酒鲜欢吾老矣登高能赋子依然不忘鸡黍平生约更泛潇湘下水船
和彦达落梅【戊辰】
为问东风有底忙吹成踈雪洒林塘应知剩馥归香骨谁拾残英试粉粧安得反魂三折臂漫披能赋九回肠枝间赖有青青子不遣行人折过墙
简奇父
累旬不见孙夫子闻学神农阖户眠药物谅能收近效精神应复类癯仙欲趋丈室求高论恐费华池溉下田指日春风动花柳也须乘兴慕斜川
从赵庙求菖蒲
欲从蒲?问安期仙事茫茫不可知何许寸根仍概节解教霜鬓却青丝风流公子茝兰伴憔悴骚人香草诗乞取萧踈映窗几苍然常揖岁寒姿
和赵荣州
兵戎暌隔几春秋又向南州话北州一饭识君尘外趣三川回首梦中游可堪丽藻相华宠自断沉疴合罢休安得卜隣如二老杖藜来往亦风流
和奇父二首
示病维摩体暂癯习闲中散礼诚踈已知道义能相与故使情交得自如前日又欣挥麈尾何时重见命巾车栖迟甘就衡门下不见龙章卧草庐
其二
丈室虚明了不扃寸田芜废正须耕容颜半叹年华改品目犹烦月旦评洗砺子荆真可慕中庸伯始竟何成且将礼节规儿辈不止文书记姓名
和洪秀才八首
杖策纷纷是谁能志大猷觕衣与粝饭长夏及清秋辩论轻三耳斋明见两眸圣门多要妙文艺不须游
二
自昔超羣者无非远大猷要令心似镜莫遣气横秋末学多墙面深窥异瞽眸君看顔氏子何以过商游
三
爱酒希元亮敲门重子猷孤松将秀岭万竹已揺秋懒去手搔髪兴来书映眸此生当皎皎毋作梦中游
四
于今闻议论自昔际风猷劲栢君凌雪衰蒲我望秋读书钦满腹歌舞倦回眸岂但人称善无惭马少游
五
栽花为事业种是谋猷不羡两蜗角从教双鬓秋登楼山抹黛垂钓水澄眸此乐应谁侣雩风昔从游
六
鄙人闻道晚何以播芳猷未就三年刻还惊一叶秋论交无白足对客有青眸之子怀仙趣相期汗漫游
七
有烦推後觉未克继先猷痼疾资医缓心专慕奕秋远游方策足参倚在凝眸更仗磋磨力时时警惰游
八
闻说频频党深遵秩秩猷题评归月旦裁监比阳秋赋谢雕虫手诗通美盼眸看君多直谅端似汉朱游
示法轮长老
人间膏火日烹煎尘外光隂可判年路转峯回能几许鸟啼花发故依然同游多病空携酒相对忘机不话禅请撤溪桥休送客却须多种远公莲
题樟源岭下老妪井栏妪百五岁【己巳】
嘻嘻呀呀三伏中投鞭拭汗一亩宫铜瓶击深响鞺鞳翠绠引重声璫东雪花下咽肌骨醒风腋泛驾仙灵通百年老妪羽化久名与甘井垂无穷
和杨秀才二首
林下何所乐放怀天地中青山供客眼明月与君同静听蕉窗雨闲披芰沼风未忘蒿目意时一梦周公
其二
林下何所乐游心书史中时窥言语外默想圣贤同沂水有余咏舞雩多好风区区守一介未肯易三公
和仁仲
岩壑风烟可写忧千竿筠玉净修修弟兄无故兼三乐杯斚相欢第一秋岂似墨卿夸楚泽最宜从事到青州胸中固自春风在小试安能学太丘
示延平日者
万物森然播大钧一言鈎诀妙通神卷帘与客谈忠孝袖手观时任屈伸燕石勒名应有日凌烟图像果何人且从冠盖林中看莫滞天涯与水滨
绍兴壬子六月先公再被掖垣之命某时侍行自清江登舟经祖印江口趋行在所未几罢归还憇丰城之龙泽寺明年初夏归隐南山己巳岁予偶游祖印留宿寺僧惠嵩能道昔寓龙泽之梗概两寺相望盖五十里时先公没十有二年矣予亦衰病投绂俯仰悲慨因成两诗以遗嵩
云归龙泽寺风引墨池船谁识行藏妙空惊岁序迁从行矜壮齿抚事叹华顚约略人间世耆僧亦怃然
二
车骑纷来去帆樯竞泝沿云闲天淡淡江静竹娟娟耻学飞腾术慵参寂灭禅春风常满意无处不怡然
宿余干临江高寺题清音寺
闲身何事有尘劳憇息欣逢一榻高瀼水转湾如玉玦曲洲斜抱记檀槽凭栏偶见飞鸿翼对酒仍持紫蟹螯畴昔未观东滙泽片帆聊欲驾洪涛
题中元观次黎才翁韵
挂了衣冠却问农几回欹枕听晨钟壮怀不与浮云渺宿疹犹资大药功想像濠梁宁有趣追寻风驭岂无踪道人要识春台乐须向壶公问所从
十二月酴釄盛开
不虞集霰与飞霜可但寒梅度暗香翠碧重敷秋後叶玉明争绚晓来粧应怜高架袅清艳谁道踈条无妙芳折向清尊沾賸馥与君冬日对春阳
和仁仲治圃三首
扶持嘉树起条枚未觉风前齿髪颓深凿坐邀千涧水纵观如步九层台云间秀巘浓还淡案上陈编阖又开莫似昔贤夸独乐与人同处首应回
二
不遣身心同槁灰化工随手自量裁一栏仙蘤端倪露九畹崇兰次第栽生意可观那画得暗香难覔偶吹来柴门漫说何曾闭俗驾经过也未猜
三
愦瞀年来药渐须喜君犹自手抄书尘冠固合悬圬壁羽扇何当出草庐胜景但逢诗发遣壮怀聊用酒驱除寄身扰扰胶胶者奇货从来不可居
谪居新昌过黄罴岭【庚午】
昔年曾作守旌骑拥山头省己无遗爱投荒历旧游妻儿相翼卫风雨漫淹留力学如何验仁人乃不忧
游龙山寺六祖故居也
范阳卢以仕南迁卜宅空山不计年间气有锺超象类美材无匠制方圆谁能判断风旛话等是追随粥饭缘携客同来又同去浮屠依旧插苍烟
次刘坦见和
君以苛留我罪迁乡情相値且忘年归心莫共孤云远定性当如皓月圆沂水舞雩方有咏曹溪寻派即无缘向来策杖经行地不碍浑如石壁烟
喜雨
闻说频年旱先怀并日忧家书不易到囷米谅难求一雨连三夕千仓裕九秋若为知帝力鼔腹听蛮讴
治园二首
涉圃亲锄草分畦賸种蔬润通隣沼近色映野云虚瘴重难求药心闲易看书但令羮有梜那叹食无鱼
其二
莱菔瑶英体芜菁翠羽丛压黄千叶韭竞秀一畦葱渰渰金茎露飜飜玉宇风不忘藏聚力醯酱有无同
喜义卿得子端倅摄新守
喜乐民宜甚平反笑屡春故应熊梦协还见凤毛新桂籍他年继桑弧旧俗因岂无汤饼会也合到穷宾
和郡将劝农
仁政惟敦本躬行岂好夸舞停衫扬雪盘藉绮如霞童马争骑竹村厖息吠花向来观饁地和气满家家
酬黄执礼见和
闻从轺车出勤农不务夸欢謡驱宿雾飞盖乱晨霞醉偃风前艹诗装锦上花也将求二顷输税补公家
再美劝农
邦本古攸重民天辞匪夸讵能皆辟谷漫道独餐霞一笑为良茧力耕无卖花信知豳七月于耜起周家
观诸人唱和
五言虽窘步才力竞雄夸壑耸千章木霄霏五色霞声谐金掷地梦到笔生花岂谓明珠贯清辉照蔀家
和王维三首【辛未】
老矣鸡栖爱一?生涯随分不求全一杯那复思身後三爵聊将补食前
素不能诗复戒吟辱君笙鹤堕清音何须风月三千首已洗尘埃一寸心
蓬门相直是南山傍着丹梯尚可攀野兴旧同流水远道心今共白云闲
和黄执礼六首
税得东家一亩宫向来喧市马牛风誓将尤悔加深省肯为饥寒叹屡空十里溪山愁眼外数家梧竹画屏中惠然更感无双子时有高谈发蔽蒙
二
赐墙那及仲尼宫妄意坚高立下风志士有求虽汲汲鄙夫无得漫空空诗鸣寡学安能善酒圣多愁讵敢中惟赖有朋想博约过情之誉岂宜蒙
三
浮生均是大槐宫永日聊便竹簟风若要语言求要妙犹将笔墨画虚空一区聊寄尘嚣外万景皆归眺望中敢似越鸡孚鹄卵正惭云将问鸿蒙
四
律吕旋相六十宫声如佳句比南风自非诗印全提得难使言瑕一洗空已向襟灵窥致远更从彪炳见弸中读书有益非虚语请看孙权与阿蒙
五
尚德南宫勇北宫羡君兼有古人风无双自昔称江夏第一于今鄙解空会友更求三以上策名应簉二之中须惭纇语赓黄绢但可?人作酱蒙
六
文才久合步蟾宫未肯争抟九万风賸欲论诗宗典乐故应怜我隶司空高山宛在緑琴里白髪从多清镜中要识起予真赏意圣门千古望龟蒙
送茶与执礼以诗来谢和之
簟瓢曾不饱颜回何事新茶转海来八饼尚怀经幄赐一苞聊对岭云开分君要使浇书腹待客应须罢酒罍自笑玉川空两腋清风无梦到蓬莱
黄倅生日送茶寿之
北苑仙芽紫玉方年年包篚贡甘香愿君饮罢风生腋飞到蓬莱日月长
和李靖
三间茅屋陋无人聊着投荒罪垢身此地相逢应有数他年重见复何因雅骚我岂堪嘉赠逸足君宜据要津更把一尊当雨霁坐看氷监拓秋旻
寄题赵化州清白亭
闻话维城刺史尊关西夫子是师门太清不取班超论坚白宁同惠子言棐几萧然心似寄银鈎精甚势如骞政成归报蘧庐子常使甘棠庇本根
和黄倅祈求有应
海山和气四时连太守宾僚自十仙明恕而行非苟尔感通之效固昭然萌心甘泽云从地举意晴阳日丽天可但南冠瓶有粟家家酣咏太平年【新州有十仙图谓州县官只十员】
又和锦阜登高
久废危亭也待时俄然榱栋出鎡基已应气象轩城表更觉登临冠海湄万里秋风宜落帽四并高会称传巵幽人但把东篱菊坐看南山久未移
再和前韵本欲创亭以获时而止
不因修筑废农时欲以仁心翊化基野草从来丰可藉量陂元自渺无湄登临有惬三檛鼔衰病多惭一斗巵独喜高秋对黄菊风吹乌帽看云移
和陈生三首
此道存亡仁不仁遗编所载岂其真若非象外冥心契宁向环中得意新玉麈有文堪悟道锦囊无句不藏春箪瓢倘可分留客更欲闻君一语亲
二
车尘马足两纷纶谈叟浑如谷口真閙里光隂渠不驻静中滋味我尝新高眠展转三竿日熟饮频烦一瓮春请看夏畦劳瘁者岁寒当与子相亲
三
挂却衣冠把钓纶那知藏拙未全真余生意态无相顾未死工夫有自新弦絶谁传流水曲瑟希曾对舞雩春晚交况得陈丘子不但波澜子建亲
示程生二首
利域名途较少多人生那用学灯蛾如君甘作长贫士视古宁惭独行科鹤可罗时烦宠顾鸢尝跕处重经过扁舟又指闽山隐奈此苍凉别意何
二
柴桑风度极清真地位当齐古逸民不为儿曹营饱暖聊将诗句写经纶喜君自得超遥趣与世相忘寂寞滨正欲细论嗟遽别空慙祖谢响然臻
和单普二首
能向词江挹彼清爱君诗句早知名百家悬镜知妍丑一字提衡有重轻画话岂淹三友益简才方廓四聪明肯临蔀屋相辉映自愧常谈只老生
二
弃捐孤陋与谁隣插棘诛茅漫隐沦乱思诗书随手揭慰怀风月逐时新惭无用舍行藏道有愧东西南北人久矣笔端尘土暗因君聊复拟心神
谢朱推梅栽【壬申】
南国虽云有学堂了无松菊径徒荒瘴痕元爱氷花洗衰鬓聊依玉树芳便觉小池招秀影更令寒月映新粧从今賸醖萸香酒指拟春风摘子尝
示临川曾革
阙里三千盛参乎一唯优古来宗德业谁复继风猷晚????南丰衍贤名内相尤高文推大手奥学擅前修有美清江彦胡为瘴岭陬宗盟标姓望海若富源流侯馆甘鱼食宾筵听鹿呦会须题雁塔聊尔敝貂裘美玉宜深韫明珠谢暗投自嗟鸢跕堕空羡鹤夷犹三釜古云乐一箪今漫忧但令心了了那畏力仇仇系马行云净飞觞梅雪稠愧君相属厚弱水讵胜舟
寄陈生
穷冬才得雨梢梢梅已无余柳渐包且把简编遮病眼时拖衾絮拥寒骹讥诃驳杂怀张籍聨续诗章忆孟郊归卧萧斋谅安稳可无消息到衡茅
谢赵戎惠白菘甚腴且再求之
已是居无竹那堪食一箪烦君饷园茹使我助盘餐秀色春风早甘肥晓露漙美材今又阙小摘更相寛
送黄熙赴韶推
籯金不取义方严孝友家庭岭海赡力古共推经笥富决科争看笔锋銛才非俗契心难展清畏人知德尚潜鹏翼埀天终九万固应鳬舄未能淹
送黄权守归八桂三首
展骥官良是凭熊职未专中和已成颂清净岂无传楼雘环新堞丁黄溢旧编圣朝方考绩华宠定颁宣
二
乐物羇栖伴筋骸放逐余自甘门有雀宁叹食无鱼倾盖情文腆投醪笑语舒晚途多感慨赖此得时祛
三
雨岸溪纹蹙风亭柳带萦借留无上策送别有兼程望杳云间斾班余野外荆路从簪玉去增我故山情
迓黄守再来二首
旧治重临宠渥新圣朝因任慰斯民芾棠不拜隂如幄骑竹争迎气似春金重百斤兼赐爵车高一丈更施茵能名籍甚宜蒙此颍水卢溪共演深
柴扉虽设悄无隣听说君来气又振鸥鹭点开愁意思诗书吟起病精神也知憔悴嫌杯酒可尚谈谐对席珍旌斾悠悠将入眼争除三径待朱轮
和黄秀才
羮藜饭糗自无余身世萧条亦自如十里溪山连枕席一堂风月伴琴书畹兰幸袭仙人佩径草欣承长者车四海弟兄非浪语先生何恨九夷居
寒食日约蔡生以雨不至
细雨斜风恼弄春荒郊不见踏青人伤心湖外松楸域吊影天涯露电身杨柳杏花何处好石泉槐火一时新举杯幸有君相属更待泥乾步屧匀
谢蔡生见和
三分已过二分春尚想绵田一善人冷食未平千载恨浮云何与百年身从教对雨携壶阻自爱观风得句新芍药酴醿无复见花林芳草翠初匀
二弟在远经年无书张倩忽来相看蔡生以诗见庆次其韵
鸿雁分飞接翼难稻粱谋隔水云寒千山路远劳魂梦一纸书来强笑欢东榻人材惭润玉西崑诗韵胜芳兰从今更励男儿操金铁为心石作肝
病中有感
武侯辅世侔伊尹明道传心继孟轲五十四年而已矣小儒如此岂非多
送英州推官
素业平生笔砚交麄官何事管榜敲自伤放逐生中热时对清风解外胶掞藻更窥青玉案分甘常记緑罗袍扁舟北上英州幕卜吉应逢泰拔茅
和单令
炎州暑令比烝炊茅屋深更未掩扉倦鹊绕林飞又上流萤照水乱还稀寡尤正尔三缄口新浴又思一振衣独怯诗坛把麾将欲摩坚垒费攻围
和周尉游简园
敝屣稀行故不穿荒陬何处赏芳妍诗人邂逅能乘兴野客勤劬便肆筵满壁画图俱俨若一川风物更萧然攀翻百树梨花雪醉拟春风二月天
简单令
十月絺无斁中冬木尚荣愿为寒玉佩思灌阆风清之子牛刀暇寻余免径行已携从事至旋觉大庖盈荒郡书云节虚檐写雨声寂寥无一事浩荡有闲情草树环居密云山极望平羇愁添绣线乡味得金橙独酌临空迥高歌彻晦明醉惟凴曲几穷不念方兄诗怕吟来拙书便读後精纹楸忘胜负緑绮混亏成忽见江梅蕊如披瑞雪英旅中相慰荐个里自分明更待涂茨了仍看艺竹生茅柴如可压为吾糁藜羮
周尉以诗致霅鱠次韵为谢
新兴何事忆吴兴因话鲈鱼割素鳞不是南烹无口实要看西子授?人堆盘雪缕开花面泛艇秋风想钓纶玉醴浮来为乡导金橙研破助芳辛老饕难继苏公赋一饱鲜腴敢更频
再谢见寄
非关粮尽不能兴自叹车中蹭蹬鳞诗客颇能怜逐客饔人知复受鲛人为怜飞箸千条玉不忘牵潭百尺纶腹似鼓鼙无塌处诗如姜蒜有余辛阌乡少府新权尔争比周郎美味频
周尉丹砂次其韵
日镊苍浪鬓还童意未賖易衰如下阪难熟似烝砂不信三峯妄曾闻九转夸刀圭何太少薏苡旧盈车
和周尉立春二首
筮易欣逢天地交送残寒晷石光敲化工造物初施手天仗迎春已在郊一饭及辰堆细菜千花从此放香苞欲赓妙句无余味久矣庖人不治庖
其二
新年仍复得诗交和气排门不待敲藏谷寒氷犹北陆应时甘雨背西郊松筠挺挺浮烟色桃杏纷纷拆绣苞凖拟寻春多酒肆芳羶何必费良庖
用前韵简单令
斑白欣逢子墨交悬知琴化息榜敲不从冻芋窥侯喜端向长松倚孟郊窜逐自甘藜不糁太平还见苇方苞全牛妙割须君手笑我铅刀似族庖
谢周尉用前韵致丹砂且见劝葆真
寒衾未暖睫先交晓漏那闻促点敲非有真丹存下海讵同和气满春郊王弘颇亦知陶令仲达何劳诮石苞为报迩来幽意惬箨龙拳鳖渐充庖
李簿携具用前韵和之
春禽遭冻息交交不及风筝迭递敲睡起依然开白屋客来仍是俯青郊方兄无势宁能热穷鬼多羞祗自苞载酒刲羊烦厚意当年莘野尚烹庖
和单令春日
新历自披展故交谁与欢颜容羞把镜菘韭强登盘袖手笼东老侵肌料峭寒大钧方播物吾道岂艰难
金沙
海棠开後数金沙谁料炎荒有此花青玉案头张重锦碧云堆里漏彤霞高枝已写清尊照嫩蘂犹须翠幕遮未信东风肯吹谢且教游客看繁华
简单周二子
回首清明远矣哉和风还挟褉辰来丽人空忆行歌乐曲水难追翰墨才鬓发飘萧吾自祓形骸放荡孰相开早知胜集荷塘上何不飞觞看耻罍
音尘踈濶思悠哉有底忩忩不我来陈合鹳鹅须敌手诗成珠玉要奇才新荷雨定如兰馥曲沼风闲作镜开况是凉蟾方半璧清光应欲照金罍
简单令
烝炊不奈瘴氛侵一霎微凉属晚隂自轴疎檐扫堦砌却凭安几看云林风中梧竹旌幢乱雨外江山水墨深来日小槽篘酾白眷言骚客肯相临
杨尉见招朱推单令与焉月色甚佳
南郭无缘到北城却因招唤得同行四郊禾黍未全熟满眼云山何限情幸有好风能洒袂况无闲事称挥觥蓝舆欲去留还住爱此月凉河汉明
七月十八日与诸人集真于燕誉堂
盍簪相与记春芳落去争如桂影香故覔层台延旷望可无尊酒泛寒光交挥玉麈倾怀尽半仄氷轮耿夜长坐到银河分晓色彤霞金晕更苍凉
吴守祈雨有应
延陵宿望冠三吴又见熙朝老大夫善政旧闻风偃草清规今信浦还珠山川每应精神祷禾稼全凭润泽苏可但邦人歌五袴也知还客慰焦枯
和单令自龙山迎月而归
招提炉上宝香氲问信浮屠作祖人想得妙心同水镜故应归路见氷轮清辉万里无穷雪净观千山不隔尘欲识新诗惟累句颇惭曹植与君亲
重九简单令
殊方令节也堪怜可咏江涵雁影篇买得紫萸虚市里种成黄菊小池边相逢便是华胥国一醉宁惭玳瑁筵何必登临追旧俗南山秋气自超然
和单令
朝雨催寒细似毛宾鸿带影朔云高菊萸不分簪华髪糕酒无因拜赭袍笑我功名如堕甑爱君情义比投胶病衰阻趂芙蓉约木末搴飜独咏骚
吴守生朝【十月二十二日】
梅信初传冬未深高门熊梦庆相寻三朝耆旧人皆仰一德纯全衆所钦难老椿龄方演迤後凋松色正隂森愿公常记茱萸酿每岁兹辰细细斟
和蔡生迁居二首蔡学佛故用杜老与赞公故事蔡常令一妪持简来
浮生何处不蘧庐且喜飘然乍卜居一室未应忘洒扫四隣聊复认亲疎荔蕉饷客还堪饱笋蕨登盘莫愿余有意相寻即扶杖无烦赤足致双鱼
一壶村酒要同尝脯醢葅肴取次将谈话翠微修竹径追随斜照晚风冈梅花淡淡传春意柳色依依作岁阳只麽往来成乐土岂知身世落南荒
和单令除夕二首
又闻幽谷有莺迁况复山晴花向然泥犊戒耕呈岁岁户灵呵鬼换年年茅檐賸有三竿日地曾无二顷田且买东江百花酒与君同棹十分船
坐阅流年同掷梭未曾闻道合如何击壶安用铁如意爱酒犹须金叵罗重读豳诗赓节物还师鲁圣对乡傩东风渐次开桃李之子宁能不我过
新春即事二首
竹爆腊寒尽桃符春事来和风已披拂暖日便徘徊曳杖闲挑菜攀枝齼摘梅太牢虽有味岂必胜登台
二
恰赋春还柳俄闻地出雷雨丝分织作风籁急喧豗寂寂炉无火欣欣瓮有醅临寒插羔褎雪观亦悠哉
同蒋教授单令访竹里
迟日芳郊路寒暄气已分共寻茅屋趣一醉竹光云藴藉潘怀县清修郑广文衰迟亦何幸并得友多闻
即事
梧叶经冬不识霜杞茅蒙润已宜汤夜除爱日太和境衣袂轻风单薄装盘绾翠丝春意近盏浮清艳腊容光东君又试芳菲手行乐宁嗟鬓转苍
次德施见和
头如衰葆更加霜身似陈茶不奈汤春服又陪曾点咏归心尤美陆生装山川浮动风云气草木欣荣日月光賸种鸡头剥温软不教无齿愧张苍
和单令
曾步雩风咏晚春肯教清镜受纎尘诗书渐与心为一文字终惭笔有神奕局不争先後手醉乡常値圣贤人得时花卉千千状须倩能诗为写真
送朱推于水东口
送客水东口散襟城北头清风正骀荡细雨忽飞浮荒传少来燕平田多乳鸠何时理归棹横笛下沧洲
和德施赏金沙
笼纱未暗尘锦幄又经春有艳晓酣酒无言时恼人後先争绚倩开落自仍频相对长松树香心结蘂新
令节即事简曦仲德施
寒食清明节令佳禁烟遗俗渺天涯清醇只向丹田暖料峭犹烦翠幕遮长短骤看森雨笋高低难覔旋风花小斋寂寂谁为伴水底初闻两部蛙
同单令游延明寺
下马敲门扁蝠飞乱鸦啼晚客还归村江浅可褰裳涉美酒清宜满斚挥独树高花红啄玉繁丛嫩蘂细编玑追随冠者皆行乐借问何人鼔瑟希
和单令简园梨花四絶
梅花如梦李成尘却伴酴釄过晚春未要烘晴千树白且看带雨一枝新
野老山园未省开今朝何事客俱来炎荒有此清凉地剪水装林絶点埃
共传嘉树鎻山隂氷彩瑶光自一林未必甘滋追大谷照人风韵故能深
清游当日兴怡融无奈如丝雨映空闻道只今方烂漫莫教飞趂栋花风
和单令九日二絶
爽气深秋彻九霄凭高眼界迥寥寥凄风但可开黄菊零露行应到蓼萧
行乐从来贵及辰况逢节物一番新病夫久矣捐杯酌怅望临风落?人
题清远峡山寺【丙子】
清远峡山寺几年闻汝名维舟得眺望满目慰经行壁立巉天秀溪闲写镜清岭云方北上涛雪漫南倾罪垢三熏净归风两腋轻皇慈天共大睿知日同明重起阙廷恋敢怀山水情生绡无画手聊此寄真形
归次义彬老人廖康吉惠灵寿杖以二十八字谢之
緑鬓投荒白髪归瘴余浑欲不胜衣烦将扶老殷勤赠未怕登高足力微
魏漕彦成昔宰弋阳政绩上闻召对改秩予适当词命後自台郎出守滁垦荒田千二百顷柄国者挟妻家私憾以为罔功将漕襄阳修筑大堤御水患又以为妄作与洪兴祖为程伯禹刋论语解至周公谓鲁公有太息流涕之言彦成遂被窜于钦州柄国者死例逢赦宥归道南岳以大篇侑酒十尊见遗因成七絶以谢之
绍兴乙卯选贤时弋水鸣琴有去思文石对敭言动听演纶无愧改官词
滁莱千顷变嘉禾两岁之中绩效多赏格虽悬初不用柄臣何事有偏颇
汉水萦州北且南大堤花映府潭潭若非刺史禆颓缺鸭緑浇成几醉酣
解到周公谓鲁公尚书深见古人风流传顿广谁之力千古须知魏与洪
天涯羇枕看三山一日皇恩诏使还君子但知为善乐岂同余臭满人间
名酒烦将一斛来瘴余衰病不胜杯醉中独爱舂容奏恰似春潮卷海回
闻说仙居窈复寛湖山全似画图看谪归正値皇纲整莫向斯时咏考盘
简彦达
别来鱼雁半浮湛一日掀杯酒便深照水颜容皆欲老?门槐竹尽成隂驱山塞海成何事饭糗羮藜只此心但愿岁丰人共乐扶筇有兴即相寻
将归南岳黎才翁命萧复来相迎且以二诗见贶因作一絶谢之
涑水分携首重回南山指日可徘徊殷勤问讯烦甥友更遣新诗两咏来
斐然集卷五

[book_title]卷六
钦定四库全书
斐然集卷六
宋　胡寅
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>