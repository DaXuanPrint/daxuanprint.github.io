<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目録,原序,卷一,卷二,卷三,卷四,卷五,卷六,卷七,卷八,卷九,卷十,附録,考功集全文在线阅读,考功集全文在线下载,大玄古籍书库">
<meta name="description" content="十卷。明薛蕙。(1489—1541)撰。薛蕙,字君采,毫州(今属安徽省)人。年十二能诗。正德九年。(1514年)进士,授刑部主事。后官至吏部考功郎中。薛蕙于书无所不读,学者重其学行,称为“西原先生。”著有《考功集》、《西原遗书》及《约言》。是集初由李宗枢于嘉靖十四年。(1535年)刊刻行世,凡十卷,另附行状、墓碑之属为一卷。集前有李宗枢序。其诗清削婉约,醇雅秀逸,但是诗境亦时有板滞之处,诗味也不够浓郁。万历年间又有翻刻本。崇祯年间,薛邦瑞又重新刻印,题名为《西原全集》十卷,并增有遗集一卷。清乾隆年间,其裔">
<title>考功集_薛蕙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">考功集</span> <br/>
          作者： <span class="inputVal" id="bkauthor">薛蕙</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]71368</span> <br/>
          说明： <span class="inputVal" id="bkdec">十卷。明薛蕙 (1489—1541)撰。薛蕙,字君采,毫州(今属安徽省)人。年十二能诗。正德九年 (1514年)进士,授刑部主事。后官至吏部考功郎中。薛蕙于书无所不读,学者重其学行,称为“西原先生。”著有《考功集》、《西原遗书》及《约言》。是集初由李宗枢于嘉靖十四年 (1535年)刊刻行世,凡十卷,另附行状、墓碑之属为一卷。集前有李宗枢序。其诗清削婉约,醇雅秀逸,但是诗境亦时有板滞之处,诗味也不够浓郁。万历年间又有翻刻本。崇祯年间,薛邦瑞又重新刻印,题名为《西原全集》十卷,并增有遗集一卷。清乾隆年间,其裔孙薛世嘉再次重新刻印《西原全集》为十二卷。此本有明万历年间刻本,清乾隆间刻本及 《四库全书》本存世。</span> <br/>
          封面： <span class="inputVal" id="bkimg">Z_19278.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]考功集
[book_author]薛蕙
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]71368
[book_dec]十卷。明薛蕙 (1489—1541)撰。薛蕙,字君采,毫州(今属安徽省)人。年十二能诗。正德九年 (1514年)进士,授刑部主事。后官至吏部考功郎中。薛蕙于书无所不读,学者重其学行,称为“西原先生。”著有《考功集》、《西原遗书》及《约言》。是集初由李宗枢于嘉靖十四年 (1535年)刊刻行世,凡十卷,另附行状、墓碑之属为一卷。集前有李宗枢序。其诗清削婉约,醇雅秀逸,但是诗境亦时有板滞之处,诗味也不够浓郁。万历年间又有翻刻本。崇祯年间,薛邦瑞又重新刻印,题名为《西原全集》十卷,并增有遗集一卷。清乾隆年间,其裔孙薛世嘉再次重新刻印《西原全集》为十二卷。此本有明万历年间刻本,清乾隆间刻本及 《四库全书》本存世。
[book_img]Z_19278.jpg


[book_title]目録
钦定四库全书　　　　　集部六
考功集目録　　　　　　别集类五【明】
卷一
赋
四言古诗
乐府
卷二
五言古诗上
卷三
五言古诗下
卷四
七言古诗
卷五
五言律诗
卷六
五言排律
卷七
七言律诗
卷八
五言絶句
六言絶句
七言絶句
卷九
书
卷十
序
记
杂着
【臣】等谨按考功集十卷明薛蕙撰蕙字君采亳州人正德甲戌进士官至吏部考功司郎中故以官名集正嘉之际文体初新北地信阳声华方盛蕙诗独以清削婉约介乎其间古体上挹晋宋近体旁涉钱郎核其遗篇虽亦拟议多而变化少然当其自得觉笔墨之外别有微情非生吞汉魏活剥盛唐者比其戏成五絶句有曰俊逸终怜何大复麤豪不解李空同其所尚略可见矣又蕙与湛若水俱为严嵩同年嵩权极盛之时若水年已垂耄而怵於利害不免为嵩作钤山堂集序反覆推颂颇为晩节之累蕙初亦爱嵩文采颇相酬答迨其秉政以後即恶其怙权病国不复相闻凡旧时倡和亦悉削其稿故全集十卷无一字与嵩相关其植品之高迥出流辈是以诗格孤秀肖其为人其所树立又不在区区文字间也乾隆四十一年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
考功集原序
昔我武宗皇帝庚辰之岁余尝从瑞泉先生游于京师获西原薛先生词赋数帙尚则玄风聿袪末习漱羣籍之芳润撷百氏之英旉藻思鸿才卓哉有斐一时骚坛词囿操觚洒翰之徒邈焉寡俦先生方绾章铨署欲晋焉请益未之敢也今上御极之癸未余举进士先生同考之未几振衣南州余亦分符北海思觌晬顔聆玄论未之能也乃岁壬辰余官中土分按南畿既见先生乃舍彼旧学栖迹丘园游心理域德音秩秩昭然发蒙不我诬已乃知大道靡穷逹人无我瞻彼羣什道中一艺云尔虽然尼父定删风雅并述将以性情所感斯道攸存诗以理之孰云徒作统之畅湮鬰之思逹神明之德通万物之情格两间之妙诗之为用大矣哉夫道不远人诗非离道一以贯之存乎其人追念遐思爰请旧作以贻同志并叙厥学庶有所稽焉皇明嘉靖十四载中春十日秦中李宗枢序

[book_title]卷一
钦定四库全书
考功集卷一　　　　　　　明　薛蕙　撰赋
孤雁赋
孤雁感物也涡水上有孤雁随人家畜鵞鹜辈以取食人或逐之辄飞去入左右洲渚间然终不远去也予游城西有野人指示予心恻然伤焉因作赋云
遵长河之峻阪出城隅以西徂望鸿雁於河涘竚旁徨而独居容恳憯以愁顇音凄怆而号呼伊斯鸟之嘉淑产异质於幽荒体贞信之至性动静一其有常固羽族之殊特衆鸟孰可与比伉故其行不失时止必择所候暖北逝先寒南下既冒险而涉危曾不恤夫勤苦惟衆鸟之多智曰庇生之得宜弗一遘於艰难羡暇豫之无期或巢山巅或游海涯奋首虹霓濯翼天池托户牖之巍巍下民莫得以或窥足无虚跖翼不勤飞资饮啄於寻丈迁徙弗踰乎旬时何斯鸟之劬劳增荼毒其曷已将材质之不伦固天命之难俟瞻北都与南国念家室之靡止道路夐以辽远间一岁而万里复有羣侣中迷雌雄死别目骇?惊飞沉隔絶始回遑而不进终踌躇以永诀尔廼背云路下绪风依沮洳潜蒙茸捐燕越之故思甘愁苦而终穷虽六翮之尚在欲北归其焉从於是沦形晦迹亡精失志牢落远迁踯躅无寄痛衆雏之一隔慕同类之难值伺晨鳬而朝征逐鴐鵞以宵寐岂卑湫之敢辞耻衆目之猜忌声未鸣而先絶翅将举而复坠呻吟幽僻周旋林垧践旷野之严霜食潢污之流萍延性命以苟存非初心之所营遭志意之摧毁中无故而或惊况畏悸之丛至迫末路之惸惸避矰缴而往来因鹰隼之纵横思逸乐之无遗忧栗纷其相婴若乃阳律毕谢隂气时作天清日迥草枯木落明月出兮皎皎野露皓以漠漠恋南游於朱厓怀北栖乎玄朔魂魄竦而怵惕顾形影之寂寞吐哀响之嘹唳志激昂而将跃动幽谷之虚籁停高门之晓柝闻之者怊怅而自怜见之者欷歔而不乐嗟斯禽之可哀像覊旅而无朋因昆虫之同感未若斯人之有情泛游观而历兹忽容与而不行咏鸿雁於周诗泣涕下而沾缨览万物之参错悟大化之合并相吉凶与忧喜终同归於杳冥齐百虑於一致孰云天道之不平
四言古诗
昊天赠崔子
昊天单威亦孔之棘憯莫有戾不宁我国我国斯瘼我民用卒如何昊天云不我恤
国之方将尚曰靡卜国之既痗伊何能谷昊天降訩弗遂弗畜哀今之人胡俾夭?
有蘀者木维其频矣民之劬劳不遑辰矣戎作在圉内有寇奸王事弘多宁有其殚
国既大废君子于解三事朋友莫之能诲卿士大夫曰予弗逮昊天鞠怒则莫肯悔
忧心孔疚念及我友彼人有言我孔之耻曰予维服忧我父母舍是弗思忧我天子
曰彼在位曾不可耽如贾弗售载反其琛懿尔君子亦徂于南送子出宿悠悠我心
昔我迈矣朋友相予既愆于卒我心如沮匪往匪来云我靡处之子于行忧心孔瘉
瞻卬昊天则莫敢迩既夷既届则不我咎君子于行尚顾其後大命不忒爰其有止
昊天八章章八句
玄鸟赠蒋氏
翩翩玄鸟秋日载徂顦顇如何不遑室家悼我良朋忧心瞿瞿
翩翩玄鸟载徂秋日顦顇如何不遑家室悼我良朋忧心菀菀
翩翩玄鸟迨春而复之子于行将其不觌赠言匪多忧心孔蹙
玄鸟三章章六句
晋七贤图像诗
在昔有晋多士间出发挥上德弥纶道术遐踪齐骛高轨竞轶竹林之徒厥维入室阮公矫志贵利弗就流连沉湎却彼婚媾英材俶傥殆廼天授大人有传跨腾宇宙峩峩中散龙章凤姿彷徨丘泽咀嚼云芝神交隐沦精感灵祗解形东市人靡能闚邈矣参军神栖亡愕瞬息万代跬步六漠蔑盼贵介眈彼三爵褌中之谭实维善谑仲容秀发颉颃叔父神闇均律妙洞击拊郭奕心醉荀朂妒嫮始平之出何其舛迕向子清悟庄惠同科析辩神纬扬此玄波佐鍜柳下灌园岩阿徘徊鸣笛恻怆如何巨源简静夙怀高举逡廵待价仪刑朝序拔材铨选画议军旅至道在躬是曰余绪濬冲朗鉴神量玄远时哉多辟降志舒卷并美张裴附交嵇阮酒垆结恸微情缱绻川则珠辉山维玉绚猗嗟七子亶时之彦中行虽忒聿恊狂狷丹青式缋精爽如见
夀顾华玉母分得云林夫人
金台曾构瑶波潭沲王母攸庐问谁侍坐姗姗季女一何秀媠廼曰云林仙人字我色侔琼蘂云髪翠妥陵历沧浪出入灵璅凤飞戢孴龙輈婀娜却?芝盖俯拾玉果圃有洪桃花萼未堕纷纭周汉闇如石火湘灵举楫洛妃拥柁曩栖海右今遨江左
顾东江先生遗善堂诗
纷纶灵系昭晰瑞图在昔帝喾爰及昆吾嘉祥诞发茂庆攸敷比晖四姓着美三吴【其一】谷水盘纡崑山岝?郁彼顾林本支斯托丰谍未艾闻人闲作式览厥初匪今伊昨【其二】三五迭终公侯复始维少宗伯克昌其祀祗勤于德令问不已士瞻师表国赖耆齿【其三】履满思谦居崇鉴替于时念哉诏尔苗裔曰求彞训曷以永世无或昏逾祖考是继【其四】昔尔先祖遗善自名烈考嗣之率是攸行奕世载德用底昭明逖矣後昆无忝所生【其五】粲粲新宫峩峩层构载偁祖号训廸来胄畏愆若坠慕道罔後天命不慆介尔蕃佑【其六】堂置诗书庭陈金石鸣鹤相喧芳兰如积入里修容过闾竦迹矧尔子孙孝思无斁【其七】丕叶遥兴鸿源遐吐於赫祚胤遹追祖武千亿重规云仍叠矩我歌此诗以告终古【其八】
乐府
盛唐枞阳歌
盛唐枞阳歌者汉武皇帝作也元封五年帝南廵荆阳亲射蛟浔阳江中获之作是歌
帝之狩顺祥时察南服胪九嶷会大海济江淮朋神禹逝九阂江之沛蛟鱼出显君伎诛弗率弯天弧孛流矢雷电陨赤江水叱东井治江维波神平水虫嬉凶恶伏帝夀昌迈盛唐出枞阳
交门歌
太始四年汉武皇帝行幸不其祀仙人交门宫若有乡坐拜者作交门之歌
朝泰一陟分丘降石闾临之罘熙事成徧东西祈交门肇迎年陈玉席洁椒糈通八神召灵圉缤徕翔神光烛尞中坛华紫幄元礼登告嘉辞灵允答与帝期灵交际万夀徵帝无疆仙为朋
上之回
上之回?灵畤神心愉祚皇祉上之回定诸国西南辑震东北上之回乐孔博游昆田历鸣泽上之回乐无射年万亿长无极
善哉行
来日大难痛心疾首今日为乐莫惩其後大难如何昊天不嘉吉凶有时人莫之知鹿之游斯在彼中野庖人调和将以为脯翩翩白龙好是鱼服豫且射之载中其目少康出畋不复其舍戎王朝卧廼缚尊下式戒在始式备在终匪戒匪备害于其躬天命戾止匪夙则莫勉尔在位无俾天怒
煌煌京洛行
猗猗椅桐斤斯斧斯人之维良胡俾遗之岂弟君子人之是谷君子不弘人之无禄絺綌在冬子曰有衣终朝不馈子曰罔饥此之仡仡子曰不力彼之揭揭子曰不直有菅有蒯女子采之九九之术齐君礼之室周让御简子是取臧文之贤讥於孔父吁嗟士人生之穷兮我思古人惟周公兮
黄鹄篇
飞飞者鹄于彼苍天大风阻斯羽沉于渊有松有柏其枝嶟嶟雨雪迨斯化为枯薪烈烈冬日萧萧北风虽有神龙宛彼地中天命有假人谋有仍嗟哉士人曰予无能舟利于川弗利于陆君子于行维颠之速相彼哲人爰得我匹且以啸歌且以永日
临高台
临高台下有万丈之洪波羣山沓蹙茀鬰乎其隈疾风起兮南北陂池沸渭而成雷时却顾以自失心憯懔其伤怀北望深林丛生崔嵬柯条纠而旋互荣采駮荦乎岩崖衆鸟哀鸣聒日夜猛兽垂啄旋踵而徘徊嗟君无万斛之泪胡来乎此地一来此地何由回
鸡鸣篇
鸡初鸣日东御月徘徊招揺下鸡再鸣日上驰登蓬莱辟九闱鸡三鸣东方旦六龙出五色烂
雉子班
雉子班五文章锦为衣绣为裳状瓌异志劲刚美为灾技自妨羂云罗掩天纲就樊槛辞山梁荷仁惠不杀伤啄甘实饮清凉形柔昵意悲徨惟平生讵有常感恩遇回中肠循周荣栖幽房委微命毕君傍
君马黄
君马黄臣马玄二马并驱君马前君马前臣马後山高路长马不走君当行臣当归与君齐足焉能希
巫山高
巫山高鬰鬰襟带亘天涯上靡白日阳下陵青云眉玄岩何嵳峩层巘互参差景象非一状远望令心悲献岁出游猎千乘齐交驰翠帐罗曲阿羽盖垂琼芝龙骑践蕙圃鷁首戏兰池回车背中路娱乐未云疲置酒景夷台设礼高唐祠君王千万岁岁岁长如斯
江南弄
芙蓉屿口茱茰潭朱唇一笑酒乍酣牵裾并袂歌江南歌江南望塞北思不见情无极
凤笙曲
白玉作筩黄金叶凤翅差池凰羽接奇弄徘徊曲重叠曲重叠听增伤鵾鸡舞白鹤翔
游女曲
春草才生春氷没江南少妇戱春月步拾明珠曳罗韈曳罗韈动春衣留中洲憺忘归
朝云曲
流光动?影徘徊稍集楚馆临荆台乍近复远望不来望不来?偕逝揽女衣游云际
赵瑟曲
春风初阑花半落美人挟瑟坐重幄促柱催弦劝君酌劝君酌为君歌君不饮柰愁何
宫中乐
偶过昭阳馆雕栊闭绦纱卷帘通一笑落尽满庭花
从军行
玉鞘锦丝绦珠韀白雪毛甘泉望烽火一夜过临洮
折杨柳
三月卢龙塞沙中雪未乾朝来折杨柳春色忆长安
采莲曲
眉晕风吹薄衣香水溅消朝朝采莲去空转木兰桡
緑水曲
春洲霁烟雪潺湲激緑水戱羽乱参差开花杂藿靡绰约荡舟人?娟弄珠子芳菲不可忘冶丽复如此
陇山
陇之山兮在彼西北子之征兮防御中国陇上之木鸟不肯息陇下之水鱼不肯食
游侠篇
君不见翩翩游侠子虎变龙沦世叵测转海摧山力无比君不见阖庐堂上养死客吴王酒酣客进炙千金匕首匿鱼肠俄顷蛟龙飞霹雳又不见夷门老翁屠肆儿陆沉大梁人岂知窃符夺将付公子秦人北解邯郸师古来豪杰皆若人意气激昂肝胆真倾躯写心不自惜排难解纷如有神丈夫自是英雄者左拉荆轲右古冶宁当刎颈卧道傍谁能槁死蒿芦下君不见虞卿龊龊絶可怜托身魏齐捐相权平生着书万言在不如刺客三尺之龙泉我今落魄复如此放歌饮酒长安市结客曾过沧海君报讐欲借幽并士酒阑击剑歌莫哀眼中竪子何有哉明朝事就拂衣去却随梅福观蓬莱
圣人出
圣人出应昌期受命上帝下民咸来归聪明冠羣伦道德何巍巍虚已弥谦畏入有辅弼出有师俊乂起为股肱谗佞比周退而无所施教化之行自京畿四方取则莫我违人革其心不自知复反醇厚去浇漓和气絪緼风雨时百?被野多如茨醴泉流溢生灵芝庆云在天神爵飞四门大辟通九闱南面端拱垂裳衣羣臣上夀献歌诗天子万年兆民永赖之
战城南
战城南军败归郤行入城为虏围虏围急士心悲外无援兵虏马纵横驰顾谓同舍儿旦暮迫死期虏来杀我尽何人报我子与妻战城南良可哀今年出战不复还明年更驱生者来暴虎或可活击虏决不回请看长城下白骨何垒垒吾闻古者天子守在四夷何必使中国之民填沟壑於匈奴之地为
短歌行
蟋蟀在堂野有繁霜我心凄凄不可暂忘岂无旨酒可以燕游岂无琴瑟可以娱忧瞻彼日月终古而在百岁之期宁莫我贷人亦有言道忧世促千载一遇匪迟伊速异世而合夜梦周公同堂而违仰视飞鸿秋有枯槁春荣则多嗟我人斯其如命何
君子行
君子思危惧不终日衆人居安没齿自逸君子思退如迫于渊衆人思进如逐于田损益之变何其相反苟非明智孰能及远人知其终莫知其始吉凶之萌鲜不由已上天无私何怨何亲福不择家祸不索人道有险易事有从违於乎小子慎尔所之
陇头吟
沙漫漫石簇簇马仆车摧陇山曲陇山日日行不前夜夜还从陇间宿关东只说羊肠坂那知陇坂如天远陇阪逶迤距西域古来此地希人迹山川本是隔华戎君王直欲吞夷狄自从汉虏互相讐塞上风尘无日休几羣天马来荒外百万征人戍陇头堪嗟百万征西卒半作陇山山下骨谁为戎首祸斯人後有汉武先嬴秦秦家无策良可嗤汉制匈奴空尔为愿令边郡谨备寇不用中原多出师
日出东南隅行
日出东海隅西入崑仑墟六龙踊跃驾日车往来万里裁须臾人生寄一世逆旅难久居羲和何不仁蹙迫更相驱顔回短折果何辜老彭竟化千金躯苍天梦梦白日闇居然不辨贤与愚吾将命后羿仰射三足乌僬侥弋鸿鹄作计良已踈鲁阳挥戈等儿戏夸父奔走空区区西方调御之丈夫教我修道归虚无虚无国中无夀夭一任羲和变昏晓
猛虎行
饥不从猛虎食贫不从权贵游猛虎窟中多恶少贵人门下非清流蒙鸠巢苇苕乾鹊代渠愁飞鸢啄腐鼠凤凰见之悲且羞长安道上车马客处身颇似二鸟俦苞苴不独结诸公唇舌还能媚五侯纷纷竪子焉足数可惜英雄亦同伍贤人翻在平津阁文学来依车骑府男儿贵作不覊士逶迤匍匐何辛苦君不见会稽狂奴真傲倨万乘留之径归去羊裘懒卧七宝床钓竿笑拂珊瑚树
出塞
隂山虏骑喧上郡羽书繁匈奴入边地将军出塞垣奇材募荆楚善射选楼烦朱旗类电扫玄甲若云屯悬师度沙漠饮马抵河源金鼔青天动风尘白昼昏怯夫思勇鬬死士耻生存月氏方破?日逐尽崩奔都护领西域呼韩守北籓当令四荒外咸知大汉尊
元会曲
握乾御紫极出震抚青阳履端受百禄朝宗来万方玉辂充庭陛金奏响严廊垂衣揖羣后置酒燕周行欣欣醉湛露穆穆仰天光千春贺元会懽娱良未央
对酒
畏涂有千虑劳生无寸隙唯余对酒时暂作伸眉客妖姬杂睇笑懽友连衿舄相逢判一醉钱刀非所惜
春游曲
春来春骤好春游须及早招邀南国姝追逐东郊道合尊围绮树调弦藉芳草人生非取乐空令少年老
长安道
神州应东井天府擅西秦双阙南山下千门渭水滨公卿畏主父宾客慕平津方朔何为者虚称避世人
洛阳道
凤阙正中天龙池带洛川层城三市列复道两宫连锦障藏歌伎羊车戏少年更逢嵇阮辈长啸酒垆前
刘生
刘生喜轻侠关辅遍经过新市蹋踘戏高楼击筑歌驻车访朱亥争博叱荆轲不为徼名誉惟矜意气多
关山月
迢递关山道凄凉霜露时如何秦地月亦自到天涯切切胡笳怨萧萧边马悲高楼有思妇苦乐讵相知
骢马
骢马负奇气昂昂态不羣緑騣揺凤鬛赤汗染龙文睨影思边月长鸣向朔云愿驰千里足一战立功勲
送远曲
劳劳亭下秦淮水锦帆揺揺系沙尾少年远作万里行愁结双娥低不起向来只为新知乐不悟翻成别时恶尊中安得千日酒同埋黄垆亦何有
江南曲
江南光景殊无赖水如碧玉山如黛吴王旧苑芳草多鸳鸯飞过斜阳外船头醉岸乌纱巾兴来遍看江南春五湖倘遇范少伯夺取当时倾国人
陇头水
陇关出塞路征客离乡思忽闻呜咽水共下潺湲泪
夜夜曲
乌栖琐窗静露下罗衣薄脉脉对兰缸夜夜同煎灼
芳树
芳树荣春日萋萋盈後园绦房承露坼素叶向风翻散影连云屋吹香入网轩美人来已暮零落复何言
白雪
白雪擅纷华耀此玄冬暮萦回飘朔吹萧散流隂雾已并纷闱鲜还增玉阶素愿欲集君筵皓齿多相妬
将进酒
将进酒杜康之族无不有处州玉露金华碧襄陵鹅黄河内白我家緑醖亦无敌五君合计几万石一日一石当击鲜乐饮可支三十年不须虚无求列仙不须枮槁缚幽禅壶中之道极玄玄养神链魄合自然眼花耳热体蹮蹮举觞一酹沧浪天天地变化无时休日月出没不少留人生戢戢?蚁俦须臾零落归山丘开辟至今八万秋古人?魄犹在不喟然念此令人愁惟有杜康堪解忧君不见咸阳白帝子并吞六国心未已百年谩作万年计恰似蜉蝣望秋水又不见西楚重瞳公诸侯震讋趋下风喑哑咄嗟气盖世螳蜋怒臂将无同两雄恣睢浪自苦自余么麽何足数君当快饮我起舞乐哉醉乡真乐土作歌者谁君采甫酒徒之名垂万古
行路难【三首】
君不见山中行人葬虎腹复有贪狼饱人肉天生二物毒爪牙比似谗人未为毒谗人之毒在利口能覆邦家如覆手一夫中伤那足悲万事纷纭真可丑君不见伯嚭加诬子胥刎越师西来吴国尽又不见上官纳譛屈原死楚王翻为秦地鬼谗人反覆不可凭变易是非移爱憎重华聪明疾谗说诗人怨愤刺青蝇青蝇营营点垂棘谗口嚣嚣排正直已於平地置机穽更向通衢布矰弋可怜豪杰死道边总为奸邪在君侧行路难行路难只在谗人唇吻端宁当脱屣蹈东海不须驱马入长安
我歌行路难什百之端歌一端丈夫委质事天子岂谓当由左右始九重邃远壅蔽多疏贱孤臣竟谁恃君不见贾谊上书谈世务汉皇欣然绦灌怒秪言旦暮即公卿一麾却作长沙傅又不见董生硜硜守廉直儒者安知丞相力白头不得里中卧远徙胶西骄主国二公之事略无异史策纷纷多此类余风积习传至今覆辙危机在平地沛国迂儒不晓事酷信丘轲泥文字往年抗疏撄逆鳞赐玦归来十二春岂无高足据要津未肯低眉干贵人贵人方寸九折坂况我三轮行不远帝阍无路欲何之五岳寻仙未应晩
男儿有事在四方我今胡为不下堂白首徒怀经济策青袍虚忝尚书郎早年不睹道路澁慷慨登朝期树立万分论议甫一吐羣小猜谗俄横集自兹投劾归田里汹汹风波犹在耳敢恨流离世不容独幸崎岖身未死摧藏无复异时意攀援永谢同朝士始悟高贤好长往却愧顽疏昧知止君不见当时汲汲鲁中叟褰裳濡足常奔走七十二君冀一遇枘凿方圜终不偶楚狂悲歌伤凤衰郑人窃悼丧家狗大圣行藏且如此小儒功名亦何有闭门不免忧饥寒出门险巇千万端祸福重轻君自看不如解却头上冠悬车絷马但高卧莫叹人间行路难
从军行
少小慕功名击剑复谈兵误信封侯事甘作从军行一朝备行伍几处罹辛苦西南通远裔东北攘边土武帝雄材略土宇新开拓衔命驰严马登坛延卫霍诸将竟邀功岁岁出临戎勒兵盈塞外发卒徧关东骚屑干戈动萧条田野空庙谋贪战伐边隙开胡粤军兴急星火兵连淹岁月戈船下厉水策马踰葱雪山川行未半容鬓惊凋换寒氷手指墯炎风肌肉烂思乡已泪尽望远堪肠断怫鬰鱼泣津凌兢猿眩?悠悠历絶国险道何倾侧虎穴讵可入鬼方宁易克间使闭昆明单兵?疏勒全军有天幸从吏无人色天时变杀机壮士奋兵威飞矢风鸣镝推兵血溅衣长驱五王国大破九重围万里悬旌出三军奏凯归边垂日无事鸟尽良弓弃行直贵臣憎功高同列忌赏格多排沮谤书仍负累白头还士伍赭衣从吏议输力奉明君忠邪不见分丹心徒贯日剑气枉凌云人事竟莫测天命谅难闻可怜麟阁上不画李将军
长门怨
新懽侍清宴旧宠弃深宫相妬本相似君恩那不同歌喉嘲饮泣鬒髪笑飞蓬谁信黄金屋繁华一旦空
长信怨
异时陪玉辇同载召娥眉宠极有衰歇恩深多怨思秋风吹网户春草被丹墀不及主家伎空歌团扇辞
莫愁曲
侬家住石头緑水绕歌楼不是工娱客何缘字莫愁江水映江花春光满狭斜金陵衆年少争到莫愁家
燕歌行
汉初匈奴雄北边边城蹂践何萧然岁岁金缯输罽帐年年烽火照甘泉武皇愤怒按剑起诏遣将军击骄子陇西壮士出玉门幽冀精兵度辽水辽水风涛骇阵云燕山雨雪杂兵氛河南昔日驻代马塞北今朝屯汉军军中严鼔催军发阵前突骑争驰突饮马悬愁瀚海乾弯弓已射旄头没喧喧将士剧风雷惴惴匈奴若死灰单于夜半冒围去校尉平明逐敌回收兵反斾休沙漠三军歌舞从军乐腰下金刀尚血流帐外旃裘俱面缚捷书骆驿入咸阳凯乐铿鍧朝未央肘後何须列侯印殿前愿奉万年觞
从军行
少小习刀兵从军右北平先登百死阵却破五重城边郡勤王苦中朝论赏轻封侯自有数安用怨匡衡受诏辞金殿提兵出玉关黄云连大漠白雪满隂山虎骑驰天外龙泉吼臂间匈奴傥未灭定自不空还征人怨苦寒关塞更漫漫石堡依山峻沙塲并海寛徒行随博望仗剑斩楼兰邀取麒麟画只令後代看代马乘秋动边城正宴开天寒弓力劲塞迥角声哀劲卒凭陵至孤军折北回不知汉天子何日弃轮台
凉州词
陇西西去抵凉州边塞萧条处处愁青草不生青海曲黑云常聚黑山头
从军行
冒顿南侵塞嫖姚北出师连营罗组练分道引旌麾跃马争前列摧锋肯後期鼔行趋上郡席卷向边垂虎旅声先振龙庭势已危追奔忘远近转战决雄雌汉将功成日匈奴数尽时孱王逃絶幕穷寇聚降旗献捷归双阙扬威耀四夷从今横吹曲增入凯旋辞
凤台曲
秦娥嫁萧史新起凤凰宫吹箫白日上擕手彩云中一别人间去千秋乐未穷
春江花月夜
春江歌緑水彩鷁戱金沙玉钗初映月绣带乍藏花窈窕皆相似无如张丽华
飞龙篇
晨登金坛神君所治芝草丛生玄泉泌泌乘彼飞龙以遨以戏悯我衰老乃告要袐周流神庭壁门十二授我神药盛以玉笥教我服食长生久视优哉游哉岁等天地
战城南
战城南出城北城南战尚可城北战不测清晨跨鞍马迎战城南下敌骑四面来提兵入中野中野何苍苍杀气互低昂前临五单于却距左贤王日出负戈起日入未能止人马同时困自念身当死身死弃山阿化为泥与沙平生安足惜国忧将奈何
考功集卷一

[book_title]卷二
钦定四库全书
考功集卷二　　　　　　　明　薛蕙　撰五言古诗
效阮公咏怀【三十首】
翔鶤赴长飈翩翩戾高冥举翮覆白日伏颈云间鸣顾谢野田雀僶俛营此生与子各殊涂无用相讥评有已苦拘阂无生惧飘沦忧乐多所惑违取丧其真聃周久已徂此辩将何陈
存亡岂殊趣往复固恒理人生无延期百岁有成毁即事且难预荣名竟焉恃感此愁我肠叹息未能已仰悟牛山对惭恨自今始
万物岂不衆而予独吾生吾生不暇治安用求其赢执籍虽利重刎喉非祸轻知哉屠羊子反市避三旌主父厌摈斥自谓甘倒行生幸五鼎食死仍五鼎烹
羣狙竞芋栗喜怒随转移飞飞海上鸥矰缴不可施张仪谢苏君赵令说李斯小义鲜能终邪径固多岐利害异目前亲讐在一时他人各有心媮乐且相欺侥幸昧全图此计良可嗤
飘风振玄幕若木零朱华六龙匿西山蒙汜扬其波翩翩市中子於心太回衺不见顦顇色但闻慷慨歌卑危诚未远祸乱岂在多人人恤其私安能尚顾他已矣勿重陈嗟予可奈何
生平保至贵变化去须臾登遐上飘颻举步临九衢阊阖正昼启陟降太微居曜灵辟重光长风厉六虚雌蜺左右翔云盖翼前驱回车层城野总辔崑仑墟羣圣为我族五岳为我庐岂与乡闾子握手少踌躇
朝登古台上遥望大河隂朱明来自南隆暑倏已临丹霞曜阳景渥露沾玄林炎风振曾柯鸣蝉响哀音四时代终始变化递相寻盛长固殊昔迟暮方在今感物切悲情忾叹伤我心
才美未足喜技恶未足叹左右无亲交雌雄安可言不见龎眉尉三世不徙官虽有韩长孺百金赂武安功名复如何巧宦良为贤
生才良不幸处世诚独难扬娥兴妬阶怀璧贾罪端灵均既见放韩非亦自残奉身失所从慷慨使我叹北冥有异物神变何峥嵘上为千里鶤下为万亩鲸俶傥自足赖升降非已荣羞彼雉爵化龊龊忝我形旷望三河侧轻车并华輈壮盛值今辰志欲一来游路傍缤纷子驰骛各有俦腹内怀辛螫侧目起相讐晏婴畏仲尼惠施忌庄周疑似不可居俯仰生菑尤感彼行露章独处安所求
昔有中黄伯立慬一何劳右手搏雕虎左接太行猱岂如东海翁嗜酒佩赤刀粤祝终不验侧身焉所逃蜎蜎桑中蠧戢戢托尔躯下枝噏沉液上条咀槁肤饮食亦已遂不念彼树枯树枯竟何如憔悴在须臾飘颻云间龙卑高一何殊变化成霖泽千载长相俱
天上何所有上有九重台日月辟房牖河汉界两阶白虎夹路隅青龙啾啾啼五岳当束脯四海充一杯衣裳被云气左右结双蜺彗星垂为带北斗束为觹举足历颢苍往往不复迷朝集扶桑东夕降若木西
人生非殊分天命自有涯置此傥来者安用矜且夸蚩蚩当路子欣欣一何多玄冕结长缨丹组垂纎罗采曜连金玺文绣杂鸣和顺风激清尘向日扬芬华意气肯少假顔色每相加不见蜉蝣羽日夕叹咨嗟
蟾蠩宿南箕隂魄沦东溟乘风避其灾首旦集鲁城神飈鼔洪涛雷电正纵横大鱼裂地底崑仑势如倾西山有精卫举翼方远征志意岂不伟惜哉焉所成
龙伯有大人轻出越故疆东上五山巅学钓尾闾傍六鳌曳独茧员峤沉北荒天汉断西流海水自飞扬列仙涕滂沱帝侧巧中伤手中握朽骨魁垒不得长
生理一何殊巨细各有当夀陵入邯郸匍匐大道傍西河惑交战中山忌重伤揆力非所任矫枉失其常如何纷华子生平厌膏梁闲居羡幽深临岐久徜徉贫贱诚不易鸩毒安可忘行矣反故涂贻尔以斯章
穷漠万余里海水周四隅中原勒千乘翺翔顺风趋白羽翩翻飞一军惊且呼扬鞭下高阙长缨系单于右行临月窟左旋出日区立功何足矜猛气聊以舒
兹年忽将逝我心怆以哀日暮不遑食空堂独徘徊驾言出西城中有池与台清渠夹阡陌寒露被蒿莱慨念昔时人零落安在哉玄象无淹次四序倏如摧自非藉荣名一日等尘埃
朝出上东门迢递望三川修涂未能半险阻屡迁延征马立踟躇徒旅念归旋捷径不肯入安用直如弦??罹苦辛失路谁当怜
昔闻黄灵乐乃在洞庭傍一奏鱼愁入再奏鸟悲翔大声岂不妙细物焉能当独有双玄鹤延颈遥相望嘉糓败荼蓼良巢毁茅鸱路傍张四罗戢羽落卑枝卑枝亦已足尚须保其危捷捷少年子挟弹来追随俯仰偕俦侣言笑盛容仪当面施柔谦中心怀嶮巇诗人亦有言正直神所依祸福有固然反侧焉能稀嗟尔衆多士兹理不可违
昔余少年日浮湛声色塲追逐公孙子驰骛狭邪旁一醉累旬朔一出历四疆欢乐未及竟憔悴使心伤晩读列仙传始学却老方万事不足竞二物焉难当十年烧丹液効状亦茫茫更希游玄漠得失两俱忘
守道遗荣利趋物丧其真诎伸难并观高尚良可伦不见玄庐子精神已无存煌煌口中珠含此谁为珍富贵焉足求甘我贱与贫
凉风起中林槁叶落如扫徘徊此何时岁暮一何早吾生随物化安得不枯槁惆怅终日夕延颈望云岛荣名非所慕神明可长保手把三皇文五岳访芝草
朝游东海上亲见安期生袖擕麻姑书揖予上天行忽忽从之去一举陵太清白榆何历历桂树亦青青朱爵七十二鼔翼相和鸣玉女顾我笑执手戱紫庭万岁同娱乐天地长齐并
朝逢远游子车马一何闲问君安所之道路方独难人情恶特立世态好纒绵一身欲谁从多门易生怨行行保子驱岁暮当来旋
啾啾田野雀徘徊丘中阿上飞有鹰鸇下飞有网罗人生诚未易祸福岂在他誉者日已少恶者日已多感彼恭士言悔恨将如何
杂体诗【二十首并序】
诗自曹刘下逮顔谢体裁各异均一时之隽也及江文通拟诸家三十首虽间有未尽然可谓妙解羣藻矣余慕其殊丽依之为二十首略者十人惭鳬企鹤罔量非伦云尔
班婕妤【咏扇】
团扇团如月月色比光妍此物岂云美君子心所怜炎暑充提擕清风何翩翩但畏秋气至微质遂见迁懽爱始难毕中路伤弃捐
魏文帝【游宴】
命驾游西园回辇高台傍鸣笳引鲜飈羽盖随风翔灵泉依石渠緑波注金塘芙蓉吐朱华翠树自成行飞禽映水曲潜鳞踊鱼防零露停丰草良夕殊未央白云含绮霄朗月垂素光仰看天汉上中心何慨慷人生非洪乔夀命安得长恣意百年内懽乐莫相忘
陈思王【赠友】
西京兴乱阶四海罹艰厄皇佐奋神武股肱効羣画英贤尽同朝夙愿今始获并坐接华裀聨步陵飞阁中馈荐甘旨金罍泛清酌眷言申情昵终讌展戱谑君子肃令仪俯仰存谦约明信良可希骄盈义所薄各享百岁期鉴此平生诺
刘文学【公讌】
步入西苑园游戱芙蓉池明月照緑水神飈散文漪层轩跨通川雕槛承丹梯衆宾列长榻不醉且无归菡蓞泛清波华萼正参差清歌随风转宿鸟东西飞公子兴藻思濡翰相招擕小臣非吉甫答赋安能希
王侍中【从军】
出车邺城外驾言指南乡我君整六师赫怒征东方千艘泝淮浦武骑发河阳岂不怀归思王事不可忘鬰鬰涉长途触目多忧伤葭菼盈深崖榛棘蔽高冈悲风振中野隂云起回翔覊鸟鸣我前孤兽驰我傍伊昔东山人三年事戎行捐私报公家终以反故疆勉哉同袍子永言视斯章
阮步兵【咏怀】
驱马出中野远游西山阿升高望四海恻怆将如何崑仑不可见六合垂网罗悠悠存亡门往来苦相加愿随安期子竦身入朝霞应龙扶灵舆倏忽经九遐逍遥宇宙外千岁复来过
张司空【闺情】
初月升帘栊凉风吹绮疏佳人阻晤语永夕独踌躇罗帱张虚宇朱火照堂隅乐阂欢不足悲兴哀有余寤寐思淑俪拊衿叹离居
潘黄门【覊宦】
登城涉层轩遥见洪河隈迅飈拂穷坂隂湍涌幽崖哀鸿唳空臯征鹳翔高堤长秀延苞蔓乔干垂华?跂予顾南路目极眺京畿清洛迥无津崇芒鬰崔嵬改服就外役夙夜守班司具瞻惭民望嘉命慊皇私异彼伐檀人徒蒙素餐讥抚已良自悼何以蔽前非操刀无余技烹鲜有遗规虽乏礼乐才富庶聊可希
陆平原【行旅】
发轸指修涂顿辔临广川居人并集送游子私自怜故乡日已远亲爱坐相捐擕手一何促分袂难久延絶景不可寻遗音邈以绵忧来鲜再逝懽往岂重旋靡靡永徂迈冉冉薄暮年凉风起平陆积雪被长壖幽谷生曾隂高岭结飞泉寒鸟无宿栖猛兽行不前惆怅感平生怨此世网牵怀归殊未遂忾愤何由宣
左记室【咏史】
琁台丽白日曾阁切天阶朱门夹驰道甲第列东西峩峩衣冠士济济照金闺长啸霄汉间归来寻旧溪箕山为我友首阳为我侪洗耳千仞壑采薇清云梯
张黄门【苦雨】
金商送寒节火旻迎朝露斐斐丹霞灭翳翳玄云聚密雨洒踈丛轻飈摧劲树荒楚满中宇芳华不盈步隂条岂再緑阳叶已改素独居淹时运忧来将谁诉微志安可期伤哉年岁暮
刘太尉【伤乱】
晋京涉厄运神州困夷孽乾栋隤炎燎坤舆覆危辙伊余孱且弱负荷忝朝列愆衅既已沦哀愤徒云结惟昔仲山甫佐宣补衮阙范生反会稽再举夫差灭高帝还新丰鸿门赖人杰静言思数子顾已伤薄劣白日逝若飞俯仰值暮节良辰不可遇我志将安设大化信盈虚昏明亦更迭毕力济公室引领企时哲
芦郎中【感交】
日夕历城闉回策步林囿北眺邯郸道南瞻太行岫幽泉激清澜荒薄森长秀旷野零飞藿重岩响哀狖旁徨含远志眄睐展遐觏燕赵负豪略土风夙所究廉颇守长平秦人却西寇李牧出雁门北马避南狩畴曩遘运会匠者顾微陋谬升朝右位滥陪羣彦後质非荆山璞雕饰良已厚中区增震荡边鄙多斥候投迹依帷幄短策非可售仰恧昔贤轨嘉惠自难副斯言岂虚作亮之惟朋旧
郭弘农【游仙】
瑶溪临赤岸曾潭扬素波巨鳌冠蓬莱玉堂映岩阿中有羽衣客陵冈拾若华彷佛乘紫烟缥缈吸翠霞灵妃奏妙曲六蚪驾云车西谒王母庐东戱海童家下视九垓内蜉蝣良可嗟
谢仆射【游览】
蟋蟀调易苦蒹葭歌亦劳伊人旷邂逅良辰方郁陶中情何由写驾言出游遨傍洲泝湍渚登峦瞰山椒白云冒丹巘緑竹俯青臯夕鸟相啁????隂籁坐飘颻佳期眇何许伫立摘兰苕蹉跎岁云除咏言发长謡
陶徵君【田居】
眷此南村居自昔纾真想一朝就仁里惬我心所仰故人尽比邻时时共来往浊醪既同持清文亦俱赏日入未能去挈杖出林莽荒径行当辟新苖渐已长多谢沮溺翁千载良吾党
谢临川【游山】
徂节淹登临开岁促游玩隂崖雪犹积阳溪氷始泮进帆憇絶壁抗策陟穷?抚化虽未盈即事已可玩幽谷风华媚晴峯云彩粲寻异迹转缅览胜景迭换洲分岛参错岩聚岫回乱丹梯架悬梁石室构层馆初经洞穴底乍出翠微半羽人谢世运灵景变昏旦汗漫无冥筌疏属有尘绊放怀聊自慰含情为谁叹
顔特进【侍宴】
钧台书夏典灵囿诵周篇嘉会隆先祀豫游及兹年春方协时律秘驾动星躔平圃跻倒景神臯径中天赤羽匝曾峤青翰鹜广川华幢互幽蔼藻帐竞高褰首岁布皇泽万象光且鲜炙晷曜微霄宿氛霁远山瑞烟拂兰甸祥飈泛芝?睿眷备终讌宸惠普下筵从迈咸世哲赓歌尽朝贤弱短困孤蹇明淑惭衆妍勑躬方自朂敷言非可宣
谢法曹【赠别】
驾言理行舻逝将越故林出迈薄长浦还望蔽高岑怀归絶懽念悼别多苦心遥遥从此辞悠悠存所钦【右一】所钦不可攀道涂亦云艰绸缪居人思凄怆客子顔去留势并异聚散情相关倾侧我西路偃仰尔东山【右二】东山及仲春愉悦对芳辰倚岩听鸣嘤俯涧睇游鳞远寻协要妙近探谢嚣尘邈矣隐沦者悲哉行旅人【右三】行旅已经时遂令忧若滋凝滞风潮际迟回雨雪期系揽指曲汜弭棹停空坻寤寐孰与语拊枕怨乖离乖离焉有常佳侣若参商谐合无定端契濶殊未央劳歌欲自慰赠言非可将寄欵托微波延竚惠来章
鲍参军【戎言】
家世隶部曲少小长幽并惯闻豪侠节耻预市井名边秋北马肥戎帐入龙城候骑速如飞一军振且惊揽弓引鸣铗行行遂徂征日落长风起愁隂千里生天时正怼怒意气亦自盈左驱鲜卑垒右逐单于营还师报天子受爵过秦京开宴列邸舍交懽竞公卿一旦收奇绩千载扬英声
游仙【十首】
灵洲无氛翳石屿屯翠霞遥望青冥中鬰鬰真人家真人出遨游云车一何多列坐玉台上俛视瑶池波素女弦清商窈窕杂纎罗神飈扇珠林哀响自相和欢来辍羽觞同赋升天歌
重华邈不作大道日以隐凤鸟每高翔麒麟摆覊引志士悲时运光迹若电冺临渊漱珠水栖山拾云?纵身天路上谢彼世涂窘乘化游无穷万劫不复尽
远游访玄洲西造崑仑城长风万里至吹我飘颻行崑仑何嶤嶤曲阿?沧溟碧树夹兰台云房鬰葱青徙倚东厢隈北上历羽庭启匮发灵图上有列仙名久淹变化涂今日廼长生
精卫填东海??累形躯哲人匡宇宙天命不可须闻有山林士弃世以自娱愿言从之游斋洁练羽书丹池可止渴晨餐咀云珠度纪谅非难去去勿踌躇
三丘阻沧波瑶木盖云崖隂林陨珠实白鹄连翩飞仙者五六人羡门与安期曦髪洞房阿石室清逶迤我行入名山彷佛倏见之陵风歘猋举何时复来归
东南有青云鬰鬰照瀛洲岩隈列紫林丹水络曾丘峨峨三珠宫远望似烟浮山川属灵壤光丽异神州列真乘羽车妖女并来游苍龙扶玉?翼以双素蚪羲和不敢驱朱光正淹留徘徊离宫中岁纪歘千周
天地有否塞贤圣困无佐潜龙应初九鹤鸣畴与和九州肆遐步五岳恣高卧远惭夸父死近悼首阳饿我生匪金石大冶不能挫神明历终古三光莫予过
采药谒东海芝石被神陼借问此何乡乃是真人所青峰万余仞去天复几许沄沄赤泉涌亭亭白云举凄风薄穹岫鸾鹄整其羽空山寂无人含啸独延伫
短期不须臾大暮有淹滞睠然迫中抱沦迹谢人世案牒穷山海消玉毕年岁岱宗籍已絶司命授灵契形容日渐反魂魄为我制薪火递相传舟壑不复逝
上仙有会期解化升帝乡消揺入云气迅若轻翼翔赤霄浮九隅阊阖烁朱光踟蹰步阁道执籍朝紫房驾言归下都置酒宴玉堂灵妃靡飈盖列坐侍仙倡丝竹间云和络绎进羽觞游行天汉上懽乐殊未央
考功集卷二

[book_title]卷三
钦定四库全书
考功集卷三　　　　　　　明　薛蕙　撰五言古诗
赠何大复
昔我弱冠日翩翩缀文辞发藻翰墨林志意纵横飞慷慨惟古人自言不足为历览百千年扬马乃吾师虽非絶伦才王子幸见知一朝遘嘉会英俊相追随追随亲交者四海皆匹俦矧复适我愿得与子同游惟尔当今时声名溢皇州陵迈班与张卓荦屈宋流兴文何韡晔世儒焉可侔惭予非子友何以结绸缪绸缪不相弃感子意纒绵自负窈窕姿何言谓我妍吁嗟知已人自古亦皆然嬿婉三岁间朝夕共周旋金石岂为固胶漆匪云坚如何忽分析使我心婵媛婵媛伤人怀纡轸无终极送子临衢路泣涕沾胸臆愿言从予迈安能有羽翼浮云逝不返飘风不我值江河广无梁山高不可陟叹息何所道但言长相忆相忆亮何益怨此去路长昔者同心友今为参与商人生百年内倏忽若流光良会复何时一别殊未央君其笃平生慰我遥相望斯言傥弗谖倾想惠来章
赠孟望之四首
迢迢东流水悠悠远行子送子出迈时离别自今始山川一间之相去日千里徘徊蹊路侧思心从中起人生百年内聚散谁能止壮年岂再得良时不可竢念我平生欢眷眷未云已
驱马城门阳舍马登山邱携手立踟蹰还顾望皇州皇州一何丽蔼蔼皆王侯冠盖似浮云宾客自相求衢路岂不广之子不得留慷慨内伤心为子独怀忧
昔余与君子未见心相知邂逅在今辰果若平生时愿得结欢好赠子以新诗含意未及申行行复何之念当从此去彷徨出郊畿行人倦往涂终言与我违仓卒执手间叹息空相持愧无晨风翼送子起飜飞
踟蹰郊野外白日匿西山行人去有期安得久周旋请为游子吟与子结纒绵忧来动人心恻怆不能言言念平生友意气非徒然行役不足辞贫贱非所怜君其笃明信慰我心惓惓
赠张仲修二首
青青豫章树寄生浊水泥风波摧以伤不如蒿与藜吁嗟贫贱士子行何栖栖昔为猛虎步今为触藩羝忠信获罪辜有愿不克谐英雄一失据反覆良可哀
采藿东门侧终朝喟长叹虹霓干白日朔风何飜飜兴言念我友揽衣涕丸澜金虎构宫邻罹此百祸端有鸟孤飞翔悲鸣奋羽翰逝言不我顾恋恋伤肺肝
叙归
干禄耻虚薄依方托踈慢偃息虽久淹幽栖宁若晏一朝幸时会逝言远游宦端服朝阊阖抽毫谒云观短迹乏高足弱植谢贞干岂同渐陆羽乍类登天翰役役感羁旅悄悄怀归叹怅望承明庐徘徊霸陵岸修路历城闉初服返里閈园墟申宿诺壤石改新翫陟榭瞰东田寻溪泝南涧竹树互邅回鱼鸟共凌乱平生览往昔即事践昏旦冥寂资神理牵挛防世难梅生入会稽龎公去江汉伤哉古今虑絶景山岩畔
过城西野
初服性已旷久痾志仍疲岂谓伤淫滞偶以恋栖迟聿来年岁迁骤看节物移晴阳改隂候暖律变暄吹晨发高闉曲夕骛清川湄白云生幽沚緑水激层涯外感耳目超内寻神藴披泛滥沧洲趣髣髴崑山姿揆已信薄劣遭时易磷缁来复虽不远往蹇岂能追孟晋终何迨罢归聊所宜愿言在弗谖援毫申此辞
晩起
花上露乍曦林端霞已照幽人倚户起春禽迎日叫昔苦束带疲今知散髪妙方同嵇公懒岂顾管生诮
夏夜
逍遥避暑地玄夜敞隂扉凉风池上满白露月中稀玉钗乍续坠翠斚不停挥淹留时未辍向曙乃言归
田中筑舍修治树艺
庄生卧濠梁范子去海隅行止信难侔远迹要不殊伊予慕栖遁脱冠归里闾卜宅近郊垧葺宇就田庐南荣面崇冈北牖背幽墟虽非山水地取乐自有余筑牖仍先趾穿池即故渠林木尽旧行圃畦皆曩区寡欲罕所营衆美亦云俱爵禄无常位贫贱有安居岂惟畏淹留得以免忧虞懽此平生情永言焉可渝
晩出斋中
园中明晦异日晏气候齐余光杳西倾圆景回东跻丛木夹空厢凉颷扇幽闺梢梢隂箨飜翩翩夜禽啼美人间遨游即景自招携褰裳出北户杖策伫南阶俯察双渠涌仰视三星低真赏恒在近至鍳故不迷神往迹难留志存理无暌寄言山林客安用登云梯
冬初
开冬肇时序时序异畴曩烈烈严气升肃肃玄隂敞同云匝阡陌凝霜被榛莽寒暑鍳迭代休咎究消长郊原值穷节庭户息群响疾病倦淹留寤寐纵偃仰感物殷怀抱离人絶心赏幽独岂无闷至乐非外奨形变化随逝意惬神俱往永解区中缘安排契真想
除日
悠悠天北运冉冉日西靡兹年俄且周薄暮亦云已端居抚辰序静言感化理时来变穷节事往乖壮齿托疾侔长卿归田拟平子处困岂不难执操良足恃琐琐旅客志坦坦幽人履庄周贵达生伯阳戒知止尚公识损益贾傅辨忧喜在昔仰玄训于今寤微旨即此怯尘虑因之蹈灵轨
丙子十月二十八日初发乡邑述征有作
旅宦添从事卧痾辍归田俛仰似昨日荏苒踰三年末路谢贞素积习惭夤缘整驾别乡邑薄言重徂迁瞻途背梁宋振策指幽燕昔往遗维絷今来就纠纒岂伊行役叹畏此平生諐婴世廹物累抚化怀冥筌齐契百年内高揖千载前虑存迹匪亏意惬道仍全斯言俟明哲因歌遂成篇
忆句曲山寄顾英玉
夙龄讽图谍微尚寄邱壑神期虽未并斯衷固无怍江南僊灵地句曲奥且博孔记述形蹟河篇表经略青磴下崎岖丹壁上岞?靡靡被石?嗈嗈戏云鹤闻道甘闲旷养痾困疲弱即趣怀同好赠言负前诺巗廊窃已忝江海自堪托敢希东都金且访西山药
苦暑
朱明戒夏令大火次南国温风有增响旱云多异色宵眠惕朝旭旦坐望夕昃伊郁不可聊恬旷何由得静胜昔尝解神昧今始惑如何平生怀未建古人则感物百虑作遗生羣动息抚中俄有契履运似无即单生忌外雕张子患内逼幸是捐心累终然谢通识
候大驾回
西北收皇旅东南归帝京山驱八骏下海泛六龙行後车环外区前驷集神垧支兵连四校中坚屯九营绦气曳朱竿青云生翠旌铙歌彩吹激行漏玉鸾鸣入觐万国至清宫群后迎金貂杂流景圭璧委繁星録功对五帝合符朝百灵俯窥地纽正仰瞻天柱平郊禋方展义升封将告成祈招美王度长謡颂休明
祀陵作
幽陵首衆岳朔海揔群川形蹟閟乌策图象隐瑶编时晦贞期远运开昌命先迁都既相宅遗冢乃登仙翠凤舞丹阜苍龙蟠紫渊丛谿杳蔼蔼积岨肃芊芊园茔环列隧殿寝被曾巅房御清以谧神路峻且玄凄怆山庭露萧瑟松门烟光景缅如存春秋俄屡迁圣情郁终古睿思藴遐年周卫物惟备崇树礼仍?岁事展哀敬孝享竭明蠲百灵妥宗室九列翼皇筵秉德躬所阙陈歌志未宣曾是厠末位僶俛谢朝贤
秋日署中简诸君子
新秋改炎节凉臻溽暑旋凄凄金气舒昭昭素景鲜流风靡幽薄轻霭映澄川飘颻激楚吹眇杳泛兰烟吏隐案牍简斋居神想偏目耽霞上鹤耳玩露中蝉几席纵偃息缨绂谢牵纒卧阁趣无辍含毫兴邈然西曹擅文苑萧晨惜暮年徘徊锦帐坐吟啸白云篇望美勤徒结怀劳忧莫蠲赏心傥不隔答讯冀相传
赠饶平令曹先生
炎方信巨丽海峤弥光辉冲波迅交属断岫崪相围铜乳隐云穴金膏被石碕青林互缭绕玉草竞芳菲岭戍接丹徼县斋当翠微褰开尽洲岛偃卧同巗扉高阁祗自闭鸣琴方独挥心和物皆定欲静神来依灵境邈难测异人游岂稀虚无翡翠盖髣髴芙蓉衣安邑傥可累吾将从此归
雨霁闲望
池边风嫋嫋竹里影微微薄暮西山曲萧条凉雨归伏槛看秋色四睇乱清辉哀猿连谷响迷鸟隔云飞朝市名仍系林壑兴难违眷言反初服蘅杜尚芳菲
看月
秋气丽华月月华丽层穹余辉稍熠爚流影渐曈曨临水写珠缀萦花映绮栊兰林团坠露桂树郁回风佳人在何许咫尺限西东殷勤离绪濶寂寥懽讌空陆生北堂上谢客南楼中音息一以缅思心安可穷星汉屡淹薄展转夜难终可惜芳菲节羇处怨飞蓬
赠刘子纬
朝与佳人期相望愁欲尽夕与佳人隔相思笑复隐西园伫飞盖东郊滞归轸嘤鸣悦和响芳菲悲戚陨室迩怨郑謡媒劳哀楚引抑念聊可忘含情讵能忍
对雪简崔洹野何大复
清隂含洞房凄气飘飞阁起视緑云中白雪乍飘落纷纷集青琐盈盈舞罗幕玄沼涌珠花翠苑栖琼萼良辰眷悦豫幽居感离索有酒今若斯思君共斟酌
雪後翫月作
朝眠高阁内吟弄风前雪夕登曲榭上游盼云中月月出轻云歛雪罢流风阕连辉有余映萦光无蹔辍首眺怀乍新阑赏景弥絶双隂相蔽亏并彩互明灭炎寒俄聚散弦望剧盈缺抚物亮固然孤衷异懽惙
长安西门候朝
隐隐夕唱传肃肃宵车骛兹夜方向晨中心惮将暮朱华沦未啓瑶光俨初度绦霄丽明月素飈流藻雾严防限中禁周庐扃内附岹嵽北宫朝徙倚西墉步晒目紫微宇蹀足玉堦路矫迹承华侧徒惭班振鹭
荅何大复
宵懽不继晨朝游岂延夕欵念未云周劳心弥已积笃好追昔悰兴言抚今戚纒绵金玉音参差翰墨迹开帙虚云阁临觞阙瑶席惠思荷来章褰裳奉良觌
月夜坐忆
明月三五时流光千里外虚馆风泠泠寒墀霜霭霭不见南楼客徒忆西园盖懽酒无盈觞忧襟有余带沉吟静夜思缅邈佳人会
过孙世其馆中
倾晖隐阑晷屯隂升初宵陟降并招携游衍共逍遥坐槛仰层穹披户聆清飈罗星照高牖行云动微绡旁眺稍闇闇极望亦寥寥即此蓄心赏眷言咏长謡
访史内翰不遇
回车望云?揽衣陵雾术山斋晩犹闭幽人朝已出拂石瞩新咏窥牎觇散帙含情不可愬徘徊怅如失
何中翰夜集
寥寥玄冬夕穆穆北堂讌徘徊芳翰咏殷懃羽巵荐雾幌入鲜月风甍下微霰自顾耻薄虚何因属深睠
崔太史席上咏翠杯
绮坐倦朝欢翠杯出宵酌月艶写疑空云光挹愁落碧醴共玲珑华灯增照灼一得侍君闲终言厠醻酢
咏御沟鴈
太液春风起潇湘鸿鴈归照水翘圆趾随波弄短衣曲池稻粱足上林矰缴稀由来江海性还从塞北飞
杂咏【六首】
咏风
蛾眉帘下出春风花际来云落髩间髪蚁转手中杯华梁尘乍动罗帏影复开试将巫山雨吹向楚王台
咏烛
客醉北堂上花生夜户中色乱歌梁月影暗舞衣风珠帘照不隔罗幌映疑空愿得陪长讌相看曲未终
咏屏风
屏风十二曲罗列洞房隅双环金屈膝四角锦流苏蛾眉行处隐玉袖坐中扶因歌留上客翠盖少踟蹰
咏蒲
昔闻咏塘上今见翫池中紫茸含细蕊緑带舞轻丛蜻蛉高下逐翡翠往来通徘徊桂兰渚竟日与君同
咏萍
参差如霰布的铄似星出鱼戏影初开鸟散文犹密幸因云雨会且免风波失无禆江海流徒谢芳菲质
咏兎丝
根株不自立枝蔓为谁饰偶同杂组文未比朱丝直园客何由整天女讵堪织暂附松栢枝终辞霜露色
荅祝礼部
屏居寡懽爱怀痾积悲戚劳君惠繁翰结言慰离析荒楚向踈芜寒花方寂历良辰已云暮清扬不可觌
赠士奇允升
暮春黄鸟飞始悲欢晤稀首夏朱樱熟重叹离居速离居何契濶沉忧郁难豁君同汲黯疾予有相如渴偃息闭东轩扶杖一窥园迟迟云日媚萋萋卉木繁素书既满几清酒亦盈尊此时微二子赏心谁与论
秋日感怀
白露坠何早清风凄己寒今兹复秋日怅尔切悲端三十未闻道一官祗素餐区区谅无补惴惴讵能安抚已每多念逢时恒鲜懽徒然抱慙恨叹息岁将阑
舟行杂诗九首
金门再捐佩沧洲一振衣沿洄历秋水偃仰盻清辉塞鴈尚未发樯乌还解飞临流闻楚调为我送将归避地谅非愿游吴或有托今我匪伊人心期偶如昨行役多忧苦栖迟讵为乐君看岸上蓬秋风益飘泊白露晩来生汀洲把杜蘅浮云西北返孤客且南征习习野吹急沄沄川涨平徒看秋潦尽未可俟河清息徒指川裔系?临丛薄飘颻散襟带风吹零露落俯折岸边兰仰听云间鹤寄言天路上共尔违矰缴秋云翠可鍳明河景如髪川上夜寥寥徘徊望新月流光睇转近余辉揽还没念彼同怀人关山日超忽木落风雨夜水生兰蕙洲已值清秋日旅客思悠悠感时临岁晏惜逝对川流此际亟归去萧条难久留行子怨路长长路方漫漫前瞻但云雾却听空波澜销忧命懽酌取乐兴哀弹安得晨风羽纾我怀归叹朝辞枉渚汭夕骛清川路经过方自今神期宛如故沉吟招隐曲徘徊远游赋西北有浮云行行一返顾桂屿饶凉吹兰臯足素氛鸟疑沙上雾鱼避水中云寥廓有欣瞩萧闲无厌闻行将入江海长对白鸥羣
郭外治宅
抱瘵谢交游栖闲避纷浊郊庐未云远已觉心绵邈屏居聊寄拙营室惟从檏茅茨无结构房栊罕雕斵门庭褊芜秽牀帷多藓駮方因遁蓬荜更欲菑硗埆灌园希仲子易农哂方朔无云尼父讥遽鄙樊须学
咏料丝灯
淮南玉为盌西京金作枝未若兹灯丽擅巧昆明池霏微状蝉翼连娟侔网丝烟空不碍视雾弱未胜持碧水点葱郁彩石染萎蕤霞叠有无色云攅深浅姿焚兰发香气对烛映红滋明月讵须侈夜光方可嗤
游西郭
向晩思觞酌西郭翫芳菲风花半未落林莺犹自飞残景初移席凉气稍侵衣褰裳及将晏无使露中归
首夏
寥寥尘外意更对萧然境竹竦檀栾叶云起嵯峨影迹幽疑避喧神虚匪耽静嗒尔此端居唯知昼方永
冬夕
空斋生夕霭俛仰俄清絶开帷翫光景就槛看云月寒条响哀吹曾林皓余雪怀人不可见徒令自怡悦
晓坐斋内
近曙早莺喧乍暖游丝密稍稍竹待风纷纷花就日临堂点芳翰披衣翫仙帙赖此自多娱蹔缓幽忧疾
郊馆
夜雨旦初霁郊馆试窥临东风急花水朝日丽云林多景每难遇幽期还易寻端由来序速倦思坐相侵
始还别业春际游览
结宇带层曲列牖俯云湍幽篁上交错恠石下丛攅春际聊骋望园中皆可懽芳林秀丹荑緑水散清澜余本支离者平生兹考盘沦飘从远役留滞守微官言迈祗云易思归方虑难怅然廹迟暮五载始投冠迨此寻栖息复得遂盘桓抚心殊已惬日夕废朝餐
西郊
清旷自有素宁独在幽深谁谓西郊地宛似南山岑四野多景色青春晴复阴鲜云冠緑苑回飈翔翠林寝疾托闲逸即趣恣登临婴累悼自昔取适懽在今岂嗟时易颓但顾乐难任穿池玩游鯈种木候鸣禽将营人外赏聊赋邱中吟
行园
巾驾入邱樊披榛理园囿前临古墟路却望清涡曲经营辟池舘周流罗卉木风落缤纷蘂露冒葳蕤竹窈霭殊冬夏寂寥异昬旭野隂当昼暝水气先秋肃少壮旅衣冠疲病归农牧蹉跎任情性萧散谐心目雅怀名山意益厌人间俗岁晏终如何行行访巗谷
郊居作
池籞鲜珍鳞樊笼多铩翮物情忌窘束人事伤纷迫拙薄谬荣涂踈慵谢朝籍销声背諠竞息影投幽隙邱园虽寂寞悠然殊自适徘徊弄文史流连眷泉石神轻片云上目莹清川激蓬峤宛相闻沧洲如在觌未申隐沦志稍习湛冥迹外慕非所希聊用终晨夕
晓出东田遂游溪上
鸟鸣曙色至云收春气鲜寐觉啓南扉顾步出东田遇赏乍淹留乘景更夤缘折芳顺蘅薄涉水弄珠泉感来忧已忘神往乐俱捐窅默任真游荡瀁契灵筌何待崐邱上腾化始为贤
斋夕
观书每成倦徙倚凭斋阁烟景翳山池春隂歛花萼衰侵迫惆怅节变乖行乐不有恬然想何因堪寂寞
暮春园中作
荒径入园墟经旬旷游涉林飘依槛絮蔓引横阶叶春阑意已倦风晩花如怯怃然阅徂景弥使忧相接
对雨
病困怯炎蒸隂雨差相慰芳林洗花蘂緑野笼云气坐忆郭西池芙蓉定开未
荅顔惟乔
俗纷倦城肆放浪怀林莽命赏来芳讯探奇恊幽想萧条南苑际中夏犹凄爽雨霁緑泉生风惊白云上禽鱼行盼睐水木坐俯仰梁栋下隂霏房栊逓哀响沦飘病转剧偃蹇年日长名山仍未去末路竟何往故人念相慰贱子拟自广旦日伫登临愿言操几杖
游城南园林【用开襟濯寒水为韵】
崇邱亘中野逶迤似层台斜攀隂磴上下见凉云开对酒已判醉无劳歌管催
徙倚茑萝迳徘徊松桂林寻云延远步窥水莹幽襟微子共行乐终然孤赏心
别苑命飞觞平沙徙行幄藉兰初解带拾蘂俄盈握回策步前溪尘缨仍自濯
丽札昔相约名园今共看雨苔晴亦湿风筱夏犹寒永日倦高宴清歌时向阑
日落风景佳中园霁氛滓轻云染松色清露飘兰蘂新暑渐炎蒸重来翫溪水
城西亭子宴集【用桂栋留夏飈为韵】
逐凉向何许平台俯烟际青臯杳重叠素水萦迢逓酒冷渚边云衣芳苑中桂一遇林下期仍偕尘外契攀林摘朱果汲井牵瑶瓮凉风拂露榭清气流云栋四时俄转瞬万绪纷如梦相顾各喟然中饮可辞痛抱痾慨独卧恣兴欣同游搴芳薜荔苑窥鸟鵁鶄洲日暝石潭浄风凉云树稠坐看夕景晏与君仍暂留幽渚携风策层阿息烟驾亭亭荷照景嘒嘒蝉吟夏低徊悟形变索莫慙时谢自缘心有念临觞屡惊咤永日避炎暑中园屏烦嚣登危乍凄怆临迥更萧条积水含密雾空林送新飈眷言摅幽抱援翰赓长謡八月十四日夜饯伯昭五首【以圆景早已满为韵】
秋堂惨别酒夕幌伤离弦酒停弦亦阕乍睇望舒圆窈窕度清汉空蒙浮素烟此时一弭思再徙风中筵筵徙杯复倾风罢衣犹冷懽意始依依忧心终耿耿兹游并偶坐後别侣孤景婉娈惜流光携手夜方静静夜未遽央华月出尚早微氛映修竹皓露散芳草殷勤迟暮日缅邈平生好及兹蹔晤语安能写怀抱抱怀不可写徘徊讵云已渐聆寒漏促屡顾清隂徙宵深河歛素曙近云成绮愿子引余觞为别怅伊迩迩别非久淹征驾憇南舘黯黯金波灭离离玉绳断绪言殊未竟积思俄已满行矣念相慰裁音冀无缓
郭外
置酒命交游巾车向城郭徘徊空野外乐绪翻萧索凉风变云日白露惊川薄秋水增烟雾衰林半揺落良时一若此人生讵如昨援琴写哀弄停觞罢懽酌愧彼忘情者孤悰似无托
寄刘希尹
代马怨殊羣越鸟懽同族如何平生爱分背乖心曲悠悠间乡县冉冉踰凉燠念子行寡偶我居亦?独疲痾蹔逃位饥寒方殉禄出处虽未同身世均羇束山林鲜疵吝市朝多宠辱寄言讯之子迟望归来躅
夕诣郊外
久瘵积幽抱端居乏讙趣日夕览郊园俛仰增愁慕林静动风飈川迥来云雾征蓬驶且断栖鸟惊还聚感物悟时变忧生测年暮衰顔渐已迫稚齿谁能驻淹留岁方晏沈吟日云屡有怀空若兹无闻良可惧
晩游墟中
独行墟里路归来秋景夕鴈落清川永鹤唳荒林寂超遥迹乍远优游意弥适寄言簪组士扰扰真堪惜
自西野循涡曲临眺赠同游者
养拙非藏器寝痾岂逃名进惭冠盖群退慕邱园耕多病齿髪暮屏居怀抱盈稍寻臯壤乐蹔慰蹉跎情入野缅曲折临谿屡回萦霜浓石道净水歛云潭清烟景淡将夕汀洲逓微明踈芜岸筱落寥戾川禽鸣心赏夙所重身累适已轻岂辞疲曳倦幸与良游并济时谢明哲量已保幽贞愿从求羊辈放旷终吾生
卧病赋怀
工拙讵同区通蔽固殊致由来辟世者未逮匡时智伊余本踈诞屏迹归朝寺非材托闲散孤贱违荣利邴子忌多秩嵇公病为吏虽微二贤操犹全匹夫志适已每多慰养生仍寡累方探至人旨始慕神仙事玄览瞩昭旷冥栖伫灵异白云存髣髴沧洲形梦寐渊虬无近韵霄鹄有遐意愿结松乔侣人间聊可弃
杂诗【五首】
植草会成蔓种木当为株休咎岂虚生景响不相踰吕生钓奇货苏子挟隂符六国假相印万户割名都一朝计不售仓卒蒙罪辜狙诈适自困倾巧定焉如生时谅非荣既没辱有余达人安贫贱贵欲弭祸枢
富贵使心惑嗜欲致行妨宴安损性灵美疢生膏肓吾观古来士高躅互相望首路或暂同中道更苍黄班生嗣前烈马融遁遐方藉梁奄为累附窦终自戕通人识尚尔咄咄可悲伤小人难久要君子贵其常草木有贞心岁晩盛芬芳
玉以采自斵丹以泽自销高才耀当时荼毒竟相招傅子感飞蛾张公喻鹪鹩思患岂不微履险果焉逃千金惮垂堂胥靡易登高愿随方外士杖策归蓬蒿
神龙徙鱼笱灵凤违兔置至性炳几先忧患宁相加在昔有明哲引身蹈幽遐岂无当世心岐路多网罗於陵励清操接舆肆狂歌寂寥以为侣自然以为家纷华非不荣反覆将如何
伊昔学干禄忝窃造中朝时来岂自期奋迹阶云霄秉笔属西署改服厠东曹公卿竞推引贤俊慕游遨微满近倾覆中心忧且劳兴言命旋驾偃息就林臯浮沈各有宜趣舍实相辽谅非高门士聊欲恣逍遥
冬夜
高阁寂已夕清隂淡如雾林塘正寥落霜月转幽素藴真非境累赏胜由神悟倚户望西园无人共微步
舟中看雨
微照下亭臯轻云翳川曲一望春波上萧条烟雨緑余花飘近渚衆鸟喧深竹借问同行子何处停舟宿
志感【二首】
二仪育万物四时代寒暑三五咸哲王质文有今古圣人贵通变愚者或未睹周公兴礼乐光翼兄与父宣尼谋鲁国一变道斯举旧章不可忘季世赖毗辅苟能继先志改制固法祖国家历年祀庶绩罔不叙乘时宜损益更化竢明主愧无贾生书今日悟当宁
圣王久已徂方策不俱逝大者载诗书遗烈播无际猗嗟德不泯文章亦相俪吾观三五蹟旷代若同世区区汉唐来群儒犹善继葳蕤竹素间君相赖攸济皇朝属全盛重光施来裔自非良史才大业有瑕翳愿言见作者缀缉列凡例纷纶括群典俶傥袭六艺言文行则远斯理良匪细惓惓告在位秉笔当勿替
赠别翟廷献
燕酒沽玉壶弹筝唱吴歈四坐咸寂寞停觞但踟蹰踟蹰送将归故人与我违当春对歌酒愁思无芳菲忆昔同栖泊长安竞行乐朝野盛懽娱朋曹何洒落休澣及朝昕追游越城郭东第尽王侯西山具邱壑秋月韵鸣弦春池喜华酌流湎平原饮傥荡鄱阳谑良时易徂谢同心忽离索浮沉别岐路聚散殊今昨之子宦中州余方寻故邱谯国望梁藩咫尺抱离忧攀嵇虚往驾访戴稀来舟空投三岁字讵申千里游今王继百六龙飞自南服年开嘉靖号祥符大横卜西雝群振鹭东圃丛修竹一辞北山隐再忝南宫録判?屡愆期随牒忽来兹过逢蹔以笑劳苦翻成悲君谓久游梁俗态好苍黄宁容长卿慢竞笑次公狂当户忌芳草投人疑夜光以此汚微官不如还故乡感君诚不偶顾我今何有儒効卒无闻官箴竟多负一割慕铅刀千金惭敝帚循省但空虚悲伤就衰朽衰朽遽几何良会将无多昔游接形景今别邈山河白云梁苑色緑水蓬池波留连暮春日殷勤游子歌歌阑日向斜游子起登车临岐欲有赠何因解咨嗟铩羽异鸿鹄存身乃龙蛇行行念自爱无为怨天涯
太岳诗三章赠陆元望少参之武当
荆楚富名峤太岳气雄哉云杪擢珠林天中悬玉台遥遥人境絶肃肃神君来
神君集福地文祖树灵宫金银列城阙藻绘揺烟虹萧然僊局吏坐啸青山中
青山好栖遯朱门倦淹薄空握五芝图坐恐三花落傥传招隐曲愿附南来鹤
省中赏牡丹是日喜雨得知字
嘉卉????含采芬荣还及时兹言喜雨日忽值看花期四月春草歇南宫韶景迟烟扶翠柯立风拆绦房披珠树安足种僊人应未知何如翰墨署共揽芳菲枝赏胜自难偶时和方在斯作霖怀相业忧旱体皇慈厠燕已云忝属歌谅非宜空然搦赤管讵报琼瑶辞
雨中姚氏园候客
朝日变隂霭满园啼鸟声坐看微雨至弥怜芳树清緑波洗沙屿碧藓翳山楹此时迟嘉客临觞无限情
桂洲诗
白云覆秋水桂树在中洲美人行笑歌攀援以淹留朅来游宛洛岁暮增离忧着书子当归迟我舣扁舟
蒲汀诗【四首】
凤飞俯丹穴龙游顾珠渊神举岂无娱冥期方眇然哲人抗殊迹昭世冠群贤声华虽馆阁赏寄乃山泉泉源出山下蒲生徧汀曲波中演漾春沙际参差緑离离映寒草冉冉依荒竹发地辟兰臯临流葺荷屋荷屋积芳馨蒲汀转幽敞苍茫起暝色寂历含秋响白鸟狎鱼梁丹莹入书幌淹留江海思旷絶风尘想风尘谢高韵廊庙企鸿猷适已道虽胜匡时智弥优德人鲜凝滞大化任沉浮终参子房幄始泛?夷舟
徐子容薜荔园十三咏
思乐堂
徂谢迫遄期悠邈成今昔平生行乐地仿偟覩遗迹寒飈起危舘曙露依幽石象设尚如存神游眇安适
石假山
君家洞庭畔犹嫌去山远园隈构石岫林际开云巘迤逦带华池崎岖入层苑不载扁舟来临流讵能返
水监楼
可怜池上楼俯映池中水点缀画难成分明镜相似云移荷芰下鱼戏房栊里素景一离披知有微风起
风竹轩
绿竹自便姢复值微风集暝色飒将寒秋声辍还急琅玕欹易折翠羽纷难拾幽人最惆怅揽衣空竚立
蕉石亭
芳草如翠幄亭亭冒巗阿丹梯承晩映碧涧写秋柯日入烟雾满夜来风雨多预愁霜雪至为乐恐蹉跎
观耕台
东菑及农节高台试登陟阡陌路逶迤陂塘水纡直历历原上耕依依陇间食虽无耒耜勤端居增叹息
蔷薇洞
洞口蔷薇树春来冉冉红停舟緑水曲携酒彩云中穿林入窈窕牵叶望玲珑祗谓跻攀尽望望转难穷
荷池
临水放兰枻处处花相触霞水共参差香风时断续上看绣羽乱下睇文鱼逐日暮未归来聊就舟中宿
栢屏
何时别陵上移居来後庭牵条拟峰势总叶学山形白雪转自緑彩云相对青无劳台岭侧陵虚抟翠屏
留月峰
隂崖抱嵌窦倒景如明月玉气夜逾妍珠光朝未灭云归晕正满雾上轮初缺西园讌客处临翫情无辍
通冷桥
隔崦闻秋籁行寻窥碧山雨过沙岸曲泉吐石梁间云深乍淅沥风起更潺湲缘源欲何极日夕未能还
花源
曲水写珍池盈盈送红萼朝来湖上雨吹此繁花落旖旎萦鱼藻徘徊逗兰薄含凄眺芳渚剧念春销铄
安阳道中留别崔子锺
伊昔游京邑周旋预簪裾亲仁值贤哲泛爱及顽踈出处或异趣聚散罕同居今来再晤对奄忽十载余十载俱南北行路何倾侧色斯子奋飞明夷我垂翼失道愧先迷知几服深识握手惨无言抚心空叹息叹息亦何为迍邅丁此时凤至乐周德麟伤悲鲁衰既往亮无及将来犹可追所忧日月逝壮志已陵迟陵迟竟无成世故更相婴平生陷悔吝晩节企幽贞无咎庶言慎有禄不可荣要子同心事千秋扬令名
赠刘希尹
曰余田野人胜冠弄文墨自顾在泥涂敢言生羽翼仪封误眄睐汝南虚奨饰朅来长安道复与君相识伊君本卓跞声华光岱岳气高稷下辩文当淹中学礼闱同贡荐宰府聨登擢何意他山石滥厠荆岑璞当代论交地如君真寡二周旋幸嘉会提携辱高义仙曹多暇日帝京饶乐事朝随紫陌游夜集华堂醉清时信难偶世故俄纷纠我方释诏狱君已遭谗口金虎正纵横玉马空奔走悯默各伤心苍皇一分手升沉难预计往复更迁逝失势兰化刍乘时堇为帝愚士故系俗达人解其契宠辱安足惊脱略人间世征涂积氷雪游子辞京阙惆怅北风诗眷恋河梁别昔为金石交今为云雨絶扰扰离筵散暧暧行尘灭亲交日以稀心绪重多违同人既远谪孤客亦怀归云霄惮投足风尘思振衣愿言乞骸骨从君俱奋飞
钓矶
钓矶上斗折偃仰俯石瀬曾云来目眦清波鍳衣带扪葛聊为纶持荷还作盖高情岂羡鱼逍遥在尘外
月夜望雪
朝看云际雪夜坐月中楼宛似青天上俯观银汉流犹怜目未尽好为上帘鈎
赠王山人
古有形法家史官常着録王生世其术胸中罗海渎为我谈形胜九州如在目手持诸公诗词华烂珠玉吾闻古者葬沟壑为槥椟缘情棺椁易弥文宅兆卜古道日陵夷异哉末代俗送死徒空言实儌生者福昔人信恬淡今人苦多欲纷纷衰世事利涂宁异躅天地无终极陵谷屡翻覆纵观大化中千载亦云促既死惟所遇生取衣食足不贪以为宝斯言当自朂
赠苏允吉侍御二首
逃虚喜同人絶弦悲异代独行增永怀赏废有余嘅平生友英俊末路离懽爱何图蓬藋间复与亲仁会知言甚合符定交果倾盖先民夙所仰斯人固其辈鸿才何炳蔚雅行乃韬晦官聨侍从列意寄风尘外相望己劳积辞诀能无槩差池惜良晤缱绻见交态吾衰采真游子贤熙帝载一结同心言当令岁寒在
鹿鸣美野草君子贵赠言闻善乐相告此义古所敦若人信名世乘运佐羲轩观风练国体游艺?词源求友及薄劣作赋贲邱园感彼诗人语何以报璵璠曰余嗜檏学自信莫能谖举俗不见是惟君期讨论立言非不朽功德鲜常存逐末事终小得一道斯尊外物弃浮云贵已养灵根愿招同怀客共入无穷门
小园旧名退乐中丞马敬臣先生改曰常乐因为题榜兼赋古诗二章见赠蕙敬次韵奉酬且记吾园得名之始
西原亡旧业南郭得新庐开荒筑塲圃改径通村墟达人赏我趣远访林间居年德非可亲气味略未踈倾盖语移日纵谈怀抱舒置酒莹心亭促席临清渠然竹煮山茗炊黍荐园蔬赠诗借高论题榜忝名书虽荣华衮褒自顾实空虚平生志寻乐忧患每有余好学谢希顔寡过愿师蘧守节钦两龚知止企二疏微公藴真鍳晤语复谁与
荒园负城郭穷巷翳榛莽谁云一区小我怀殊自广结茅尚素朴种竹爱萧爽乐此林庐就忘彼年岁长自予释缨绂一纪脱覊鞅独学叹孤陋成性愧存养稍知天路近欲陟未能上希音寡偶和好事莫来往遂辍邱中琴千载寄遐想晩遇林虑公折节猥相访望洋增大观披云快高仰谅非温伯子何以酬心赏
赠李子西
自余友君子寒暑仅三易始见欢如故再遇契逾昔周旋尚无几欵眷良已积常恐人事乖及兹果离析枉驾就我别执袂城南陌举觞忘献酬坐客皆凄恻爱深悲不浅辞尽意何极霄汉子奋飞山林余偃息出处苟同心楚越非异域
送林汝雨提学岭南
圣人久不作命世岂无人贤哉白沙翁崛起南海滨研几见智崇固穷占道醇吁嗟百年後斯人不可闻儒林实渊源庶官非等伦君虽旧史氏选择典斯文番禺名都会多士何彬彬之子允师表先正有遗尘千仭独高逝九渊终自珍出处苟不审性命谅奚云衰俗日陵夷我怀难具陈风声系先倡典刑期再新嘉会亟增修江门堪问津赠言同心友景行良可遵
日暮
日暮坐东轩直望西山曲白云蔼蔼至雨我窗前竹兹晨惮隆暑披衣废朝沐徙倚乘夕凉清风散炎燠大象干流行变化一何速日新谅无取年长秪多辱古人善补过嗟尔当自勖
寄穆玄庵
昔游西海上明月落吾手欲访识珠人惟有玄庵叟山川阻且长望望空搔首由来稀世宝知者故希有
庵中
市声入墟落瓮牖未全晓虫飞亦薨薨焉知此生小群动随天运宇宙长纷扰独有庵中人冥然化机表
赠孔汝锡
河清非难俟鸣鸟亦易闻伤哉独立者异代无同群调锺欲谁须献玉秪自勤士为知已死古人岂徒云我生信多幸激赏遇夫君清襟似渊彻妙论若兰薰寂灭契玄理英华包艺文方欣暂晤对遽怆远乖分迢迢长安日杳杳大梁云预愁梦中路举目空氤氲
南园对月与孔汝锡
避俗每郭外养痾亦园中索居无与娱君子欣来同孟夏日犹短初筵俄景终幸兹三五夕可令诗酒空移席陟亭榭缓带弄丝桐落霞稍西没朗月已升东湛湛竹上露泠泠松下风眺听尽昭旷怀抱转冲融讵厌緑觞满但愁良夜穷留连非荒乐怅别方匆匆
邱中
萧条风雨散凄清松桂冷邱中一游睇处处云霞影稍爱夕阳佳复听秋声静遥怀赏心侣岁暮空延颈
寄浚川先生
览公谈玄作赠公咏玄篇寻仙愿未果怀旧心悠然抠衣游郡斋言诗偏赏激束书谒京邸交臂俄分折中岁再见公置酒浚郊庐自此若参辰形迹缅相踈一别二十年相思定深浅独游郭南园忆公如在眼稷契亮天功巢许好山栖同生尧舜世出处安能齐退藏诚自揣明敭何滥与愧非伯齐伦谬当公叔举我年已迟暮我志但逡巡鄙儒信顽鲁不识要路津枳棘偏荒涂?枭竞翔舞中有孤凤凰哀鸣一何苦十日出天衢龙飞欲何为不如反深渊俟彼风雨旹世俗多崎岖达人岂凝滞公能访松子予亦从公逝
次韵酬顾武祥
一?郭外田五亩林间宅追踪扬子云希风谢安石春墟杂沓红秋迳朦胧碧优游不知老留连转成癖良朋兹见访神交自畴昔临流暂携手藉兰仍布席晤言尽冥契赏心非外索谁谓衡门下亦枉金闺客高士轻官簿逸人贵仙籍矫首问天路与君同所适
庄生
庄生演黄老孟子述唐虞古今事已异见谓为狂迂章甫岂不贵越人非所须嗟嗟後代士高论将焉如
林卧
东南月出早林卧不知莫飘萧石陨箨青荧松泫露意惬已忘言神游如有遇空怀寄同好此境莫能赋
留别
素乏霸王略颇深山海情一充南省赋再反东臯耕踈放日增甚沉痼岁弥婴好遯愆幽期鸣豫贪浮名进止苟如此焉能获利贞初服念不忘远游心所轻迟迟去燕阙眇眇向吴荆蓟门雨雪暗广陵潮水生八公遗桂树千里饶蓴?名胜分可悦心赏遥难并愿言慰离索引领伺同声
考功集卷三

[book_title]卷四
钦定四库全书
考功集卷四　　　　　　　明　薛蕙　撰七言古诗
元夕篇
皇都佳丽地春日艶阳年共爱元宵好争歌明月篇元宵明月满蓬莱春色先从上苑来千门宛转银屏隔万户参差金鎻开千门万户连双阙彩女新粧踏明月映牖窥窗态转多含娇凝睇情无歇正逢春日爱芳菲复值春宵缝舞衣灯光斜照珊瑚枕香气空薰云母扉此时天子盛遨游离宫别馆足风流才开凤岛张灯架更起鳌山结彩楼彩楼迢嵽鳌山侧复道交衢对南北万烛翻疑白日光千灯却乱春星色春星暗霭迷烟雾仙籞分明见天路空里翩翩翠盖飞云中冉冉鸾舆度翠盖鸾舆千万骑伐鼔摐金动天地御仗层层锦绣围广塲队队鱼龙戏就中别有王侯客三三五五长安陌夜夜经过许史家朝朝游戏金张宅金张许史鬭骄奢金灯玉带剪春纱鸳鸯比翼玫瑰树翡翠双栖菡萏花龙膏凤炬列千行蕙火兰烟百和香月华照耀瑠璃障雾影氤氲玳瑁梁可怜豪侈谁能似可怜行乐心无已曲罢频移歌舞筵醉後重游灯火市月市星衢游未徧东城南陌时相见妖童绣勒五花马倡女银车九华扇妖童倡女繁华子双去双来帝城里粉色偏从月下明衣香故向风前起调笑行歌懽未阑浮影流光夜遽残朝来试过狭邪路堕靥飘花那忍看
龙虎山歌送范同年汝和
豫章之东龙虎山南斗垂耀当天关祝融庐霍引襟带三江九????奔回还山盘水曲入仙城叠巘层崖上紫清中天日月照楼阁二十四岩金碧明巗室洞房烟雾里玉户金牎宛相似丹井深通沧海潮翠屏倒挂天河水翠屏锦壁百千回緑岫青岑宫殿开羽人龙驾去不返仙吏仍飞双舄来双舄朝天还帝乡飞来飞去名山傍仙峤云霞长不改天坛花药依然在却向山中寄紫书故人阙下遥相待
送范师舜调南京兵曹兼讯顾英玉
范云移官赴南署买舟官河下江去君家住在岷峨西回首江东望乡处蜀客吴人解相笑可惜风流本同调江左应传洛下吟尚书更羡台中妙尚书台中多暇日相逐郎官骑马出载酒观棋乐未稀登山临水情非一眼中六代繁华地吊古悲歌动人意冶城无复谢公行新亭曾洒周郎泪君向吴城我燕市年来亦忆蓴鲈美幸为传声谢顾荣何时共饮三江水
宝劒篇
昔闻欧冶铸宝劒冶中蛟龙歘挥霍冶开火歇蛟龙失黯黯青云吐芒锷赤山丹液色郁勃白帝金精气萦薄翠珉磨出氷洞明宝鞘装成金错落鸊鹈膏莹科斗字鹿卢玉映芙蓉萼坐上传看疾风起尊前拔舞惊虹跃蚩尤苍黄化石陨天吴辟易随潮却果然魑魅忌精爽坐令神物藏冥漠由来世事不可测须臾沦落丰城侧玉珥雕零苔藓昬雪花蠧蚀尘沙黑当年得意断犀象今朝失路埋荆棘地底龙眠鬼犹泣斗间气腾人未识泥涂汚辱君勿悲风云变化时将逼掘狱重开双宝刀入市争酬万金直自古英雄每如此平生蹉跌长叹息哀歌谩作行路难高飞自有横天翼
羲和行【五月日食作】
羲和东来海神泣丹霞闪烁玄云急风纒赤道吹星陨龙鬭青冥学人立轩辕太一迷南北蟠桃若木无顔色上帝巫咸杳不闻仙人侧目天门黑
题陈明之画菊为何子元先生作
忆昔先皇十八年学士风流满当代就中太仆真潇洒至今画菊流传在中丞此卷画更奇秋花锦石云雾姿追思盘礴解衣处想见酣歌纵酒时当时画此蓬莱观自谓平生此其冠画成持赠燕泉公满堂醉客空嗟叹回首斯人已难得长使中丞怜粉墨拂纸偏惊白露寒开缄稍觉悲风色中丞远适西南地索我题诗见交谊百年许与讵偶然万里提携不相弃陈琳後事不堪论水部文章今尚存病客安能赋思旧主人须为续招魂
郑继之馆内积雪为小山戱作长句
君不见少谷子饥寒卧病长安里长安腊月雪一丈恠尔朝来何技痒陵晨扫雪为小山数峰突出窗户间我时过门访子入子也阶前荷锄立乱垂散髪杂尘垢斜挽短衣半沾湿忆子前年览吴越东游四明寻禹穴惯矜赤脚踏层氷苦覔黄精斸山雪平生好奇心未已今朝作戏聊复尔斵氷积雪止俄顷走海驱山宛相似仄崖崩壁色凄怆玉膏乳窦隂森爽磊砢初惊大禹凿戍削飜疑巨灵掌君不见五侯甲第当此时红罗斗帐流苏垂铜盘烧爉彩云散玉?拂面香风吹吁嗟如子何为尔低眉蹙頞冻欲死
南唐李昪画竹题云昇元阁上作赐宋齐邱
南唐草创金陵日君王材艺还非一宫中初学书画图人间早见丹青笔昇元阁上朝置酒九华山人前上寿兴酣点染云雾飞画成挥霍蛟龙走潇湘洞庭洲岛畔雨叶风梢翠凌乱珍重仍兼御字题留传拟作山人玩人代悠悠朝市改何言画本今犹在呜呼金石亦销毁细看粉墨无光彩我持此卷三叹息英雄割据终何益虎踞龙蟠尚复存黄旗紫盖非畴昔富贵繁华如梦寐千秋万岁皆相似君不见西京空聚茂陵书伤心不独江南事
黄河行赠管汝济病归
崑仑播元气积石歕灵波东南控赤县西北注黄河黄河西北来崩浪触山开天轮蹙惊电地轴沸奔雷雷奔万余里鼔怒何时已悬流白日下漂沫浮云里洪波直射三秦道巨灵擘山山为倒二华峰开菡蓞披九嵕夹绕蛟龙抱九嵕嶻嶭青天上下有黄河日揺荡欹?长移渔父船清沙好拄僊人杖僊人西归聊卜筑开门正对黄河曲浦口鳬鷖上石牀云中薜荔垂茆屋男儿挂冠苦不早玉体忧来日枯槁尔去应寻河上公我行欲访南山皓
送太乙子归华山
太乙子弃掷腰间组酒酣慷慨拔劒舞阊阖冥冥不可入西游华山骑白虎骑白虎登金祶金梯高高与云齐手翳芝草扪虹霓子先茅龙肯相与随君翺翔逐玉女
题郭鸣世鹤亭
第五桥东野竹青主人结屋占云汀扁舟初入泛花水三径新开放鹤亭亭下萧萧鹤一群含姿弄影雪纷纷水边沙暖行春日石上风寒卧白云白云浩荡沧洲远忆昔雌雄巢翠巘青田养子衆雏成华表辞乡干岁返何年偶被云萝制羽毛摧折樊笼际拂雾仍思紫盖飞临风尚想华亭唳小苑斜连鴈鹜陂上林却绕凤凰池不须奋翅缑山去相逐鵷鸾集玉墀
梁园歌赠李川父
君不见梁王富侈甲天子国东筑园三百里复道崛崎象河汉曲池潺湲写海水诏书益赐膏腴地羽猎常从千万骑爵马珍奇外域来宾客游谈四方至本期千秋乐未改奄忽繁华不相待金舆玉辇已零落鴈渚鳬洲竟安在君不见异时邹阳趋阙下出入雍容擅文雅宁知谗人一开口束缚翻为狱吏骂又不见汉廷不重马相如谢病因上梁王书浮沉颇与诸生伍枉却当年赋子虚梁园一旦生秋草二公坎何足道人间万事皆虚无讵用区区恶怀抱大梁李侯才絶妙司马邹生尔同调江海遥分刺史符文章不待承明诏相逢问讯今如何命也岂免常蹉跎南归又复不得意赠子聊作梁园歌
醉歌赠姚汝修
蛟龙未得意居然客泥渎区区蛭与蚓见之不挂目宁知一旦挟云雾赤电青蜺下相逐白日收光海水沸南山摧倒为平陆丈夫处世亦如此竪子莫轻天下士君不见张仪南游楚相横范叔西奔魏齐死姚夫子饮我酒高歌为君起君今肮脏王侯侧我时跌宕尘埃里时人作色矜权贵笑我摧藏不足畏淮隂仰视里中儿李广愁逢灞陵尉劝君第饮君莫辞英雄会合当有时少年何惜千日醉他日飞腾犹未迟
嵩邱歌送蒋子云
君不见衡恒泰华奠九州豫州巨镇名嵩邱中天照耀白日景后土灌注黄河流往者天皇题宝帙五岳真形标第一三花隐映玉女台二峰罗列仙人室曾闻轩后驻云軿复有周储吟凤笙缑氏山头鸾鹤去鼎湖水上蛟龙迎君看万乘亦何似古人弃之如脱躧纷纷流俗笑此言肯把山林易青紫世间万事俱零落何用明珠弹鸟雀因嗟季子狭三河转忆尚平娱五岳我今思归殊未还梦中每每游僊山颇疑羽翼落天外但觉烟雾非人间君不见谢公李白神萧爽天姥罗浮梦来往予也频梦山中游心知自是神僊流异时最爱安期术拟卧名山采芝术羽化青云虽未期肥遯丹崖讵为失送君南行洛阳道一望嵩山愁絶倒谿口空余踯躅花涧中不见菖蒲草薄游已自厌风尘多病祗堪学隐沦明年定访浮邱伯为扫云林作主人
邺都引
君不见当涂父子全盛时邺都佳丽侔京师芙蓉池上开朱邸玄武苑中罗羽旗九锡才终俄受禅宫中更起文昌殿功臣北阙赐甲第词客西园侍清宴雄图拟谓千万年于今城阙空云烟梁沛真人不复起歌舞曾无铜爵伎西陵谁辨古墓田东流惟见漳河水
夏夜暑甚不寐
手中白团难御暑氷簟絪縕热如许高楼夜半擥衣起帘前坐看银河徙想像蓬山殊不恶桂树玲珑?珠阁僊人月下汲玉井海风萧萧云髪冷
酬刘希尹赠古镜歌
故人遗我鲁国之宝镜远自燕都寄谯邑殷懃预恐到时久封外兼将锦为袭夜来梦君在君侧朝得君书长叹息开缄寒雪洒衣袂入手秋蟾照顔色背间篆刻无人识鸟迹鳞皴土花蚀依稀尚有双盘龙似我於君连羽翼当年与君游帝乡岂意今者遥相望摩挲明镜览愁髪坐惊骚屑生秋霜此时顦顇君不见作诗寄君空断肠
宝刀篇
谯国王生名博古故物叠累满环堵中有百辟之宝刀太白之精来下土烂如白虹皎如雪紫气纷纷长不灭卷之如鈎垂欲折舒之还成三尺铁异哉神物那可比坚能割玉柔绕指蛟龙变化廼如此刀虽奇谲不宜尔王生王生善宝藏何年持之献我皇指麾上下威四方廷中佞臣如负芒佞臣屏退进群贤巍巍帝德光配天小儒敬赋宝刀篇颂声洋溢千万年
结交篇
交道之难应有以大都难在无君子小人见利不见义相与安能保终始忆昔曾为吏部郎四方宾客满门墙汝南拔士各题品北海爱才偏激昂一朝余坐大礼罪被放归田遂沉废当时门下结交人去作谁家座上宾一书不复访生死半菽那能分贱贫岁寒仅有数君在余子悠悠难重陈君不见古人高谊难比俦今人薄恶真可羞请谢当涂少年辈甘与深山麋鹿游
置酒辞
美人洗拂白玉巵老夫自歌置酒辞桑榆之光能几时含情不饮复待谁我生材质无所宜不拟纵任恒矜持譬如散木不自知欲就绳墨何其痴盛年一去悔可追却对蛾眉慙鬓丝君不见谢公自是天下宝偃仰东山颇枯槁平生掩鼻向富贵一见婵姢翻絶倒人间混浊殊可憎聊凭尤物娱怀抱屈原湛身亦何补贾生恸哭空自苦漫将一缕系千钧秪余碧血埋黄土九州浩浩扬洪波念之岂免泣滂沱怀宝迷邦遭诋诃手援天下可奈何未如闲处且婆娑快饮美酒听清歌及今为乐勿蹉跎明年白髪应更多
酬张路寄画佛及观音
江夏吴生久物故画手人间无独步尔来张子出大梁又见丹青照缣素奈何絶艺多自惜未许千金换真迹高士飞扬不易驯贵人造请空无益遥闻病叟耽玄理为画释迦兼大士贯休罗汉殊未工虎头金粟真堪拟精舍安居伴白云玉毫瞻礼对罏薰他年负入深山去应写伽陀重赠君
赠王子正侍御
江汉英灵锺蜀都蜀之作者何代无严扬王马耀往牒後有陈李兼三苏国朝异才杨太史尔来任赵俱名士同时王子复同调四贤相望颇相似嗟哉王子才为累正色立朝多论议未能默默御史台甘作栖栖州县吏小州寡事无簿书时时访我城南居嵇阮偏知酒中趣庄惠剧谈濠上鱼君如云间折翼之孔鸾我如蛟龙失水而泥蟠百年穷达岂足道秪愿长生学黄老俗儒白首诵陈编舌弊耳聋殊可怜文章成名第小技博学拟圣非真传虚生浪死不自悟尚构空言嘲列仙仙人约我游峨眉君亦莫负青城期蜀严湛冥真我师君家谏议将何为绥山傥遇骑羊子共附髯龙随所之
希夷先生墨竹歌【并序】
蕙家藏希夷先生墨竹之右先生大书絶句云莫贪枝叶亦成龙要悟从头到底空已遇神僊施笔力风霜不可再磨礲後题云陈图南作就赋画之左有章次道魏仲先二絶句魏并有序其略言钱公淡成入华山参先生先生作此赠之蕙自少时即闻之长老云昔野人掘地得石函中得此画而周挥使广取之盖宣德正统间也其後史挥使瓛得於广子文而方挥使熇复得於瓛子经嘉靖丁酉蕙廼得於熇孙显宗蕙观先生诗穷理入微盖非後世诗人所能言而其字体雄伟不凡兼有古人之法度亦非近代书家之比也乡使得於外郡莫详所自则其真赝亦不能明幸而出自吾乡为数故家所传事迹彰着衆人皆能言之其为先生真迹可信不疑然数故家皆武人莫知先生为何如人虽颇爱重此画而不知其为希世之宝也又幸亳地不当要冲故此画得为吾乡旧物历百有余年而蕙得之不然已为有力者取之他所矣蕙尝读邵子击壤集有观先生真及墨迹三絶句云未见希夷真未见希夷迹徒闻希夷名希夷心未识既见希夷迹复见希夷真始知今与古天下常有人希夷真可观希夷墨可传希夷心一片不可得而言於戏後世不为不知先生顾其知先生甚浅如邵子所谓不可得而言者此岂世俗之所能知哉有能真知其说然後知先生之道超然天地之始彼神僊云者其殆强为之名乎抑先生之诗固以一切皆空岂独有所谓神僊耶邵子之意亦若是也虽然世无邵子孰不以斯言为孟浪之言夫嘉靖庚子岁秋七月大宁居士薛蕙识
水墨淋漓数茎竹琅玕不羡多成束飞白玲珑一片石夜光休夸大盈尺云何此画价无敌廼是希夷之真迹列仙籍中多品流先生况是神仙伯宣靖仙材亦不群寻师遥入华山云解顔一盼不易得敢望挥毫遗此君画首题诗兼姓字凤翥龙蟠三十四丁宁举似一转语截断世间无限事领略真仙上上机参同古佛空空义古来画史虽无数争似仙人得天趣笔势翩翩入三昧玄旨明明标一句梵经合受天人礼仙迹那无鬼神护五百年来如电过一幅霜缣完未破湍水东流鹤不归峨眉西逝龙犹卧故乡之子慕神仙偶收图画如有缘锦囊新装緑玉轴彤管更赋青霞篇安得至宝不磨灭期与好事相流传先生闻此应大笑水中捉月真可怜
希夷先生墨竹短歌
大宁斋中至人竹淅淅天风撼苍玉大书诗画真三絶价敌宣和六千轴伊川空有句传神世俗宁知伪与真秪恐明珠终暗掷此君他日与何人
文徵仲画老子见赠旧寄观音像并此奉谢
本家楚瀬乡远师周柱史流沙竟长往谷神应不死真源古县近西原祠宇荒凉旧宅存不见犹龙写生色秪同摸象解空言衡山先生今顾陆赠我真人真一幅天机渊默藏根柢日角分明辨眉目先生高士非画师一纸千金难易之四方求者苦不得我未往求先见遗往年曾寄圆通像髣髴白衣来海上今者挥毫图伯阳恍惚青牛归故乡老夫家居贫转剧偶然富与公侯敌箪瓢匮乏无斗储箧椟缄縢有双璧平生嗜好释与仙幸遭同病还相怜已将彩绘作佛事更拟形似传灵筌学通二氏我何有画备六法谁能先不惭俚调酬妙品往来聊结三生缘
赠袁贞白
故人昔访我翫月新秋节十年重命驾复对春宵月故人真有古人情明月故向今宵明可怜明月如盟主知君与我心相许结交肯与流俗同此心愿学延平翁
张南园画云南图
尝闻司徒作者流暮年画思生沧洲丹青点拂随兴到云雾幻眇令人愁君不见益州形胜佳且殊可惜僻在西南隅中原断絶罕人迹遂使吴越矜区区司徒平生生此都文学才气海内无独怜山水久寂寞因之貌作云南图大山小山相盘拏龙鳞攅罗揷虎牙洪波万折走其下石根奔蹙如蛟蛇行人含颦色咨嗟鸟道上被青天遮巗披谷坼有平地孤城百雉千人家生绡淡墨势颇窄万里滇池气相敌山川空濶神为开不觉沉吟悲古迹古来此地号边鄙邪指牂柯连越嶲秦代新开五尺道汉家更代昆明水岭陬海落通中夏翡翠明珠半天下始闻大将泛楼船复遣词臣祝金马只今郡县穷南土风俗相传胜前古世封刺史上计书附塞蛮夷占编户何况司徒此间出文献从今更难匹山中已报解银鱼世上仍看留彩笔我言此卷真奇最不独毫端工粉绘应同蜀相画夷图想见成周作王会
东方朔窃桃图为许封君题
弱流西下崑仑畔石阁丹梯起楼观緑水旁萦赤玉林白云微映空青岸昔年阿母栽桃树桃叶桃花已无数青鸟飞时屡自迷仙人折罢翻相妬浮生变化如云烟此花一实三千年隣家小儿亦何物往往窃实来山前自从脱帻金门里卖药逃名会稽市神仙恍惚难具论粉绘依稀无乃是海东之翁许远游有道似是东方俦未肯朝天取卿相时闻缩地游沧洲短褐匡牀成隐居养鷄牧豕混樵渔题诗远寄看图画操杖终期问素书
题竹
使君拥千骑蹋雪向长安雪中芳草尽零落赠此青锦金琅玕江南邱墟绕江水中有琅玕拂云起应龙夜穿崖石裂江妃朝游春雨歇风梳露洗助婵姢沙崩水溅映潺湲坐看彩笔题苔藓想见翠葆揺风烟只今四海歌太平甘露昼降黄河清愿言植此玉墀侧会听丹山凤鸟鸣
梅花用东坡韵
朔云冻压江南村春风解返梅花魂贞心习惯氷霜苦正色不受尘沙昬平生爱花同臭味好事寄我栽郊园最怜一树傲霜霰远胜百卉凋凉温谁将锦轴写踈影恍如金粉迎朝暾未邀皂盖宴野圃已报画戟朝天门嗟予多病但高卧对此欲赋将何言夜来雪罢郡斋冷莫辞看画开清樽
泣玉行
楚国献玉人抱玉山中哭不见赏千金徒闻刖双足一国之人皆若狂玉为石兮石为玉世俗是非虽反覆砾石何荣玉何辱被褐怀玉真丈夫哀哀泣玉何为乎
考功集卷四
<集部,别集类,明洪武至崇祯,考功集>

[book_title]卷五
钦定四库全书
考功集卷五　　　　　　　明　薛蕙撰
五言律诗
药室咏六首
山阶穿药井石室置丹炉壁挂三天字函封五岳图仙人邀对酒玉女伴投壶但逐云霄去无论日月徂寂寥花水上结构羽人庐窻户生云闇松杉映月虚犬灵因试药鹤老解窥书长揖当涂客荣华不可如春院焚香处晨关却扫时緑绨装古帙白石种灵芝招隐刘安赋游仙郭璞诗蓬莱多旧侣题字问相思自知灵气旧转觉道情新露湿星坛夜泉生药院春青泥含石髓丹焰起龙鳞若得金砂就还须赠所亲栖息那云僻芳菲已自多迹应无客到景复有春过户内三青鸟花间五色蛾传言远游子不必向山阿移牀开药籙链玉闭丹房五石终朝转双瞳几岁方壶中能驻景天上任飞光永得长生术将留不死乡
台上
台迥通风榭窻虚近水城卷帘残暑去携手晩凉生碧树藏云暗银河度月明醉来愁髣髴只作画中行
水亭二首
路引水亭出舟行沙岸回使君携客至歌伎逐人来槛底鵁鶄舞窻中菡萏开风光莫相负长日且衔杯中流放轻舸极望何青青宛转遵兰渚夤缘到水亭帘栊围树石堦砌列烟汀缓坐留斟酌长歌间醉醒
邯郸舘中
门对罘罳静城临睥睨斜愁人倚高阁清夜动悲笳月暗云生叶风寒露作花徘徊望牛斗髣髴辨京华
北征
地阔尘沙外天寒霜露中燕云常少日朔气自兼风梦断南栖乌愁随北向鸿淹留忆攀桂辛苦叹飘蓬
昭王台
燕昭无故国蓟野有空台寂寞黄金气凄凉沧海隈腐儒终报主乱世始怜才回首征涂上年年此地来
九日同何仲默出郊
九日登高会同人载酒来寒城一以眺秋色正堪哀零雨晨初霁浮云午未开南飞有鸿雁为尔立徘徊
驾出南郊
青鸟南郊至苍龙北阙来遥传仙跸下正覩紫微开倒景中天馆丛霄上帝台从臣多献赋谁似子云才
驾幸南海子
诏幸芙蓉苑传言羽猎行三驱陪上将四校出神兵列戟围熊舘分弓射虎城风云日暮起偏遶汉皇营
春日禁中遇雪
紫禁春朝雪花飞彩仗新雾交随雉尾风引避龙鳞掌湿金人立窻寒玉女颦翠华沾洒处遥忆属车尘
元夕兴隆寺观灯
灯火金仙阁丹青綉佛筵丛林开宝树大地出红莲梵镜含明月天香杂彩烟诸公共随喜吾醉欲逃禅
送刘子纬病归
邺下刘文学成都汉长卿淹留卧病意萧洒着书情宾客频频去风尘转转生天涯双泪眼回首送君行
送周侍御
闽越三山外东南八郡遥褰帷向絶徼揽辔下中朝风起江潮动霜飞瘴雾消九重思谏诤计日上云霄
送李仪宾
汉殿朝正至燕京送客回春风兔园路歌舞凤楼开绿水清泠阁西山皷吹台宋中词赋地他日好归来
海棠画扇
西蜀繁花树春深乱蘂红还怜彩扇上宛似锦城中影转团团月香含细细风江淹才力减赋尔若为工【江淹有彩画扇赋】
病中何仲默蒋子云过访
何人顾寂寞尽日少欢娱慰藉烦知已扳留强病躯浊醪来近市野饭出中厨珍重交亲意艰难愧腐儒
送徐中夫令南昌
孺子躬耕地诸孙邑宰时承家在尔辈高士亦吾师山坼洪崖井江深许令祠县斋临絶境未可废言诗
赠董应期侍御
同时多逐客而我独怜君弃置勿复道凄凉不可闻风波一流落江海遂离分他日书相及常因西北云
答王允升省中对雨见忆之作
康乐愁霖唱平原苦雨诗故人歌此曲赠我慰相思薜荔垂青阁芙蓉泛緑池今朝一樽酒最恨不同持
送毛敬父之庐州
北峡吞淮口东陵控海隅霍山分岳镇肥水混濡须从事之官远观风问俗殊庐江多小吏应候府中趋
望湖亭
隂磴穿云上天窻绮雾中苍茫玉泉水指点翠微东坐石牵萝蔓攀崖憩桂丛何当避炎暑几杖待秋风
石经寺
翠巘双林合丹梯一径悬洞门临地底石室与天连文字开龙藏金银布梵筵兹山实灵异吾欲托栖禅
送蒋国信之桐乡
始对贤良策登科游汉京俄分尚方履出宰卧江城余忆东南美长怀山水情须君为地主早晩越中行
七夕集廷献宅
秉烛开秋宴更衣坐晩凉云霄降帝子词赋接仙郎月写蛾眉色风传玉佩香惭君有妍唱欲报不成章
七月十五日夜对月
嫋嫋凉风夕纷纷零露时秋来看明月风露已如斯况对西园酌兼怀康乐诗山中有桂树今夜足相思
道院秋日海棠
偶来仙馆内花萼满枝红彷佛看珠树玲珑暎蘂宫预伤白露下坐惜彩云空踯躅攀条处佳人不可同
宴故英国公山亭即文皇帝赐第
东第君王赐西园宾客来将军元好士公子复怜才玉袖花间出金尊竹下开还须明月上莫畏夕阳催
送戴长史
词臣汉廷出邸第魏王开地即清漳郡人同邺下才月中游桂苑风里宴兰台宣室如相访长沙去复来
八月十五日夜同诸友翫月
楼敞含风气筵开坠露文月从今夕满秋向此时分影湿当银汉光斜隔彩云徘徊接新咏况是鲍参军
书省内壁
终朝谢文墨嗟此簿书繁日宴高斋静风来寒鸟喧倦游伤岁序多病忆田园何事成淫滞微官岂足言
雪【时车驾北狩大同】
北极关山濶寒冬雨雪来雾沈玄菟塞风绕白龙堆胡虏犹深入征人且未回遥思穆天子黄竹有悲哀
访雍上人
冬日自虚寂东林地更偏经声行处近灯影望中然残雪明花苑寒云?石筵只应休澣暇来此暂安禅
晦日夜集
晦日归休晩良游惜後时却判长夜饮更赋早春诗云雾窻中入星河阁上垂何须花与月行乐始相宜
答士奇
能来驻车辙不待拆书缄上客同王粲贫家似阮咸清谈对云竹缓步倚风杉安得盈杯酒今朝共尔衔
同士奇子云饮
春风吹酒杯花鸟更相催惜此留连坐判成酩酊回安能自结束聊复共追陪今日不为乐流光去若颓
招廷献子云饮
废书多病後抱杖独行时晩日添花蕊春风积蔓丝物华空烂漫心赏每参差迟尔来同醉能无酒一巵
春夜过时济饮
露浄开樽处天青?帻时素云将月上香雾任风吹为乐常苦晏含情复待谁径须成一醉莫遣酒行迟
夏日游道观
隔竹窥丹洞临池坐碧沙玉拌盛石髓翠笼贮云芽展簟来风色吹笙上月华休论河朔饮讵似醉流霞
陈真人馆中赏荷花作
别馆瀛洲丽新花菡萏香红衣迷日色翠盖写波光雨过金塘湿风生石槛凉客来修竹下回首见潇湘
仲夏即事
林卧采芳草今朝鶗鴂鸣悠悠观物化默默感吾生老大慙闻道空虚耻近名沈吟日云暮搔首独含情江中四咏送黄日思韵限本题同诸公作江霞
春江变气候孤□发云霞散影揺青草流文漾碧沙红泥迷燕子丹洞失桃花水宿淹晨暮应怜谢永嘉
江云
谢客弄春色江臯生彩云纷纷初散绮叶叶渐成文蔽日皆相映流风乍不分何因可持赠欲以慰离羣
江花
百丈牵江路行穿夹?花时怜一水曲远爱数峯斜林下见垂钓溪边逢浣沙武陵如在眼髣像羽人家
江猿
舟行转江峡处处响哀猿极浦云方合连山雨正昏接条时自挂饮水复相援不待三声尽先伤游子魂
六月八日西阙遇雨
窈窕西清内参差水殿连归云向平乐飞雨集甘泉明月裁班女回风唱丽娟龙池初望幸来往木兰船
落日
落日掩书卧荒庭起独行回看太虚上窈霭动秋声寂寞抱真藴飘颻遗世情白云不相识何肯入前楹
寄何仲默
久别忧成结书来不解顔开缄未读半揽涕望秦关簿领余方倦驰驱君讵闲相将保玉体去去入名山
九日游兴隆寺
厌就骚人会欣投释子家林风鸣贝叶径露湿金沙宴坐依双树清斋服九华晩来归客倦欲借白牛车
晩过仰之置酒
燕京久为客秋日正思家不忍听鸿鴈相寻醉菊花空庭余木叶短褐满风沙同病今如此酣歌惜岁华
晩坐有怀
落日照帘栊寒城烟雾中衔杯对衰菊流目送归鸿未觉赏心废但惊亲友空遥遥此时恨万里托秋风
对雪
庭雪晓逾鲜鈎帘兴渺然纷纷堕花絮袅袅乱风烟怅望游梁赋沈吟忆戴船佳期每辽濶留恨閲芳年
谒茂陵祀孝贞太后
一弃东朝养千秋不复归夜台长寂寞月殿少光辉野露栖金盌山风动玉衣茂陵多碧草春日自芳菲
功德寺
忆昨宣皇帝西方结胜缘庄严修佛土功德施人天龙象山开辟金银地接连伤心万岁後陵谷尚依然
萧氏园【二首】
丽日方春暮名园更水隂葱茏花满径迤逦竹成林不见川原尽祗愁云雾深向非沾醉後幽絶恐难禁径狭褰裳处川平伏槛前华林一何丽碧水复相鲜鱼鸟方堪狎缨緌顿可捐居然谢尘垢不待濯潺湲
送马伯循【二首】
弱岁来京邑已闻之子贤长怀慕先达讵意窃同年感激深相附逡巡只自怜如何复为别瞻望益茫然城隅饮饯地日暮朔风吹征鸟不返顾浮云相背驰踟蹰意何极叹息涕空垂世路今如此焉知後会期
重游萧氏园【二首】
别此真如昨重游换物华粉滋曾倚竹红浅旧看花沙阪萦林曲山篱逐水斜城南咫尺路未觉往来賖野霭横兰径泉声落草堂丈夫修鴈缴童子护鱼梁钓弋亦堪老风尘缘底忙淹留不忍去日色晚苍苍
归别业作
五载去京国今来归旧庐林荒巢野雀径毁蔓园蔬意倦风尘际身危疾病余多慙久怀禄牢落此田居
扶策
东风解娱客往往慰幽栖扶策循兰径流莺逐我啼青莎已齐叶红药始含荑昨覔隣家酒今朝聊可携
西斋
西斋休憇地永日卧书帷燕舞随风絮莺啼集露枝病因闲自疗春与醉相宜却悔牵行役年来忽去兹
郭外
郭外平芜迥溪边小径斜客行迷野竹莺语隔林花多景每难遇孤游还自嗟佳期竟何许脉脉向春华
西园对雨
漠漠春隂黑连朝卧小园野花川上落水鹳雨中喧衣裌身犹冷看书眼欲昏不堪逢寂寞倚仗有清樽
酬惟乔赠巾
野巾初着日心赏竟朝曛试正行窥水从欹卧看云坐翻嫌月露出每避尘纷顾影还相笑风流媿使君
酬惟乔惠鹿
怜此园中鹿君侯赠野夫涂艰常近患物儁益妨躯林薮空相忆藩篱坐自拘忍甘充玉馔愿为束生刍
泛溪
避暑清溪曲舟行路不穷诗成孤屿上酒尽夕阳中緑竹含秋色红渠送晩风归来就明月移棹水云东
秋夜
西园秋渐好晩眺倚山扉鹤语风生竹萤飞月满衣乍怜幽意惬飜恨赏心违延伫空林下中宵独未归
别墅即事
丘中辍耕牧挈杖返衡门落日茅茨暗秋天禾黍繁隣人送巵酒小妇具盘飱念此信为乐悠然怀故园
秋日溪上
何处窥秋色搴舟入水隅清波照鳬鴈寒露洗菰蒲促迫悲生事登临快病躯由来野人意终日羡江湖
九日顔子携饮西郭
九日愁空卧西园喜并游闲居同栗里置酒得荆州树拥楼台出云随皷吹浮不辞重落帽短发自堪羞
新舘
别墅栖迟处高斋登眺初故渠临圃近新竹绕庭踈素心已澹泊絶学转空虚非关选幽胜偶此寄吾庐
晩过邻叟
野外岁隂早晩色正霏微石兰向风靡海鹤犯霜飞投策暂云憇采苓方未归幽人已相候隔水启荆扉
环堵
环堵郊墟外衡门野道边林昏罢风夜月白欲霜天落魄随身世栖迟失岁年平生有微志今已愧前贤
不寐
一榻微寒入山房夜未扃凝思天籁发不寐谷神醒本自淹衰疾何堪役性灵列僊如可学吾欲驻颓龄
丘中
返照丘中路孤烟水上村野田荒藓色沙岸落潮痕日短?书卷天寒频酒樽定知无客到不必扫柴门
原上晓望
平原揺落尽极目见寒空初日烟尘外沧波昼夜东孤芳遗雨雪高鸟下天风俛仰无相晤长歌思不穷
负郭
负郭茆堂小临溪竹圃斜山樽携野客鱼网晒邻家荒径封残雪踈篱透晩霞预思春到日着处种桃花
晩步
落日满平芜风烟似画图空林助鸣鹤远浦失归鳬白帻狂犹岸青藜倦自扶歘思酬物色佳句未应无
寂寂
寂寂多相笑悠悠略自谙谋生只如此经国更何堪偃仰身微健踈慵味颇甘敢云忘魏阙正尔恋江潭
赠顾英玉时谪许州过亳见访
残冬江北路寒苦异金陵驽马行来远衰顔别後增劔埋余紫气玉玷有青蝇世故多堪惜因君重抚膺
漕河舟中作
悠悠漕河水今日更遄征敢议占时出祗言循禄行田园违宿昔轩冕累平生缅忆高贤迹迟回何限情
元夜诸公会不赴
九陌帝城中烟花绕汉宫银河流夜月火树煖春风衾枕忧如昨轩车恨不同时闻玉珂响寂寞卧墙东
送南元善守绍兴
传闻会稽郡清絶擅三吴水竹深兰渚云峰满镜湖论交媿连璧出守羡分符时有东南使新诗未可无文徵仲蔡九逵初至都下会饮兴隆寺王直夫馆中分韵得凉字
把烛寻山径开樽扫石堂风流初邂逅露坐转清凉竹树寒云色花林宿雨香高谈真絶倒无暇问津梁
送朱侍御之南台
不谓云霄去能为江海行知君古人意非是厌承明出国仍簪笔忧时未请缨他年有封事更觉见平生
同大复避暑寺中
携客东林院凉宵扫竹亭龙珠寒露殿宝树影云扃听法元清浄观心自杳冥坐中余爽气虚对北山青
王明叔东谷卷
谷断悬山阁崖通度石桥日蒸沧海气霞动赤城标雪壁花先映霜严叶後凋空题招隐曲怅望隔云霄
玄明宫後圃石山
出郭仙城近探幽福地遥珠林行窈窕锦石上迢嶤云里仙人酒山中玉女箫蓬莱去何许东望海边潮
二月八日趋事山陵出郭有述
出郭云沙静迎人谷鸟喧春行趂风日夜望极川原山翠晴偏近林芳暖欲繁登临吾所好幽兴忽飞飜
行次陵下
涧坼欹金岸峰回转翠屏园陵何郁郁气色但冥冥天外云长白山中草自青徘徊践霜露愁寂仰岩扃
祀归作
始验灵风集俄瞻紫气遥玄宫罢歌吹玉佩散云霄仙驭纷皆逝天香宛自飘青山怅回首松栢转萧萧
晩憇玉泉寺
看山兴不辍落日有余情稍憇中林宿犹攀絶顶行风泉晩逾响松雪夜微明长啸云岑上飘萧白露生
泛舟【二首】
别馆初停骑横塘更泛舟兰芳满南浦翠羽覆春洲落日明渔火微风引棹讴今朝泥行乐那减习池游水口移舟入烟中载酒行渚花藏笑语沙鸟乱歌声晩棹沿流急春衣逐吹轻江南采菱曲回首重含情
直省中怀浚川
寓直深春日端居薄暮时鈎帘看红药隐几听黄鹂省署容吾病风尘怀我师忧来对明镜不贷发成丝
送樊侍御孝甫奉母东归
柱下随亲去廷中得赐归日斜乌鸟急春煖凤雏飞烟草迷?马风花逐绣衣都门望行色垂泪恋庭闱
寄孙山人【二首】
吾怜孙处士万里狎沧波海色占龙卧天风闻凤歌谁言窜身远尚畏取名多相望冥冥外虞人奈尔何有客今何事江边采日华行穿四明雪坐对赤城霞中散寜为吏梁鸿不顾家思君入吴会筑室炼丹砂
道院看牡丹晩际遇雨作
把酒未成醉恍然惊暮寒薄隂含锦树片雨湿朱阑霞妥青丝佩风揺赤玉盘微芳恐销落珍重卷帘看
对雪
天外匿寒日云边韬曙霞风吹玉山雪飞满谢公家隔帘讶行月拂槛认飘花方持一樽酒酣饮答年华
咏新竹
姢姢阶下竹新緑渐氛氲石影生寒气沙光滴露纹芝兰聊可品桃李自难羣不待风霜日苍然见此君
山亭
西圃禁垣东凉生暑渐空小池盈宿雨丛桂易秋风独鹤窥云际幽兰思露中来游行乐地不惜醉山公
次韵酬孔汝锡
多君金马客就我竹林间对酒频移席论文一解顔词臣飜补外野老合投闲颍亳殊相近诗筒约往还余有洮溪砚乃孔汝锡所赠者每怀其人因成斯咏
闲居无一事雅好独斯文每拂洮溪砚因怀阙里君题诗情欵曲挥翰思缤纷凭寄关西使何时到陇云李子西送佛头青花得自永寜王宫中盖牡丹之殊异者喜而赋诗且改名为萼緑华云
故人真好事为我致名花书寄夷门道春来帝子家玉肌明素雪翠袖影青霞合避金仙号更名萼緑华
春日宴集
连骑游南浦方舟泛緑波日华云际薄春色水边多兰渚容罇俎花林映绮罗袚除期亦逼奈此宿酲何
阅世
脱死风波路偷生鸟兽羣赋材元散木阅世只浮云圣代惭无补衰年幸有闻佯狂堪卒岁不必草玄文
谢文徵仲写金刚经
斋沐开经卷名香手自焚天人遥作礼鸾凤郁成文心印传先佛书林擅右军殷勤谢良友何日访停云【停云徵仲书室名年来屡有命驾之约因循未果】
晨起
童子扫园径山禽花外飞青梧裛宿露红槿丽晨晖多病志意减闲居宾客稀今朝惜清景偶此一沾衣
玉簪
澹泊宜开晩纷敷喜在隂秋风一披拂花萼正萧森比玉幽人操怀霜烈女心淹留玩芳草聊用谢华簪
紫薇
紫薇开最久烂漫十旬期夏日逾秋序新花续故枝楚云轻掩冉蜀锦碎参差卧对山窻下犹堪比凤池
牵牛
冉冉朝华密翻翻露叶新乘时方巧笑移日已含颦感兴悲微物伤心泣小臣浮荣甘夙陨仍作饭牛人
鸡冠
陋圃乏奇树凡花充药栏职司愆夙夜名品滥衣冠俛首同尸素输心异渥丹一鸣犹不易五德亮应难
菊花
萧条暮秋日三径有黄花不借东风力宜栽处士家侵陵任霜露汨没尽泥沙自恃真坚性悠悠阅岁华
九日周守宴集
九九欣嘉节仍嗟岁月催郡斋高宴会野老忝追陪联句挥彤管吹花捧玉杯山公爱留客日暮未能回
观舞
妙伎出秦中纎腰学楚宫翠帷低舞燕锦荐踏惊鸿宛转歌相似婵姢态不同无因逃酒去懊恼白头翁
夏日即事
宿雨池塘满薰风草树多鸟飞冲落絮鱼没翳新荷醸酒供斟酌吟诗当笑歌田家耕种日闾巷少经过
暮春
春光垂晩暮天气转清和迟日增花萼微风罢水波抛书常懒读得酒即狂歌看取星星发今年又校多
次韵酬徐远卿侍御三首
世家传孺子儒术迈杨云远绍宣尼业旁摹柱史文【侍御作述文类老子故云】藴真安可测摛藻已难羣欲报瑶华赠春林尚未芬
使节还天路幽栖阻涧云神交承问讯心折阻论文蚤岁频求友孤踪久离羣尚惭同臭味空此袭余芬蚤为多学误笔墨拟渊云晩悟无言训筌蹄废艺文絶音难偶俗良友不同羣叹息幽兰意无人祗自芬
次韵苏允吉侍御台中四咏
乌府新承宠瑶台别故羣缓行帘外入清唳枕边闻藻翰经题品高轩拟见分苏耽真爱汝何啻附青云
右台鹤
日到此君侧都忘案牍劳幽居怀濮上【允吉濮人】归思满江皋凤鸟春应至琅玕緑渐高徂徕旧宾客诗酒定谁豪
右园竹
玉蕊怜倾国金瓶为洗粧凝脂何太白沈水坐无香脉脉含多思纷纷妬衆芳遥闻东阁咏髣髴对清扬
右瓶梅
後圃盆山丽当轩画障横虫穿嵌窦坼雨渍古苔生剩倚云根卧难寻鸟道行高文一引重列岫可争衡
右盆山
寂寂
寂寂对春风无诗赋恼公方惭同系马未暇拟雕虫得意多言外归心半偈中拈花聊一笑果信色成空
村居
寂寞村居僻荒芜草径深飞蓬来旷野啄木响空林薄暮聊凝望清江正苦吟此生甘落魄自笑果何心
七夕
七夕新秋节双星旧会期鹊桥贪渡早凤杼畏抛迟月下闻仙佩云中望翠帷长门当此夜定自泣蛾眉
对雪怀孔汝锡
美人一为别胜日辄相思独对山斋雪遥怀琼树枝置书常满袖枉驾竟愆期寂寞罢琴酌空吟招隐诗
考功集卷五

[book_title]卷六
钦定四库全书
考功集卷六　　　　　　　明　薛蕙　撰五言排律
送周子贤按贵州
万里牂牁路炎洲百粤南悬梯穿鸟道流沫下龙潭赤坂鼋鼍出玄崖日月含虹霓蒸海气烟雾洒春岚飞缘篁竹垂猿堕石楠橘花香细细藤刺緑毵毵岭外青骢马台中白笔簪秦冠高铁柱汉节照金函行迈应多暇登临素所耽江山吟谢客物色助清谈送远都无绪忧时且不堪安危廷诤地迟子促朝参
饮何太仆答赠
金马栖方朔文园卧长卿何人今继作夫子早知名旷世同谐遇怜予似弟兄羊何叨唱和王蔡忝逢迎酒纵连朝饮诗留向夜成扳欢意不尽真见古人情
送许侍御谪定州
志士宦不达千秋同一时今看许夫子窜逐使人悲才大元相误名高只自危恓惶千里曲惆怅四愁诗北望关山阻南飞羽翼垂平生怀感激送尔益凄其
送刘长舆
刘子今年少文章欻老成青春动才调摠角已聪明父党同交辈前贤畏後生翻然兼鲍照不啻似隂铿历代流传体千秋着作名词塲予有托他日尔横行
寄题延陵吴长史山居
魏苑芙蓉沼梁台修竹园徐陈游上国枚马托名藩歌赋从容地追随优渥言病来谢宾客归去卧丘樊岩穴仍招隐风尘稍避暄山疑七里濑水似武陵源背渚排江阁迎峰架石门波澜生枕席彩翠落琴尊鸿宝传遗术离骚念旧恩秋风怀帝子春草忆王孙胜事几人共赏心千载存相思隔云外挂树屡攀翻
游天坛沈道士馆得登字
屡忆寻真地秋来兴可乘仙人偶相约才子更同登晩日余烟雾凉天减郁蒸金茎生片露玉井湿残冰水对瑶坛直山围翠树层灵宫七彩帐深殿百枝灯过涧窥泉脉攀崖步石棱云扶上缥缈风引入凌兢浪喜追游并犹慙作赋能醉中操翰墨应仗酒如渑
过鲁山禅师故院世传师讲经雨花因题斯句
昔闻鲁山子此地讲经年长者开精舍门徒聚法筵上方回锡杖高坐发香烟指点杨枝拂翻披贝叶编辩才超正觉慧照破冥筌解脱周尘界光明彻大千山川震十地龙象见诸天梵乐流云下灵花蔽日悬我生惟率尔彼岸转茫然学道惭余齿寻师负宿缘绳床无虎卧画壁有虫穿隙网垂银树隂苔缀石莲神灯风已灭仙镜月空圆随喜乖三会含凄向四禅真乘仍自蔽疑义竟谁诠稽首西来意非公那复传
送刘遵教赴河南佥事兼河北兵备
暂辍台中妙兼分阃外名两河开幕府万里作长城郤縠真堪帅穰苴本善兵追奔立表待传檄据鞍成盗贼空三辅烟尘扫北平闾阎无夜警部曲有春耕风劲吹龙角云轻抱翠旌遥占猛将气偏逐使君行
寄崔内翰
病起身仍健秋来兴不孤心情那可减肺气欲全苏蚁穴依床席蛛丝织画图褰帷窥物色倚杖理荒芜拨闷凭诗卷忘形付酒壶昔贤遗轨躅余力誓驰驱良史传经术高才继典谟赤鲸凌海水翠凤上天衢仙籍通羣帝文星近六符马迁惭实録刘向谢醇儒玄览来神契冥搜入奥区蓬莱披琬琰太乙下虚无顾我惟书肆知君类说郛宪章崇阙里辞赋陋鸿都东鲁宫墙閟西京户牖殊百家流泛滥六艺混泥涂未覩崩颓振深思笔削扶飞腾愁失坠衰飒迫号呼落落亲朋远悠悠岁月徂提携如有分终愿托微躯
寄何中舍
翰墨何顦顇英灵有屈伸千年关气运一代出精神夫子兴篇什声名动缙绅波澜含诡谲刻陗露嶙峋李杜那堪数曹刘不足陈无人宗大雅举世儗凡伦文学元同列风骚自有邻新章标创始旧例起湮沦已觉空前辈悬愁絶後尘价卑皆咄唶力怯谩逡巡绮丽才难并湛冥道所珍逍遥归毋氏杳眇入天人霄汉心常远神仙意独亲绪言存着作大业负经纶踪迹升沈隔交情契合真过逢频下榻离别据沾巾去国仍初服还乡似昔贫丹房天上药酒肆世间身青璅辞通籍沧洲忆问津傥逢桐栢隐访尔故山春
北狩
秦皇巡海右汉武幸关东昔怅千秋迹今看万乘雄期门陈後苑清道出离宫雾遶旄头黑尘翻豹尾红天营屯斗极御气下云中射兽阏支雪焚山瀚海风系缨驱散卒载笔扈羣公此日燕然石长刋北狩功
寄范处士
莱子不肯仕荣期岂患贫絶尘今莫嗣高尚尔为邻抗迹违纷竞和光异隐沦鹪鹩见生理鸥鸟会天真栖息丘园曲行歌湖水滨白云无尽意沧海自由身放旷欲何极沈冥难可亲薄游已从告去去逐幽人
赋得张公洞夀吴封君
羽客寻僊地灵丘开洞天云根宛自裂风穴递相纒合沓藏丹磴玲珑散紫烟珠林秋不落赤日夜长悬凤吹俄云去龙车岂再旋福庭还似昨真气独萧然石坼烧金竈苔荒种杏田非公复栖遯閴寂此山川
除夕作
日夜递无隙此生行且休即看寸隂戢遽惜一年周夙昔好栖遯至今仍倦游衆皆嗟晩暮吾独事淹留天地兵犹满形骸病未瘳欲从吴市隐尚抱杞人忧偃息信为惬功名非所求河清如可俟徒愿老沧洲
闲居作
拙薄效从宦孱羸希代耕终然尘省署且复返柴荆出处讵从道浮湛聊任情病多甘废弃技短息逢迎越海慕康乐游山怀尚平何时果林壑偃仰遂吾生
至日寄都下旧游
岁杪回阳候天涯思客心关山愁里濶云物望中深卧疾妨朝隐归田分陆沈盘桓寜自负衰谢苦相侵有志怅伊昔无成嗟至今未能通一艺讵解惜分隂荏苒看穷律萧条对故林蓬蒿滋户牖霜雪坏衣衾失侣方离索迷涂更滞淫因声青琐旧聊代白头吟
岁暮田居寄子云希尹
踈散弃簪裾归休依井闾自知非宦侣雅意是闲居伐木构新宇种苗开旧墟踟蹰寄农圃出入偶樵渔岁晏风霜早田家耕获余空墙悬耒耜敝箧贮诗书谈笑过隣父喧呼避里胥绽衣添败絮酌酒爨枯鱼扬子贫犹在嵇生懒未除驽骖忘蹭蹬落羽谢吹嘘嘿嘿寡同调悠悠无起予近来思二仲相念复何如
庚辰八月谢病南归奉寄王浚川先生三十韵
圣代弘文运词臣作颂年声明增润色藻翰郁联翩侧席思今上登朝集衆贤儒林卑汉武雅道复周宣後进争谈艺诸公早并肩风骚各自命碑版竟谁传王子吾师表名家尔最先过都惊汗血切玉辨龙泉西掖初迁谪南台再弃捐才高无汲引数厄有屯邅流寓沿荒徼栖迟徧冗员山城盈瘴疠海郡匝云烟寝息防多恙行吟苦未便湘累愁泽畔康乐倦瀛壖履信曾非慊阽危幸已全梁园归仓卒蜀道去寅缘雅兴应难辍新诗定可怜铜梁输险絶锦水夺清妍岐路弥云阻音徽日眇然使车劳促遽郎署困沈绵时俗知音少平生激赏偏素心乖报国生事拟求田默默辞燕阙悠悠望劒川黄金遗骏骨緑绮絶哀弦薄宦情殊倦闲居病稍痊风尘俱摆落岩壑每周旋采药临蓬渚藏书入洞天珠林搴的皪丹液漱潺湲遥忆峨嵋曲长歌凤鸟篇何当解缨绂萧洒共寻仙
恭读嘉靖改元诏书十二韵
四海艰虞日孤臣恸絶时武皇遗後命兴国兆前知劒佩迎朱邸丝纶发玉墀訏谟关社稷惠泽被惸?九庙垂玄贶三灵翼圣期飞龙同利见鸣鸟伫来仪当代鸿图永先朝泰运衰羣凶累帷幄万姓苦疮痍哲后膺神器宗臣备鼎司惟新占举措早辩慎安危魏阙心空切文园病转滋淹留吾不恨感激自成悲
寄刘士奇王允升戴宗道张时济四同年三十韵【往与诸君同在比部】
衰劣今如许飘零复在兹故人多契濶新岁独凄其弃置曾谁惜龙锺亦自嗤端居衣倍冷徐步杖仍迟日日惊腰带星星叹鬓丝膏肓危二竪营魄蠧三尸枕席只勤卧尊罍辄懒持莺花憎丽景烟月负幽期夙昔游燕阙风流集凤池朝回青琐闼宴坐白云司覆奕?王粲听琴狎戴逵季鹰元嗜酒公干最能诗夜对金壶满朝褰锦帐垂琳琅光炤烂鸳鹭羽参差携手弥年岁销?各路岐神交犹未隔心赏遽难追诸彦名逾振孤生世所遗轩裳辞上苑泉石占东菑林下开蓬径墙边树枳篱山窻盘薜荔水槛宿鸬鷀放浪情难尽跻攀力已疲积痾真潦倒壮志稍磷缁汲汲虚从事冥冥宁守雌蹉跎沦散地驰骋後明时多病文园老无媒贾傅悲丹霄看渐远沧海竟何之雅调怀锺子高谈阻惠施青萍羞晩售紫燕苦长饥不啻伤迟暮那堪怨别离茫然万里外一札报相思
出行四图为何燕泉先生作
西域防胡日南宫动使星旧分双赤管新佩一青萍陇月传兵候关云结阵形千金收虎士万马蹴龙庭方略随封事文章待勒铭应嗤班定远头白迟边亭
右职方奉使
六省今名士三川古剧藩含香辞禁闼扬节下都门王迹余京洛戎风变陆浑疲人迎皂盖小吏拥朱轩列郡讴歌满中朝锡予蕃仍闻词赋手文采擅梁园
右藩省旬宣
沙苑禁城隈天闲十二开欲修羣牧令还倚列卿才照野云千色填山锦万堆铸形珍汉阙市骨笑燕台大阅军容壮横行敌阵摧始知中国富不假大宛来
右太卿考牧
明主忧荒服中丞按远陲西台分节钺南极驻旌旗包匦输蕃使衣裳变岛夷神留碧鸡颂吏译白狼诗羊傅襄阳乐文翁蜀郡思知公同二子遗爱向滇池
右都宪巡抚
送顾华玉边廷实归南都
边顾文章伯声名三十年价高双白璧调逸两朱弦忆昨初倾盖看君早着鞭龙门愁峻絶骥尾慕寅缘中岁逢迎阻清宵梦想偏盍簪重见日鸣玉并朝天置酒春壶满题诗锦字连城隅方曲讌陌上忽离筵言送东南美真如李郭仙望尘悲往路临水惜徂川吴会浮云外燕京落日边相思日延伫须枉济江篇
送王舜夫水部之东鲁官廨
曩昔词林客偏多水部郎于今嗣风雅吾子欻翺翔东郡分行省南风引去樯山城蟠海?官阁浄湖光宛似幽居好翛然燕坐凉定知题咏富未觉简书忙吏隐情都惬登临兴转长新诗如不惜细札莫相忘
送杨石斋
社稷功成後山林避宠年遭逢谁可并出处独超然反侧当前日经纶迈昔贤殷忧兴圣主至治格皇天凶竪同摧朽苍生尽解悬庙谟随指顾臣节见周旋智勇千夫敌勲劳百辟先赏仍虚裂土名已重凌烟握玺惭周勃挥金笑鲁连急流嫌盛满介石慕贞坚许国心恒切还乡兴偶牵留侯初相汉乐毅晩辞燕异渥丝纶数高风进退全草停黄阁诏花簇锦江船水槛星桥侧茅堂雪岭边云霞深緑野卉木富平泉事业存锺鼎仪刑照简编累朝瞻翊戴四海忆陶甄白首归休记青春送别筵衣冠望行色端不异登仙
赠白贞夫
往日延陵郡曾闻白傅园林间三径僻水上百花繁北阙恩弥渥东山意独存风流思二老文雅见诸孙门阀今吴邑衣冠旧洛原传经期取相怀古寓名轩高卧方求志幽栖已避諠烟霞常闭户宾客暂开樽世业看前代贤声在後昆青云殊不远努力早飞飜
丙申岁始见二毛赋诗纪之
行年五十近衰鬓二毛新稍异无闻者难同久视人生将忧作对老与病为隣浪覔藏舟壑徒成汲井轮此身非汝有外物更谁亲白首终何益降心习浄因
夏日郊居偶书十韵
郭外渔樵径丘中隐遁居闭门三伏日堆案数函书俛仰岁过半登临兴有余赏心吟不惬物色画难如高阁云峯丽横塘水镜虚回风揺緑箨落景歛红蕖满眼多情在双眉一笑舒壶觞祗自酌鱼鸟尽相於衰疾宜调护纷华更扫除永辞朝市客高枕卧田庐
考功集卷六

[book_title]卷七
钦定四库全书
考功集卷七　　　　　　　明　薛蕙　撰七言律诗
卧病贻友人
汉代无才赋子虚病来空卧茂陵居终年只学五禽献早岁浑忘三箧书林下网虫悬堕叶墙头蔓草落寒渠日日思君欲乘兴濠梁何处好观鱼
访孙世其叙饮
苑内银河垂袅袅城边暗月上微微不辞怀抱今宵尽无奈宾朋此地稀万里飘零同卧病三年邂逅一沾衣燕山楚水遥相望目断天涯鸿鴈飞
王明叔同年夜集
映烛吟诗春雾生开帘窥雪夜寒轻花边仙吏双鳬舄云里瀛洲五凤城对酒己连夕醉相思不奈隔年情官河南望冰潭緑愁见兰桡送客行
赠陈真人
汝侍先皇游帝京今年七十道将成赤霄鸾凤朝南极白日蛟龙下太清丹洞红泉流玉酒石坛瑶草变金茎何因赠我飞仙药便可相携海上行
春雪怀孟望之
朝来酒畔看春雪忽忆故人春雪诗袅雾含风不忍见吟诗对酒益相思山川冀北非吾土桃李江南异昔时此日悲君已迟暮他乡愁见更支离
归鴈
春日燕京鴈北飞高楼独客一沾衣嗟予正阻沧洲去念尔飜从江汉归塞上风尘元自苦天边霜雪未全稀蹉跎剩笑浮生拙飘泊休怜羽翼微
寒食对雨遣闷
一百五日春已深闭门风雨昼隂隂乍飞燕子湿无那欲折桃花娇不禁归去久淹沧海兴愁来端拟白头吟天涯厌见繁华节更见萧条断客心
雨中游翠微山
亭午翠微山半路下看山底翠云生客来准拟山中宿雨至何妨洞里行隔竹泉声初淅沥傍岩花树转分明题诗携酒两殊絶飜怪风烟报晩晴
秋日游都南水头
秋来何处看秋水南苑飞泉玉不如拟弄潺湲坐修竹忽惊揺落对芙蕖谬持文墨惭华省久别乡园忆敝庐岁岁乞归归未得沧江空羡旧樵渔
题张子醇西峯草堂
山人卜筑城西郭日日西山爽气来细雨蒙蒙丹磴湿晴云袅袅翠屏开堦前蔓草穿书阁石上松林覆奕台况有春湖可乘兴他时须作泛舟回
赠继之
长安城中不可留风尘日日使人愁上书解印我将去拔劒出门君且休五岳登临几两屐三江来往一扁舟东西南北好行乐与尔相随万里游
孙氏沱西别业
巴陵西来沱水深水边楼阁自隂隂鼋鼍夜出洞庭岸虎豹昼啼云梦林鼓枻乍逢渔父笑搴舟时听越人吟卜居何日从公去拟向桃花处处寻
雨霁
西堂薄暮暄气微雨霁清风飘我衣明月在户稍将出白云向空犹自飞寄身世路有倾侧抗志神游无是非僊人胡乃不来下接身山林同子归
寄邢伯舆
僊掖自通青琐闼近臣多在紫薇垣苑中云去金茎出仗内风来赤羽飜天上谏书藏太史人间诗句见开元独怜卧病秋江客愁对蓬蒿日满园
春日禁中即事
驰道春归入建章九重花卉动年芳浮云细细生城阙晴雪霏霏湿苑墙内殿徐停红羽仗御屏高闭紫金床日长退食天门里惭愧中朝鸳鹭行
李子中林懋易曹仲礼王稚钦夜过分韵得凉字
拂簟移尊浄客堂朔云燕月满宫墙建章露湿金茎冻太液波侵玉树凉海内风流今下榻天涯疾病旧沾裳攀欢自惜形容异留赠空惭翰墨香
西湖
苑外西湖似若耶翠湍锦石象云霞春深杜若已满径日暖鳬鷖正在沙胜地欲令谁作主浮生安得此为家直须轻舸随烟雾还仗新诗对物华
道院看牡丹
四月红芳尚满枝僊家春色怪来迟彩云自解停歌扇香雾时能堕酒巵隔槛流莺愁并语过帘轻燕巧相窥无劳地主留坚坐贪为名花醉不归
自西山归经西湖遇雨
恰向山头窥泛滥旋从湖畔望嵯峨云轻不隔翠微色雨细初增緑水波树影离离岩际少鸟声噭噭雾中多未愁沾湿穿花去更拟青春载酒过
送许伯诚侍御之江南
金门散吏着书成乌府僊人揽辔行七国早时先报捷三吴今日尚屯兵锦帆深驻芙蓉苑紫盖高悬虎豹营久拟功名望公等愿看风采慰苍生
送李子中
洞庭山前水满湖尔行乘舸向东吴宦游坚不废丘壑燕坐真成在画图历历村墟悬橘柚层层洲□散菰蒲即看秀色增江国?寄新诗入帝都
睡起
午梦初醒卯酒消不知风雪已终朝客来小阁聊盘礴鸟散空园转寂寥老境时时怀故旧宦途事事愧渔樵古人坚卧非无意未必渊明为折腰
河曲避暑
水曲楼台多景地坐中名胜列僊儒茂林修竹非人世清簟疎帘似画图素柰味甘宜冻醴红蕖香酷掩熏罏秪言习气浑消尽依旧呻吟据槁梧
小园纳凉简子正侍御
晩夏歊蒸气倍骄小园清旷暑全消玉壶日映冰呈露纨扇风生月动揺窻下素床横緑绮堦前锦石覆红蕉草堂事事堪娱客祗苦高人不可招
对雨有怀
乍淡乍浓云片片半疎半密雨丝丝林花落尽渐成子巢燕飞来频哺儿坐对空尊应笑客行骑羸马欲寻谁平生欢友俱南北此日伤心独咏诗
友人枉过有作
久卧田庐惯闭关那期好事到林间风光坐惜三春暮琴酌聊为一日闲青苔满院偏宜坐红蕊盈条不忍攀莫怪夕阳催客起会邀明月伴君还
人日
晖晖晴日透帘帷冉冉和风扬鬓丝野老自倾田舍酒故人谁寄草堂诗即看梅柳春含早预想莺花景不迟旋鬻园蔬办家醸剩酩酊艳阳时
元夕郡巾招观灯不赴
遥闻郡阁夜张灯走马来看病未能坐失繁华春可惜转添衰惫老堪憎风流那比高门客寂寞翻如苦行僧欲写诗篇酬节序短檠垂灭砚生冰
西亭宗室送白牡丹一本走笔书此寄谢
曾傍瓜田构药栏欲凭光景慰衰残聊同楚客怜芳草敢冀梁园送牡丹老病只疑花解笑春风预想雪成团攀援不减三株树报答真惭双玉盘
自赋常乐园一首
谯国城南稍又东一丘新买卧衰翁人非九品羲皇上园似千花佛界中隐几自堪消永日褰裳何待御泠风文章习气今应尽着意题诗也未工
孔汝锡得陕右少参邸报台中旧养一鹤俄鸣舞而去汝锡感而赋诗因同作一首
使君拥传西征日孤鹤依依恋主鸣阶下起为垂翅舞云间去作断膓声几年枉沐乘轩宠五里能忘返顾情颍水今朝应暂别缑山他日会相迎
草堂
萧萧寒雨对高秋寂寂空牀拥敝裘归去钧天频有梦挽回沧海独无谋平生颇诧任公子末路方思马少游珍重故人招隐意草堂南郭可淹留
辛卯春日作
满榻尘埃两鬓丝六年懒赋一篇诗非关多病捐文字实恐无闻近死期何物乾坤能不朽此生精力欲安施春来忽有挥毫兴正是风花烂漫时
病起偶作
肺气新年何太频掩关风雨动经旬春寒稍稍妨觞咏人事纷纷可笑嗔晩岁禅心了无住平生龙性独难驯杜康未是忘忧物细读维摩究病因
清秋
清秋散发倍逍遥岁暮谁言不自聊空服九华真饮露静听万籁似闻韶风流祗合专丘壑名利端须远市朝十载已无干禄梦故人何事苦相招
木犀次万侍御韵
木犀旧种开何晩今岁初开拟细看叶薄青瑶云弄影花明金粟露生寒妙香闻处遥支策小朶簪时屡拭冠独遶芳丛成百匝西风忘却葛衣单
龙潭【在涡河西欧阳永叔有诗】
龙潭日落鸟飞回坐拂扁舟下钓台尚父已无西伯载狂奴翻使汉庭猜江湖万里人空老宇宙千年凤不来忽被渔翁笑相问棹歌何事亦悲哀
雪霁
雪霁山房病骨清自移一榻卧南荣姢姢梅蕊含春色漠漠松隂变午晴世路收身真稳在年光触眼可怜生短筇预向邻翁借伴我东风遶郭行
早春南园作
眼看花鸟繁华日心醉烟霞锢疾人月下啼乌长达曙雨中垂柳不胜春应门僮仆能延客旁舍渔樵竞卜隣莫羡夔龙扶圣代总输巢许得天真
春隂
春隂日日春晴少料得春晴春已归竹里雄鸠嗔独语池边乳燕喜羣飞炊烟冷落侵寒食檐溜飘萧上裌衣寂寂小轩宾客散祗余禅榻不相违
雨晴再次前韵
残雨阑珊渐复稀薄云零落会须归阶前碧草穿泥出叶底黄蜂伺日飞余润迟迟留宝篆乍暄稍稍着罗衣风光点检无多在文酒追随莫更违
雨中客至
客病荒村饶寂寞故人今雨忽遇逢别来渴疾春增剧坐久空厨午未舂束湿焚枯真简略看云听竹稍从容殷懃更觅邻家酒惆怅初闻野寺钟
海棠
醉倚雕阑倒玉壶贪看锦树色敷腴根株海外何年至风韵花中絶代无西子浣纱低照影文君酤酒正当垆少陵才调难摹写浪把燕脂污画图
病中对雨忆南园牡丹
宾客门前问疾回图书案上乱成堆卧闻片雨空阶滴想见名花别墅开油幕纵然藏锦树画阑定自污苍苔东风好为催春霁扶病还须载酒来
南园观牡丹时雨霁病亦适愈
朝来盥漱喜新晴忽忆看花遽出城病起好怀还似昨雨余春色可怜生露华濯濯含金粉云朶鳞鳞蹙绦英苦恨品题无妙语正缘佳丽若为评
牡丹送寺中供佛兼题短句
盥手薰香折好春罗巾浄拭宝缾尘一华聊复添僧供半偈还同讃法轮宿世曾为童子戏他生应作比丘身若教灵运真成佛会现优昙证本因
牡丹
红紫纷纷次第稀故留国色殿春晖东皇巧思应多少西子妖魂定是非香雾氤氲笼宝靥流风宛转弄仙衣白头更觉锺情剧忍诉清尊不醉归
寄刘希尹
吏部当年第一流何知谪宦遽归休数遭唇吻真销骨久困风波竟覆舟梦里不须惊宠辱胸中那可着穷愁近闻东海多方士愿与刘安物色求
小饮芍药下作
白发逢春取醉频多情倍复惜余春緑尊故是忘忧物红药浑如絶代人放旷山林真得意崇高富贵不关身二豪度量非同调未用规规笑伯伦
夏日南园
幽林长日少炎氛坐石临流每日曛靡靡轻萝翻爽吹泠泠修竹度行云樽中尤物唯思醉身後空名不拟闻宿昔燕京多酒伴白头愁絶恨离羣
小圃杂莳药草偶成四律
昔年汉殿含香客此日谯城种药翁已分长休辞宦达只愁多病迫途穷发因青烛仍回緑眼为黄精一驻红少缓营魂游岱岳定攀仙驾访崆峒
修道那能饭一麻延年聊欲饵丹砂青缯齎去寻三秀玉盌盛来服九华身寄人间长厌世梦游天上已为家会追姑射乘云气不用羲和驻日车
百药畦边一草堂荷锄抱瓮送年光红垂枸杞枝枝满緑袅菖蒲节节长雨霁云芽偏动色风来石蘂故添香五符不识三天字更乞仙人别寄将
老来服散护残年检尽桐君第几篇误信朝霞能却粒空闻水玉解乘烟更生命薄丹砂耗叔夜材凡石髓坚自有仙乡终不到莫同鸡犬望升天
莹心亭观荷花作
莹心亭上逍遥客照眼池中烂漫花白苎单衣销暑日玉盘纎手送朝霞身闲但觉牵诗思年老方知爱物华笑听采莲频度曲惊看垂柳乍栖鸦
病夫
平生心迹重相违再到长安再乞归本以顽踈难偶俗不缘忧患始忘机倦游但谓栖迟是小隐焉知出处非海内故人多问讯病夫新制芰荷衣
感怀
当年草奏尚书省竢罪闲居已白头但使奸谀破心胆寜辞老死向山丘董生不识平津阁李广那论校尉侯富贵区区非我事饭蔬饮水复何求
懒慢
旧来懒慢耽黄老祗拟山林寄此生傲吏未甘从薄宦愚公翻笑窃高名乌皮几上闻天籁瘿木尊中遗世情莫谓栖迟空白首人间扰扰亦何成
苏允吉侍御孔汝锡佥宪同觞小园薄暮值雨骤作四韵奉呈二公
内台兼约行台使南郭相寻负郭翁行径追随双盖并草堂洒扫一尊同饮中僊侣逢苏晋坐上嘉宾接孔融正喜淹留乘暮雨莫辞颠倒醉秋风
中秋对月作
可怜三五最佳月更爱风烟万里晴金魄乘秋偏皎镜青霄入夜转分明纷纷宝气浮沧海隐隐仙歌落玉京不惜绮裘侵露坐只愁银汉向西倾
考功集卷七

[book_title]卷八
钦定四库全书
考功集卷八　　　　　　　明　薛蕙　撰五言絶句
花下
昨朝花始发今朝花已稀那为风吹落自是鸟惊飞
草堂
终朝草堂上独凭乌皮几有时白云来相见窻户里
通许馆对月
花上月纎纎蛾眉映绣帘从今三五夕相伴客愁添
滁阳孙氏山中五咏
泉源
泉源不可到想像青云杪由来此路遥莫谓游人少
流觞渠
流觞泛激水手揽跳波湿恰怪杯行迟风吹忽相及
月桥
泊舟板桥口月出溪水緑何处采菱归遥闻榜歌曲
云洞
洞门双玉扇隔岫窥云雾袅袅三石梁苔滑不敢度
留客亭
亭中留客处客至亦忘归把酒看春草西山日已微
城南梅开简友人
郭外新梅树春风吹欲残未能携酒出幸为折花看
御沟
夹城开玉槛内苑抱金沟宫女停珠佩僊人上彩舟
西园
西园一游瞩正及上春时荧荧花变色漠漠水生姿
纳凉
空林露华湿开阁徙清尊月出芙蓉水风生鸣鹤园
落花
今朝卷帘坐时见一花飞不惜芳菲尽春风稍稍稀
晩春
日长莺语歇中酒眠高阁庭院寂无人春风扫红萼
早秋
为爱新秋至朝来步水滨微风犹未起凉意满青苹
泛舟
落叶积沙水寒花带石丛白鸥随病客日日泛溪中
中夜观月出
残露洗青霭倾河流素晖自为生迟暮遂令相赏稀
秋浦
秋浦多香草当年怨楚臣安知千载後尚有广骚人
东皋
东皋落日明西候新飈冷徘徊磐石上爱此青松影
早春
白发常多感青春亦不平落梅饶惨澹新柳太鲜明
六言絶句
田园乐七首
一径垂杨高下数家流水东西麦陇青青雉雊柴门寂寂莺啼
穉子自操井臼老农共话桑麻采药常随樵客乘篮时造僧家
荷锸朝耘瓜圃披衣夕偃蓬庐瓮里数升緑酒枕中一卷丹书
官罢交游自絶病闲琴酒相亲门下惟饶饮客坐中时有谈宾
萝蔓半垂瓮牖松隂全覆茅轩数声鸡犬深巷一曲烟霞小园
扫石旋铺琴席临流试泛酒巵山水依依可恋风尘扰扰何为
碌碌俯头辕下栖栖垂翅笼中遮莫朝端巧宦何如谷口愚公
七言絶句
奉同王浚川海上杂歌九首
由来东海百川尊呼吸风云日月昏隐隐三泉盘地轴迢迢一水上天门
天鸡啼处夜生潮东望蓬莱翠雾消紫贝高为云外阙青龙盘作日边桥
地脉东南一线开千流万????几时回恰从瑶圃峰头去又逐银河天上来
方丈瀛洲一水傍层城悬圃羽人乡青云不散三花树丹露长零五色浆
石门双阙入蓬瀛日日惟看云雾生白蜃吹霓晴後见翠蚪衔月夜中行
海上三山倒影垂风吹波动锦涟漪云中对出神仙阙地底双开日月池
白鹤东飞去不回不知何处是蓬莱汉皇虚筑迎年观嬴帝空余望海台
王子题诗沧海岸青鸾衔去海东边龙女织成红锦字仙人吹入紫箫篇
长风吹出六龙车夜坐天坛吸紫霞自是神仙游海上元非逐客卧天涯
十五夜
病身愁思两萧条乱帙残灯伴寂寥但觉年光欺倦客不知春色媚良宵
奉同何大复苦热行十首
夏日日长不可论扶桑万里过崑仑青天尽闭蛟龙雨赤气遥冲虎豹门
崆峒霜雪近幽燕阊阖神仙捧御筵舍人退食苦炎热卑湿南方更可怜
六月长安冰井台雪宫杳杳风门开江边此日苦消渴阙下当年拜赐回
天上火云不肯晴城头霹雳浪多惊终朝虚觉神灵聚几日真看风雨生
草堂低小只三间日日炎蒸不暂闲初惊沧海临汤谷更讶朱陵入火山
金壶玉盌露浆调緑李黄梅冰水消不奈五侯无限乐可怜三伏为谁骄
三年卧病楚江扉六月池台满眼稀玉笙楼上含烟雾只许仙人醉酒归【仲默少时梦至一楼临水榜曰玉笙楼】
人间毒热不可当想见山中楼阁凉三十六洞何处好欲借神仙白石牀
盘古山中太始雪六月天边万里风下界并愁炎火刼丈人长对水晶宫【大复山一名盘古山】
太液甘泉冰雪生君王避暑奏歌声不须玉女招商曲自有仙人苦热行
皇帝行幸南京歌十首
白鹭洲边玉帐开锦帆东指凤凰台怪底鲸鲵窜江底君王驾驭六龙来
天风吹动翠云裘坐看楼船下石头江左重瞻天子气金陵长作帝王州
建业城西江水回千官遥望翠华来天子双鞬悬锦带近臣争上万年杯
翩翩翠盖覆鸣銮诏许都人夹道看乐府尽歌杨柳曲後车多着鵕?冠
忆昔高皇定鼎年锺山龙驭已登迁八叶神孙因耀武衮衣亲得拜陵前
燕姬玉袖抱箜篌马上长随翠辇游春来照影秦淮水爱杀江南云母舟
淮水南边是狭邪蛾眉临水折江花日暮龙舟泊何处玉牀抛在五侯家
玄武湖中緑水多君王日日爱经过宫女能为荡舟戏中官学唱采莲歌
吴王雉翳春依草宋帝羊车夜逐花总是南朝旧时事我皇行乐倍繁华
三月江南莺乱啼江边桃叶映春堤不是行宫淹北上金陵花月使人迷
中秋夜待月
海上珠宫向夜开银河初转緑云来遥闻僊乐生林壑暗觉天香拂酒杯
远游曲十首赠郑继之【并序】
祠部郑少谷以病谢归乌石山中先将抵杭越访天台四明诸山南循浙江望闽海而返余壮其行赋赠之
乌石山中生紫芝少谷先生归去时赠君试作远游曲较似仙人碧落辞
阙下屡移称病书知尔不复少踌躇海上但留双玉舄山中谁见五云车
五岳之山君遍过名山不比浙江多赤城直上僊人阙天姥斜连织女河
赤城宛转石为梁云里振衣千仞冈闻道台州老太守为君先已筑丹房【顾华玉时刺台州】
太白山人高士流十年不出卧沧洲尔去相逢托相讯南来傥许共扁舟
越中会稽天下无金庭玉室是仙都即向山隂覔芝草还从禹穴探灵符
丹山赤水足华滋雁荡龙湫更自奇招隐顿怜君去早移文应笑我来迟
镜湖緑水画难成五月南风菡蓞生越女舟中歌白苎道人醉卧酒船行
海门东去片帆归却傍三山开钓矶人间物色那能见空向青天望少微
天地今经几刼灰区区人世只堪哀莫漫着书抛岁月径须飡玉访蓬莱
雪七絶
流风回雪满蓬莱堕叶飘花海上来隐隐珠宫连月起亭亭银阙向云开
緑水初冰百子池飞花正满万年枝君王夜醉瑶台雪侍女冬歌白苎词
永巷沈沈夜漏稀玉阶寂寂雪花飞空持纨扇歌琼树愁对银缸襞舞衣
玉人燕国旧倾城对雪临风更有情镜里新粧争皎洁檐前垂手学轻盈
宫里仙人字丽华弦中纎指学琵琶朝来白雪当窻立一曲弹成玉树花
苑外楼台遶狭邪雪中歌吹竞繁华丽人对舞明珠佩侠客争驰白鼻騧
曾闻楚客阳春曲拟赋燕京子夜篇假藉彩毫分气象直惭白雪鬬婵娟
读金刚经
一卷天华罗梵筴千年马耳射春风知言安得蒙庄子具眼惟闻陈了翁
书老子解後
柱下遗编久翳如偶将管穴讃玄虚当年己自无知者何事而今更着书
早春
树梢红润水波明新鸟啼多百啭声从此小园增物色杖藜日日看春生
一溪
一溪云水一渔夫一曲沧浪酒一壶笑指桃花问春色武陵得似此间无
晓寒
洞门风急薜萝斜满院踈桐洗露华一榻晓寒难稳卧道人赖是服朝霞
中秋看月二首
穆穆金波端正月寥寥碧落蔚蓝天松林隂映石牀净宴坐焚香骨已僊
秋光秋兴最相关中夜中林犹未还似闻鸾鹤青冥外遥见楼台桂影间
春日漫兴十二首
昨夜雨声喧菌阁今朝花影照柴扉正欲相邀社中客酒家不肯当春衣
草芽半吐参差碧花蘃初开浅淡红安得黄金高北斗尽输青帝买东风
二月黄鹂满树飞歌喉宛啭世间稀谢公虽有东山妓不及侬家金缕衣
梁间燕子甚微眇岁岁来过旧主人不似翟公门下客交情浅薄最堪嗔
早岁修辞拟草玄中年探赜强知天尔来懒慢太无似只有楞伽堆案前
屈指行年垂半百拘检还如少小时可怜龊龊窭人子争似堂堂豪侠儿
散才犹足拟仙才懊恼青春白髪催空对玉壶连月醉漫拈彩笔记花开
劳劳各为百年身草草旋成一聚尘借问煎熬催白首何如潦倒醉青春
东园红梅余几何西园绯桃开又多春光相挠不相置醉杀花前金叵罗
小桥映带小池塘垂柳垂杨凡几行莺莺燕燕最相称雨雨风风总不妨
魏紫姚黄何似春玉环飞燕定前身谪仙解赋清平调不道宫中妬杀人
柳遶柴门竹遶轩花能含笑鸟能言何人文似卿云辈试为抽毫赋小园
戏成五絶
束发从师王浚川文章衣鉢幸相传尔时评我李何似白首摧颓只自怜
弱冠粗窥万卷余壮年益览百家书探珠赤水方亲见披雾青天果不虚
雅知文艺未为尊次第沿流直讨源不但学诗高一格信然闻道小羣言
海内论诗伏两雄一时倡和未为公俊逸终怜何大复粗豪不解李空同
知已今无贺宾客论文谁似鲍参军夜光未剖千金璞汗血空随万马羣
题空上人山房
古寺残冬倍悄然老僧闭户独安禅氷满瓶中无滴水香消罏畔有余烟
宫词十二首
禁围处处鎻名花步障层层簇绦纱斟酌君恩似春色牡丹枝上独繁华
闲倚阑干看柳条可怜浑似董娇娆东风何处吹桃李空费心情学舞腰
年年永巷掩朱扉愁惯多愁却渐稀偶对春风见花落一双玉箸堕罗衣
玉阶簇簇海榴红画阁泠泠菡蓞风闷卷珠帘看日影鸳鸯相倚緑池中
绣帘风动水精光小苑离宫好纳凉卢橘杨梅零落尽只闻清跸幸昭阳
荷花布锦柳垂丝一片丹青太液池御榻独留清暑殿宫娥空唱采莲词
翡翠楼中落日明芙蓉帐里嫩寒生人间一种清秋色偏到深宫别有情
落叶无风满地沟袖中团扇早知秋宝奁红粉都抛却展转空牀尽日愁
红袖低回拂锦茵玉顔憔悴掩罗巾空房独对婵姢月赖是嫦娥不笑人
斗帐氤氲沈水烟蛾眉那得带愁眠镜中莫倚人如玉枕上真成夜似年
白雪霏霏拂玉阑银釭耿耿夜漫漫熏笼火冷青绫薄不管娉婷不耐寒
翠袖年年积泪痕罗帏夜夜忆君恩纱窻月色不成梦金井乌啼更断魂
新春赏梅花作
落梅树下携酒巵便与东风预作期从今日日覔花饮直到荼蘼开尽时
溪滨
柴门咫尺即溪滨赋得新诗似写真蒲芽短短桃花水燕子飞飞杨柳春
春日宴南园
谢公携妓踏春晖撩乱桃花落舞衣池边偶学流觞饮月下真成倒载归
春日郊居
竹里柴门尽日开半园芳草半青苔恨无名酒山翁醉畏有高轩俗客来
读李空同诗
可怜词客李空同治第筑园学富翁地下定遭刘主笑我犹如此况如公
上巳日简诸友
涡濑萦回曲水流春风荡漾羽觞浮羣贤酣畅兰亭会只少山人许远游
山馆
山馆萧条客到稀幽人闲暇坐披衣日长燕子丁寜语风静杨花自在飞
小阁
曲几匡牀小阁深数函图籍一张琴不闻世上諠譁事自爱林间宴坐心
嘲杨花
陌上杨花四散飞千蹊万径巧因依莫矜风便纵横去会见途穷寂寞归
春暮
祗愁春暮减春光谁道春光未渠央芍药如云仍着色荼蘼似雪更生香
杏花
东风作意辨年华先醸轻红上杏花杨柳初生燕初到春光并属野人家
芙蓉
西风惨澹自堪愁赖有穠华殿晩秋莫遣烟霜妬花萼好留云锦照汀洲
梅花
岁晩山空不见人鸟啼花落倍伤神玉顔弃置冰霜里让取羣英竞好春
考功集卷八
<集部,别集类,明洪武至崇祯,考功集>

[book_title]卷九
钦定四库全书
考功集卷九　　　　　　　明　薛蕙　撰书
答王浚川书
乡者王挥使来获奉教劄甚慰复承示所着慎言二册伏读累日不胜欣服如吾先生独智自得究天人之际立言明道扩圣贤之指当今之世一二人而已生平日亿料之言於高论颇多闇合窃自幸其所见略同也然有不同者顾在於一二节目处不敢不尽言以就正况先生命之使言乎伏观所着书前二卷其於性与天道详矣然其要归大槩以气为理以生为性此於愚见不能无疑者也窃惟性与天道孔子所罕言而孟子则往往道性善夫孔子罕言者非不欲言也以学者之未可与言也孟子之亟言者不得已而言也惧性学之将亡传也及孟子之後其传竟絶者千有余岁至宋二程子始能推明孔孟之论然後性与天道之说复闻於世故世儒之言理者皆宗之如吾先生盖亦宗程子之学而有得焉者也今者之论殆与程子之论不合矣古之君子其论议固不能尽同至於大本大宗则不可不同耳程子曰隂阳者气也所以隂阳者道也未尝以气为理也夫气化终古不忒其宰之者理也以气为理不唯二本而无别气有驳杂理亦从而驳杂矣理有驳杂岂足以为万化之根柢乎生之谓性程子取之盖指气禀而言耳其推本天命之性则卒归於孟子性善之论未尝以生为性也【程子生之谓性一条今人多错会望再详之】人生气禀有善有恶天命之性则有善而无恶以生为性则人性之恶果天命之恶乎夫天命有恶何以命有德而讨有罪君子遏恶扬善亦非所以顺天休命也复有一段谓大学心无忿懥恐惧好乐忧患则大公至正而无偏倚可谓之中疑中庸未发未足为中此亦有所未安夫中庸所谓未发者性也人心自
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>