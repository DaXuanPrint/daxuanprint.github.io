<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,附录,跋龙云集后,龙云集全文在线阅读,龙云集全文在线下载,大玄古籍书库">
<meta name="description" content="诗文别集。北宋刘弇(1048—1102)撰。三十二卷,附录一卷。弇字伟明,号云龙,安福(今属江西)人。元丰进士。中博学弘词科,知峨嵋县,改太学博士。元符中,进《南郊大礼赋》,哲宗以为其才似司马相如。徽宗时,改著作郎。其集初刻于浦城,因弇居安福之龙云乡以名集。仅二十五卷,周必大为之序。绍兴四年(1134)其乡人罗良弼搜求别本,重编为此集。后附志铭及良弼跋。明宏治中刘璋复序而重刊。含赋一卷,宏词一卷,诗八卷,表一卷,启三卷,书七卷,记、序四卷,时议一卷,策问、疏文四卷,墓志铭二卷,凡诗三百九十余首,文二百余篇">
<title>龙云集_刘弇_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">龙云集</span> <br/>
          作者： <span class="inputVal" id="bkauthor">刘弇</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]165640</span> <br/>
          说明： <span class="inputVal" id="bkdec">诗文别集。北宋刘弇(1048—1102)撰。三十二卷,附录一卷。弇字伟明,号云龙,安福(今属江西)人。元丰进士。中博学弘词科,知峨嵋县,改太学博士。元符中,进《南郊大礼赋》,哲宗以为其才似司马相如。徽宗时,改著作郎。其集初刻于浦城,因弇居安福之龙云乡以名集。仅二十五卷,周必大为之序。绍兴四年(1134)其乡人罗良弼搜求别本,重编为此集。后附志铭及良弼跋。明宏治中刘璋复序而重刊。含赋一卷,宏词一卷,诗八卷,表一卷,启三卷,书七卷,记、序四卷,时议一卷,策问、疏文四卷,墓志铭二卷,凡诗三百九十余首,文二百余篇。附录一卷,收文二篇。其文不名一格,大都气体宏整,词致敷腴。有《四库全书》本。另有《两宋名贤小集》本,收有《龙云小集》一卷。载其诗三十首,多写其赴任途中所见,为即景抒怀之作。</span> <br/>
          封面： <span class="inputVal" id="bkimg">Z_19614.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]龙云集
[book_author]刘弇
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]165640
[book_dec]诗文别集。北宋刘弇(1048—1102)撰。三十二卷,附录一卷。弇字伟明,号云龙,安福(今属江西)人。元丰进士。中博学弘词科,知峨嵋县,改太学博士。元符中,进《南郊大礼赋》,哲宗以为其才似司马相如。徽宗时,改著作郎。其集初刻于浦城,因弇居安福之龙云乡以名集。仅二十五卷,周必大为之序。绍兴四年(1134)其乡人罗良弼搜求别本,重编为此集。后附志铭及良弼跋。明宏治中刘璋复序而重刊。含赋一卷,宏词一卷,诗八卷,表一卷,启三卷,书七卷,记、序四卷,时议一卷,策问、疏文四卷,墓志铭二卷,凡诗三百九十余首,文二百余篇。附录一卷,收文二篇。其文不名一格,大都气体宏整,词致敷腴。有《四库全书》本。另有《两宋名贤小集》本,收有《龙云小集》一卷。载其诗三十首,多写其赴任途中所见,为即景抒怀之作。
[book_img]Z_19614.jpg


[book_title]提要
钦定四库全书　　　　集部三
龙云集　　　　　　　别集类二【宋】
提要
【臣】等谨案龙云集三十二卷宋刘弇撰弇字伟明安福人元丰二年进士复中博学宏词科初知峩眉县改博士元符改元进南郊大礼赋除秘书省正字历实録院检讨事迹具宋史本传是集名曰龙云者书録解题谓龙云安福乡名弇所居也其文不名一格大都气体宏整词致敷腴周必大作是集序谓其醺经饫史吞吐百氏为足继欧阳修之後而上接韩文推许未免溢分宋史本传称其文铲削瑕纇卓诡不凡庶几乎近其实矣诗虽才地稍弱要亦峭拔不俗异乎庸音之足曲也其集初刻於浦城仅二十五卷绍兴四年其乡人罗良弼搜求别本益以彭德源曾如晦等所编又得宏词时议论诸篇於郭明叔家总六百三十一首厘为三十二卷後附志铭及良弼跋岁久板佚明弘治中刘璋复序而重刋吴之振撰宋诗钞不及弇集曹庭栋撰宋诗存始补收之盖传本较稀故之振偶未见云乾隆四十六年四月恭校上
总纂官【臣】纪昀【臣】陆锡熊【臣】孙士毅
总　校　官　臣　陆费墀

[book_title]原序
龙云集原序
庐陵郡自欧阳文忠公以文章续韩文公正传遂为本朝儒宗继之者龙云刘公也公讳弇字伟明居安福县之龙云乡文忠薨于颍公方冠不及从之游然斯文未丧何害为韩门籍湜也先是汴京及麻沙刘公集二十五卷绍兴初予故人会昌尉罗良弼徧求别本手自编纂增至三十二卷凡六百三十余篇嘉泰三年贤守豫章胡元衡平一表郑公之乡里访襄阳之耆旧欲广其书激厉後学予亟属罗尉之子泌缮写定本授侯刻之顷尝与乡人论公之文如南郊赋气格近先汉已为泰陵简擢诗书序记往往祖述韩柳间或似之铭志丰腴规摹文忠读者可以自得至於才学出处具载李彦弼志铭罗氏跋语皆月旦评之不可昜者也四年六月某日少傅观文殿大学士致仕益国公周必大序

[book_title]卷一
钦定四库全书
龙云集卷一
宋　刘弇　撰
古律赋
进元符南郊大礼赋表
臣弇言臣疵贱坎生亡益县官绍圣中有司第臣宏辞程文入等奏御蒙陛下误恩擢太学博士厥绩弗底禄尸食浮今者岁一再见矣平居训讲之暇不敢自齿於録録则间骧意翰墨因得窥知古人所以班班槩见而不可厚诬如三都二京客卿乌有之比者窃尝谓词人文士之作虽取经不【阙】去道【阙】远至於变化飞动神开笔端得不因人自我作古新一代耳目起太平【一作帝王】极功有如此曹殆不多得屈宋已还贾生相如向襃雄固最号高手能使往汉光华至今数子力也自时厥後苟作之徒敝毫殚楮或文不足以起意或趣不足【一作得】以会真而其时君至有持一时赫赫盛烈甘心低徊委之斯人之手磨?就尽岂不痛哉恭惟皇帝陛下光明缉熙纂业七世自亲政以来事条物理包乾括坤缛仪丰藻符贶休显虽古号丕平极隆无以加此矣乃者冬至有事于南郊其日甲子最道家所贵协吉登良旷古难值况复肇营斋宫【一作居】燕神亿【阙】　明行事之始旷无纎云风恬星辉万里一色竣事复轫登门肆眚天人统和臣弇时则猥预祠事耳更目悉窃自庆快以为出於昔人以有事为荣欲焉而弗获者远甚夫昜难遭忽希阔閟熙事而不荣郁主美而弗宣亦怀薄技而不效者罪也臣弇不避僭昜颇复采掇西汉气质课成元符南郊大礼赋一通使万世之下知有吾宋如白日之丽庆霄兹臣志也夫余力逸劲饮羽於石梁上方宋人之弓则不足然臣之精力自以为尽於此矣谨昧死缮写随表上进伏望陛下清闲之隙少纡睿览则臣虽没齿荣莫大焉臣无任【云云】
元符南郊大礼赋
粤若溟涬鸿蒙之始登鱼奠兽肇豺獭之知圆颅方趾厥协精纯肃专於是乎有祭及稽诸载籍则郊之礼尚已传曰帝王莫大乎承天记曰惟圣人为能飨帝以其祖配则七代之所更立如指诸掌者盖明乎郊社之义虞夏商周胚胎前芳鲧冥喾黄用诏于後王【京本无此字】厥惟旧哉及陋者为之则诬天赘祖神醊杂扰其语弗经见搢绅者不道九天太一三一八神则方士之说试黄蛇白帝陈宝鸣鸡【京本作鸡鸣】则秦余之祀举或龙马寓木或待我而五或遥拜竹宫或侲子旁午故汉三十年间天地之祠五徙而稚圭之徒罢去四百七十余所有唐末造阙漏莽卤殆不足数是则数千百载寂寥无诏之阔典诚有待乎我宋七世弥文之真主矣昔者五季不纲啸屯拏否童阜魁陵荡去典制遇民则薙氏刈草置国则累棊十二雪桃荐屦颠倒本末饮羊璞鼠廋赝窜真盛鹤列者羞绵蕝笑章甫者高惠文翼飞虎使【一作与】婪食冠沐猴使搢绅惵惵遗黎沸糜扰云柴薪燔之弗嗣丘故圜而益泯凡时君恶其害巳也十去八九而先王所以揭?妥灵者其间仅存【一作序】虽有天成长兴之字图固已愐?趢趗翦翦焉独奚补吾世之讨论哉【京本无世字】我艺祖之初也皇武奋张拱揖宅师奠九廛而业万世支倾柱而纫【京本作纽】絶维道笼德络药瘵砭疲于斯时也武而未熙太宗熙文仆我景命汾晋江吴以次系颈去鼠筝之苛徯茹黄之诤于斯时也熙而未定大定维真底绥谧宁贮祥储休汾睢【当作脽】云亭于斯时也定而未成然犹一祖二宗或五或三严配昭升往遵于南曰仁曰英承宪履绳乾酬坤答毂不及停爰迨神考基命宥密厘正丕诞无文咸秩剟偍陋与遳脆独飞蕤而簉质上咸五而下登三坟作四而籍言七更载十九上仪越轶则有元丰之祀典存焉及陛下继之也履绍圣跻元符矕夏子?唐虞童刘李厮魏吴扫攅蠧妒弹座开夷轨乎破觚臯後夔前履错佩摩洗渭巢箕来游来歌怼往者昜顽顔而凿方心跽新者厌【京本作饫】淡泊而酲醇和搴同颖之秀而谷人腹沐涂旁之枝而桑者衣霜颠卒齿而不兵黄吻啸俦而课嬉襃衣短後羽?祗裓陶冶於旣醉风胎雨?灌莽苞皂长懋【京本作楙】乎由仪鸡犬之声相闻乌鹊之巢可窥若乃史不絶书则甘醴岁潏华滋宵零奔精标南而照老荥波酾曲以荐清缁文黄辉素鸟【京本作乌】朱英四肩九尾不可殚名象来致福则髽首鐻耳之俗头飞鼻饮之乡濮鈆僢卧之酋长戴斗之名王解辫削衽踵系乎职方然犹雍上久虚传国寿昌之玉刻谯赫申旦下贯不揜之景光仙骥俪翼於武夷骈竹笨於豫章是谓应期绍至不特创见岂徒诸福之物可致之祥也邪圣上则揽龎禧初矍然诹挹损采撝谦休哉孰为此者我则归赖於天於是条颂祗之书下发中之诏天姥之日练掌故之仪章即是岁之冬至将有事乎南郊之兆礼也先是斋宫仅存翼以缦城有司弗?拄颓支倾天啓人惎厥营端诚观夫端诚之成也司空庀徒太史揆星审曲面势匠人是经尔乃计工倕课匠石隂阳顺衆材度霰屑雨柹聋山噎壑协庶民之子来讙百堵之皆作於是桴木姑繇之墟荐舄苑蓬之巅负瑶光而扪太乙走神臯而睋绮阡飞?轩轩而鹊起俯梁亘空而虹蜿左平右墄青琐绮疏的皪连蜷承阿结隅丛芝栭与绣楶熣赋白而骈朱衔环跃楯千诡万殊岂惟仙灵云气倩练而靃靡厥有飞亷翁仲?睒而睢盱其前则崛起泰禋瞰临朱垠象嶢阙之中天疑徙居於化人其後则崇墉屹屹配以拱极嘉德中豁揭之金勒承和迎禧左右迭掖告?则夤明东峙表事则肃成西直铜题扣砌徼道外周扶栱栖栌阳乌隂虬状嵬峩而崨嶪吁欲掷其中留然而高厢严除?窱靓深舒紫?之奕奕眑清思而愔愔卷皇明於寂照摄睿念於幽襟於此而疏瀹澡雪则见其所为斋者於此而观天地万物之复则履新阳於故隂於此而朝羣臣则壮万乘而取威重於此而申懿铄则有嘉德而无违心是谓一举而四善得岂比夫云阳甘泉穷物怪而夸丽淫者哉然後前期七日受誓戒饰戎容命掌次使设邸诏封人使壝宫请中严而奏外办毋不恪以彚臣工欵原庙而朝祏室龟食墨而吾从是日也改天步仗黄麾服大裘翳华芝巾玉辂驷秀骐撰清斿旅佽飞平盘廓以蠖略兮?带飒而葳蕤绚绸杠之孑孑兮右闟戟左青旗百神警而陪卫兮千官俨以?褷於是云穿啓行幰弩射私?矟星罗柯舒鳞差乌号夏服星镝月弦跳荡虓阚震震阗阗尘不渐轫委如注川初逗隘而取寛俄举中而包偏清跸曳声而肃譁班剑竦饰以陆离鼻兽献驯而雅拜天骥睨云而嚼覊黄道端以绸直兮下朱雀迤南薰物色别之五衣兮翕焉绮错霍焉霞分贯裂阙以靡旃兮哄阊阖而噫轮诘蚩尤使当兵兮戒雨师使清道坌波涌而燎扬兮默霆吞而鲸窅岌簸丘而跳峦兮怳神腾而鬼趡【子笑切出河东赋】辰十二以效时兮车抗指而司方蓬勃郁蓊蹂以戢孴兮半岸叱绰沛以相羊腾蛇白泽诘呵神奸兮桃弧棘矢攘却不祥决旬始而扫搀抢兮飞蒙茸而走陆梁尔乃贲诸之俦抝怒立发跋扈睚眦隂伺微察镂朱湼墨裂眦直髪当之者糜碎过之者气夺曾徒手之不抗况臂弧而腰铁於是乘舆之至端诚也适晡焉然後金吾谁何挈壶警昏鸡人叫巾车而呼旦太宰眂涤濯之前陈物告备攅题揭寘苍璧豆【京本作玉】登设器陶匏席藁鞂牲孔时酒醴洁时也天形束磬万籁寂絶玉绳低隅而黏波霜华飞清而涨【一作张】阙苍虬蟠闉而不动爥龙喷垧而布爇班马萧萧七萃卷舌绦纱万枝扶镳夹辙烘麟髓与凤膏邈珠还而电掣天子乃步自大次曁小次而须焉左延右揖枢臣礼官以引以翼遂造乎【京本作平】坛端柴【京本下有望字】烟升帝谌写灵斯斿下风马艺祖是配礼无遗【当作违】者百神受职鱼鱼雅雅将事之臣罔敢不共肃骨严顔秋秋【京本作秩秩】顒顒弁匝首以星俯球饰趋而鸾?若乃【京本作万】堵以备乐磬箫笙镛孤竹之管其宫圜钟狎猎後先翠葆崇牙宣和播粹金支秀华般裔裔以依永贵人声而登歌以亚以终饮福受胙熙事备成权【京本作爟】火斯举御端诚而大朝会于以笃万世无疆之佑【二本同疑作祜】於是属车改辕先驱复路乾熙坤恬恊泰齐豫疏祥飈而舒徐蓊游云而布濩夺骋目而醉夸心拚薮足而跄林羽千乘万骑不阳而暄望彷佛以依约至徘徊而蝉联霓衣差彩以暗地云韶纡声而扑鄽车辙马迹无取独謡白云之穆满骖龙驾凤尚陋按行蓬莱之列仙上乃御应门弛金科天德贶【京本作德天贶】百福荷铿万石考云鼍奏隆安协猗那皇心怿赐顔色揭鸡竿系囚释尧言布渐动植翔仁风滂睿泽紬绎祀典揽蒐潜德兴灭继絶蠲逋已责徧存问乎高年秩牛酒与束帛於是欢呼之声沸渭锵洋亿庶千官环瞻赭黄慰若大旱之望云霓荣若湛露之曦朝阳快若庶鸟之宗鹏鸾竦若衆山之景嵩常也今夫施决则报斯腆德茂者礼逾文其事则丘上帝而庙祖考其教则尊尊所以为义亲亲所以为仁然而博硕肥腯亦或吐诸则贵德不贵物斋戒沐浴有取乎尔则在诚不在人丰蔑省则大飨不足以大旅牛慙禴则东邻不如西隣此固元符所以材兆物莹吾民时斟酌挛精真陋前代而讲严禋也顷岁宗祀明堂格于苍昊裒对神考旣往之圣孝也间者爰兆北郊媪神是报以须敬造方来之顺道也今又睹夫端诚之迢迢抢空跋翳方地跐而天到拥和缠休实神明之所相劳非旷古盛德效邪兹亦羸国削君冗仪细藻羌不可得而匹绍也且夫留滞周南马谈则没有余恚当君而誉尧舜亦蒋生之所深耻正得春而不荂信窭艶顽荄而已矣况若小臣亲陪祠事苟蛰吭而锢毫持此将复谁【京本作复将】诿不其鄙欤不其鄙欤敢拜手稽首而为之颂曰澒洞苍莽辟元精兮阳司隂覸【京本作瞷】无臭声兮契彼自然坛圜成兮百圣差轨欵拳擎兮宋更七世邈飞英兮纷纶焕烂贲朱垧兮琼【疑作夐】开金阖踊端诚兮蹂汉轹唐奄上征兮帝谌肃将臻百灵兮倬彼庆霄荐清明兮於焉降格若见情兮自时厥後福冈陵兮若之风雨妥日星兮臣夷妾狄寝五兵兮畴蟠壠萦稼坻京兮显允天子我民宁兮於万斯年揭鸿名兮
德至者色泽洽赋【德辉发形顔色斯洽】
德旣能至形斯有归故兹色泽之洽率由充实之辉根百善之大全初忘物我畅四支之积美罔汩脂韦窃原乐莫大於诚人之生也直厥有备善是为至德苟本诸中扃者未始亏赘则见之外貌者何烦藻饰立其大者性命默尔以皆安人焉廋哉色泽油然而可识外秉四重中清五綦其中周旋而盛亦已至其蓄刚健而新从可知纯德发若粹和在斯朝廷之上誾誾而侃侃闺门之内愉愉而怡怡志意致修居有润身之积英华外发形焉睟面之滋接物非特旣其文成已为能用其极如雾豹焉泽彩於幽眇如山玉焉扬辉於伏匿杜人伪之象恭发天真之踵息默然而喻始符通理之黄中即之也温卒异鲜仁之令色诚以矜墦祭而归者骄泰可贱取夏畦之病者谄容孔艰又孰若藻德小言容之足美身卑口耳之间穷而衡泌则神王而气逸达而朱金则心舒而体闲陋肮脏之元叔体柔嘉於仲山观我朶颐微羲昜舍龟之躁赫如渥赭得卫诗锡爵之顔有动之而斯远暴之明无就之而不见畏之忽趋行奚事於舜禹肝胆靡忧於楚越何假地文之示自得天光之发所以养气而无是馁嘉孟氏之醇醇乐内而何其臞伟顔生之勃勃向若蒿目自累火驰弗宁窘劳倦不枯之貌囿睢盱承豫之形槁项黄馘者旣中已无主曼肤骈肩者又愚而不灵遂使而非所知徒慙表襮诩诩而相取下举昧沉冥夫岂知彪外之君子不诬践形之圣人可法盖泚颡而达面目者未免愧积则养指而失肩背者良由智乏故曰德至同於初色泽何从而不洽
仁人之言其利博赋【仁者之语其利诚博】
君欲图治臣当志仁至矣斯言之告博哉为利之均始陈温厚之辞徐禆庶政终致休明之泽广被烝民夫惟四海之广无穷一人之临至寡谓为之法制虽系於君上然物【疑】之寛恕实藉乎仁者优游亮直来笃论於上聪普博渊深洽湛恩於中夏诚以恻隐之德素备憯怛之心内持一啓沃尽蓼萧之泽一赞襄皆行苇之慈祸贻无俟於後悔罪苦靡容於横罹凡有说也民皆利之观过斯知方自立谈之顷成功则一果周时措之宜膏泽於是下乎民匹夫无不获其所方明已任之莫重岂止悔亡而有序渊若达德蔼如法语推陈贱踊嘉晏子之告齐别白蹊田美叔时之悟楚岂无厚貌终身戚施岂无邪说触涂诡随盖爱已甚笃则爱物亦至而处情弥厚则处人岂欺是必取布帛以兼暖耻风波之数危虑旣及此言斯善其大人格君之非初不劳於自反惠心尽物之愿曾莫见於容私故夫物则能供其求以民则皆受其赐济人何补於陋术移粟何嗤於末利又孰若天回上听之默识仆起积年之弊事已殊咸口徒深志末之滕无取屯膏终愧未光之施厥後俗旣持薄说非用情鄙矣啬夫之便捷纷然战国之纵横膏唇拭舌而何有理夺剥肤椎髓而适资患生烦或胜简伪斯夺诚利口覆乎邦家悲闻班固伤人甚於矛戟叹起荀卿异哉守中无待於多言寡信或生於轻诺盖世济其美者由反君於道民受其弊者亦逢君之恶故知仁人之言其为利也博
龙云集卷一

[book_title]卷二
钦定四库全书
龙云集卷二
宋　刘弇　撰
宏词四首【绍圣三年丙子第二人】
太史箴【并箴】
庆霄之清明星日之辉融寸眸甫运而全体斯得则台舆牧圉预有其察及夫手挥堪舆神交浩茫形游域中而效在前堵虽有智巧将尝试而不得也於是器数出焉日有闇瞢月有仄匿星有圜角气有监弥使知有器取夫三百六十五度四分度之一者寓焉使知有数器数具故虽处蔀屋之幽间【疑作闇】而视周於崇榭之高明临风雨晦明之宵分而察加於白日之正中然则历世之相与攸赖不曰中规之浑仪乎昔我神【一作皇】考之在宥也命以司天监为太史局而迁之其後筑台别置浑仪象激金水其下机擎轮吞排晦斡明至与造化分疾徐低昂上稽洛下闳圜仪旁采张平子灵宪若乃贾逵黄道金常游仪与夫区区令瓒之属方之恧如也然天体与人每远至其情则与人莫近焉其於人君顾有所谓亹然畏爱之者爱之欲其登假至於道故发祥隤祉有不待顷而契畏之使知兢兢凛凛於有天下而如有睨乎其左右者则夫流孛忒蚀侵射晕珥时亦不免而已矣取以告诸上焉真太史事也噤不恪职是谁之过欤窃惟春秋日食星陨且孛皆所谨书以戒後世之为人君者而汉儒之陋必待变异发见君亲策于庭然後告则已无及矣敢附虞人牧臣之末庶几视太宝丹扆为无愧而尘露之补诚有在於是者谨拜手稽首而献箴曰
茫茫古初孰测孰窥人不自智器将安施爰有作者揭为浑仪以智分人揣器而知两曜合璧万芒旋蚁四七是经错若棊峙谁其尸之小臣太史舒魄曦辉俯事仰参德隆晷星初不废占天子命我敢窥而恬焯彼轩象内治既饬三能协明夔进臯陟太一萃贶筭开南极勿谓轨道而靡忒蚀勿谓助顺弗见它谪昼餔宵饴室靡窭釡南渥云油长我稷黍岁虽守心当庤先具偏裻缦胡化为神緌一兵不试稚舞耋嬉芒匿角伏当谨我师驯致醇醲民则不犯覆视贯索作我刑鉴鱼罩驹维英收俊揽揆之少微为得贤验从古盛王靡不抑畏朽凛薄兢常出於未损滋避正非德之贵福莫盛於保戒莫进乎祗史臣司天敢告执绥
代宰相以下谢赐新修都城记表
臣某言【云云】铁瓮崇墉更迩臣之笔助龟趺妙勒覃上圣之龙光祗服有初黜循知幸臣某【中谢】窃以圣人画坎而设险以守则宁君子因萃而除戎不虞是戒运际烈考策收故臣拓上世之金汤就积年之畚筑屹临绮甸矗起云陴控函夏之襟喉宪紫垣之象纬固侔绕溜顺剧建瓴下陋雍强远卑墨守虽翼然京邑於此乎即安而成若灵台不可以弗纪是资翰墨以揭日星恭惟皇帝陛下奠丽重光宅中图大政事默修於闲暇道德驯致於安强托不朽於丰碑喻难名於黎献露零沾湑粲墨本以争濡汉倬昭囘饰蔀居而增贲而臣考览前代揣量极功诰洛宅则止取丁宁赋汉都则曾徵欵识岐鼔不闻於逮下峄山何补於示夸非如盛朝式在先业臣敢不体防微杜渐之意稽经久持远之功矜耀里闾閟藏巾衍辞无所愧皆写诸琬琰之余家有其传非副在京师之比臣无任【云云】
绍圣元会颂【并序】
臣伏观唐虞盛隆五服迭朝更夏商周斯制加密禹会涂山玉帛万国至於商汤爰有景亳丰宫岐阳成康是因三朝受图汉人赋之区区朝仪末造有唐亦或不废况膺正统席归运未有若我宋之盛而陛下之跻闳休缉坠典也邪若乃出千品具万方计亿事材兆物此而不缀非翰墨者罪欤小臣被学最旧於颂为宜为颂曰皇帝嗣位十有二载天庥地涵与物开泰曰臣曰妾罔有内外章甫短後秀颠髫睟陶粹饮和万室一态朝跻畯良狱洗钳釱锱文黄辉扰籞嬉瀬皇帝曰嘻当饬蛊坏奉先纪元庶靡洞悔有司跽言月征日迈往虽郊见继又祢配协休登平民物和会惟是班朝亦礼之大懿典徽纲不可弗再请以孟陬百执前戒帝曰俞哉往践毋懈于时三朝错事展宷初阳载暾晨隂剥解梢扶魑飞廉肃旄头陛楯韎韐金介万官翔洋至止蔼蔼鵷纷鹭缀屏息收噫冠纚聨聨璀璨韍佩五路中陈驷虬沛艾芝盖葩华煜爚綷?如星拱极如水委海如天斯临如日斯挂衆乐?举缥以清籁乾安正安迭用并采虡业腾拏柷裒敔杀么麽刋落兜离僸佅奄臻八紘效琛走贝地官宗伯履贡斯在四夷君长立列濮铅鳬更辽差羌辈藿心睎阳左言推?舌人象胥委体司话尉臣稽首赫我昭代农敏于畴吏康于縡卧鼓韔弓不怵边虿万宇更始拥相骈赉天子万年福禄攸介【元作屇一作介盖上已有金介】尉臣稽首礼则不忲玉色粹温旁诹下逮孰为蟊螟孰致劬劢财力孰赢仕课孰冣孰有国急孰斯民害孰俊未蒐孰冗未汰孰惩孰革孰劳孰徕百辟愉愉并受诰诫天子万年衎衎乐岂尉臣稽首竣事而退於皇缉熙裒时之对零我渥恩鸿蒙汪濊圣敬日跻取乾用夬天子万年万世永赖
诫谕士大夫敦尚名节
朕惟先王所与图【阙】之人修洁雅驯殖德甚固初若与世无营而及【阙】诸朝与寄之民上则不惩而夸者化肃不督而陋者化通浮锲不待镇而厚浊墨不待激而清其久也临大节而不可夺居盛名而不为难非盛世之效欤朕甚慕之今则不然士大夫或冒没轻儳阻深不情骛势者以诡禄为壮图喜高者以养望为得策责之事而身偷激之言而气索甚者掉之以得丧栗之以死生则低摧沮夺惘然自失名节若此朕何望焉岂帅之者未至欤意者忨日暍岁忸忲於末流所谓风声气俗者【阙】靡使之然欤夫中人之性惟勉乃至侥幸之习不可滋长好是正直者福必介罢弗任事者不待顷而废古之道也其布告士大夫使知朕意
龙云集卷二

[book_title]卷三
钦定四库全书
龙云集卷三
宋　刘弇　撰
古诗一
赠贾仲武
贾侯器宇何轩昂下视龊龊真粃糠眉分八字髭根黄自许忠胆铁石刚雕弓一挽一石强锦臂错出虬青苍匣剑排射星斗光壮心飞过祁连傍架鹰朝按血染裳铁?骑出辔閙装健儿前呵檛列行捷矢齐指云中鶬岂惟武力称擅场亦有文价腾焜煌新诗字字古锦囊清论洒落飞天潢险韵千百敢独当管锋落纸铿琳琅古文探讨屋壁藏史传山岳遗毫芒酒酣往往歌慨慷连卷大白鲸吞航自云畴昔富文章家在冀北边一方天书屡膺贡州乡云衢卜日横骞翔中间落泊志不偿武科拉取如截肪况有豪气十丈长蟠蛰仅类绊驌驦苦恨天骄久颉颃抚臂便觉大袂攘坐縻岁月耗囷仓口厌醇醸饱肉粱吾非斯人可相望要且报国真不忘我来自东甫春阳邂逅绀宇同一觞幅巾轻蓰追徜徉促膝调笑初无妨自知投分出泛常豁如馁腹得糗粻短长不复置形相落去?睨决壅防嵇生转觉嗜锻忙高阳还因酒发狂漫叟戱规祗搅肠?嘈不减笛弄羌截竹岳顶掀沧浪拨云春茗夸头汤爽齿旋复行蔗浆黄金大颗披橘穰挿首往往罗幽芳顷兹行乐殊未央更辱邀我临山冈大壶载酒冽鼻香果飣梨栗庖麏麞韩刘黄胡狄与张一一潇洒杂佩珩高谈终日佛老庄妙理默契矢挿房絶倒顿足争跄踉罢去追惜成悢悢谁谓夫君气特扬投以大句尤加详啓函惬兴剧爬疡忽疑写睇临望羊高跻欲斧李杜吭麟凤自是品物祥邀予属和驰缣缃直取夷险分驽良九牛犒师始落鋩正喜先获大脔尝洪河下涌淼沛滂囚屯衆鬼纳大荒脱走束缚投桁杨泞郎瞰临获与臧满注羿矢连九阳沉魂夜泣青女霜此来继辱厚意将殆欲引辙观怒螗狗尾续貂弥足伤凋胡未昜加糠?抟空方见一鹗扬短翮便可抢榆枋咄嗟岂得不知量区区琐碎久嗜昌食鱼谁敢期大鲂尚欲勉强牵牛箱无盐弄姿映康庄难工祗益羞姬姜聊将瓦砾酬琮璜终愧後乘非腾骧
元丰辛酉七月九夜大风四十韵
海傍七月无好天顽云夜半争纠纒雷公轰车电操帜如以墨汁当空湔门阑刺眼不见地逼塞四野可筑拳须臾霾风贔屭起便觉怒窍呺喧阗茫茫平地驾轣辘礧石杂下丽谯颠驯狐投隅狗走窦拔木僵仆踵不旋铿轰时闻掷飘瓦汹沸错以池羮煎藩垣卷去甚撤幙屋壁如受衆挻挻戛空飞砾正激射况复急雨筛涌泉初疑昆阳适猛兽又讶伏弩攅龎涓黔头豹褌健肘髀剖拆囊袋推钤键天吴助强马衔舞鼯鼬嘷啸尸隂权呼声过於赴赵日烈势更甚焚崑前酣奔剧骤砉未已阵马沓奏摩双鞬蚩尤殱师洒腥血驱驾山岳挥秦鞭海涛撞舂万鼙震岌嶪直恐三山骞林椒宿鸟乱投坠胁息岂问乌与鸢虾蟆何知妄嘈?似为得意惊翩翾流萤迸草戢光耀啾蚓缩穴愁踆跧泓窊往往走湍瀬卧内自可浮长鱣伊余竟夕不成寐纵有短炬谁复燃屋如漏釡直下注坐取渗漉攅两肩羸童叩鼻卧东壁噤不譁骇如束氊黎明下堂踏新淖祗觉抚髀成怃然平时里閈悉倾陊饥民塞窦突不烟田苗畦甲披殆尽草木岂复根株连蔕钟堕檐相乌折笠豕逸泽如遭畋我闻大块初噫气蓄泄盖亦有节宣助天挠物着自昜标为玉烛存礼篇条无鸣声瑞盛世反禾宛在隆周年厥惟反此是为戾摽落下土灾所缘尧罹长风衅滋甚縻以大徼尸诸鄽飞虫蔽空廪君怼一昔崛起操戈鋋往时大旱几赤地韩子讼藁于今传诗人或以况威虐歌沛自是所见偏尔来暴旱亦时有孰与掀屋扬楣枅小家破荡大家耗饮泣茹恨肩相骈胡为斯民罹此患孰任咎责当尤愆我将羾天吐愤懑坐使百怪成拘挛是非曲直当有辨略举大较归吾编飞亷谴诛丰隆斥庶几复使斯民痊
同朱彦周游元阳洞兼示文吴二羽人
穷西三湘邻奔廹万岑会盘拏崩腾根疑此先草【阙】不周迁大荒势落爥龙外远徵混沌凿晚怵大【阙】　平疏一注玉寛削四隅黛前崖岌初豪傍窦【阙】如块暗蹊青鮎卧【一作滑】侧足得无殆霜蕤拥凝沫氷缀【京本作布】倚空盖危呀傲天顽九地一疡溃鬰然崒姿似与石廊配间闻赫幽光吹作雷雨解石鼓形似余击考亦砰礚隂隂隆冬户塞向真琐【阙】鸿蒙挹气毋茫昧超物恠不应私开辟【京本作阖】曾是阅成坏黄熊非鲧化九肋蕃【一作嬉】硕大蹒跚舞隂机无乃羞主宰【顷有人穷深见二鳖大如畚对踞窦傍若有伺焉者】肉芝桂【疑作挂】纯白仙物今故在云烟更斐亹巧弄非一态篔簹下萧摵【京本作瑟】往往到竽籁片桃仙凡隔愁絶止飞瀬谁为篝火游邈叩无底界世传元崇隐兹事或虚采骄阳五月竟客子短辕迈火铃掷奔曦酷势捎林荟追随邦闾彦及此洗长慨俯窥层氷拆蓐收借泠汰孤清澟毛发生意自百倍清絶两羽人惊我凤翰铩扫开数寻天援挽觅幽隘啸俦欣鱼贯诣极愁鷁【京本作鶂】退仙者如可作庶或乔松赖【一云立拊乔松背】咄嗟早衰身樊笼信谁罪便可冥三奔吞漱驻童彩收摄自煎明兹焉迹长晦
仪真吕明父席中观新曲
有客扬楚舲归欤汩吾事波神悭东涨吞遏限修螮转头雕岁隂蓬行变匏系一逢金銮人穆我若清吹挽置十尺牀渊襟扫苛细壶封拆初黄露液攅沸蚁老实侑朘【一作秋】紫枯螯嚼霜渍坐有豪爽宾譁譁睨云骥屯云刮痴白有如拥天篲疏棂炯萧森北固决遥眦半酣大轴出鲸窟咀甘蚀当中倾玄圃琚瑀纷百缀物愁殚眇情神妬夺孤閟快魂疏泠泠大叱回熟寐况复仪真曲不减铜堤思凄清激吴音皓齿曾未愧辛醎皆可口卷舌得真意初如严冬逼肃物有余惴末似阳春回怳入衆骨醉将坛凛先登乐府仍一洗吕侯斯人望胸中吊古气二十佩青纶三十清间侍高缠见腾踏茂渥擅襃贲顷来笑画脂无补当身寄卜筑傲园绮秋蜩一官蜕大笔横利槊兴来即摩垒非如骚些徒冗语醸愁悱珍重白玉舩虹吞楚狂子
送方绚解元赴试南宫用桂林一枝荆山片玉为韵八首【时方氏季孟三人五名前昜荆字者避方家讳耳】
纷纷束书儿穿穴蠧栖桂及当千人军往往出下计谁如冠军豪飘扬选锋锐刺手拔鲸牙洒落见孤诣更看抉重关喜色动春袂
人言蜀道难历井如【一作加】扪参何如棘围里对面横霜镡声价一日中不数双南金秋风太清生半入潇洒襟袖有百链骨跃马辞家林
马家白眉良由来罕俦匹谁谐虞帝音贵在得夔一颟顸康乐後况有阿连出春留棣萼好影厠【一作侧】鴒原密定是金华游羊边起高叱
君王十二闲一一登权奇饱之青玉刍络以黄金羁南宫旧冀北杂遝追风姿驌驦固神物岂病孙阳嗤如闻有桂约暗满秋风枝
我来莆之阳与子初班荆岩岩太古镜中有不蚀明青缃无留赏理到刃必迎睢盱腐儒後数见胸胆横诗哦逼振绮酒吸摧奔鲸若看老雄变冠距将而鸣
病夫亦何有愧彼小酉山赖君不佁儗挍捷扪吾关意丰报逾俭叩廹出益悭经郛榛菜翦圣海波澜闲兹人不昜得坐使幽怀删
天王坐明堂温诏飞赤县家家鲁儒生羣星会头弁坐愁谷驹空岂直军鱼擅子行殊未央去逐淮云片神锋正吹毛愿看长鲸剸
女牀固饶凤方流亦生玉百年海邦莆文雅殆成俗之人卷鲸波浩汗寄高躅飜笑洴澼子长年事瘒?唾手拾壮图未负春颠緑
古风谢汪都讲示惜惜吟
番阳先生万人敌少来繙书始成癖风前白眼望青天笑捉短须吟惜惜地祗关铁掣临贺天家宝场正中划万空【一作工】扶坎覔坤苗凿尽顽隂冶清液锲磨鑱鑢归高手养水工夫价连壁别斵圆虚费钴鉧粉白黛緑低真色传看代北青毺一泓几动春消息无论丞相戒扑满先许司空炽【一作识】然石楚萍赫赤浪传甘秦缶模糊徒荐客由来此秘似未覩琐琐搔爬嗤美炙先生早茂椿松姿道韵仙风方日逼胡麻青?饭调饥夜榻抱弓跧七尺粉闱聊当襆被游齎携不靳奚奴力大鼾酣酣动蛰雷霜飊澁尽铜壶滴青螺仙女暮成炊丝竹夫人寒卧壁兴来銛笔卷天潢南国小巫隂褫魄悠悠万物何亲疎新故终缘世情隔夏裘秋箑竟谁负寝庙偃溲转身昜昨布东皇九十春融冶一番浮绮席莫学长檠换短檠惜惜鸱夷两抛掷
癸酉岁暮寿春道中五首
有城有城半芜没倔强当年开狡窟青缰白马成底事魏得其狗空凌突清淮不洗饕利魄石马崔嵬化英物据鞍浩叹为踟蹰但有悲风起蓬勃
有鸟有鸟高飞鸿哀鸣嗷嗷只影东枯声策策霜後叶狂态骚骚空际蓬秋毫不碍挂天斗一气正在胚腪中客邪中饥乱心曲短裘垢袜催衰癃
有渡有渡背北城凌排驾淮吹暮声邮程未央岂病涉寄汝一檝推生平古来豪士重感慨车下未乏宵衣征出处任天幸无苦有如此水吾其行
有叟有叟皤两颠杖藜道周傲天年怀【疑作坏】顔发笑挽行子胡乃惫为忘舍旃吾侪小人敢不勉孔孟卷辙如趋旋男儿秃胫乃始已非尔所知徒怃然
有客有客垢髪须羮魁挂鞍无宿储翘心北阙比寒藿它日南山抛旧庐逆旅丈人【一作夫】真解意揖我下牀邀踞罏悠悠高门击鲜于萍匏殊根勿诮渠
建阳县二首
东瓯消沉故王日俗号剽轻如故实挟策不数应门儿雅尚儒人邹鲁匹顷来官长稍自安市里颇闻浮诉窒陈侯健者吾故人坐致岂康得无术
细民趂商市日高红女机杼仍分曹双桥卧虹上下水石脊瘦龙狂鬭牢穑登尔场俗丰乐匹马北客方滔滔转将身挂利名网掷此故岁如腾猱
赠相掌文廖生一首【有引】
相掌文廖生自云前十年余旧也【一本云余十三年前旧也】因追计登第以来符验略如生言【一本云与生见许略同】今又相遭於螺水之上求余诗尤力因揽笔满生之请云
廖生术天与如监挂高墀能以祸福语感动诸奔驰至有不旋踵坐获百万赀推排鬼气夺摈斥海岳移自云前十年负术骧螺湄閙中出双掌得子如沙披乃今十年後所契了不疑况有远大语未昜论锱铢曾闻物外偿不若君家诗吾谓廖生曰一诗何补为生云等诗尔我则如渴饥一诗固不惜为生试言之天地有文理俯仰自可推有文在其掌乃晋鲁婴儿方其表异态览者初亦痴生当千年後把握论蓍龟顾【京本作愿】生勿轻许角立非生谁
赠廖相手一首【有跋】
廖生得掌诀初【一作爰】自龎眉缁【生自云得术於南岳老僧】束身事觇矕羞为不情儿力【一作间】持祸福语倾动诸奔驰所至饷自倍如贾操赢奇衡从辨侵射侧正分隆庳天缄砉初閟鬼觑悭幽披环环太史氏抱珥司浑仪台舆与侯【一作公】王初【一作自】不论何谁写照阿堵中唯生鼓颔颐自【一作因】云前十年挟术骧螺湄伸缩殆万肘较量但【一作止】肥羸最晚得子掌决眦逾灼龟九方揖孤骏神覩归心师子姑诘奇中曩言宁肆欺今者非他须子盍偿吾诗冀因拂衣还松九染高楣我闻【一作有生】囿形质至文【一作欵识】从可推悬象丽霄极川岳罗坤维逸兽别彪炳【京本作炳鬰】激水生【一作吹】涟漪上饰右缯绮高甍纷楶栖石鼓贵刻画汾鼎珍陆离监灵不漫理节焕饶丰蕤器敝缘有舋玉捐【京本作卑】因见疵况当筋骸束前构了不疑纵理口尚验【一作验吻角】卍字胷犹宜【一作万胷表西慈】握钩瑞宣父方蓐识【一作符】鲁姬洒壁亦公耳刻文徒帝为妙寄斵轮外如生信天资秋高摵万木客竈倦孤炊径掉直东臂喜动云林姿赠言愧非泽聊以当瓢齎
生俚之尤者一日持两盎自副曰是名兵厨冀以当子诗偿子其就章毋辞余笑谓曰方事之殷了不复有诗兴视盎中物正自天远亟持归无多饵人也决起剖盎长跪见酌曰世所谓以软腕此真是矣其不择缓急如此不得已为倒盎诗以畀之且跋其後以见拳拳於一时云
走笔答郭子隆勾稽
春归几何时緑树隂已满萧条子云巷谁借吹嘘暖常日双柴扉深扃类休澣稚燕掠翩翾疎蝉弄凄断撷芳聊自娱并食习成嬾嶷嶷栖鸾郎蜗居间三欵儿童惮逢迎应客事谩诞谢絶高轩荣祗增鼯鼠短赖君不吾靳尚复斗筲算南薰破笑语殷懃接誾侃酸然梅雨天烦襟斗湔浣波澜信苦孔风力到微管加有建安作大轴舒愤懑力关神臂弓传似青玉笴自宜造英茎岂直骈组纂居然肤寸毫搜刔入稀罕讽疾颊涡飞把持手争盥索然贫窭家连挹茂陵盌久矣吾衰颓占数还鄙鄼长年苦中乾更事筋驽缓比鴈自不材方木宜登散赫如千尺光旁烁幽隘处此得无猜神观迷町疃谁如富青箱利器未施?匹马青螺城戢束聊授馆愧无青田核相与申燕衎曾是翻瓦瓯掇疏仍?卵虽非夸雕俎犹喜从跣袒吾人重解携兹游未应缵行看赤骥驹万里修程坦
送李侯朝散还任一首【有引】
李侯朝散倅秀之三月沿牒来洪几一稔矣今已事还任好事者率有诗送行仆虽不敏敢不佐之
西山阅今昔章水弄清泚云陴挿天半滕阁中隐起青鸳千万家湖光豁如洗锺陵一都会信亦非偶尔君来无几何所得已倍蓰笑谈送白日慷慨拾遐轨成诗殆百篇天籁落凡耳秋摽拔孤【阙】　胆掉百鬼顾我佁儗人晚乃识君子未漫祢生刺先倒蔡公屣清扬舞眉间秀语屑琼蘂囊间锥立见公今无乃是奈何廹归欤笑把吴云指六月江南天烦抱剧含滓轻篙下鲵浪画槊揺翬尾高怀傲匡庐醉眼寛彭蠡山长楚甸转駃席【当作駚】抉空紫珠玑纷满箧银钩赫蹏纸野蔌饶掇英水豢足緍鲤人生不知它安与乐而已行行勿【阙】　吴中古来美一官虽翕翼焉往不为仕洞庭五湖间明月清可跐盐豉夸未下蓴羮贵千里由来张翰兴今复见松水吾儿洗眼看吾岂倦游士九月秋风高缇骑迎檇李
寄李彦弼端臣
吾生本何为笔墨代耨【京本作耕】耒拂衣辞云林偶与寸禄会随翔俗子後如垢不时靧几欲临紫虚摽身飞鸟外时哉不吾与岁晚怵颠沛炯炯平生心谁与论梗槩李侯西南秀胸腹无留碍表表起孤韵回飊写苍桧笔挫三千英壮甚敌王忾高搴若木枝直抚灵鳌戴前年帝王州晤语早倾盖欣逢妙年客良愧晼晚态谓我文字工超起【一作忽】到前辈去年清漳浒经从不辞再高谈破三鼓隂胆掉百恠是时方穷冬瑟缩寂万籁滕阁挂星斗嵌根眇江带慙非徐孺榻仅饱吴儿鱠忍为鸱夷笑恃【一作时】有太白在四驺驰颓年遗迹扫茫昧君今规壮图吾辕方未改青原心欲折合散几烟霭空怀简书畏未卜簪裾对翻思谢客吟拾月弄云海
石廊洞【在水新之莲花村】
君不见仙家三十六洞天西南大半盘苍巅此外元阳擅崭絶况有石廊人喜传碧莲参差隅地涌徙倚危梯飞螮蝀隂隂洞户半空开一缕联凹愁寄种万钧崔嵬挂礧石吁可恠【一作畏】兮若飞动天然湫面寻丈间寒掬初悭媪神捧紫崖蒙茸瑶草秀悬泉涓涓挹天酒淑灵岂即乾坤私窟宅宛是神仙旧飞鸟点影阳光回游子履深惊殷雷九夏三冬自回斡雨阳寒燠争喧豗神物奄有似无谓突兀古庙当巗隈鼪鼯笑舞助恠变落日愁絶松风哀瞰临一方殆天意累露之疑此其是仙乎仙乎胡不归忍使秋磷泣隂鬼
同杨方士存弭楫圆潭漩因赋诗即事
媪神臂隂关一水下辰卯青玉走万岑收来不容稍荡为无涯津谽谺究深窅谁乎张嚵咽吞嚼争一饱复疑刺秦魄环柱怒方拗直前孰长驱横骛孰侵钞或来浩无旁或去削【京本作迹】如剽长年雷车轰尽心转蓬扫舂容送日月汩乱昏晓老蛟非无须一掬擅囷窌鯿鲂杂鳅鰕嬉沫佐隂傲翩彼晋高真羽驾殄遗狡直下洞三泉所补决非小今无垂涎忧过者色犹愀苍波耆旧空断石风烟老琳宫跨崚嶒像设俨缃缥尔来南北帆坐阅几飞鸟我作六月游未觉烦暑到抚旧感徂迁商功愧论报方寸洗濯心得君此同调
龙云集卷三

[book_title]卷四
<集部,别集类,北宋建隆至靖康,龙云集>
钦定四库全书
龙云集卷四
宋　刘弇　撰
古诗二
次韵和毛正仲胡潜画鹤歌
青田有仙物脱略衆凡外驾彼轻举人邈与五云会一朝羽羣空谁识真意态有客笔气捎云庄写以全体翩低昂月栖宛是只清影露警似许声圆吭旧传蝉雀傅轻箑末技枉奏真孱凉非如楚绡削【一作创】秋水迹未拔陆心先翔叔宝踞瘦骨巢父洗尘恋屋壁擅新夸巾幐揜余玩展疑洞天逼缄恐神物怨因舞成赋良未真缘相作经那足神万黄金轻寸毫重剑术岂啻移裴旻薛公鹤手高唐世其人已逐东波逝傥得胡生肖似归古人未必今人非
李宰新成假山
夫子絶俗姿趣尚豁云海花移洛下品池割天潢派中间叠嵯峩石骨纷磊磊功侔一篑始正尔临爽垲罗浮穷南势迎目出巧恠洗昏新罅发秘匿若有待骞腾天吴揖耸削虬尾摆当头七八峯缥缈散青霭直下三四溪何年取东汇洞指白鹿迷路认桃源改时时攻冥烦潇洒递天籁得非缘夜半提挈有真宰俗物卑培塿高标想衡岱我家香罏傍登蹑素心在一从羁官缀未省识嵬俯窥搀云骨逸兴几十倍无为识真假自可蠲尘浼何日升君堂把酒取一快
游浮洲寺寒林亭
吴牛喘月齿髪颓晚隂阁雨杂殷雷一番重醸熨人暑径欲濯涧扪崔嵬潭潭招提此亭在鸥鹭惯容无惊猜番君故国号潇洒巨浸沃日西南来别为弥茫浩汗之沼沚中有晶荧照耀金碧之楼台钱塘未应邈北顾真悠哉饮牛之津斡星渚一色蓝英玉奁贮连冈十里卧晴虹近竹远松如抹堵就追神观所得多清风为我生层波有生吊暑乃天性独快疎棂亦吾病无论承露盘未议清凉境安得大地变广寒相与一世振絺屏箑缨头冠
黄鱼鮓寄狄复之因佐以诗
鱼有健且修供庖厥名鱣纷纷水豢中嗜者贪肥鲜颔根束短喙鮎皮突鱏肩十月天风高三潦声乾修蛇列长罛猎猎排晓湍鱼师顿舣?【疑作?】柔鬐挂鈎竿小固不足数大或斤盈千丹肤染霜锷疎鳞脱连钱吴侬喜健噉日取充羞盘我食幸有余鮓法得新传姜芹间红糁渍以春醅澜置暖恐後熟羃尘防弗蠲兴来发新坩正喜供馋咽琼蕤附骨脆黄腊丰脂团麋臡信非工岂复数蚳蝝醢马试何事屠虹祗夸谩福州甖如斗密覆恨不寛勤勤寄我友持以敌琅玕君识茂先比举脔知所然此味胜他味勿作等闲看
石港高侯见遗雏鹤辄成十五韵
我生好鹤乃天性得自高侯非所祈啄挿锥芒初頴脱顶埋丹颗未依稀亲携窃笑髠笼返细看恐先乔舄飞三岛梦魂迷晓色九秋舞影怯霜威长哦自异晨乌啅痩骨全胜野雀肥无迹可寻华表旧有程应想洞天归精神潇洒元非俗饮啄安闲似见几载以画船休觖望浴之野水好生辉汉宫旧拂仙人掌辽海今看羽客衣勿为稻粱生健羡第令鷄鹜许投依鸣臯不隔高骞志截胫初忘过分讥夜砌行闻清露警午窗终伴醉棊围右军鵞谩夸真赏海客鸥空骇暗机烟月此生真不负蓬茅他日肯相违片心便拟成高谢骑去扬州弄晚晖
送李令如堤上部夫
东风日作催花计减去年来大半春未省春归向何许真成等闲愁杀人我欲揖君空酒樽君刺野航朝涉津翩然挥手谢春去我欲留之良苦辛沙堤漫漫失故处下有清海涛头奔涛头奔可奈何江淮由来水事多田家遣丁才取具吴歈行劝不烦诃蜗牛小庐乱云锸梓【一作捽】上把草夷陂陁我闻神禹乂九土息壤能蛰千丈波独坐败堤去民吏翻笑王尊御浊河李侯方精强程督宜有科民事不可缓田畴久滂沲嗷嗷老将稚意在却蛟鼍无为坐叹息劳事非蹉跎山肤杂水豢强饭时吟哦暮归泊烦促不厌玉顔酡他时解看官门北千里长虹卧软莎
忆昨
忆昨年甫壮弄翰白玉京自许稍不凡笑谈揖公卿蟾蠩贮书滴彩笔当桉横束琴推只弹後出笑商声搴芝得孤秀濯蠒抽繁萦时时骑箕尾儓儗诸儒生断经谨谁何森罗护千兵白袷照青春緑鬓彯华缨步兵卒独驾祢衡有虚名写怀紫菌阁指日迈西清短翮无逸飞顾与俚俗并七年甫一第脱籍才白丁簿书聊牵强短褐戒徂征十月扬澜浦千里海陵城风涛寸心逼节物两毛惊茂陵饶渴肺临淄少宦情掣肘亦奚补随翔终少成有如蛄?虫蠧米取腹盈丹经徒虚语欲仙骨不轻颓年负壮图白日阻丹诚邓禹解笑人斯言良未平
人日
去年人日螺江边今年人日在通川故家浩荡五千里客子骚屑心茫然霜芦尽解故时叶生意斗尔归兰荃海风如刀氷塞渡欲航野水雪暗天它乡信美非吾土香草悦魂真浪传南冠故声祗操楚刘章雅志惟歌田五秉如单费廪粟一囊就尽持飡钱颠毛冉冉不吾与齿根浮动轻於翾小雀谁言畏死鹞未肯屈折同桮棬章贡直西三径在尔来望眼欲成穿科桑洗竹真吾事孰使龊龊才充员何时解得无拘束归钓潭头枫叶鯿
同李端臣游荐福寺禅院
相期采真游骤得青莲界戴公旧栖隐缔构化只裓古老张祖乘参儿走巾缾百年沸鱼鼓牡【一作壮】气联青冥白门三面水天末苹风起衣重褰湿云苔幽凉屐齿南来双春锄乾雪点晴湖怜渠足闲淡怳欲与之俱蟹眼课谷汲分饷云腴泣落日转金绳林暝归鸟急束身事幽讨税驾苦不早及兹一冁然微君孰倾倒
叙旧赠董承君【并引】
弇十年前与董承君议掺执淮上今又相值於故乡契与比旧则有加矣聊欲见之於诗遂赋古风云
揺揺不根舟弥漫随【京本作从】所适朝辞吕梁险暮骇瞿塘廹长波送日月漭与云海隔晚从天末归良愧故人识夫子吾土杰【一作秀】久任词翰责刺手翻天浆洒作吊古墨斑斑出素藴想见豹姿泽忆昨长淮壖半面欣相得君时天涯官我亦西风客薰弦破愁顔爽【一作寸京本作怀】抱洗连璧吴岑刻【一作削】玉痩吟对挹佳色颓年瞥眼过十见溪草碧锺陵旅学子官况秋蝉翼彯撇愧西崦吊影心恻恻魖竞揶揄甚者得?吓由来次公狂仅免陈遵谪敢意今者见依然得江国【一作复此在江国】乡情比重裘暖气回肘腋南闾与东阡间蹑车马迹古人重交契远【一作怳】有千里忆连墙被何人老死不相觌张陈汩势利光初竟何益青原秀撞天螺水蓝膏擘襟期【京本作君情】方未央更约浮我白
送邢清臣赴左选
泊舟梅林浦解缆墨潭湾层波日日生双桨那得闲龎眉青翰客相与春风还江梅吹欲尽江柳未胜攀无以持赠君对君成强顔官况斩新好晚步非间关直比清梦多半落夷门山殷懃尺素语毋为鱼鸿悭
送真藏主赴泐潭乾老会中
昔别大仰巅今逢章江滨浮云限南北岁月一欠伸上人邦闾秀落发早辞亲沧浪浴日月【一作白日】初不点垢氛问师顷何事学佛苦宾宾纳踵不辍屦【京本作屩】无乃太劳神自云吾西儿腹宝殊【京本作弥】不贫是身难再得所惜剧飙轮十年跻楚峤六见匡山春总佑迁秀晋【五人者皆当世禅伯】谁疎复谁亲【两押】束身从之游骊颔一一扪如疲得熟歇似笑回孤嗔近闻邑别境宝峯挿高旻中有拔俗老疑马驹後身飡风了不制痒兴如爬皴閙緑稍暗地梅雨吹南云轻於凉风翮笠首携筇孙男儿贵决裂勉哉行问津
赠前住瑞竹寔禅师【将有所住持而中已故有是赠】
清矑上人四十余二十爰祝髪与须惟桑与梓旧螺水四维陁典卧起俱【京本作经营百纸不惮渠】阳岐有嫡嗣曰勇得法殆亦【京本作与】西佛如【京本作俱】昂昂出世建业寺譬【一作如京本作似】上囊口纳衆嘘金耏子有吼物志【一作师闻废寝与食】　卷鉢摄筇【一作卷束筇鉢】重趼趋玄契妙悟似不偶得未曾有才斯须【京本作宁它须】生平学解一朝尽贰负臣忽脱帝拘无端梅柳漏春信成蹊桃李言略无【京本作巧迟拙速归双泯一日如脱贰负拘春风破地艶百卉别有桃李言略无】顷抛瑞竹依章浒埋照接衽最下徒楮衾营蓆聊卒岁末俗未觉谁龙猪苍岑白涧谢人境南若楚岳旁匡庐斜幅绕胫凑初学蝉联大刹知几区又其甚者控闤闠金碧烂日倾国都如师不使正法席笑衆释子何迂【京本作其】愚玉虎蛰音久不吐【京本作发】是使一世狻猊虚陋禅趰块揜孤唱何啻鸡跖堤江湖泸川南子【一作安成男子】素狂直为不平者有矣夫虽师【京本作师虽】理自无固必欲得垂手可後乎由来世事多反覆使我北望长嗟吁
丫头巗
弋阳之东当古道有石突兀号丫头苔侵藓剥风雨蚀骨干耸削如鑱锼不知何寃上诉帝叫阍之势难稽留草木焦秃仅比发独瞰平臯疑秀发浅深丹颊耀晴霞髣髴琼梳掠初月行人踌躇眸子眩痴女垂羊【二字疑】亦何别惜哉伪态苦冒真土俗传夸疑有神隂崖黝黑崩胁腹石眼六七流嵌根君不见望夫崭崭亦顽石似不徒然肖真魄颟顸庙食尔何补登进鸡豚始乘隙安得掷置八荒外化作膏腴丰稼穑
车盘?
去年踏雪车盘去今年执热车盘来去年险澁自其分车盘於我何有哉道傍飞砾如积糁幽蔓缘崖不盈揽悬知到此客胫酸愁絶云舒与烟惨半山栖匦擎菙藏旋觉隂机万钧壮钟梵时闻一两声妙界还疑落天上短褐头陀揖我言此途诘曲知何年名情利态过万计未闻厌者仍纷然造物驱人不留瞬车盘有尽人无尽劝君莫歌行路难令人未老华双鬓
过紫溪驿读黄安中中丞留题【其卒章云如今只见经游处不见慈顔泪满衣】
金銮天仙才渗漉肤寸管由来风骚将要出江谢远一生忠孝心伦匹世所罕曩闻奉安舆驾言得兹馆喜先行輈动荣入彩衣暖佗年逝波痛故国松楸眼春晖草心尽日力乌哺短银鈎壁间字刺落归粉板捉襟来熟复如渴釂斚琖顾我么麽姿辱公披沙拣波澜泝沿阔藻火止觇矕公今青云上功业壮图满此诗落人间鼎味才一脔
宿孙彦傃舍居
先生緑髪隐为己得能【京本作一何】多瘠田止三棱薯蔗纷阳坡自言世情确冰火相戛磨刺身一不售瞥去扃随和尔来人累轻但起归欤歌青冥遥鸿宾纷纷空雀罗我来卧【京本作临】松檐【京本作竹】斗酒客顔酡挥手势利徒寄之相谐呵黎明又南首其如梁鸿何
宿法藏禅院二首
斜河左界悬朱提冷烬掠天萤糁飞高梧泣液凉参差前村後村乌夜啼雕薨绣栱絶坤维知自在世张禅扉有睆释子龎两眉清梵一声捎翠微乱我心曲天之涯寂历故感迎新悲归欤谁是真忘机独鹿水深愁浊泥白汗泣珠霍如洗桔橰声噤松风死班如匹马客戾止化人之宫矗天起错莫形骸寛一寄天涯特地悲身世龃龉由来真博齿白头区区忘男子跋狼之胡?狼尾世路伤哉澁如砥
清思
羲和日车说其幅白雨洗天泊烦促緑蒲紫荇媚回塘揺揺痩青环橚矗景长台榭翳复明百尺虹腰粘浄渌神观翛然物外归一簪斑箨动凉颸天上广寒之宫不足羡人间缥清百斛真吾师【缥当作醥】
忆黄天倪
游丝罥空生别愁我车欲驾羌无輈惊风吹花溅红雨白日西注僚丸投青春九十行过半天脚空随江水流思君度日倚高阁时把长怀寄寥廓古人不愿身後名但愿即时一杯乐安得此身生羽翰高骞便似追飞鹤
村南
村南行吟踏新场马乘欵段壶悬浆稼如浓云穟含黄柿叶【一作栗】亚枝收趂霜腊团鷄髀盘肴香箫鼓下神巫正狂呼儿往问当垆娘清美何如顾建康
安成道中作六首
故家楚尾隣三湘粗有晴地麻与桑利机未判身轻尝生涯寄将一叶上归钓頳尾秋沧浪
翠筱娟娟栖暗芳半隐半见谁门墙分曹戱儿嶷鴈行今我垂垂老境逼竹马鸠车怜汝狂
波面掷鳞银作刀波里陟厘纷暗跳清秋驶艑吴儿操会待长风十万里跃入云海翻惊涛
愚智纷纷同一朽剪断愁根莫如酒谁是瓢齎不离手但令秋秫登我场不应他日羞牛後
新里当南义枥北一水中飞抹山帛吴歈楚俚愁狂客十年仍作蹇嵼游羞拾灵棋问通塞
酸然软雨吹空蒙忽挂万丈横霄虹隂晴回互倏翕中由来天意不可测惜哉庶物终鞠穷
夜叹
丹鸟白鸟【一作丹乌白乌】争吞吐还云去云无定度不无夏簟工熨体况有秋螀竞扶户一嘅三叹讵如许客思纷纷野烟缕宵明景晏挂斜河丛萱苒蒻团清露有美一人在西方白玉佩环珠两璫明眸皓齿艶朝阳企予望汝涕泗滂安得沾汝罗衣裳
送曾该
纷纷夸毗子什伯罗秦缶击考非无声顾出俗物後曾侯西昌来頴拔殆天就等闲发秀语飒洒如振垢渠黄【京本作久】为世【一作时】生骏骨谢前朽整顿万里足往矣擅天廐
畏日三首
畏日杲杲天东隅盘飡逆旅进山肤岑崟远岫不知数磊落近松如有须旅人琐琐信物役逝者滔滔皆利徒目送长云藉平隰赤骥【一本作骥子】正愁青玉刍
畏日赫赫天南隅漫漫白道盘郁纡过蛇揺毒宿莽死隂崖发赭悬泉枯沉迷未省招楚些激越可是歌吴趋目送长云指萋蒨辙鲋愁絶【一作浥】西江濡
畏日【二字疑别本作惨惨】天西隅半规衔山我仆痡招提访寻数里近牛羊断续前村孤扬尘动满垢腻瓜好风不借清凉躯目送长云下碕礒鷔?【疑作耴见选赋】愁对陂隂鳬
杉溪驿【驿有鲍朱二妇题识】
竹巗杉溪道路长道边古驿开苍茫分流溪水薄枉渚挨石人家环上方王程星火惧将恐霜冬草树芸其黄去来今昔几男子姓字喧传两女郎
送席延昌奉议
章水如有情为君生层波匡南万岑玉遥知清兴多四年一官去掷此岁月梭恨无青田核遣君韶顔酡
赠法云守光上人【守疑作寺】
日边开神臯古刹面青嶂寂寥千年後凛凛发孤壮上人薝卜英絶轫超性相独鹤嶷痩姿层冰烂清尚云游始丁年自副乃盂杖鞭羊去智害尽垩契郢匠喉呀般若音浩汗卷溟涨衢尊洒法味如取赤子饷九夏天无云暑风浊於酿汩吾眇西征挥汗迷背项耽耽清凉境一榻岌相向屦满宁嫌猜目击自张王禅场推选锋宛是喑呜将洗我苦空语尽决蒙羃盎兜罗辞銛棘何有挂诸妄露地非端倪洒洒白牛放惜哉功名误未尔寄物当他日虎溪傍还期杖藜访
黄洴
不出东城隅三月今者忽作黄洴游浑浑大江刮海窟黄洴一水学潮头潮去潮来朝复暮萧索千里空沧洲沙咿土唧乱人眼分曹岂啻鱼鰕稠蠧粉飘霜萦折木着水冻云银簏簌老渔钓蟺踏新淀嫠妇绩草当空屋总辔愁闻路人语新年已非故年熟故年麰麦破分收新年未省饱饘粥保丁催科不贷人行且税桑卖黄犊向秋但无恶风涛舍北相将拾穜稑
北禅水阁走笔
西风凉客衣弭檝沧江浔晚【一作晓】吾事潇洒聊复此登临云容不碍秋清樾有余隂烦心洗东波寸目明遥岑樊笼脱鸟窘揺落吊蛩吟莽墟阅今昔长慨抚孤镡故楚冠剑【一作盖】尽物情几浮沉怀哉岁将月无为空滞淫持语朱陵翁须矣吾抽簪
龙云集卷四

[book_title]卷五
钦定四库全书
龙云集卷五
宋　刘弇　撰
古诗三
感遇二十首
岁月忽其除飒焉悲凛秋商飙号晨林脱叶舞梧楸鸟边下白道木末扬寒流闺人促幽杼客子怅远游云阔眇天半抚景独迟留隂霾扫不得千古空沧洲
西方有佳人弱龄三春兰一顾迷下蔡再笑倾邯郸青楼十二曲密睟胜广寒寸玉耿孤抱时时寄哀弹孟娵久不作宿瘤骋朱丹世道终如此美恶随所观吞声勿复道留与蹇修看
日月跳双丸隂阳驰四驺海水复清浅万古信悠悠咄哉世俗子真如貉一丘三楚冠剑尽空看逝波流悲来俯长劔沾臆泪不收何事马蹄间非夫良足羞终恐邓禹笑三十未封侯
庐山何崔嵬直上九千尺藤萝翳苍茫猿鸟阅今昔?窱飞甍开了与尘垢隔三十六腾虬琼扉挂空迹中有墨渍翁不饮亦不食文鳐为之使侍卫罗白额遗我一卷书生平所不识小儿其无忽持以永朝夕湔掌受翁赐怳若吸月液吾将税椒丘帔霓挥八极
?娟谁家子粲粲生辉光弄姿俯春兰临风振微芳秋水扬清矑白玉双明璫问渠家何许笑指南山阳去去不辍轨怳若游云翔遥看入缥缈明月断人肠
蓬莱三神山夜梦游其藩迢嶤黄金阙白玉罗九阍正见王子乔卧把肘书繙顾谓方瞳人持我谒羡门挥觞清露滋行庖屑璵璠一酌祛滞念再酌洗冥昬三酌凌紫烟列宿已可扪下观人间世参差舞丘樊有客抚云璈长离眇飞翻送我若有情徂镳俨长鲲怅望不得留东窗已朝暾
我慕徐孺子飘然不系踪屡辟竟不起三府为一空当时坐支党商飙扫萍蓬或横取钳釱或逃为雅舂南州卑薄地斯人出其中一丘与一壑自谓过诸公坐榻解陈蕃生刍吊林宗维颠非一绳何独识污隆至今清章湄千载扬高风写怀寄白杜寂寞吾焉从
西山有灵丸五色发光耀饵之生羽翰可以後天老庄杨掷斗筲宇宙决笼罩往逢洪崖生揖我顾我笑手披真形图持杵剖丹竈竦身跂云烟一息仅不到终为俗骨累凛凛惊头葆咄嗟魏文帝空悲迹如扫
士也方蹭蹬愀怆不得官得官无几何日刷凌风翰九衢无闲尘畅毂走朱丹一为辙迹误翻身落波澜愁来歌黄鹄凄感入脾肝千载上东门尔来谁挂冠犬遗下蔡恨鹤起华亭叹冢间与林下疏傅正蹒跚
驱车出郭门四顾心茫茫玄蝉不知愁十百号枯桑东北有故宫云是许旌阳旌阳昔仙去鸡犬亦随翔云何夸毗子乾没走康庄徂年不可挽緑髪忽已苍我欲拂衣垢驻景吸晨光驾言从朱陵荒兮其未央
郑谓璞为玉周谓璞为鼠处物无定形公议归何许子都斥弗御世或贵嫫母弃鼎宝康瓠楚客非虚语纫彼荃与蘅临风结双组吾将驾西崑拾玉老悬圃
富贵苦不常忽则辄昜人青门聚瓜客曾是故侯身金镜失秦家中原骇烟焚屠狗贩缯子闾阎排氤氲一逢泗水公濯鳞清沧滨信知天地间虚橐鼓游尘冥中有巨力呼吸旋峨岷肘股不辍弄挈故还趋新得失定有寄无为丧吾真
穆满骋八骏濯濯万里足朝宾王母家暮抵胥飦宿挥觞謡白云拥雪歌黄竹归来七萃空一举亡漠曲其乐安在哉祸胎真瞬目荒矣秦汉君睢盱究前躅射蛟长江波写涕之罘麓弥年沧海傍神仙杳难属颓年寄西崦未必不为福
翩翩外黄儿片玉驻青春鏖兵彼项籍菅艾视吾民从容出谈笑桑梓脱沉湮翻咄蹈海客胡为苦逃秦射戟与弄丸解纷竟劳神生子不蚤慧惜哉襄城人
神器不可为天下乃大物唐尧禅虞舜兹谓能事毕奈何燕之哙智诈穷晚出子丕代衰汉真情愈难诘切云镂丰碑豪夸洒雄笔当时许昌事埋没十六七那知石勒笑正在骋欺术茫茫千载间高光竟谁匹
芒砀彼真人元是赤帝子游氛决秦余最後项籍死青云跻高衢侯王兴壮士咸阳初置酒猜似从中起罇俎化胡越对面邈千里君王忽天赞顾谓封雍齿军中相与言事故昜了耳雍齿今且侯吾属无患矣炎炎四百秋按堵从此始
我闻迷涂说未远胜不还云何之楚客北首骛燕山山魈独足笑短尾隂狐鸾【疑作弯短狐虫名】荆棘与风波平地乃等闲君平反初役无为跌其间步兵足长恸杨朱雕泣顔经涂有九轨聊以慰跻攀
昔人泣崑仑泣使变清流嫠妇不恤纬琐琐悲宗周薄蚀叔辄号负阻愚公愁曾无百年身浪自遗私忧野马袭日观蚍蜉控岑楼齐客有高蹈箕山无辍耰足已不累物一毛轻九牛寄言悠悠子母诒尸祝羞
快牛为犊时数能破人车駃騠生七日超母每有余经奇本自天岂直循斯须里社有病樗黔南有駮驴一生便凡散嗤彼衆所俱下愚与上智此理信不诬
疾雷疑车音出门乃知非抱影长自明流萤点霜帏罗带翦秋水黄金缕春衣持看清夜阑愁无故时辉食葵心知倾茹蜡肠虚肥纂纂枣下歌惜此岁月违因声劝语侬勿复迟迟归
秋日仪真即事十首
秋风来从越天末痛洗玻璃出明月云陴隐起玉龙眠下有舂容万涛雪独蠒之纶欹一叶半酣老渔棹歌发客心寸许了无多底事临风吹欲折
野云堕姿浑贴【一作点】江过雨罥风閙斜行秋声夜半洗寥廓十万屋瓦浮青鸯楼头缥缈下箫鼓罗繻绮?暗行觞纷纷伧楚不足数更甚吴侬来去忙
两两飞来江上鸥顔色自欲逼人头梦如一雨过畴昔身似五铢轻转流纷役苇白狂不彻纠结蓼红娇欲浮五朐之脯一坩鮓笑问鸱夷乾得不
湖海有士豪不除坐客下牀初若无霜澜洗出不埋魄十里但见陈公湖英雄身外亦何有要使憎勿迁储胥彼羞杖晚唾远者似不名与天年俱
丁字河头文锦翼似是东园故鸂鶒天风萧萧吹汝急遣汝周章无好色江蓠【疑作草】羃?过行人一顾为之三叹息我愿舴艋从溪翁双舂鉏边作幽客
秋入前山痩如刻楚弄吴吹沸江国鱼龙爵马【一作燕爵】安在哉粉白黛黑埋真色迎銮谁是当时人胚胎黄金仍扫迹飞来蜀冈尔何事似欲撞空争岝峉
客从南来一何癯乌纱不屋非缦胡散堆乱帙觇午?穿穴殚残真蠧鱼寻橦虽工亦未计立仗不鸣甘豆刍昔人举肥我今尔安得外泽如瓠壶
艾宣芦鴈天下知顷闻东园【一作国】颇有之萧萧自含风雨韵一一对峙江湖姿隶丘呵护脱不谨剥蚀挽裂遗松楣由来艺固不逮德突兀但有文忠碑
无根涛头万瑶垤曾是随风起生?不应散裂汜人绡大似半【一作平】吞广寒月纷纷何用辨马牛皖皖相矜笑蛙鼈会得秋时买野航别看吴儿舞狂雪
曲堤贯鱼衔万艘户有轻薄千金豪瓦瓯一引径舍去客主似独心相高利机舞眉手揺穽鼠子乾没穷铢毫只今大门尽【一作老】谿壑死不盈厌宁此曹
过东流圣感寺
客从西南来明发倦流徙寅缘泊烦促羁鳬染【一作点】寒水只园开阳方百年此经始陂陀一水去腾蹴数峯峙轩楹仍东辟晚秀皖如洗物随眄睐移一息间三起僧闲神自定童野髪不理平生腐儒计鞍肉蚀两髀眼力耗蝇头半豁缀旒齿崖涧饱所经兹乃形性侈疾走影不休兼忘竟何是
按田行
野鸢蹲枯桑白日忽西注一水东南奔惊雷泄涛怒越闻凄凉弄滞念剧攅蠧岁时倦客身云窅前村路应门白痴子觇矕窃指顾强黠笑官人弥年此来去田家不讳穷谁者当丰阜摘刔岂吾心寛攸【疑作寛假草书误】惟尔故行矣渠未央遑恤儿女语
持钓
艇子悠扬打雨来袅丝越箭青玫瑰昨闻古湫新雨足涨波泛入西溪来西溪两岸行人少白鹭对翘佳客陪低云弄娇不成去半与枉渚相萦回藻间赬尾厠银鲫正尔作羣争曝腮故应沈饵得所置行醉瓮间新熟醅
宿长山寺二首
苍山两蟠虬杰势分夭矫不缘事幽寻兹地终难到破暝紫烟生写谷【一作凉】清樾好【一作老】村长下牛羊云绽【一作决云】入归鸟松风卷孤磬夜半秋声小客怀方未央千里漫白道庭树一【一作猿】鸟惊愁看楚天晓
客心秋萤点更觉永夜孤龎眉彼上人主礼良渠渠揖我顾我笑坐我庭之隅饮我叶家白怳与颢气俱玉露下金井缺月低云衢扰扰百年身终慙窘囚拘黎明掉尘鞅毕景真良图
游麻姑观用黄道士韵
鸟道参差挂空白云林曾是飞昇迹谁论沧海复扬尘已识秋杉老岑寂玉驾班龙飞九色古殿崔嵬遗石刻会须揖彼丹丘人掇拾颓年兹偃息
夜泊玉湖口
流溪一泻惊磨垢夜系蒙冲玉湖口青灯明外【一作处】稍知村白鸟飞边初辨斗风死波闲坐来久短髪欲搔慵着手一泓清泪堕吴云横管叫秋龙子瘦
桃叶行
君如秋菊英妾心流萤光拟吐方寸照明月终相妨桃叶声亦苦千秋断人肠渡江不用楫遗?乃在梁报言青春子慎勿学轻狂
何塘精舍
松闲竹淡【一作静】清午隂金地少尘门更深忽从?褷出重阁飞梯十尺下瞰临有客触热来自东汗絺裛暑【一作挹】悭天风赬龙扬鬐日辔缓碧椀先【一作空】愁井丝短
永新法云上方
石廊西头物色好别有净界擎青莲玉虹挂门一水割碧云【一作鳞】差径千家连浩歌流年客尊酒高卧白日僧华颠夜凉散髪弄明月更欲挽驾青翰仙
发庐陵
不作钉根桑翻为凌飙蓬五年三羇旅羞哭畏途穷今者久事缚宛然游羿弓谁尸造物柄鼓我吹嘘中云航閙急桨势夺编蒲风黄洲转头失旋指墨潭东旅鴈声其俦四五翩书空暝色天水接俯仰双青铜幽情随岸惬眇与鱼鸟通酒力秋後叶扶衰借霜红诗敌千虵矛稍取别愁攻男儿贵健决吾岂专栖雄
铁柱观
铁柱闻故老蛰根长江幽高真此翩跹疮痏吾人忧纯钩推三尺斩蛟白涛头功成去人间鸡犬不得留班龙驾九色一别忽千秋叠构开琳琅夜坛空斗牛寒梢碎凉月缛彩灿文髹纷吾感遗事写涕东南流麻姑行老大海变绕蛇丘逝将理荃桡弄睨眺沧洲
舟次生米値风作
东北有云如搜墨【搜音上声】舟子熟视无人色忽然白气变飞飜拗怒波神起乘隙初从下游架玉垒须臾一望?酥白琳宫苍茫失向背野鸟高飞避渐翼纷纷翿舞殊未酣万马跃入朝周客阳侯睢盱推选锋势欲尽取奔鲸磔崩腾岂啻陵谷改刷涤似病津涯窄大舟踉跄愁失据小舟呼天手加额间於盘涡拆腥沬疑课鲛鱼助奔掷泸川病客簸欲僵赖是絙縻逃不测等闲覼缕戒衣襦仓卒何功补沦溺晚来风死回安澜由自漫空认飞砾咄嗟鸿毛寄微命一朝滨死真儿剧明知屏翳不吾欺何堪失便垂涎得
大孤山
章贡【二本作漳】西南来银涛白【京本作自】浮天扬澜开泛滥如剖大腹然兹山遥相望盘薄知何年海风一何高吹落蓬莱巅浮根袭气母弄影白日边赴渴夸父奔阔蓦踵不旋轩轩执法臣立当天子前穹螺出佛髻青跗带秋莲瑠璃千丈簪忽与冰箔连【二本皆作穿】鸣榔岩腹雨挂席浦外烟鹤驾控不返空遗紫芝田香罏初争豪落星才一拳擢秀苍梧云发彩翼轸躔上窥杳冥无极之层霄下控弥茫不测之重渊松萝参天岁月老清澜泛沫鱼龙闲中有神朅临躃睨舟往还流俗谓女子彯缨来此山香脂间绡缯鵞猪捧羞盘至以孤为姑考究初无端可怜俗好恠此语良大漫神固不可诬何得正以女子观吾言庶几为不妄不然兹山徒与望夫女几争漓岏
赠知训上人
英英商顔芝远在青苍岑云烟适有寄为端本非心往闻攀缘人纡轸恣所寻一落城市间苾蒭护萧森鲸鱼叩蒲牢大吼洪钟音岩岩清冰骨外垢不得侵试从古人求绦鉢中支林定【阙】发远涘慧劔韬长镡招提始尝聆凑汩尘端驶辨秋黄落一见知非佁儗人惩躁雪烦真刮膜赤髭由来号该洽况有新诗堪发药俊如骁壶辈中出秀甚巉巉麟一角卑枝雨过结留荑曲汜萍开窥哺殻紫茸缉春柔轻屣不蹑跟白叠拥方袍皖如崆峒云时时好事者巾屦喜及门随缘缀香火高谢乃世纷齿先衆一饭独傲倾羲轮顾我纷纷何所为年来病眼欲成眵风情落莫非故时未适乘去唯应诗辱师勤请过六七独恨琐琐无经奇强顔终篇使持去着足成累庸非师
寄李知章
文章盛自元和间谁其杰者柳与韩二公秋鹗擅神俊天使侧翅擢夸谩卷收万象付寂默神恠鬼簒皆殚残诗书并驰可终古岂止唐世论不刋陋儒睢盱百年後掺【掺宜是操字】笔仡仡愁脾肝问津谁当语博望初步竟笑非邯郸纷纷缃缥洒飞砾埋【阙】　诣非一端之子清才如振绮緑髪照春容激【阙】乡评旧许擅螺水文战曾是鏖桑乾自云从事二公者用意能到衆所难新诗遗我章江曲百首洗出青琅玕苍梧云生逼齿润溟海月借吹衣寒由来青萍止三尺天末斗牛曾上干流尘不隔自为快宁与折铁论凄酸何由鞭鲸肃吾驾看子切云重整冠
赠善懽禅师【有引】
懽禅者南安人巾瓶自副方栖集仁山之隆庆也安成刘弇过焉而异之曰是乃金地之五芝慈林之一鹗也西证外号工古律歌诗今时衲子中决不多得则与之游为尤旧盖百往不厌也岁八月予调官就道惜其不得数相即而又恐师忽一日掷去也留诗以遗之且引诸其端云
刼尘吹冥冥人乃万物一流浪苦趣中奚啻燋豕蝨爰有勇猛子间以捷胫出一念得西证兹谓能事毕谁其秀开士懽也早奇崛亲更药病师熟寐警孤叱祖关决重键法肆躏通术顔顔空王臣排嶂方山屹又如富儿曹百宝烂私室况有清整姿宛是青田匹忆昨螺水曲冁然契微密眉宇殊津津襟期洞无窒诗成泣神奸濉涣涌新帙长驱笔阵闲坐讽秋蛩唧萧条昼公後微子吾几失方期汗漫游怅别念兹日孤云尔锡驻过鸟吾帆疾聊作鱼相忘无多嗤蚌鹬
送哲公禅老二首【有引】
哲公禅老住奉新之人王院於其取别也送以二首
有鹤青田来骨傲九秋老羽毛鸡鹜间不复故时好吴霜割清梦一夕落幽岛哲乎开士秀佛路着鞭早世累糊空云一以凉飙扫往闻琅琊觉禅海卷狂潦纷纷方袍子未昜艖?到师如健噉儿把握攫梨枣尔来三十年方寸不赀宝鲸钟人谁识聊狥衆击考又作云山行方将同木槁勿学断缘人时寄新诗藳
我闻豫章境势胜所至生山皆撞空活水有照骨清其间佛老宫【京本作构佛宫】往往联飞甍人王邑一隅古屋才数楹尘点自不到日饱松风声十丈挂溪影虹桥挿峥嵘揶揄下踉跄笑麏麖师方得所欲振锡了不撄非如入流子横计多余赢秋畦蹲鸱老昼饭宜香秔由来介石身忽作归云轻
龙云集卷五
<集部,别集类,北宋建隆至靖康,龙云集>

[book_title]卷六
钦定四库全书
龙云集卷六
宋　刘弇　撰
古诗四
次韵酬萧器之朝奉
弇也培塿姿狭识谢崇崛策疲迷津梁忧患醉心骨鲁酒笑薄围商声慙後出曾微剸犀效澁铁但缄室滥纡元丰诏经名挂千佛中间困齑盐晚复椽丹笔同时籋云英大半空冀匹郑卫正啾耳冷落女娲瑟劳生一瓢壶风波信浮没几欲定蜗居归欤访葱蔚甘齿婆娑民庶可老缣恩波从天倾随器到丰溢例当荐员收殆不止夔一春根聊拨陈敢议得偿失积薪无踰材鱼须暂囊笏持此岁月闲尚冀补终讫萧侯朝闺彦怜我升斗秩洗以古襟期如鬯发新鬰青天方覩乐些语剧招屈倒持珠玑囊一写非所恤泠然蠲幽抱海若发瓠窒巴歈廹新赓芹暄羞献术得丧双腾虬未昜婴长綍薄言遵醉乡庶我遨永日幸无孔顔悔妙外论越轶
次韵和贾仲武同诸公游狼山
寒林羡朝暾课壤渴膏霂昔闻三神山喷薄擅疑独忽从六鳌顶角起连天麓我欲追幽寻筇龙跨飞竹呼吸沆瀣滋六合归蹂?苦恨弱羽短弥年胸愤蓄朅来兹山游快甚焦得沃幽岐纚修带僵木披刳腹桐萼莹圭姿槐青收兎目兰风逓孤爽天半落芬馥扪萝蹑飞蹬轻屣捷驰陆穷探初来已肯惮冈岑复直欲驻颓阳揽驾还若木主人山南公白面鬓双緑载酒邀我行璀璨挥觥玉雄夸倚白马高谢言诗卜狄侯士林秀智敏纷炙毂江夏拔俗标天骥脱羁束合匝四座宾匠手谁甘缩嗟予早不偶投足祗取黩卑飞得海角若畏官谤速樊笼一洒濯便觉荣愿足滥当新诗酬奏雅慙终曲行将秣予马更约相追逐
再和贾仲武游狼山
寻春古原头林梢过朝霂狼山连东南擅美此其独抟鹏岌骇势泼黛森孤麓宜樵叶堆松洪茹萌抽竹区区介丘比回视一何?浑疑香霭中爽气每先蓄掬泉弄幽清渴肺初欣沃嘘云出羽盖入鸟洞胸腹茫茫宇宙间千里得寸目照髪射冷翠袭裳来远馥根株吐乾坤要会控水陆高跻顶初絶却转道弥复楩楠间桐槠干霄非一木覃覃辟宝构殿阁辉丹緑禅客稻饵珠骚人【阙】留玉游嫌後时追赏贵前期卜睠彼市井徒乾【阙】丹毂老死不一到动辍取挛束谁知吾辈【阙】　　　籀缩拂衣便成往握手不嫌黩句外气争【阙】　中机鬭速无为苦役役坐自绊驰足纷纷簿【阙】　与物商直曲会须摆红尘更着轻鞭逐
赠雪峯长老守超
仰窥玉奁天面窄顽碧颠青自天掷祖禅不管地祗悭十五百徒此其宅流水声中换今昔粉抹頳糊老椽壁枯木庵回旧日春难提塔示重来坼【存公自云难提塔坼当示现而师住持适当塔坼云】超公最後法席张全机扑落辊球场曾令天花倏飘坠况有庭橘符青黄【师与爱弟彦伯中散公双生生时庭橘止有青黄二色人以为瑞】乌藤横膝傲佛祖熟识眉宇瞬且扬天吴吹澜洗霾垢方诸挹月来清凉东瓯万刹尽金布咋舌谁堪论妙悟赚杀参儿走衲云高枕无乃林泉负庐峯南远真西材叩寂丈室慙宗雷秀巅龎眉逼人爽反疑不自尘中来由来山兴复不薄畏涂何计挥尘缚诘朝匹马汗羞顔又作杨花无止泊
和仲武苦雨见寄
君来通川居朱门廕重近闻値霖雨匝舍野水淙平地忽浩瀚顿足疑涉江猛风利如刀觞纸无完牎朝釡鱼头生飘注旋甖缸仰收堕案书俯拾短焰釭痴儿临缺湫往往骇影双我亦有此患漏榻遶屋扛块如失羣鹄感愤愁眉厖孤膺纷填噎更甚两肘撞辱君大句投华旗揭修杠直欲却以心不容苟且降森披汉殿戟缥缈梵天幢仓惶短兵接岂暇辄淬鏦区区苦吏役展骥曾非尨强亦歌巴歈跛鼈慙骊駹
晚晴
翔飙拂层隂孤镜挂天脚幽姿媚澄塘俊活扶秋岳饥乌下木末啅雀喧檐角落日衔半规逗翳如新濯海涛晚声收万里卷冰箔微颸袭疎棂轻霭躐丛薄蛛丝袅如狂虚隙野马跃病躯得惬适更甚解挛缚潇洒万籁井冲融百飞【疑作非】却熊经与鸟申髣髴犹能学萧萧寒砧弄天半哀音落客愁转如篷万绪入冥寞不无临风想晒日归领略茹蔬味新腴把酒蘸沉粕明朝踏新泥已有跻攀约
赠黄成伯仇览
翔【一作春】风搅【一作吹】客心烂漫不可收只舲扬层波益信生计【一作若】浮沧洲澁归迹飘撇慙吴鸥若人来自东卓荦【一作揽物】欣啸俦揖我暮川涘疎明烱天球掀髯藉芳草闻则数鱼鳅诗书见孤诣盘丸走轲丘况有扫围笔可擅岐阳蒐隂湖六尺轝初恨不少留【前值君芜湖恨不相省録而过】梅根跃高樯笑我仍回头【过梅根渚君樯颿辄先自戱我以得隽】绳牀列短炬相与枯春蒭清狂到诙诽劵内嗤蜉蝣【一作悠悠】女牀无凡羽渭曲皆清流【君名父之子一作洁流】嘉实【一作种】自弥望【一作青玉】直未歛以揫须矣策高衢稽句宁公羞
有诏遣移局实録院因成古诗奉别同舍学士诸公聊佐一笑
春秋谨严书百史兹考信晚周驾而东弱鲁犹足训低昂心权衡与夺管肤寸包罗三八祀诬始盖其慎一言开惨舒九地回斧衮密虽蒐鲲鲕寛亦漏鲸蜃奸魂负芒羞忠骨盖棺奋肉角死西郊风味一朝尽千秋圣人经寂寞风雨烬三子豪未除巧语终不近早时迁固俦雄夸掠秋隼斧凿谢前规沙场出孤骏森严虽时乏犹足傲拘窘黠儿何厚诬乞米诳髫齓至今汗青手缩袖齎痛愤此道竟寂寥斯文有遗恨於皇宋七世辉赫到禹舜起【当作?玉篇驱步】下祥祉郁穆起声闻载祀盈十六铲涤无垢衅斯民被醇和沦浃酣九醖冠剑趋夔臯戈鋋老亷蔺君臣不朽计邀与事功运龙催鼎湖去墨燥螭凹润际会风云收刀尺光景迅胚腪归太史承乏乃顽钝诏遣陪青箱随宜课程趰攀缘赤霄堮飒洒尘土鬓嗟我佁儗人机杼终不韵早负江湖心晚繇道山进么麽亦胡为陪蹑滥英俊扪奎星辰逼飞辩球琳振计工蠧鱼上三载真一瞬今者联结束如发千里轫鹪鹩巢新林末似故枝稳赬鲤定自劳何取名赤鯶酒徒谢知章诗敌抛何逊徒劳门户成慙愧上车问犹幸亲切连勿负时通讯
送李尧咨赴官山阳【时在海门】
长离飞从丹穴傍刷羽渤澥曦扶桑旦经崑仑莫砥柱玉山之黍聊充肠历览五都遍九土一朝翩然归女牀夫子故家本山阳憔悴一官才故乡时人等闲得重糈君家扑满无余藏相逢海上真偶尔毕趣论心良慨慷不无幅巾迟萧散况有逸爵挥淋浪酒酣调笑不嫌靳共指?饥鸢翔萧晨八月渚红香水风泛入客衣凉溪头艇子送急桨轻齎谁识王阳装恨无佳设缀行色匣剑欲解慙非良淮山刻作秋来痩淮水割眼清如霜谢公何日东南下别浦应寻临汝郎
送陈师益还建安【时在海门】
南来海舶浮云涛上有游子千金豪闽山左转七千【京本作十】里挂席六月天风号俯窥虞渊弄白日彤【京本作丹】霞下烁波欲?阳侯啸澜罔象舞出没金背【一作脊】嬉鲸鳌等闲推徙失向背往往三山随所遭我欲惩【京本作衔当作徵】幽验荒忽脱非值子终【京本作真】徒劳吴牛喘月玉斗揺金井芙蓉啼桔槔一缘竹叶泛归梦别兴斗与淮云高青苹送客凄凉地节物駸駸惊两【京本作骨】毛家园柿栗行可拾况有?稏蟠东皋鲁连蹈海徒虚语尼父乘槎安所逃它时作底【京本作解印】投快便与子去作沧波【京本作海】遨
送曾灵永赴举
孟荀久不作吾道竟茫茫滔滔天下人生死名利缰夸儿骋新学剽窜摸青黄爬罗尽砂砾气焰苦不扬初如拆袜线那复一条长又如抄选客十九为琳琅【近世谚语有曲上节选好句不留之说】埋没太古音啾耳纷蜩螗曾郎春不如阔印眉间堂十年读书史一日胸胆张兴来洒酣笔落纸松丸香摧颓鶖鶬间识此雏凤凰梅天暑气【一作风】湿江东潦声狂辞我归袂拥霜蒲挂高樯飘翩不可留横槊赴文场期子勿苟作琼瑶撷新芳莫学下俚曲黄花间折杨由来玉山粒梗澁在粃糠河虽一掬波曾是九秋潢行行事斯语看子摩天翔
送新淦余宰虞卿
时平循良用墨绶纷委蛇夫子西南英三十朝绅拖爰来慈衆儿一掬芝眉和里闾无愁叹卒岁知婆娑牛解等是刃恩染谁非波神闲略朱墨日永余弦歌及瓜赋归欤去去可奈何舂容云涛里一叶翩经过羮鱼饭香籼凉衣送长哦三年种桃李留得春隂多邓挽徒虚语祢翮方云摩行哉尚良食吾君正卷阿
留题王公谟冲阁【谟一作谋】
檐牙排青冥眺听脱蒙昧居然人境寛鱼贯出万态坐疑天机缄发露穷琐碎圆清入鸟哢潇洒送客慨脱巾晚吾来静称一榻对睨云发高兴勇欲决蘙荟胡为淫书史欿若嗜炙脍长年马如?埃颠毛改兹趣恐长负踽踽依侪辈何当拾颓龄相与【一作密尔】寄耨耒挽君醉乡衣枯肺时一漑
赠王隐居适中
樗翁卧南郭宛是逍遥乡朝餐止半菽暮偃仍绳牀如【一作长】松生硗陵不害材资良少也顿絶羁駸駸躞云庄十出九不售髭根半秋霜佗时【京本作遂令】转蓬子顽嬉过其傍那知胸腹【京本作臆】中固自储琳琅我曾耳清謦【二本作警】洒落皆天潢谓宜神明相衎衎臻乐康胡为乞刀圭弥年对【一作卧】清漳曼容隐成僻照隣废堪伤睡虎与蛰虬儿童勿轻尝【樗翁乃适中自为病号】
送元举宫苑秀州钤辖
挿犀头角何峥嵘紫棠色照长弓騂不学蠧鱼只浪死聊因跃马酬生平奏书明光覔自试臣有胆武前无勍俞音一朝九天下莹膏痩铁虬铿鸣坐上少年勿遽起请听此日吴趋行吴中风物妙絶杀【所戒切】檇李髹碧辉连甍紫崖隂洞泄神秘霓旌羽帔嬉仙灵鲈肥秔滑七筯好鸥眠鳬浴波澜明突烟昼恬夜柝死元戎退案休千兵诗成青天送白眼由拳洒作千鵶惊金船烂漫贮春色叶底数花余几英吴酸挨肠去宿滞楚舞挑客留余情功名成就付偶尔要是行乐寛吾龄迢迢汴水滴油驶暖烟画鷁酣双旌回头应笑东方生胡为索米长安城
再继权之严韵二首
庭椿摘初黄畦韭翦柔緑春盘巧飣餖一筯生理足今者鸣啾肠饥花到双目终慙短豆恋谁转紫芝瞩青烟扑九衢碧瓦酣万屋朝来好龙客义动重裘燠殷懃斗酒约豪健赛杨仆吹回麯车梦鸨羽正肃肃九天真龙飞万物弹冠沐萧短草木姿窭贱衾裯宿叨逾大官粟敢计功利速惟应杯中物可仗诗筒趋
东风入颠毛非复故时緑生涯蠧蟫里术智谩蛇足晚作芸香游颇复窥丛目乾坤开清明物色洗瞻瞩谬当匠石寄楹桷翰夏屋追随金闺彦怀抱邹律燠新诗闲模写勇若驱妾仆千秋赤壁後英英得瑜肃朝来墙头花皖皖弄膏沐归期莽难求不啻襆被宿端成心赏违谁念客当速听取提壶声勿负殷懃趣【趣趋二字宜通】
送贯之县丞解官还寿春
西江客袂春风老吹得归心乱如草鲵浪三篙下晚艎去程不学寒蓬扫淮山苍苍淮水长千里一官归故乡举世由来青眼少孟娵破黛嫫母狂缇巾十袭尽燕石埋蚀大半双明璫干霄自是男儿气遭与不遭真偶尔人非田文莫弹铗世有伯喈须倒屣君其行矣重问津蹀月騊駼宁绊死
次韵和彭道原元夕
搀云握摹张流苏华輈夹【一作匝】道青毺黄昏天公下种榆百万星点成须臾赤帝鞭车堕云衢烛龙骈头浦还珠竞随丹豹膏凤雏麟须拂蛾闻数疎弦嘈管泪声鬰纡栉比百戱罗侏儒轻纨绣履踏艶姝灼灼巧笑联芙蕖有客年来倦着书囊钱囷粟索无余短钗【一作釭】列按拥弊襦未看行乐夸睢盱大奴听响仆屋隅小女行卜迎紫姑子云门巷正萧疎谁者载酒论区区
书新兴罗汉室
应真檀施者谁子僧云福堂陇西李亘无穷尽理则那明明善根此其始
次韵林锡远食蜂儿之句
世人嗜食心专甚鼓记里刳磔供嚼啮谁计物生死纷纷蠃蚳晚亦列甘旨况如兹蜂者捃拾才蠢尔八月隂崖昏戢戢若攅指老房脱枯莲荐右方物美翻嗟甘口鼠横使童角毁吴蚕徒自僵商贾斯远矣我思天地间材死举相似鸟殪在泽羽象焚缘挿齿梢梢挠雪干釿锯入仪轨豹胎及駞峯日饱嚵咽子人方怀此忧何暇多议彼异时佳设张更饷勿余鄙
题远上人休老庵
上人丛林秀襟期支许越往从湖山游发轫无留辙转身浮云空归兴飞鸟豁故乡得青海下瞰鲸灿窟结庐才蜗牛胜践喧卑脱丛残翦荆棘怳敝栖楣埒兰苕纷被迳关鎻昼不掣由来大慷生卓锡果清絶菅茅席三径虚榻扫凉月不持一钱居未省香火歇鹤骨老亦轻田衣故仍洁高舂一饭过野荈供嚼啮笑作疮剜肉荐语畏饶舌阳冈薯蔗稠乳窦春泉冽行当揽俗驾滞念论一吷
酒家逢徐逸人
咙唿马子踏落花落花尽头逢酒家酒翁破顔迎墨客五云冰浆发青帊丹丘羽人笑揖我饷我碧海云琅芽食之奇光袭两腋小哉天地自幕席【疑有脱句】眼底不辨骊与騧冷风时能借一快便欲骞芝凌紫霞且唱蹋铜鍉莫歌白浮鸠跃沬寄颓年隂隂驰四驺云璈驾阆风兹约竟悠悠却忆柬皋醉乡记翻笑三闾非所忧安得乌孙青田核下变春江万斛流
志鴈
东道出海陵储水得故泺野鴈若烟海於焉避缯缴去来迷春冬唼喋识领略于时腊将残篝火彼童弱霜葭杨飞熛敦廹海风恶崑陵【一作焚】卷大地电笑牵霆抟翩翩随阳侣照影起虚愕鸣呼犯蓬勃腾践剧陨雹捎捎青云翮寒?谢寥廓莫知孰奴五百万归一爝有叟家青溪三日举不涸赤肉罗冈陵腥血洒丛薄商人争行钱烟艇纷飘泊蓬茨未改故十倍富前昨翻笑任公子钓鲸沧海角
海门故城【俗谓姚司徒城盖草窃者】
故城邑东南盘盘蛰修虵借问经始人云是司徒家唐季遭闵凶羣盗纷如麻淮海尤剽轻时时起邀遮甚者控壤地相错临犬牙斯人何为者寻兵啸麏?擅此一抔土仅侔国於蜗鍖鑕稽天诛至以功爵加百年去随手遗陼临汀沙牛羊阅朝昏草木自萌芽谁非化黄壤此独遗鸡笯停骖一回首浩叹空歌巴
夜饮留李圣咨决曹走笔
君不见东皋酒狂能放怀醉乡着家身去来又不见昔时西晋把螯客只手敌以黄金罍派年惊鸿瞥眼过为君特地柴门开鵞雏转黄吹瓮醅紫蒲白薤杂芋魁始知有神王欢伯解卷霡霂苏愁荄玉绳挂阁爽气回乌树不惊萤点苔热耳未厌鸡声催玉山好约斜河颓枯肠一掬君勿负蓬行丸转真悠哉
我行
我行适东坡野色若可搴问津初无从强驱良苦鞭三贮客潦冉冉吞吴天故垒何峥嵘荒凉非昔年虹腰截海堰蜃气嘘窑烟霜封百草乾回风时飙然狐兎死欲尽饥鹰空老拳村深行人稀落日下乌鸢败荷古毳衲野菊金连钱羇怀自骚屑节物惊徂迁投暮僧舍中谁者同留连
雷塘
磐嬉截长淮闻自隋天子运丁大业末役跨辽东始汹涌沟浊河赤血洗千里江都天东南岁阅翠华指锦帆抹非烟叠鼓蓬蓬起紫幰朱丝络百万罗卫士璇房贮彩女灼灼艶芳李虞公正逢恶何稠甘没齿一从水调奏便识还声已浪传遭个春不悟羊无尾雷塘一掬土仅足掩冠履行人为伤心清泪堕如水池荒九曲春尚想迷楼倚落日注芜城牛羊下坡觜
依师小轩独酌
东篱粲佳英依约圆钱帖西渚傲霜篔潇洒狻猊鬛居然容膝地怳与蓬丘接始余供烦使浪谓素意惬一当骇物机局缩如跧摺客尘不制人脱去苦不捷谁谓一日间跂倚发蹀躞椒浆洒玉沥蠧简披往谍兀尔自忘怀少复进专辄流年苦蹉跎念咎真脱叶皤皤彼禅客趋尚未昜蹑正应发再驾万念兹一摄
早发临川经回龙寺少刻因观李供奉壁画须菩提
黎明出故垒得此空王宫结庐知何年十里峦冈重居然谢埃?窱开房栊簁篱漏初日云木凉高风直疑天边秋六月到此中壁端故时笔磊落空生容诈言竺乾容燕坐长年逢我来偶拭目滞念为一空野僧强留连稻饭延高舂王程廹星火持语勿恼憹方慙简书畏何计栖狂蓬
留题疎山白云禅院因呈长老秀公
白云去不还空留白云额至今飞山顔片片尽秋色萧萧事盘纡刳石转欹仄觚棱骞古殿粉墨昬絶壁有客倦归艎潇洒寄一适松萝青鸟哢江影卷余白始时开山人真意非无得百年惊一吷节物变今昔谁是云无心翛然彼禅伯
过昆阳城
古聚少荒蹊多枯湟十尺余陂陀绦霄南来赤龙子叱吒此地扬天戈虎据乃其始鹊起宁须时坐令刘宗半天下寻邑百万徒尔为今来玉垒半荆棘但见苍烟白日嬉樵儿愁来商歌涉长道泽国秋兰紫茎老九原蓬颗日益多世事茫茫一飞鸟
龙云集卷六

[book_title]卷七
钦定四库全书
龙云集卷七
宋　刘弇　撰
律诗一
鄱阳湖四十韵
巨浸连吴越高躔直斗牛玄冥开别府江伯汇支流象纬元精逼神奸秘恠裒番君疏带砺彭蠡壮襟喉赴隙如无地凭壖忽有州津涯逾写润窟宅定刳幽岛认瀛鳌戴涛疑阵马蒐珠跳怜雨驶镜滑识风收树带乔枝隐山余短碧浮窥觇波罔象睥睨忲阳侯漾月都迷皓蒸云间作油涵濡均藻荇冗长到鰕鳅蜃幻晴嘘阁龙腥夜拔湫万寻悬圃玉一带洞庭秋盈缩知谁纪吞并似力揫鲤矜封赤鯶龟笑斥朱眸嵌宝扶桑啮珍文匠石锼鸥羣驯野客蚖肆傲潜虯罟数筐零霰樯轻弩激鍭孰分浮瓠澨或讶绕蛇丘弦索延商妇艂艭送莫愁陶朱诚得策神禹想遗忧端称潺湲弄非无隐伏豆分高下渚苇视去来舟血脉乾坤活疮痍稼穑瘳披猖包息壤琐碎落浮沤莲女婵娟棹渔郎芼燥瓯有人搴绣被无客傲鸘裘货贝穷乾没醪羞肃丐求束枯论沃釡戒覆比倾輈衆水杯盂外它年吐纳尤鹊填功未议鲸吸志应酬何事轻思济吾防果未周阽危心骨醉飘泊面顔羞敢计乘桴去何知戴笠游片帆真扰扰只影转悠悠卑湿【疑作嗟】梁傅星霜挂魏牟劳歌慙孺子破簏付平头乌豉缘蓴置黄粻为鱠谋清螺取归日稳棹听夷犹
蒋沙庄居十首
它日蓬蒿地吾庐瓦数沟井泉甘胜乳庭竹冷先秋村落时情淡田畴岁计优荆扉论日掩最喜近松楸黄岭虹腰抱鳌山食案横中非避世士稍亦畏时名傍晚浇慵酒寻春濯足行鸡雏娇底死犊子健能生翳翳柔桑活辉辉野水寛艺蔬苍芥甲延客白蒲团点缀花粘蔓稀疎粉束竿家风才茗饮一室听冰寒软滑香籼颗肥长紫蕨苗盘飡殊不恶隣叟亦时邀潘岳萧条鬓陶潜颉颃?巢枝得安稳万物一鹪鹩晴屋鸣鸠妇春陂翳雉媒筯头甘野?锄力到陈荄掠水千艘健横风一笛哀最怜双白鸟何事等闲来千里蛇原近宜秔一亩金乱酲【元作鞓】眠暗术娇碧拥云林早晚归欤计因循愧此心江南吾土乐应得慰消沉松种龙蛇子栽培近着行有时窥北榻不日暗东冈洒落终含韵轮囷未竟长故应容足地投老慰荒凉羊栈鸡埘接疏畦麦壠傍蜗涎书老壁苔阵澁高厢家有青缃学儿传急就章未甘骑痩马跳蚤事乾忙名愧周繁弱材非鲁孟劳蛙仍当鼓吹径任没蓬蒿紫芋新厨味黄枨馥鱠刀业诗何水部耽酒阮兵曹刘宗坟墓国金水眇萦回颭颭鸦巢覆疎疎槿户开春风持赠柳腊雪试粧梅欲识尘埃少元无俗物来
莆田杂诗二十首
清樾陂陁外春深四五家丛祠下箫鼓平楚暗桑麻水国潜虯傲天程去鸟賖仙山仍在目潇洒送生涯梅雨催农鎛痴风泣海樯鱼龙波浪阔燕雀户庭凉鳐柱春刳玉蚝山夜凿霜家园雨痕泪早晚促吾装南北分双刹公私限五塘蚶祠开琐碎蠏井幕荒凉酒熟传红泛抢【疑作伧】珍异墨黄飘零晋耆旧冠剑几星霜梅井经疏凿如闻自昔人玉奁深贮月云乳暖藏春桐叶谁新汲葵芽好问津端堪事杯酌泠汰客襟尘末丽娟娟妬山丹灼灼姝暖烟嵓养璞沉碧凤将雏刀尺文章拙巾?礼数迂课成鸥鹭想片梦落江湖十里壶公庙喧传像逼真斧斤刳洞骨风雨澁松鳞气象乾坤豁涵濡草木春的应云閙处藏得武陵人鶗鴂青春晏鼱鼩白社骄掠风雏燕翼界雨晚虹腰醥醁银牀沥?茸紫涧苗到家幸无苦浦溆有回潮饱闻何氏子遗迹在仙山节拥三清绦龙骑九色班曲屏明蘙荟哀王走潺湲好刷摩天翮徂镳试一攀香忆传嵓号龟曾得寺名禽巢多越思海错尽南烹接食乌儿堕漫冈犊子狞正怜盃酒贱醉叟日纵横鹤唳归云急龙移过雨腥桂清飘月岫槎老卧烟汀洞失壶公旧云传妙应灵不缘幽事隔小复理篁箳共乐超然构跻攀一气边苍茫云水国清润李梅天碎白淙崖瀑孤青煮海烟三神山自邈何至苦求?蠨蛸当户缀络纬拥莎吟诗魄干霄上棊魔搅海深忘机一飞鸟藏拙万黄金昨有逃虚慰支郎下北岑直东无际海万水自朝宗沃日才分爝浮天亦荡胷吐吞何楚越冗长到鱼龙好在乘桴客吾安议适从远寺梢清梵孤城咽晚笳稻畦眠净渌榕迳愕悬虵尊俎辉琮壁诗书蛰镆鋣家家余岁计吉贝与蒸纱当日山南寺层楼挿蔽亏龙蛇缄柳笔风雨舛唐碑甃浅云吞液山稀海衬眉杖藜搘痩鹤白髪茂林缁功名慙鹗瞬龟组困鸠佻元结郎终漫刘安隐孰招客尘关簿领生计负渔樵赖足尊中物时将块磊浇傍海千塍稻由来?稏蟠异时更虐中夕舞惊澜竟使鱼鼈有不堪蛙黾讙嗟吾无急策坐视汝凋残荔子绡囊搐蕉花玉糁骈紫髯牵腰袅绀幰走婵娟萧寺千家幕兰盆七月天壶公仙日月乞汝送流年三县圜扉閴全闽道院传夜涛悭梦寐晡食厌腥羶家塾儒风旧牢盆利孔偏尘埃如拂得定作海乡仙雨露萧茅浃乾坤燕雀微草莱鞭懒蛰廊庙集横飞今者诚何补吾其孰与归夜来天直北剑魄绕星辉
早发赴蒙县二首
草露垂垂白溪泥脚脚深槿篱藏吠犬桑翳漏栖禽食七惊浮世鞭梢度寸隂利名么麽得会是死灰心揺落秋无赖追随月结缘褐衣寒未授枥马老先颠客思淮云远乡魂越鸟边荒唐故时叟曳尾想遗阡
赠谢民师
三语君为掾百罹吾厌生江山共乡思兰桂敌交情黄卷真无负龙渊恐不平何当改初服别约纽荃蘅
临江
居然两福地首尾限清江?窱芦洲迤晶荧石涧淙泼云和?稏割雨晓艂艭愁絶村南舍驯鸡对小牎
赠李子从三十韵
落落将家子堂堂儒者宗虹蜺蟠志气天地贮心胷骨秀霜含树神清瀑挂峯才应过八斗业已足三冬灯壁曾闻凿萤纱屡听缝书从蒲叶写诗向锦囊封醉犯乾坤揖吟将风月供挥毫珠错落吐论玉铮鏦逐逐儒林虎昂昂墨海龙文偷韩吏部学切郑司农雨露恩将及风云运正逢海深鲲定化霄远鹤须冲汝乃今王粲予非昔蔡邕敬蒙修客刺特辱造宾墉遂辟膺门纳因施孺榻容礼贤台再筑待客黍频舂磨讲诗千首欢谐酒一锺笑谈风对起论难劔交锋篇什回环数缄题往复重共将诸子探同把异端攻闻见输君博赓酬愧我慵便当思阁笔何敢更撞钟堂舍经宵会琴堂累日从并行花县密同坐柳隂浓出处汉四皓情怀楚两龚淡闻君子水久见大夫松正喜陪谈柄应难别去踪短亭情黯黯南浦恨匆匆负笈游洙泗担簦往辟雍相如行有日非久客临卭
伤段谦叔失意二十八韵
场屋遗才日英雄失意秋荐贤无北海削迹有东丘未遂图南志先贻败北忧旷弦多误奏卞玉却轻投西逐慙秦客南冠愧楚囚天亡非战罪道丧是吾羞命薄闻歌凤时穷见叩牛丹山摧鸑鷟虞坂困骅骝落日千行泪西风万古愁壮图沉草莽归思动沧洲是理皆前定非人可豫谋闷来宜自遣势去不须尤消日棊千局忘怀酒一瓯更宜思破釡莫便欲乘桴豹讵终藏雾鲸非可在沟此生如富贵未死合公侯子况才华妙身兼学业优文章思顿进志意素加修禹穴书曾探嵩山涧亦捜纱萤频见聚邻烛屡闻偷默记踰三箧疏通贯九流赋才肩贾马诗格驾曹刘肯向清时废须膺紫诏求不当三径隐未可五湖游啮臂盟须复题桥志必酬宁终葬鱼腹诚合跨龙头早弄书生笔当焚败将舟也知男子志未肯死前休
伤蔡文仲秋闱失意四十韵
侧听秋闱榜君名又不传病龙频失水倦鸟久惊弦有意期行道无人肯荐贤长沙伤鵩日西狩获麟年失意应常理嗟君最可怜双亲堂上老三釡养中偏须有千茎雪家无二顷田甑中【疑作空】尘屡起囊乏罄长悬草木荒三径埃氛满一?鹑衣伤子夏蜗舍病焦先雪冷袁安卧风清靖节眠谩夸五色笔不及一囊钱抱玉寃谁雪沉舟恨自牵翼摧云外鹄身绊驾头鸇愤气高冲斗悲号下入泉未甘为败将犹拟奋空拳文丧思投笔胶稀欲絶弦悲弹三尺剑闷钓五湖船迁摈当修史雄闲合草玄张衡四愁什杜甫八哀篇膑刖兵书作丘穷昜道编文人从坎坷才子本迍邅得失诚由命穷通莫怨天不须吟泽畔何用饿山巅豹讵终藏雾龙非久在渊鹄侯高定中杨叶细须穿子况千人驳身仍百善全平生於传癖终日被书癫容貌堂堂也胷襟落落然文章追贾马德行继渊骞吐论崑仑决挥毫组绣联字奇称草圣句巧号诗仙身痩文弥古家贫节更坚士流瞻若斗学者慕如羶自合升朝右宁终死道边此来虽蠖屈前去定莺迁邹黍当重秀韩灰决复燃焚舟收後效破釡雪前????诚愿穷犹鬭何甘废中权未应豪杰士憔悴老螺川
伤友人潘镇之失意七十韵
念子多屯踬秋闱又背驰南阳龙久卧东鲁凤何衰刖足寃谁雪伤弓翅已垂有文须夺席无地可容锥破落三间屋荒凉四壁篱平生萍荡漾活计叶离披磬挂囊多乏尘生甑少炊饥寒妻拟弃憔悴嫂贻嗤行古时稀合身孤世早知尽应嫌学僻无不笑书痴读已周千卷攀犹滞一枝鷁因风紧退兰为雪深萎卞璞羞空献齐竽叹失吹未为横荐鹗又作曳泥龟东国频遭黜西山独忍饥皇皇行泽畔寂寂卧漳湄应下伤麟泪还牵感鵩悲着成孤愤传吟就八哀诗道丧谁开眼愁来自皱眉迍邅真命也险阻屡尝之清庙含三叹明时动五噫野歌成匪虎矶钓本非罴事故多如此心休苦怨咨都缘名是累须用道为医破闷无如酒消忧莫若棊忽同杨泣路休效墨悲丝得失皆由分穷通自有时海深鲲化早天远鹤冲迟子况多能者身怀可致资九河流【疑作疏】剧辩万马走雄辞学似雕龙巧文如吐凤奇五车书并览三箧记无遗解辨鲁鱼惑能分亥豕疑博闻探禹穴多见识曹碑行止珪无玷周流玉不缁经明人尽仰才大士争师名价关西振儒风稷下移生徒居若市来者被【当作袂】成帷天道如将复人文未丧斯定伸膏泽志入侍帝王墀豹讵终藏雾蛟非久在池青云如借路蹇步足通逵定补千裘【疑作羊】腋宁由五羖皮冠弹思贡禹舌在忆张仪已往虽非悔方来尚可追此生当富贵未死属男儿顾我诚荒废蒙君爱保持杏坛齐出处槐里久参随情荷椒兰契言蒙药石规琢磨朝切切讲诲夜孜孜小大钟容叩高低仞许窥开谈发吾覆飞辩解人颐较艺思焚砚交锋拟树旗奚斯曦考甫子贡服宣尼共有亨途约俱怀远到期精诚甚胶漆酬唱越埙篪本谓同游处何图有别离身从来岭表音逐隔天涯荏苒年光换回还气候推暗惊时倏忽屡见月盈亏故国书迢逓他乡路嶮巇登高魂欲断眺望力应疲侧望魁乡荐夫何摈有司临风心恻怛开榜泪淋漓场屋非收子文闱更荐谁主盟宁至当提掖岂无私尽指珠多纇咸疑玉有疵叩天身患远叫帝泣嗟卑写恨凭精卫声寃付子规彼苍不可问徒积故人思
题仰山二十韵
维南斗牛下万仭耸崔嵬日上光先占江盘势却回一方蒙雨露几处对楼台不逐秦鞭去曾经禹载来云生风惨淡冰冸谷喧豗险外烟岚变深中洞府开巗花春灼烁溪鸟暖毰毸飞瀑含清籁乖龙走疾雷平川萧庙閟半腹邓坛摧【萧公兄弟庙在山下邓表昔於此上昇山有坛存焉】精縕琼瑰宝奇锺杞梓材僧轩宜薜荔樵径怯莓苔旁睨龙洲橘前瞻庾岭梅仙经饶地脉赋笔让天台神物多灵贶农田少旱灾隐居须独行吟咏亦难才何客能依止伊余敢语哉一麾成系滞四友阻游陪【谢灵运与族弟惠连何长瑜荀雍羊璿之共为山泽之游时人谓之四友也】未脱红尘累徒嗟白髪催梦频生枕席赏每倒罇罍预恐瓜时代图归作醉媒
览唐元成诗因而有赠
欲识君诗格飘然人所难清风生玉宇白露滴金盘吟嚼充肠冷披开绕坐寒迥无脂粉气字字是琅玕
春日舟中即事
墨绶蛮乡去青春瘴海行陋篷愁暴雨小艇畏长鲸滩恶舟难渡风狂浪昜生不堪江上笛时送两三声
读汪都讲邵宫教拟试赋三十韵
文效追前日词科急俊民儒风穆汉殿家璞走荆珍汪邵推高手卿云想後身争移初律暖竞拨老根陈睥睨三都上吹嘘七子隣龙蛇开蛰户河汉洗天津堂室谁升入诗书迭主宾剸犀锋自倍彻扎手弥亲鼓吹丘轲外波澜屈宋新巴歌徒里耳燕石谩缇巾美观圭联璧和声鼓间錞駸駸新历块【邵】喔喔旧司晨【汪】爽实嗤乌有阿时陋剧秦凿愁神秘露捜恐物华贫楚剑双干斗吴娃几学颦飞扬逼场屋旁午动簪绅伧父几焚砚修家旧有人珠惊对还浦角岂独推麟价比千琼玖文成一欠呻鼻端论妙斵使外得周询布瑞云敲鼎连深鲤挂缗岂徒矜羽猎直可绚郊禋宛是隋唐旧何分雅颂真两眸寛病客一气到洪钧捉卷时湔掌沿涯屡耗神爰居泣韶濩嫫姆骇蛾螓惬兴谁爬背长哦独哆唇传夸归有恃羞缩死将滨雠校三千士蹉跎九十春岐周双鸑鷟不省至何因
七言
次韵奉酬邵美中奉议示同舍
真太忙生苟一时野情幽事每交驰同舟济者聊倾盖吾党归欤盍指期风日频开友顔笑珠玑间出洗愁诗小儒坐耗大官食羞学饥猿嗛两颐
览邵美中拟试赋出诗三十韵纪之邵有诗谢复次其韵
重棘初无课冣书春风破卷得三都千寻杰气干霄上一片降心免胄趋藏室森罗公柱史附庸么麽我颛臾正缘好语遥推借跋扈犹能特百夫
试院次韵奉酬赵达夫记室惜春之什
风酣雨软袅檐丝端负吾人痛饮师使者岭梅传信远王孙芳草怨归迟醸成紫府无端梦开到朱栏第几枝欲问东君挽流转颠狂好在曲江诗
酷爱春如蜂蝶迷还忧青帝学班师愁城恨垒挨排到酒约花期赌当迟端负江湖归去棹最关【一作怜】桃李别来枝松丸暖动蟾蠩滴消杀风光盍付诗
次韵酬朱充仁示同舍
絮扑花然钥靓深物华看即满层隂鲁鱼是正成何补鸎燕勾牵着底禁声迹汾睢连汉鼎报投緑绮间南金到家禊事应非晚孤剑悬知出水心
张寿翁朝散有诗纪同舍名衔録次其韵
柳茸无力杏烧红春入愁肠不散穷千佛经慙名姓入一尊酒惬【一作美】笑言同写成悬圃新联壁分与秋风旧转蓬好様醉乡抛掷却百钱输与杖头翁
贡院奏号奉呈同舍诸公
朝来甲乙去闻天喜色胚腪淡墨前干斗已应千劒跃抟风谁是一鹏骞路岐稳步青霄近闾里倾心古语传收拾春光终未晚烂游端属緑衣鞭
晋之太博同舍常怆六世外祖郑氏苗裔中絶曩访得丘墓所在岁时享祀不辍乡里化之因有诗纪其事谋弇属和云
绸缪霜露他时感零落昆云几叶孙原上有封吞马鬛道边无石认羊蹲黄粱暗换尘劳世白草重归血食魂未论纷纷悲往逝的应凛凛愧生存
次韵和汪道济都讲惜惜吟【锡制温体器也汪强名为惜惜】
温柔乡定虚言耳炉火功真长物哉疑别有天春不老知谁为雨夜曾来满移妃子三汤梦暗夺仙家一息胎燕玉浪传思暖老个中消歇几沉煤
题福州黄檗山确禅师息老堂十韵
顷来法席如师少老去生涯似此无直寄天年谩龟鹤聊收化日到桑榆苍环作抱三台壮缟带明空一水纡时拂东斋坏云衲更开南粤隐居图买山支遁初无费示疾维摩本不徒夜雨龙腥飞别涧昼烟禽哢落高梧斋余短捉清生麈坐久柔团暖称蒲三乐荣期犹俗物二毛潘岳信拘儒禅林彪虎新眠熟觉海乌藤旧搅枯不学昔人悲唾远已将兹世脱鱼濡
送林锡远帐勾罢官北引二首【有引】
锡远帐勾罢官北引吾其执也义不得束咮辄赋送行二篇云
五月角黍江南天骊驹送客黄金船悠悠别思不足道去去宦情如欲仙青萍由来异死铁緑绮未昜论胶弦强怀为君歌短什壮图辄勿轻流年
由来不敌是清才尚喜相逢契此怀直把唯阿平笑语便将尔汝外形骸吾身方愧猿拘槛【无补学舍】君事何疑箭挿靫【磨勘有日而学者员溢】天子圣明思急策试论弊事决隂霾
招季山还家
萧条门巷未足愧晼晚岁时胡不归緑葵白芋故园老黄颔頳尾前溪肥浮名莫羡风过耳久客可憎尘满衣【元本作湼衣】约君对拥当户榻聊割一亩【京本作片】秋蟾辉
早发襄邑
迢迢汴水吞窈冥白榆多於天上星林梢碎漏月痕白草头冷泣萤腰青云霄九重近在目鵷鹭百翮谁趋庭鸡声马蹄正立敌断送垢褐疲吾形
夜泊建溪丰乐驿前三首
坐看云叶洗昭回磴束天仙玉宇开水染东瓯清到骨客伤南浦酽於醅雪萌正荐浇酲笋粉色浑藏艶眼梅稍覔暗芳窥熠燿更从白石认毰毸
鬖鬖彪弁吹颓鬓戢戢悬鹑戒早寒漂泊昔游堪冷笑悠扬短梦廹惊湍霜潭傲险苍虯啸月碛牵波翠筱团十载南冠欹一叶背人功业底无端
溪灵觅罅吹滩声削木刺波舟逆行问津候馆得丰乐回首洞天无玉清愁看迮?叠石子快是隔篷眠水晶儿曹灯间动喜色甑有滑白长腰粳
赠邑宰詹志行长官
头骨挿犀冰照顔胷襟元自涨清澜吏归申午缘无事民卧田闾识以寛晤语早倾程子盖评诗尤【一作元】逼杜公坛如论妙誉无留赏合向骁壶作倚竿
清真观步翠阁
飞梯倒挿玉螮蝀危槛别刻青芙蕖送凉野水旧涵竹借色春山拟滴裾王乔过鳬可坐揖萧史鸣凤徒纷如眸子欲酸跂予望吊世清泪横方诸
清真观清轩
向背仙宫总辟琳【一作僻林】兹轩仍出古城隂千年曾史长存魄一片巢由不染心秋阔雨高【一作余】天洗翳夜凉风软月吹金冰壶早讶贮人世况复隔溪葱蒨深
清真观斋轩
物理相悬能几何是非得丧了无多仙家日月闲庭户人世深沉寄唯阿橚晓声来杂佩涟漪春霡涨青罗个中故有天倪在持语流光任掷梭
月波楼
玉魄冰魂万顷连曲栏仍在斗魁边浮天自作通津去洗客终疑爽气偏不比寻常闲水墨最宜三五好婵娟翬飞稳蘸明河接更拟凭虚逼岛仙
贺氏怡轩
盘薄檐牙紫翠间正缘天属得恬【一作怡】安已闻名教兼三乐况有家声到二难棠棣萼留春色好鶺鴒原占洞天寛友于谁复知真适拾穗荣期似太漫
建德县作
铜官南部号无事烟火萧条数百家令尹印章希撘纸里胥邦赋半催茶山稠别恨番君国潦暗疑通海客槎石磴落当萧寺面冷渠清絶好生涯
新开湖诗
输写由来未昜穷浑疑天作水仙宫浩无边际蓝吞野散作沾濡雨卷空末口潦收秋涨缩污沟波泛暮潮通会当挥楫乘高兴尽把尘缨濯此中
平铺绉縠几千寻潇洒由来爽客襟天借月华来海上地蒸云气出波心鱼鰕泽国抛残玉灯火船窗点碎金闻说蚌胎无纇颗又凭风力舞秋隂【湖有大珠天晦暝渔者即之辄失所在】
送廷允决曹解官舟行赴阙
由来佳掾推三语故有能名擅一方投分稠人期李郭平心他日到于张囹扉尽洗沉寃魄贯索时分入夜光举世谩嗟岐路澁只今腾踏见飞黄
春江活碧染衣浓閙橹初挨鷁首东岸柳跃丝金稍重渚梅收糁玉全空腐儒糟粕迂踈後上客风云感慨中好访瀛洲缀仙客家山【一作水仙】无苦梦壶公
次韵酬
束书归伴鹤头鉏赢得髭根未雪如春甽有田皆杜鄠晓窗无岫不衡庐糟牀最与天真近鱼沬何妨世态疎鞹足龟腰负芝术因君特地愧三余
次韵表民偶作
纷纷仪覆与秦倾何者竟为吾道行物外金朱犹土梗兴来诗酒亦功名梦同秋栈萦纡入分比春兰馥郁生他日未宜轻感慨劝人归是子规声
赠致政曾宣德十二韵
自得逍遥物外情肯将冠冕谩劳形门前始种先生柳斗下重添处士星文豹雾中谁逐逐飞鸿天外自冥冥?怜孤竹人高卧却讶三闾客独醒放旷七贤林下洞栖迟六逸水边亭和烟买得花栽润带雨移来药颗馨鳬舄印残苍藓緑蜗庐筑破远山青消磨日月棊千局笑傲云霞酒一瓶隐几旋成招隐句披衣新看养生经小轩静把琴开匣幽苑深将鹤剪翎明月有时来竹坞红尘无路到松扃几多九老图中景都为丹青入障屏
龙云集卷七
<集部,别集类,北宋建隆至靖康,龙云集>

[book_title]卷八
钦定四库全书
龙云集卷八
宋　刘弇　撰
律诗二
上金陵黄尚书安中二首
南来踽踽拜前尘雅睠仍从辙鲋新四照色温初似玉一时恩到总成春非如学者论糟粕须信人间得凤麟况有珠玑长满把冥搜终恐物华贫
千毫回斡自无旁逸劲仍闻佽石梁黄卷素心因事见空门真味与闲长扁舟尚録袁临汝清酒无论顾建康五载转头归一瞬门阑依旧笑羝羊
和安中东楼会饮
迢嶤飞观决层云主意全倾合坐宾谈笑龙冈下白日衣冠麟阁识功臣欲穷人目逢山好未老秋容到酒醇忍对南鸿问寥廓沉冥谁是蜀庄珍
和安中铁柱留题
隐然平地起嶙峋千古春波此与濒九牧贡金殊夏后三泉下锢笑秦人力回坤轴隂机壮妙?银鈎榜墨新欲识当年熔铸意莽芦【疑】终恐更非真
王公济四美楼
寸心不与一物隔远目自为【一作将】千里期便共溪山有情分更缘阡陌识参差层云异日虽轻举独鸟长年可俯窥缇绮到家春满眼庾公清兴不应衰
王公济兰荄【一作陔】亭
闾里传惊饱物华此亭真是一生涯人知菽水欢终异地比蓬蒿径自佳岁计黄云千?稏春心青玉几龙蛇不须分外开新畹故有儿孙敌谢家
季倅惠诗次元韵酬谢
寸【一作健】毫挥?敌连城想见仙标白玉京周鼓直须论妙刻陶琴初不费烦声他年浪许曾窥豹此日谁堪与濯缨寂寞蓬茨今有助病躯那复愧登瀛
再次韵和酬
俗眼纷纷少得青独君襟义富坻【一作莫能】京挥斤郢鼻时惊巧持鼓雷门浪费声正喜珠玑生咳唾敢期茅蕝被游缨鲰生謭謭难论报此日方知海是瀛
九曲池
昔帝樯乌下日边曾留清跸此蹁跹鱼龙窟暗浮春涨鳬鴈行低破暝烟星阁摧颓空岁月芜城埋没旧山川後庭一曲陈家破更看当年水调传
搘筇
蹭蹬年来谁寄声静搘筇竹了无营照衣檐竹露逼冷过耳海潮风送清岂有稻粱骄雀鼠终慙醅酒费瓶罂请缨自是男儿事咄咄胡为过半生
和重阳感怀
又逢佳节破牢愁天卷微云尽放秋一水孤飞临汝桨几人清兴庾公楼萤?乱试林塘点蝇阵微收几案稠黄菊红茰满乌帽椒丘谁是醉乡谋
次韵酬锡远孤坐有怀
白简差差长蠧鱼强顔那复计三余长波不洗客愁去脱叶似将官况疎行乐醉乡金欲尽投身老境岁还除因持旧史论窗烛大半功名不是书
次韵和刘次公以诗见赠
格老辞严趣复新百篇洗眼尽惊人喑呜自是东骚将潇洒疑非阀閲身快甚天星秋炯炯富於仓廪昔陈陈终慙不敌齐呀喊敢议肴羞与栗榛
寄兜率悦禅师二首
三峡当年一锡飞祖灯曾是密传西示徒端的只消指灌顶分明别有醍秋衲拥云惊晓榻病髭镊雪照寒溪知谁解吸西江水赖有孤【一作狐】禅觉衆迷
箯舆曾约下山顔白足尘缘等是悭贪为水云留物外劣【一作肯】容纸墨到人间银潢一掬愁枯肺金钥千重想上关病客此身似笼鸟何时【一作不应】毳衲对斓斑
次韵酬何伯修见贻
学非歆向擅家声僮指仍慙左蜀程梦月自怜名旧识屠龙何补技先成悲纒风树新创钜心折家园独鸟惊樵斧渔竿有真趣不应隣叟怪逃名
次韵酬何伯修
广场较艺号肩摩笔挫千人敏若梭共喜此声传烜赫直应无物【一作计】避爬【一作包】罗雅音尚汩多哇郑荆璞谁收【一作明】屡献和洗眼今看色丝语快於执热濯东【一作清】波
次韵酬谭履常送致政徐朝奉
拔迹朝闺太早生不容余藴付功名肯缘簪绂重回首似共林塘别有情恰恰冥鸿如素志来来敝屣薄浮荣留赀无有公何恃赢得桑榆慰此行
王适中【一作通直】渝饮约以诗招之
别君倒指倏旬日顾我摇心如斾旌满引未应勤上客高谈聊欲破劳生望梅终恐难酬渇挹露悬知别得清咫尺履綦犹惜到可能无复故人情
送致政吴通直
黑头贪作隐中仙高谢清时五两纶物外收将闲日月人间归去好溪山二疏等作挥金计【通直伯氏前此亦以朝请谢事】五柳犹迟倦鸟还多少有车悬不得规规钟漏亦胡顔
谢何舜庸见借画舫还乡
好様【一作漾】江边青雀?愧君暂借不相妨帆樯缥缈青天近窻户玲珑白日长浓緑迢迢春到水衰颠种种客还乡却应耆旧遥知羡况味浑如临汝郎
次韵奉酬何舜庸寄酒
寄来何啻十千价置处曾非六一身自慙无足斗筲筭暂见已觉神形亲它年换得青田核此日吹回紫府春翦却愁根真外助不妨功胜齿亡唇
赠致政李元古二首【二本作原古】
膴仕委蛇四十秋翻然归作赤松游无瑕旧是千金璧不系今如【京本作为】一叶舟举世风霜空末路此身芝术最良谋新篇晚更追骚雅何计从公乞愈头
兴味高於鹤在云去留初不挂毫分郑公乡里新门巷谢氏芝兰好子孙潇洒笑谈寛日月优游在世傲乾坤隣【京本作怜】翁盛说【京本作旧况】归欤羡曾是当年朱两轓
赠吴伯玉二首
少年腾踏属骅驺骨相踈明玉照秋湓口犹传旧令尹豫章聊半古诸侯一官身外【一作世上】真无负百故胷中自不留论荐由来公道在谁将卓荦到需头
瞥【一作轻】去门阑两换春标规仍惬此来亲能【一作似】将官况为【一作归】余事别有阳和到後尘衮衮何妨流水淡纷纷谁数白头新拟论一报归【一作酬】恩地愧我犹为栾【一作无由恋】棘人
罗汉系南长老【一本题云罗汉大襌伯南公吾十年前旧也因以诗遗焉】
诸方喉舌卷舂容直指慈幢信长雄翳尽全开扪海月清多平挹洗天风相望【一作忘】震旦传衣後别寄西儿妙斵中好把【一作它日】沃洲论【一作今】五老辴然重此【一作曾是】得支公
送螺川张太守三首【时请宫观寓居琅琊】
西南五马照青螺衆惜班春未几何緑发桑榆收太早青云岐路剩来多仙家职事清闲好逋客林泉取次过正恐此身休不得再看邹律起阳和
凉颸一水漾清虚画鷁翩翩北去初暂把壮图收绂冕只留和气到【一作满】阎闾海边有梦通琳阙物外无心挂隼旟寄语琅琊好泉石使君不是赋归欤
和吴伯玉九日同会
上林曾共见莺迁五百英豪气戾天闘在并存嗟白发成空半已鎻黄泉菊花酩酊同今日桂籍风流记旧年愧辱新诗无以报误烦褒笔比青钱
次韵酬张商佐
跧迹青轮木不春洗君眉宇海津津江湖隔濶青螺梦岁月飘零北固身俯仰未应羞彼俗漱衔仍喜属吾人嚼螯擘殻怀哉乐又作秋风一笑新
清凉法和禅师
东南谁是识弥天觉海乌藤搅欲乾金色髯耏飞妙吼云间头角傲秋蟠觚棱势逼嶙峋去杖屦隂回矗橚寛十载洒然【一作海峯】重洗我一襟通底是清澜
陪王纯父醼历阳连云观【天门八公二山名】
天门直北八公西杏栱【一作栋】梅梁脱蔽亏金叶卷空飞鸟影冰纨浮入茂林姿裁云丽服淮娥踏熨齿纹牋楚客辞十二玉帘浑轴水痩龙捎月叫参差【一云广寒宫阙碧参差】
江馆三首
山川定出书意外鱼鸟自闲眠对时子黏天归一叶涛头吹雨落千麾截波尚欲论孤劒应客初慙乏大儿听得渔郎隔溪语夜来秋色暗江蓠
无尘一境好仙去有梦九秋应鹤知弱筱婵娟藏别坞野荭高下补踈篱秫田百亩堪供酒鱠手千刀间忆鲻未愧镜湖夸贺监聊将星管觅桓伊
连云草树纵横幕点水鳬鸥黑白棊日晏厨烟青一穗暑余牕雨暗千丝饱闻杨恽生行乐懒赋张衡我所思软碧会须连月占恣看飞檝界琉璃
赠高邮尉郭奉世
好様仙曹斗野西不将顔色傍人低由来胷腹开蒙汜故有篇章照黑【当作赫】蹏采捧挂门虚昼警鸱夷浮客趂秋跻风胡去世纯鈎蛰谁取吹毛莹鸊鹈
灵鹫寺【寺有光相洞】
蠧粉侵侵【一作棱棱】抱缭墙佛祠仍是旧仙乡晴雷殷地溪声转顽槖吞空洞脉长旦过客分云卧冷腊高僧煮涧毛香须知剩得天龙护别绕森严十万冈
光相洞
仙客当年蜕尘土洞天此地老烟霞顷来鸡犬如无迹里【一作知】许山川别是家辽海不归千岁鹤武陵频换一番花可能?上胡麻饭变得劳生两鬓华
自竹巗至杉溪
晓寻?蒨踏顽云越俗闽风杂楚民天窄定藏巫峡雨溪深疑有武陵春驱寒万籁争奔壑竞秀千峯自逼人断送残年归马首却羞头着故纶巾
送狄太守清明日燕莆田共乐亭三首【一云陪彭安行龙图】
青幢翠葆抱参差浮客黄金凿落晖一日山川如得主两眸天地不藏机华胥有国真稀阔齐物名篇孰是非澁道直西暄绦蜡卷空箫鼓使君归
赤白觚棱插戾翰东南重此识多盘【音般】起从海若三山外分得壶公一境寛世事升沉随过鸟物情潇洒属层峦画图恐是天抛掷乞与莆人恣展看
他年胜践归林记【旧亭有林子中记】大半豪夸落蔡篇【亭有蔡君谟诗】快甚跃壶窥日月怳疑枯海变桑田觥船照客吹红液轩槛娇春扑紫烟到得无云【一作天云】剩寥廓此身仍在鸟飞边
宿泗洲院
羸骖戢束来闽岭晚岁峥嵘宿泗洲一缕蝉聨通鸟道万鞓层叠挂民畴林标入夜梢云梵暖色先春动毳裘谁把地祗金鏁掣踏开行客古今愁
建州试院次韵和林原叔监试
鹭袍粉白笔摩秋余地争看衆刃游坚壁赖公专细柳得壶如我愧中流仆姑此日先穿札緑绮何心晓报鏐恰恰丰隆通蛰户论功相与副旁求
出试院次韵和酬郑通直二首
吏役区区病足酸愁闻三十六盘山【建安道中有山号三十六盘】偶从物外抽身去又作人间行路难主意十分浓【一作严】似酒客心一缕急於滩夜光莫道无因至已与扁舟洗眼看
百粤东头倦客身秋风溪鱠正堪论尘埃洗尽生风语粉黛仍传到手罇吹劒自应超世味曳裾谁复羡侯门临流更拟张胷胆终恐精微未昜言
芝山
当年曾此烂芝英山半楼台矗化成一点有情悬客望三休疑路与云平冷吹萝蔓隂晴变景落鱼龙窟穴清拟秃谢公前却履生憎并日计江程
澄心亭
心本虚明亭更幽亭澄心外复何求高堂挂镜来斯照素月流天翳尽收道力定僧堪默对我忘吟客快冥搜风旛不动玻瓈软十万人家一色秋
赠饶倅陈朝奉二首【时陈权知郡事】
画戟东南第一州番君斥大汉家侯王祥别乘开风采顔驷潜降识滞留筩缿里豪空两狱发硎刀刃失全牛昨闻铃阁仍丰暇身卧云涛最上头
早窥安定先生典【君胡先生门人】晚刻慈恩塔下名宜有玺书旌治状饱闻玉笋数门生纸翔市价抄书癖坛逼诗流觅句精【阙】
次韵陈伯模见赠之什
秀语惊人自昔年津涯今见浩无边情逾玉璧虞卿赠味赛鮧鱼宋帝便昜驷始慙中且下鏖兵信是一当千端应消得乡闾贺槖楮新藏朱鹭篇
白鹭亭逢胡仙尉晋侯二首
涨天丝雨欲肥梅江上相逢秀色开白发十年归梦寐青衫一笑洗尘埃云边活碧山围健汀末踈明鸟阵回独向稠人见高义此情须敌万琼瑰
老雄冠距旧鸣将他日文闱果擅场聊佐县章纡墨绶饱闻家学富青缃占春桃李须慙早驻日桑榆自审长流水高山空逼耳有谁论列到需章
遇合肥会黄天倪
白狼峯顶共留连一纪于兹剩四年事过已如炊黍梦鬓催难着买春钱飘零慙【一作暂】说相思驾洒落仍传到手篇梨栗果盘鱼蟹飣怳疑身世上通川
上王提刑二首
峩峩名节重於山旧作朝廷耳目官凤阙几闻随仗入龙顔曾许卷檐看昔年白笔惊人凛今日清风过岭寒直指近来新有例出疆回使侍金銮
獬豸冠中笔罢簪却乘騘马出駸駸手提国宪风霜重口布王言雨露深古劒夜光【疑作无】冲斗气甘棠春有遶庭隂澄清好把冰壶水洗却天涯滥浊心
赠致政刘大夫
一章飞达九重天求解黄堂石二千甘守緑园三亩宅肯贪红药八花塼利名摆去灰心定功行修来月性圆尤喜挂冠归第後生涯非欠买山钱
赠连州致政蔡宣德
挂冠归慕赤松游不羡金门万户侯一枕清风三径晓满船明月五湖秋冥冥宛若高飞鴈泛泛浑如不系舟几向夜深南极望老人星见照连州
赠致政曾宣德
何得清时便挂冠归来高卧水云间一轮白日昜催老百斛明珠难买闲行止尽将随野鹤生涯都付与青山庭前乌影高三丈见说朱扉尚闭关
送友人赴省
佩劒携书入帝京秋容如画照行程三千道路虽迢逓万里烟霄絶坦平丹汉风高鹏翼健晓天霜浅马蹄轻好将掷地金声赋夺取前春榜上名
送友人赴省二首
飘飘勒马出城闉箧里还为席上珍荆玉始分三献日琼林终折一枝春惊天动地文堪掷捉月拏云手定伸正遇汉庭新用赋子虚须属茂陵人
久藴惊天动地文乘秋得志正逢辰青钱万选终须中白玉三投始辨真鹗荐北声乡贡日莺迁前试帝城春汉廷方尚春秋学须作平津第一人
冬日呈郭明远二首
骚雅亡来几百年不图今日见君篇遒豪压倒元才子清丽追回李谪仙风月吟穷三寸舌江山归欠一囊钱此时长啸出门去但觉遶梁遗韵传
底事遑遑不见容秋来又见走西东四时花月搜吟内万里江山险阻中归去但应存舌在愁来莫更笑途穷从今贾马休谈咏恐起霜天刮面风
春日送签判阳承议
春山野思万千重那更江头来送公别泪滴流红杏雨离情摇曳緑杨风一枝昜遶南飞鹊只字难凴北塞鸿惟有感恩情不断夜深长入梦魂中
春日送林推官
送君南浦忍分襟注目春江烟水深思乱似云无所着情浓如酒不堪斟杏花烧断离人恨杜宇啼穿去客心别後愿为深夜蝶翩翩飞梦去追寻
赠柳秀才三首
应被功名误一身卜居归就水云耕诗题招隐有谁和赋奏闲居独自成三径蓬蒿贫处士五车经史富书生几回醉後颠狂甚便拟骑鲸上太清
奔走文场十载劳归来三径满蓬蒿麟穷西狩人谁念龙卧南阳节自高贫里田园居四壁吟中风月笔千毫早知今日诗书误悔不当初学六韬
万丈飞泉落笔端源流浑觉海波寛若非学造渊骞寝焉得诗登李杜坛文苑春开红芍药词林秋削碧琅玕篇成底事犹多困只为名高折却官
题莲花市客肆壁二首
男子谋身岂昜知鱼鰕燕雀莫相欺蛟龙飜海非无日鸿鹄冲天自有时直把寸心希孔孟终摅余藴继臯夔当年张禹荒唐辈犹作炎刘帝者师
片心长是乐清虚一到莲花喜有余柳倚古溪风不断路迷芳草客来踈樽无美酒难浮蚁手有文竿未食鱼细草晚天时跃马红尘无复上衣裾
真阳阻水
真阳城下涨春涛船覆车摧满眼愁泛泛我非援溺手滔滔谁是济川舟一城直恐为鱼鼈四境何缘辨马牛焉得长鲸浮到海吸乾狂浪得安流
春日舟中即事
不因门有北堂亲肯泛孤舟瘴海滨万里江湖愁去客一春风雨厌行人花朝水国留题懒月夜乡园入梦频每被烟波惊破胆却思云石自由身
春日舟中喜晴三首
雾歛云回雨脚残衣单犹尚怯朝寒烟尘暗处江山窄日月光来宇宙寛渔棹不忧滩浪险客轮惟喜路程乾关关珍重梢头鸟每到晴中语亦懽
久厌梅蒸蠧客袍一逢晴色喜淘淘【疑】岚烟散後青山出海雾开来日月高四海廓成清世界五湖消灭恶风涛九衢来往趋名者遂免泥涂仆仆劳
安得?丝万丈长绊留乌影在扶桑三春厌倦泥涂走一旦亲逢日月光山有晚烟青郁郁天无隂雾碧苍苍两余更荷风相照吹送残花满院香
题清风亭
四面无尘一径深岚烟吹尽好披襟寒生醉榻宜春睡冷入诗窻豁夜吟坐有清凉非待扇夏无烦愠不须琴泠然试把阑干倚顿起飘飘物外心
题韶州宣溪亭
片帆西下泊江亭风物萧疎惨暮程山色尚凝迁谪恨溪流犹泻怨嗟声一朝逐客仙舟过万古行人玉筯倾不待鹧鸪啼落日自然临景昜牵情
题广州浴日亭
谁识咸池万顷中源流穷处与天通气蒸古木千岩晓浪拍扶桑四远红焰焰骊珠初出海腾腾鸟翼渐摩空不须更问乘槎客只此波间是月宫
海山楼晚望
登高怀远思依依目断沧洲旧钓矶城上两三声画角天涯千万里斜晖烟抽緑草随洲转风递轻烟贴水飞到此自然堪下泪不须啼鸟劝如归
春日即事
岁月催人误壮图风清官况强支吾春来酒病寻常有老去花迷大杀无慵里盛添诗债负闲中赢得睡工夫谁知到此扁舟内白面书生痩矣乎
舟中惊夏
牡丹才过石榴开岁月惊人老昜催一面红顔春递去满簪华髪夏催来蝇头利禄徒劳耳麟阁功名大晚哉不必更增川上叹及时行乐且衔盃
观刘禹锡题湟川记
谁道连州海瘴边只消禹锡一雄篇江山草木皆增价风月烟霞总直钱十二亭台尘外境一千疆界洞中天自经大笔留题後从此湟川胜洛川
赠钱承务吟翁
何事新霜上鬓毛从前都爲作诗劳老松经岁材方劲古桧吟风韵更高可播管弦升乐府自堪奴仆命离骚冥搜直到穷源处惊得神啼与鬼号
题清漪亭
平昔江流清得名只今池面胜江清人间有镜磨秋骨天上无宫敌水晶月借婵娟相表里路分潇洒入逢迎会虽【当作须】饱占银潢魄莫似沧浪濯垢缨
龙云集卷八

[book_title]卷九
钦定四库全书
龙云集卷九
宋　刘弇　撰
絶句五言
次韵谭令尹茅庵十咏
云卷公余迹锋藏用外神故将容足地聊学坐襌人物华他日好岁月个中延欲识无余事才如一指襌歊风青?浴月碧涟漪仅比蜗庐客肯惭衡泌诗讼少闻罗雀【令尹下车庭无嚣讼】囚虚识降神【前此神见灯於狱垣以验囚之弗直者囚情卒得】借令浓野兴不负有民人
所借非佗物能忘是此心弦歌时一到驻作武城音到佛元非定如仙等是家了忘名利战秦晋谩彭衙暂爲陶令结【陶诗云结庐在人境】仍惬孝先眠不学笙歌地长年俗耳煎
罅月明窗纸凉竿扫径尘却应环堵在潇洒属吾人自有幽芳对无烦粲笑迎清虚归眼界那计幻沤生丈室才鶖子神游殆化人公乎聊寄迹肯此负朝绅絶句七言
辇下春怀十絶呈赵逹夫【试院中作】
绦阙迢嶤五色中六街风稳柳贪慵金明解染波千顷不似君王惠泽醲
栏玉梯金十二楼百花烘作紫烟浮草黏天远难凴信丝扑人来惯送愁
蝶正冶容蜂正狂鸎如羞澁燕如忙低枝莫答秋千索留送婵娟出短墙
杏红似爲桃红妬柳緑浑将水緑争去日背人来日逼新愁特地旧愁并
杨柳丝间黄栗留杏花枝底碧遮油一鞭归兴输年少十里香尘卷日流
一番勒花寒阵过几竿搓柳日?流新阡绀幰迢迢去往事黄昏恰恰愁
活琉璃帐金明色閙绮罗成上苑围须信皇州春自满莫教青帝等闲归
已凭欢伯为愁敌更指华胥卜梦隣数歇卖花声过耳谁家鬭草事关身
三迳就荒归渺邈五浆先馈懒逢迎较量春色无花品收拾生涯有酒觥
魂先絮怯青楼女命为花轻白袷郎春色不应踈病客正缘生计纸千张
再用前韵酬逹夫
酒圣无端整日中不堪有七过嵇慵欲知春色讵如许万斛浮蛆未博醲
九重城阙凤凰楼金碧觚棱晓日浮和气已从天上落寒乡莫赋畔牢愁
撷蘂攀枝得似狂未身世事乾忙羽翰不借还家梦钥牡衔鱼抱缭墙
花为粧成长近妬水将蓝比不多争阳和?裂穷涂望独许侯家擅四并
百鬼揶揄成故态一胷隗磊信重围沉清鄼白平治得请傍东皇振旅归
岸柳禁持人学舞墙花勾引客窥隣速将事当悠悠梦剩买欢归衮衮身
直取浩歌论纂纂肯容三爵径油油送花明月怜人杀帖体红波凝不流
露房霞颊迎人笑评订芳菲第几流黄四娘家无数梦玄都观里一番愁
罚筹满把槽仍滴鱠手千刀刃必迎春若肯教花不老恣挨红阵煣瑶觥
阔踈未可轻愚叟放浪多【一作端】应学漫郎待挽春工醉乡去随教蜂蝶笑雄张
三用前韵酬逹夫
掠风社燕窥帘入闲雨溪桃结子慵莫笑舞眉等闲画藁砧情地胜春醲
花气薰薰活逼楼十分大白直须浮自怜短髪如烟薄敢买钿车贮莫愁
柳挽花搴独自狂鼓催钟趂几人忙重城特解春将闭时放红英笑女墙
得丧三分徒鼎峙是非两角谩蜗争人情不似春情好一气无私见合并
闲杀筛风酿雨时可怜腰带渐寛围何因径作江南梦泛取图中竹叶归
关关柳幄莺怀友曳曳花房蝶乞隣未羡西园冠盖客稍关南浦别离身
蹀騘草媚障泥锦结妓花红压杏油梁父吟输醉乡客抛球乐称曲家流
骈棘重关不自由横将匏系代萍流飞丝莫罥林塘兴留与骚人作四愁
酒徒博醉貂龟解社老赛神箫鼓迎未省拨忙酬燥吻壁端赢得挂空觥
它日江淹曾赋恨几人顔驷尚潜郎年来春事稠於髪莫把哀丝为急张
四用前韵酬逹夫
怯思酣魂九十中蚕苖凤子学人慵来来不会春工意醖造风光抵死醲
黄金迟日蚁成楼翠色红光一様浮短杀【所戒反】五更无客梦小垂双手有人愁
高阳门巷有人狂金谷园林数【音所】日长多事正堪怜考父不寻花去却循墙
雀缘底事儿童戱蛙为何人口舌争待割金明一寻碧恨无霜剪快如并
叶底蜂儿抛蜜桶花边猧子乱棋围一綳周昉新番画拟就勾芒乞取归
梦草客儿成底句贪杯吏部觅谁怜雪衣女软留茶舌金十奴慵刺绣身
楼台半蘸浮天水灯火频乾继晷油桃李不须连夜赏牡丹它日有高流
稍喜浊醪扶病头强看狂絮点清流王鱣叔鲔成何事不似吞书鲤破愁
提壶【音鹘】芦能送好声客来长是及门迎惜花待着连天幙赌酒须翻卷海觥
折柳愁生灞陵岸射鵰闲杀羽林郎长安不禁花时夜京兆於今有赵张
题建州富沙门楼安济桥十絶呈太守黄彦发富沙门楼五絶
通庄一日踊青鸳目极须知剩得天竞秀溪山归笔助拨忙风月看觞传
文榱绣栱切浮云喜色先开万井春未俯栏杆窥独鸟已惊袵席度游人
扑閈行人衮底流闉闍缥缈到三休霜魂月魄交光夜十二氷帘不上鈎
王粲登临端不负庾公兴味故应清广寒约彴无多地听取仙风洗骨生
曾闻仙者好楼居楼外仙山入指呼聊作上游新粉泽使君不为贮罗敷
安济桥五絶【编舟为之去玉清洞天五十步许】
谁把灵槎接饮牛主人潇洒古东瓯玉清夜半开氷箔暗认方平别驾虯
扶槛侏儒玉刻红斩新装饰水精宫武夷不信仙山近十万曾孙正踏虹
跨海鳌身传洛阳贴波虹影老吴江未如截取玻瓈去稳卧箜篌白玉腔
拥翠拖青得要津截波仙屐略无尘借令万鹊填桥巧何补褰裳一世人
江夏无双自妙年颍川第一早闻天阳和自满千桃李更欲邦人识济川
送曾道者归玉笥旧隐二首
踏尽匡山十载云却抽秋鹤九臯身明明似为溪毛熟笑整西风不屋巾
道隐【一作导引】曾窥反接猱急人尤喜施圭刀浮生不絓秋毫外首把长闲博暂劳
道旁见牛车困成二絶
由来得计在通津蚀尽冥冥古道尘犊子掣辕疲欲死须知作俑是推轮
兼两正缘胜任取摧輈终忌大圆生尺涂寸潦皆吾病何必羊肠九折行
送李德素罢官归舒城三首
潇洒由来物外姿文章满把尽珠玑飞黄蹀月终难绊看取蘅臯手一挥
朔风吹浪水溶溶白社囘【疑】香杳霭中千里沧洲帆一抺遥知此日背冥鸿
水落淮天蟹子肥三年游子片帆归东坡?稏黄云满试傍林椒振客衣
和知府龙图黄安中浅沙马跑二泉二首
甃面平吞寸许寒记曾一匊洗中亁定知满斛【一作斗】黄金屑会有游人镜里看
飞黄开迹想当年何啻军中渇刺泉无补褭蹄空汉铸有心流水谩牙弦
和安中咏陈仲举徐孺子二首
当年礼意号难通南国才倾孺子风户外尔来多客屦谁堪一榻与要终
一从辞聘卧枢绳四海谁论目若营衰世竟闲援溺手林宗好在寄吾声
和安中铁柱留题
疾恶情深碍目沙果闻仙秩以功加连年毒才三尺何似豚蹄祝满车
和安中上蓝横泉井
谁割银潢下甃中更闻南北豁相通穷妖本作终身计千古翻成勿幕功
陪彭安行双莲亭小酌三首
无尘净渌枕青鸳个様清虚不似鄽更喜晚来翘白鹭伴君和我作三仙
觥筹一【一本作三】举破愁城似胜长驱十万兵可是胷中浇隗磊更须鄼白与汾清【汾一作沉】
枯荷搨水枫丹霜十分拍拍鹅儿黄挽君衣袖莫嫌数直恐跨鲸抛醉乡
留题神仙院三絶
白鹭飞边尽古今萧条鬼冢与神林故时门巷犹能忆十载重来白一簪
门僧活【一作何】计袛瓶鉢愧我世缘犹网罗小官未免妄男子较量所得谁为多
白帝怜秋自不【一作不自】胜等闲时放一番清诗情大似归飞鹤聊作当年警露声
陪林明复功德院小轩对假山有成
候禽幽啭似争春我亦贪搔不屋巾嶻?烟姿在眉睫个中还有傲秦人
试笔
卢蒲衰髪故萧萧绦节霓旌不昜招若使此身轻健得会须归去掇翘?
西峯寺
客尘不到胜黄梅竹遶松围金地开尽拨云根出?蒨翠蕤青葆一时来
赠庆恩寺师
深颅瘦胫出家人八十终身一衲云高夀不论松与鹤独留心赏寄迦文
高氏环翠楼二首
雕甍已入千山抱倒影仍浮一水光谁扑晓岚都不惜似缘袍色妬刘郎
眼界初欣得茂林野烟蒙羃此何心拟从复岭重冈外便【一作更】借苍岑十万寻
莲华峰法云即事五首
蝉联封略三湘近缥缈神仙两洞开待语莲华峰上月好将清影逼人来
莲华峰下莲华水万古来从天北隅客子会须成利涉个中还得问津无
渡南渡北闲花草閙緑稀红随分好得意即适郡知非浅近由来贵深渺
奈我此身无定居正如飞絮扑江榆两毛更甚卢蒲短好在朱陵见忆无
十十五五跳波鱼三三两两踏歌姝前山後山碧一色似不多愧潇洒图
赵屯阻风书怀示黄成伯章子修二首
漾漾云躐尾行北来风力大麄生与君更向春容里暗聼虾蟆数击更
故家曾是鸟巢南欲打归心迫片帆十载萍根浮履舄令人羞澁对青衫
再次前韵
心逐云容初欲远身同春物乍欣生不缘旅泊蹉跎去一任江波岁月更
白浪差差沮我南袛成重酿破风帆半生感慨轻儿女翻笑江州涙湿衫
送徐择之袐校还睢阳二首
华裾照地睢阳客入手当年有春色家山归梦不须多岁晩青翰天际识
汴水东头古堞开青鸳舞影几楼台莫将归鴈比行色身未到家春已来
书国清寺清晓上人壁
老师八十大僧生头挿吴龟见夀徵斸开云根作活计【一作八十老僧大憎生瘦胫深颅饶夀徵云根斸尽好活计】隐约百尺飞觚棱
和许亢秀才适轩三咏
卑枝已能分好月况复地力能新培托根反出杜木後正使匠石愁无材【右小木】
吾闻水月故相摄小水还同大虚量谁掬银潢下九秋更想灵槎到天上【右小池】
蛰龙蟠地秃角出便讶云物储其间由来浪费康乐屐自可对面酬商顔【右小山】
题屈原
直魄忠魂不复生後来谁与继英声只因一派潇湘水千古澄波伴独清
题增城驻舟亭
一亭潇洒枕江流水色山光四面浮多少客帆檐外过不知谁是济川舟
题韶州韶石亭
数层顽石立孤岑代往碑讹事莫寻惟有汤汤亭下水至今犹似奏韶音
泊韶州宣溪亭
昔年吏部谪韶州曾向宣溪泊暮舟多少烟波愁不尽一时留与後人愁
题吉水南华寺
紫翠【一作气】浮浮夺晓昏生涯【一作尽】谷汲与松焚客【一作红】尘一点自应少【一作飞不到】终【一作尽】日到门惟白云【今寺有刻石扁其堂曰白云】
野兴由来惬杖藜层峦影里见翬飞虚堂一炷起凝碧化作九天云染衣
龙云观稼
黄云扑扑拥千塍恶岁比独登稍取快襟移远岫更从始击见秋鹰
绍圣丙子之既秋伟明考艺於遶【疑】州已事晡饭兹舍弟侄亲旧从焉者凡十有二人时主僧设茶奴王少二拔天门冬以腹【疑作馥】壶浆云
龙云集卷九

[book_title]卷十
钦定四库全书
龙云集卷十
宋　刘弇　撰
生辰诗
知府黄龙图【安中】生辰五首【并序】
弇惶恐再拜弇窃谓天之生是人也虽若无预吾事至於命世大才则人皆欲为时而生也既生矣不幸而用不究其藴与略?其藴而居不得其地於是外焉者人必欲还之朝侍从焉者人必欲使之相天下而後已此世之常情也然则命世大才其生也固与衆人异而人之蕲赞之者亦不得不异矣兹者伏遇判府龙图庆诞之日弇辱顾最厚不敢自比於默默者谨成拙诗五篇首篇纪昭武为东南佳垒命世大才於【少一字】锺山川淑灵而生也次篇纪遭遇先朝致身论思之地而又其次则见偃藩章淑其悉心疚怀无一不在民物者又其次则言抱负至藴人皆欲我公之归而莫先黄阁者至其末篇则大率本之奉觞祝筭皆衆人之所同而五篇则非特为阁下贺又将以贺夫民物它日之有赖於阁下者也蠲祓神观自以为有所谓不偶然者其本末如此谨持诣台堦上献伏望钧慈俯赐采览下情无任欢拚激切之至
由来昭武胜天台淑【一作间】气俄锺命世材天上月华方摄兎【一作缩桂】人间春色已先梅长庚梦白真无敌嵩岳生申世有开直恐龙陂清澈底【昭武有九龙陂】照人都入骨毛来早岁声名【一作华】动玉除区区汉日谩严徐高将官况云难学清得才情水不如端的好光亲【一作依】日月分明有【一作得】力是诗书轩轩昭代文章伯谁识麒麟下紫虚豫章潇洒古南州偶屈天边法从游孺子榻尘终日少曲江诗板有时留【唐张曲江都督洪州日留题尤多今集中存者尚数十篇而公有双泉铁柱横泉井竈潭滕阁等数篇皆杰笔出张远甚】千帆白雪艨艟浪万顷黄云?稏秋谁【一作欲】识使君经济处【一作切】长年清怯为民忧从古无双江夏黄此身亲簉玉宸【一作除】傍暂闲十载陶钧手犹胜一时鵷鹭行况复唐虞新日月不妨伊傅好舟航愿【一作定】酬千里邦人祝直筑沙堤到大梁
迎春新酒拨鹅黄献【一作前】夀争持潋灔觞入夜台躔动符彩怫星旌户集簪裳平时猥辱非常顾贱子初无可録长独有此心效芹块愿先歌赠炽【一作夀】而昌
知府熊公待制生辰【并序】
弇惶恐百拜兹者伏遇知府待制侍郎庆诞生辰某也久辱庥庇怀不能已谨课成五言二十二韵祝夀律诗一首诣台堦上献伏乞少赐采览
天上麒麟瑞人间杞梓良【一作祥】扶周崧孕秀开汉昴腾芒蓂月清和半桑弧决拾傍云旌初验昉【任昉母裴梦五色旌四角悬铃自天降而入怀生昉登梁显仕】水渚忽临张【张兴家世临水无有岛屿兴生门前忽有岛生後緜历贵仕】汗血来西极长离下女牀决科霄汉上着姓斗牛乡伊昔闻遭遇维时适凯康辅臣推练达天子赐辉光政府初更赞农曹亦荐扬仰窥惟白日稳步是银潢西掖常杨笔同天舜禹觞【神考诞圣日公亲上夀觞】岷峨欣惠字邛筰入寥狼襦袴谣南海韬钤肃桂阳有为皆稷契无地不龚黄藩服今连楚江城故压章熊凭新传轼鸡馥旧含香贾召行前席曹归定束装钧中挥造化川际起舟航贱子惭庥庇佳晨倍激昂松椿先衆祷芹块止诚将和逐薰弦远欢同畏日长椒浆持满斚何计上公堂
上熊待制生辰二首
雅什曾歌岳降神合看天上玉麒麟舜弦一弄均和气尧荚三收得令辰池到凤凰须指日符分鱼竹未妨身祈公戬谷终何拟星有元台木有椿
往岁曾看九万飞日边亲得好光辉西清儤【京本作寓】直荷为槖左蜀宣风绣作衣直使声名过紫塞【京本作殿】剩留功业到黄扉苍生久系为霖望早晚追锋合此归
王运判生辰二十韵
高蹑明昌会全收杰俊声庆缘庚入梦粹是昴腾精梁日麒麟下周年鸑鷟鸣门庭二谢美襟韵七闽深姓字黄金榜才华白玉京五车经目尽一赋未晡成在昔闻开泰于时契陟明经纶真主识风采满朝倾迅击方秋隼横骑上汉鲸激昂孤立气魁垒并游英决指西清迈俄优左省行尧天窥日月汉陛右公卿豸脱台冠旧轺驰使传轻疮痍瘳物瘵荆枳斸奸萌范辔归余事莱衣萃极荣陋儒何幸会庆诞适亲更芹块惭无补牋毫浪有情凉颸来翠帟嘉气动雕楹潋灔千分酒翂万里程祈公此心切立欲夀如彭
冬至上王丞相生日黄锺歌
乾坤变化造万物十有一月生黄锺黄锺资养太和气上贤禀受为三公至音铿锵仪凤凰播在简册成文章权衡度量立大法朝廷四海声洋洋往时霜木立如束原野焦枯无紫緑自从缇室一阳生半夜萌芽动寒谷登堂请献眉夀杯愿同律管容葭灰玉铉金鼎调盐梅年年阳德先春来
狄大夫生辰二十韵
一指斗魁天陆北五新蓂叶帝堦傍降神山岳全储秀遍射桑蓬骤发祥廐暖共看驹汗血玉灵争记水流方家临人物先贤楚祖擅功名大国梁孝穆抚摩惊秀整升卿标识见蕃昌芝兰庭户真难得雕鹗风云自不常头角人间知有子星辰天上早占郎州缘緑髪临来好路到青梯上正长濯濯柳姿今识绪汪汪陂量旧传黄警虚比户沉宵柝爱结曾隂转晓棠座上蓝田神更润匣中干越智弥藏【一作臧】龟鱼腰重黄金刻珠玉胸开古锦囊放雀笼樊饶奋翥馈鱼尊俎称淋浪旄倪芹块悬私祷谱牒松椿入短章季诺往蒙新睠渥膺门仍出旧恩光昂头竟类田方马贺厦空循考父墙堆玉漓岏方刮眼横云?稏已登场光回爱日庭希讼喜动前旌客荐觞况复斓斑衣上彩不妨潇洒醉中乡愿符鲁什昌而炽更拥箕畴夀且康
贺提刑生辰二十韵
律中蕤宾候时生翰苑才昴星天上降玉树暑中开地望无双也公侯有种哉仪刑推虎子头角号龙媒雅负凌云操隂怀构厦材家声说王谢儒学美邹枚德宇浑深厚书林早贡【疑】该发谈生雾露走笔落琼瑰仕誉彰宸听纶恩擢宪台泥封云外捧使斾日边来未夏薰风至先春暖气回驱驰车翼翼制割刃恢恢钦恤恩涵海澄清令走雷露帏衣照日行部驾扬埃上表除蛇豕飞章荐草莱閙中金韵掷醉里玉山颓龙印当时伏鵷班异日陪暂来为八使终去面三槐身况推华胄门曾位上台定重调鼎鼐应再作盐梅适遇悬弧旦宜倾上夀杯下僚何所祝愿早见天魁
挽诗
哲宗皇帝挽词二首
帝所钧天乐人间敝屣轻梦移黄屋贵丹从紫霄行【一作轩台犹信梦杞国竟忧倾】云絶依【一作从】尧望山余祝汉声夜长坚絮漆川急怆墙羮【一作榆柳归竹帛想像到墙羹　榆柳疑是揄扬字误】鴈鹜黄金閟楼台白玉城陋儒孤识擢清血九秋横【臣元符元年进南郊大礼赋上称善擢秘书省正字】
禹迹从容陟虞华舄奕重辰韩颁秘籍【高丽遣使求太平御览书诏秘书省録本以赐之】湟鄯抚新封洮頮方【一作初】凭玉?胡忽挽龙凤冈盘王气柏殿邃真容洛照【一作秀】当阳水嵩回【一作朝】入抱峯伤心守陵女犹认上阳钟
大行皇太后挽词二首
挚别关雎德吁嗟卷耳心轴回坤事退波度月痕侵金暗奁花澁椒寒壁气沉生平宗庙福膏泽在民深东朝功业高参九丞相门闾盛活千二纪再中扶汉日一帘全覆避尧天濯龙春去蚕空老长信衣藏玉不烟与子弄孙神圣上飞腾谁识【一作传】母仪篇
追尊皇太后挽词二首
代邸基元命唐侯福万邦五云深紫凤九地转银江白玉形容册苍烟扈从幢由来阊阖路望絶帝瞳双循陔备养虚兰膳吹棘深慈怆凯风岁閲桮棬余旧物气躔龙虎识新宫素冠起纂三年外暖律添晖六服中百载重论章懿典崇成应得敌高嵩
何隐居挽词二首
人世犹【当作由】来共一沤如君无憾此生浮兰陔长负平生【一作居】养蒿里方成不测游故物他年归石马东楹何事揜天球始应羞杀吴中士误把垣星决去留
瑟缩神臯万木悲此中祖?是长辞半生桂向秋蟾老一日舟先夜壑移终恐短长私造物了无毫髪愧铭诗靑鸳仅【一作近】就干云构谁是当年识履綦
欧阳升之挽辞
老烂为儒衆所闻病中犹不废研论生荣不得文章力死赠须沾雨露恩贤有凤毛奚所憾命终龟夀亦何寃卧牛又得佳山水靑紫他年定满门
哭上蓝居晋禅师二首
师在云无心师化云无迹明明身後语宛是西来的胡为西来【一作夸毗】子计较归寸尺膏唇拭舌奈尔何咄哉靑蝇真吊客
恻恻复恻恻浪生浮世悲清松疏冷风尚想潇洒姿一决寄去留羞杀方袍儿令人却忆当【一作兴】阳剖叉手退身徒尔为
邓县君挽辞二首
九原秋草没麒麟哀挽黎明出问津花魄欲招谁些楚箫声先断客愁秦冢间白鹤空双舞天上黄姑定卜隣晢晢目存成底事空余粉墨逼天真
中庭熨冷事多违像设俄惊繐作帏风雨夜花连子失鈆黄朝镜觉鸾非一篇潘赋空齎恨数鼓庄盆未息机俯仰便成今昔异瓶银簪玉意何归
乐府
宝鼎见
浓隂堆积回野空旷将回微煦还是觉早梅依旧清艶枝枝攅晓树弄霁影尽脂凝香蔕琼削纎葩竞吐对几处园林芳菲消息都因传去　取次台榭等闲院落偏宜独擅芳步长恁恐夀阳神面如射氷肤成暗妒笑杏坞共桃蹊夸丽一霎狂风骤雨又争似年年此际先得东皇为主　好是雪里精神曾解恼游人吟顾想当时折赠端的凭谁付与荡醉目恨同云阻尽角声将暮想异时成实和羮止渴还应得路
洞仙歌
凄凉楚弄行客肠曾断涛卷秋容暗淮甸去年时还是今日孤舟烟浪里身与江云共远
别来丹枕梦几过沧洲皓月而今为谁满薄幸苦无端悞却婵娟有人在玉楼天半最不愤西风破帆来甚时节收拾望中心眼
金明春
宝历延洪昌辰开泰崧岳储灵特异贤才并时间出尽一一惊人絶艺捧乡书气格飘飘似阆苑神仙参差相继纵【疑】子墨文章相如才调骤觉雷声平地　太守宾兴当此际正瑞霭寒轻虚堂风细舞腰旋飞尘髣髴歌管递清声嘹唳况相将桂籍荣登对酒面鳞红何妨沉醉但管取明年宫花重戴共赏金明春意
内家娇
绰约羣芳里阳和意偏向一枝浓向南国骤惊动人奇艶未饶西洛百奔【奔疑卉字误】千丛斩新弄晓来无比格半拆断膓红三月洞天又还疑是赋情楚客窥见墙东朱栏千遍倚生愁怕无计奈雨禁风别有瑞烟羃时与遮笼便纵使当日文忠品第赵昌摸写难更形容应念故园桃李羞怨春工细想劳生等闲聚散冉冉轻似秋烟莲心暗苦月意难圆神京去路三千当日风流有妖饶枕上软媚尊前何计访蓬仙断肠中一叶暗川到而今追思往事奈向【向字疑何字误】梦也难到奴边自恨不如兰灯通宵尚照伊眠恰道无缘被人劝休莫瞒天多应是前生负你今世使我偿填
佳人醉【元宵上太守】
月到楼台第几十里金虫成缀袅琅玕争罥绦球起试新粧嬉春粉黛盈盈暗香结谁家穠李
拥缇骑箫鼓沸三市别指春风画隼归度鳌山影里间红翠挥觞不待游人分袂悄朱帘十二
惜双双令【新添或云亲笔在睦陂曾氏】
风外橘花香暗度飞絮绾残春归去醖造黄梅雨冷烟晓占横塘路　翠屏人在天低处梦断行云无处据此恨凭谁诉恁时却倩危弦语
龙云集卷十
<集部,别集类,北宋建隆至靖康,龙云集>

[book_title]卷十一
钦定四库全书
龙云集卷十一
宋　刘弇　撰
表
代陈度支楚州谢上表二首
皇帝表
臣某言【云云】奉使章濒百谪自甘於中斥殿邦淮右一麾尚沐於余荣衅积诛稽感深涕泫伏念臣起家虫篆仰禄斗筲粗安风雨之鷄鸣耻曳泥涂之龟尾夤缘盛际冒昧亨途熙宁偶备於按临永裕继终於驱策然犹贪报不已为谋果踈谓僚执之间势亦不无於分契而司存所系法或容有於申陈不虞朋比之嫌卒挠简书之畏横干国宪烦速人言敢谓尚録其十数年之劳姑付以二千石之任畀之符钥开以洗湔此盖伏遇皇帝陛下尧煦性仁汤存物恕微谴薄责以寛谬误远览博照以尽幽微知臣本心非它冀臣後效有补臣敢不载惕舜幽之黜亟图汉最之闻究竟朱愚布宣寛大虽人情各言其子不过爱之使生况禄养尚逮於亲其为得也孰厚乃情报称九陨犹轻臣无任
太皇太后表
臣某言【云云】漙慱天慈初不遗於覆露翾飞物品曾未忍於弃捐式寛明刑仍付剧郡扪膺知幸雪泣无从伏念臣吴会寒宗丘门末学昭代一命才比衆人白头双亲惟仰寸禄一昨裕陵已事章浒分台止存自信之朴忠弗计他时之咎谴果缘缪举难逭烦言分当司败之拘何有剖符之觊而况山阳故治淮浦名区生齿实繁赋舆惟错闤闠牣鱼盐之积湖陂输秔稻之饶足奉安舆以息疲力兹盖伏遇太皇太后陛下揆材主箔轸物纳隍德迈无疆道存善贷体尚寛之典以作辟开自新之路以期人夫何生成亦使沾被臣敢不激昂後效惩创昨非惠绥编齐布谕条诏疲马伏枥未忘鞭策之加涸鲋问津姑丐斗升之活永言补报誓极糜捐臣无任
代贺平鬼章表二首
皇帝表
臣某言伏覩进奏院报状称熙河经略司八月十九日洮西安抚种谊等领兵禽获西蕃大首领鬼章文武百僚拜表称贺者戎索偏隅金行絶气旧惟函覆解网曾恃於汤寛晚乃陆梁摇虿猥先【京本作同】於邾小庙堂凑前箸之略疆塲起属鞬之思待之尽则【一作者】责之宜详恩所加者义所当制理难置於度外虏自堕吾计中枚士箝马【京本作拔士差马】以捣空虚鍜戈砺刃以乘嚣怠【一作墯】纷
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>