<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十,云阳集全文在线阅读,云阳集全文在线下载,大玄古籍书库">
<meta name="description" content="元代诗文别集。10卷。李祁撰。《四库全书》曾据浙江鲍士恭家藏本编入别集类。本集主要版本,除《四库全书》本之外,尚有几种清抄本。卷首无序言。卷1为律赋、古律诗,卷2为律诗、绝句,卷3—5为序,卷6为序、记,卷7为记,卷8为墓铭、表、传、卷9—10为杂著。元末,李祁隐居于永新山中,明兵至永新,李祁被砍伤,僵于道旁。千户俞子茂救护了他,并以礼待之。李祁死后,由俞子茂汇辑遗文,刊刻了《云阳集》10卷。到明弘治年间,由李祁的后裔(5世孙)李东阳再次搜辑遗作,嘱托吉安太守顾天锡重刻行世。这就是今本《云阳集》10卷。李">
<title>云阳集_李祁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">云阳集</span> <br/>
          作者： <span class="inputVal" id="bkauthor">李祁</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]78317</span> <br/>
          说明： <span class="inputVal" id="bkdec">元代诗文别集。10卷。李祁撰。《四库全书》曾据浙江鲍士恭家藏本编入别集类。本集主要版本,除《四库全书》本之外,尚有几种清抄本。卷首无序言。卷1为律赋、古律诗,卷2为律诗、绝句,卷3—5为序,卷6为序、记,卷7为记,卷8为墓铭、表、传、卷9—10为杂著。元末,李祁隐居于永新山中,明兵至永新,李祁被砍伤,僵于道旁。千户俞子茂救护了他,并以礼待之。李祁死后,由俞子茂汇辑遗文,刊刻了《云阳集》10卷。到明弘治年间,由李祁的后裔(5世孙)李东阳再次搜辑遗作,嘱托吉安太守顾天锡重刻行世。这就是今本《云阳集》10卷。李东阳曾引称学士刘三吾对李祁的评语:“其胸次廓然,为文不事奇劂,诗亦如之。”这多少道出了李祁诗文的特点:质直但缺乏文彩。在某些诗论家论及李祁诗文时,往往因为尊重他的为人,而给予他超出实际水准的评价。清康熙年间,释大汕曾将《云阳集》删并为4卷,但《四库全书总目》认为大汕“学识不足以知李祁,去取深为未当”。这个删节本《云阳集》4卷未被学术界接受。</span> <br/>
          封面： <span class="inputVal" id="bkimg">Z_18292.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]云阳集
[book_author]李祁
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]78317
[book_dec]元代诗文别集。10卷。李祁撰。《四库全书》曾据浙江鲍士恭家藏本编入别集类。本集主要版本,除《四库全书》本之外,尚有几种清抄本。卷首无序言。卷1为律赋、古律诗,卷2为律诗、绝句,卷3—5为序,卷6为序、记,卷7为记,卷8为墓铭、表、传、卷9—10为杂著。元末,李祁隐居于永新山中,明兵至永新,李祁被砍伤,僵于道旁。千户俞子茂救护了他,并以礼待之。李祁死后,由俞子茂汇辑遗文,刊刻了《云阳集》10卷。到明弘治年间,由李祁的后裔(5世孙)李东阳再次搜辑遗作,嘱托吉安太守顾天锡重刻行世。这就是今本《云阳集》10卷。李东阳曾引称学士刘三吾对李祁的评语:“其胸次廓然,为文不事奇劂,诗亦如之。”这多少道出了李祁诗文的特点:质直但缺乏文彩。在某些诗论家论及李祁诗文时,往往因为尊重他的为人,而给予他超出实际水准的评价。清康熙年间,释大汕曾将《云阳集》删并为4卷,但《四库全书总目》认为大汕“学识不足以知李祁,去取深为未当”。这个删节本《云阳集》4卷未被学术界接受。
[book_img]Z_18292.jpg


[book_title]提要
钦定四库全书　　　　　集部五
云阳集　　　　　　　　别集类四【元】
提要
【臣】等谨案云阳集十卷元李祁撰祁字一初别号希蘧茶陵人元统元年进士除应奉翰林文字改授婺源州同知迁江浙儒学副提举以母忧解职会天下已乱遂隐永新山中元亡自称不二心老人年七十余乃卒祁为诗冲融和平自合节族文章亦雅洁有法其初登第也元制以汉人南人为左榜蒙古色目人为右榜【案元制尚右古元史梁增传称谕安南以新朝尚右之礼蒙古色目人为右榜以此】祁为左榜第二人其右榜第二人则余阙也後阙死节而祁独转侧兵戈间尝为阙序青阳集以不得乘一障効死如廷心为恨又称世之贪生畏死甘就屈辱腼然以面目视人者斯文之丧益扫地尽矣盖与阙虽出处稍殊死生各异而其惓惓故主义不负元则大节如一昔宋理宗宝佑四年榜得文天祥为状元又得陆秀夫谢枋得二人是榜得李黼为状元又得祁与阙二人黼不愧文天祥阙不愧陆秀夫而祁亦不愧谢枋得是二榜者後先辉映亦可云科名之盛事矣初明兵至永新祁中刃僵道左千户李子茂询知为祁舁归礼待之虽幸不死然洪武中徵召旧儒祁独力拒不起子茂重其为人祁殁之後子茂为刻其遗集十卷至宏治间其五世从孙东阳搜辑遗稿属吉安守顾天锡重锓即此本也
国朝康熙中广州释大汕复以意删削并为四卷然大汕虽号方外实权利之流其学识不足以知其去取深为未当故今仍以原本着録存其真焉乾隆四十二年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]目录
钦定四库全书　　　　　集部五
云阳集目录　　　　　　别集类四【元】
卷一
律赋古律诗
卷二
律诗絶句
卷三
序一
卷四
序二
卷五
序三
卷六
序四
记上
卷七
记下
卷八
墓铭表传
卷九
杂着上
卷十
杂着下

[book_title]卷一
钦定四库全书
云阳集卷一　　　　　　　元　李祁　撰律赋古律诗
黄河赋【壬申湖广乡试】
乾清坤夷岳奠川会览四海之萦环见黄河之如带下亘寰宇之区上通银河之????折九曲之迂囬泻千里於一快想成功於当年微神禹吾谁赖观其肇迹西土濬源天渊浩浩汤汤翩翩绵绵或奔放而莫御或纡徐以夷延或腾踔奋迅激强弩以俱发或喧豗震掉雷万鼔而并前耸银关之嵯峨驱铁骑之森严忽洪流之浩渺播余波於两壖谅一苇之难渡岂容刀之可言思昔龙门未辟积石未导荡斯民之衡庐为鱼鼈之阃奥暨黄河之安流嘉玄圭之锡告济苍生於艰危拯沉溺於闲燥昭乎如日月之乍明廓乎若乾坤之再造此後之临流而叹者所以深为鱼之忧而羡禹功之妙也逮从西京治化昭明何壮心之未已复驰骛於远征命彼张骞使于西垠穷二水之所自至盐泽而陆沉是虽足以知黄河之源委要未可与神禹而并称盖其甘心远方疲弊中国孰若疏凿功成免民鱼鳖灵槎泛泛使节煌煌孰若乘彼四载经营四方竹杖诡奇蒟酱甘好孰若水土既平稼穑是宝吾於是知禹之功如天地之无不持载无不覆焘者矣惟我皇元万国一统会百川而东朝环衆星而北共不必手胼足胝而河流无泛溢之虞不必穷幽极远而河源皆版图之贡愚生南邦未获时用盖将振衣袂乎崑仑豁心胸乎云梦挹黄河之余波造明堂而献河清之颂
美俞公新州学诗
学校兴废有司之责也有司职理民务料赋役出徵歛以应大府之需大府遣从事督促相继为有司者日夜遑遑焉敝形神以求免其过而犹惧不给视学废弛非不惕然思所以兴起之而虑有所不周力有所不迨虽欲勉之其将能乎今懋斋俞公之来镇永新也武事既备乃撤庙学而更张之殿庭门庑悉改旧观黝垩丹漆并从新?州人纵观骈首嘉叹以为今之?橅乃自昔所未尝有者盖公笃志文学固能以其所能而济有司之所不能则为有司者亦可以少逭责矣於是相率为歌诗以颂公之德焉诗曰
於昭新学其楹有觉其光濯濯伊谁之作於穆新宫有严圣容载瞻肃雝伊谁之功番番俞公式镇兹土靖绥边疆剗削巉阻四郊既平公心载宁眷我黉舍匪予曷兴爰咨爰谋爰究爰度撤兹栋梁易彼榱桷昔公未来栋倾桷摧公既戾止实实枚枚昔公未来庭宇库廹公既戾止坦坦轩豁学宫既成生徒烝烝揆兹有成惟公德馨其德弥馨其绩弥久相我斯文以昌尔後吾侪视成既忝厥职载伸颂歌以永无斁
题番人出塞图
穹林立乔松峭壁揷平地苍茫絶飞鸟倏忽见羣骑杂袭衣与裘蒙茸间氊毳差池鞭弭间杂遝旗麾际忆昔从北征驱车出幽蓟天时大雨雪道远恐遂泥牛马俱阻寒驴骡缩如蝟所见人物殊适与此图类当时皇风淳声教浃遐裔雕题与被髪商货罔不至自从烟尘生河海隔氛翳舟车断往来榛莽极荒秽邂逅见此图俯仰今昔异矫首欲无言长空正迢逓
题水竹居图
苍山走平陆荡漾水竹居寛闲百弓地延构十亩庐雾散天倒影风生籁鸣虚居人了无事燕坐恒自如侍立两小童习诵诗与书从容户牖间其乐常只且翩翩者谁氏峩冠曳长裾意气颇飘逸东来望门闾言笑虽未接欢意已有余嗟予困尘土举足遭牵挐永怀慕芳躅愿言执其袪同游阆风圃共入崑仑墟兹行恐不遂见画空踟蹰
阆山樵隐诗
阆山千仞高上有田有庐林木蔚以结石径盘且纡持斧伐远扬不辨梓与樗时还得雉兔倒载悬柴车归来酌春酒襍以园中蔬怡然夀慈母乐意恒有余邈哉瑶池宴视此当何如
予以元统初元赐第一甲进士及第入翰林应奉文字预典制诰修国史明年还乡丁父忧终服以母老乞外任便养得佐守婺源乃至元己卯间数年也计当时士章尚幼诸大父伯仲皆列在贵显朱紫满庭诗书礼乐之盛辉映前後离去凡廿有五六年心常念之今年春乃得与士章胥会于禾水之上一见倾倒若畴昔素所深交者予时方以羁愁老病无聊赖而士章旦暮相视饮食医药罔不毕具又从而委曲调护之以纾予忧若士章之与人交又有出於久而敬之之外者故予於阆山樵隐既为记之记之不足则以诗歌之歌之不足故又为述其大槩以见予之得与士章交游其所由来也远矣
送汪士章归江东
凉飈动窻户瑟瑟鸣不已凄凄游子情感叹中夜起所思在高堂白髪门屡倚承欢恋膝下况乃隔千里千里讵云遥言归即伊迩
圣人重名教造端慎其微丈夫各有室所愿常相依一来荷戈祋每觉岁月非蟋蟀鸣在户行子时当归天伦有恩义此道不可违
为兄既不易为弟良亦难兄行匪干禄弟处宁求安承家与国事异体同辛酸及兹幸来归始得中肠寛怡然共尊酒一叙平生欢
携家避忧患自古皆有之君归既云速君来讵宜迟岁事忽已晚愿言及来兹萧条氷雪後骀荡春风时临分重凝伫执手为君期
题悬崖兰
幽兰厌丛薄托根附层崖崖倾石巃嵸峻极何由阶我欲往从之采英掇其荄顾无双飞鹄此愿终难谐含芳尚韬邈不与衆草偕感彼忽自悟喟然伤我怀
画罗汉
空山极寂閴自足断缘想况此山中人智识已超朗坐久忘朝晡习定非勉强岂惟人所知异类亦钦仰乃知象教力兼用服夔魍嗟嗟世中人扰扰向尘网叩尔寂无言何由测深广
同孙彦能游山庵
缘崖涉清泚披草得幽迳萧条双桧闲独立一松劲入门听微钟心垢一时净向来饱干戈栋宇兀偏正空庭鸟雀喧坏壁龙虎瞑徒能起咨嗟无复耸观敬三叹复出门乾坤几时定
孙君方正人直道不由迳吐辞每清新得句更遒劲里潺二三月川陆颇明净裴囬憇小庵危坐身必正嗟予极衰老疲困目常瞑乃知英妙年才力良可敬朂哉厉功业名誉久乃定
一镜亭夜坐
静夜临深池萧条不成寐蟾光上下浮清飈左右至潜鱼既息波幽鸟亦歛翅仰视河汉明悠然发深喟
题兰蕙同芳图
兰生花叶短蕙老花叶长短长各自媚异体同芬芳但依竹石根不羡桃李场君子有令德千载流辉光
赠杨兰谷
兰生在幽谷托根谅非宜林寒夕隂早气迥朝暾迟葳蕤竟谁采憔悴空自知寄语悠悠者此心终不移
斗室【为汪士瞻赋】
移舟向溪渚结屋依山阿从容渔钓间乐意何其多天光入户牖万象皆森罗援琴奏逸响清飈振林柯亦有素心人酒熟时相过谁云一室陋?廹无逶迤所嗟今世士缔构高嵯峨画栋隔飞鸟朱甍暎清波一朝夀命尽叹息将柰何日月互显晦乾坤相荡摩愿言处兹室乐哉聊永歌
题鄱阳杨兰谷渔樵畊牧图
我家云阳东衣食在渔稼朝畊白云边暮钓清溪下有时逐樵牧谈笑至昏夜自云此真乐此乐天所借乱离寄他乡奔走不遑暇蹉跎几经年及此见图画苍茫指顾中彷佛在田舍四事苦难并苟得亦可诧何时赋归来鷄豚餍春社
题梅友图
交道日非古竞趋桃李时谁能守贞素对此氷雪姿天寒岁云暮矢与同心期
和碧虚湛上人
赋性便所适常恐劳其生偶因鱼鸟性遂得山水情情忘意自惬不在形与声如何夸毗子竟日方营营
题晓行图
欝欎溪上松瀼瀼草头露幽人爱清景晨起就征路翩然厌羸骖独往不回顾浩浩谁与期青山淡无数
和陈子尚雨中见过
涉世谅不偶悠悠讵知心穷居极幽渺诘屈谁能寻山容易开合倏忽晴与隂子来当此时不避泥潦深慷慨述前古衰迟陋方今白驹在空谷鸣凤当高林发我以遐思慰我以好音感兹意气厚所愧桑榆侵怀哉南阳卧寂寞梁甫吟
和周宗文用陈子尚韵见简
古人重高义穷逹恒一心自言不枉尺岂顾能直寻天时向寒沍微阳眇重隂君子道未复志士忧方深忧兹可柰何自古非自今但愿得良友时能访幽林幽林近荒僻山水无佳音青松日憔悴霰雪尤苦侵愿君勿遐弃频来慰幽襟
题梨花喜鹊图
吒吒复吒吒池阳有客思还家当时举头占鹊喜妙意岂在东阑花举杯祝灵鹊借尔庭前树愿尔勿嫌猜翩翩好毛羽作巢得食哺尔雏终日庭前莫飞去
题陈所翁画龙
千年老龙伏岩阻懒向天涯作霖雨忽逢健笔一写之鬛角鳞髯尽苍古溪风萧萧山雨寒骄螭腾挐穉蛟舞愿君长留此画江海间更後千年作龙祖
藤溪钓叟歌
新安金汝霖才俊之士也薄声名而慕闲旷从容山水间游戏翰墨咸有深趣其自号曰藤溪钓叟海沤道人李某为之作歌
藤溪钓叟清且奇出处不与傍人知翛然埀钓坐溪上下上云月相追随朝看溪上云暮踏溪头月青山绿水是生涯红蓼丹枫共萧瑟有时欲写苍龙姿雷轰电掣风雨驰高堂素壁见挥扫澟澟毛髪寒生肌有时直向梅花下弄笔揺毫恣描写新条旧干搃横斜嫩蘂踈花亦潇洒藤溪钓叟非钓徒遯世不见真良谟得鱼沽酒唤溪友颠倒汗漫同驩娱君钓藤溪鱼我作藤溪歌风尘澒洞豺虎出一笑奈尔藤溪何
昭君出塞图
朔风吹沙天冥冥愁云压塞马嘶鸣圉人执麾背人立传道单于令行急蒙茸大?貂鼠裘谁信宫袍泪痕湿汉家恩深幸不早此身终向边方老此身倘负汉宫恩杀尽青青原上草
送刘仲宾入京省兄
难兄翩翩挟芳技走马金台结豪贵秋风城上看孤鸿夜雨江南忆诸弟知君此行不可迟严程早慰难兄思持杯执手定何处都门碧柳春参差
奉题朱泽民先生画山水图
洞庭之南湘水东青山奕奕蟠苍龙云阳峰高七十一欲与衡岳争为雄我家近在云阳下来往看山如看画十年尘土走西风每忆云阳动悲咤吴中胜士朱隐君笔精墨妙天下闻画图画出湘江水青山上有云阳云云阳山高湘水绿十年不见劳心目只今看画似看山万里归情寄鸿鹄
赠王汝贤
澒洞知谁在仓皇赖汝贤壮心抛舞劒惊胆落虚弦暮雨沧江上春风绿柳边高歌聊自遣世事欲茫然
题王与龄畦乐
有客依南浦长年学种畦才高宜世用性僻爱幽栖菜甲侵腰长桑枝刺眼低不因来往熟那得自成蹊
赠周明卿归九江
邂逅逢知已蹉跎惜暮年青山横苍莽白髪老江天对酒春芳歇听诗夜雨悬片帆明日远回首各风烟
挽刘雪峰侍御
圣主登才杰明公早奋扬绣衣春照日白简夜飞霜献纳心犹远归休力尚强只怜台上柏回首独苍苍
偶题
元日初逢雪凄然忆帝京嶣嶤银作阙迢逓玉为城阊阖开三殿箫韶间五韺白头消息断老泪不胜情
题画兰石
妙墨流传久今知老更妍幽兰分雨露危石带云烟采掇香弥远敲磨操愈坚高堂奉君子一咲已千年
和俞搃制一镜亭韵
华亭新结构水木转多情云影时时度蟾光夜夜清透帘香一缕注玉酒三行无恨登临意悠然眼自明元戎才思别往往见高情玉树临风皎氷壶照眼清大篇连牍写小队出郊行己约同登览闲看一镜明
和汪士章咏一镜亭韵
爱此池亭好萧然远世情暎空翻碧落彻底照心清展簟支颐卧抛书信步行有时浑不寐云水夜深明愧我飘蓬影逢君磊磈情乾坤双鬓老宾主一时清亭馆留连饮郊园取次行更须移小艇乘月棹空明
题梅坡
迢逓城东路梅花遶幔坡步随山雪徧兴入野云多顾影头常侧怜香手屡挼为君题作画短句不成歌
赠医士罗梅村
禾川罗公望以善医名於时怀其艺以应人之求有疾者竞趋之随证治疗无不验者而尤笃慕清雅故其号曰梅村予既喜其艺之善而又爱其号之清故为赋诗以称道其志云
爱梅常自种岁久忽成村乱吐香浮屋横梢影过门就枝悬药裹倚树泻芳尊不见林和靖凭谁与共论
和王子让席上韵
衰年愁对酒壮志忆题桥遇事难开口逢人愧折腰乐传天上谱心逐暮归樵宴罢骊歌发蹉跎又一朝
挽陈子尚【并序】
乡贡士陈子尚吾茶陵之英俊者也其伯父芳洲父雪野皆厚重老成有家学为乡里推敬而子尚初入学时雪野遣从予运朱墨方是时已亹亹有逼人意予甚期之其後果以乡荐贡礼部声誉大起丧乱以来朋辈雕落已尽而予独不幸苟存乃得与子尚相与於流离颠沛中异乡孤客赖子尚少自慰藉故尝语之曰吾老矣无复有意斯世子必勉之然子尚性颇嗜酒少检束故恒得羸疾予尝戒之且忧之曰是子他日必以酒致死呜呼孰知子尚之死不以酒而以兵耶子尚今年才三十有六吾见其进而乃如是以死则夫衰老僵仆奄奄以待尽者当何如哉悲感悼痛不能已已爰书此以见予情而复继之以诗
吾道从多感斯人可痛伤题诗怜俊逸对酒忆踈狂未得蛟龙雨空经虎豹场暮年惊见此老泪欲沾裳
云阳集卷一

[book_title]卷二
钦定四库全书
云阳集卷二　　　　　　　元　李祁　撰律诗絶句
和咏鹤
不学当年丁令威却从仙馆暂相依日高正好看朱顶月黑犹能见缟衣最爱池台容妙舞却嫌松竹碍高飞谁言仙骨从来瘦饮啄年深也自肥
老去曾看相鹤经暂从华馆识伶俜几年养就丹砂顶竟日闲梳白雪翎万里壮心元自许九霄清唳好谁听神仙旧侣知何在遥望蓬莱一点青
和刘梅南见寄
先生雅趣耽幽僻住近云山第几家夜雨暗添原上草春风晴入路傍花词严自可驱蛟鳄德厚何妨宥蝮蛇珎重先生宜夀考故应吾道有光华
居上麓和俞搃制见寄
使君走马临边徼飞鞚联翩不动尘只有韬谋能破敌更无资力可通神风回绿柳营门静日上朱甍府署新更想後堂花满架春来终日燕宾亲
听君高论悬河水洗我胸中万斛尘大厦寛闲能庇士小斋幽僻可颐神春风对酒情尤重夜雨谈诗意最新何日杖藜重有约定知高谊许相亲
次王子让韵
老泪纵横忆旧京梦中岐路欠分明天涯自信甘流落海内谁堪托死生短策未容还故里片帆只欲驾沧瀛他年便作芙蓉主慙愧当时石曼卿
城郭人民事事非空余尘土满征衣君犹有道堪流俗我已无家不念归天地晦冥龙去远江湖寥落鴈来稀极知此後还相忆愁见青山暎夕晖
次贺琴南韵
茅屋秋风古道傍衰容不似去年强汉庭无梦陈三策楚水空怀赋九章落日乱雅红树老断云孤鴈碧天长相思无限关心事不为催诗急雨忙
和青原寺长老无诘见寄
白髪旧儒臣几见江南物候新问讯枉烦林下士变衰秪似梦中人隔帘听雨常经久倚户看山不厌频更欲就依禅榻伴炉烟终日澹絪緼
谢无诘送山药
山中有药堪扶老不比寻常老芋魁生处怕逢苍石罅采时须向白云堆菁茅裹就封题合石鼎烹来笑脸开从此便应肠胃暖免教痴腹响春雷
和欧阳承旨赠医士刘仲宾
白髪相看不记年日光长似镜光悬连车尽载君臣药卧箧常留子母钱酒共山中苍鹿饮方从海上白龙传秪今自笑无拘束万顷烟波着钓舩
谢孙彦能为制紫罗带
知君念我久清羸病骨难堪革带围故剪紫罗相结束要令白紵动光辉繋来城市腰慙折解向林泉兴欲飞只恐山中人未识儿童惊喜闘牵衣
和贺琴南见寄
自从戎马断河关转觉人间去住难风雨故园秋漠漠星河孤馆夜漫漫知君只忆桑榆暖愧我空怀砚席寒安得飞鸿数来往裁诗时寄碧云端
贺俞搃制造新衙
为惜频年汗马劳更开新署列官曹貔貅夜宿辕门静鸾鹄晨趋劒佩高月满丽谯添雉堞雨深山寨长蓬蒿公余秀水桥边路千骑鸣笳拥节旄
送非空晦之二上人归青原
青原山气欝盘纡去郭连村十里余洗鉢水香晨粥後读书灯尽晓锺初晴天小阁收摩衲暖日轻云护苾刍愿得明年筋力健径寻溪路访深居
送周晋德之耒阳
世乱从谁载酒肴情亲聊复饯西郊莫言贫贱常为客定有英雄与结交野宿怕逢豺虎穴林栖欲近凤皇巢悬知别後能怜我空学杨雄赋解嘲
和锺德恭见寄
暮年忧患苦相遭万壑千岩信足跳江汉有人思召虎淮淝无处覔张辽闲花野草时俱发翠竹苍松老不凋赖有故人情谊重驰书千里不辞遥
江湖风浪日萧萧鳅蠏鱼虾乱踯跳诸葛有才终复汉管寜无计谩依辽烟消故国川原净秋入空山草木凋犹恨归来相见晚暮云春树碧天遥
和高莘田韵
邂逅相逢便有情每从杯酒见平生老来致仕身犹健醉後题诗意愈清万里云山初识面十年湖海旧知名殷勤且共留连语别思匆匆未可轻
送吴俊杰归江东
幕下貔貅十万人幕中宾客罕同伦挥戈略陈天回日点烛论兵夜向晨禾水衣冠仍草草星源文物故彬彬知君賸有安边策定约重来立要津
和刘子纶韵
上麓山中好隐居日长尤喜客来踈溪声入户寒生枕山色窥帘緑暎书满腹经纶终有待随时畊稼未为迂看君定是封侯者骨相生来本自殊
万里山河绕帝居十年消息恠来踈故人天上千锺禄老子山中一卷书忧国爱民心独苦求田问舍未为迂耳边昨夜初闻捷清昼传来搃不殊
和前韵荅吴孟勤
不是衰翁爱索居只缘多病故人踈来依陆氏三间屋胜得刘公一纸书同辈谩推年齿大後生应笑老成迂知心赖有通家子早晚相过意迥殊
和友人见寄
碧天如水暮云收又见江南一片秋乱後年华多荏苒客中踪迹故淹留露漙金井桐隂薄月上瑶堦竹影修遥想辕门凉气早壶浆来往百无忧
和孙彦能夜坐
知君静夜题新句欲把琼瑶换木桃明月照人空偃蹇好风吹鬓更萧骚蓬莱有路羣仙近河汉无声列宿高见说城头多白骨明朝何处可游遨
题元阳洞
昔年曾上凤凰台今日重寻胜地来洞口云深龙睡稳松梢烟暝鹤飞回蒙茸翠草山腰合璀璨琼芝石罅开千载何人传相业夜深凝睇望三台
御赐恩荣宴
堂吏喧呼拥後先彩帘微动八音宣圣恩汪濊儒臣集天语丁寜宰相传翠叶银旛高压?玉盘珎果谩堆筵沾濡拜舞归来晚马上题诗不记鞭
和贺琴南
满地干戈纷扰扰且将心事向君宣人间不有真狂客天上谁称老谪仙夜雨此时情似海春风何处酒如泉与君便合长携手莫近扬雄学草玄
游城和韵
江上春风扫积隂层城处处好登临连城雉堞浮青嶂近水楼台暎碧浔野树苍茫供客眼春光明媚荡人心蒲萄满载随车後共赏芳菲细细吟
城外人民辐凑归城头车马閙春晖花枝扑地莺难老草色连天犊正肥执耒远遵姬旦礼韬戈不用鲁阳挥归来笳鼔连山郭稚耋倾心望羽旗
和三华阁道士张叶舟见寄韵
洞里烟霞岁月深向人无复整冠簪只因事变聊随俗岂为时危肯易心昼遣风雷成永啸夜呼山鬼护长吟衰翁乍得新诗看彷佛蓬莱闻妙音
和咏海棠韵
名花初发爱轻隂翠袖红粧渐满林步入锦帷香径小醉扶银烛画堂深妖娆喜识春风面零落愁关夜雨心多幸凤皇池上客为抽劳思写清吟
题兰棘同芳图
幽兰既丛茂荆棘乃不除素心自芳洁怡然与之俱
题枯木竹画
修筠仪凤羽枯木老龙鳞半夜闻风雨方知笔有神
为陈彦昌兄弟题兰蕙图
幽兰既挺秀丛蕙亦敷荣同气有先後悠然真弟兄
题画四首
山路晚萧萧山家向寂寥归人便杖屦安稳度危桥列岫连苍霭寒流漱石根湾碕有茅屋无路覔松门人家住孤屿来往尽通桥欲见前山色寒云晚未销朝见江水清暮见江水浑网罟日日多思之谁与论
题金汝霖龙头
大海波涛起高堂云雾兴九州望霖雨须汝一飞腾
题画鹰
劲翮排霜戟天寒气转骄草间狐兔尽侧目望青霄
题白鹭
翛然双白鸟近水立多时惯识幽人意相看搃不疑
鹤
问讯孤山下梅花几树开客来知有约应待鹤飞回
舟
华馆临溪足轻舟系岸头兴来无远近到处即追游
题杜甫游春图
草屋容欹枕茅亭可振衣如何驴背客日晏尚忘归
题马
二十年前画如今复见之风尘虽黯惨犹是渥洼姿
题兰石
倚石云初起纫兰露未曦相看情靡靡日暮澹忘归
题蕙花
楚泽生芳草兼於兰蕙多十年风雨暗惆怅隔烟波
题龙头
昔年登虎榜人道是龙头此日频看画清霜满鬓秋金汝霖为予作此偶题二十字以寄畴昔感叹之意麄鄙可笑也今卷以赠王君本立故复识於此
题黄庭瑞养亲卷
黄君资性厚敬养礼无违丧乱经时久犹存旧舞衣
题墨竹
偃干横穿石腾梢上拂云定知风雨夜迢逓更思君
题山水图
青山千仞耸高秋山北山南水乱流欲访川原无路入钓鱼人在碧溪头
题风雨图
山中老子百年余前代衣冠只自如高阁卷帘无一事满天风雨坐看书
题仙隐图
麻衣草座蒲葵扇兀尔形神搃寂寥想见华山陈处士白云窗户碧迢迢
题江涛白鸟图
白鸟扬风了不惊洪涛如雪去无声君看半幅沧江水中有??万古情
题明皇戏侏儒图
太宗英气隘寰区指顾羣雄定海隅何事开元全盛日却将勲业付侏儒
题赤鲤图
风翻雷吼动乾坤赤鲤腾波势独尊无数闲鳞齐上下欲随春浪过龙门
题画牡丹
国色名花生盛唐画图留得一枝芳珠帘不动微风起犹带开元粉腻香
题画马
玉面霜蹄汗血姿黄金高价有谁知不嘶不动从羁绊记得彤庭立仗时
题画昭君出塞卷
千羣鉄骑连云塞万里金城属汉家错遣佳人归北地至今遗恨满天涯
当年下笔人何在展卷空令感叹多记得云阳全盛日看书看画饱相过
题美人剪牡丹
沈香亭北玉阑干占尽风流是牡丹拣取一枝和露剪殷懃留向手中看
题三士图
衣冠虽异笑言同指点楼台杳霭中此事定应无俗语不谈玄理即禅宗
题雪景
琼林瑶树拥楼台户牖凌空晚自开一鸟不飞人迹断扁舟何处独归来
题画兔
毛頴多年秃未更小牕题字苦难成凭谁会猎中山下拔取霜豪付管城
题李伯时马性图
彭蠡湖边录满堤久辞羁馽见天倪龙眠画意由来远曾向南华解马蹄
题细腰宫图
闻道君王罢晚朝重门深殿欝嶣嶤乐声一片连云起知是宫中舞细腰
题梅花下水仙花
自是孤山第一枝闲花相倚鬭清奇虽然氷雪宜同调若问和羹却属谁
题画钱塘景
灵鹫峰前碧玉流孤山山下木兰舟十年不到西湖上风景还应似旧不
题画马
九衢委弃身闲日独树萧条力困时遮莫秋风吹病骨也应还是渥洼姿
题猿
冷泉亭上呼嫌少巫峡舟中听厌多白髪老人秋梦短月明孤馆柰君何
题雪禽
幽禽栖稳棘枝低黯惨江天雪四围明日郊原晴烂漫好寻芳树弄毛衣
与地理叶梅窗
窗前不种寻常树只有梅花兴味长踏遍江南山水窟归来和酒咽清香
次韵刘文贯
楚客谩劳怀璞玉燕王空费筑金台无钱买得蒲葵扇争柰黄尘满面来
玄猿落日江南路白鴈西风塞北天多少故人消息断眼穿那得尺书传
寄友人余承庆
滚滚红尘客未归秋风吹老旧荷衣几回欲寄相思字不见潇湘一鴈飞
楚囚何事理南音万里乡关一寸心憔悴归来还自断此身只合老山林
吴山迢逓越山遥辛苦时人远见招何似钓台台下路一蓑烟雨看春潮
山居首夏十首示外孙陈祖兰
东风满意緑周遭乍着单衣脱敝袍最爱晚凉新浴罢坐看春笋过林高
踈篁新植二年余附近疏泉作小渠更约明年根节大旋看修影到庭除
宝峰住在岭西头茅屋荒寒竹径幽莫笑老夫无脚力往来朝暮几曾休
出门平步是高冈迢逓山光带水光仰面只知天远大低头谁信地荒凉
青山叠叠去无穷万古兴亡在眼中闲杀旧时挥翰手谩扶藜杖数飞鸿
老子生来似转蓬敝裘羸马厌西东如今独卧空山里始信从前是梦中
富贵荣华岂偶然饥寒流落搃由天但令衣食随时了未必如今不似前
前年新覔数株梅移向庭前手自栽惆怅近来风土薄殷勤难得一枝开
山前山後翳蒙茸荆棘藤梢谩作丛愿得长年撑饱饭自鉏烟雨种高松
半鉏新地半开荒賸喜来年岁颇穰若问先生生计事一年悭得半年粮
钓图
扁舟短棹意如何日暮归来雨满蓑妻子只贪鲈鱠美那知湖里足风波
题芦鴈
黄芦白苇意阑珊旅食羣栖暮雨寒自是江湖十年梦只今时展画图看
题画双鈎竹
叶叶江南金错刀琅玕当户北窗高人间自此多炎热借尔清风解欝陶
题画
石磴崎满径踪楼前尘土日憧憧人言别有幽栖处知隔云山第几重
和王子让
万顷烟波一叶舟更无维楫任飘流此身自合他乡死争柰狂狐忆首丘
万木同根一气机岁寒方见雪霜姿庐陵旧日文章手为问如今更有谁
我逐郊原鹿豕踪君如鹰隼挟秋风近闻鉄网连山海不信人间有卧龙
题无诘兰石
昔年曾向吴门住每日僧房看露丛今日却逢无诘画町畦全似雪窗翁
题唐三学士围棊
唐朝内相极清华出入黄扉掌白麻承诏归来无一事闲寻棊局到昏鸦
题黄仲贤手卷
黄仲贤涉世多难其父以义死于兵弗克养乃独负其母以逃间关出危途竟获遂其孝义之志庐陵士多以是称之故予亦不能已於言爰赠以诗
父义从军死莫追母存那得更相违但令菽水同欢笑不管人间是与非
题画莲
分得西湖一亩多红粧凌乱倚清波初疑载酒穿花去露下月明闻棹歌
题马
鋭首高蹄耳削筒圉人骑出快如风丁宁莫向长河浴恐解飞腾化作龙
题画二絶
浩浩沧波天四围秋风一鹤夜来归秪应梦里闻长笛知是年时旧羽衣
町畦高下水漫漫痛惜辛勤学种田便拟明朝结长网与翁同住浙江边
云阳集卷二

[book_title]卷三
[集部,别集类,金至元,云阳集
钦定四库全书
云阳集卷三　　　　　　　元　李祁　撰序
春秋五传序
春秋经世之书其记约其志详其旨意深以逹左氏公谷各以其所传闻意见为传不无异同自是以来诸儒亦以其说名家至胡氏传出而诸说始略有折衷矣国朝设科以胡氏与三传并用立法之意至为精详然学者困於繙閲每叹未有能合为一书者庐陵樵南曾君震乃集而加次第焉始左氏次公次谷次胡氏而取止斋陈氏之说附于後盖陈氏之於春秋多所发明贯穿乎王伯之盛衰反覆乎晋楚之消长又推明左氏不书之旨以见春秋之所书此其必不可遗者於是使读者一展卷而诸传皆得焉其有便於学者甚大凡胡氏有所引用皆分注其下而又别为类编以附于卷其有助於学者甚博或者谓此书无所取舍不能成一家书余谓使曾君以一已之见取诸说而取舍之其是非可否未必使人人合意是亦曾氏之书而已非天下之书也今备列五传使学者自择焉岂非斯文之大全欤书成而锓梓乃复得安成刘鼎安力相其成其有功於斯文又甚漙余喜是书之有成而又嘉刘氏之能相之也故为述之若夫择诸说之长以求合乎圣人之旨意则又存诸其人焉
元朝诗选序
人人有诗人人有见见有高下而诗随之惟选亦然惟选者之见与作者合乃能得其佳处前乡贡进士刘孟简尝取本朝诗刻诸梓欲自甲至癸为十集未就而卒其弟素履乃自乙以下精加选刻而孟简之诗在焉观是集者必观孟简之诗知孟简之诗则知孟简之所选矣由其兄而知其弟则素履之所选盖益精焉吾党之士适生乎文明之时而与闻乎治平之声文王清庙洋溢盈耳式和且平以成我国家淳厖悠久之盛不其幸哉
青阳先生文集序
颓龄无几朋旧凋落已尽呻吟疾痛中忽得同年余君廷心诗文一帙读之辄泫然流涕而叹曰呜呼世安得复有如吾廷心者哉廷心文章学问政事名节虽古之人有不得而兼者而廷心悉兼之世岂复有斯人哉元统初元余与廷心偕试艺京师是科第一甲寘三名三名皆得进士及第已而廷心得右榜第二余忝左榜亦然唱名谢恩余二人同一班列锡宴则接肘同席而坐同赐绯服同授七品官当是时余与廷心无甚相远者其後余以应奉翰林需次丁父祖父母三丧乞奉母就养江南沉役下僚学殖日益荒秽而廷心方由泗州入翰林为应奉为台为省声光赫着如干将发硎莫敢触其锋文章学问与日俱进如水涌山积莫能窥其突於是余之去廷心始相远矣又其後遭遇时变余以母忧窜伏乡里常恨不得乘一障以效死而廷心以羸卒数千守孤城屹然为江淮砥柱者五六年援絶城陷竟秉节仗义与妻子偕死生为名臣殁有美諡於是余之去廷心又大相远矣呜呼廷心已矣世安得复有如吾廷心者哉或者以为廷心之死乃天之将丧斯文余以为廷心虽死而斯文固未丧也廷心之孤忠大节足以照映千古煜然为斯文之光而何丧之有焉使皆为世之贪生畏死甘就屈辱而犹腼然以面目视人者则斯文之丧盖扫地尽矣岂非廷心之罪人哉廷心诗尚古雅其文温厚有典则出入经传疏义援引百家旨趣精深而论议闳逹固可使家传而人诵之凿凿乎其不可易也惜其槀煨烬无遗独赖门人郭奎掇拾於学者记录之余得数十篇以传而或者犹以不见全藁为恨夫以一草一木之微已足以观造化发育之妙则凡世之欲知廷心者又奚以多为尚哉昔太史司马公述屈原离骚之旨谓推其志可与日月争光呜呼屈原不可尚矣千载而下知廷心者其无司马乎廷心尝读书青阳山中及仕而得禄多聚书以惠来学学者称为青阳先生故是集亦以青阳为名云
长留天地间集序
天地之秀合而为人人之秀发而为诗诗之道固与天地相流通也康衢击壤以来世之能为诗者其人既皆与草木同化而其诗则存其诗存则其名存其名存则其人固未亡也庐陵乡贡士王君子让取当代朝野之诗萃为一编名曰长留天地间集予谓诗之所以能长留天地间者以其有关於人心世道之大而非徒取其辞之美而已也三百篇美刺俱见读者如辨黑白考亭朱夫子集为楚辞本欲以着明屈子之孤忠大节而息夫躬扬雄蔡琰之徒亦得以附见其辞其意盖欲使读者因其辞以考其人则是非邪正自不可掩圣贤着述之意盖如此方今四海横流颓波日靡士君子之出处进退固有可为痛哭流涕而不忍言者於是时也而欲集其诗歌以行於当时而传於後世使之与天地相为悠久吾不知子让之意将独取其辞之美而已乎抑将因是而求以知其人乎苟独取其辞而已也则子让之所采择固已精且审矣苟欲因是以求其人焉则万世公议固自有在孟子曰诵其诗读其书不知其人可乎然则览是编者於人心世道之变其必深有感也夫
茅屋秋风图序
世每好举杜少陵王録事事以为美谈谓少陵真求资於录事录事真以资遗少陵余观少陵以横骛八极之才振荡千古之气间关险阻忧苦百端而反覆流涕未尝不念王室之靡宁忧皇纲之未正感生民之涂炭哀世路之荆棘此其忠诚?悃夫岂若是小丈夫然哉茅屋秋风之歌穷愁已极而其志终在於大庇天下至其为诗以嗔王録事乃怒而责之之词非真以是求之者也少陵岂真於求人哉彼王录事者吾不知其何如人也使録事而果贤则於少陵也必将礼而待之尊而事之周其困乏而完其室庐使之无饥寒之忧无风雨之虞无栖迟牢落之叹夫然後足以自附於古之好贤者今不能然乃待其嗔怒责已而後有以遗之则其好贤也亦末矣况当时録事之遗少陵其有无多少皆不可知则其为人恐亦未足深美也禾川贺中立平生笃慕少陵往往读少陵诸诗悲歌慷慨有愿为执鞭之意遭世乱离又历历若亲操几杖而随其後者故尝为茅屋秋风图以自见其意且若有望於今世之为王录事者余谓今之能振拔人有势力如王录事何限而州里乡党之士如中立者能几人夫以有势力者之多而士之如中立者少则中立之志果何患其无成哉余特患夫世之论者往往过誉王録事而不得其实故为序以明之且以告夫今之有势力者使无待於士之求已也
俞氏族谱序
新安俞氏繇唐三府君而下有擢科登显仕者有以武举得宠秩者又有以联姻贵戚领三镇节度使者其他或以世赏膺命或以异路入官或丰赀厚产或肥遯高蹈文华节槩辉映後先可谓蕃衍盛大者矣予尝佐守婺源固知俞氏为名族而未暇悉窥其子弟之贤否与其支????源委之详近年俞君子茂来镇禾川见其虽出入戎马间应务倥偬而敦诗悦礼意度闲暇又见其羣从昆季虽跋履艰险忧患百端而循轨守辙不失矩度皆可敬也既而复得其家谱观之源远而流长根深而叶茂是又益可敬矣余尝读陶渊明赠长沙公族祖诗云同源分派人易世踈慨然悟叹念兹厥初长沙公与渊明同出汉高帝时大司马舍悠悠六七百年昭穆既远而渊明之诗蔼然伦谊之重未尝以踈远忽之至眉山苏公老泉作族谱引又推穷其本源以为其初一人之身夫人之所以不能敦尚族谊者诚以缌服之外皆如涂人如涂人则固无所用吾情也苟能念其初焉则凡尊敬之心亲爱之义自有不能已者故予又尝妄议苏公之意实出于陶而其言若微有过者盖其言曰服尽则亲尽亲尽则情尽情尽则喜不庆忧不吊喜不庆忧不吊则涂人也夫庆喜而吊忧近自乡党州闾远而至於四海九州之内苟有一日之情者莫不皆然而况於同祖共宗者乎今俞氏之谱自三府君而下虽年代久远而????系甚明为之子孙者诚能推而上之以求其本原之所自则凡与吾同是谱者喜则庆之忧则吊之尊敬而亲爱之是亦天理之当然而人情之所不能已者又岂可以涂人视之哉若夫检身修行建功立名以亢其宗以光其族此则为人子孙者所宜自勉也
刘申斋先生文集序
庐陵文章诗书之邹鲁也断自欧阳公而下?容大雅鸣琚佩玉者有之刻削峭厉嵬眼澒耳者有之琳琅炳焕磊砢奇杰或同时竞秀或殊世俪美在有元国初时犹闻有相颉颃以甲乙数者近至四五十年之间则唯申斋刘先生昂然独步一时无所与让当时在朝诸老如草庐吴公相知最先且厚虞掲诸老亦相与推敬恨不及相挽入直馆阁四方赢粮执贽而来请者足相蹑於庭由是而先生之文日益富矣先生学问根据切实故其文思深远閲涉积久故其文气老成好持论论古今事变人品高下确然不可易故其文辞简而尽约而明峻洁修整而和易畅逹决不肯厠一冗语赘一冗字以自同衆人与人文至有一言而足以得其终身者此先生之文之大略也先生之文多至千余篇遭世乱荡失过半其门人萧洵德瑜日夜捃摭编校将以刻诸梓而无其材於是吉水郡侯番昜费君振逹慨然领之期以梓成当寘诸郡庠使四方之闻者见者知庐陵文章一派其统系在此而德瑜复来请予文为序且谓予尝侍教於先生先生极知爱予宜不可辞因念予之生也後数十年又远隔江湘数百里不及见庐陵先辈诸老而犹以得见先生为幸先生每见予辄举老杜好心事真顔色之句为予诵之予亦每念不忘今也何幸复见先生文章之有传哉先生与客坐谈笑又常好举先辈诸老言论行事及其肖貌举止一一可敬可慕故予私窃自幸以为予虽不及见庐陵先辈诸老见先生如见诸老焉後之来者虽不及见先生见先生之文章如见先生焉德瑜之请不可辞费侯之美意不可泯故为述之亦因以寄予怀云
平寇诗序
新安俞公镇禾川之三年威惠孚洽四方诸寨以次削平独有曰符溪者既服复叛反覆变诈百端终不可化公一夕驻马龙溪桥令诸军蓐食听命逮二鼔乃指示所向方黎明至寨门外分布士卒破寨悉擒之缚其渠魁诛党恶数十人余平民附寨而居者纵遣还舍猪羊鸡犬悉令认辨给还民大欣悦争持酒物来献公又一无所取慰谕而遣之凡二日处置事定乃归俘馘在前钲鼓在後观者罗拜举手以谓积年凶恶之寇一旦授首非公之才智未易了此公既还府宾佐咸集公独留儒学士十数人列烛张宴至夜分乃罢坐中口占马上所得诗云夜来一雨洗嚣尘陡觉江山气象新岩谷已平苍鼠穴溪桥喜见古梅春挈壶懽迓民连野策马归来雪满身此地重过又三载谩留诗句托青珉於是衆宾咸和至次日乃缉成卷仆忝预席末不得以老病辞乃从衆宾之後而和之曰溪桥石路不生尘幕下初闻号令新士卒衔枚冲夜雪将军横槊赋阳春已擒渠恶从枭首未死么?许乞身德意已孚威力着愧无椽笔纪苍珉又和曰城西车马蹴轻尘夹道咸瞻喜气新笳鼔閙归银烛夜笑谈倾倒玉壶春知君自是文章手愧我空余老病身多谢口占诗句好肯抛良玉引凡珉意浅语拙如老妇舞柘枝不自觉丑然亦以调高韵阻难以追逐又如阳春白雪和者良寡仆故欲别作一卷请诸君各以已意赋之不必步韵或选或律或长短句任意所到庶足以尽诸君之才且於俞公之行事亦得以铺张盛大而无拘牵局促之患也
龙子元书香世科序
江西丙申科乡贡进士龙君子元录乃祖揆斋翁伯父贯斋翁宋时两科科诏试题榜名及有元丙申江西乡贡帘内外百执事名与乡试题名及所中选三场之文萃为一编题曰书香世科始宝佑戊午次景定辛酉次至正丙申百年之间科目之盛制度之详皆见於此其用心亦勤矣虽然予於是独有感焉予以元统癸酉及第凡所受国朝官府文凭及程试文字登科小录之类遭乱荡无一存每念一同年欲记其年甲里居无从徵考辄太息痛恨而止乡里後生辈或来问向时程试文字漫不复记无一语可荅又太息痛恨而止今子元之於是编也纎末备载上有以着累世诗书之泽下有以启後来弓冶之传亦何幸哉盖自兵变以来吾湖广受祸独先且酷受祸先故科先废受祸酷故士大夫家衣冠典籍毁失无遗若江西则祸後而轻故科目得後废而文献亦犹有可收录者此子元之所以得为是编而予之所以长太息而痛恨者也虽然予於是又有感焉子元之举也以至正丙申丙申而後江西亦不复举矣使江西之举不废车书会同则子元必当再举举则擢科登仕将如取囊中物岂独赖一举而止哉子元虽不以是戚戚而予於子元乃独深有感也故为书之以识予太息痛恨之意
孙氏遗金集序
新安孙彦能从军永新畏事如畏虎恒闭门读书时伸纸信笔作汉隶亹亹逼近古人予意其当得师法决非苟焉者其後因抽其架上书乃见其先君子叔弥所书杜诗一帙然後知其师法乃得家传诚有非苟焉者初叔弥善蒙古书入京师书宣勑积劳调官湖广又善书汉隶尝取老杜五七言律书之计七百七十四首通作一帙将以遗其子若孙焉壬辰兵兴事变携至山中无恙逮岁丁酉乡寇再起扇乱遂不复存而叔弥亦以是岁之六月卒明年戊戌里中稍宁彦能乃得还依方村别墅以居居恒怏怏恒以此帙置念虑间一旦忽得之于友人胡伯嘉盖伯嘉遇一老卒携此帙与人易纸遂购得之而以归于彦能彦能感伯嘉不已由是挈此帙自随朝夕模仿一点画不敢自异此此帙之所由以幸存而彦能之所由以善书也昔王右军以善书名当时而中令君以善继不减其父故後世称父子善书者必曰羲献今叔弥既善书而彦能又能继其父焉视昔人所谓轻家鸡而爱野鹜者不其远哉予忝佐婺源时叔弥在京师故未及相识今乃获识彦能焉彦能之於予意厚而情真常能匡予所不逮予因阅此帙遂为序之
赠青原寺僧如海序
往年与如海上人胥会禾水上瘠弱而长身昂然立衆人中出一头地予固异之而忧其骨相过清恐苦吟或自累也每见无诘师问无恙辄喜今年春得书知其气益完弱病日损且又将有远行书词勤勤介无诘来请言若韩退之之於文畅者嗟乎予既耄且病壮盛时读古人书慕古人道德文行直欲上追古人然且不能跂及万一今既耄老且病气竭而志衰又敢望梦见古人哉若子之行固知其无以相子矣且子之行必将求有益於子者若欲求子之师而问子之道焉则有非吾所能知者子若欲求吾儒者之师而问焉则今之如韩退之者固自有人子姑往求之吾无以相子矣虽然道无穷学无尽此理之同然者子往而求子之师则必之夫名山胜刹与夫老师宿德之处而求焉苟得其人屈已以下之虚心以问之其必有以语子矣若往而求吾儒者之师则必之夫通都大邑与夫文行道艺之乡而求焉苟得其人屈已以下之虚心以问之亦必有以语子矣究其同而辨其异穷其旨而寻其归将两得焉不然则不得於彼必得於此异时充然而归予虽耄老尚或见子当以语我毋自秘
西畴耕读序
去休寜县治九十里曰溪西俞君仲嵘实居之居之左有田有园其广可数亩其下有池清彻可鉴仲嵘据其胜筑室数间贮经史子籍与凡耒耜钱鎛之器于其中将以教其子弟诵读于是种艺于是游于是息于是而无所慕于外焉仲嵘积学多文善为诗倜傥有识趣宾朋至则壶觞笑傲赋咏以为乐故题其所曰西畴耕读以着其志之所存近年其令子焕从军来戍永新定省既旷日夜念其亲不忘乃记忆溪西之山水林麓作为小图朝夕观览以寓其情焉夫人子之思其亲虽在千里之外而顔色声音笑貌饮食起居以至於寝处之所游燕之地莫不常在目焉盖其心之所思者深故其目之所营者常若在其亲之左右而未尝离也此是图之所以作也图成而禾川之士子与夫新安之故旧咸嘉其志为之赋诗而徵予序之
汪子文诗集序
诗道之废久矣黄尘涨天黑风倒海士君子救死偷生之不暇而奚暇与言诗哉羁寒牢落中偶得与新安汪子文相遇旅邸听其言既可竦敬解其装复得所着吟藁一编人情物理俯仰变态无所不有亦无不可爱最後乃得与程甥论诗云近来熟读草堂诗终日沉吟夜复思雅淡之中见奇崛艰危已历出平夷笔端欲革从前弊胸次当如太古时始悟少年颠劣甚长歌短咏墨淋漓此如霜林乔木收英歛华而苍然之色凛乎有不可犯者以此论诗虽古人复兴不易其言矣而予又奚辞哉又奚辞哉三叹之余书此为识
北山归隐序
予佐理婺源时往白事于府过休寜界中宿五城爱其山水蔚秀有非徒然者已乃闻有大姓黄氏居之而不及询其详其後三十年乃得与德威相遇禾川郡城中手持小图画一卷来视且历指而言曰五城去县治五十里琥黄氏世居焉北山去五城十五里则琥家君伯恺之所从以筑室者也北山多穹林修竹有泉石可以乐性情有壤地可以事耕凿故家君筑室其间以为归隐之计今琥也既不能朝夕承顔膝下超越江湖以来戍兹土每披览是图辄怅然不能为怀缙绅先生必有能察琥之情而怜琥之志者予闻之曰噫世事变迁大夫君子零落不少虽欲归耕南亩而生计茫然至有父子不相保者今子之家君虽同罹世难而有北山可隐有泉石可乐有壤地可耕而又有贤子如德威者能执戈负弩以从王事使子之家君得从容肆意於北山之谷独非当时之幸欤易所谓有子考无咎伯恺有焉於是德威之乡党亲友与凡禾川之士咸为赋咏其事故予述而引之
送苏彦文归金华序
凡人之情固有同乡曲接闾巷而相视如涂人有终其身不相往来者又有越江湖隔山岳乃一旦悠然而相遇驩然而相得至有依依不忍舍去者是未可以远近踈戚论也金华苏君彦文以才学掾江西行省声誉翕然进入中书擢引进之职既而以母忧去假道於庐陵以归遂至禾水上禾川之大夫君子一见君如故交遂相与约留君居十余日君蹙然不可乃相与饯君於江之浒而为诗以赠予谓君当为掾时据案举笔睨视能生杀人非但荣辱予夺而已当是时有欲交君者人必以为此以势不以情今君以母忧去萧然若一书生而禾川之大夫君子见君之来而喜欲君之留而不能惜君之去而为诗以赠君此其故岂徒然哉吾闻君当为掾时亷洁平恕未尝以一毫势力施於人而又本之以诗书缘之以词翰崇论宏议倾动一时是宜禾川之大夫君子喜君之来惜君之去而不能留也故为序以述其作诗之意云
送汪士章归江东序
士之有超世之见者不以富贵利逹骄其心不以忧患困厄挫其志其自视固有道也世之慕富贵利逹者戚戚焉以思役役焉以求幸而得之则扬扬焉以喜一旦遭大变故大患难往往颠踬困踣抑?而不堪忧悲穷愁惝怳而自失此其胸中所存盖可知矣汪君士章世为婺源宦族绣衣白简朱幡皂盖辉映後先士章当承平时固亦駸駸登要津矣席祖父累世之基既贵且富而未尝有一毫骄矜敖惰之习此岂常情所能及哉既而世道抢攘衣冠氏族荡覆几尽鲜有能不受变於流俗者而士章不易所守处之泰然未尝有一毫穷愁抑郁之意方且与儒生士子日讲论乎诗书礼乐之务此其去常情又益远矣士章之来禾川也未及半载而日夕思其母不置故亟幡然以归禾川之士欲留之而不可於是相率而送之江之浒而属予为之词予惟士章积学力行所见日以高远故能不以常情之所喜者为己喜不以常情之所忧者为己忧徜徉乎道德之中而浮游乎尘埃之外夫岂以荣辱之自外至者为己忧喜哉今归而省其亲也且将复来以尽夫人事之委曲义所当然皆非有所为而为之者也於其别序以赠之
搃制俞公德政序【代姑熟陈彦昌作】
尝闻古之为士者幼而学壮而行出而用於时必有当世之大人君子与而进之推而奨之庇覆而扶植之而又矜其所不能恕其所不逮委曲成就惟恐弗及使得有所依托而无龃龉抑?之怀安其职守而有闻见开广之益则诗所谓岂弟君子遐不作人者其是之谓欤彦昌生处江东世袭诗礼自幼闻父兄师友之训罔敢或坠而早婴多难遂尔颠蹶前年缪承司征之寄来赴禾川深虑弗克负荷兢兢焉若涉渊氷不知攸济独赖新安俞公适镇是邦治兵恤民威德兼着而尤敦诗书悦礼乐好贤下士奨抜後进遂使如彦昌者亦得以依末光而沐余润其所衣被沾溉多矣况当抚定之余閲习之暇增广学舍延礼师儒以嘉惠来学则凡风化之所及乐育之所成盖莫不由是而出春风桃李尽在公门又岂独彦昌为然哉彦昌蒙公之知最先感公之德最厚继自今誓当益求其所未知益行其所未能益自谨畏以求无负大人君子之盛心他时苟能附凤翼而飞逐骥尾而行又安知其不一日千里也不揆僭踰用敢述为序文以写拳拳向仰期望之意
赠陈献章序
陈生献章吾故人陈君致中之子也致中与予同岁生而月日少後於予始相见京师即约为兄弟寝食起处不相离既而复同舟南归至金陵致中还姑熟予还长沙其後复会于庐陵又其後复同宦居钱塘情忘谊合弥久弥笃故尝自谓予於致中虽古人所称金石交未必过此致中质厚而气和尝从事省宪二大府绰绰有声誉轻财尚信义不治家产虽屡空乏泊如也今陈生当四方英俊竞起并进之时退然自守情怀澹泊酷肖其父去年其弟来司永新税课陈生与之偕来兢兢焉以谨畏相劝勉征於商戒其下人令不敢私一钱所习惟笔砚典籍与人交必择其为君子者永新士多称之或者谓以陈生之贤而不为世用惜其若汨没无闻者然吾闻夫子之言曰惟孝友于兄弟施于有政是亦为政今陈生为人子而不愧於其父为人兄而不愧於为兄则孝友之义着矣为政与否何足为陈生惜哉陈生勉之毋以或者之言为信毋以予言为迂则他日所就必有大过人者予庶几见之
赠陈彦昌序
予辟地居禾川老病不能出门户又不能拜伏跪起有来见者辄辞不与见一日或传有以司征来者年甚富貌甚恭辞气唯诺甚典重详雅予固意其必衣冠诗礼之裔以才諝见用於当时者也及询其乡里氏族则云郡某姓某父字某历某仕某仕予闻之因蹶然而起曰审如是则固吾故人之子也吾不可以不见及既见又询其名与字则曰吉昌其幼名固先生之所知也长而字彦昌则朋党之过称也予曰生之名吾固识之而字则未闻也吾何幸见吾故人之子幼而名长而字壮而仕哉元统初元予与致中初相见京师同馆舍饮食起处必偕予年视致中稍长而气味嗜好如一人故相视为兄弟明年同泛舟南归至金陵留数日乃别别数年复会庐陵郡城中方是时生兄弟才二三岁肌肉氷雪异常儿又数年予领江浙儒学致中亦受行省辟为掾旦暮相往来而生兄弟已就学駸駸乎日向进矣既而予以秩满先归别又数年世道迁易江湖险远何期一旦得与生相见哉夫自丧乱以来士大夫离散颠踬平生友朋生死不可知每一兴怀辄痛恨终日於他友朋且然而况吾致中乎相别之久相念之深苟得一人焉言其消息之似且犹足以自慰而况於亲见其子乎又况其子之贤足以无愧吾故人乎吾於生之来见也盖不觉倾倒至矣司征之职士大夫所不屑为而抱关击柝虽圣贤亦为之生由是而日勉焉他日之升必自兹始呜呼故人不可复起矣而见其子之贤有如此焉虽欲无一言不可得也故虽老病而不能以自己因为序以赠之
送吴俊杰归江东序
江东古称多才俊之士盖其山川风气磅礴而欝积习俗好尚滋久而性成有非他郡所可拟伦者天下太平之时百司庶府官有定数不得擅有增损海内晏安兵革不试不得妄有兴废当是时也虽有贲育之勇良平之智无所用之迨夫世变之来四方豪杰乘势奋起毫髪丝粟之才咸有以自见而况於奇俊英杰之士乎遐陬僻峤之乡悉得以自进而况於江东多士之地乎於是吴君俊杰以多才多艺为时所须善断善谋不避强御其来禾川也上官任之而无所疑同列信之而无所忌禆校行伍敬之而不敢议其非其将命而归江东也禾川之士相与饯而送之且冀其归而复来也予观吴君之才用之而不能尽欲用之而尽其才则必如古督察之任如所谓都虞候者使之得以展其能而罄其力则其所设施将必有耸人耳目者非特如今日之所能而已也吴君行且归归而复来其见用也必矣江东暮云予日在望吴君勉之哉
云阳集卷三

[book_title]卷四
钦定四库全书
云阳集卷四　　　　　　　元　李祁　撰序
王子让文稿序
予与王君子让为斯文友二十余年矣始予友子让时子让方锐意科目眉目清拔举举异常人予谓其必为後来之秀其後果亚江西乡榜予又谓此未足以溷子让子让名誉当不啻此已而世故纷纭为性命奔走不暇君西我东音问不相及近一二年乃得再会於禾水之上须髪容貌累累然其中退然其辞气卑卑然予疑其颠沛转徙随俗变化以故若此及观其所为文数十篇皆蔼然仁义之辞凛然忠愤之气深切恳至无不可人意者然後知子让之学与日俱进子让之气与年俱老而非变故反覆之所能沮丧者也予又观其易字子让一篇所见益高所处益下有歛春华而就秋实之义於是又知子让之学日近乎里子让之心日进乎道而非辞说工巧者之所能尚也呜呼丧乱既久平生朋友存者百无二三纵有存者亦不能以自力而子让独能肆志於学不废而益勤故其见於文章者如此予衰惫已甚无复有意斯世而独於子让之文有发焉故为书之
陈古春诗序
秦川素称多佳士士之为诗者率多以能鸣於时数十年来班班辈出而古春陈焕翁尤为杰然高迈者焕翁生逢太平盛时崇尚科目以书经走塲屋间恒为有司所摈斥遂歛其英华而发之以为诗故其诗涵泳悠永隐然有不逢自惜之意又尝泛舟东下过彭蠡而览匡庐泛大江以达秦淮历览吴晋齐梁之都以挹其山川之奇气与当时之名卿贤士议论上下倾倒纶至故其诗反覆蹈厉慨然有悲歌慷慨之情暮年遭值变乱流离已甚而犹日以诗酒终其天年其诗已裒集成若干卷荡失毁弃不存赖其孙宗志极意遍求於其祖父辈行及诸门人弟子所得又若干首盖焕翁以能诗为州闾乡党所推重句未脱藁而人已传诵之至於今不废故宗志得以搜访成集呜呼焕翁不幸而不得利於科目乃独得肆意於诗以鸣於时以传於後不幸而诗稿荡失乃独得有孙若宗志者为之经营以不至悉坠是可叹亦可喜也予既喜焕翁之能诗又喜宗志之能念其祖也故为序之
月琴序
胡君月琴蚤自汲厉尚清雅学诗学书学琴皆有典则其於琴也常求硕师而学焉初布指爪即洒然有异於人久矣乃尽得其妙虽硕师无以过也每意有所适辄发之以琴良宵属思仰见明月未尝不取琴而鼓之鼓之至夜分乃寐甚者至月黑而後止其用意於琴也如是於月也又如是且以自号也予闻而喜之夫天悬象着明以观视天下顾有目者所共覩也琼楼玉宇贝阙珠宫晄荡而洞射者此月也虚庭闲舘清簟疎帘娟好而净秀者亦此月也江光陆离林影靓密虽穷隂之崖容光之隙何莫而非此月之形见乎彼其竭心思劳筋骨以自役於旦昼蹔然以自消弭者其昏晦颠倒无恠也苟异乎是则亦为流连光景沉匿酣酗於秦筝齐竽之妖淫侈靡而不自觉也虫飞薨薨甘与子同梦举一世而皆然夫谁与翫此清景哉今月琴乃能对斯月也鼓斯琴也吾意其於斯时也俯挥五弦仰视层汉情与景相并心与手相忘曾不知琴之为月乎月之为琴乎予虽不能深操於琴而能知琴之妙故为月琴言之不知月琴之能然吾言乎哉不然吾言乎哉予於月琴有发矣既为之序而又系之以诗焉诗曰
明月出海底徘徊上高松永怀不能寐徙倚空庭中取琴月下弹迭奏商与宫流光入襟抱逸响穿帘栊喟彼尘土人扰扰将谁同聊兹媚幽独不知清夜终
赠地理龙朋远序
鸿蒙肇开而山川形焉山川既形而至理寓焉其形虽显而着其理则隐而微非探索玄奥者莫能得之故自风水之说兴上下千数百年而山川之盘郁秀杰者往往遗弃至今而莫之顾焉盖天地之秘待其人而後发自郭景纯而下曰曾曰杨以至於上牢刘氏得其理者寥寥数人而止夫以数人之见而欲求千数百年之间山川之秘宜乎其有遗弃者矣时师俗士持浅陋之术以误当世之人指伪以为真饰非以为是以愚诳愚蒙不自悟岂不深可叹哉今年春予以老病来就医药於永新之上麓主刘君子琚子琚为予谈山水之在其乡境之内者且曰此固予之所自得者也必待龙朋远来决之未几而朋远来一览而决曰是固有得有失然皆未足以尽吾之所见也吾之所见者异於是於是遂指其处以语子琚子琚见之乃大喜曰朋远不吾负也吾不徒誉朋远矣由是遂留宿舘中朝夕相与谈而予亦由是而得以尽窥朋远之学焉大抵朋远之学其传之也有其宗其求之也有其要故其得之也直足以上追古之作者而无愧焉惜其艺成而时乖志远而迹近局蹐乡里而无以自见於世故虽磊砢自负而人或疑之昔者扬子云着太玄法言欲以传世为时所非笑谓其可覆酱瓿独桓谭称其书必传且言凡人贱近而贵远徒见子云禄位容貌不能动人故轻其书尔然则朋远之所以未见信於今之人者或者其类是欤桓谭称子云於衆人非笑之中而子琚称朋远於衆人疑似之际皆可谓有卓然之见者矣方子琚为予称朋远时予固未尝知朋远也及亲与之语而尽窥其学然後知子琚之果能知人而朋远之果有以异於人也今四方多难诚难远图然亦宜稍出而试之使自有宇宙以来山川之秘一旦由我而发则人之见者必将嗟叹骇服诵之於当时而传之於後世又可使曾杨数公得专美於千百载之上哉朋远既深得山水之妙而尤精沙涤与人论夀夭祸福不差毫厘由其识趣高朗故所学辄精又性刚直不苟取不妄谀悦人故极为子琚所称许而予之子位亦辱与朋远游故为序赠之
吴氏族谱序
永新吴氏自昔以衣冠世族称至焕文凡若干世矣而遗风余泽犹有存者间尝持其家谱来言是谱乃宋嘉定甲戌先伯祖光祖所修时则有东山杨公序文及伯祖所自为文凡二篇後六十年为咸淳甲戌先伯京复修之时则有约山朱公为撰衣冠图序文山文公为之跋及先伯自为序凡三篇越四年丁丑世革城?遂失谱不存其後有苖邑令者得之灰烬中以授先伯祖仁叟兄弟於是伯祖欲再修集屡请文於中斋邓先生须溪刘先生文成而伯祖殁志不获遂斌自幼熟闻家训侍先君匡庐宦游湖湘广海间所至必挈谱以随至正癸巳峒獠焚荡州城仅以身免因辟地青原八年始克还乡比还而家毁谱亡遍购求不可得久之乡人有王姓者忽持以来售乃复得之斌窃以谓此谱屡失而幸存其所以幸存者非天之佑吾宗必吾祖宗之佑其後人者也其可无辞以昭示来者此斌之所以有请也当有元盛平时先君由海北宪吏发迹掾广东主南陵武缘簿所至绰有声誉其後宗兄从彦以易经魁江西登乙酉进士第又其後宗侄师尹以诗经领乡荐登戊子进士第所至咸着名节此其显于有元者也显于前代者诸老先辈既发挥之而显於有元者未有所述此斌之所以重有请也祁自蚤岁已闻匡庐有文行着称於时而从彦师尹则又科第中契友也於是谱岂得无一辞哉若其前代之派别远近科第後先入仕之异同行艺之高下与夫颂美之辞戒饬之语诸先辈述作已备无庸赘辞故独取所闻於焕文者次第书之使吴氏之子若孙知是谱之屡失而幸存真若天与祖宗之所以佑吴氏者而不敢忽慢也嗟乎焕文之勤勤於是谱固已无愧於其先伯祖父矣而予之蹇拙疎陋其敢望诸老先辈哉继诸老先辈之後而为吴氏谱序文亦多见其不知量矣然祁观须溪翁序文作於大德庚子虽极意铺写而犹恨观止乎此盖为科制未兴时发也其後凡几年而科兴科兴又几年而从彦师尹相继登第惜乎须溪翁之不及见之也今科制复废而吴氏子弟多贤他时复兴则必有接踵联步以有光於是谱者惜乎予之不及见也後之览者盍有徵於予言
何氏族谱序
永新之望山曰禾山其水曰禾水山之麓水之上流何氏世居之其居演迤连属相望其人多磊砢儒雅彬彬焉予尝读庐陵旧志阅宋时科第人物惟永新为盛而褎然为永新科第第一人者何昼也昼尝读书庐山白鹿洞由南唐自拔归汴以筞干宋太祖其後又以进士及第仕至凤翔观察推官夫如是则何氏之族所以为名世族者固自昼始及观昼之十世孙浩所为族谱序述其系自昼而上至安丰太守叡世次尤详於是又知何氏之族所以为名世族者自昼而上又自有人也名德之後子孙至累数十世愈远而愈蕃夫岂无故哉非有积行即有隐德决非偶然者宋祚既迁浩以布衣倡大义举兵勤王卒蹈永新屠城之祸以死余故谓宋祚三百年何氏与之相终始昼以科第显着於前浩以忠义愤发於後可谓无忝尔祖矣呜呼国祚有兴替而何氏之族至今守诗书礼乐不废古所谓君子之泽五世而斩其果然欤其果不然欤予少时犹及见何氏一二先辈风格论议皆凛凛可敬畏今又得与其孙何彧游彧又何氏之贤子弟也因其执谱以请故为书之
赠卢景宣序
欲观士君子之立身行已必於其忧患困苦中求之当忧患困苦之时而能不失其所守焉则其为人也可知矣学者卢景宣早从父宦庐陵遭世变更父亦随逝零丁孤苦孱弱寡劣而能独立自树不顾流俗兢兢焉以持其身勤勤焉以养其母汲汲焉以读书饬行为务而不以贫贱移其心不以势利易其操於是莘田高公延置於家以训迪其子弟而又朝夕与之讨论乎古今研穷乎诗礼以尽乎宾主相与之谊焉盖高公先朝老成涉历经史其阅人也多其知人也明故能与景宣相与如此景宣年富而力强苟於此而益加勉焉益坚其所守益砺其所学则夫先贤所谓贫贱忧戚庸玉汝於成者吾必於景宣乎见之
王子嘉诗序
向时国家以科举取士士亦唯务业科举罕有能用力於诗者夫岂其不欲哉志有所欲专而力有所不逮故致然耳自江南被兵科举废士虽欲出而为诗流离颠顿困厄已甚又何暇及此二三年来士稍稍得复田亩理其故业故亦稍稍出而为诗此可为诗道幸也庐陵王子嘉以世科名裔笃志力学於诗尤工虽用意精深而无刻苦之态虽措语平淡而无鄙俗之怀有雍容治世之音有萧洒出尘之想可谓善为诗者矣予往来经禾川庐陵界中几三十年闻王氏世科之盛其子弟多俊秀足以继其家声恨未及一见曩时於郡城中得子让今来宣溪乃又得子嘉焉读其诗观其人世科之流风余韵犹可想见岂独可为诗道幸哉子嘉苟由是而日进焉则予虽耄老犹将见其大有成也故为书之
遂初堂诗序
遂初堂者刘君文贯所居之堂也其诗则当代之名流硕士相与咏歌乎斯堂者也文贯之先自清江来永新居城内之三井凡四世而分处於城西门内之水窗又五世而文贯之大父生焉邃学笃行为世师表号水窗翁有元丙子世道迁革翁率其弟兄就北乡合东别业以居凡三十年为子者三为孙者十有三而文贯以次嫡长业儒以袭其家学壬辰兵起流散地与屋悉为强暴所夺时强暴横肆莫敢谁何文贯独奋不畏难累白於有司有司不为理则诉於宪府凡三诉强暴乃伏辜卒复旧业文贯喜其业之复且谓自今得完缉生聚以继水窗翁之遗泽将自兹始故即其旧庐以为堂而题之曰遂初於是凡四方之士闵其力之勤而乐其志之遂故相率而为之咏歌焉吾?水窗翁之生也以宋戊申十有二月而文贯之生於有元也其岁同其月又同故文贯之生以同名水窗翁遭世迁革始居合东为世变之初今文贯经营十余年使祖父之业既失而复得既去而复还则又一初也夫如是则斯堂之为遂初也固宜虽然自世变以来豪家巨室倾覆颠沛虽夙负才智勇力者率莫能保其基拱手以付他人莫之与争而文贯以疲薾之资乃能使强暴屈服而故业卒还岂非儒者之能事哉儒者之能事吾党之所宜称道之者也此诸君咏歌之所由起也此予序之所以作也
赠安成王本立序
医之为道大未可以艺而视之也古之以医得名於世者多矣然少有能进於道者则以其人之非贤者也予少多疾晚更世难思自保持每闻善医者辄喜与交来禾川久乃得安成王君本立视其人非世俗之医也故特精於医世俗之所谓医者不求其艺之精而惟务衒其能以售於人以得人之货利甚者以药杀人而不顾也视夫操戈刃以害人之生者其事之隂贼险狠殆有甚焉而本立则不如是予故曰其人非世俗之医也人求善药本立与之问其价曰疾愈而已或谢焉本立曰置之或曰若干人君生之也本立曰彼不至死吾安能生之禾川城中军民男女几万人无不得其懽心亦无不道其为人者呜呼此黄帝岐伯圣贤设教利世之本意而本立能之予故曰特精於医者也又喜结交当时之士君子相与为诗章倡和以道其志教训其子令从士君子游以博其见闻而进於学是本立之意又未尝以医为自足也吾闻有隂德於人者其後必有人观本立之有子而其事可徵矣予羁旅中药裹未尝一日去左右而本立精於医又与药不索价予方资本立以自老故乐於称道之此虽予有德於本立之私言也而天下之理则不外於是然则是可进於道者本立其贤矣夫
于承庆诗序
于君承庆吾乡亲友也一别五年乃得再见洖村山中予於是重有感矣至正己亥冬红巾逼茶陵城越明年夏围守益急承庆倡城中人昼夜助官军巡逻备御无少怠事有咈於其志辄发而为诗痛愤激烈往往有奋臂扼腕切齿唾骂之意每一诗成辄持以示予予欲和之而未能尝语之曰子姑为之吾他日当为子序已而茶陵城?群凶讙噪持刃器突入人舍杀人填门巷承庆抱父号痛寇不忍害竟以不食而卒其一妻一妾皆即自刎死不受辱呜呼若承庆者亦可谓磊磊落落人矣予既偶不死得与承庆哭别城东门欲还乡就死先人墓下而又得不死乃复窜居永新之界洖村山中日就衰朽而承庆且浮三湘越五岭周回千数百里间以与当世之王公大人下上议论今又以勤劳王事求间道访予山中且得复读其所为诗俯仰今昔恍惚如梦予虽呻吟疾痛不复能为文词而犹能记茶陵城中时语亦安得不为承庆一言哉虽然承庆之志见於诗者固能使人洞见肝胆无毫髪委曲而其才之可以见诸行事而施诸功业者则未之见也今四方王公卿使及朝廷名德重望开受群言无间遐迩承庆幸得从容进趋其间宜必以谠谟谹论日陈於前使厎绥戡定之功如雷迅风烈而云收雨霁天日清朗夫然後向之所以痛愤激烈而奋臂扼腕切齿唾骂之意於是涣然而消泰然而平矣不然则抑郁沈痼无有已时吾未见其可也然则予之所望於承庆者夫岂独於诗而已哉
周德清乐府韵序
天地有自然之音非安排布置所可为也以安排布置为之者人也非天也天地既判而人与之并立焉草木生焉禽兽居焉凡具形色肖貌於天地之间者莫不有声焉有声则音随之矣清浊高下抑扬徐疾何莫而非自然之音哉声音具而歌咏兴虞廷载赓三百篇之权舆也商颂周雅汉魏以来乐府之根柢也当是时也韵书未作而作者之音调谐婉俯仰畅达随其所取自中节奏亦何莫而非自然之音哉韵书作而拘忌多拘忌多而作者始不如古矣古之诗未有律也而律诗自唐始精於律者固已有之至杜工部而雄杰浑厚掩絶今古然以比之汉魏诸作则意趣风格盖亦有不然者矣古之赋未有律也而律赋自唐始朝廷以此取士乡老以此训子兢兢焉较一字於毫忽之间以为进退予夺之机组织虽工俳偶虽切而牵制局促磔裂以尽人之才故自律赋既作迨今六七百年之间而曾无一篇可传於後世曾无一字可益於世教凡若此者皆韵书之贻患也嗟乎韵书之作也果何人哉使其果圣人也则吾不可得而议也使其非圣人也则亦安得而尽信之哉孟子之於武城取其二三策而其言曰尽信书不如无书夫以圣人之书而孟子犹未之尽信而况於後之书乎况若沈氏之书者乎今且直以一方之音而欲行之於天下以一人之见而欲行之於万世偏仄固陋遂为成书使後之人遵而用之如衆工之守?墨小吏之持法令靳靳乎不敢少有迁移吁亦可叹也已予自幼入小学学诗常怪夫东冬之不相通也清青之不相用也则执以问诸师师曰此有清浊非尔所知及长而益疑则又以质诸乡之先辈则乡之先辈亦有疑之者矣疑之而着而为书者有之矣恨世变莫知所存亦莫能忆究其说常往来於怀高安周德清通音律善乐府举沈氏之书而洗空之考其源流指其疵缪特出己见以隂阳定平声之上下而向之东冬锺江等韵皆属下平以中原之音正四方之音而向之混缓范犯等字皆归去声此其?明白而易见者它亦未暇悉论也盖德清之所以能为此者以其能精通中原之音善北方乐府故能审声以知音审音以类字而其说则皆本於自然非有所安排布置而为之也使是书行四方则必将使遐邦僻峤之士咸知以中原之音为正而自觉其侏离鴂舌之为可愧矣又推而施之朝廷则必能形诸歌咏播诸金石近之则可追汉代之遗风远之可以希商周之雅颂而虞廷赓歌之意亦将可以闻其彷佛矣不其盛哉
汪氏族谱序
新安汪君士章持其族人松夀所着渊源録以示予且曰松夀所着详矣其旁搜远取者古验今细大不遗使吾汪氏之子孙得有所凭以不紊夫尊卑疎戚之序其用心劳矣然松夀特详其所自出而於他族不能皆详盖族之盛者久则必分分则益衆衆则不胜书矣此理势之自然也松夀居休宁而吾居婺源之囬岭渊源録汪氏谱也而吾回岭之族系未详此吾回岭之谱所以不得不作也松夀居休宁则详其所自出今吾居回岭亦详吾之所自出吾之意即松夀之意也自回岭以前则同松夀吾非敢有加於松夀也予按汪授姓始於鲁成公传至士章凡七十四世其间世次考据明白非臆说者具见渊源録松夀於汪氏不为无功矣而士章复为此谱详其所自出盖老苏氏眉山谱已有谱为吾作则详吾所自出之说士章之谱非无所仿而作者也夫自远而近自疎而戚由受姓而至於己身详悉具载岂非为人子孙者之大愿哉然势有所不能则详其所自出焉可也然则松夀虽有功於汪氏而士章又有功於回岭者矣汪氏世有显人功名富贵科第武功赫然为江左名族然居新安以来至唐越国公为最盛分居他县仕有元者惟回岭为最多越国公以下具见各族之谱仕有元者向使士章之谱不作则其仕宦行事之迹皆湮没而无闻矣岂不深可惜哉又况乎尊卑踈戚之序其有关於汪氏者尤不小也士章读书博学事母尽孝於兄弟尤极友爱无富贵之习功名之志於世事澹泊无所营而独殚力竭志以成此谱其所见去常情远矣吾闻君子能尽孝於亲其子孙必有兴者若王祥之後蔓延於江左而功名之盛其国家虽隆替而王氏之子孙愈昌而愈炽此其验也吾见士章之後子孙必有勃然而兴亦若先世之忠勤以开其後则斯谱也又不患乎无接踵以续之者矣士章求予文序其前故为书之
送易玉田之龙阳学正序
龙阳为湖北善地居洞庭上游其山川辽廓平旷幽迥演迤无穷林大谷层岩峻岭之限故其俗厚以淳其地多腴田沃壤湖地薮泽藕根菱芡於是乎产鼋鼍龟鼈鴐鹅鶬於是乎聚而细氓得取之以为利故其民富以饶南宋时蜀之贤士大夫居官避难者多家焉今其故家巨室率多蜀人故其士皆文以雅夫惟其如是也故为政於是邦者其政易以行而为教於是邦者其教亦易以入余往年客是邦是邦之贤士大夫多予所旧友是邦之学者多出予舘下今别其地四三年矣而未尝一日忘焉玉田易君由县教官再转而陞郡之博士予嘉其得善地故为叙其山川风俗人士之美以道之虽然予岂徒以是为君幸哉予将又有望焉凡学校与科目相盛衰科目行取士多由学校则科目学校皆士气所由关也科目废而学校独存则斯文之脉所恃以不絶者惟学校已耳舍是他奚望哉苟职教者於此而不加之意则学校虽不废犹废也君之是行也为我告龙阳之大夫士其勿以科目之废而轻学校为我语龙阳之学者其勿以科目之废而忘学校公以处之勤以厉之则科目虽废斯文固无恙也非君吾谁望哉明年当买扁舟上沧水以观君为教之绩君其无负予言
送陈元善赴海北宪掾序
科目行士皆蕲一第以行其志然其初入官率多得州县又往往居佐贰下僚守长肆行奸吏无检加以大府把握於上一失其意立蹈祸机而豪猾之民又从而窥伺之盖有终日忧勤而无益於事功者回视昔时读书谈道之乐反不可得噫士志此而求以行其志难矣哉惟进士之举而第者得为宪府掾史秩虽卑而其谋谟赞画能与宪府官相可否於是一道之间官吏之贪亷聪黠民情之苦乐忧喜风俗之醇醨上下皆与焉意之所向无不可为而又无把握窥伺之者士而得志於世唯此为庶几乎予同年陈元善两以乡举至礼部不见取於有司辄增修其业不少懈名行着闻久而益信故当道之明公要人交章称誉欲用之又以例不可乃举为海北宪掾而元善之意犹若有未慊者予谓夫士之幼学壮行每欲侥幸一第幸而得之以自试於州县局缩淟涊岂若得一宪府掾之可以行其志哉纵使得一州县而治之无不如意亦不过百里而止岂若佐宪府行政事其恩威得以厉一道之广之远哉以彼易此孰得孰失要必有辨之者元善行矣异时归告予曰某郡某守令贤吾告之官之长而举之若干人某郡某守令恶吾告之官之长而黜之若干人行某事出某令当一一语我庶有以见元善平生之志
茶陵州达噜噶齐托音善政诗序
为政之要曰公而已矣公则明明则人之情伪事之是非举不可掩率是而行宜无不得其当者然又必守之以诚持之以久然後足以成治功得名誉也茶陵为州号称易治而为政者率皆以私意扰之由是怨讟日滋名誉日损若是而诿之曰民之难治是岂民之过也哉今监州托音公则不然自公之来民咸畏公之威而乐其寛服公之明而爱其亷听公之教而委心於其赏罚於是自郡邑至乡井皆称之如是者凡三年而公之政治益勤今年夏境内以旱为忧斋戒徒跣冒暑以祷雨随祷而应民既悦喜未几广东寇窃发声隣境帅府檄郡县缮修城池民又以役为忧公得檄即按视圮毁调附城居民有力者为之又不扰而集乡民之入城者见其事之成而不知其役之兴又大悦喜於是而益称之州之役赋视亩地之多寡以为户籍之上下而贫富相倾每不得其实至有产业俱尽而赋役不减者大府虽屡行下而有司惮於浩繁倡而复止为害滋甚公於是听民得以自实且捐己俸以供吏胥笔札之费稽校出入吏执笔视公为谨无敢容其私故能举数十年不治之弊而一旦为之是又大有功於民者於是盖屡称之矣大抵公之处心也公故其临事也明而又加之以辨敏之资持守之力宜其愈久而民愈称之无恠也既而州之儒士咸愿作为歌诗以颂公之德於无穷而属予为之序夫修其德政以与其民同其好恶者为政者之事也而缉其德政以播之声诗者士之职也以公之善政如此而不能使之揄扬敷布以传於远以埀於後以劝於将来则为士之职不既荒乎是皆吾党之士所当相率而奨助之也故为之序
赠胡务敏序
近年予来安城留王氏读书楼性嗜简静罕与人事相接惟文学之士时与为交际然亦鲜有能助予者既而王氏延务敏以训其子弟乃得尽相与之益焉务敏自早岁即颖悟於诸经无不习习之无不得其要固可以为人师矣观其立规布画授业解经已卓然有领袖诸生之意予亦以远大期之而务敏之心未止此也夙夜勤勤惟恐不逮教授之余即痛自课责言卑而貌恭若於予有相师之意者甚矣务敏之无自足也夫人固贵於知学学而可以为人师是必有异於人者而褊心局度往往以是自足是徒知以师道自居而不知师道之为无穷也今务敏以积学之久为诸生师亦其宜尔犹慊然自顾而欲求分寸之益於予甚矣其无自足也虽然务敏既不足为人师予其敢为务敏师哉予於务敏亦因有以自警焉书曰惟斆学半务敏宜尽心焉於其别书以为赠
萧氏疃吟四叶序
萧氏之诗盛矣夫诗而至於四世其可不谓之盛乎天之所以予人者甚不数数也穷古迄今凡几千百年而能诗者有几盖诗於宇宙间如至宝之不常有使天而数数以予人则诗亦岂足贵哉此固天之所甚靳而不肯轻以予人者也天固靳之而萧氏固有之则天之所以与萧氏者独何厚哉萧氏世居禾川秋山下自宋至我朝领贡举者相望而所谓疃吟集行於世者则季韶雪崖翁之所作也季韶之诗如静得王先生青山赵先生皆称道之二先生号以诗鸣则其所称道者必不苟矣季韶之子公翰公翰之子与敬皆深於诗者与敬尝受诗经於冲所彭先生故其温柔敦厚之教为有源委至其子谦用所作尤清俊可爱里人左起中集其四世诗名曰疃吟四叶噫盛哉昔老苏公谓千金之子可以富人可以贫人而求一言之几於道不可得天子之宰相可以生人可以杀人求一言之几於道亦不可得噫一言且不可得而况其多乎况於四世乎且吾闻谦用彬彬好修极意举子业尝以儒术发身湖南今且録郴学矣使由是而昌其诗铺张皇猷以大鸣国家之盛当又有盛於今日者故述其家学之盛以序之
萧氏族谱序
予初避地来禾川闻义山萧氏之族多文学行义之士着名於时比年来上麓以所闻訽之刘君子琚子琚曰予萧氏之甥也萧氏信多材然非独以文学行义称也且有智力刚毅之士足以撑拄时变予心甚喜之而末由考其派系之详及观光谦所编萧氏族谱然後其详可得而见盖萧氏旧有谱宋季丧乱失亡赖诸老口以相授当有元盛平时光谦与兄光宇侄凤冈相与讲论性理之学每岁科兴则偕试其艺翕然有声塲屋间方是时亦尝用意於谱辄又慨然叹曰吾徒方从事科目幸而有成他日为之未晚也已而时异事殊光宇凤冈相继沦逝於是光谦之侄某某相率以请於族之长曰某某某某跃然喜曰此吾之责也遂以谱事属之光谦光谦领之而未就既逾月其侄孙某某复率其昆从子弟以来请亟成之以毋坠其先世之绪而贻其後人光谦乃精加考订以就此谱复继之序以述其详着之词以示其训秩乎其有序也蔚乎其有文也凛乎其有戒饬之义而不可犯也吾观萧氏之初祖繇五季自长沙来数百年间世祚凡几废兴人事凡几变易而萧氏之族至於今衣冠礼乐视昔无忝岂是乡之山水奇崛其锺於人者固自有不同欤抑其人之才有足以当世道之变而致然欤不然则萧氏之所以久而不替者其必有故矣吾闻萧氏二世祖遇达僧为卜葬地当时问其所欲则曰不愿富贵但愿後裔温饱绵绵不絶耳夫如是则萧氏之所以久而不替者岂非山水之胜其锺於人者固自有不同欤吾又闻当宋靖康间时则有若宗义以武卫闾里南渡绍兴时则有若安质宗旦克复禾川邑有元定江南时则有若彦清兄弟八人咸有勇力材艺而彦清尤骈胁多智能庇活其亲族乡党大溪山阳襄洞寇负固累年江西湖广夹攻弗克时则有若国材国华定翁兄弟率壮士先登克之以功授爵赏及至正壬辰之变所在?起人不自全时则有某某出赀力率衆守御累着劳効而某父子又累击贼擒其渠魁以保障其乡隣咸受爵赏之命夫如是则萧氏之所以久而不替者又岂非其人之才有足以当世道之变而致然欤嗟乎世之故家大族能如萧氏者几何人哉时平则文学之士彬彬焉出而驰骛乎科目之塲世乱则材智之士矫矫焉出而赴趋乎功名之会是岂世之萎薾琐屑不自振拔者所可与同语哉予既喜子琚之言为可信又喜萧氏之子弟能恊志以成此谱使後世有可遵守者故因光谦来请而为之序
云阳集卷四

[book_title]卷五
[集部,别集类,金至元,云阳集
钦定四库全书
云阳集卷五　　　　　　　元　李祁　撰序
赠陈文峯序
禾川陈文峯儒者也自负其学不肯为里中人慨然有四方志予闻而壮之以为儒者之道固无往而不合况当辐员万里车书会同时耶夫以文峯之才之学而适遭乎其时是惟无出出则朝建斾而夕遇主矣韩昌黎谓古之人於周不可则之鲁於鲁不可则之齐之秦楚也予谓此春秋战国时为然盖列国之君有异好而当时之士亦异业故有遇不遇耳方今六经孔孟之书家传人诵而文峯之所挟者又以其道亦焉往而不合哉予知文峯朝建斾而夕遇主矣文峯於儒为世业其家学远甚是为序
赠地理刘济川序
风水之说尚矣余曩时种学绩文刻志自厉故未暇究其术比因父艰为宅兆计业是术者往往访余山中尝试以意叩之率多拘其数而昧於理得其麄而不能其细甚者或委曲迁就以求售其说余殆将厌之既而得刘君济川於邂逅中一见知其异於昔之所尝试者或青灯共坐历述所见则指顾转盼虽千里如面谈或陟降上下穷讨源委则论山势之去留隐显水势之向背趋舍如指诸掌至於问难回折论辨是非则又深於理而不外乎数得於细而不失其麄而且持其说而不苟迁就以蕲用於人於是而又知其有以异於昔之所尝试者盖其习之也久故其业之也精其见之也明故其用之也当其守之也确故不肯变其说以蕲用於人是岂浅浅之为术者哉嗟乎世之怀才抱艺以自着者多矣然或枉之以干时屈之以媚世者亦不为少其视济川得无恧乎余既佳济川之术有以异於人而又佳济川之志不少失於己故序之以赞其行
贺胜可诗序
安成周南瑞所刋风雅通志载贺胜可诗凡十余首尝得而读之爱其音节谐婉意度清新而惜其所取有限不及多见又意其佳处未必止此近乃得其全稿而读之浩乎如春光骀荡百卉溢目而非特一花一草之可人然後知胜可之诗其佳处固甚多也大抵胜可之诗以平易胜艰险以天性胜雕琢故每出即佳异乎苦心焦思之为者诗之为道固如是而已若二赋已极高妙天马奔放奇崛有太白不羁之遗风拟恨俯仰曲折得文通形容之余思此又有出於诗之外者盖赋者乃古诗之流深於赋未有不深於诗者余因论胜可之诗故并及其赋云
石潭渔唱序
有擕石潭渔唱集来视者问之则曰此庐陵萧居仁所为诗也居仁宅近有石潭焉幽廓寥敻可游可嬉居仁日渔钓其间放然自得每兴有所适即发而为诗此其所以为渔唱者也及啓其集而观之首得玉虹泉一首赋咏亲切读之慨然有燕马嘶北风之意其次如赋全公余公及凯歌之类皆练达时务隐然有嫠不恤纬之忧他如题赠酬答又皆委曲深至此岂果於忘世者哉盖自昔之人不得志於当时则恒托迹乎山林寄情乎泉石或樵或渔无不可以适其意者此固石潭渔唱之所由作也吾闻古之为钓者或直其钓而不饵居仁之渔唱或者其类是也欤
顔省原诗序
诗三百篇皆可以移风俗动天地感鬼神至其可兴可怨可群最易以感发人者莫近於十五国风盖国风多出於闾巷细民之口故於人情为尤近自科塲以通经取士有司命题多出雅颂出国风者十无二三由是而习是经者亦惟雅颂是精国风则自二南之外罕有能究其情而得其趣者此学诗者之大患也禾川顔省原蚤有志於学习诗经为举子业廪廪有向进意不幸遭世乱离科目废无以展其业遂折入声韵以吟咏其情性而发舒其英华予得其稿首读秋怀十章兴趣超卓非苟焉者他如五七言律亦磊磊可称咏盖其所得於三百者固自有本也予特恐其习熟乎科塲之弊故以国风之说语之诗道无穷学诗者无止法省原苟能因其所已能而益求其所未能他日所就其可量乎
送项知事序
士负奇杰气欲磊磊自树立天地间不肯少有所挫苟以一毫挫於人则愤怒勃郁思必泄而後已此古之豪杰所以遭颠顿困踣而不能自已於拊膺切齿奋臂而攘袂者也然或一因小挫即厌然销沮不复自振至有以善为不可为而不复为以至於?然丧其平日之所守者此则世俗所为而非士君子之所当为矣盖君子之心求以无媿於己故夫事变之来虽不能尽如吾意而吾之所以处之者未尝少移夫岂以一时非义之荣辱而易吾操哉友人项伯善来知吉安幕府事政平而讼理吏服而民安士大夫方期君之久於其任以观其成而君以诖误去君虽去不辨而士大夫之知君者咸为君惜盖不徒为君惜所以为公议惜也自公议不明於天下而世之为善者沮然公议不在有司而在士大夫则君之去亦何歉哉余窃禄於闽与君相善且素知君之贤也今虽不敢从吉安士大夫之後而窃尝观君之政且尝闻士大夫之公议矣然吾观君之去终若有愤怒勃郁之意余故以士君子之所以处事变者为君告焉君之去也既能揆於己而无惭其必持其操而不易毋徒以一毫之挫自累也余之知君也深故其告君也切谨毋谓予为过言云
赠向千户镇永新序
至正四年夏五月管军千户向某承帅府檄分镇永新吉安之士咸相率为歌诗以赠而属予序予谓夫文武之道不相能也久矣武以文为迂阔文视武为粗勇求其一言之相合者盖寡况文士持议论慎交接苟非其人而欲借其一言之助者尤寡今向君将有行而吉安之士咸相率为歌诗以赠之其必有以致之矣吾闻向君以将家子笃意文学恂恂下士与人交久而益敬使人忘其为今将军者然则向君之所以致此於吉安之士者良有以也昔祭征虏当军旅抢攘时每於军中雅歌投壶千载而下犹能想见其风度况今四海晏一无烽火之警则闻征虏之风而兴起焉者宜有其人乃曾不多得独於向君乎见之则其所以见称於吉安之士者宜也吉安之士歌诗以赠向君则予之不能已於言亦宜也故为书之
送吉安莫知府序【代永新守御官作】
循良吏之见称於史策者莫盛於汉故自三代而下论治效者亦莫盛於汉汉承秦苛刻之後而济之以寛大天下郡县往往得人以着治效而其所谓循良者率皆重厚长者而非徒以激切严厉之为尚也使当时之为郡守者率皆如郅都甯成则汉之治效又岂足为後世称美哉方今大江以西唯吉为难治词讼之繁财赋之重人情风俗之不同皆非他郡所可比於是古濠莫公繇江西理问来领府事疏剔繁冗洗削奸弊勤以奉上而不顾其身之劳严以待下而不恤其情之私其决事也以明其赋歛也以公汲汲焉唯恐公家之需或有所缺戚戚焉唯恐闾阎之情或有所不堪盖公以重厚之资怀岂弟之德故施之於政如此予生朴鲁早从事戎行叨守边徼去公治所无二百里朝夕固已熟闻公为政之善而不及一见顔色尝歉於怀今公又将束装有入觐之行则所谓一见顔色者常恐负负虽然予闻汉之循良吏率由郡守入为九卿故有以北海太守入为大司农者有以渤海太守入为水衡都尉者又有以南阳太守徵入为少府者其他徵入至大用者不可胜数方今急於用人而重厚老成明达练习如公之为者其可使久处州郡哉骐骥虽老千里之程常在足下予固为公望之他时一见顔色以副夙昔之望庶几於予言有徵云
题孤峯上人蔬笋味诗集序
天下之味莫贵乎谷粟莫妙乎蔬笋谷粟者人之大命也人一日不食则饥故通天下无贵贱无小大咸知谷粟之为贵而莫敢厌焉蔬笋者若非税鞅纷华游心淡荡之人不足以知之孤峯上人与予有乡里之契早悟宗旨凡闻某处山水佳必往游闻某人有学行必往见以求所见闻矣一日孤峯师以蔬笋集示余观之在京师时所作意度雄伟识见超卓又尝游两浙间余极喜与谈两浙间事备观孤峰诗集所载譬如大官之厨肥羊腯豕嘉殽美胾之馔苹蘩藴藻之菜杂然并陈味固隽永岂寻常粥饭之僧比也作诗难观诗尤难今後有欲观师之诗者求其知味者与之可也
史略故序
司马温公修资治通监惟一人能观之尽卷乃怅然恨其繁复为举要历而人亦莫尽读近世乃有史略以便初学然读者亦有未尽解其故者庐陵罗伯刚王子让乃复增损史略而加注释焉於初学为尤便也伯刚通斋先生之孙天性纯孝友谊尤笃业进士有声私试每在前列而竟黜於有司暮年且有丘明之眚子让乃靖衡潮三州太守之诸孙与罗君道同志合虽领荐小见於世遇时艰事殊不能以大用近年家居多间乃相与记忆绪余以成此书盖自丧乱以来江南数千里莽为丘墟士大夫家求一经一史且不可得况乎乡里僻陋之民哉今二君乃能增损注释此书使初学者犹得以少见上下数千年之治乱大略谓非有补於世教不可惜乎以二君之才之学而不遇於时故俯而就此使其遇於时也则其所就岂果如是而已哉
赠王山长序
今常德为古鼎州鼎州胜槩名天下久矣昔戎昱以诗着於唐宪宗命有司以鼎州处之谓使武陵桃源足称其吟咏士林以为荣夫为天子而以鼎州荣一士人为士人而荣於得鼎州则其山川之奇秀风物之清美为何如士之居官而得鼎州者其荣犹若此则夫士之生乎是州而处乎是州者又何如往年予客同年范郡博家凡其山川风物之盛盖得其半独所谓秦人避难之所未获一造焉近年王君尧宾来教东山尧宾鼎士也与范郡博有交契焉故予欲与之尽论其山川风物之胜而未能虽然予愿窃有言焉夫秦人避难之所自昔相传为武陵桃源之地然自秦至晋未几百年榛莽荒塞之中而彼渔者乃得而至自晋迄今凡几百年风气日开人事日夥宜乎道路之日通也而卒未闻有一人至焉则其地果安在哉或谓今之桃川即秦人所居之地则其地若无甚难至者彼渔者固不得而专也谓别有幽深阻絶之地非人迹所可到者则秦人何自而知其地渔翁何由而踵其迹是皆未可知也予既不得亲造之又不得与尧宾尽论之是可叹也已尧宾生乎鼎州处乎鼎州其青年俊气有学有文皆人人所其敬虽其志在功名无复屑屑细故然山川风物之事亦吾党之士所当考者予故始终言之尧宾归见范郡博就以此致问讯云
赠刘天吉序
永新刘天吉儒士也教授邑里凡几年既而抵几叹曰嗟乎予之不遇也予岂能郁郁居此哉於是慨然远游以来别予山中予曰士之不遇也多矣岂独天吉哉夫士之遇於时也非徒安坐此室以俟夫人之知也必其学问之充闻见之广而又加之以交游之多援引之重然後足以得名誉而成事功杞梓生於穷原匠石何自而知骐骥馽於菹泽伯乐无由而致士之穷居独处亦岂异是哉且子独不见夫珠玉之为用乎夫珠玉天下之至宝也然珠不宝於渊玉不宝於山四方之珍奇服玩往往踰万里而後贵盖其踰也愈远则其贵也愈甚今子以学问文章之富而自限於闾里其不遇於时无恠也然则子之行也其将在渊之珠在山之玉乎抑将以蕲乎匠石伯乐之知乎予於是有望矣
送欧阳学録之吉安序
欧阳氏吉安世族也观之文忠公可见已世之以文章事业而着者累累有焉至芳庭始以学校发身再转而録吉安之文学夫吉安大郡也俊秀之多文艺之美道德之富皆甲江右则夫任一郡之师表者不其难哉况乎士之立身操行莫难行於州闾乡党父母兄弟之邦也隣里亲戚之所攸处也朋友之所由交而是非善恶之所由着苟非操履之纯素见推服则能行之而不窒者鲜矣今芳庭安成之秀士也安成为吉安属邑则亦州闾乡党也以属邑之民而为郡之文学亦难乎其为职矣然吾闻芳庭质厚而气和行纯而学敏盖能笃於自砺而成其业者也则其见於州闾乡党必有素矣而况乎其为欧阳氏之世族哉出而行之吾见其易未见其难也且予客吉安谒郡学升讲堂摩挲文忠公之碑而读之端重详雅忠厚恳至其所以有望於吉安之士子者可谓深且切矣今之由乎是者果能如公之所望者乎亦有未尽如公之意者乎芳庭之行也其必读其文仰其风以公之所告士子者告之以求无负於公之心以庶几无愧於子之职则向之所谓难者有不足言矣
赠医士顔一中序
顔一中以医名江湖久矣予居乡时乡民之得奇疾者皆走百里以迎一中一中至则家人喜跃相庆且曰人而得奇疾不幸幸而得一中可不死人之所信之者如是其所治疗又往往有神效予亦异之及来江西闻人之信之者尤甚於吾乡人之信之也其所治疗又有神於吾乡之所尝治疗者也夫然後知一中之术果异矣观其取材制剂率用奇品多人所不能识者而其攻治之方溃决之术湔涤洗濯之法又与他人异故其所治辄效率能治人所不能治者至其所不可决非它人所能疗夫人之为术要必出於衆人之上而後足以见其术之精苟为不然则我有是彼亦有是我能是彼亦能是何足尚哉然则一中之於医其必有异矣昔有得王充论衡而用之者识者谓其不得异人必得异书然则一中之於医或者又类於是乎
赠郭环溪序
人之相遇非可以逆料而预计也凡逆料而预计者皆非也古之人盖有同席而不相能亦有隔千里昧平昔而情同意合於一时之顷者此其故又若不偶然者以予之羁寒偃蹇不宜於俗每一辞乡井即慨然念人情之难合以为天壤间不知复有几人知我或得一二情意之相似者即驩然无间以共慰藉盖虽不敢必知我之有人而亦未尝无其人也今年春予来安城复得环溪郭君於舘中一见恨晚或高谈名理出显入微洒洒有佳致令人如与王谢家盛集或春风把酒夜月凭阑慨慷高歌令人如登黄鹤楼坐赤壁舟中吹洞箫而望羽人也至其论事可否辨古今人物高下又落落出人意表听之至终夕不倦予之知郭君也如此间尝出予文共读即能辨其美恶而品量之则郭君亦知予矣於是相与言曰予与君不相知也不相知而相遇非偶然也今既遇而将别也不知复遇之何时也夫人事之变无穷使他日而相遇也不知於今日又何如也郭君请书之遂次其说以为序
赠巩汉甫序
武城巩汉甫以青年盛气试吏於茶陵凡几年其胸臆明快开爽其言论俊辨英发其才器文章又足以剸繁处剧视目前事若无足经意者衆皆推之而号以杰斋盖有取於汉有三杰之意夫汉祖奋布衣起蒿莱非有四方之英雄豪杰事孰与办故三人者并起而应之以成其勲今天下承平海宇宁一虽有英雄之姿豪杰之气若将无所用之然人才之出也非独才之不同亦其时之所遇何如尔况今天下虽至承平海宇虽至宁一而蛮乡小丑尚肆猖獗有志之士常扼腕焉若张留侯之运筹帷幄韩淮隂之战胜攻取岂无二三策可施之今日哉汉甫累世簪绂功名乃其余事发迹青云政自兹始勉之勉之谨毋谓萧何起刀笔云
云阳集卷五

[book_title]卷六
钦定四库全书
云阳集卷六　　　　　　　元　李祁　撰序记
赠刘时中序
济南古称天下名郡以邹鲁属焉故也盖自周公鲁公敦行风化而礼让信厚之俗素着迨吾夫子与顔氏曾氏子思孟子相继并生於其间而千万世道统之传繇是而出汉兴承秦灭学之後礼乐崩坏儒教泯絶而伏生以口授尚书为千万世经师之首其他醇儒庄士有节义名检者无代无之信乎天下之名郡无以加此比年刘君时中来永新判州事予以老病畏人不敢出与相见久之乃稍与语历历言齐鲁间事与夫圣贤之世系封爵里居地理之山川人物好尚如指诸掌问之而无不言听之而不能倦然後知君之所藴者有非寻常所可及也君世家历城为济南属邑其先君尝为邹鲁儒教官君自幼随侍不出庠序故於俎豆礼文之事甚习及其壮也复随侍南宁以?得永州东安尉涉历险远故於人情物理之变甚深今而来佐永新也安於贫而不求勤於事而无忽其歛於民也若不得已其奉乎上者若有所不及官无废事而民咸安之盖以君生长乎礼让信厚之邦涵濡乎圣贤诗书之化而又尝驱驰湖湘之间閲历桑海之变故其见於容貌词气行事之际自有不可掩者虽然吾尝诵吾夫子之言曰齐一变至於鲁鲁一变至於道君之去齐鲁也久矣世道之迁变也甚矣不知今之齐鲁犹吾夫子之所谓齐鲁者乎车书会同行且有日吾愿从君诹之
赠王济舟序
永新学校在州治之东世变十五六年居官理民者率以甲兵钱谷为务守城池者亦惟务修筑完缮利器械以待敌其於学校非独不能有补而又废之甚者至纵小卒挈妻孥襍处廊庑下堂上楹柱或纵以繋马汚秽殆不可言及新安俞公来镇是邦始令扫除修治视栋宇之欹腐者易之?橅之迫隘者广之次第兴举日亲临督视工役於是部将军王君济舟慨焉有所感慕作而言曰我公务新兹学勤劳若是而我辈偃然坐视无所助益窃独不愧於心乎遂驱其卒徒日来趋事赴功左右服役惟公之指顾是从辟置宫墙土石附固高广坚厚轩廓环缭瞻者耸敬过者咨叹而学宫之士子咸愿形之歌咏以着厥美予谓君之为是役也上有以敬明圣人之教使士卒咸知所当尊下有以顺承俞公之心使士卒咸知所当敬一举而兼得焉可谓知所务矣君名海字济舟有才智能屡立勇功以着名当时其来永新也勤以检其身严以律其下是以士卒畏其威而莫敢犯其令民咸安之今兹复能用心学校使学宫之士子为歌诗以美其功其过人亦远矣故为之序以述其槩焉
吴远心诗序
吉水刘梅南永新文固溪皆善评诗刘谓吴远心诗有苍古简峭有平淡近自然使杂之古十九首读者莫辨诚哉是言也吾於远心无间然矣文谓远心托物起兴得於诗之二南此语固当第於诗中取数联而表异之则远心之妙政不啻此大抵远心天才既高又能遍览诸家加以句链字链故能使人可爱如此抑余又闻远心举子业更精则其所长尤不啻此惜余未能尽见远心所长何当握手论心以慰予想
美太尉高公诗序
至正九年秋御史大夫高公告老於朝情实恳至天子察其诚乃可其请以太尉致政而南居於苏饮食起处衎衎如少壮时既恬以娱无与外事如是者二年天子念其劳乃遣使賫金币上尊酒仍计其岁俸之全以赐之使者之至邦人聚观於巷於门欢喜歆羡举手而言曰有是哉公之多福也昔公以世爵之重服劳皇家出入台省於兹有年方将以耆德夙望为国柄用而乃辞宠禄而不居安乐闲而自适荣名夀考於焉允臧由是观之所以受今日之多福者其致此必有道矣易曰劳而不伐有功而不德此公之所以受福也又曰王三锡命承天宠也此公所以受福之多也然则我国家优崇老臣之意非公其谁当之於是邦之士子咸愿作为歌诗以颂公之福於未艾焉
谭行远诗序
自予少长及与谭公行远为文字交其年同其趣同独行远学识超迈去予远甚此则有不可强同者其为诗夙自振发有凌厉气由是负才名江湘间予时方习举子业虽窃慕为诗而力有弗逮每见行远诗辄自愧或闻诸人称誉行远诗益自愧心悒悒又若有不平者恒自奋曰彼能是而我乃不能是是吾羞也俟毕吾业吾当与行远并辔争先耳及来为吏簿书狱讼之劳其心期会趍走之劳其形一日之间余力无几视平生旧业且化为虚空无复存者况欲学其所未尝学求其所未尝有者哉日复一日岁复一岁於是与行远别十有二年矣今年秋行远来省其兄吴门解其装得其经行近诗若干首敷畅条达明切痛快俯仰变化探索幽眇而行远之於诗益昌矣行远之诗益昌则予之愧行远也益甚虽然人自中才以下志气视血气为盛衰予向时力务为学见人有艺能不肯少自屈让於行远诗犹有欲并辔争先之意至近年则不复能争矣非独不能争亦不欲争矣向时见人有艺能人称誉之恒若不平者至近年无复不平矣此无他志气与血气俱衰故耳予方欲与行远论古圣贤广大精微之学以尽彻今时之町畦藩蔽而行远念亲亟还无由暂驻故不得不为行远发之行远归出所为诗以示尝所往来者而并以予言语之使知行远之诗日昌而予之志虑衰竭为可鄙也
师子林诗序
自天如师坐师子林中地益辟景益奇四方之来得於观览悟悦者益衆於是内而京师集贤翰林之名德重望外而郡邑词林赋薮之才俊英游皆托之诗章以写其景物之胜至有足未及造其境而心与之游者亦想像摹写以极其趣夫如是则师子林之得名当时亦已远矣予尝观其地之广不过十余亩非若名山巨刹之宏基厚址也屋不过一二十楹非若雄殿杰阁之壮丽焜燿也其徒衆仆役不过十数人非若高堂聚食常数千指也若是而能得名於当时之士大夫无乃以其人而不以其地欤盖天如师夙自警拔又恒居天目侍中峯国师而尽得其旨功深力到愈久而弥彰是以世之贤士大夫莫不慕其为人而乐谈其道即其地赋其景耳师之上弟字可庭将裒之以为卷持以示予予复之曰昔之佛舍僧房托名羣贤集中以传不朽者多矣若师子林则固无待於诗也无待於诗而诗以美之者当世之士大夫也裒之以卷以传永久者可庭也可庭之意非天如师之意也欲知师之道者当於此卷之外求之
草堂名胜集序
崑山之世族居界溪者曰顾氏顾氏之有才諝者曰仲瑛仲瑛即所居之偏辟地以为园池园之中为堂为舍为楼为斋为舫敞之而为轩结之而为巢葺之而为亭植以佳木善草被之芙蕖菱芡郁焉而隂焕焉而明閴焉而深一日之间不可以徧赏而所谓玉山草堂又其胜处也良辰美景士友羣集四方之来与朝士之能为文辞者凡过苏必之焉之则欢意浓浃随兴所至罗尊俎陈砚席列坐而赋分题布韵无问宾主仙翁释子亦往往而在歌行比兴长短杂体靡所不有於是裒而第之以为集题之曰草堂名胜凡当时之名卿贤士所为记序赞引等篇皆以类附焉间尝取而读之高者跌宕夷旷上追古人下者亦不失清丽洒脱远去流俗琅琅炳炳无不可爱吁亦盛矣予幼时读晋兰亭唐桃李园序谓皆一时胜集意千载而下无复能继及究观兰亭作者率寥寥数语罕可称诵向非王右军一序则此会几泯没无闻若桃李园之燕则又不知当时能赋者几人罚金谷酒数者几人其泯没尤甚独赖李仙人一序可见耳岂若草堂之会有其人人有其诗而诗可诵耶盖仲瑛以衣冠诗礼之胄好尚清雅识度宏达所交多一时名胜故其盛如此吾故谓使是集与兰亭桃李园序并传天壤间则後之览者安知其不曰彼不我若也
书传发挥序
书经孔子之手而定然自汉以下文有古今之殊自唐以来传有是非之杂如是而求夫精义之归一难矣哉九峯蔡氏亲授朱子指画作为集传而诸家之说始有折衷学者始有凖则二帝三王之道亦既廓然明矣然其微辞隐义诸家或所未发蔡氏亦止据其所长而采之使当时复有它说则亦必在所不遗矣自集传既行之後诸儒之讲论益精考订益密皆足以发是书之隐而阐其微於是天台朱君伯贤复会其所长附以己见编而为集名曰发挥盖非以求异乎蔡氏之传乃所以补其遗阙而全之也予尝得而读之开卷数节即犂然当於人心然後知二帝三王之书虽非出於一时而会之於道则无不同诸家之说虽非出於一人而揆之於理则必有合其理同则其道同又何疑乎是非之难辨哉伯贤用功精深故其采择详审至其纲领图说音释通证皆有补於是书有功於学者是亦不可少也呜呼安得起蔡氏於九原而与之论伯贤之所学哉
永新州新学记
三代之学与军旅之事未尝不相关也是以天子将出征必受成於学出征执有罪反必释奠於学以讯馘告盖学校乃人才之所自出受成於是所以资其才以成其功及其反也则以成功告焉此天子之学然也而诸侯之学亦莫不皆然鲁僖公之修頖宫也诗人作诗以颂之而其言曰既作頖宫淮夷来服矫矫虎臣在頖献馘又曰角弓其觩束矢其搜戎车孔博徒御无斁又曰既克淮夷孔淑不逆式固尔犹淮夷卒获一诗之中反覆咏叹率皆形容当时军容武功之盛曾谓军旅之事无预乎学校哉吾夫子由鲁司寇摄行相事夹谷之会却莱人於雍容谈笑之顷三都之堕仲由实任其事鲁师及齐师战樊迟请三刻踰沟齐师卒遁而冉有以用矛入其军夫如是则当时之为师弟子者其能否可见矣曾谓儒者之道果无预乎军旅哉自後世三代之制既废而文武之教分武臣目文士为迂阔可轻文士指武人为麄戾可鄙互相诋訾迄不相入而有国家者亦或别立武学而以前代之为名将帅者祀其中是盖知其末而不知其本者也知其二而不知其一者也千数百年之间习视为常而莫有能推明其故者是可叹也己永新文学之士繇前代及今於江西为盛学校废?自兵兴以来则然既而新安俞公领兵符来镇是邦修城池缮器械武备既饬乃尚文事遂与州尹田公谋谓学校不可以久废宜先治其易者乃首葺兴文阁而新之明年有事礼殿严饰像设及从祀诸贤辟两庑移寘戟门使殿庭廓然有容棂星门则改创於泮池之外缭以宫墙轩豁炳焕木石之材工役之费悉出於己既成而州尹田公率僚属来请为记嗟乎学校之无预乎军旅也久矣儒者之不事乎军旅也尚矣盖自吾夫子之答卫君有曰俎豆之事则尝闻之军旅之事未之学也繇是而後之昧昧者遂以为军旅之事实非儒者之所能而儒者亦或假斯言以掩其所不能此固近世之通患也今俞公之为是役也不以守职为拘不以侵官为嫌举积年学校之弊而新其规巍巍圣容秩秩笾豆朔望奠谒进升讲筵讨论乎古今肄习乎礼乐非唯使韦布诸生得以从容涵泳乎教育之下而介胄之士亦得以踊跃歆慕於观感之余时习而日新岁改而月化将见学校之政与军旅为一异时人才之由是而出者文足以经国而理民武足以折冲而御侮则三代之制可以渐复其权舆顾不在是欤予以年耄时乖昔也不幸而见学校之久废今也幸而复见学校之重新喜俞公之志有成而尤重田公之有请也故为记之俞公名茂字子懋其为是役也部将王海实助力役而幕下士金汝霖实董之田公名盛字秀实割己俸收置簠簋牺象罍爵之器琴瑟钟磬箫皷柷敔之乐以备祀事同知王公达判官刘庸幕官胡澄咸赞襄之是皆宜书是为记
吉安路诗人堂记
诗人之有堂旧矣自杜审言为吉州司户参军及其既没而後人遂以司户厅为诗人堂此堂之所由始也郡志司户厅在州治西南实今廉访分司之近其後又寓拜诗人於西原山寺因循且百年淳佑中州学正危志白诸府公得龙冈之地广袤十余丈而营焉为堂三间又充广之如其数而诗人始有专席之地世迁事远屋既不存而地亦湮没西原寺僧仍以其西廊一间为祠祀会拜之所褊狭卑陋以迄於今至正四年今太守燕山高侯为政且一期矣滞无不疏废无不举於是郡士刘谦谢缙翁合辞以诗人堂为请侯遂至寺谒焉愀然叹曰异端之不可加於名教尚矣今乃使唐宋诗人历代忠节名胜之士依於僧廊安乎不正之则予之责也遂博谋於衆得隟宇於郡庠西後倚先贤读书台不数十步乃与郡之长贰周视详度议以恊同侯独备中统钞五百缗寮属士庶助费有差凡综理悉以委之缙翁於是扩其旧而增其新大其?而远其图越明年二月戊寅侯率郡士行礼於堂衣服有章笾豆有秩少长有序几筵有容此则堂之所以盛於今日也夫以司户公之高才下视一世而其孙甫遂以忠愤激烈发为文章为百代宗至国朝得封文贞孰不知其当祀无疑也然知其当祀而祀之非其所者不智也知祀之非所而不能正之者无勇也今侯之来也智足以辨之勇足以行之使是邦之士得拜诗人於斯行乡饮之礼於斯依圣人之宫墙囿明时之礼乐不其盛哉虽然斯堂之建所以祀诗人也而历代之忠节在焉是邦之士登斯堂也则思所以慕其人慕其人则思所以景其行此又侯建堂之美意盍相与懋成之若其助费之数则具以姓名载之碑隂云
懋斋记
古之君子学於家而仕於朝其所以能策奇勋於当时埀鸿名於後世者未尝不以怠惰荒宁为戒未尝不以骄佚盈满为虞未尝不忧勤惕励而日勉焉以求厎於有成也唐虞三代之君子莫不皆然而後世之君子凡有志於当世者亦莫不然诸葛孔明以身任天下之重躬校簿书流汗终日人虽有言而孔明不恤也卒能以一隅之蜀与天下羣雄争衡拓境开边绍复汉统陶士衡之为刺史也日运百甓以习劳而其言曰吾方致力中原过尔优逸恐不堪事其後卒能匡辅晋室为时元勋故当时议者以为士衡忠顺勤劳似孔明盖士衡之心即孔明之心而孔明之心即唐虞三代诸君子之心也古之君子不可以复见矣孰谓今之人不如古之人哉新安俞君子茂世袭诗礼遭世更变奋身起戎马间屡以战功上幕府擢用显扬於时既烨烨有声誉矣而处心凛然恒若有未至者故特扁其燕闲游息之处曰懋斋夫懋者勉而不怠之义天下之事勤则成怠则废谦则益满则损此理之常无足恠者俞君之来禾川也修城池缮器械巨细毕举而不以一毫病乎民饬励士卒不得有所侵暴而民之复业者咸得以食其力此古之所称良将帅者而君能为之至其留心学校撤其弊而新是图每月朔望必躬致奠谒与诸生讲论文艺退而休焉则览经史子集以为政治之本此又近世之为将帅者所罕能也君既以懋名斋复命工仿古人欹器朴满为二图置诸左右以朝夕观省此其心真能以怠惰荒宁为戒者也能以骄佚盈满为虞者也是又能以忧勤惕励为心而日勉焉以求底於有成者也推此心也则士衡可为也孔明亦可为也又加进焉则虽唐虞三代诸君子之事业亦何往而不可为哉予衰老羸困已极辱君眷顾之厚而不敢过为谀辞以诵君之德功名富贵皆君所宜素有予独喜君之以懋名斋勉而不怠深有合乎古君子之用心者故为记之
阆山樵隐记
婺源治之东有阆山其山自五龙来磅礴崒嵂委蛇百折而後至其源之来也远其气之积也厚而其数若将有所待者於是汪君士章始营之以为隐居事母之所士章故婺源大姓父祖以上率为承平时显官至士章幼失所怙母年甫三十誓自守以抚其孤鞠养训掖备极艰苦士章既长且冠乃慨然念曰吾闻君子之道莫大乎事亲事亲之道莫大乎禄养以禄为养者人子事亲之荣也吾不幸不得养吾父而吾母独存吾又幸有世禄可阶吾曷敢不勉由是以祖?得佐浙东帅府幕事未几而世变歘兴所在强暴奋挺崛起为乱乡人士咸弗宁於厥居士章复喟然叹曰此非君子可仕之时也吾不得遂吾禄养之志矣乃退而筑室於是山奉其母以居且题之曰阆山樵隐而属予文以记予闻汪氏有别墅在阆山下曰晓庄由晓庄行十余里攀崖磴而上势极幽阻至其巅则夷旷轩豁廓然若自为一乡聚者既构以完既奠以安名花异果春芳而秋实土酥露葵菘韭之茹鷄豚之畜鱼鳖之产随取随有列馔以进奉觞以趋兄弟怡怡慈顔熙熙庭闱之间春风蔼如此士章事亲之至乐也吾又闻阆山多危峰峭壁陟其上可以左瞰钱塘右挹彭蠡而信阳诸山皆在目睫烟云蔽亏朝暮异态日月之出没乎东西者俯视之如在地底士章於事亲之暇或稼於田或鱼於池操斧以入深林窅然而莫窥其踪茫然而莫知其所穷划然长啸濯清泉而坐白石振衣乎高冈散发乎岩岫此则士章隐居之乐而事亲之余事也隐居之乐非一端而独以樵为名者寓意於樵而非樵之所能尽也盖尝观古人之事其亲心虽无穷而时则有异故当其时之可为则推其道以扬於王庭析圭儋爵以娱其亲若其时之不可为也则退焉而深藏歠菽饮水亦足以遂其志时有不同则事亲之道岂必同哉今士章遭时艰险虽不获禄养以为亲荣而犹能择高明显敞之地取足甘旨以尽其欢徘徊山阿以乐其道是非独於古人事亲之际为无忝而进退出处之机舒卷行藏之义盖亦深得夫古人之用心矣予尝备官婺源素知士章家世为详又颇知其山水之胜故乐为记之
一镜亭记
孙君彦能徽之婺源人也以良家子从军戍永新参掌军务至即就民隟屋以居居之後有隟地竹树蒙密丛立荆莽中隟地之下而洼者为池池之方可半亩岸址颓缺堙塞污秽尤甚彦能日徘徊其上遂命役童仆具斤斧畚锸斩剔而辟治之不数日而向之丛立於荆莽者挺然而秀矣向之堙塞而污秽者浏然而清矣於是乃筑亭其间而扁之以一镜盖以池之方适与朱夫子天光云影之诗合故取而名之也予时与汪君士章俱客彦能所饮食寝处必偕士章於彦能为乡党姻戚契好合如一人凡亭之?制模画多出士章而予独 偃然坐视其成谩不知愧彦能顾予而笑曰吾亭之成士章之力也子独不能赞一辞哉吾欲求今之大手笔者以志吾亭而吾之亭小不足以辱大子盍为我记之予曰亭不在大顾取义何如尔朱夫子以道德文章为世师表天光云影之诗自髫龀之童以至老师宿儒人传人诵而鲜有能深体究之者今彦能筑亭以事游息不为世俗之娱而独用意乎是吾想彦能之登斯亭也俯斯池也天光涵虚云影漾碧纡余容与之妙悠然自得於心目之表譬如尘消镜净而妍丑自形慾遣情忘而万理森着夫如是则虽以一镜之池而天地万物之情皆可见矣夫岂可以小视斯亭哉其为亭也小其取义也大此吾记之所以作也吾於彦能虽不若士章之亲且契也然吾尝窃禄婺源知乃祖竹溪翁之为人信厚典实以诗书礼义之泽遗其子孙去今凡二十五六年矣而犹能记其须髪眉宇之似则今日之得与彦能游亦似非无故也斯亭斯记非予其孰宜为之於是彦能乃拱手而言曰若子之言是又大有力於吾亭矣请遂书之以刻诸亭上
天游斋记
醴陵周君善翁筑圃於北门之外青山远扬緑水横逗沟塍畦苑交错高下而烟云草树之杳蔼蔓蒨可以驰远思而寄幽兴也於是遂?其圃之中以为斋斋之外环植花木百卉清芬美?无不可爱暇日携二三友从市尘中来即解衣脱巾忘弃世虑翛然若尘埃之去体洒然如执热而濯清风也予闻而造焉与君燕坐竟日超然县解乃请以天游名其斋君曰子名我斋固当盍更为我陈之予闻天之於人其不相合也久矣其孰得而与之游乎盖天之生人一体而分喘息呼吸与天为一而况虚灵之府神明之舍乎人唯嗜欲以昏之忧患以迫之宠辱得丧喜怒哀乐之情戕贼而桎梏之胶胶焉扰扰焉日与事物争闘於前而胸中之天已索然无余地矣夫苟欲游乎是则必啓其昏去其迫除其戕贼桎梏而後得焉其要在於审夫轻重而已古之至人有不以天下累其心者有不以一国累其身者其自视者重也自视者重则虽天下国家不得以易吾之生也而况於琐琐者乎噫人之生也有涯而事变之来也无尽予愿与君去町畦削崖岸屏其为人者而求其为天者从容乎恬淡之场逍遥乎广莫之野心乎其无心为乎其无为行乎自然无所於遌如是者其於天游不其庶几乎予既为君名是斋又从而申之以词曰环堵之室宇宙入焉方寸之地神明集焉俄顷之间四海毕焉游焉息焉吾与子同适焉君欣然喜曰子之言尽矣当与子共之遂为记
泽存祠记
徽之属州曰婺源婺源多故家世族而汪氏其一也汪氏之上世祖武经大夫介然当宋绍兴初从侍郎沈绍远使金时洪忠宣公为金人所留音问辽絶大夫以计得窃与公语且得其蜡丸书剖股肉纳丸其中归以遗公之子比公南还命诸子执子弟礼环拜大夫大夫由是显闻於时其後岳武穆王宣抚江淮辟大夫干办公事提举贑州洞丁横山寨富劳翼驻劄为第六副将以夀终於家其居宅则公之子适倅徽时所为筑也凡大夫所受宣勅诏诰并历仕批书三洪往复书帖至於今具存其七世孙周将构祠於大夫之墓以?祭扫且以藏大夫之手泽故名之以泽存而请记於予予?诸礼经人子之所以敬其亲之手泽者若书策琴瑟之类是也大夫之手泽岂特书策琴瑟之类哉是宜汪氏之孙子世守之而不敢坠也大夫为国尽瘁不避危险以忠义奋身以功名埀世後之士君子凡闻其风而得其手泽者孰不愿一快覩以想见其为人而况乎大夫之孙子哉是又宜汪氏之孙子世守之而不敢坠也然自宋南渡至於今数百年中间凡几变故簪缨圭组之家鲜克自守至有不能保其身者而况乎先世之手泽哉一世二世之手泽且不能保而况乎六世七世哉世代有迁革而大夫之手泽具完人事有废兴而大夫之手泽无恙谓非汪氏有贤子孙不可也或有疑君子之泽五世而斩者则将应之曰五世而斩者君子之遗风余泽也遗风余泽至五世则泯矣若其手泽之存则虽数十世可保也顾其子孙贤不肖何如尔周才学兼着不屑用於时而独拳拳於大夫之手泽若此可谓无忝尔祖者不贤能如是乎後之来者益加谨焉庶乎其不替也
江氏梅溪记
永新城西行百余里曰梅溪江氏世居焉江氏之先自金陵来家素侈赀粟其先祖楹笃志厉学肄业坐斋舍中斋舍近泉池夜常有光出池中煜煜照一里许人以为龙光焉相诧以为异徵未几楹果登第得官转奉议郎签书判连州军事其官诰则秦桧在中书时所署也子孙藏之至今其曾祖瑞登第初仕贑州司理後知贺州宋祚既迁乡氓犹反侧未靖时朝廷命苏万户来事征讨属江氏之先祖龄安辑抚谕令皆得以复其业而完其家乡人至今称之自予来永新闻江氏故为衣冠世族而梅溪山水蟠郁奇秀江氏族聨络散处其间门闾相望鷄犬之声相闻诵诗读书旦夕相往来壶觞赋咏大有佳趣恒欲一造其地以访其遗老而竟不获遂志近数年乃得与其诸孙衡高为文友又得闻其世系源委之详乃知江氏之所以为衣冠世族者其所由来也远矣或者谓当签判未第时已有龙光之瑞则签判之擢科登仕似有非人力所能为者夫祯祥之应固天地间自然之理然予观当签判之未第时家固侈赀粟签判悉不暇顾唯笃志厉学肄业以期於有成使当时虽无龙光其擢科登仕固可必也使其不笃志不厉学不肄业而日弛焉以自弃则当时虽有龙光吾知其不能第且仕也为江氏之子孙者当笃其志厉其学肄其业以求无愧尔祖则他时文章光焰将照千里奚必问龙光之有无哉
秋兴楼记
岁在重光赤奋若秋暑乍歛天气澄肃石泉邹君领客登所居楼辟户牖陈几席列坐而遐览焉已而清颷徐来林木森动山光寥迥远混天碧悠然有极目千里之意君於是振袂而起倚阑而立顾谓客曰快哉秋之为兴也吾乃今知所以名吾楼矣昔吾困於炎蒸厄於歊尘气郁悒而不苏中忳瞀而靡宁如梦如醉不知所营虽有高堂邃宇闲舘珍台无所避之今吾之登斯楼也向之为炎蒸者今穆然而清矣向之为歊尘者今霍然而平矣向之郁悒忳瞀如梦如醉者今且荡涤疏畅蘧然而觉恍然而醒矣吾自今将葺芙蓉以为裳纫蕙兰以为佩飡秋菊之落英吸朝露之沆瀣飘飘乎乘吾兴而游极吾兴而止少皞之与居蓐收之与隣皆吾斯楼之极致也诸君得无可吾意耶客有作而言者曰君言固诚善然常观之人情无常惟变所适四时之气惨凄而憀栗者唯秋为然是以人之遇之鲜有不发而为叹息愁恨者虽古之达人旷士怀慷慨之志抱赋咏之才亦止於叹草木之零落感时运之变迁嗟年岁之不长恐美人之迟暮而君之於斯楼也乃能长想远慕不以常情之戚戚者为已忧而以造物之洋洋者为已乐可谓度越流俗者矣予适与坐列闻君言善闻客言又善乃请合而书之以为秋兴楼记虽然吾观斯楼之胜在当前诸山山之状如屏如帷高壮雄杰其枝奔而下者为冈为陵为平畴旷野为幽人处士瞿昙老子之宅其气之停蓄而发舒者则为岚为霭为云雨以膏泽万类隂晴卷舒千态万状而其势皆来集斯楼或者又云此山所直向方当庚辛之位其於时也为秋昔人所谓西山朝来致有爽气未必不出乎此此亦斯楼之一兴也故并记之
松萝旧隐记
休宁多佳山水其县治百里有村曰溪西俞君公济世居焉丙申变故兴家悉毁遂辟地里之山中去家十里余沿溪而入外阻中廓泉石竹树清洁丛茂髣髴若古之桃源者泝谿而上抵松萝岭循溪左涯入幽谷林壑秀美有僧巢其巅飞泉百尺下注为盘涡岩洞幽絶有龙蛰其下循溪右涯得平原数十亩山水尤奇崛旧时民八九家居之地名松萝谷於是遂筑室与民错居其间室外别筑一室以为书画琴棋燕闲之所且以松萝旧隐题之盖休宁有山曰松萝是谷也亦曰松萝故以是名之尔然则休宁之松萝公济之旧隐也今之松萝则其名虽旧而隐则新也公济旧时未尝隐於是也未尝隐於是而谓之旧隐者以其隐虽新而名则旧也因其旧而为之名者所以示不忘也公济有才学不屑用於世双亲年皆六十余童顔鹤髪不衰兄公泽俶傥有志怡怡焉督男女事畊织以养其亲室外凿池构亭莳以花木宾至则弹琴赋诗饮酒以畅其情呜呼世变时移陵谷易处而公济於斯时也乃能得胜地而居之有山水之娱有花木之美有奉亲之乐有宾友亲戚之往来熙熙焉无异於太平之时公济之得此亦何幸哉予尝闻古桃源故事想其人於桃花流水间谓与蓬莱神仙同一归趣然犹以为此特避世隐居者之为非太平盛事不足深慕及乱离十五六年之间东西奔窜迄未有宁日然後知向之居桃源者真神仙流未可以为荒唐而莫之信也噫桃源不可得而见矣安得复有如松萝谷者以遂吾志哉慨焉兴怀书以为记
雪篷记
金华闻人君彦芳调官太和即其居之舍筑室於旁以为退食闲燕之所庳而舒迫而有容周其壁之四围悉以垩澷之皓然无有异色入其室者如入乎舟中而坐於孤篷之下晃耀洞射光夺人目於是遂以雪篷题其额而日休息於是焉其友人汪士章为予言且属为记予谓夫天地之气变化成质於须臾之顷而纎妍光洁可爱可玩者唯雪为然是以君子乐之然雪之着於物也不择高下山崖溪壑梅竹松桧轩庭户牖随其所止而不可迁焉此士君子隐居求志确乎不可拔者之所乐也若其着於舟篷之上也则可转徙乎东西运掉乎南北回旋上下远近迟疾随意所指盖无适而不自得焉此则士君子之见用於时宦游四方者之所乐也今彦方抱干方之才负轶羣之气而又适当夫富贵风云之会万家之邑数百里之郡且将一岁而九迁焉江淮吴楚何莫非彦方宦游之地也哉夫如是则於雪篷之义固自深有契焉者矣虽然吾闻君子之为仕也居一邑则忧一邑之民守一郡则忧一郡之衆彦方之居是室也吾想其拥轻裘挟纯纩徘徊瞻视雪意凛然其必思吾四境之内岂其或有一夫之不得其衣号寒而无告者乎由是而恻隐之心油然以生引而伸之触类而长之斯氓之获所赖也必多矣苟为不然而徒假是以为嬉游之具访孤山之梅棹剡溪之月乘兴而往乘兴而来是则彦方自适之乐而非当世之氓之所望於彦方也予以病废沈痼不获与士章一访雪篷之下以纾吾怀姑诵此语以复士章且求友人之善书者书之以为记
云阳集卷六

[book_title]卷七
[集部,别集类,金至元,云阳集
钦定四库全书
云阳集卷七　　　　　　元　李祁　撰
记
涧泉记
余尝爱太白仙人之词曰拂彼白石弹吾素琴幽涧泉鸣深林每诵至此未尝不延颈跂踵发孤啸而起遐思也想其以天潢之英金闺之彦负逸羣之才挟超世之气飘飘乎若将挥斥乎八极凌厉乎九霄驾麒麟而翳凤凰吸朝霞而飡沆瀣当是时也且将与羡门浮丘之徒颉颃上下以入乎无穷之门而游乎广漠之野夫岂尘世之士所可幸觊哉至其寻幽絶壑引睇丹崖拂白石而弹素琴奏流水之潺湲听长松之萧瑟当是时也宜其与人世不甚相远也夫何世代寥邈山川寂寥去之五六百年而遗音杳然此余之长想远慕而不能自已也及避地来禾川乃闻宜阳某好学积文笃志高雅而性尤嗜琴且以涧泉自号予於是欣然摄衣而从之至则相与夷犹徜徉缘涧而嬉取琴而弹天风徐来林木飒爽予肃襟而听之琮琮琤琤金石皆鸣浏兮其若清澹兮其无营荡兮其无垠盖泉声与琴声相和故其音韵谐畅一至於此予於是作而言曰太白远矣不可得而及矣今乃独得闻君之琴以剔吾之聋以辟吾之胸以振荡洗涤吾之昏蒙岂非幸欤岂非幸欤予誓将与君尽取太白诸诗而诵之以想见其为人蝉蜕汚浊之中浮游尘埃之外窥鸿蒙穿溟涬以阅夫风云之变态蚊蚋之起灭而君方以才器为世用故且为君记之他日或欲闻君之琴叩君之门而请焉幸毋谓予方有功名事子姑去
海田耕钓所记
禾川深方李氏族与吾云阳族同宗其先多大家多老成人多才俊英达之士至海元尤奇迈磊砢负气不肯少下人崎岖牢落饱历丧乱独幸存其先人之庐数间葺而理之以为畊钓之所盖将终身乐之而无尤怨焉予闻之曰夫自世道沦夷陵谷易处士君子孤危漂荡或寄身千里之外每一念其室庐则荒烟野草凄然在目至有终其身而不得返焉者今海元乃能安其田里而守其先庐耕於是而钓於是夫岂非士君子之大幸哉予家云阳幼侍先大父中洲翁每言吾族与深方通谱自上世已然当时吊丧庆喜岁时相往来不絶经乱十五六年此礼遂废而予又以迁越转徙於禾川之界中故颇得与海元时一相遇以输写畴昔之怀独恨海元不出里闾以有耕钓之乐而予也犹未免於迁越转徙靡所底居此其所以不能不致不平之意於海元也虽然天地之运平则陂往则复使予一日得归於吾之云阳山川清夷道路无壅则岁时往来吊丧庆喜当复有如吾大父中洲翁时余虽老羸不任杖屦犹将命儿辈扶肩舆提壶挈榼访海元於某邱某水之间以观其耕钓之乐则志愿毕矣未知海元以为果能然欤果不能然欤然不然未可知而予之志愿若此姑书以为记
余庆堂记
贺君琴南禾川良谿之名士也於予为斯文老友常语予曰仆之先自会稽来历世十有七以至於仆仆之祖子诚翁值前甲午兵燹构居里之塘边祖殁三十年先君子见山翁复营於里之山口以居居凡十二年而殁又十有七年而四方兵起是为壬辰之变仆挈携妻孥东西走不遑底宁每念桑梓惕若在疚塘边旧居既毁山口居虽倾仆仅存而当兵戈骆驿之道乃即塘边旧址披榛拾瓦勉力结构庳陋偪仄聊蔽风雨静惟十年之间颠顿困踣以自脱於戈鋋剑戟之场以有今日微祖父之泽不及此故名其堂曰余庆所以示不忘也又念仆祖翁忠厚友爱视侄犹子视乡犹家宗族闾里咸称赖之先君子乐善不倦尝建紫虚道院以为奉真事先之地规制纎悉备具其方寸所存所以庇?其子若孙者宜远且久此又仆之所以不忘也予闻其言而嘉之曰善哉君之名堂也吾闻君子之泽五世而斩然使二世三世而复有君子者继之则虽百世可不冺也今君之祖父其积善之庆既足以及其後矣然吾尝观君之意气磊落而心事和平不苟就不妄求不以势利怵其心而惟义之从尝重建道院以无坠先世是则斯堂也非惟足以示不忘先世之意而所以埀裕後昆者又将自此而申之矣贺氏之福其庸有既乎予既以是复君请遂记之以告夫君之子若孙者
筹胜亭记
新安俞公守御永新之三年军政既修百废具举边境宁肃威惠大行廼改作新署於城之西偏後枕重冈前面巽峯既显敞而高明矣然而公退之暇将校咸集幕府之士陈谋而献计与夫四方宾客之来见者未有其地复构亭於署居之後窗户四达不奢不俭榜曰筹胜公居之而安廼进将校幕府之士而告之曰天下之事勤则成怠则坏此理之常然者也始吾之初至也此为荒烟野草之地人之过者未有一举目顾视之吾然後薙草莱除瓦砾数载之废一旦而豁然若天作而地成之此其故何也向非吾勤於其事朝夕不懈则所谓荒烟野草将益蒙翳而不可为矣况吾与诸君之来镇此土也四境未宁远人之密迩於此土者未尽服於是浚城隍励甲兵备器械兵势既振境内之奸宄日益授首始得与诸君谋为一日之安此署居之不可不作而斯亭之不可以不构也诸君其为我图文以记之使後之人安署居而登夫是亭者知吾之所以为此盖勤以成之於以慱谋而定计询衆而益闻而不徒为燕安游息之地故以筹胜名之庶几有知我者则吾过免矣於是有复於公者曰古人固有折冲尊俎之间者矣又有运筹帷帐之中决胜千里之外者矣李德裕之镇西川也承郭钊废弊之後作筹边楼图蜀地形南入南诏西达吐蕃日召老於军旅习边事者虽走卒蛮夷无所间访以山川城邑道路险易广狭远近未逾月皆若身尝涉历而全蜀以安此虽古今异宜而公之所以为此又何让古人哉况能策之以智持之以勤则又昔人之所未尝有也诗曰夙夜匪懈以事一人此人臣事君之法而公能之则斯亭之构决胜於此可也讲军阵於此可也延宾客陈尊俎开口而谈笑於此亦可也而何过之有焉於是公欣然而起举酒相属曰若子之言诚可以免吾之过矣乃相率来请遂为书之
贑州新学记
事有似缓而实急者智者察之愚者昧焉自昔隆平盛时四海一家家给而人足逸居无教则执风化之枢机者有忧之是以上之人汲汲焉思有以道其民下之人諰諰焉求所以承其上由是学校立而礼乐兴政教行而风俗美此虽盛时盛事然亦稍知治体者皆知之不待智者而後能也迨夫世变而气迁山夷而川塞戎马之未靖疆场之未宁征歛无艺而费出无经有官守者日夜弊弊焉瘁精神於甲兵钱谷簿书之务以求免其过而犹惧不给又奚暇计学校之兴替哉当是时也有能起其仆而兴之撤其旧而新之取常情之所缓者而急之非智者能如是乎贑当豫章上流壤地接岭海闽粤出入谿峒风气错糅其人多劲捷尚义有教则易以为治不然则否孔子庙学在郡治南十余年间郡凡两受兵浮图老子之居悉毁灭荒废唯庙学仅存然颓圯剥烂亦已甚矣岁在丙午今中书郎中张君来参赞军卫事既抵谒即喟然有志兴复越明年夏四月乃集郡府僚属与学宫之职事宾友而告之曰自予来是邦未尝一日忘学校也然学校之责专之有司非予之所敢预也学校之产入之有司非予之所敢侵也有司得为而不暇为予又敢以非分而不为哉幸计吾禄秩之储可以集事吾不敢以不勉遂鸠工集材首大成殿次两庑次棂星仪门生徒有舍笾豆有房池以桥通宫以墙缭黝垩丹漆瓦石级覆悉务俨饬圣贤肖像黻冕絺绘举以法故巍焉焕焉蠲吉致奠以告成孔子於是郡之僚属与学宫之执事宾友合词以来请文以记予既耄疾羸困莫宜於时朝夕之不暇保尚敢执笔驰思为他人作记文哉为他人记一事一物且不敢况敢记学校哉辞之益坚而请之益力至迫促不已乃强起而言曰吾夫子之道如日之行天虽时有蒙翳而其明未尝息也如水之在地虽时有障塞而其行未尝止也尊卑之分贵贱之等礼乐文章之制度轨则虽时有颠倒废坠而其理则未尝泯也举而行之作而新之在学校兴替何如耳今君之为是役也不劳力於民不费财於官以已之能而济有司之所不能其用意亦甚深切矣苟由是而得老成以为之师得俊秀以为之徒日渐而月磨之嘘文焰於寒灰之余宣教铎於聋瞶之後则君之有功於斯文岂少哉然吾闻三代之政必先务养民而後可以教民观孔子之答冉有与孟子之所以告齐梁之君者固自有次第也盖衣食不给则救死不赡虽有教将安施哉故能兴学校於斯文废坠之时者智者之事也薄税敛於斯民雕瘵之日者仁者之事也教民之政君既举而行之矣养民之务尤当深加之意焉教养兼备则仁智交尽始可以不悖於圣贤之意矣此又吾之不可以不言者也
汪氏永思堂记
永思堂者婺源回岭汪氏祀先之堂也其规为创建皆出士章母俞夫人堂既成凡旧尝供墓之山泽田池其岁租悉入焉先世忌日率子若孙行祭礼於中复入田二百亩收其利每当岁清明节大会族人致祭祭讫分遣拜扫诸茔之在他远者以二百亩之利给其费通计有余则延师以训族子弟使皆知学选能干者司簿书稽较出入无妄用焉同族人割已田附堂中至忌日以祀其私亲者咸听堂建於里之古溪士章祖茔在焉夫人惧夫暂而不能久故名其堂曰永思又惧後人之不能皆如已志久而不能守也则思刻文以诏之以命士章士章奉命惟谨来求文予尝至婺源知汪氏为大族自士章父祖以上世有忠厚以功名起家为当世显人今士章谦卑自牧无一毫富贵之习恂恂若儒者为贤子弟而母夫人之所以奉先惠族者又如此其可以无辞今夫中人之家有十金之产者莫不思为祖父享祀无穷之计而乡里之人见其亲戚之子废学而不教亦莫不为恻然而心动而况世家大族若汪氏者乎然而世降以来风俗日益颓靡虽王公之贵陶朱猗顿之富固有弃其祖而不祀虽亲子若孙亦放而不教者而又况於汪氏乎而士章之母夫人高见远计独出人意之表不为目前营聚之谋而深有虑夫先世之废祀族人之失教於是作堂以祀先推余利以训族使後之人世守之夫人之为汪氏计者惓惓如此则夫汪氏之子孙与夫同族之人其可不谨守其法以有沗於其祖父者哉又岂可不增修其规制以传於无穷而有负於夫人之志哉登斯堂也固将惕焉而思悚焉而惧汪氏祖考坟墓奉祀之责与夫子弟之教训既任於夫人则夫人之所以惧夫不能久守者我後之人固当相与勉焉以求无负之者也审如是则斯堂之建为汪氏无穷之计也必矣不然夫人作之於前而其子孙与族之人不能成之於後汪氏之祖考亦何望於後之人哉此事之必不然者也初汪氏世系谱録成於族人松夀刻梓以传久矣夫人又惧其本支之未详命士章增修之由是而回岭之族尊卑昭穆远近踈戚莫不该尽则其贤益可见矣有夫人为之母而又有士章以为之子克成其志汪氏之兴当未艾也予既喜夫人之惓惓於祀先惠族而复能增修汪氏之谱是皆可书也故为书之且以告夫汪氏之子孙与同族之人使世守之而不废焉
竹隐记
天之生物也其类异人之於物也其所好异异者其类同者其气味情性也人与物并生天地间贵贱大小高下有万不齐而气味所合情性所宜似亦有同然者故夫慕富贵声色势利者必艳丽旖旎之是好而恬静高尚韬邈者必以幽素贞洁者为尚焉此其故盖可知也胡思贤筠人也筠固多竹而思贤所居竹尤多绕屋左右前後森立数万竿思贤日徜徉夷犹赋诗饮酒於其下而构轩其间题之曰竹隐若将终身乐之而不能去者君之於竹岂所谓气味情性之同者欤吾闻君以才美蚤见用於时始由筠府掾擢寘江西掌理问典故挺挺为上官所知蔚有声誉及来治永新桉牍永新政繁赋重君既亷且明日夜勤瘁州之庶务悉以身任之不辞是以政虽繁而理赋虽重而平吏服而民怀虽士君子亦往往称诵之夫如是则君之令誉将日起君之事业将日着上之人将日进君之才而用之驰骛乎富贵之场奔走乎风云之会夫岂暇眄故国之竹而与之为隐哉盖君子之於物也特取其气味情性之同而非屑屑焉於一出一处之际以求其必同也今君虽有事功名而其志常在乎竹固未尝一日忘况夫君之所以能明於察事者以其才洞彻无所私累岂不犹竹之虚其中乎君之所以能刚以决事者以其见义必为无所阿附岂不犹竹之直其外乎至其亷介之节久而益坚则又与竹之贯四时饱霜雪而不变者同一操也然则君之於竹也其气味情性既同则一出一处之际固无庸屑屑焉以较其必同也他时高车驷马以归旧隐问此君无恙试以予言语之此君亦必以予言为然
承庆楼记
强圉恊洽之岁十月辛未吉流江王氏伯衢作楼於居室之东而予适来伯衢遂请予名其楼予之来也泛轻舟浮江而下清流浑?汪洋演迤而羣山随之滙为澄渊映带洲渚舍舟而陟其上则云林邃幽竹树葱蒨逌然若游乎阆风之圃每觉情景殊迥间而撰杖履以出乎其後则溪流洁清沙石可数鱼鸟倏忽自来亲人而隔溪之山参差磊磈千态万状恍然又如行乎山隂道中应接不暇盖流江据山水之胜而斯楼又尽得流江之胜焉若是可以名子之楼乎曰未也然则子之作斯楼也盖将玩心乎高明放怀乎幽眇则凡烟云之变态风月之清美与夫琴书之娱尊俎之乐皆子之所适也若是而可以名子之楼乎则又曰未也然则吾闻王氏之先多隐德君子子之先大父龙川翁材识兼茂而忠厚过人既尝建楼於斯而毁於兵燹子之先大夫菊潭翁卓荦隽迈尝有志兴复而造次未遑今子之作斯楼也岂非欲以继前人之志而无坠其先业也哉若此则可以名子之楼乎伯衢起立拱手曰此则区区之素志也愿有以终惠之於是遂请以承庆为名而复语之曰世道沦夷陵谷易处故家巨室荡覆离散鲜有能复其先业者岂其志之不及哉亦其材力不逮而致然耳今子之作斯楼也气志先定而材力充羡随取随足又有如川翁为之伯父以相其成则子之所以能成斯楼也岂非累世余庆之所及哉引而伸之推类而广之培其本而濬其源则流江之山若增而高水若增而深矣王氏之庆其必复兆於斯楼也夫
横塘旧隐记
有居永新之横塘者曰萧氏萧氏之子弟有居永新之城北者曰存吾存吾之居城北自其祖来迁於存吾凡三世矣田庐竹树隐映後先宜若无愧於横塘者宜存吾之安於是乐於是也而存吾之心则未尝一日忘横塘焉故即其所居之室而以横塘旧隐扁之夫安土重迁固人之常情而厌常喜新亦君子所不免盖尝观夫世之商贾货利者远去乡邑行数十郡县而得善地焉以为可以遂其贩鬻之私可以济其贻後之计於是遂舍其旧而图其新者此商贾之常情也而世之宦游四方者亦或有之或爱其山川之美或乐其风俗之厚於是遂徘徊顾恋而不能去焉彼其生於乡长於乡饮食衣服之资父兄亲友之乐举不出於其乡而一旦得志於外视之若遗此岂独无桑梓之情哉诚以计较利害之心为之以为彼胜於此故耳今存吾之居城北三世矣生於是长於是饮食衣服之资父兄亲友之乐无一不具於是而独眷眷焉以横塘为念焉盖商贾仕宦之所以果於去其乡者利害之私也存吾之所以眷眷於横塘者伦谊之公也悠然之思恻然之感虽历三世而犹不忘焉存吾之心岂不贤於世族之人哉予家云阳之下遭乱转徙於今五年故国故乡荆榛满目每一兴念辄恸心疾首不能为怀故因存吾之请为文以记之而并以托予志焉诗曰静言思之不能奋飞予於存吾重有感矣
溪南堂记
记曩时买舟赴钱塘沿禾川而下过流江望其云林幽深茀茀有佳气意必有瑰玮之士居之不然则必有隐君子焉舟行有程倏尔径去常往来於怀其後十余年始与王君如川邂逅禾川城中握手如旧又其後五六年乃得一来流江时如川作堂新成要予坐堂中且语予曰斯堂也面南而近溪故其名曰溪南予起徙而观之则是溪之景虽参差隐见远近不齐而其趣皆集於斯堂堂之南为池檐溜矗矗入池水中池上乔木二株下蔽窗户池之南隟地可半亩襍植花草而缭以周垣垣之外至谿皆苍松劲柏丛桂冬青不凋之木望之蓊然如翠涛千顷层叠高下不可名状隔溪诸山逶迤蜿蜒而至者如阵云奔马罗列溪上水光林影冉冉在几席间此皆斯堂之景之胜宜乎如川之乐之也然予观流江之景之胜在二水交会故其风气秘固无所亏泄其水之大者为川川之流夷旷深广可以达帆樯通远物贸迁有无以济世用此士君子有志於当世者之所乐也是以在昔龙川翁尝取之以为号而如川亦如之今乃不以是为足而有取乎谿焉夫谿者幽人处士隐居求志者之所乐也如川而有取乎是岂其今昔有异好哉予闻如川当壮盛时负瑰玮之材跌荡磊砢自顾天下之事无难为者故其志所趋向如此迨夫世异而时殊年至而虑易於是敛其英华削去鋩角简栉家事托付子侄唯日召梓匠以复先人之庐作斯堂以为燕息之所放情乎泉石适意乎鱼鸟以与是溪相周旋於无穷其用意岂苟然哉虽然予又闻如川遭世变时不计赀粟竭力从事以保障其乡人四方避难来者咸委曲赡给使不致失所其多积隂德类如此古之人有积德者必有报不在其身则在其子孙如川有材而不获尽用又加之以积德焉则所以遗其後之人者至矣功名富贵将必有在吾又知斯堂之有荣耀也
如川记
庐陵郡城之西南泝溪而上行八九十里有胜处焉曰流江王君如川世居之羣山蜿蜒腾踔下赴衍迤而衆流交会以达於禾川之水而合流焉深林乔木蓊欎丛茂比庐而族处者闾巷相望鷄犬之声相闻蔼然有熙皥承平之风而不知世事之有离合也盖自世变抢攘故家大族往往销铄隳废高门甲第过者凄怀寒烟衰草见者陨涕而今如川所居屹然独存规模气象无异畴昔使过而见之者皆歆羡敬慕咏叹而不能已焉此其故果何如哉予尝与如川相遇於禾川之旅邸一见而知其俶傥有高义往者羣雄并起诸公争欲罗致为用而如川自料以为时不可为遂敛襟而退推其余绪以保障其乡里十数年间藉如川之帡幪以全其生者甚衆由是观之则如川之所以能屹然而独存者盖可知也予又闻友人刘君子琚为予言近年禾川州城被围士君子之散居城外者与乡氓之流窜而转徙者咸趋流江如川视其高下馆谷而周给之如是者连日而不厌乡里恶少或乘间掠夺其财物必追究偿尽乃止禾川之士夫君子诵如川之德无异辞禾川流徙之氓感如川之惠无异意由是观之则如川之所以屹然而独存者又可知也古之人有言曰人无所不至惟天不容伪为善与恶之报昭昭明甚而人恒昧之於是以天为可欺以天为不可信肆其所为无复忌惮而不知天之可信而不可欺也今如川当世道倾覆之时而家世无恙难兄难弟懽忻怡愉阶庭兰玉森列左右诗书礼乐之盛宾友尊俎之娯焕乎其有文蔚乎其有容而州闾乡党之民相赖以生相安以乐山中草木与有荣耀此岂人力所可为哉由其乐善不倦本乎天性见义勇为不顾流俗烱然方寸直足以贯通乎神明而对越乎天地是以天之报之如此其厚孰谓天之可欺而不可信乎诗曰乐只君子福履绥之於今则既见之矣又曰如川之方至以莫不增王氏之福其庸有既乎已而子琚请予记如川故为书之以为为善者劝
薛氏世坟记
薛氏世坟在下蔡之官塘薛氏子贵之所营其先世居襄邑至其父青始树功国初时为百夫长镇和州居下蔡遂自卞迁其祖父母葬下蔡之刺庙而其父母则合葬襄邑後沦於河青又从军云南殁王事未有以其丧归者贵始恻然以刺庙墓近淮恐朝夕啮射不常不可以不改襄邑之沦云南之殁皆夙夜所痛者不可以无所归乃地於官塘之南而营焉大其兆域而序以昭穆始曾祖父母则自刺庙而迁者也次葬其祖父母之衣冠而为昭次葬其父之衣冠而为穆而以母杨氏张氏祔焉贵之子国瑞国用早卒亦祔焉凡棺椁丘封皆如始葬表以石刻缭以周垣攻筑坚深规制完整复置守塚其傍而以垣外地给之呜呼若贵之用心其可谓深且远矣天之生物也使之一本夫孰无爱亲之心哉然事有不测而尽吾之心者有不幸若襄邑之沦云南之殁皆薛氏之不幸者也於不幸之中而有若子贵之用心者焉此又幸之大者死而有知将不恨其无所归矣贵之子志道从学江西过予而谒记予谓夫天之报乎人必如其所施其所施者厚则其报也必远若贵之用心其受报於天者岂有穷哉予固知薛氏之必有後也予观志道雍容详雅好学而文然则天之所以报薛氏者其在是欤其在是欤
石屋记
吴为郡皆水也其西去三十里始有山山之得名者曰灵岩曰天平二山磊磊皆石而天平诸石尤奇石之得名者曰卓笔曰龙门曰照镜曰飞来其他如熊罴之跑虎豹之嘷犀兕狮象之倾奔怒鬪耸踊而下者千态万状不可悉数然皆可玩而乐之不可与久处也唯大小二石屋中虚有容其三面皆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>