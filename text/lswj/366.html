<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,欧阳公文集原序,欧阳先生集序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,圭斋集全文在线阅读,圭斋集全文在线下载,大玄古籍书库">
<meta name="description" content="诗文别集。十五卷,附录一卷。元欧阳玄撰。此集前有揭傒斯序,称玄有《诗流》三卷、《鈆中》十卷、《驱烟》十五卷、《强学》十卷、《述真》三卷,其门人王师模所编。《四库提要补正》引沈涛《十经斋文集》所载《圭斋集》跋语,辨揭序非为欧阳玄集所作甚详,序中所谓“欧阳先生”当别为一人,而玄之后裔铭、镛见《揭文安公集》中有《欧阳先生集序》,以为必是序其先人之文,而置于卷首,《四库全书总目》又仍其误。明宋濂序则谓原集一百馀册,皆毁于战乱,只存元顺帝至正十一年辛卯(1351)至至正十七年丁酉(1357)七年之作二十四卷,其孙佑">
<title>圭斋集_欧阳玄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">圭斋集</span> <br/>
          作者： <span class="inputVal" id="bkauthor">欧阳玄</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]104744</span> <br/>
          说明： <span class="inputVal" id="bkdec">诗文别集。十五卷,附录一卷。元欧阳玄撰。此集前有揭傒斯序,称玄有《诗流》三卷、《鈆中》十卷、《驱烟》十五卷、《强学》十卷、《述真》三卷,其门人王师模所编。《四库提要补正》引沈涛《十经斋文集》所载《圭斋集》跋语,辨揭序非为欧阳玄集所作甚详,序中所谓“欧阳先生”当别为一人,而玄之后裔铭、镛见《揭文安公集》中有《欧阳先生集序》,以为必是序其先人之文,而置于卷首,《四库全书总目》又仍其误。明宋濂序则谓原集一百馀册,皆毁于战乱,只存元顺帝至正十一年辛卯(1351)至至正十七年丁酉(1357)七年之作二十四卷,其孙佑持编录。《四库全书》所收之本计诗赋四卷、文十一卷、附录一卷,题“宗孙铭、镛编集”,与佑持所编已不同。有明英宗天顺五年辛巳(1461)、明宪宗成化六年庚寅(1470)彭时两跋及刘釪跋。据釪跋,铭字光器,镛字光乐,去玄五世。集中作品并非全是辛卯至丁酉七年中所作,开卷第一篇《天马赋》即系登进士第时作,可知为掇拾残稿,随其所得编入。此集有元刊本,明太祖洪武(1368—1398)年间刊本,成化七年辛卯刘釪校刊本,湖南刊本,明孝宗弘治(1488—1505)重刊本,清高宗乾隆(1736—1795)年间刊本、影印文渊阁《四库全书》本。</span> <br/>
          封面： <span class="inputVal" id="bkimg">Z_18555.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]圭斋集
[book_author]欧阳玄
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]104744
[book_dec]诗文别集。十五卷,附录一卷。元欧阳玄撰。此集前有揭傒斯序,称玄有《诗流》三卷、《鈆中》十卷、《驱烟》十五卷、《强学》十卷、《述真》三卷,其门人王师模所编。《四库提要补正》引沈涛《十经斋文集》所载《圭斋集》跋语,辨揭序非为欧阳玄集所作甚详,序中所谓“欧阳先生”当别为一人,而玄之后裔铭、镛见《揭文安公集》中有《欧阳先生集序》,以为必是序其先人之文,而置于卷首,《四库全书总目》又仍其误。明宋濂序则谓原集一百馀册,皆毁于战乱,只存元顺帝至正十一年辛卯(1351)至至正十七年丁酉(1357)七年之作二十四卷,其孙佑持编录。《四库全书》所收之本计诗赋四卷、文十一卷、附录一卷,题“宗孙铭、镛编集”,与佑持所编已不同。有明英宗天顺五年辛巳(1461)、明宪宗成化六年庚寅(1470)彭时两跋及刘釪跋。据釪跋,铭字光器,镛字光乐,去玄五世。集中作品并非全是辛卯至丁酉七年中所作,开卷第一篇《天马赋》即系登进士第时作,可知为掇拾残稿,随其所得编入。此集有元刊本,明太祖洪武(1368—1398)年间刊本,成化七年辛卯刘釪校刊本,湖南刊本,明孝宗弘治(1488—1505)重刊本,清高宗乾隆(1736—1795)年间刊本、影印文渊阁《四库全书》本。
[book_img]Z_18555.jpg


[book_title]提要
钦定四库全书　　　　　集部五
圭斋集　　　　　　　　别集类四【元】
提要
【臣】等谨按圭斋集十五卷元欧阳元撰元有拯荒事略已着録元早以文名平生三任成均两为祭酒六入翰林三拜承旨凡朝廷高文典册多出於其手掲傒斯作元集序称有曰诗流者三卷曰鈆中者十卷曰驱烟者十五卷曰强学者十卷曰述直者三卷其门人王师模所编明宋濓序则谓原集一百余册皆毁於兵惟存辛卯至丁酉七年之作二十四卷其孙佑持编录之此本诗赋四卷文十一卷附録一卷题宗孙铭镛编集又非佑持之旧矣孔齐至正直记曰欧阳元作文必询其实事而书未尝代世俗夸诞时人谓文法不及虞集掲傒斯黄溍而事实不妄则过之然宋濓称其文如雷电恍惚雨雹交下可怖可愕及乎云散雨止长空万里一碧如洗实亦未减于三人也虞集道园学古录有送元谒告还浏阳诗曰忆昔先君早识贤手封制作动成编交游有道真三益翰墨同朝又十年盖集父教授于潭州见元文大惊手封一帙寄集曰他日当与汝并驾齐驱故集诗云然然则元发轫之初声价已与集相亚矣乾隆四十三年五月恭校上
总纂官【臣】纪昀【臣】陆鍚熊【臣】孙士毅
总　校　官
【臣】　陆费墀

[book_title]目录
钦定四库全书　　　　　集部五
圭斋文集目録　　　　　别集类四【元】
卷一
赋
颂
卷二
五言古诗
七言律诗
排律
卷三
七言絶句
卷四
歌
杂体
卷五
记
卷六
记
卷七
序
卷八
序
卷九
神道碑
碑文
卷十
墓碑铭
卷十一
阡表
哀词
卷十二
经疑
书义
策
卷十三
诏
表
册文
铭
说
卷十四
题
跋
卷十五
赞
疏
书
启
祝告文
卷十六
附録

[book_title]欧阳公文集原序
文辞与政化相为流通上而朝廷下而臣庶皆资之以达务是故祭飨郊庙则有祠祝播告寰宇则有诏令胙土分茅则有册命陈师鞠旅则有誓戒谏诤陈情则有章疏纪功燿德则有铭颂吟咏鼓舞则有诗骚所以着其典章之懿叙其声名之实制其事为之变发其性情之正阖辟化原推拓政本盖有不疾而速不行而至者矣然必生於光岳气完之时通乎天人精微之藴穷乎历代盛衰之故洞乎万物荣悴之情核乎鬼神幽明之赜贯乎华夷离合之由举其大也则极乎天地语其小也则入夫芒秒而後聚其精魄形诸篇翰渢渢乎泱泱乎诚不可尚已世有与於斯者其惟大司徒楚国欧阳文公乎公讳玄字原功潭之浏阳人其先家庐陵与文忠公修同出於安福令万之後公幼岐嶷十岁能属文逮弱冠下帷数年人莫见其面经史百家靡不研究伊洛诸儒源委尤为淹贯遂擢延佑乙卯进士第历官四十余年在朝之日殆四之三三任成均而两为祭酒六入翰林而三拜承旨盖当四海混一之时文物方盛纂修实録大典三史皆大制作两知贡举及读卷官凡宗庙朝廷雄文大册颁示万方制诏多出公手金缯上尊之赐几无虚岁海内名山大川释老之宫王公墓隧之碑得公文辞以为荣片言只字流传人间咸知宝爱文学德行卓然名世羽仪斯文黼黻治具公之功为最多君子评公之文意雄而辞赡如黑云四兴雷电恍惚而雨雹飒然交下可怖可愕及其云散雨止长空万里一碧如洗可谓奇伟不凡者矣非见道笃而择理精其能致然乎呜呼自宋迨元三四百年之间文忠公以斯道倡之於其先天下学士翕然而宗之今我文公复倡之於其後天下学士复翕然而宗之双璧相望照耀两间何欧阳氏一宗之多贤也不亦盛哉初虞文靖公集助教成均其父井斋先生汲方教授于潭见公文大惊手封一帙寄文靖谓公他日必与之并驾齐驱由是文靖荐公升朝声誉赫赫然相埒卒符於井斋之言文靖之文已盛行公薨二十四年其孙佑持持公集二十四卷来谓濂曰先文公之文自擢第以来多至一百余册藏于浏阳里第皆毁于兵此则在燕所録自辛卯至丁酉七年之间作尔间有见於金石者随附入之子幸为文叙之以传濂也不敏自丱角时即知诵公之文屡欲裹粮相从而不可得公尝见濂所着潜溪集不赐鄙夷辄冠以雄文所以期待者甚至第以志念荒落学识迂疎不足副公之望况敢冒昧而序其文哉虽然公文之在霄壤中上则为德星为庆云下则为朱草为醴泉光景常新而精神无亏亘万古犹一日序之与否尚何暇论哉佑持字公辅问学精该论议英发无愧於家学者也金华宋濂撰

[book_title]欧阳先生集序
欧阳先生集曰诗流者三卷曰鈆中者十卷曰驱烟者十五卷曰强学者十卷曰述直者三卷曰脞语者三卷其门人王师模所辑也所辑者止此作而未已者不止此先生於书无不读其为文丰蔚而不繁精密而不晦者有典有则可讽可诵无南方啁哳之音无朔土暴悍之气惜弃在草野不得与典谟训诰之述作以黼黻皇度然文关於世教斯可传矣不繋其人之隐显学贵於知道知道斯可法矣不繋其书之繁浩先生之可传可法者固有在矣余独恨不登先生之堂从诸生之後而请益焉因王君请为集叙姑书以识予向慕之意後至元六年冬十有一月朔掲傒斯序

[book_title]卷一
钦定四库全书
圭斋文集卷一　　　　　元　欧阳玄　撰赋
天马赋
翳房星之委精锺天马之权奇澡神质於渥洼砥劲气於月氐贞非坤牝健本乾为上分扶舆之秀下孕蜿蟺之漦风云资其格力雨露泽其光仪膺广凤臆鬛秀龙鬐首昂渴乌之势影捷杜矢之驰於是陋騊駼之产迈麒麟之姿骖六飞於广漠舞九奏於希夷若乃朝刷崑仑夕秣玄圃驾缑笙之子晋道霞觞於王母风冉冉兮斯征灵缤缤兮来宁览熙世之德辉属万物之欣覩愿陪禁卫自献西土乃命栘中戒造父释云幕於金鞍暎孚尹於琼户出则锵和鸾骖舆组媚日驭之光华展天衢之步武然其气质不可求之骊黄之余其刍秣不可畀之皁枥之伍峙玉山之殖未足供其齕委金台之赀未足议其估是知天马固难得而不易畜也所以罕见於盛时仅闻於前古时则有仿邹枚请赓乐府而客或难之曰时方歌鹿鸣之章子乃为天马之赋得无驰驾鼓车者宁不与此而迥殊也哉嗟夫宝不自贵以人而贵物不自异以人而异方神驹绚彩於水涯固期驽劣之同滞至其裂砮矢而庭实竟乃自齿於天驷信物美而无所遗兮亦奇才之能自致负盐车而上太行者慨未遇夫伯乐伏皁枥而志千里者又何慙乎老骥振长鬛而一嘶兮冀识余之所意埃风而上征兮愿借翠云以为鞁随飞龙而上下兮羌先路其焉避彼岂乘虚而腾踏兮追云逐电之可冀也庶几求之玄黄之外兮则亦骏骨之可市也
辟雍赋
皇风清宁人文盛开京师崇天下之本国学萃天下之才粤若稽古爰自苍姬始号辟雍昉历代声名之盛本大射行礼之宫其规剏於文武其度讲於周公节观者於四面壅流水以环中若乃道阃邃严义闼轩朗澄源止而不泥文澜溢而不荡肉好适半如璧之象兹乃辟雍之初所以名状也或在灵台或在镐京灵台者为文王所建镐京者为武王所营兹乃辟雍之初非一地而同一名也或习射兮观德或养老兮兴孝滙九有之俊髦轨万方之则效兹乃辟雍之初非一事而同一教也迹其建侯设鹄矩袷圆冠襄尺讲事君之敬剡注视立已之端斯则辟雍之习射天下之盛观鲐背鹤髪尊傅隆师祝噎以膳授几以咨斯则辟雍之养老天下之盛仪誾誾啾啾泮奂夷犹览上国之光华踵贤关之隽游斯则辟雍之养士天下之名流有客闻之曰子於成周之制讲之详矣於异代亦有所徵乎泝观炎刘治盛中世临雍再拜化及四裔要荒万里就学遣质鼓箧圜桥以亿万计于斯时也辟雍亦可谓盛矣愚曰未然子徒慕先汉之遗风若未覩今日之文治我国家声教之所暨也东踰若木之日津西探崦嵫之月竁南穷火维之陬北际氷天之澨文轨之治既同弦诵之风四被视寰海为一辟雍陶同宇为一庠序於是在天则应璧府图书之祥在地则产孔庙金芝之瑞藏曲阜之特祠实飞龙之首岁乃择成均之师申胄监之制三年而科诏颁文治煟日星乎旷世之条风霆乎多士之气将见自今以始彼汉之亿万尚敢与今日同年而语哉大抵惟圣人能尽君师之职惟吾道能并天地而存惟养贤为吁俊尊帝之大务惟建学为化民成俗之大原睠此辟雍屹乎本根固愿为今日之赋者续古之颂被之和声叶之永言前以光八百年之成周後以开万亿载之皇元
义门赋【并序】
宣文阁授经郎郑君浚常以其家乘示余曰浦江郑氏义门文録历览诸作盖彬彬焉他日谒予一言为作义门赋辞曰
翳伯侨之裔孙兮纷振振其好修承世媺之蝉嫣兮宁隐耀而发幽循义路以允蹈兮择仁里而相攸被芳洁以为服兮袭温良以为裘将孝弟以为车兮方敬让以为舟历九世而共?兮壹乃心之休休曰五伦之於日用兮实有生之大猷父慈爱之恂恂兮子色养之油油若君臣朋友之际兮必忠信之与谋於睦婣其有惠兮在任恤其有賙阃仪雍雍以宾退兮家政凛凛其阳秋长者施其令则兮少者孝乎顺柔珪赴弟以瘐死兮绮代亲而自囚史何感乎缇萦兮诗何叹乎原隰之裒嗟高风之卓絶兮履艰贞乎何尤爰孜孜於稽古兮悉圣训之是蒐陈时祀之秩秩兮戴首弁之俅俅述五礼以为仪兮乐至和而不流以予观於往昔兮将公艺之可俦我欧公之史五季兮书旌表之法周门筑壝以绰楔兮柱双立而乌头雪霜贸贸於当世兮松栢岑蔚乎故丘矧皇元巍巍乎有天下兮化丕冒於海陬敦懿行於四国兮播令闻其若邮闻孙起家而交辟兮列相第之前筹寻重席於官庠兮彻声华於冕旒信积善之有报兮密迩宠光之绸缪也
墨梅赋
伊江梅之受命泊与澹其相遭灼天地之太素乱水云兮齐高方三冬之摇落索群木於秋毫怳回溪与转岭发孤暎於蓬蒿枝苔封以莹寒蕊玉切而华膏表万有以独圣谁与子兮同袍何佳人兮黯然阻烟雾於林皋岂皎洁之冒污抑辉光之在韬彼翰墨之托寄亦何异乎风骚抚尺素而太息心临远而忉忉何以慰兮空谷泻樽中之浊醪感外物之变化谨内志之持操物交物以不染我与我而焉劳世不辨兮奚尤已或戾兮焉逃与昭质之自亏从见笑於繁桃於兹花其何有惧天下之滔滔奚附意於守墨以传诲於儿曹
颂
至正二年壬午七月十八日丁亥皇帝御慈仁殿拂郎国进天马二十一日庚寅自龙光殿勅周郎貌以为图二十三日壬辰以图进翰林学士承旨库库传旨命傒斯为之赞臣惟汉武帝发兵二十万仅得大宛马数匹今不烦一兵而天马至皆皇上文治之化所及臣虽驽劣敢不拜手稽首而献颂曰
天子仁圣万国归天马来自西方西玄云被身两玉蹄高踰五尺修倍之七渡海洋身若飞海若左右雷霆随天子晓御慈仁殿西风忽来天马见龙首凤臆目飞电不用汉兵二十万有德自归四海羡天马来时庶昇平天子仁寿万国清臣愿作诗万国听
圭斋文集卷一

[book_title]卷二
钦定四库全书
圭斋文集卷二　　　　　元　欧阳玄　撰五言古诗
舟次诸牐寄诗奉谢都水分监瑞卿监丞
抱疴辞承明买舟?官牐袢襟正无悰蓬底可容纳舳舻尾相衘密次若鳞甲忆初离神京余暑尚挥箑淹留近秋杪朝爽欲添裌纡传进元策走介奉一札使君适分监嬴缩制有法得书即欣然爱我踰素狎遣驺护轻舟快若历三峡乡心鹰脱鞲野性兕出柙昔忧阻殽渑今喜泛苕霅黄芦间蒲稗绿藻唼鳬鸭舒怀对幽景寓目成画夹公堂为展席觞客礼意洽病予难却酒亦复饮盈呷吁嗟逆旅途知己元不乏相期远大器留诗当盟歃感篆辞则长欲赋惭韵狭
送振先宗丈归祖庭【并列小序于左】
欧公孙子多擘????以为四暮年归頴阴非无首丘志乞洪不得请由是懈归计考公生平言亦颇憾先世先世多才贤生适逢五季辐员政分裂尽瘁於所事竟乏垂世名盖亦限地势况复公少孤坎蜀汉裔身当混一秋代逢承平际择里审所安实迩辇毂地子孙托畿内宦辙亦云易人情曷免尔公岂溺声利讵知汳?移南北寻暌异一枝先南迈司造有深意沙溪标德里泷冈重茔祭至今青原家十世祀不替振先吾宗英守正耻骫骳誾誾保家法处约不少怼嘉树无由枝嘉谷无穗滞原本既不凡时需谅无弃矧今抡俊髦往往论根器老夫辞册府多病久憔悴徒怀荐士心言莫士轩轾赋诗当推毂自愧辞已费憧憧青云友谁如古人谊欧阳公晚年乞守洪州累表不得请於是归江右之志遂不果余诗所谓其居偏方熟於欧文者能知之盖公之不归庐陵其志深有可谅者矣南渡以後宋人多议公此事洪景卢杨廷秀之贤亦未免有此意甚者谓公子孙居頴为金人所戕而遂絶是大不然近年奉诏修三史一日於翰林故府中攟金人遗书得元遗山裕之手写壬辰襍编一帙中言安平都尉完顔色埓汉名鼎字国器尝镇商州偶搜伏於竹林中得欧公子孙甚多以欧公之故并其族属乡里三千余人悉纵遣之则知未尝殱于金兵也此好事者为之辞明矣元遗山金士领袖生平极重欧公尝有诗云九原如可作吾愿从欧阳北人至今佩服其言振先归以似乡先生桂隐刘公一观
为所性侄题小景【三首】
林庐澹踈烟归帆泊沙渚披图得空阔总是经行处寒屋茆檐古踈烟野树春遥遥济川者应是此中人浦口归帆落沙头行客回林间酒旗出快着一篙来
东坡恠石
我怀赤壁仙此心已穿透忆曾据虎豹今与鹤俱瘦
七言律诗
大明殿早朝
扶摇万里上青霄凤阙龙池步步瑶駞背负琛金络索象身备驾玉逍遥衣冠俯伏传呼岳干羽低回看舞韶湖海布衣瞻盛事他时田野梦天朝
试院倡和
仁皇下诏急求贤糠粃当时偶在前两榜复科新大比三人联事旧同年关山道路寻常梦台阁风云尺五天但使得材今胜昔吾侪宁复叹华颠
张子能诗擅士林无时无地辄披寻文章咫尺不相见春兴几多应自吟链字直疑成白首知音有待铸黄金何时尊酒论真诀要自康谣说到今
进讲金华集衆贤礼闱衔命拜君前花摧蜡炬仝清夜饼餤红绫忆昔年龙尾步随黄阁老鹄头书下紫微天南宫群彦时相问何似官街有米颠
至正羣兴郡国贤威仪重见甲寅前杏园花发当三月桂苑香销又七年豹隐山中文泽雾鹏抟海上翼垂天明时礼乐须奇俊莫道儒生自圣颠
相台
负郭东南裴相台缘溪一径踏苍苔此日城闉少人到当时公府弃官来禅床象屋留光雨书沼蛙声噤鞠灰泉石至今有贵炁山灵应解识三台
至正壬午十一月十三日祭初祖墓早仰更秘书有佳句见劳匆匆奉酧严押
白髪甘泉沗从官归来曳履上吟坛故山虎豹多文采白水蛟螭有屈蟠谒客及门容履满贽文盈箧借灯看百年省墓偿初志心忆先亲痛苦剜
青春万木一根荄一一春工妙剪裁顾我乞归怀頴水羡君访隐到天台题桥肯学相如志誓墓惭无逸少才但喜阳刚将彚进明朝缇室动葭灰
至正壬午十一月十三日祭始迁祖墓于防里村心是日春洲先生有古律四首纪其事玄用韵奉答
道左遗墟三百载曾孙叠石作阶基儒家冬至祭初祖客子异乡来远支白髪始修桑梓敬青编久废蓼莪诗无由作吏守坟墓愿访故山耘紫芝
与公俱乏济时具旧日相思不得过南国寄书川路永西楼剪烛雨声多池边黄鹄有人赋门外骊驹先客歌但得茆斋相伴处临风遥想玉为珂
陶令归来谁作室孟郊老去乏应门政缘踈懒动遐思无奈过从求赠言平江曲涧助盩厔复岭层峦如浩亹岁晚胡为滞空谷萋萋芳草怨王孙
十年玉署丝纶手新把渔竿傍钓矶平生亦爱莳兰蕙归日惟知求蕨薇干禄郎君离彩侍投闲老子赋缁衣山中荐士书长写弱翰犹能为客挥
送白芒李宜忠之宁州教授
广文家住白芒原唐世忠臣阀阅存宁郡喜迎新博士?人特重旧王孙杨花绦帐春云阵苔藓丹书暮雨痕向使汾阳曦暧在应惭诗礼在名门
竹涧图
青林翠巘俯江郊谷口湍流巨石?戞玉万竿鸣水乐垂绅双瀑荡云旓风漪静浸苍龙影月瀬光摇紫凤巢歌罢商岩采芝曲两翁翰墨定神交
败笔
秋拈秃笔似愚慵曾为云烟扫墨松脱頴荒凉空忆兎旧腰消瘦久如蜂小臣奏事冠初免败将摩旗甲不重老矣此心无可用少年豪气为谁雄
郊天礼成应制
紫坛黄幄夜无风牲璧初陈月正中瑞霭霏微成五色神光烜赫暎重瞳千官屏息瞻天表万国关心在圣躬清晓庆云高捧日箫韶前导驾还宫
谢恩日呈同年
把劒风檐日欲曛偶从甲舍得高文烟云过目犹能记花柳逢春各自欣奇字拟从杨执戟俊才端属鲍参军客来为我传新作笔砚无忘旧筞勲
比干墓
独夫台上醉红裙七窍丹心岂忍闻白日已随流水没青山犹护太师坟忠肝一片埋秋草直气千年起暮云我亦停骖荐苹藻太行落木正纷纷
接花木
园丁妙手即花神换叶移枝伪脱真刀剪岂能伤化力色香无复记前身春深自有鸾胶续岁久行看鹤膝伸堪笑微生亦如此牛为马後吕为秦
壶清
朝饮层氷瀹性灵夕飡秋露引修龄江湖大瓠中无物海峤方壶外有情貌示神巫机阖辟醉邀市掾酒芳馨何人欲作先生传长忆寒葅月满庭
过洞庭【二首】
白沙隐隐见金鳌殿阁凭虚结构牢天水浑融浮大极神人幽显隔秋毫龙堂深閟灵栖冷象纬低垂客枕高欲作庙堂迎送曲杜红蘅碧尽离骚
娲皇抟土掷虚空屹立君山面势雄一画犠图天地骨九江鲸观鬼神功裾飘帝子苍茫外乐奏钧天澒洞中颇幸当年邹鲁客观澜未到楚诸熊
侍宴北省
臣本江南一布衣恩荣今日及寒微台缠列宿光相射湛露迎阳昼未曦仙醖饮来生羽翼宫花留得奉庭闱酒阑车马如流水回望红云遶阙飞
孙春洲寿庆堂
孙母欧阳九袠登外家谱谍自庐陵高年备养人俱羡同姓升堂我未能好客郎君深巷辙读书稚子小窗灯朝廷屡赐尚方帛更待回鸾织诰绫
寄有壬许参政
京华白髪染尘埃喜见文场闭复开自是曹参当继相不然王式肯轻来上躬藻火慙无补衆口盐梅属有材素志已酬归欲早相期浊酒坐莓苔
澧州谢家建通济桥
庆云笼日护云根玉树薰芗接澧沅太傅功留召伯埭相君心竞谢公墩已夸螮蝀绵今古犹羡封胡伟弟昆珍重卢沟沟上月随时车驷劳于门
夜宿寺前农家
汉南旅店已星稀倦宿田家带落晖萧寺依山聊复尔邺侯送酒是耶非风餐并觉凉生饭露坐俄惊月在衣老子漫游吾漫送登山临水澹忘归
西明道人
武昌堤上水云身三十年来识道人只为漫游相见少故知临别赠言频憧憧车马红尘老靡靡江山白髪新邂逅一回诗一首锦囊千首未为贫
浏江
浏江江水色幽幽两岸青山云木稠一自桑钦载源委曾留孙盛作春秋猿岫风来起波浪龙湫月出见汀洲下流两度翠华过光气至今浮斗牛
昌山
昌山峡口日西斜兰渚维舟近酒家水漱树根龙露爪石排江?虎交牙路回佛寺藏深坞风动渔舟扫落花再拜灵均献苹藻月明环佩下汀沙
读镏养吾虞青城书
季子胡为葬嬴博太公复欲返营邱匆匆尘事半萍梗往往异土迷松楸谁能樊泽为表识赖有杜羔勤访求但当作吏守坟宅莫待暮年思远游
早饮听秋居士园池
碧池流水緑潺潺高下楼台紫翠间阮籍才华胜南族谢安清致满东山标名花坞莺争道集句桃符鹿守关洒扫园丁今白髪秋翁化鹤几时还
镏草亭诗冢
朝廷采诗废已久公卿荐士亦罕闻坐令刘氏伯伦锸生作唐人贾岛坟光如黄壤翳明月副在青山藏白云米家骨朽怪事息又见庐陵老隐君
排律
赐经筵官酒次苏伯修韵
鳌极天初补娥池月已修鲜颷生广厦清旭暎垂旒三漏聪无壅黄瞳视不流凝神思燕翼虚已纳鸿猷章撤金炉灺筵收玉斚浮甘泉归步远太液便程优鹦鹉栖宫树鵁鶄避客舟商耆戋汉币瀛儁膳唐□名辈应相语明时岂易醻徘徊西掖晚鴈影度延秋
谢德盛奉蘐堂
种得忘忧草母安忧可忘叶滋金水润花带石云香淑景盈东阁春晖盎北堂灵苗仁寿域晚节治平乡世泽深培植先声续显扬才华昌後裔事业富孤孀沃壤根株茂慈闱鬂髪苍咏歌传翰苑雨露溢恩光
圭斋文集卷二

[book_title]卷三
钦定四库全书
圭斋文集卷三　　　　　元　欧阳玄　撰七言絶句
喜门生中状元
泰定丁卯八月十二日崇天门传胪赐进士右榜第一人阿恰齐左榜第一人李黼皆肄业国学日新斋余西厅授业生也是日京尹备皷乐旗旘麾盖甚都导二状元入学谢师拜余明伦堂榜眼镏思诚探花郎徐容尝因同年黄晋卿彭幼元从予游亦拜其侧其余进士以门生礼来拜谢杂还不记姓名圜桥门而观者万计都人以为斯文盛事昔未有也同寅举酒相属偶成四絶以纪其事
昔被仁皇雨露恩三朝五度筞临轩小臣报国无他伎舘下新添两状元
禁院层层桃李开天街绣毂转晴雷银袍飞盖人争看两两龙头入学来
淡墨题名二十年一官独自拥寒氊居然国子先生舘三五魁躔拜座前
都人举手贺昇平不羡黄金遗子籝进士从今成典故唱名才罢拜先生
出试院有作寄诸弟
天历庚午会试院中马伯庸尚书杨廷镇司业及玄皆乙卯榜进士偶成絶句纪其事出院明日有敕督修经世大典又成小诗寄诸弟
省垣东畔至公堂十五年前战艺场饱食大官无补报两科来此校文章
御史承差锁院门侍臣传诏出天阍试官被命联镳至同榜三人出谢恩
长乐锺鸣拆号时三台八座列参差自怜手把天瓢水一滴乡关不得私
圣主宫中游幸疎日临秘阁玩芸储昨朝兰省才开试清晓玉音催着书
别驾祠前雪水浑弟兄沙上举离樽三年不洗来时褐要看淋漓别酒痕
蓟门城头过阶塔一一行人通窦间今朝送客又还入那忍更投名利闲
香山山头新月弯一似家里看西山去家五十度强望圆璧何时照我还
仁庙初科射策郎如今斑白玷朝行东风昨夜闻归鴈梦绕江南烟水长
夜开金钥诏词臣对御抽毫草帝纶始信朝家重儒术一时同榜拜三人
试院偶题赠巽斋
莲烛通宵拟御题槐龙风急漏声迟玉堂冷透青绫被忆佀滦京五月时
小雨阴风夏夜阑穿窗扑面雪成团平明笑与长官说天上玉京如此寒
圣德文明鼎运开相君承诏谨抡材谁言庆历科无补中有韩欧富范来
百鹄充庭气若虹千蚕食叶响春空东风一夜吹嘘力明日纷纷緑又红
鲲鹏一化徙天池白日青云在顷时我以世科惭克绍那能妬喘更笞儿
陈编矻矻老无闻寂寞箕裘几许存方寸留耕犹有望拟寻手泽训诸孙
所贵侄梅
老树纵横出气条一枝还又亚墙腰西湖湖上掀蓬看一夜吹香满六桥
为所性侄题小景
緑树清江遶舍边门前长泊往来船休官亦欲来林下只恐人嗤我学仙
所性侄家藏东坡看竹图
银烛高烧照艳粧繁华过眼已相忘敲门自爱看修竹未必殷勤为海棠
所性侄藏所翁全身戏珠龙
万户千门夜半雷明朝日出五云堆老龙引领春消息玩弄明珠未肯来
漫题四絶
铃索无声玉漏稀青绫夜直月侵扉五更一觉梅花梦催得江南学士归
属官分住省郎曹省树年深过屋高翰长昼闲来啜茗下帘危坐听松涛
鳌山六月少蚊蝇四壁松风动画缯长贰聚厅清澈骨一人人系一衔氷
翰林老屋势深雄犹是金家兀术宫定鼎初年曾作省至今门径凤池通
为琅溪题折枝海棠
点缀春风只一枝此花犹是半开时更令老杜如今见便是无情也赋诗
万竿烟雨图
森森万木种清和奈此霏微烟雨何千古首阳宗二墨清风又佀不须多
墨竹
疎枝淡淡与浓浓垂叶应无靃靡容玉立满身都是雨何人能识葛陂龙
驴上晓寒图
水声山色画屏中卫子凌兢两袖风曾向天津桥上否谁从驴背覔三公
灞桥风雪图
汉树秦云一色黄新诗拍塞小奚囊蓝关尚有潮阳债不识先生有底忙
玉林琪树路漫漫驴上凌兢两袖寒一段乾坤清意思又駈老子出长关
学士烹茶扫雪时当时已被侍儿嗤灞桥驴背何为者直要冲寒去覔诗
驴上凌兢两手龟南来客子为寻诗而今十倍泸沟冷偏许青云热士知
宣和梅雀
岁晚孤根独发时飞飞冻雀苦相依莺花世界春三月会有名园照夕晖
题明皇叶法善一行禅师讲经
广陵玉笛夜何如明日宫中看佛书两界山河当指似卢龙塞上有龙猪
题顾子虎
松风谡谡茆叶低於菟顾子行欲迟从今慎勿残乳麛心亦可学秦巴西
再题临川别卷
西蜀桥边薛校书风流自是女相如平生不受梅花聘只为清才自有余
三牛图
两竪骑牛过远村一童横笛弄黄昏老僧正解荆舒字坐爱三牛了不犇
万竹图
露压烟稍整复斜有时风定翠交加闲身幸老清平世喜见鵷雏待竹花
宋徽宗菌图
地上层云起玉柯依稀遗墨认宣和莆阳相国君知否好作斋房芝草歌
高宗御书
君王不受辟寒钗永巷泥金进损斋欲上大清楼下石啼鸦落日满宫槐
陈抟睡图
陈桥一夜柘袍黄天下都无鼾睡床赢得坠驴闲老子为君眠断白云乡
雪夜访戴图
雪夜操舟童仆劳偶然归去便称豪若为返棹成佳趣转忆当时不出高
吴西村雪霁图
郑虔能画又能诗独立经营雪霁时曾向湘江挐钓艇卖鲜沽酒鬂如丝
老蒲萄
半蚀秋虫老叶皴祖藤孙蔓淡浓匀何人偶值髯君睡夺得骊珠足眩人
蒲萄
院落阴阴一架秋新鸿声里月如鈎老龙偃蹇垂无力戏吐玄珠不肯收
子昂雪鹄
水晶宫里文章伯当世谁知翰墨名赖有瀛洲光价在不曾承诏写鵁鶄
墨荔枝
向来千里骑尘红生色罗襦湿翠浓顔色似嫌妃子涴萧然犹有墨君风
镏山立梅图
山泽癯儒面目真见梅往往见先人屋梁月色新湔拂茅舍玉堂同一春
天师月梅图
陇头谁寄一枝来多谢天公巧剪裁犹自寿阳粧额後到今玉蕊忍全开
寒雀梅
斗柄初开第一枝游蜂寒雀已先知相逢不忍轻飞去直与梅花了岁时
荣碧潭全身龙
巨壑深溪万水潨四时浓黛浸千峰天衢邂逅全身露还信碧潭盘老龙
荣朝瑞正面龙
天光烜赫五云间千仞丹梯不可攀鳌禁侍臣今白首几回正面见龙顔
荣建翁家藏陈所翁龙
画龙居士旧凭熊能写青云隐见踪阿堵神光留意处肯教飞去叶公龙
寿卿龙头
圣朝龙首六七辈总是知心识面人我亦待渠头角老不知谁命绘麒麟
吾友龙头
少年不学跃天衢便被良工写入图老去全身何所隐会当谒帝乞江湖
闲展山水手卷
十年京国看图画半幅云烟亦恼侬今日身行屏障里却思移住最高峯
又
动静之间毫髪微要於微处动天机此中消息君知否玉琯葭灰夜半飞
醉翁亭障【为南翁作】
长史琵琶皮作弦使君眉宇饮中仙滁山滁水浑堪画独有风流意不传
武三思双陆
上阳无子局方阑又到乘龙第一盘饼餤未来聊乐耳郎君好好点筹看
赠翠璧玸讲主
上人官寺讲华严闻说心华日日添晚岁结茅依翠壁龙岚虎气满晴檐
赠彭汉节
君家已有笏堆床惟勿筌蹄书传香昨宿山堂中夜起西窗灯火诵琅琅
赠彭云溪真
少年书劒出乡关晚岁双旌五马还辛苦一生清白吏秖留松菊应苍顔
过高邮
高邮海上水云空曾说明珠夜吐虹底事年来光恠息阿谁身到广寒宫
题永清观天澜
黄木扶胥日出时泊天波浪渺无涯浊河上接银湾处只许乘槎博望知
题栢庭和尚
香叶曾经宿凤鸾苦心容蚁量应难明堂自有擎天柱且喜山中耐岁寒
偶题
溪水清涟树老苍行穿溪树踏春阳溪深树密无人到时有幽花度水香
寄山村兄
季子京尘满黑貂兄年九袠鬂萧萧何时约我山村路傍柳随花过野桥
赠欧阳震远
震惊百里未为遥岩谷回春只一朝要见禹门头角异乘时一跃上青霄
京城杂咏
玉堂集日列金羁学士新兼祭酒时五百书生签讲遍八甎花影最来迟
丽正门当千步街九重深处五云开鸡人三唱万官集应制须迎学士来
白玉堂前夜合花高高緑树散朱霞朝来如见唐人画系着谁家白鼻騧
龙笙凤管舞轻盈步障游看花满城行到琼林春更好新来进士唱名声
鳌山宴罢月溶溶太液池边湛露浓不用金莲送归院水晶宫出玉芙蓉
京城走马听晨钟我欲宵征仆兴慵却忆江南春睡美小楼欹枕听村舂
奉诏修书白玉堂朝朝骑马倚宫墙牐河东畔垂杨柳时有莺声似故乡
题永清寺白岩清晖方池古松四韵
上人燕坐白巗阿岩上皑皑白石多曾到补陀南海岸白花无数拥盘陀
巗前高阁扁清辉碧瓦朱甍映翠微老子悬车还故里倚阑何日看云飞
白巗山下俯清池花有清香水有漪几度收经看月上分明水底见摩尼
古寺长松倚半空问渠年腊祖师同应知方外轮囷器多谢清时雨露功
题昭文擕琴图
孺子擕琴未去弢两翁山水偶相遭知音已置亏成外到底昭文不鼔高
和宝云长老澈一清二絶
禅板蒲团百念空坐闻宿鸟起霜风巡堂首坐三更过师在云山第几峰
虎溪一笑瓓珊了不似当时剡棹回高兴莫教容易尽青鞋布袜约重来
逢江易艺芳干赋芳洲
杨柳垂垂拂钓矶平沙雨过緑生衣王孙闘草归来晚扑漉鸳鸯带水飞
东山春景
春光澹澹日迟迟正是名园扑蝶时却忆小桥流水过东山春色在桃枝
题蒲萄
宛马西来贡帝乡骊珠颗颗露凝光只今移植江南地蔓引龙须百尺长
题分宜赵尹所藏子昂竹石图
有客有客白其马汶篁移植燕山下岁寒心事木石知雨露恩深讵能写
圭斋文集卷三

[book_title]卷四
<集部,别集类,金至元,圭斋文集>
钦定四库全书
圭斋文集卷四　　　　元　欧阳玄　撰
歌
畊学问答
世间惟有畊与学思量二艺皆无错畊者荣华得富豪学者羽翼生鳞角畊问学得恁贤累年累月在窗前田地抛荒园圃废日间忘食夜忘眠学者答非容易笔头虽小惊天地但看王侯将相家尽是当年勤苦至学问耕得恁苦浑身秽汚生泥土冬月之间被雪霜春天晓暮遭风雨耕者答不辞辛锄头翻地出黄金但看世间储积者尽是当年勤苦人畊可怜学可爱思量二艺皆怀大少年辛苦老来闲粉壁朱门多自在
题四时百子图【藏藁纸弊墨渝实圭斋亲笔近见他集亦有恐悞】
天无一日具四时人无一母生百儿何人笔端巧造化人事天时俱尽之三三两两如鱼队日长游戏阑干外采莲攀柳争後先绕竹观梅分向背一真未凿万象春谁家苑囿谁家人莫是越王泛螟嗣西湖湖上嬉芳尘当时富贵傍观羡至今宇宙流传遍争如茅屋浣花溪竹根雉子无人见摩挲此图真拊髀多忧正为多男子但须得似仲谋儿人生一夔已足矣
题赵菊山文肃公阅武像
浚仪王孙宫锦袍红鞓玉带琕琫刀大夫在官盛冠佩州将按旅陈旌旄汝阳眉宇照今古五陵志气横江涛世皇大举猎德网池上不遗丹凤毛宫门承诏铸铜马瀛洲接武乘金鳌駸駸亳社百年久奕奕燕台千仞高
题山庄所藏东坡画古木图
眉山昔日生三苏一山草木为之枯後来笔端挟春腴却令生意回枯株树经公笔无老丑天以春工付公手谁云辈行龙眠翁奚必法嗣洋州守山庄刘氏富清玩家有苏公旧挥翰恍惊湿藓粘恠石惯见倒根生断岸涪翁对此煮春茶为公梢上挂长蛇灯窗细读假山记秀气终属眉山家
至正壬午十一月余以疾谒告南归求毉至安成郡北之族中节判继先刘君相公不远一舍携尊俎见劳谈边得知为西皋赵学士之壻别次为余徵诗即席走笔作长句并呈似王守筠溪相公及郭倅明则相公一粲
德州沃野济岱雄池产往往多明公与君初见问爵里尘边又复知氷翁氷翁西皋古君子择壻如君信佳士故应邂逅气味同远来劳我於桑梓南州初筮发新硎安成名藩驾屏星金銮学士已头白玉润郎君终眼青我尝三仕历郡邑听讼催科纷蝟集能令过客情谊洽可见邦侯才力及古厅小饮亟分手因君索诗为君寿郡中政清长贰和为我寄声贤太守
赠赵祥表禙
浚仪公子今几叶装池装潢以为业道傍苍玦犹一惜池底玄灰信多刼铺张幸及时黼藻流落还同故书箧魏武子孙曹覇马唐家宗室滕王蝶淳化石本墨馍糊宣和印章红摺叠鱼鳞已是善排比鷖尾犹况工剪贴但持絶艺动缙绅勿向同侪论谱牒艺文旧监惭潦倒翰墨当时勤涉猎心期知子价千金只恨无才写蒲箑
咏春闺怨
东风园林花草香芳闺寂寞春昼长佳人独守情默默银床锦被闲鸳鸯终朝倦绣拈针指怕向花前听莺语唤回旧事千万端杏脸蛾眉泪如雨玉郎去年辞家时绿杨红杏娇春晖绿杨红杏色如旧怅望玉郎犹未归一春鱼雁音书絶雪肤消瘦千肠结断肠犹立几黄昏那更青山苦啼鴂
顷见同舍柯博士所赠赵孝子歌真佳作也客以是卷继求余言遂用柯韵作一首
利津城城上乌飞向城南丛塚呼塚前无人作寒食但有被髪哀号孤行人厌乌见被发憾欲射乌金仆姑灵乌下告孤儿苦远访亲骨踰重湖儿生四岁时父别阿?去?老妇已孀养儿为儿娶儿思往从父念?共燥湿今年令伯正陈情他日韩湘竟收骨江南五千里山东二百州州州旅寓有南北尔父存亡何处求跣行及河十趾血河风吹沙天栗烈遭逢执友向燕蓟指示丘墟濒海碣身为卫子发缒鞍鞍忽堕地开亲穴君不闻饶娥江头哭父屍浮鼋鱼孝子精神贯今古明神降鉴寒空虚博士作歌传里闾
和李溉之舞姬脱鞋吟
宫袍绣蹙金花绮红绡紧衬双鸾尾盈盈漫服舞腰轻彩云飞处香风起藕丝掣断春云松瑞莲双结并头红夭夭曲曲玉弯卷翠鳬飞去天欲软玉阶秀茁兰笋长琼砂迸出芦芽浅徘徊困倚东风力湿砌香云坠无迹无限娇羞不自持君王唤起扶花立
赠画工黎仲瑾【号碧山】
吾闻苌弘之忠裂金石精气千年化为碧人生赖有方寸妙万变神奇从此出又闻西方梵僧名法能能令两眼碧色晶荧荧有时肘後洒墨汁纎穠踈秀皆成形碧山画神欲入品表里神光碧瞳炯浮岚暧翠山不受尽付晴窗落泓影碧山学士今为谁玉堂茆舍各有时烦君添我山下屋更看白云相陆离
题子美寻芳图
吾年三岁声吾伊慈亲膝下教杜诗如今蟫蠧三十载梦寐欲见终无期谁家山水空翠湿彷佛相逢拾遗揖金马门前封事稀碧鷄坊里寻春急野桃官柳春连连水流山店依平川眉尖不着杜鹃恨壶中风月开元天君乘蹇驴步如棘後有骅骝追不得茅屋西风五百年虚度人间几春色
题紫微老人大字歌
紫微老人射生手挽强竟取黄金斗骠骑营中拜骁勇凤凰池上称耆旧时平腕力无所施筋骨犹能学顔柳纵横戎略结构体杀活兵机屈伸肘山庄刘氏得最多当日襜褕驻应久高楼大扁曰明远况有爱山并尚友我来後公五十年主人酌我楼前酒平田野水鳬雁集重冈复岭蛟龙走登高欲赋乏佳兴忽覩台躔照窗牖家藏有此希世珎取酒当为主人寿想当洗砚弢笔时羽筈生风剑龙吼焉知今人正传玩名与麒麟同不朽峤南鼪鼯十五秋老将如今安得有鄂公九原如可作养寿清商为公奏
送刘子简之武昌学正
刘侯兄弟竞秀发仲氏卓荦殊可人训徒名门示高爽枨臬中实皆轮囷未夸于氏容驷马岂羡杨侯朱十轮荆才非止箘簵楛燕璞迭见玗琪珣伯留天庠不可去仲始捧檄归娱亲滔滔南纪盛藩翰文武化行初未泯世皇八骏所历处扈跸至今疑有神盘中苜蓿不在饱座上芷兰俱可纫吁嗟刘郎慎勿浪弹铗自古江汉无穷鳞
送聂以道之官
天历圣人在海南南省大臣理盐筴聂君老儒幕下郎日饮清氷须髪白是时潜邸具知闻召见殷勤亲赐食明年翠华望北还复过湖南驻清跸试举郎君问宣阃阃臣上前盛称述省郎岁满调江华回瞻马首天南北生平固自结主知下邑惟思躬吏责慈心恳恻抚惸嫠宿蠧推求剔纎悉甘棠遗爱十二碑其中一碑磨崱屴豪民敓水三百年力能挽注苏涸辙尔来沿牒至京师庙堂除吏余八百重瞳览奏记姓名呼之以字顾臣列若云贾谊久不见犹喜真卿独先识秉钧敷对此抡材司谳无如武昌剧天顔沈思霁色回姑惟首肯心未择远臣客舍拥败氊谁知京兆牛衣泣青天昼有风云哮猛虎狞蛟向山泽华萼楼头赏蘤葑临菑门下分竽瑟念昔部使举政最往往当途多抹楅秖缘早忤耳目司岂复虚蒙股肱力人生荣进自有期简在渊衷非易得小儒作歌属山甫爱莫助之增太息
示侄
吾宗孙子多好学争持卷轴求余诗嗟予膏馥有几许况复老懒惟其时子年弱冠气方鋭立志要与青云期冀马生驹汗血器越女堕地琼瑶姿固知美质故应尔所贵论道隆师资牧之涉世晚自悞冬至作诗镌阿宜初阳萌动慎培养万木一本含春滋
题曜海朝天龙
玄云霮?海波立神龙挺水趍天潢画师题笔睨八极意与元气争毫芒玉京僊圣骖翺翔杂骑麒麟与凤凰龙拖云气归洞府海日杲杲天中央
道吴山
道吴山头龙自卧叠嶂重岗深紫逻灵湫瀑布千丈长古寺神杉十围大崇祠坎坎风雨来樵径丁丁鸿雁过郡人夜望北斗魁下有突兀青莲座
大围山
大围山高高几许絶顶嵯峨戴林坞石间花开自夏春地炉僧拥无寒暑清流白鹇涤毛距绿树黄熊引筋膂山腰日午婴儿啼知有雷公出行雨
奉勑题明皇马
明皇八骏争驰道知是开元是天宝当时一顾倾国姿万里君王蜀中老奎章阁下文书静衮衣高拱唐虞盛此图一出非偶然要与明时作龟镜
杂体
之垧古乐府【有序】
至正壬午皇帝有勑赐故和寜忠宪王勲德碑命翰林学士玄为文碑立门近郊戴螭履龟龟有异瑞首如绘足如玉搢绅赋诗纪异玄作之垧一首
之垧穹碑铭铭维何诔和寜维和寜勲扬庭臣玄词帝者荓倕琢石石効灵灵何居伛句形顒之文旋滢滢络鼻口逹厥?疋之晳色晶荧马郲武騵腹駉嗟彼蔡象应灵国守器列前廷王之忠格高冥珉之瑞天使令发幽光炳丹青王有子承德馨决大疑陈大经畴五福诒千龄作伛句宝龟名
渔家傲南词【并序】
余读欧公李太尉席上作十二月渔家傲皷子词王荆公亟称赏之心服其盛丽生平思彷佛一言不可得近年窃官於朝久客辇下每欲仿此作十二阕以道京师两城人物之富四时节令之华他日归农或可资闲暇也至顺壬申二月玄修大典既毕经营南归属春雪连日无事出门晚寒附火私念及此夜漏数刻腹藁具成枕上不寐稍谐叶之明日笔之於简虽乏工致然数岁之中耳目之所闻见情性之所感发者无不櫽括?见於斯至於国家之典故乘舆之兴居与夫盛代之服食器用神京之风俗方言以及四方宾客宦游之况味山林之士未尝至京师者欲有所考焉此亦可见其大略矣
正月都城寒料峭除非上苑春光到元日班行相见了朝回早阙前褫帕欢相抱汉女姝娥金搭脑国人姬侍金貂帽綉毂雕鞍来往閙闲驰骤拜年直过烧灯後二月都城春动野引龙灰向银牀画士女城西争买架看驰马官家迎佛官兰若水暖天鹅纷欲下鹰房奏猎催车驾却道海青逢燕怕才过社柳林飞放相将罢三月都城游赏竞宫墙官柳青相暎十一门头车马并清明近豪家寒具金盘飣墦祭留连芳草迳归来风送梨花信向晚轻寒添酒病春烟暝深深院落秋千迥四月都城氷碗冻含桃初荐瑛盘贡南寺新开罗汉洞伊蒲供杨花满院莺声弄岁幸上京车驾动近臣凖备銮舆从建德门前飞玉鞚争持送葡萄马乳归银瓮五月都城犹衣裌端阳蒲酒新开臈月傍西山青一搯荷花夹西湖近岁过苕霅血色金罗轻汗搨宫中画扇传油法雪腕彩丝红玉甲添香鸭凉糕时候秋生榻六月都城偏昼永辘轳声动浮瓜井海上红楼欹扇影河朔饮碧莲花肺槐芽渖緑髩亲王初守省乘舆去後严廵警太液池心波万顷闲芳景扫宫人户捞渔艇七月都城争乞巧荷花旖旎新棚笟龙袖娇民儿女狡偏相搅穿针月下浓粧佼碧玉莲房和柄抝晡时饮酒醒时卯淋罢麻稭秋雨饱新凉稍夜灯叫买鸡头炒八月都城新过鴈西风偏解惊游宦十载辞家衣线绽清宵半家家捣练砧声乱等待中秋明月翫客中只作家中看秋草墙头萤火烂踈钟断中心台畔流河汉九月都城秋日亢马头白露迎朝爽曾上西山观苍莽川原广千林红叶同春赏一本黄花金十繦富家菊谱籖银榜龙虎台前驼皷响擎仙掌千官瓜菓迎鸾仗十月都人家百蓄霜松雪韮氷芦菔暖炕煤炉香豆熟燔獐鹿高昌家赛羊头福貂袖豹袪银鼠襮美人来往氊车续花户油窗通晓旭回寒燠梅花一夜开金屋十一月都人居暖阁吴中雪纸明如垩锦帐豪家深夜酌金鷄喔东家撤雪西家噱纎指柔长宫线弱阳回九九官氷凿尽道今冬氷不薄都人乐官家喜爱新年朔十二月都人供暖箑宫中障面霜风猎甲第藏鈎环侍妾红袖□咲歌声送金蕉叶倦客玉堂寒正怯晓洮金井冰生鬛冻合竈瓢饧一楪吴霜镊换年懒写宜春帖
圭斋文集卷四

[book_title]卷五
钦定四库全书
圭斋文集卷五　　　　元　欧阳玄　撰
记
道州路重修濓溪书院记
道州路濓溪书院是为子周子专祠其址在郡城西偏与郡学为隣郡学有先圣庙每岁春秋二仲上丁郡侯率教授山长各以其职事命生徒祀先圣於郡学次丁则合祀子周子於书院之专祀每月朔望欵谒皆然原其初建虽由时君有独祠濓溪之命亦其地势适然故祠事之专无间言者焉岁久祠宇寖坏至正壬午山长张某议撤而新之郡士李某乐助以相其志工未讫去代者欧诚能继其事於是祠宇一新岁乙酉番阳吴侯肯来为郡判官仰瞻新祠而门庑弗称谋诸郡长复加缮修适山长戴世荣又来代欧而郡士蒋通复请出赀改作应门四楹两橅称是祠之後旧为诚源堂堂之後为故守高峯杨公之祠左有爱莲亭及清远楼後有光风霁月之堂至是斥故易新丹雘辉映世荣割已俸作石台於应门之南纵广二丈横倍之又率郡士文某作瞻德亭亭下甃石为街绳直砥平中外改观前此未尝有也先是周子有子二人长司封郎中寿次直徽猷阁焘寿之後迁居江州焘之後居道州吴侯求得其八世孙善溥荐之当道请援顔孟例世以其後人之贤者为书院山长以奉专祠宪府是其议移有司逹之行省焉明年丙戌冬吴以漕事至浏偕世荣奉事状谒於欧阳玄请记以文玄惟周子祠事若?陵若九江豫章邵阳诸郡皆有碑刻作者多世大儒玄於是记叙劳绩纪岁月斯可已矣然而紬绎父师之言亦有可赞一辞者不敢以剿说辞也昔者子贡曰夫子之文章可得而闻也其言性与天道不可得而闻也孔子言性与天道莫着於易所谓乾道变化各正性命所谓一阴一阳之谓道继之者善也成之者性也皆言性与天道当时门人可以与於斯言者鲜其人焉子贡晚年始获有闻故以叹美之及孔子没知此者子思孟子西汉以下诸儒见其彷佛焉子周子生乎千有余载之下得孔孟之绪言着太极图通书泄造化之蕴发圣贤之秘如指诸掌故孔孟之後首言性与天道者周子一人焉世儒或疑周程授受不及图书殊不考程子之言有曰天地储精得五行之秀者为人其本也真而静其未发也五性具焉曰仁义礼智信形既生矣外物触其形而动於中矣其中动而七情出焉曰喜怒哀惧爱恶欲谓斯言不出於太极图说通书可乎孟子言天地之性程子兼言气质之性然後荀杨韩子之说俱废气质之论原於周子灼然无疑者也且自太极图说通书行世世之为儒者苟知读濓溪之书无不获闻性与天道之言焉假令子贡复生当叹今之学者得闻斯言为幸而诸儒有横议於当时者果二书之为异乎抑立论者之好异欤皇元定宋九儒从祀周子居其首寻又有制进汝南伯为道国公盖乾淳以来新安朱子最先尊信其书圣朝重朱子之学以程式天下之士则周子之书益表章於世宜哉虽然国家兴学之地可谓至矣周子曰师道立则善人多善人多则朝廷正而天下治矣继自今教者以师道自树学者以善人自期将见真儒之効施於朝廷四方未有纪极如是则书院之修岂徒侈专祠示观美而已玄幼年侍先君子职教是邦读书濓塾之侧追忆往时来游来歌之地因吴侯之请辄以旧所闻於家庭者附着於斯焉吴侯肯字肯堂以教官入流选为宪掾进行省掾历南海武昌两县尹皆以善最为政亷明且知大体云是役也逹噜噶齐塔海大中同知某实纲维之其始终恊恭则经历李时知事李信也
贞文书院记
昔在仁宗皇帝之世集贤大学士陈颢翰林学士承旨和塔拉都哩默色等言翰林揭傒斯之父来成学行师表一方宜特赐諡以示圣朝尚德之意於是有旨赐其諡曰贞文先生至正三年夏四月中书平章政事特穆尔达实右丞太平贺等又请於今上皇帝建立书院遂以贞文之号赐为额其址在富州之长寜乡旧山之阳前挹遥岫後倚崇冈平畴曲谿映带林麓盖揭氏先世故居之地也其制为大成殿四楹於中殿之北为明伦堂四楹殿之南为门四楹上为重屋门之南为灵星门四楹别为贞文祠置明伦堂之後左为山长之署四楹其两庑为诸生斋居左右皆四楹斋之南又为屋各五楹庾库庖湢咸以次置其工始于至正三年之九月讫於九年之七月其後从子范经始之而元贞等僧智辨相之山长汤盘继成之其山长则行省以儒士之尝历学官为之其门之东屋则从孙德懋萃旧冈书院之材所建也其灵星门则僧智辨之所立也其祭祀教育经久之赀则里人之好义者割上腴田以相其事书院垂成文安公与玄以同在史馆一日诣玄以记书院为请玄敬诺之喜而归以语其子汯曰今日吾书院事毕矣欧阳君已诺吾记矣越数日文安疾作又数日卒三年汯申是请玄乃记之又告其徒曰古之学校为教事设而政事出焉辟雍泮宫习射养老出师受成皆在其地何莫非政事也後世学校虽治教事而特以祀事重焉考其所始古之入学者舍菜先师未尝专有所指而舍菜之礼亦祭之至简者也今州县学校则必专祠先圣先师於是国家秩诸祀典若夫书院则又多为先贤之祠或其过化之邦或其讲道之地如是者不一也亦尝考其所始焉周礼大司乐有道有德者使教焉死则以为乐祖祭於瞽宗瞽宗者学之名也古者教之以德为先涵养德性莫先於乐故有道德而为师者其生也以教人其死也人推本其教以乐祖祀之非必洙泗而下若汉董子若隋唐王通韩愈氏若宋周程张朱数君子之为先儒而後为可也矧夫书院与学校之制其始又自不同东汉以来大夫士往往作精舍於郊外晋魏所谓春夏读书秋冬射猎者即其所也唐宋之世或因朝廷赐名士之书或以故家积书之多学者就其书之所在而读之因号为书院及有司设官以治之其制遂眡学校故祀事有不容阙者於是或求名世之君子以祠焉玄尝循流而遡源盖自入学舍菜先师一变而为通祀自学有乐祖之祭一变而为先贤之祠自春诵夏弦一变而为呻毕再变而为词章又且党庠术序一变而为精舍再变而为书院学者苟不能知建学之初意又岂能知为学之大功学校所重在祀事而宫室象设之制日趍为观美所任在教事而礼乐律历之学或诿诸专门遑议所谓政事之行於学校者哉皇元超轶百王务以崇雅黜浮为教以去华就实为学复古之机其在於是贞文先生以道德教一乡之人死而祠於其乡稽诸乐祖瞽宗之祭真无愧乎古人者也玄故着其所始愿以求正於好古博雅之君子焉至於揭氏父子以稽古之功修身之效被遇两朝垂耀百世可谓儒者之至荣犹有待乎论述也夫贞文先生讳来成字哲夫以子贵累赠通奉大夫江西等处行中书省参知政事护军先谥贞文国朝处士易名之典自公始文安公讳傒斯字曼硕卒官翰林侍讲学士中奉大夫知制诰同修国史赠护军諡文安父子并爵豫章郡公二公懿行伟节各有列诸别碑云
袁州路缮修记
宜春为郡介江湖间山水清隩风气厚密其神能灵其民能淳为厥长吏固俗易使导以身教利建事功至顺二年冬十二月通议大夫济勒布哈擢由容台来刺名郡私未黔突毕饬在公乃睇府治东拄西搘徂厥门庑上漏傍穿部使之馆宾幕之次以及燕休之堂登眺之楼游息之囿觞咏之亭府史胥徒脆阍廐厮旧有位置今秽不治或倾欲隳或危欲压维时锦侯乃诹寮寀乃咨宾属宿戒父老斯徵富民进而爵之侯乃言曰治官犹家家之隆替观所恒居垣墉亏疏庑陛夷削凡百废坠推是知之视彼富润有觉斯楹势固不侔亦所自致矧今牧守视古侯伯维今富民其道视子其分视臣尔退而处服御华好侧睨长上居怀阽危从我遑恤寜汝独安吾尝观风考察部属有司兴缮弊有二焉民赋力产吏容奸欺官督期程工售滥恶苟完未几驯致朽挠粤有文吏拘牵故常事在得已辄持两端媮容目前遗患厥後迄夫沦胥滋以病衆斯二弊者吾实耻之今及汝约恒产高下推次惟女工稍多寡陈力惟汝官不督廹吏无徵呼汝某治甲汝某治乙我惟示成有不乐者畴抑汝配於是父老曰便富民曰宜言讫饮酒罢而与期及期子来并手角能植者用壮承者用隆幂者无窳□者无垆裓者砥平磨而甓之丹者黝者藻者绘者无或漫漶後先工讫完美如一□窔从衡楹数百计悉前所陈焕若新作侯乃练日共具牢醴合乐落之又进父老及诸富民爵如初仪为之言曰维此宜春郡治奕奕山川发灵神降纯嘏阳雨时若有年穰穰民富以教士秀而文吾幸处此与尔同休去即传舍凡厥洵美汝世享之守何与兹父老富民咸下其手合辞报公且矢於福愿锡蕃祉与治俱新天子万寿百度斯甄公敏且洁宜为荩臣居匪奉已示我等伦我民於变不戒以信受命於上服劳其亲筮占在兹施我子孙无遗公忧以愧我民参军杨撝奉图走书来求予文予核其事辞以绎之且告来者嗣而续之有废不理衆手撠之撝从予游为我石之是役初作郡牧之长巴延特穆尔相与佽之用迄于成是皆宜书尉韦元辅实董其事吏宋必逹又宣力焉侯至之明年壬申九月僝工又明年癸酉七月竣事记以是年之八月土木金石埏埴垄断工费若干鸠集衆力不会於公无从稽云
安成李氏重修安贤义塾记
安成李君辛翁初作安贤义塾於州西郊一仿书院精舍之制礼殿庑门讲堂斋舍各有其所未几即世规模有未备者子刚慨然念先世美绩无加於此乃割上腴田若干定为教养恒式出纳恒度凡可以经久而不废者一一讲求而完美之於是塾师刘君权具事实谒予记之予嘉李氏有子之能继承也又感义塾之作是盖君子至公之心而古道可复之机也为之记曰昔者先王为井田以养民为乡校以教民周衰井田法坏斯民贫富至於相悬乡校法坏斯民贤愚至於相絶而君子小人之事判然两途贱日益多贵日益少法日益密礼日益踈後世兴者虽汲汲然设为教官之任而井田经界势不可复郡邑教养岂能徧及齐民也哉有富而好礼之士出而建义塾焉义塾既作一乡之士患不志於学不患无从师之资一塾之师患学者之不勤不患供亿之不继推此至公之心求复世道之古其机不在兹心乎师道由是而立善人由是而多风俗由是而美义不可胜用矣礼门左之堂曰塾塾之为言熟也吾固愿义塾师友之至斯也教者熟於其教母致扞格而无序学者熟於其业母致寒暴之罔功如是则无负李氏建塾之美意矣李氏安成大族宋末累以着述献於朝其贡名天府者接武辛翁号一峯刚字立中世以文行称於州里云
赵忠简公祠堂记
临川王安石以新学误宋致天下骚然河南程氏两夫子出而救之卒不胜其说既而蔡京为相宗王氏说黜程氏学宋遂大坏京客张觷教京亟召程氏门人杨中立用之庶几救其半及宋中兴解人赵忠简公鼎为相首罢王安石孔庙配享尊尚二程子书凡其门人之仅存者悉见召用江左乃复振不幸秦桧相忠简公斥程氏门人散亡洎中兴业衰又不幸韩侂胄相禁建安朱文公熹之徒之为程氏学者其後禁稍弛宋已日削皇元煟兴江汉赵氏复能倍诵程朱书北渡江私笔以授学者许文正公衡衡神明其书进以所得相世祖兴礼乐文太平後是四十年贡举法行非程朱学不试於有司於是天下学术凛然一趍於正时相寻定濓洛以下九儒及衡十人祀孔子庙庭天子从之至顺二年春赵忠简公六世孙篔翁请即解之闻喜县学为忠简祠其辞曰公当宋南渡排王氏邪说崇程子正学以至於今有功於斯世甚大宜祠其乡胄监集贤是其议中书礼部告晋寜路以符属其同年欧阳玄记之玄平居读孟子至承三圣一章未尝不掩卷汗下以为何致是烈也及略考近世儒学之邪正有关於国家之隆替气化之盛衰民物之荣悴其可徵者盖如是呜呼是祠岂细故哉公师邵伯温友胡寅其问学原委措诸行事详见宋史篔翁延佑二年进士卓然有志先正亦可概见於斯
保靓祠堂记
保靓祠堂者安成刘君尚节祠其七世祖考保靓先生者也先生讳作字贤砺保靓其号居袁吉间地曰秀源在宋乾淳一时声光?然起於郡邑初用世赏授将仕郎辟贑之安远尉母老不赴中岁韫德抱才不屑世用友当时搢绅清江两尚书谢公昌国章公茂献庐陵杨文节公廷秀皆定交笔砚骨鲠如胡忠简公邦衡亦深见结纳其他名贤不可悉数百余年以来世代变迁遗韵日远诸孙尚节幼负志气读其遗书慨然慕其生平惧其亲尽既久後人无所瞻仰谋即故居建祠堂以致专祀而诸贤翰墨存诸碑版者亦复散逸寻得忠简公保靓记跋及谢公诸书又渔父来告某潭有石状如碑以手切之有字尚节使没者羣入助渔举石出果左宣郎刘君廷直所为保靓祠堂铭也他日营父葬於白石冈掘地三尺得碑恤勿【音窣没】读之又永州通判董德中所为保靓先生祠记也於是尚节益喜缮祠益勤至元後庚辰春祠成置龛奉保靓主列碑其前议割上腴田若干以给常祀择日率族属子姓祭以告成竣事而饮族属举杯劳尚节曰保靓往矣非君之贤祠事曷兴造物者出二碑以相君志也余至钤南族中族与刘氏世为婚姻尚节谒予文为记予惟瞽宗祠於学乡先生祠於社尊有道尚有德也此礼废已久保靓祠堂虽成於其後人异时郡国因饩羊以复告朔古道其庶几乎乃为迎送神诗遗刘氏子孙使歌以祀先生词曰吉之桧兮袁之裔介两郡兮大容砺昔贤居此兮物无厉物无厉兮民有岁道之耕兮德之刈刈德兮耕道深资兮靓保保靓兮何为山有碣兮水有碑碑无沉兮碣无瘗曾孙有祠兮传千世世世幅巾兮深衣先生来归兮无我违违我兮焉往从诸贤兮咏归尊有冽兮俎有肥芳菲兮阖两扉石韫玉兮山有辉微先生兮後人畴依
安先生祠堂记
所贵乎处士者能以一已之所守为一国之所慕虽当世英君谊辟操其总揽豪杰包举宇内之柄一旦遇夫爵禄庆赏所不可致之人於是怡然企乎先王道德之懿真有贵於已之所负挟者而後上之趣向定下之习俗成斯人者功下韩孟哉元有国以来学者言处士必宗容城刘静修先生方是时闻其风而起者曰真定安氏敬仲焉敬仲未尝一造刘也顾得其传於濓洛考亭者知之为甚笃行之为甚坚由是推宗以合於祖一也刘氏高亢明爽梯级峻絶士亲炙者寡安氏简靓和静襟韵敞夷士乐附者衆异时有祠宜乎抑自先民石峯恕斋两先生以学淑其乡盖三世百余年於兹矣此又祠之所由作欤敬仲既殁门人苏君伯修贻书同舍槀城西管镇李君士兴请祠为乡先生士兴议克合乃筑于镇作三室而奉之自敬仲上而至於石峯恕斋咸有位焉明世美也落成率里塾子舍节岁时具蠲所事至是伯修请予记之然予记安氏祠而本以容城者亦犹论东汉名节而始严光乎汉至孔张末之儒也矣微光东都士何自作新哉光未必知道也而且如彼而况吾濓洛考亭乎而况吾容城乎夫瞽宗祠於学乡先生祠於社古典也瞽宗久无闻乡先生有祭自伯修士兴始以是知古道无难复人患不为尔继自今西管镇之俗日益以厚其民敬学而贱利其士乐学而远势安氏之泽其有既乎读是文者尚知所始石峯讳滔恕斋讳松敬仲讳熙出处详见家集云
秀川罗氏祠堂记
先尚书公游乡校时善校官罗子远子远庐陵秀川世族笃学力行有诗文传於世後为朝请大夫主榷货务言贾丞相专权误国弃官去予家藏其遗墨思欲见其子孙今其族孙仁逹过予为人英敏有为为文雄畅有气予於是喜先友文献之有传焉仁逹徵予记其秀川祠堂其言曰吾祖大时府君着籍秀川四传至南塘府君家日以大府君之子若孙始割乌石陂腴田若干亩为祀田时宋嘉佑二年也其後乃贡於舍贡於乡登第於礼部凡百数十人於是蓬山先生溪园先生与其子苍崖公磵谷公推广祀田遗意追远则有拜墓有合祭合族则有族谱有聚拜迄今三百余年祀田世守如初族虽散居昭穆秩然必不可乱邈在万里相见相问外有骨肉爱不相视如途人是皆吾祖贻谋之德与前闻人善述之功也惟祠堂未立合祭聚拜无定所议者咸病焉按家礼祠堂在正寝之东贞之居厅事之东有堂曰逊緜凡十有八楹其深二丈有奇其袤称之堂之前有轩轩之外有亭高明深靓宜祠乃请掌记务本翁以为祠堂祠大时府君而下八世至十二世各图分????之祖止其有行谊有文学有爵位者特祠焉於是禹圭与翁之子绳祖第一图孙瑛第十图孙兰复买田为洒扫修治薰燎之费自是合祭於斯聚拜於斯与祠田相为永久以卒前人之志先生幸一言以诏来者予既嘉仁逹之能世其学又嘉其宗之能念其祖窃喜载名姓其间自附通家之後有荣耀焉乃谂於衆曰惟大姓其祖必有隐德非德无以蕃无以着无以久久则我後人念之宜也念之念之奉其烝尝云乎哉行其揖让云乎哉思其人必绳其武食其德必笃其庆父诏其子兄诏其弟以诗书礼乐为教以孝弟忠信为行逹则泽其民穷则善其身使国人称愿之曰幸哉有子孙若此祠堂之作为不虚矣诗云无念尔祖聿修厥德秀川子孙其勉之哉时予宗方作祠堂於故乡以书来告成秀川去予故乡百里而近而祠堂之成适相先後於是喜德之不孤也乃以斯言为吾氏告亦以告之秀川焉是乃通家之道也
仰更斋记
临川先生扁安成刘氏读书之斋曰仰更刘君方升属余客彭斯文来求予记初方升之大父号更斋先辈镏君耘庐记之故临川先生之命斋名也寓其大父之号焉夫仰更之义始於子贡之言尝意其当时必有所谓然日月之明未尝息者也故人仰之於既更之後初不改於未食之前譬诸君子能存其心於衆人之中其或违而去之亦暂焉而已耳若夫本体之明则固未尝息也余幼读孟子至庶民去之君子存之等章见其历序列圣所为忧勤惕厉之事至於孟氏自托孔子之意上下四章脉络相属而其卒章乃言君子小人之泽皆五世而尽初若甚无谓也已而思之盖以明亲有尽而理无穷耳夫日月之不息其明君子之不失其初斯固天理之所以长存人心之所以不死者也更斋之取号於更临川之益之以仰其旨不如是与在礼有之先祖有善不知不明知而不传不仁是责在吾方升矣知乎此更之流风余韵五世而已乎刘氏自皆山翁友吾宗巽斋先生一时如西磵叶氏槐城李氏及清江之萧氏皆山皆善之至方升克世其学殖亦为临川所期待云
吴氏观乐斋记
石桥介攸舆天水间有二郡文献焉吴君明父之季曰礼逊堂而藻播而嘉禾者也弱冠捧檄司直凤台予漫游至斯邀予至其家见其翁季唯诺伯仲埙箎信乎其名下无虚矣所居西偏因山以为读书之斋谒余铭之将以号焉乃命之曰观乐其事则窃延陵季子之於鲁也其义则以明君子之立礼所乐乎成於乐也记曰礼者天理之序乐者天理之和然圣人之於礼必继之以乐者盖礼有所不逹乐也礼有所不行乐也何谓所不逹何谓所不行位也者人不厌高而礼辞高不辞卑财也者人不厌多而礼让多不让寡渴也而礼掣之肘也不敢先长而爵也饥也而礼扼之咽也不敢先长而飡也如是则辞让之不可长也勉强之不可久也廼为之乐焉融液其交际而辞让出於欣然导宣其湮欝而勉强至於安然矣昔者吴之公子其有见於此乎季子之逊有礼乌可以勉强言也而吾知季子之观乐所谓乐其乐者也逊行於其家而风动乎列国之观听逊得於所性而脗合於先王之声容其南也某雅也某韶也某夏也是皆以雍容登降为乐而非以乖争扞格为乐者也孟子曰乐之实乐斯二者仁义是也吾亦曰季子之於乐乐其礼也乐其逊也其乐斯二者而已或曰谓之观乐可也逊如季子未易言也余应曰人能充无放饭流啜之心礼不可胜用也人能充无疾行先长之心逊不可胜用也而独季子乎哉礼逊事亲也恭从兄也敬务学也敏遇人也温是殆甘受和白受采苟观乐焉则豆笾於辟雍则冔弁於曲台矣小之不有得於美哉渢渢之魏乎大之不有得於美哉泱泱之齐乎则余之名斋也而岂徒哉而岂徒哉
芳林记
宜春郭廷秀世儒家子也因其所居之地名着号曰芳林属予族兄宜翁求予为之记予复之曰兰生深林之中未尝不自閟其芳也人以为有国香而服媚之兰欲自远於当时其可得乎君子修其身於暗室屋漏之地而声流於四方万里之外亦岂所愿哉且夫芳林者君之所以自况也余虽乏一日之雅而乐为君记之良有以也夫殆犹兰处於僻而芳播於远也虽然兰或握以事上或佩以修禊而其芳烈之气不改於深林岂非其性然与草木无情能一其性人惟有情鲜不汨性君子存之兰荃同畦不混於植兰鲍同室不移於染斯以异乎衆人也吾闻廷秀之风清白之操使一日而进诸市朝吾知其无愧於芳林也卓矣请以是为记
圭斋文集卷五

[book_title]卷六
<集部,别集类,金至元,圭斋文集>
钦定四库全书
圭斋文集卷六　　　　元　欧阳玄　撰
记
分宜县官题名记
分宜县袁上邑置逹噜噶齐县尹丞主簿尉各一员尹以上省选丞以下部选起至元十三年丙子迄今至正二年壬午六十又七载仕於斯者接踵而邑未有题名浚仪赵君思顺以世家文献来宰斯邑二年官政修举乃考索故府得前尹名氏到罢岁月悉登载诸石玄适访族邑钤南防里属题其端以告来者玄尝谓题石之设官署皆有之本非以为劝善也而其道寓焉士历官服采人品不齐上焉者不恒有下焉者无庸言中人苟且之政十居八九其志皆为三岁终更身去是即已殊不知身去而名留臧否何可泯也使能以是而存诸心则知官之为恫瘝也久矣虽然谓其身去而不之恤者非才而闇於事者也求为有名至於生事以厉民者有0才而过乎中者也玄既为题名有劝善之道则不敢不着近名之弊以为戒赵君为我刻之後之览者有以自省则吾钤冈之人继自今受亷勤之赐而被恺悌之福於无穷也
分宜县学复田记
昔前宋咸淳癸酉分宜民曰宋应槐讼其乡有田称梁子思所置立户为万寿庵长明庄者崇法院僧正冲之所作伪也宋田令寺已有常住田不得买民业冲违法私买妄称梁氏所置故应槐发之漕使锺某閲实据法罪冲等而没其田以畀分宜县学养士士刻石为记其文载县志甚明越三年宋亡分宜内附其田租岁入学廪前後凡二十有八载大德己亥庚子县学直学镏应丑死其子自昭受崇法寺僧钱盗以本学砧基簿卖之由是僧恃力夺田学虽有文移在官求与僧论直而儒多寒酸学官满三岁率去力莫能竞僧挟其有余之资又岁收所夺田租以助其力故讼连年不决延佑间江西佥宪萨勒迪默色按问至邑考核始末以田归学僧又争之既而奉使宣抚及江西行省理直如前田复归学僧德旻者往愬宣政院院逹之都省省循例移行省体勘其是否行省檄下袁州路路以其事付录事判官克哷决之克哷惟僧言是听僧又诱刑余之人冒儒名者曰宋应祥赴官诬伏怯烈辄以学田归僧公论咸不直之学乃有词展转岁久本路专委县尹赵侯思顺研究尹诣田所集耆老佃人询知固学田也会宋应槐子从吾出前主学徐祺印信徵租之文以为左验先是自昭盗卖学籍於僧学无其副田之条段四至无所於考至是得从吾之文疆界了然尹乃周诹密访备实上於路议以田归学路质於宪佥宪巴延适按部力主其议宪掾某相之路推官郑时中又屡言之寻得行省儒学提举范君汇悉以其实告藩垣大臣咸直赵言遂以田归学如初寺主大有坐是争亦敝罢归咎始谋赴官入凖伏状愿遵分宜县所断以田复分宜县学为业第数内有水田四十亩及山园地大有旧所佃者乞减轻租额仍付耕种岁输学租尹再三审之以其亲书入案而徐议其所陈乞於是四十余年之讼一日而絶诸儒砻石请文以记予乃大息而言曰天地间物人各得主其所有者以时王之法为可恃也在法可则物已物也在法不可则非己物也僧违法而田归官则田非僧物矣官以田与学学受田於官非受田於僧也神圣受命易世凡前代之所予欲亦惟其是之从耳世祖皇帝在位崇儒之诏累下其以膳学钱粮为养士之资者既久则分宜之学田实在其中矣成庙即阼又明有诸人母得侵占学田之旨由是考之分宜县学之主是田也在宋之日甚浅在皇元之日甚深由丙子内附至於庚子二十五年间田固学有也僧於斯时未尝起而争之也直至刘自昭盗卖砧基之後始生诡谋则其枉直较然易知也已国家近年田令民间田宅僧道不得为隣不为隣者不使买民产也後至元以来又着僧道买田之禁使正冲私买在今日之法亦岂得为寺业乎嗟夫士四民之一僧亦自民出者也王官奉命以司王民之直於斯二者岂容心於其间哉事枉则必复事直则易断赵侯之明能信其直故无疑也田在儒林乡土名良步等处计一顷二十三亩三分六厘岁入租七十三石二斗一升又有一山园地计五顷四十三亩一角亦在其处云是役也儒之宣力者曰某特附着於斯
求志堂记
安成彭君自堂名其读书之所曰求志二季幼学尊闻以文来贽而谓予曰先君子作求志堂而有齎志於斯者以未有记也愿为我成之予乃记之曰隐居以求其志行义以逹其道吾闻其语未见其人先儒释之曰求其志者守其所逹之道逹其道者行其所求之志唯伊尹太公足以当之其次则顔子庶乎此而未及有所行故夫子为是叹也以是言之大哉翁季之名斯堂也夫虽然昔人名斯堂也非不知人之以泰议我也王子垫问士何事孟子曰士尚志及问所为志则曰仁义而已矣伊尹太公顔子之三圣贤亦岂能外仁义以为志乎故士志三圣贤识者犹不可谓泰未闻志仁义而议其为泰者也予尝悯夫世之人求在外者求不必得而鲜有惮於求者何其多也今贤翁季能求在我者而已又何泰堂俯庐江揖孤山偭安成郛前有楼扁清高有亭扁会文又有楹临池曰知乐足领一郡之胜斯则自堂所以遗其後人为藏修游息之地者也
世彩堂记
渌江廖氏自其先代积善於家施惠於乡世保醇德居多耆年至宜山府君子孙衆多茀禄丰腆晚岁康健身享荣养岁时上寿彩衣成行才俊叠见里人荣之因取宋名臣廖刚用中甫家世彩旧号为其堂扁余家距渌江数舍虽未获升世彩之堂而先内翰於宜山公友契两家子弟往来稔甚有名士元字泰福者廖氏之令器也谒余以斯堂之记余惟世彩之得名自老莱子为婴儿之状以娱其亲始余尝评之老莱子爱亲之心纯一无伪一时感触发不容遏故忘耄耋之齿服斒斓之衣追童乳之态以冀其亲万一之欢在其当时已非不知亲非不悟二者之天相契深爱其所为喜盖有不期然者不然一时嘻咲之适何能使人千载之下想像而称道如是其盛耶在礼子事父母之饰剪髪夹鬓亲在子虽老不敢去之不敢忘赤子之初也深衣之制具大父母父母衣纯以缋然则老莱子之彩容或上古之世有父母者之常服欤戏之为言将以取鷇等事而云耳虽然吾於此有以语廖氏子弟矣孟子曰令闻广誉施於身不愿人之文绣也君家用中甫之为中执法也守正不阿名震远迩当绍兴时其曾大父母年九十窃意高堂垂白之亲见其曾孙负一世之名公退委蛇伟然羔羊素丝之风志夫南陔白华之养其为世彩也斯亦大矣古之孝子出而治官入而治家周旋进退于夫妇昆弟朋友宗族乡党之间如执玉捧盈惴然自持者无往而不为事亲之地也亲之可悦与否非敢计也求无怍於已庶无怍於其亲矣吾愿廖氏世世子孙之升斯堂者推是心以为立身显亲之道焉虽中执法之事业可能也岂独踵其美名而已哉国家混一初年宜山公以荐受宜山县簿尉壮岁勇退不仕近年赈饥募民入粟补官公发数万貤爵不受朝省旌表其门又为义廪凡宗族亲戚及里之贫者婚姻丧葬辄助其不及殣无殡者为棺以给之割田数百亩为义舍百区以馆从学之子弟礼聘名士以教之余尝为之记平居奉已清约遇人谦撝独好施予如此子膺福号玉峯泰福号纳庵伯仲皆肖其父生长华腴而能被服诗书殊无膏粱之习故所友多名士大夫其他子姓之贤者未能悉数云
坦明堂记
古杭山水之秀莫秀於属邑之临安盖钱武穆王之乡也其民多豪爽而俊迈章君子明居是乡鷄山之阳胸次磊落所向通敏壮游四方名士大夫乐与之交余近年因侍讲杨廷镇识其人於京师余老告归浏上远来访余曰昔也冠而字父兄命之曰子明拜而受之自是服行平生凡澷漶淟涊之事秋毫不敢匿於厥心以求无负於父兄命我以明之意今作堂於其家因扁之曰坦明愿闻一言以自警余进而告之曰易有之乾以易知说易者曰人之所为如乾之易则其心明白而易知夫天之为道幽且远也究其所以然亦惟坦明而已尔语曰君子坦荡荡君子之异於衆人能存乎天也故其类为阳小人不能存乎天也所以回互纠结闇昧嶮巇人莫得而测之故其类为阴岂独使人易知哉在已亦易行也人已无忤焉往而不坦荡荡乎今子明志趍於明而心措於坦知先务矣守之以不欺行之以不息他日为君子之归孰能御之其别授之以辞辞归而列之於坦明之堂以为记
继善堂记
镏性存者安成人也居乡以孝弟闻客醴泉十余年士君子咸尚其信义顷因其友浙人章子性明来求余继善堂三字既而求予文甚勤予得无言乎夫孟子言性善至矣尽矣易大传言继之者善也成之者性也详其旨意性未赋予以前善已具於是乎盖易言一阴一阳之谓道具於阴行於阳继言行也阳之所施凡见诸万物发育之功者无非善也万物生而是理赋焉受是理以生者斯之谓性成言具也道具於阴行於阳知斯二者之蕴则造化之能事毕矣是故善即性性即善继之者此善成之者亦此善也人能明其善以复其性则抱负二气以为人可以无愧於两间矣乎吾闻安成醴泉皆多明经之士而性存儒家子其以斯言讲求之
精道堂记
吾宗性翁居安成郡北之凤林实安福府君之五世孙逹明处士之裔世次於兖文忠公擘????为近十有一世府君号精道居士父子祖孙相继科目一门凡五六赞府尝即舍傍别作新居以处伯子攸县丞季子平阳县丞自於故居作一书院名曰精道堂与仲子光叔子干居之世代变迁子孙荣悴不齐干之後有委弃其先业者於是堂之基址兼并豪家鞠为榛莽性翁於是又八世孙奋自树立慨然复之寻得尚书谢公艮斋故题堂扁乃除故址作厅事一重楼一重堂一堂之北楣揭精道堂故扁既而具始末谒文宗盟以训後裔余辞不获乃记之曰在易有之日往则月来月往则日来寒往则暑来暑往则寒来阴阳屈信以成万事万物之变何有纪极也尺蠖之屈以求信也龙蛇之蛰以存身也精义入神以致用也利用安身以崇德也斯又吾身之所为屈信也堂在居士之身信也久矣屈於中叶性翁信之继自今居斯堂者亦惟修人事之有恒以制气化之靡定可也惟能内外交养则精义崇德之为屈屈可进取致用利用之为信信可长守矣嗟夫精之为言察乎理欲之几顺理者无不裕从欲者无不危裕则堂日以兴求去夫从欲之危耳为吾精道子孙尚勉之哉堂作於至元後戊寅之十二月壬子成於己卯之正月辛未遂迁居焉至於庚辰子舍连举二雄阳类之信自此乎始故特记之
读书堂记
庐陵永和萧尚宾为医十有一世能根柢儒业非但缘饰表襮而已也六世祖子信能属文善胡忠简公公予田赠金辞荐以官又辞问所欲则曰富贵非所愿但得世世子孙读书立身以广活人之功则亦足矣忠简笑曰君所谓薄於利而厚於德者乎书读书堂三大字以遗之使以朂其後人焉至其大父震甫号竹轩又绎其说曰医道由儒书而出非精於义理者不能舍儒而言医世俗之医耳尚宾之父德祥乃拓室之东偏作读书堂揭忠简公之扁以志其先训焉尚宾游京师具颠未谒余为之记夫儒者读书以正心术为务医者读书尤以正心术为急心术正则学术亦正心术偏则学术亦偏正则人受其赐偏则人与已皆为所累矣近世儒家子孙往往擢科第人以为有阴德行斯阴德自心术始故为萧氏愿之
听雨堂记
人生俯仰穹壤间耳目之所触心志之由生士君子仕而慕君则见日而思长安出仕而思亲则见云飞而思亲舍索居而思朋友则见明月而思故人兄弟友爱一日而远别则听夜雨而思同气近代眉山苏长公送弟子由之官有夜雨何时听萧瑟之句後世弟昆之在宦游者往往讽咏而致思焉安成大姓周君士能生以遗腹其兄士弘亦六周星而孤幼同艰贞今也竞爽皆以儒弁服彩明时士弘今龙南县大夫士能今南丰州幕官子叔量又辟为公府掾一门宦业鼎盛而南北相望道远时时追怀少年之况味真有苏公之所深思者乃作堂於家扁曰听雨以志毣毣焉先是士弘有楼曰归云余尝记之至是叔量致尊公之辞请记斯堂以文嗟夫君也亲也弟兄也朋友也人之於纲常一也日也云也月也雨也人之於见闻一也其感於外而动於中有浅深焉此士君子之所存异乎常人者也雨注於溜其声鞺鞈滴於阶其声淅沥驰於竹松其声屑窣春而听之有发生之意兄弟之和气怡愉以之秋而听之有寂静之容兄弟之神凝虑远以之所以然者岂有外至哉予同母兄弟五人今皆黄髪之叟予晚廹召命力疾而至京师因叔量之请盖谂知听雨之状而能述以言者焉遂以是记
霞外庵记
宇宙间云霞雨露同一气也而有别焉云阴霞阳雨露生物为阴中之阳霜雪反是以能肃物也今夫朝霞雨徵阳亢盛足以变阴阴则雨矣暮霞日徵阴盛犹不足以胜阳诘朝其出日乎道家有大霞之号即纯阳之异名也是故其佩曰飞霞阳精腾上佩之可步景矣其食曰飱霞阳气充实食之可却粒矣道士亟取於霞盖如是与寿昌观周允中链师作庵名曰霞外谒余文记之因与论阴阳之妙且慨夫田野作劳之人朝夕而候云霞讵知阴阳之理有如是哉若允中之谓外意其别有超然之识离於二气之表者斯则方内之士何足以知之
永思庵记
永思庵者安成王君宜远庐其亲之墓而作者也宜远之先君子是为梅边先生梅边初入太学寻丁外艰自以不得与大人永诀终其身不愿仕奉大夫人至孝三十年不懈大夫人亡庐墓者三年孝感昭着宜远天性纯笃才气超迈被先生身教世以孝行闻乡里先生疾昼夜扶持衣不解带者二年先生殁恸至呕血几絶乃苏既葬结草如茧寝处墓左哀至悲泣苫草为腐风雪豺虎不避久之母命再三乃归服阕犹不食醯酱蔬果今宰木已拱言及其父哀如初丧每食稍甘必遣人驰奉墓所归乃就食里人表其阡曰白华所居曰永思然皆非宜远意也其友刘君省吾来京师具言永思庵之所始谒余记之予之在京师也四方之士来谒为其父兄求记其楼居斋室者盖多若永思庵者则友人惧其行之无闻於世而记之者也孟子言五十而慕者於舜见之旷千百世而见一五十慕亲之人至终身之慕犹推而知之则孝子之永思不既难乎梅边於先君渤海侯为同舍而又同甲有通家之好感良友之谊记不得辞宜远名留孙弟初远名寿孙孚远名敏孙来远名州孙学行皆能肖其父兄云
临溪亭记
安成李君鼎翁好贤而笃义里大夫士乐其善而亲其贤而鼎翁又能同其物外之乐固自乐之存诸中者沛乎其有余裕也家居枕溪水上作亭并溪以醉翁滁亭记语名亭书来暨图属予记余少年有山水癖壮乃为禄仕今老矣未能去壮之累而时有少之趣闻客谈幽居之胜恨不欣然舍已而从之况见吾鼎翁之图乎何时与临溪分坐俯阚清流毛髪可鉴潜鳞游泳不避人影清风舒徐漪涟回旋悟溪之有文也霜濑激湍石齿玉雪喜溪之能声也摇琴而歌曰溪之水深且清兮我濯我缨溪之水清且深兮我濯我心缨有尘兮尚可心有累兮溪将无以澣我外洁静兮中明娟我与溪兮各全其天
欧公为此文时余扈从上都归则公已谢疾去明年十月鼎翁之子本禹求予书欧公年未六十欲分临溪之乐予垂七十而书此可愧矣揭傒斯识
竹西亭记
安成郡南刘君定宇强仕之年蔚有雅操即所居西偏辟圃作亭圃有林竹内翰揭公因名其亭曰竹西定宇又因以为号闻予至其里中遣子仲炯谒予为斯堂记因思昔人之名宫室往往指实而已尔或识其耳目之所接或识其时序之所遇或识其面势之所居鲁之坛曰杏齐之宫曰雪东观曰东南门曰南比比皆是後世务加美名古意泯矣善哉揭公之名亭亭在竹西据实而已尔且诗六义兴多於比记竹西亭类曰主人清修盖取诸竹主人疎直亦竹是取竹与主人虽或不辞譬如燕相得韩相书言举贤治国治则治矣如本指何卫淇澳之诗固美武公其言菉竹不过兴尔所谓猗猗青青果何预於瑟僴赫喧者乎说诗者不以淇澳菉竹为比吾记定宇竹西求详於竹殆不可也定宇盛年进怀用世之志则有干蛊之子可任以事务退为山林之趣则有嘉遯之地可怡其性情斯则作亭之意不可不记也是为竹西亭记
其乐亭记
宜春士骆秉哲名其燕憇之亭曰其乐吾兄南翁尝馆谷於其家以秉哲之意来求文记之予谓昔之君子於其藏修游息之所有所惩则名有所慕则名惟有所得以名斯志喜也其乐云者孔子以称顔子者也近代周茂叔教程伯淳兄弟寻仲尼顔子乐处所乐何事圣贤言乐率皆引而不发欲使学者自有所得尔未得而寻必有其方也已得而居必有其处也乐不可以言喻而可以学求处不可以力到而可以学致故非学无以知方非得无以知处秉哲从事於斯久矣今以着名其亭从可知矣乎予谒告来归亦思从容名教之乐何时径造其乐之亭从主人问其乐之处也
圭斋文集卷六

[book_title]卷七
钦定四库全书
圭斋文集卷七　　　　　元　欧阳玄　撰序
防里欧阳氏族谱序
欧阳氏之初望出两郡千乘中絶今存者皆渤海裔也其谱牒视他姓氏宜为易考又自唐以後谱学久废我文忠公最先倡之其谱牒视他姓氏宜为先备今或不能然则以子孙衆多转徙不常也吾家自赵宋淳熙丁酉高祖八府君自防里迁浏之马渡曾大父宜轩先生自马渡迁长沙大父澹轩先生及先太常渤海伯复居于浏闻八府君在时间岁一至防里由曾大父而下仕学四方至者盖鲜独幸我族属不可鄙夷而得叙其世次焉顷予在朝防里族兄奇翁先生遣侄劳予京师去年谒告南归又劳予于家且嘱叙其谱焉余方约为谱亭之行当得备询而悉载之未几予环之使至是以不果来也因念吾宗之盛儒者又多谱或不一致贻先正巽斋公之恨然以予今日之事观之又何恨乎昔人耶虽然族谱之作将以重伦纪厚风俗使其子孙知源委之所自足矣必求如唐人之谱学自受姓以来皆有可考则固有难者矣无已则用吾文忠公之法姑叙防里之近者焉则庶乎其可访求也谱留予所半载迨将北行乃叙而归之奇翁以俟他日
彭氏族谱序
分宜彭氏其先东汉长平侯宣居淮阳传九世至北齐陈留王乐居安定又八世唐礼部侍郎景直居瀛州子构云避天宝之难迁江右传四世为安定王玗居庐陵玗兄弟五人为太尉者四子十一人人皆检校太傅太保六曹尚书诸镇刺史孙二十七人相继登进士第为显宦五世孙嗣庆复迁分宜县南之珠溪今珠溪族甚盛或隐于林麓或显于王门卓荦豪杰世不乏人或明经而修进士之业者殆不可量予尝读彭氏家传王雄据一方士马精锐数与淮阳争衡湖南马楚为之请于後唐锡爵崇贵迹其材智英毅岂下五季诸雄哉惟能自处冲抑不窃位号故其子孙衆多美誉不坠此殆鬼神之福谦者欤传又言王享年九十有八继学不衰子弟从授二戴礼及春秋者千余人非有絶人之资不至是也抑彭氏世有闻人爵为侯王长平侯以文学陈留王以武功安定王资兼文武继自今为子孙榘矱先训箕裘先业文武以应国家之需则是显融者岂有既哉珠溪之彭吾防里之欧阳族望相同婚姻相继故叙是谱不辞
白石周氏族谱序
六朝以来家有谱系之学又有谱系之书隋经籍志载天下郡国族谱若干卷吉州谱八卷洪都袁州称是江右诸郡详他郡也唐世此学此书盛行五季淆乱四方割据马殷在湖南独能轻徭薄赋又招纳贤者故中州名家士多归之後以希声兄弟争国士稍稍散去今观庐陵周氏族谱言其先世避地江淮丁马氏乱复徙金陵盖唐末自中州依马氏及乱而迁此亦当时之一族也但谱云江淮当作江湖殷境土未尝及淮考之马氏失国既久南唐始亡周氏府君羡仕唐至仆射理宜然也由仆射迄今冠盖不絶屡迁而不替则周氏之德其盛可知矣孙名师韩者有志於谱久备録而刻之犹子谅以刻本至京眡余求志其帙夫谱学废谱书亡已久余何幸见古道於周氏然余尝以杜君卿作通典时谱书具存而杜不纪録为可恨今则无所於购矣适承勅修经世大典偶见周谱因附着予感於斯且志吾庐陵之人尊尚氏族其来甚远也
後林周氏谱序
庐陵周叔量以其族谱谒余序其端予序南北大姓多矣求其自受姓以来世系不絶历历然可考者鲜盖由世变相承或断续於南北六朝之离合或散逸於五季列国之纷争往往而是也唯代有闻人出而振起之及有卓识之士当世变之来善择地以处则族可至不絶谱可至不隳也予观周氏始迁周原迨汉之爵彻侯者有其人又降而为魏博士历晋至北周为长安之周其盛涉隋至唐中叶府君璟显融于时至四世威遭世有难避地金陵五世矩事南唐为御史晚爱庐陵山水之秀可居遂依郡公杨竦而家焉即今之西昌宋初有曰史馆学士有曰光禄仆射皆杰然表於其族淳化而下宦业日盛朝廷赐其所居里曰爵誉六世倩又嘉安成泉石之胜曰後林而徙居之内附後子孙亦能辑其前闻由是诗书之泽与爵誉相辉暎盖九世于兹矣叔量受知当揆被选为公府掾会有特旨省台通用南北士遂应令首为御史台掾迁台照磨进中书检校官因思近代名公卿有自以先世或阈於偏方不获有声於中国及贵徙居中州颇为士论所少今观叔量之际遇则为子孙相攸唯当以山水风俗之美若地里之僻左自当遇大同之世推一世之公也虽然居者种德以芘其後行者畜学以发其身亢宗之道在是而已尔叔量名浩学行伟然时誉归之後林周氏之复盛其昉於斯乎
庐陵中州刘氏族谱序
前代艺文志载郡县氏族书甚多士君子若唐路氏宋吕氏明谱牒之学学者亦不乏人近世氏族书散失士於谱学无闻中州故家屡更兵燹仕者投牒天官曾大父大父或犯其讳其族谱可知矣江南内附多不烦干戈承平既久冠盖之族幸遭明时涵濡深仁往往治其家谱不知者以为一家之私事知者则以昇平之气象可观於此至正壬午十月余访族就医於宜阳道经南泉与中州刘君西岩及宗海会于山中出其所修族谱眎余徵余叙其事庐陵刘氏之显者独多於郡中州族自广平来始祖绍闻府君传至今历十有七世诗礼相仍簪绂相踵试阅其编支分派别昭然在目西岩宗海二君之用心可谓勤矣予族宜阳而家浏居间屡欲访族而阻疾闻族有善医往即之中途见刘氏族谱私窃自喜知吾族之必可访疾已者几半故因其请而乐叙其帙端绍闻归宋积官运使其子有与金陵李氏姻戚者盖大姓也其详见王城山先生及宗海自叙云
国朝名臣事略序
应奉翰林文字赵郡苏伯修年弱冠即有志着书初为胄子时科目未行舘下士諅言词章讲诵既有余暇且笔札又富君独博取中朝钜公文集而日録之凡有元臣世卿墓表家传往往见诸编帙中及夫闲居纪録师友诵说於国初以来文献有足徵者彚而辑之始疏其人若干属以其事中更校讐栉去而导存抉隐而蒐逸久而成书命曰国朝名臣事略他日余与伯修同预史属从借读之作而叹曰壮哉元之有国也无竞由人乎若太师鲁国淮安河南楚诸王公之勲伐中书令丞相耶律杨史之器业宋商姚张之谋猷保定藁城东平巩昌之方略二王杨徐之词章刘李贾赵之政事兴元顺德之有古良相风廉恒山康军国之有士君子操其他台府忠荩之臣帷幄文武之士内之枢机外之藩翰班班可纪也太保少师三太史天人之学陵川容城名节之特异代岂多见哉至於司徒文正公尊主庇民之术所谓九京可作我则随武子乎乾坤如许大人才当辈出伯修是编未渠央也姑志余所见如是云
庐陵镏氏通监纲目书法後序
昔司马文正公变纪传为编年作资治通监朱文公稍变其法且寓所去取焉是谓纲目读是书者夫人以为春秋三传之遗意也夷考文公生平於易诗书礼或自传注或属门人皆有成书独春秋缺焉至胡氏传又往往信未之确然则纲目何为而作耶盖尝求之春秋者鲁史旧文说者谓直书其事美恶自见初未尝拘拘於义例者愚盖不敢必以其言为非也若司马公则志存鉴戒已见於着书之名而予夺权衡时有所憾文公患之故有是作焉初意固有间矣书王宗周天下是时有与周同称号者乎黜魏帝汉有说也乾侯之公在是也房陵之帝王乎帝乎故知是书於春秋所以异之迹则知所以同之旨矣推二大节引而申之书法断不诬矣近时儒者疑为文公未脱藁之书或疑为门人之作皆未究所以作纲目之志云尔庐陵镏先生研覃於是三十余载比辞而核研推事以求度纲举目张如指诸掌曰通监纲目书法亶其严乎余从友人鄂省宰属冯君子羽得而读之三复叹之曰春秋微公谷啖赵诸说犹可纲目微镏氏书诚不可也何时归青原故乡愿即先生一二而扬确之姑志余说于帙末
忠史序
忠者尽己之名也天以事物当然之理赋於人人尽其所当然者而无憾焉是之谓忠今语人曰臣事君以忠与忠恕之忠同则莫不骇然以为非而实然也或曰臣尽臣道於君忠矣子尽子道於父何独曰孝乎曰不然也礼记所谓内尽於已而外顺於道忠臣以事其君孝子以事其亲其本一也此即吾说也然则上尽其所当然於其下其名曰何曰尽有不敢不勉之义上下之间必有别也故尽之对为推即恕矣程子尝谓忠恕一也事上之道莫若忠使下之道莫若恕後儒疑之未喻此也人生而静动与物接即有尽已推已二者出乎其间识者知其然固无一息而非吾效忠之时也是道也所以事君所以事天诗曰昊天曰明及尔出王昊天曰旦及尔游衍亶其严乎番易杨玄翁有见於此矣大父通守左轩先生当宋季官守以正直闻临难以死节着玄翁慨慕先志作忠史十余年成书於是上下数千年臣子大义粲然毕具微而一言一行苟无愧於尽已者悉録之又微而裔夷小邦妇人女子之操不遗也又极而心迹形似之间皆有以核其实是非了然不缪於古人何其至公而当也呜呼自忠之说不明士大夫平居无涵养省察之功莅事无鞠躬尽瘁之志立朝无直言极谏之风至於临难死节能保其必然也耶呜呼宇宙间此道明即天地变化草木蕃不明即天地闭塞贤人隐甚可畏也余为国子博士时职当校献书既表章之犹恐玄翁着书之志未白也故述忠说於斯呜呼是书果行於世也夫书之幸也夫世之幸也夫
虚籁集序
古人之诗被之弦歌其入人之深犹有待於声今人之诗简牍而已或一字之工一言之妙真能使人心存而不忘以是往往知音於千里之外会心於百世之下求其所以然而莫知孰使然非天乎愚读秀江县春洲诗清旷简远拟古精到有韦柳风而自名其集曰虚籁嗟乎瓠者吾知其为匏筩者吾知其为管今吾与春洲神交冥漠於不识不知之乡读其诗爱其人吾不自知吾为何心此盖南郭子綦之所为隐几者耶抑又闻达人之诗犹治世之音人未达世将治有识者察焉天地间有无相推虚实相感声之妙万物者其在乎此孙君勉乎哉吾有以知君矣题而归其诗
至正条格序
至元四年戊寅三月二十六日中书省臣言大元通制为书缵集於延佑之乙卯颁行於至治之癸未距今二十余年朝廷续降诏条法司续议格例岁月既久简牍滋繁因革靡常前後衡决有司无所质正往复稽留奸吏舞文台臣屡以为言请择老臣耆旧文学法理之臣重新删定为宜上乃勅中书专官典治其事遴选枢府宪台大宗正翰林集贤等官明章程习典故者遍阅故府所藏新旧条格襍议而圜听之参酌比校增损去存务当其可书成为制诏百有五十条格千有七百断例千五十有九至正五年冬十一月十有四日右丞相阿噜图左丞相伯勒济尔布哈平章政事特穆尔达实恭布巴勒纳琳巴延右丞相吹斯絅参知政事多尔济巴勒等奏请赐其名曰至正条格上曰可既而群臣复议曰制诏国之典常尊而阁之礼也昔者周官正月之吉始和太宰而下各以政教治刑之法悬之象魏挟日而歛之示不敢?也条格断例有司奉行之事也甫刑云明啓刑书胥占其所从来远矣我元以忠质治天下寛厚得民心简易定国政临事制宜晋叔向所谓古人议事以制之意斯谓得之请以制诏三本一置宣文阁以备圣览一留中书藏国史院条格断例申命锓梓示万方上是其议於是属玄叙其首篇玄乃拜手稽首扬言曰人君制法奉天而行臣知事君即知事天敬君敬天敢不敬法书曰天命有德五服五章哉天讨有罪五刑五用哉易曰雷电噬嗑先王以明罚勅法又曰雷电皆至丰君子以折狱致刑二卦之象为电为雷所以明天威也继自今司平之官执法之士当官莅政有徵是书毋渎国宪毋干天常刑期无刑实自此始亦曰懋敬之哉
奕序
古者人生入小学比及弱冠而礼乐射御书数六艺之事已徧习矣他日因射之余意为投壶且寓礼焉因数之意为奕且寓智焉其初皆足以养其良心而合乎张弛之道者也投壶之说见礼记奕之说孔孟尝及之世传尧以丹朱少智教之以奕虽未必然然奕有算法存焉足以导智容有是也今小学之教久废而二事以为伎精之者往往名世焉庐陵严德甫善奕初集奕法为书晏文可故家子也乃以家藏诸谱又增益之奉礼青城杨君以书来为之求叙将锓诸梓以广其传予性狷且拙少贱力学乏暇於琴於奕皆懵然每为大夫士所哂杨君之请愧不能言奕之幽眇以答之姑叙其所知者如是
考古臆说序
昔诚斋先生解易取史事以证爻辞安成李廷杰上书取史事以言时务皆能极事变而尽物情非特足以垂来世之戒推而行之有足以救当时之弊然非学博而义明焉能援据如是之精核论着如是之详切耶举子学策套於灯窗求笼□主司之问立志已在於进取为论何恠於迂疎廷杰此作志在祛时蠧而起民瘼岂切切为功名计耶宜其剀直而无讳明白而可行也闲中阅此知山林中有识时之俊忧世之士如廷杰者第未用尔用则於斯民岂无所裨益乎
钤冈续志序
郡县之图志何为而作也国有贤守令犹家有贤子孙守令保图志以治分地子孙保关劵以治分业能治其所有即为贤矣因田野之有定界也而考其有汚莱者乎因户口之有定数也而考其有流亡者乎因赋役之有定制也考其在公者有湮没乎在私者有暴横乎因士习之有旧俗也考其有可匡直而振德者乎有可濯磨而作新者乎治之而无倦则田野可辟户口可增赋役可均风化可以日美人材可以日盛矣然则图志可一日而阙乎分宜有县起宋雍熙至南渡嘉定间谢令谋作县志寻复不果淳佑黄尉始克成之混一以来更六十有七载浚仪赵侯尚之为尹百废具举乃作钤冈新志以续前编书成适予叙族至邑南之防里侯以予於是邦寔多桑梓之谊以序见属辞不获则愿以昔人治官如家之责告夫求刍於吾邑者庶知前人作图志之意非徒以广纪载备考订而已将以为勤政之一大助也推本作者之意黾勉述者之事吾邑吾民其多幸矣乎
风雅类编序
风雅之道先王治天下一要务也风即风以动之之风雅即雅乌之雅以其声能动物也本於邦国播於乐府荐於郊庙以考风俗以观世道尚矣然惟其声不必惟其辞故有声而无辞者有之无声而有辞者无有也孔子论韶舞本惟其声武王所遭遇与舜不同世儒因其不同而优劣之未必圣人意也周衰风雅道熄既而声音之学寖废无已而求言辞之间则後世诗为近盖其志气之盛衰意趣之高下音节之淳漓於风俗世道犹有可考者是以君子有取也袁君懋昭作风雅类编介予宗侄贞为之求序见其凡例强人意甚多以世代次序此得诗谱遗法起四言至乐府止五言七言絶句论建精详去取简当他日书成於风雅岂小补哉余尝典司太常又尝出为观风使者留意兹事而弗克遂伟哉袁君是编其为我趣成之
梅边先生吾汶藁序
论人行事枚举而称之者其善为可数论人文章举一以蔽之者其善为不可胜数也庐陵梅边先生与先君渤海侯为太学存心斋同舍咸淳甲戌随路混补入学又同生淳佑之壬子先君尝称其才器卓荦有往哲风运改世迁笃志稽古蕲为文章以见志予恨未及一识他日从其门人镏君省吾得吾汶藁读之至生祭文丞相文作而叹曰呜呼王鼎翁宇宙奇士也士之趣人以自裁者惟朱云於其师萧望之然望之特一身计耳鼎翁之为言为天下万世之为人臣者计也呜呼雄哉盖尝论之斯文者宇宙之元气也幸而治平措诸事业则为典谟为雅颂不幸而反是则为春秋为变风雅为离骚然正人心扶世教之功难见於治平无事之时而屹然可仗於流离颠沛之日然後知斯文之所系如是其重欤诗曰德輶如毛民鲜克举之我仪图之惟仲山甫举之爱莫助之夫天人维持之际惟是心耳何其深厚悠长之味溢出言表耶文武之泽在人其未泯欤鼎翁是篇与是诗辞气虽若不同实相表里愚故表而出之他诗文奇气壮节类是
环山诗藁序
前年与族弟齐吾同客京华暇日相聚齐吾口诵近作予倾听移日旅怀为之豁然今年予谒告还家复相遇於浏东之沙江出诗藁示予佳句叠见私窃自喜吾宗之多文人也齐吾盛年子长之游方壮涉历日远覩记日广吟咏日富大编巨帙当自此始老兄退处畎亩凉竹簟之风曝茅檐之日思草池之句得新集读之亦足以怡暮景矣三复玩味题而归其帙
圭斋文集卷七

[book_title]卷八
钦定四库全书
圭斋文集卷八　　　　　元　欧阳玄　撰序
玉振诗序
安成镏君玉振示予以旧诗藁佳句叠见而名其集曰进修余见而叹曰异乎镏君之名斯集也夫进修之於诗岐而为二也久矣殊不知诗固一技技进於道莫验於诗修辞立诚诗非修辞之要乎胡五峯见朱文公万古青山只麽青之句改赋之曰山中出云雨大虚一洗尘埃山更好文公之学专务体用其教学者亦然岂必五峯而以此诗发之也如是则知诗为进修之助岂小补也哉玉振诸体诗能为丽则不涉轻儇求去陈腐不至峭刻吾又将於诗而得其人焉
梅南诗序
诗得於性情者为上得之於学问者次之不期工者为工求工而得工者次之离骚不及三百篇汉魏六朝不及离骚唐人不及汉魏六朝宋人不及唐人皆此之以而习诗者不察也高安儒者曰易君南友恬愉清白之士也富贵利达不动於其中游行江湖以得句为乐故其为乐府为诸体诗往往出於性情之所感触咸臻其妙然其学问亦足以副之二者虽未能定其优劣而集中之诗伟然固佳作也京师近年诗体一变而趋古奎章虞先生实为诸贤倡南友从虞公游昔人云既见异人当见异书吾有以知其诗日进而未已也
李宏谟诗序
宋讫科举废士多学诗而前五十年所传士大夫诗多未脱时文故习圣元科诏颁士亦未尝废诗学而诗皆趋於雅正旧谓举子诗易似时文正未然也安成李宏谟彚所作诗以求序读之终篇语多清新迥出时文旧窠诚可尚也抑国朝取士之文先尚雅与不知旧习浮靡故他所作亦然与抑亦治世之音流布乐府自是始与因序以志予喜
李希说诗序
予访族安成多见佳士又多见佳作将归得秀才李希说山中小藁玩之几不能去手盖作诗甚难多作不可少作亦不可多作易强少作易艰二者皆不得佳句非句不能佳兴乏佳耳境趣之生如不欲诗而不能不诗古今絶唱率由是得也希说此藁开卷第一首襍赋有我欲近自然物物由天成以是求句何患无佳句也予兹行喜见佳士佳句之多虽未见希说已见其人於诗何时当握手与共论诗之旨
镏执中诗序
鸣臯集者安成刘君执中集其所作之诗之编也集成属予序其端予见其集中乐府精深诸体诗壮丽闲适信能以诗鸣者今人往往因人已然之穷达而求之於诗谓达者之诗从容而有余穷者之诗戚促而不足殊不知豫之为卦逸乐而有余者也鸣不当则凶谦之为卦卑下如不足也鸣而当则吉何有於穷达乎执中之鸣据其境趣之实发乎性情之真吾见其鸣之昌也中孚鹤鸣子和我爵尔縻之象上下感应同出一诚耳异时执中以诗鸣而名实相宾一鸣而闻于野再鸣而闻于天何患九臯之远乎执中号後梅吉士之老成者云
萧同可诗序
诗自汉魏以下莫盛於唐宋东都南渡名家可数而可恨者亦多金人疏越跌宕之音自谓吴人萎靡然槩之大雅钧未为得也至元间山林遗老闲暇抒思之咏一二缙绅大夫以其和平之气弄翰自娱於是着论源委益陋旧尚近时学者於诗无作则已作则五言必归黄初歌行乐府七言蕲至盛唐虽才趣高下造语不同而向时二家所守矩矱则有不施用於今者矣是虽辞章一变世道固可观矣庐陵萧君同可集所作诗成巨编属予序之予尝及同可论诗矣凡於晚宋气格之近卑曲江制作之伤巧同可禁足而不涉是境也矧夫驰骛南北之余揽燕代之雄杰睹京阙之美富亦既囊括神奇而用之宜其诗日造夫高远而未艾也虽然人之荣遇往往於是占之同可其自此升矣夫
罗舜美诗序
江西诗在宋东都时宗黄太史号江西诗派然不皆江西人也南渡後杨廷秀好为新体诗学者亦宗之虽杨宗少於黄然诗亦小变宋末须溪刘会孟出於庐陵适科目废士子专意学诗会孟点校诸家甚精而自作多奇崛衆翕然宗之於是诗又一变矣我元延佑以来弥文日盛京师诸名公咸宗魏晋唐一去金宋季世之弊而趋於雅正诗丕变而近於古江西士之京师者其诗亦尽弃其旧习焉庐陵罗舜美以诗一帙属予题其端读之佳句叠出诗不轻儇则日进於雅不锲薄则日造於正诗雅且正治世之音也太平之符也郑笺言诗可以观治道之盛衰岂不信哉楚与吴之诗不列国风而近世江表诗甚多他日寘诸乐府者矣
月楼上人诗序
余顷得月楼上人投挚五言长律一首思致清醇气格深妥知其为能诗者及观全集大篇短章亹亹佳作然则唐之九僧不专美於前矣士大夫非无能赋之才进有叹老嗟卑之心退有啼饥号寒之累其不尔又有怀禄固宠之思忧谗畏讥之虑昏浊其神志凋落其精华求其嗜欲浅而天机深与山间林下之高士角一日之长则亦难矣是宜上人之精於诗也太息而题其帙端
郑以道文集序
往年郑君以道为广右宪史请于部使者以一檄谕猺人数千出降列郡征戍一日而撤其民欢忻鼓舞沴气顿息使者由是论功进爵後使者至复质往事知功由一檄谓以道曰两江岑黄拒命兵久不解始以举措弗当贻畔至今若复驰一檄纾其抑郁之气示以祸福之机蛮亦人耳乌得不从使者又说命以道立草檄文遣辩士驰入岑黄洞中二?得檄感泣曰今日下情得上达矣乃问草檄者谁斯人得吾远人情实如见肺肝请悔罪纳土各遣子弟奉贡既达朝廷矜之为之赏赉有差後使者又以是峻迁於是言者谓赏不及以道不可代陈其劳天官为减一资历而已余为大司成以道调官京师欲见其檄得其古文数篇甚佳而檄终不以自暴後自粤中见寄近制往往可爱今过宜阳以道司谳府中眡以行余全集见其大小诗文杂着等作如师中丈人指撝集定士卒禀令退就行伍无不整娖又如瞽蒙眡了逓其能堂上堂下之乐各得其正何其能官也世间不善遣文如不解事人作事位置失次令人闷闷以道诸作一一令人意强宜其能官也夫以道所至着称廉干在宜春淑慝分明民有郛郭可谓贤矣三复咏叹叙而题诸
刘桂隐先生文集序
庐陵刘桂隐先生以文集寄余京师余为之言曰士生数千载後言性命道德如面质古人言成败是非如目击古人其间命意措辞则欲求古人之所未道而又欲不背驰古人其事可谓难矣或曰难可但已乎曰不然有一定之法而蔑一定之用者圣人之於?矩也有无穷之言而怀无穷之巧者造物之於文章也是故巧能为文章不能为?矩偭故常而为规矩者狂之於巧者也法能为规矩而不能为文章守故常而为文章者狷之於法者也今余读刘先生之文温柔敦厚欧也明辩疎隽苏也至论其妙初岂相师也哉又岂不相师也哉或曰妙可闻乎曰妙可意悟耳试从镏先生求之盖有不可得以言传者矣而况余乎虽然余所谓规矩蔑一定之用文章怀无穷之巧者庶乎近之刘先生文传世可必尤长於诗诗五言古体短章尤佳因书以为之序
族兄南翁文集序
族兄南翁过余浏上示予以文藁读其文廉静而深醇是四辞者昔人尝以称人之有德者矣今予以称兄之文必有所见也兄抱道自足无求于时故形诸外者亦有德之言乎吾江右文章名四方也久矣以吾六一公倡为古也窃恠近年江右士为文间使四方学者读之辄愕相视曰欧乡之文乃险劲峭厉如此何不舒徐和易以宗吾六一公乎盖尝究其源焉吾乡山水奇崛士多负英气然不免尚人之心足为累焉耳夫文上者载道其次记事其次达言乌以尚人为哉欧阳公生平於平心两字用力甚多晚始有得前辈论读书之法亦曰平心定气人能平其心文有不近道者乎兄文廉则不夸静则不躁深则不肤醇则不靡尚愿羽翼吾欧阳公之学以模楷後进之士将见江右之文章粹然为四方师表矣
赠李敏求序
昔者圣人之教学者不贵资质尚学问往往引已以喻人故尝曰我非生而知之者好古敏以求之者也今世学者率以为圣人谦辞殊不知问礼问官入太庙之问孜孜焉实用其力又非特礼乐名物古今事变为然其曰吾尝终日不食终夜不寝以思无益不如学也学何事乎礼义而已矣斯言岂吾欺也庐陵朋川李氏唐西平王之後也族多文人有字敏求者屡以诗义贡于有司闻余至安成族中介予族侄用宾以来见愧无以益也因即其字为序以赠之敏求将去复问曰敏何先曰君子欲讷於言而敏於行吾江乡能讷言者恒少子敏於内请自讷於外始
送虞德修序
天历二年夏洪省馹使虞君德修护送公赋来京师冬十月竣事复乘传归缙绅士夫赋诗以饯授余以首简焉向余以诸生幸获侍德修之先君子蜀郡公於长沙今以文翰属吏又幸获从其仲氏奎章阁学士于朝寔有世契谊不得辞夫君子之从王事国尔忘家义也故天伦之乐与夫人爵之贵二者之轻重虽较然易知然求其合并亦人世之所难而造物之所靳也奎章公被天子眷遇待问密勿其雅尚高致固未尝食息不志於江湖之上思从诸昆於山水之间以畅其平生达观之怀而势有不可能公亦岂得直情而径行哉德修乃能因王事之便以劳仲氏於数千里之外其乐之叵量此非可以言喻而增秩之华锡予之宠又适合并於斯时可谓盛矣夫奎章公辨色入直日未入三刻始退就舍然如司马君实时其寒燠饥饱於其兄蚤暮不懈也今翩然以南意其出郭而送别登高而望行遥见夫乌帽出没於黄尘之郊此境此况昔人之见於歌诗者岂非若为今日赋者耶倌人趣行祖道有作请以是为序
送镏文廷之清江録事序
安成士登第自镏文廷始调清江録事得视牧守县大夫为亲民长官自重宜矣其行欧阳玄重告之曰周官司市掌市之治教政刑量度禁令今之録事治城市关厢大略相同而古今之制则不侔矣古者都邑如井田画为九区前二区为君之宫之庙社之厅治後一区为市左右三区为民居市别为四门日出而啓惟民得入焉盖二亩半在邑之农也其余大夫七凡有爵禄者入市有罚所谓出一幙一帟一□一帷之类是也内而天子之都外而诸侯之国同一法其君过市则有刑者赦所以别尊卑也古法简古俗淳恶嚣而抑末尚尔今夫録事所治则市人居民出入同其门综理同其官而况百族之寓公四方之游士官府之府史胥徒兵戎之游徼以逮卜祝老释之流又下而百技工巧驵侩负贩奴客倡优淆处而襍由之如是而望其布治教平政刑一其量度禁令如古司市法不既难矣乎虽然儒者将为政必使沈犹氏不敢朝饮其羊公慎氏出其妻慎溃氏踰境而徙此亦其有道者乎或闻玄之言而笑之曰迂儒者欲驱市人而读周公之法欲进録事而行孔子之政其可駴也特甚嗟夫文廷儒者也进士也玄语儒者语市人哉
送翰林应奉李一初南归序
国家有科举以来凡七科二十有一年第一甲寘三人三人者皆赐进士及第自元统初元之癸酉岁始南士居第二人而膺是宠者自云阳李君一初始以第二人南士初登第入官即得供奉天子词林预典制诰修史事又自一初始是皆儒者之所难遇也故衆人之言曰天以斯文之泽锺於一初者何其厚耶余之言则曰儒者积学发身可几其或然也一初四亲高年居此重责而荣遇若此然後知天之以斯文之泽厚吾一初者又何其至也夫世之人有子若孙莫不愿之贤贤莫不愿之成至於希有之遇可必於天耶虽然一初得阙内补而需次再期将使之居则致庭闱之欢出则尽乡里之情退而休焉又得以绎其所旧闻增其所新习广其所积博其所施异时登进王朝将以究其所学於其所事是岂独为四亲之荣而已哉此固吾乡之人吾党之士喜称乐道以致其劝相之辞者也
送镏仲宣归隐东山序
予甲寅乙卯间与计偕至京师时安成镏仲宣为尚方太医数被恩宠奏之辄効获金缯之赐又尝奉命乘传至於大漠疗疾藩邸有奇功受厚赏於是服饰鞍马皆华好如素富贵人第见其负气岸不诡随又好摭难经素问幻眇辩诘同列以故同列往往病之後是三十年再会仲宣於辇下顔色苍古而议论不衰袖中出东阳诗卷谒予赠言且谓予东阳者吾乡之山名也山有林泉之胜吾虽居此将及三纪而远引之志未尝一日不在此山也先生盍为识之予复仲宣曰汉东方朔言金马门可避岂必深山之中蒿庐之下予爱朔言大似有理士君子涉世以迹不以心故能无累於斯世朔讥猾傲睨处公卿间无所避忌虽待诏公车彼山林士孰能尚之哉仲宣跃然曰吾荣吾东阳归有日矣闻先生言其能以留乎请书以为赠
送镏仲宾归安成诗序
延佑乙卯予初擢第国医镏仲宣访余旅邸时医道甚行方被恩宠但见论议辩说予敓无少贷心恐其不见容於同列也泰定丙寅余召入朝询其近况衆医曰仲宣谒告归矣至正甲申余以总裁三史之命晚岁复入词林中仲宣亦至自南中比初须髪苍白而不少衰後辈亦严惮之未几从余求东山序浩然有归隐之志公卿贵人偶有难已之病衆医相视缩手思吾仲宣而不可得矣去冬予以病告老归浏上客有荐镏君仲宾为予诊候问之仲宣乃伯氏也其取药服之无疑知其世医为可托既获其效尤敬其为人仲宾身居市肆而无商贾计利之心口诵医书而有儒者救世之志是可尚也岁莫别予还安成予赋诗赠之曰老病侵寻蚤引年命车先向里门悬献方谩有求文客市药应无买赋钱顾我燕毛惭晚进感君鸿宝试家传青原旧友如相问雪夜时乘访戴船顾不足以尽予托交之意也因为叙以送其行
送伍成均南归序
昔子路言志圣门愿车马衣轻裘与朋友共敝之而无憾他日夫子称子路衣敝緼袍与衣狐貉者立而能不以贫富动乎其中诵诗之不忮不求以美之二事正相表里子路之所志即夫子之所称也今世布衣之士好以恶衣羸服傲视簪绂往往援子路以为依据殊不知子路所言车马轻裘则其平生服御未尝不至於华且好也惟已之华好犹思与人共之虽敝无憾则人之华好在此无羡在彼无媢非所谓不忮不求者乎自世以科目取士士子得失之相形有大於衣敝緼袍与衣狐貉者矣安成伍成均奋起世科之後领荐於乡试预贡于春官而以额溢小却乃能泊然不以得失入於其心是可嘉也矣嗟乎成均今日之偶失利不以人遗已为忧他日而遂得隽其思与人同其乐也必矣故以子路之言志亚於曾点之浴沂者告之且使其駸駸於圣贤之事当自此始也
庆镏一山八十序
庐陵镏公一山先生明年八十乡俗於其初度之日豫致耄耋之庆子松州判官省吾适留京师将谒朝之缙绅士为歌诗归以娱其亲谒予为之序余谓省吾曰水陆之奇南北之产笾豆之珍脆筐篚之丽密咸萃辇下君幸至於斯思所以为尊公寿者舍彼而取此何欤省吾曰不然吾闻君子致其爱敬於亲养志为大口体次焉君何责我以口体之奉乎且口体固不废也亲志之所乐为之子者岂不知其所在乎此吾之所以有请於缙绅士也余谢前言戏君耳虽然当广君之意以告同志昔者卫武公年九十有五犹讽其大夫官师日诵雅以相告戒夫卫公固以是为进德之助然而音节之和有以宣其湮郁声文之美有以导其愉悦卫生延年之道其有以加於是乎诗曰为此春酒以介眉寿介之为言助也介必有祝颂之辞辞意而已矧歌诗者又有益於寿乎愿以是为作者之倡云
圭斋文集卷八

[book_title]卷九
<集部,别集类,金至元,圭斋文集>
钦定四库全书
圭斋文集卷九　　　　元　欧阳玄　撰
神道碑
元中书左丞集贤大学士国子祭酒赠正学垂宪佐理功臣太傅开府仪同三司上柱国追封魏国公諡文正许先生神道碑
洪惟圣元度越千古世祖皇帝以天纵之资得帝王不传之学上接伏羲神农黄帝尧舜不传之统而为不世之君若鲁斋许先生以纯正之学下接周公孔子曾思孟轲以来不传之道而为不世之臣君臣遇合之契堂陛都俞之言所以建皇极立民命继絶学开太平者万世犹一日也猗欤盛哉先生既没之三十三年为皇庆二年仁宗皇帝诏暨宋九儒从祀宣圣庙庭明斯道之所自传矣又二十三年为元统三年今上皇帝勑赐臣玄文其神道之碑以赐其子师敬使刻之於是臣玄再拜稽首以复明诏曰论世祖之为君则见我元国家之初当真元会合之气运故善言先生必以道统为先而後及功业则上可以称塞圣天子命臣作碑之初意下可以厌服天下後世学者景慕之盛心也臣谨按先生家乘及尝私淑父师者序而铭之以金泰和九年己巳九月丙寅生於新郑邑中幼有异质八岁入学从师问读书欲何为师曰应举取第耳曰如是而已乎师大奇之谓其识趣非常他日必有大过人者自顾章句儒非其师遂辞去年十余有道士过见之惊曰骨清神完目光射人如箭苟非命世大贤即当神超八表人间富贵不足道也稍长嗜学如渴饥而精强絶人世乱家贫无从得书闻有善本冒险数百里就而录之读之有疑即能有所折衷岁壬辰天兵渡河为游骑所得其万夫长酗酒杀人为嬉先生从容曲譬卒革其暴久乃信其言如蓍龟人赖全活者无筭万夫长南征乃东去隐徂徕山迁泰安之舘镇寻迁大名扁其斋曰鲁世因号日鲁斋先生国家既有河朔遣官分道以试选士中者得占籍为儒魏人力劝应试既中选留魏三年自挽鹿车载书还河内魏人致仆马不听入洛求第果得之自洛适魏闻河内政虐还止苏门十余年间虽颠沛流离行不愧影其与人交中刚外和一介取予必揆於义人与之居虽有忮求驯致俱化所至学者翕然归之察其诚至乃留舘下既留诱掖忘倦身教属属言教循循於是师道尊严亲友日至在魏友窦默苏门友姚枢相与论辨探幽析微诣者慴伏凡伊洛性理之书及程子易传朱子语孟集注中庸大学或问小学等书言与心会於所从游教以进德之基慨然思复三代庠序之法甲寅世祖受地秦中闻先生名遣使者徵赴京兆教授先生避之魏使者物色偕行亷希宪宣抚陕右传教令授以京兆提学卜居鴈塔之东与同志讲井田之制买园为义桑会得请还世祖即祚建元中统召先生为家教既至谒归复召至上京入见上问所学以学孔子对留上所无几以疾还燕明年自上京兆数有敷对时相王文统用事而先生及姚枢窦默日被顾问默在上前屡斥其学术不正枢以才见嫉盖窦言本出於先生文统亦颇疑之乃奏姚为太子太保外示尊礼内欲摈使疏远窦姚拜命将入谢先生独毅然辞谓二公曰礼师傅见太子位东西向师傅坐太子乃坐今能遽复此乎否则此礼自我废也二公怀制阙下辞文统闻斯言遂寝其命改授先生为国子祭酒窦为翰林侍讲学士姚为大司农先生亟辞以疾久乃予告还内既而上京使狎至应命至燕病弗能往至元元年自燕复还先是有诏即家为校以业来学乃躬耕里中未尝以诏示人至是召入省议事旋踵求去丞相安图来谒欲留之退谓人曰时流欲辈行许先生吾见相去千百寻有诏趣赴省遂北行见上檀州谕之曰安图少不更事卿无负所学悉以传之有嘉谋嘉猷语使入告对曰圣人道极高远学者所得有浅深然当罄所知如圣诏其所不知不敢强也安图明敏有操守告以古人格言往往领悟第恐有间之者则难行耳自是预大议时至都堂扈行上京咨访日广宿卫之士见先生入对举手加额相庆曰是欲泽被生民者上疏陈五事曰立国规模曰中书大要曰为君难曰农桑学校曰慎徽典礼累数千言读奏未彻上久听微有倦色先生即敛袵求退上肃然正襟危坐先生乃再读读讫上嘉纳之其余论谏多削其藁世罕得闻有顷辞疾听五日一诣省赐西域名药善酒俄许其还继召与太保镏秉忠左丞相张文谦议朝仪官制多所详定阿哈玛特请建尚书省总六部与中书省角立特用先生为中书右丞先生求面辞不得见者再越数日奏所议事毕自陈曰臣有三宜辞一非旧勲二蔑文德三所学迂恐於圣模神筭未能尽合上曰用卿出朕意毋事多让先生辞不已上命从官掖之起有旨曰出既出及阈还奏曰陛下令臣出省耶上改容曰出殿门耳明日又辞遣近臣哈扎尔孙先谕止之强出视事至上京奏论阿哈玛特罔上不道事不服因病谢几务丞相难之御史中丞博罗为之请上恻然曰召子师可谕使举代对曰用人宜出上意臣下举代恐开市恩觊觎之渐有旨以国人世胄子弟就学遂笃意教事奏门生王梓刘季伟韩思永耶律有尚吕端善姚燧高凝白栋苏郁姚炖孙安镏安中十二人为伴读被旨咸驿致之以先生为集贤大学士兼国子祭酒先生之为教精粗有序张弛有宜而必本诸圣贤启後学之方踰年诸生涵养薰陶周旋中礼讲贯通适上喜其业成时自程之越三岁以改葬亲丧谒归属召赴行在遂请朝辞以行上命诸老议其去留姚枢谓先生出处有关世运宜成其志更命张文谦问所以告归之意其对如初始允十四年召议改历法仍拜集贤大学士兼国子祭酒教领太史院事十七年授时历成以疾屡告上礼貌隆至路朝锡杖内殿赐坐疾剧裕宗在东宫闻之为言於上以驿送还师可以河东按察副使改怀孟路总管以便养皆东宫请也且使宫臣谕曰先生幸医药自辅无以道不行为忧十八年三月戊戌薨於私第之正寝易箦不变年七十三是日大雷电风拔木城中无贵贱少长哭於门商唁於涂农吊於野天下识与不识闻讣慨叹四月乙酉葬李封村先茔之南既葬四方学者来会为位哭墓而去先生真知力行实见允蹈斋居终日肃如神明尝遇迅雷起前泰宇凝定不丧执守其为学也以明体逹用为主其修已也以存心养性为要其事君也以责难陈善为务其教人也以洒扫应对进退为始精义入神为终虽时尚枘凿不少变其规矩也故君召辄往进辄思退方世祖急於亲贤而先生笃於信已以是终无枉尺直寻之意及夫仕不受禄人以为高则喟然叹曰甚矣余之不幸而有是名也仕岂不有食君禄者哉食无忝而已伐宋之举一时名公卿人受攻取之略先生言惟当修德以致宾服若以力取必戕两国之生灵以决万一之胜负及宋既平未尝以失慊世祖亦未尝以是少之臣观三代而下汉唐君臣未闻以道统系之者当时儒宗或知足与知仁未足与居也宋濓洛数公克续斯道然未尝有得君者世祖龙潜诸儒请尚其号曰儒教大宗师呜呼汉唐宋创业之主乌得而有是号哉此天以道统而属之世祖也先生出际斯运一时君臣心以尧舜为心学以孔孟为学中外如一喙号公鲁斋先生呜呼鲁者曾子传道之器历代佐命之臣虽欲为此号岂可得也非天以道统属之先生乎先生之谋国譬工师受命作室既得大木不肯斵而小之是以寜不受工师之命而必使学焉後臣之道无愧於伊尹寜不预平宋之功而必使以德行仁之言无负於孟轲中统至元之治上有不世出之君能表章其臣继述往圣之志下有不世出之臣能赞襄其君宪章往圣之心於是我元之宏规有非三代以下有家国者之所可及矣及夫元贞大德高第弟子彬彬辈出致位卿相为代名臣皇庆延佑之设科子师敬参预大政以通经学古之制一洗隋唐以来声律之陋致海内之士非程朱之书不读又岂非其家学之效见诸已试者欤先生平时颇病文籍之繁尝曰圣人复出必大芟而治之则周衰以来文胜之弊尤将有以正救於其间是岂浅之为知者乎先生讳衡字仲平其先河内人父通避地河南隐德弗耀今赠银青荣禄大夫大司徒追封魏国公諡惠和妣李氏追封魏国夫人子男四师可师逊师孚追封魏国夫人敬氏子师敬封魏国太夫人贺氏子公於闺门有礼中馈皆贤事公甚敬师可由河东按察副使历襄阳路总管赠礼部尚书諡文简博学敏思工於辞章有文集贻後师逊师孚未仕卒师敬由监察御史践敭中外历治书侍御史吏部尚书中书参知政事国子祭酒太子詹事中书左右丞两为翰林学士承旨知经筵事今由两台中丞拜御史中丞阶光禄大夫明经务诚学尚节槩肖父风女三长适于章儒者余早世孙男六长从宪以荫累迁湖广行省理问以归德知府政事次东孙夭次从宸积官监察御史山南宪佥终河东副使志趣端正惜未究用次从宜太史院经历中书省照磨今翰林院国史经历次从宣太保府长史中书右三部照磨官次从宗章佩监异珎库提点孙女五长适广东宣慰司都元帅甯居仁次适大禧院管勾覃质次适翰林应奉萧璘次适寜陵簿张构次适阜城尉陈恕曾孙六长崇祖次绍祖秘书着作佐郎武进县尹次书童文童礼童武童曾孙女某大德元年赠大司徒諡文正制词有曰圣学方湮惟洙泗之源是泝嘉谋日告非尧舜之道不陈至大三年加赠太傅追封魏国公制词有曰天非继圣学之坠绪则不生命世之大贤国欲与王道以比隆肆命为蒸民之先觉姚文公燧作词堂记则谓五百年必有王者兴其间必有名世者出惟公足以当之盖太祖皇帝建国丙寅而先生生於己巳上距宋庆元庚申朱子之卒才十年当兴王之会续传道之业必有数存焉世祖尝称其论事多与太祖之言合至取祖训示之玄生晚学陋何以知先生然诵诸儒之说而想望其余光焉先生之道统非徒托诸言语文字而已盖自谨独之功充而至於天德王道之藴故告世祖治天下之要惟曰王道及问其功则曰三十年有成矣是以启沃之际务以尧舜其君尧舜其民为已任由其真积力久至诚交孚言虽剀切终无以忤至於其身之进退则凛若万夫之勇何可以利禄诱而威武屈也晚年义精仁熟躬萃四时之和道出万物之表无事而静则大空晴云卷舒自如遇物而动则雷雨满盈草木甲拆事至而不疑事过而无迹四方之人闻之而知敬望之而知畏亲之而知爱远之而知慕求其所以然则惟见其胸中磅礴浩大人欲净尽天理流行动静语默何往而非斯道之着形也又尝切论之先生天资高出固得不传之妙於圣贤之遗经然纯笃似司马君实刚果似张子厚光齐似周茂叔英迈似邵尧夫穷理致知择善固执似程叔子朱元晦至於体用兼该表里洞彻超然自得於不动而敬不言而信之域又有濓洛数君子所未发者宜夫抗万钧之势而道不危擅四海之名而行无毁近代元丰之异论熙宁之纷争先生处之岂有是哉拜手稽首铭曰世降邃古大朴日雕天吏不作治教寂寥帝恫我民眷求有德世祖齐圣作其建极臣有许公身任斯道为仁肫肫制作慥慥昔公在野世难荐臻精义致用屈蠖之信心乐则顔志任则伊朝思夕维天将启之朋来远方以辨以问会融一贯氷释理顺世祖居潜时号儒宗多士既归功德日崇召公起家斯世将泰灼之俊心天地正大既握乾符尊履五位利见大人乃在九二覃怀之居辂车实来屡进亟退求福不回论议上所容德休休献可替否言直以遒上曰仲平汝左朕丞其悉尔学资朕股肱惟诚惟一以结主知惟明惟哲其止也时初问伐国对不以兵上逹公猷不在宋平官盛既禀公耻素餐敬事後食匪为苟难近臣贵胄世荷国宠我淑以道国收其用小学功隳大学陵节我教多术循循无越虽圣有模载范其驱以步以趋畴敢侮予自古在昔气化推移仁人之兴惟世盛衰凡今有生就司荣瘁惟道为大与天罔坠世祖继天惟天生贤道统有任民彛赖焉有德有言有子有孙皇命作诔贻厥永存
元翰林学士承旨荣禄大夫知制诰兼修国史赠江淛等处行中书省平章政事魏国赵文敏公神道碑
至元二十三年世祖皇帝遣使求贤江南得赵宋昌陵十一世孙孟頫入见奏对称旨起家为郎由是被遇累朝敭历中外仁宗皇帝圣眷优渥擢掌词垣致位一品文宗之世有司举行赠典进秩辨章驰爵上公仍议节惠至正五年春三月今上皇帝以集贤大学士塔尔哈等特赐墓道之碑勑翰林学士欧阳玄为文集贤侍讲学士苏天爵书丹翰林学士氶旨张起岩篆额臣玄奉命谨考行状次第而铭之叙曰公讳孟頫字子昂姓赵氏系出秦王德芳五世祖为秀安僖王实生阜陵赐第湖州曾祖考师垂故宋定江军节度使开府仪同三司万寿观使累赠太师追封新兴郡王諡忠襄妣庄氏卫国大夫人祖考希承故宋赠朝奉大夫直华文阁致仕累赠通议大夫妣郑氏封硕人考与訔故宋正议大夫尚书户部侍郎知临安府浙西安抚使临安县开国子累赠银青光禄大夫妣李氏封硕人及公入仕我元推恩三代曾祖考改赠集贤侍讲学士中奉大夫护军追封吴兴郡公祖考改赠资善大夫太常礼仪院使上护军追封吴兴郡公考改赠集贤大学士荣禄大夫柱国追封魏国公曾祖妣祖妣并吴兴郡夫人妣及生母并魏国夫人初太常公蚤世无子郑夫人选同宗子为之後集贤公本兰溪房侍兄与譍通判湖州郑夫人一见奇之遂请以为嗣内降许之初娶李氏续娶丘氏公丘出行盖集贤公之第七子也生十有一岁集贤卒丘夫人贤能朂其子学公资禀俊迈读书一目五行俱下弱冠中胄监试调真州司户参军皇元混一後浮沉乡社间丘夫人尝语之曰天下既定圣朝必偃武修文收四方才士用之汝非多读书何以自异齐民公闻益加讲贯每从里中老儒敖继公质正数岁大进尚书夹谷奇之以翰林编修荐不就江南侍御史程公钜夫出访江南遗逸得二十余人以应诏公在首选初授奉训大夫兵部郎中转集贤直学士奉议大夫迁朝列大夫同知济南路总管府事兼管诸军奥鲁以修世祖实録召入书成谒归改知汾州未上以集贤直学士行江浙等处儒学提举除扬州路泰州尹进阶中顺大夫需次於家仁庙在东宫闻公名召入拜翰林侍读学士知制诰同修国史改集贤侍讲学士中奉大夫复入翰林为侍讲学士知制诰同修国史俄迁集贤侍读学士正奉大夫进集贤学士资德大夫拜翰林学士承旨荣禄大夫知制诰兼修国史延佑六年五月告老还湖州是冬召入朝以疾不果行至元元年上章乞致仕不报二年春遣使存问夏六月辛已薨於私第至顺三年赠荣禄大夫江浙等处行中书省平章政事柱国追封魏国公諡曰文敏公初见世祖风神散朗容止闲暇上以为有神仙风会尚书省立命草诏公援笔立成上闻大旨召近臣译以对喜谓公曰卿言皆朕所欲言者自是国有大议必与咨询一日侍侧有诏羣臣议政上顾公曰卿往共议至则衆议赃以至元钞二百贯为满论死公曰钞法初行以银为则岁入厥直轻重相去至数十倍今虽改法比及虚实政未可知古律以米绢论赃二物民生所须谓之二实最为适中况钞乃宋人所造其初止行远方今袭用之以钞论死恐非良法刑部杨郎中起而作色曰朝廷初行至元钞故以计赃公诋其非欲阻其法乎吾意今日议法必集儒臣又岂无一士如公者乎公曰人命至重议法失当人将不得其死奉诏与议偶有所见不敢不言且中统钞虚故改至元钞君谓至元钞终无虚时有是理哉杨为之赧然议罢出谢曰某失在不学细思公之言是也洎入夏官会天下驿置凡使客委积之费至元十三年以来每岁仅支中统钞二千锭物价腾踊使客曰增吏无以自给物倍於民不胜其扰请增至二万锭用乃舒会济南总管阙公独判府事听断明恕讼牒以稀或经月狱空有元掀儿役于盐官逃之他郡其父疑同役者杀之得遗骼之半於泽中以为子骸同役不胜榜掠诬服公疑有寃缓其狱掀儿果归诬服者释城东有上腴田二顷两家兵後互争而皆亡其劵有司不能决公断以养士夜出逻闻有读书之声使人私削其柱为识明日馈酒为劳得一能文之士必加奨异自教以文法郡儒风以盛岁旱祷雨龙洞有云如车盖随马至城中大雨旬余城东有龙湫自为文责之雨洊至岁大熟白直数人者盗米其徒自首吏请加诘公郤之曰加诘累人必多及去官有数人送之至京号泣不忍去问之即向盗米者盗当墨必自临视语吏曰是中岂无廹於饥寒及诖误者戒之细书盗闻转相告曰赵公仁人也吾徒何忍数犯其在朝廷多所匡正圻甸地震北京尤甚死伤数十万上忧之自滦京还先遣平章谔尔根萨里驰至都召集贤翰林两院老臣问故密旨勿令丞相僧格知之时僧格遣锡都王济等理筭天下钱粮已徵数百万未徵犹数千万名曰理筭其实暴敛无艺州县置狱株逮故家破产十九逃亡入山吏发兵蒐捕因相挺拒命两河间盗有衆数万公顾诸老无敢诋时政者素善谔尔根萨里密谓之曰今理筭苛虐民不堪命事变且起地震之由实在於此宜请於上援贞观故事大赦天下蠲除逋负则和气可回灾异可弭谔尔根萨里入奏如公言上大说从之诏草具会两院诸老都堂僧格瞠视诸老见公进读诏草至蠲除一条怒摇手曰此事必不可行汝曹所拟必非上意公徐进曰今理筭钱粮其不可徵者皆死亡之数不及今放散免之他日有言中书省累失陷钱粮数千万者丞相何以自解僧格訹曰吾虑不及是诏书既下兆姓举手相庆始有苏息之望上问李尚书叶右丞二人优劣何如对曰梦炎昔与臣父事宋时臣方幼忠佞不能周知臣与梦炎同事陛下见其为人重厚笃於自信思虑深长善断国事有大臣风若李之所学在臣亦不知亦不能言言未既上遽曰卿意岂非谓梦炎优於李也贾似道罔上误国梦炎在中书时无一言李布衣伏阙上书乞斩似道是贤於梦炎明矣李论事厉声色盛气凌人若好已胜者故刚直太过人多怨之今朕得卿之情卿父与梦炎同朝不欲斥其非耳可为朕赋诗讽梦炎公立进诗曰状元昔受宋家恩国困臣强不尽言往事已非那可说且将忠直报皇元上深善卒章之意出见奉御萨里於幄殿侧告之曰上论贾似道误国之罪青叶梦炎不能言今僧格误国甚於似道我辈缄默他日何以逭此责乎近臣中读书知道理慷慨有大节上所亲信无踰公者诚能捐一旦之命为天下除此贼仁人之事也萨里曰今灾异数见盗贼蜂起皆僧格聚敛所致吾所以为日夜切齿腐心者公实启我以机殆天诱之径造榻前历数僧格之罪百倍似道不亟诛必乱天下上初大怒叱卫士批其頬口鼻流血仆地少间复呼而问之对如初既而大臣有助其言上大悟遂按诛僧格後萨里语及斯事叹曰使我有万世名者子昂之力也平江守赵全不法前守王虎臣讼之诏遣虎臣就问右丞叶李执奏以为不可上不允公曰全在平江为政贪酷固当治虎臣在官亦尝犯法全尝持之今虎臣罪幸在赦前故得攟摭全罪若使就讯必挟公济私别遣官为当上从其言其在馆阁尤多裨益因有事南郊他学士撰祝册有云章亥复生不足以步皇元之幅员又云太祖皇帝正东向之位公曰天子父事天子夸疆理於其父可乎不可且公不为礼乎礼大祫太祖东向居中子孙在左者南向故称昭在右者北向故称穆若南郊之位上帝南面太祖自宜西向故事第称配天作主公不用何也其人谢服从所刋定皇太后命学士拟改隆福宫名同列拟光被公拟光天或曰光天陈後主诗不祥公曰帝光天之下出虞书何谓不祥各书所拟以进後竟用光天以远臣遭遇累朝特见优礼世祖戒宿卫公入内庭毋禁赐坐叶右丞相每见与语或至夜分公於天下事当言者无所不及尝称公聪明刚正敢为直言公闻之益自敛退一日问公曰卿太祖子孙乎太宗子孙乎对曰臣太祖子孙上曰赵太祖真英主也其行事卿知之乎对曰臣蚤失父故老不以语臣故臣粗知其略耳上曰太祖行事多可法者朕皆知之暇日当以语卿又尝面谕之曰大臣奏事卿可与俱人有过差意涉欺罔悉为朕言之公谢不对自尔数求补外後闻其家贫赐钞二千五百缗仁庙字公而不名诏近臣曰文人世所难得唐李太白宋苏子瞻姓名至今在人耳目朕有子昂与古人何别时有譔述辄传旨属笔与侍臣论公他臣不能及者数事苗裔一也姿表二也博学三也操履纯正四也文词古雅五也书画絶伦六也旁通释老书七也他日赐钞五百锭恐中书留难以普度别贮赐之虑其畏寒勑内府赐银鼠翻披英庙命公书孝经亦遣使以上尊酒衣二袭即家赐公公为兵部早入官署过东苑墙外道隘马遇滑即堕牐河水中僧格言於上因移墙近里者二丈许僧格下令曙钟鸣治事部官後至者笞公至遇晚独得释自是笞止曹吏公虽忠结主知亦致衆忌性简易疏伉发言切中时病屡在上左右上察其无他获全晚节程钜夫方荐公有台中丞言赵某故宋宗室不宜荐进使近左右钜夫奏曰陛下盛德立贤无方台臣以是劾臣将陷臣不测上曰彼竪子何知顾侍臣传旨不越今日逐其人出台仁庙眷公方隆不悦公者言公赵太祖子孙上初若不闻已而游辞不已乃厉声视之曰汝言赵子昂赵宋子孙岂谓家世不汝若耶始惶?趋出又言国史不宜使公与闻上大怒曰赵子昂乃先朝简拔以为帷幄臣者朕使讨论古义典司着作此曹呶呶不惩一二无以戒後言者乃息世皇屡欲用公公自知直道不容於人居正路弗便往往力辞初授官廷论欲以为吏部侍郎高参议持不可尚书省罢贺巴延入辞参知政事公适侍立上目公进曰卿亟往中书参决庶政以分朕忧公坚辞不拜上问阎复宋渤二人如何对曰相才实难是日京师盛传公已入省暮归贺客候门者填塞公笑而遣之至元钞法澁滞公与尚书刘伯宣同被命往江南按问行省丞相慢令之罪左右司路府官许就笞公深以为衣冠之辱比还一无所决罚僧格欲加谴责公不为动初受程钜夫荐晚进翰长与程交代必先往拜其门而後入院公所为务崇亷耻先礼逊缙绅相传以为厚德平居嗜好冲澹家世纨绮况味埓布韦贵及崇阶不见矜色客求文字与之周旋终日虽极劳甚惫未尝拒人独人有过失必面致讽谏无隐然直而不讦人亦易从病剧将终援简濡毫如常时有顷翛然而逝娶管氏讳道昇字仲姬工词翰善画治内有才具累封魏国夫人先四年薨子男三人亮早夭雍夙慧有父风以荫历守昌国海寜二州奕举茂才女六人长适强文实次适海道运粮万户费雄次适李元孟次适王国器次适刘某孙男二人曰凤曰麟薨之年九月葬德清县千秋乡东衡山之阳管氏附公治尚书有书注於礼乐度数甚明知音律幽眇有琴原乐原各一篇号松雪道人有松雪斋文集若干卷谈录一卷为文清约典要诸体诗造次天成不为奇崛格律高古不可及尺牍能以数语曲畅事情鉴定古器物名书画望而知之百不失一精篆隶小楷行草书惟其意所欲为皆能伯仲古人画入逸品高者诣神四方贵游及方外士远而天竺日本诸外国咸知宝藏公翰墨为贵故世知之浅者好称公书画识者论公则其该洽之学经济之才与夫妙解絶艺自当并附古人人多有之何至相掩也仁庙彚公及管夫人及子雍所书藏中秘书曰使後人知今朝人臣中一家书学有如此者适新太庙成君相欲讲禘祫定庙乐求习礼乐者如公已鲜今上修宋史思士大夫熟宋事者亦何可得哉玄初以礼部奏名召奉大对公为读卷官擢寘前列及公薨状公之行乃同年进士寜国路推官杨载距二纪玄备列北门公有赐诔之命谊不敢辞请系以铭曰有白其马惟周之客周人尚騂客世殷白我元忠厚轶彼成周宋有近属遇之加优侃侃魏公徵自炎方入见殿廷美如圭璋昔客在周但闻助祭未闻侍侧命以献替维此魏公进为亲臣询厥世系念其前人魏公在列玉立陛前上有顾问其言便便羣臣议法命往咨度援古例今论政以确法司在坐盛气见侵理到之告折服其心上命代言对御操笔宸衷未宣已布尺一上遇灾变诏问其由公言暴敛时政是尤委曲献忠请释逋负公进诏草时相震怒相怒未已公言徐徐相莫之沮乃下寛书万方懽呼涵泳圣恩公启近臣力拔恶根近臣感激碎首强诤权奸既摧乃息稗政宣室夜问言不及他吏蠧民瘼直言无阿弱弗胜衣食弗尽器临事论建奋无畏避世祖援公俾入政府闻命而偻恳求外补仁皇践祚首召入觐皓首未归宠冠禁近乃登瀛洲载顶鳌岫丕焕皇猷黼黻在手琨牒瑶编藏在宗庙屈玉垂金分镇山泽远方裔夷偶获简椟虽未识公想见眉目嗟乾之资唯一清气人禀至清乃精道艺天朗日晶一清所为星月明穊云章陆离图书以陈文字以立颉始造书鬼神为泣宇宙精英发决在兹清气所萃乃臻瑰奇允矣魏公玉壶秋氷巧出天智智窥神能凤翽其羽止於阿阁朱鴈天马播之庙乐弥文日增制作日淑国於老臣百不一赎皇上稽古访问旧儒丰碑为赐螭首龟趺敬告後人毋忘帝力世祖深仁仁皇至德黼?祼周孰拟我朝词翰扬休百世孔昭
元故翰林学士中奉大夫知制诰同修国史贯公神道碑
至治三年岁癸亥秋玄校艺浙省既竣事出而徜徉湖山之间故人内翰贯公与玄周旋者半月余及将去杭薄暮携酒来别谓玄曰少年於朋友知契每别辄缱绻数日近年读释氏书乃知释子諅有是心谓之记生根焉吾因以是为戒今於君之别独不能禁且奈何哉言已凄然而别明年甲子夏公捐馆於杭数月讣至哭之尽哀自是凡至杭遇公旧游追忆临别之後未尝不为之怆然出涕呼酒相酹也公薨廿又五年子阿尔斯兰哈雅展省于燕顾公神道未铭愿属笔焉其忍铭乎公家世北庭裕实其名酸斋其号也故湖广行省右丞相赠宣威服远辅德翊运功臣大师开府仪同三司上柱国追封江陵王諡武定阿尔哈雅之孙故浙江行省平章政事赠光禄大夫河南行省平章政事柱国追封楚国公諡忠惠格济格之子母赵国夫人廉氏故平章政事希闵之女公之初生赵国夜梦神人取天星为明珠以授赵国掌玩而吞之已而有身公生神采迥异年十二三膂力絶人善骑射工马槊尝使壮士驱三恶马疾驰公持矟前立而逆之马至腾上越而跨之运矟风生观者辟易挽强射生逐猛兽上下初袭父爵为两淮万户府逹噜噶齐镇永州在军气候分明赏罚必信初忠惠公寛仁麾下玩之公至严令行伍肃然军务整暇雅歌投壶意欲自适不为形势禁格然其超擢尘外之志夙定於斯时一日呼弟呼图克哈雅语之曰吾生宦情素薄然祖父之爵不敢不袭今已数年法当让汝即日以书告于忠惠公署公牍移有司解所绾黄金虎符欣然授之退与文士徜徉佳山水处倡和终日浩然忘归北从承旨姚文公学公见其古文峭厉有法及歌行古乐府慷慨激烈大奇其才仁宗皇帝在春坊闻其以爵位让弟谓其宫臣曰将相家子弟有如是贤者诚不易得姚公入侍又数荐之未几进直解孝经称旨进为英宗潜邸说书秀才宿卫御位下仁宗正位宸极特旨拜翰林学士中奉大夫知制诰同修国史一时馆阁之士素闻公名为之争先快覩会国家议行科举姚公已去国与承旨程文宪公侍讲元文敏公数人定条格赞助居多今着於令未几公上书条六事一曰释边戌以修文德二曰教太子以正国本三曰立谏官以辅圣德四曰表姓氏以旌勲胄五曰定服色以变风俗六曰举贤才以恢至道凡万余言往往切中时弊上览嘉叹未报公自筹曰昔贤辞尊居卑今翰苑侍从之职高於所让军资人将谓我沽美誉而贪美官也是可去矣移疾辞归江南十余年间历览胜概着述满家所至缙绅之士逢掖之子方外奇人从之若云得其词翰片言尺牍如获拱璧公曰我志逃名而名随我是将见害江浙物繁地大可以晦迹乃东游钱塘卖药市肆诡姓名易冠服混於居人尝过梁山泺见渔父织芦花絮为被爱之以紬易被渔父见其贵易贱异其为人佯曰君欲吾被当更赋诗公援笔立成竟持被往诗传人间号芦花道人公至钱塘因以自号入天目山见本中峯禅师剧谈大道箭锋相当每夏坐禅包山暑退始入城自是为学日博为文日邃诗亦冲澹简远书法稍取法古人而变化自成一家其论世务精核平实识者喜公谓将复为世用而公之踪迹与世接渐疎日过午拥被坚卧宾客多不得见僮仆化之以昼为夜道味日浓世味日淡去而违之不翅解带泰定改元五月八日薨於钱塘寓舍年三十有九自士大夫至儿童贱隶莫不悼惜某年月日诸孤奉柩葬於析津之祖茔娶石氏北京名家江陵总管天麟之女有妇德追封京兆郡夫人子二人长阿尔斯兰哈雅历兰溪州逹噜噶齐榷茶提举慈利州逹噜噶齐所至以清白吏着闻次博索哈雅孙四人长南山次寜山次葆山皆业进士应举女一人适怀庆路总管段谦有学识能文章玄尝评公武有戡定之筞文有经济之才以武易文职掌帝制固为斯世难得然承平之代世禄之家势宜有之至如铢视轩冕高蹈物表居之弗疑行之若素泊然以终身此山林之士所难能斯其人品之高岂可浅近量哉有碑铭记叙杂着诗词若干卷及所进孝经行於世铭曰呜呼贯公麒麟凤凰其往不可诘其来不可期者乎呜呼贯公神龙天马其变不可测其常不可窥者乎抑宇宙英气合袪为云流布为霆感物神化文武动静无施而不宜者乎将飞僊应真出入机用涉世为戏一旦解悟翛然而聚散砉然而合离者乎死生幽明之际焉知公之所甚乐乃世之所为悲者乎呜呼噫嘻事有可知有不可知所可知者燕茔之藏体魄在兹我为铭诗讵能为公之轻重姑以慰公後人之思
元故奎章阁侍书学士翰林侍讲学士通奉大夫虞雍公神道碑
自汉魏六朝以来经生文士判为两涂唐昌黎韩公宋庐陵欧阳公力能一之而故习未尽变也濓洛诸君子出其所着作表里六经言或似之於是文极文之典奥道极道之精微一趋於至善而後止其殁也门人录其语以相授受其为书虽出一时之纪闻然概之圣人修辞立诚之旨未尽合也昧者凖之以立言世之文士共起而病之然文士知病其为文而未必知文外非别有道道外非别有文也二者胥失焉宋末病滋甚皇元混一天下三十余年虞雍公赫然以文鸣於朝着之间天下之士翕然谓公之文当代之巨擘也而不知公之立言无一不本於道也既而退居山林垂二十载乃得昌言於斯道一志於斯文而遂老矣惜哉易箦之再朞子安民奉状踵门谒玄铭其丽牲之石玄辞不获则先发其所深慨而请继以言焉叙曰公讳集字伯生姓虞氏系出虞仲世家会稽唐永兴文懿公世南为唐初名臣子孙始迁雍永兴生户部侍郎昭昭生江阴令陟陟生旴?丞智长城令礼金吾卫长史明传五世至仁寿太守敦人从僖宗幸蜀子孙为蜀人仁寿九子伯曰赏五子次曰琚琚生庾庾生承承生询询生继继生崇崇三子季曰昭白宋银青光禄大夫国子祭酒赠太师周国公五子季曰轩赠太师魏国公三子季曰祺进士及第历官左中大夫赠太师秦国公生左丞相雍国公允文赠太师諡忠肃三子伯曰公亮早年高尚不仕晚以奉议郎直秘阁赠开府仪同三司仲曰公着知渠州官至中奉大夫仁寿县开国男累赠光禄大夫季曰抗孙大理寺丞官至中奉大夫开府六子次曰刚简是为苍江先生官至朝请大夫利州路提点刑狱二子伯圭官至奉直大夫历知永连两州自永移连道临川其女弟适邕管安抚陈公元普先寓属邑崇仁闻其至使人迎之得前郡守江陵项公别第於南门外以居之自是家崇仁皇赠中奉大夫礼部尚书追封雍郡侯妣张氏雍郡夫人无子而从祖渠州有子六人长兵部直宝文阁晋三子仲子朝请郎通判惠州从龙子汲长而贤乃以为後是为井斋先生公之先考也皇赠通奉大夫四川等处行中书省参知政事上护军追封雍国公妣眉山杨氏追封雍郡夫人夫人给事中工部侍郎国子祭酒见山先生文仲之子参知政事平州先生栋之犹子也所出
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>