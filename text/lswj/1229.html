<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="寥天一阁文卷一,寥天一阁文卷二,莽苍苍斋诗卷一,莽苍苍斋诗卷二,莽苍苍斋诗补遗,远遗堂集外文初编,远遗堂集外文续编,石菊影庐笔识,兴算学议,思纬壹台台短书,秋雨年华之馆丛脞书卷一,秋雨年华之馆丛脞书卷二,仁学,报章文录,壮飞楼治事篇,书简,拾遗,附录,谭嗣同全集全文在线阅读,谭嗣同全集全文在线下载,大玄古籍书库">
<meta name="description" content="诗文别集。本书所辑,凡谭氏生前已编专集、自定稿本,一般保持原来面目,按撰成或发表时间为序;凡未经辑集的书简或散见于书刊的论文、讲义等,则另行专辑。计有《寥天一阁文》、《莽苍苍斋诗》、《远遗堂集外文》、《石菊影庐笔识》、《兴算学议》、《仁学》、《报章文辑》、《拾遗》等共十二种。另将有关潭氏生平的重要事迹材料,作为附录。谭嗣同的散文,最初学桐城派,“刻意规之数年,久自以为是矣”。后“或授以魏晋间文,乃大喜,时时籀绎,益笃嗜之。由是上溯秦汉,下循六朝,始悟心好沈博之文”。且认为“所谓骈文非四六排偶之谓,体例气息">
<title>谭嗣同全集_谭嗣同_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">谭嗣同全集</span> <br/>
          作者： <span class="inputVal" id="bkauthor">谭嗣同</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]266581</span> <br/>
          说明： <span class="inputVal" id="bkdec">诗文别集。本书所辑,凡谭氏生前已编专集、自定稿本,一般保持原来面目,按撰成或发表时间为序;凡未经辑集的书简或散见于书刊的论文、讲义等,则另行专辑。计有《寥天一阁文》、《莽苍苍斋诗》、《远遗堂集外文》、《石菊影庐笔识》、《兴算学议》、《仁学》、《报章文辑》、《拾遗》等共十二种。另将有关潭氏生平的重要事迹材料,作为附录。谭嗣同的散文,最初学桐城派,“刻意规之数年,久自以为是矣”。后“或授以魏晋间文,乃大喜,时时籀绎,益笃嗜之。由是上溯秦汉,下循六朝,始悟心好沈博之文”。且认为“所谓骈文非四六排偶之谓,体例气息之谓也”。实际是否定了桐城派古文,也打破了骈、散绝对分界的局限,创造了自己的新体散文。谭文内容充实,句法谨严整洁,少浮词累语,有骈文的影响。谭嗣同所写论著,在他生前只刻印过《东海褰冥氏三十以前旧学四种》,其他撰述,都是谭氏死后陆续出版的。有上海文明书局编的《谭嗣同全集》,和后由群学社出版的《谭嗣同集》。一九五四年三联书店出版《谭嗣同全集》。本书就是在三联版的基础上重予编校,增订出版,内容比前约丰四分之一,由中华书局一九八一年出版。</span> <br/>
          封面： <span class="inputVal" id="bkimg">Z_19418.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]谭嗣同全集
[book_author]谭嗣同
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]266581
[book_dec]诗文别集。本书所辑,凡谭氏生前已编专集、自定稿本,一般保持原来面目,按撰成或发表时间为序;凡未经辑集的书简或散见于书刊的论文、讲义等,则另行专辑。计有《寥天一阁文》、《莽苍苍斋诗》、《远遗堂集外文》、《石菊影庐笔识》、《兴算学议》、《仁学》、《报章文辑》、《拾遗》等共十二种。另将有关潭氏生平的重要事迹材料,作为附录。谭嗣同的散文,最初学桐城派,“刻意规之数年,久自以为是矣”。后“或授以魏晋间文,乃大喜,时时籀绎,益笃嗜之。由是上溯秦汉,下循六朝,始悟心好沈博之文”。且认为“所谓骈文非四六排偶之谓,体例气息之谓也”。实际是否定了桐城派古文,也打破了骈、散绝对分界的局限,创造了自己的新体散文。谭文内容充实,句法谨严整洁,少浮词累语,有骈文的影响。谭嗣同所写论著,在他生前只刻印过《东海褰冥氏三十以前旧学四种》,其他撰述,都是谭氏死后陆续出版的。有上海文明书局编的《谭嗣同全集》,和后由群学社出版的《谭嗣同集》。一九五四年三联书店出版《谭嗣同全集》。本书就是在三联版的基础上重予编校,增订出版,内容比前约丰四分之一,由中华书局一九八一年出版。
[book_img]Z_19418.jpg


[book_title]寥天一阁文卷一
（东海褰冥氏三十以前旧学第一种）
○报贝元征书
元征仁兄：足下无恙。霜英遂徂，抚序曾喟，况乃远道，云胡不思？
昔奉第一书，会尊舅氏王先生辱过，发缄共省，薄言永叹。以谓足下资性卓绝，造德隆崇，出之渊渊，等辈咸伏。犹尚戢翼天衢，纡步尘鞅，兼抱齐衰之戚，空谷涟洏，同方雅故，畴不乡风抃唈乎？溯曩岁盍簪之盛，既皆睽迸，王先生复之官山东，于兹朝发，居今谈昔，相与不欢而罢。以足下遂当西迈，振策在涂，故不以时报，谅之谅之！
旋奉第二书，猥荷包蒙，存问周挚，感不可已，所布诸书，分达如旨。爪霖顷上京师，还当畀之。足下改辕河南，允云胜算，既近尊外舅蔚庐先生之德光，又中原山川纯厚，益以自敦其蕴。比当税息嵩高，敷赋梁苑，一遨一观，蔑非进道之资矣。然则砭顽之责，足下宜为嗣同肩之，乃反见督耶？谨斋心以俟。
今奉第三书，忠告谠言，果如私望。然又咎己进止不决，有类谰。夫事有万端，遇之者一，万无适形，一有定理。迨遇随事改，理以赴形，固非立乎其先者所能钩取逆观。宦学遐土，去留殆难自由，称心而言，无嫌参差也。嗣同神形疏放，靡有羁束，恒妄冀不即弃于大雅，时复攻所阙略，饥渴情慉，匪异朝昔，往所酬答，尚未餍其侈心。今闻纷扰之规，恢扩宏义，开通鄙怀，不惜降志自责，宛曲引喻，揽察艾萧，中臣要害，此诚嗣同毕岁营营，期自制而不能者。获足下毅色嗬止，为之涤衷易情，识奋勉之攸在，敢不钦登嘉贶，不惭以忻！特虑意久且懈，违谬厥初，和缓逝而疾复萌，电雷收而震遂泥。素丝何常，惟所染之。故忻者今兹，而惭者来日也。乃若足下自状，愚以为降志相诱，非其本怀。何者？足下降质纯一，夙德坚定，似与嗣同微反，而失亦因之。嗣同失既在此，则足下之失宜在彼矣，此对待之说也。且嗣同之失，往往不自觉，而足下自能省察如此，此又疏密之辨也。讯病推原，然与，不然与？
夫大《易》观象，变动不居，四序相宣，匪用其故。天以新为运，人以新为生。汤以日新为三省，孔以日新为盛德，川上逝者之叹，水哉水哉之取，惟日新故也。未生之天地，今日是也；已生之天地，今日是也，亦日新故也。喜怒哀乐，发不中节，不必其乖戾也。方其机已勃兴于后，乃其情犹执滞于前，何异鸿鹄翔于万仞，而罗者视乎薮泽？则势常处于不及矣。智名勇功，儒者弗重，不必其卑狭也。方其事之终成，即其害之始伏，何异日夜相代乎？前而藏舟，自谓已固，则患且发于无方矣。此又皆不新故也。早岁之盛强，晚岁已成衰弱；今日之神奇，明日即化腐臭。道限之以无穷，学造之以不已，庸讵有一义之可概、一德之可得乎？常异善岂一而已，择之何云固执？俯仰寻思，因知固执乎此，将以更择乎彼。不能守者固不足以言战，不能进者抑岂能长保不退耶？此拳拳服膺之颜子，必待欲罢不能而后纯；惟恐有闻之仲氏，且闻何足以臧而后进也。圣人重言性天，非能之而不言，殆亦言之而不能。盖日新者，行之而后见，泛然言之，徒滋陈迹而已。庄生者，疏人也。然其行文，时近日新，为其自言之而旋自驳之也。
嗣同之纷扰，殆坐欲新而卒不能新，其故由性急而又不乐小成。不乐小成是其所长，性急是其所短。性急则欲速，欲速则躐等，欲速躐等则终无所得。不得已又顾而之它；又无所得，则又它顾；且失且徙，益徙益失。此其弊在不循其序，所以自纷自扰而无底止也。夫不已者日新之本体，循序者日新之实用，颇思以循序自敕，而以不已赠足下，不已则必不主故常而日新矣。墨墨乎株守，岂有一当哉。然在足下自治甚严，自观甚密，觉万一有近似于纷扰者。嗣同至愚极妄，以为乃明之未融，非守之不塙。若夫读书忙乱，少沈潜玩索之味，此病不难医，苟挥斥箸书工文之念，霍然立瘳矣。
嗣同深感不遗在远之惠，又恃往日挚爱之雅，妄欲上慕仲、颜赠处之风，下规苏、李倡和之美，远取圣贤之所黾勉，近陈彼己之所忧患。竭心尽言，忘其自丑，将以大叩，敢云浅报。加久冻新煦，品汇向苏，筋力畅固，视听精明，兴至命笔，已不能休。故曼衍尔尔，世俗笺答，都不复效。惟时时思闻德音，少解独学岑寂。
谭嗣同谨上
○与沈小沂书一
小沂仁兄同门足下：
东都祭，殷勤须臾，口血未干，陵跞以去。夫以道路常常之人，牵裾道款曲，犹尚眷焉不息，况我惠子，曷止悢々！执雉始见，志同道合。识孟嘉于广坐，标刘尹之云柯，千顷汪洋，已可涯涘。虽以嗣同之质朽形秽，百靡一当，犹乐与从容文酒，臧否人伦。雕龙白马，互逞其辞；夕秀朝华，苛持其辨。意有所得，狂呼野走。于是般桓乎夕照之寺，弭节乎圆松之邱。决眦鸟飞，天穷于远莽；索群兽走，物感乎暮气。相谓此亦寻常，行复见思，不日不月，斯会邈然，遂已陈迹。可胜叹哉！可胜叹哉！
道出天津，地形平衍，空明四鉴，托体若虚。车中倦卧，仰见游丝百尺，亭亭苕苕，婵娟裔漾于九天之上。谓是偶尔谛视，则处处有之，惟背日乃得见。今年春暮，江南看杨华，风日俱素，正复类之。目力故胜，静且加明，初可十许丈，久之辨及百丈，内外平视，亦二三十丈，何时不有游丝，静便了了尔许。曩及足下讨论，苦乏精采，正坐不静耳。夫侃侃之馀，曷尝不遗物外己，摄心一粟？然遇于所触，歌哭纵横，独抽之茧，那复成绪。当此之时，自觉鞭之不痛，杀之无血，莫悲于心死，而身死次之，此既为哀感中伤，心不若人矣。
又嗣同弱娴技击，身手尚便，长弄弧矢，尤乐驰骋。往客河西，尝于隆冬朔雪，挟一骑兵，间道疾驰，凡七昼夜，行千六百里。岩谷阻深，都无人迹，载饥载渴，斧冰作糜。比达，髀肉狼藉，濡染裈裆。此同辈所目骇神战，而嗣同殊不觉。今车行未二日，计程财百里，筋骸骫骳、若不自胜。年未三十，颓弛若此，异时傥遂有济耶？足下英年绩学，独秀无双。时时自省，神非完固，灵府噎不得开。愿持之以缓，胜之以不战，徐出而求友以自辅。同县有贝元征者，足下见后必当有异，此又目不见睫而侈论泰山，臣死药亦不灵者也。日来离忧结掞，魂依左右，口占此书，用致绸缪，宜发为谈，未止此耳。
嗟嗟！怀哉于役，天风海山之歌；去矣皇都，铜辇秋衾之梦。务崇明德，请自此辞！
谭嗣同谨上
○二
小沂仁兄同门足下：
岁暮得奉答教，柄德谦谦，盈而冲用之，自处善矣，而非下走所克承。自惟薄劣，未遑《诗》、《礼》，恃以无恐，多师而已。前书云云，与足下长赖友朋之言，若同质剂，非敢以谀人者谤人也。嗣是请一举罢去。献岁开春，兴致颇复佳否？《纬候解题》当已写定，质直见示，所获愈多。今复有数事请益，遵义黎氏《古逸丛书》目录称高似孙《骚略》，《四库存目》遍翻不可得，烦懑欲绝，由不审应入何部。足下专精此书，望指陈所在。近自家大人使蜀，颇富闲暇，忘其专辄，粗欲有事攟拾。而官事转捩，时复与达官往还，哇言尸貌，实违鄙心。署中度岁，薪米要会，性尤不近，论说之友，又终阙如，以此居恒邑邑。内计心力渐顿，便再咿唔一百年，亦不过如是尔尔也。悲夫！
荧荧之露，既未容把玩；殇伯鬼中，亦会有穷期。正色苍苍，熟视无睹；坤灵抟抟，蹴我则胜。曾几日月，乃曰今古；通乎昼夜，乃曰幽明。睽车丰斗，圣人语怪于前；虙妃、女娀，骚客媟亵于后。陆通见圣，犹发却曲之狂谈；平子何愁，厥有龙丸之诡制。巨灵高掌，六鳌短趾，海垂天仰，云止峰流，俯仰旷观，谁不应有，区区曼羡荒唐，曷尝不为志士焉归矣。因得奇理二件，试与足下嬉笑剖之。地球冯虚而运，所以不坠，大气举之。气何从生？日月五星地球之相与吸也。吸不力，地球坠；吸不均，偏而不能运。八面缭绕，彼牵此曳，蓬槁团飞，略无停晷。地球与日月五星，正各各相赖。借使一面吸力畸重，地球必偏向重之一面，愈偏愈重，愈重亦愈偏，势必肤切肺附而后止。然则欲至月中，固可以人力为之。地球重率视月加三之一，其斤数九、八一四、五六○、○○○、○○○、○○○、○○○、○○○、○○○有奇，今不具论。试取小数易明者为比例，定为百斤，亦须百斤之吸力乃能举之。粗剖球体为百面，面应受吸力一斤，以一斤离心力之气球，安于百面之一面，择空漠无人之区，窍地绳。绳之巨细，视窍之多寡；窍之多寡，视离心力之大小。系气球于地球，即是系地球于气球。伺月行至此度，鼓气球令充足，欲绝地上腾，而下絷于地，必引地之一面而俱上。地球与月，本来相吸，得此一面助之，此一面之吸力，自重于馀九十九面。一有所重，即有所偏。偏向月，吸力即专属于月。月将不复旁行而趋于下，一上一下，翕合无拒，馀九十九面之吸力，自愈远而愈懈。不惟愈懈，地球一离本位，九十九面之空气必争赴填其虚。因其填虚，又以得挤送之力，力既有定向，虽撤去气球，自然相即不能已。大致造端离位最难，故气球宜绝大。大或难造，分无数小气球，其比例仍同。但能掣动分寸，一得势，万万里无难矣。此就地球往月言之。月来地球，亦复吸者一面，挤者九十九面。非此往则彼来，必辨为孰往孰来，或两俱来而遇于隙地，若国君之会境上，华夷之交瓯脱，尚无由逆亿，惟月较小较轻，来体多耳。月去地面八十万里有奇，以轮船速率日八百里计之，千日可达。况行于寥墩，非有轮船行水之阻力，抑非若火车轮碾轨道之相滞，其速当数倍。迨愈近，吸力愈重，行亦愈速，不过数月，已联串如珠。惟半合之顷，其来势远，则相趋力猛，恐一击两碎。是所设之气球，仍不可撤，日有曾益，以为抵御，若两舟相切，隔以浡伐，固无害也。既已联串，性无可改，即终古无暌析之道。由是复与它星相引，累累固结，如布棋以平，如累卵以长，如堆垛以方，以圆，以尖，以鳖臑，以秧马。纵横如志，惟所使之。欲自占一国，则自取一星，人满之患以息，争城争野之患以息。华、夷各有所骛，而陵杂之患亦息。于是与足下朝蹑赤霞之标，暮度青霓之梁，倏星倏月，掉臂行游，是诚可以破拘挛之俗，驰域外之观矣。足下其有意乎？
凡物春夏则涨，秋冬则缩，寒暑燥湿使然也。大者有草木之荣落，江河之涸溢。其实小物亦然。木为凿枘，水之苦不可入；金为牝牡，火之坚不可拔。时辰锺表，不能无差，机轮刚柔有时也；木尺量纸，不能无差，木纸盈朒殊科也。故缋图之家，以纸为尺。然此纸非彼纸，仍不能无差。惟即画其尺于所图之纸，图尺同在一纸，久久如故。其实人身亦然，肌寒而粟缩也，皮暑而泽涨也。然涨缩分度甚微，人遂以为止此耳。所谓微者，特两两相较而见为微，是各体涨缩不齐之馀差，非即本体涨缩之真数。本体涨缩之数，必一涨缩，一不涨缩，始可相较而得其真。今既无是物，则吾身涨之与缩，安知不相去数十百丈，数千万丈，数恒河沙丈。小而虫豸尘芥无不然，大而日星山河无不然。无不然，则虽相去数十百丈，数千万丈，数恒河沙丈，犹不涨缩，此谓日用之而不知也。必欲知之，惟鬼而后可。鬼无适形，无可涨缩。故世之说鬼，有数丈数十丈者，有首大如车轮者，有掌如箕者，拇如椎者，亦有小如婴儿者，财数寸者，鬼岂如此哉？以涨缩视不涨缩，转谓不涨缩者涨缩，人涨视鬼小，人缩视鬼大，鬼岂如此哉？于是与足下召巫阳于帝阍，问实沈之所郊，匿微踪于幽隐，睹情状之昭昭。以静拟动，以逸知劳，非于物而有迫，而物或莫逃。见夫跂行而喙息，暴长而暴消，昔孰屈而卑，今何抗而高，方将运肘布指絜其度，占星刻晷纪其由，举手歋，喜则斯陶。足下能强起从之游乎？
斯二者，持之非无故，申之则有章，言似谬悠，实根理要。又尝以方波黎瓶口安活叶，用汽机筒抽去空气，旋即自碎，圆瓶则否。盖方者受外气之挤力独多，圆即自相旋转，无所用其挤也。西人识此理，因论日月星地所以必为圆体。愚谓日月星地，古未必无方者，特皆被挤碎，今不见耳。是以知十日并出，其九不存，必皆为方体，惟今之日月星地，悉毁圭角，苟圆取容而已。
嗟乎！凡今之所谓已修已齐已治已平者，其不为苟容几何矣。世宙信促，避之无所，一庐蛰伏，疑遂颓废，稍自激昂，故具说如前。盖曰以诧其振奇，适状此中之无所得也。足下怜之否？莫笑其呆否？
谭嗣同谨上
○报刘淞芙书一
松湖仁兄世大人足下：
乃者奏记申酬，辞渫义陋。将以博孙郎帐下之嗤，何意蒙季重东阿之答？伏见文呼蛮采，苞凤骞华。书规河北，薄山阴为妩媚；章拟当涂，异元和之弦急。煌煌丽制，今古奚间焉！远惟《诗》、《书》之所垂诫，蒙史之所纪诵，半情缔谊，莫不以斯文为盛轨，其云赓歌扬休者尚矣。嗣是《式微》辟联句之篇，宣尼炳会友之诏。他若盲左所甄，难可悉述。故宁戚白水，索解于童奴；子赣抽琴，征辞于浣妇。发言为志，莫近于兹。自非终葵论象，谬诂于陋儒；金楼迫观，见穷于伧父。亦畴不乐有多闻之友，鸿厖魁硕之侣，推襟送抱，兴往情来，析皋比未曙之疑，申细席旧传之学，玉琢于石，锦浣于灰，用相益其性情，而雪其聋瞆之辱者哉？
嗣同不自鉴观，怀此弥岁。远无获于尚论，近几失于觌面。乃承大度包荒，曲见矜许。渔父延缘之棹，且张皇于漆园；协律已厄之诗，犹褒赞于笠泽。刘昼《六合》，魏收未鄙其名愚；卫瓘《三都》，太冲莞颜于覆瓿。㧑谦冲挹，受者曷任。祓饰熏沐，逾量为恧。夫操篪锺者非期于倾赏，而倾赏者遇之；书举烛者无当于治国，而治国者效之。同类日孚，不行而至。言念施报，则亦有可述者：嗣同少禀惛惰，长益椎鲁，幸承家训，不即顽废。然而家更多难，弱涕坐零。身役四方，车轮无角。虽受读瓣姜大围之门，终暴弃于童蒙无知之日。东游江海、中郎之椽竹常携；西极天山，景宗之饿鸱不释。飞土逐肉，掉鞅从禽。目营浩罕所屯，志驰伊吾以北。穹天泱漭，矢音敕勒之川；斗酒纵横，抵掌《游侠》之传。戊己校尉，椎牛相迎；河西少年，擎拳识面。于时方为驰骋不羁之文，讲霸王经世之略。墨酾盾鼻，诡辩澜翻；米聚秦山，奇策纷出。狂瞽不思，言之腾笑。以为遂足以究天人之奥，据上游之势矣。既而薄上京师，请业蔚庐，始识永嘉之浅中弱植，俶睹横渠之深思果力，闻衡阳王子精义之学，缅乡贤朱先生暗然之致，又有王信馀、陈曼秋、贝元征以为友。困而求亨，翻然改图，愧弄戟多少之讥，冀折节勤学之效。如何不淑，变生海外。原隰悼痛，跄踉来归。基础遂隳，何期云构。自顷以来，精力恭于当年，锋锐顿于一蹶。子桓曾逝者之唏，公干卧幽忧之疾。后得复事瓣姜，续欢王、贝。益以涂君质初，相勖亟勤；他州豪俊，存问不乏。而临觞撤御，都无好怀；发箧未竟，已复忘弃。耀灵急节，蹉跎及今，三十之年，行见舍去。君苗之砚未焚，馀子之步终失。亲知雨散，益复无聊。虞思慷摐，不其嗟矣！
今见足下，被褐怀玉，质有其文。蚤受凿楹之书，高视都讲之肆。艺文数通，虽一斑片羽，可由意其深造。同里之彦，实多君子；家公之学，遂有传人。夫何张衡之《四愁》，顿释陈蕃之鄙吝。斯固见《灵光》之赋，为之辍翰；景说士之风，甘于食肉者也。然嗣同至愚，尤伏愿足下恢八纮以贞度，综群说以为郛。博取四部之精，约以一家之旨。不汲汲于浅效，不沾沾于细名。同舍生学有异同，无伤观感。任彼讥诃之来，转资多识之益。竺信不惑，终底大成。他日汝南先贤，襄阳耆旧，与所称同县诸君，后先骖靳，左右齐甗。嗣同不敏，亦将凭轼以观，以丐洪河之馀润，而瞻桑梓之殊光，岂不懿欤！岂不懿欤！刘君瑾先，元征亟称之，曩岁见过，会亲疾在视，不获晤言为怅，然累年天假之缘，终当一识乡闾之贤者，念此用不切切也。属书少作，不骇其丑，勉思效命。附呈《白香亭诗》，此老本原深厚，虎视湘中，当代作者，殆难相右，知拟先睹之也。
迩日肄业，遂及何书，有得不吝见教，于斯道宜重有发明，若嗣同则徒云云而已。山能受壤，用泽隐豹之毛；洛不如河，虚抱法蛇之志。裁书布往，主臣如何！诸在口宣，不复一一。赋性褊急，不及庄写，惟察幸甚！此颂撰安！
谭嗣同顿首
○二
淞芙仁兄大人足下：
顷得来教诵悉。不以前书所言为猥鄙，转征引载籍以奖成之。博奥渊懿，莫测其朕，“欲知古韵，必究其得声之由”，名论不刊，足为音学之津筏。嗣同得此印证。俾所业由以即安，实莫大之惠。足下自视，欿然若不足者何也？
嗣同时过而学，罔知攸济，任重道远，日有皇然。尝假友朋之鞭策，以不终坠于下愚而无可为，则日思直谅忠诤之人，时时敷陈古谊，因其不逮而督责之。往时师友，既暌析不可复并，而所与处者，类皆盅盉软美，久于官场之俗吏，廊庙公家之言，肤廓无当于人心；又其次则挟策竿摩，颂言无忌；下则钻刺陈托，日以不入耳之言强相聒。求有片言之忠谠，指摘其失，如古所云“告以善道，药石杂投”者，奚啻威凤，焉可得乎！自慨不幸处高明，艰危困厄，一不以关其怀。而耳目渐渍，气体颐养，由弱而壮，行趋于靡，以卒于不振，此其机栝，盖危甚矣。于此而稍思有以自全，要必砺志坚苦，深自绳削，百倍其功力，乃得比数于人，而居其间而握其枢者，又以友生之力为多。然又不幸性乐文史，甚有口辩，人将望其锋而畏之，谁复肯卬首论列，勤勤相辅导者？及睹足下，文质相宣，超逸尘珝之表，自以为丰蔀之下，遂觏镫日，宜有以导之出幽矣。故一札之投，未尝不反复再四。虽在艺文之末，亦思获益于无尽，况有进于是者乎！
前月在龙君斋头晤语，礼让彬秩，言庄容肃，商榷术艺，而终无一语及世俗事。窃谓大可以觇彼此之志趣学养。自此愈益钦畏，亦愈益爱慕，延企箴警，用萌侈心。故拙诗用涯字韵，一闻足下问难，不觉震掉失图，亟思改易，又恐仓卒不得当，遂胪举所知以闻。尔时实有自见其不雅驯者，非故谬为过谦之辞也。嗣是更愿屏除客气，纯用真率。如有未安，不妨直诃其妄，而在嗣同亦得以尽其恳恳一得之愚。学行千载事，岂厌往复求详。且直言极谏，古先王乞之求之而不时得者。吾侪匹夫，能扶此以相友，所获不既优乎？
书至此，而足下适至，畅论如前，所欲具答者，不复赘说。惟陶诗未论及，今更申之：
足下论陶，与嗣同所见若重规叠矩。真西山称陶公学本经术，最为特识。如足下所举之外，它若“道丧向千载”云云，“汲汲鲁中叟”云云，“遥遥沮溺心”云云，皆足为证。然嗣同尤有妄解，以为陶公慷慨悲歌之士也，非无意于世者，世人惟以冲澹目之，失远矣。朱子据箕子、荆轲诸篇，识其非冲澹人。今按其诗，不仅此也。如“本不植高原”云云，似自明所以不死之故；“若不委穷达”云云，伤己感时，衷情如诉，真可以泣鬼神，裂金石，兴亡之际，盖难言之。使不幸而居高位，必铮铮以烈鸣矣。今其诗转多中正和平也者，斯其涵养所致，经术之效也。张南轩讥其委心之言，不知皆其不得已而托焉者也。且南轩能知其所委为何心乎？后此若王、孟、韦、柳、储、苏，特各各成家，于陶无涉。世人辄曰：“原出于陶，”真皮相之言也。故尝云：学诗宜穷经，方不终身囿于词人，闻者或不信之，今于陶公，既验其然矣。即有宋儒，先以性理为诗，至为后世深诟，然平心论之，惟《击壤集》中有过于俚率者，至于宋之朱子，明之陈白沙，在声调排偶之中，仍不乏超然自得之致，此诣又何易几及也。同县蔚庐、瓣姜两夫子，实能出《风》入《雅》，振前贤未坠之绪。瓣姜先生，深自矜惜，不欲以此皮肤粗迹表暴于人，故传钞未广。以愚观之，经义湛深，彭泽后未尝有也。蔚庐先生固稍逊，然称心而言，绝无依傍，一唱三叹，局度雍容，如离高山而履平地，如谢干戈而讲揖让，宽兮绰兮，适肖其胸中之所存，其《翠华》、《黄屋》、《明堂》、《重器》诸篇，非学穷万卷，贯澈天人，乌能道其一字？我辈兀兀雕镌声律，殆终无以企之矣，谨检以呈阅。惟知德者乃能知言，当不责其阿好。
嗣同于韵语，初亦从长吉、飞卿入手，旋转而太白，又转而昌黎，又转而六朝。近又欲从事玉溪，特苦不能丰腴。大抵能浮而不能沉，能辟而不能翕。拔起千仞，高唱入云，瑕隙尚不易见。迨至转调旋宫，陡然入破，便绷弦欲绝，吹竹欲裂，卒迫卞隘，不能自举其声，不得已而强之，则血涌筋粗，百脉腾沸，岌乎无以为继。此中得失，惟自己知之最审，道之最切。今时拟暂辍不为，别求所以养之者，久之必当有异。不然，则匪惟寡德之征，抑亦薄福之象。（初唐四杰无此失，而不流于靡薄，确然治世之音也。凡开创之初，类皆若此。宋初西昆，国初渔洋，顺气成象，不可诬也。此论声音之道。若于字句间求之，又非矣）尊师巨湖山樵诗，亦觉微有此失。由斯以谈，则《击壤集》之俚率，要未可全非，而陶公益倜乎远矣！
闱艺仍留细玩，缓日缴上。外呈信笺二合，乞哂存。此请撰安。不宣。谭嗣同顿首（初九日）
正封函间，又拜来札，并惠砚材，凝重朴茂，良非近时所常觏，谢谢。拙文不堪寓目，容觅得，即呈政。又及。
○上欧阳瓣姜师书
夫子大人函丈：
舟维甫鄂，辙环逮湘，仲路为之后从，荣趎因而失问。坐暌令德，悇憛如何？前日里门时诣尊府笠耕世兄，风气日上，掇皮皆真。秉荀氏之风，有万石之谨。通家厚谊，道款推诚。率尔造门，辄与李膺之燕；外存宾客，辱损马援之贻。事会纷纭，来去仓卒，竟不及一笺言谢，愧悚而已。顷见致黄佩豹书，兼示嗣同，藉审道履休畅为慰。读至“既经展拜新茔，稍遂昊天瞻仰，则此后无论升沈夷险，可以少安于心，听其所遇可矣”，我瞻四方，蹙蹙靡骋，何辞之凄苦而心之仁厚也。
夫锋颖者猝折，滑疑者图耀，赴几者迅奋，委运者后时，蹈海者狭节，却金者止赎，昌言者亡等，默塞者违实。天玄地黄，五角六张，势趋于极，造物不能以自纲，则志士仁人之所为长顾而审处。要必经纬万端，衷于一是，特非事变未至而先设一成格待之之所能黾皇矣。然而有不能不自疑者，东征之师，既挫衄不能复振矣（佩豹前说宋、蒋连大胜者，据胡提督凤柱之电。后接魏午庄密电，则云宋军连战甚不得手。同时同地，而歧异若此，则大胜之说不足信矣。总之，军兴以来，杀伤相当或有之，胜则绝无，何况于大。湘军枪械皆缺乏，时有电向此间筹借，实无以应之。现赶造抬枪等，以备急用。湘军若接仗，亦必牵率而败。吴清帅回津数日，复赴山海关，不知何事，今与宋祝帅同派帮办军务。刘岘帅入京时绕道至津，颇为外间所议。恭邸、翁、李亦复全身倒入，名望顿损。饷项奇绌，购买外洋枪械，良楛不暇择，又恐日人搜截，两月间仅到小口径三四千。张、邵讲和，此间初接总署电，系赴日本之广岛，今仅驻上海，盖日人拒而不纳，遂中道而改路。日人要挟太重，骇人听闻，若不重赂西洋各国，求其居间，和议亦必不成。日人蓄谋十年前，募中国闽、广悍卒至九万馀。得朝鲜，即于朝鲜制造船炮；得旅顺，即于旅顺起盖房屋。根深蒂固，豕突鲸吞，决无中止之理。前敌因有和议，请暂停战，彼终不许。盖平、海城失后，牛庄、营口、辽阳一带，时有警信。日人虽不暇扰南洋，而各炮台无一可恃。初为彭刚直所造，费二十年之经营，颇为完固。岘帅与彭公有隙，遂信曾广照之言，一律拆毁重造。岘帅昨一日调南洋防军二十七营北上，江南几为一空。香帅为此二事，大为窘急。若和议不成，更有不堪设想者，辱国羞天下不暇恤矣）。则天下有大患，政不在战，而在始事主战之人。（此正遇事牵制之所以然，前月珍、瑾为东边道失守宜绵缓颊，被阉竖攻发，棍责，死而复苏。命数既降，兼累及其兄，从此嫌怨益深矣。）来书云：“深夜思之，芒刺在背，可忄双惧也。”在某御史岂不知如此举止之面，犹隔一箑，此座可惜之意，未宣外庭。必逆探其隐微，使无复容匿，而忍惭于一逞。亦必深观密计，见夫事之已兆，情之已急，言之如此，不言亦如此，是不若明白慷慨，直陈无隐，天下因晓然于是非之所在，庶几大小臣工，一意奉戴，得以改图易虑于人心乡背之几。此鱼头参政之对，所以尤捷于鹦母折翼之梦也。其济则天，不济亦何惜以一身为三监借口之资，盖其深心矣。
嗣同一齐民，何与人家国事，窃恐刈蓍而遗蓍簪，尚不若故剑前鱼之可念。一旦何以处我之问，瞠目而不能答，不知不觉，遂与于不仁之甚，而身长为罪人。悲夫！既不能高飞远走，不在人间，斯贞之与邪，亦止争毫发。反复推求，思所以终身自靖之道，了不可得。已矣绕朝之策，徒有士燮之祈，愤激即万万不敢，而倚楹之叹，或以为思嫁，又抑郁而谁语乎？若乃运策帷幄，折冲樽俎，何以图恢复，何以靖海氛，自智勇不世出之事，非鄙心所敢任。惟冀天祚我国，使和议速就，日月朗悬如初，草泽无词可执，则杞人诚愚也。幸甚幸甚！
奉教不远，余不缕述，遥通江水，无任钦迟。恭叩福安！
嗣同谨禀（十二月二十六日）
○《史例》自叙
韩宣子观《易》象、《春秋》曰：“周礼尽在鲁矣。”故凡纪载皆史，而礼则由以著焉者也。少受《易》，因及《三礼》，于《春秋》独不喜言例。以为例者史臣之通法，非圣人褒贬之精意所存。顾于杜元凯《释例》数数观之。以为例者非圣人褒贬之精意所存，固史臣之通法也。法具而史明，史明而礼起。圣人吾不得见之矣，秉此，失其鲜乎？尝病条目疏简，又月夺不完，不足规周公制作之全，而给后世纪传之用。辄研校四库辑本，罗列杜氏所释，辅以陆氏《春秋集传纂例》、刘氏《春秋传说例》，益推衍伦类，广求诸经史百家，择其尤雅，详以训诂小学阐说字义，本诸《易》以究天人古今之变，而一折衷于《礼》。疏别部居，附于诸例之后，于以补阙略，通废滞，俾学者不失依据，傥云万一焉。乃若崔氏之本例及例要，张氏之《五礼例宗》，丁氏之《公羊释例》，许氏之《穀梁释例》，说人人殊。今专标史例，非曰治经，故揽取言例之最先者，而余不悉及。
夫《易》，言变者也；《礼》，不变者也。变者周流六虚，不可为典要，所谓新意变例，归趣非例也。故笔削微显，不惟其文惟其道，圣人之《春秋》以之。不变者，质文损益，万变不离其宗，所谓发凡正例也。故科律严谨，皆足以远示来裔，史臣之例以之。欲发其例，必先稽以小学，著其指事类情之所在，然后绎史籍，征信于三代、两汉之书；于《礼》得其体，于《易》得其通，史学固然，凡学莫不然也。神而明之，又岂例云例云而已。
○《仲叔四书义》自叙
孔冲远作《正义》，闲肖经传声口，反复申析其意。王介甫效为新学，易诗赋声病刓薄之习，凿空说经，益张其名曰义，祸七八百年未渫。二者皆无当生人之用。新学尤能汩人性灵，而阴使售其伪，惟鄙儒小生，惰于殖学，易其速办而捷给，乃独好之。虑皆故矜秘其术，抗为孤诣奥传以自重，夜晦无人，私挟八寸《论语》，转相授受，传弟子数百人，偃然自跻于文学之科，雄视四民之首，愈益陵躐古今天下才士。黠者渐觉其愚陋，小变体貌，刺取司马子长、韩退之颓率不经意之一二字窜其中，号于人曰：“古文！古文！”人或弗能察也。上焉者应科举中第，举所习一切拉杂摧烧之，庶乎知耻之勇者。
嗣同兄弟，生用新学之时，舍之无以操业。受书以来，未尝不掊其有用之精力，皞心镂肝，昕夕从事，以蕲一当。嗣同顾好弄，不喜书，冀盖所短，时时诡遁他途，流转滑疑其辞，与当世大人先生辩论枝柱。仲兄泗生不幸先生八年，为新学梏独久，致力亦独深，记诵所谓名大家义千，自为亦数百，取径独峻绝幽隘，乃至不容人思，投之南北闱考官及学政府县吏，又佹得而复失，或不能句读。嗣同所为，薄小无俚，宜易识。然年自二十有一至今三十年，十年中，六赴南北省试，几获者三，卒坐斥；仲兄则且傫然蹇抑死矣！
方今天下多故，日本踣我朝鲜，袭我盛京，海上用兵无虚日。民迫穷困，且向乱，群族盱目而环伺，大臣席不暇暖，食不逮晨。𫛛卒乘，峙刍粟，缮甲械，折冲决胜，狙内辑外，机牙四出，百心莫照，此岂新学能任其万一者哉！
窃惟不废新学，无以发舒人人聪强。弦久懦，则更张之。新学不为不久矣，效亦可睹矣，更张之时，其在斯乎。嗣同行与新学长辞，不复能俯首下心奉之，因纂辑所为若干，别为一通，仲兄仅乃箸录其二，知不欲以此见也。
夫日月之迈，疾不容瞬，当宋之始更制，岂知延延绵绵，用弗绝至今日。若嗣同兄弟共案，厉呼愤读，力竭声鋋，继以喑咽涕洟，回顾一镫荧然，几二十年所，犹尚如昨日事。尝感船山“忽念身本经生”之言，以为有无穷之悲，宁可复然哉？益悲而已！后之人幸见新学之废，其心得免于戕贼，端居泛览，或逮兹流，失今无述，将不知前乎此者被毒酷烈若此。上之亦足究识当时取士之具，其间体势不一，各有所至，今昔风气，变迁略备矣。
○记洪山形势
洪山违武昌会城四三里，塔于其脊，登者于环城百里可一览尽。夫建国必有所依据以为固，武昌国于江、汉之冲。江水南来，掠城西而北，折而东，汉水又在其西。其它涧溪陂泽，夹持左右，惟道洪山而东。陆达咸宁、通山，以联湖南、江西之势。自魏、晋南北割据，策士以武昌上控荆、襄，旁制湘、粤，睥睨秦、蜀，鞭辟中原，为南戒山河之上游，而英雄用武所必争。沿及今兹，屹为重镇。而咸宁通山，又为武昌之吭背。洪山岿然扼其生死呼吸之所由，且逼城而峙，俯瞰城中，一一在列，诚主得之为要，客得之为害者也。
昔洪秀全窜踞武昌，湘乡罗忠节公驻军洪山，断其枿道，虽身锋镝，而城卒以复。然而洪山，绝地也。立于必败，败而不可为者也。主之利，非客之利也。何也？争利莫惨于前，自完莫良于后。狼之善顾，非怯也，不有可退，无以为进也。洪山蜿蜒以东，势雄而单，夹两水间，无冈阜以为之辅。远山皆在数十里外，且阻水莫能达，使城贼潜军断其后，则不攻自破矣。罗公之奏效，非洪山之为之，而金口之为之也。方罗公之未至也，益阳胡文忠公已先据金口，且下及沌水。罗公既得洪山，益南攻贼垒，以自达金口军，于是犄角之势成，而武昌以南皆非贼有矣。贼伺其北，则道险不利仰攻，由北而绕出其后，不惟无以自反，而洪山既通金口，则以金口为后，它非所恤。今按其垒皆在洪山南。盖垒于南，则可以取远势；垒于北，则徒自保而已。故金口可袭洪山，洪山必不能远争金口，此险易之辨也。
然论武昌于今日，又非天下所必重。古之重武昌者，以其挈长江之要领也；今则中外互市，轮舟上下，而长江尽失其险。长江尽失其险，则武昌者，主固无以御客，即客得之亦不能一日守。故武昌譬则斗也，而其柄不在此。将欲操其柄以斟酌海内，挹注八荒，必先以河南、陕西、四川、云贵、湖南、江西为根本，而以武昌为门户，合势并力，以临驭长江之下流，然后东北诸行省恃以益重。
嗟乎！古今之变，亦已极矣。变者日变，其不变者，亦终不变也。强变者不变，持之龂龂，且卒不能无变，况强不变者变哉。余谓毋遽求诸变也，先立天下之不变者，乃可以定天下之变。观于斯者，苟权其本末顺逆，则又若洪山、金口之辨矣。
○刘云田传
光绪初元，山西、陕西、河南大饥，赤地方数千里。句萌不生，童木立槁，沟渎之堇，水邕莫前，月歹横辙，过车有声，札疠踵兴，行旅相戒。四年夏，大人上官甘肃，道河南、陕西。触暑前从，并日而食。宾从死二人，棨隶死十馀人。它仆皆病惫无人状，又时时思逸去，莫肯率作。维时以宾从躬棨隶之役者，为益阳刘君云田。云田羸瘠若不胜衣，独奋发敢任，无择劳辱。大人卧疾陕州，一家皆不能兴，资斧行竭，药又不时得。云田日削牍告急戚友，夜持火走十里市药，践死人，大惊，绝气狂奔，踣于地。火熄，以手代目，揣而进，连触死人首，卒市药归。归则血濡袜履，盖踣伤足及践死人血也。而云田亦卒不病。自是客大人幕府前后十有三年，入粟得从九品职，出榷关税，卒乃赞安定防军军事。十有六年，大人巡抚湖北，云田以疾不能从。三月，殁于安定军中，年三十有七。云田名丙炎。考某，县学附生，早殁；以云田得官，貤赠登仕佐郎。母氏赵，貤封孺人，用节孝著称。
云田既以行谊为大人所重，而仲兄泗生及嗣同尤昵就云田。中表徐蓉侠，从子传简，亦皆与莫逆。嗣同兄弟少年盛气，凌厉无前，蓉侠亦敏毅自喜，传简年尤少，益卞隘，自卓荦法度外。云田性独迂缓，短小貌寝，般辟行圈豚，恶豪迈人如寇仇。时时称道村儒腐语规切人，听者唾涕欠伸，犹絮聒不休。而数人者，或数年十数年，日益亲密罔间。聚则绐以非理，戏谑百出，又嬲使骑，鞭马奔驶，观其伛偻伏鞍，啼号战栗，以为笑乐。云田则庄色陈论不可，终不以为侮。
安定防军，隶大人部。嗣同间至军，皆橐帛首以军礼见，设酒馔军乐，陈百戏。嗣同一不顾，独喜强云田并辔走山谷中，时私出近塞，遇西北风大作，沙石击人，如中强弩。明驼咿嚘，与鸣雁嗥狼互答。臂鹰腰弓矢，从百十健儿，与凹目凸鼻黄须雕题诸胡，大呼疾驰，争先逐猛兽。夜则支幕沙上，椎髻箕踞，掬黄羊血，杂雪而咽。拨琵琶，引吭作秦声。或据服匿，群相饮博，欢呼达旦。回顾云田，方蛙坐瞑目，诵《大学章句》。嗣同亦不诧其不合，益乐亲云田。
云田殁前一年，嗣同战艺走京师，以传简从，别云田安定，话往年道中事。云田感念畴昔，悲不自胜。及行，云田送上马，立马前，泣不可仰视。嗣同大怪，寻常别耳，云田不当若此。悠悠昊天，别几何时，仲兄先云田一年死，传简后云田一月死，蓉侠不忍汶汶之故，窜迹穷谷，为老死不出之计，而嗣同亦且规规然绳墨中腐儒矣。呜呼！
○代大人撰赠奉政大夫任君墓志铭并叙
光绪十有八年，巴陵任本尧自甘肃奉其妣彭宜人丧归，附其考律清赠君之兆。初，赠君以贫故，氵歇葬未有铭；今将累其家世子姓卒葬，封赠行谊刻于幽堂，而征辞于某某。某某友本尧且十年，闻赠君事故习。往者布政甘肃，事无险易，一倚本尧。本尧亦乐就某某，而奉宜人居官署。闻宜人事又习，其可不铭。
赠君姓任，讳某，字某，世为巴陵人。曾祖某，祖某，考某。世基徽懿，文采攽彧，至赠君遽罹颠顿，不竟所学，挈弟力作，没齿晏如。道光中，大饥且祲，人庶流迸，行堇弥野。赠君连遘闵凶，瘏瘁负土。敛窆用举，卒未尝岩于人。邻人黎文星者，富而侠，雅重赠君，赠君终未一往。此黎氏中落，向所周灊，操剂迫责，室家为毁，而赠君以无负独完。盖其贞介自植，不苟资藉，踽步于穷林幽壑，以深树其进取一概之义，而待时研几，发舒开布，所得于痡劬奔走者，抍涉同生斯世之人。其于艰窭冻馁，极人所不能忍而能忍。则其用也，视险阻阽危，丛脞歧骈，纷而相环，猝不得其首尾，莫不泊然相遭，犁然有当，而震烁之权焰以平。咸丰初，洪秀全犯岳州，新墙晏仲武阴附之。里人某又附仲武，翘其攫金，召诱奸宄，期于里之慈云庵，揭竿首难，日率数十辈缮治供具。或陟高呼啸，迟仲武至。有问者，拔刀叱曰：“少选当识乃公也。”时府城不守，乡兵未兴，距所期又已迫。黠民悍夫，雄顾思逞，椎埋剽虏，匪夙则暮，闾巷汹惧，莫必其命。赠君既廉其状。因从兄某与仲武习，夜遣就仲武訹以诡辞，仲武疑不敢发。官军寻至，诛仲武，夷其党。赠君亦计缚某斩于军。由是里中清晏，罔敢暴横，深识之士，益知众志之本固，乡之人之可与有为，藉以安坐画策，徐收乡兵之效。如所谓团练者，或以捍卫墟井，或乃奋戈四战。后先飙举云迈，莫不表表然著忠勤，隆称号于世，而赠君已前殁矣。时咸丰几年某月某日，年五十有九。以子赠为奉政大夫，葬某乡某原某首某趾。妻彭氏，封宜人，后赠君二十有几年某月某日殁于甘肃布政使署，年七十有二。以光绪十有九年某月某日祔于赠君之左。子一，即本尧，同知衔候选知县。女一，适甘肃候补县丞李琢。孙一，德厚。女孙三。
宜人亦巴陵人。道光十有二年进士江西河口同知昌运之孙，岁贡生安仁县教谕浣之子。来嫔赠君，即悉鬻奁饰，佐植生业，椎髻布裙，操作而前。县故产名布，宜人所织，辄倍它值。永夜冱雪，未始休废。故赠君坦坦行其洁清之志，而无所于求，宜人之力多焉。赠君既没，本尧年财十有四，宜人亦自镌刻，劢本尧一如赠君之操。及本尧佐治甘肃，迎养历数州，崇奉日益䩄厚。宜人弥务尊刂抑，余以禀恤困乏。真泠之辰，顾谓本尧毋纳赗赙，玷而翁清节。初，赠君疾笃，不御方药，曰：“岂以死故累亲属？”若宜人可谓匹休齐烈者矣。方宜人家居时，违所居数十武，有溪焉。霖潦阗溢，砅揭病叹，宜人衋乎深恻，梁以柛，然苦易摧朽，谓本尧曰：“它日当勉易石。”今本尧竟石之，如宜人命云。铭曰：
噫！祚微而尚可持，德卷而卒莫施；虽则莫施，以泽其牟裔而罔弗宜。隆厖之封，畴艰畴疑；绵融之佑，畴际厥涯。谓天或爽鉴此辞。
○城南思旧铭并叙
往八九岁时，读书京师宣武城南，塾师为大兴韩荪农先生，余伯兄、仲兄咸在焉。地绝萧旷，巷无居人，屋二三椽，精洁乏纤尘。后临荒野，曰南下洼。广周数十里，苇塘麦陇，平远若未始有极。西山晚晴，翠色照地，雉堞隐然高下，不绝如带，又如去雁横列，霏微天末。城中鲜隙地，民间薶葬，举归于此。蓬颗累累，坑谷皆满，至不可容，，则叠瘗于上。甚且掘其无主者，委骸草莽，狸猃助虐，穿冢以嬉，髑髅如瓜，转徙道路。加北俗多忌，厝棺中野，雨日蚀漏，谽谺洞开，故城南少人而多鬼。余夜读，闻白杨号风，间杂鬼啸。大恐，往奔两兄，则皆抚慰而嗬煦之。然名胜如龙泉寺、龙爪槐、陶然亭，瑶台枣林，皆参错其间，暇即凂两兄挈以游。伯兄严重不常出，出则健步独往，侪辈皆莫能及。仲兄通𬴂喜事，履险轻矫，陂池泽薮，靡不探索。城隅井甘冽，辇以致远，毂鸣啾啾，和以𫄨虫凄楚，动人肝脾。当夫清秋水落，万苇折霜，毁庙无瓦，偶像露坐，蔓草被径，阒不逢人，婆娑宰树，唏歔不自胜。欣欣即路，惘然以归。仆本恨人，僮年已尔乎。顾成人同游，盖莫不尔，皋壤使乐而墟墓生哀，抑所处殊也。
自伯兄不禄，韩师旋奄忽即世，余绝迹城南十有五年。后携从子传简入京师，寻所经历，一一示传简，且言余之悲。传简都不省意，颇怅恨，以为非仲兄无足以语此。而仲兄竟殁。素车星奔，取道南下洼。佛寺梵呗，锺磬朗澈，参以目所睹，瞿然大惊，谓是畴昔，徐悟其非，一恸几绝。今传简殁又四年，余于城南，乌乎忘情，又乌乎与言哉！湖广义园，亦城南僻壤也。亲属殁京师，寄葬园中，岁时持鸡酒麦饭上冢，俗礼乘小车白布盖，纸钱飘左右，及冢，挂纸钱树枝，男妇皆白衣冠再拜哭祭。祭已，哭益哀，良久乃去。有少妇弱子，伏地哭不起，供具又倍盛，则新冢也。
方余读书城南际，春蛙啼雨，棠梨作华，哭声殷野，纸灰时时飞入庭院，即知清明时矣。起随家人上冢已，必游于大悲院。院邻义园，其僧与余兄弟久故，导余遍履奥曲。僧墓兆数十顷，众木翳之，昏雅讙叫，弥见虚静。蓬蒿长可蔽人，雉兔窜跃蓬蒿中。归受高菊诗，至“日暮狐狸眠冢上，夜归儿女笑镫前”，触其机括，哽噎不复成诵。塾师骇责，究其所以，复不能自列。长大举问仲兄，兄怃然有间，乃曰：“三复令骨肉增重。”乌呼！其曷已于思，抑曷已于铭？
峨峨华屋，冥冥邱山；人之既徂，鬼鸣其间。曰鬼来前，予识汝声，二十之年，汝唱予听，予于汝旧，汝弗予撄。昔予闻汝，雍穆群从，妄谓永保，交不汝重。岿然惟汝，孑然亦予，予其汝舍，予又奚趋？星明在天，雾暗覆野；被发走呼，寂无应者。噫嘻吁嗟，予察厥原。汝之不应，汝亦匪存。寒暑晦明，来以赓去，人道已然，鬼独能故？岂无䰰々，新死者歔；岂不魆魆，后寒之骨。噫嘻吁嗟，鬼无故人，忧谁与写，不辍如焚。卷地沙飞，索群兽寒，缺碣眠陇，白露弥阡。我之人兮，于兹焉托，面土厚丈，长幽不廓，酾酒荆榛，畴言可作。缅怀平生，亦富悲冤，泪酸在腹，赍以入泉。泉下何有，翳翳昏昏，息我以死，乃决其藩。闵予之留实肩斯况豪乐纤哀，奔会来向。明明城南，如何云忘？城南明明，千里恻怆！

[book_title]寥天一阁文卷二
○启寰府君家传
府君名启寰，字佚，福建路汀州清流县人（今福建汀州府清流县）。考挹，妣欧阳。宋末从主管殿前司（《宋史·职官志》，殿前司都指挥使，以节度使为之，而副都指挥使都虞候，以敕史以上充，资序浅，则主管本司公事）。苏刘义出师御元兵，水战不克，死之。（旧谱云，与诸将并殉）无子，世绝（始祖避金兵而迁，至是复有元兵，南宋百五十年间，已阅八世，则府君年必甚少，谱又不详其配，盖未娶也）。
二十世族孙嗣同曰：自迁福建之始祖，七传至府君，崛起单微，用节烈显，伟矣。财百年而崇安壮节侯及弟楚川府君死夹河之战，又二百年而新宁伯弘业公死流寇之难。大节炳炳，前后相望，遂以武功著望于有明。二百馀年间，位侯伯者九世十人。建幢节，握牙璋，忼慨奋兴于功名之会者，肩相翼而足相踵。青史勒于当年，英风扇乎来叶。入国朝，渐即零替，卒无有放辟邪侈，陷刑辟闵有司者。咸、同之际，兵事孔亟，宗族子弟，执干戈效死于四方十有二人（传本江西阵亡，传生陕西阵亡，传立浙江阵亡，传伦江西抚州阵亡，传清江西瑞州阵亡，传录广西阵亡，传位福建阵亡，传舞江西九江阵亡，传海甘肃阵亡，传健福建阵亡，传贽江西阵死，恒达陕西阵亡，自有传）。固旧谱云：“铭盘府君，义方是训；敦实府君，英贤卓荦。有以启佑我后人，而成仁取义，开一族忠义之风，要莫夙于府君也。”府君固长子，礼无无后，似续阙如（殆未冠而殇之与？失勿殇汪踦之义矣），与身名俱寂。虽府君一往自靖，无所藉待，后者不述，又乌知兴起之所自有如此哉！有如此哉！
○崇安侯壮节公家传
公讳渊，字溥泉，号时葊，福建汀州府清流县人（今同）。考如嵩，明洪武间（太祖纪元）官燕山（今直隶顺天府大兴县西南）右护卫（《明史·兵志》，隶后军都督府北平都司）副千户（《明史·职官志》，从五品。据钦定《续通典》，明制，武散官从五品有武毅将军，有武略将军）。妣裘。考殁，公嗣职。公躯干修伟，膂力过人，骁勇善战，引两石弓，射无不中。建文元年（惠帝纪元）七月癸酉（年月日据《明史·成祖纪》补）燕王起兵，从夺九门（今京师）。八月壬子（月日据《明史·成祖纪》补）破雄县（今直隶保定府雄县）。甲寅南军都指挥（日及官职据《明史·成祖纪》补）潘忠、杨松自鄚州（今直隶河间府任邱县）来援，公帅壮士千馀人伏月漾桥（在雄县）水中，人蒙茭草一束，通鼻息。南军已过，即出据桥。忠、松战败趋桥，因禽之。南军大将军耿炳文，屯真定滹沱河北（今直隶正定府）壬戌，公与张玉大破之，获副将李坚、宁忠及都督顾成，斩首三万级（滹沱之战，《明史》本传及旧谱不载，据《明史·成祖纪》补。《成祖纪》，壬戌，王至真定，与张玉、谭渊等夹击炳文军，大破之，获其副将李坚、宁忠及都督顾成等，斩首三万级。又公事成祖靡役不从，则前此之拔居庸，破怀来，取密云，克遵化，降永平；后此之围真定，援永平，入大宁，击陈晖，败李景隆，降广昌，克蔚州，败平安，溃郭英，入德州，攻济南，败盛庸，袭孙霖，连败吴杰，宜皆有功。不应独沧州一役，夜坑降卒三千人，见于本传也。识以备考）。以功累进都指挥同知（《明史·职官志》，从二品。据钦定《续通典》，明制，武散官从二品有定国将军，奉国将军）。建文三年三月辛巳（《明史》本传不详年月，旧谱有年月而无日，今据《明史》、《惠帝纪》、《成祖纪》补），从燕王南出保定（今直隶保定府）。遇南军平燕将军（官职据《明史·惠帝纪》补）。盛庸于夹河（今直隶保定府南）。南军列盾以进，王令步卒先攻，骑兵乘间突之。公见南军阵动尘起，遽前搏战，马蹶，薨于阵（《明史·惠帝纪》，建文三年三月辛巳，盛庸败燕兵于夹河，斩其将谭渊。《成祖纪》，建文三年三月辛巳，与盛庸遇于夹河，谭渊战死。《朱能传》，复从战夹河，谭渊死，燕师挫，能至，再战再捷，军复振。《盛庸传》，建文三年三月，燕兵复南出保定，庸营夹河，王将轻骑来觇，掠阵而过，庸遣千骑追之，为燕兵射却，及战，庸军列盾以进，王令步卒先攻，骑兵乘间驰入，庸麾军力战，斩其将谭渊）。王悼惜（《明史·张玉传》，其后，谭渊没于夹河，王真没于淝河，虽悼惜不如玉也）。即位，赠都指挥使（《明史·职官志》，正二品。据钦定《续通典》，明制，武散官正二品，初授骠骑将军，升授金吾将军，加授龙虎将军），追封崇安侯（崇安，今福建建宁府崇安县）。谥壮节，建祠以祀。《明史》有传（《明史》本传，谭渊，清流人，嗣父职为燕山右护卫副千户。燕兵起，从夺九门，破雄县。潘忠、杨松自鄚州来援，渊帅壮士千馀人，伏月漾桥水中，人持茭草一束，蒙头通鼻息。南军已过，即出据桥，忠等战败，趋桥，不得渡，遂被禽。累进都指挥同知。渊骁勇善战，引两石弓，射无不中，然性嗜杀。沧州破，成祖命给牒散降卒未遣者三千馀人，待明给牒，渊一夜尽杀之。王怒。渊曰，此曹皆壮士，释之为后患。王曰，如尔言，当尽杀敌，敌可尽乎？渊惭而退。夹河之战，南军阵动尘起，渊遽前搏战，马蹶被杀，成祖悼惜之。即位，赠都指挥使，追封崇安侯，谥壮节，立祠祀之。子忠，从入京师，有功，又以渊故封新宁伯，禄千石。永乐二十年，将右掖从征沙漠。宣德元年，从征乐安。三年，坐征交阯失律下狱论死，已得释，卒。子璟乞嗣，吏部言忠罪死，不当袭。帝曰，券有免死文，其予嗣。再传至孙祐，成化中，协守南京还，掌前府提督团营，累加太傅，嗣伯，六十九年始卒，谥庄僖。子纶嗣，嘉靖十四年，镇湖广，剿九溪蛮有功，益禄，坐占役军士夺爵。数传至弘业，国亡，死于贼。案见于《续通鉴》者，无异《明史》，不悉录），并入《功臣世表》（《明史·功臣世表》，崇安侯谭渊夹河战死，成祖即位，追封，谥壮节。钦定《续文献通考》，渊从成祖起兵，战死于夹河。永乐初，追封崇安侯。《明史·职官志》，公侯伯凡三等，以封功臣及外戚，皆有流有世。功臣则给铁券，封号四等，从成祖起兵曰奉天靖难推诚功臣。《大明会典》，永乐间定功臣封号，曰奉天靖难推诚宣力武臣。视《职官志》多宣力字）。季弟汉，字楚川，夹河之难殉焉。
十六世孙嗣同曰：公于启寰府君，为族元孙，傥风其雄武者与？兄弟并命，抑又加酷，茅土虽世，于公乎奚当，若夫君子之泽，九世未沫，国君死社稷，有明之天下，且与俱。以是始，以是终，而五等之封，乃足为世贵。赫赫然矣！
○新宁伯荩臣公家传
公讳忠，字荩臣，崇安壮节侯长子，妣氏杨氏瞿，杨无出，公及弟恕皆瞿出。明建文四年（惠帝纪元）从燕王入京师（今江苏江宁府）力战有功，又以壮节故，当封。九月甲申（月日据《明史》、《成祖纪》、《功臣世表》补）封新宁伯（新宁，今福建邵武府新宁县），赐铁券（《大明会典》，凡铁券形如覆瓦，刻封诰于其上，以黄金填之，左右各一面，右给功臣，左藏内府），禄千石（《明史·成祖纪》，九月甲申，论靖难功，封邱福淇国公，朱能成国公，张武等侯者十三人，徐祥等伯者十一人。《功臣世表》，新宁伯忠，九月甲申封，禄千石，宣德八年五月卒；璟，宣德十年二月丁卯袭，正统十四年六月卒；裕，正统十四年十月丁巳袭，景泰三年三月卒；祐，天顺元年六月癸巳袭，成化十七年领前府，屡与军职，加太保，正德四年七月管五军营，嘉靖四年卒，谥庄僖；纶，嘉靖四年闰十二月甲戌袭，十一年三月领南京前府，二十七年卒；功承，嘉靖二十七年八月辛未袭，三十六年十二月领南京左府，隆庆元年二月丙午卒；国佐，隆庆元年七月戊午袭，万历二十七年六月甲申卒；懋勋，万历二十七年八月乙酉袭，天启三年卒；弘业，天启中袭，崇祯末死于贼。钦定《续文献通考·封建考》，新宁伯谭忠，渊之子，成祖即位，封禄千石，宣德三年，从征交阯，失律下狱论死，已得释，八年卒；传璟，宣德十年袭，正统十四年卒；裕，正统十四年袭，景泰三年卒；祐，裕之弟，天顺元年袭，嘉靖四年卒；纶，嘉靖四年袭，二十七年卒；功承，嘉靖二十七年袭，隆庆元年卒；国佐，隆庆元年袭，万历二十七年卒；懋勋，万历二十七年袭，天启三年卒；弘业，天启中袭。臣等谨案表传，于成祖朝所封每阙予世券之文，于《谭渊传》亦无之，然传言璟袭封时，部臣言忠以罪死，不当袭。帝曰，券有免死文，其予嗣，则其予世券可知矣。又按《成祖纪》，靖难功臣徐祥等伯者十一人，自徐祥至刘才是也。但谭忠与刘才，何以不列于功臣叙次之内？王圻《续通考》，于刘才亦云靖难广恩伯，于谭忠封号则亦无靖难字）。永乐二十年（成祖纪元）三月丁丑（月日据《明史·成祖纪》补）将右掖从征阿鲁台（《明史·成祖纪》，二十年三月丁丑亲征阿鲁台。阿鲁台元主本雅失里之臣属，《明史》壮节公传及旧谱作从征沙漠，举其地之大略也），宣德元年（宣宗纪元）八月己巳（月日据《明史·宣宗纪》补）从征乐安（《明史·宣宗纪》，元年八月己巳亲征高煦，辛巳至乐安，乐安今山东武定府惠民县），皆有功。十二月乙酉（月日据《明史·宣宗纪》补）副征南将军总兵官（官职据《明史·宣宗纪》补）沐晟讨黎利（《明史·宣宗纪》，元年十二月乙酉，征南将军总兵官黔国公沐晟，帅兴安伯徐亨、新安伯覃忠；征虏副将军安远侯柳升，帅保定伯梁铭、都督崔聚，由云南广西，分道讨黎利。案《功臣》中无覃忠，《封建》又无新安伯，况壮节公传有征交阯之文可据，知“安”为“宁”之讹，“覃”为“谭”之讹，惟《外国传》尚不误。《外国传》又命沐晟为征南将军，兴安伯徐亨、新宁伯谭忠为左右副将军，从云南进兵。案公为副将军，壮节公传及旧谱皆不言，今不知为左为右，未便辄增，然名列徐亨后，疑为右副将军也。黎利，安南叛寇僭称平定王者，后为安南王）。三年，坐交阯（今越南国地）失律，下狱论死（《明史·宣宗纪》，二年十月戊寅，王通弃交阯，与黎利盟。三年闰四月庚戌，论弃交阯罪，王通等及布政弋谦，中官山寿、马骐，下狱论死，籍其家。《外国传》，三年夏，通等至京，文武诸臣合奏其罪，廷鞫具服，乃与陈智、马瑛、方政、山寿、马骐及布政使弋谦俱论死，下狱，籍其家。帝终不诛，长系待决而已。骐恣虐激变，罪尤重，而谦实无罪，皆同论，时议非之。案安南一役，始终误于王通及沐晟，至水尾则和议已成，不得已引退，遂为黎利所乘，今牵率与通同罪，宜时论非之）。已得释（《明史·外国传》，廷臣复劾沐晟、徐亨、谭忠逗留，及丧师辱国罪，帝不问。案此劾盖在已释之后，故帝不问，然公之下狱，惟见壮节公传，《宣宗纪》、《外国传》皆不言，亦可见罪所不在也），八年五月（年月据《明史·功臣世表》补）薨。《明史》附壮节公传，并入《功臣世表》。弟恕，官名青，字如心，积功至都督佥事（《明史·职官志》，正二品。据钦定《续通典》，明制，武散官正二品，初授骠骑将军，升授金吾将军，加授龙虎将军）。永乐十二年二月庚戌（月日据《明史·成祖纪》补）。从征瓦剌（《明史·外国传》，瓦剌，蒙古部落也），以都督（《明史·职官志》，正一品。据钦定《续通典》，明制，一品武散官，用文资。《大明会典》，文散官正一品，初授特进荣禄大夫，升授特进光禄大夫）领左掖（《明史·成祖纪》，十二年二月庚戌，亲征瓦剌。安远侯柳升领大营，武安侯郑亨领中军，宁阳侯陈懋，丰城侯李彬领左右哨，成山侯王通，都督谭青领左右掖，都督刘江、朱荣为前锋。《王通传》，领右掖，则青所领为左掖），大破敌兵，追奔至土剌河（《明史·成祖纪》，六月甲辰，刘江遇瓦剌兵，战于康哈里孩，败之。戊申，次忽兰忽失温。马哈木率众来犯，大败之，追至土剌河。马哈木宵遁。庚戌，班师。土剌河，旧谱作图拉河，盖夷语无正字，可随书之。土剌河，在蒙古地）。师旋，受上赏（《明史·成祖纪》，八月辛丑朔，至北京，戊午赏从征将士）。子源璟，官名璟，字怀光，嗣爵。时吏部言父罪死，不当嗣，宣宗援铁券免死文，特予嗣。宣德十年二月丁卯（年月日据《明史·功臣世表》补）嗣封新宁伯。正统十四年（英宗纪元）六月（年月据《明史·功臣世表》补）薨。孙荫裕，官名裕，字元吉，正统十四年十月丁巳（年月日据《明史·功臣世表》补）嗣封新宁伯，景泰三年（代宗纪元）三月（年月据《明史·功臣世表》补）薨。无子，传弟荫祐，自有传。
十五世孙嗣同曰：觥觥烈祖，启宇新宁。蹈厉扬休，克都厥成。亦有介弟，扶翼专征。庞绪无绝，勋于券铭。
○太傅新宁伯庄僖公家传
公讳荫祐，官名祐，字履吉。考源璟，妣夏。明天顺元年（英宗后元）六月癸巳（年月日据《明史·功臣世表》补）。袭兄荫裕爵，为新宁伯。成化中（宪宗纪元）协守南京（《明史·职官志》，南京协同守备一人，以侯伯都督充之，又与主将同守一城者为协守。南京，今江苏江宁府）。成化十七年（年据《明史·功臣世表》补）还掌前府（还，谓还北京。前府，即前军都督府五军营之一）。正德四年（武宗纪元）七月（年月据《明史·功臣世表》补）提督团营（《明史·功臣世表》作管五军营。五军营即团营。明制，京营凡三，五军其一，自于谦团练京营，遂有团营之称，悉以勋臣掌之），累加太保，至太傅（《明史·职官志》，太傅太保，皆正一品。据钦定《续通典》，明制，一品武散官，用文资。《大明会典》，文散官正一品，初授特进荣禄大夫，升授特进光禄大夫）。嘉靖四年（世家纪元）薨，谥庄僖。《明史》附壮节公传，并入《功臣世表》。
公好读书，言动必以礼法自持，善抚士卒，威不掩恩。薨之日，五营哀恸，声震原野。身历五朝，无毫发过失，《明史》歆其嗣爵六十九年始薨。盖硕德耆龄，在位长久，为近古未闻也。十三世孙嗣同谨述。
○新宁伯平蛮公家传
公讳宗纶，官名纶（同时更有一谭纶，字子理，官兵部尚书，谥襄敏，彼自宜黄人），字诏音。新宁庄僖伯长子，妣李。公幼即轩昂，忠勤励志。明嘉靖四年（世宗纪元）闰十二月甲戌（月日据《明史·功臣世表》补）嗣封新宁伯。十一年三月（月据《明史·功臣世表》补）领南京前府（即前军都督府）。十四年佩平蛮将军印（旧谱讹征蛮，据《明史·职官志》改），充总兵官，镇守湖广（《明史·职官志》，总兵官无品级，总镇一方者为镇守，其总兵挂印称将军者，湖广曰平蛮将军。又，镇守湖广总兵官一人，驻省城。考《明史·地理志》，湖广省城为武昌，今湖北武昌府治），剿九溪蛮（今湖南永顺府地），有功益禄。坐占役军士夺爵，已而复封，二十七年薨（公剿九溪蛮，盖久于湖南，故子功安功完留居焉，则薨亦必在湖南）。《明史》附壮节公传，并入《功臣世表》。
子功承，字光烈，嘉靖二十七年八月辛未（年月日据《明史·功臣世表》补）嗣封新宁伯，三十六年十二月（年月据《明史·功臣世表》补）领南京左府（即左军都督府），隆庆元年（穆宗纪元）二月丙午（年月日据《明史·功臣世表》补）薨。传国佐，隆庆元年七月戊午（年月日据《明史·功臣世表》补）封，万历二十七年（神宗纪元）六月甲申（年月日据《明史·功臣世表》补）薨。传懋勋，万历二十七年八月乙酉（年月日据《明史·功臣世表》补）封，天启三年（熹宗纪元，年据《明史·功臣世表》补）薨。传弘业，天启中封，崇祯十七年（庄烈帝纪元）三月丙午流贼陷京师，殉节，明亡，国除。
十二世孙嗣同曰：公官湖广，子以绥府君留为湘人，十传至光禄公，遂以湘人巡抚湖北，兼摄湖广总督。江之永矣，汉之广矣，旧公建旌节之地也。予末小子，泳绎世芬，罔克负荷，则惟数典忘祖是惶。夕惕若，不敢康，辟不敏也，而谱由此其兴焉。
○逸才府君家传
府君名国表，字兴基，号逸才，湖广长沙府长沙县人（今分湖南）。考功安，肇迁兹土。妣氏卢、氏杨，卢无出，府君昆弟三人皆杨出。府君以嘉靖二十二年（世宗纪元）生。少有大志，念先世以武功显，日以绍述为事，遂投身为防守操练营，卒以功官明保定（今直隶保定府）参将（《明史·职官志》，参将无品级。又案《职官志》，保定参将凡四：曰紫荆关参将，曰龙、固二关参将，曰马水口参将，曰倒马关参将，不知所官为某。又参将无品级，必别有本官，若《职官志》称明初虽参将游击把总，亦多充以勋戚都督等官者，旧谱言由都司迁参将，则似据国朝之官制为言，明制无都司也。惟《职官志》，洪武八年十月，诏各都卫并改为都指挥使司，凡改设都司十有三，行都司三，则都司者都指挥使司之省文也。且都指挥使司衙署之名，或都指挥使，或都指挥同知，或都指挥佥事，或经历都事断事吏目司狱仓库草场大使之属，皆都司署中之官，不得径称某官为都司也。疑当时必以都司署中之官充保定参将，其本支子孙不识明制，妄据国朝官制，增损旧文，而修谱者未考耳。旧谱于其配云封淑人，是为三品封。考《明史·职官志》，都指挥使司，惟都指挥佥事为正三品，或者为是官与？毋亦其后据国朝参将三品之制而妄益之也！识以存疑）。民怀吏畏，去而见思。天启二年（熹宗纪元）殁（旧谱云殁年未详，而家传又云寿八十，则必殁于是年。又其官品级究不可知，未敢同于大夫书卒之例，故书殁），年八十。
兄子懋武，字继乔，体貌魁梧，勇力兼人。幼习举业，不得志，乃从府君习骑射。挽弓数钧，矢无虚发。时人推文武材。明吉藩（英宗弟七子见浚，封于长沙，国号吉）闻而召之，擢为护卫百户（《明史·职官志》，正六品。据钦定《续通典》，明制，武散官正六品，曰承信校尉，昭信校尉），积功至副总兵（旧谱作副将，误沿国朝之名。在明称副总兵。《明史·职官志》，副总兵无品级，则不知本官为何，又不知官于何地，其配云封夫人，亦不知为一品二品）。生于嘉靖四十二年五月，殁于天启四年，年六十二。
旧谱叙逸才府君官，殆失实，又褒然特为传。继乔府君，为嗣同迁浏阳之祖所自出（旧谱浚轩府君序，继乔府君创宇舍于四方塘及八角亭，置田产于大贤都及东山段。据此可知未迁前之故居。然家传易创宇舍为增宇舍，则似继乔府君以上即居其地，而特有增加。案迁后四方塘之宇舍归于未迁者，旧谱经济等跋称为祖居，盖旧有四方塘之宇舍，其馀为继乔府君所创。今则烽烟乔木，都不可复识）。逸才府君曾孙俄从迁焉。今是正误文，隶以事类，夫岂徒哉，期不坠地云尔。
○浚轩府君家传
府君讳世昌，字长发，号浚轩。考逢琪，越自湖广长沙府长沙县（今分湖南）迁于浏阳，至今为县人。妣张。先世将门，闳于武烈，文学无闻焉。自府君之考为长沙县学生（旧谱不言入学在明代否，然入国朝，年已六十二，必明诸生），府君复继为府学生（旧谱亦不言入学年代，考顺治十三年修谱诸序，盖国朝诸生），始以诗礼启厥家。府君慨念宗祊，芬禋祀，族属交孚，俶修谱牒，爰箸家训，都二十二则（初箸家训八则：一、孝顺父母，曰，父母之德，同于昊天。人生百行，孝顺为先。跪乳反哺，物类犹然。凡我族姓，孺慕勿迁。二、友爱兄弟，曰，岂无他人，不如同父。连气分形，可御外侮。姜被田荆，终身无迕。友爱克敦，比隆前古。三、教训子孙，曰，名门右族，每赖后贤。父兄之责，教训为先。贻谋燕翼，世泽长绵。蒙以养正，勿负髫年。四、惇笃宗族，曰，大宗小宗，谁非一本。行苇方苞，葛藟勿损。远近亲疏，形迹尽浑。人道亲亲，各宜思忖。五、持身恭敬，曰，维桑与梓，不忘敬恭。况属戚党，敢存惰容。岁时伏腊，晋接雍雍。持身有道，庶几率从。六、居乡洽和，曰，同井之风，相维相恤。粤稽成周，太和洋溢。出入往来，毋生嫌隙。共睦乡邻，其旋元吉。七、治家勤俭，曰，克勤克俭，禹乃成功。矧列士庶，财力不充。谨身节用，可致丰隆。吾侪共勉，善始图终。八、裕后诗书，曰，人求多闻，学古有获。诲尔谆谆，载籍极博。遗子一经，金玉靡乐。属在本支，须勤探索。又家戒四则：一、毋事豪饮，曰，禹疏仪狄，狂药非佳。三揖百拜，笑语无哗。宾既醉止，威仪忒差。戒尔勿耆，饮酒孔嘉。二、毋即慆淫，曰，耆欲既深，天机必浅。淫佚骄奢，面目有。我心匪石，不可以转。弗纳于邪，非礼是远。三、毋贪货财，曰，古人垂训，富贵在天。虽有机事，难与争权。一掷百万，终窭谁怜。守分安命，勿效鹰鹯。四、毋好争讼，曰，天水违行，事须谋始。君子无争，妄人自止。横逆虽来，存心仁礼。即命安贞，介尔繁祉。又家规十则：一、礼让宜明也：本族尊卑长幼，当分谊各安。凡在尊长之前，须知行后坐隅，言逊色柔，以尽卑幼之道。非特下不可犯上，少不可陵长，即尊长亦不得欺压卑幼。或财产未清，应听房族公剖，毋轻致讼，以伤和好。二、雍睦宜讲也：族人原出一祖，岂可视同秦、越？须有无相通，缓急相济。吉凶庆吊，尤当休戚相关。往来应酬，自必彼此相谅。即无礼仪，不妨亲至赞襄，以昭亲睦，主家断无嫌忌。三、困穷宜恤也：子姓繁衍，贫富安能如一？族内鳏寡孤独，无所依归者，果其生平正大，无疵可指，族众须设法任恤之；若漠不关心，路人相视，谓宗谊何？但穷者亦不得恃尊恃强，借端冒索。四、承祧宜慎也：我族荷先荫，椒衍瓜绵，固已生聚甚众。但恐偶有艰于嗣息，需人承继者，亦必昭穆相当，外姓及随母子概不许立，即本宗子孙亦不得出抚他姓。慎之慎之！五、品行宜端也：夫礼义廉耻，生人之大节，不独为士子当知自重，即农工商贾，亦必恪守礼法。毋得轻薄妄为，致玷家声，贻讥后世。六、交游宜择也：朱子云，屈志老成，急可相倚，狎昵恶少，久必受累。且近朱者赤，近墨者黑，苟内无贤父兄，外无贤师友，而能有成者鲜矣。七、本业宜勤也：古人云，有田不耕仓廪虚，有书不读子孙愚。余族承世业，代续书香，凡秀者当习诗书，朴者务宝稼穑，即妇人亦宜操井臼，司纺绩，以章内助。八、持身宜俭也：人而不俭，不能兴家。故贫者须知从俭，富者亦当尊刂节。若于饮食衣服，居室器用，任意奢侈，则富者必不能久，贫者必至于终贫，本身难免饥寒，子孙亦受累矣。可不省哉！九、祭扫当虔也：子孙之昌炽，皆赖祖宗之积累。各房坟墓，每届清明，各自挂扫修理。而太祖茔墓，亲支子孙，挨房轮扫，不得推诿。至每年冬至祭期，族众齐集，以致孝享，必诚必敬，毋得怠忽！十、内外宜肃也：妇人之道，从夫从子。故内言不出于梱，外言不入于梱，所以正闺门，端家范。若牝鸡司晨，则惟家之索矣。至女生十岁，为父母者，须教训防闲，使他日咸称贞淑，亦足为宗族光）。垂绪于兹，以无颠，可曙其本末矣。其学盖出程、朱，故训辞深厚，日可见诸行事。砥厉名谊，不旌殊峻，出之为敦笃，为雍睦，宗族犹能言之。明万历四十六年三月二十日生，入国朝康熙四十六年殁，年九十。
七世孙嗣同曰：府君行事多佚，旧谱又无传，辄缀拾谱叙诸杂说及耳于父兄者，百得一二，补为斯篇。率是而吾族乃有问学之士，则府君教泽远焉。然老师宿儒，湮于寒素，又不胜纪。今即所知最著者表出之，是皆衍府君之学，而思有光焉者也。
文章，字华国，号黻亭，府君之孙。县学增生。举优行，循守理道，乡里敬爱。重新学宫及书院，以货财筋力为人倡。髦期勤学，日手简策课诸孙。年八十二。
经权，号平山，府君曾孙。疏食没齿，贫而无怨。以字定衡，颜所居曰“衡门”。豁达善戏谑，工为楹联，今有传诵者。年七十九。
学炳，一名日新，字若星，号朗轩，府君元孙。操履刚方，奋发有为，善殖生产，济众不匮。道光中大水，发仓振困，全活无算。家庙祭费，悉出己资，至今赖之。年九十。
继谦，字坤山，号益臣，府君来孙。绩学有文，清迥不谐俗，族人多从之学。年六十七。
继志，字竟成，号立吾，亦府君来孙。天资开敏，善属文；下笔千言，难与曹偶。利器不遇，郁伊以终。年三十四。
学淮，字济川，号柏山，县学附生。弟学洲，字登瀛，号仙舫，府君五世族孙。暗然自修，诲人不倦，从游者多所成就。兄年六十八，弟年七十二。
继雍，字培元，号介亭，府君六世族孙。隐居教授，博极群书，尤工诗。所著有《字义考》五卷，《故事蒙求》二卷，《菉竹山房诗》一卷，《文》一卷。书法骏整茂密，似文衡山。又善摹印，篆刻精审，似文三桥。常以意世表，手录一通。嗣同犹获睹之，点画工致绝伦，下至阑格界线，无或苟简，修谱者资焉。年六十。
○熙亭府君家传
府君讳文明，字斗煌，号熙亭。考之美，妣氏黄、氏陈，府君陈出。县学附生，以光禄公贵，累赠光禄大夫。夫人金氏，讳牡，赠一品夫人。
府君笃学固穷，文行有斐，所居深山，人问绵隔，荣垂不剪，箪瓢宴如。阶下植松一，出入抚弄，遂署楹曰：“数间茅屋蔽风雨，一个松兜傲雪霜。”闻者高其致焉。初补生员，信使至，会府君近出未归。夫人樵山中，圭荜外闭，若未始居人，使逡巡疑且非是，退遇夫人负薪于途，因问媪知谭秀才家不？夫人应尔尔，便导至家。曰：“此是。”使曰：“媪为谁？”具道所以，乃惊拜。夫人徐释所负薪，为治具，操作落落，初无遽容。家谱失修近百年，赖府君督成之。
府君生康熙三十二年十月二十九日丑时，殁乾隆三十三年七月初七日巳时，年七十六。夫人生康熙三十二年十一月初七日戌时，殁乾隆三十一年正月初二日巳时，年七十三。
子经义，字镇方，号矩斋，累赠光禄大夫，教授乡里，以还遗金，见称于时。其弱子学聚，被邻舍牛抵触，腹洞肠流，宛转遽毙。邻惶怖欲死，赙葬惟命。则自致哀而已，坚不少受，亦终无一言。识命归厚，为能嗣厥家响矣。生雍正七年十二月初三日辰时，殁乾隆五十三年正月初十日酉时，年六十。元孙嗣同谨述。
○步襄府君家传
涂大围先生曰：“启先夙耳谭赠公逸事。往与修县志，议不合，不问人物志。友人欲为先君子立传，引嫌却之。时赠公长子海峤先生，实主志事，谓亦当代为引嫌，而赠公竟不著。顷馆赠公三子敬甫先生家，会修谭氏谱，亟传之以补吾过。且谂来者，知志所以阙焉。”
传曰：赠公氏谭，讳学琴，字步襄，别字贵才。上祖功安，自福建迁湖南长沙县，数传迁浏阳。祖讳文明，始居南乡吾田市。考讳经义，妣氏黎，无出，氏李，生子六，赠公实仲。考病瘵，食必甘美，赠公典衣以供，至污浣必以夕，益贫不能终读。伯兄居城，为县吏，时往佐之，遂亦为吏。考殁，诸弟幼，偕徙城中，俟诸弟成立，始听析居，则独奉母，曲事之罔懈。久之，家渐裕。赠公质重，寡言笑，无赖子恒避之。而乞人知赠公慈，日踵门不绝，出则环而丐，赠公亦辄与之。族戚求贷，与尤厚。逋券累累，塞椟溢笥，卒未尝一追。遇讼争，或倾囊为解。乡有窘者，设辞诱使至家，强与之钱粟。先茔侧有某氏墓，谋迁而货兆域于赠公，拒之。则又谋它鬻，乃使书券偿值而不听迁，故墓至今存。尝过市，见或刲羊而趋，羊逸，跪赠公前，泣，反救之。屠恨羊狡，坚欲事刂刃，重赎不许，遂终不食羊。盖拂其所不忍，则不快如此。
初，谭氏有家庙，祀无资，赠公倡为墓祭，徒步往，斩荆覆篑，岁以为常。既醵金权子母，供家庙祀，晚岁益新家庙。时家西城，家庙在东城，日食于家，而督于役，相木计甓，往复不遑，甚且助运土石，寒暑风雨弗辍。家庙成而劳疾作，竟殁，道光八年九月十二日亥时也。生以乾隆三十一年六月二十三日亥时，年六十三。
赠公之事母也，母丧明，卞急，初不令怫。旦伺门启，入问安否，必敬询所欲，亲求诸市。出入必以告，暇则负母周历堂序内外。告以所至，告以所有，或为小儿嬉戏，笑声达户外。母忘无目之苦者十有馀年。又时资诸昆弟乏，母益乐，诸子迎养，不旬日留也。赠公年五十，始举子，人咸以为孝征。
及疾革，召其孤前，令展诸债券，焚于匜。夫人毛氏止之不得，亟呼赠公季弟至，则灰沈水矣。大诟曰：“乃不念藐诸孤乎？”赠公曰：“吾子当不患贫。”平时自奉俭约，食不兼味，曰：“吾何忍溷吾腹？”独喜儒术，见应试者，恒乐为之主。华竹艺庭，晨自拂溉，吉日良辰，必数延文士吟赏，供辄不赀。至是，语夫人曰：“勿令儿子废学，十年后，汝当稍安，殆自信有以贻之矣。”始援例为国子监生，以子继洵贵，累赠光禄大夫。又承遗志助振，奉旨旌表“乐善好施”。
孙嗣同曰，光禄公曰：“吾不幸六岁而孤，于吾父言行，不得一二。然闻乡之人，荷薪入市，日暮弗售，皇皇路歧，神志俱失，吾父辄昂其值买之，慰藉使归。吾少壮时，闲至城隍庙，壁书劝善语，丛人聚观。或大言曰：‘是惟谭某允躬蹈之，安可望于今之人哉？’则字吾父也。距吾父殁已二十许年，犹称颂如此！所造可略睹焉。”
谨案：府君殁二十二年，夫人亦殁。夫人讳开，累赠一品夫人。生乾隆五十三年十月初一日子时，殁道光三十年六月二十日寅时，年六十三。事亲之孝，匹德府君。先曾祖妣故喜洁，既无睹，益疑馔具不洁，时时发怒。夫人烹溉精审，曲承其欢，盥沐抑搔，无或弗谨，易它先后，不一当意也。迨府君背弃，家暴落，抚幼迄长，以养以教，及府君困苦始末有不胜言者，世世万子孙，毋忘迈种之所自。
○绍泗府君家传
律例独子出继，坐不应情重，仍更正。乾隆三十八年，和珅骤柄用，浙江某为户部员外郎，世父死，无子，遗产馀八十万金。以半贿和珅，倡同父周亲一子两祧之议，曰：“大宗无子，小宗止有独子，而同族实无可继之人，不可令大宗绝嗣。俟小宗独子生有二子，过继一子为大宗之孙。傥独子并无所出，或仅生一子，则当于同族孙辈中，过继一孙，以承大宗之祀。”是犹依托大宗为词，且必独子生二子，始以一子后大宗。无二子，则已与立孙之义差近，非一身两父，如后来部臣双祧之说敢公坏礼防也。迨部臣议服制，泥于不贰斩之文，擅增大宗双祧小宗，为议曰：“兄之子为弟双祧，则仍为大宗，持重服；若弟之子为兄双祧，则降其父之服。”夫降其父之服，则与出继何异？是独子出继之律例阴废矣。又不识古宗子之尊，必无后小宗之理。甚至不能得大宗小宗之解，贸贸然以兄弟少长当之，使父子之亲，忽彼忽此，其于《礼经》抑又疏舛。首创于奸相之贪贿弄权，加厉于部臣之不学无术。由是民间争继争祧，讼狱日繁。或一人而两妻，又各有妾，则封赠无骈膺；或一子而两母，又有所生，则三年无适服。至嘉庆十九年山东黄氏，道光元年河南俞氏，有三祧之案，各有三妻三妾。其子呈请服制，应否皆比适母，虽部臣亦语塞气结，无以应之。先立法于必穷，势必至此也。然而笃于仁爱者，又因以伸其憾矣。其本非独子，可出继，亦可兼祧，例无明条。光禄公遂疏请曰：“臣少孤，兄弟四人，女兄弟又四人。家贫，臣母力难兼畜，故臣育于叔母彭，以迄成立，而叔父母无嗣。季弟殇，仲兄早出，后它叔父，今伯兄又故。请以臣兼祧叔父母。”特旨俞允。
嗣同谨案：兼祧之从祖考绍泗府君，先曾祖考之四子也。讳学新，字绍泗，别字日池。少佣力于人，初不知书。县南产石炭，肩运不绝于道，府君亦以任担受值。年既二十五，忽发愤思学，同人咸非笑之。府君不顾，读益奋，夜欲寐，倾欹不自持，愤炷香自创，豁然振寤。或隐几臂枕香，刻以分寸，𬸚至臂，觉殊痛，起复读。及试，辄不利。愤以一题为二艺，并一格挤书之，学政虽大惊叹，卒坐非例黜。年且四十，始以高等补县学附生，然精力则既惫甚。以乾隆三十九年六月十七日巳时生，嘉庆二十一年二月二十一日殁，年四十三。累赠光禄大夫，奉旨旌表“乐善好施”。
彭夫人，讳七，累赠一品夫人。夫人之抚光禄公也，凡为母之道无不备。光禄公苦羸疾，则日夜保抱而呴煦之。寐或惊寤，虽深夜必抱而越室。就乳已，复返。伺光禄公寐熟，潜起夜绩，旦以易药饵，供衣服。光禄公稍长，则教之礼义，使就傅，慈爱训迪，三十年如一日。故兼祧者济人伦之穷，发于至情，不容已也。夫人以乾隆四十一年三月十七日午时生，咸丰六年五月二十日申时殁，年八十一。
光禄公既兼祧，遂以嗣同仲兄嗣襄为之后。
○海峤府君家传
光绪十二年六月十四日寅时，海峤府君殁，距生嘉庆二十一年七月二十六日子时，年七十一。以助振议叙九品顶戴，以团练奏保，即选盐运使司经历，加同知衔，加保尽先选用知县。以弟封为朝议大夫，累赠光禄大夫，以子封为奉直大夫。殁既八年，其弟之子嗣同，谨为府君传曰：
府君讳继升，字子惺，别字曙冈，海峤其号也。当道光、咸丰间，天下骚然用兵，然兵日益少，盗贼日益多，府厅州县，乃始各为团练，或以在籍大臣领之。蹙则守，纾则援，使贼无往不遇敌。名材辈出，卒集于大功。浏阳团练，则府君为主，奸外犯，宄内讧，连创之，不得逞。洪秀全犯长沙，分党疾窜浏阳，夜抵城西北二十里之蕉溪岭下。官民汹惧，不知所为，府君遣卒遍张镫领上，熊熊林谷，光焰彗天，杂以金鼓阗聒，贼大震，即夜遁去。府君管带威镇营，既禀一不入己，息而取赢，得田二十馀亩，出以佐防守费。县之公费且尽，综其出入，月丰而岁有馀。治礼乐局，贸藏书，课经学，拓宾兴费，创会馆于京师，修县志。实义仓，数十年用无弗给，一县大和。岁大水，又出己赀以振，兼集群力，以饱直隶、河南、山西之饥，而家亦未尝或乏，固才智之过人与？抑仁者必有勇，其笃挚之性，有以发之也？光禄公兄弟四人，府君实伯，生有奇表，目深碧，久视日不眩。临时速决，应繁无跲。然先祖考见背，年三十耳。家政丛蔟，一埤遗我，日用斗匮将不支。府君愤而弃学，悉货先业为居积，忘其身以图之。养亲当大事，佽诸弟诵读，完婚姻，遣嫁诸妹，食指累数百，坐而仰之。又以其馀易先墓，增祭田，资宗族，赡内外戚属，济孤寒之无告者。晚更新家庙，订族谱，兴清明祀，广始迁之祖宅，其心以为一不具，即无以见祖宗于地下。故虽癃老笃病，数展坟陇，流涕唏歔，移时不忍去。苦念光禄公官甘肃，垂殁，犹诵《诗》曰：“岂不尔思，室是远而。”声噤而气绝。乌呼！吾世父海峤府君，可以传矣。
○忠义家传
嗣同曰：自有湘军以来，司马九伐之威，畅于荒裔；踔厉中原，震水陆；剑缄西域，戈横南交；东挞瓯粤，北棱辽海。四五十年中，布衣跻节镇，绾虎节，以殊勋为督抚提镇司道，国有庆，拜赐恒在诸侯群牧上，生拥位号，死而受谥者凡数百人。至若膺大衔虚爵，极武臣之伦品，归伏邱陇，或潜身卒伍，其数乃又不可纪录。所至通都大邑，冱乡炎徼，一鄙一尚阝，莫或无有湘人之踪。遂周二十三行省，莫或不然，亦莫或不惮慑之。岂有它故？风气劲剽，无生还之心，出百死以贸之耳。故慨夫世之歆其显铄，以为万世而一遭，下而妒冒诋諆不息。乌知两军交绥，炮石雨集，阗然鼓之，断吭绝脰，残创支体。谁无父母，谁非人子，抱血肉轻脆知痛痒之躯，瞬息齑糜于丛矢交刃，肝脑膏原野，以争一旦夕之胜负，而奉扬国家威灵，其惨割哀号，或祈速一瞑而不得，乃至不容睹不忍闻乎？又不幸遇非其将，委之而去，并其死事之勤吝，不一为表之，故湘军其衰矣。狃于积胜之形，士乃嚣然喜言兵事，人颇、牧而家孙、吴，其朴拙坚苦之概，百不逮前；习俗沾溉，且日以趋于薄。读圣人之书，而芜其本图，以杀人为学，是何不仁之甚者乎？
浏阳县于山谷间，耕植足以自存，民颇庞谨，不乐去其乡，更数世老死，不见干戈。故应募从军，视它县无十之一，而以能战博厚赀大官，亦鲜有闻焉。吾谭氏又衰族，丁男始得逾二百，尤惴惴不敢远出。然且死于四战十有二人。其它久戍不返，卒莫悉其死状，尚十数人，不在此列。六品军功传本，考嗣彬，从军江西，殁，因葬焉。妣刘，道光六年正月初十日亥时生，江西阵亡。六品军功传生、传立，皆传本弟。一道光九年二月二十日亥时生，陕西阵亡；一道光十二年正月十六日亥时生，浙江阵亡。传伦，传本之从兄，考嗣松，妣罗。道光二年十二月初八日子时生，咸丰十年六月二十八日江西抚州府阵亡，年三十九。获归骨者，传伦一人而已。传清、传录，皆传伦弟。一道光十八年十一月二十三日辰时生，咸丰十年十月初十日江西瑞州府阵亡，年二十三；一道光二十年十月十五日巳时生，广西阵亡。守备传位，传本之从弟，考嗣椿，妣李。道光十三年十二月十二日戌时生，福建阵亡。六品顶戴外委传舞，传位弟，道光十七年十一月初一日午时生，江西九江府阵亡。守备传海，传舞弟，道光二十年二月十四日巳时生，甘肃阵亡。传健，传海弟，道光二十七年三月十一日寅时生，福建阵亡。传贽，字辅臣，亦传本从弟，考嗣枫，妣陈。道光二十二年九月初二日巳时生，江西阵亡。恒达，传本从子，考传衿，妣周。道光二十四年十二月二十八日子时生，陕西阵亡。
嗣同于诸人为无服之尊属，而齿特季，无由亲挹其风，及闻父子兄弟相勖于王事（传本父嗣彬，从弟传众，皆从军死；传伦弟传富、传仪，传贽弟传珠，从子恒发，久征战仅得归），酷者至骈殒锋镝，暴露莫收，未尝不壮而悲之。又皆文学之裔，文学妻廖氏，始以节孝著望邦族，语在《节孝传》。不五六世而虞殡渴义，萃于一门，以为其本支必代有兴者，何今转单微，类皆困不自振？惟传舞有子一人，馀或未娶，宗祀斩焉。当时无大力者为请，恤死之典弗之及，志乘阙略，报功未祠，沦翳草莽，将谁复知之也哉！抑天大偏于吾宗谿刻与？古今兵祸，虑无不然，又况湘军〔之〕炎炎之隆隆乎？
○节孝家传
文学之妻廖氏，名泰，年二十七，文学殁。殁三月，始生子经世（初名经猷）。忍死字育，用底成立。初，母怜其稚且贫，谕令嫁，涕泣矢之。翁姑每哭子，未尝不强颜出慰。然返室辄悲不自胜。康熙四十一年正月十七日生，乾隆四十七年十月殁，年八十一。有司汇上节孝，奉旨旌表建坊，入祀节孝祠。《湖南通志》、《浏阳县志》皆有传。
学健之妻易氏，名早，年十六，学健殁，无子，守节十七年。乾隆十八年正月十三日亥时生，四十九年四月二十日戌时殁，年三十二。学杰之妻徐氏，名春，年十七，学杰殁，无子，守节二十二年。乾隆二十一年四月初三日申时生，五十八年七月二十六日酉时殁，年三十八。继如之妻邓氏，名恩英，年二十，继如殁，无子，守节十二年。乾隆五十四年十月十三日午时生，嘉庆二十五年五月十一日寅时殁，年三十二。学健、学杰，一乳所产，继如其兄子也。并速夭殄世，又并有贤妇如此。亲支终斩，续绝无从，翳翳百年，光蔀幽壤，旌淑之典，莫可追逮。宗族遂无有复称者。幸旧牒未湮，匪无可述，卒斯以征。吾族厉之死之誓，而蕴不见甄，抑亦繁有。或文网方密，格于年例；或单系不振，坠于绵褫。未敢率尔登录，等诸不信，此故箸其纪年独弱而罹毒畸至者。夫其违心席石，抱信渊泉，骈析迦陵之翔，踵告若敖之馁，兹冤易遣，岂曰其天。至于鲁人之祔，冥聚终期，简策烂然，风霜蠹蚀之所不害，此又其自为之，天弗能耳矣。
继志之妻黄氏，年二十四，继志殁。继志有文无遇，语在《浚轩府君传》。黄氏守节二十年。嘉庆四年十一月二十六日未时生，道光二十二年十一月初三日巳时殁，年四十四。行应旌例，而两子嗣笏、嗣鹤早死，无后。湮纪弥袤，孰为章矣？人能宏道，其如命何！继志夫妇，斯乃酷焉。
继芊之妻卜氏，年二十六，继芊殁。守节三十年，抚孤嗣柏成立。乾隆五十二年六月二十六日辰时生，道光二十一年殁（旧谱云殁年未详，而报节孝呈词又言殁年五十五，是殁在是年矣），年五十五。有司汇上节孝，奉旨旌表建坊，入祀节孝祠。《浏阳县志》有传。
传德之妻杨氏，年二十一，传德殁。守节十八年，无子，以夫兄传绮子恒栯后。道光二十一年正月初二日申时生，光绪五年闰三月二十三日辰时殁，年三十九。有司汇上节孝，奉旨旌表建坊，入祀节孝祠。
文训之妻何氏，名祉，年二十六，文训殁。守节三十八年，抚孤经正成立。康熙三十五年十一月二十七日亥时生，乾隆二十三年殁，年六十三。行辈独先，孙子其丽，何旧谱虽褒其节，而旌表无闻焉，岂非采风之责与？
学藻之妻曾氏，年二十九，学藻殁。守节四十七年，抚孤继丙成立。嘉庆十一年正月初十日戌时生，光绪六年六月十五日戌时殁，年七十五。亦符旌例而未被旌者。
之纬之女，适刘士铭，士铭早殁，守节。奉旨旌表建坊，入祀节孝祠。
○《浏阳谭氏谱》叙例
谱牒古为专门之学，今澌灭久矣尽矣。《周礼》小史掌邦国之志，定世系，辨昭穆。媒氏凡男女自成名以上，皆书年月日名焉。凡娶判妻入子者，皆书之，是即谱也。小司徒、乡师、乡大夫、族师之属，咸有校稽夫家之职。向使无谱，复何由悉其登秏哉？隋、唐而上，官人以族别流品，立中正，官有簿状，家有谱系。簿状据以选举，谱系资以婚姻。兼有图谱局，置郎令史掌之，仍命博通古今之儒知撰谱事。凡百官族姓之有家状者，上之官，为考订详实，藏于秘阁，副在左户。若私书有滥，则纠之以官籍；官籍不及，则稽之以私书。其矜尚也如此。司马子长箸《史记》，全采《世本》为说，是以唐以前史详於氏族。或衍公侯而成世表，或舍占籍而书族望，史且不能不赖乎谱。斯谱牒之学，史之根渊，何啻支流馀裔而已。
五季云扰，斯义用沦，千馀年来，官书充秘阁，日孳乳至不复可容，目录家并肩林立，收四部书无算，犹称多所未觏，犹谱牒奄然阙焉（郑渔仲作《通志》时，尚箸录谱牒百七十部，然率存空目，故《四库全书总目》竟削谱牒一门）。惟飞文之士，撰录专集，劣具家传一二，如斯已尔，夫不重可唏乎？尝谓谱学莫精于六朝，六朝莫邃于刘孝标。其注《世说新语》，引吴氏谱、羊氏谱、谢氏谱、陈氏谱、王氏谱、孔氏谱、许氏谱、桓氏谱、冯氏谱、殷氏谱、陆氏谱、顾氏谱、庾氏谱、诸葛氏谱、刘氏谱、杨氏谱、傅氏谱、虞氏谱、卫氏谱、魏氏谱、温氏谱、曹氏谱、李氏谱、袁氏谱、索氏谱、戴氏谱、贾氏谱、郝氏谱、周氏谱、郤氏谱、韩氏谱、张氏谱、荀氏谱、祖氏谱、阮氏谱、司马氏谱、挚氏世本、袁氏世纪至三十馀家。北朝藻耀，宜若不逮。然郦善长《水经注·鲍邱水篇》引阳氏谱叙、《淮水篇》引嵇氏谱，它若《史记》、《汉书》、《后汉书》、《三国志》、《文选》诸注及《圣贤群辅录》，并繁称引，既列官书，虑无不研覃于兹。又其文辞，根据典要，组斐可诵，非若今之私记子姓，不能通示于人，人亦无欲观之矣。
谱牒，又宗法所赖以不终坠也。王者封建、井田、学校、财赋、礼乐、政刑，事神理人，萃天下之涣，纲天下之目，一以宗法为率，宗法又一寄于谱牒。《礼记》：“别子为祖，继别为宗，继祢者为小宗。”夫继别之宗，百世不迁者也，不容有二；继祢之宗，五世即迁者也，故继祢祖曾高而有四。此班孟坚之旧说，而纪斋所力为发明者也。然四者举一人焉以为例也，人皆有祢祖曾高，亦皆有为祢祖曾高之日，则小宗不止四也。四者举一人焉以为例也，别子有三：一公子之别子，大夫不敢祖诸侯，别为族而身为别子；一始迁之别子，别于本宗而为别子；一始为大夫之别子，别为庙而为别子。顾亭林遵而是之，而毛西河独以为非，訾始为大夫之别子为宋儒肊造。于是无封建即不得有宗法，所当弃置勿复道，而宗法斩矣。至许酉生、汪钝翁、纪斋，又一反其说，必庶姓起为大夫，始得谓之别子。甚至诋前二别子为注疏之误，虽未必合古，而实可行于今。故曰：王者封建诸政，必依乎宗法，非宗法依封建。封建可废，宗法不可废。宗法者，王政之精微而博大，又易易者也，非繁重迂缓之类也。举之则立行，行之则立效。邓潜谷封建废宗法格之论，又未尽然也。变而通之，无封建之世，宗法曷尝不可治天下哉？程易畴所图宗法近是矣，而偏主兄道立论，仅得旁杀之情，于上杀下杀犹疏也。至若解有大宗而无小宗，有小宗而无大宗，有无宗亦莫之宗，以为三公子在后世，亦犹别子为祖也。与万充宗诸侯世子之兄弟，不分适庶，皆称别子，同为深得《礼》意。今虽无公子之别子，固有始迁始为大夫之别子。嗣同迁浏阳之祖，昆弟四人，初不同居，宜各为族。其族子世贤后迁，又自为一族。使泥于兄道之说，不皆为别子，必将舍其祖，而祖他人之祖，情所不协，尤事所必不行。今家庙，其祀迁长沙之祖，为迁浏阳之祖所自出，是犹始祖庙也。五别子之裔，法当各立祖庙，乃臻明备。嗣同撰世系，弟详本支，亦此意矣。夫大宗，犹易明也，小宗难明。非明之难，明之者难之也。诸家聚讼，得失不遑备论。统之人皆有祢祖曾高，亦皆有为祢祖曾高之日。则小宗不止四，非大宗，即人人皆小宗。假别子有三子，伯为一族，所宗为大宗，仲叔各为其子孙曾元所宗，兼宗大宗，为小宗。小宗有三子，伯为继祢之小宗，仲叔又各为其子孙曾元所宗，兼宗继祢之小宗，自为小宗。继祖之小宗有三子，伯为继曾祖之小宗，仲叔又各为其子孙曾元所宗，兼宗继曾祖之小宗，自为小宗。继祖之小宗有三子，伯为继曾祖之小宗，仲叔又各为其子孙曾元所宗，兼宗继曾祖之小宗，自为小宗。继曾祖之小宗有三子，伯为继高祖之小宗，仲叔又各为其子孙曾元所宗，兼宗继高祖之小宗，自为小宗。至继高祖之小宗，有子则祧其父之高祖，而宗其父之曾祖，亦为继高祖之小宗。以下皆仿此。自为小宗者有三子，伯亦为继祢之小宗，兼宗继高祖之小宗；仲叔亦自为小宗，兼宗其继祢之小宗。以下皆仿此。凡五世则祧其始为小宗者，而宗其弟二世，凡六世并祧其弟二世，而宗其弟三世，由是递嬗以至无穷。大宗则无不宗之者，小宗已祧之祖，已毁之庙，其所衍之支裔，于我为无服之疏属，我不宗之，而亦不复我宗。所谓祖迁于上，宗易于下，庶姓别于上，戚单于下，非大宗即人人皆小宗矣。古今言宗法者，明邱文庄差平易近情，顾黄公图诸《白茅堂集》，今少采其说为谱。惟所列世数，不数别子，而以继别为弟一世，以言宗别子者始此则可耳，于世数无取。嗟乎！天下祸乱相寻，不知所届，由亲亲之谊薄，散无友纪，而宗法不行于今也。宗法不行，宗法之不明也。使无谱牒，又乌从明而行之？是足为宗法之本焉。
《说文》：“覃阝，国也。齐桓公之所灭，从邑，覃声。”徐铉氏曰：“今作谭，非是。《说文》注义有谭长，疑后人传写之误。”段玉裁氏以为覃阝谭古今字。《史记·齐世家》作郯，《白虎通德论》名号宗族两引《诗》作覃，《仪礼经传通解》引《尔雅》郭注亦作覃，皆通假字。徐锴氏《系传》：“杜预曰：东海褰冥是也（不知何据），子爵。”范宁氏《穀梁传集解》，谭子国灭不名，盖无罪也。杜预氏《左传注》，谭国在济南平陵县西南。《春秋释例》土地名，谭，济南平陵县西南谭城。《玉篇》，覃阝在济南平陵县南，通作谭。郦道元氏《水经注·济水篇》，武原水出谭城南平泽中；又曰：汉文帝十六年，置为王国，景帝二年为郡，王莽更名乐安。《汉书·地理志》同。《郡国志》，东平陵有谭城，故谭国。李吉甫氏《元和郡县志》，齐州全节县，本春秋谭国之地，齐灭之，汉以为东平陵县，属济南郡。杜佑氏《通典》，齐州全节县，春秋时谭国，城在县西南。郑樵氏《通志·氏族略》，今齐州历城有古谭城，子孙以国为氏。乐史氏《太平寰宇记》，历城县谭城，在县东南一十五里。欧阳忞氏《舆地广记》，汉末平陵县本谭国，在汉为济南郡治，其后郡徙历城，而平陵又废。唐武德二年，置谭州，复平陵县；贞观六年，州废，属齐州；十七年，齐王祐起兵，平陵人李君求据县不从，因改名全节。罗泌氏《路史》，今齐之历城，武德中为谭州，东南十里有故城；罗𬞟氏注引杜预氏作济南东平陆西南有古谭城。案陆，陵之讹，文亦小异。窦𬞟氏曰：“今齐州东平陵镇也。”《齐乘》，东平陵城在济南东七十五里，春秋覃阝国，齐桓灭之，古城在西南龙山镇相对，汉为东平陵县。秦嘉谟氏《世本辑补》，谭氏国在济南。顾祖禹氏《读史方舆纪要》，东平陵城府东七十五里，春秋时谭国地也。《一统志》，故谭城在济南府历城县东七十里，东平陵故城在县东七十五里。案今山东济南府治东南七十里，有故谭城，东平陵故城在今济南府治东七十五里，后世以之封建，则有唐谭国公邱和。
《诗》有谭公，《毛序》有谭大夫，《急就篇》有谭平定，《汉书·古今人表》有谭大夫。《说苑》，桓公曰：“昔者吾围谭三年，得而不自与者仁也（据此虽灭于齐，尚存宗祀，故孟尝君时，齐有谭子）。”《新序》，吴有士曰谭夫吾。《风俗通义》，孟尝君逐于齐，见反，谭子迎于𣶩。邵思氏《姓解》，汉有河南尹谭闳；《广韵》同。《后汉书·逸民传》有太原谭贤，《南齐书》及《南史·孝义传》皆有零陵谭宏宝，《五代史·闽世家》有正一先生谭紫霄。道家又称箸《谭子化书》之谭峭为紫霄真人，不知是一是二。沈汾氏《续仙传》，称峭为唐国子司业谭洙之子，或传其诗曰：“线作长江扇作天，靸鞋飐抛在海东边，蓬莱信道无多路，只在谭生拄杖前。”《五代史·卢光稠传》又有南康谭全播。《宋史》有朝城谭延美，谭继伦，长沙谭世𪟝；《文苑传》有谭用之，至若谭稹，又其败类者矣。《元史》有怀来谭资荣，谭澂，谭克修；《孝友传》有茶陵谭景星。《明史》自吾祖崇安侯、新宁伯外，有丹徒谭广；《何孟春传》有谭缵，《姜绾传》有谭肃，《吴岳传》有始兴谭太初，《袁洪愈传》有箸《明大政纂要》之四川巡抚茶陵谭希思，《安希范传》有大庾谭一召，《文苑传》有竟陵谭元春，《忠义传》有谭丝，谭恩，平坝谭先哲。《明史》又同时有两谭纶：一为吾祖，嗣新宁伯镇湖广，原名宗纶，其后遂迁长沙；一为宜黄人，字子理，官兵部尚书，谥襄敏，与戚继光齐名，称谭戚者也。
又《南史·王俭传》，政府见一选人姓谭，戏曰：“齐侯灭谭，那得有卿？”对曰：“谭子奔莒，所以有仆。”辩对俊敏，惜不得其名。其它见于杂书者，隋大业当阳铁镬款识有伯达谭俗生，唐《麻姑仙坛记》有谭仙岩，《裴镜民碑》有谭公大将军，《云溪友议》有吴门秀士谭铢《题真娘墓诗》：“武邱山下冢累累，松柏萧条尽可悲，何事世人偏重色，真娘墓上独题诗。”宋有长真子宁海谭处端，皇祐进士始兴谭侁，绍兴进士高要谭惟寅，七岁应童子科茶陵谭昭宝。《枫窗小牍》有童子科之泰州谭孺卿。《长沙府志》有谭顺妃，为明洪熙帝妃，湘潭人，父福官御史。《南疆绎史》有殉桂王难昆阳谭三谟，《皇朝通志》有同知谭丝，主事谭文化，皆通谥节湣。国朝仕宦至显达者，福建陆路提督谥恭悫三台谭行义，吏部侍郎云南巡抚南丰谭尚忠，尚书谭廷襄，新疆提督湘潭谭拔萃，兼护云贵总督云南巡抚镇远谭钧培，今太子少保四川总督茶陵谭锺麟，太子少保江南提督湘潭谭碧理。仕宦不显而国史有传者，嘉兴谭吉璁，成都谭公义。谭氏古今闻人，略备于此，亦云仅矣；而犹非吾谱所有。
旧谱乃远溯洪荒，称谭氏系出颛顼，遍稽故籍，不悉所本，又不详何姓。顾栋高氏《春秋大事表》，以谭为子姓，尤不悉所本。秦嘉谟氏曰：“《左传》，郯子来朝，称少昊为吾祖。杜预以为己姓，《史记》、《潜夫论》以为嬴姓，方以为疑。及校《史记·齐世家》有云：‘二年伐灭郯，郯子奔莒。’始悟二书所称之郯，即《左传》之谭也。”案覃阝郯声同形近，故易讹。段玉裁氏亦曰：“《齐世家》讹作郯。”可证司马所据正作覃阝，是秦说信矣。然郯子来朝之郯自己姓，特司马迁氏王符氏所称之郯为即谭耳。以此确知谭是嬴姓矣。《通志》列于周不得姓之国，殆未考。《路史》郯谭皆嬴国，是又误《史记》、《潜夫论》之郯，为《左传》己姓之谭，而并以为嬴姓。又云：“覃、谈、佼三姓，皆谭所衍。”《通志》亦云：“覃氏本谭，或去言为覃。”又云：“巴南六姓，有谭氏，盘瓠之后也。”此是别谭。陈士元《氏姓觿》，覃韵有谭，引《千家姓》云：“宏农族”；侵韵又有谭，音寻，引《千家姓》云：“广平族。”案谭去言，犹曰谭衍，况一字遂两读而分二族乎？覃韵又别出覃阝，引《姓考》云：“齐大夫食采覃阝城，因氏。”案谭行而覃阝废，非有二字，己不识字，乃别纪一姓，且杜撰食采覃阝城之说以实之。廖用贤氏《尚友录》，至称覃阝国在平阴县，为秦所灭，诞陋无稽，至此蔑加矣。
谱学绝，宗法亡，于是有大宗无后，或有后而不详于谱，一族遂莫知所宗。拟以某宗推补之，又嫌乖于事实，仍复空其系，冀后之人能继。继之不能，则以次近大宗之小宗，敬之如大宗。今特引其议端而已。推此凡详略存佚，一仍旧谱，无所于革，愈近则愈详，势固然也。惟一事此不言而彼言，则援彼以证此，或彼此两注，它篇又注者，更端也。别见它书，塙凿足征，亦复引以校补，时代、舆地、官制、史事，尤讨索不避复累。别同异，明是非，决嫌疑，定犹豫。在本篇文近，乃不更疏，具前也。其有抵牾驳，疑莫能明，则从盖阙，间下子注，少效匡正，而仍附原文于下，辟专也。世系丙篇，崇安侯不称别子，而图称别子，穷于称也。弟嗣兄爵，而列为一世者，顾亭林、万充宗同庙异室之指趣也。世系不讳，公言也。家传讳，自我言之也。生殁年月日时葬所，及嫁娶之族，必详书之，无书乃已，庶几媒氏旧例也。其它随事见义，无取发凡。
今世谱式横而左行者，云始欧阳氏，名：“欧谱”；纵而下行者，云始苏氏，名：“苏谱”。虽纪文达不能不援用为谱，其实皆图表也，非世系也。今撰世系悉准宗法，首书别子为弟一世，系以大宗为弟二世，三世，可至于万世。别子之馀子，为弟二世小宗。小宗非一，以数纲之，称弟二世小宗。几小宗之馀子，及二世大宗之馀子，又别为弟三世小宗。小宗非一，以数纲之，称弟三世小宗，几亦可至于万世。至于序次前后，同父则以年，不以宗（指兄夭绝，而弟嗣宗子为父后者）；非同父则以宗，不以年。无子则无宗，附书于父系。一人而数妻数妾，其子女则分隶于所生。夫存，妻妾醮，书出；夫殁，则书去。凡易一宗，则跳行更端，条其人之出于弟几世大宗，或弟几世小宗，几小宗所出，远则兼溯其始为小宗者，小宗不言继祢祖曾高，而言弟几世，取明世数，齐长幼，不言迁祧，义自见也。合之则横，析之则纵，上统乎一，下御乎纷。故曰：“非大宗即人人皆小宗矣。”世系或易紊，又质之以图，古书之繁博者，类为图以杜讹夺，使得据以勘校，非为人省烦，而遏其寻汲之勤也。《尔雅》、《列女传》尚矣！使《山海经》无图，何以言首之某向？使初封平原无图，孙德达亦无以决鸣犊之诈。在史家谓之表，表亦图也。《史》、《汉》缺误时，赖表以自纠，所以独高于群史，故曰图杜讹夺也。六朝以图谱名局，则图尤谱所必重。世系若干篇，篇皆有图。
谱牒之学，有大蔽二。一曰：攀附。遥遥华胄，流为讥谑，郭崇韬、狄青所由判贤否也。一曰：夸大。虽孝子孝孙之心，称美不称恶，其体比于鼎铭。然既不为王充之自贬所天，亦不当如阳休之贿佳父传，贤而勿伐，庶几既美其所称，又美其所为也。乃或非所出而璟属之，非所有而横诬之，失各不同，其为不仁其先则同。旧谱颇崇严谨，不骛繁缛，上溯仅及宋靖康而止。始祖思永府君孝成，避金乱，自宋之江南西路洪州新建县樵舍本籍，迁宋之福建路汀州长汀县。再传铭盘府君承新，迁清流县。十四传以绥府君功安，迁明之湖广长沙府长沙县。又三传祥瑞府君逢琪昆弟及族子世贤，避明季之乱，乃迁今浏阳县。谱始成于以绥府君。顺治十三年，修于浚轩府君世昌，佐者世禄、世贤。乾隆十四年，再修于熙亭府君文明，佐者文开、文章、文征、文阜、文卓、文庠、文翠、经邦、经济、经权、经诗、经书、经恒、经庸、经方、经世、经正、经鼎、经渭、经铎、经体、学纲、学诚、学姬、学奎、学荣、学博。光绪六年，三修于海峤府君继升，佐者继茇、继墉、继棠、继权、嗣棨、嗣棻、嗣楚、嗣曦、嗣煋、嗣炯、嗣德、传信、传甲、传绮，及兹又十四年矣。
有为之先，莫或赓衍，非情也。且自东方用兵，四宇骚然不靖，强邻环窥，权慝内蛰，财涸军衄，京师震动，诸侯卿大夫士庶人咸𪟝𪟝无以自必。念昔先人郁德丁患，望烽转徙，用播斯土，早世志乘，亦少散失焉。仁泽贯累代，迄育于藐躬，质在凡近，名窃副介，郦亭侍节，麦铁陪麾，被服金玉，驱猎秘笈，幸获绎此遗文。不效服膺，宛同遏佚。夫诸父诸兄之相为聚处，敬宗收族之相与周旋，任恤睦姻，欢以相即，乐酒今夕，君子维宴，此自戒溢持满之事。我生不辰，焉可源源如此哉？分崩离析之谁止，还定安集之无时，纂录弗就，刘子玄所以亟愤于修史，至泣尽而继之以血。况谱牒前无所踵，难十于史，绪千载之绝，成一家之言，不可不夙讲也。士食旧德，所由兢兢宝守，罔敢坠没。不自知其弇陋，稍易旧规，主明宗法，文或损益，其事则故，近事谨阙不录，以符三十年增修之议。惟三长之资，天人交囿，于考订《礼经》，句稽故实，比次体例，粗尽心焉。嗟乎！企壁经之孔甲，未理惑于牟融，弱草栖尘，枯泉飞液，傥后之群从诸子，不我差池，完其草创，策其不逮，益霩而大之，兼综众美，不蹈二蔽。嗣同今日愚僭，冀有蔽乎！某须矣，未敢幸也。
起光绪二十年仲冬，讫岁除，成《浏阳谭氏谱》四卷，凡为世系十，图十，家传十三，叙例目录终焉。
○先妣徐夫人逸事状
光绪纪元二年春，京师疠疫熛起，暴死喉风者，衡宇相望。城门出丧，或哽噎不时通。遭家凶害，笃颠虐，所尤残割腐心，呜邑不忍言者，则先妣徐夫人卷德遘蹇，遂以斯疾委弃不肖等弗子，伯兄仲姊亦先后数日殁。“悠悠昊天，曰父母且。何辜于天，我罪伊何？”然则古言疟不病君子，虚也。嗣同伊蒿伊蔚之质，生既十二年，染疫独厚，曾不能一起侍先夫人之困危创楚，亲承末命。且使向少自力，颇调剂汤液，或不遽罹摧裂；若此擢发之辜，故应万有馀死。然短死三日，仍更苏，戕其根而弗槁，此棘荆之所以丛恶，大人以是字嗣同复生矣。
先夫人贤行之大，即又坠于嗣同之昏顽不识，虽其较略已具欧阳瓣姜先生所为墓志铭。其略曰：“同治甲戌中鹄计偕至京师，时父执同县谭君继洵，字敬甫，以进士官户部员外郎，居浏阳会馆。中鹄往见，主其家是年七月，中鹄官中书，谭君延教其子嗣襄、嗣同，因得请见其夫人。夫人恭俭诚朴，居常梱内肃然，家人皆秩秩有法，以是心常敬之，窃谓其有古贤女之风。未几，谭君转本部郎中，旋监督坐粮厅，夫人偕至署。岁丙子，夫人唐氏女得喉疾，入京师，往视，染焉，遂卒于故所居浏阳会馆内寝。是疾也，夫人之女先之，元子继之，前后六日间，皆不起，谭君悲不自胜，几成疾。其年九月，归夫人丧于浏阳。明年八月，谭君奉旨补授甘肃巩秦阶道，加二品衔，乃请假回籍修墓。既将之任，豫卜期葬夫人，属志于中鹄，为志其要者。夫人氏徐，讳五缘，浏阳人。父韶春，国子监生，从九品职衔，貤赠中宪大夫；母熊，貤封恭人。夫人年十九，适谭君，以夫官累封恭人，赠夫人。子三：长嗣贻，附贡生，中书科中书衔，后夫人一日殁；次嗣襄，国子监生，候选通判，为叔祖学新后；三嗣同。女二：长嗣怀，字候选府经历同县宋德康，在室殇；次嗣淑，适翰林院庶吉士灌阳唐景崶，先夫人四日殁。孙一，传赞，嗣贻出。夫人生于道光九年十一月二十五日寅时，卒于光绪二年二月初一日卯时，春秋四十有八。以光绪四年五月二十九日，安厝本县南乡十五都石山下之原，艮山坤向，礼也。呜呼！夫人之归谭君也，食贫者十馀年，随于京师者十馀年，佐夫治家，条理毕具，一旦遘厉虐疾以死，且死其克家子，自时厥后，谭君巨细必亲，隐然有内顾忧，虽欲勿悲也，得乎？既志且铭，铭曰：夫人之行，殆女中贤耶！何女先子后相弃捐耶？岂修德获报而亦有不然耶？”嗣同谨案：先夫人旋晋赠一品夫人。嗣襄后十三年亦殁。庶出子嗣准，殇；嗣冏，国子监生，候选主事；嗣揆，殇。女嗣茀，殇；嗣嘉，适候选州判湘乡刘国祉。孙传觉，嗣贻长子，因殇不书。传炜，光禄寺署正衔，嗣襄出。传择，殇，嗣同出。女孙传瑜、传瑾，嗣襄出。抑闻见所及，犹尚不止于此。
先夫人性惠而肃，训不肖等谆谆然，自一步一趋至植身接物，无不委曲详尽。又喜道往时贫苦事，使知衣食之不易。居平正襟危坐，略不倾倚，或终日不一言笑。不肖等过失，折操笞不少假贷。故嗣同诵书，窃疑师说，以为父慈而母严也。御下整齐有法度，虽当时偶烦苦，积严惮之致，实阴纳之于无过之地，以全其所事。一旦失庇荫，未尝不或流涕思之。光禄公起家寒畯，先夫人佐以勤慎作苦，鸡鸣兴爨，氾扫浣涤，纫绩至夜分不得息。恒面拥一儿，背负一襁，提罂自行汲，筋力强固，十馀年不以厌倦。迨随光禄公官京朝，禄入日丰，本无俟先夫人之操劳，而先夫人不欲忘弃旧所能力之可及，则勉没如故。食仅具蔬笋，亦不得逾三四肴。每食以布自卫，云恐涴衽。衣裙俭陋，补绽重复。有一丝蕴衣，缕缕直裂，依稀出蕴，自嗣同知事即见之，卒未一易。家塾去内室一垣，塾师云南杨先生，闻纺车轧轧，夜彻于外。嗣同晨入塾，因问汝家婢媪乃尔劬耶？谨以母对，则大惊叹，且曰：“汝父官郎曹十馀年，位四品，汝母犹不自暇逸，汝曹嬉游惰学，独无不安于心乎？”是以嗣同兄弟所遇即益华腆，终不敢弛于慆淫非辟，赖先夫人之身教夙焉。方嗣同七岁时，先夫人挈伯兄南归就婚，置嗣同京师，戒令毋思念。嗣同坚守是言，拜送车前，目泪盈眶，强抑不令出。人问终不言，然实内念致疾，日羸瘠。逾年，先夫人返，垂察情状，又坚不自承。先夫人顾左右笑曰：“此子倔强能自立，吾死无虑矣！”嗣同初不辨语之重轻，乌知其后之果然耶？哀哉！名德不昌，所生以忝，及今遂俨然三十矣。每思恭述懿范，辄愧怆不自持。两兄两姊皆不幸早世，先夫人逸事将无有见知者，遂茹痛状之。三子嗣同谨状。
○三十自纪
古无集部书。《七略》虽有诗赋，而班氏所叙，仍判赋家、歌诗为二，称某赋若干篇，某歌诗若干篇而已。列传中亦第称所箸诗赋箴铭颂赞若干篇，初不言集。若夫汉武帝命所忠求相如遗书，魏文帝诏天下上孔融文章，渐昭风轨，犹无集名。自荀况诸集，编题后人；张融《玉海》，标目己意，乃始波颓雾靡，不可胜遏。宋、明以还，降而鄙滥，粗了文义，莫不各有专集。精识雅才，所当借鉴其失，何复更效之也。嗣同少颇为桐城所震，刻意规之数年，久自以为似矣；出示人，亦以为似。诵书偶多，广识当世淹通专壹之士，稍稍自惭，即又无以自达。或授以魏、晋间文，乃大喜，时时籀绎，益笃耆之。由是上溯秦、汉，下循六朝，始悟心好沈博绝丽之文，子云所以独辽辽焉。旧所为，遗弃殆尽。续有论箸及弃不尽者，部居无所，仍命为集。亦以识不学之陋，后便不复称集。昔侯方域少喜骈文，壮而悔之，以名其堂。嗣同亦既壮，所悔乃在此不在彼。窃意侯氏之骈文特伪体，非然，正尔不容悔也。所谓骈文，非四六排偶之谓，体例气息之谓也，则存乎深观者。既悔其所为，又悔其成集。子云抑有言，雕虫篆刻，壮夫不为。处中外虎争文无所用之日，丁盛衰互纽膂力方刚之年，行并其所悔者悔矣，由是自名壮飞。
五岁受书，即审四声，能属对。十五学诗，二十学文，今凡有《寥天一阁文》二卷，《莽苍苍斋诗》二卷，《远遗堂集外文初编》一卷，《续编》一卷，《石菊影庐笔识》二卷，《仲叔四书义》一卷，《谥考前编》二卷，《浏阳谭氏谱》四卷，都十五卷。又《纬学》，翼经也；《史例》，书法也；《谥考正编今编》，名典也；《张子正蒙参两篇补注》，天治也；《王志》，私淑船山也；《浏阳三先生弟子箸录》，欧阳、涂、刘也；《思纬台台短书》，甄俗也；《剑经衍葛》，武事也；《楚天凉雨轩怀人录》，思旧也；《寸碧岑楼玩物小记》，耆古也，未成，无卷数。惟《史例》有叙。
同治四年春二月己卯，嗣同生于京师宣武城南蠙眠胡同邸第。旋徙库堆胡同，今为浏阳会馆者也。光绪元年春，随任北通州，犹时往京师。三年冬，归湖南，取道天津，浮海径烟台至上海，易舟溯江，径江苏、安徽、九江至湖北，又易舟仍溯江泛洞庭，溯湘至长沙，陆抵浏阳。四年春，赴甘肃，舟至长沙，易舟流湘泛洞庭，流江径湖北，溯汉至襄阳，陆径洛阳入函谷、潼关至陕西。秋，至兰州，回抵秦州。五年夏，归湖南，取道徽县，流嘉陵江至略阳，陆至汉中，流汉至襄阳，易舟仍流汉径湖北，溯江泛洞庭。秋，至长沙，陆抵浏阳。七年秋，游长沙，寻归。八年春，赴甘肃，舟至长沙，易舟流湘泛洞庭，流江径湖北，溯汉至襄阳，又易舟仍溯汉，溯丹至荆紫关，陆径陕西。夏，抵秦州，从行县伏羌。秋，赴兰州，冬返。九年春，赴兰州。十一年春，归湖南，径陕西至龙驹寨，流丹径淅川，流汉至襄阳，易舟仍流汉至湖北，又易舟溯江泛洞庭，溯氵资至益阳，又易舟流澬溯湘至长沙。夏，陆抵浏阳。秋，赴长沙，寻归。冬，赴甘肃，陆至长沙，流湘泛洞庭，流江径湖北，溯汉至襄阳，易舟仍溯汉，溯丹至荆紫关，陆径陕西。十二年春，抵兰州。十四年夏，归湖南，径陕西至龙驹寨，流丹径淅川，流汉至老河口，易舟仍流汉至沙洋，又易舟至荆州，又易舟溯江，出太平口泛洞庭，流澬溯湘至长沙，陆抵浏阳。秋赴长沙，寻归。冬，赴甘肃，同十一年。十五年春，抵兰州，寻上京师，径陕西，出潼关，渡河径山西，夏抵京师，寻归湖南，同三年。秋，抵浏阳。十六年春，赴湖北，舟至长沙，易舟流湘泛洞庭，流江抵湖北。夏，归湖南。秋返，赴安徽，流江径九江抵安徽，寻返。十七年秋，归湖南，抵长沙，游衡岳，冬返。十九年春，赴芜湖，流江径九江、安徽抵芜湖，寻返。夏，上京师，流江径九江、安徽、江苏至上海，易舟浮海，径烟台至天津，又易舟溯潞至北通州，陆抵京师秋，返湖北，取道天津，浮海径烟台至上海，易舟溯江，径江苏至安徽，易舟仍溯江，径九江抵湖北。二十年秋，归湖南，抵长沙，陆赴湘乡，寻流涟，流湘，返长沙，陆抵浏阳，冬，返湖北。为此仆仆，迫于试事居多，十年中至六赴南北省试，惟一以兄忧不与试，然行既万有馀里矣。合数都八万馀里，引而长之，堪绕地球一周。经大山若朱圉、鸟鼠、崆峒、六盘、太华、终南、霍山、匡庐无算；小水若泾、渭、漆、沮、浐、灞、洮、潼、沣、蓝、伊、洛、涧、、恒、卫、汾、沁、滹沱、无定、沅、沣、蒸、渌无算；形势胜迹益无算。制情偷惰，未付简毕，退缅游乐，难忘于怀。风景不殊，山河顿异；城郭犹是，人民复非。续此以往，仍有前之升峻远览以写忧，浮深纵涉以骋志，哀鸣箫于凌霞，翼叠鼓于华褵者乎？不敢知也。聊复登录，识一时欣遇，云补游记焉尔。
东海褰冥，厥系孔多。姓嬴氏谭，作浏于家。乃名嗣同，锡由俶齹。死而复生，字馀维嘉。复子自目，聊欲婆献。复思复思，罘罳是仪。径言复复，故旧谧褷（马永卿《懒真子》，唐《中兴颂》，复复指期，引《匡衡传》所更或不可行而复复之，又何武为九卿奏言宜置三公官，又与翟方进共奏罢刺史置甘州牧，后皆复复故为证）。曰通眉生，卫诗匹蚁。辰在轧纽，维吾则讹。核理达艺，笃念编摩。隶首竖亥，摘洛钩河。博弈角抵，锺律鸟蝌。典坟莫莫，篇章峨峨。妄心驺吾，渺思鸾珣。孰是不类，变乱骈苛。屿属渚族，瀺灂谰诧。瘈噬京周，滂沱泣嗟。触藩羸角，行棘荷戈。豫章之蠹，不拨奚为？焦冥嬉巢，虻糜掌挝。川蟹不归，繄独逢罹。反袂告绝，凄矣其歌！

[book_title]莽苍苍斋诗卷一
（东海褰冥氏三十以前旧学第二种）
○潼关
终古高云簇此城，秋风吹散马蹄声。河流大野犹嫌束，山入潼关不解平。
○雪夜
雪夜独行役，北风吹短莎。冻云侵路断，疲马怯山多。大地白成晓，长溪寒不波。澄清杳难问，关塞屡经过。
○兰州庄严寺
访僧入孤寺，一径苍苔深。寒磬秋花落，承尘破纸吟。潭光澄夕照，松翠下庭阴。不尽古时意，萧萧雅满林。
○病起
萧斋卧病久，起听咽寒蝉。伫立空阶上，遥看暮树边。万山迎落日，一鸟堕孤烟。秋雨园林好，携筇感逝川。
○秋日郊外
寒山草犹绿，长薄树全昏。鸿雁迟乡信，牛羊识远村。边风挟沙起，河水拆冰喧。野老去何许，日斜归里门。
○冬夜
班马肃清霜，严城暮色凉。镫青一电瞬，剑碧两龙长。调角急如语，寒星动有芒。遥怜诸将士，雪夜戍氐羌。
○古意
鳞鳞日照鸳鸯瓦，姑射仙人住其下。素手闲调雁柱筝，花雨空向湘弦洒。六幅秋江曳画缯，珠帘垂地暗香凝。春风不动秋千索，独上红楼第一层。
○道吾山
夕阳恋高树，薄暮入青峰。古寺云依鹤，空潭月照龙。尘消百尺瀑，心断一声锺。禅意渺何著，啾啾阶下蛩。
○江行
野犬吠丛薄，深林知有村。岸荒群动寂，月缺瞑烟昏。渔火随星出，云帆挟浪奔。橹声惊断梦，摇曳起江根。
○角声
江汉夜滔滔，严城片月高。声随风咽鼓，泪杂酒沾袍。思妇劳人怨，长歌短剑豪。壮怀消不尽，马首向临洮。
○夜泊
系缆北风劲，五更荒岸舟。戍楼孤角语，残腊异乡愁。月晕山如睡，霜寒江不流。窅然万物静，而我独何求。
○别兰州
前度别皋兰，驱车今又还。两行出塞柳，一带赴城山。壮士事戎马，封侯入汉关。十年独何似，转徙愧兵闲。
○马上作
少有驰驱志，愁看髀肉生。一鞭冲暮霭，积雪乱微晴。冻雀迎风堕，馋狼尾客行。休论羁泊苦，马亦困长征。
○秋夜
何来风万壑，城北涌惊涛。众籁当秋爽，孤吟入夜豪。寒中鸡口噤，雨背雁声高。无梦欲忘晓，诗肠转桔槔。
○老马
败枥铜声瘦，危崖铁色高。防秋千里志，顾影十年劳。厮养封俱贵，牛羊气自豪。咸阳原上骨，谁是九方皋。
○西域引
将军夜战战北庭，横绝大漠回奔星，雪花如掌吹血腥。边风冽冽沈悲角，冻鼓咽断貔貅跃，堕指裂肤金甲薄。云阴月黑单于逃，惊沙锵击苍龙刀。野眠未一辞征袍，欲晓不晓鬼车叫。风中僵立挥大纛，又促衔枚赴征调。
○登山观雨
老树秋阴村路黯，残霞岭表夕阳红。人盘绝磴出云背，鸟堕寒烟没雨中。入塞万山青露顶，穿林一磬响摩空。不应更恋浮生乐，好御冷然列子风。
○画兰
雁声吹梦下江皋，楚竹湘舲起暮涛。帝子不来山鬼哭，一天风雨写《离骚》。
○夜成
苦月霜林微有阴，镫寒欲雪夜锺深。此时危坐管宁榻，抱膝乃为《梁父吟》。斗酒纵横天下事，名山风雨百年心。摊书兀兀了无睡，起听五更孤角沈。
○赠入塞人
一骑龙沙道路开，王庭风雨会群才。笔携上国文光去，剑带单于颈血来。柳外家山陶令宅，梦中秋色李陵台。归舟未忘铙歌兴，更谱防边画角哀。
○和景秋坪侍郎甘肃总督署拂云楼诗二篇
作赋豪情脱帻投，不关王粲感登楼。烟消大漠群山出，河入长天落日浮。
白塔无俦飞鸟回，苍梧有泪断碑愁（碧血碑在楼下，肃妃殉难于此）。惊心梁苑风流尽，欲把兴亡数到头（楼本肃藩后苑）金城置郡几星霜，汉代穷兵拓战场。
岂料一时雄武略，遂令千载重边防。
西人转饷疲东国（甘肃军饷岁四百八十万，皆仰给东南诸省。时总督为家云觐年伯，方请假归里，是以有取于谭大夫小东之义），南仲何年罢朔方。
未必儒生解忧乐，登临偏易起旁皇。
○陕西道中二篇
曾闻剥枣旧风流，八月寒四野秋。翻恨此行行太早，枣花香里过豳州
虎视龙兴竟若何，千秋劫急感山河。终南巨刃摩天起，怪底关中战伐多。
○蜕园
水晶楼阁倚寒玉，竹翠抽空远天绿。湘波湿影芙蓉魂，千年败草萋平麓。扁舟卧听瘦龙吼，幽花潜向诗鬼哭。昔日繁华馀柳技，水底倒挂黄金丝。
○宿田家
暮色满天地，征人去未已。川原窈回荡，人烟丛薄里。树隙款荆扉，茆檐坐可喜。肫挚存野人，繁冗见乡礼。皎月东方来，华云动如水。开轩望平野，皓皓一千里。鸱号灌木暗，虫荒幽草靡。悠然得真我，忽忘身在此。无惑古昭氏，哀丝弃不理。
○洞庭夜泊
船向镜中泊，水于天外浮。湖光千顷月，雁影一绳秋。帝子遗清泪，湘累赋远游。汀洲芳草歇，何处寄离忧？
○随意
随意入深壑，山空太古春。幽居在何许，红叶自为邻。村吠当门犬，桥通隔岸人。桃源亦尘境，不必有秦民。
○儿缆船并叙
友人泛舟衡阳，遇风，舟濒覆。船上儿甫十龄，曳舟入港，风引舟退，连曳儿仆，儿啼号不释缆，卒曳入港，儿两掌骨见焉。
北风蓬蓬，大浪雷吼，小儿曳缆逆风走。惶惶船中人，生死在儿手。缆倒曳儿儿屡仆，持缆愈力缆縻肉，儿肉附缆去，儿掌惟见骨。掌见骨，儿莫哭，儿掌有白骨，江心无白骨。
○三鸳鸯篇
辘轳鸣，秋风晚，寒日荒荒下秋苑。辘轳鸣，井水寒，三更络纬啼井阑。鸳鸯憔悴不成双，两雌一雄鸣锵锵。
哀鸣声何长，飞飞入银塘。银塘浅，翠带结。塘水枯，带不绝。愁魂夜啸缺月低，惊起城头乌磔磔。城头乌，朝朝饮水鸳鸯湖。
曾见莲底鸳鸯日来往，忘却罗敷犹有夫。夫怒啄雄，雄去何栖，翩然归来，此幽闺。幽闺匿迹那可久，花里秦宫君知否？不如万古一邱，长偕三白首。
幽闺人去镫光寂，照见罗帏泪痕湿。同穴居然愿不虚，岁岁春风土花碧。并蒂不必莲，连理不必木。
莲可折，木可釭，痴骨千年同一束。
○罂粟米囊谣
罂无粟，囊无米，室如县磬饥欲死。饥欲死，且莫理，米囊可疗饥，罂粟栽千里。非米非粟，苍生病矣！溯汉汉水落天上，飞桡下急滩。嗟予溯流者，终日半程难。前度此行役，孤舟迫岁阑。岂期境重历，风雪更漫漫。
○宋徽宗画鹰二篇
落日平原拍手呼，画中神俊世非无。当年狐兔纵横甚，祗少台臣似郅都。
禽兽声中失四京，夔夔曾笑艺徒精。锦绦早作青衣谶，天子樊笼五国城。
○秦岭
秦山奔放竞东走，大气莽莽青嵯峨。至此一束截然止，狂澜欲倒回其波。百二奇险一岭扼，如马注阪勒于坡。蓝水在右丹水左，中分星野凌天河。唐昌黎伯伯曰愈，雪中偃蹇曾经过。于今破庙兀千载，岁时尊俎祠岩阿。关中之游已四度，往来登此常悲歌。仰公遗像慕厥德，谓钝可厉顽可磨。由汉迄唐道谁寄，董生与公馀无它。公之文章若云汉，昭回天地光羲、娥。文生于道道乃本，后有作者皆枝柯。惟文惟道日趋下，赖公崛起蠲沉屙。我昔刻厉蹑前躅，百追不及理则何。才疏力薄固应尔，就令有得必坎坷。观公所造岂不善，犹然举世相讥诃。是知白璧不可为，使我奇气难英多。便欲从军弃文事，请缨转战肠堪拖。誓向沙场为鬼雄，庶展怀抱无蹉跎。生平渴慕矍铄翁，马革一语心渐摩。非曰发肤有弗爱，涓埃求补邦之讹。班超素恶文墨吏，良以无益徒烦苛。谨再拜公与公别，束卷不复事吟哦。短衣长剑入秦去，乱峰汹涌森如戈。
○陇山
古来形家者流谈山水，云皆源于西北委于东，三条飞舞趋大海，山筋水脉交相通。我谓水之流兮始分而终合，夫岂山之峙兮愈岐而愈弱。吁嗟乎！水则东入不极之沧溟，山则西出无边之沙漠，错互乾坤萃两隅，气象纵横浩寥廓。昔我持此言，密默不敢论，足迹遍陇右，了了识本原。陇右之山崛然起，号召峰峦俱至此。东南培小于拳，杂遝西行万馀里，渐行渐巨化为一，恍若朝宗汇群水。其上宽广不可计，肉张骨大状殊异。欲断不断势相蹙，谁信人间犹有地。譬如亡秦以上之文章，鼓荡寥天仗真气。不复矜言小波磔，横空一往茫无际。策我马，曳我裳，天风终古吹琅琅。何当直上昆仑巅，旷观天下名山万叠来苍茫。山苍茫，有终止。吁嗟乎！山之终兮水之始。
○六盘山转饷谣
马足蹩，车轴折，人蹉跌，山岌，朔雁一声天雨雪。舆夫舆夫，尔勿嗔官，仅用尔力，尔胡不肯竭？尔不思车中累累物，东南万户之膏血。呜呼！车中累累物，东南万户之膏血！
○寄仲兄台湾
孤悬沧海外，洲岛一螺轻。狂飓宵移屋，妖氛昼满城。依人王粲恨，采药仲雍行。所愿持忠信，风波险亦平。
○崆峒
斗星高被众峰吞，莽荡山河剑气昏。隔断尘寰云似海，划开天路岭为门。松霄汉来龙斗，石负苔衣挟兽奔。四望桃花红满谷，不应仍问武陵源。
○自平凉柳湖至泾州道中
春风送客出湖亭，官道迢遥接杳冥。百里平原经雨绿，两行高柳束天青。蛙声鸟语随鞭影，水态山容足性灵。为访瑶池歌舞地，飘零《黄竹》不堪听（瑶池，俗传在泾州城外）。
○骊山温泉
周王烽燧燎于原，楚炬飞腾牧火昏。遗恨千年消不尽，至今山下水犹温。
○出潼关渡河
平原莽千里，到此忽嵯峨。关险山争势，途危石坠窝。崤、函罗半壁，秦、晋界长河。为趁斜阳渡，高吟《击楫歌》。
○淮阴侯墓
得葬汉家土，于君已厚恩。黥、彭俱化醢，暴露莽秋原。
○井陉关平生
忼慨悲歌士，今日驱车燕、赵间。无限苍茫怀古意，题诗独上井陉关。
○卢沟桥
河流固无定，人亦困征鞍。残月照千古，客心终不寒。山形依督亢，天影接桑干。为有皋鱼恨，重来泪欲弹（七岁时，侍先夫人过此）。
○河梁吟
沙漠多雄风，四顾浩茫茫。落日下平地，萧萧人影长。抚剑起巡酒，悲歌慨以忼。束发远行游，转战在四方。天地苟不毁，离合会有常。车尘灭远道，道远安可忘。
○别意
志士叹水逝，行子悲风寒。风寒犹得暖，水逝不复还！况我别同志，遥遥千里间。揽袪泣将别，芳草青且歇。修涂浩渺漫，形分肠断绝。何以压轻装，鲛绡缝云裳。何以壮行色，宝剑丁香结。何以表劳思，东海珊瑚枝。何以慰辽远，勤修惜日短。坠欢无续时，嘉会强相期。为君歌，为君舞，君第行，毋自苦。
○残魂曲
漆镫昼瞑白玉釭，殡宫长掩金扉双。深夜怪鸱作人语，白杨萧萧苦月黄。残魂悄立冷露坠，酸风掏脸吹红泪。山萤一点照青磷，翁仲稳藉莓苔睡。秋花草覆虫声，鬼车魆魆人不行。梦烟愁雾织幽径，惨歌啼怨凄寒更。人生穷达空悲慕，金碗荒凉同古墓。君不见深林哀唱鲍家诗，晓来魂气迷江树。

[book_title]莽苍苍斋诗卷二
○湘痕词八篇并叙
悲夫！人困吁天，岂不信哉？余以降大功之丧，辍业有间。既终丧，乃定十有五岁至二十有五岁十年之诗为一卷。此十年中，时往事易，枨感遂深。少更多难，五日三丧。惟亲与故，岁以凋谢。营营四方，幽忧自轸。加以薄俗沴气，隐患潜滋。迂学孤往，良独怅然！夫内顾诸家既如此，外顾诸世又如彼，故发音鲜宣平之奏，摛辞有拂郁之嗟。客岁之夏，仲兄泗生，告终海外，同母五人，偶影坐吊。尝自念阅世既深，机趣渺邈。独兹艺事，降鉴自天。圜则九重，亦劳人瘁士所不默也。生于骚国，流连往躅，水绝山崩，靡可拟似。成挽歌八章，命曰《湘痕词》。时光绪十有六年春三月。
亦知百年内，此生无久理。犹冀及百年，虽死如不死。丰林秋故凋，嘉卉霜乃委。孰谓少壮人，一去不可止？哀哀父母心，有子乃如此。
中夜候村鸡，晨兴戒涂潦。灵轧轧鸣，送子入山道。道亦不辽远，山亦非峻票。如何一挥手，终古音容杳。依依河畔柳，郁郁田中草。夙昔同游处，践之劳心悄。悄悄复如何？幽宫阖人表。
今有涂之人，其死吾犹叹。朔风悴朱秀，乃在骨肉间。昔为连理枝，郁郁桂与兰。今为泉下土，蔓草霜露寒。深谷或可陵，容光觌无端。亦有阡与陇，徒作异物观。忼慨重意气，至此何漫漫。英才发奇妙，黯然一棺。棺中者谁子？嗟我平生欢。
小时不识死，谓是远行游。况为果行游，讵解轸离忧。崇云西北没，河水东南流。既逝不复合，乃知生若浮。平居日相习，澹焉忘匹俦。及其判襟袂，中情挚以周。绣襦岂不暖，益以云锦裘。珍肴与琼浆，惟恐莫予求。依恋亦须臾，握手方夷犹。奈何物化后，沦弃同松楸。
纤条茁初颖，但知有同根。缠附茑与萝，继起乃相缘。同根不相保，妻子安足论。俯仰周旷宇，孰塞此烦冤。少小相呴煦，爱至责亦繁。谓是陈腐言，掩耳斁其喧。良觌会有穷，德音不再宣。嗟彼日因依，胡为若弃捐。倏忽繁霜，异路各朝昏。一处夏屋中，一寐榛莽原。难及不可代，徒令为弟昆。
丽景明朱晖，仓庚响深树，万类欣向荣，而独恻情素。谁言阳春时，乃是肃杀处。弱女戏复啼，亲串唏以慕。纵复日相临，终亦委之去。所爱非形骸，形骸况难驻。聊用酹一觞，冥冥或予顾。
人生贵适意，不以物重轻。胸中有哀乐，外物讵能分。矧彼遗与赠，何足竭其情。岂惟情不竭，适使忧心萦。含凄坐永日，所恶赘此生。
夙昔有噩梦，泛澜席上涕。晨风振林鸣，欣幸不胜计。奄忽能几何，斯境遂真莅。安知今日悲，非我梦中事。达观亦殊暂，觉梦终成异。欲知泉下恨，蜀魄血犹唳。试聆独征鸿，则知生者意。
○古别离
浮生莫远离，远离不如死。死时犹得执手啼，远离徒为耳。原何高？隰何卑？高者绿缛卑涂泥，西云驾雨东云曦。惊蓬卷天起，坠羽沦渊池。痛楚与欢乐，迢迢两不知。张筵会良辰，撤瑟亦兹期。谁谓精神通，山川莫闲之。
○文信国日月星辰砚歌并叙
（砚藏醴陵张氏，长五寸，广半之，博又半之。质细腻微白，圆晕径寸。黑白周数重，中微黄，又中则纯白，圆匀朗润，皎若秋阳。星二，一径分，一半之。背晕益大，黑白纷错，宛然大地山河影。太极图一，径二分，赤白各半。馀类云霞类沫者，乍隐乍见，莫得名目。右侧镌铭曰：“瑞石成文，星辰日月，不磷不缁，始终坚白。”末署“文天祥识”。昔杨铁崖以七客名寮，玉带生居其一，吾不知视此奚若？而铁崖不矜细行，厥号文妖。张氏宝此砚，尤愿有以副此砚也。余旧蓄信国焦雨琴，亦旷代罕觏，行出相质，而诗以先焉。）
天地既以其正气为河岳、为星日，复以馀气为日月星辰之怪石。河岳精灵锺伟人，伟人既生石亦出。吁嗟乎！石不自今日而始，石亦不自今日而终。信国与之亦偶逢，遂令千载见者怀清风。当年喋血戎马中，与尔坚白之质相磨砻。方谓事定策尔功，天枢一绝徒相从。天枢绝，坤维裂，潮无信，海水竭，御舟覆，崖山蹶。丰隆伐鼓呼列缺，云师狂奔风烈烈，双轮碎碾蔚蓝屑，万星尽向沧溟灭。竹如意断冬青歇，叠山之外谁见节。斯时日月星辰安在哉？赖此片石独留不夜之星辰，长明之日月！
○安庆大观亭
漠漠秋潮送夕晖，片云斜趁水天飞。远山如画月将上，野店初镫人欲稀。异代忠魂应有泪（元余忠宣公墓在亭下），十年血战感无衣（咸丰间，安徽乱最久）。霜严露冷犹常事，劫火烧残草不肥。
○武昌夜泊二篇
秋老夜苍苍，鸡鸣天雨霜。星河千里白，鼓角一城凉。镫炫新番舶，磷啼旧战场。青山终不改，人事费兴亡。
武汉烽销日，舟因览胜停。江空能受月，树远不藏星。露草逼蛩语，霜花凋雁翎。但忧悬磬室，兵气寓无形。
○登洪山宝通寺塔
颓乌西堕风忽忽，吹瘦千峰撑病骨。半规江影卧雕弓，郊原冷云结空绿。楚尾吴头入尘珝，一铃天上悬孤籁。凭栏俯见寒鸦背，馀晖驮出秋城外。
○潇湘晚景图二篇
袅袅箫声袅袅风，潇湘水绿楚天空。向人指点山深处，家在兰烟竹雨中。
我所思兮隔野烟，画中情绪最凄然。悬知一叶扁舟上，凉月满湖秋梦圆。
○残嶰
篱落寒深霜满洲，南朝风味忆曾留。雁声凄断吴天雨，菊影描成水国秋。无复文章横一世，空馀镫火在孤舟。鱼龙此日同萧瑟，江上芦花又白头。
○览武汉形势
黄沙卷日堕荒荒，一鸟随云度莽苍。山入空城盘地起，江横旷野竟天长。东南形胜雄吴、楚，今古人才感栋梁。远略未因愁病减，角声吹彻满林霜。
○武昌踏青词
陌上春风骢马嘶，鄂君画舸共逶迤。江山和淑归裙屐，荆楚嬉游属岁时。觅径雨迷乌舅寺，耕烟梦绕白蛮祠（余里中祠名）。偏于嫩绿残红外，宿草茫茫一怆思（从子传简亡一年矣）。
○鹦鹉洲吊祢正平
云冥冥兮天压水，黄祖小儿挺剑起。大笑语黄祖，如汝差可喜。丈夫呰窳偷生，固当伏剑断头死。生亦我所欲，死亦贵其所。侧闻汉水之南，湘水之浒，桂旗靡烟赴箫鼓。若有人兮灵均甫，波底喁喁双鬼语，岁岁江蓠哭江渚。江渚去邺城，迢迢复几许？有血不上邺城刀，有骨不污邺城土。邺城有人怒目视，如此头颅不敢取。乃汝黄祖真英雄，尊酒相仇意气何栩栩。蜮者谁？彼魏武。虎者谁？汝黄祖。与其死于蜮，孰若死于虎！鱼腹孤臣泪秋雨，蛾眉谣诼不如汝。谣诼深时骨已销，欲果鱼腹畏鱼吐。
○咏史七篇
始雷奋群蛰，百昌缛春煦。乃知造物心，大用存喜怒。佪々功名士，属情但圭组。忼慨策治平，试之无一补。问其所以乃，灵源方自斧。喜怒不己持，物终受其窳。遐哉鲁两生，韬修谢干羽。
嫠不恤其纬，宵中独泛澜。漆室非明堂，乃闻忧国叹。矧彼衣缝掖，而忘危于安。抚兹意屏营，当乐不能欢。顾己岂有馀，奈此悲悯端。先师炳遗训，果哉末之难。
违山果十里，蟪蛅岂云喧。毋亦竞新好，古处遂相捐。齐国饮醇醪，治开文、景先。茂陵崇儒术，刑徒日以繁。嘉种苟不熟，不如稊稗焉。诗书浅而猎，孰与黄老贤。
长安有游侠，飞鞚连钱骢，短剑曼胡缨，举世难可双。借问当何往，税驾赵城东。闻有赵主父，意气人所雄。引弓衣旃裘，鲜卑语亦工。长跪前致词，少安子毋匆。胡服岂不好，其效亦已穷。
宣防迫冬日，乃在登封后。由来事泰侈，灾眚与之耦。冯夷歌以嬉，太白日见蔀。洪水与兵戎，两者自交纽。孰为防川策，先戒防民口。
岳岳万户侯，不及狱吏尊。干戈既云戢，令甲遂纷纭。寥寥三章约，恢恢大度存。相国小吏耳，购若毋乃勤。黄、虞邈然逝，法以贤于人。
杳矣爽鸠乐，凄其雍门歌。百年倏已徂，流慨当如何。朔风赴严节，嘉植不复华。宠利患不得，既得哀始多。岂无一可悦，生也亦有涯。用世苟无具，虽用终蹉跎。堂堂两大夫，淹翳同委波。
○汉上纪事四篇
沧海横流日，长城入款年。雁臣皆北向，马市亦南迁。冒顿雄心在，馀皇夜语传。耀兵骄未已，江上试投鞭。
微闻夏元昊，少小即凶残。法令轻戎索，威仪辱汉官。行看飞羖历，岂是召呼韩。帛树休相拟，熙朝礼数宽。
辽儿曾奉使，主父竟窥邻。厚德终归宋，无人莫谓秦。桥门虚入侍，汉室重和亲。转悼南征者，凄凉问水滨。
蹈海闻高义，斯人亦壮哉。岂知宾日地，犹有报韩椎。蕞尔蜻蜒国，居然豸才。一声燕市筑，千古尚馀哀。
○桃花夫人庙神弦曲三篇
江城寒食冷烟碧，雨丝罥柳横江织。帝子灵旗千里遥，渚宫玉露𬞟花泣。山鬼啼月望桂娥，回风袅袅吹女萝。灵之来兮惨不语，铜鼓一声双燕下。
神乌哑哑樯上啼，靡云小旆垂雌霓。酿恨为酒泪为浆，寡妇丝里弦铜鞮。楚宫阍人何自苦，烧瓦不作鸳鸯泥。残阳独自下章华，汉南草树春萋萋。
纸马旋地风萧骚，幽香一缕初振箫。十二峰头寒暮雨，秋梦不上巫山高。孤鸾映月飞春霭，骑鱼撇波下琼海。天河落处是家乡，山上蘼芜望相采。
○晨登衡岳祝融峰二篇
身高殊不觉，四顾乃无峰。但有浮云度，时时一荡胸。地沈星尽没，天跃日初熔。半勺洞庭水，秋寒欲起龙。
白帝高寻后，三年得此游。芒鞋能几两，踏破万山秋。独立乾坤迥，坐观江海流。朱陵有遗洞，怀古一搜求。
○公宴
华月流绮疏，置酒临高台。剑佩拂零露，冠盖纷以来。园木郁茏葱，清晖濯氛埃。文鳞没澄波，驯麋嬉两阶。惊飙下纤云，瑶瑟声为哀。宾从请皆赋，繁音润琼瑰。匪此径寸翰，奚由罄所怀。
○论艺绝句六篇
万古人文会盛时，纷纷门户竟何为。祥鸾威凤兼鸡鹜，一遇承平尽羽仪。（经学莫盛于国朝，不知史学、道学、经济、辞章以及金石、小学，无不超越前代。自王船山、黄梨洲诸大儒外，虽纯驳不齐，要各有所至，不可偏废，故尝论学亦学今学而已）
千年暗室任喧豗，汪（江都汪容甫中）、魏（邵阳魏默深源）、龚（仁和龚定庵自珍）、王（湘潭王壬秋闿运）始是才。万物昭苏天地曙，要凭南岳一声雷。（文至唐已少替，宋后几绝。国朝衡阳王子，膺五百之运，发斯道之光，出其绪馀，犹当空绝千古。下此若魏默深、龚定庵、王壬秋，皆能独往独来，不因人热。其馀则章摹句效，终身役于古人而已。至于汪容甫，世所称骈文家，然高者直
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>