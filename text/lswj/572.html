<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五上,卷五下,卷六上,卷六下,卷七,卷八,愿学集全文在线阅读,愿学集全文在线下载,大玄古籍书库">
<meta name="description" content="诗文集。明邹元标(1551—1624)撰。八卷。元标字尔瞻,别号南皋,吉水(今属江西)人。万历进士。初出为官,因得罪张居正,谪戍都匀卫六年。后任谏官,以敢言著称。母死后.家居讲学近三十年,为东林党首领之一。天启元年(1621)还朝,任吏部左侍郎、左都御史。为魏忠贤所忌,被迫辞官。卒谥忠介。此本其乡人龙遇奇刊行,为万历四十七年(1619)刊本。。近二十万字。元标弱冠即从胡直游,其学亦王阳明支派。此集刻于其还朝之前,所收多讲学之语。有《四库全书》本。_愿学集_全文在线阅读_愿学集_全文在线下载_大玄古籍书库">
<title>愿学集_邹元标_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">愿学集</span> <br/>
          作者： <span class="inputVal" id="bkauthor">邹元标</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]180480</span> <br/>
          说明： <span class="inputVal" id="bkdec">诗文集。明邹元标(1551—1624)撰。八卷。元标字尔瞻,别号南皋,吉水(今属江西)人。万历进士。初出为官,因得罪张居正,谪戍都匀卫六年。后任谏官,以敢言著称。母死后.家居讲学近三十年,为东林党首领之一。天启元年(1621)还朝,任吏部左侍郎、左都御史。为魏忠贤所忌,被迫辞官。卒谥忠介。此本其乡人龙遇奇刊行,为万历四十七年(1619)刊本。 近二十万字。元标弱冠即从胡直游,其学亦王阳明支派。此集刻于其还朝之前,所收多讲学之语。有《四库全书》本。</span> <br/>
          封面： <span class="inputVal" id="bkimg">Z_18761.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]愿学集
[book_author]邹元标
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]180480
[book_dec]诗文集。明邹元标(1551—1624)撰。八卷。元标字尔瞻,别号南皋,吉水(今属江西)人。万历进士。初出为官,因得罪张居正,谪戍都匀卫六年。后任谏官,以敢言著称。母死后.家居讲学近三十年,为东林党首领之一。天启元年(1621)还朝,任吏部左侍郎、左都御史。为魏忠贤所忌,被迫辞官。卒谥忠介。此本其乡人龙遇奇刊行,为万历四十七年(1619)刊本。 近二十万字。元标弱冠即从胡直游,其学亦王阳明支派。此集刻于其还朝之前,所收多讲学之语。有《四库全书》本。
[book_img]Z_18761.jpg


[book_title]提要
钦定四库全书　　　　　集部六
愿学集　　　　　　　　别集类五【明】
提要
【臣】等谨按愿学集八卷明邹元标撰元标字尔瞻别号南皋吉水人万历辛丑进士官至左都御史諡忠介事迹具明史本传元标有祭诸儒文自称甲戌闻道盖是时年方弱冠即从泰和胡直游也其学亦阳明支派而规矩准绳持之甚严不堕二王流弊初刻有太平山房集後重订为此本凡诗一卷文七卷其乡人龙遇奇廵视淮盐时为之镌板序者无虑十数人杂题万历丁未庚戌甲寅已未等年其文皆不足録考元标起用在天啓壬戌此集刻於已未以前故所载无非讲学之语而後来奏议乃别行云乾隆四十六年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
愿学集卷一
明　邹元标　撰
三言古
简会中同志
急开眼谨贴身乾坤内做个人学不疑功不真疑不问气不振际嘉会乘青春鱼有水德有邻宜黾勉莫因循年年会日日新
四言古
别友
迢迢覔道与道背驰归而求之自有余师朋友切切兄弟怡怡大心体物敬以自持实有诸已信予匪欺
仁文书院
父母生我耳聪目明能思能索手持足行至道难闻宁虚此生乘时勉学敢告同盟
其二
先立其大在识本心时时默识海里寻针把柄在手点铁为金有鹤在林遗我好音
其三
大明中天千载一时无参意见无涉支离卓彼先觉示我良规上帝临汝心实严师
其四
英贤济济聚首一堂商?疑义剖晰毫芒凤毛麟趾规圆矩方日新月盛笃实辉光
客有惠予菜图者予悬之斋头日夕爱之书俚言自勖
咬得菜根百事可成不负天子不愧苍生【其一】
咬得菜根可以躬耕无忝庭训贻亲令名【其二】
咬得菜根进退惟轻舍我斯退用我斯行【其三】
咬得菜根物不能撄如霆斯震我心不惊【其四】
咬得菜根与世无争所至虚舟坦坦平平【其五】
咬得菜根高卧柴荆何必崇膴布衣也荣【其六】
咬得菜根义利严明为世之瑞为国之祯【其七】
咬得菜根万善皆诚塞于天地心迹双清【其八】
咬得菜根扶危定倾首阳人远匪弟伊兄【其九】
咬得菜根顺事无情味虽澹薄其中有精【其十】
家训
诗咏多福易言余庆积善之家罔不繁盛眇予小子厠名士绅愧无实德裨补君民未能治国愿教吾家敷诚布衷寂听无譁凡我宗人无忽予言洗心涤虑培根达源敬奉天地孝养双亲与其浊富宁守清贫勿利货贿嘱托上官小民叫寃尔心何安输赋无讼迹絶公室尊宪守约终鲜差失里閈姻党情谊无涯富贵轮流转眼虚花出入以度惟公惟平夜半叩门尔心不惊永言孝思世德作求我语谆谆我心悠悠毫厘不差神明临汝良心不昧三复斯语
默庵和尚
莽莽谭禅谁否谁得有喙三尺横恣胸臆真学道者先须一默甘苦自尝无徒耳食
书刘生卷
手开斯卷剖晰玄微芝兰并馥珠玉联辉愧我不学启口知非冥心冥心尚杜德机
圣远言湮浑浇淳漓意真词繁道德背驰问子痛痒子必自知曰孝曰弟归有余师
示昆弟
告我诸弟予猎浮名忆昔负遣万死一生圣主恩深归卧溪衡萧萧华发絶知屏营人间毁誉羽毛斯轻惟此簧鼔世比蛙鸣水田之麓可以躬耕岂无好我示我周行
勖从子
勖哉诸子无汨尔真诜诜轮轮难得者身修身维何蹈道履淳彼佻者子自堕沈沦躭于酒色比于匪人时移运失受此艰辛光隂驹隙黾勉青春纵尔不思当念尔亲
五言古
题许给谏广易通
归善杨少宰卓哉百世贤一从观化後南望几呜咽挺然赖夫君研易续新编易道通三才谁能得其全明珠并瓦砾随地有真诠达者须识取一勺即深泉矫揉非大道神圣以天然寄语会心人素琴本无弦
复真书院覩雪蓬旧隐处
不见雪蓬久今见雪蓬屋图书留四壁白驹贲空谷高风人去远遗响振林木
别曾舜徵仪部
结发为兄弟恩爱永不离羽翮既差池几度长相思一见一回老悲喜不自持所嗟津途远问道何多歧前驱日已暮策足可迟迟
君处衡之南我处湖之西悠悠一水间辽濶渊与泥言笑方衎衎征马苦长嘶一间若未达犹堕千刼迷莫年戒在得圣训岂无稽
涉沅湘歌
浩浩湘江水终朝不断流天地有穷处水流无时休东没千顷田西荡百沙洲桑田曾几换历尽几春秋青青红顔子忽忽尽白头问之何能尔光隂不蹔留试看臂鹰手力能取公侯一朝忽倾否白骨委荒丘俯仰天地间身世如蜉蝣堪怜昏昏者拘拘如楚囚所以洙泗叟耻为寝食谋逝者叹如斯川上坐相求所以碧玉老一生阳春楼背汗虽未收木绵被重裘先哲开我蒙惟有濂溪俦汉唐不知此思之仍含羞学术苦未力终夜犹多愁万物皆备我汲汲当猛修典籍如汗海役役如倒牛吐辞即为经莫把六经抽白云满磵户归袂风飕飕顺理为穷达无心羡勲猷撒手悬崖坐海岱一腔收可生亦可死身外复何忧
有儒生思南胡精邵尧夫数学持李同野大参书谒予赠之以诗
圣学本无言言者即不知大道本无思有思属外驰荣华寻常耳今古更共之贫贱信所遭富贵亦有时鵾鹏元万里鹪鹩自一枝万里元非远一枝亦非卑嗟嗟寰中士扰扰竟何为局蹐一生耳徒令达者嗤置身五行外庶不负男儿君更勿念我久矣玩庖羲
参知蒙山陈先生八十
金玉为公资松栢为公质少年谒金门端笏扶天日未老先悬车半榻斋金栗道容穆以睟洗心藏於密忘道复忘名世味悉荡潏士林瞻北斗泰山何崒嵂望云空遥祝畴能入公室
示郑天台山人
身在三才中学超象数先有相终为幻无为本自然问予何所事饥餐与倦眠流云闲出岫栖鸟倦飞还万物皆如此谁能悟真诠我欲杜吾口忘言玄更玄
独对亭书怀次王阳明先生韵
几从江上过危峰坐中见清秋披蒙茸始得陟崇巘诸贤聚一堂图书已识面忆昔迷歧路困衡不善变博文并格物留情经与传於今两寘之深荷圣衷眷古人弃糟粕用为来者劝素琴本无弦了心何足辩
雪中偶吟四首
人皆笑拙宦我独乐有余浮气日以敛性天日以舒名者不祥器况复窃高誉洗心力澄汰庶不负居诸
其二
嶻嶪白云司乃在玄武滨湖中有佳果四时常鲜新昔年产明珠灼烁光四邻今乃伏泥滓一望常悲辛堤上松愈好日暮隐龙鳞
其三
予性本刚方予度甚汪洋片言切名理服膺讵敢忘泰华难尺度沧溟岂斗量嗟彼夸毘子咄咄徒刚肠
其四
我钦邓宗伯高斋絶轮鞅贫难供菽水潜身卧草莽一朝膺特命贤关振韶响簉迹夔龙间游心羲皇上学问窥天人玄珠得象罔念予性孤贞高轩时来往拟卧西山曲疑义共欣赏予本澹荡者一见心惝恍
杂兴简同志
予性本跌宕投闲性所宜济济青衿士设礼强为师忆昔文中子抗顔年少时予学本蹇浅模范无足仪古有青蓝语辞让亦何为斆学元相长矢心共提撕
其二
大道茫茫尔孝友是根荄利欲戕贼之正路成蒿莱濯足沧浪水轩举泰山隈高卑皆自取孺子得予怀人生多陷溺平旦良心开良心虽几希达之贯三才
其三
洙泗微言絶濂洛扬其徽我明诸大儒鲁阳戈正挥世儒纷口耳中心昧是非泰山千仞冈予其欲振衣鸢鱼察上下至理无显微冥心复冥心谁其杜德机
其四
大镛列东序横击乃有声彼物为妖者不叩而斯鸣孔门称善问竟以大儒名有疑斯有问有问斯乃成教然後知困予任良匪轻
其五
昔谒庐山师一见相提携嗜利蔽天性【师告予云喜子澹泊予见好利者如下地狱不得出头】斯言予诵之父母同天地因利失孝慈兄弟本同气因利失和怡贫乃士之常顔宪有良规愿言二三子冰霜慎自持
其六
彼美池中鱼队队何活泼彼美林间鹿一草相呼掇宇宙原同胞八荒皆我闼矧我同心人忍自相秦越迢迢千里道得侣斯不躠为语同心人斯道相濡沫长吟伐木诗慰我中情豁
其七
涧水何莹彻仁峰何巃嵸弦诵比邹鲁先辈多淳风处则躬孝友出则懋清忠史书扬其烈高风激予衷年来古道丧随俗而圆通我资禀庸愚耐可守颛蒙藩篱须自固一德以初终
其八
诸生事占毕朝夕圣贤书六经何浩瀚汗牛与充车古人骨已朽言语皆土苴吾能得其精经史糟粕余斲轮解我意请观无极初年华如流水勿自负居诸
其九
文章千古事壮夫比雕虫雕虫虽小技斯文岂易工今人竞词藻古人性灵通性灵既以通源泉滋不穷六经文章伯无语不鸿蒙笔可参造化谁与领春风
其十
圣贤亦有过此心在自知但能洗心改便是得师时昔为屠沽子撒手证菩提昔日蒙不洁沐浴帝监兹仲由喜闻过卒为百世师人心良炯炯无为蹈自欺
闲居杂兴
尘途争捧檄皇皇曰为亲苟遂犬马事而坠百年身曾子能养志顔生重归仁岂无负米者扬亲亿万春家有圣善母七十共艰辛容我衡门老朝夕共鲈蓴
其二
万乘原非重一芥不为轻茅茨即广厦沟渎亦沧溟翩翩复翩翩振衣我何营至理已跃如岂必证无生
其三
逖观尘途士党与纷懽呼世无师旷耳亦获珪璋誉转盼骨己朽人与年俱徂廓落乾坤内万古皆吾徒舟中寄怀张明成学士邓以德太史涂汝高侍御三先生二首
维舟章江上江门多故知念我成远别朝夕数追随杂佩各持赠伐木有余悲慙余虽驽马敢复背良规长风催彩鷁恨恨不能移招手成南北永夜徒相思
其二
学士富经纶四海拟伊周太史性寂莫雅志躭玄修侍御温如玉澄清志已酬我本淡荡者干时诚足羞我性非干时我志在千秋所志如未偶长揖谢王侯为语冥寥士异派终同流
纪慈训
尔上金陵去何事泪浪浪阿郎听吾训朝夕慎莫忘尔心虽慈善尔性何太刚半生滨九死天度幸汪洋古人佩韦弦国手审温凉良玉比君子何事不易方罔发他人隐罔恃自己长扬善不扬恶齿颊有余芳循循身有德汪汪度难量和气蒸闺阃子嗣自繁昌勉哉崇令德古语戒垂堂阿儿听我训朝夕慎莫忘
出都门宿大觉庵遇二僧时偕曾职方徐尚宝
我志在烟霞肝肠常皎皎言辞鵷鹭班振衣寻窈窕偶逢识面僧高卧白云杪谭宗振空谷羽翼还二妙我本素心人久絶尘寰扰不藉金箆力一晤能百了
赠但友孟臯
父母生我身圣贤觉我仁毫厘如有差爱敬皆非真彼美名家子意气凌苍旻浩瀚破千卷挥毫若有神明月千古珍灼烁光四邻用之弹鸟雀叹息道旁人顔生尊四勿张也敬书绅美玉藉山石盘铭在日新
安节吴公之还朝也情不能已再为诗十章
有客扬青骢衔命报君王抚枕不能寐起坐意旁徨旁徨意何许美人天一方
其二
老去空山里同心觉渐稀江河方滔滔世故日以非眽眽不能语泪落沾我衣
其三
四海论交日结发称弟兄出处虽殊致相期良匪轻送君从此别归卧掩柴荆
其四
会面知何时望君崇明德明德旨惟微不大声以色纯一以不已无为见天则
其五
会心人已远世儒苦支离葛藤还自缚苍苍以管窥不如两忘之日星自昭垂
其六
寒灰应六律万卉自春风堪笑夸毗子人力夺天工玄珠得象罔忘言意自融
其七
莫谓人身小巍巍可配天廓落复廓落匠心谁与传庭前有奇树莫负此因缘
其八
百年瞬息耳至难得者人我心非一掬我性岂识神二曜昭昭在各各自天真
其九
勺水即深泉我心万古心一唯即一贯不用苦搜寻试看望影者长啸振空林
其十
少年不省事忆昔徒奔波金屑还翳目知音岂在多休心复休心尔我勿虚过
杨如石孝廉计偕
相见温如玉相交情断金君登青云去何处寄吾琴泰山千仞高龙门百尺深高深会有极莫负百年心玄珠藏草泽谁识象罔寻
大道惟率性至人无饰说圣门贵皜皜行谊常高洁世纲久沦亡邈矣媿前哲回首长安道朔风苦栗烈殷懃欲有赠衔杯气已结
过杨椒山墓碑【其碑为孙玄亭开府题曰明忠臣杨某之墓】
高碑揷穹窿瞻拜心震惊今日泰华重当年一羽轻勉哉岩廊士勿愿有斯名
宿墓多青草黄云莽莽垂欲别不忍别令人有遗思毒死忠良士奚独一分宜
五言絶句
游石莲洞
洞是何年辟寻幽我乍来拨云餐石髓朶朶莲花开【其一】下榻万缘空泠然欲御风真人不可作谁与论参同【其二】束发诵遗篇生迟五十年焚香端不媿心迹可青天【其三】前辈风流在後来渐不如江河无计挽深媿彦方居【其四】经宵即出洞密偈付藤萝时有松风至为僧发浩歌【其五】是谁为洞主非我亦非伊承前须直领不用转头思【其六】岂是鬼神凿幻出琼花奇月照黄金屋雪留白玉枝【其七】遥指岩头桂先生亲手栽蒲团趺坐稳时有暗香来【其八】开士叩禅关朗公已出山题诗岩窦里未许落人间【其九】直上怀濂阁愁深虎豹关九重天浩荡赢得老僧闲【其十】
柬王梦峰
掀飜尘见解推倒旧河山谢絶寰中扰亲身见孔顔
观澜轩次谢虚亭韵
消磨豪气尽踪迹任浮沈有地堪逃暑无人可会心芙蓉我独宿君自恩江来为结同心友禅关日日开
题觉今堂
大道元无定如何说觉今须知觉了後不减原初心借问觉者谁未许落言思向日华堂下寒温祗自知
朋来亭
圣贤久寂莫六籍总荒芜夜夜庭前月相看自不孤
闻泉亭
沥沥泉声响因风杂涧篁仲尼观逝水孺子咏沧浪
大意亭
突兀羣峰耸凭栏多大意道人何所见心境还俱弃
舍身岩
万法皆应舍何论泡影身岂因禅定力久已渡迷津
赠郭生善篆图书者
平生无所好所好在图书藉此传心印千秋意不虚
偶占七首
赋性本颛蒙崎岖一线通万缘随分了撒手大从容初学苦支离闲心自得师纎毫皆帝力无语付天倪人笑我痴愚胸藏明月珠万方都照彻随处得真如圣学失其真由人认识神识神生死本仇怨结交亲生涯惟白业心事只青山花落云深处牧童自往还少日冒虚名蹉跎百不成无成真我学倍觉去来轻手种千桃树扶疎向日红须教时雨露岁岁领春风
别杨如石孝廉四首
我漱江边石君棹渡头船船去几千里问君何日还问君何日还衷情赖汝宣极目天边雁频将尺素传秋江有芙蓉采采赠夫君采之不盈把聊以慰停云聊以慰停云伫足听芳闻怪杀江边水流影照离羣
龙华寺坐
华堂闻鸟语隔林送鸡声悟证无生理空门掉臂行
漫吟二首
多病宜逃世浮名合敛踪杜门安偃蹇自性本愚慵千句竟成闲片言如泰山欲知语与默意在合离间
感事三首
慷慨当官易蹉跎林下难斋心期白首敢负主恩寛传家惟食力笔札当躬耕酌水漱残齿优游度此生铅华曾久谢老去能依人眽眽绳床坐情偏水石亲同贺汝定偕诸宋曾二文学登韩相岭二首
何年韩相岭此日共攀跻尔我投闲意相看路不迷石如狮子吼山作石头城剩有莲花座云深可结盟
五言排律
太常王塘南先生八十
白首盟心日只园独坐时鹏搏三万里椿寿八千期海宇仪公望吾邦颂鲁尼游神本淡漠赋性自希夷常灌门前李深编户外篱春风拂客座时雨润枯枝东海为仙醴庐山作寿巵独怜多病客无路一探奇
五言律诗
禾川别母
问归情更切驻马复迟迟泪尽长川逝心悬寸草知乖离终是恨重庆岂难期会有金鸡诏遐方酹酒时
夜坐
跏趺聊独坐高枕忆王孙雨滴堦前树鸡鸣塞外村真空怜我独妙用向谁论四大都零落还余一息存
观音寺杂兴
予僦居湫隘仅能容膝都匀观音古刹余每旦同二三子往焉静坐中偶兴到不觉成咏题为寺中杂兴云
病骨淹旬久乏裁还尔思残经谈去远香积到来稀默识同尼叟忘言忆惠施未须嫌寂莫吾学贵心期
偶成
家徒四壁在短鬓坐黄昏微月临周幌清风拂杜轩闲来忘业障静极见天根俯仰乾坤里谁人知我尊
诸生天坛歌咏盈野
拨草天坛坐翛然似习忘雨余千嶂静春老百花香玄论惊潭渚狂歌閙夕阳依稀童冠乐不让舞雩乡
写照口占
暂寄镜中影谁知物外身本来无色相何处着纎尘事业从飘泊生涯付隐沦千秋谁只眼彷佛见吾真
柬罗公廓给谏
老去交情重怀君意转深廿年青琐客同赋白头吟突兀千秋意蹉跎万古心嘤嘤闻好鸟相唤出幽林
别朱监塘老师郊外口占二律
停车郊外寺重会是何年数仞宫墙峻千秋情义偏聆音今几席判袂各风烟出处真无计回思亦怆然【师惓惓教予出处事故云】
三吴雄镇地斧钺下青霄简命先臣牧纶音切帝尧戈船云里集楼阁镜中飘筹策多公暇坐看海气消
太平山房
凿石临青嶂开门俯碧流生涯聊自适世网复何求睥睨千峰晓藤萝万木秋牛羊三径里樵唱好赓酬
其二
出郭才半里小构两三间禾黍平高下牛羊任往还穿林寻窈窕移步弄潺湲架上书千卷闲居取次删
其三
邻曲两三家晨昏共岁华春来烹细笋雨後试新茶嵎虎成朝市林蜂散午衙居然寂寞意静景得无譁
其四
一榻挂楼居八牕映碧虚观空腾野马纵目数游鱼懒慢身堪寄登临眼独舒门前花鸟乱疑枉故人车章衡阳省丈赴谪罗定州道文江宿小斋
十载知名久初看是梦中坐来人似玉谭去气成虹百粤风烟壮千山道路穷愿言频爱护朝论倚山公
其二
英雄俱失路聚首倍堪怜把臂风尘絶停杯意气偏驱车君似隐面壁我疑禅细雨分离处无言亦黯然
文昌书院东诸秀才是日校文
运当明盛际芸馆傍江开济济名家彦泠泠白雪才赋堪云汉丽剑拂斗牛回百里贤人聚精光绚草莱
清明登先江安人陇有感
艰危曾共尔舍我竟仙游云佩飘何处鸾台黯不收乾坤难寄恨日月此堪愁却忆鼓盆者何心得自由万里方伊始修途遽失君百年悲短发四望莽愁云月落惊鸳梦风高急雁羣重泉应念否无语对斜曛
冬至展先母罗太安人漕坪陇有感
违远慈容久新冬始一过有身成病楚无泪不滂沱草木蒙茸湿云山变幻多重冥真隔世心折此烟萝
其二
矗矗云山壮隂隂草木稠昔年曾瑞鹤此地见眠牛地胜疑天意人和岂力谋先慈多隐德佳气正千秋
其三
狂愚南窜地我母泪千行寸草方承日萱亲竟萎霜断机声在耳尊足戒垂堂多少君花意无言倍黯伤
蓝豫阳国学赴选兼柬孟我疆尚宝
卧病衡门下愁闻一叶飞霜添征士铗泪湿故人衣灯火怜吾党交游忆帝畿除书如己下早为报庭闱北海孟夫子风流迥不羣经纶齐董贾着述拟河汾玉树曾频梦尺书久未闻翩翩南雁至何日慰停云
别依仁山馆
为厌城西地郊墟别业开山光临户牖水色浸楼台座有谭经侣庭悬问字杯秋深芳桂吐带月我重来
宁阳别孟我疆尚宝有怀
燕市论交日空门共被时见来何太喜别去飜成悲月迥云阶草风回鸟树枝邮亭客店晚银烛两相思
刘调父国子应召
几年龙卧稳此日上征轺官以横经重名因射策饶言辞猿鹤侣重听凤凰韶吾道须公等愁闻丛桂招与汝光太史联舟投赠【自复真抵安成】
青云附骥年形影共相怜世态烟云变交情金石坚忧时频击楫吊古更谭天应律春长在吾家事可传
甘子明雪中过山居
尔我故穷交相过藉白茅惭非扬子宅聊比野人巢地僻天疑迥情深俗可抛浊醪长日共寂莫任君嘲学道共年深俄惊莫境临青山原不厌白雪故相侵听鸟便幽意看云协素心但期肝胆在那复问知音
春日赴白鹭洲
春水引行舟桃花夹岸流沙明羣鹭白雨过万峰幽浊酒浇孤兴青山笑晩愁萋萋芳草绿无语对江洲
六言古风
题徐柳川树德堂
终岁谋生树谷百年之计惟德种谷时有丰歉树德性无通啬俯仰不愧不怍今古可法可则知者休心忘念宇宙山河一息直下仁为已任千圣俟之不惑
六言絶句
偶兴
是处亭台有月谁家院落无春直下劝君荐取东山满目嶙峋
聚衆谭来即有退後闲居说无动分有无二见斯人永堕迷涂
饥餐渴饮倦牀春煖夏热秋凉若是英雄男子平常尽可承当
峩冠博带名流举目扬眉可羞处处人人本分兄兄弟弟真修
少小浸浸谭道老来一窍难通自诧边知半见可怜万紫千红
嗟尔藏名隐姓休哉忘世忘年布履依然平地危冠高戴青天
问我何由杜口双眸炯炯逼人万刦良缘难遇千秋骨骼谁真
人怜满腹危机彼负一生入微病在膏肓难洗谁哉伯玉知非
隐隐层峦鬼魅恢恢千仞鸾凰试看八窗洞达始知虚室生凉
生来眉秀口横一任手持足行自笑田夫不异难逢诗礼先生
百尺竿头进步千层浪里安身惯向虚空跳斗翻然直脱迷津
不忮不求不怨何思何虑何营欲界谁人满愿翛然与物无争
七言古风
归禾川酬诸同志歌
六载之前禾川去六载之後禾川归记得扁舟江上来士民相聚牵征衣长沙一去何时返相顾不禁泪自挥赠之骊歌饮我酒如斯高谊古今稀恭际圣时得归期故人道旁迎嬉嬉笑我不殊麋鹿性依然还怡丘壑姿去时正值桃花放归来亦在初春时重指桃花固堪喜忆昔艰危益可悲拟共山中结岁盟只因新命自丹墀箧中短剑难分赠聊写长歌慰相知借问何以慰相知重此江门千古身重此堂堂千古人廊庙江湖俱有事神交切莫负青春
题南臯小隐处
昔云大隐隐城市我今小隐隐招提招提半在山之曲水之涯识破万事等浮沤残生从此托一枝忆昔射策黄金榜英风凛凛逼斗维誓策功勲报天子笑杀管晏何卑卑于今老去岩壑里日月不居双鬓丝床头一剑蒯缑尽闻鸡起问夜何其壮心只今己销磨侧足空门有所思半榻时枉明月照短衣不禁松风吹野僧终日问姓字笑指白云莽莽垂我生无姓亦无字迹遍名山号无为有时散发解天弢有时放歌和天倪有时醉酌花间酒有时闲题壁上诗无修无证亦无持但教名姓不出山那管世人知不知
登九华山歌
扁舟昨日过匡庐沐浴焚香谒五老今朝乘兴上青阳九华苍苍色更好历历星辰皆可扪迢迢直上青天道青莲居士何太奇江上看山便题诗胸蟠珠玑何磊落於今岩壑光陆离新建生平真好游献俘重来十八秋心印只今谁直领乾坤俯仰空悠悠空悠悠泪双流识得一万事休悟来只在刹那间山僧含笑虎溪头石火光隂转瞬过文章道德莫蹉跎古今不少奇游者几人山色共嵯峨
荆谿吴节母贞裕挽诗
结褵自昔期偕老琴瑟懽娱百年好讵知莫莫敓所天称未亡人何太早欲将此身殉夜台谁为宗祏荐苹藻矢节昌胙肩一心氷雪棱棱日杲杲簧鼓可耐帷墙口操刀刈发盟穹昊季公有子犹之子煦媮鼂夕躬文葆机声轧轧霜始凝乌啼惨惨天未皓百折不回百酸尝儿能搦管长虹扫鹏搏九万程如只节母顿破忧心捣帝旌节义纶俞下六珈锡来恩波浩女贞树自向冬荣雨露栽培真宰造真宰造福福无垠世德绳绳怀远抱一门三叶式诒谷始信善庆自有种荣名不在玉为宝
其二
堪怜黄鹄歌早寡身外荣华付土苴独抱一片金石心羞彼淟涊何为者惸惸嫠室对孤灯形影相吊呼不譍鷇得仙儿能笑语怳压羣音度迦陵丸熊画荻不辞倦囏贞百倍谁为援天悯节烈笃世祚公侯复始真才见绰楔遥临玉女潭龙綍辉煌焕斗南毋德君恩两不朽节孝门第瑞气酣君不见杞妇殉夫宗祊殄魏妻鞠子孙乃显何如节母殖庆长朝阳鸣处凤毛腆慧龙骧首扈宗伯忠犯逆鳞称蹇蹇诜诜曾孙世济美文章秀发一时选残膏賸馥覆後晜千秋不媿贞裕匾
乙巳秋会青原有怀
忆昔少年来问道恭逢名硕聚一堂空林歌声裂金石德音孔昭奏宫商转眼韶光三十载可堪耆旧半消亡岩头只见白云飞巍巍古道成榛荒今年天气倍清明虚堂秋色来萧爽赖有济济诸年少闲将疑义共欣赏一木岂能支大厦媿我无端成独往但使耳根声不断不嫌孤峰独拍掌君不见老僧凿石寄岩阿朝朝苾蒭念弥陀吾侪空负缨冠志竟将岁月苦蹉跎夜来检点平生事俯仰先贤媿已多寄语同心齐努力莫将古洞挂薜萝
七言律诗
禾川别大哥
驱驰万里旅魂惊为别相看泪满缨去国谩怀乡土念临歧更怆弟兄情书传絶域秋鸿远梦入荒山夜月明归到文江春色好逢人莫说二难名
草堂杂兴
寂寂寥寥扬子居悟来那用五车书春凝池畔莲将茂绿满牕前草不除得意举杯邀去鸟会心束手伴游鱼惺惺正属吾家事未忍无成岁月虚
书室初成
不禁岁月苦相侵细雨开窗祗树林趺坐高随山石并投踪潜拟海云深鱼飜萍沼传真印莺过杨园送好音谢客岂缘求静果从兹欲了百年心
读书
红尘玉案休相侵为爱名山即道林残卷开题珠影遍空斋长掩白云深眼看大易原非画弹到朱弦别有音何处更寻糟粕句斲轮先已得吾心
寄大哥
长拟求归竟未归几逢佳节恋春晖争传荆树庭前秀忍看鶺鴒江上飞季子古来遭堕落元方应不羡轻肥太丘曾颂难兄教好向江门娱彩衣
禾川把袂二年期乡报长闻歌白眉緼被几悲同睡处残经却记旧题时但观明道识仁句胜赋惠连春草诗离别不须多怅望萼楼旋拟奏埙篪
奉简朱侍御座师【时巡吉安未敢躬谒】
天王简命重南巡绣斧遥临法象新荒郡何缘重拜覩菲才有赖再陶甄一封慷慨忧民计十载间关报主身章贡水澌流欲尽共言骢马早行春
圣主恩深贾谊才风流又上豫章台峩冠掩映云霄迥彩笔凭陵日月开铃响堂空疑乍至鸟栖鹤唳喜重来人传郡阁梅花瘦夜夜精光烛斗台
曾持三尺驻江城野鸟山花识姓名白鹭应同贞节白青螺能及使君清蹔寛郊甸埋轮意须记邮亭卧辙情寂寞侯芭难载酒殷勤想见旧诸生
北望齐东眼欲穿相传击壤独归田河山摇动搴帷色父老懽腾揽辔年棣棣威仪今不减棱棱丰骨尚依然桃花未识朝天急隔岸深深绾画船
访朱监翁座师
不辞蹑屩远寻师廿载襟怀始一披几向南中瞻海岱今从座上挹琼芝谩言潇洒吟风日愿学屏营立雪时滥厠门墙成底事抠趋惟有泪双垂
玄潭次罗文恭韵
玄都风境尚依然陈迹回看已十年渔唱浅深来渡口桃花烂漫放溪边鱼龙隐见澄潭窟松栢高参古殿前胜地清光容易得同游切莫负良缘
玄潭观
扁舟古渡正清秋宝阁凌空翠欲流骑鹤仙人诗可在焚鱼学士榻空留长松乍吼苍虬动叠浪初飜白雪浮霜剑磨崖千古色振衣还上最高头
谒周元公祠
水漫平田绿树滋野塘孤浦敞遗祠春融砌草年年长云拥图书片片垂未拜匡庐犹仰止坐听彭渚亦流澌乾坤负荷者谁子独立庭堦有所思
玄潭观次曾司空韵是日祀二刘文学
俎豆堂开系所思丹枫露冷正秋时昔年立雪人如在此日吟风客自知渺渺长川迷古渡悠悠世路共心期庭堦不尽迟回意千载真传为语谁
王塘南少卿会讲龙华
记得髫年此旧游重来说法使人愁天留故老传宗教人向空门悟实修野鸟有情凭槛语碧云无恙傍檐流诸君不用多惆怅试看青山自点头
同仁书院柬诸同盟
同仁丽馆枕山隈有客翩翩暮雨来我里衣冠原不忝此乡文物更多才虚窗尽袅桐云色曲槛斜通玉涧回最是传心难寄语春风习习到江梅
次汪静峰使君见怀韵
独向牕前抱膝吟春来偏觉主恩深悬崖忽堕仙人露碧水遥闻宓子琴断去葛藤时杜口坐穿木榻解忘心青青栢树缘非偶请听流莺送好音【公来诗有此时欲说无生话何事良朋空好音之句】
同诸友集讲太云寺
倦鸟投林意已闲何期招我入云山新硎自媿无全技寸管敢云窥一斑风送泉声侵佛幌日将树色拥禅关咏归尽有沂雩意春在岩前指顾间
少原余明府集通邑士缙会讲坐上有怀
一别禾川二十年归来此日共谭天鹿鸣似解怀人思【时有歌鹿鸣者】莺韵如闻出谷篇浪迹不堪追往事虚名犹自媿前贤春风满座还谁领庭草交加意已传
昔年赴戍道出禾川承龙袍溪带湖贺巽东修吾昆仲及龙生作霖高雅感念今昔怅然有怀
细雨泥涂行戌时多君高谊共相期危楼尊酒看雄劒野渡扁舟听子规仕路蹉跎羞短鬓林臯懒慢负深知悠悠禾水潭千尺照我肝肠有所思
阳明祠有感
元化曾将赤手扶名贤高牓映寰区先朝勲业谁能并此地宫墙半欲芜檐际闲云蛛挂网松梢明月鹤呼雏岩前空对苹蘩色几向庭阶荐束刍
青原偶感
少年曾此问迷津荏苒韶光及此晨大药不教顽石变春风难遣鬓毛新还凭麋鹿山中性来结烟霞物外身丘壑盟心吾敢负翠屏千古自嶙峋
赠刘述亭郎中
刘向传经事已违归来仍掩白柴扉空门似待幽人往莲社飜令静者依澹荡久便麋鹿性疎狂新制芰荷衣相看不尽泠然意彼我何时杜德机
同邓博罗登鸡鸣山时汝德司成同登
鸡鸣楼阁倚层霄我辈同登未寂寥曾向罗浮专五岭今从白下忆诸朝锺山云气当窗袅册府莺声傍柳娇不禁乡思春烂漫紫荆花下听鸣韶
理旧稿偶成
少年奇气颇峥嵘中岁蹉跎短鬓生着述漫言窥二酉谭玄空自守三庚雕虫篆刻非吾事覆瓿藏山亦世情徙宅欲巢衡霍顶春来驱犊带云畊
谢亲知见存
诏许巢由作远臣衡门吾亦爱吾真极知城市逢迎苦肯受亲朋礼数嗔野鹤青霄承沆瀣冥鸿天末远风尘不妨裘仲时相顾容我山中自在身
寄陈光庭效尧夫体
济济衣冠聚一堂须怜道脉类亡羊纲常万古天难泯师友千秋谊不忘弱草纷纷随逝水寒松郁郁自严霜振衣直上高台望骀荡春风遍八荒
看月怀陈光庭
皓魄凌霄夜睡迟科头松下漫支颐光涵天地堪谁说影动鱼龙祗自知露下风高看斗转庭空木落听蛩悲会心人远空陈迹千载嗒然忆惠施
别少原余明府
春风澹荡送行舟花满禾阳得胜游阖邑桑麻沾雨露邻封童叟起歌讴家传安道源流远政类中牟惠泽稠下榻不禁明发去壮心欲折大江头
鹭洲胜会以病阻赴漫占二首
懒慢山中学耦耕丁丁伐木忆同声天开章贡千年会人卧衡庐百感生未许春风分半席独将明月拥孤城从来鹭水澄澄绿好向江门共濯缨
东风吹动万回青夜送花香扑满庭野鸟间关还解语青山突兀对传经少年碣石高谭麈老去江湖是客星独往独来无一事大夫不是醉为醒
访刘静之光禄
怪来何事不相容久别那堪意气慵春到莺声求友切斋悬榻影带云封萧萧华发还同社渺渺苍波任去踪松竹岁寒吾敢负不妨时醉酒家佣
桐江晤徐献和廉访使
三十余年老弟兄相思几度梦魂惊忽闻青雀云间至不觉幽怀座上倾世味尝来偏磊磈人情閲处太纵横匡庐乞得闲身地岁晚相期共耦耕
少白先生归三吴
原是清朝执戟臣飜然孤艇度迷津乍看紫气神偏王久听玄谭意自真笔底青山堪寄老腰间宝剑未为贫悬知别後遥相忆江草江花入梦频
寄谢李廉访题仁文书院
西山凝望耸迢嶤宪府中开爽气摇历乱鵞羣随彩笔蹁跹凤翥下青霄河滨岂合当题品院宇真看动斗杓千载竚瞻从此始况堪棠?见文饶【李文饶唐代名臣有文饶集行于世】
七言絶句
题阳明先生像六首
登坛济济说良知不着丝毫更数谁抛却语言诸伎俩日星千古自昭垂
羣贤列圣无他语惟一惟精只此中腊底雪消山尽处柴门夜夜领春风
辛苦平生几问津迟回歧路倍伤神于今识得先生面野草闲花一様春
吾心宇宙有同然却道金谿是学禅不是先生勤指点谁令吾道日中天
吾乡先辈盛流传疑信相参苦未坚踏破草鞋无覔处始知吾道有真诠
人疑此道大圆通规矩方圆妙不穷效地法天无两事圆神方智总吾宗
仁文席上有破瓮者
斯道天开万象陈根荄枝叶总吾真诸君欲问传心者请听街前击瓮人
自警二首
收敛精神入太虚终朝兀兀总如愚老来不识原头路只恐青山也笑予
今朝不知明朝事肯效人间寿者痴若要了时即便了乾坤伶俐几男儿
送龙紫海侍御之秦二首
秦川自古帝王州此日乘骢亦壮游莫道匈奴今远避黄沙莽莽使人愁
三月莺花江上行大宛万马自逢迎骊歌不唱阳关曲鹭水悠悠万里情
龙华寺旧谭道处也归来不觉然辄成四絶情见于辞时自都匀环归
十年不到龙华寺归卧山僧旧草亭笑予漂泊西南久消得楞严几卷经
眼前事业岂为真世上浮名几误人寄语芸牕年少者莫将章句送青春
当年碣石谭天友白雪泠泠一代才长望青霄人去远孤身独遶法王台
拟向山中学耦耕归来犹自急王程莫将猿鹤移文诮须鉴当年报主情
赠唐仁卿【仁卿以弹王阳明先生祀事被谪】
范民部持册索别仁卿予於仁卿非燕游之好故其行也以规仁卿其有意乎
知君试政数年前把臂金陵岂偶然此别应须各努力莫将闲语负前贤
千圣相传只此心夫君何事外头寻雷风露雨无非教休向沙头只漫吟
谁道文编是学陈陈王学脉定谁真停轺如过江门里碧玉楼前春草新【君有白沙文编故云】
赠谢磐谷山人【山人系蒲州人年八十余匹马入都门讲学其祖父四世受业於诸君子】
棱棱丰骨自天成老向长安覔友生座上不须弹法指庭前菉竹已同声
堪怜四世老箕裘白髪萧萧亦壮游尘世相看成独往几人端不为身谋
马上吟
时逢闲处练元神过眼浮荣未是真雨散云消浑不碍山河大地露全身
忘思忘虑意闲闲莫道风尘老客顔独往独来无一事垂鞭马首看西山
出都门谩吟
萧萧行李去匆匆人拟前身是晦翁还少当年十二考氷壶秋月此心同
平生踪迹使人疑一片丹心祗自知雪搅长空人语少且携妻子共流离
自笑逢迎百不能人间好汉亦相憎萍踪到处曾飘泊游宦恰如行脚僧
谩吟六首
浮云抉破青天开撒手悬崖万丈台悟後浑然无一事无修原自有修来
廿年踪迹遍穷途到处人间费浪呼今日猛然无可道不妨人笑是痴愚
无古无今无显微千年贤圣竟同归庭前草色青青长未许人间说是非
腰间三尺龙泉剑付与人间斩葛藤未断葛藤终浪语须知斯道在人弘
纷纷谭道何多歧道听途闻也自欺纵说良知无覔处谁知吾道在希夷
有意搜寻终道远安排着意亦成魔鱼龙高卧澄潭彻莫以无风更起波
薛钦宇督学楚中
翩翩文彩迈时流拥传俄看出帝州大别山前春色满还谁同眺岳阳楼
濂溪溪上草绸缪月色岩光迥不侔寂寞河东风咏後沅兰湘芷忆前修
俞定所同年赴大名道
久别相看慰所思送君惟有泪临歧黄沙莽莽无穷意不为尊前感别离
赤水玄珠何处寻觉来大地悉黄金金陵紫塞迢迢道碧海青天夜夜心
杨如石任仁堂
巨海浮沤浪得身还谁一窍见天真东风吹动江门树一夜寒花遍地新
萧条陋巷可希顔今古何人解订顽为语故人杨伯子工夫只在舞雩间
示宇初同年
浮云不碍水中天翠竹亭亭大士禅江上渔翁高卧稳随风吹去渡头船
天池寺次阳明先生韵
嵯峨峭壁有高台太乙谁将混沌开见说远公曾说法空中纷堕雨花来
问道山僧谁是主山僧指点空中取空中无相亦无色龙过山头行暮雨
是处青山能作主年来无住亦无取琼浆一掬正泠泠翻手为云覆手雨
趺坐凌空并鸟宿雷声隐隐来东麓须臾雨散银河净月满岩头云满屋
友有以居间事谒者作此示之
四壁萧然未是贫清斋聊寄水云身请君试看岩前鹤刷羽千峰有半尘
岭外桃花深几许庭前松竹自青青江头几遇纫兰者也向渔翁咏独醒
和周吏部海门公韵
记得濒行倒玉巵春风系缆己多时别来几度增惆怅只向人前说项斯
文水潆回遶故城几呼渔父盏同倾醉来搔首忘机事独上冈头看月明
壁间时挂不弦琴风度泠泠万古心我欲一弹山水调却嫌人拟太高深
闲眠饱食只寻常不用人间费忖量欲向虚空弹一指却疑傀儡此登场
纷纷异说总纵横春到园林万木生檐角风传天籁处有声谁听到无声
每临秋水情偏淡兴揽千山迹不孤欲赠夫君难寄取临风倍觉一言无
江门渔父老渔矶笋蕨山中生事微莫道小臣忘报主春风时舞芰荷衣
丁酉元旦口占
春色光芒映太玄梅花吾意共相传年来心事浑如水也共儿童逐世缘
沈慎庵父母雪中赴泷江书院投赠
春风堂下集诸生一日能开万古盟莫道壶浆迎父老千山飞雪迓行旌【是日大雪】
文昌诸友共集投赠
尔乡先辈着千秋勲帛名高第一流俎豆堂开如在日愿将忠孝答前修
偶怀简泷江同社
泷水泷冈天下奇翠微深处竟谁知我来欲傍渔翁宿鸥鹭闲随钓艇移
题焚香图
先生检点已多年不待焚香始告?却笑纷纷欺暗室犹将底事赖苍天
题枯木图
铁干铜柯耸碧霄凌霜傲雪过前朝生来不是墙头柳耻向东风舞细腰
偶吟
尘埋宝镜已多年一旦光辉彻万千不是主人勤拂拭淤泥那得吐青莲
当年我爱薛夫子日日焚香可告天复性功深濂洛秘谁云书录是言诠
流水何曾与物争只缘造物忌高名闲观世态心如水几为浮名误此生
避世无难涉世难人情反覆几波澜从今卷却丝纶手不着羊裘不钓竿
信斯轩偈似曾文螺
铿然舍瑟春风里弄月吟归得我情千载真传谁会得好将一唯振家声
紫极观梦先太安人
夜阑紫极云深处梦里分明见母顔起听檐鸡催曙色两行血泪对青山
偶占与廖绍松
蹔借禅林一夜眠悠悠细雨到牕前空门即在人间世泥吐莲花色更鲜
予独宿太平山房果清上人远顾云欲复归宗寺予再三难之渠心甚坚予熟察其愿力学力必有合也漫书三絶赠之
踏破匡庐百万重不知何处是归宗堂开可结东林社来听闍黎半夜钟
我向青山学懒慵君还古寺振高踪他年法雨诸天集惊起潭中久卧龙
宝地久无狮子吼野狐时复出蒿莱回看佛骨青霄上照彻寒山万劫灰
同虞汝薇游太云寺
僧依水竹情偏寂客到空庭念亦休尔我相看无片语心随明月大江流
再游灵谷寺时邓定宇少宰孟莲渚通参杨止庵符卿同游
题诗曾记昔年游一别俄看已十秋松桧参天人境静会心无语万缘休
寺在锺陵最僻处千年香火志公开无心更覔空王法何日吟诗此再来
题无学卷兼柬三怀上人时同寓匡庐
见说栖霞曾住世忽闻飞锡在匡庐非生非死应须识莫向岩头又着书
持经为母到西台五两风轻一苇开月照蒲团猿鹤静好骑白鹿再归来
乞归久作青山主饱食闲眠学懒慵春来准拟岩前卧瀑布还当第几峰
柳渠翁与先大夫双崖公为儒连蹇世皆笑之而二老自喜今後人犹世儒业不废谁谓儒可笑哉惟贤世兄过我感今追昔口占奉勖
与君数世是通家仁厚诗书泽未涯天意茫茫那可问相逢且自惜年华
蓝生扩之常虑予召毁故作此解之
一入云山百念轻蒲团坐破竟无生碧潭深处藏名好纵是孤寒梦亦清
看来万事羽毛轻氷玉泠泠出世情不逐衆生留口业祗将心事托神明
怪得叔孙毁仲尼忧心悄悄亦何为死生进退浑忘却无恙青天祗自知
人间毁誉寻常耳定脚江门我最真千古真人千古眼尧仁跖暴总纎尘
黄仪部庭翠
江头系艇苦旬余无奈前旌望竟虚春鸟嘤嘤春水绿与君相见更何如
君依珠斗侍明君我傍岩头领白云心境纎毫原不二年年风月自平分
懒慵高卧钓台深白鹤飞鸣递好音无限心情难寄语独将长啸振空林
年来白业事如何驹隙光隂荏苒过莫道心斋无个事悬崖险峻误人多
赠梁绍东画士
问君能不绘予心只在青天月下寻莫怪病骸还偃蹇试看野鹤在松林
莲花绰约淤泥里肯逐东风逞艳姿外直中通元不染漫将彩笔寄予思
观音岩
观音妙相原非相洞里观音不是真若向此中参得透观音处处现全身
文江八景
墨潭澄镜
潭水澄澄清且沚心源不动湛如水一波才动万波随观象吾今悟至理
巽峰卓笔
峰头有笔大如椽一扫东南半壁天纵倒银河题不尽时嘘颢气欲凌烟
仁山拥翠
仁山万仞插芙蓉中有高人伴赤松我欲从之不可得他年结屋最高峰
字水拖蓝
风行水上字如云秀撷千山韵不羣岂是地灵呈象数故开宝篆兆人文
金滩春涨
春来江上鹁鸠鸣夜雨萧萧卷浪声无限中流频击楫和风相送片帆轻
剑石晴云
当年劈石自天成秀削芙蓉夹岸明云护风雷时作吼中宵隐隐似龙鸣
白沙晩照
水碧沙明两岸分斜阳拥照丽江濆山头倍有松楸慕风送渔歌不忍闻
桐江夜月
桐江江上水悠悠一派青山天际浮最是无情深夜月相看不尽古今愁
胡瑞之廉宪过访
十年抱病卧柴门过我频烦使者轩道在不须论出处坐穿木榻久忘言
别无念禅师
廿年白下忆相逢尔自西兮我自东神剑元来终会合夜看斗气贯长虹
稳把渔竿坐钓矶嗒然不辩是和非问予消息寻常事且向山中饱蕨薇
半生皮骨走红尘回首杨朱倍怆神老去垂缰今已晚出门有路即通津
归来兀兀坐空山藕断丝连意未闲夜半天风吹铁瓦千门万户破重关
客有绘无念禅师像者戏赠二絶
谁写云烟枯木容观来个个呼无念我知无念元无相想是灵光常现见
金陵过我嘴巴巴于今老去寂无譁持珠合口街头坐拍手儿童呼佛爷
勉明卿
明卿始以孝旌既而以忌者抑不知抑所以旌也
古来操行畏人知丘壑藏踪正所宜男儿无限平生事炯炯良心敢自欺
游青原翠屏
翠屏千古自嶙峋此日来游意独亲忽听歌声林木起始知天地属闲身
愿学集卷一

[book_title]卷二
钦定四库全书
愿学集卷二
明　邹元标　撰
书上
上朱金翁
窃常论相天下者事业不在既拜之後而在未拜之先何者其道贵先自重也自重而後人重之近时不无因依於人而始进势不无所因依则虽有炳煌之业其谁与我吾师身虽未进而得自重之道今虽不相又何憾焉且近时风俗愈下而议论横滋太阿倒置而机渐内移无论其尤者即一美事而甲可乙否以小人之心揣君子之腹道旁之议何事无之即一端士而朝夷暮跖以忌妒之心肆不根之谤萋菲之口何人无之此最今所当寒心者人心至此极矣握世道者譬之撑巨筏洪涛中赤戛戛乎难哉迟之风恬浪息利涉大川天其有意我师乎惟自重以待不肖又闻士君子齐三才灵万物匪仅仅以爵位自表见也陈剩夫胡敬斋彼一布衣也而千秋不磨师以正学示我弟子则师之所贻与弟子之所企期者又奚论相不相也友道相知不为貌言矧不肖於师何如惟师督诲之
谢萧兑隅
大都不肖之学务在自信自得夫依人谭说非中藏之珍也随人脚根非坚贞之守也元标宁甘遯世不敢附会以自欺宁守固穷不敢波流以逐世此则不肖仕与学者如此
启邓定宇
世纲沦废极矣匪有至人难语至学匪有至学亦难与至道归根以静太史公养邃矣至道非公凝而谁
其二
白云居士金带悬腰我本无心富贵怎奈富贵催人庄定山老翰家栖三十年赴部补官李西崖阁老曰定山衙门出色人物当优之丘仲深曰我不知所谓定山也仍补南郎中丘又曰引天下士叛君父者此人倪文毅复计之先朝号称隆盛时如此罗文恭晩年私与门人曰官家以国师礼处我我当一出乃严分宜徒每得文恭书把翰回环曰达夫达夫老夫不曾用得你已又曰名高了嘉靖时如此章文懿数起不赴国师必赴文懿官虽尊然平生国学稍有施为余不过大官中夜思量君父之义文懿必有怛然不自安者毛义亦是不闻道的人细想他色喜真是不虑而知的真性不肖先年以出处之义商之诸老及先生与念兄佥云当出弟亦以老慈年高七十余乘时得沾一命人子心稍慰遂无复留滞即播弄不悔今亦甚喜白云菽水眎昔戍时所得良多太君年八十余画舫相将江鱼竹笋进则振铎归则戏彩何所不得惟先生图之熟计之清静之士特优於躁进者若龙德正中大人则有间不加不损知性者出处视之一也惟有以教我是祝
柬友人
吾乡学问极能纒缚英豪三尺竖儿口能谈阳明问其所以为阳明白头不知也言及此令人厌甚吾兄直当摆脱诸陈言旧见直求自得苟能自得刍荛可采矧先正乎未能自得孔孟且不信矧阳明乎真正大英雄决不随人口吻决不随人脚跟至於学问中一段机权诡谲之术先贤决无此家法弟初年堕人术中不觉近始识破未得其学先得其术如入千层囹圄永无卬首之期此古今学术所繇分也吾兄以弟言为然乎吾辈千态万状有过失不妨使人看破惟是遮护不可有耳
复羊嵩原侍御
吾侪树立乾坤全在此学学术既明如沧溟之无所不容不然沟浍皆盈纵有微长亦如服乌头毒终有时发也丈在案牍中无非学术抛却寻春之说则似学有方所矣乌台之职在振风纪迩年政尚操切民其若焦存寛大弘博之意是即所以振风纪也且丈半棱整峻一望已俨然可畏即恩如春育下吏罔不奉法矣
答方凤轩民部
近世之士卑者亡足论即高明者亦有住着处何者未闻道故也足下来云肩头要树得起脚跟要站得定口头要守得定心肠要洗得净弟则以为只在一处作功吾侪顶天立地只靠得一个心心肠一净肩头自树脚跟自定言语自定孟轲氏曰先立乎其大者则其小者不能夺也此之谓矣不然千派万路应酧之所撼震亡穷而功夫之所料理者有限顾此失彼其将能乎此集义义袭之所由分惟足下教之弟入长安亦已三月在稠人中不善作便佞趋承之状衆皆木石视之又其下仇雠视之矣弟恬不以为意时而用我必竭尽驽力以答清朝时不用我芒鞵蓑笠匡庐彭蠡何处不投足也独弟见今时士气太卑无论大关系大节目闪烁万状即纎若毛发色动神疲国家气运全系此辈今若此殊可悯心
答颖泉翁
维持正学与充塞正气原无分别夫学而无益於世则玄虚之谭也气而不本之学则血气之刚也吾辈学无可见见之於事事无可考反之於心世岂有扶正学者而无正气耶亦岂有正气者而无正学耶太山岩岩历陈仁义所如不合浩然不屈孟氏之正气孟氏之学也一生历朝不满期年患难死生讲而不辍晦翁之正气晦翁之学也使当时谓孟子朱子而不足以维持正学则三尺童子所不信矣古人身任天下之重无一事可少而今人视事有躱闪者必其学之未有至也翁以为何如
答罗近溪
不肖年来亦渐有路妄谓此学一得即得不得即终身不得夫所谓即得者非影响袭取先儒所谓用力之久而一旦豁然贯通之谓也吾学贯通直是与天地同流廓然无涯更复何物可以易此先生以为然否望裁教之
答李见罗
不肖自总角时誓此心无愧天日即触染性回首提撕即得本心自有志大人之学妄谓此心无愧即是当下圣人此心牵绊纵谭王说伯如拖泥带水永无卬首之期故常於独知处人虽不知已独知之不谓翁一见而洞烛不肖之肺肝也虽然行百里者半九十所恃以夹持箴规恃有翁在不肖亦不敢不勉焉以无负此生以无负台教耳
其二
迩来正人颇难用世然正人亦不必於尽用吾学苟明吾心无愧即终身泉窦吾甘也所愿先生以身任斯文之重攻之者愈坚而执之者愈力继往开来舍此更无功课
其三
老先生眠食自爱皇仁如天必不使老勲臣抱向隅之泣正法眼藏正当此时寻绎出而一为千古吐气吾道有遭乎万里寄心
答文谷宗兄
弟窃观士君子在仕途君子有君子病小人有小人病小人病在卑汚或乘机而射利或与时而竞进此如面上之瘢有目者见之君子之病病在高明如澡躬自持过於刻厉则汚者忌中立不倚过於激昂则懦者慙且人情之迟速异宜强之以不堪则过天理之隆杀异宜责之以大难则甚此皆高明之士所自以为是者犹入骨之疮非有国手鲜克用瘳丈得无类君子之病欤一或类是今日正动心忍性之地裒多益寡之时未必非丈之助而弟之所深庆也圣人於知及仁守犹曰动必以礼则圣人经世之猷槩可识矣敢以是与丈共勖焉弟性资愚鲁自登仕籍盖几十年而贬而谪十居其九窃尝沈潜磨勘自知病根种种前之云云者正欲揭病根祈丈之不病以药我之病病也若谓屡经多难解安心诚愧之矣
其二
门下抱玄黄之学具千古之眼往往以不可抑之气为世仄目林栖数年果浩然独存耶亦返之恬淡寂莫之乡耶恬淡者道之都宅而三才之枢纽也元公提衡有宋无欲二字即恬淡之义愿与门下共镜之不肖在家别无伎俩惟从困衡中煞於此学稍有入处非复往者袭别藏以为已珍夸都市以为家宝可进亦可退可抑亦可伸而彼山鬼执伎俩以挠山僧者亦大騃矣苟此志之无怍誓将奉以终身
答尤监峯民部
兄前柬中意大都嫉世之虚谈而害道者夫虚谈者世间尽有总之实学者鲜不足以转移之若实学者多则虚者自消孔门一时仁贤彚集岂皆顔曾之徒惟在涵养而薰陶之故人才济济兄只当於自己身上整顿起来世之种种自欺者亦自有所观感而兴起也学问固以躬行为是然未可便以躬行是头脑若以躬行为头脑不知所行者何事如行孝所以行孝者何物行忠所以行忠者何物今人激昂慷慨外沽忠直之名而中藏恶垢有许多在果可谓行忠耶即此一事余可类推孟子曰行不着不着处便谓之不知道不然行足矣何以曰不着又何以曰不知道圣贤言亦不可不玩味之也兄云人之求为圣贤如人之求却病延年必质之卢扁考之素问等书然弟意窃谓病必有根善医者必察其病之所自来若不惟其根之求而惟其标之治旋治旋发扁鹊不为也世无良吏总之缘上无良观察上无良观察缘上无激劝人才之实兄来教真切大都风俗愈下滔滔江河挽之不止同志者亦略救得一二分便是好手段吾兄志真才高不可不任其责也集事以才成事以志志立学则为真儒治则为良吏愿与兄共勉之
柬吴安节
弟在患难中於近世谭学脚跟不能无感总之发根未真徒逐人谭说故不得不因世变为盛衰视宋儒精神万分相远愿与兄发愤矢心宁为真小人无为伪道学须从隐微处鞫审无令渣滓未尽不患不到光大地步也
其二
弟年来知台下功深志笃无从请教今天幸请正有日待仙舟过文江时弟扫径奉迓为万古之盟荆川先生二语正此老葛藤处山中念念不放过此从念盘桓者居官事事不放过此从事料理者是则心事俱是非则心事俱非此须觌面商量乃可耳
其三
舟中相对自与孟我疆邓文洁相友後今日重见之海内於此学心心念念须臾不舍如台下者不多得薛文清是朴实路头从此学决不误事久之洒然处则一而已弟年来深山寡侣常认无分别处即学日以笑谭亲俗子为事非知此学路头者决不开口然自省毕竟是讨便宜心肠自与台下别後又自有入处乃知学问无尽友真不可不会也山中去抚州数日敬持一书代候临书绻切
其四
书去数日即得手教谓神相感非耶台下若果再照白鹭青原弟当负弩前驱何止扫石莲洞片石待耶寡欲之说昔文洁数数勖弟至人之言不约而同佩服佩服虽然此义甚细若以世间行言欲则又易见矣何如今年新中诸君逢人感台下德爱乃知善教得民心如是附闻文洁集成乞多赐数册诸同志索之者多也此老学问甚浑深即文亦高厚惟同志者知之耳
答吕新吾少司寇
老兄家食时弟胸中屈指海内同心至中州首必新吾先生恨无由一请正耳兹幸同舍覩老兄精神凝定气象端严心服曰真有道君子也已在公会厅虽促膝片晌然老兄意旨总能窥其一二晩复承过我亹亹辩论弟言虽激自谓未尝有过老兄安得有一过耶而自署三过弟不敢以为然长空皎洁自生障碍耳老兄终日省过弟窃谓吾儒之学有大头脑头脑既定譬之大将威望有素小小奸宄亦自灭息若终日过上盘桓是破屋止贼灭於东而生於西终不能御贼枉费精神耳过固过也省过者又谁也识此而道思过半矣老兄恐弟高明之资易於豪雄超脱之识乐於径顿意甚良厚末复云明善先於诚身知止後於能得正协弟愚见夫曰知止止者何物曰明善明者何事必未有从事枝叶终日牵纒而曰知曰明也释氏诸书弟亦未尝泛观然其语未易道陆子阳明白沙三先生弟方奉之为指南老兄欲弟束之高阁是欲弟适越而北辕也不敢闻命三先生书商量处颇有而欲弃之弟不得其故老兄夜云极喜明道周濂溪先生书弟窃谓三先生直接列圣之统而与周程比肩者也若於三先生未信必其於周程未深信耳老兄思之弟自幼时不知者目之为清狂之士既登第後人目之为气节之士然弟蚤夜惶愧不敢自以为是者诚有见於道无穷性无穷故耳往年终日纪过终日书学正与省心纪相类也复有南臯日程敢以呈览弟虽愚钝必不敢视此身为赘疣而慢不加检顾弟所检者与时人不相似盖不在粧点间着脚中间省惕楮札难悉也我疆兄之学弟窃谓北方之学未能或之先至南方之学亦莫有过之者老兄不妨细细切磋他日知弟言不虚也吾侪路头不妨不同惟此志亘乎万古则不容不同弟後生小子何见何闻辱老兄教爱不得不披肝以闻诸图册谨领外具记一通说一通请教并新刻三种仝上望老兄终教之正来草归得无又谓弟纪过簿乎统希再示
其二
寄到呻吟语略一册如获面承夫学无穷尽欲书之即削南山之竹不足悉其藴奥惟於无可着言处煞有理会始信六经皆我注脚真所谓尘编一字无也不知门下能彻地信此一步否弟初拟春初乞归不谓量移不允迹涉怨望优游云司收敛恬淡实见得无可怨尤者在非勉而能之也何时得同门下一共淬砺念之念之
其三
山西之书曾拜於家以南都人寄至迟亦无便使修谢未几覩丈入为中执法矣弟深为社稷庆幸亡何覩邸报有弹射呻吟语略弟不觉呀然大笑夫吕先生之所殚精继往开来者在此而乃为廿年老友所借口昔宋氏诸老亦曾有此书不患不传之古今矣既覩丈无一字辩驳又服吕先生之定昔日当呻吟今日不当呻吟此俱有天则惜乎吕先生不明告此义於朝以开其窍也今世士习眩惑极矣昔为钻穴则又跳而之乎此如鬼如蜮不可方物由当事者一様葫芦故士巧有所避後有所觊丈其知之乎人品真诚屈指可数丈须大开胸襟勿为世界所惑也至嘱至嘱
其四
违教日久读丈疏可泣鬼神闻诬丈事令人胆寒穷奇饕餮之徒不相容于朝则可乃欲驾人以家族之祸此等心术鬼神有知宁食其余念之可为发竖目裂吾辈所可自信者惟天理二字人力终不能胜天也丈幸自寛常思与丈相处丈若谓弟不善藏身以沈蓄厚德如丈今亦遭此此俱可付之一遇矣孟叔龙往其余稿幸一收拾之邓定宇先生辞世天地闭贤人隐今不但隐矣念之可为世运扼腕想丈同此怀抱也昔士不得志於朝则山林而已今山林何如境象惴惴然惟祖宗坟宅是惧所至愁蹙即高卧得乎如弟连遭先母先妻之变百苦酸心两鬓已班以心知如丈不得一把臂开顔每南望中州令人神往因夏邑敝同年曾兄便附布鄙况书不尽苦情万一也不尽
答赵心堂中丞
学之不明於世久矣卑者堕落声色利达固无足瞬即高者搏空扪向触处成障如先生彼已无碍此非几无我之学者能之乎虽然其几始於无欲无欲则明明则公公则溥公溥视人犹己无复窒碍之患矣元标初拟先生学虽力践然一意潜藏恐於斯世斯民痌痒不甚关切今试之何如禹稷思天下饥溺犹已饥溺孔孟遑遑成己成物此真无碍之学不然恐流於世之所谓无碍者其於吾儒似稍间先生以为然否
柬周山泉总漕
近时以情识为仁体岂但非仁体即亦非真情识如飞鸟依人人自怜之以丈夫作妾妇态可羞也愿先生特行一意无使只眼者窥我德不孤必有邻何必混混逐逐而後称仁恕也不肖近在林臯磨勘先天一步之说无可言说有可言说者皆後天时事若涉教门即道路不同然不害其为一总在发根处要皜皜洁白若根缘不洁白到老迄无成功习气疑根即圣贤不能无一真百真一不真百不真不可不辩
其二
少宰归来麟冈生色默察此衷有加损否朝堂更鼎转眼沧桑人生飘萍孰为不变嗟乎孰染世味动附儒流此今学者之大病也我辈安敢不勉不肖窃窥神明临尔真是可畏纎毫未净无少隐匿道心浓魔军长从古然矣我辈可不严慎
答金存庵少司寇
盖尝慨道之明显莫盛於今之世而学之不甚取信於人亦莫盛於今之世下焉者固无足论而高明者凭其意识揣摩敷演成章无复体认深力故其入人也不深读日录种种心得井井有条昔人谓茧丝牛毛良工心独苦今於老先生见之矣钦服钦服不肖总角妄意先哲鋭意向往初入仕途年少气盛自干用罔谪处荒塞良心不死颇加磨勘孤陋无侣自谓有得及出而涉世故吾犹在根浅易摇顷复归家幸初志不坠觉此学真如菽粟布帛甚於水火恨未能坐春风听法诲耳
答周友山司农
宇宙虽广同心之士寥寥无几奚以面不面为亲疎焉间亦有号为同心者然发根隐微渣滓未尽千古之下犹可窥觌矧生同时乎若先生则固挺然南服者也长安倾对半朝别来不胜企想先生之学岂非所谓千万人吾往者欤夫学贵直入直入千谿万途总属囊括而实无纤毫之不尽也虽然能信实难来教习气疑根时相扰病良是良是先正云大疑则大进小疑则小进不但信为功德毋疑亦指迷之津疑亦未可少者惟是性气从有生来消磨不尽孟氏之岩岩程伊川之棱角朱晦翁之屡为人攻总之习气未了矧吾辈乎惟是不肖觉吾辈学不长进只缘精神有渗漏处非下全力终难廓彻不肖近一切抹煞愿终身请事惟先生迪我於成过必告善必闻是千万古知已不肖敢不奉以为指南望之望之
答陈心谷中丞
先年曾贡荛语请质退而自愧狂诞已而思台下端人也休休者也容人尽言者也必不以我为迂为诞兹奉鼎翰洋洋若将诱不肖尽言而惟恐其言之不尽令人颂服奚胜紬绎玄旨台下已闯圣学之窔而卓然先立其大前所赘陈者是何异捧土而塞河也虽然台下示我以圣学之鹄不肖有俗学请质诸前台下云其功在勿忘勿助而吃紧在慎独元标尝用勿忘勿助之功矣勿忘勿助在持志而养气一日忽悟曰暴气固不是而持志亦未为全是夫志即心之神也神无方而易无体非如一物拘拘然执之为已有也故惟恐其忘者非真忘也若真忘则不以生而存不以死而忘虽忘而未尝忘也元标亦尝用慎独之功矣以独为在心从而反求诸心盘桓数年犹自惉懘迩年来始知独非内也心意知虑固独也而鸢飞鱼跃亦独也戒慎恐惧慎也而优游涵泳亦慎也兀坐一室之内慎独也即兵戈抢攘千万人吾往亦此慎独也而庶几孔门慎独之旨虽然元标咸其颊舌孰若台下恂恂躬行之为愈乎然元标亦不敢不勉矣台下徵色发声察言观色之语此自圣门视履考祥家法前不肖所陈者盖见今世风会日流忌嫉成风乡评不足据而官声不足以徵故常谓士君子真有掀揭宇宙之思自信自考虽一国非之不顾也天下非之不顾也盖若有惩於今之时而不觉其言之过激耳望台下终裁之
其二
不肖常云吾侪心肠直要建诸天地质鬼神考三王俟百世若必以当时口吻验自已得失恐谐俗者多调停而凌特者多拂逆亦将以是为准乎望老公祖自信老公祖身系一方重镇其不能无冗无溷无窘者其迹也而实无冗无溷无窘者其体也本体自如不动不摇未可便谓之蓬心若必以是为蓬心则孔孟之汲汲皇皇周公三吐哺三握发其冗且溷如此可谓之蓬心乎惟是迩来虚文胜而实意衰议论繁而成功尠此在老公祖所深痛也当此颓靡之日静以制动简以御烦和而勿倡亦足以少济望老公祖教之
上朱监翁师
门生回思年华忽明年四十矣往抠趋函丈时英气勃勃今伎俩已尽木落天空无能光衍师训中夜惭惶惟是不染不取克遵矩矱此生誓不敢负我师也夫学道发志易耐久难苟能耐久精神与圣贤相为揖让语云不变塞焉强哉矫有味哉言之也学诚有得用世而非强世爱物而无尤物古圣贤无不可处之人无不可仕之国有一毫愤世意在与道较远师其以为然否
其二
不肖窃惟人在世法门料理功夫有疎有密惟从了心处印证无有歇空时南中旧游多为大贵人惟王洪阳道气相为煦沫奈此君去为醉翁主人今亦甚寥莫有道心者有道态有世心者有俗态此不足异也承师问及敢以此复若不肖半生经历功案颇有万却陈於前听之而已师与冯老先生昕夕聚首亦一时间气愿师彻明心体无泥经书无参意见此处得有转身地便是了心时愿师无二心可也
其三
自师入都曾两奉书一自邓定老一自敝邑刘上舍不知何时先後入览献岁元旦祝师万福今年师奏最计在四月间良足欣悦愿师收心内观得再生世兄一二人此门生祝师者如此学不可执见夫子焉不学一执见所入便有限性海无穷经刼难明於离意诚思想处密密参印殊觉见之不可执也焦从吾周友山杨复所刘明自师与之朝夕必有心得望以教门生门生年华老大师恩未报惟彻明心地一事止报师门万一不敢退惰师时加鞭勉茫茫宇宙真志真行至虚至谦愿矢此答师终身世间行未足渎师听也
答顔冲宇侍御
不肖於此学煞有入处不作疑不起障此不肖实得力处安得就正我翁世道茫茫同心者寡高官者自眎至尊无对卑小者以富贵利达为事不肖誓奉此志终身无改有便幸督我於成先觉之责断不容诿不肖能受大炉锤也
柬徐鲁源太常
学之不明久矣言孔者率本於二氏元标自绾发来闻江门余姚之旨尊如蓍蔡近颇不能无疑焉余姚直指良知其说画一而江门之说则襍矣语录中禅伯偈语时时备陈此盖由方外而超然自得者就其中以无念为宗与圣人老安少怀之旨亦自悬隔何者彼所谓宗者犹未免有意之也圣人则无意无必无固无我曷知有宗而未尝不宗也由之忘物回之忘善其所谓忘与今人之规规焉以声色名势为物以好为人师为已则又远矣先生既已窥无念之路愚意曷不以孔氏之仁为宗斯真正孔氏家法何如虽然江门精神如僊鹤搏空飘飘然不可得而羁圉仰而思之吾师也焉敢缓颊元标学未成章而随人口吻则吾岂敢
其二
来教云久乏良友则意孤不假提醒则缘竟逢大势利则好遁习有重坠则难反其意与文成同一恳恻敢不钦服虽然先生云觉惟此性无穷无染无累无伐夫觉矣则居斗室而不为寂应百折而不屡迁处匹夫匹妇而不为少处王公大人而不为贵凋三光齐万有皆是物也
答宋都宪桐冈
夫学之为世讳久矣自非独往之士谁肯以身任之又谁肯以身发挥之读佳制良工苦心真为独得学在得悟得悟则忠恕即一贯也明德明此亲民亲此更无他岐不肖居乡惟此一味功课
答锺文陆侍御
夫学非可以意气承当非可以知识揣摩日推月捱自有光融要难以言传也
答杨贯斋方伯
夫学贵有要得要则一齐俱了如明道定性识仁二书千古様子示学者作圣阶梯二程诸书似太少愚意当於二程语录内增入不知高见以为然否弟数年栖身闲地於此学颇有入处学须从自已磨练默识出来乃为自得乃为深造一切从闻见从意想得者终是剿说
答丁勺原参知
学在得悟终日讲说还是画饼终日躬行还是添足然欲入悟须从收敛退藏入语云收敛退藏乃见性情之实收敛退藏不是将形迹做假模様夜半而起见得此身种种浓酽计较满身过恶方才有虚受境象出来此收敛退藏入路也人年四十譬牵屠羊者愈入愈近思及此少年盛气伎俩一切批摋
答史忠屿比部
学问与政事原无两事以为有两事者自生障碍如文移迎送皆是实学随事於人有济随各官於彼有省发此是真学若舍却诸事别去寻道理孔孟复生亦无能为丈试察之弟近在寒寂中看民生不遂只是吏治不精吏治不精上课吏治或以交情或以乡曲或喜其逢迎一点虚灵遂为其所蔽而不觉故贻害於人长且远丈於此等处切勿放过考人所以自考也
答李心湖仪部
夫道无钜细学无精麤真修真学慥慥皜皜此是终身依据
柬冯文所督学
来教云任事有休任仁无休之语具审近来体认实功但不佞意分事与仁为二者世儒之见也夫事即仁也仁外无事事外无仁任事者无休任仁者则有休不休不足以为仁易曰休复吉此不佞年来麤入处幸出与柬溟丈正之
答萧汉颍太守
翰教云非我者不难于破而难於絶在我者不难於觉而难於完非实研究近里何能为此语不肖久从先辈浪习无所得年来从百死一生中探究实有见於万物皆我之旨夫有见於万物皆我本无可破可絶亦无可完可嫌可取愿老丈细究深信无落二见幸甚移风易俗儒者常谭然我惟因之则可顺之亦可无故取斯人而日忿戾之整齐之是驭马而烧之刻之也
答王丰舆方伯
教云须当下受用打成一片方为实证实悟夫所谓打成一片者非强而合之以已合彼之谓孟氏曰仁也者人也又曰形色天性也识得仁即是人人即为仁自本自根无思无为更有何事虽然理有顿悟事以渐修古先圣贤兢兢业业至远不休者何哉除却此段未免以欲为理认贼为子奔溃冲决莫知底止弟与兄丈咸有世道之责可不慎与
柬李元冲司马
兄志甚确人甚真愿力持之不变塞塞者不通之义此所以为强世间多少同志到仕途上以周密为功课以情欲为仁体一片滚滚到老何曾有成立兄勉之弟不槩祝也
其二
年来讲学先生在仕途人皆不信其不信之由亦当自反总在尘途上躁进周世狎俗夫既已冒讲学之名而又官必美俗必谐非不佞所敢知也
柬徐匡岳督学
世之任道者须先开眼若眼未开所任者意兴气魄久则弛兄以为然否近来同志入仕途八字定脚者甚少故於吾兄不能不怀思
其二
得来益稿读之服丈信道之笃任道之勇尊师之诚吾榜中得丈真增光九鼎吾道中得丈真竖立万仞但觉丈谭道如贫子暴富成一家当丈若将辛苦所起家当一手打破手里起得手里散得作一穷汉便成真匡岳不知丈以弟为戏言乎亦以刍荛为可采乎学问只到止则修在其中若更提修是二之止不容易匪修何能得止丈若真知止则仕与学无两事出与处无两心何必以洁身为高从官为汚哉宜乘精力健朗报答明世为祝
柬吕叔简中丞
顾弟与兄所蒿目千古者不以一时升沈荣辱之迹而在万世学术之的兄苦心拮据亦既有年今澄然无事乎日休乎未能日休譬之负土填海力尽而毙先正云千休千处得孟氏云行所无事明道云内外两忘此正学眼藏一差毫厘迷缪千里弟自去年後豁然一醒非复向时吴下阿蒙敬食芹而美远以荐兄勿入口而辣也何当执手相眎一笑
柬冯望山孝廉
夫子论仁守矣必先曰知及之盖知及则所守者不错孟氏论始条理为知之事盖知则入圣有基孔孟之所谓知即所谓悟也道丈悟耶未悟耶日捱月磨水尽山穷始知仁知合一之旨良非欺我形色即天性无气质之可袪万物皆备我无物累之可融天自运川自流本无蔽锢亦难粉饰信此而後为达天德若徒规规较量名色器数先贤语言浅深正所谓贫子谭金与沈溺欲界者清浊何後先焉不肖年来颇有契於此一语如虚甘伏妄言之愆神明其鉴我心不二矣
其二
大学一书全在知止知止则修齐治平物格诚正一以贯之心斋先生云斯止无止斯所无所若以为有所者子莫执中也木落藤枯水尽山穷门下必恍然无疑於此不肖受家师提直之恩生平心口不敢自负近归来闭关自省足不敢履枨闑近刻二册并祠记一通请教门下索我於语略中亦见一斑矣
答祝无功明府
夫士患无真志真学耳真志真学愈练愈光世间行岂罣灵襟哉兄丈晩登一第苦心为令而上人不尽知其为儒下人不尽信其为难遇此足以见兄丈之真能从此勘得明晰屹然不变亦可少歇脚矣若彼攻作用以酧世者伪儒也不愿同志有此
答周中岳进士
吾辈有挺然不拔之志要有汪汪千顷之量故曰士不可不弘毅近士喜谭奇气劲节皆是气习之病究竟与委靡功名者一耳一心近里便自平常安稳
答傅楚筑方伯
台下今当雄藩孜孜知人安民是真悟也舍此而索之窈冥昏默是眎悟为空心与事为二矣昔象山点慈湖於讼扇时而赵清献则於坐堂上有省此从事磨练而入不以思索为悟境明矣
答钱继忠
夫君子不必之人而所必者此心吾心真诚则凡毁誉计较之私方眎之为蚁鬬为蜂戏而真定自若老丈其确信无惑瞿塘灧澦维檝既固所向无复迷津矣
柬陆五台
吾辈立朝庸人有庸人病好人有好人病庸人病在好利好名好人病在情识夫情识不去则虽朗如秋监终是渣滓夫渣滓不能为太虚之障亦能为太虚之累常爱先辈因女壻求官推桌碎食器於地一事思之冷面寒铁令人发竖
柬汪登原督学
先辈谓此官须浑身是天理孟轲氏曰反身而诚乐莫大焉仁者以天地万物为一身而曲儒则认一身为身认检制防闲为反身无惑乎其未能乐
柬孟云浦文选
人真人也官假官也吏曹假之所从出乎假者居其地密情缛仪送往迎来厚同乡同年旧僚旧交预报陞除曲为应援此感其小惠彼称其厚德是人亦得微名仕途仕途亦误采而用之弟尝窃观之譬之藤萝左纒右绊非大斧利刃不能割断大丈夫宁为辕驹无为社鼠宁为苍松无为藤萝多少英雄误入此坑堑矣若吾兄昂首何似易曰过涉灭顶愿三复其言弟愿兄无迷本真若曰本无真假无作真假观则弟当三缄矣
答田竹山太守
赤子之心无中外无遐迩尽同此心若谓大人者为赤子时其心独异则亦非天命之性矣大人为赤子时此啼哭此乳抱凡民恶人为赤子时亦此啼哭此乳抱不增不减无凡无圣大人者特顺此心凡人迷此心恶人逆此心凡人不迷而悟则大人矣恶人不逆而顺亦大人矣人於此处看得亲切真是人皆可以为尧舜直是超凡入圣愿门下彻地信此若谓又须格物格物格其迷而逆者非多其闻识之谓若多其闻识适足为此心之障耳阳明之良知乃乾以易知之知非有对待之知也既曰无对即中心即性即中即道即行即天理实无有二义後儒之所谓良知去阳明又远乃知识之知夫识非不可谓自知来而实不可认贼为子虽然阳明语有为上达语者亦有为下学入门语者曰其言语正当快意时便翕然收敛得下又曰如猫捕鼠如鸡伏卵那有工夫说闲话管闲事此等语亦自警策舍其心性诸语而取其警策者亦自有受用处似不必有异同也予独怪今之谭良知者以识为知不知尚有无知之知夫无知之知不落拟议不落情识此不肖有志未之能也愿与门下共竟之
答江缵石中丞
世肩天下之重任者须是明天下之学夫学非一人之学天下之公学也此心生生之机流盎宇宙不作见解不起测度便是羲皇气象人皆可为尧舜者以此弟痴儒一心以报国为事为世龃龉此自有任其责者於已何伤移官南来良朋亦不少萧寺名园趺坐谭心与门下建牙听政其心一也感念同心之雅辄布愚悃不尽
答沈镜宇少司空
夫上之朝讲及东宫事此虽第一义然难以口争调和而默护之可矣後进出位言者虽有亦不可病之笃恭不显万古消沈向此中惟翁与诸君子留意不肖来南实觉无可增减者忆昔年自贵竹茹艰履辛百死一生自谓於学有进既涉官省垣私觉未也幸谪南刑幕一年余不肖不敢退堕一日年余转铨曹自谓再谪之力居多已自铨曹归家五年一朝稍有所入自谓庶几矣已之都下又觉未也盖以血气为德性以知识为性体以卤莽为直捷愆尤种种认贼为子幸复来南动而知悔始知道无穷尽功无间断从性气发扬日放日怠从性气练磨无时无功则天所以成不肖者意良深厚不肖并不敢以名位为轩轾也翁再勿为念不肖不敢请告者见左迁者便悻悻不安其位不肖不敢躁急以逆君又方奉母南来遽奉之归亦非子道不肖不敢薄亲两推不允遽欲辞官是遗佚而怨厄穷而闵圣贤决不如此不肖不敢拂造化惟听大计後爪期且近或可儌一命报亲从容而去於臣子之义不悖如是而已
答冯慕冈佥宪
近时学术龎襍入门宜慎夫学未有不从磨练经历而能有得者足下久当知之不敢多赘也
其二
顷承寄念知道念精进忧世心切但未见示近日用何功得以知密修密证处方有商量倘未有实落亲证虽日近名友相处成话柄耳世之沦废固可忧然未有学不亲切而能以意见用世者此不孝孤折肱而来非虚语也不孝孤顷覩廷推命窃为世道加额乃复不果何说要自有数存静以俟之
其三
足下入楚鄙意疑其与时不相合今果如此足下安之世间言语不复为足下道惟是从万死一生中勘校多凶多惧千苦万楚中间吾性安在明得性体方不负此番受用若要熟须从这里过不然纵说向道未免从世间语言粧点意气撑持语言粧点终露色庄意气撑持终有消歇足下勉之上聪明同尧舜好生同天地心知足下为国为民一点真心但恐吾辈负君负国不愁君与国负吾辈臣子勉之勉之处困而亨亨字了心之谓能了心始是亨通吾岂望足下以一世人哉临书不尽肝肠语仰乞台照自爱自寛
答刘澹峯给谏
不佞再入金陵无可为梓里道惟是不怨不尤近里着已不敢不勉盖尝论今之学者动喜称奇气劲节其流弊与沈溺欲海者则一夫士固自有真愿与门下交镜之
答冯谦川太仆
夫道原自平坦中流出自可久可大一切少年英华刚鋭之气宜剥蚀消铄
答吴念虚太守
吾道於忙处辱处难处能镇静寛裕此即入道之门
答刘淳寰廉访
承谕衙斋坐对烟云鱼鸟不减林臯知丈趣自别但学如有见簿书纷挐亦烟云鱼鸟也不然恐成玩弄隆万间同志济济求如近溪先生能作个了事汉煞难其人丈取识仁篇从後閲起一次至十次他日见教吾辈生既知向学再无得作不生不死人无得作半间半界人无得将聪明来倩无得将意见抵无得将平生行谊算数将身是个一无知无能愚人得转身路方谓首出庶物
答宋正吾吏部
标伏在林臯於同心之友未尝不睠然有怀忽承台翰胸中添我宋先生也何时得一奉色笑以完心愿此道如水至淡无味轻重随人自取足下在浓艳中独索之淡然之味又加意於寛闲病夫此其趋操元标谨拜而藏之中心并承尊指发挥一篇付盛从以行盛从至止小庵三日笔澁词不足道心中万一养之不到故言之不茂负足下来意矣邓定老有太夫人之丧恐未能执笔冯丈古心古行幸勖之以闇然自饬爱身所以报国也
答周海门吏部
得扇中语知兄於斯道撺身研穷但中云欲中亦有礼不行中亦有非礼二句似有未莹欲即理也不行再无有不行时性犹水也水岂有不流时节原宪是未识性将来把捉故夫子但许其难不许其仁再具答别幅请教
答陆时乘孝廉
足下伟姿时入梦思大鹏宜翔寥廓犹滞丘樊此何以故得读佳作多聱牙诘曲岂袭鈎棘之体忘雅驯之度乎夫祖庄列瞿昙氏口沬以文圣贤之精神此近世之陋习非大英豪不能回首足下宜无所事此夫理无得於心而妄为穿凿者舛也学无彻於见而妄为附会者谬也不佞常谓今秀才家谭天说地试问渠自家性命何似则茫然置对何者学未有见也足下欲有见乎试掀番窠臼自辟一乾坤一生受用不尽岂独一生即夙世良因皆於今生植之足下勉之不佞二毛参差无补盛朝徒负浮名为造物忌归来悬一榻白云之隈时有知巳或以为师或以为友或在师友之间亦时有向往处不敢负光隂耳草草布谢书不写心
答刘直州吏部
门下归未得走一介请益顷有僧传门下逍遥匡阜间恨不得侍杖屦来往白云窝即证千古然心向往矣以门下之才之志何坚不穿何微不入满载由已解缆亦由己更不从他家托鉢惟是吾辈终身结果系於最初一念最初一念即是配天地并日月质鬼神稍有渣滓终身必现古人形着动变之语岂欺我哉门下三乐俱全天纵颇笃更无一毫足以芥冲抱者易之潜爻实惟其时如不肖多难灰心年几老大精神非复故吾惟有休心以坚末路无足仰裨高明门下不以腐物见弃窃愿虚心有闻焉佳诗冲然大雅捧咏如披清风时值水寖举足泥涂未能酬和空有愧赧惟高明照亮不尽引企
答刘开卿吉卿茂才
吾侪有志於道宜出身担当大开田地更不沿门持鉢一心开荒牛具种子齐来得见大意即当发誓度人更不向竹篱茅舍藏身足下勉之
其二
昨冒病走雪中百余里上文昌书院梁归从舆中思及贤昆仲盖谓吾邑如巨室必须有人撑持其所撑持必须有人承当此学此学岂易承当乎未开眼千古虽属大儒亦名影响可不惧乎来教云僻性难除客气易动近於难除时十分磨刮於易动时十分把捉愚窃谓僻性客气未足为学累惟十分磨刮十分把捉则其为病不小贤昆仲欲寒彻骨乎每相见时能向我终日开口使贤昆仲开不得一口是其彻骨时矣今尚早在他日必知之
答朱汝虞大理
久不得吾兄教殊仰殊仰得来教云道理无涯究竟匪易诚然诚然吾辈发根处真工夫日子深舂杵竟成鍼未知学人却要发愤既知学人非全放下终难辏泊起炉作竈把捉意念自以为实得力不知去道愈远何啻霄壤吾兄以为何如
答李养愚中丞
黄友来具审道候万福贵邑两名儒挺出非丈一表章其间先正流风几於剥落乃知地方不可无端人也感应之理今古不爽他日必有传丈之学者丈真修密诣弟何敢赞一辞但招引初学欲其脚根稳固不东走西驰必以实践为言若真正工力完密之人直当以彻性命为了手来教云心无停机学无止法夫无停机者造化生生之妙也吾辈又欲施人力其间似乎与造物争衡故曰率性之谓道世儒以意念纒緜妄谓实功终无得力之日不知丈以为然否弟亦实无所得徒一时臆见然亦自师友困苦磨练出来故不觉缕缕且与丈廿载生死之交敢有隐情伏乞斥正
其二
曩承重委不肖细批善山公卷觉此老尽入细微故谩揭其入处扬之简譬之井蛙窥天天虽小不可谓非天也得来教洋洋满纸具仞丈苦心实功孔曰习远而在慎习孟曰恻隐而在扩充丈身任继述之责握孔孟之印即此二语足以质往圣开来学何必一一谈良知而後为学乎敝郡人谈二字者甚多居官褆身有能如丈之不愧孔孟否虽然弟有请焉曰习远不知所远者亦算得性否若谓不由於性则所习者谁为习之曰四端在扩充不知扩充还假人力否既曰真心亦不俟扩充而自弥满六合也风便幸批教来教云今主教当用一转语夫道一而已矣精神不真转语成虚吾辈惟当息心置辩务底自得道在天地原无病也何君归愧无以发之实而来虚而归空有赧顔
答蔡凤池明府
远承台谕知门下勃然有志於道至末云修道以仁仁者人也道即为身身即为道门下闯斯道之奥矣虽然此非可以亿度言非实透彻则身是身道是道邈然其不相涉昔杨慈湖问如何是本心象山指点断扇讼是本心慈湖遂廓然大悟门下今犹听讼际试一印正果与慈湖当下无间否若疑猜未断身与道犹二之也不肖生平实从忧戚患难屈辱寂寞磨练而来不敢诳语门下宜办坚定必往之志无以二三之见襍之斯道幸甚敬谢远存不尽仰止
启盛平寰主政
不肖裁尺一谢夙爱而老丈不鄙夷我累累数百言皆近世末学之膏肓老丈似亦有槩於中诚哉其言也夫既称为学道人矣而复落声色货利进取坑臼彼虽得一世浮名利一世进取然君子视之如见肺肝其与不学者卒同归於湮灭腐朽而已此不足忧也惟是弟观世之愤人之假者多弃已之真夫彼之假可嫉也我之真可寻也我精神若逼真直贯日月通四海流万古矧今世之人不可以感动乎弟愿丈且爱己之真实从子臣弟友忘情声色名利竖起脊梁务达天德不负此生斯弟所効忠者如此贵乡先哲如尤西川先生近世醇儒丈取其书而究之必有以复我临书不任依切伏惟炳鉴外小刻二册为受教地幸正之
答杨惟举谢汝敬孝廉
未知足下归息时时有怀忽捧翰教次於面炙贵邑崛起二公人人拭目以观竖立夫竖立科第者一时之计竖立道德者百千年之计足下雅志素办愿更努力盖人生世上如石火电光直当与人为善与人为善不在哓哓争同异惟在独知处密证自修衆人所欲者我能不欲衆人所为者我能不为久之人亦自化於善矣今之人不为不欲良心岂不昭揭只为欲根一萌天地为昏转眼沧桑并所欲者无纎毫受用祗见不学者之愚也足下登高招臂其见必远窃听佳誉以慰同心敬谢远存诸不悉
启曾植斋宗伯
先年以鄙见请正辱长篇娓娓惟惧弟之落坑堑而欲拯之非丈卫道之笃何能有此弟心服心感予辈学最怕执见以为家舍弟若执止无所止以为是则亦有所止也丈若不执有所止以为是则亦无所止也弟所奉告者两人以此密证而丈所告者则谓启迪後学不可以此立教诚然然弟犹有请质焉弟读大学常谓启後儒纷纷异同之辩实此一书盖以其多落阶级若中庸只一性字便自包括身心意知物包括国家天下阳明先生只提一知字以包之诚善读大学者也我辈认得性字透即大学且为注脚彼儒者若何为异若何为同可一笑而置矣文王之止仁止敬止孝止慈止信岂如今人一一而求之盖文王之德之纯纯者纯是德性也为君自仁为臣自敬为父自慈为子自孝与国人自信故诵文王曰於乎不显若一一以求所谓孝敬仁慈信而止之则亦显矣且弟所谓知止者即易所谓休复学问不得受用只为不得休无论陷溺利欲为不得休即终日兢兢天理亦为未休易曰天下何思何虑又曰易无思也无为也必如此谓之穷神谓之尽性至命舍此而学不过以意见纒缚道理而已非自得也弟愚见如此老兄弟不妨时相商搉宇宙内同心能几人也谨此请正伏惟批教
答许敬庵中丞
先生起家时滞迹周南方欲修讯而棨戟遥指八闽矣一中丞不足为先生喜惟是紫阳後遗风凋落山川寂寞得潜修实儒提衡其上此足为世道喜也窃谓民生不遂由官纪不清小臣不廉由大臣不法此其机若转圜匪言语能喻先生勉之世号为儒者口谭性命身堕欲界一入仕辙乘机伺便辄攘臂争先吾辈今日惟愿以身发挥之悟贵透彻修在慥慥诸圣复生无以易此门下其谓何不肖束发嗜学苦困有年庚寅值四十初度日日思年华老大寂无所闻幸天灵偶有所入翻然出山思欲乘壮时为国家効一割而忌者黠者相鬭捷其中至令今上有三黜之疑实非上意先年请告未允今已发乞休疏盖进退礼义用行舍藏褆身要领不敢坏先贤轨度即以此得重谴所不辞谨因注存申谢并布近况如此临楮瞻遡不任
答刘奎阳
读足下来教知用功良深但云觉此中时有空明境界此段境界儒者执之为人间洞天知学者目之为隂山鬼窟若不从此鬼窟度日始知真学足下欲功夫无间断所以间断欲主宰归一所以不归一请道不欲无间断不欲无归一作何调停此处即子不能得之亲也弟昨日自文昌上梁冒雪而归正思邑中无有担当此学者得来教慰我心期望丈教之学志不可不成此当事者之责不然他日有不可知者惟丈倡之
答余镜原中丞
吾辈既知此学此皇极之福学无用以事为用道无体以事为体日间於事事物物无放过处即此便是实学更不必羡入山也惟是不孝觉生平麤志於此浮气为祟未能入里处事自家庭以及衆务皆从刻薄一边此最害道不浅伤造化之元气昔人称孔子曰太和元气流行近而悔之无及门下既志此道愿以不孝为戒宁心迹不见亮于人而吾身之元气决不可伤不孝孤折肱於此故首以是言即此是深造即此是自得即此是心传门下以为何如刘淳寰丈真修真品服官不孝孤亦欲进此语世间好人蹈此二字以为家当者不少以是知吾辈宜学也
答沈铭缜太史
荒牍冒干典记乃辱门下推老先生爱俯蒙优答兼辱赐奠高谊泠泠寸心难冺不孝於门下未面然门下心事卓荦才猷宏钜则时於老先生所悉之今有斯世斯道之寄者患无才将之有才者患无诚门下才诚养之有素将来何钜不肩不独通家之私愿也窃尝窥孟子登东山而小鲁是教人开见地一着登高一步则见大一步故先儒曰内重见外之轻今之重外轻内者彼无所见之也孟子惟开千古之见故屣万锺藐王侯世儒漫读过只云所见既高则其视下益小所见者果何物耶若只在名相义理上恐便不能轻小外物门下以为何如望进而教之不孝襄先慈大事外即结茅深山之滨与樵夫木石为侣怀我先觉此心悠悠如之何久欲申谢津梁阻絶敬因入贺杨使君布所请正如此临风仰止
谢袁玉蟠太史
不孝过不自揣冒干名贤乃辱不鄙夷赐之教言洞肝决肠兼赐奠唁更辱雄文跪而告之先灵九原有耀元标益信此心无内外无人我无远近无古今纎毫不隔也年来海内於此学有窥者不孝方期之为仕路津梁乃皆垂趐而归世遂以为诟病岂天忌其开眼而坚其成乎亦保任之功尚疎耶夫学犹不离保任此不得已为痴人面前解嘲若真正开眼保任更何复言门下亦以不保任为保任耶亦未离保任耶亦保任犹不害为不保任耶昔吾邑先正末年单提收摄保聚四字不孝窃疑其神识用事今拘儒犹以此为救命灵符门下将孰之从
柬刘云峤太史
小力归备述丈雅谊此自丈锡类之仁念不孝孤千辛万苦无能报亡人万一故必欲底于成弟何修而得此於大贤惟有感篆而已先慈复荷丈雄文厚奠九原生色感极欲涕久欲申谢缘只身躬襄事之後积忧积苦积劳积病且家无可遣之童遂成稽迟丈必不谓不孝弟为不知德人矣兹敬专人布下忱丈归而养高此自千古定着即欲负天下之重未有不自艰难静观出来无论诸贤而严分宜先生黔山之养十年诗云元无蔡泽轻肥志不向唐生更问年此何等志气世皆以大任器丈不孝弟则云大任今古无限惟真心为大人则不以彼易此定宇先生往矣此老我辈矜式奚以名位论轩轾哉西江谭学令人掩耳直证圣修不孝不能不望丈为前驱幸有以振之不孝孤襄事毕已结茅山中楹帖云居深山之中随俗所便生圣明之世与天者游【其二】野兴还来羣鹿豕庸才端合老山林【其三】新辟山门径躬耕陇上田丈肯驾雪夜之舟不孝弟当开蒋诩之径无言扫周益公雪矣临书引睇
六科公书
不孝腐儒也握发从诸先达游今二毛种种矣窃窥吾儒之学别无奇特惟亲其亲及人之亲子其子及人之子如是而已故孟氏曰人人亲其亲长其长而天下平夫天下平至难事而不外亲亲长长非孟氏眼高千古安能道此不孝自先母先室之变茹痛忍死以考满事辱我门下哀逝闵生翼我於成俾不孝得跪告先亡者则谁之赐哉所谓亲其亲及人之亲子其子及人之子於门下见之即此便是善与人同门下更无他让不孝更不以世语谢矣
柬余少原
自门下别文江後顷过禾川令人覩遗祠而兴思耳圣旨未下在门下必不为苦有志作人有心世道者正是磨礲处受苦一翻则进益一翻心细一翻始知世间不得意人亦有不自由处方能以已及人方能恕以待物方能忍人所不能忍学非从困衡中纵聪明伶俐极终成话柄历观古名贤不孝不能无疑心耳以其未困也门下勉之世间可语者甚少有志者甚少易之睽曰君子以同而异日间与人同者迹也默默进修体认则同而异也不孝移家深山中万不得已盖苦难言处亦自知得近日体贴静後观喜怒哀乐未发前作何气象乃知宋儒亦深入此正着实用功处门下试之必不诬各项参来学方不错始有归一处日间与友朋相处还当敬而静此正近日对证功课心悬悬左右附此谭心惟自爱
答钱启新侍御
吴中使便多是匆匆无从寄候知门下杜迹深山与世相忘尝念世无真正为国家担当之人有真正担当之人又羣起而忌之门下是也门下何负於国哉每从友人熟数门下巡粤西状过则有之不及则未也窃为敛衽门下近功何似吾辈学学其同于人者非学其异於人者与渔樵牧竖匹夫匹妇同体是真正学问千言万语俱从自家身上体贴方为实学不然以为天地间一塲好事一塲好话无异儿戏弟所谓管先生末一条路者煞难言不孝知丈之一条路又微与不孝不同须联榻而後知之世路嶮崎合并良难南望令人脉脉向往矣不孝积忧积苦言难宣心三小刻请教丈未忘我再望嗣音学脉关系千古周父母使源源来也临书惓惓
柬郭青螺司马
李见罗公修身为本此艮背功夫此老必不言大旨不越此刘云峤兄净土此生死功夫李则凝神一窍刘则结念一?凝神者不欲使神外走结念者不欲使念分散净土功夫闲时货急时用也两家道路各不相妨能两兼之亦可能两忘之更妙翁丈今日能两兼之两忘之乎愚意翁丈於生平竭力一二不朽之图毕精竭知亦已尽矣日间无事宜一味休歇将去不思善不思恶平平坦坦熙熙穆穆自有好消息相应易曰休复吉此弟请正鄙意幸批教之
答前人
足下高明但沈涵收敛之极便自稳当久而知不肖言有味也起灭不易持循此处难商量欲持循即自起灭而又欲持循无起灭乎幸参之
答曾敦吾二守
足下引诸贤世德为言此犹落见解足下知渔樵畊牧家世业即世德乎过信此一步则不敢卑今而尊古矣
答管东溟佥宪
初丈寄七九录刘野僊者到丁年兄者未到弟披读之中间不但如前批驳且有许多可疑处动辄说梦说应感说道统有归说转轮王令人大生疑丈心夫使学者竭蹷而不止者谁之过欤弟年来觉无可说得丈书动辄万余言究竟必欲合三教为一即此是妄心即此是多事今日弟不苦口与丈说破谁复为此言者弟叨庇襄先慈後事已结屋深山中楹铭云居深山之中随俗所便生圣明之世与天者游即此是弟一部问辨录苏老云但愿生儿愚且蠢无灾无难到公卿弟云但得生人寡且陋不僊不佛不圣人丈之病在多若无若虚是丈今日受用处附此谢并布欲言书不尽结万一
柬蔡虚台选部
顷从青原山中匆匆奉谢中间不记云何是时楮笔不恪计知已垂亮丈金玉君子近精进此学行且一日千里惟是学以培养天地元气为主则自不差若自己身上做得光洁於他人身上全然不管此於世间称好人而元气亦薄矣说明德便即说亲民一民失所引为巳责古人往往如此丈有志世道有天下国家重责者幸进此一步则福气更无量以丈仁心为质於此学更有根基弟不望丈谁望哉弟在农间十年无开顔事近闻上册立爰立二事喜极欲狂江湖小臣难道无心廊庙但中间机括不知上自转乎亦有斡旋者乎幸示弟敬此候起居并布欲言如此临书不尽心中万一仰干心照
柬刘斗墟宪副
信友为君子已亦君子矣信友为圣贤巳亦圣贤矣有一毫逆度心损巳莫甚学仙者扶持一人升仙即是一仙吾辈须如此乃能处末世之局促者浩浩其天也
贺李本晦进士
罗儒士行曾匆匆布忱书行後思足下孝友置之古人中不过而一段慈衷至性则又天地神鬼之所鉴昭也居尝谓绘神者必先以沈檀为质未闻其以沟渎朽材此贵质之说也足下有其质矣从此以至性而一乡一国而天下俾世覩真儒明德亲民之学以吾里为鹄则足下之明德远哉不佞老矣望足下以衣被吾文江者犹落第二义惟足下勖之万里发轫政自今日始此学如入海无以望洋自沮不备
贺萧拙修进士
观人者观其细微细者巨之徵也不佞熟足下居里细行至详备今足下第是天以仪我邦人士也有不为也可以有为轲氏明言眉山氏发挥最详尽足下其必大有为于明世若区区以一第贺不堪足下一瞬吾里先辈彻始彻终光明俊伟孜孜求友以故出处皆有章程惟是不佞老而懒亡能为他山之助然谈及足下有奋心矣
贺郭章弢进士
足下第为足下喜为曾舜徵喜而里中人传有贺客凑集庆堂者甫翁曰此何大事与族中亲友相约一茗而别此之清风谭之有生气咸曰非是翁不生是子足下资本金玉虚已下人又加以家庭烝又培养之自臻广大高明与古人为徒竟甫翁所谓大事者予日望之且以鞭末後着矣
贺萧如城进士
君家少师之所贻者何浓郁而深厚哉宜足下之挺然明时也足下有今日自青衿向闇夫弟数道之此不必为足下贺少师旧书在秘阁中可取而读之吾郡数年藜阁不入岂有待耶幸勉之仕路危道学入微始不为危所侵谨固维檝亲正人为切砥幸毋少置念不宣
答高景逸大行
人有一种真精神相感通处有终日相对眉面南北者有一面未交万里几席者有日坐臯皮终日谭而人不入者有口不谭一字人折肝相信者门下冰心玉骨入微造室不肖神相感孚几三十年如一日如连衽常恨无由一登堂请正得奉手教宛如面承乾坤许大谭道颇有然非入义理则入揣摩非落意想则堕神识不肖束发志道转折盖不知其几近老而越知其难年来觉种种罪过自懴自悔自以为悟矣不知隔千山万山自以为修矣不知造千魔万障建天地质鬼神考前圣俟百世处尚远中夜起坐真有皇皇不欲生者恐迷浪而返如之何门下其无忘我老而时督教之羽便即附八行也往见门下初问道时掉入商量卜度丛中无足以助发门下高明今想看破彻此迷云矣泾兄已往东林主席惟门下是任万古在前万古在後幸无怖苦以忍耐心树铁脊梁作东南砥柱是望
答张鸡山明府
河山异域真心千古相照况生同时乎窃常思西地诸君子有一人挺然而起即千圣赖之以重光门下今其人矣紬绎来教是不暖暖姝姝学一先生之言自足者盖直欲见宗庙之美百官之富故无险不穿无家不参宋时诸儒濂溪明道象山慈湖尚已我明学有两派河东醇儒也新会余姚则直拈圣学之宗矣诸家语曰静中养出端倪曰致良知总是止啼法夫道一而已矣惟一一此惟精精此辨必了性命之志彻闻见支离之障颓然穆然若不识一字人如是者久忽然日开月朗先圣言皆我心所已言者若何为良知若何为天理若何为端倪可不言而喻矣学非从粧点声色可成者如食本以求饱如衣本以御寒如讲学原以完吾明命明命未彻纵模拟极工隔千山万山不肖束发有志今老矣念及全归一着汗皇欲死然路头曾经踏破故远承教爱披肝奉复门下以为然否便中望教之肃肃如对
答刘君东孝廉
承教知道况万福并谂近来静中学力精进见与区侍御书翁丈见地的确不但吾里鲁多君子醖酿之功亦年深证验之力所论阳明先生生知不但阳明是生知人人是生知无一人不生知翁丈试观孩提爱恋父母果学而知乎亦生而知乎若生而不待学则人人是生知矣体到此处始是人皆可为尧舜所云无善无恶心之体是到家语未到家者语之宗庙之美百官之富鲜不惊骇旴江归善如陆子之於慈湖岂容轻测翁丈谓然否大都学人只一味自参自悟既到家如人饮水冷煖自知不必先横是非异同之心在胸中此意略存为毒最烈鄙见请教幸财之贤郎相处数日知其练达老成令孙玉立翁全福人殊可喜舟中捉笔八行殊不尽鄙忱倘未当翁丈嚼武夷君数碗一浇之一笑
柬于景素仪部
常念今之学者欲学古之人如翁兄仪刑中外信服今人有余师矣约情归性权不离经此二语诚千古正论诸走而之他道者是自昧其性也弟看来闻道还要愚人愚人得即能守顔子默识顔子之愚又曰参也竟以鲁得之处今日时不自托于愚鲁不可得也弟与翁兄并锢山林亦天以成吾两人之志作大官转眼空花山林原不负人也志山脚底不知走何处佳音未到不知委作何文字弟於翁兄何敢辞惟所命耳顾弟今下半年病疟精神未复闻翁兄精神如六十岁人羡之敬附教诸不尽
柬唐凝庵太常
久不问翁起居中间有便非翁相知故不敢托年老大越喜前一班朋友得讲嘉靖间先辈行事安得不翁是思哉宪时编是大着作幸早成之宋儒谓孔子传顔子者另一道是寐语若然是真有隐乎尔此道如大海能饮一杯者能饮一盂者各充其量各得性之所近孟子秋杀亦是孟子性之所近明道伊川两兄弟便自不同均不害为道惟乾元统天乃为全学保合太和乃为实功和不本于元则流于情元不发为和则流于寂显微无间体用一原翁窥其全矣弟愚庸之资固守山中无可请政因来教敬布所欲言此生缘岂遂再无日乎心时时如对也月峰公为诸少年口角此老不竟其用可惜可惜近闻澹生公编吏部书祝其竭力阐此老无听人言也翁谓若何
答冯少墟侍御
同声相应同气相求不佞于门下应求非一日矣乃今春偶于张鄢陵得闻其槩今得亲承手教神情会合针芥相投何幸何幸捧读大集宛侍几席聆金玉之音而令人醉心起舞也门下一段冲襟恢恢不以既至自足不以成章病人犹于楮颖外悉之门下入无涯矣拙序聊当请事亦以志神交万一此生如有晤时乎则道缘未了刳心有日此生如竟无晤期乎则数语订盟亦永千秋惟门下大加斤斧无贻同志笑也不肖年已老大今秋初病疟大半年精神未复门下年甚少俟河之清有日两地悠悠所恃者真性流贯不作纎毫间隔即时时如见也拙刻颇有道长行人只身难携容得当呈上
答胡趋儆侍御
常窃疑海以内播迁几三百人岂无申只手辟巨眼为吾道一吐气者偶从李君所得读碑诗四首予惊而起曰此开眼先觉也急欲通姓名左右而李君行迫遥望中州一星斗悬夜望斗极心亦与俱悬门下其有以自重矣自重者而後能重天下万世今日举动後日榜様越严越微吾道倚赖是祝是望不肖生平从生生死死千起万折稍通一隙举目寥寥难相告语怀我良朋何日觌面相看也承台函敬此复去秋七月病疟至今皮骨仅存杜门谢客伐木有怀惟深心相照是祷
答杨晋庵都谏
不闻问者又几二十年怀我同心岂竟无缘一把手耶不然是于心吾云浦二兄有缘而于翁兄竟相左也必不然矣中州之学云浦可与语上而从大集中知自得之深匪肤儒所能窥从此直达天德日宏日邃作千古正宗望之望之弟生平从百折磨练而入匪从顺境中来安得与老兄就正一榻是此生之幸也李君来承台教佳集敬附谢不尽言两地脉脉弟此时因病疟八月未能霍然难以细布惟台亮
答余鸣雷鸣盛
别後二十年来教云髯如戟不佞老可知也为之怅然书中有急急承家学之意具为足下喜以仆观甫翁居官禾川垂泽甚远秦中功最高近管大察公而恕其所贻者良厚足下辈当尽人事以承天之眷佑不佞学无他长惟望世之学者从规矩准绳澹泊立定脚跟即学脉不同然已先立其大不然纵聪明才华此如无根之花立见其瘁人家处势盛能澹泊家范严肃自守未有不长远光大者也尊翁居官良苦制行亦苦惟仆知之足下辈居官时始知之仆病自去秋疟起至今皮骨仅存杜门谢客偶逢盛从至谨口授以请教楮短情长惟心体力行之不宣
答李用行
足下传经中州尊母夫人教良是学问即浅近即神化舍近而慕高远舍家庭而离亲游俱非正理足下学有入而性又敏但愿从规矩准绳万不失一至道之凝以至德敦厚之谓凝藏密之谓今人不及古正少此一着足下勉之得暇过我彼此一切究之是所望也
答赵乾所吏部
承教中多奋世激烈之语世间人品不齐贋而售者多亦天意也吾辈学惟法天则兼容并包无不在覆帱中足下如璞玉望味古人切磋琢磨之义已精益精巳密益密自能虑以下人不见世间过於斯道方能坚凝不肖语折肱而来不敢以虚语事足下盖所望者长且远也万勿以为狂言得覩尊容堂堂正正阳明用事宜其表表伟伟妄题数语不知有当高明否
又
正气之伸有日望大着心胸寛以待人严以自待世间人不必着一恶心岂但作大官者假即得美諡亦假者衆世间事往往如此世界原无定准本心自有定向惟不昧本心即是为己之学一切世间升沈毁誉得失如浮霭往来太虚无加损也持此直布少墟先生既相信望细细商量日求所未至
答徐荩夫尚玺
贱生荷隆爱愧无以当嗣无从申谢然心中时怀仰不置兹复劳远存知门下留心大业家学重光甚为助喜不肖自去孟秋病疟至今皮骨如削杜门谢客久疎笔砚念门下孜孜为道之意兼所选者精而核令後学易读晓故病余不辞执笔谨具稿请正幸斤削为望学问不论脉络只要精神逼真精神真千条万派同归於海不然纵谭王说伯何用今人动辄议晦翁去晦翁精神何啻天渊门下之见卓矣敬谢教
柬吴玄水仪部
往承教存嗣有入都门者即裁书奉复持书者至而门下已捧命出国门矣常怏怏无从请教记从一游学者曾道此意想亦浮沈矣心相映照世间形迹不必论也舍亲李文源兄归始知门下移官白下舍攘构纷华之境趋恬淡寂寞之乡此天所以坚门下道缘即此越过学人多矣吾辈学无别证世皆进从退处安得世皆浓从澹处耐得此正学之受用真为致知格物望门下以身发挥之
答钱肇阳明府
昔人云顔子没圣人之学亡愚见圣人之学千古千今人人本有未尝亡也在人悟不何如曾子之学犹有可传者故人得而祖述顔子四空悬崖无可倚靠故曰末由学者未能悟循循曾氏家法亦是游于彀中晦翁格物一解虽有异同然精神建天地质鬼神有功後学甚大不得以其注解而少之愚见如此高明裁之
答高景逸大行
正病危中得手札及会语三小幅时不能作字命穉奴曰此同心之言宜谨藏之近稍苏欲附请正报翁兄而穉奴从故簏中搜不可得始而怒既而思曰此天以启吾两人不在文字中卜度过日子记得札中有自诚明二句分疏语又谓从崔後渠集有所悟格物夫後渠非知学者翁兄取其言虚而可知诚明两字要活看学开眼即诚即明即明即诚分疏不得初未尝内顾胸中此时是诚此时是明若将先儒语言较长竞短再无有了期又记得三札内录出会语恐有不妥翁兄一段冲襟俨然圣胚学问先立其大横说竖说正说偏说逆说顺说俱是又不在言下说是非目前可望拈出正宗与千圣相印正者惟翁兄实赖至道非至德不凝以其人足以胜之翁兄是已久而知不肖语语血诚也满眼风波正藉之为切磋砥砺之资请看风急天寒夜谁是江门定脚人白头高帽顶青天是其时矣直布知心寒暄不渎
答钱梅谷侍御
读黾记稔老先生学问渊宏与世儒大不同语语提唱曰仁曰生生则其造诣可知此之谓效天法地之学从此路殊可以参天两地方谓之圣胚不肖老矣学之未能故于同志不惮饶舌知台下与太虚同度也
答汪登原中丞
久不得台教意者弟无足以受教耶常念之如在目前承翰示喜不可言弟即当趋教老年兄弟聚首此宇宙间快心事顾鄙情具复会衆札中夫以名德元老如翁兄笃实光辉一弹指羣山助响诸君岂日对岱宗而不知乎弟窃以为嗣会即以贵郡诸士缙为盟主即有余师毅然行之自贵邑始灯头有火起抱薪叩邻家门求残烬语云早知灯是火饭熟已多时愿翁兄力任之敬此谢台翰之辱诸不具
答新安会中诸友
道乡佳盟下招腐儒谊当竭蹶以趋遂夙慕真心顾归耕二十余年杜门一壑遂成孤性而去岁一病元神未复坐失良晤岂不佞道缘之悭乎虽然以不佞未来乎思诸君子济济锵锵聚会一堂金石迭奏不佞神未尝不往也常谓有一方区宇必有一方胜槩有一方胜槩必有一代元夫窃覩乡有元夫杰儒而日溺于见闻者非忌则怠辄不知景而效之是犹家有夜光而羡人之抱一珠一玑以为奇也夫贵郡之黄山白岳代有名儒即近代诸老以予所款交或秉斧钺或司谏诤或持宪纪或理民社皆烈烈大儒名贤芳猷此必有根器潜修未易语人者世不之深求而别有所索是道在迩而求诸远也是家黄山白岳下不知其奥而别宗孤峰半岫以为雄也诸君子一降心揖志举目有余范矣诸君子生长紫阳里意谓紫阳学似今日稍晦不知晦翁精神建天地质鬼神考三王俟百世谁能淆之彼之持说稍异者正所以翼晦翁未坠之绪而光大之皆紫阳血脉异同不足计也又以二家学并驰域中乎不知道一而已晦翁云新安无朱元晦青田无陆子静以二家并驰者是二之也通此则纷纷藉藉不足较矣惟思天之与我者自成自道为仁由己当仁不让千古以前千古以後谁能御之语云纵不识一字终是还我堂堂大人愿与诸君子交勉之不佞近又理会晦翁释至善云事理当然之极无一毫人欲之私此语直接唐虞精一真传若以些小见地理欲交襍去至善天渊即起陈王二先生言亦卒不能越此敢以此毕请正之私莫往莫来悠悠我思惠而好我示我周行元某九顿日望之矣
答冯少墟侍御
拙作聊定千古之盟而翁丈冲襟与进皇皇恐恐弟自先秋感疟至今春大剧几与天游幸稍愈杜门谢事始知了死生一路此路一提不知事者硬以为佛氏之学不知易曰原始返终故知死生之说吾夫子先道之矣不然未有不流入见闻觉知生灭路去也开示後学少不得与之拄杖若吾辈年俱老大归根复命是脚根下事谨以请政同心千古兄弟惜道路远无由数请教明月在天有怀如结
答肇阳明府
先是曾有近刻三册托太和王父母呈上得来教似尚未到门下学日新月盛吾道之福来教引诸先儒具仞远心但吾辈老年脚跟下事要明白一切名号俱是色相倘自己本命元辰受用不来即千万世名我辈以大圣大贤皆是虚假的然闇然处正在於此愿与门下共竟之太史归来共竟大事父子师友天伦真乐他日出而任天下之重始知家学渊源良为同心慰不肖先秋病疟至今春剧几与天游近杜门谢客日有鞭策不敢放过辱门下爱敬以谢
答钱机山太史
闻门下以大老先生初度请归门下以为寻常事而观者羡庭闱乐事仁孝完福儒绅中仅见者昔孟氏所称三乐人辄漫读过不知所乐何事不愧不怍实有用心处倘非如尊公及门下夙常根究则世之父母存而育英才者岂少哉窃常思文贞先生一生入细微处真不可及故临事种种有致门下乘时一寻先辈遗轨此分内事不必逊也干大事肩大任未有不自穷庐始不肖老矣与世何求念同心之求故敢请政一切世间语不敢渎望努力明德以光家学不宣
答萧畏之孝廉
足下枉教知神情凝定得来教又知於学脉寻究仆晩年得此良友喜幸何其诸老云云如药方随人用用得一方着久久自能开悟悟开如人饮水本地风光受享无疑不待人告语矣总只在发念真真一生结果无量足下勉之
答刘石闾中丞
翁德学日新浙人诵清净宁一之妙不容口今始知笃恭不显之说圣贤切实语不欺我也弟年来觉惟有闻道一路再无别事愈收敛愈真切愈真切愈进步一切声色俱属幻泡弟尝私念云?前火杖能得几时不自猛省真为枉生惟翁无弃我督之成是祝山林朝市相对此心纎毫不二耳敬谢不宣
愿学集卷二

[book_title]卷三
钦定四库全书
愿学集卷三
明　邹元标　撰
书
荅万思默光禄
文洁长逝心益孤矣翘首豫章门望翁何啻太华之昂霄心不归依实同浪子不肖浪子耶顾自归乡来西江使稀即有使村使不知问台宅是以疎违翁犹记存末学具感厚德窃尝言吾辈在天壤间一段真精神照映精神逼真千万年不言而喻不然即终日相对二之也翁沉毅清邃精神在吾几席未尝疎矣归家十年家园外不敢窥左足闻翁秋到桐江幸先期我当拏舟走侍
荅钱肇阳孝亷
春来百卉敷荣伏首田间不胜求友之想忽拜琅函美人之心先我同然昔人云千百世之上有圣人此心同此理同元标于今益信矣至读证义首掲时习章至人知有意之习不知无意之习与不肖所说格致诚正之义相印证一时亟尽上论同处尽多门下见地已到佳处从此日积月累融而化之吾不知其止也门下勉之荣名有尽此理无穷吾置身无穷中视世之浮名一吷耳不肖衰飒半生髪白且老闻门下之风亦从此不敢自退堕
荅孙月峯总督
朱金翁书道翁语云为相在结主心又在不失天下之望疑不失天下之望必不能结主心结主心又安能副天下之望不肖则谓此二者原不相妨此一段精神在茅庐中果是不失天下之望精神即结主心人不疑我翁谓若何翁语默动静成象成爻犹歉然谓举足有错具仞冲度翁信圣人举足有错乎只宜信圣人不从错处追咎从无错源头处理会此一着不错则无之非是此一着错即举足皆是亦错矣是集义所生者一着不错之谓也义袭而取者举足不错之谓也慈湖是贵乡具只眼的汉子盖渠每夜披衣静坐忽然露出此一着精彩故有言即峻譬之即泰山絶顶者见日出只言日出光景再不顾世间有从山内盘旋未信世间未登絶顶者此濓溪诚通诚复之说为其落阶级一扫无疑也学问大有大益小有小益生有生益死有死益不尽在事业上见若尽在事业上见则孔孟何尝事业只护持尧舜禹汤文武家法俟来学足矣翁谓宋义利之辨甚明故今天下虽有逆民卒无附和今之诸儒暖暖姝姝只是守此义利之辨待来学足矣义利之辨甚细微非如世儒所谓义利者必欲求事业轩轰即为出位即为妄想即为多事即当大任而未必有所树立亦无损于此学盖此学属性地边事而功业则属才情近日敝里王塘老云阳明先生长于兵事亦属才带来即无功业可见亦无害翁宇宙间气当代先觉元标谨剖愚衷请正翁不以为然再批教元标又当求进也
荅陆海门明府
得手教知吾弟服官畿辅少年入仕而又为人师非老成端重不能取信于人愿吾弟一切从规矩凖绳中立脚不但居官为人亦当如此仆看来近世学问敦厚崇礼一步决少不得古人说知崇即说礼卑高明英爽多易脱略礼法之场总之无大人之志大人以万世为度敢薄待其身乎吾弟细心勉之他日涉世久知仆言有味也
荅陆锺阳孝亷
吾弟青年英英宜以古人为必可学愿取胸中所最喜者上嘉下乐若只从今世人眼目过日虽容易过亦可谓负天之与我矣世间科名不少究竟与草木同朽吾弟开此眼目举足再无了期贵地孙淮海李同野当时在人争易之今为贵州人品吾弟辈有一人向此路行吾志遂矣自爱自立
柬文时甫明府
足下学见大意切须珍重盖略见头面恐遂流于放荡还当终日乾乾白沙云终日乾乾只是收拾此而已仆往庚寅年略有所入既入都眼空脚濶幸再谪金陵与邓先生相处始逐渐入于细微今觉犹未细微在古人说智崇礼卑煞有味愿与足下终身共勉之
荅粤中友
复所兄置之文苑不如两置之以俟後来论定弟与此兄迹甚疎然庚寅一处于都下数日两晤于文江知此兄真正不落世儒窠穴非世间眼孔所能窥也来教谓其宗佛老後孔孟此世间学者祖述常谈象山抱此寃于宋白沙阳明抱此寃于明世之学者一稍知向上便自以为佛老不知诸老即于佛亦苦向上鑚研故能知儒未知佛必不能知儒如今人未知佛之道何若一闻佛名便自硬排强非譬如有司听讼只听一边说判断恐未足服其心也来教又谓复兄寛纵此兄寛纵诚有之然寛纵彼意有在盖心不见世间过不堕分别想不落拣择障以无削吾道元气非如世儒兢兢尺寸从名根起念以结果一生之谓也即寛纵亦正其仁处君子过于爱过于厚观过知仁夫子尝有言矣又谓其受门生之累夫夫子不闻以聚敛之冉求短丧之宰我贬圣奈何门生能累我复兄门生千百人中有一人眼目明延此绪不冺即为千百人受累所甘心也世间与人为善者少忌善者多明善之脉络者少不明乎善者多复兄生平文事任情不攻则置之文苑生平竭蹷于道有闻则严为责备吾兄岭南一丈夫名儒与不肖相处三十年知心老友犹相信此语不过更谁复有信者弟老婆心切故敢缕缕夫此道此学平平铺铺无大奇特越精修越浑成越不入世人眼惟吾兄信之不尽心期尚俟再请
柬许敬庵司马
间尝闻四方友人论翁与杨少宰学不同大不相能然耶否耶学术不同父不能得之子师不能得之弟有学而得性之所近者我之所见安能必其质之千圣不惑耶人之所见亦安能必其无一是耶故世之论学恶异党同者皆起于有我我心未除恶乎巳之是人之非耶此不肖愚忱翁以为然否贵里有周海门者不肖心友也相劘留都觌体寒舍不肖两人似无异同见所谓九谛二公良工苦心矣此君贵里一只眼人翁幸廓然其之昔人云新安亦无朱元晦青田亦无陆子静今浙中宁有许与周乎吾侪今日学术流弊为整顿法门则拈皮带骨无之不可若欲跻圣域开一脉以俟千圣则神髓处有人理会者可轻置之乎谨此奉候并请正伪翁不拒不肖种种欲请正望翁教之
荅钱肇阳孝亷
此道四通六辟非诸家所能尽譬之射有中于上有中于下有中于左右人闻其箭声在的皆以为中然中红心者自别不上不下不左不右始为妙技圣贤悬的示人岂一弓所能尽苟于此心未信吾直求自信信心所以信功令也天命之谓性命犹令也维皇降衷厥有常性不自尊从是为背功令今人所谓尊功令者盲引羣盲相率入火坑举头天外望者始知惟自性是尊即性即功令矣门下谓何门下着述既富却宜空诸所有陶朱能手致数万金亦能散数万金是真汉子门下俯鉴愚言
简唐凝庵太仆
近世谭学以为世间一美事置身其中不肖常云人有真精神不可掩吾辈惟求所谓真精神者即与古人相揖让矣门下谓何
荅孙竢居比部
吾辈在山中老态浸浸且至惟相期寻不与世凋残者共相勉励斯可进可退不以世间行为重轻不肖心灰体惫足下行且一日千里愿有以振我
荅雒少隐廷评
门下资本淳龎志追先达年来玄探邃诣知月异而岁不同无由缩地一聆玄提奈何奈何先正云东西南北此心此理无弗同者能时时不起纎毫意念即异域比隣然不起处煞难非学见大意未易臻此愿门下深心究竟道一而已无二法门也不佞学未得力目长足短系心同志不惮饶舌
柬冯可大佥宪诏狱
日望足下早膺特恩竟不果帝恩有在但恐臣子辜负耳愿足下以日为年时时惜寸隂斯为不负福堂光景顷编杨斛山刘晴川周都峯三先生集知三先生当时在狱中切劘可几古人今相处有如昔人风味否学问要着身受用意兴承当终有消煞惟实见性者自不容己自无消歇若不知学人便自以为足望足下百尺竿头更进步也
荅喻养初司理
簿书即道惟在信得深厌与不厌总任之有心除厌又增一厌厌厌相寻再无了期知学者忙里偷闲厌处即休台下彻此无之非佳境矣
荅钱肇阳孝亷
贵乡诸君高者沉酣文史及烟云诸艺足下独究儒先所用心处真可谓有志丈夫先儒谓千百年几人有志志是志个甚既不着迹亦不落空近世儒者高明悟入根宗于伦常乡党中多所脱略不知伦常乡党即性即命笃恭不显慥慥笃实越学越入细越浑成不见与衆人崖异而相悦以化不言而信者浸浸如鱼之入水此真有得仆学之未能足下勉之晦翁学岂容轻议仆看来是儒者大教主如人有本钱开南北货店任君自取若执寸斑而轻议不肖心未敢未尽则可谓其不是则不可此老晩年有独至处定论可按也惟紬绎愚言足下祀田一节学行于家惟将身挫在万物之下则学行于乡志超于万物之表则学行于天下朂哉读证义者人人拭目矣若不肖曲士目长足短何足云云
柬冯可大佥宪诏狱
昔不肖过长沙一先辈敎之云日间宜以经济为心庶不冷淡不肖告云如是是犹不能割断意今而知其言之有味也悔当时错过时光主上岂忍终舍足下纯臣愿留心世道庶不寂寞学问与经济原非两事留心学问即是经济留心经济即是学问看得是一非二始无碍同事诸君子劝之乘时修悟若以为好光景便是好光景境无好恶皆起于心心既安乐即是福堂三忠选可时玩也
柬朱玉槎司封
出而为国抡材入而戏彩此儒者荣遇且门下温然玉润即之也令人鄙吝心消不言饮人以和门下之谓矣吾辈学从闇然处证处同寅无得崖异近学成者成一我相故物不能入此不肖学而未能回首无及者门下天赋春姿默与道合必无此弊矣何如
柬凃镜宇中丞
晋中一奉敎後无从起居林臯人又僻处深山无真信使荷门下念我再辱瑶华昔人谓年相若道相似故声应气求不佞于门下同志年而道则敢望仙踪盖步趋不遑矣匪谀匪谀修身为本之说近从见老集中始知此老根宗传曾子一派学问一向得其书即散圣门宗派惟顔子卓尔地步难言不如曾子学问足继往开来宜门下服膺之不忘也
柬孙月峰总督
翁书盖今年春初乃至年暮始到通问之难如是捧翁书受教良深以明德纯诚大老如翁犹自省有错欲循循阶级即此二语百代後学典型矧下根劣士敢哓哓自取罪戾惟有默默虚受耳盖尝论学有宗门有教门易首乾坤乾天也宗也坤地也教也自诚明谓之性自然是诚明的非由人力强勉凑合而来由强勉凑合而来终是断续终是造作易复之诸爻不远复只曰无悔频复曰厉惟休复曰吉休复者休心一处千休万休之谓白沙云非全放下终难凑泊欲从册子上理会欲从闻见上撑持欲从形迹上比拟欲从识神上照应终是一间未逹乾之诸爻曰羣龙无首如上天之载无声无臭至矣尽矣昔清献赵公闻雷鸣书柱础曰兀坐虚堂空隐几心源不动湛如水一声霹雳顶门开唤醒从前自家的归休题高斋曰腰佩黄金已退藏个中消息也寻常世人欲识高斋老止是柯村赵四郎寻常二字却当玩味翁今之清献生平理会此一段功课必有说倘见者以此段为禅而抹杀之苦矣天下无二道天下无二学世间真正出类抜萃人一眼照彻乾坤肯以疑情自生阻隔子曰中人以上可以语上矧人品上之上者乎天民先觉匪翁谁望一觉万觉即心即圣矣
柬邹孚如光禄
兄年来学问何似着述意宜轻盖世聪明人宜于性命上讨分晓无为只眼者所瞒方不负此番出世愈肯入入一次知世间人知学者瞒我多少兄与漪园丈时相过否此兄世知学者兄细心叩之知弟望兄意真弟庚寅年有入处心粗盘桓至去冬又觉疑情稍断然尚未在此时正参求之切敬以请教兄惟兄留意书中惟此切务
柬冯慕冈佥宪诏狱
得书慰我悬仰春初闻解网之息既而旋沮风霜雨露无非恩也只当顺受之义详于易易困圣人繋之曰亨曰有言不信尚口乃穷曰致命遂志何以曰亨亨了心之谓心中无死生无是非无毁誉之谓也有言不信尚口乃穷只一味致命遂志命字有从性地初言者有以气言者初学且从凝气入则性地一齐俱到凝气一分致命一分凝气十分致命十分收敛精神真见世间小而我有与天地无对者在上之恩所赐者大矣万苦千苦臣子本等不为足下解足下无错过好时光也
荅刘云峤太史
世间学问不明策身王家欲托隐为高此其心不忍乂有欲在家作学问者此皆看仕与处道理作两様出也无损处也无加道理平平坦坦在外朋友多夹持衆身子躱闪不得精神退避不得只要自家火候真耳且南都与家乡一水奉太君往江鱼竹笋足供菽水如转大司成及少宗伯少宰俱在南中得便太君诚妙即不然内转亦奉太君往今古圣贤在世间各有模样不能尽同邓文洁精神不能劳吾辈所知晩年一出弟实从臾倘渠晩年不一出门下谓当渠老夫人後彼无追悔平此处真心真道理更无回互处且门下骨气精神力量学问皆能担当世道万无堕世儒窠臼
又
鹭洲问荅为人所逼信口说出正欲露丑请教然从今又愧未到处甚多幸教之蒙山先生是笃实先辈修福地生人天者晩年谢客安间间亦有见处是边明边暗辈无大开眼目刘述亭见地似过之陈思冈语未然岂以在北都为仇耶既转官便去如此等形迹切不可有亦不必形之言门下久而知此言妥当世间人成人美忘形迹者少即文洁先生昔时亦非必要南都当时事体难言只合如此门下何所罣碍南北一也思之
柬俞定所观察
得兄教犹有规矩以为规矩世间规矩岂人为得天自圆地自方圣贤去後圣贤来我辈惟自成自道可也无作葛藤想葛藤语安老真正骨立学者但其学素肯用功抛舍不下观其序近溪先生语略曰学把捉不定不知以何为把捉又曰学者未能从矩先学从心不知以何为矩从心即矩也此二见地正有商量处昔人谓得力处在此受蔽处亦在此兄閲而知之得暇出此书与安兄商量透此二关始知弟老婆心切弟有一记一序十诗赠此兄行老婆舌头乾矣兄取而閲之有见教处千万见教
荅吴安节侍御
拙稿本无足观以台下心交故只得献丑台下欲布之万万不可弟学未成章去冬所入视前语为敝帚其不可传一弟年尚未一生浮名为祟患不闇不患不章患不幽不患不显无实盗名鬼神所恶人理所厌其不可传二弟生平欲学藏身以恕犹不免于忌者书传必憎兹口其不可传三昔先师庐山先生集欲刻潮州其友王未庵力争之是时先师年六十五犹为友所争师敎当尊其不可传四千古圣贤相传只此心心未明书集何有弟于心尚未透虽有微明亦多管窥天假数年更有进步望寛以俟弟进机何似其不可传五弟屏迹山间与世无营无故而劳有司公祖刻书彼口虽不言心鄙弟为好名小人其不可传六望台下爱弟以德弟知亷耻人也如必以弟为可敎待台下持斧日或贤公孙及贤郎仪部兄大行日图之未晚有此一册在德门弟亦增荣耀弟有可观者多在外集也呕心奉告神明鉴之
柬顾泾阳光禄
海内同心真修如兄不得促膝时时商量我怀如何兄学卓然成章要须彻地会见吾人精神与天地同体万物同情纎毫无与愚夫愚妇异者方为真为巳方能闇然稍加矜饰色相庄严即落世儒巢穴兄谓何如弟今无别念但得诸兄弟聚首一番便成好世界
柬冯慕冈佥宪诏狱
客冬满眼风波故持书者望国门却步此亦天理人情之至未敢归咎他人也足下经济书成此书从苦中过与耳食者不同容图请教今人吃饭求饱穿衣御寒学道缘何事为有甚于饥饱者在无终食之间违仁衣食不知道则其违禽兽不远古人学道觉自己身上受用得力足下今日在死生患难中非平素志学何由得此但今从此得万古不变的洒然氷释起古人诸名贤相对不疑不惑始为真学得力足下勉之恐虚过此好光景也
荅刘宿之
久别荷来敎甚喜首不得于心总之未知心体若知心体平旦与向晦一戒惧即不睹不闻不睹不闻即戒惧把持与不把持不必言矣後二不得于心愚意属妄想说得明白是周公孔子事与身子何干只脉脉参求何者是我本心心体父母未生前何似参得谨精神向里有日天光发更不向古人踪迹处比拟迹不同其致一也敬复持此为後验
柬孟连珠通政
南都一别遂成陈迹翁玄修何似曾有仙仙游者至乎弟亦曾细参此终未遇其人学有修有为俱属幻迹惟天之所与我者无修而无不修无为而无不为弟愿学之未能也翁丈以为何如弟自归林臯多难灰心母妻舍我长逝寄家万山中孑然与世相忘翘首五云念我心知在黄石山中与羲皇游不能不动伐木之想敬因敝同年刘斗墟入贺敬裁短笺用鸣别悰书不既心
柬王洪阳中丞
山中无别念每念及翁丈数千里如见良朋悠邈切磋鲜俦独处山中竟成孤往安得不知己是思也翁丈近作何功课儒者学若执一家以为家当东向望不见西墙南向望不见北方须是六通四辟旁通曲畅各路俱走一遍而後能折衷不然如人果腹即有天厨玉馔彼有所不受翁丈谓何再上小刻四册伏乞严批弟得闻所未闻也
柬凃镜原廷尉
闻丈拜廷尉为吾道喜丈有味于平之义久矣今进而为天下平衡平而轻重取法总之无意今天下所以不平者人各怀其意见以自封彼求多于此此求多于彼求之不得则两相胜不相下而惟学人为尤甚彼曰吾学然此曰彼学不然不知道有同耶异耶一而已矣宋儒云青田无陆子静新安无朱元晦此语煞有致弟敢以四小册请敎山农心行略具一斑丈幸无人我相为批驳幸甚
荅李梦霖
来敎以看庸言庸行与神化作两件夫物有两件即有先後庸言庸行即神化先儒云洒扫应对便是形而上者此语最精当去心上障翳合灵府光明亦是两截语肯信良知原不昧从他外物岂能撄又曰心性何形得有尘此先正真血脉语若不明白未免堕落世儒窠臼知足下有志斯道一切摆脱陈见与明眼者商之若日与乡里学究参研再无有出头日子真切
荅萧崑阳比部
祠堂建矣谱牒葺矣生平功勲荣华滋味尝矣人生世间必有一大事兹能从无滋味中特地寻出自家宝藏来方名真正英雄翁丈直信此一段始知千圣万贤路头居尝思崑老大江东精神射牛贯斗如之何临老不作了事汉九顿致意常参如何了手自不容巳
荅但孟臯
读扇头所书细语足仞真见閲外篇则又微有晦足下年方茂着述念宜且迟一味涵养沉蓄之极久之迫于不得已则机不可遏未晚也近来称悟而以荡踰绳矩者不少仆近尝称引吴康斋先生格物虽明无补日用二语吾辈有悟须宜于日用事事中规中矩始算得数不然口谭说而已愿吾弟共勉之夏邑君事此公书至当不敢负所托不肖废弃林臯久所恃者无求硜硜之节若并此硜硜废之所学何事年来惟有谨束再不敢放松也
柬王塘南太常
宛陵王生时学陈光庭先生门人来禀学望翁指其迷教之不肖不觉老矣生平万却数年苦心亦不敢错过具拙见小刻中一向藏丑徒向无志人说法不肯有知人前斫头今忽忽忘其我见一一请正翁翁幸一一批驳之不肖又当洗心以进求不负翁王生坐守而归不肖渇中以俟
柬汪登源中丞
兄诚完福更复何事惟有学问一事是兄一生要紧事此皇极之福未易承当兄巳闯宋儒门庭此外有圣人室奥在望兄一洗昔人窠臼掀天掲地真见本来面目始知邹生为有情人也据前兄与周海门兄会时略闻兄一二语则犹与旧时一様居安地步兄已到资深逢源地步兄自省何如生平心知舍兄无多兄爱弟不啻肉骨言之涕零无能报兄惟有此耳
荅徐石楼中丞
台下责愈重望愈衆愿益毖饬小心翼翼如初仕文水时弟为至愿一日二日有万几焉世儒以为人君不肖则谓不独人君几之言微也即一常人谁无万几而上之人至微而显一不入细投之者衆愿台下歛之若虚若无取古名臣传熟玩之即贵邑唐贞襄先辈其风度可思也贞襄开府所至肖像而尸祝之以其有惠泽利民故台下之才之度何减贞襄先以是为祝贺更有进于是者则以俟他日弟蒿目俟之矣
柬王塘南太常
不肖具拙见请正盖出一腔血诚翁不为涂抹岂以不肖无受教地耶亦或以成事不说不肖惮弹射耶不然矣翁来教云悟即事即理者恐成玩弄放荡不肖则谓若玩弄放荡人纵说即事即理事到手终是隔碍算不得数既悟即事即理未有不自困心衡虑百般磨练出来朱子云用力之久一旦豁然贯通之语不肖常深服其言以为极至未有无所用力从口嘴参和而谓之用力者既以困苦而得必不以玩弄放荡而废大兄创业之子千辛万苦虽极富裕与庸衆同操作若世之玩弄放荡毕竟入手悟者未悟以为悟眼不明者为其所蔽耳不肖一生从生死忧戚患难升沉憔悴百折中而来三十年前承先觉之训服膺于心未得时不敢轻出一语稍见时不敢自以为是汲汲皇皇惟恐负天负师负先觉至自负早夜参求不为不潜数年始悟识神之害事又越近年而有悟心性之旨此昔面正于翁者翁来敎云父母未生前朝夕赖此一件不肖近于此句大有省发父母未生前此引人语实到家语肯安心时时是父母未生前越妄捜求越参证时时是父母既生後翁所谓一件者是有一物乎有一物即不中无一物即落空有一物无一物之间即是调停学问无调停法故曰大人者不失其赤子之心者也此语诬人奔走一生深入鬼窟犹自以为仙都天堂此学之极弊也不肖敬九顿以谢敎并以为受荆地尝恨世法束人不得时侍翁左右得求砭剥故不觉饶舌
柬陆仰峰明府
得来敎知门下以学为政神情闲雅喜不可量李先生学自得不可知其开发提示处宛然曾氏家法即欲不信其可得乎夫今所可与人告语者惟此一段天何言哉四时行焉百物生焉此难下语能者从之吾辈勿论李论张论孔论曾惟日间当下体验自己受用何若有不烦告语者看破此孰孔孰曾孰张孰李一笑无余事矣看破煞难非实下功夫未易透透此更无葛藤语何如
柬李见罗中丞
自陈绎曾归无时不仰思翁然迹虽疎而心神尝时时对越翁尝与友语云李先生在七闽虽不必吐一字度一人而二十余年囹圄及戍所规度即起宋儒与之较孰古孰今即此有余师矣使人知学之不为患难楚更患难愈久而愈光者翁也不肖火候无当铸人无术偷闲万山中作懒汉无可就正翁者
荅文时甫明府
覩临湘命窃恨西江不得借我慈父又恨仆早废林臯且久仕路满目新贵人无能为吾友道地恐明珠不无按劒且将奈何既而思吾友骨气学力有目者自能物色未必风尘中俱眯目人也愿吾友以古道禔躬以世法待人褆躬贵严待人贵恕既恕示世间种种责备我者皆情所必至常见学道者遇上司及地方枘凿不相入此皆起于学问未周彼此无益未可尽归咎于人且近世学者先有一个学问模様在身见世间人作恶意重已不能容人人亦不能容己古人盛德容貌若愚一味闇然君子无衆寡无小大无敢慢爱亲者不敢恶於人敬亲者不敢慢于人不肖近为朝夕功课学问本体无可说只在亲民上见若临民处事上有渗漏说甚本体说甚功夫近世学不得力正坐此弊吾友其日间体此数语事上接下有多少不周贯处即此是学之切要也
柬余少源侍御
不肖尝意高忽略近读一日二日有万几焉匹夫匹妇若胜予焉以为不独人君凡为人者皆有万几能时时谨几人人切胜予之惧近世学者才高意广荡而无制皆坐几之不慎愿以此二语奉报门下一么麽小官覩之即胜予如是心才入细不肖无补世道只为心粗世故不觉言之有味又不肖昔承周山泉公敎谓人得意中能收敛是大福气人望门下时时收敛无以得意中错过好光景正好以作县之心行绣衣事福气大何如之敬此奉闻老婆心切耳
柬刘云峤司成
门下学成行尊德风广被为父兄者恨不令子弟早依法席此岂可强致天之生物因才而笃父母爱其子不以愚不肖贤知异惟知一团春风和蔼大以成大小以成小方为天地之仁弟近有味范围天地之化曲成万物不遗二语天地之化吾侪范围之贤知者多流于过曲成之则罔有遗致曲之学自至诚以下即当从事然至诚在今日亦当致曲乃所以尽性也门下以为然否弟在山中十三年近深知道理无穷得少为多强迷为悟终不济事如之何不负今生谨此请正
柬李见罗中丞
先正云若要熟也须从这里过今世儒亦云然利达者从一生顺境中强排道理遮人眼目曰儒品如是足矣世亦从而儒之元标尝以只眼拂拭宇内无当观者或以为狂为刻不知元标非狂也刻也千古大事岂脆骨柔顔人可承当翁往谈学剑江上从者如云不肖未敢以为然未免落世间利达中儒品今翁廿年间又回首前剑江上何如语云非至德至道不凝天地之于物风霜剥落而後万物严凝儒者于道百苦备尝而後至德以备翁千死千生万死万生熟矣凝矣昔伊川先生自涪州归曰世学皆变独杨谢二子长进今翁门杨谢为谁有变者有不变者愚窃谓非诸人之变诸人本相自在乃伊川未之涪陵眼不清耳附以贺翁亦以为盛朝天助吾党贺始知昔之穽翁絷翁者皆严师也何时拏舟中道一为请正
荅周耿西中丞
今人日从扰扰中迷惑有一人焉从冷淡处静觑视世间人何啻鬭蚁儒门自少为之乎也者所迷惑既入仕高者为立德立言所迷惑稍知检束者又为名相所迷惑功入细者为识神所迷惑有告之曰道有正宗有法眼辄曰此禅也此异端也或着书流布世尊以为正学有识者从而窃笑之儒门冷淡千古含寃翁直信海内只此一宗再无二宗更有何事虽然斯道无思无为其体也有思有为其用也思思此不思也为为此不为也翁今有思乎无思乎有为乎无为乎即思即无思即为即无为乎明知体本如是未能瞥然一下咎在何处不肖所以日夜盘桓者以此惟翁裁之来敎净土之说近时从此甚衆夫谈宗者拨净土天下无不净土之宗谈净土者拨宗天下无不宗之净土真实无二在人自信吾儒安土敦仁之说与此大相类不肖尝又语诸学佛者曰有相功德智公止能拨梁武帝初学道者当以此为定脚一心心从济人利物起念则道根稳固翁幸以此度世秘藏难入人口也谨布直心摅谢远存赤心如对不尽归依
荅赵侪鹤铨部
得手敎及佳稿弟喜不置尝恠世间聪明男子信学不过知信学而又从门面庄严丈直从源头理会此岂寻常小儒所列忆壬辰弟写数诗正于丈丈即复书有许弟诗无修原自有修来语弟亦以丈漫言不谓真有所入天挺真儒岂偶然哉世之知丈信丈者未知皮毛之百一耳愿为万古自立自爱丈文甚卓絶近来作者远拜下风与世间作者自别受敎良深弟赋性极愚庸生平於此道不敢退堕容竭蹷请敎人不可无年越老一年越进一年多少曲折多少阃奥与丈为千古之交从今日心心相对也
荅陆开仲司理
居常思门下?州一行去百年不可拔之弊垂亿万年无疆之泽神天同证赋役一书泽及全省无不行之理未尝无同心之人诸琐琐呶呶总不能齐此彀津中不足计也得披传翼真从本地风光参来即谓斯道正脉亦可读数篇巳自印心容再细详领新得世间有大道有大学匪异人任仲翁曾留心此门下复世其学世不易得望摄心一味归根此道此学世间诸声色俱有销歇惟从不可磨灭者实下承当此真正本分事知心爱不惮直布
荅钱肇阳明府
久未奉敎殊仰得承证义合编略披一二真是良工苦心阳明先生之学及晦翁之学从此合并门下有功斯道甚大门下半生矻矻殚精斯道力已竭矣末由地步门下谓有事耶无事耶先正云大段着力不得白沙先生云去耳目支离之习全虚圆不测之神煞当理会支离说得极细渣滓未化亦是支离人生天地间只是一副真骨头真精神杰特三才世间有形有象尽属作为夫道与学一有名相犹隔千山万山老年人慥慥皜皜更复何事愿与门下挥鲁阳之戈为望不肖心无世外想门下来敎领悉
柬孙月峯司马
近世学者动辄辨驳性命而愈谭愈支离多增色相辨驳者闻翁此语亦当心服子贡虽云不可得而闻正子贡入室处离文章无性命离闻无不闻此子贡巧语非闻恶知不可得而闻但子贡一语当今人千万语现前实用工夫真性命也洒扫应对即形而上搬柴运火无非真如舍素位更何有性命故曰君子思不出其位晦翁即物而穷其理甚精细粗言之每事而穷其理深言之人堕地来一灵物也穷其何来归何处何以不虚生不虚死何以谓朝闻夕死必如是始不负晦翁此穷理第一步不然即每事尽善理是理事是事合并不来翁以为然否
荅郭青螺司马
承示的闇之教足仞翁学虚而严啻不知翁所谓闇者何指岂退然穆然一无事事而为闇然乎不肖自冒浮名常体究于此矣吾辈心如海涵春育生生不已此真闇也若外托静默中涵杀机迹闇而实的也翁入仕四十年来所至不为不欲曾处置人穷极之地乎曾隂害一物乎曾果以私意杀一人乎今虽以功学悬的天下正翁笃实辉光处弟尝谓无意无我心常生生即的而真闇阳嘘隂吸闪烁万状即闇而实的阳明先生宸濠之谤此自少不得文章家不顿挫则光焰不长可以类此李见罗公今日事世眼以为祻造物或以为福啻此老学执我相耳不肖老矣其章其亡虚舟视之愿与翁暮年所交淬砥一段与人为善真心一有不然当呼天誓曰天成我如是不含弘光大是为负天此则不肖愚见惟翁裁之
荅诸景阳仪部
门下学识其大犹孜孜汲汲反求诸儒先实功未能而欲勉至君子之域即此一念其造圣域何难夫圣人君子诸儒皆随人品题自古至人各留一影落人间夷之清不能如惠之和惠之和不能如尹之任较彼度此徒劳卜度惟於自己真性命讨得消息不被古人瞒过方为实受用门下以为何如弟老而髪白目长足短怀我同心旦夕为劳聚首谈心此生不知有缘否精白此心愿交勉之
荅友
元标资本庸愚少日有志今忽髪白且老惟觉吾辈学问真切视愚夫愚妇皆吾同体一有压倒人之心实滔弥天之恶彼敎家以一夫未度不成正觉仁者巳欲立而立人巳欲达而达人学必学此敎必教此如是期毕吾生焉圣人君子名色亦自後人品题夫子在周末亦自安人道本分未尝以圣自命若当时知为圣岂止三千之徒故学以圣人自命者皆狂妄也性海无穷惟以无穷心当之若执定君子圣人品级未免落阶梯门下大力量褰裳而涉何之不可敢直心为万里之助
柬朱相公座师
曾肃书托闽中丞使候台福未久即闻师台端揆之报此天所以相社稷也语云登高招臂其望益远顺风而呼其闻必速师登高而招顺风而呼矣虽然今日事体招而未必师聼呼而未必师应九重邃密师且奈之何哉门生所恃者以师生平之德与福徵之尝窥凡人有隐行者天必隂祚之以相其成师醇德慈心必沐天监无疑而数十年间相臣之福有如师者否则回天转日豁然使世道一解颐者寔在师矣夫志道者但办肯心天必不负师肯心生平一辙不忍伤一人害一物今必不忍以己之私喜私怒而进退乎天下天下又安能以己之私喜私怒而窥吾师之倪也人心圣神且灵海内不知其几万耳万目一日二日有万几焉匹夫匹妇若胜予焉门生敢以此语助师几之为言微也道心惟微是微未有不显匹夫匹妇且胜予峩冠侧弁而日参侍左右者何止匹夫匹妇师为千万世救世名相乎门生当饮洗肠之水磨东山之石颂师功德无纪极沗在弟子籍亦借世世光荣矣言不能悉鄙衷惟师垂鉴焉
荅徐鲁源太常
天将以夫子为木铎木铎体虚无心而感人闻之而动亦虚心而应顾世之滞名相者其知弥觕其学弥远圣贤与愚夫愚妇千古同体圣贤即知视愚夫愚妇无加愚夫愚妇即不知视圣贤亦无损观此自不容不洗心藏密本分之外不加毫末即欲求异于人不可得故曰尧舜与人同耳此孟子实言
东东林书院诸同盟
不肖西江腐儒半生漂泊壮而归耕束髪有志于道从事诸先达长者游今老矣屏迹水田之坳与樵牧为伍忽承泾兄及诸老先生委作依庸堂记不肖不知学妄以鄙见请正道公道也学公学也倘有未当老先生不妨直敎元标刳心以受文发後偶得依庸堂二楹聨其一云坐间谈论人可贤可圣日用寻常事即性即天又一云光天下做个人须循着规规矩矩落地来有场事要识得皜皜巍巍盖既献其丑又不避至再至三真所谓面披铁甲不知亷耻譬之唱罗连者人虽不佳其言可采有心者闻之亦悚然有起色乎贵地四方之表从此普天皆邹鲁矣吾党皆见逐於清时者不肖尝自体德薄寡积不能见用于世即用于世亦无可用徒生衅端吾党肯从青山白石良朋胜地寻绎千古真脉方幸锢之不早不怨不尤下学上达是吾辈今日事故凡为人所锢必其自锢者也
荅李复台
吾里言学者多真正求适道者寡一旦得来敎读之喜不自胜如大哉乾元一章足下学见其大更复何说吾侪学不济事只是不肯出身担当若出身担当即是首出庶物首出庶物自然大明终始大明终始自然乘六龙御天合而言之首出即始也御天即终也此之谓统天之学诸章或涉牵合吾侪胸中要空空如不识一字如此得路行自然盖天盖地东西昔合似涉道理障余或涉闵世嫉俗之意须要知天地间种种色色一一如吾辈意思不得因之亦可忘之亦可大贤能随时一默移之亦可非言语所能悉也敬此谢来敎之辱千万珍爱以有余者公之後进俾火传无尽也
荅西国利玛窦
得接郭仰老已出望外又得门下手敎真不啻之海岛而见异人也喜次于面门下二三兄弟欲以天主学行中国此其意良厚仆尝窥其奥与吾国圣人语不异吾国圣人及诸儒发挥更详尽无余门下肯信其无异乎中微有不同者则习尚之不同耳门下取易经读之乾即曰统天敝邦人未始不知天不知门下以为然否
荅宋绎田侍御
甲申年同贵里孟尚宝我疆先生谒岱宗即门下梓里乃二十年间有门下巍然而起为当今第一流品业从士缙中心识之不谓门下为有心人而着邹生胸中耶邹生回首前缘真如渔人覔桃源情况十五年从一丘一壑中以供蔗境无事从一榻上悟古人精神稍窥万分一具拙稿中奉上请正门下幸忘其丑而斥正之昔不肖与我疆先生游岱我疆曰吾与邹兄游非为岱为证学也元标今想此老一段为不肖意真成虚负门下年甚青宇宙无穷事业倚赖且又博综典坟其于古人用心处自得必深其何以振不肖三吴如入万花谷中氷心人苦其有代谢者时时於无代谢处立脚今天下非一手一足所能斡旋如西台诸君子在差上尽可为相天下根本手足康强无恙亦卫腹心之一道若腹心之责非言语所能转古人经济重实事门下其留意知人安民即救世之良筞也
荅吴安节侍御
吾侪同心兄弟时时如对老丈近来何若世间人堕落欲海固非然落道理安排障与沉溺欲海者一也不问孔顔诸贤何若只要自得其得自得其得在透心体心体一透更有何事只是保任而已老丈入朝愚意出外开府在外尽可行志在内一涉言语便有人我异同之路且世事既如此即言之无益拜上彻如兄仪部若未转不如讨一差归亦可出位无济易曰盥而不荐是吾辈今日事老丈谓何彼此老冉冉至只是收拾头颅为末後一着彼此共勉之玉体何似幸倍加珍爱执斋先生委不敢不承大都文中带学不得不头巾全待大作为前茅盖弟丑中有当损益者老丈责也仰峯公君子真正学者不安其位可知老丈立朝必得争之从此人望剑江屏迹矣见罗公谢世此老力气吾道贲育失此先辈吾道益孤知兄同此念
荅杨明府
台敎复临具荷记存不肖誓藏身丘壑为待尽计一切世人道理语门面语俱扫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>