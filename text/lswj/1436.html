<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,后序,龟溪集全文在线阅读,龟溪集全文在线下载,大玄古籍书库">
<meta name="description" content="宋代诗文别集。12卷。沈与求撰。《四库全书》曾据两淮盐政采进本编入本集。卷1—3为古今体诗及词,卷4—12依次为内制、表、奏状、札子、启、碑记、赞、铭、赋、疏、祝文、策题、行状、墓志铭、祭文、青词等各体文章。本书有明万历二十八年(1600)沈子木刊本,《四部丛刊续编》曾据以影印收入,流传较广。卷首依次有沈子木、李彦颖、张叔椿序,卷末附有张元济跋及其校勘记。沈子木在序文中称沈与求“翰藻道劲娴雅”,《四库全书总目》则认为,其奏议切直,“不可不谓之伟论也。至其制诰诸篇,典雅舂容,亦具有唐人轨度,又不徒以奏议见长">
<title>龟溪集_沈与求_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">龟溪集</span> <br/>
          作者： <span class="inputVal" id="bkauthor">沈与求</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]80752</span> <br/>
          说明： <span class="inputVal" id="bkdec">宋代诗文别集。12卷。沈与求撰。《四库全书》曾据两淮盐政采进本编入本集。卷1—3为古今体诗及词,卷4—12依次为内制、表、奏状、札子、启、碑记、赞、铭、赋、疏、祝文、策题、行状、墓志铭、祭文、青词等各体文章。本书有明万历二十八年(1600)沈子木刊本,《四部丛刊续编》曾据以影印收入,流传较广。卷首依次有沈子木、李彦颖、张叔椿序,卷末附有张元济跋及其校勘记。沈子木在序文中称沈与求“翰藻道劲娴雅”,《四库全书总目》则认为,其奏议切直,“不可不谓之伟论也。至其制诰诸篇,典雅舂容,亦具有唐人轨度,又不徒以奏议见长矣。”本集全名为《沈忠敏公龟溪集》。</span> <br/>
          封面： <span class="inputVal" id="bkimg">Z_19625.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]龟溪集
[book_author]沈与求
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]80752
[book_dec]宋代诗文别集。12卷。沈与求撰。《四库全书》曾据两淮盐政采进本编入本集。卷1—3为古今体诗及词,卷4—12依次为内制、表、奏状、札子、启、碑记、赞、铭、赋、疏、祝文、策题、行状、墓志铭、祭文、青词等各体文章。本书有明万历二十八年(1600)沈子木刊本,《四部丛刊续编》曾据以影印收入,流传较广。卷首依次有沈子木、李彦颖、张叔椿序,卷末附有张元济跋及其校勘记。沈子木在序文中称沈与求“翰藻道劲娴雅”,《四库全书总目》则认为,其奏议切直,“不可不谓之伟论也。至其制诰诸篇,典雅舂容,亦具有唐人轨度,又不徒以奏议见长矣。”本集全名为《沈忠敏公龟溪集》。
[book_img]Z_19625.jpg


[book_title]提要
钦定四库全书　　　　集部四
龟溪集　　　　　　　别集类三【宋】
提要
臣等谨案龟溪集十二卷宋沈与求撰与求字必先德清人政和五年进士高宗时官至知枢密院事卒諡忠敏事迹具宋史本传是集为绍熙中其孙说所刋史称与求历御史三院知无不言前後几四百奏其言切直今所存仅十之三四类多深中时弊陈振孙书録解题曰与求尝奏王安石之罪大者在於取扬雄冯道当时学者惟知有安石丧乱之际甘心从伪无仗节死义之风实安石倡之此论前未之及也云云考熙宁以逮政和王蔡诸人以权势奔走天下诛锄善类引掖宵人其夤缘以苟富贵者本无廉耻之心又安能望以名节之事其偷生卖国实积渐使然不必尽由於推奬扬雄表章冯道与求此奏亦事後推索之词然其说主持风教振刷纲常要不可不谓之伟论也至其制诰诸篇典雅舂容亦具有唐人轨度又不徒以奏议见长矣乾隆四十六年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
龟谿集卷一　　　　　宋　沈与求　撰
古诗
山西行
山西健儿好身手气如车轮胆如斗十五射猎少年塲戏格黄罴同拉朽二十窜名尺籍中铁马追风快驰走臂弓腰箭了一生只喜论攻不论守兵符夜半出辕门将军令肃谁敢後自夸豪杰天下无誓为官家扫羣丑蛮夷共事古来危监军巧落他人机黑山未靖黄河沸边尘倏忽连紫微长驱中州斥候絶已闻饮马金明池种家猛将忠贯日发上冲冠颐指挥主辱偷生事不武壮士裂眦争相随东跨潼关达上国城头夜挿将军旗诸军下马拜吾父请成退舍才有期肉食谋国帝子质勒兵不动护送之壮士束手猛将死敌来侮人犹小儿明明二圣尧舜主天翻地坼徒尔为天翻地坼徒尔为北望血泪滂两颐真人中兴似光武赤眉青犊折箠笞一呼奋击肯效死风鹤尚信惊王师呜呼何为背征讨红帕【莫辖切】兜鍪半为盗东家昨夜虏小姑西妇朝逢握刀笑锦衣玉食事奢侈翠眉红颊资强暴黄屋今怀旰食忧忍与豺狼活蓬藋时危宜尔悍且骄侧耳试听哀痛诏五陵佳气自葱葱为雪大讐安九庙
次韵刘殿院赠钱圃翁
少日从畦丁颇悟园官理菘韭记春秋蔬食聊尔耳十年困尘埃幽事同脱屣一饱不可谋清痩只如此仰止长城翁趣尚两奇伟弱冠事笔耕俛仰行六纪晩以圃自娯扶锄寄深喜柔风蔬甲怒细雨兰芽美小摘定可供余事不挂齿那复肯着屐而一到城市为计一何疎行须传高士木茹忌太洁肉食忌太鄙安得从公游远傲於陵子
游玲珑山因访朱氏草堂
平生丘壑心余事不挂目藜杖南山来要使富幽瞩异哉小玲珑蟠峙苍弁腹修藤结悬崖飞溜响空曲伏石卧虎状腾拏杂奔鹿砑然互吞吐侧路劣容足拂拭古藓纹字刻翳新绿标榜玲珑名奇怪殆天属扪萝上絶顶坦坦类平陆俯首瞰来踪穹然在幽谷传闻昔逋客诛茅此营屋清魂不可招千载想遗躅我思造物巧妙供幽人禄挥斤役山祗斵此一拳玉云牕与雾阁一一相亘属岂无部曲衆猿鹤即更仆岂无节旄贵松桧自张纛此事久弃置蛛丝网岩麓翩翩佳公子心古韵不俗驾言脱华簪兹焉卜幽筑终日面漓岏世故岂容触指点空洞姿喜气政堪掬挟策校昔游健步念须续亦有招隐诗薄暮不可读
奉陪安守登膴原观
江南多佳山骈首闯城郭缅怀在坦夷要使一见廓邦侯王事余幽致到丘壑散策占城隂含睇及民瘼爱此郊原平膴膴富耕获飞观儵下临丹碧荡霄堮野色四座浮胷次潜领略千畦云弄黄岁事初不恶斗酒行劳农欢谣入酺醵胜地恶发挥波神覆为虐萧辰谁与娯一笑寄华酌落日耀旍旗轻飇漾帘幕卷白起寿公歌声渺林薄老农止勿狂嗣岁有真约
观网鱼
暗雨垂垂梅欲黄春山吐源春涨狂雪鳞頳尾泝流上吹涛喷浪能奔忙鱼师布网名白大万目井井连重纲聨艘絶流势甚武遮罗初若无留藏大鱼巳得小鱼弃要使遗育充陂塘鳏鲕安用误回避鰕蟹亦复虚跳梁宁知不比纶索手欲以巧饵空沧浪
子修步屧相过属疾不能倒屣戏赠
簿书日在手佳思挽不留而能痛拨置时来访清幽古木占城隂一曲萦寒流落影挿清泚绿?亦巳稠结亭坐蟠石傲兀忘拘囚雄谈功名外俊气横九州事故未应尔长恐坐阻修造物小儿相妒我得暂休河鱼竟中溃午枕犹扶头双鳬飞舄声历历过墙陬此兴岂复浅何当起从游试令开丈室子能问疾不
寄题淄川王景发肯构堂
深林艺松栢不数栎与樗坐待十亩隂等为匠氏储宁复知种德责报不厌徐名令後必大善积庆有余於焉望丰屋政可增修闾王孙世东州奕奕盈簪裾金埒通里巷珠树连堦除贤哉景发甫爽爽衆莫如直气薄霄汉妙语锵琼琚定知磊落人一见怀抱摅谓我架华堂映发先人庐掲名取肯构盖念经营初堂前植桃李堂上罗诗书桃李意取适诗书计非疎诸郎自兰玉舌耕起菑畲吾诗以为箴会见聨高车
何子楚为范明伦赋九疑石石吾不及见也读诗可以知其漓岏秀峙之状吾累卞峰石为小寒林兴寄不浅用其韵并及之
峩弁千峰倚天碧上有修筠材可篴月明三弄面巉岩惊起哀猿啼峭壁儿童斵石攅青瑶寒林萧萧吹堕樵坐令结习落幽梦芒鞋竹杖归路遥觉来只影徒相守哦子清诗笔如口眼中何必小玲珑仿像九疑当户牖神丹已失大江漘谁与安期追後尘分天隔日不可到使我目断苍梧云
次韵题沈传曜痩节堂
平生一字不疗饥谁云穅核能瓠肥牙签玉筯五鼎食是中有趣非钱痴万事颠倒絶可嗤此腹却受将军讥吾宗酷似骑曹掾俗物纷纭那复看眼中但有潇洒侯高节亭亭真老伴山泽形容坐一癯相要检校还丹书食薇饮水笑多事知君此计诚非疎
刘行简见借诗稿以长句归之
文章偏忌声名早富贵政须门第好了知二物不相关风月膏粱兼者少刘郎天韵真不凡飞腾宜在蓬莱岛年来穷愁已到骨只有珠玑落残稿纷纷余子何能追定向诗坛分六纛造物小儿亦薄相浪付繁华给挥扫却令径坐诗人穷只与清冷消热恼向来狗监非同邑渇尽文园尚佣保九原千古忽可作如君自是不枯槁茅斋夜诵谁得闻咄咄空能诉穹昊请君更作昇天行勿使贫人强知宝
送章文虎秀才归荆南
我生本吴侬搦笔追楚些佳人脱尘屣幽韵耻独和君家楚江湄词语亦顿挫学海富探讨渠数百纸过春风归凤城櫑具恰解驮此地初识君细语辄三贺冉冉岁巳遒云山忆高卧翩然理归装余事等弃唾文围久坚壁定恐一战破行矣傥复来凭将楚词课
次韵曾守怀玲珑山
泉石有膏肓料理费和缓风埃客子游梦想略相半端如餍羊酪投匕念乡馔怀哉小玲珑旧赏记酣宴玉女下云牕轻我年未冠诛茅老三间此意已悬断少须草堂资两足那可绊谢公爱东山自结寻幽伴诗筒忽相先纸价岂容贱流传从使君感此归思乱撷兰蹑危根漱石俯长磵野性等麋鹿百嗜宁食荐揽衣中夜兴测漏疾流盼扃步愧驽筋卑飞伤短翰正使屐齿折未救斧柯烂时节脱复徂迟莫空浩叹何当脂下泽去路郁交贯
何亨老筑堂里第榜曰安虚盖取司马子微不受外不逐外之说属某赋诗以见意云
幻境如羣狙喜怒眩名实怜渠千刼迷堕此一念失世路波涛飜时事风雨疾胡为随物迁坐此方寸窒使君超世姿轩裳起儒术神交赤城仙妙解穷隐密向来心泰然初不计升黜危堂榜新顔要以名自律牕扉敞深明空华乱初日变灭惊须臾蔽亏隔纎悉了知内观融天光发虚室山林猿鹤俦廊庙鵷鸾匹静躁涂或殊出处心本一清都五城开真仙罗辅弼行矣朝紫皇启沃造前膝功名戏剧成志愿谈笑毕它年容买邻傥不傲蓬荜
次韵何子楚食樱桃
轻衫骏马飞弹丸上林花开纷绣团御厨赐笋未解箨山樱亦复登金盘【樱笋厨事见秦中岁时记】宗庙荐新勤玉路凡果纷纷不论数风清日美雨丝收朱实烘春燃绿树筠笼采撷价万钱北人羊酪雅所便自从燕罢曲江曲【故事进士赐樱桃宴】五湖十载身回旋已作孤蓬任流转万颗徒劳野人献故无清梦大明宫醉倚酡顔浮玉盌
拟古
日月双高悬朝昬自升沈有如转辘轳引絙环相寻而我生其间所閲几古今尔来三十年又作裘氏吟眠饭寄编简此身疑白蟫皇皇走四方谁是真知音语欲离舌本退缩飜如瘖涉世聊尔耳依阿亦何心托质既巳迂自谓百链金耻作渭水鈎宁为太阿镡用舍安所之齿髪忽已侵日月不我留潸然涕盈襟
次韵黄子虚同饮葛次顔家酿玉友
先生早年忘扫白嬾饭青精借顔色独余驩伯为友朋熟不暇篘巾自沥何须引泉连百井饮若长虹太豪猛细斟玉筯滑无声酌我应怜官独泠奇篇更写陟厘黄逼人心地生清凉了知二事尽家法眼馋径索银瓶尝我老华池少滋液年来爱酒如偷蜜陶然一醉乐未央此外要知俱长物相期径造君勿违坐得名胜从忘归公侯似闻勌设醴穆生正恐同分携
次韵李元叔田邦镇唱酬之什
李侯少年真自喜收名拟擅东南美大科异等不作难堂堂奏赋明光里眼看斗粟饱侏儒空肠殷雷归着书胷中未减食牛气出手一掷当成卢只今聊问复何如【李比入馆】要辨蟫蠧资轩渠刺头文字亦琐碎泽吻快意回焦枯
大雅寂寥谁发喜逆折波澜须子美晩分一派大江西约束曹刘归句里武安耳孙有臞儒载行无多一束书蹇驴破帽踏城市腰间蒯维鸣湛卢叫阍自荐久未偶淮南丛桂犹关渠雕鑴戏出乡学余掩面笑余诗井枯
读成士瑴诗卷和其书事一章
长年赋子虚狗监絶同里桮水聊自酬博此一笑喜副墨粲我前顿使百废起朱弦渺遗音慎勿娱俗耳论交傥自今相从期暮齿
钱塘赋水母
疾风吹雨回江城橹牙呕哑潮欲平客居喜无人事撄相与环坐临前楹眼中水怪状莫名出没沙觜如浮罂复如缁笠絶两缨浑沌七窍俱未形块然背负羣鰕行嗟其巧以怪自呈凝目视相将迎老渔旁睨笑发声曰此水母官何惊江流如奔絶沧瀛潮汐往来月为程藏纳衆汚无满盈浮埃沈滓溷九清结成此物宜昏盲使鰕导迷作双睛乃能接迹蚌与蛏亦犹巨蛩二体并离则无目为光精江天八月霜叶鸣罟师得鰕供水征水母弃掷罗纵横试令收拾输庖丁绦矾收涎体纡萦飞刀镂切武火烹花甆飣餖粲白英不殊冰盘堆水晶稻醯韲寒芼香橙入齿已复能解酲遣渔止矣勿复评嗟哉此性愚不更定矜故态招三彭且摩枵腹甘藜羮泛舟村落阻风不能少进而菱梢芡觜缭舷上下篙人病之
艇子掠岸行水痩不濡尾狂飇振疎篷猎猎鸣两耳十篙八九褪逆势何乃尔野芡伺吾间回梢哆利觜亦有芰浮角一一肆轻鄙初欲事幽寻解?出疎苇乘流覔清浅濯缨助深喜事有大不然移顷未离咫安得望蓬莱巨舰破潮起征帆驾长风一日三万里
夜坐感事
沈沈夜气归虚堂闭深寂孤灯灺余花寒溜韵残滴醖酿万斛愁感槩一人敌何当弃短檠隂山叱鸣镝
戊申初寒偶作
去年十月冬犹温单衣晓出钱塘门携孥仅脱饿虎口更吟楚些招惊魂儿女争从乱离苦咿哑遶膝多语言舟行畏涂侵夜泊孤灯明灭何处村萧萧细雨疎苇响风力渐摇枯柳根失声号寒泣龙具促櫂傍险争前奔还家依然四壁立故衾败絮那忍论无衣岂暇具裘褐海图坼裂波涛飜天公戏人亦太虐雪花径尺连上元今年十月事羁宦两脚如旧身幸存纸牕寂历风竹啸古木中夜号空园旅人不眠毛骨冷抚事念往多烦寃吾侪小人不论数豺狼满目哀王孙似闻易水寒堕指北望大漠烟云昏安得壮士驭八骏沙虫猿鹤俱腾骞归欤莫如中土乐天子孝友朝廷尊坐令铁衣扫虮蝨四海挟纩怀君恩
十里岩石壁
巨灵手擘青瑶璞平削无痕看斧凿六丁取将天路遥雷电收威半空落至今崒嵂横道旁絶壁万仞青茫茫倚天屹立不可近下视培塿如羣羊藓花斓斑风雨溃藤梢夭矫蛟龙戏中开微窦走鸣泉白虹吞吐涵秋气泉流万古潭水深山寒无风郁沈沈下田纳纳禾稼茂发源沾溉初何心峭直谁令据当路松柏萧森半烟雾犹恐夜深魑魅惊更遣山灵谨呵护
夜书山驿
天寒夜向阑月出山更静风露摇青空万象光耿耿啼螿泣幽草宾鸿度前岭归来坐孤牕松竹舞清影
绩溪寨口
青嶂挿天堑白水翻地轴回环壮哉县不许飞鸟触往年羽书驰盗发清溪曲先声杂妖幻余党萃符祝控攘最旁近被害良惨毒聚落烬烟空生齿涂炭酷岂无山川险会有法令束百年不用武骈领甘此辱至今风雨夜犹闻鬼羣哭遗俗感旧愤御盗勇气足大儿佩刀剑小儿利锋镞老翁筋力衰奋挺怒张目营寨人自戍不待官期促矧今杀气横洒涕国步蹙豺狼据道路虎兕出林谷傥持复雠心公战图报国
闻招寇
緑林煽余习无乃国计左诲盗爵秩崇纳叛金缯夥戢奸在斧钺赏诱讵云可萌芽缓诛锄猖披费结裹战多数招安奚用腰箭笴悍兵昔已然黠将近亦颇昌言假报国湼面刺投火豺狼奋哮噬蠭虿利掀簸横行入通邑焚掠穷委琐况闻南陵寇执事初意惰出没势已张翦灭计未果宣城俯百里千室尽奔嚲王事吾有程马头戴印颗叱驭疾其驱语言纷炙輠何当说罴貅一洗根本祸
宁国道中
山石荦确行路难山风萧萧吹早寒十步九歇仆马瘁兎蹊鸟道穷跻攀崖谷空笼瀑泉走碎玉零乱飞前滩石堤扞水几百级落处疑有蛟龙盘两山之侧开畎亩石罅着锄那得寛前村後村烟火冷土墙茅盖常掩关我行不知记近远官游岁晩良自叹岂如家家一饱外鷄豚社酒相追欢那知亦有简书畏里胥剥啄惊衰顔
夜宿千秋岭下田家
隂壑来悲风薄莫吹急雨冥冥揽寒色咫尺暗山路茅檐两三家曲涧萦竹坞停车且问讯欲止此何许老翁行步弱扶杖倚门户问我官何忙野宿今无所向夜号狐狸深林啸豺虎甘心在择肉闯首辄凭怒驾言往何之一榻翁敢拒延我傍中堂殷懃慰良苦解衣土锉旁支枕憩行旅昏然饱安眼境寂絶猜怖鸡声报明发征车犯寒去呼灯别老翁鼻息方栩栩
溪上见梅
晴溪涨渌如隂苔晴山挿影相低回画船叠鼓顺流下波光浩荡征帆开滩萦岸缭柂牙转水石相激如奔雷须臾已复过絶壁归路渐近严陵台山重溪复境弥迥暗香忽自空中来日斜正见丛棘外炯炯疎片飘寒梅槎牙一种独愁絶含情不语明岩隈凌波疑是水仙出缟衣素质行徘徊下窥清浅一笑粲坐使凡卉俱尘埃山谷之儒已臞甚龟肠鹤骨世所咍相逢顿觉百忧释不嫁春风谁与媒舟行易远空回首角声吹梦心悠哉
次韵张仲宗感事
诸侯救周衰能事存笔削後学竞专门肤引迷注脚宁知惧贼乱诛意未为虐上皇志包荒大度示恢廓误堕敌计中九庙施箭凿将臣拥强兵首鼠事前却专雄怀顾望散党失归着坐令两宫车北辕狩沙漠天王绍絶统愤此国势弱尝胆复大雠此意良不薄向来督真奸国典犹阔略羣公争护前循习久弥确黄屋泛沧溟黔首寄矰缴世无管夷吾老眼双泪阁何当诛赏行浩叹成嗢噱曜灵还中天冰雪自销铄
次韵允迪秘监同年所寄会稽唱酬之什
秋鸿度寥廓天远劳目送燕雀各有谋堕此朝餔供平生江海游往事恍如梦簪裳强结裹翰墨困嘲弄一官冗不治匹马旁无从迷行落小劫直意识大洞似闻脯麒麟颇欲翳鸾凤眼无行秘书此语谁与共贫知世路艰老觉交情重功名等戏剧射覆偶微中龙媒驾皷车欵段朱丝鞚南游探禹穴聊得登覧纵时危要奇策涂穷勿长恸相期论少卑材大古难用
郑维心约赵安道中大家兄次律学士及仆探梅城山乘月泛舟而归
穷居不厌车马絶委巷衡门常昼闭朝来剥啄谁过予倒屣逢迎走惊蹶里中胜士真可人为忆寒梅耿残雪招呼闻早探幽芳平溪径遣扁舟截西山佳处云坞深松竹萧森迷洞穴上方小阁鏁空明开牕下见千山列画手无人貌平远野阔天多供一瞥氷花只作小寒枝拄杖不辞穿巀嶭野僧省事畏客狂攀援自向南枝折疎香低入坐中来骨冷肌清伴高洁襟期况有公子贤伯也雄豪负奇节手拈冻蘂荐深桮妙语琅琅契禅悦人间此会不多有忍放杯空成小别归来怀抱与谁论一櫂飜然载明月
腊月二十六夜大雪投晓霁色恍然鸟语啁啾便有春意感而赋之
黄昏雪打牕夜雨破幽梦晨光逗檐花霁色晃池冻老木惊向荣好鸟发微哢草根露纎芒虫声试羣哄空畦土匀酥侧涧泉流湩腊尽杀气衰春归生理共人情自多端天意皆曲中悬知造物公未厌萌区衆艰难重时节俯仰疲迎送心闲数造化骨寒遭鬼弄那惊梅柳新但饱藜藿供行须过田家泥饮空社瓮
次韵葛鲁卿送示近作一通二首
八驺尽屏如萦策微步招寻老宾客离离草色乱沟塍脚底春风随蜡屐蛰龙昨夜起洄潭忽雷闪电飞千岩朝来遗珠落怀袖复见国风歌二南公洗膏肓砭传癖词伯儒宗蚤扬历诗成聊复贮锦囊副在久应藏石室只今漂泊客烟村高哦七字哀王孙有如此言公不食东山那得留安石【公诗慨然有济世之志】
君侯胷次多筹策岁晩飜为江海客小隐方营一把茅【公诗为结屋景山而作】幽寻定费几两屐公心落月印寒潭出济巨川归筑岩追还正始游戏事聊为风骚作指南我有幽忧如酒癖起诵君诗春寂历天公下取气凌云神物护持光满室老矣怀归葑上村倚公佳句谱桐孙须公拯危纾旰食快写车攻刋乐石
葛鲁卿再和复用前韵奉酬
上谒军门宜杖策谁为兵家分主客猛将翻乘下濑船幽人退整登山屐山泉闻似百花潭山曲盘回十里岩丘壑夔龙人太息那将捷径比终南吾邦旧事论三癖【见刘梦得与湖州崔员外诗】佳处还堪记游历深讥表饵误朝廷急赞烝尝安庙室避地来居水遶村鳬鷖哺子竹生孙苜蓿堆盘从野食人爱当年二千石
平生自媿无奇策魔去径须呼逐客兀身聊欲避风尘作意何能分履屐惊鱼畏网伏深潭穷猿失木号重岩杀气涨天消息断但想沧海浮东南囊无一钱诮钱癖鲑菜醒人今齿历忍言走马过章台空骇祝鷄余土室伧父嗔侬语带村锦心绣口拜天孙端为远谋箴肉食谁能饶舌攻牢石
葛鲁卿再和复用前韵奉酬
闻公卜居问龟策隐屏畏人呼重客闲招溪友铁头航戏蹑邻娃金齿屐舍旁修木?风潭坐有郎君掣电岩已将此段慰偪仄更为岑参来巷南细说当年陈类癖【类辟顔释为癖】伏合忿争书日历国医袖手药笼空挂壁犹余弓矢室吾州万落与千村以葛名儿浸及孙刲羊击豕作寒食定恐酌公忘斗石
小槛观鱼呼策策来伴渔蛮作逋客风回别浦有飞帆雨湿断堤无响屐梦回春到放龟潭潭上杂花开石岩十椽老屋烟烬灭越鸟无日忘巢南空说花骢酬马癖岂有过都如块历出门咫尺行路难只办苍黄问家室皷鼙声动何处村争挽神器归王孙今者不乐愤忘食奋臂拟关弓五石
奉题思上人妙峰堂
上人游四方云水渺长道一言契深心百法从此了十年归故山不踏山前草经营妙峰堂想像德云老闭关习跏趺宴坐兀枯槁混迹虽寰中寄意已尘表深枝姹岩花雅音喧谷鸟翠竹伴幽禅白莲敷衆好山空有云归地净无尘扫回观第一义湛湛孤月皎法门有等差问讯今谁晓跃身宝楼阁此堂终褊小
维心方刋正三国史某以精笔遗之蒙饷大篇为谢气格浑然三复感叹漫依元韵奉和芜陋增愧
诸豪雄夸剑芒銛毛锥敛避收余尖椟间黯黮渇铜雀案上爬沙枯玉蟾学堂山人有遗裔笔力大可千人兼掉头不肯书柿叶酒酣起舞怒奋髯十里归坐溪口屋傲视冠冕犹髠箝草玄草圣聊戏耳如医识药信手拈迩来直笔到三国去取法度何森严眼中青白世矜异皮里阳秋谁顾瞻更怜中书今且老鷄毛苇管争出奁悬知入手便狞劣那复助子穷幽潜我持妙頴急送似标题珍重存华籖势如执法贵心正俗病要以此语砭挥扫定见龙蛇走紬绎何惮岁月淹须知笔意似人意柔顺未必非凶憸
长乐梁世则为余言林氏达观楼横海峤天下奇景也索诗为赋一章
老眼纷世故百嗜了若遗忽闻佳山水未到神已驰迢迢古长乐山水天下奇中有隐君于少读昇天词兹游不可遂楼居在厜?要欲尽一覧吞灭海峤姿想当宴坐久远意渺莫追定见月岭堕洪澜浴朝曦蓬莱蔚相向拍手招安期秀色故可餐却粒到玉芝何当往从游下视培塿卑
和张仲宗送柯田山人归隐
我家洄潭上卜邻左顾龟中有隐君子孤风邈难追玩世逐虎鬼祈年讯蛇医篱根县瓠壶蔓野纷翠帷客至勿遽迎借问来者谁
穷巷车马絶杖屦得往来老侬起招呼情话真乐哉意行忘早宴佳处首重回月出一犬吠柴门风为开收还四方事老子良足哀
谁为双眼青自失两鬓黑溪山招客子占胜清凉国古人如可作晚岁意何及是中但可饮慎勿忘酒德酒酣动长忿惊问兵谁勒
往年城下盟杀气横九有脱身敌中来亲戚惊老丑抗言半渡击失计推祸首谁能返秦璧争欲仇鲁酒着鞭空浪忙好语得鷄口
有弟在一方丹臆危涕横念言还乡梦遥夜怀紫荆忽兴揽衣坐孤灯耿青荧雁奴信何功扪心愧鸿冥弃置复弃置终寻白鸥盟
郑维心用张仲宗韵见赠复次其韵奉酬
幽人卧南牕支床伏穹龟白堕意冥契黄庭心暗追身闲有余适国病何当医此事姑弃置溪光挂屏帷顾影或自笑问言子从谁
少日功名心偃蹇挽不来雄豪本戏耳静乐真贤哉畏事口三缄忧时肠九回无客榻长挂有怀尊自开酒酣气如云高哦追八哀
胷中饱世故了了分白黑十年客异县中夜梦乡国买邻枕寒溪此计吾犹及大恐岁星恶翻令销福德不如早移文径效山庭勒
浮名等浮云过眼亦何有谁能学东邻深颦不知丑朔风吹飞霜素色侵皓首幽忧无与娱万事付杯酒客来勿多谈要使耳如口
江涛故汹涌敌骑犹纵横健儿委戌甲老农持棘荆去年战争地白骨堆晶荧机权失犹豫理数归杳冥谁如管夷吾九合先同盟
次韵叶左丞见寄
先生少英发身为国元龟玉堂动敏翰诸老叹莫追向来三折肱举世推良医小试经纶才艰难佐筹帷忧时傥失声舍我今其谁
岩栖分麾去鼎食羞嗟来忧乐有大者得丧良小哉霣心惊地坼揽涕祈天回愿言国步肃追理边隙开洁身未足道王孙真可哀
幻缘东即西妄境白成黑那於土偶间平地见佛国云山乐未央岁月嗟何及恩雠一快意声利多慙德名成复逃名飜恐锺鼎勒
胷中浩无垠富贵公自有厌居廊庙荣戏习村野丑荒山披石林它年齐岘首杀鸡侑晨炊炰羔行社酒此乐应独知世味难可口
仗马失刍豆那顾一榻横小儿衣挟楮老妻钗堕荆心事独炯炯眼力双荧荧君恩未报偿浩歌托沈冥上天不难知谁能讯背盟
希顔提举博士谒叶公左丞於石林公遗之诗属余次韵
刘侯磊落人中杰半生尘土略如我酒酣气与天低昂长笑拘儒费膏火虺隤一马上高岗怪来喜色犹扬扬探得骊珠携满袖明月挂空无价偿
夹竹桃花
摇摇儿女花挺挺君子操一见适相逢绸缪结深好妾容似桃萼郎心如竹枝桃花有时谢竹枝无时衰春园灼灼自顔色愿言岁晚长相随
蚕
吴桑成緑隂吴蚕盈翠箔阖门障风雨荒祠动村落千丝为衣被一茧自纒缚杀身以成仁此计殊不恶
松下追凉
佳哉十八公凛凛廊庙具大匠偶未收苍髯郁如许根盘曲磵幽势宅层崖阻清风自扫门当伏不受暑顾我萧散姿本是山中侣出逢畏日长只影无地去偷闲萧寺游清隂直修庑神交先浩茫径造不我拒斗酒起自行开怀为延伫寒绿浸杯盘劲气逼牙辅语巳心地凉外热宁足御公家绿骨蛇千岁穴深土何当供晨餐散我腰脚偻它年听飕飀危冠挂神虎此意亦大奇勿与夏虫语
龟谿集卷一

[book_title]卷二
钦定四库全书
龟谿集卷二　　　　　宋　沈与求　撰
律诗
呈唐子明同年
饥来驱我出蓬蒿鬓影鬖鬖舞二毛黄甲浮名夸俗子白丁结习数吾曹老盆贮酒心犹健嬾架抛书趣亦高万事含糊自堪乐不须持板念徒劳
摄尉归安呈江嘉
无地诛锄一束茅清吟端作反离骚奔波且复同香尉萧散还须似马曹名下迹公初定价暗中索我便矜豪文章论世宁论晚肯慕羣飞辄仰高
小雨
小雨亷纎未肯晴勒回花信待清明冷官何预芳菲事空听春禽作意鸣
清明日晚晴
正好园林藉落英细风吹雨湿清明墙隂草色休无赖自有鸣鸠解唤晴
舟过荻塘
野航春入荻芽塘远意相传接渺茫落日一篙桃叶浪薰风十里藕花香河回遽失青山曲菱老难容碧草芳村北村南歌自答悬知岁事到金穰
夏日书事
洗竹明新牖疏泉理废池破砻炊玉粒钓鲫鱠银丝假寐抛书帙蠲烦泥酒巵空余八角扇嬾惰不能持
秋日戏呈蒋达可检讨
西风摵摵舞庭槐沈李浮瓜事益乖不饮竟逃官长骂长年唯厌太常斋已看帘幕辞归鷰犹讶池塘沸乱蛙坐想臞仙遥集处应颓醉玉泥金钗
同官用仆秋日诗韵述怀因复和之
荷锸相随死便埋达人於世岂长乖囊钱拟定文章价瓢饮聊甘祭祀斋儿辈那知羣野鹤我曹宁复问官蛙何如细瀹烹茶鼎日向松隂爇乱钗
从刘殿院借书
骨寒宜伴列仙臞欲喜依刘计未疎自昔暗中人易记到今名下士非虚欲从给事论奇字拟向中郎得异书愿借牙籖三万轴为公一一辨蟫鱼
过徐氏庄居
只着南冠不着缨掉头防我问功名数椽茅屋有时漏一墢野田无具耕酒地定能容胜践墨畦终拟过平生扣舷归去蒹葭閙後夜相思看月明
与道按田至湖山有诗凡九章次其韵
行尽郊原指掌平乱峰争耸髻鬟青山家不识高轩过惊走儿童户半扃
右游天平山
瓦皷喧喧殢土龙纸钱零乱野祠中谁能向此分余沥润泽焦枯不计功
右白云泉
出郭有余适到山无限清野泉依井落古刹并湖成水鸟闲中趣风松意外声问僧知此观身世若为轻
右题灵源寺
风埃满眼作凄凉招隐空山此计长只恐误随云出岫不如专以醉为乡
右云隐轩
仙去遗踪亦漫留羽旗那复肯来游欲知洞府烟霞邃漠漠苍崖面橘州
右题林屋洞口
闻道藤萝一一攀要穷佳处识湖山青琳宫阙当西崦应费巾车数往还
右题灵佑观
山脊层坛古松根曲径微衣冠久已化殿阁自相辉乔木交加合闲云自在飞无端雪髯老犹效鹤重归【山有一老人俗号毛公】
右毛公坛观
我欲款玄关谁能供逋客相将持彩囊珠露满苍柏
右题上真宫
湖光奕奕洗浮埃古寺重门相对开献供只凭山鬼去问禅时有野僧来老农借釡争炊荇痩鹤飜堦自啄苔令尹定能占岁事为捐逋赋小徘徊
右题华山寺
过徐氏郊居
林梢渺渺堕斜晖剥啄还来扣隐扉门巷劣容居士屩尘埃不到野人衣恰当夜甑黄粱熟盛供春山紫蕨肥侍坐无人只山月两翁相对自忘机
到吴
三载故乡别归帆恰到吴食寒新火换天阔断云孤酒市仍依岸渔村远带湖碧山千万叠翻忆梦崎岖
感事
鬓毛端欲改岁月竟相侵薄宦顔难强穷涂感易深旧交多得路古道罕知音吾事政如此飘零违寸心
旦日趋府
紫箫吹梦断起视斗阑干痩马踏残月单衣中薄寒锦囊那复佩革带顿成寛浪逐官曹底更题敢自安
次韵秀守苗郎中喜雨
旍斾传呼起伏龙雨翻枯泽已全通招呼急吹添秋思袪逐骄阳助岁功蝝子有知先避境【邻境多旱蝗】葑根无着尽浮空老农自笑豚蹄祝惠政流行盍屡丰
次韵卢宪小雨
狂风初作恶小雨似知时破睡心长折呼愁眼易饥勃姑穿渡急鸦舅出林迟【土人以勃姑候雨鸦舅候晴】春事今如此幽寻有底期
雨不止
已看城郭半浮楂水戽聨翩接渚涯天意若知民意切停鞭且止阿香车
新春书事
早岁今逢上苑春蹇驴朝踏落花尘只今嬾问芳菲事柳眼相看也笑人
次韵卢宪春意
少陵花恼便颠狂天与多情付此郎宿露园林莺舌乱暖风庭院蜜脾香闲愁几欲萦春事幽怨还能入醉乡应断玉楼双望眼便须催促理归樯
清明
杏火烧空泼眼明游人荡桨绿芜城山歌惯习吴歈调水戏终含楚些声草满池塘春涨浅鷰归帘幕午风轻踏青旧约谁能问已喜年来粥有饧
报中有盛年休官者感而赋诗
中都如海士如鳞乘鴈双鳬亦见驯林下已无长往客江头谁伴独醒人因循傥使能成事强健何须便乞身但喜高风激颓俗要令钟漏一番新
有怀山中
可奈风埃老客游故山归思日悠悠轩裳结裹非吾事野性从来在一丘
冠卷尘埃亦漫弹勒移终复愧家山它年猿鹤应相笑勌羽卑飞久未还
次韵宏父喜雨
黄垄初看卷麦禾老农还复厌晴多四郊戽尾开新渎一雨苗根长旧科已发政声归召杜更惊诗律鬬隂何王孙欲识田家乐水乱沟塍涉可过
行简以曾守韵见贻复和一篇
续经无复补嘉禾老去忘怀及见多摘尾簿书宁问署点头章句仅成科求田下泽吾行且招隐空山子谓何【行简有早晩故山归种秫之句】千万买邻真左计一丘端约老相过申应时以图寻山图所载湖之西溪也为作二絶句
王维买宅先成画申子寻山亦载图它日真能营小筑此山佳处着侬无
故国山川真可老十年尘土负归期而今更笑申夫子似我平生费梦思
客至具饷庖中止有豚肝客不食
三九家风故自寒朝来馔客到豚肝不须凖拟供涂竈口腹那能累长官
次律兄持节燕山且调两河兵赋喜而作诗
伯也吾宗秀心期万里侯燕民方筑郡汉使果鸣驺更借牙筹计聊寛玉座忧平生挥翰手此意莫淹留中年情绪恶远别信音疎闻道隂山路贪迎使者车骑羊厌鸣镝佩犊欲扶锄愿上螭头奏烦苛一切除
喜次律兄见过
大艑横江许暂留一樽相属话牢愁封胡羯末名终在许史金张迹浪投遵陆渐看鸿鴈集在原当记?鴒求它年会有相从乐泛宅浮家万事休
倦夜
独坐苦无赖开轩怀抱空徘徊帘上月淅沥竹间风清影迷篝火哀音咽砌虫怪来寒次骨霜气已冥蒙单顔徒以盗失邑被谴赦令复官喜而有诗次其韵
千里风雷起放臣反骚端欲陋灵均宦情遽逐鹏程远喜气犹惊鹊语新它日锺鱼应落梦【顔徒寓僧舍】半生尘土未酬身会须更整青云步往事当令问水滨
土人腊蛙见饷为作此诗
此族知何族生涯一废池似能矜喜怒那复辨官私暑雨浮萍閙秋风牡菊迟肯嫌同腊鼠小嚼为纷披
送别
老觉交情重贫知世路高相看心已折此别梦应劳未用脂长毂须听咏大刀平生故人意能费几绨袍庄于经解官作二诗道别有江湖蓑笠之句次其韵兼叙离索
雨余千里见秋毫绿涨西陂涌浪涛桂楫兰舟惊送别鸾箆象齿记分曹官游莫漫嗟流落人事方将困驿骚亦欲江湖理烟艇不知何处可容篙
自许论交絶比周向来倾盖喜同流俗间久矣无青白客里终然有去留能事要须盘礴臝廋词何必畔牢愁看君跃马章台道肯为沧波梦棹讴
秉元以按田至村落有诗次其韵
竹尸连村闭官何此榜舟蒿莱半残垄风露溢清愁试为歌田畯那知饯蓐收老盆如见领应作小迟留
岩桂
小轩岩桂露香乾秋蘂扶疎碧玉寒章句那能如许样夜深浑作月中看
次韵行简北城登眺述怀
东观无人数伏?一臞尘土独凄然高情自欲侵天半清梦何由到日边顾我书空嗟咄咄知君扪腹笑便便登高怀远无穷意故合舂容赋大篇
行简释奠学官登北城眺覧有诗尝次其韵再和二章
奠币儒宫已告虔城楼远想独悠然隂隂古木回潭外渺渺平芜落照边野色向人聊妩媚筇枝入手自轻便兴来不暇寻思嬾酒後狂歌定几篇
当年蜡凤识僧?晩岁相从意惘然更笑竖儒多败事稍闻上郡已开边酒醪穷巷谁能载简牍平生自不便风月两溪真可老待收功业付诗篇
曾守置酒月波楼以张倅至有诗命坐客同赋
词语平生故自芜登高重愧赋成初诸君此处识老子右卫向来烦长舆波上旌旗飞退鷁楼前歌管出金鱼回栏後夜同延月直下方池可更疏【金鱼池沮洳久矣】
夜坐
娟娟微月小牕东竹里寒声啸夕风孤客坐来惊岁晚推愁不去酒杯空
虚堂夜寂自神清更仆无端倦触屏多谢短檠随我老更温檀火校黄庭
曾守疾目以治法与之有诗见贻次其韵
闻道牙籖检校频昏花错莫乱惊尘未须止酒妨投辖便可捐书当徙薪肘後有方余几所眼中无障更何人须公旧观神明复凖拟花前一笑春
次韵曾守立春席上七絶句
泽国春归早连门竞筑台夜来风力峭疎片半飘梅晓冻穿流急晨光照火新四郊和气合歌吹待班春花光浮翦胜酒色动雕觞欲识邦侯喜眉间照席黄跨腊才更岁经宵并是春黄堂清讼缿欲助发生仁日应东风转春随北斗回不须邹子律余暖到寒荄晓卜农祥正遥知岁事丰小桃如有意欲吐故时红曲席纷罗绮中腔度管丝欢声连万井一一拥春祺
月波楼
突兀晴楼压郡城楼前波面縠纹生何人合作佳从事来伴胡床看月明
会景亭
柳株高下隔桃蹊万顷烟波似渼陂画手无人貌平远小亭风冷立移时
次韵杨县丞见寄
双瞳炯炯四筵倾少日才堪赋两京花县署曹聊试可鱣堂传德尚流清横琴勿写峩峩志引水当令??鸣後夜扁舟同泛月野田端见绿芜平【杨问余归】
次曾宏父韵
小雨经旬户不开隔墙青子满江梅幽禽叶底如相识睥睨空庭欲下来
三楚浮魂不可招梦游赤壁夜停桡朝来快读黄州赋犹喜周郎得小乔
微官似有不如无老去因循负壮图但得诛茅三亩宅世缘端欲付轩渠
未用欣然念可人世间那有白头新出门更复推葱麦笑杀扶风井大春
曾宏父作诗别行简索仆同赋
俗间忘胜践客里度春愁拄颊真狂计焦头乏远谋刚疎徒自许德怨浪相求奏乏三千牍诗慙一百筹岂能资宦达端合办归休遣兴鹅儿酒销魂燕子楼枯筇青草渡老屋白苹洲此意无穷乐今怀未满忧转喉宁问讳绕指叵思柔二妙看腾踏频年叹滞留花时闭深院【行简移病经旬】云际渺轻舟【宏父将以使事至湖】应念骑曹掾平生信谬悠
曾宏父将往霅川见内相叶公以诗为别次其韵以自见
客里思家且罢休无聊怀抱不禁愁鲥鱼苦笋过百六又到一年春尽头
肠断故园春到时浇花日日遶芳蹊而今梦逐东风去小榼深杯手自携
两溪以南无数山兴来径造无时阑空余日蜡几两屐日暮云深天小寒
隔溪花柳自无赖烟淡风微恼杀人走向西家覔酒伴芒鞋竹杖去寻春
墙根啁啾百鸟閙最爱乳鸠来唤晴日永春闲深院落渠能便当管弦声
扬舲送子下苕霅系缆沙头多柳株十载风埃老行客不知鸥鸟记人无
前溪溪头玉色鱼羊酪岂可比鲜腴江黄会中有胜处健步走置烦长须
野店山茶亦可口试敲松火煮石泉相逢故人如问讯但道老去多烦煎
翰林胷中浩千古笔头戏作江海潮子行造膝可问法门前烟浪拍溪桥
邦侯言语妙天下学海故自吞百川传杯击鉢尽具眼醉中莫漫思逃禅
舟中即事
逗帆风借力入坐水浮光村落知多少邮亭自短长跳鱼吹暗浪浴鹭耿残阳又是吾庐远相看思渺茫
舟过北塘
嫋嫋轻颸动娟娟佳月升岸回双树暗村远一灯明过鴈参差影跳鱼拨刺声停桡且勿去吾意不胜清
羞墓【朱买臣妻墓在嘉禾北塘】
富贵因人德未酬绣衣归去竟何求荒坟三尺斜阳里千古徒增女子羞
舟次吴淞江
棹发鲈乡晩频经桂子秋嬾投青玉案政敝黑貂裘水落喧渔市云微辨橘洲五湖烟浪静谁复泛扁舟
吴江阻雨过豁然阁次周廉彦韵
花鸭呼羣自拍浮何人蓑笠在孤舟半生已负江湖约不为经行肯蹔留
蒙蒙小雨麦秋天江上人家欲暮烟行客未能忘胜处系舡来伴白鸥眠
我本三生一散人翩然小棹五湖春何从便结沧浪伴缨上而今有宿尘
灯上人颐斋
道人小室要观身兀坐蒲团莫欠伸纵有诸天来应供灵龟纳息自为真
次韵江元夀题宁境寺湖光亭
客行终日厌区区蹔借晴光照坐隅水漾龙鳞浮窣堵蓴开雉尾供伊蒲欲随渔子飞双桨似与仙翁在一壶目乱风埃知有几肯来幽处濯缨无
舟中闻元用遂魁天下士论归之辄成五十六字呈宏父车马至中都当举似也
翰林发策冠诸儒【先内相考中廷试第一人以尝受任子恩降为第二】再世重归汗血驹醉後挥毫凌月窟梦中挿翼上天衢【元用尝梦翅生两腋一飞冲天】半生怀抱吞余子一日声名振八区归去玉堂清夜直也应怜我老江湖
吴门别曾宏父
招手湖山初识君【昨岁西湖始得相从】眼中已复见轮囷清言自是一时杰豪气欲无千载人客路临分随梦远老怀论旧觉情亲心期不免功名逼傥记江南草树春
还憩湖光亭复次江元夀韵
羊酪蓴羮本异区江湖随俗语娵隅紫鳞拨刺冲文荇翠羽翩翾过緑蒲舴艋兴饶青络马笭箵自当紫微壶丛书校罢频搔首天末孤帆去欲无
次韵钱德初九日旅怀三絶
西风江面荻花秋鱠玉频年念昔游客帽只今无地落黄花满眼漫供愁
登高虚欲夸能赋乐事何曾副赏心斜日孤云两愁絶一觞聊为盍朋簪
浊醪自称和山药【张籍诗作酒和山药】小令新能坼水花况有阿戎供细雨岂知秋思满天涯
过嘉禾野塘
木末孤烟起夕炊茅檐直下钓鱼矶苍茫远水连天碧一叶短篷何处归
仆夫自燕山来云有次律兄书被盗失去
投晓平安使仓皇扣倚庐修涂幸及此细语问何如云自三关道曾持一纸书崎岖经寇难只影到乡闾杜季习游恒山谒府帅刘公辄次刘彦常韵作二诗送之
勇往都忘去路难胷吞螭虎气桓桓吴头楚尾三年梦塞北江南五月寒痩马系门留我别明珠携袖许谁看书生自有西江量何止能濡舌本乾
上相平戎不作难已开亭障彻乌桓公朝问罪知谁敌穷寇要盟故自寒烽燧报安千徼肃羽书飞捷万人看书生梦想从军乐隽语铭功墨未乾【季习欲以铭投府帅】
董罙大有诗纪吴江豁然阁旧游索仆继和
湖隂旧雨记重来小阁深明傍水开螮蝀横空桥倒影琉璃拍岸浪成堆胜游君复羮鱼婢幽屏予方饭芋魁遥想经行断堤曲野花漂尽雪玫瑰
次韵河阳张先父秀才
云疎日薄九秋深故国悬知咏稾砧试拂青萍怜气在更携绿绮觉尘侵浮家泛宅三年梦临水登山万里心小骑羡君盘谷去肯如思越费清吟
托长兴吴宰僦居
一区无地可经营宦牒东西寄此行问舍它时聊尔耳浮家今日太劳生肯将口腹累安邑正欲弦歌闻武城为我三间卜茅屋夜深来听读书声
寄次律兄学士柯田山新居
柯田一曲抱清湾两角孤云拥髻鬟猿鹤惊心招旧隐桑麻掠眼接通闤似闻小筑终年就应是幽扉尽日关为报添丁护鵶觜夜寒归梦遶家山
沈景修宗博示试院书事二章次其韵
岩谷何人叹久幽紵袍一一赴兼收衔枚尽欲成坚敌怀璧浑疑忌暗投独讶终篇惜鷄肋更须添烛校蝇头文章到此无殊律共赋菁莪泛泛舟
探帘山鸟一声幽斗觉晴光烂不收好梦已寻江上去清篇更许坐中投欣逢阮籍开青眼肯学虞卿赋白头闻道月波春色满好携行客住行舟【景修秀倅月波盖其郡楼】
次韵院中四絶句
行尽江山不记村却随花信到重门也知春色娇无赖取次先来绿草根
一尊相属语黄昏密雪飘零正满门记得江桥回马处冷香应断玉梅魂
要知春色到池塘深院无人午梦长已觉此身便静乐自温檀火炷炉香
荳蔻梢头春意浓轻狂无奈赚花风今年却寻芳晩凖拟残枝占晩红
石壁寺山房即事
云根斸翠接山椒小筑初营一束茅未放野泉萦曲磵旋移寒绿引春梢
望断南岗远水通客樯来往酒旗风画桥依约垂杨外映带残霞一抹红
石壁寺
山萦细路走修蛇峭壁连云只藓花木末忽看幡影乱马头初见殿隂斜回廊迤迤穿危峤侧涧娟娟露浅沙秀色可餐吾事办粥鱼茶板莫相夸
无言颁政以诗寄行简辄次韵
鑴磨文律似攻驹十载相从亦数予卷白欲倾东海酒闭门贪钞北堂书风烟入眼山围座鸥鹭惊心水满渠【公颇乐新居得谿山之胜】此乐定非公所有为闻鳌禁席频虚【右谓无言】平生狗曲视骊驹妙语琅琅独起予酒面那能伴从事【行简为酒官为五斗屈也】笔头飜欲戏中书官曹似是惊莲幕问讯何如念石渠只恐浮名不论数要须人识士非虚【右谓行简】
行简用前韵见贻复和酬之
岁月如驰鬬隙驹星星着鬓故欺予身宜丘壑长经梦语到轩裳辄废书扃步共嗟妨远趾清沟自觉映污渠黄麻白简公心事此去声名定不虚
过卞山次韵朱仰止涧亭絶句
曲涧潺潺隐石堤玉虯双引戏晴漪相思後夜添清絶木落山空月半规
环佩琮琤落断崖水清石痩没平沙幽人散策经过地草阁柴扉趂水斜
昔年
昔年寻贺老同泛越溪航雨发千岩秀风供五月凉目因秦望断心为禹祠伤闻道东湖地新来足稻粱
秋怀二首
庭柯脱翳叶归翼断经过水槛清渔罟风棂响药罗傲霜荷柄少团露橘丛多秋色遂如此愁成今几何林梢吐寒月清絶不胜任蛮榼凭谁共胡笳秖自吟探帘风似翦切户斗如斟何处行舟动澄波自委金
即事
卯酒賸浇胷礧磈晨梳聊理髪鬅鬙方床自岸乌巾坐欲校黄庭嬾未能
秋日闲居
茅屋秋风斗破除萧骚浑似浣溪居青山侍坐从吾好黄帽笼头与俗疎赖有园官能送菜可无溪友解留鱼从今辄莫慙枵腹一饱须烦插架书
送卢左司赴阙舟中口占
胷中渺渺九梦泽笔底滔滔三峡流自合勲盟真易与漫回诗律付冥捜平生所慕李君御今日聊登郭泰舟去矣相望重搔首百年心事小迟留
野外罕人事
野外罕人事虽贫心自寛霜蔬供绿节社酒泛黄团日落归牛近风微宿鸟安展书遮老眼灯火砌儒酸
过竹西
百折清湾抱野田竹西风物故依然归牛更背斜阳去牧笛一声吹暮天
赠老禅
霜根刺刺蝟圆颅犹倚禅床听木鱼底事世缘能老我到头尘事不关渠磨甎几日能成鍳闭户何人欲造车若有小参重问讯试寻消息向真如
成士瑴校登真诀垂就为作此诗问讯【成欲卜居三茅】
硬黄亲校大还书岩石相看已甚臞会遣五丁供给使聊烦六甲奉庖厨仙风自昔人何有灵气於今子岂无知得茅卿近消息应骖白鹄到清都
谢葛鲁卿雪中遣介送酒
雪舞白衣朝扣门一车送酒借春温寒威任减东阳带和气全归北海尊应为半生怜麴糵更留它日燕鷄豚是中可饮公须记报字如鸦醉眼昏
龟谿集卷二
<集部,别集类,南宋建炎至德佑,龟谿集>

[book_title]卷三
钦定四库全书
龟谿集卷三　　　　　宋　沈与求　撰
律诗【长短句附】
正月十四夜观灯南寺子虚有诗次其韵兼呈骏发次顔
娟娟佳月挂南楼萧寺真成秉烛游火树忽惊新节物春衫不趂旧风流公方高卧追三巳我亦狂歌发四愁为报襟期得名胜何妨着处一开眸【初约子虚不出以次顔见招而往】
再用子虚韵和呈骏发次顔
灯市烧春接郡楼岁丰人乐事遨游繁弦急管方连夕痛饮高谈自一流短帽纵堪陪胜赏长檠那解照牢愁归来卧对西牕月独想清光烛电眸
十里笙箫沸市楼已占风物两优游人从月窟开青嶂灯挟星河映碧流曲席深杯成径醉长廊古寺溢清愁暗中我亦知公在强对兰膏为举眸
子虚复有诗再次其韵
谁能延月倚危楼细履相将偶当游倦听山歌怀旧俗闲看水戏溅寒流【土人以水戏然灯】灯光竞作千门晓酒力微寛一掬愁明日八分疲阿买诗馋元只在清眸
次夕雨作用子虚韵奉怀次顔知鱼轩小集
夹道缯山耸蜃楼小轩终忆数条游月将人意十分满雨入溪光一派流静听屐声喧夜市旋挑灯灺醖春愁闭关不问隂晴事时怪玄花掠病眸
别羣从
十年劳远梦今日又征鞍雨入花梢困风生麦浪寒飘零逢酒怯老大别家难去矣功名事终须把镜看
瓜步
呼【去】声渐逐潮头远帆影低随日脚斜已喜扁舟近瓜步江鸥无数立寒沙
将达行在所
潮落江城暮帆开一苇轻云屯六龙驻天近五星明率土朝方岳何年洗甲兵君王似光武折箠看昇平陈子尚博士休官还京口作此诗饯之
勇退曾无屋数椽挂冠神武便飘然陶潜去家一百里张翰收名四十年平世深知还有几少时健决已无前【子尚昨主临淄簿与部使者论不合径去官】侏儒饱食堪羞死莫浪狂言为着鞭
西风江上荻花秋鱠玉频年念昔游世事真成一可恸身名那问二宜休公卿礼饯何为者僮仆欢迎有此不鬓影毵毵纷翠葆晩来钟漏亦怀羞
得家书
国步犹艰棘不堪频问家霜毛失翠葆蒿目乱玄花孤客知时节殊方度岁华干戈就休息归理邵平瓜
观琼花
千里随河走浊流樯乌东下指迷楼春风帘幕今何在只有琼花伴客愁
即事和卓彦翼
曈曨晓日上帘旌帘外幽禽作意鸣呼断故乡千里梦起来搔首问归程
即事
造物劳人亦懵哉又驱疲马上崔嵬经从野店初尝笋行尽江村始见梅千里短书先梦寐半生多难足风埃桔橰俯仰成何事已念渔蓑归去来
次桐庐
决决溪流不满滩独怜舟子上风湾日斜指点西村渡竹户茅墙趂碧山
吏鞅萦人未许闲当游聊复到春山倡条冶叶无风味赖有寒梅醒病顔
於潜道中
首路潜溪驿鷄声欲曙天篮舆冲宿雾栈阁寄层巅高下林端屋横斜石罅田野泉随处有草木尽苍然
新城道中
马蹄随意到回首隔南岗日落鸟犹语春归花自香长红媚幽谷新緑涨回塘假榻知何地昏钟出上方
宿叶璋桥庵舍
渡涧穿林夕未休野人篝火引前驺惊从略彴滩声急喜见廜?草盖修云卧自惊魂梦冷星驰先恼肺肝愁乞身老我双溪上记取端能赋远游
水阁小憩
云气昏昏雨脚垂客行终日倦犇驰竹间小阁临清濑俯槛观鱼立许时
祈门道中遇雨
了事痴人有底忙箯舆勃窣到南冈樵风槭槭羣狙喜山雨萧萧万木僵谷底暗分冰涧落舍旁时度野梅香殊方岁晩多悲感归老丘园此计长
东西二林寺
湓浦维舟访梵宫香炉峰下暂从容重来不为二林景永远禅师有旧踪
在昔得名齐连墙亦共蹊修篁同碧嶂寒溜合清溪阁影高低并钟声左右迷游人俄省悟东即是林西游人多入东林寺将谓西林景不如我策短筇行半日水声松韵更清虚
千秋岭【钱氏尝筑四垒以限江南北者盗发旁近复於此守御】
山河四塞限中原篱落而今不复存豺虎昼行何日息但余征戍满荒村
吴越江南絶壁间可怜争国似蜗蛮百年父老陶王化尚记流传一醉顔
次韵郑维心腊月十六日有作
国难更频岁边尘动四溟豺狼饱吞噬天地失清寜黄屋无安所霜笳不忍听使臣归路阻恸絶鬓星星朝廷归叛将关塞失签军铜马犹逋命沙虫亦占羣上心存庙略兵气乱天文谁挽斜河水通宵洗赤氛血战遮东道今谁庙食双无人扞强敌纵马饮长江寇掠元干纪兵临反诱降将军自不武惭色上旌幢
次韵避寇二首
穷途厌迁次岁晩惜分携茅舍荒村北柴门曲港西鷄豚蹔同社桃李旧成蹊那得干戈定浮家着两溪宦游成屡却戎垒怅频遭闻诏趋吴会经途事董逃心期纾国难力欲挽人豪漂泊多危涕真成失木猱
游城山夜归泛舟南溪
杖藜寻胜款禅扃归去扁舟伴月明卧树低摧山脚转跳鱼拨刺橹牙惊烟埋桥影双霓断风熨溪光一镜平聚落半空无市井两三灯火短长更
次韵李通直题慈相寺雪月亭
曲槛飞甍界碧空尽供胜覧属禅翁苍藤翠木四围外远水平芜一望中幽鸟林梢鸣不断乱云天末去无穷素娥青女今何在【淮南子青女主霜雪】归步聊乘两腋风
扈御舟泊钱清江口值雨
打窻悉窣连江雨吹柁呕哑拍岸风篷底醉眼那得稳时闻鷄唱梦魂中
法驾亲巡海上还鈎陈万骑列江干潮生风熟楼船过雨助洪涛失故滩
过平望
未办扁舟挂绿蓑人间何处不风波终须径为鲈鱼去笠钓归寻张志和【平望乃张志和得道之地】
次吴江
水阔风豪浪拍天鱼龙戏舞堕馋涎寻常行处多飜覆看我孤舟得稳眠
小邑萧条兵火余狐狸入市自相呼茅墙竹户斜阳里十室生涯久已无
冬至遇雪题明因寺僧房
宦学差池已倦游一犁真欲老西畴天公为作丰年信更喜将军入蔡州【是日闻王师入杭】
遥想燕山落大花更堪直北渡龙沙六师挟纩怀轻煖取日谁能反翠华
方允迪隐鸬鹚谷江子我子之刘希顔行简皆往依焉为此诗寄赠
脱叶惊飞海角秋君王虚伫急良筹列仙山泽底无用孺子沧浪渠不忧百鸷可能如一鹗二江知复带双流渺然相望暮云碧兀坐蒲团搔白头
八月十七日扁舟渡钱塘江
一言初欲寤明君去矣终缘丞相嗔鳬鴈江湖真我辈龙蛇山泽定何人市中未识冯延夀门外已呼祁孔宾尚有忧时心未歇西风吹泪湿纶巾
沙觜波生柁脚开扁舟老去许归来风帆一点日边下雪浪千堆天际回城郭荒芜迷旧隐江山寂寞写余哀此心元自无机事寄语轻鸥莫见猜
允迪招行简卜居鸬鹚谷仆意羡之作诗送行兼以自见
严陵滩下鸬鹚谷闻道元英旧隐庐鼻祖名高诗格在耳孙才杰宦情疎漫山松桂鴈行立入隖茅茨星散居知为刘郎赋招隐莫教花落到通渠
少日长怀社稷忧怪来饶舌漫多仇风尘冉冉百年老霜雪萧萧两鬓秋不办痴床供一笑方营隐谷赋三休添丁护得金鸦觜佳处端能着我不
维心过邵子非溪亭夜话有伤时感旧之作索余次韵
官仪全复汉盟会竞尊周郊野多戎垒衣冠半客游地偏朋旧鲜人老岁时遒莫厌经过数相看又麦秋朝廷策数马寇盗谷量牛世乱思奇画身闲喜胜流鵷鸾霄汉侣鳬鴈稻粱谋得趣皆为达那能陆荡舟闻道津亭集青灯夜色浮鹳鸣惊独鹤鱼伏避羣鶖月澹帆归浦风腥网挂洲语深投匕立此意得无忧虎帐师频衂民穷粟屡捜会须夷丧乱宁敢厌征求黄屋中天立彤弓几日酬寸心终耿耿不独为春愁心事空牢落身名盍罢休得闲羞强聒避谤巧淹留老矣嗟如此谁欤问以不傥容亲杖履不拟向丹丘【余得守丹丘方欲上投闲之请】
刘希顔持节按县招维心舟中小酌次维心韵
大艑浮溪曲华旌暎道周劳农才彻警问俗偶成游王事今云棘官称古号遒正须哀疾苦辄莫诧防秋【希顔按防秋事】
随处喧铜马何人炫木牛轻捐小山句急扞大江流行迈心疑醉周爰事喜谋招呼隐君子高浪兀虚舟故国真如寄余生宛若浮巢鸠不护鹊池凤肯容鶖老木低春水孤花带晩洲杯行应酹我知复念幽忧山林怀独往图史纵旁捜此士俗间忌吾侪句里求大篇终寡和小酌漫相酬脚踏溪流乱端能醒客愁大邦通间道小县得中休交分伤离合王程惜去留索居垂老矣剧饮尚能不倦夜评今古谁怜貉一丘子虚航重湖之险远过山中辄次维心韵以谢
客里伤为别相望岁一周冕旒存异顾【去岁子虚蒙赐对天语称奬】丘壑老英游忧国心长折惊人语太遒年来有公事合眼注春秋
小牕眼蠍虎败壁上蜗牛老树隂垂合前山翠欲流狂言违世用强饭了身谋不谓轻千里能迂访戴舟此客今那有迎门喜气浮心闲清似鹄眼浄凛如鶖尘榻开蓬室风帆卷橘洲襟期适相契一笑发羣忧宝历方重启英才必尽捜题舆偶淹泊牓道会营求浪漫贫逾适经纶老未酬云林得携手切勿志穷愁暮云凝远碧覔句拟汤休不分千山隔才为十日留高风谁继者清梦自惊不闻说星躔动何人识太丘
次韵学士兄见一亭
自称居士拟香山只影江湖得暂闲大隐可能追褦襶小亭聊欲对孱顔持盃有月同歌舞策杖无人共往还闻道修篁解新箨密遮门迳不须删
尘土败名如败敌云山招隐似招降漫倾鲁酒醒犹独聊发吴讴调本双谁念佳人在空谷自同渔父老清江它年对榻分余地风雨萧萧夜打牕
次韵学士兄述怀
故国风烟素已谙结茅端欲占重岚聚蚊那肯追金谷号虎真成赋石龛厄运经过度阳九幻生颠倒识朝三它年自有鷄豚约小阮新居卜道南
葱麦推还井大春拂衣归伴卧云人胷中历历蟠三略肘後时时校六淳已作移文排俗士更将要术混齐民知闲聊复求闲地岁晚功名恐逼身【风实云子六淳之叶仙药也见汉武内传】
次韵黄子虚所居随缘堂
应羡扁舟泛五湖随缘卜筑伴樵苏青山衮衮成嘉遯华髪萧萧负壮图松桧骞腾元自植鱼龙吟啸巧相娱清宵背立岩前月大叫三高更疾呼
次律兄饷鱼鱼不至而诗至颇类南海使君送酒辄成三絶一笑而已赐茗少分以报厚意
凭虚公子骑鲸後乌有先生控鲤初可是凡鱼亦仙去空余一纸腹中书
先生远饷锦鳞鲜剥啄扣门惊阿连只有珠玑落牕几空教口角堕馋涎
尚方小凤睗精芽戏比琼瑶报木瓜梦境纷纷非实相往烦鈎起睡中蛇
晓过邻村
推枕梦初断篮舆踏露行岁登人意乐风急鴈行惊曲涧哀湍泻危桥独木横清霜莫欺客云日自晶明
即事
鹊噪空庭晓霜明百尺楼连耞响晴日遗穗落平畴黄菊疎篱晚丹枫别岸秋怡情有底计开瓮玉蛆浮竹树参差合溪流半隐扉雨昏鸠妇閙风急鴈奴归策杖循沙步褰裳到石矶游鱼吾共乐身世自依违
过梅知宫东轩
舍南舍北花无数眼看游蜂上下狂风信晩来帘额动黄庭相对一炉香
允迪遣书问讯并寄示与子我唱酬佳句猥及微踪辄用庐字韵为二诗以报嘉惠
泛爱何人枉素书银鈎奕奕到田庐朋游久许贫方耐宦学空怜老更疎回鴈峰前应梦到放龟池上也斋居【允迪得郡衡阳仆丹丘皆待远次仆居龟溪方事投闲之请会允迪书到亦云】相期保社同香火口祷功名乞与渠
不从吏议污丹书恩许怀章返故庐投老有缘知分溢排奸无术愧才疎胜流踊跃闻归櫂妙语吹嘘慰索居怀望北辕心已折忍将时事付轩渠
书怀三首
应俗由来嬾谋身尚敢先栖栖从见嫉仆仆岂能贤骏马常追日方舟可济川人生各有趣心目慎相怜暗中人易记名下士非虚此道凭谁办它时或自如真能食万户定复愧三闾富贵虽吾有当令功可书事业贵不苟声名难预期功非宜食肉道岂忘羮藜政恐仪无舌那论纬有髭汉庭今用少览镜独何为刘希顔提举见过出示卞山居二诗次其韵
偪仄风尘际分携岁月赊向来闻避地胜处偶为家对客谈锋鋭忧时酒量加中觞莫辞醉回首又天涯小别千山隔相看一笑温丹心猎风斾华髪粲霜根鸭鸭争呼伴鵶鵶自识村更须判剧饮落月倒洼尊
张仲宗有诗怀归因次其韵勉之
相逢无日不怀归又是春山听子规休叹豺狼迷道路似闻貔虎仆旍旗那从薄俗求青眼还向高堂念白眉南望孤云应目断殊方岁月易推移
南北山探梅俱未花维心从家圃折数枝以饷坐客盖半开矣会次律兄有诗辄次韵
山北山南雪意忙梅花未肯鬬寒芳悬知小圃争前发为折疎枝分外香故国年华惊晼晩老人心事伴摧藏更看陌上传春信倚杖空怀迟暮伤
次韵郑维心探梅未花
木落空山不着行寒梅长是占年芳未容霜女窥孤艳定恐花神啬旧香竹杖穿林聊问讯槿篱萦路巧遮藏谁能折寄江南恨北客相看摠可伤
闻道年时醉一觞野梅飘几荐余芳兵尘不碍含生意花骨犹存底死香入夜从教月浮动争春空被雪埋藏凭君妙句先催发调护高枝莫中伤
复次韵呈维心拙涩不工当为抵掌
岐亭幽梦堕微茫百草先春自不芳山雨压低临涧影天风吹下满林香梨花少韵非俦匹竹叶多情故敛藏长记江桥闲立马落英谁扫重情伤
粲粲疎梅短短墙骚人长恨失遗芳低徊草棘精神透彷佛关山魂梦香月淡乍看清影乱春深终恐緑隂藏岁寒为尔添愁絶倚树微吟亦自伤
次韵维心忆梅
野花飘尽江梅发为报先春一信芳近水疎林风格老故山归路梦魂香雪霜贸贸添愁絶蜂蝶纷纷预屏藏折寄凭君呼健步生枝莫放手痕伤
次韵行简怀次律兄
门对青山水缭墙隔畦花卉尽流芳浇胷快泻鵞儿酒袭鼻长闻柏子香夜雨对牀成契阔晩云归岫识行藏抽身未试平戎略空为忧时倍感伤
邵子非谓予有天台之行见贻以诗次其韵
巉巉老气郁青霞过我依然醉帽斜为说惊魂招楚些忍闻悲曲动胡笳扁舟犯雪来何许健笔凌云语益嘉莫笑海山风引去要寻源上问桃花
次韵刘希顔蜡梅二絶
仙衣曳紫练裙黄天遣清臞胜国香月上小牕寒影动不禁风味恼刚肠
剪成香蜜缀疎枝度腊争春已恨迟清夜无人花睡去小园风露更相宜
次韵雪
紫箫吹断玉梅魂梦入江南几处村半夜落英飞不定旋添清絶到柴门
月下独步
娟娟微月小庭西月下幽人影自随赖有寒梅伴愁絶一枝清艳耿疎篱
次韵次律兄除夜述怀
此身传马与时移过尽三余又一归野炬占风迷夜色【农家除夜以火炬候风色占岁事】村肴宿岁待晨曦鬓华老去能余几心赏春来转觉非惭愧君恩许闲佚食蔬那比首阳薇饯岁邻翁席屡移拍歌犹听夜深归尊浮冻螘霜逾重林噪寒鸦日未曦剩叹飞腾怜杜老【见守岁诗】过为孤愤陋韩非干戈满眼伤时节遣戍长闻赋采薇
次律兄以芦菔见饷并有诗次其韵
岁晩嘉蔬已向萎独余芦菔老霜畦收随芧栗供山谷赠比苹蘩撷涧溪葅乱金钗入珍馔羮融玉糁脱污泥程舂定觉人强饭功校蹲鸱自不齐【金钗事见荆楚岁时记】次律兄以鼠盗防风感而作诗命某同赋
嘉蔬灵卉两纷纷小摘山花自出羣芽茁短根红玉卷叶敷疎节翠旟分细看药谱镌遗録终拟骚经补缺文堪笑饥鼯穿败箧宁知野彘力跑云【防风苗亦名山花野彘喜食之】
戏酬尝草茶
惯看留客费瓜茶政羡多藏不示夸要使睡魔能偃草肯惭懽伯解迷花一旗但觉烹殊品双凤何须覔瑞芽待摘家山供茗饮与君盟约去骄奢
某蒙学士兄相要陪赏芍药花多白者月色相射光彩映发殆玉盘盂之苗裔耶维心有诗辄次其韵
怅望扬州千朶盛数枝聊足慰淹留相逢月下陪真赏一醉花前得胜游凿落细斟金晕侧盘盂斜颭玉光浮春衫并色浑无赖映带霜毛笑隐侯
溪亭夜坐
波面摇风暑气微秃巾来坐钓鱼矶相看月堕行人尽只有流萤上下飞
松架
聨络樛枝架短檐苍髯緑骨尚依然袪除畏日心三伏领略清风直四筵好在老龙蟠夭矫悞来孤鹤舞蹁跹那堪侧雨敲牕夜贪听飕飕自不眠
代人作夀诗
老人明处识斜河曾占充闾爽气多蚤以才名凌屈宋戏将诗律鬬隂何丹台旧缀神仙籍黄屋仍垂将相科礼絶座间公未晩且提鸿笔上銮坡
英气超超不可亲温然笑语便生春绦帷久属宗师任紫橐方参侍从臣八面文章宁有敌一门忠孝信无伦山东出相公家事只拟尊前咏大椿
张倅生日以诗为夀
宿岁雕盘供五辛充闾佳气已生春俊游自合陪金马英骨人犹记石麟别乘重分千里政五湖追数十年身知公隐德宜难老鸠杖看扶法从臣
诗悼邹仲容教授
骨相自清臞居然澹满躯高文凌鲍谢胜略本孙吴鸑鷟期千仭骅骝殒半途伤心九泉恨那忍奠生刍
徐县丞挽章
插架遗编满依然手自临瓌辞宁世用高调罕知音白髪浮湘意青衫忌鵩吟些招空往事魂断旧家林
蒋司成挽词
法驾天临五学初曾闻重席絶诸儒雍容久载从臣橐晼晚犹分刺史符不使高材陪鼎鼐却收清节傲江湖贱生无地从巾屦独对遗篇想步趋
召节西来属老成乞身终欲返岩扃新书未奏三千牍旧说曾繙十二经汉室首推施氏易卫人端识孔悝铭儒宗学府今谁辈空使诸生记典刑
曾逢原挽词【代刘侍郎】
落落江湖一伟人当年玉立映簪绅四朝耆旧推先达三国英雄出後尘金板袐谋空淟汨土门奇祸足悲辛悬知精爽犹堪畏嚼齿传闻不满龈
惊闻义骨殒狐狸怅失中朝一吏师广汉威名由擿伏寛饶直气不容欺丹心共愤时多难白首相期论少卑满眼西风空溅泪何心忍读蔡邕碑
安次山挽词【代刘侍郎】
都门惜别泪沾巾回首孤城草木春封豕遥闻食上国疾风悬料识忠臣程婴已死终存赵扬子虽生辄美新青史高名知不朽遗荣犹贲土中身
晓殿传催玉笋班东风小立照衰顔临分愧我江湖上伏节悲君矢石间往事凄凉千古恨旧交零落几人还殊方更致生刍奠目断高丘涕泪潸
刘资政【韐】挽词
国耻忍言城下盟忽惊河洛失清寜心摧宝仗离宸极血溅辕门落将星请死自缘鸣越甲乞师谁为哭秦庭高名会与丘山重一诵遗箴一涕零
志士长悲处死难唯公勇决一言间结缨季路空遗迹投阁扬雄亦厚顔义烈峥嵘昭国史忠魂寂寞閟家山只鷄已负它年约下客伤心两鬓斑
挽词二首
职为苹蘩谨门推黻冕华?嫠初鞠幼夀考竟肥家玉暗传经简金余赐诰花斑衣无复戏遗恨彻天涯耄期何所乐有子使三吴方享千锺洎俄成五鼎踰构堂遗素幔祔域閟黄垆欲拜临终像它年记结趺
吴宜人挽词
夀富居然五福先簪缨况复世蝉聨断机志节酬平日举案风流记昔年上郡方蒙汤沐地诸郎应废蓼莪篇送车千乘松门道会有双飞鹤戾天
长短句
浣溪沙和郑庆袭雪中作
云幕垂垂不掩关落鸿孤没有无间雪花欺鬓一年残欲把小梅还鬭雪冷香嫌怕乱沉檀恼人归梦绕江干
花信催春入帝关玉霙争腊去留间不禁风力又吹残客舍不眠清夜冷萦愁一缕袅旃檀空庭月落斗阑干葛使君示书有元夕寒厅孤坐之叹昨日石林寄示所和江神子辄亦次韵和呈因以自见穷寂之态
华灯高宴水精宫浪花中意无穷十载江湖重绾汉符铜应有青藜存往事人缥缈佩丁东　卧听萧寺响疎钟渡谿风转空蒙月上孤牕邻唱有渔翁追念使君清坐久歌一发恨千重
又和叶左丞石林
鱼龙戏舞近幽宫乱山中似途穷緑野堂深门敞兽铺铜无限青揺攒峭壁花木老映西东　消磨万事酒千锺一襟风鬓霜蒙忧国平生堪笑已成翁唯有经纶心事在承密诏看重重
龟谿集卷三

[book_title]卷四
钦定四库全书
龟谿集卷四　　　　　宋　沈与求　撰
内制
麻制　批荅　诏
除郭仲荀武泰军节度使依前侍卫亲军步军都指挥使权主管殿前司公事制
门下胜负者兵家之常将帅莫先於贾勇予夺者国柄之大帝王尤厚於植恩眷我阃臣丽于邦典解斋旄而兹久扈岩陛以弥勤爰因霈音式朌涣号具官郭仲荀资禀沈毅节槩轩昂风流绍于故家气略闻於殊域训齐士卒适程李寛猛之宜保障疆陲合孙吴纵横之要战阀屡上勲盟孔昭自从朕於艰虞更饬身於忠谨属游骑饮江而南下虑敌人并海而东侵授以偏师扼其要路兵势弗竞避地踰一舍之遥物论既腾啓途收六纛之峻顷召还於裔土旋典司於禁兵谋谟慨然仪观伟甚念世类之祥未艾知功名之志不衰将励山西之劲臣遂付黔南之巨镇周庐徼道总中尉之八屯锡盾雕戈复元戎之十乘兹为宠渥庸示眷私於乎伏波迟留克成铜柱之略营平慎重愿上金城之图傥无愧於古人盍有为於当世往复休命益励壮犹可
赐朱胜非辞免新除右仆射不允批答
朕缵奕世之丕基属四郊之多垒眷求辅佐期共济於艰虞涉历岁时久未闻於绩效既虚厥位益难其人允惟旧德之良宜膺大政之托授之国柄断自予衷再从廊庙之游大慰寰区之望而乃露章荐至避宠牢辞弥徇谦撝殊咈延伫矧卿元功在国隐德及民雅量足以凝远图沈机足以断大事万方引领冀臻休息之期二相同心克副焦劳之志毋留邦涣用穆师瞻
赐席益辞免侍讲不允批答
朕惟商之高宗师古建事克致中兴逮及光武干戈鞍马之间亦惟道艺不废讲论复汉中天之统朕心慕焉肆於万几之暇他好弗亲惟学是向躬御经幄延访儒臣庶求多闻宏益治道以卿学问之富师友渊源擢居劝讲之聨俾卒金华之业稽于佥论孰不谓宜奚事谦撝过形控避往推所学紬绎而茂明之副朕虚伫卿亦与有荣焉
赐参知政事孟庾辞免通议大夫恩命不允诏
朕以闽越湖湘之间大憝逋诛根连蔓结脇我赤子盗弄库兵宿师连年未克平殄眷然南顾实疚于怀乃辍帷幄之臣而总干戈之事卿义形于色慷慨请行揆策投机指授诸将羣凶随以荡灭数路为之肃清坐使黎元复见休息论功甚茂朌赏犹轻时惟股肱必识朕意抗章避宠岂所望焉夫谦冲之节虽云可尚令出而寝卿岂不为朝廷惜乎
再赐孟庾辞免不允诏
朕比遣师徒往平寇盗想山川之悠远爰念怀归悯臣下之勤劳岂忘劝赏矧我哲辅夙有壮图入则参与政机谋谟足以决大议出则总提师律精神足以折遐冲蠢兹啸聚之羣讵费坐筹之画指顾而定逋逃一空歌杕杜之诗士方休舍变潢池之习民乃奠居褒律肆行需章荐至载惟谦抑殊咈眷怀夫位高而志卑固云美矣功多者赏厚犹用歉然往其钦承勿复固请
赐新除翰林学士知制诰綦崈礼辞免恩命不允诏
朕纂承丕图戡定多难将欲德意志虑鬯达乎斯民盖在号令文章鼓动乎当世翰墨之选兹维艰哉卿学穷本原文备体要代予述作亦既有年再隶职於卿曹复兼官於辞禁演纶滋久摛藻益工报淮南之书卿其视草而遣矣下山东之诏民将扶杖而听之肆加即拜之恩示予亲擢之意奚为逊避犹徇故常宜副佥谐之言往就久虚之次
赐新除礼部尚书洪拟赴阙诏
卿居列英髦望隆耆艾中台曳履尝冠从班外屏分符久寛忧顾乃念践扬之旧岂忘简记之勤爰锡赞书聿颁召节虚常伯之席式伫遄归促舍人之装应宜夙驾
赐新知平江府赵鼎辞免不允诏
朕亲抚六师肆觐羣后乃眷三吴之都会实为二浙之喉襟控扼要冲兹号股肱之郡慰存凋瘵宜得腹心之臣卿节概刚方器量闳达临事絶回邪之见为政多岂弟之称自初进阶皆朕识擢寘之言路论尤切於爱民付以事枢志每先於许国退即祠宫之逸荐更岁龠之赊执德不回宅心无竞是用起从闲适纾朕顾忧念孔戣立朝见为公卿之皆惮知寛饶治郡必使吏民之不欺奚为抗章尚稽就道勿循谦撝之节其承属任之恩赐尚书左仆射领江淮荆浙都督诸军吕颐浩生日诏
风威翔於北陆方迎朔律之严台象耀於中阶爰啓高门之庆是生贤佐来相朕躬位崇补衮之华日应垂弧之吉式朌珍赐往介蕃祺倚毗廊庙之谋孰踰元老戡定邦家之难必享长年
赐叙复平海军承宣使兰整辞免恩命不允诏
朕比以乾象示变震惕于怀乃骏发於霈音用导迎於善气肆加羣辟一洗庶辜卿饬身忠勤致位休显顷从羇旅之役还典禁屯之兵宿卫惟恭训齐甚力偶挂吏议颇镌使名属号令之布新宜班聨之复旧奚为谦挹犹事逊辞往膺湔拭之恩勿忘奋励之勇
赐张深程唐刘子羽奬谕诏
朕治兵南服属意西陲眷秦雍之疆岁被烟尘之扰连巴蜀之阻日闻边遽之惊念此伤夷痛如焚灼倚注枢臣之重摠提师律之严虽云堂上之奇兵自能制胜允藉幕中之婉画相与图全卿起自儒家明於将略阀閲通於禁筦未减颇牧之贤韬钤赞於庙谟必合孙吴之法山川跋涉岁月淹留挫强敌於方骄贾余勇而再振执讯获丑斩将搴旗成兹克捷之功繄乃参佐之力算计见效嘉叹不忘然念虎狼哮噬之无厌岂胜其忿熊罴奋励而有获所戒者轻更怀持重之思助成戡难之烈嗣朌异赏宁限彝章
赐新除庆远军节度使充醴泉观使特封德清县开国子食邑五百户食实封二百户邢焕辞免恩命不允诏
朕会朝方岳竣事合宫告宗祀之备成徧敷惠泽念后家之流落未啓戚藩颇采彝章诚为阙典自椒涂正长秋之位属翟驭从朔方之行感此伤心居焉累岁推朕怀两宫之意彼岂忘亲广朕加四海之恩兹为笃近爰设将旄之重肆开帅阃之雄匪朕所私繄国之旧曷形逊牍犹避宠名况卿谦厚律身忠谨事上万里归于逆旅谅险阻之备更五载服于故官亦靖共之足尚孚号既发佥言允谐勿复徇於劳谦其往承於茂渥
再赐邢焕辞免不允断来章诏
朕追考祖宗之旧凡建节旄之雄自非勲德之优用为报称必以宗婣之懿昭其宠荣卿世为德门居有贤誉以儒臣之英而识通机秘以后父之贵而志絶豪华熙事备成惠术徧举聨长安之戚里所存几人开庆远之帅藩姑循彝制其往承於异渥毋曲徇於牢辞
亲征诏
朕猥以寡昧属兹艰虞迫臣民爱戴之诚续正统於将坠痛父兄播迁之难履尊位以何安夙夜以图策虑并用岂不能躬擐甲胄亲冒烟尘乘将士欲战之心慰黎元厌乱之意然以两宫万里一别九年觊迎銮辂之还期遂庭闱之奉故暴虎冯河之怒敌虽逞於凶残而投鼠忌器之嫌朕宁甘於屈辱是以卑辞厚币遣使通和庶殚孝悌之思必徇哀恫之请至于土地梗絶生齿流离师徒怀暴露之忧闾里起绎骚之叹繇朕不德嗟彼何辜仰怀故国之庙祧至于霣涕俯见中原之父老宁不汗顔比得强敌之情稍有休兵之议而叛臣刘豫惧祸及身造为事端间谍和好信逆雏之狂誖率羣偷而陆梁借彼援师倚为威势签我赤子脇使征行涉地称兵操戈犯顺大逆不道一至於斯警奏既闻神人共愤猛士在列怒髪上冲以为逆顺之理既分胜负之形可见皆愿挺身而效死不忍与贼而俱生朕乃下诏总师卜日引道前驱方戒积隂顿开天地鬼神罔不助顺将帅辅弼罔不恊心今朕此行士气百倍虽自纂承之後每乖举错之方尚念祖宗在天之灵共刷国家累岁之耻殪彼逆党成此隽功载惟风霜跋履之勤仍蹈锋镝战争之苦兴言及此无所措躬然而能建非常之功必有不次之赏初诏具在朕不食言
赐川陕宣抚处置使司诏
朕绍国丕基遭时多难饬戎车于江左为怀经略之图列将钺於关中欲存根本之势岂虞强国专逞淫威敌劲弗支兵拏未解嗟苍天之不吊宜悔祸于我家悯赤子之无辜重流毒于兹土寡德所致悼心何言赖我股肱之臣总护爪牙之任一战克捷羣丑殱夷王灵由是复加士气於焉再振然念兴师累岁转鬬一方被敌雠之系累宁无沦陷之党思祖宗之涵养岂有背叛之心凭陵使然蹭蹬至此傥存疑阻殊咈招徕将束身而欲归或惧刑诛之惨比复业而奠处或忧赋役之烦或立效而襃赏未加或负才而禄秩未称疾苦无告愁恨何聊仄席以思当馈而叹於是下哀痛之诏布至意以宣昭施旷荡之恩洗庶辜而擦拭沿边将士应陷蕃之人非抗王师及侵掠入寇者并不得诛杀敌骑冯陵之际陷没州县官吏将士军民皆缘事力不能扞御致有脇从或遭驱掳至今困居本土或旅寓远边实为残破无曰背叛陷蕃之人能立功来归者仰沿边帅守保举申宣抚司一面旌擢优赏其次虽未能立功而心在本朝有意怀来者各以元旧官职任使兵级弓箭手依旧职名收管民兵愿归业者听其间才力可用特与拔擢或有以前罪犯怀疑自危一切原贷或先曾立功未曾推赏即特与推赏因陷蕃废业失所者寛其租赋免其征役昨缘道路不通号令壅隔致远方之民疾苦无所赴诉专委宣抚司讲究措置并从寛恤遍下诸处官司施行咨尔有衆咸识朕心各坚奋励之诚亟臻休息之效故兹诏示想宜知悉
亲征戒谕州县诏
朕以逆臣刘豫称兵南向警奏既闻神人共愤朕不敢复蹈往辙为退兵自安之计而重贻江浙赤子流离屠戮之祸乃下罪已诏亲总六师临幸江滨督励将士然兴师十万日费千金动衆劳人惧所不免每一念此恻然疚怀尚觊监司帅守与夫郡邑小大之臣夙夜究心体朕此意凡借贷催科有须於衆者毋或纵吏并缘为奸凡盗贼奸宄辄生窥伺者务絶其萌毋令窃发其或乘时抢攘恣无名之敛容奸玩寇失几察之方至使吾民横罹困苦有一于此必罚无赦候军事稍平当遣廷臣循行郡国
招从伪士大夫诏
朕惟靖康兵革之难神器几坠天命有在属于眇躬夙夜兢兢罔敢自逸期与尔士大夫共雪大耻还我两宫保有黎元永庇中土而强敌侵轶迫朕一隅叛臣乘时盗据京邑使我搢绅沦陷涂炭繇朕不德以至於斯北望伤心收涕无所亦惟尔士大夫蒙祖宗休泽服在周行其有失身伪廷事非其主顾驱脇使然有不得已者朕甚痛之故若张孝纯李邺李俦等内外亲族不废禄仕每饬有司常加存恤朕之於尔厚矣尔尚忍忘之耶其能洗心易虑束身以归当复其爵秩待遇如初或为奇谋秘画立功自効乃朌异赏不限彝章呜呼逆顺之理祸福之机昭然甚明要知所择朕方布大信以示天下言不尔欺有如皦日咸务自省体朕至怀
赐吴玠诏
覧所奏卢法原以疾不起良用?然巳降指挥邵溥权管宣抚司常行细务至於军旅调发之事疆陲控制之方此乃国家大计朕既委卿独当一面卿其以身任之惟卿忠存庙社威震羌胡勤劳累年勲伐甚茂使陇蜀之境恃卿以安则朕有长城之托益所倚重卿必深谅此意自信不疑近报遣兵分道四出秦雍一带次第来归备见规抚嘉叹不已夫关河天下之根本朕未尝一日忘也收还故土抚宁遗黎此所望於卿者顾朕亦安能郁郁久居此乎相时观衅卿宜勉旃比已遣张浚措置荆襄恐有事宜就令报应卿可知之
赐韩世忠诏
覧奏欲依旧留屯淮甸誓与敌人决於一战已悉朕迫於强敌越在海隅每慨然有恢复中原之志顾以频年事力未振姑郁郁於此自去冬敌人深入卿首挫其锋鼓我六师人百其勇既至潜师引遁而卿复率先移屯淮甸进取之计恃此为基朕甚嘉之前日恐老小或有未便委卿相度今得所奏益见忠诚虽古名将殆无以过使朕竦然兴叹以谓有臣如此祸难不足平也古人有言阃外之事将军制之今既营屯安便控制得宜卿可施置自便勿复拘执至於军饷等事已令三省施行方此酷暑将士良劳行饬使人齎赐夏药抚问卿并宜知之
赐张浚诏
覧奏为韩世忠移屯事遽有外祠之请良用怃然卿谋虑精审宜无遗策而世忠遣济等来固自有意继遣敀至陈义激昂其所设施略如初议至其曲折方适厥中卿复何疑而有斯请比以亢旱鼎等方求罢政使朕茫然莫知所措已降诏趣卿还朝当体朕怀即日引道勿惮徒御之劳也
赐三省铨择监司郡守诏
朕惟监司外台耳目之寄郡守承流宣化惠养吾民其委任重矣间者朝廷辄轻以假人将何以使民耸然听服朕甚恧焉继自今其慎选择勿狃于故常勿牵于私意以累国其已除授人亦铨量而去留之或资序已深屡更此选虽无显过而才非所宜当处之外祠稍优其禄庶几称朕求治责成之意而士无失职之叹仰三省常切遵守
赐张浚诏
比得胡世将奏知卿已过长沙触热引途其勤至矣虽卿以身任天下之重而自忘其劳然大臣暑行朕心则有愧焉湖湘之寇卿到彼指授诸将必能尅日荡平顾朕所虑者前此王轻入失利贼势益张今涨潦弥漫之际彼方阻固恐有狡谋遣发师徒更宜审细且招且捕一举成功纾此南顾之忧专意北事乃朕指也已令赵鼎谕卿卿宜悉之
赐刘光世韩世忠张俊诏
朕自渡江以来志在恢复深惟足食足兵之计夙夜疚怀凡财赋所入未尝一毫妄费悉用以养兵而已故比年训练士卒精强而器械亦皆犀利比之曩昔实不相侔是以去冬敌人之来卒赖卿等极力扞御致彼遁归盖前此所未有也朕甚嘉之然中原未复二圣未还而僭伪之徒方挟强国之援狡谋日急顾我所以胜之者惟是上下内外合为一家如报私仇乃克有济傥或各以其职自分彼此日复一日成功实难卿为国重臣安危所系谅必察此不待朕言今国用空殚民力耗竭虽有司锱铢积累而费出之数日以寖广苟无以继何以聚人每一念之心常怵惕想卿亦为朕虑及於此也至於差辟官属保明功赏军须用度之类更在精核勿至泛滥使赏当而爵禄不私用足而资给不匮则存养士力渐图进取朕与卿等同享无穷之利顾不美哉布朕此意卿宜悉之
赐李纲诏
朕昨总戎车前临敌垒洎潜师之引遁劳戍役以言还惕若眇躬惧兹多难幸求善後之计敢蹈护前之非博访旧臣屡形深诏卿首陈三策适投却敌之机继上六条大阐兴邦之略意拳拳而曲折言凛凛而高明有发予衷如对卿语此乃卿精忠许国诚节表时虽在燕闲之中不忘开济之事肆披夙藴因致良规省閲再三嘉叹不已至若议和避地之失练兵积粟之方将议改图共期底绩临朝愿治顾策虑之是资当馈思贤念话言之可想宜从疾置时告嘉猷终藉经纶之才助成戡定之烈故兹亲笔以示至怀
龟谿集卷四
<集部,别集类,南宋建炎至德佑,龟谿集>

[book_title]卷五
钦定四库全书
龟谿集卷五　　　　　宋　沈与求　撰
内制
诏　勑书　口宣　表【内制】　词文　表
赐岳飞诏
比得张浚奏知湖湘之寇悉已肃清纾朕顾忧良用欣惬非卿威名冠世忠略济时先声所临人自信服则何以平积年啸聚之党於旬朝指顾之间不烦诛夷坐获嘉靖使朕恩威兼畅厥功茂焉腹心之患既除进取之图可议缅思规画嘉叹不忘然恐招抚之初人怀反侧更宜绥辑以安衆情措置得宜彼自驯扰必与卿计之熟矣或有陈请可具奏来
车驾进发赐临安府诏谕
朕以诸将之兵分屯江上扞御敌人暴露劳苦今将幸其营垒亲抚劳之庶几戮力一心以安宗社疆事稍定即议回銮咨尔此邦之人当体朕意
赐刘光世张浚诏
得张浚奏比至太平建康閲眎卿所部军马武艺精强士气振发他时却敌决取成功至於纪律严明秋毫无扰民旅和会上下安定繇卿训督所致良用叹嘉故兹亲笔奬谕想宜知悉
赐李纲诏
朕以大江之西俗轻而悍朔兵之寇无岁无之师旅荐兴民益凋瘵肆图旧弼往镇临之卿威名德望耸动一时风采想闻人自慴服起于闲馆作我价藩匪惟指顾之间一变潢池之习先声所暨谅折遐冲朕之用卿审矣卿宜以安社稷为已任勿间中外勉为朕行不必数有请也故兹亲笔诏谕卿其悉之
赐吕颐浩诏
朕以湖湘八州之地西通巴蜀为国上游往连盗区一方骚动比者招辑虽巳略平而民俗剽轻或易生变允藉耆德往镇抚之乃起卿燕闲之中而属以方面之事庶期谈笑坐以销萌慰彼黎元增重形势而抗章固避殊咈于怀惟卿社稷元老身任安危必不以内外为间谅应闻命慨然引途故兹亲笔诏谕卿宜悉之
赐刘光世诏
覧奏欲赴行在奏事必有为国经理之谋归以告朕良用嘉叹朕意亦欲卿一来缘遣相臣浚往江上眎师行日甚近又恐缘此滞留俟浚至彼卿可一面商量或更有所见具奏以闻固所望也卿宜悉之
赐交趾郡王李阳焕历日勑书
朕正位凝命纂圣绪於累朝治历明时加王正於率土眷尔藩服为予世臣适临改岁之端宜膺颁朔之庆占耕期於农扈克谨民功奉贡职於象胥必遵侯度今赐卿绍兴三年日历一卷至可领也故兹示谕想宜知悉秋冷卿比好否遣书指不多及
赐武泰军官吏僧道耆夀等示谕勑书
朕以郭仲荀将门华胄帅阃劲臣出则摠护於戎行屡任爪牙之重入则典司於禁卫见谓腹心之良再扈岩廊之居弥肃缀衣之列嘉乃忠节推其勇功肆开屏翰之雄尽复节旄之旧逖惟雅俗素服能名及闻廷号之朌必尽舆情之望今特授郭仲荀武泰军节度使依前【云云】
赐吴玠王彦关师古奬谕勑书
朕乘历运之中微属方隅之多故兵尘数起边候屡惊永怀秦雍之区久罹兵革之祸暴骨满野连城为墟兴言霣心引望流涕式资骁鋭之将屏此尘氛庶使创残之民脱於涂炭卿世家陇右气禀山西摅忠愤於胷中燀威棱於塞外运奇合变并施九拒之谋鼔勇争先悉用万全之略潜军一举迸骑四驰折敌势於方骄激士心而复振兹为社稷之卫良慰鼓鼙之思然念岁月倭迟风霜偃薄勤勩虽由於尔力咎责实归於朕躬更奋鹰扬之师益殱蚁附之衆克复疆土抚定黎甿赤囊之捷累传功既存於庙祏丹书之誓永固福自及於子孙各坚乃诚勿忘朕训
赐朱胜非辞免右仆射恩命不允口宣
卿功存应变德协镇浮廷号肆朌朝佥允穆宜膺睠意往柄宰司
赐郭仲荀辞免特授武泰军节度使恩命不允口宣
卿家传韬略世载勲庸忠谨自将简注惟旧复朌节钺仍侍殿岩往复异恩益图休烈今赐卿告想宜知悉
赐孟庾辞免进通议大夫不允口宣
卿摠护戎行扫平寇虐襃功未称避宠奚为其服恩章勿形逊牍
赐邢焕除庆远军节度使充醴泉观使辞免恩命不允口宣
卿系出儒家恩聨戚里谦恭有守静慎无譁斋钺既朌廷绅允穆往承茂渥勿复牢辞
上太上皇帝表
臣构言吁天迫切久期銮辂之还閲岁推迁犹阙寝门之问想百灵之犇卫致万福之来宜【中谢】恭惟太上道君皇帝陛下道格神明仁沾动植释位退托虽殊南内之居履时艰危未返北征之驭臣尚迟虞侍每积忧思民心徯於归君弥极天旋之望帝命从於与子必谐晨省之祈臣无任
上太上皇后表
臣构言慈闱犹阻屡惊岁月之移夀斚莫陈每积晨昏之恋隂知天意密护圣躬【中谢】恭惟太上皇后殿下德庇六宫恩涵万宇练衣出笥素存椒掖之?翟驭旋途应罢瑶池之集臣思深语咽望极涕零富贵不足解忧?孝当严於大养疾痛则必反本祈恩式伫於遄归臣无任
代高丽国王王楷表二首
臣某言仲秋渐凉恭惟皇帝陛下圣躬万福臣某诚瞻诚祝顿首顿首窃念臣叨司蕃寄袭箕子之余风瞻望宸居效封人之善祝臣无任
臣某言今年六月十七日迪功郎吴敦礼至奉诏书一道者使指遄臻训词俯逮岂图疎逖敢冒宠灵【中谢】恭惟皇帝陛下出震以应期乘乾而御变非后何戴民咸怀于有仁其命维新天亦佑于一德时虽属于多故日可期於太平言念下蕃素陶圣化之屏之翰曾莫效於微劳为龙为光乃屡叨於异数顷驰贱介祗述贡仪可嗟一苇之航未能汔济致使小邦之信不获升闻深自凌兢莫遑启处适以遭家之多难又稽继岁以入朝敢期睿明灼见诚悃特讲省存之典俾知眷遇之丰恩实非常报将安所复禹之绩愿克绍於先王曰商是常期不隳於旧职臣无任
内中祈祷感应改谢道塲开启祝文
伏以官占告异乾象示威妖实自於人兴孽匪从於天作惕惟眇德肃事冲和荷眷顾於灵虚匿光芒於杳霭况抚艰难之运尚怀惴惧之诚庶保祥图悉回咎证
内中祈祷感应青词
伏以菲德赐图期副天心之眷妖芒动色致干星象之临深惟谪见之端聿怀销复之虑忱诚密叩威命潜回发精祲於至和还次舍於常度更祈贶施益励寅恭
冬至御侍已下贺皇帝词语
伏以一气潜萌验羣隂之退听七日来复推五福之类升恭惟皇帝陛下躬履勤劳志成戡定缉熙庶政深得损益之宜陟降百工大明消长之分茂对舒长之旦式膺蕃衍之祥三灵顾歆万宇宁谧妾叨尘禁侍获奉宸慈测绣缕之初迟腾夀觞而胥拚
表
代贺元会表二首
清台纪候载临七始之期路寝颁常丕讲三朝之会惠均黎献喜浃寰区【中贺】窃以辑五瑞於虞廷止称羣后辨九仪於周室爰及诸臣盖将受万国之朝因以上四方之计欲稽本始宜在端元恭惟皇帝陛下凝命紫清匹休黄序爱育万物则仁行如春照临百官则德进乎日故极舟车之所至皆奉琛賮以攸归乃究皇仪聿宣帝泽庭实千品肃正守之胪传陛戟百重壮周庐之羽卫威容备举物采彰明遂修旷古之阙文以续累朝之盛典臣缪当支郡方远周行目想云霄犹记钧天之九奏身居湖海阻陪嵩岳之三呼
法座端临懋讲初元之会禁庭肃设并造大昕之朝折俎均慈康衢溢喜【中贺】窃以六年考五服之制度虽本周官三朝受万国之贡珍实存汉法盖体一元统始之义以识庶邦享上之诚宜在昌期克修令典恭惟皇帝陛下绍休累圣席庆丛霄道枢得乎环中德泽施乎方外盛礼兴乐与三代以同风执?奉琛致九州之共贯因归事於宰旅遂辨等於司仪时乘嗣岁之兴诏即当阳之御陈百寮而赞羣后胪句交传尊中国而服四夷威容兼备臣滥驰使驿久去帝阍称夀觞之九行想闻鳌拚閲庭实之千品阻缀鳬趋
代贺收复杭州表
狂寇逋诛驯致入郛之警偏师薄伐亟还按堵之居种类既歼流离悉复【中贺】窃以东南巨屏吴越旧封在昔割据之初未尝用武维今休息之久岂复知兵故轻狡之连谋乘安平之弛备稍稽捕逐寖肆跳梁负匮担囊始依凭於山谷揭竿斩木卒惊犯於潢池比及上闻聿颁中诏悯愚民之冒昧因重使以招徕犹冀窜藏方图翦灭虮蝨之痒脱或俟於爬搔雷霆之威顾岂劳於摧折纵於九拒举以万全适陈将钺之严已复侯藩之旧恭惟皇帝陛下弛张文武出入圣神法日月之照临体春秋之生杀蠢兹奸宄残我善良欲空乌合之羣肆遣鹰扬之旅果凭胜算克济成功示恩信於一方燀威灵於四裔臣缪当支郡实控要涂首兴备御之谋尝集散亡之旅迨承严召犹敢留行箪食壶浆乐致王师之馈鼎臑俎胾愿赓皇武之歌虽阻预於称觞亦庶同於击壤
代提举常平谢到任表
乘使传之光华曾微报称奉帝纶之温厚更辱超踰宠至若惊感深以涕【中谢】伏念臣受材绵薄植性滞顽结发读书粗知於为已弹冠从仕常切於慕君乃忘习俗之是非但守家传之清白激昂志操黾勉事为断断它技之猗无终惭意广録録奇节之未有愈觉心劳顷被误知骤叨烦使摘山煮海适当宝藏之兴足国裕民已见宿储之备陶冶悉归於帝力斡旋何数於臣功敢谓矜怜曲加奬拔就躐将明之寄俾专朌敛之权原隰所经弗改驰驱之旧仓箱既溢第令取予之均退省何人辄汚此选兹盖伏遇皇帝陛下尧仁天大周道砥平恤隐逮鳏罔俾一夫之失所裒多益寡遂令万物之得宜欲实德之周施睠微劳而毕録特捐异宠因劝庶工臣敢不肩此一心展其四体鍳覆车之前戒广?樾之深恩虽曰涓尘庶可增於高厚譬如草木岂能谢於生成
代谢赐出身表
缀甘泉之班已尘法从赐奉常之第更拟贤科捧温綍之粲然抚微躯而愧甚【中谢】伏念草茅末族韦布陈人蚤历词场曾无足用之学继从官牒遽有多取之名恐淟涊於俗吏之为故激昂於儒者之事身迷簿领几负平生耳熟弦歌犹惊昨梦忽被龙庭之异睠亟追鴈塔之英游礼异详延恩踰特起服章虽丽恍如脱於白丁诏墨未乾喜若登於黄甲何期暮齿乃遂初心此盖伏遇皇帝陛下驾驭英豪抚绥黎庶下访山林之隐逸旁咨轩冕之弃遗数路俱收寸长毕録察臣粗谙事任故加以次对之名怜臣稍涉艺文故清其出仕之目臣敢不深体至意益恢远图考究古人之书讲明当世之务庶完臣节以报主知
代谢转官表一首
转粟千艘曾微异绩就官一列忽玷明纶恭承睠奬之私罙积超踰之愧【中谢】伏念臣受生艰拙奋迹羁孤读书徒守於陈言初非利巳任职仅逃於常宪何以瘉人顷蒙推择之优荐领输将之重会当师役方翦寇攘率馈饷以周行越江山之回阻服勤庀事盖分守之当为奏凯第功岂宠光之敢觊例加殊赏误及微劳此盖伏遇皇帝陛下道妙曲成智深旁烛威棱遐畅既空蝇蚋之羣襃典嗣颁已徧貔貅之旅乃眷飞刍之力亦疏增秩之荣臣敢不益侈帝恩具宣使指循名考实虽未知足国之谋宿道向方或庶几报上之节
代贺南郊礼成表三首
泰畴奉祠昭事上帝端门肆赦敷锡庶民恩浃幽明驩均溥率【中贺】窃以天人相与莫尚於郊丘祖宗以来尤严於禋祀导迎至景谒款大神盖将答四海之驩心岂特循三岁之故事恭惟皇帝陛下绍休累圣席庆丛霄盛德升闻已极和同之妙弥文备举故忘登降之劳礼既洽於精纯泽遂疏於优渥臣屡膺烦使阻远周行肸蠁潜通想巳瞻於乡坐福厘旁暨愧莫预於骏奔泰坛竣事修三岁之亲祠解泽流恩宥万方之多罪凡居覆帱同极驩呼【中贺】窃以申陟配之严虽云旧典正合祀之失盖自新仪弥文具而孝隆精意昭而福备乃施惠术爰及眚灾伏惟皇帝陛下德合乾行功循祖武丕厘上帝之命志在寅恭永底烝民之生务存寛大既定郊丘之卜肆均海宇之休臣猥以微躯缪当支郡骏奔於列阻依天日之光诞告所临俾沾云雨之润缇室飞灰甫定一阳之卜紫坛升燎载严三岁之祠恩浃华夷庆均朝野【中贺】伏以宗祈推本陟配奉先千品具而礼乃行百神享而福斯降敛时贶施茂对一人之休念此眚灾诞敷四海之泽岂惟故事实乃殊休恭惟皇帝陛下凝命昊天同功烈祖既保定尔远追归美之言故安乐之克笃守成之志肆及屡丰之候聿修大报之仪惠术俯加和声迭应臣滥尘扈从叨领输将迹寄江湖结望云之遐想分随草木沾蒙露之余滋
代贺明堂宗祀礼成表
宝构宏开肇正合宫之位斋舆夙驾聿修宗祀之仪庆浃人神驩均华夏【中贺】窃以颁朝布政於是有王者之堂严父配天所以教诸侯之孝剏自黄帝逮及成周监二代而伻图顺四时而作则考冬官之记炳然制作之工歌我将之诗允矣威容之盛旋起三雍之议犹存五府之祠於皇祖宗首启鸿博参稽六籍将革权时之宜追考九筵实待重熙之日恭惟皇帝陛下道隆稽古德懋奉先兼三王损益之文黜诸儒同异之论全谟骏发钜典勃兴阳曜隂藏拓丰基於广内天造地设占王气於中都兹大飨于先王荐九州之美味肃雝显相均厘已徧於臣邻涓选休成霈泽遂周於寰宇臣叨从末秩逖听鸿猷搢笏垂绅莫预骏奔之列扣瓴击缶但赓归美之音
代贺天宁节表
瑶光呈象锡一人有庆之符火德继明开万世无疆之福驩声亘地和气浃天【中贺】恭惟皇帝陛下德契分人道极妙物用端命于上帝能保惠于庶民雷厉风飞极号令之鼓舞金声玉振备条理之始终丕承九庙之休茂对三灵之佑会逢良月允遘诞辰四海梯航永奉人正之统千官劒佩交腾天保之歌臣屏迹江湖驰心轩陛望尧云之纷郁莫预称觞祝舜日之舒长唯知击壤
代谢侍讲表
趋诏江湖还寘论思之列执经帷幄进陪劝讲之聨叨恩每念於超踰沥恳靡容於控避威顔密迩感涕纵横【中谢】臣闻圣主辑稽古之勤实关政理儒臣共守成之乐专在艺文故立诵说之官时赐清闲之燕终始典于学庸备多闻之求左右惟其人庶资一德之协况万世亲逢於大圣而羣臣莫望於清光必有异能庶存故事臣学殖浮浅文思淹迟多病早衰久矣寖忘於旧业少徒寡耦介然唯恃於孤忠顷扈属车之後尘尝预外廷之末议空縻岁月无补丝毫拜州虽切於拊循去国盖深於眷恋遽膺召节重历禁扃翺翔玉笋之班紬绎金华之业食殊庭之祠廪并冒新除对延阁之直庐犹惊昨梦顾宠光之若此嗟报称之谓何此盖伏遇皇帝陛下躬揽万几心游衆妙文谟武烈治登三代之隆周诰商盘言合六经之懿然犹亲御便坐延见迩臣深研上古之书博询当世之务轸怀遗履辄命赐环臣敢不益戒庸行少酬睿睠尽精极虑顾何以增日月之光擿句分章恐於此穷沟浍之涸
为吏部魏侍郎谢表
奔命造朝会万乘亲巡之所叨恩拜职就七年旧立之班尝试可而无功辄辞难而有请俞音终閟感涕空流【中谢】伏念臣章句之学而昧於通方田野之姿而拙於任剧昨荷朝廷之过用猥缘场屋之虚名齿发已凋事功奚取念边尘之俶扰伤国步之艰难方八骏啓涂既不获执干戈而效臣节暨六龙御极又未能扈警跸而赞帝谟愧耻涂顔忧愤切骨比膺迅召即戒疾驱冀殚毣毣之思少效拳拳之义虽枕戈待旦每诵斯言然坐井观天了知何补敢谓奬怜之渥亟收流落之余旋拜训词再贰铨部属师旅兴行之际正人材淹滞之初名曰故官事非前日矧兹衰病岂克堪任兹盖伏遇皇帝陛下神圣先知英武大度负扆而朝万宇更延奕世之休折箠以笞四夷将靖中原之乱畴咨衆俊宏济多艰凡蒙惟旧之求莫夺已成之命有如臣辈亦玷此恩臣敢不黾勉夙宵依附日月着鞭虽晚尚肩励职之心借箸可前期尽报君之策
为魏侍郎谢得宫观表
婴疾告休自惊累月祈哀引退尚悯余生再仍延阁之班更食珍祠之廪衔恩侥幸抚事徊徨【中谢】伏念臣顷迫衰迟久投闲散办严上道起从一节之趋扶惫造朝愿殚千虑之得而臣孤踪晩达薄命终穷未施横草之劳已抱负薪之叹庶期少间或能殉国而捐躯况值多虞岂忍卧家而避事悼初心而莫遂荷成命之已行满盈招????盭之灾天其或者冒昧拜支离之赐臣犹知之此盖伏遇皇帝陛下燀扬天威恢廓皇度忧勤政事讲明兴废之端爱惜人材保全进退之节姑从所欲用恤其私臣敢不休养朞年?图後日畎亩不忘之意终恋盖帷沟壑未填之身尚期鞭策
为顔左丞谢赐生日生饩表
纶言温厚曲记始生品物便蕃特存故事荷云天之施渥知蝼蚁之命轻【中谢】伏念臣奋身衰迟遭世艰棘抵龟而决偶阶扳附之荣骖乘而行蔑闻陪辅之效适屇劬劳之日更叨锡予之私庆溢庭闱惊传里巷此盖伏遇皇帝陛下英威驭世雄武兴邦恢张远图首启腹心之密昭示至意独全体貌之隆故捐此恩以华其老回念终身之慕岂废縻捐兴言末路之艰唯知感励
为顔左丞谢赐生日生饩笏记
御府分珍加贲劬劳之日亲庭拜贶益光衰朽之年此盖伏遇皇帝陛下独智沈几深仁徧爱特朌宠数以励臣邻谨如慈母之教臣当委微躯而报上
龟谿集卷五

[book_title]卷六
钦定四库全书
龟谿集卷六　　　　　宋　沈与求　撰
表
谢除御史中丞表
一节造朝已玷持书之旧十行锡命遽叨执法之荣危悃上陈温言狎至腼顔就列揽涕知惭【中谢】臣窃以风宪之司政事所系台纲正则百度举国论定故羣慝消专务抨弹宁容畏忌必也深达治体更练事情本之以仁厚爱物之诚加之以正直事君之道身任衆怨屹如柱砥之鎭颓波言切上心沛若巨鱼之纵大壑俾率其属克大厥官伏念臣多病早衰少徒寡与叨蒙异眷祗罄孤忠危哉楼子之言将共扶於公道甚矣汲黯之戆尝自触於骇机一去天墀甫更岁龠召从下泽归觐清光心惊仗马之鸣初疑昨梦目骇台乌之集复守故栖空贻尸素之讥敢有超迁之望忽传明命骤躐峻班宠过食浮莫遂循墙之避位高责重更深临谷之忧此盖伏遇皇帝陛下自诚而明能哲而惠羣策屈羣力并辑谋猷之良公事当公言兼收听纳之美察臣论每专於国计悯臣志独缓於身谋出自亲除就加器使臣敢不益坚素守仰称殊私明目达聪方广求言之路摩顶放踵尽是报恩之身
谢赐对衣金带鞍辔表
衣裳出笥加宝带之烂然觼軜在庭传华鞯之沃若叨光焜燿顾影徘徊【中谢】伏念臣才不逮中识非致远念起家之寒甚惊卷髪之班如早对妻孥尝动王章之泣晚怀乡里宁忘马援之言顷荷宸慈再纡召节故里靡容於怀绂旧班俄俾於乘骢寖冒宠私每踰分愿此盖伏遇皇帝陛下仁深约已礼厚好贤蕃饰庶邦不待无衣之请命驾驭多士使知有駜之在公特示匪颁以昭睠遇臣谨当依附日月黾勉夙宵负赤芾三百之讥偶先结绶竭驽马十驾之力敢後着鞭
谢除吏部尚书兼权翰林学士表
柏台五院之游屡经冒进兰省六卿之列首玷超除更被诏函兼陪辞禁宠荣并集愧惧交深【中谢】伏念臣涉学迂疎起家寒琐寸心许国但知直道而行片言得君肯借游谈之助悼奇节之未有惭他技之猗无祗以孤忠数叨异数择笏而赐李绦独蒙曲误之知前席而见贾生每奉清闲之燕念殊恩之难报宜严谴之必加岂谓忽拜明纶骤跻华序从事铨衡之地力已弗胜寓直翰墨之林才将焉强靡容俯偻罙积战兢此盖伏遇皇帝陛下叡智先知英武大度勤於接下图宣王复古之功寛以用中得成汤立贤之道矜怜狂直之末躐寘俊髦之先臣敢不外竭罢驽中存丹赤上山涛之啓事何敢不公草陆贽之诏书终忧靡称
谢兼侍读表
轩墀载槖备甘泉之近班帷幄执经绍金华之絶业皆极儒臣之选悉繇睿主之知衔恩有加收涕无所【中谢】伏念臣资材戆甚诵数缺然学者以圣王为师叹清光之难望春秋乃天子之事惧微言之罕通岂图申锡赞书更侍便坐讨论三传之旨参陪五学之游莫遂循墙终宜避席此盖伏遇皇帝陛下道侔天运德懋日跻左右惟其人辑搢绅於燕闲之际终始典於学脱笔削於废锢之余致误简知与叨紬绎而臣丹心独在华髪半?因事献言虽欲殚千虑之得断章取义岂能副多闻之求伛偻以还局蹐而已
谢除职名宫观表
叨荣帅阃甫囘南纪之行养疾祠宫复忝西清之直荷大恩之委曲抚孤迹之凌兢形影自随涕洟交溢【中谢】伏念臣家世寒甚质状眇然不虞朴拙之易危殆至迂疎而难合祗凭直道屡发狂言每期特立而独行是致多仇而少予向纡三组本繇上圣特达之知寖阅九迁弥处衆人必争之地了无裨补积有罪愆间蒙赐对於燕朝数丏投闲於散地迨膺重寄自列初心何敢徇於身谋诚恐乖於国事既寛威命亟下俞音望蓬莱之昔游虽云引去指柴桑之旧隐傥遂来归禄赐尚丰宠名益侈此盖?遇皇帝陛下皇明并照圣度兼容驭衆得官司之宜图功乘事几之会怜臣憃愚有守盖尝备腹心之臣察臣緜弱无堪不复责爪牙之事故捐异渥以佚残骸臣敢不追悟昨非退安素分魂??而去国莫效余忠思毣毣而慕君庶存晚节
贺冬至节表
律随候应验一气之濳萌卦以类通知七日之来复【中贺】恭惟皇帝陛下龎恩浃物刚德御时图回每惜於分隂恢复靡忘於尺地法宫展寀将陈亚岁之仪神筴延年必享後天之福臣屏居故里阻预周行测舜日之长徒倾葵藿望尧云之近分隔泥涂
谢知鎭江府到任表
奉祠真馆本避宠而投闲试守名邦忽叨恩而任剧已布哀矜之诏庶销愁恨之声下听民言皆知上德【中谢】伏念臣衰羸多病朴拙少文奋身无半面之交最为孤立遇主有一言之合亟被深知向尘耳目之司即受腹心之托虽触犯忌讳每恃包容然排击奸邪多招仇怨而臣忠在许国义难徇人迨陞铨总之曹罙积顚隮之惧稍求散地俄奉俞音一自去於朝班已再更於年所形潜穷谷方追麋鹿之游梦入修门空想鵷鸾之侣敢图简记复玷使令矧此凋残之余居然控扼之要江山犹昔虽云襟带之存城郭已非但见丘墟之积志徒策励才岂堪任此盖伏遇皇帝陛下器使羣才陶成庶类念臣进繇亲擢姑务保全於始终察臣退在自安更令扬历於中外肉骨之恩逾厚糜躯之报益坚诚恐技穷敢辞责重谨当奉承德意劳还缘畮之民凭藉威灵和辑扞边之士粗能办职犹觊乞身
谢除吏部尚书表
拥麾临郡靡闻治状之优曳履还朝忽拜召音之迅班联虽旧眷渥弥新【中谢】伏念臣奋迹孤生受知明主越从羇旅之次寘在英游之间六年于兹一节以守犯顔狂论仰翳全度之容率意妄行频触骇机之发顷违表着退即丘樊庶少避於满盈亦苟逃於罪戾恩缘谋帅诏使牧民虽公家之利无不为粗识所向然军旅之事未之学终媿斯言曾坐席之未温已赐环之亟下自惊衰朽重历禁严此盖伏遇皇帝陛下信顺尚贤聪明稽古多士杂遝皆洞照其肺肝羣寇跳梁已隂得其要领将开兴运并用旧人如臣等夷亦在比数臣敢不激昂於事洗涤其衷涉世蹈忧患之途其身已老报君持忠义之节此志不移
谢除兼侍读表
召节始颁已冠六卿之列除书继下亟从五学之游拜命便蕃抚躬局蹐【中谢】窃以顾问之职讲读为荣在汉襃絶业之功第参陪於贵戚至唐修更侍之令遂专用於耆儒洪惟本朝远鉴前代御迩英之便坐延劝学之近臣贵德上贤本以示四方之好恶分章擿句乂将质千载之是非必惟其人庶益於国伏念臣闻道最晚涉世甚迂顷蒙特达之知频侍清闲之燕考祖考已行之事每获口陈诵春秋不刋之书终惭肤引矧兹謇讷之素加以衰羸之余复玷充员益难塞责此盖伏遇皇帝陛下道惟天合德与日新能自得师者王岂清光之可望智而好问曰圣犹多闻之是求乃缘旧恩而及凡品臣敢不勉羞薄技务竭精思收之桑榆心歉东隅之失出於涯涘魂惊北海之观
辞免除参知政事表
任重人微敢殚危悃恩隆命确未锡俞音更陈迫切之辞仰渎盖高之听【中谢】伏念臣章句之学拙於济时田野之资昧於谋国徒以四海至孤之迹曲荷九重特达之知徧历高华曾微补发比膺召命复长铨曹方日俟於谴诃遽参陪於机政况风尘之警未息郊垒滋多而宵旰之虑益深朝纲犹紊简求误及称塞愈难伏望皇帝陛下徧察猷为先求望实公回宸渥别授时英虽独智之有临宅心奚隐苟衆听之无咈反汗何嫌
谢除参知政事表
召还朝着久怀未报之恩擢与政涂忽拜已成之命顾丹悰之屡控念渊听之莫回宠极而忧感深以惧【中谢】?念臣起家农圃托业诗书寖惊麋鹿之姿进躐鵷鸾之序落落难合恃直道而靡他皓皓易汚抚危踪而甚栗每闻九重尝胆之誓妄发一介婴鳞之言见谓小忠曲蒙殊奬虽中外之使令莫效而初终之眷遇不衰欲竭微劳敢遗余力讵意圣神之求旧遽先豪俊而用臣骤寘庙堂参陪帷幄况四郊多垒之际赞一日万几之繁蒐粟练兵适欲靖方隅之乱图事揆策又将振朝廷之威孰谓薄才能胜重任莫遂循墙之请更深据蒺之思勉奉温言实形惭汗此盖伏遇皇帝陛下恢张庶政延揽羣才怜臣孤立於时素受腹心之托察臣多阅於事庸备股肱之求亟下异除悉从英断臣敢不依附日月警戒夙宵同寅恊恭深惩比德之害砥名砺节上副康功之图
谢赐牙简金带表
使骑星驰懽传里巷赐奁天降光动搢绅【中谢】伏念臣卷曲散材拘挛末学少希拄颊迎爽气於朝来晩厌折腰揖清风於飒至岂谓羇孤之迹每蒙曲误之知束带以朝久污近列择笏而赐尝拜异恩更缘不次之除复冒非常之宠便蕃所寄俯伛奚胜此盖伏遇皇帝陛下德洽九围文饰万象辑康功以绥区夏粲徽数以厚臣邻遂致孱庸亦叨华焕臣敢不退循纽约深戒倒持服映轻裘自足托临戎之状制踰文竹固宜坚击贼之心
谢赐生日羊酒等表
使驭星驰诏函天降宠将饫赐荣贲私庭伏念臣系绪寒微技能浅薄亲蒙殊奬叨与繁机一节不渝虽每虞於顚沛千锺弗洎终永念於劬劳适纪左门之弧更拜上台之馈藐无足称悸不自任兹盖?遇皇帝陛下隆礼养贤至诚接下睠言体貌用为迩列之光式是匪颁不废彞章之渥臣敢不益推朴学深戒素餐责食功於後图酬恩何有佩移忠之先训毕命以之
辞免扈从转官表
襃典超踰敢倾危悃宠辞敦勉尚啬俞音【中谢】伏念臣猥以薄才误蒙殊用属羽书之纷奏扈革辂以亲征恊赞宸谋既乏徙薪之策肃清边警又无横草之功躐进崇阶坐饕异赏虽圣恩之过厚在愚分以难安忝冒何名人言必至控陈未力天听莫回再犯雷霆之威更殚蝼蚁之恳伏望皇帝陛下推仁从欲体道观能念帷幄之近联已为荣耀收丝纶之成命庶免顚隮傥私愿之获伸亦公器之增重
谢扈从转官表
灵旗电扫克成却敌之功清跸天旋爰举醻劳之典固辞弗获冒受奚堪【中谢】窃以逆臣逋诛久寛鈇钺勍敌借助复动干戈边遽初闻宸谟已决乘六师之共愤屈万乘以亲征貔貅鼓行蛇豕奔北既献俘而奏凯宜告庙而策勲臣於其间一无所补猥缘近列滥进崇阶此盖伏遇皇帝陛下比迹尧仁同符汤勇威加敌国更收不杀之恩礼厚臣邻宁畀无名之赏傥因徽数用劝羣工而臣巽懦弗强迂踈何取修车攻复古之政虽许与闻从奉天定难之臣则为忝窃尚图微效庶答鸿私
谢赐御书车攻诗表
使镳驰骛俯传天语之温宸翰骞腾上应奎文之烂光生箧笥荣动搢绅【中谢】伏念臣猥以凡才叨蒙异奬每奉万几之暇数窥一札之工至若采石鼓之遗篇洒银钩之妙蹟因辞见意更踰宵雅之肄三与世作程弥识帝书之第一敢图珍赐遽及孤生此盖伏遇皇帝陛下盛德日新多能天纵将芟夷於大难以绍开於中兴悯周室之诗亡四夷未靖笑宋武之字大八法不传故於游戏笔墨之间不忘恢复境土之事怜臣衰钝贲此宠休臣谨当袭藏私门传宝来裔泛洪源而俟舟楫远符遇主之荣因田猎而选车徒庶禆复古之政
谢赐生日礼物表
台馈俯朌特示朝彞之渥诏函荐至诞昭帝眷之优恩重命轻感深涕溢【中谢】伏念臣家世寒甚资材蔑然叨被误知滥尘近列虽有忧时之志欲罄愚衷曾无经国之谋可禆圣略居惭尸素已匄退闲适及劬劳之辰敢拜便蕃之赐载陈恳款上渎睿明更纡云汉之章终施雨露之泽余生何幸首路为荣此盖伏遇皇帝陛下礼厚养贤仁深及物怜臣久陪帷幄尝参预於股肱念臣将远轩墀遂曲全於体貌肆於是日因宠其私臣敢不仰认至怀坚持素守大恩难报固已媿於初心微躯可捐更当期於晚节
谢除职名宫观表
引分投闲肺肝屡罄蒙恩赐可体貌益加厚饩廪於珍祠峻班联於秘殿抚躬儌幸去国徊徨【中谢】伏念臣受生么微振迹疎外亲逢尧舜之明主愿为稷卨之良臣寖被异知遽闻大政任遇极矣报效蔑然怀方隅多故之忧未能徇国起丘园独往之愿何忍洁身而臣性本憃愚论多迂濶不足陪庙堂之末议何以缀帷幄之近联俯仰而思进退以惧恭惟仁圣保全之赐每在孤危顚沛之时用恃殊私冒陈诚恳顾豢安之何敢宁螫毒之是虞祗荷天慈曲从人欲虽到家百里实异柴桑之折腰然受粟三锺殆似支离之攘臂感沦骨髓愧溢面顔此盖伏遇皇帝陛下礼厚使臣仁深恕物察臣愚衷断断第尽事君之小心怜臣过计拳拳讵咈济时之大略故全终始之眷以为出处之荣臣敢不追数昨非坚持晚节鳬鴈来去甫遂江湖之游狗马死生曷舍盖帷之恋
车驾巡幸平江府起居表
灵旗讨罪前薄淮濆清跸抚师进临吴会天声震叠士气奋张【中谢】窃以强敌怙衆而凭陵叛臣乘时而僭窃祸乱之酷星龠殆踰於十周戡定之难宸算靡忘於一日蓄威以俟虑胜而行枕戈而复晋雠人怀此志折箠而兴汉祚天与其时乃卜盛秋之期大恢前岁之举师出以律后来其苏恭惟皇帝陛下勇智正於万邦孝悌光於四海痛两宫之未返恋极晨昏悯百姓之无辜忧深宵旰兹慰云霓之望不惮霜露之劳将致中兴亟修大养邦图再造克臻九庙之安国步一清自格三灵之佑臣顷以弱质叨备近联辄自去秋屡陈大计谓用兵当四面而出恐审敌在一年之间疏牍具存冕旒开纳虽眷遇之私备至而尸素之媿弥深引分乞身衔恩去国访散人之遗迹已甘终老於丘樊望属车之後尘犹记首陪於羁靮第存丹赤早见昇平
转官许回授与兄谢表
陟冈之念仰彻於聪明出綍之言俯加於眷奬乃回公渥以遂私情【中谢】伏念臣一远天墀十移月龠齿衰撄疾分宜屏於丘园器溢挻灾诚恐塡於沟壑空守不移之志长怀未报之恩曾谓微劳遽叨殊宠顾事为之弥称控避恳而莫谐爰念急难冒陈迫切雨露之泽既沾被於同根云汉之章复表扬於异数兄弟感泣父老叹咨夫何差池有此儌幸兹盖伏遇皇帝陛下尧舜孝悌文武忧勤赏以懋功图日新於庶治化惟美俗用风劝於多方是致愿私果蒙襃允臣敢不体认德意佩服训词白首相依喜益敦手足之爱丹心犹在誓将期顶踵之捐
辞免除同知枢密院事表
宠命骤加方怀震惕愚诚冒贡未赐矜从敢忘犯上之诛更罄由衷之恳【中谢】伏念臣顷以弱质叨汚近聨惊岁序之荐更寖妨贤路悼事功之蔑着上负圣知所宜养疾於丘园遂请辞荣於廊庙仰繄全度俯佚残骸岂图仄席之求未忍遗簪之弃召趋宣室之对擢奉露门之游一望清光再蒙殊用念进读清闲之职犹惧滥居顾本兵枢要之司讵容虚受上既关於国体下必致於人言伏望皇帝陛下曲轸天慈特回渊听察臣空疎已试之技固自无庸怜臣尫残既老之身岂能有补追还成命别选异才傥忘反汗之嫌必免旷官之悔
谢赐生日礼物表
衰迟无补复玷於近司眷渥有加更叨於蕃锡适丁变故尚轸慈怜【中谢】伏念臣初乏事功久尸荣禄孝养弗洎劬劳之感何穷恩纪未酬疲曳之躯已老甫及门弧之旦重慙台饷之仪两居其官三拜此赐兹盖伏遇皇帝陛下推诚接下隆礼使臣图任而责成功宠赉以将厚意致身如此报国云何佩先训之义方罔敢失坠慕前修之忠节盍至糜捐
谢除同知枢密院事表
进陪帝学方趋召节之严参秉国枢俄被制纶之渥牢辞弗获冒处徒惭【中谢】伏念臣顷以譾能误膺殊睠擢寘羣贤之右与闻庶政之几过计拳拳每欲谨後车之戒空言落落岂能济前箸之筹更拘俎豆之闻终昧甲兵之间技乃止此才则使然恐孤负於明时思退休於晚岁敢意宠私之未憖亟从闲外而见收遽传趣行便朝赐对授以本兵之任赞夫经武之图然臣已试何功既老焉用血诚甚渎汗号莫回虽驽马十驾之勤非敢後也而鈆刀一割之利其可再乎伛偻拜恩趦趄就列此盖伏遇皇帝陛下尧仁天大汤德日新延揽英雄务兼收於羣策恢复境土期尽雪於大雠遂致衰迟亦叨图任臣敢不益励诚节旁咨智谋依日月之光固难施於爝火感风云之会将少效於秋毫
辞免除知枢密院事表
宠命频仍已骇闻於朝着愚衷激切遂冒渎於宸聪载锡温言尚稽俞旨【中谢】伏念臣夤缘拙直被遇圣神识本昧於经纶言多涉於迂濶比自召归帷幄擢赞枢机执羁靮以从虽与近臣而在列习金革之事则非平日之所长深惧充员驯致旷职敢谓眷私之渥骤陞等级之崇并阅三迁甫更两月盖大恩稠叠矜遗簪之复收而小器满盈思覆餗之当戒纵欲励捐躯之节讵能忘误国之忧承命惊惶抚心战悼是敢控陈草芥之贱恳干犯斧钺之严诛伏望皇帝陛下圣度曲全皇明下烛察臣愚陋之质未有报偿怜臣衰病之身弗克负荷亟收误奬博选真贤傥获就於旧班庶免贻於大戾
谢知枢密院事表
庀官右府靡容坐席之温出綍中宸遽躐朝班之峻宠光沓至感涕交流【中谢】伏念臣性质滞顽器能浅薄徒缘异奬更践要涂直道难行阅风波之屡变大恩未报悼蒲柳之先衰顾忝冒之非宜获屏藏之为幸比膺召节复赞事枢病骨支离愈不胜於策励圣谋宏远将焉副於询求蚤夜以思进退惟谷岂谓历时未几身命已加初无尺寸可纪之劳越在二三同列之右闻者甚愕心其独忧既控避之弗谐祗惊慙而罔措此盖伏遇皇帝陛下尧舜孝弟禹汤忧勤至性过人方尽宅忧之制沈几先物不忘复古之图如臣孱愚亦在推择臣敢不恪思其职勉称所蒙事君尽忠之心造次於是为国复雠之计死生以之庶效涓尘少酬天地
龟谿集卷六
<集部,别集类,南宋建炎至德佑,龟谿集>

[book_title]卷七
钦定四库全书
龟谿集卷七　　　　　宋　沈与求　撰
奏状劄子
殿中侍御史乞宫观劄子
臣辄沥血诚仰干天听伏念臣素苦心悸之疾每一发动顚仆移时昨任台察累具奏陈乞以宫祠自便俞音未赐即有省曹之除拳拳愚衷无路自达继蒙圣恩擢寘言职亟将使指出按狱成涉历冬春方达行在窃自惟念孤危小臣初无左右游谈之助荐叨奬拔尽出睠知欲慕古人知无不言之义明目张胆图报毫分而臣命薄数奇心悸复作感冒风湿脚气乘之步履既艰志意随落徒以寇在近境日怀忧责未敢引疾自陈今者残寇渡江理无嫌避乃更冒居弹纠之地贪禄养痾上负恩私臣实有愧伏望陛下廓日月之照察臣悃诚特加怜悯除臣一宫观差遣以休养残骸不胜大愿臣无任恳祈迫切之至取进止
辞免除侍御史劄子
臣今月十七日准尚书省劄子奉圣旨除臣侍御史日下供职者臣窃惟国朝故事御史府不置大夫则杂端实贰丞事日缀朝列例比从臣恩礼既优选任必遴夤缘序进则为非宜伏念臣技能素薄齿髪早衰昨蒙奬知擢寘台属据可言之地当不讳之朝空糜岁时无补毫髪明神降罚疾病交攻比方请免卧家力祈闲散遽叨除命出处背驰不唯行已之方有所未尽矧复要君之谤无以自明俾正官邪恐伤国体伏望皇帝陛下特回渊虑俯照危衷收还误恩改授贤哲察臣累牍假以真祠上以示朝廷因任之宜下以全臣子去就之节臣无任恳祈迫切之至取进止
辞免除侍御史奏状
右臣今月初六日准尚书省劄子三省同奉圣旨除臣侍御史者闻命震惊罔知所措伏念臣天资戆愚与世多忤昨蒙陛下骤加奬遇擢寘风宪之司曾无几时徧尘三院每念大恩难报随事辄言不敢自为身计终缘狂妄自速罪辜陛下委曲保全不忍遐弃美职善郡并冒宠除待次一年又蒙纪録召使入觐甫及行朝亟还旧物虽天地父母生成之德周旋覆护岂复及此感涕流落不知所从然臣已试无状方务省循若更冒居何以厌服公议伏望圣慈追寝成命庶於愚分少以自安臣下情无任祈天恳祷之至谨録奏闻伏候勑旨
侍御史乞宫观劄子
臣近蒙误恩收召於罪戾之中再加擦拭复寘旧班仰惟天地父母之恩至大至深岂臣糜捐所能报称重念臣孤忠拳拳虽欲自竭而才识驽暗尝负失职之忧故於见闻之事昼度夜思精神愦耗旧有心气之疾近又发作不免披沥血诚控告君父欲望圣慈哀怜除臣一在外宫观差遣以养衰疾近来传报贼马别无动息臣之请去可以无嫌况陛下招徕四方搢绅之士布在朝列多有贤哲可备耳目之官如臣戆愚曾何足数伏乞陛下至仁从欲特赐俞音寛假岁时少休闾里傥或他日圣恩未弃则臣殚竭犬马之力尚未为晚臣无任恳祷激切惶惧之至取进止
辞免除御史中丞奏状
右臣伏蒙圣恩除臣御史中丞日下供职者闻命震惊罔知所措窃以中执法之任是为三独坐之联所以鎭肃百僚纲纪万事侍赤墀而簪笔参陪顾问之荣剡白简而飞章总领弹诃之重不有宿望曷副超除伏念臣门族寒微性资昏懵徒以顷从末路骤对清光一言偶合於圣聪三院徧叨於亲擢天地之恩至大不敢谋身蝼蚁之生甚微唯知许国中缘狂妄自速罪辜方怀绂而返故乡俄赐环而归旧列既踰累月何补万分仰负睿知理宜投劾尝陈危悃意欲祈闲敢图宸睠之益加亟自台端而躐进臣之自揣实不能胜傥或贪冒宠私俯偻拜命则必重增尤累满溢兴灾岂唯咈於师言诚恐隳於国体伏望陛下特回渊听追寝误恩改授真贤以安素分臣下情无任恳祈迫切之至谨録奏闻?候勑旨
除御史中丞举左司员外郎潘良贵自代状
伏覩某官才周学富行峻识明考治乱之端智略通於国体辩邪正之分忠言切於人情出入十年始终一节声称望实臣所不如举以代臣实允公议谨録奏闻伏候勑旨
辞免除吏部尚书奏状
右臣伏准尚书省劄子奉圣旨除臣吏部尚书兼权翰林学士日下供职者闻命震惊罔知所措窃以天官六卿之长铨综人物地极高华祖宗以来惟是询求一 时硕德宿望之士命使居之故夷夏知名搢绅动色朝廷之上自然尊荣就非其才宁若虚次傥缘恩睠轻以假人公言沸腾必至累国况复兼官翰墨备极政事文章之选尤不可不愼也伏念臣迂愚朴拙一无寸长遭遇圣明误叨器使待罪言路首尾四年虽有拳拳爱君之心只罄孤忠不为身计然智识凡下昧於几微何补事功徒积仇怨仰恃日月之照幽隐必临直道径行不避谗谤终缘思虑过当血气衰残涉秋以来十日九病适以迫近防虞之际未敢祈闲遽蒙圣恩横加庸品超躐衆俊并冒宠除在臣之愚岂遑安处况臣少时学为场屋之文随衆覔举既忝禄仕旧学已忘白简之词不拘音节尚犹牵强累日仅乃成章退省荒疎常怀局蹐今复假之禁林之直尤非所堪阁笔含毫何以塞责不免披沥血诚仰干君父伏望陛下特轸天慈追还成命除臣一在外宫观差遣俾遂小休以安素分不胜幸甚臣卑情无任祈天望圣激切屏营之至谨録奏闻伏候勑旨
辞免兼权翰林学士奏状
右臣近蒙恩除前件差遣寻具辞免仍乞改除一在外宫观伏奉诏书不允所乞恭读圣训感涕交流窃念臣旧繇寒素初无寸长曲被神圣之知叨尘耳目之寄虽尽言不识忌讳每荷包容然孤立不为比周终虞顚覆今者误恩遽及二组兼纡在臣之愚岂克胜任而况搢绅留滞之久文籍散亡之余铨总失宜上下交病使臣夙夜殚竭驽蹇犹恐不足以办此一职至於禁林之选翰墨是司当此多故之时凡下诏令必欲鬯达圣意感动人心自非老於文学之人孰宜居此而臣术业空疎语言拙涩文章体制既非素习加以忧深感疾福过挻灾志气凋零旧学都废驱之就职必误使令不免再沥血诚仰干宸造所有铨总之职臣惧再三之渎不敢更具恳辞惟是兼权翰林学士实非微臣所当冒处伏望天慈特回渊听追寝施行不唯於臣愚分得以自安在朝廷因任之际舍短用长责其实效不胜幸甚臣无任祈天望圣激切屏营之至谨録奏闻伏候勑旨
除吏部尚书举左朝奉大夫直龙图阁辛炳自代状
伏覩某官学有渊源行无瑕玷恢闳之略足以济时赡蔚之文足以华国恬静介洁名重东南举以代臣实允公议谨録奏闻伏候勑旨
辞免侍读奏状
右臣准尚书省劄子奉圣旨除臣兼侍读者闻命震惊罔知所措臣闻傅说告高宗之言曰王人求多闻时惟建事学於古训乃有获然在帝王之学不在分章摘句而已盖将务广见闻施之天下之事业仰惟陛下圣学高妙超迈前王殆非羣臣所能跂及然犹追用金华之故事肆开经幄延访儒臣宜得博通经术深知治体之人命之劝读或能发其所学裨益圣聪以助成中兴之治伏念臣不学无术自知甚明加又病骨支离忧心愦乱昔所仅有废忘一空中台峻剧之曹北门亲近之职叨荣过当惭惧已深今若更冒宠私不自上列紬绎之际必玷误知伏望陛下圣度曲全覆护其短追还成命别选英才上以广陛下爱惜羣下之恩下以尽微臣揣量私分之义岂胜幸甚臣无任祈天望圣恳到激切之至谨録奏闻伏候勑旨
乞罢除龙图阁学士荆湖南路安抚使兼知潭州奏状
右臣今月八日准尚书省劄子奉圣旨除臣龙图阁学士充荆湖南路安抚使兼知潭州闻命震惊罔知所措臣窃谓国家多事之际固非臣子惜身之时而况河图峻职湘潭会府宠命并至於臣甚荣义当驰驱即日引道岂宜自列复有所言然臣有一介拳拳孤危之虑不敢不控告於君父之前者臣顷自疎远误被睠怜亟从小官徧历言路初无左右先容之助尽出圣神特达之知故於军旅之事素非思虑所及比来或闻湖南残寇尚复啸聚而臣猥以弱材骤当重寄必致败事万无可疑兼臣自荷擢用以言为职於今累年而臣天资戆愚志在展尽每荷天语慰勉许赐保全不避怨仇实恃陛下臣犹过虑数丐退闲未替大恩尚啬其去臣亦累尝奏禀止缘秋冬防虞之日未敢力为妨贤之请而又私门祸患病骨零丁皆俟初春尽当控诉非臣今日剏为此言若冒选除不自量力虽杀臣身何补国事伏望圣慈终始哀怜罢臣今来所除职名与一在外宫观使得休养疾病傥臣未塡沟壑犹冀他日万一勉强以报殊私冒渎天听臣无任祈哀请命激切屏营之至谨録奏闻伏候勑旨
除龙图阁学士举左奉议郎莫仲珪自代状
伏覩某官学问淹该操行纯洁望实之美见推士林举以代臣实允公议谨録奏闻伏候勑旨
辞免再除吏部尚书奏状
右臣今月初六日准尚书省劄子奉圣旨除臣吏部尚书者闻命震惊罔知所措伏念臣资材极陋家世至寒亲逢圣明躐寘通显试之中外顾五技之已穷考其初终念一毫之何补省循涯分孤负恩私理宜投劾以知非否则丐闲而免咎缘臣到郡方此阅时恐涉避事之嫌未敢抗章而请敢意冕旒之眷尚矜簪履之遗亟下诏除俾司铨总非臣糜殒所克报偿便合引途岂宜俟驾而臣顷叨已试自揣不能虽寻绎弊端稍加惩艾然抵触仇偶几致顚隮今复冒居重乖清议况臣血气素弱疾疢交攻傥更贪於宠荣将益挻於灾衅不免俯披愚悃仰彻聪闻冀轸天慈收还恩命除臣一在外宫观差遣庶公朝当授受之际既曰得宜而微臣处进退之间亦为有据干冒天威臣无任战灼屏营之至谨録奏闻伏候勑旨
辞免吏部第二状
右臣今月十五日准进奉院递到诏书一道已除臣吏部尚书乘递马发来赴行在供职者恭读训词感涕交溢伏念臣草芥微贱无他技能仰蒙陛下怜臣孤直拔於稠人之中徧尘华要并冒宠荣臣徒有拳拳欲报之心而才分所局虽勤何补今者治郡累月未有善状孤负使令愈怀震惕岂谓天慈曲加记録召以一节俾归旧班洪惟生死肉骨之恩虽殒百身曷能称塞而臣已试无功加之疾疢尝具奏陈乞追寝成命改授臣一在外宫观差遣伏望陛下廓天地之量回日月之明特降睿旨检会臣前奏施行庶安愚分臣只候向宗厚到本州交割职事迤逦前路听候指挥渎犯天威臣无任惶惧战灼之至谨録奏闻?候勑旨
除尚书赴阙奏知状
右臣蒙恩除吏部尚书仰荷圣慈纪録感涕横流缘臣自揣无堪寻具辞免於七月二十四日至平江府界准进奏院递到诏书一道不允所乞臣已即时望阙谢恩祗受仍迤逦起发前赴行在臣无任感惧激切之至谨録奏闻谨奏
辞免侍读奏状
右臣今月初五日承吏部牒已降恩命除臣兼侍读者闻命震惊罔知所措臣窃以祖宗以来开设迩英延见儒臣命之讲读岂特取其章分句析考正所疑而已盖将博求多闻宏益治道故凡咨访之际或及国论之余恭惟陛下圣学日跻而有钦明抑畏之盛德清光下临羣臣莫望然犹不废迩英故事亲御便坐下询承学之臣当此艰难其选益重伏念臣少而荒疎老复昏忘退自寻索一无寸长顷被简知侍经帷幄虽荷圣度包蒙护其所短而忝冒非据臣犹知之况今衰病日侵旧学都废乃欲追诵所闻以卒金华之业纵不自量必负选任伏望圣慈察臣悃愊实非饰词特赐追还误恩改授英杰庶几足以仰副陛下缉熙之学而臣之私分亦遂少安冒犯天威臣无任战灼之至谨録奏闻伏候勑旨除吏部尚书举度支郎中李元瀹自代状
伏覩某官器质浑厚识虑精深学问有余而敏於从政操履无玷而严於律身举以代臣实允公议谨録奏闻伏候勑旨
辞免除兼翰林学士劄子
右臣今月二十二日准尚书省劄子奉圣旨除臣兼翰林学士者闻命震惊罔知所措臣伏见侍从之列被旨兼权他职多矣例不敢辄有辞免者恐涉避事之嫌也惟是翰墨之林儒臣高选供奉述作既专代於王言燕见咨询实与闻於国论兼官寓直尤当择才而臣已试无状不敢再冒恩除辄忘此嫌引义自列重念臣本以田野之质学为场屋之文音节疾徐初非素习体制高下焉能强知昨者迫於威命之严黾勉兼摄辞气卑弱无以鬯达德意之精微传播四方诚恐累国矧以连年忧患心志凋零口耳所传尽皆废忘加又铨衡剧曹案牍塡委稍稽拨遣动致烦言夙夜究心犹惧不逮傥或冒宠贪荣复兼两职才力不副旷败无疑纵蒙陛下保全未加诛斥而臣之私分何以自安伏望圣慈察臣所沥悃诚出於迫切特赐追还成命改授能臣庶几臣之短拙获免自暴实为幸甚干冒天威臣无任战灼之至取进止
辞免除参知政事劄子
臣今月二十八日准尚书省劄子奉圣旨除臣参知政事日下供职者臣闻天下多事则圣哲驰骛而不足天下无事则庸夫高枕而有余比自中原震荡以来天下可谓多事矣陛下焦劳求济八年于兹更用大臣无论数十终未能仰副圣心迄至于今国势未振陛下当宁慨然念治愈切宜於是时得瓌玮卓絶之才以陪辅帷幄则戡定祻乱容或有期如臣庸愚一无可纪躐寘华近日负尸素之惭今日忽蒙恩除擢参大政惊惧陨越不知所为傥或冒宠贪荣不自上列顚隮累国所系非轻伏望圣慈特回渊虑博求人望改以命之庶几策虑设施必能宏济艰难以克称陛下知人之明非独臣之幸实天下幸甚臣冒渎宸严无任惶惧战灼之至取进止
辞免赐金带劄子
臣今月初七日正谢伏蒙圣恩例赐臣对衣金带鱼袋鞍马缘臣於初六日已蒙圣恩特降中使赐臣球纹笏头带鱼袋今来傥或更拜匪颁之式则是叠冒宠私在臣愚分不遑安处伏望睿慈将例赐金带鱼袋特行寝罢庶遵彞典免致烦言取进止
辞免转官劄子
臣今月二十三日准尚书省劄子奉圣旨为昨措置防秋中外恊济转一官者闻命陨越若无所容臣窃惟赏罚者帝王之至权辞受者臣子之大分赏不以功则何以砺世受不以义则何以饬身伏念臣猥以謭能骤膺殊睠越先羣俊擢与繁机方成命之始行属遽音之已至亟闻圣画决意亲征扈警?之严虽叨奉引参帷幄之秘曾乏赞襄赖皇威之奋张致敌师之犇溃凯歌初奏襃律肆朌逮及迩联例蒙曲泽退量儌幸益负兢惶况陛下既收不战之功务存谦抑而微臣乃受无功之赏窃冒宠荣顾愚分之难安知烦言之必起伏望皇帝陛下深仁恤隐独智察微特寝误恩俯从私欲岂惟慎惜名器以劝羣工庶几敦尚亷隅以风四海取进止
辞免支赐劄子
臣等叨备政府方陛下亲摠六师攘却大敌曾无策画仰赞宸谋乃者蒙恩冒进崇阶实深慙惧所有依格合得减半支赐正当财用匮乏之际义难只受欲望圣慈特赐寝罢庶於愚分有以自安取进止
与左相等为亢旱乞罢政劄子
臣等伏见天示变异亢阳为灾乃五月丙子不雨迄至於今越四旬矣在田之稼将欲就槁中心惴栗恐害有秋伏惟陛下畏天之威责躬引咎精意祷祈无所不至而星象昭回甘泽未应良由臣等叨冒近司辅政无状致斯谴告仰贻圣忧?望陛下特降威命正臣等之罪早赐黜责庶几上答天心召来和气以副云霓之望臣等无任激切之至取进止
再与左相等乞罢政劄子
臣等比以旱暵之灾乞解机政以答天戒伏蒙圣恩特颁宸翰开谕至意及降中使宣押臣等各赴都堂治事仰荷慈怜伏增感涕臣等窃以燮理隂阳寅亮天地在古属公孤之官於今为宰辅之职苟或政理之间不伤和气则雨阳时若自格丰登乃中夏以来亢阳如此水泉将涸禾稼向枯陛下畏天恤民忧形玉色祷祈备至嘉泽尚愆此实臣等才识暗劣孤负委任所为缪盭致伤天地隂阳之和厥罚常阳咎证可考傥不明正臣等之罪亟加罢黜则何以上弭天变下塞人言伏望圣慈早降威命施行臣无任局蹐屏营之至取进止
乞外任宫观劄子
臣比以叨冒近司衰病无补尝沥恳诚仰干天听乞除臣一在外宫观伏蒙圣慈特降中使宣押臣赴都堂治事仰荷恩怜不胜感涕伏念臣才质驽下本无他长误蒙圣知寘之帷幄每惧无以报称夙夜兢慙岂敢怀安妄为去就诚见陛下英武大度慨然有兴衰拨乱之志宜得当世豪杰预闻国论相与恊赞以图事功如臣之愚久试无状尚复顽然坐尸荣禄素餐之罪其何可逃加以心气发动智识昏逾傥不自量顚隮必矣伏望圣慈察臣悃愊特赐矜从除臣一在外宫观俾遂休养他日疾病少间则捐躯之期似亦未晚臣无任恳到迫切之至取进止
谢赐镀金银鞍辔奏知劄子
臣前日伏蒙圣恩特降中使赐臣绣鞯镀金银鞍辔一副异数光华度越近比岂臣碌碌无补之人所能称塞仰惟天地父母之恩愈加难报感涕纵横臣近为背上忽生一疖跨涉旬余肿痛不止因服疎利之药脏腑不安见请朝假一两日将理缘此尚稽入谢臣无任惶惧之至谨具奏知
谢赐御书车攻诗劄子
臣近蒙圣恩赐臣御书车攻诗今又蒙陛下以臣草芥贱名特纡宸翰俾获刻于车攻篇末托於不朽奎鈎烂然光动心目臣之荣幸殆絶一时自顾么微岂能称塞拜赐之际感涕交颐仰惟陛下方修复古之政以图拨乱之功而臣猥以空疎待罪近列策虑无取宜在谴诃拜此殊私以慙以惧惟是毕命夙宵以赞中兴之业则臣之志也何敢言报臣无任感天荷圣激切屏营之至谨具劄子奉谢以闻谨奏
乞出劄子
臣累日见都督府关取空名告勑宣劄等以万数计臣固疑其有所为以问赵鼎张浚而鼎等不以告也臣亦曾两次留身奏禀恢复之事不可一日忘第须审度形势措置得宜一举成功乃无後悔今日忽见张浚传奉圣旨浚有川陕荆襄之行此用兵之谋固已素定臣初不以进取为非而区区过计谓宜审而後行今遣宰臣之出此大议论也臣叨备帷幄乃不预闻盖臣智识昏逾不足谋国坐尸荣禄实不自安伏望圣慈除臣一在外宫观差遣以安愚分他日未塡沟壑尚能糜殒以报圣恩臣无任沥恳祈哀之至取进止
乞出第二劄子
臣今早曾具劄子以臣智识昏逾不足谋国遂沥恳诚仰干天听乞一在外宫观差遣伏蒙圣慈特颁宸翰批降处分丁宁委曲仰惟天地父母之恩至深至厚非臣糜殒所能称塞重念臣猥以一介庸陋之资遭遇圣明越先羣俊拔擢至此曾未有丝髪之功以报陛下何敢数为去就自干犯上之诛顾於朝廷大议多不预闻此必有以疑臣者而臣虽有忧国之心动成嫌间尸位素餐每深惭负强顔就列实不遑安臣见家居待命未敢随班奏事伏望圣慈曲垂矜悯俾臣退就外祠少养疾病他日陛下傥赐记怜则捐躯之期似或未晚臣无任沥恳祈哀之至取进止
乞出第三劄子
臣比尝两具奏劄乞一在外宫观差遣伏蒙圣慈宣谕丁宁仰荷恩私不胜感涕然臣有区区之愚不免干犯斧钺再控危诚重念臣智术空疎材力緜弱叨侍帷幄无所裨补夙夜震惧不遑安息岂不知同力一心共赞恢复必不以进取为非第欲审而後动耳而臣前日初不闻其曲折遂有奏陈若诚即有所为则是臣暗於事机谋议抵牾若犹未也则是臣实失於轻信致有忧疑况二相之外惟臣参预机务有大举措每以不知其详而忧疑抵牾岂可复陪国论伏望天慈特加矜悯俾臣解罢机务退就外祠少养疾病尚图他日必有捐躯之所臣无任恳祈迫切之至取进止
辞免赐生日礼物劄子
臣伏蒙圣慈以臣生日特降中使赐臣诏书一道并羊酒米麫者使华脱鞅君使塞涂恩纪便蕃感涕流落伏念臣起家寒苦遭世艰危微躯未捐已愧移忠之训宠赉所及更叨将意之仪岂伊犬马之生能报云天之施而臣滥陪帷幄蔑着事功既沥恳於轩墀行投闲於里巷局蹐俟命当解繁机周旋拜恩殆非故事仰祈睿照特轸慈怜覆护孤踪追寝异数庶全授受之分用为去就之宜所有生日礼物臣不敢祗受臣无任祈天荷圣激切屏营之至谨具劄子奏闻伏取进止
乞出第四劄子
臣昨以庸陋误被圣知越先英豪擢寘近列适当前岁寇犯淮壖扈跸总师前临大敌荷陛下眷遇之深凡帷幄密议皆获纎悉与闻臣亦思所奋励图报万一而愚虑无补夙夜不敢自安又敌骑遁逃之後事归督府凡有谋议虽胥吏辈往往皆知而臣职在参陪国论每独不知臣以此益自愧惧累尝沥恳丐闲陛下眷留未容臣去辄复奏陈恢复大略区区愚忠本图恊济不谓张浚过有嫌疑动辄相外前日浚仓遽而来人情惊詾以谓相臣动静必不苟然犇赴阙庭当有大议臣既未以罪去理合商量委曲询之藐不告语及臣留身具奏曲折方闻玉音宣谕今日措置略如卿初言臣仰蒙陛下待以腹心终始如一圣恩深厚感极涕零岂不怀恋轩墀誓殚犬马之力然今事之举动系国安危而臣乃不得与闻自古未有此比岂敢含糊在列欲望圣慈特赐矜悯除臣一在外宫观差遣以安愚分臣无任沥恳哀祈之至取进止
乞出第五劄子
臣以前日相臣仓遽而来中外惊詾以谓犇诣阙庭必有非常之议而臣叨侍帷幄又复不获与闻夙夜怀惭俯仰局蹐遂披诚悃上渎宸聪乞解繁机退安散地伏蒙圣慈特降中使宣押随班奏事及赴都堂治事仰荷圣恩曲全体貌虽臣糜殒岂足报偿再念臣自被亲除至参大政数陈恢复之略本有恊济之心而臣才力弗强智数无取惟主知之独厚顾宰论之莫闻服在股肱愧形面目虽艰难之际敢怀静退以安身然几微之间恐以猜嫌而累国不免再殚危恳冒犯天威欲望特赐矜怜检会臣前奏除一在外宫观差遣庶全孤节尚励後图臣无任祈天望圣激切屏营之至取进止
乞出第六劄子
臣比者荐输危悃冒犯宸严乞解政机除一在外宫观差遣伏蒙圣慈再降中使宣押赴都堂治事恩眷优渥不替初终报効莫从唯知陨涕伏念臣顷繇孤远遭遇圣明感於知怜思所奋励常谓议和避地恐成微弱之形积粟练兵审图恢拓之计念刍言之曲折荷天语之襃嘉志在必成期於恊济而臣终缘拙直动致忌嫌适偶相臣犇赴行阙惟是人情詾惧之际莫闻国论安危之几名曰参陪实均责任疎外若此尸素何安惟恃保全之恩未至顚隮之地俯仰循省夙夜惊惭是以不避渎烦备陈覼缕仰祈睿听曲赐矜怜授以宫祠投之散地庶欲全於国体岂敢恤於身谋拳拳愚忠莫尽於此臣无任祈天望圣激切屏营之至取进止
乞出第七劄子
臣比沥血诚冒尘天听乞解机务退就祠宫伏蒙圣恩曲全体貌使华宣押于再于三待遇优隆始终如一感深沦骨涕泪交流伏念臣立身奇孤赋性憃直仰恃主眷自信不疑而臣识虑不足以察人情之微谋谟不足以陪国论之末数陈恢复之略本有恊济之心嫌间既萌龃龉难合惟是乞身而去兹乃昔贤之规伏望睿慈特赐矜悯亟从私欲免累误知则臣未死之年皆是捐躯之日臣无任祈天望圣激切屏营之至取进止
乞出第八劄子
臣伏蒙圣恩以臣乞解机务退就祠宫赐臣诏书不允者需奏渎烦累陈危悃玺书慰勉尚啬俞音伏读训词惟知感涕窃念臣以一介无庸之质荷万乘非常之知孤立於朝自信所学每欲同寅而许国第知直道以事君顾愚忠之不移宜此身之必去盍归畎亩难恋轩墀弥切拳拳之心匪萌儌幸之意仰祈睿鉴曲轸慈怜终赐保全亟降处分庶存去就不负生成臣无任祈天望圣激切屛营之至取进止
龟谿集卷七

[book_title]卷八
钦定四库全书
龟谿集卷八　　　　　宋　沈与求　撰
劄子　啓
辞免除资政殿学士知明州劄子
臣今月二十六日准尚书省劄子奉圣旨以臣累上章乞解机政退就祠宫除资政殿学士知明州者闻命感激涕泪交流伏念臣猥从疎逖误被简知寖阅九迁叨尘二府念大恩之难报顾薄效之靡闻食息省循夙夜震惕至於审图恢复之计思济艰难之期同寅恊恭既初心之莫展投闲置散乃素分之是宜比贡囊封数干黈听竭愚诚之迫切荷圣意之周旋付以名城宠之峻职曲全终始之眷以为去就之光岂臣糜捐所能称塞而臣深虞朴拙必致顚隮是以不避渎烦仰祈矜悯觊追还於异渥俾退就於真祠庶保孤踪尚坚晚节臣无任祈天望圣激切屏营之至取进止
辞免除资政殿学士知明州第二劄子
臣猥以一介无能之质误被圣知擢陪政路叨冒无补夙夜怀惭遂沥血诚仰干天听乞解机务退就祠宫伏蒙矜怜曲全体貌名城峻职并冒恩荣岂臣糜捐所能称塞感涕横溢九殒难酬臣虽已具恳辞未奉处分重念臣朴拙之性第尽愚忠孤危之踪实恃异睠傥忘素分定致烦言欲望天慈终垂悯察检会臣累奏除一在外宫观差遣庶存晚节期报大恩臣无任祈天望圣激切屏营之至取进止
贴黄臣於今月二十一日留身奏事历陈危悃既蒙恩许其去拜辞天陛之际玉音宣谕当全体貌尽礼而行仰荷睠遇始终感深沦骨所以局蹐待命遂至浃旬窃恐中外不知招致物论重费陛下保全之赐伏望天慈早降处分亟遂宫祠之请庶免顚隮
辞免除资政殿学士知明州第三劄子
臣伏蒙圣慈以臣辞免资政殿学士知明州恩命特降诏书不允者危悃渎烦粗殚万一恩言慰谕殆至再三荷圣意之周旋抚危踪而怵惕伏念臣奋繇寒士本乏异能曲被冕旒之知参陪廊庙之列一毫何补百谪是宜然考平日敷奏之言曷尝不在於恢复推老生朴野之学亦欲共济於艰难而孤根易揺薄命难偶每於曲折之际倍费保全之恩倾输肺肝控告君父忠虽许国义盍引身仰蒙日月之明俯察蝼蚁之志诏函使骑眷礼有加峻职名城宠荣并至既逾私分荐具恳辞天听未回欲全终始之遇人言可畏恐乖去就之方伏望圣慈特赐矜悯悉收还於成命亟畀付於真祠庶几余生免累洪造臣无任祈天望圣激切屏营之至取进止
辞免转官上宰相劄子
伏念某顷者待罪政途之日适会朝廷重修禄令恭被圣旨参预典司及今书成奏御而某去国已历三时矣则是某首尾初无一毫之功乃蒙疏恩例叨增秩闻命失次措躬靡安仰惟朝廷不忘旧臣借此宠私以光衰朽然某居闲养疾而受无功之赏私情公义皆所不安伏望钧慈特赐敷奏追寝成命施行庶安愚分除已别具奏闻外某无任恳到之至
辞免勑令所修书成转官劄子
臣九月二十九日准进奏院递到尚书省劄子为勑令所修禄秩新书成奉圣旨转臣一官者闻命感惧措躬靡安窃以赋禄之等所以驭羣臣成宪之颁所以诏万世而臣顷以愚陋滥预典司方庀徒属稾之初虽粗窥於凡目逮成书奏御之日已阻望於威顔敢谓第名例叨增秩曲荷乾坤之施不忘簪履之遗伏念臣孤负大恩退安真馆居闲有禄每惧挻灾受赏无功岂忘畏义辄陈愚悃上渎圣聪伏望特轸慈怜收还宠命非止获安於私分亦欲免累於公朝臣仰望行阙无任恳到迫切之至谨具劄子陈免以闻伏取进止
辞免勑令所修书成转官第二劄子
臣十月十三日准行在都进奏院递到告一道以禄秩新书成转臣一官及奉诏书以臣辞免上件恩命未蒙矜允者天地之恩固欲从厚蝼蚁之志终冀获申罔避黩烦荐形敷叙窃以上之行赏无滥则人劝下之被赏无愧则身荣授受之间得失所系傥事功之未称顾分义之何安贪得不言冒荣孰甚惟新书定禄秩之等命近臣兼提督之官虽用故常曾蒙委使而讨论沿革裒辑散亡则有司存在臣何力矧复属稾之始臣已去朝历时之多书方奏御而臣论功无有受赏何名襃典横加惊惶失措是以辄陈奏牍力具恳辞俞音未颁危衷益惧此虽陛下亲乘戎辂赫然有为之时而臣退安祠宫冒此无功之赏人诛鬼责将不赦臣公议私情皆恐累国思念朝夕怵惕冰渊伏望宸慈特回天听察臣愚悃实非饰辞矜从既竭之诚追寝已成之命庶於素分行以少安仰望行阙臣无任恳到迫切之至所有告命臣见寄纳湖州军资库不敢祗受谨再具劄子陈免以闻伏取进止
辞免勑令所修书成转官第三劄子
臣近蒙恩以禄秩新书成转臣一官臣自揣无功辄尝再具陈免今月二十四日准尚书省劄子奉圣旨依巳降诏旨不允恭惟圣恩至渥承命感激涕泗交流然臣於义终有未安须至备沥血诚复凂天听伏念臣衰病无庸之身投闲田野仰蒙陛下记怜假此光宠在臣私分岂不知荣臣傥有一毫之功可以称塞及於近例可以扳援臣亦何敢於此军旅事繁之际喋喋控叙至於再三上渎威尊自干斧钺诚以此书之作臣实略无劳效固已於前两次奉劄具述本末兼臣窃见绍兴新书之成自详定官而下第增爵秩提举官则不与也今臣身既去位乃独蒙此襃迁反覆思之无一而可陛下遇臣之恩则过於厚矣而臣辞受之义所当尽者敢不披露於君父之前伏望陛下回日月之照察蝼蚁之诚曲轸宸慈收还成命岂惟免微臣冒宠之惧庶不累朝廷劝赏之公所有告命见寄纳湖州军资库不敢祗受仰望行阙臣无任恳到迫切之至谨再具奏劄陈免以闻伏取进止
乞回受勑令所修书成转官与兄监岳劄子
臣今月初二日准尚书省劄子以臣辞免转官恩命奉圣旨依累降诏旨不允者庀官无尺寸之功难胜误赏沥恳有再三之渎宜就严诛过蒙寛宥之恩终閟矜从之旨愧益深而汗溢感弥极而涕流伏念臣家世至寒资材甚下被服父兄之训偶玷儒科遭遇圣神之知寖汚政路比投闲散犹荷记怜称效云何儌幸如此粉身碎首曷足报偿履薄临深每知恐惧辄恃天地包容之量复陈犬马冒昧之诚重念臣兄右迪功郎监潭州南岳庙某少习艺文久困场屋晚沾恩命甫列选阶念暮年手足之情岂忘牵爱顾平日肺肝之恳不敢及私兹缘异恩庶均同气仰祈圣造曲轸天慈特许以臣今来所转一官囘授与臣兄某循转施行将侈朝廷之宠光用增门户之荣耀屡渎宸听万死奚逃臣无任瞻天望圣祈恩俟罪局蹐屛营之至谨具劄子奏请以闻伏取进止
辞免除在京宫观侍读第一劄子
臣今月日准行在入内内侍省金字牌递到尚书省劄子奉圣旨除臣提举万寿观兼侍读日下起发赴行在所供职者闻命局蹐感涕交流伏念臣顷以耡耰固陋之质误被眷知擢自小官至陪大政一毫无补百谪有余仰蒙从欲之仁俯徇投闲之请思愆里舍仅阅岁时虽存阙之心不忘造次而归田之幸甫迫衰残敢图圣恩骤加收召露门劝读殊庭奉祠此在累朝实为贵老优贤之地如臣碌碌并冒宠除分非所安兢惶失措然方陛下亲乘戎辂力图恢复之日在臣子之义岂不欲一望清光少伸志愿而叨尘非据定致烦言深自省循进退惟谷伏望陛下特轸天慈追寝成命俾臣仍旧外祠休养疾病他日傥或未塡沟壑誓期糜殒少答鸿私臣近为感冒风湿左足筋挛日下起发未得见服药调治稍可支吾即迤逦前路听候指挥谨具劄子陈免以闻伏取进止
辞免除在京宫观侍读第二劄子
臣今月十二日辰时连准行在入内内侍省金字牌递到尚书省劄子以臣近具辞免新除恩命正月十一日三省同奉圣旨不允令学士院降诏依已降指挥疾速赴行在所者仰感圣恩涕泗横臆臣闻君命召不俟驾而行考於礼经固有明训而臣戆愚朴陋一无寸长伏蒙陛下曲轸宸慈不忘旧物召以一节之峻俾近天日之光生死肉骨之恩至深至厚非臣糜殒所能称塞义当奔命引途岂应少缓而臣衰病日廹志意瞀昏诚恐无以上副眷知遂沥恳私乞赐追寝成命今来叠於疾置被奉圣旨趣行而臣稽违诏令罪将无赦夙夜震惧若无所容臣已於今月十四日力疾上道迤逦前路听候指挥臣无任战灼之至谨具奏闻谨奏
为病未及朝见奏知劄子
臣近蒙圣恩除臣提举万寿观兼侍读臣以疾病余生愚陋朴拙自度无以称塞睠知夙夜惶惧尝沥恳诚乞寝成命而九日之间两奉诏书四次被受御前金字牌降到圣旨指挥催促起发念方陛下戎辂亲廵之际在臣子之义迫於严命不遑安处遂力疾迤逦前来已次行阙然臣所患左足筋挛之疾痛楚呻吟至不可忍沿路服药调理尚未全安有妨久立欲於门外将息一两日趁赴朝见臣无任战灼之至谨具劄子奏闻伏取进止
辞免除同知枢密院事劄子
臣准尚书省劄子正月二十一日三省同奉圣旨除臣同知枢密院事仍降中使宣押赴院供职者闻命震惊罔知所措窃以辅臣之任国论所资况当用武之时尤重本兵之寄欲赞能事宜得伟人庶恊成谋用戡多难如臣资材凡琐性识瞀昏智虑不足以度万事之宜权略不足以应一时之变顷蒙圣奬擢与政途昧於谋国已试无能久冒殊荣曾微薄效陛下略其碌碌尸位之罪察其拳拳忧国之诚得请外祠甫踰旬月遽
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>