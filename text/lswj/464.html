<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,小鸣稿全文在线阅读,小鸣稿全文在线下载,大玄古籍书库">
<meta name="description" content="十卷。明朱诚泳撰。朱诚泳,号宾竹道人,明太祖五世孙。生年不详,弘治元年。(1488)袭封秦王。性孝友恭谨,尝铭冠服以自警,建正学书院,又旁建小学,择军校子弟之秀慧者延师教之,卒谥简。著有《小鸣稿》。十卷。此集为朱诚泳去世后,秦府纪善强晟所编,初刻于弘治十一年(1498),共十卷,卷一至卷八皆为诗,卷九为杂文,卷十为《恩赐胜览录》,乃弘治六年。(1493)他请朝命,养疾于风泉、温泉、汤泉时所作。嘉靖初,朱诚泳之孙定王朱维焯上表,诏送史馆,故其集又称。《经进小鸣稿》。朱诚泳工于诗。朱彝尊《诗话》曾记其十岁时母">
<title>小鸣稿_朱诚泳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">小鸣稿</span> <br/>
          作者： <span class="inputVal" id="bkauthor">朱诚泳</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]101695</span> <br/>
          说明： <span class="inputVal" id="bkdec">十卷。明朱诚泳撰。朱诚泳,号宾竹道人,明太祖五世孙。生年不详,弘治元年 (1488)袭封秦王。性孝友恭谨,尝铭冠服以自警,建正学书院,又旁建小学,择军校子弟之秀慧者延师教之,卒谥简。著有《小鸣稿》 十卷。此集为朱诚泳去世后,秦府纪善强晟所编,初刻于弘治十一年(1498),共十卷,卷一至卷八皆为诗,卷九为杂文,卷十为《恩赐胜览录》,乃弘治六年 (1493)他请朝命,养疾于风泉、温泉、汤泉时所作。嘉靖初,朱诚泳之孙定王朱维焯上表,诏送史馆,故其集又称 《经进小鸣稿》。朱诚泳工于诗。朱彝尊《诗话》曾记其十岁时母陈妃以唐诗教之,日记一首,嗣位后日赋一篇,三十年间从不间断。其诗作古体清浅而质朴,近体谐婉可诵,七绝尤为擅长,如《秋夜》中:“霁月满窗明似画,梧桐如雨下空庭。”《山行》中:“啼鸟无声僧入定,半岩风落紫藤花。”大都写得风骨戍削,往住有晚唐风韵。陈田《明诗纪事》亦称其 “诗色丽音婉,不愧日课一诗之目。”</span> <br/>
          封面： <span class="inputVal" id="bkimg">Z_18653.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]小鸣稿
[book_author]朱诚泳
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]101695
[book_dec]十卷。明朱诚泳撰。朱诚泳,号宾竹道人,明太祖五世孙。生年不详,弘治元年 (1488)袭封秦王。性孝友恭谨,尝铭冠服以自警,建正学书院,又旁建小学,择军校子弟之秀慧者延师教之,卒谥简。著有《小鸣稿》 十卷。此集为朱诚泳去世后,秦府纪善强晟所编,初刻于弘治十一年(1498),共十卷,卷一至卷八皆为诗,卷九为杂文,卷十为《恩赐胜览录》,乃弘治六年 (1493)他请朝命,养疾于风泉、温泉、汤泉时所作。嘉靖初,朱诚泳之孙定王朱维焯上表,诏送史馆,故其集又称 《经进小鸣稿》。朱诚泳工于诗。朱彝尊《诗话》曾记其十岁时母陈妃以唐诗教之,日记一首,嗣位后日赋一篇,三十年间从不间断。其诗作古体清浅而质朴,近体谐婉可诵,七绝尤为擅长,如《秋夜》中:“霁月满窗明似画,梧桐如雨下空庭。”《山行》中:“啼鸟无声僧入定,半岩风落紫藤花。”大都写得风骨戍削,往住有晚唐风韵。陈田《明诗纪事》亦称其 “诗色丽音婉,不愧日课一诗之目。”
[book_img]Z_18653.jpg


[book_title]提要
钦定四库全书　　　　集部六
小鸣稿　　　　　　　别集类五【明】
提要
【臣】等谨案小鸣稿十卷明秦简王朱诚泳撰诚泳为太祖五世孙愍王樉之元孙成化末袭封自号宾竹道人明史诸王列传称诚泳性孝友恭谨尝铭冠服以自警所着有经进小鸣集即此本也朱彞尊诗话又称王十岁时嫡母陈妃以唐诗教之日记一首嗣位日赋一篇好士礼贤兼留心服食盖能以文雅自见者集为其纪善强晟所编録自卷一至卷八皆诗卷九为杂文卷十为恩赐胜览録乃弘治癸丑诚泳请朝命养疾于凤泉温泉汤泉时所作其诗古体虽未尽合格而杨白花一篇殊有雅调近体俱谐婉可诵而七絶尤为擅场如秋夜诗云霁月满窗明似昼梧桐如雨下空庭又云空庭久坐不成寐明月满堦砧杵声又山行诗云啼鸟无声僧入定半岩风落紫藤花皆风骨戌削不媿作家明代亲藩中以文学着名者要必以诚泳为称首焉乾隆四十四年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
小鸣稿卷一
明　秦王朱诚泳　撰
乐府
圣君曲
圣人履天位驭世应昌期宝历千年运神京万世基梯航来职贡海岳拱神只常道陈中夏仁恩洽四夷仪文唐制度官属汉威仪气正三辰顺年登百谷滋河清龟出洛日暖凤鸣岐大地歌謡满唐虞今在兹
宛转歌
夜月明行舟琴更清女郎元是锺情物风前乍听难为情歌宛转此身今已亡於君有冥契愿作双鸳鸯长太息相看涙沾臆茫茫造物竟谁尸恨不生逢王敬伯歌宛转宛转悲且长红顔易零落古今同一伤
明月引
青天有月兮照八荒银汉无云兮流素光平分寒暑兮变炎凉几人懽乐兮几悲伤叹明月之弗改念人生之靡常或醉饱於夏屋或困敝於康庄一瓢寒士千乘侯王泥涂囚虏珠翠名倡或安居於甲第或流落於他乡百年能几毕竟亡羊惟达人之知命且对月而衔觞
江上曲
君为南越儿妾乃东吴女江上一相逢目成心已许与君欲相语奈此舟中人到岸各分散悠悠恨此身风高波浪险极目孤篷转重晤良独难万里天涯远
春游曲【五首】
车马乘春出莺花触眼新秋千忽飞起故故看游人走马章台路红尘一骑飞美人招素手楼上唤郎归晓色分杨柳春隂护牡丹王孙驰骏马多是醉中看新柳迎游骑飞花趂酒瓯年年三二月烂醉曲江头楼外江山丽城边锦绣新春光浓似酒醉杀浪游人
鸡鸣曲
沈沈漏箭催残更扶桑日出天鸡鸣羲和叱驭起苍震坐令万国生光明角角再鸣声未已万国祼生都唤起可怜驱入利名塲蝇营尽被鸡催死我愿人家莫畜鷄胶胶风雨不须啼威凤来仪天下乐日日窗前闻喜鹊
对酒歌
人生埃内忽忽如梦中三万六千日所期安得同枝上花正开风前花又落羲驭不我留及时胡不乐君不见三闾大夫夸独醒形容憔悴江潭行回风歌罢葬鱼腹到底只留身後名又不见伯伦荷锸身相随生死有命信所之洁身旷达两何有毕竟得失还归谁荣悴升沈若翻手千古贤愚同一朽昨朝緑鬓映朱顔今日苍髯成皓首秋月春光不等闲何如且罄樽中酒樽中酒岂徒然会须一饮吸百川白日西驰坐成夜休问安期与偓佺
古意
君好堤边柳妾好岭上松堤柳吐轻絮飞去无定踪不如松有操欝欝傲寒冬
君好江上舟妾好岸边树舟行遇风波飘泊无常处何如树不移风波自来去
楼上曲
东风吹春春欲阑纷纷香雪梨花残美人倚阑娇不语翠?笼寒嬾轻举尘封锦柱暗银筝那忍弹成肠断声掩袂含羞抱幽怨怕见雕梁语双燕蹙损双蛾思转迷粉痕满面伤春啼金莲缓步下楼去飞絮游丝荡心绪巫阳望断楚天遥行雨行云在何处
远游篇
至人思远游远游竟何之聊乘汗漫风直与神仙期晨兴食方丈暮归宿瑶池凭虚弄日月剑佩光陆离渇饮九霄露饥飡千岁芝平头看星斗挥手谢尘覊欢忻朝帝座指麾役灵只归来驭元气飞云亦追随步虚振金石天风吹鬓丝两仪与终始三光共盈亏茫茫尘海人蚩蚩讵能知
苦热行
赤云喷火烧长天蟾宫老桂飞苍烟金乌自恨具毛羽白虎喘杀知谁怜万山烘透销青翠四海波乾欲平地苍龙鳞甲隐虫蛆竟日泥蟠嗟殄瘁况是南州瘴疠乡火山炎海连天黄着人毒热若汤火灼我肌肤成炙疮铁甲磨穿藏虮蝨万苦千辛死无日蛮人退去幸生还一级微名君尚惜
渭城少年行
洛下春深柳絮飞渭城少年应忆归马蹄偶入城南陌相逢却是长安客为言前日发秦台而翁传语需君来千门万户燕皆至北苑南园花正开年少寻春须及早挥鞭疾上长安道一路春光絶可怜懵腾忽过斗城边两两新粧临渭水纷纷游骑满秦川秦川自昔羡繁华王孙公子争豪夸门开朱户星初出燕设青楼日未斜倚醉联镳过戚里九衢见者皆兴起玉辔摇风马更骄鬭鸡赌得肯相饶闲寻红粉来金市喜听黄鹂过灞桥桥下倡家新酒熟解鞍就向倡家宿美人纎手弄琵琶酒边双脸蒸红霞黄金掷与买今夕少年肯负秦川花
轻薄篇
末世多轻薄轻薄良可嗤昂昂倚门第行行恃先基金多忽贫贱尚肯恤癃疲气豪蔑贤圣讵知慕轩羲一飡烹九鼎下筯犹嗟咨被服极纨绮犹云匪新奇千金买艶妾色衰竟弃之四方致名马一蹶终见遗结交出肺肝盟言日星垂片言苟不合对面生嫌疑仲尼称匹夫造化呼小儿伯阳道德小孟轲仁义亏孙吴岂谙兵卢扁岂知医陋兹轻薄子宜为君子规薄方惊蝶翅轻於风柳枝愿言执其人为君投四夷
公子行
白面青瞳照秋水豪华知是诸公子金鞍玉辔紫丝鞭双双笑语东风里越罗披体试春衣鹘似身轻马似飞春色薰人随处好纵游直过妓楼西美人楼上亲招手公子风流能过否緑杨树底繋花骢指点银瓶来索酒笑将彩胜结同心醉来一掷双南金翠帏锦帐恣欢谑梦入阳台何处寻五更却恨鸡声早马上归来踏芳草弯弓更过曲江头争拾金丸逐飞鸟
西城路
西城路半是平田半坟墓平田渐少坟渐多酸风苦雨泣铜駞百岁光隂驹过隙营营终日将如何人生少年胡不乐世间那有苏仙鹤
燕燕于飞
燕燕何处来营巢寻旧主斜冲碧柳烟低掠青芜雨逐絮绕回塘衔泥过远浦汉灰无复然莫效当时舞
苦哉远征人
苦哉远征人荷戈西出秦以身自许国举目谁为亲隂云翳落日白草迷黄尘三伏不知暑四月那见春射生充早食卧草当夜茵风高弓力劲霜重铁衣新主将号令肃部伍催行频提兵誓灭敌戮力敢顾身固知在家乐宁厌行戍贫他日侯王贵绘像登麒麟
秋夜长
秋夜长明月光露华洗天金气凉寒虫候鴈两何苦声逐西风来枕傍彷徨披衣坐夜深丁东又听捣衣砧残烛荧荧更漏静无端万事皆萦心
遥夜吟
秋夜一何遥灯烬炉烟灭低下水精帘含情对明月
估客乐
郎船下江水乘风疾若飞与侬各分袂掩泣牵郎衣手拔黄金钗临岐赠郎别愿郎心似金坚持莫轻折
将军行
衔命西来专斧钺远出萧关探虎穴铁骢夜踏黑河氷金戈冷射关山月将军令严健儿勇直捣长驱争鼓勇隂山北遁穹庐空惟剩牛羊满丘陇忆昔我军多战没风雨啾啾鬼宵哭於今汉将守边城翻役官军收战骨露布星驰达冕旒将军承诏独封侯争夸一代麒麟阁谁念沙塲万髑髅
捣衣曲
井梧叶坠金风起满庭明月凉於水为念儿夫戍玉关尘满征衣谁与洗我有氷缣三两疋胼手殷勤为君织欲制寒衣远寄将双杵拈来对砧石捣乱西风续又鸣一声声里寓幽情夜深玉腕痛且困不知露下将三更裁缝已就凭谁寄走马朝来有边吏一行书染泪千行寒到君边衣到未
夜宴谣
良夜沈沈宫漏促两阶庭燎烧银烛上宾入座气如虹帘外佳人面如玉一举飞觥累十觞凤笙龙管声锵锵满堂珠翠照人眼酒边尤物令人狂风动俄然银烛灭暗中求与同心结红顔变色絶冠缨壮士羞顔冷於铁君王一笑许终欢保全宾客曾无难夜深痛醉各归去感恩直欲倾心肝从来燕礼惟三爵三爵既过多失错不醉无归乃所私饮而不乱真为乐
农夫谣
我昨过农家农夫於我陈嗟嗟天地间而唯农苦辛春耕土埋足夏耘汗沾巾秋成能几何仅得比比邻老农惟二子输边辛苦均大儿援灵夏性命逐车轮小儿戍甘泉身首犯边尘老妇卖薪去老农空一身荒村絶鷄犬四壁罄仓囷公家不我恤里胥动生嗔鞭笞且不免敢冀周吾贫我农老垂死甘为地下人尚祈孙子辈犹为平世民
树中草
草木非同气托根犹可生如何兄与弟同气却无情
独不见
举头望仙山孤坐开水殿芳草自成茵落花复如霰轻云逐翔鸾緑树来新燕光景满目前杳然独不见
昔思君
昔君与我兮心契意投今君与我兮云散雨收昔君与我兮鱼水相宜今君与我兮风马难追昔君与我兮琴瑟谐和今君与我兮音问蹉跎
伤思吟
碧云天末寒风起吹乱宾鸿不成字远道音书那得闻伤心滴尽相思泪泪?界破腮上红一点灵犀不可通惊破绿窗蝴蝶梦月明砧杵闻丁东玉关此去三千里离恨又从今日始自怜不及江上莲两两红衣竝头死
吴钩行
吴钩铸鬼工锋锷耀昆铁游侠购千金羌人犹未灭
壮士行
寝帐夜闻鷄起坐气如虎怒髪赫冲冠拔剑灯前舞
戍妇词
奉姑妾尽孝报君郎尽忠忠孝苟无愧死生何必同
饮酒乐
好鸟窗前宛转春花庭外芳菲任我狂歌醉舞从他兔走乌飞
春晓曲
隐隐踈钟出林杪杜?啼血韶光老西楼残月坠咸池香雾空蒙六宫晓緑槐满院结春隂锦屏银烛高堂深鸳鸯不暖红窗梦虹壶玉漏声沈沈起来无事偏萧索料峭东风越罗薄笑语丫鬟卷绣帘一庭红雨桃花落
羽林郎
戮力收城後承恩下紫宸电飞骝马疾日绚锦袍新邃合宵藏妓长途昼杀人赦书终见宥依旧佩麒麟
春夜曲
皓月明台榭和风度管弦夜深诸女伴犹自竞秋千
凉州词
黄云漠漠接平沙落日悲风惨暮笳回首长安五千里征人若个不思家
三军辛苦覔封侯终岁防边战不休何事孟佗凭斗酒当时谈笑博凉州
相思曲
去日春光未老别来秋意方深明月寒更砧杵丁东敲碎侬心
炖煌曲
何物蕃儿顔渥赭生来个个能骑马公然剽掠恣南行河湟戍卒尸纵横危城穷将呼天泣都护不来谁救急身无羽翼可能飞一纪穷荒甘受围万里长安无一使丐兵回纥何时归懦将既诛绫易麦一饱何辞蹈锋镝朝来羣丑已登城我军四面皆蕃声万人解甲从蕃俗强把皮裘更我服每直年年寒食时禠裘南向吞声哭汉将黄金空满箧不见征西能报捷
龙支行
边地悲风声鼓角长天万里愁云薄忽闻天使自天来龙支城门聊一开碧眼羌儿屯且守没蕃老兵无黑首马前拜问天可汗五十年来今健否涕流自说山东住结髪从军隶边戍一自西戎侵玉关泾陇烽烟薰两间汉军战死音声絶战骨凭谁埋故山十中存者仅三五哀哀泪滴龙堆土旃裘御雪酪充饥年深渐解蕃人语夜观北斗忆中原每见花开思故园记得来时星火急亲邻送我出前村凭君归报今天子早发天兵下天水假若不来期速死犹是唐家忠孝鬼
酒罏行
酒罏正在街当中青楼锦树围香风美人巧笑饵行客玉顔相映桃花红蛾眉瓠齿兼螓首鞍马门前竞沽酒笑谑焉知日已斜执事苍头应怨久西邻亦有酒罏开谩夸竹叶浮樽罍效颦翻引里人去坐令行径生莓苔何事人情偏好色一见妖姬双眼侧五陵年少更粗豪一掷千金宁吝惜西邻慎莫怨东邻区区冷暖何须嗔偶然一醉各分散俱是悠悠行路人
邯郸曲
邯郸女儿真如花手梳云髻盘双鵶红裙翠?黄金束春山画出蛾眉緑芳年才及破瓜余除却嫦娥皆不如弱不胜衣体轻薄唾花疑是珍珠落闷来斜倚碧纱窗自拾青梅打飞雀秋千墙外有人游隔花一见争相求却恨娇痴嫁人早誓与卿卿永相好春风夜夜芙蓉幔酒醒扶头厌珍馔锦堂鱼水日追欢讵管流年暗中换比隣有女嫁农家蚕事才成又绩麻日午饁田助耕作麻丝输尽无衣着
丽情曲
庭院沈沈春昼长云牕懒绣双鸳鸯阳台昨夜隔云雨体弱不胜罗锦裳残粧满面朝慵洗侍儿枕上刚扶起粉郎薄幸恋青楼画出春山为谁媚满庭香雾湿空蒙花气薰人眼欲蒙深掩兰房下筠箔背面伤春双泪落
猛虎行
落日暗深谷酸风振孤城山子饥负嵎耽耽谁敢撄伥鬼被渠役地灵恣尔行目光夹双镜怒尾竪一旌当途正择肉依草饱食人於乎猛虎天所憎假手会遣飞将军
燕歌行
天声远振祁连北深入穷庐追猾贼手提长剑光陆离挥霍顿教天失色一自将兵出玉关年年出没风尘间檄书只隔黑河水狼烟近接贺兰山行役谁人不怀土马上操戈冒风雨朝来更觉铁衣寒怕见长天雪花舞冻眼茫茫冻叶腓寒鵶无数居人稀巡边游骑畏逢敌守寨尫兵愁被围从戎自念经年久每与将军作留後里正来时为裹头今日悠悠成白首自是男儿志四方马革包屍亦何有匈奴未灭敢言归独卧月明撃刁斗营中健卒日纷纷料得何人建大勲君不见牧羊人奴取侯印汉家争说卫将军
骢马行
个马双睛湛秋水狮子精神骊龙耳神奇传自渥洼来万里奔云贡天子圉人控出御河堤诏归豸史随驱驰九衢駊騀拥尘雾雕鞍玉辔增光辉双旌引出经都市贵戚豪门总趋避石崇金谷尽搜残杨氏氷山都踏碎昨日天书下乌府乘骢远入函关路华岳三峯亦动摇皇天一德劳敷布咫尺天顔地有余氷清玉洁真璠璵一天明月照旌节万里春风随简书喜是青年致身早台端风裁惟君好长安门外雨初晴送君又上长安道极目神京气欝葱风生马首摇玲珑人间神骏恐难絷还入天闲仗马中
巫山高次童士昂黄门韵
天接巫山碍南极遥看十二芙蓉碧云雨朝来失数峯应疑神女兴方浓楚人赋就几千载浪语茫茫那有踪至今来往空台下想像无人不停马土人犹解说襄王荒祠空笑蛮巫假寂寂巫山万古青时看石上白云生吁嗟丑谤竟谁雪谩听崖头瀑布声
春宫曲
杏花庭院廉纎雨火暖博山飞碧缕金笼鹦鹉晓惊寒似隔红窗共人语画阑十二春迟迟忍闻别院争弹棊粧罢日长无个事华笺自写留春词柳带袅风成百结海棠零落胭脂雪笑携女伴踏苍苔漠漠香尘汚罗缬
征妇怨
空堦寒雨零远道西风作灯下制征衣檐花和泪落
秋夜曲
梧桐一叶飞金井唧唧?鸣露华冷明月流辉入绮疏夜深照见娉婷影心切辽阳在何处千里云山渺烟树征鸿嘹呖度西风恨身不逐鸿飞去起来独自步中庭耿耿双星河汉横几回徙倚不成寐银烛光寒揺画屏
写玉歌
砚池墨涨烟涛湿兎颖含香扫秋碧九疑山隔楚天遥湘灵夜抱琅玕泣生绡半幅凝雪光罗缬卷风双袂凉电掣雷轰老蛟舞月明露冷飞鸾凰翠拂珊瑚海波动裁为短笛成三弄不胜清思逼人多唤醒江南片时梦
寒夜吟
雪月交辉涵素影银荷莲炬红光冷夜深翠被不胜寒玉人枕上眠未安檐霜片落盆氷结铜龙漏澁宫壶咽
绣思曲
碧纱如烟春昼长玉桃花绽东风香小屏深坐悄无语越罗刺到双鸳鸯凝神想像阳台去心绪纷纷乱如絮百啭流莺和涙闻声声正在人愁处宝篆烟消金鸭冷碧云天外红轮暝重整残粧启镜奁镜中怕见孤鸾影
看花唫
寒暑恒代谢四时迭推迁百年光景驹过隙人生安得长少年君不见园中花铅华不久落尘沙又不见晋石崇十里锦帐围春风豪华安得镇常在回首万事浮云空昼短夜长须秉烛东皇明日回辕促
闻角吟
呜咽楼头暮一声塞鸿惊起度边城无端吹断霜天月多少征人不忍听辛苦年年留絶漠功名何日图麟阁黄沙漠漠暗秦云极目家山双泪落
待月辞
露下虚庭夜光冷碧梧叶落秋无影美人凭阑耿不眠香雾半空霏緑烟广寒倒蘸江湖底睡熟姮娥呼不起浮云蔽我白玉盘琼楼十二空高寒画屏黯淡销银烛不管城头漏声促
短歌行
黄河水日夜东流无暂已金谷花红芳不久委尘沙水流花落年华改绿鬓朱顔肯相待百千万古埃间贵贱贤愚有谁在
有所思怀戴松崖宪使
美人迢迢在何处千里关山渺云树当时贻我珊瑚鈎箧笥珍藏宛如故晶光?耀衆目惊千金价直原非轻美人美人不可见侧身东望难为情
王公上寿酒歌
献寿觞乐未央来玉帛宣宫商吾皇迈汤武吾皇齐虞唐遐龄嵩华久休祚天地长
古离别
参商各两地欝欝苦怀思不见回辕日空怜执手时清霜踈柳脆明月断鸿迟岁晏无消息安知会晤期
钧天曲
飞游欝罗境稽首东王公开轩临法座置酒燕灵宫紫云歌玉女琼浆酌金童挥刀麟脯细入筯鸾膏空凤箫声嫋嫋鼍鼓鸣逢逢投壶起天笑吹律回春融燕罢百神散乐阕万舞终归来倚余醉凭虚驭刚风
登山曲
平明出门去驱车升上头岚光青可掬山色翠如流黄莺鸣远树白云起深湫莲宫日辉辉松观风飕飕猿吟窥果熟鹿眠藉莎柔回怜尘世浊翻爱山中幽蓬壶阻东海羽人在丹丘安得驭飞凤万里恣遨游
泾水黄
泾水黄泾土荒牧犬豕饱豺狼老狼摇毒势最张摩牙瞋目据中央貛不敢过羊不敢当老狼死子更强朝岐暮渭恣厥狂维我唐振天纲一鼓就擒如水沃汤军前面缚魄飞扬皮毛剥落血淋浪旄头落唐日光
折杨柳
灵州城下柳多被官军窃犹余拂地条更苦行人折无复眼窥春不见花飞雪今君赴玉关将何赠离别
陇头吟
万里奔驰陇头水日夜呜呜乱人耳黄沙白草两茫茫怕听水声愁欲死一从结髪戍凉州铁甲磨穿已秃头儿孙养得谙边语不如陇水解东流几度临流磨剑首水浊谁怜刃伤手何当乘隙奏肤功笑取侯章大於斗肯学李陵生服降甘饮陇水臣他方
望行人
一自儿夫去天涯信息稀无缘完破镜空自寄寒衣未死魂先断相思梦欲飞化作山头石终天待尔归
梅花落
雅淡虽堪喜飘零亦可伤随风翻玉笛带雨上雕梁蕃将宁知味胡儿讵识香吴侬缘戍久一曲泪成行
紫骝马
旧日紫骝马于今谁复看犹能随破虏相与战呼韩岁久头颅老风酸战骨寒新驹初堕地眼见试金鞍
公无渡河
朝鲜渡头晓日寒风掀怒浪高於山疾鸟退飞不敢过征夫乍见凋朱顔蛟蟠结龙伏眠往来一相犯俄顷碎舟舩念此千金躯谁能轻弃捐稍待风定斯可周旋被髪之叟晨提壶乱流径渡将焉如波涛覆首竟沈溺公乎公乎狂且愚蛟饮血龙啮屍公无渡河竟渡之公今既死去我何用生为一曲箜篌为公死公乎公乎知不知
鷄鸣
君家有高树高树与云齐东方一以明高树闻鸣鷄天下正康泰汝将安归兮长安王侯第出入通金闺当门设行马隔墙闻鼓鼙入朝火城近破晓天光低云鬟白玉钗緑鬓黄金鎞美人年几许窈窕初及笄君家五兄弟蝉联荷爵圭十旬两聚首金鞍映霜蹄玉堂醉琼液锦队绚晴霓唶唶道旁士无计同攀跻鸿飞遵水渚鴈栖在芦乡虞人巧执鴈而鴈代鸿亡禽鸟且相代兄弟何可忘
乌生八九子
乌生八九子寄栖秦氏树初不巢人屋於人无所预奈何秦民游冶儿林间挟弹相追随我肉不中登鼎俎痴儿规我将奚为一弹中雏雏即死阿母见之悲不止忆昔生儿谋反哺讵料雏成今若此我巢元自穿岩石弹射纷纷应莫及一朝邂逅秦家儿离死毛伤真可惜吁嗟天地间定数安可逃嗤彼机巧徒用智徒劳劳上林西苑有白鹿虞人尚得葅其骨万里摩天有黄鹄後宫乃得烹其肉百尺深渊有鲤鱼深鈎密网取无余於乎物理有修短祸福安得移修俟乃君子乐天奚复疑
青楼曲
二八娉婷女伤春更惜春粉融双脸嫰黛蹙两眉颦啼鸟窥歌扇飞花落舞茵玉鞭催马去肠断少年人
艶歌行
秦家有好女婉娈字罗敷父怜母更惜深闺谁敢谋十二初养发十三渐知羞十四正垂髫十五乃上头娇痴十八九明媚擅风流于时嫁千乘好合胶漆投夫妇两兼美姿容万不侔耳璫明月珠裙带黄金鈎明眸剪秋水秀色照秦楼飞鸟见之堕潜鱼见之浮病者见之起去者见之留嗤嗤多往来人人注罗敷蒙夫不解覩闻声亦随游使君驱马来一见意油油踌蹰不能去遣吏与之谋黄金我所饶而能共载不罗敷前谢吏使君请归休罗敷自有夫堂堂千乘侯使君自有妇焉用桑中求夫妇贵有别与君风马牛知君非浪子妾身岂倡流宁将身中刃断我舌下喉传言谢使君罗敷乃罗敷
大雅行
自恃天然貌黄金未足悭丹青最是无情物断送佳人出玉关中官押出归无路泪湿琵琶面如土马蹄西去入氊城惟听黄河流水声惆怅茫茫胡地月清光不似汉宫明翻恨将军万户封却将宫女远和戎堂堂可笑刘天子世与匈奴作舅翁
湘妃吟
茫茫楚泽湘云高泽中禽兽多鸣号君王猎射乐忘死竟日驰驱无乃劳不见秦人剧豺虎正恐他年作囚虏禽荒有戒在周书我愿君王鉴前古秦人笑谈楚人哭贱妾忍尝禽兽肉
置酒高堂上
置酒高堂上四座皆戚戚炰羔且为乐何须叹今昔嗟此座中人流年多半百罏金几时黄头髪日夜白大药不可期乌蟾苦相廹昨日诧人豪今朝由鬼伯人生真梦幻世事一局奕儿孙自儿孙无烦广田宅所以置此酒诸君宜醉适当筵如不饮宁无负今夕生前酒一盃身後土三尺达人贵知命烂醉乃长策
君子行
君子防未然所贵远嫌疑莫登权幸门莫交寡妇儿权门苟栖托终当被人訾孤儿一与交将疑私乃慈拾尘与掇蜂圣贤尚蒙欺瓜田及李下君子当慎之
苦寒行【二首】
枯桑叫号朔风急贺兰山色朝来失我马冲寒势欲僵飞雪漫天大於席野狐径渡河氷合氷刃着人如剑斫莫讶征夫多指落见说寒林冻杀雀
边云压地边风猛飞雪平铺三万顷蕃儿走狗更呼鹰醉拥貂裘宁畏冷秦人运刍兼运粮牛顚驴蹶车轮戕但愿黄河狐怕渡三军喜气回春阳
蛾眉怨
君不见汉家天子偏多慾万户千门犹未足巍峨宝殿饰黄金磊磈琼楼镌白玉个中宫女日无事学得新翻合欢曲彩帐年年空御床椒房夜夜闲红烛忽闻中使自天来暗地低头笑口开蛾眉扶入车中去凤诏先从马上回即夜承恩留侍寝鸳鸯被拥珊瑚枕夜深明月上瑶台梦回却怕牕风冷不意君心遽变迁欲抛恩爱学神仙金盘露和蓝田玉石井氷生泰华莲空闻龙辂亲封禅何曾一接仙人面渭河女子乳垂寻持斋徒感天星见君心多慾岂仙才鈎弋枉死谁怜哉王母蟠桃真浪说争如下诏罢轮台琼堦人静生春草可惜蛾眉坐中老五利文成竟受诛不见刘郎上蓬岛宫车晩出南山去吁嗟翻被求仙误灵驾飘摇不可追惟有悲风起陵树人生岁月苦无多汉宫一入成蹉跎楚雨湘云归昨梦刘郎刘郎如我何
宫怨【八首】
自入深宫不见人年年花柳负青春君恩谩说多如雨一滴何曾到妾身
自入春来减玉容腰肢无力受东风忽闻墙外羊车过却恨君王过别宫
珍珠帘卷隐回廊寂寞难禁夏日长自恨不如双燕子衔泥犹解出宫墙
昨宵雨过嫩凉生金屋银屏枕簟清浴罢自怜香透骨君王何事独无情
夜静深宫睡不成井梧满耳送秋声三千宠爱偏遗妾闲理寒衣厚戍兵
独拥罗衾那得眠炉烟消尽夜如年恼人最是宫壶水点点声声在耳边
门外飞花糁玉尘天家谈笑别生春凤笙龙管羊羔酒不是君王帐里人
深宫寂寂冷无春咫尺何缘近一人误喜中官银钥动朝来有例给乌薪
凤吹笙曲
当年子晋学吹笙学得丹山两凤鸣只愿凌风归碧落不图代日恋周京一朝邂逅浮丘子鹤驾飘摇羾元始阆风玄圃友羣仙万岁千秋终不死七月七日天下秋分明返憇缑山头世人可望不可近空有涕泗交横流吁嗟我亦子晋徒曲终逸兴凌空虚尘寰谪限满千岁相与翺翔游帝都
团扇郎
团扇复团扇皎如明月秋西风易顦顇从此见郎羞
朝云曲
巫山之高高何极十二晴峯倚空碧襄王一去无消息无消息神不游化为雨滋田畴
前有一罇酒行
前有一罇酒当筵艶绮罗谁能寿千岁不饮复如何
上皇三台
沈沈漏几更辗转不胜情南内凄凉处梧桐夜雨声
起夜来
念远断音书揽衣中夜起月明如有情照入深闺里
从军行
少年多义气壮志在功名许国千金重捐身一羽轻旌旗风外卷笳鼓月中鸣誓斩楼兰首尘清万里城
游仙谣
三花珠树春云香琼楼十二凝寒光灵童双吹白玉管鹤背稳驾朝虚皇虚皇身着云锦裳手持北斗斟天浆素娥两两鼔瑶瑟彩軿绕绕飞鸾凰历览须臾遍八荒回首更欲攀扶桑阆风玄圃隔尘世海波万里空茫茫
长相思
道路远且阻相违动逾年秋风一夕起堕我池中莲玉关渺何许妾心空惘然踌蹰坐宵境搔首那能眠山高须及巅水深须及泉离合谅有日微躯当保全
竹枝词
嫋嫋万竿秋影点点二女泪痕试听鹧鸪声里满川风雨黄昏
杨白花
杨白花随风无定止飘然一去太无情飞度江南几千里可怜落水化浮萍浮萍无复随风起宫中美人连臂歌此情不断如春水
白紵辞
白紵纎纎累成疋丝丝是妾机中织欲制春衫寄远人亲向姑前弄刀尺衣成着意封题去背立东风垂玉筯明年于役倘未归肯惜为君裁白紵
当窗织
当窗织一织三太息水寒丝脆头绪多唱彻午鸡宁暇食抛来抛去失金梭织久奄奄手无力手无力肠欲断停梭坐对灯花烂阿姑并我三丈强短尺量来夜将半满砌寒螿助寥落织成知与谁人着遍身罗绮属名娼纒头舞罢锦满箱
新声
花烛荧荧艶洞房同心人醉合欢床拟将十索翻新曲慙愧当年丁六郎
关山月
关山月居人见月伤离别结发从军二十年茫茫万里音书絶黄沙碛里无人烟健儿来往横戈鋋有时夜渡黑河水纵横万骑乘氷坚千锺马湩名王醉氊帐夜寒人不睡朝来下令又南侵一曲秋笳堪堕泪北兵恃力南兵靡东窜西逃知有几吁嗟健骨委边尘半是春闺梦中鬼良人一去戍萧关惆怅於今竟未还独怜今夜关山月应照刀痕与箭瘢
洛阳道
纵横洛阳道来往覔行踪宫车若流水仗马似游龙戚里传灯火侯门闻鼓钟何因人掷果应为美姿容
长安道
迢遰长安道王侯甲第多金张朝燕饮许史夜笙歌京兆豪家富新丰侠客过卖珠谁氏子年少正婆娑
雨雪曲
风号沙塞北雪暗玉关西听水谙狐迹循山趂马蹄三冬边戍苦万里塞云低汉节雕零尽苏郎应未归
朱鹭
朱鹭来毛质好浴天池戏苹藻鼓咽咽资舞纛将因汉德来请以颂天保
思悲翁
思悲翁白蛇断天地炉帝王剑火德炎水德微谁相者昴日鷄握天符应天造谁其尸之耀魄宝
艾如张
艾如张罗黄雀几多雀乃高飞其如雀何大雀善惊黄口贪食虞人张罗于彼路侧黄雀头颅嗟谁与惜
上之回
上之回剪羣丑尔跳梁作戎首犯我甘泉宫恃弓杻渡河来望尘走如驱羊如拉朽匈奴既服臣天子千万寿
翁离
拥离趾中营室美何以树之桃与李拥离趾中
战城南
战城南死城北满地僵屍汚青血马蹄蹀躞骨肉狼藉地远无人收乌鸢飞飞下来食黄沙漠漠黑水潺潺日暮一回首壮士雕朱顔兵事凶战事危匈奴桀骜谁制之男儿一死不足辞古有国殇国殇良可悲万骨委野封侯其谁
巫山高
巫山高高以耸淮水深深以迥我心思归恨不奋飞登山无车涉水无航嗟我怀人涕下沾裳山高水复深悠悠当奈何
上陵
上陵举我头乃见蓬莱山弱水三万里云气升其间黄金为宫关丹砂满原田麟凤若鷄犬居人尽神仙我闻黄帝在位铸鼎成有神龙下相迎黄帝上天去夀与天地并维我汉炽炎德?九州朝万国甘露降自天灵芝出铜池羣仙颂天子遐龄拟黄帝天地永无期
将进酒
将进酒止三爵诵宾筵陈雅乐醉而狂僛僛舞由醉言出童羖既立监或佐史醉而归乃君子将进酒君莫辞惟酒无量维制之
君马黄
君马黄臣马白二马并驱驰共逐长安陌美人归以西臣马逐轮蹄美人归以北臣马追车辙愿逐美人保终始不惜驽骀为君死
芳树
彼美芳树朝荣夕萎人生几何驹隙如斯日月忽忽愁杀人老不复少实劳我心我心不可转肯以浮言误居易以俟命奚忧谗与妬
有所思
有所思乃在天之涯海之角何以问遗君赠之白玉璞维兹白玉璞凿出相思心兹璞倏以烂我心悠悠日以深相思复相思讐之春蚕丝春蚕不到死抽丝无已时吾固有情物物亦有所知如彼比翼鸟如彼连理枝比翼鸟亦死连理枝随枯惟有相思情乃与天地俱朝亦有所思暮亦有所思天地会有尽相思无絶期
雉子班
雉子班傍母飞羽泄泄刷锦衣野有风草我所依陇麦青青我苦饥虞人乃规我肉肥飞鹰走狗惊合围嗟我性命那可希恨不此身逐黄鹄一举千里奚虑虞人为
圣人出
圣人出昌运开圣人出元气回三展正万福来屏奸宄登贤才物熙熙跻春台皇风被遍九垓虽有猛士马施哉
上邪
上邪我欲与君相知永久无休期马生角慈乌头白天柱折地维缺华岳兀天地无日月乃敢与君絶
临高台
临高台望四方俯仰万里无灾祥今皇帝召和气来凤凰凤凰于飞爰集爰止令我主夀万年与台相终始
远如期
远如期连大漠我师出匈奴缚献功未央陈雅乐昔我往声振寥廓今我来春蒸河岳维我汉皇帝夀且乐
石留
石留石留流水滔滔逝者如斯夫岁不我与一滔滔徂五十无闻与异物俱少不努力徒衰老而唏吁嗟彼舜跖厥初匪殊尚慎旃哉勿迷厥途
小鸣稿卷一

[book_title]卷二
钦定四库全书
小鸣稿卷二
明　秦王朱诚泳　撰
五言古诗
杂诗
南山有长松独抱参天姿岁晩愈苍翠不受霜雪欺一贞恒自守四序焉能移睠彼桃李花灼灼迎春曦明媚惊衆目穠华复几时常恐风雨至须臾变离披物性本如此造化谁尸之嗟哉浮俗流龊龊徒尔为安得古贞操偃仰慰吾思
深闺有佳人清姿艶且光美人盻秋水联姢蛾眉长良玉藴其辉幽兰蔼其芳永绡制其服明珠缀其璫借问谁氏子伊其姬与姜非惟逞顔色而实励氷霜贻我双南金讵肯轻下堂谦撝固自守曾不求煌煌奉帚心所甘好合琴瑟张伐柯未有斧自媒诚恐皇嗟嗟宿心违辗转徒在床搔首起延伫云山远相望音书无以托涕泗空沾裳
凤鸟秉灵德九苞璨文章名为希世物出见世道昌稻梁非素谋竹实乃所尝梧桐岂枳棘鸣则依高岗虞廷闻九奏览德斯呈祥吁嗟吾道微丹山乃深藏?鴞亦何为敢尔窥朝阳宵行本么?顾可争辉煌造物杳难问谁能复其常三复仲尼叹令人徒感伤
长江险可逾蜀道难可陟谁言周道平而多荆与棘箜篌乃戈矛巵酒为敌国举目睚眦间骨肉甚仇隙九夷不可居俯仰隘八极将欲凌风翔恨无双羽翼
猛虎在深山终日恒渇饥狰狞肆贪恶居然当九逵一啸腥风生白日翳隂霾穽槛素无备冯妇安可覊姬旦久不作兴言乃凄其
薰莸本不同氷炭实相反华夷性苦殊雅郑音亦远熟计出万全危哉诚累卵鹤颈与鳬足何须较长短捐彼戚戚怀履道恒坦坦
寒暑互相迁二仪成气候真宰司化权谁能测声臭松栢一以摧居然樗栎夀伤哉萁豆情载惜山木寇洋洋北鄙音乱我钧天奏白鹤伏黄昏寒?出清昼坐起长太息颠倒何太缪
玄浆参麯蘖太羹杂酸辛妖姬调古瑟郑声乱天真太朴一以散谁为葛天民热中殊感慨吊古徒沾巾物情类如此已矣无复陈
燕燕谁家女人云难再得讵知乃祸水汉火因之灭尤物虽可怜往往倾人国於戏古哲王所贵惟有德我心亦如水女蛊安能惑
大钧秉元化寒暑循无端至理妙不测岂容私智观春风草木荣秋霜忽凋残达人契斯理所遇常自安如何抱阳人能成紫火丹念彼穆天子瑶池往复还
拟古【三首】
女萝附长松倚托欲终身愿为鱼与水不作参与辰愿为鸳与鸯不作胡与秦云何动隔絶千里蒙风尘我有一端绮欲持赠远人赠之将如何永结平生亲怀思邈难即欝欝何当伸
秋高凉风厉灏灵发清商井梧一以堕昼短夜渐长嗷嗷过鸣鴈唧唧乱啼螿自起步中庭夕露沾我裳沾裳岂足惜感时空彷徨
南山有高士栖息岩间翩翩鹤?衣棱棱鹿皮冠白石煮为食丹砂驻其顔我欲求其人举头隔云烟苍厓千万仞可望不可攀昨宵梦见之忽然登其巅知我苦辛志念我跋涉艰欲授长生诀鷄鸣夜已阑起坐长叹息终焉老尘寰
感寓【八十八首】
天道一元会默运无穷极四时自成岁至诚以无息声臭不可闻但见苍苍色福善与祸淫应感无差忒所安在人爵所贵在天德深居读周易精微端可测畏天乃君子忠慎期自克兢兢复战战於焉保家国
天道幽且远明明谁敢欺勿言不吾察日鉴恒在兹所以古君子敬畏日孳孳出门如有见影响真相随吾人贵居易左?右更规淫荒苟失度恐为天所遗公旦无逸篇卫侯抑戒诗愿言书诸绅终身为我师
皇天生下民而必立之君端居统万国宵旰极忧勤创业藉神武守成资圣文功德配天地休声光典坟典坟既以远区宇时并分六朝及五部割标徒纷
纭此疆而彼界蒸黎蒙兵氛干戈无时息嗟
我赤子羣
有天斯有地有君斯有臣君臣亦天合谁云属之人君者臣之亲臣则君之隣微?有蜂蚁而人岂无伦不见唐虞世五人作同寅不见文武时二公为经纶如何衰季世颓风竟难淳全躯保妻子临危谁致身
茫茫元会间造化竟谁尸昏旦既不爽寒暑无或移至诚本无息庶类自蕃滋日月相代明隂阳岂参差岳山坯厥气江河分厥支雷霆布厥威风雨行厥时圣人今在上天心与相宜八万六千岁悠悠无尽期
吾闻帝王世人文日以宣间尝读其书抚卷思茫然三王莫之尚五帝不可前征伐与禅让仁义岂偏全光明烛幽远心法垂简编羣生乐熙皥九州无倒悬帝王日以远明哲徒拳拳恭惟我皇祖?武三千年
丹山有威凤哕哕集梧冈竹实苟不饱丹山复囘翔所以古明君求贤日遑遑玄纁走千里徵车驰四方伊尹起有莘太公兴渭阳傅说奋版筑孔明出荆襄扶持赖三夀声名高百王用贤乃如此时君当不忘
兹晨忽不乐抚膺多可伤披书感前事令我涕沾裳凤鸾止荆棘?鴞据梧冈驺虞不饱肉豺狼厌肥羊人龙困田野人猫登庙堂倒颠有如此天下安所望吁嗟汉唐宋参会何纷攘载读虞书篇千古心遑遑
南国有佳人温其顔如玉我欲往从之白驹在空谷斯人不可招泥涂讵能辱去往本无心飘飘若黄鹄我思日以深玄纁谩成束掉头不肯顾悠悠我衷曲清时足大行胡为自彳亍念彼采芝歌独坐恒忽忽
吕政多遗金商辛多羡财鹿台与嬴藏一炬飞烟埃吾思古贤君所贵在贤才贤才足资世金玉安用哉此理固易晓彼狂迷莫囘鷄鸣起孳孳为利日徘徊会田有齐魏鬭宝生嫌猜四臣照千里魏惠顔如灰
我观天下山一一坯造化峥嵘各擅名而谁肯相下巍巍五岳中崇高维泰华一掌入云霄日月真可借冲天几万寻恍惚来灵驾氷雪四时寒三庚讵知夏嗟予夙好奇藩维况多暇扪参试一登玉姜莫深讶
神龟曾出洛凤凰亦鸣岐灵物岂虚来解后文明时羲文既以远元气日以衰虽有麟与凤致之者为谁嗟嗟仲尼氏栖栖良足悲获麟竟遭毙识者空涟洏嗤彼五胡世祯祥何所期苍麟驾鼓车天道真嗤嗤
放勲结茅茨神禹卑宫室吁嗟古圣人安居保终吉奈何秦汉来万邦困据拮山林穷斧斤门户罄丹漆阿房未及成建章亦以毕雕?竞淫巧囘首竟萧瑟夜眠庸几何小轩取容膝睡美五更钟晓窗踏红日
嗟嗟今古人滔滔迷女色焉知粉触髅亡身更亡国妲已商纣危褒姒周幽惑西施吴子亡太真三郎踣於维高世王持身能自克宠姬欲同辇无宁亏盛德予心本冲素万虑恒自息深居养太和於焉趋夀域
伏羲抚云泉神明钦厥德大舜鼓南薰斯民愠皆絶谁云古乐淡清和见天则曾闻凤格韶感应妙难测吁嗟後世人淫声相蛊惑唐皇亲羯鼓梨园乐无极霓裳欲何为一舞遂亡国我耳厌喧阗端居守渊默窻前披乐书古道已荆棘
茫茫一元化二气乃屈伸万物生其间悉含天地仁虎狼之父子蜂蚁之君臣雎鸠之夫妇鸿鴈之主宾物且具人性愧此蚩蚩民谁知禽与兽亦能出其伦禽中则有凤兽中亦有麟人而反乎此焉用名为人
天地生万物意思本自嘉奈何当世人玩好竞浮夸隋君恣厥狂宸游日以奢龙舟走千里贪彼维扬花宋徽蹈覆辙黄杨致天涯吁嗟花石纲江淮尽虎蛇炀亡徽北狩囘首白日斜唐人牡丹地相传能几家
我家有美玉人言出崐冈清姿温且润素质坚以刚珊瑚让精彩水精失辉光玉人一入手珍重无时忘琢磨借沙石切磋付刀鋩雕镌制瑚琏专攻作圭璋神明许相与君子良可方但恐珷玞混弃置令人伤
神仙驻何许传闻在蓬莱沉沉白玉宫隐隐青莲台弱流不可渡万里无飞埃自非鹤背仙凭虚讵能来安期不死药王母流霞盃天地许同夀日月宁相催我生竟茫昧自愧非仙才至人不可遇且酌黄金罍
三代日以远至治不可追我尝读前史抚卷心伤悲炎刘崇伯术李唐竟沦夷女祸世所耻和蕃人共嗤逮兹赵宋氏兵力苦不支委靡不复振甘为异国欺明明我皇祖仗钺驱熊貔一怒九围定百世今熙熙
絶代有佳人优游在空谷渇饮涧中泉饥飡岩下菊穷居养贞白衡门擅幽独如何治平世长往不肯复劝尔脱麻衣为君挂朝服山灵莫见疑公家正悬禄丈夫贵雄飞胡为自雌伏登车早幡然无苦恋黄犊
乾坤乖气薄隂阳镇差乱重雾结重隂漫漫不知旦幽岩木魅栖深谷鬼车唤百怪恣纵横羣隂欝无散阳乌忽东生沧溟涌霄汉赫赫破顽云潜囘若氷泮须臾障碍消悠远天文焕万国属皇明寰海同灿灿
深山有蛇虎晴原多凤麟凤麟真快覩蛇虎不可亲虎蛇有余毒近之噬吾身凤麟乃灵瑞致之苦无因我尝读古书於焉求屈伸昏昏苟不察贻患将无垠闲居感畴昔用舍怨因循蛇虎既难近远之诚在人
有初必有终有日必有夜天运自循环隂阳交代谢曾闻古仙人云霄远凌跨死生亦常理谁惟天所赦吁嗟老佛徒蚩蚩思久假贪迷竟何如而徒?虚诈所以君子儒安焉老田舍修身以俟之万物还元化
吾观三王世有周承夏商贤圣相继作享国何久长自从周赧来天命苦不常兴戎凭诈力王图讵能昌嬴秦才二世阿房火咸阳六朝并五代纷纷日更张皇天眷吾祖继宋高百王??千万年神器传无疆
吾闻贤后妃有周不可当太姜及任姒世德传无疆如何至後世宫闱多滥觞吕武恣淫虐纷纷多色荒我家配圣祖圣后并姬姜仁孝实继之辅治声洋洋徽音允相嗣帝道日以昌嗟嗟我圣善子孙焉敢忘
齐桓假仁义晋文亦如之纷纷战国君剧戱真小儿美哉汉东平为善日孳孳三监与七国国亡身亦隳李唐不足道诸王恣豪痴淫荒讵知耻俗乐手所持嗟予固无似嗣秦沗藩维愿言崇令德刘苍其我师
舜有臣五人而天下乃治武王资十乱承商履天位嗟彼卯金刀凭谁和鼎味创始藉萧曹守成推丙魏李唐虽小康贤才亦云萃杜房兼宋姚??赖无坠我思古良臣班班犹可记相望佐无为诸公真了事
两间有安宅安宅我所居四方有正路正路我所如安宅固非小正路岂其迂夫何当世人而自与之踈安宅蔽草莽蚩蚩莫之除正路塞荆棘茫茫谁与锄执迷若不解旁观但踟蹰此道真窅然吾人当体诸
公车有千乘出则如云随所居能几何焉用千乘为名马致千里奔趋若星驰所守仅吾封乘此将安之我尝陋周制金玉岂其仪过奢诚易败商车乃为宜汉皇征大宛将士实乘危嗟嗟天马歌徒为千载嗤
吾闻有熊氏古风始更张裹纒兼布革上下易衣裳三代自有制後来渐荒唐诡异骇羣目轻薄移四方锦章夺天巧罗衣鬭时装广袖全疋帛长裙欲飞扬服妖古所忌不衷真不祥城中苟知禁天下当循常
吾闻古圣君而惟饭土簋仲尼大圣人饮蔬食饮水箪瓢困顔氏至乐谁能拟曾参亦可人恒饥宁愿仕嗟嗟後世人口腹鬭珍美万钱充一筯豪奢浩无纪烹羔宰肥牛杯盘动盈几太仓日五升何如安汝止
仪狄昔为酒大禹乃絶之维狂鉴周诰抑戒惩卫诗岂惟戕性命抑且丧威仪一语苟不合兵刃手所持不见夏之桀昏默沈酒池不见隋之炀口不离酒巵二君今已矣後世尤多迷亡身更亡国智者应自知
人生期百年百年能几何逝者不可追将来苦无多向来黄小羣玄髪忽以皤古人亦有言流光一掷梭大禹乃圣人竞辰惧闲过亦有运甓老而肯甘婆娑勤苦既如此令名终不磨吁嗟当世人其谁不蹉跎
混沌既以死征伐不可无圣人奉天命元后授隂符蚩尤叛臣节涿鹿真囚俘上干轩辕讨百灵乃相扶桀纣逆人理汤武布神谟周兴商乃蹶汉起嬴斯殂至仁伐不仁民徯后来苏诸王互征战七国多贪夫
万物有禽兽生意亦自均荒夫苦畋猎但欲膏其唇车网徧原野百里践飞尘焚射纵鹰犬暴殄积如薪我观车攻诗古意犹可申後来竞驰骋无乃劳其民穷搜尽巢穴入口未必珍汤网去三面诸侯归至仁
商辛苛聚敛货财溢台屋吕政灭诸侯金刀折车轴董卓据郿坞石崇擅金谷王戎亲较筹萧宏广营蓄吁嗟射利徒劳心何仆仆安知铜臭讥讵惜钱愚恧障尘锦十里买妾珠三斛金钱竟何为而终遭杀戮吾观顔渊氏薄田继飦粥箪瓢有余乐富贵真碌碌
古人拙已甚今人巧何多古意竟不存纷纷将奈何嗤彼当世人鬭智互礲磨眼前移造物胷中铸干戈权门讵云远一径即能过天门谁谓高攀缘手堪摩巧人固多事有如茧中蛾茧成身自锢拙者频笑歌
西川恃重险而人谁敢窥征西裹毡入蜀人竟难支东吴倚三江汹涌乃天为楼舡焚缆下吴人亦离披维险不可恃维贤为可资舟中皆敌国君人当慎之
相君椒百斛领军鞋一屋为利日孳孳而心苦无足贪夫诚可憎佩钥声相触匹骑按田园弄筹计鱼肉营营趂市墟贸贸涉川陆剥削尽锱铢悭澁及饘粥恨不马重驹恨无牛两犊恨不青蚨钱日往还相逐家藏万镒金身为九州牧贪夫正如此一咲聊捧腹
假兵车者伯以仁义者王诚伪迥不同而人自圣狂汤以七十里至德闻四方文王以百里殷人何可当小足以制大弱可以制强人心一以归天命自有常试观伯者民驩虞气洋洋齐桓晋文事十世忽以亡何如王者民皥皥莫能量百世既以远仁恩讵能忘我尝閲书史浩然兴慨慷因之识天德王者其永昌
有国有家者知人实为艰知人竟何为乃在用舍间宵人不可用用则秽清班君子不可舍舍则槁空山子瑕据津要伯玉甘退闲孰知贤不肖治乱诚所关凤凰览德辉一去不肯还豺狼卧当道令我涕潺湲
吾闻君人者奔走天下士进退手所操谁云无所事祥麟不苟出妖狐足儇利吁嗟进退间而诚关至治何物鬼蜮徒貌陋据台位奸邪惑帝聪子仪徒自恚而亦有人猫月堂运深智李适日衔杯九龄亦趍避朝中有君子四方君子至君看权幸门羣儿竞投刺
仲尼主子瑕卫卿非所惜孟轲媚臧仓齐卿斯煖席俗论真可鄙圣贤能自择富贵等浮云台钧亦陈迹茅茨乃广居衡门实安宅箪瓢敌锺鼎乞求竟何益声色不我移刀锯不我迫居易以俟命玩味庖羲易
吁嗟兹世人居官多老饕孜孜慕名位焉知奔竞劳权门炙手热氷山与天高绥绥乞昏夜白日矜所遭相君喜松夀凉州博葡萄好官我自为□骂空嘲嘈君看柄臣第车马何滔滔幽人方寂寞闭门读离骚
曾闻黄河水远自天上来万流会东海滔滔极蓬莱又闻瞿塘峡惊涛吼春雷人愁灔澦险奔流若山摧有熊作舟楫神灵济颠颓千里在俄顷转折真奇哉巨舰苦难运聊横小水隈丁夫且休息南风殊未囘
茫茫天地间而理固有常云胡当世人行险恣猖狂周行舍不由捷径恣翺翔法言乃不道羣居肆荒唐啖葛诳天下饮鸩欺四方指鹿乃言马问牛翻问羊隂邪莫能测诡异何可当勿云不吾察天理恒日章吁嗟君子儒灵台自开张作事贵昭着宁惭天日光
庄生寄傲者闲居着南华浮辞逞虚诞寓言恣喧哗操戈击夫子盗跖翻见夸三王未足论五帝讵为嘉睥睨小天地言谈多险邪猖狂如所言万物其泥沙吾儒自有经典谟浩无涯至诚乃君子宜其辅邦家
造化有常理反之则为妖幻人有奇术槖钥如手操禽兽解歌舞金石乃鸣跳海水呪可竭岳山祈可揺铜盘出江鲤土盆长灵苗羝羊作人语井钱若榆飘或缩地远游或凭虚入朝蒸沙可为糜嘘气即为颷黄金自融成白雪凝不消撒豆化赤衣投筇作虹桥纷纷妖异事我心实不挠吾儒有正术百怪当自消
二气有清浊化工应使然重浊乃为地轻清则为天人物各分类参差难比肩君子与小人赋予有偏全鷄豚与凤麟凡庸於圣贤清浊乃尔殊天性不可迁中庸贵能变君子当勉旃浊夫会当清清者当梯仙
普天皆国土四海皆国人唐虞今在上一视乃同仁酷吏独何心咤叱恣威神爪牙剧豺虎曾不恤吾民冻馁任流殍逸劳谁与均催科急於火鞭挞肤已鳞健吏持帖来追呼聚比隣鷄豚给馋口拜跪囘怒嗔老农二三子力耕恒苦辛眼中欲流血釜中屡生尘昨日有新条公家收税银踟蹰惟四壁局促仅一身健吏诟且辱而敢诉其贫追随向官去悲号谋所亲有女犹未笄娇痴正青春商人买为妾遑恤朱陈姻儿孙既零替里胥犹日臻虐民恃官长盘飱竞铺陈破屋存数间求钱斧为薪性命苦见逼恨不沈水滨斯民乃邦本吾徒宜见珍苛政猛於虎朂哉诸缙绅
为善为君子君子喻於义为恶为小人小人喻於利所思既不同善恶岂相类义利自两途理欲所由异譬之食饮然而各有所嗜恶臭与馨香伊人自知味吁嗟义利间慎无迷厥志?轲有法言君子所当识
有阳必有隂有夜必有旦吁嗟正与邪相反如氷炭谁谓郑声淫韶音为所乱谁谓莠草新嘉谷为所烂凤凰览德辉鸺鶹可同观驺虞履中野檮杌可同绊物类自区别吾人亦相判荆舒培祸胎羣邪斯漫漶君实起西府羣贤乃藩翰星辰归党籍君子窃悲叹正邪不两立天王贵雄断
人中有佞人谗言不可当蜜口覆人国簧言乱侯王贤愚任喉吻君子归雌黄舐痔讵知耻掇蜂终见伤绥绥九尾狐媚惑迷四方洋洋八风舞斯文遂无光我尝览前古圣言奚敢忘为邦远佞人谗夫尤所防
商人元尚质淳风自尔全周人始尚文金玉日雕镌末世益滋伪物情多变迁万物困凌暴鬼工倦鑚研八宝粧便器珊瑚裁马鞭黄金饰宫殿珠珍络鞍韀一剑磨十载一钗直三千相看竞淫巧安知师圣贤象箸不可谏玉杯谁肯捐一梦了今古豪奢真可怜
仲尼相鲁君鲁人兴谤辞子产听郑政郑人亦毁之赤心苦不同黄口任瑕疵贤圣且不免吾人莫嗟咨周公古元圣流言乃相欺向非天动威成王终见疑所以明哲士修身日孳孳谤言虽百端而吾自坦夷譬之伤日月指斥靡不为安知日月光万古焉能亏
西旅贡神獒召公力阻之远方献名马汉文乃深辞陇西产鹦鹉广南生荔枝巨象致南粤狮子走西陲翠禽尽输羽猛兽皆脱皮白玉罄山谷黄金空泽陂纷纷争献纳扰扰欲何为愿言贡贤俊为国扶雍熙
吁嗟眼底人反覆何其多对谈如隔山同居或操戈结交出肝肺囘首施网罗变态苦不常隂佼莫能过斯人何所喻譬之江与河微风一相激遽兴千丈波我诚憎其徒洞见劳撝呵绵绵不可絶纷纷将奈何
我尝穷古书窃闻谦受益如何夸毗子洋洋多德色有位莫骄人骄人位斯踣有国莫骄人骄人士斯匿如有周公才吝骄矜富殖虽云大圣人斯亦无足式贤哉谢夫子程门能自克三年去一矜羣儒推令德
君子莫施智施智近小人愚人祗自愚至愚翻近仁吾观古人智而不私其身後人乃机巧鬼魅与同伦吁嗟愚下流为谋固难陈安知千虑中一得无可因智囊竟何为东市寃莫伸愚智莫相笑同为千古尘
天地赋人物二气均所生如何贤不肖而乃殊其名吁嗟贤者流宜公亦宜卿嗤彼不肖徒胡为污冠缨人君无所为代天持监衡进贤退不肖吾人资主盟前元多错缪仕途良未清非才满廊庙贤人困渔耕我祖奉天命九州尽豪英黜陟考三载万年仰大明
淫奔谁氏女少好正青春慾窦一以开而宁顾其身踰墙期所私鑚穴召比邻恶少竞相逐兄弟不敢嗔马蹄松栢下鷄鸣风雨晨绥绥自求耦往来岂辞频脂肤湿香汗瓠齿含朱唇精神照秋水秀丽惊鬼神我行偶见之伤心泪沾巾颓风不可挽凭谁振彛伦
展雄古名盗横行恣凶恶眈眈谁敢撄杀人供咀嚼公然据太行往来悉攘夺牗下终老夀天意竟何若我闻三代时羣黎遂生乐後来日滋伪緑林满丘壑穷寇不须追饿虎不足缚公家薄租税此辈将自削
天地固不老吾人安可常今者如不乐逝者忽以亡矧兹隆盛世四海称大康吾藩静无事辅臣能赞襄散人荷天宠贵富守一方台池与山水登临足徜徉名花落又闻好鸟鸣且翔黄嬭助滋味朱弦和宫商我生何庆幸逸乐殊未央载歌咏天保终身感吾皇
忆初周穆王天下恣观游八骏逐风雨万里无停留瑶池觞阿母玉帛朝诸侯琼浆侑天乐白云起仙讴山川务穷览邦家宁复忧徐方忽以兴周鼎几不收亦有隋炀氏黄金饰龙舟琼花作奇祟妖氛满扬州至乐不可极淫荒竟成休吁嗟後来者能无览隋周
茫茫天地间无不有鬼神在下乃河岳在天为星辰百神固非一所主在一人一人总神器百神歆所禋一诚本昭着二气自屈伸变化讵能测恍惚不可亲所贵乎君子万物备其身鬼神自扶佑福履将日臻
吾观尘海门善恶各有徒谦谦鲜君子悻悻多凶夫善者所宜福凶夫所宜诛善恶苟无报真宰其含胡夷齐死沟壑丘轲困穷途顔渊嗟夭折比干乃捐躯盗跖亦何人横行主逃逋乳虎饱人肉谁敢摩其须公然老牖下雄风闻八区彼苍不可问仰面长鸣呼
茫茫大化间生育无停息鳞介与毛?而各成形色蠢蠢万不齐至巧谁能识营营若有知??日滋殖馋夫亦何心网罗兼弹弋五鼎恣煎烹万钱供口食焉知爱物仁忍杀无穷极君子远庖厨暴殄良可惜
天地有正气英灵锺正人大义薄云汉至诚通鬼神探穴蹈虎尾沈渊批龙鳞碎首讵知惜引裾宁畏嗔龙逢既以死比干甘杀身史鱼以屍谏直心终见伸诸公不可作精神乃星辰囘首媚竈徒謟骨成埃尘
东海有匹妇诬杀良可伤奈何三年旱赤地千里荒幽燕有贱臣繋狱将见戕仰天一叩心六月飞清霜物情有寃抑一念通彼苍二三持法吏舞文自洋洋阳诛苟幸逭隂祸亦可防于公能治狱子孙乃隆昌
吾闻尧舜世皥皥惟淳风耕凿罢无为礼义日以隆如何三代来巧伪竞相蒙常道既以坠斯文丁厄穷兄弟动相?父子或见攻臣节每中改君恩多不终夫死妇即嫁安能顾同宫帅亡兵即变凭谁瘗元戎金多辄易交官高互为雄耨锄且不假财帛宁肯通轻肥骄市里睨傲欺疲癃乳腥犹未除羣儿强称翁纷纷轻薄态天下将无同诗成聊一笑浮云满虚空
万物有真伪人心不可期真伪苟不分君子将蒙欺譬之金与玉而价固无赀珷玞与鍮石乱真良可悲公旦困流言恐惧实倾危新莽初下士谦恭何自卑旦莽岂同伦昧者犹自疑假饶身即死真伪谁能知
项籍苦强暴沛公乃寛仁秦鹿竞相逐六合生姻尘呜咽起雷电叱咤惊鬼神拔山气盖世扛鼎力足任豪雄竟难恃凶残徒杀身隂陵一失道楚歌自沾巾焉知卯金刀兴隆自有因帝王本仁义猛力何足云
君子慎嫌疑所慎良有因莫交孀妇儿莫友敌国臣孀儿一与交人谓私其亲敌臣一与友人谓通其隣广会莫耳语临民莫眉颦嫂叔不相授男女不共茵临食休涕唾迎宾休怒嗔共食莫泽手分财莫言贫吁嗟天下事一一难具陈避嫌乃君子斯言可书绅
絶代有佳人盈盈擅风流裹头初入室丑妇争为仇君看技术徒忌嫉交怨尤文人亦相轻诋斥多不侔孙龎初共学藏修亦同谋忌心一以兴对面操戈矛安得万黄鸟九鼎荐为羞坐令天下人其心同休休
古人一忠厚今人尚浮夸裘马纵驰骋酒食恣喧哗文章逞轻薄荒唐欲名家立言多不根滔滔浩无涯吾思矫其弊至诚斯可嘉六经不可及何须诵南华
文王曾拘羑仲尼亦围匡至圣且不免忧患奚可忘元来古君子遭逢德弥彰修身以俟命履之若康庄臣子死忠孝善道乃其常小人恒戚戚翻为知者伤
珠宫麝兰气金帐流苏香美人娇侍夜老此温柔郷不知勤四体焉能法三王日夜未能起更深尚飞觞舆行赏花柳醉眠听笙簧散髪任容与饱食恣徜徉此乐虽莫极外虞亦须防请观无逸篇念念当不忘
古道日以远人情日以新逢迎以为悦举世多谀臣比干蹈虎尾龙逢批龙鳞二公既以死千古难其人谀臣不足道直士宜见珍吁嗟谀与直举错在君身
君子自明白小人多险邪毒隂类鴞獍纠结如虬蛇蓝色丑於鬼公然专正衙出口尽蜂蜜满腹皆镆鎁月堂幽且深恒谋破人家复壁隐且僻惟虞匕首加纷纷秽青史追思可兴嗟羣隂不可尽仰叹白日斜
静思天下事黑白多见迷自非明知人伊谁无所疑譬之鵶与鹭同栖占林池黑白自分晓何须苦相窥圣人明四目烛理洞无遗台衡或昏暗平治其资谁
执虚如执盈执圭如不胜譬之循墙走蹜蹜惟恐倾圣贤重戒慎厌斁宁敢生漏室虽至暗衣冠对神明出门何所见如接公与卿安居固无为如临祭与兵尝观庸学传庶几学斯成戒慎与慎独没齿期遵行
万物在天地生生无暂息洪纎与高下一一含太极鳞羽自飞潜肖翘亦形色神功不可名妙用谁能识忆昔弄丸翁幽居悟天则微探极性情至理穷因革我尝读其书茫然无所得学海信汪洋区区慙蠡测静思兴太息居然竭心力安得起其人为我祛欝抑
将军饧沃釜卫尉蜡代薪供馔宰名马行觞杀美人万钱营一筯九鼎荐八珍锦绮照庭户歌钟动比邻豪纵讵知极奢华孰与伦造物者好还明明察吾身暴殄自亡灭俭德独怡神
公孙为布被汉人讥诈亷司马亦布被举世称大贤老聃尝有言俭为天下先俭苟不中礼魏风有遗篇大禹古圣人至德垂简编亦有齐晏子一裘三十年何曾独何心一食费万钱末俗不可易临风兴喟然
吾人有正气养之曰浩然充之塞天地失养则靡全反身而理缩万人吾往焉不缩乃自馁褐夫亦难前燕丹不善养谋报何拳拳虎狼一相犯父子竟弃捐亦有亷将军争功怒填填负荆终见屈无乃相如贤恒思战国君奋师日相牵往往就囚虏所见何其偏容忍乃君子庶几保天年血气圣所戒吾人当勉旃
吾观天下理聚散不可期纣聚尘台财武王乃散之财聚则民散古语岂吾欺财散则民聚君人所宜思此理自分晓而人多自迷矧兹聚歛臣为利日孳孳财乃民之命民则邦之基观风亦何人能无采吾诗
周公复明辟北面还为臣贼莽始居摄久假遂即真歔欷执孺子流涕沾衣巾如何草玄者剧秦以美新赤符赫然起覆宗终殒身伯禽继鲁後祚延八百春流芳与遗臭谁仁谁不仁
万物有成败造物自制之天定不可胜人谋空尔为逹人自知命顺受尚奚辞嗤彼智巧徒而徒用其私项羽败乌江沛公成帝基虽云仁与暴实乃天所思起家良不易兴国亦如兹天地尚终坏勿为千载悲
临池作
凿破苍苔地引来寒溜长中有碧荷盘红莲净以芳薰风扇炎熇赤日囬朱光披襟坐钓石高柳隂生凉诗成复浩歌对酒成疎狂恣我一朝乐焉知人事忙邀宾时共适临流飞羽觞洒然万虑清援琴调宫商地僻絶喧杂世事浑相忘兹盟幸无爽终岁来徜徉
对月夜饮
银蟾上东岭流光含夕清瑶天湛氷壶万景俱分明招邀青桂下开樽坐闲庭畅然发歌咏一笑聊相倾嗟嗟尘世中日夕徒营营佳景足吟赏谁能测幽情苟使契真意奚用劳平生
祀祖母太妃茔偶作
皇天渺无际后土广且深缅怀大母恩空伤寸草心雨露既沾濡松楸散清隂瞻望杳容仪不闻謦欬音俎豆式前陈聊复昭寸忱感慨热中肠涕泗沾衣襟
荅少参郁先生
岁久音尘絶怀君思愈深兰章辱远寄展玩轻南金锦绣夺人目宫商恊雅音三复得远意庶以慰离心瞻望不可见云树连春隂
秋江访友画
秋江雨初歇江波漫矶石鸿鴈杂轻鸥泛泛点寒碧松风萝迳深抱琴有游客相见复相违苍苔掩行迹
云景画
同云酿飞雪远近皆琼瑶氷壶冻六合万木皆萧条策蹇来幽人抱琴度危桥何处覔知音前溪路迢迢
早起
枕上春梦惊远寺踈钟歇起坐默无言青灯半明灭缓步出门行西楼残月
书室偶成兼柬新斋堂兄
粤若今古士浮生谁百年俛仰宇宙间时复长喟然衣食固煖饱岁序恒推迁朽腐同草木胡不师圣贤口吟六艺文手披百家编勿言道弥坚孜孜在鑚研青岁不努力白髪空盈颠题诗遗同志及时当勉旃
苦旱
妖魃肆凶顽频年炽无已隰田皆龟拆泾渭黄尘起井涸草木枯赤地动千里天灾固流行感召良有以死者相枕藉生者艰动履骨肉尚相食焉知有伦理困苦亦已极调爕望谁弭彼苍空悠悠胡不谅人只凭谁挽天瓢一泻银河水
独坐
重门掩緑树车马寂无喧好鸟日相对端居两忘言爽籁解炎满庭松竹繁怡然适吾趣俗虑焉能干
书王氏族谱
大河发崑仑衆派同一源源深流益远同归沧海壖巨木亦有本本固末自繁培植岁云久枝叶茂且坚惟人本乎祖有开应必先余庆由积善古圣宁虚言王门世忠孝德业光後先棱棱名宪使友爱人称贤系明分族属亲疎情愈宣千秋及万禩瓜瓞常绵绵吁嗟後来者世世宜勉旃
过田中有感
小人不可用用则妨善良稂莠不可容容则嘉谷伤所以田家父耘锄日皇皇四体苦胼胝仅得充饥膓奈何治家国而不谨其防悠悠感前史披书徒自伤
题四景画
春风瑶草芳桃花满村坞云林烟雾深丁丁响樵斧岚翠湿衣襟空山半疑雨乐哉萧散徒麋鹿自成侣长啸倚岩崖清风迈千古
西岭夕阳沈緑树烟霏灭渔郎罢钓归溪女采菱歇远水浸落霞瑶天淡微月诗翁踞石吟悠然清兴发吟罢好风生萧萧吹鬂髪
山空木叶落万籁皆商音天外度征鴈东篱菊揺金茅屋数椽小欝欝松径深游客远相过趺坐鸣瑶琴幽怀聊共写对酒且论心
栗烈岁云徂顽云迷古树积雪遍山川远近堆琼素野梅得春先开遍前溪路独客好幽寂杖藜林下步水寒渔父归扁舟横野渡
首夏即事
景色当清和小院絶尘俗堦药飘残红池荷展新緑手调緑绮琴试皷薰风曲草色满虚庭蔼然生意足
送顾指挥之襄阳
春水照双旌迢逓襄阳道王事重贤劳喜君优智调秦民多阻饥嗷嗷望君饱东风三月时满目莺花好襄阳诸女儿妖艶惊年少努力济时艰千金休买笑
游兴善寺
兴善古名刹僻居城南陬译经自唐代遗迹於今留緑树?苔迳閴然清且幽兹晨残暑退凉风动新秋乐哉二三子闲暇从我游行歌足胜览乘兴还登楼仰视玉宇濶俯瞰清江流南山当目前雨过晴岚浮无边好光景收拾归吟眸仆夫促归辕清兴良未休囘瞻北斗城月光过林丘
春园行乐
青阳布生意万物皆光辉风日适晴煖花柳争芳菲方塘水初满乔林緑正肥黄鸟出幽谷嘤嘤鸣复飞银鞯鞚骅骝赏心谁肯违盘桓讵知夕明月扶醉归
秋夜露坐
大火流天末金井飞梧桐草枯露华湿莲衰池影空招揺向参宿鸣蛩泣西风中夜耿不寐孤坐明月中炎凉逐时改感慨徒忡忡
步虚词赠印链师
逍遥一仙侣灵胎宝元阳天风振环佩凭虚朝帝郷驾以苍精虬酌以青霞浆朝游华山颠暮飞东海洋去来无定踪玄鹤同翺翔
题魏颗结草图
死不从乱命不从乃尊亲婢父隂有报结草能胜秦吁嗟乎康公而心胡不仁三良既云殉国事亦以湮细读黄鸟诗令人泪沾巾
新斋兄夀诗
仙人跨白鹤元阳结灵胎天风振环佩驾言游蓬莱飡以青精饭酌以流霞盃苍梧与北海倏忽时往囘囘首笑而语夀域从今开春秋百千禩今日乃其媒
成化乙已关中苦旱
东风转岁律对景不成观微雨未沾足田畴复枯乾连村絶烟火比屋皆伤残民生与鬼隣疫疠仍相干匡时愧无策抚膺空长叹我欲叩天阍恨乏凌风翰
挽郑长史父母
萧田古文献先後多名人而翁锺瑞秀琼姿迈风尘富而更好礼乐善能周贫优游泉石间浑然葛天民惟刘乃厥配四德备一身勤俭资内治甘旨同养亲岁时助禋祀诚敬采蘩苹芳年三袠余鱼水情两真瑶琴忽中断无复鸣阳春鼓盆发长叹闻者为悲?诸郎复秀发咸怀席上珍白眉乃子初观光充国宾历官鲁藩相霜风殒灵椿泣血既三祀衣冠谒枫宸董贾素腾誉复官相吾秦子贤岂无自严慈家教勤貤恩五花诰指日来八闽草木翳双塚蔚然光宠新丰碑表潜德万古宁沈沦
偶书
城西地卑湿一掘能及泉居止失将护寒气相寅缘冬深偶疾作春尽犹未痊只尺艰动履坐久空兀然吁嗟孝道违於身诚有愆父母全生之子当慎保全兢兢复战战于心愧圣贤
蜀府德阳王师古堂代保安王肃斋作
圣圣既以远古道何邈绵遗训弗俱亡明明垂简编万理具成宪後王宜不愆吕政弗师古诗书烬余烟傅说古良弼纳诲心拳拳至言乃龟监宜哉千古传吾人思受益无如师圣贤君子贵自勉彼昏胡不然河间兴礼乐淮南泥神仙择术诚在人存亡讵由天吾宗有贤王分藩世蝉联日用动师古肯为流俗牵苍黄免驰逐货色咸弃捐斋居静无事妙契羲皇前嗟余沗宗人见贤思与肩昼读古人书夜梦与周旋吾宗契吾志夙夕恒乾乾声光腾玉牒流芳万斯年皇祖有彛训典则相後先宪章在诸孙百世同勉旃
岁晩
玄天忽冬暮岁功云已成羣隂结幽谷冻鸟栖复惊四序迭更代万彚纷枯荣物理孔昭着君子宜安贞
古意
莫栽莲在沼莫种柳临岐莲实中多苦莲根中多丝杨柳垂长条犹解赠别离
秋夜
月光透绮疏露华湿金井踈枝惊鹊堕腐草流萤冷入秋情转多况复寒宵永默坐当前墀素心徒耿耿
写怀
野情耽逸趣僻地结幽居其中何所有左右秪图书饱食竟无事陈编聊卷舒衆鸟相和鸣园林宿雨余好风东南来飘飘吹我裾愿言竟兹乐舍此复何如
有怀凌卧岩
月色满虚庭皎然如秉烛鸣蝉咽无声巢鸟惊还宿忽忆卧岩人怅然乱心曲烟树千万重苕溪如在目有书未得通有地何由缩入口匪刀圭春风面如玉悠然养谷神遐龄端可卜
寓兴
浇风乱淳俗靡靡入人深猗兰谁所谱为我调素琴琴中有天趣茫茫无赏音吁嗟广陵散终古其沈沈
山水图
我自游山归见山心辄喜何人写此图彷佛旧游是漠漠岭上云泛泛溪中水啼猿扳树颠驯鹿依山趾谛彼方瞳翁宛然赤松子
翫松石
欝欝涧畔松凿凿岩下石移来置庭阶苍然古顔色我生幸多暇废卷对终日苔藓点斓斑霜风动萧瑟尘埃隔人境庶以慰幽寂
安分
菽粟贵充腹焉用罗珍羞布帛既适体何须衣轻裘緼袍与箪食哲人竟亡忧况复过饱暖安居日优游内省自不疾此外复何求
轩中即事
小小结幽轩我来任栖宿富贵轻浮云身安心自足高槐夹行道繁隂凉夏屋洞然八牕开青山常在目细和渊明诗诗成还自读夜来风雨声晓起庭莎緑
沧浪图
水清斯濯缨水浊斯濯足逍遥大块间何荣复何辱日暮罢钓归孤舟水云宿觉来吹洞箫一和沧浪曲
纪梦
深宫传蜡烛侍儿治我床心虚静无事安眠纳微凉俄然梦一人黑色颀而长衣冠存古制玉佩鸣锵锵粲然顾予笑眉目如有光自言忝西伯陵丘在咸阳我闻惊且拜无乃周文王抠趍将复请云车忽飞扬梦囘长太息沈沈夜未央夙兴具圭冕宝鼎燃瓣香孝慈与仁敬明明垂典章文王真我师千载讵敢忘
雪夜
积雪动连旬岁华复相迫中夜坐彷徨牕明如月白竹炉火正红玉盌浮桐叶晓起看青山同云天一色
雪意
上天布同云寒日堕不收老木归栖鸦彻夜风萧飕屋茅尽以卷掀无停休昏昏徧千里落落连九州谁将万端叶欲寒山中沟寒虫厌原野枯桒叫林丘氷下有河鱼忍冻谁肯求万间思广厦被覆焉能周独有力耕者相看起歌讴今年麦信好明岁真无忧矧兹百谷中所急先来牟去冬苦愆阳诜诜出螟蟊一雪今乃尔来牟行有秋沗予守西土而岂为食谋端居念农事宁敢忘绸缪吾藩盛邹枚森然拥戈矛语气各勍猛星堂能少留
进履图
张良昔未遇誓欲报韩仇进履圮桥下虚心将有谋素书一授受於焉相炎刘蹙秦暨蹶项默运帷幄筹王业既大定毅然乞封留列侯岂不贵而托赤松游度彼良之心报韩愿已酬区区黄石公不知伊与周素书视典谟治道孰为优
问礼图
聃为柱下史周礼在於斯圣人不自圣从聃一问之学琴暨问官所学何常师
枯木竹石画
老木势槎牙相依独幽筱空山岁月深苦历风霜饱幽筱欲成林老木自合抱托根既得所愿言永相保
读史外纪【六首】
太极本无极乃在天地先两仪生四象庶类斯繁焉混茫一以辟浑敦御其间明达二五粤三才方肇宣粤惟太古氏一姓十三人澹泊诚无为俗化因之淳干支名岁在天灵实斯君继之王者何爰以定三辰夀年能满德一万八千春
居方受元命继地治以昌山川分九区人各居一方惟臣不虚贵惟主不虚王君臣政教兴男女斯有常淳风正沕穆更号曰九皇
於惟大荒初人物无区别抟生以咀华茹毛而饮血夏暑结巢居冬寒穿窟穴传教土为台纪事?为结厥後书契兴事事劳辞说
太昊象日月帝德能合天耦奇自有数河洛呈其玄婚?分姓氏断桐丝为弦神明德可通万类情可宣道统信斯启圣圣乃相传
伊耆艺五谷有熊占斗纲人文一以着尧舜垂衣裳夏忠商尚质周文郁有光??隆治道国祚绵且昌春秋互征伐七雄争暴强嬴秦窃神器再传二世亡仁义弃不施吁嗟良可伤
子贡访原宪画为康文渊都阃题
世道不再古浇漓凿其淳交朋多以面畴能践其伦恒人无足让贤者宜自亲云胡端木赐坐观原宪贫而惟营货殖千金贸奇珍焉知固穷士衣有百结鹑吁嗟端木心见道亦已真同侪苟云乏分财非所嗔宪乎实自守躬耕甘苦辛不义富且贵视之若飘尘仁义自充足道德堪润身相寻谈一贯冻馁安足陈二贤去已远友道犹如新披图三太息聊示今之人
夀李封君绣衣
沁源有遗老安居踰稀年鼻祖老聃氏遥遥乃曾玄髫年入頖宫经礼穷三千蟾宫高折桂领教司陶甄黉堂拥师席白昼那肯眠鄠邑亦多士教铎日以宣慈溪还小试吏隐聊周旋一朝挥印绶去去何飘然庭闱足甘旨节孝人共传鲤庭莱衣趋兰桂纷相联蜚英有侍御超登多士先中台应豸绣龙勑推恩全朅来振风纪将命历秦川晴云飞太行东望心旌悬时维小春月寔逢初度天王事念靡盬私归宁敢专沁源近西土夙昔闻其贤所存在忠孝食报宜绵绵方今天子圣夀域开八埏我诗贺而翁庸续南山篇
春日有怀
衆鸟集芳林喧啾竞阳和感时坐达旦长啸悲且歌念彼金石交悠悠隔关河重晤良独难相思将奈何岁月忽以晩世故何其多嗟嗟黄小羣绀髪俄成皤倚床发浩叹万事皆蹉跎达人贵知命对酒自吟哦
春日久隂孤坐无聊写此寓怀
青阳欝未舒开轩坐独冷隂风中夜吹迟日黯晴影红芳半消歇青苔生露井云幕山光微林邃鸟声静兀坐寂无聊居然厌尘境谅惟高世人焉能惜光景道德日已负素怀徒耿耿
忠孝卷为唐府题
大本忠与孝大伦君与亲君亲本一致忠孝非两人於惟先哲王见道亦以真大书忠孝字训?何谆谆辽鹤去不返手泽常如新囊封遗一使千里来吾秦再玩复再拜披读惊心神省躬诚不暇佩服当书绅愿言保终始树德崇彛伦
登山诗
晨兴驱吾车驾言徂南山岂徒汗漫游直欲陟其巅冷冷起长啸飘然振羽翰鸟道数千仞宛若登天难囘辕憇林麓临流濯缨冠急湍泻长坂闲云出层峦丛兰散清馥幽禽时间关隐沦慕肥遁覊绊迫尘寰斜阳催我归囘首空长叹
闰三月一日与永兴王宜川王赏花
花时开宴席兹晨属良辰鴈行列长幼谊重惟天伦斗酒起相夀于焉见情真欢乐岂徒尔一一难具陈新声奋逸响藴结良以伸鸿宝启神秘谁贻千禩身去年七兄弟今岁唯三人茫茫大块间宁择疎与亲蜉蝣竞朝夕蟪蛄悲秋春何不娱心意欝欝徒苦幸
予性不嗜酒偶读山谷集徐仲车为董元达置酒四韵有惟此酒中趣难为醒者论之句因足成之
惟此酒中趣难为醒者论孟嘉乃先得当筵对桓温我生不嗜酒於此复何言卫侯有抑戒耿耿明朝暾古人重百拜多酌矧敢吞云何後世人甘为麯蘖昏贤哉天随子恒自我思存长揖辞醉客无劳登我门
五平五仄韵
咏雪
尖风中宵来势力两具足寒威侵人肌素色绚我目高观银河迷远望翠岭没春雕千梅花夜照万蜡烛乔松低疎枝老栢露瘦骨庭空堆飞盐院冷折大竹茶空新条严酒罄宿债促吟哦娱吾心富贵匪我欲长愁难消除短恨易屏逐来牟盈三川集霰徧四凟端居叨藩维稔岁念夏屋兹逢羣公贤饱我百姓腹吁嗟天潢分羽葆坐衮服焉能酬皇仁北望但颂祝如冈还如陵万禩纳景福
小鸣稿卷二

[book_title]卷三
钦定四库全书
小鸣稿卷三
明　秦王朱诚泳　撰
歌行
弘治龙飞歌
於皇太祖高皇帝受命于天驭神器巍巍六合永为家鸿业相承千万世文祖神谋治两京武戡文化天下平猗欤仁祖及宣祖洋洋雅颂同休声英皇智勇冠前古百万貔貅振威武重登大宝日重明至治真成步三五绵绵历数归宪宗与天同运还同功虞舜执中传圣嗣汉文至孝尊慈宫六龙返辔归何急攀折龙髯追莫及红尘隔断白云乡羣臣空抱遗弓泣太平天子属今皇尧眉舜目非寻常元老徵来居鼎鼐羣奸屏去投遐荒放珍禽驱猛兽祖训昭囘光复旧琅玕火齐却承筐商琏夏瑚轻莫售天命维新政维始不宗佛子宗夫子前朝陵寝总沾恩万国山川俱入祀风不鸣条海不波四时玉烛调元和邈绵天统纪弘治宗臣首倡龙飞歌
长歌为宗伯汧阳端懿王作
猗欤我祖秦之康维岳锺秀通天潢嫡庶振振四男子一一教之以义方我考惠王袭祖荫分茅诸父皆封王鸑鷟麒麟瑞明世中间杰出推汧阳玉叶金枝竟凋殒岿然仅见存灵光王性恬然靡所好孜孜为善希刘苍宗藩耆夀典刑在如松斯茂兰斯芳厌世一朝观化去骑箕游彼白云乡远近无人不嗟悼况在骨肉情尤伤讣音千里达当宁便蕃恤典非寻常奉常稽行諡端懿帝曰休哉王可当象贤克孝有宗子三年血泪流淋浪咫尺终南瘗冠剑杜陵西畔曲江傍寒烟落日翳荒草瑟瑟悲风号白杨吁嗟王心料无憾含笑幽宫天地长
放情歌
我生大块间俯仰无愧怍灵台澹以虚秪知为善乐五音错吾之耳明六材滑吾之口清兼之雅趣在岩壑况乃至性嗜哦吟富贵非吾欲坦夷是素心有时宫居厌烦热飘然直欲攀明月飞上莲花第一峯更踏虹桥看银阙有时鹤背御罡风扶揺直过蓬莱东囘首沧溟一盃小侧身为挂扶桑弓一笑归来还击缶自酌天浆斟北斗扣歌几阕游仙词彩凤和鸣赤虬吼忆初元是瑶台仙紫皇谪我三千年青山为尘海为土永与日月同周旋
具庆堂歌送高广原教授省亲还江西
泰和为郡壮且雄郁然佳气常葱葱文山字水孕灵秀瑰奇人物生其中高家阿翁年七袠双瞳点漆顔如童举案齐眉人亦健身绥五福优闲同百年名阀诗兼礼先後衣冠应济济风流江左世无双玉树芝兰满堦砌个中杰者乃广原十年辅导居藩邸驱驰千里省庭闱宾筵暂辍刘交醴春风吹衣宫锦香里闾草木增辉光承欢膝下奉顔色具庆堂开称夀觞罗绮丛丛咽丝竹壶天日月何其长古今万世尊常道须信人生在忠孝立身无愧显双亲移赤还应为君报我观具庆图为作具庆歌愿言齐夀耉更比乔松多紫泥封诰来銮坡天恩浩荡沾余波具庆堂高嵯峨芳名千载当不磨芳名千载当不磨
爱梅歌
罗浮仙子名姑射影落壶天澄玉质严霜满地沍寒时万木萧条更无匹本来的的生面同暗香浮动氷蟾中老干虬蟠硬如铁翠羽枝头夜袅风我有爱梅癖梦寐常见之朝来散步绕花下暮亦巡檐与鹤随我爱梅花岂无意爱渠賸有调羮味岁寒心事愿结盟共保坚贞莫轻弃
神骏歌
渥洼龙种世所稀一一标格矜权奇房精变化降下土飘逸肯受黄金羁良造一朝司控制歘然雷电霜蹄随周王图里空驰骤韩干笔端非所知当日临淮曾破敌贼锋辟易何能为圣皇揽驭清寰宇猛气雄姿谁敢窥恩深伏枥亦知报万里沙塲力未疲骏兮骏兮安得复生一十二为我扫除边警苏疮痍
金鱼歌
金鱼来自金仙国三十六鳞谁与饰金仙亲手傅金泥满池都作黄金色自疑身自金仙来凿池引水青天开等闲俯槛玩且咏相忘物我何悠哉黄金佛国真可夸金盆又出金莲花呼童满进金罍酒肯使金鱼荐齿牙金鱼金鱼汝幸在吾沼育子生孙足怡老莫愁咀嚼莫愁烹恣尔优游戏萍藻
梦中仙游歌
夜梦一羽人云是赤松子授我九还丹服之能不死又言携尔游太清共骑彩凤摩青冥相逢子晋笑相揖为我殷勤吹玉笙天风泠泠振环佩蕊珠宫阙何峥嵘东望蓬莱西弱水倏忽周行数万里却怪天鸡唱晓频恍惚惊囘困窗底觉来自信还自疑多少迷人睡初起
新燕歌
一从秋社去春社与谁期年年来往如相识又向乌衣国里归王谢堂前音问絶玉京红缕声悲咽垒逼高楼柳似烟泥衔香径花如雪一番相见一番新呢喃终日语频频双飞莫入深闺里人在绿窗初睡起
金台王气歌
我祖应天命车书混南北定鼎制多方当天履中极大都之地何雄哉真人御世自天来九重宫阙三台近万里河山一诏开城高北斗星辰拱雨霁居庸青叠耸黄旗紫盖郁迢嶤彩凤回翔赤龙拥千官待漏五更寒两柱擎天峙角端介胄如山趍侍辇炉烟绕陛候迎銮我朝元气囘前古灵物呈祥遍天宇驺虞已见出南河狮子重看贡西土当今天子思唐虞维持燮理多通儒玉堂日日有歌颂青琐年年无谏书一朶红云笼斧扆百花仗外飘然起玉容侍女接丝纶绣帽才官辉锦绮禁柳三眠絮欲飞退朝闲过御桥西覆鞍黄帕观呈马纒项红罗看鬬鸡香尘紫陌人如蚁车骑纵横溢闾里暗香遥引玉鞭来满眼红粧隔帘底王孙公子日相从笙歌无日不春风宋公自昔推清制魏国于今表大功六曹五府相连络梵刹琳宫耀丹雘公侯列第武功坊耆儒应制文渊阁三十六宫莺乱啼四十八卫马争嘶霜飞柏府乌千点春日梨园锦万畦金台王气千年在青入西山终不改尧天荡荡景星明瑞日相辉助光彩阿谁谈笑覔封侯莫负明时趂黑头深愧维藩无寸补天高日望五云楼
对月行
城市嚣尘涨烟雾姮娥有约谁分付我家咫尺隔萧墙弱水肯容舟楫渡夜静深宫刻漏长沈沈天宇生微凉玉盘寂历转河汉琉璃万顷腾清光幽兴满怀宁复寐姮娥此夜应无睡笑拈北斗酌天浆寒气逼人浑似醉天香万斛揺金风吴刚玉斧声丁东银桥贝阙在平地等闲呼吸腾青空我为嫦娥笑开口长生有药曾知否愿从白兔乞刀圭亲向蟾宫拜登受桂花树下共婆娑青鸾骑出凌沧波木公锡我八千岁相看不老同山河
五马朝天行送严宗哲太守
五鼓紞如天欲曙喧传五马朝天去朱轓皂盖引双旌逸气摩空更轩翥文章太守真奇才元驱五马从天来霜蹄二十起云雾遥遥复上黄金台黄金台高几千尺凤阁龙楼绚晴日台边五马系三花入觐天顔述臣职年来善政满四方口碑载道声洋洋赐金增秩荷殊宠永兴山水皆辉光知君此去追前烈鼎鼐盐梅待调燮古来郡守作三公努力功名趂头黑
素扇歌
我家近似篔簹谷不种蔷薇种修竹呼僮洗出化龙枝错落金刀削寒玉宛转琱璫献雪肤清风满座来吾徒飒然置我湘帘底手持半月揺氷壶一开一阖真奇絶肯把双瞳迷五色等闲欲倩右军书却恐霜笺汚烟墨高情雅淡本相同此柄还君掌握中会当扫尽三庚热笑骑白凤凌丹空
七言古诗
登楼
百二金汤浮六幕凭虚如上蓬莱阁九州下视不盈眸何用盘游纵骝骆幸分茅土守西方景行东平为善乐金罍有酒谩如泉燮理浅深随意酌中人掖我登云梯长恐檐头星斗落终南泰华献奇峯万朶芙蓉簇花萼有时金碧变云霞似避吾诗愁律缚北辰拱捧望神京天柱高悬云漠漠丹心飞绕紫宸居恨不当轩展葵藿囘头有泪洒松楸雨露寒霜感邱壑龙蟠虎踞本天成马鬛牛眠欣有托浩歌穹壤不胜情歌罢清风起寥廓坐听佩响落珊珊恍惚仙人下黄鹤
早起对雪
天人翦水光玲珑乱飘瑞叶惊酸风乾坤茫茫眩银海万里山河无路通水晶帘幕寒威重大地浑无一尘动南枝翠羽啼早春数声唤醒梨云梦晓来东阁呼僮奴浄扫氷花烹竹炉自怜学士有清趣不比豪家太尉粗我皇圣德充寰宇太平象兆多如雨管取明秋大有年四海讴歌歌舜禹
九鸶图为魏大用佥宪题
春树垂阴春雨足潋灧银塘涨新绿何处飞来属玉羣相逐波间弄晴旭宿食飞鸣态度闲网罗不到清溪湾有时一行上天去凤凰池上联鸳班画工图此宁无意得句紬思缘古义我师此义不师工目覩令人心惕励伟哉佥宪古人徒爱此宁殊丹穴雏素心一点与俱白虚室相忘余此图眼前何限丹青笔生色虽工总无益不观南浦锦鸳鸯交颈双双徒尔匹
悼鹤
有客有客来青田贻我缟素之胎仙放之庭下自舒逸有时飞上苍松巅落地蹁跹如寄傲风动霜翎舞还蹈数声长唳彻青天踏破苍苔犹未扫丹顶日深毛日苍纷纭驾鹳敢同行几番露下秋空冷树杪戛戛闻悠扬昨来漫尔穿林去误落辽东华表柱流丸何处忽飞来毛羽离披叹遭遇归来病骨不可支浮邱老去谁能医可怜一夜竟捐弃佐卿无复来庭墀惆怅九皋已陈迹安得囘仙为裁笛汉江楼上月明时吹引天风裂山石
对萱花有感
谁向北堂培寸草四月花开生意好何事南风太不情等闲断送成衰老人言咀嚼解忘忧我对此花双泪流乾坤有限恨何极犬马私情难与酬我思柔顺萃吾亲关雎风化行西秦内治远同周太姒敢云公子皆麒麟七龄愧我尚蚩蚩机杼参丸劳母慈一朝奄忽弃我去鸾车杳杳焉能追只今已嗣亲藩爵玉食衮衣非所乐悲吟镇日对兹萱忍见花开又花落花落明年又复开鸾车一去何当囘沧溟可枯石可烂抱泣北堂能已哉哀词难尽付长歌泪笔淋漓写蓼莪吁嗟有国不逮养伤心其奈萱花何
秋江晩渡图
寒江波冷西风急况是津头日将夕长年引手费招呼搔首携囊空伫立乾坤扰扰嗟浮生烟波万里争微名如此风涛竟安适旁观颠覆令人惊商人冒险如平地只说茶船千倍利湘流东下欲兼程鱼腹埋魂真可畏独有渔翁不为钱渔歌欵乃叩渔船得鱼换酒醉明月一轮还系江之边忆昨龙眠为写图金壶墨汁何馍糊高堂挂壁坐兴叹知者还应寻坦途
甲辰岁关中大祲
关中连岁天无雨泾渭扬尘水如乳时当四月景清和却讶炎蒸乃如许太华终南无片云草树焦枯欲自焚流移老穉日如蚁啼饥远近声相闻面垢头髼衣百结手足胼胝泪成血流离血属各天涯多少僵屍委沟见此令人心孔伤鼎钟那忍居高堂安得陈陈万仓粟分炊尽使充饥肠露跣告天谁最苦诚悃无由达天府欲凭大手挽银河沛作甘霖满西土
丁巳雷雨大作
神龙倒卷沧溟水洒作人间及时雨终宵达旦势倾盆沃润枯焦胜膏乳狂风号怒撼乾坤泼墨浓云白昼昏四檐急溜泻川峡平田顷刻惊涛奔未须借剑斩妖魃霹雳威声震寥廓一时灾沴尽扫除满路流移藉全活当今天子坐明堂宵旰图治心皇皇一念精诚格苍昊六合骈应来祯祥佐时更喜调元手方泰谁云值阳九凡芃禾黍屡丰年看取国书书大有
咏雪和欧阳公禁体韵
长空汗漫呈六萼脉脉随风旋囘薄望穷袤广极幽潜至巧信出天机作江山一洗尘土空使我方寸成恢廓即妨见晛行且消轻体不受春阳烁闭门静听疑有异历乱寒声瓦沟落衾裯如水不成眠起坐中庭拥裘貉狡兔失穴不得归饥鹰敛翮难施攫农仓有粟床有醖醉饱歌讴跃如雀出门玩赏恣所如水行孤舟陆双屩一方坐食百无补矧敢暇逸先民乐题诗苦无道韫续取茗不待家姬瀹纸牕官烛夜沈沈翠栢苍松云漠漠翻思吟社十年事白战坛中曾拥槊短歌聊尔代风謡不似寻常浪吟噱
夀夏廷赞行人母八袠有三
春江雨过春波绿银瓮香生春酒熟肥鱼鲜笋杂初筵一派笙歌沸华屋江南名郡说高邮清门积德如山邱有美来嫔余八十翟冠霞帔心忘忧高堂坐拥红氍毹掌上看成明月珠当年慈训动人耳手和熊胆劳勤渠凤雏早上青云程淋漓御墨亲题名行人远使传天语四牡騑騑玉节荣一函赉赐来西土文采威仪快人覩春风便道归故乡昼锦优游轻负弩彩衣正及杏花天称觞起舞庭堦前世间瀛岛是仙宅阿母来降三千年
雨竹
凤毛?褷洒寒雨绿玉团云飞不起窗涵翠滴润图书凉气满天秋若洗湘江曾梦泊孤舟一片潇潇落篷底夜深惊起倚阑干却忆美人隔秋水
中秋无月
去年今夕秋雨晴银蟾出海何晶明中庭宴集惬幽赏良夜况与清风并水精帘开广寒府十二琼楼辉玉宇漙漙白露洗瑶空桂影婆娑素娥舞仰天举酒吸寒芒万顷金波流肺腑恍疑身世在蓬瀛漏下人间惊五皷今年此夕何重阴浓烟黑雾天沈沈老桂无香素娥倦氷帘不卷琼楼深庭院无人苔藓湿萧萧树杪秋声急青灯兀坐转无聊四壁阴蛩宛如泣阴晴变态真浮沤休信青春难白头不见去年与今岁清光可得长淹留
临池
我性元来喜幽独长笑痴人避空谷临流处处得天真不问外边丝与肉一区有地东之偏甃池那用青铜钱池深怪我欲何事聊以贮此千斛泉华峰船藕谁能掘玉井千年亦空竭无缘高觅十丈根随骑等闲来百粤朱明守夏薰风凉花开正作黄金粧红者惟红白者白宫城十里飘清香金鱼无数长过尺出水荷翻尾揺赤地底休夸锦作铺古来浮浪皆陈迹石鲸风动昆明寒华清堕翠成阑珊何如此池开半亩直与君子长交欢
春晓
宫壶夜尽铜龙水万户千门晓钟里美人犹自拥罗衾刚被绿窗莺唤起我时起坐围锦屏深宫讵敢忘晨兴韶华明媚有如许况与丰年上瑞并园官走报春将老骇紫惊红花正恼朱衣小队随肩舆亭沼悠然胸次好春风看遍名园花坐对芳尊恋物华凤笙龙管百年醉但令顔色如丹砂
西园竹
渭川半亩西园竹远比猗猗在淇澳和烟带雨初移来一片鸣璫响清玉出林新长万琅玕堦前日日报平安箨龙满地碍行径飕飕风动生清寒雅性从来无所好独爱此君频索笑呼童汲水煮新茶坐对吟诗更奇妙汝生气味同吾人德音自是吾嘉宾虚心直节每相许岁晩为我添精神垂垂拟结千年实凤鸟飞来还恣食等闲月下有人过乞与囘仙制长笛露华如洗翠作丛铿金击石声摩空出门如见此君在犹愧当年卫武公
读李太白诗
天上酒星终日醉寒芒犹占长庚位敢入蟾宫窃侍儿酣迷不省身遭累一朝天帝怒且嗔自天谪降埋红尘长安市上酒家卧睨视四海如无人莲峰为笔天为纸天纵奇才厌余子斗酒真成诗百篇秀似芙蓉出秋水醉来花下还一呷遮莫清光照华发海吸鲸吞未放乾等闲字字皆英发有时踏翻鹦鹉洲有时搥碎黄鹤楼偏师突出敌崔颢肯让区区先一头可惜仙才竟弃捐江头弄月身翻然骑鲸万里上天去精灵料得归星躔文章流落在人世万丈虹蜺烛天地何当烈火链黄金为铸斯人示吾契
题山水卷
万朶芙蓉揷天碧叠嶂层峦森列戟云外鸟啼松径深渡头氷泮春流急落花飞絮踏成泥兰茁紫芽蒲叶齐桃花依约天台路烟霞彷佛武陵溪物外神仙居海岛琼芝珠树连瑶草楼阁参差入望迷眼前便觉人寰小
林良双凤鸣阳图
岭南画师称国手出入相门呼老友意态居然成一家风流奇絶前无偶朝阳赫赫来天东一轮涌出海霞红羲和如驾复停驭高冈对峙鸣雌雄九苞瑞世仍华国灵囿千年宁复得文明有象入清朝指鸟何人敢狂惑画师文采亦出尘阿阁清严为写真眼前多少啁啾状肯使凡毛易混珍庭院风清竹梧细隐约枝头声哕哕四座周回展卷看此身如在苍姬世
弘治辛亥夏久雨
万里阴云濶如席太空欲浄风无力老龙下卷河水乾咫尺终南浑莫识昼夜翻盆未肯休宫庭行潦成横流千门万户虞覆压顾我仍怀杞国忧秦川父老念禾麦坐视泥涂愁窘迫三边赋税积如山转运动烦千万石安得阳乌现海东照彻后土天之中照彻后土天之中遂令佳气囘年丰
假山
金天昨夜风雷起知是巨灵移碨礧擘破莲花第一峯为吾安置庭除里云根耸立本天成苍苔无数雨中生仇池不羡石为宝等闲相对怡心情有时吟咏消尘虑信步推敲忘去住竟日从容到上头四顾悠然适佳趣緑窗朱户厌深宫雕阑倦赏延州红何如身在小蓬岛飘飘两袖乘天风剩欲开尊一醉不须远召东山妓掀髯唤起谪仙人酒边敲碎玉如意
绿阴清昼
金炉香烬日初永皷吹声闻厌蛙黾槐阴满地翠且重水畔坐移帘底影飘飘天末轻风来凉生小殿胜蓬莱苑墙花雾尚红湿来青楼下浄飞埃谈边霏雪能销暑宾从凭谁供笑语綀衣隔竹敲南薰一曲潇湘带烟雨搘颐尤爱诵南华逍遥物外奚纷譁小奴引绠汲深井为我细煮黄金芽朱阑绣户遮筠箔翠袖红裙恣讙谑扰扰浮生醉梦中白昼如年惜抛却
听嵇美中弹琴
有客有客携焦尾玉立庭堦俨容止胠囊为我拂金徽一泻幽怀弄清徵游心太古契氷弦五音高下声相宣调成起立命之坐焚香先鼓南薰篇初疑眤眤语儿女指下丝声写凄楚忽然放手如风生猛士战塲齐奋举须臾一段在高山穿云裂石谁能攀终南泰华几千仭恍惚置我庭除间宫沈羽振复流水倒泻银河犹未已龙门九折出崐仑骇驶惊翻千万里吾生雅澹厌纷纭赵瑟秦筝浑蔑闻为君浄洗锺生耳共随白鹤巢松云
子昂万竿烟雨卷
风流学士宋公子玉堂挥洒金壶水渭川千亩贮胸中烟雨都归笔锋里篔簹无数长琅玕彩凤飞来玉宇寒箨龙蜕骨何太暮孤梢还拂云之端隔世可人如对立凄迷浓墨看犹湿百年心事付南枝疑共湘灵夜中泣呜呼此老神仙流七絶奚啻此君遒苕溪山水亦何意令人独说东陵侯
闻莺
长安雨霁东风急满目春光逾六十鸳鸯睡暖燕初来金衣公子正愁湿苑墙雾薄花欲然一声啼出墙东偏美人楼上暂停绣歌喉宛啭相留连过耳好音真有限翻讶枝头争睍睆肩舆驻听还低徊似向花前催酒琖欲凭鼓吹鸣诗肠青春白日何悠扬丁丁伐木起遐思出谷迁乔咏不忘
闻余士英都宪征西得捷时予国戚廖廷玺都阃在麾下得功尤多
年来小丑何陆梁蚩蚩敢尔窥边疆我军未出本持重坚壁清野归牛羊尘沙卷地惊都护上请龙顔赫斯怒临轩授钺谁敢当视师乃有唐裴度公才况是眉山英凿凿胷中皆甲兵指麾一扫无遗穴四塞河湟金鼓鸣维时亦有廖都帅勇冠三军气尤迈挥刀上马轻如飞叱咤一声敌尽败视师严毅都帅雄白日杀伐生天风铙歌新奏凯旋曲万马骄嘶如蹴空文雄露布走双骑捷报欢呼动天地边人安枕乐耕桑酒熟蒲萄几家醉圣恩稠叠赏元功文资武级兼高崇凌烟阁上动光采会写余公与廖公
送致政蒋用璋知县还吴
长安陌上花正飞苏台游客初辞归一年南北慕丰采相见那忍仍相违关陕适逢天久旱山川草木无精辉灞陵行馆尽萧索满道流移恒苦饥秦人半死委沟壑肝脑涂地豺狼肥送君此日空惆怅离筵把酒风吹衣嗟君夙昔多抱负眼见颠连忍含哺济时长策满胸中袖手胡为乎中路江南景物吴门偏风月常随诗酒船纶巾野服任萧散飘飘俨若瀛洲仙忆君年少曾登第百里花封民感惠官轻便觉折腰难墨绶铜章遽捐弃流光庆泽锺贤郎广寒丹桂飘天香十载灯窗富文学飞黄指日当腾骧愿言行义以达道登庸慎莫仍韬光
四时词【四首】
东君着意浄尘土无限春藏旧花坞风雷初动曲江头鞭起苍龙夜喷吐喷云作雨结微阴红绿扶春上远林秋千院落人如玉一刻直抵千黄金绿窗风暖语鹦鹉香气薰人日亭午海棠睡足倚雕阑花罥游丝帘外舞凤笙龙管金叵罗乌衣能舞莺能歌春光九十转头去有酒不饮如诗何
长安炎蒸无地着望望翠乾云扫岳南来天上火龙飞谁敢冲烟犯头角宫院沈沈白昼长槐阴满地蔷薇香水晶帘动侍儿入玉壶金碗供寒浆碧池荷叶圆如镜为折荷花断荷柄卷来荐酒藉清香满泛流霞飞逸兴鬅鬙露坐日养慵三庚惮暑难为容乘酣直欲袖明月飞上终南第一峯
金天凉冷金风急万点金萤照宫掖银床夜夜落梧桐宫树朝来零露湿乘闲试上来青楼咫尺南山入远眸阑干徙倚括奇观诗成敲折珊瑚鈎东篱采采黄金蕊远致南阳菊潭水安排服食制颓龄水味花香溅牙齿酒满金罍秋月明可人别去不胜情短书欲寄何由达万里长天一鴈声
长安一夜酸风吼雪片朝来大如手红炉乍煖凤笙温旋割羊羔荐春酒金天肃杀春到迟貂裘无奈冷相欺小奴走报啓扉入梅花方着东南枝雪霁怀人动清兴剡溪灞上多奇胜呼舟策蹇两相妨区区富贵谩千乘方阁护云顔渥丹青绫纸帐薰沈檀人间清夜不成寐天上琼楼几许寒
长江万里图
江豚吹浪江风起地坼惊蛇绾江水日暮津头愁杀人极目烟波几千里扁舟南下急张帆黄头屏气窥惊湍天吴戟手真可畏始信人间行路难寄声射利千金子水马乘危恐难恃一朝宛见蹶霜蹄忍使全躯饱鱣鲔忧谗更忆南迁客独倚危樯心欲拆故园京国路茫然黑首须臾变成白黄芦两岸栖渔翁钓丝轻扬随西东得鱼沽酒亦自喜不落人间风浪中坐阅此图长太息蜗名蝇利竟何益争似青山卧白云瓦缶泉香漱终日
四美人图为永夀王东轩题
春宵苦短春昼长梦囘残月穿回廊西楼晓晴花气重东风吹入帘栊香起傍雕阑久延伫雾煖只愁花睡去高烧银烛绕花傍唱彻金鸡海天曙
绿烟散尽天如洗露滴银床尘不起寒氷一片湿欲流冷浸碧空秋万里倚阑相对不胜情翠袖飘风舞态轻香烬宝炉檀板歇桂花阴底夜三更
银蟾夜落金盆冷玉手翻波弄晴景广寒移入水晶宫掌上分明见清影深闺静悄不成眠欲问嫦娥路渺然秦楼人去彩鸾杳氷光此夕因谁圆
惜春无计留春住手捻花枝绕花树嫩红深白总堪怜来往徘徊不能去归来粧阁日未曛满身花露喷余芬笑舒玉指卷双袂试问女奴闻不闻
秋夜即事
深宫夜静金风冷满地梧桐漏疎影月华漾漾露零零长唳一声闻鹤警我时无睡倚床屏百感中来万事并披衣起步庭阶下不觉技痒诗相萦金炉爇火焚龙脑偶尔诗成问房老试听吾诗汝解不玄酒元来淡方好银烛高烧夜未央隔帘爽气侵衣裳侍儿似解主人意得句便欲移新腔对景谁能负今夕佐兴还须泻云液试教歌我秋夜篇一片商声振金石
翫假山池亭
新碧鳞鳞涨沙渚一点红尘飞不起好山四面画屏开百斛青螺浄如洗从倚阑干日正长濯缨何必临沧浪假山虽假有真趣云影倒蘸涵天光
怀马天禄少卿
可人昔自长安别别後音书成断絶五云宫阙郁迢嶤几度瞻天仰卿月忆君承诏似登仙双旌北上何翩翩左右执法赖平允释之定国真齐肩曾侍玉皇香案侧十载弹文飞白雪暂令仙鹤下人间独立霜毛夸峻洁魁选人称倚马才至今价重黄金台诗成四韵只三步敏捷何烦击鉢催外台最好能持节精鍳时髦类澄澈陈陈诗案积如山到处淋漓有题墨自君之去几经春索君深愧秦无人凄凉空赋怀贤咏渇心日日生埃尘朝来有使金台去草草椷题寄长句停云千里倚阑干满地清风起庭树
送道士还山
山人只在山中醉醉爱白云深处睡偶然卖药入城闉手抱瑶琴见清致猗兰古调竟何之当轩为我鸣朱丝曲终狂笑天地窄三斗自吸宁能辞虚名抛掷如敝屣只说终南多石髄一匕入口甘如饴辟谷于今若干纪拂袖携囊归旧巢天风满路轻飘飘凌空一跃仙人杖拄倒来时旧铁桥
梦萱为新斋兄赋
当年堂北萱花开慈亲正少儿提孩今日慈亲竟何逝忽惊风雨萱花摧谁道吾家风景好慈闱寂寞萱花老罔极常思鞠我恩未应唤作忘忧草长夜沈沈宫漏迟氤氲宝篆销金猊神游天上隔风雨今夕分明梦见之醒来感叹情何极举目茫茫泪沾臆伤心不忍覩兹花尘满北堂空伫立徘徊我亦绕花傍仙源一脉同天潢七龄慈母早见背此恨相为天地长
女仙图
碧桃花外飞青鸟金母麟车踏瑶草御书有约会麻姑弱流遥望蓬莱岛天风飒飒吹霓裳九霄环佩声琅琅双成手把玉如意车前作伴呼阿香尘埃难染圭璋质名姓生来入仙籍云窗雾阁隔人寰陌上少年空自惜燕罢瑶池拾翠翘玉箫声断彩云飘阳台总是荒唐梦金屋何须贮阿娇
春江捕鱼图
昨夜震霆难掩耳朝来江上添新水万鱼喁噞讵知名粗识鲦鱨与鰋鲤鱣鲔胜舟大更长个中滋味推鲈鲂河豚珍重西施乳入喉但恐生锋鋩往来尽爱江鱼美扁舟出没波涛里腥风起处动冯夷一网千头贵知止江花照眼江水肥皷枻江头及早归水底蛟龙能覆柂相看多少蹈危机
寄暹日华上人
浮屠几许栖京师白足登坛惟阿师落纸争求怀素字逢人多诵贯休诗大颠曾致昌黎老参寥更与坡翁好文章蔬笋气全无论到阿师每倾倒早年投礼大医王活人功效非寻常调和不假万金术湔洗惟凭三昧汤向来为我飞金锡甘露分尝蠲宿疾野鹤闲云恣所如飘然何处寻踪迹金色界中曾结缘于今烈火生红莲能来更为住三宿慈海期登般若船带砺河山逢圣代已证金刚真不坏因缘早现国王身有发何妨持五戒
琴书自乐
我家肇造自皇祖我祖分茅守西土嗣予理国日兢兢宁敢流连纵歌舞宁王吹笛岐王醉肉盘多少申王妓猎车十乘走南山浪说齐王多快意前鍳斯人皆覆车吾之二友惟琴书五弦远慕有虞圣六籍学为孔子徒琴满锦囊书满库游心太始何真素百年三万六千日日日追陪送乌兔
哀娄克让方伯
忆昨西台持宪节金玉当筵识顔色每同苑圃赏春花更与池亭醉秋月怜君文雅复能诗等闲出口皆奇辞清音不啻振金石妙思真如抽茧丝一从作牧西川去食少事烦劳百虑漏天湿暗芙蓉城晴雪光揺紫薇署去年听说监文塲六经入手生寒芒精神坐耗真可惜氷魂雪魄成茫茫赤虬天上来符吏知是虚皇徵作记空堂永夜冷凄凄寂寞谁承身後事兰台柱史重歔欷为作祠堂在棘闱我亦临风歌楚些还思化鹤一来归
题脊令图
黄芦瑟瑟吴江冷烟月空蒙湿秋景脊令对对在原头来往飞鸣翻瘦影何人写此意应殊生色初疑造化俱世情徒解誉名笔我独临风悲友于忆昔同胞将七弟锺爱先王分一气凤雏龙种竟难成芳草斜阳尽捐弃黄金色相玉精神暂缘谪限留风尘不是吾家吝茅土多应霄汉囘星辰謭薄嗟余嗣重位国玺相传恒恐坠披图忆弟更思亲独立乾坤洒清泪
陈所翁双龙卷
云满虚空雷电激风猛波翻江海立双龙奋出同蜿蜒头角峥嵘烟雾湿所翁疑是人中龙沧溟曾与龙相逢等闲落笔写神异分明首尾成雌雄斯翁久矣骑龙去遗墨千金叹神遇高堂展玩忽生寒六月令人毛发竪怪哉此卷须珍藏通灵变化非寻常床头深夜动风雨秪恐破壁倾淋浪
夀伯汧阳王六十
乾坤万里来春风天开夀域天昭融天人降诞乃今日葱葱瑞气腾苍穹吾藩尊行惟吾伯锡爵汧阳绵世泽忠孝贤声彻帝聪文章令誉光先德羣仙入贺启华筵龙管鸾笙声沸天宗室儿孙今万亿遐龄同祝三千年维王乐善慕东平遥遥相望真齐名却笑刘安困金石时人浪说终飞升吾爱吾王何所祝努力加餐休辟谷长生不老对南山日日平安膺五福
题凤翔赵太守红梅图
凤翔太守非凡夫见我手执红梅图猩红万点照人眼恍疑击碎新珊瑚乾坤佳丽江南好染出一枝春信早北人未识误呼名梅格凭谁诘诗老我园亦自有红梅移根元自江南来万花头上占春色粗桃俗李徒嫌猜太守长才足经济郡斋坐对收清气何当携取真盐梅为我天家调鼎味
端阳日池亭对雨
何事秦人怜楚节家家蒲酒相怡悦苫居嗟我久忘情停诵蓼莪罢朝谒肩舆暂出坐池亭悠然喜见南山青忽惊头上黑云起四檐飞瀑声泠泠却忆吴侬当此日竞渡龙舟逞飞疾锦幖夺得气凌人不管沈骸坠蛟室从来楚俗恤无辜千古犹怜屈大夫角黍彩丝传故事三闾精爽今存无为话前贤挥玉麈汨罗江远伤遭遇离骚读罢鍳前王谩听淋漓池上雨
和苏长公聚星堂禁体雪诗韵
簌簌窗前蚕食叶知是尖风又吹雪烟消榾柮地炉寒兀坐书空正愁絶後园修竹委长身戛戛声中都压折幽禽冻杀不知数猛虎深林踪迹灭海底灵鳌亦伏藏纵有长竿孰能掣冻芽满地未穿土安得盈筐供采缬呼舟策蹇亦何事来往搜奇徒屑屑人生有酒但宜醉囘首光阴真一瞥仰面呜呜双耳热功名富贵吾何说只恐诗成不着题铸错难聚九州铁
题姮娥归月画
嫦娥飞入清虚府贝阙珠宫隔尘土万古青铜竟不磨谩劳八万三千户有时自抱玉兎归露华沁湿春云衣天上高寒谁与侣桂影婆娑香雾霏
挽李都阃
火星坠营天欲泣万木氷生夜僵立旌旗影淡塞云黄笳鼔声沈朔风黑辕门虎将真丈夫雄姿赳赳何魁梧半生豪放纵所适意气落落吞江湖一剑沙塲奋威武誓欲将身报明主马革裹屍志莫酬嗟乎无乃天之数忠魂自昔飞上天囘首人间二十年流水落花空寂寂斜阳芳草自芊芊将门有将三军帅能读父书六韬在相机制胜无拙谋拜将封侯应可待天恩旷荡贲泉扃山川草木皆光荣平生心事料无憾英风凛凛还如生
秋闺
铜龙漏咽良宵永风透玉楼罗袂冷倚遍阑干思悄然云鬟斜軃谁为整溅齿梅酸蹙黛蛾闲愁默默当如何举头碧落星河淡露下空庭金气多归来香烬银缸灭半窗凉影梧桐月
红梅
美人宴罢罗浮月一片春云锦屏热困倚东风逞醉粧水晶宫里飞香雪宿酲满颊朝未消脱却素衣披绦绡岁寒自许心如铁俗李粗桃徒尔娇
沈启南写山水花禽四幅见寄以诗答之
石田居士东吴叟人品清高称妙手诗中兼画画兼诗酒後放歌歌放酒平生怕入利名塲胸中万顷涵沧浪兴来濡笔写天趣坐令万象无精光信手画山还画水幻出山僧与仙子珍禽异草入乌丝怪石苍松落书几昨朝有使东吴来囊封千里轻琼瑰高堂展玩那忍弃不觉令人心眼开君才诗画真三絶肯让前朝赵松雪乾坤游戏了余生海内何人呼俊杰一缄简札遥相闻却恨关山隔暮云记取蓝田餐玉法殷勤传去一酬君
喜西安严太守祷雨有感
火云衔日烧天地万井炎蒸腾火气终南泰华翠欲乾水底乖龙正昏睡大造茫茫不可呼天符何事封江湖岳神不敢作云雨三川二麦垂焦枯神明太守共天职廉平允合神明德朝祈暮祷曲江池马上去来无倦色南山缚虎斫其头黄冠持篆沈中流绿章飞奏沥肝胆天门夜启风飕飕帝命金童追雨部顷见云师布天宇雷声震起五方龙三日淋漓泻膏乳二麦从今庆有秋更期百谷盈西畴官家在在足仓廪烝黎处处兴歌讴旱魃潜囘灾沴息多君独有囘天力秦人若解纪声诗穹碑定伐南山石
後园写景
城中寸金营寸土我爱斯园带花坞依稀风景小蓬莱始信神仙有宫府钱刀不惜走天涯殷勤远致江南花沿堦异草多葱蒨参天老木何槎牙谁移泰华终南石巧作山峯叠青壁山下池中几种莲赤白红黄更青碧金鲤银鲂玳瑁鱼往来自适恒如如一点尘埃飞不到水晶宫殿涵清虚花时最爱花王好魏紫姚黄开更早玉盘斜莹夀安红却为迷离被花恼两行槐幄夹高柳时送清风到牕牖绿阴啼鸟共幽人爽气自能消宿酒黄花采采开深秋满林红叶霜初收几度醉游明月夜天香万斛沾轻裘山头一夜风吹雪万木萧条寒栗烈索笑闲寻绿萼梅三种还分蜡红白松栢苍苍桧竹青相看同结岁寒盟满前好景道不得四时诗兴还相萦柏台豸史薇垣老吴语诗翁共襟抱能吟宾从亦相从好谜奇猜多絶倒优游幸际太平时有园有酒宁无诗但愿花开诗侣健年年共醉黄金巵
和杨应宁佥宪咏雪韵
尘世茫茫昏又晓眼底何人能了了闻君玉节驻分司试卷委填知几抱是时天女翦氷花粧点人间何太巧对此犹疑万玉妃缀凤裁鸾竞相効丰年有兆咲声多无那贫儿却成恼萧条门巷断人行风沙扰地凭谁扫江山觱栗如摧枯一夜长梢都压倒乾坤幻作水晶宫玉峯万仭成纎眇侵凌亦有堂前萱不及梅花顔色好海云滚浪还促空倒撒珠玑落天表驿途来往亦良苦驱驰不异蓝关道推敲马上有新诗象外神游劳腹稿形容变态步今古大笔端能补天造周诗曾咏屡丰年谁识丰年为国宝百谷於人皆有功岂若来牟最收早我愿东西南北人鼓腹熙熙各温饱老翁击壤不知寒倚醉欢呼臂先掉行台题咏极清新眼底如君应最少长歌和竟起清风坐拥氷壶天杳杳
勤有斋
六经充栋填华屋揷架更余三万轴黄金散尽宝奁空犹自逢人叩书目汧阳老伯吾藩尊积书远欲贻儿孙自恐疎慵?骄惰手持黄卷穷朝昏鷄鸣起坐更终日隐几吾伊忘饮食小斋帘卷麝煤销不管青衣花外立夜归蜡炬射金莲犹对朝来未尽编穷搜苦索肯辞倦翻笑当年边孝先无限好书皆烂熟磊落争夸载其腹有时延访出朱扉应有诸儒羡书簏万卷开残不可当直从今日尽羲皇挥毫顿觉鬼神泣嘻笑怒骂皆文章始信诗书勤乃有子建安能专八斗有斐无慙淇澳诗珍重吾藩有耆耈
恕斋
二气於人均禀赋圣贤亦自由人做我家老伯绍前?识得如心之谓恕当年子贡请终身仲尼教戒何谆谆一言说破用无尽已所不欲无施人小斋斗大聊容膝华扁相看警朝夕物情世态任纷拏以理消除真有益阿翁心地自旷然何须问道更参禅有德元来食阳报定知遐筭垂千年
宫人戏婴
宫漏迟迟清昼长落花乳燕春茫茫君王放蝶恣游幸三千粉黛争辉光何物佳人独沾宠流苏帐煖生龙种眉目分明画不如一颗明珠掌中捧侍儿稳抱近华清笑啼时作呱呱声奋身似欲就其母招呼解识宫娥名内家堕地皆宗子分得天潢一泓水大者为王小者侯继继绳绳永无已却笑三郎懒作家恣渠野鹿衔宫花锦?儿娇玉环醉金钱赐予何其奢良工画此非无意用戒宫闱禁儿戏古来惟数太任贤胎教文王传万世
携琴访友画
危峯削玉揷晴空淋漓秀气含鸿蒙两间万物有时易惟有青山今古同隐君山下营茅屋烟霞笑傲逃尘俗日长心境鹤俱闲自扫白云松下宿溪头野老行迟迟杖屦携琴过竹篱猗兰调古少人听等闲来此寻锺期
芭蕉
朱弦弄罢南薰起雨过空庭浄於洗太湖石畔绿??新叶乱抽青凤尾隔户还疑拥碧幢更宜石下水淙淙美人翻恶湿阴重日午停针围綉窗我时散步来还去为爱清奇闲倚柱吟成却忆横渠翁新德新知引新趣剩欲题诗留醉墨只恐西风凋翠叶何当写入无声诗永向吾斋助奇絶
葵榴
南风催送东风去锦绣离披万花树眼前富贵竟成尘喜有葵榴供逸趣我爱丹心向太阳肯随桃李争芬芳更喜朱英喷真火累累成实包天浆飞蝇不到宫庭肃隐几相看乐幽独窗前一雨洗深红更露本来真面目藩维事简守真一鼓罢虞琴玩湘帙兴来咏物适闲情一笑优游且消日
小鸣稿卷三
<集部,别集类,明洪武至崇祯,小鸣稿>

[book_title]卷四
钦定四库全书
小鸣稿卷四
明　秦王朱诚泳　撰
五言律诗
雨中漫兴【八首】
空庭人寂寂深院雨蒙蒙博具棊无敌愁城酒有功苔痕沿砌绿花蘂堕林红闭户真为乐交情异孔融一室惟容膝闲吟散鬰烦宫云浓泼墨窗雨急翻盆地僻人来少心清道自尊真宜守渊默世事不须论岁月如流水新年异旧年闲眠非病酒痴坐类癯禅乳燕双翻雨饥鸢独戾天自知心有主肯被俗情牵风雨连朝恶余寒尚袭衣莺花经目老车马及门稀自喜一心静休论万事非任渠羣燕雀终日傍檐飞腐迂甘守约澹泊讵云悭谋巧翻成拙才疎只类顽肯因身外事变却镜中顔日日鈎帘坐悠然对晚山地僻尘嚣少斋居坐晏如清风囘枕簟细雨润琴书野竹当窗密山云入座虚自缘非吏隐能与世情疎对景多清兴悠然得趣时闲临怀素帖细咏少陵诗往事皆天定前贤不我欺达人斯契合处世复奚疑俯仰浑无累迂疎百不能未忘君子操肯畏俗夫憎古调轻齐瑟新诗付剡藤萧然无物我兴味似山僧
晚眺
云散雨初收乘闲独倚楼岚深青可染树重翠将流斜日林间下轻烟象外浮严城将试钥点点乱鸦稠
春日喜晴
长空开霁色腐草亦生辉列岫螺千斛羣花锦万机林深山鸟弄天濶野云飞莫负寻芳约韶华过眼稀
丙午元夕遇雪
今夕为元夕玄冥苦作威袭衣风猎猎扑面雪霏霏里巷笙歌歇楼台灯火稀定知丰稔兆宁叹赏心违
寄戴松崖宪副
南北路漫漫长嗟会面难碧桃开复谢黄菊看将残露冷蛩声切天空鴈影寒夜深惟有梦飞度越江干
秋声
凉飈起天末万籁发商音候鴈霜前度寒蛩月下吟小楼吹短笛何处捣残砧满耳秋声入离人思不禁
残月
嫦娥倦梳掠销瘦不如前镜面半收匣弓眉初下弦影随更漏尽光并晓星悬不用频嗟感盈亏理自然
即景
一雨消残暑金风起树端草根蛩唧唧天末露溥溥地僻人偏逸心清梦亦安吟成无个事对景独凭阑
冬风
蜚廉从北帝入丑恣威权细舞霜囘瓦高飞雪满天声寒催铁骑势促脱韝鸇揺落羣芳尽松篁独挺然
十四夜月
二七中秋近金波湛碧天似悭来夕满却比昨宵圆白璧旋应合青铜觑少偏嫦娥藏贝阙粧束未能全
十六夜月
兎魄过三五光同昨夜清嫦娥非有意尘世自无情莫讶一分减何伤千里明达人穷物理应解戒持盈
春晓
万井一声鸡晨光渐不迷林梢金镜暗楼外玉绳低露重花偏湿风和鸟缓啼惜春人起早香雾散轮蹄
松风
灵籁生何处巢笙更越琴穿林惊鹤梦入涧和龙吟万顷涛翻翠千岩粉堕金坐来疑漱石真可涤尘襟
对雨
靉靆浑无罅淋漓不渐停平添深涧绿浄洗远山青足慰农夫望休令旅客听林鸠啼未歇花妥正冥冥
悲秋
草木皆揺落清霜袭绮裘蛩声和露泣月影带江流暗改潘安鬓明添宋玉愁乾坤真逆旅极目一登楼
九日席上次戴松崖先生韵
九日斯文会登高醉菊花酒三斗尽帽揷一枝斜礼秩矜疎放盘盂愧静嘉华笺写新句香染墨如鸦
齐居杂兴【四首】
地幽忘盥栉心远觉逍遥喜共高人话宁从俗士招雨晴花气湿风细鸟声娇最爱春泉活时分灌药苗深居谢尘鞅萧散兴何长帘卷薰风细窗涵夜月凉清谈挥麈尾高卧据绳床车马长安客浮生为底忙一面新开霁悠然野趣真露悬蛛网湿花落燕泥新皓月能随我清风最可人好怀无处着覔句肯辞频万事皆由命行藏信所之推窗闲看竹把卷细敲诗事少晨兴懒吟多夜卧迟拊心江汉远无补圣明时
张太妃挽词【二首】
阿母乘鸾去瑶池宴不归杜?啼有血婺女淡无辉漠漠梨云冷瀼瀼薤露稀生平多少恨万事与心违早岁膺封册嫠居五十年镜中鸾独舞天外月空圆清苦共姜节幽闲大姒贤白杨风起处原草共凄然甲辰元夕同戴松崖吴元素郑子初汤俟庵诸先生燕集时在镇安邸
长安初霁雪元夕值丰年盛聚文章士弘开翰墨筵星桥通贝府火树烛瑶天莫惜今宵醉流光等逝川
甲辰元夕
今夕复何夕蟾光喜未阴笙歌嫌漏促灯火觉更深人事如朝暮年华自古今细翻新乐府转调入沈吟
秋日即事
水浄鹭拳沙天空鹜带霞数声楼外鴈几点树头鸦露冷枫飘叶霜轻菊吐花独怜关外戍乡思动胡笳
题永夀王夀萱手卷
谁把宜男草移来种北堂露滋鹄觜润风袅凤翎长子爱顔偏好毋看忧自忘夀筵开此日香溢紫霞觞
竹亭偶成
自笑耽幽僻能忘对此君绿云环冉冉苍雪落纷纷晚节经霜见秋声入夜闻渭川湘水趣未许俗人分
瑞香次韵
异种产南方移来道路长牡丹空国色桂子自天香雅有清癯意浓无滑腻粧岁寒怜尔在高出压羣芳
有怀王尚文少参
目断江东路怀人独倚楼蝉鸣黄叶晚鴈度碧云秋诗酒添新况园池感旧游何时复相见谈笑更绸缪
闲居漫兴【二首】
藩邸多清暇闲居爱日长疎帘晴霭散小殿午风凉疉石诗中画分泉静里忙伊人有高致宁惜共倘佯古鼎袅余薰空庭絶点尘花香风外细树色雨中新瀹茗延醒客裁诗寄远人最便闲乐处吾欲养吾真
次韵访道不遇
春林通一迳野色此中分鹤迹松阴见泉声竹里闻草青经宿雨山紫带斜曛采药知何处柴门掩白云
夏多雨
时光临季夏终日苦滂沱曲迳深苍藓方塘涨碧波炎威侵幌少寒气袭人多为问调元手阴阳理若何
题公子游春卷
玉勒鞚青騘寻春上苑东绮罗明晓日弦管沸春风杨柳揺杯绿桃花夹座红鸟惊金弹落归路夕阳中
夜坐有怀郑司寇时良【二首】
青灯孤坐久百感雨中生驻目关山隔惊心岁月更寒蛩鸣四壁征鴈度重城歌罢停云句寥寥梦不成湖海论心少惟君最我知几年成旷别千里动遐思细雨灯残夜寒风叶落时天涯云树隔会晤杳难期
酒家
香篘闻十里人指画桥东紫瓮盛秋露青帘颭晓风麯尘飞柳外檀板响楼中社鼓枫林急村村卧醉翁
渔家
烟波为活计结屋近沧浪地接黄芦岸村开绿柳庄轻蓑冲细雨小艇系斜阳斫鱠茅檐下呼儿煮酒尝
元夕次韵
蟾窟当空满鳌山动地来六街香雾合万井户扃开烟火藏机弄灯词作谜猜红粧人结伴杳杳下楼台
苦寒
万象冰壶里同云满太空闭门三日雪刮面五更风羸马卧僵殍冻鸱蹲老翁铁衣犹塞外忍对地炉红
水阁
数椽依曲沼高兴寓沧浪鸥鹭随波戏菰蒲近岸香开窗山雨润入坐水风凉应笑长洲苑尘迷响屧廊
烟
似雾纷还郁如尘散复迷斜阳芳草渡细雨绿莎堤入坞笼花放沿山瘴鸟啼何时天禄阁照坐出青藜
游山
缘崖入翠微岚气湿罗衣涧水浮花出松云伴鹤飞行歌樵互答醉卧客忘归安得依书屋开窗碧四围
华山
百里盘根远孤高倚太空云开仙掌日鸟度石莲风磅礴含元气薰蒸妙化功终南与太白未许并争雄
春雪
入臈宜三白春风底用賖漫空欺柳絮着树失梨花顷刻成行潦微茫没浅沙眼前应有象人事尽浮华
晴望
浓云归远岫霁色满层空烟抹楼台碧霞蒸草树红终南随鹘没直北隐鸿蒙坐久疎帘静凉生绿树风
先天观
路入无尘境琳宫日月长紫芝生白石绿竹荫丹房晓日鸾声哕秋风鹤梦凉先天参透处斟水醮虚皇
故宫
前代豪华地烟尘一梦空鷰归宫树老鹿去苑花红辇路埋秋藓歌楼散晓风御沟犹涨腻流出恨无穷
云
肤寸起遥岑晴空忽作阴卷舒空有态聚散本无心伴鹤闲栖树从龙惯作霖蓬莱常五色应护斗间深
溪居
南市津相近柴门日系船晓峰明似画春水远如天鵞鸭应常数鳬鷖秪自怜夜来风雨恶龙过屋山颠
夏夜
赤日当空下轻飈送晚凉鬅鬙便露坐沆瀣足天浆扇扑流萤乱帘浮睡鸭香炎熇尚烦郁苦乐未能忘
盆池
凿破庭前地光含监影多雨余添小涨风急动微波冷浸一拳石平铺数点荷儿嬉同泖曲吾亦放吾歌
花影
重重还疉疉万卉任荣枯日月照来有亭台阴处无丹青谁着笔水墨自成图只恐风撩乱残花委地铺
过山家
岩壑结芳邻衡茅远俗纷林深迟见日石乱自生云树影当窗翳泉声入座闻幽居同木石鹿豕更成羣
过田家
结庐依畎亩耕作足生涯门巷闲眠犊池塘乱叫蛙园收新芋栗墙荫旧桑麻岁晩村翁会比邻酒任賖
竹风
拂拂起林梢扶疎影动揺湘娥鸣玉佩秦女弄琼箫锦箨飘香粉青鸾舞翠翘王猷当此际尘虑定应消
绿筠轩
一区幽寂地寒绿万竿余秀色当窗见凉阴入座虚风帘声簌簌雨榻梦蘧蘧比管还吹凤翩翩上玉除
拟早起
一枕梦魂清披衣出户庭楼头低兔魄屋角乱鸡声入市人稀到开关戍未行东方看渐白隐隐海霞明
惜花
一年春正好莫放小车空绣幄笼晴日雕阑怯晓风未能辞眼底可忍汚泥中百匝千囘看巡檐骇落红
春晴
长空新雨过正及艳阳时淡淡东风软融融丽日迟迷漫飞落絮揺曳堕游丝紫陌寻芳遍莺花处处宜
假山
凿破终南骨移来置广庭巉岩从地立峭拔类天成秀色凌苍霭晴岚湿翠屏道人幽兴远相对每忘情
秋雨
西风吹淅沥檐溜响浪浪废沼添寒绿疎林落萎黄天边迷去鴈堦下乱啼螿滴碎羁人梦音书滞一乡
经横渠镇废寺
瞻彼空王宅依稀旧迹存雨余苔满壁风搅叶堆门石鼎香烟断崖碑字刻昏异僧回月下扫石忆精魂
题荐福寺塔
浮图逾百尺突兀倚层空人语半天上鸟飞平地中宝轮朝炫日金铎夜鸣风极目乾坤远川流尽向东
道傍废宅
衡门终日掩不见主人归春到花空放年深草自肥颓垣多鼠穴古砌上苔衣独有梁间燕双双似旧飞
秋风
苹末萧萧起编茅尚几家井寒梧叶堕圃老菊香賖堦下蛩声切天边鴈影斜晓来青镜里吹鬂落霜花
赏春
春光明远近红紫正芳妍野外张帷幄风前沸管弦绮罗人拾翠騕褭客停鞯落日城南路香尘障瞑烟
题山寺亭壁
面面峯峦秀开牕景絶幽岚光檐外滴花气座间浮野鹤依云宿山泉带雨流禅心忘世虑终日自悠悠
延春亭
遶檐皆竹木春事此中多啼鸟将弦管繁花簇绮罗蝶穿红锦幛人在翠云窝若个长延得何烦载酒过
宿山寺
胜游心未竟日暮泊禅房月转囘廊白风清法界香问僧嫌偈短听漏厌更长树杪天鸡舞钟声起上方
春寒
浓云朝结暝倏忽蔽层空点点廉纎雨番番料峭风柳眉颦嫰绿花脸黯轻红无限融和趣都归冷淡中
早行
肃肃倦宵征晨兴促驿程软风随去马残月照行旌野店鸡三唱谯楼漏五更车徒经数里河汉尚纵横
白牡丹
洗却红粧面天然粉态真花王氷作骨姑射水为神缟袂迎风暖琼盃捧露新东皇嫌冶丽别幻一般春
春日久阴
二月春如海长空未放晴林花羞褪色山鸟噤无声薄雾寒笼树浓云重压城寻芳空有约风景太无情
月蚀
万里氷轮满阴氛蓦地加青铜微有晕白玉渐生瑕望汉羣心竦量天几秒遮凭谁操白刃为我斩妖蟇
风
囊口徐徐起号呼万窍通秋林添病绿春苑堕惊红吹雨荒陂外翻涛大海中杜陵茅屋破飘转瀼西东
温泉
坎德乘阴火灵源一气真玉壶氷莹洁岩窦雪嶙峋汩汩浑非潦溶溶暖似春衣成单祫制来学浴沂人
即事
轩扉闲白日槐柳荫清渠堦下千竿竹床头万卷书草香薰蛱蝶水暖养芙蕖对景情无限清吟兴有余
中秋
今夕为何夕平分一半秋月明梧影乱风细桂香浮碧落茫无际银河烂不收凭谁招庾亮携酒共登楼
闲居即事
地僻尘纷静重门昼不开虚庭团竹树曲迳换莓苔堦下无人过窗前有鹤来自焚香炷坐吟赏谩徘徊
海棠花
空谷有佳人天然态度真杨妃春睡足西子晓粧匀露浥臙脂湿风飘绮縠新汉宫遗恨在应复怨花神
牡丹
新曲传供奉名花擅洛阳风神应国色标格自天香百草皆为隶孤丛特拟王沈香亭在否今古笑三郎
秋日牡丹
万木皆萧索何缘有此风飘香同桂子敛色陋芙蓉露冷春容在霜清晓睡浓悲秋嘲可解莫妬宋词工
冬日牡丹
衆芳揺落後雪里见春红煖律囘寒律东风占北风林空香作阵叶落锦成丛拟与梅花匹都忘富贵中
杜?花
东风啼蜀魄血泪染花深带雨眉犹蹙迎风力未禁飘零今日怨忘化昔年心万里无兵火根应返鹤林
葵花
花开如木槿照水更依墙淡白偎深紫轻红间浅黄倾心臣职分注意道家装肯被铅华涴随风近紫阳
水仙花
仙娥游水府肌骨是耶非解佩逢交甫凌波讶宓妃清风常洒洒香雪自霏霏不作人间梦湘魂一片飞
夏晓
骄阳将出海斜月淡无光槛竹揺风细池荷浥露香辘轳鸣曙井褦襶促晨装徙卧南荣下居然枕簟凉
昼寝
一枕竹方床蘧蘧午梦长黑甜聊自足清苦为谁忙石晷移时刻金炉冷篆香黄粱犹未熟人事几兴亡
春雨
雨丝池水上云片屋山东沥沥檐花落盈盈地脉通揺村江柳绿照槛苑桃红入夜蛙声急田家报岁丰
拟元日立春
甲子开元旦春深转斗魁初筵浮栢叶急琯动葭灰宇宙真阳始山川淑气囘青丝兼彩胜节物自相催
送春
青帝收春律中宵法驾旋暖风芳草渡细雨落花天深树迷蝴蝶空山叫杜?一樽从此别相见动经年
春宵
宫壶传漏刻刻刻价非轻杨柳风初软梨花月正明秋千微有影檀板寂无声怪底长门内通宵梦不成
村行书事
结屋临流水柴门薜茘墙四山松叶碧一径菜花黄草软牛羊卧炊新麦豆香邻翁闲聚处浊酒话农桑
听康都阃弹琴
金炉香篆袅玉轸韵铿然玄酒真无味清商不在弦带霜鸣候鴈和月泻寒泉一曲猗兰古将军妙莫传
送邓二南还
西来情欵欵南去计匆匆走马辞关右看山过洛中江湖千里隔池馆几时同亲旧风流少长歌渭水东
始与晋卿先生茶话
千里神交久新来始识荆关山多宦迹湖海重诗名瑞世祥麟出朝阳彩凤鸣外台知暂驻双佩早朝京
南园对景偶书
南园风色暖二月已囘春宴笑皆文士过从少俗人槛花红已遍庭草绿初匀富贵非吾事韶光过眼新
送郭上舍使云南囘京
乃祖吾藩相而孙上舍生一门贤子弟三辅旧家声僰道羊肠险秦关马足轻圣朝科目重莫负读书名
汉中八景为朱景云宪副作
汉台春望
炎汉兴王地千年尚有台江山犹似昨人事重堪哀鸟向离宫没花从旧苑开不知东向日谁塞汉中来
将坛晩眺
上将坛犹在荒凉带夕晖兴刘功不赏灭项事成非彻说真难夺豨谋可独归自王疑莫解况复与期违
韩沟晓月
萧相追韩处遗踪尚可攀拏云龙易失出柙虎重还曙色催飞骑清光照壮顔向来非国士何意出秦关
汉山夕照
薄暮山逾好凭高眼界空岚光真可掬倒影抑何穷万壑澄江紫千林带叶红行人思往事立马问褒中
中梁古刹
宝色风霜古颓檐老瓦催碑文多剥落山势独崔嵬宿鸟惊还定游僧去复囘人间经几刼地下有余灰
诸葛遗墟
大将星初殒长城一夕空山川消王气天地老英雄分鼎徒遗恨挥戈未奏功犹疑龙尚卧高塚夕阳中
龙江过雨
浩浩长江水滔滔日夜流雨添千里润凉送一天秋滩响山疑动沙明岸欲浮袭人花气重点点扑行舟
栈阁连云
秦蜀元相隔何年鸟道开登天穷险阻构木凿崔嵬苍狗依岩宿青骢自陇来安危真可念须仗济时才
人日喜晴
浃旬阴忽散楼雪尽融城花缕迎新快梅粧带艳明最灵今日兆偏胜往年情更喜儿童唱家家醉太平
探春
天上星杓转东园景若何渐看生意满顿觉赏心多浅碧山舒黛新黄柳破鵞催花人火急不惜马蹄过
西园池亭
池亭闲坐久烦郁顿消除水气侵衣薄山光入座虚浅沙眠白鹭细藻跃金鱼最喜无尘杂吟哦趣有余
雨过
旭日初开霁东风积雨过一溪新水涨满地落花多山色明於画莺声巧似歌休嗟春事去亭沼渐清和
九日遇雨
登高何处是风雨苦相仇人比黄花冷山横翠黛愁隔宵淹去马绕坞听鸣鸠醉把茱萸看凭谁共倡酬
井
凿地牵泉脉泠然百丈清细涵天色杳倒浸月华明启钥通银槛沈丝下玉罂诗人多肺渇频听辘轳声
社日
社鼓年年响村醪处处同物丰人自乐赛尽蜡还通庭院来巢燕江湖叫塞鸿炮羔兼?脍随地得民风
尘
漠漠旋空起花前柳外扬长途随马去近市逐人忙雨浥天街浄春生辇路香元规何处避唯有水云乡
次韵山阳道中
岁晩劳行部千山及万山使旌纡雪里候吏立沙间路滑心常骇诗成兴不悭眼前梅与竹聊慰客中顔
颁赐新历
皇明开泰运太史独前知文轨同尧象璇玑用夏时袭藏归祖庙拜舞受堦墀何幸连潢派年年覩盛仪
丙辰元旦试笔
岁德又逢辰龙飞第九春青阳囘凤历玉烛转鸿钧禹服河山旧尧天景物新太平今有象共作太平人
送袁推府膺荐之京
行行上玉京得意马蹄轻乌府徵书急黄堂狱讼平子容人颂德若水史垂名会入端公选应教一道清
听雨不寐
风送檐花落沈沈听转更银缸留湿焰玉漏滴寒声谪戍魂先杳怀人梦未成杜陵当此夜醉咏动高情春日过杜曲从臣指言唐杜拾遗故宅在此今不可寻矣
此日终南道春风动物华云连千陇麦霞烂一川花林杪穿驯鹤池塘沸乱蛙茅?接烟火谁是拾遗家
郊行
晓行东郭外月色尚平分老栢迷深寺新花对古坟野烟随雾合渔唱隔溪闻满眼皆吟趣归来欲夕曛
即事
朱帘当昼卷偏是爱风光雨过?芜湿风来杜若香拍酣晴蝶醉课急午蜂狂一笑诗成处陶然倒玉觞
咏黄莲花
水花分别种红白敢争妍南国灵根老中央正色鲜宫妃重入步院吏误相传安得濂溪种移来共岁年
过东轩墓
中却中山酒长眠竟不醒脊令悲夜雨鸿鴈落晨星冢树连云暗园芜带露青空余丝竹在地下杳难听
漫兴
终南谁是主分守愧明时曹植非吾友刘苍是我师有园惟种竹无日不吟诗入夜重门合天心月上迟
送张断事考绩严太守代求
早通三尺法戎幕擅才猷名喜中丞荐诗烦太守求清风生狴犴高论动貔貅好去燕山道重来覔旧游
愚
大块徒生我蚩蚩无所知放鱼谁逆诈失马未为痴?绮聊遮煖膏粱不苦饥惟应有诗癖句拙可能医
嬾
习嬾真成嬾年来嬾更便杜门非寡合隐几即闲眠倦洗牕前竹慵听石上泉不知尘境外可有嬾中仙
拙
散人无所事竟日避纷纭甘比催科政思追乞巧文何须繁似露焉用变於云莫笑鸠呼妇闲中最喜闻
狂
口竭西江水乾坤信所之草髠张旭发醉炙郭舒眉抚掌高歌处掀髯大笑时凤兮今不返且和接舆词五言排律
贺致政王少府九十之夀其孙黄门求
贤关称俊乂县佐着能为平易民心悦公廉士论宜兰亭追往事松迳赋新诗倦鸟投林早门云出岫迟江涛翻浩荡舟楫脱艰危德贵阴施者天其默相之瞿昙真有识余庆已先知迹隐青山旧堂开绿野奇三槐承世泽一桂发孙枝凤咮依金阙鵷行接玉墀芳名归月旦遐筭逾期颐奉使还朝日称觞献夀时希声歌白雪妙舞间朱丝况际雍熙世何欢可代兹
小鸣稿卷四
<集部,别集类,明洪武至崇祯,小鸣稿>

[book_title]卷五
钦定四库全书
小鸣稿卷五
明　秦王朱诚泳　撰
七言律诗
半村为姑苏汤隐士赋
别墅深深习隐居半依城郭半郊墟门前流水渔郎棹道上飞埃使者车隔岸市諠来座远卷帘山色入窗虚云泥出处都随分野有良田案有书
送都宪孙世荣四川巡抚
紫泥封勅下金銮进擢都台镇锦官分陕未终秦地爱济川应遂蜀人欢雪山又为公来重云栈宁辞马度难从此诸番皆慕义不劳兵甲从戎鞍
一览亭为保安王肃斋题
构得幽亭瞰小池四时风景总相宜百年图史劳双眼万里乾坤醉一巵花雨扑帘红片片玉山当户白差差傍人却讶仙凡隔载酒无因为问奇
送李少参希范致政还乡
囊封情疏达天阍乞得身闲荷宠恩召伯爱多棠勿翦渊明归早菊犹存九峯结社诗千首三泖维舟酒一樽除却赏心并乐事只将家学授儿孙
送郁文博少参致政还上海
天恩乞得下明光囘首乡关旧路长风月有情归箧笥烟霞无梦到巗廊数盃浊酒黄花径十里青山绿野堂遥想鲈鱼秋正美一竿终日钓沧浪
游仰天池留别性空和尚
絶巘灵湫一脉通翠光垂彩浸虚空三千世界红尘外十二楼台宝镜中琪树影长留晩照昙花香煖逓春风我来自有三生约?喜高人得远公
寿伯汧阳王恕斋五十
半百年来五福全秀锺光岳陆生莲苍松翠栢风霜古玉叶金枝雨露偏鹤背有书来碧海弧南增彩烛瑶天霞盃满进长春酒愿祝庄椿寿八千
印湛然链师道院
五铢霞帔七星冠洞府朝元礼数寛一榻白云香篆袅半窗灵籁竹声寒瑶坛鹤占千年树金鼎龙蟠九转丹物外红尘浑不到碧桃花老任春残
病鹦鹉
灵禽不耐病摧残衣褪穠蛾嘴褪丹无力似人方倦极有情对主欲言难云深陇树归心远月满秦楼旧梦寒敲损玉壶浑不应空余香稻长阑干
秋夜
烛黯绯罗火尚温卧闻清漏咽重门露漙仙掖兰香细月转雕栏桂影繁遣戍有怀劳士马维藩无补愧君恩起来吟得悲秋句却怪诗魔恼梦魂
刘节妇
结髪曾期百岁同可堪中岁命途穷孤鸾影去青铜冷别鹤声沈绿绮空烈火难销心上铁韶华不到鬓边蓬西风一榻清秋夜露叶萧萧坠井桐
赋得潼关晓骑送盛舜臣还吴
重关高耸玉绳低曙色微分柳外堤远道有人催去马清时无客效鸣鸡帝城瑞日瞻来近亲舍孤云望欲迷去去不须增感慨好将形胜入新题
送戴松崖之浙江宪长
三年提学擅芳名此日迁官沐宠荣关右文风归浑厚越中民物待澄清霜寒驿路豺狼遁日煖梧冈凤鸟鸣此去台端聊驻马圣明虚席待阿衡
挽国戚廖都阃之父【二首】
少住人间四十秋乘云又作帝乡游紫宸有宠来丹诰黄土无情瘗黑头共倚嫖姚终破敌谁知李广不封侯白杨风起棠梨冷地下英雄亦解愁
壮志曾期马伏波功名未遂恨如何鸳雏继武勲劳重鸾诰貤恩宠渥多海上有时来白鹤人间无路返青骡刻铭幸有如椽笔千古声名耿不磨
挽廖母秦太夫人【二首】
万里良人事远征义方教子早成名七旬禄养三牲备双诰恩封二品荣夜雨萱花堂背落春风芳草墓前生贤郎阃帅追思处忍听慈乌夜夜鸣
星沈宝婺夜光微七十年来禄养违不意丛萱摧暮雨空令寸草恋春晖瑶池有路旌幢远沧海无潮信息稀留得堦前慈竹在清风依旧满庭闱
挽国戚廖廷玺都阃【二首】
剑气横空结暝阴英雄触目亦伤心龙蛇阵古风雷壮狐兎羣多草木深云散柳营春寂寂鹤归虎帐夜沈沈边城爪士知多少目断旌旗泪满襟
战袍簇锦炫朝晖万里边城纵武威沙苑不归蕃帐马将星空堕塞垣扉草荒高塚埋金剑云锁空山暗铁衣一段英雄招不返野花香冷雨霏霏
挽廖母孙夫人【二首】
瑶池梦断彩云飞为吊芳魂泪一挥韬略资夫登阃帅贤明有女拜宫妃麝兰已向风前散环佩何时月下归喜有贤郎真将种龙泉出匣更辉辉
珍重芳名举世贤老苍何事澁长年情知龙剑终归水忍使鸾胶别续弦珠翟已空堂上母彩軿翻引洞中仙惟余二品夫人诰夜夜虹光射九天
除夕有怀戴松崖
坐销银烛夜窗虚感慨流光逼岁除千里故人空有约三湘归雁竟无书风惊爆竹鸦声乱雪映寒梅鹤影臞满酌屠苏还自遣关西何日候輶车
送梁廷美都宪巡抚湖广
九五飞龙泰运开大藩方伯进都台随车雨自秦关去有脚春从楚甸来和璧定为稀世宝傅舟原是济川才圣明正尔思贤佐双佩还应接上台
藩庭别意为贾希召都宪赋
祖席休辞酒满斟匆匆离思转难禁乾坤纳纳谁非客湖海悠悠独此心素履久同氷与蘖归装赢得鹤随琴天涯明日遥相忆目极暮云春树深
寄戴松崖
地北天南叹别离此心无日不兴思云霏茗椀闲边话月隐华灯醉里诗秦苑阳囘花放早越江霜冷鴈来迟孤山闻说梅如玉莫惜春前寄一枝
送齐应璧鸿胪?祀礼成还朝
万年天子笃同宗遣祀园陵礼秩崇使者?恭将德意先灵彷佛着仪容空山夜静风云绕大地春囘雨露浓归近天颜如有问为言存没感恩同
哭宪皇帝
玉帛常思拜冕旒此生谁道竟无由九重宫阙风云惨万里山河草木愁昧谷日沈天漠漠鼎湖龙去路悠悠宗臣一掬伤心泪洒向黄河日夜流
送汤半村西游
千里来游百二州又骑羸马向西游萧条自叹冯唐发凋弊谁怜季子裘渭水断鸿投远渚陇山落木动高秋老怀料得行吟惯不似寻常动别愁
送人还闽
杨柳经霜叶乱飞双旌迢逓出关西紫茰黄菊牵归兴绿酒红亭惜解携宦邸清风随驿马客程残月促晨鸡故园到日应多暇好把新诗取次题
送郑琴士南游
壮游知不惮驱驰东望三衢信所之流水高山琴里趣阳春白雪马前诗岂无远道莺花好为有高堂鹤发垂慈竹满庭春酒熟归期须及燕来时
冬日牡丹
爱日微暄破锦丛永春园内小亭东虚疑玄帝为青帝却讶寒风变煖风松竹有情同晩节雪霜何处避春红眼前生意多如许可是能回造化功
寄汤半村
长安相见即相知千里那堪久别离夜雨寒灯劳远梦暮云春树动长思花明杜曲莺啼早天濶吴江鴈度迟芳草一庭书馆静煮茶何日细论诗
题印湛然链师画像
画史丹青妙入神毫端应怪写来真松风萝月闲中趣野鹤孤云物外身脉脉灵源清似水溶溶生意蔼如春风雷叱咤寻常事信是人间有道人
涵碧池
分得瑶池一镜开翠光澄彻净无埃雕阑昼永眠春柳文石秋深锈雨苔菡蓞多情红间白鸳鸯有意去还来无边风景供游乐细数行吟日几囘
涌金桥
长松修竹共阴森下有方塘几许深玉井遥分泉脉脉彩虹高卧夜沈沈昇仙有志空题柱过海无凭浪费心谁似主人襟抱濶芳尊吟倚曲阑阴
春日雨中
冷风冷雨过残春景物无多迹半陈色褪荼蘼红粉淡愁低杨柳翠眉颦翰林赋罢江沈月金谷楼高玉委尘自古兴亡皆有数达人何用苦伤神
同阎文振方伯仰晋卿宪副池亭小酌
绿荷池上小亭台红白莲花映日开喜共薇垣高士话况逢氷署可人来谩将景物酧诗句何用笙歌送酒盃坐久香风生白苎不知身外有蓬莱
春暮书怀
鸟啼花落减韶光节序相催有底忙堤柳絮多迷燕子渚蒲芽短露鸳鸯匡时献策知无补对酒吟诗喜欲狂况是眼前生意满濡毫宁惮索枯肠
寄戴松崖都宪【二首】
南北暌违思不穷远将音问托鳞鸿百年天地能容我此日经纶正倚公直遣穷阴囘淑气还闻浇俗变淳风西窗夜雨何时会樽酒留连一笑同
契合金兰独见君索居应叹久离羣乘轺只在商山外放棹难寻剡水濆霄汉功名推独步江湖声迹喜相闻画楼几凭阑干立目断天南日暮云
元夕分韵得红字
华堂灯烛影摇红此夕衣冠宴集同开口况逢时节好赏心休放酒盃空千年奎壁星重聚万里烟霄月正中情景可人须尽醉咏归还向舞雩风
送王尚文少参致政还金陵
霄汉功名志未伸便从岩穴问通津江东国士无双士林下闲人见一人门近清淮多白鸟堂开绿野断红尘五千书卷床头在旧业弓裘未是贫
送冯原孝郎中奉使还朝
建节宗藩册礼成鸣驺千里上神京宾筵此日看仪度虎榜当年识姓名五色长虹光不掩千金良璧价非轻趋朝正是阳囘日上苑迁乔听早莺
灞桥别意送徐进士还京
驱驰王事独贤劳使节煌煌又入朝红雨飞花长乐苑绿波芳草灞陵桥秦关百二山河壮京国三千道路遥宵旰只今图治切早施经济答唐尧
送王述之陞山西宪长
龙蟠金勑下长安宪副承恩又转官鸷鸟乘秋霜翮健法星垂彩夜光寒五陵父老遮骢马三晋云山识豸冠料得轻车行熟路片言折狱信非难
请人看梅
桃李争春不耐寒老龙独向雪中蟠孤标只许青松侣冷艶从教白眼看瀹茗赋诗聊醖藉巡檐索笑足盘桓合欢不是无盃酒似怪风情近牡丹
送耿好问亚卿癸西岳事毕还京
圣皇忧旱为斯民谒告名山简近臣千里亢阳过十月一时飞雪遍三秦大烹牲腯劳歆飨少宰精诚动鬼神归去金銮烦奏对于今民物已囘春
贺新亝兄书屋落成
宗藩华构俯层城小结书斋又落成满架香芸青馥馥一庭芳草翠盈盈可人兼喜留谈谑熟客频来免送迎孔思周情千载趣湛然方寸有余清
送大参邓松坡致政还乡
两封情疏达金扉乞得闲身故里归上国久依红日近内江遥望白云飞鲈鱼鱠美充珍馔孔雀袍新胜舞衣忠孝两全臣子分傍人应羡早知几
次韵留郑子初长史怀归
闲情未许寄盟鸥秦国衣冠第一流仙桂有香秋淡淡贞松无恙晚悠悠封王顾我犹青岁作相怜君未白头道谊始终期不负絷驹非是为私留
挹秀为宗弟永寿王东轩赋
叠石为山列画屏方塘如监对幽亭水涵云影连天碧峰送岚光入座青爽气逼人诗屡就清风扑面酒微醒等闲自有濓溪趣芳草长留翠满庭
读宁河武顺王邓氏世家録【二首】
手提一剑归真主百二雄师势独尊彤管铭功辉简册青门为庶泣儿孙东皇已去花无赖华表重来鹤有言六尺孤坟锺阜外谁将麦饭吊英魂
气节棱棱压万夫平生百战定寰区丹书铁劵当朝宠武略文韬百世模淮泗腴田惟旧业麒麟高阁有新图天家雨露东溟濶况是河山旧剖符
九日与戴松崖汤俟庵赏菊
门外衣冠次第来斯文良会喜相陪天垂晴碧雨初过菊带寒香花正开人世不须伤往事篱根聊共醉深盃东风指日囘春意还约书窗看早梅
送郑子初长史致政归南闽
作相亲藩擅德音蓴鲈忽动故乡心匡衡去国多遗草疏广还家有赐金绿野雨晴花雾煖沧江月白水云深悬知报主心犹在清梦还应绕禁林
送左廷珍宪使陞都宪辽东巡抚
十载西台着豸冠又迁都宪上朝端九重图治求贤急三辅怀恩拜别难宝监光摇关月冷高牙风动海云寒封侯自古多文士斗印期登大将坛
宴保安府池亭席上偶成
路入名园景最幽小亭如画枕寒流风生朱箔花香细日转雕栏树影浮篆袅香烟霏宝鼎酒倾玄露泻金瓯眼前便是仙家境跨鹤宁须阆苑游
惜红梅
暂离紫府入秦城水路迢迢数月程北客共知元有种东君谁料太无情羣芳各藉阳和力一树何孤雨泽荣醉里师雄呼不醒翠禽空绕月三更
次戴松崖韵以寓有怀
会合寻常叹不齐可堪南北复东西门墙化雨归桃李霄汉文星聚壁奎思逐杨花同滚滚望迷芳草更萋萋不知骢马今何处伐木空山鸟自啼
无题【四首】
阑干曲曲思依依风露凉生白苎衣瑶瑟调残金鴈冷玉箫声断彩鸾飞梦中说梦犹难信山上安山更不归囘首蓬莱三万里煖云明灭望中微
聚散无凭若梦中落花飞絮任西东金笼鹦鹉松语绿水芙蓉黯淡红晓镜芳华空自惜夜灯谈笑与谁同十年零落同心结不是侬家手未工
兎走乌飞有底忙相思应断九囘肠新声谩说朱弦好旧恨谁怜白画长玉虎水寒犹汲井金猊火冷尚添香星桥影淡秋无迹碧海青天路渺茫
楚雨巫云恰好时角声又起画楼西金屏綉褥空凝望锦字鱼笺亦嬾题藕断尚怜丝袅娜花深偏怪雾凄迷宵征莫道无眠处赋命从来自不齐
闺情【四首】
倚遍阑干白昼长更无情绪理新粧柳眉翠压春愁重桃脸红添粉泪香潮信有期通瀚海音书无路到辽阳自怜不及堂前燕双去双来绕画梁
午梦初囘玉漏长粉容香汗湿残粧箧中羞对班姬扇帘底空闻贾媛香暮雨几时归楚岫春心何处问巫阳闲来写就相思调一段新声自绕梁
愁中一刻似年长无复浓粧与淡粧玉颊痩来惭对镜罗衣闲却罢熏香丹枫有恨随流水白日无情易夕阳屈指光阴近重九嬾将黄菊傍钗梁
锦被难温觉夜长晓来无复学梅粧軃肩云鬓千丝乱记臂丹砂一点香问约有情缄荳蔲引年无意藉昌阳角声催起东楼月顔色犹疑在屋梁
送春
榆荚杨花乱舞风东皇何事去匆匆一庭芳草添浓绿满耳啼莺怨落红眼底韶华浑似梦人间乐事又成空临岐对酒情无赖殢雨尤云怅望中
心迹双清为汧阳王作
一片灵台湛碧虚此身真在水云居壶中秋月氷相映帘外春风草不除老鹤枯琴君子操牙籖玉轴圣贤书东平未必清如许俯仰无惭乐有余
送娄亷使克让朝京
玉骢腾踏使车轻宪节趋朝出雍城旌斾影摇晴雪冷佩环声振晓风清云中双阙星辰近天上重瞳日月明关辅年来尚雕敝好因前席论苍生
东轩为永寿王作
构得华轩府第东搏桑朝影上梧桐雨香砌草先交翠气淑林花早放红照眼帘栊迎旭日满堂宾客坐春风主人吟罢连枝句流水心期万折同
白云窝
为霖有待济恒阳暂托幽栖覆苑墙缥缈远连天漠漠氤氲微露月茫茫晴窗影堕琴书润午榻阴生枕簟凉苍狗白衣随变幻肯教飞梦落高唐
送吴元素长史致仕
缄情才上九重天乞得闲身宠渥偏四品进阶金带重五花裁锦茜袍鲜秦城况有连云第杜曲仍多负郭田我喜相违复相近沃心还望仲舒贤
元日遇雪
青帝今朝换物华故将飞雪逞豪奢嘉祥偏应三阳候枯树争开六出花耳底丰年先有咏眼前生意浩无涯粧成富贵应难并玉宇琼楼几万家
贺戴松崖陞都宪
薇垣迁秩贰都台荆楚风烟到处开恩命一函从北下福星千里又南来凤麟自古生明世廊庙于今用大材昨夜仰瞻霄汉上文光垂彩耀三台
送韩贯道都宪巡抚西夏
盛世筹边用老成魏公孙子复才名紫泥金勅来关辅大纛高牙建夏城杀气凛如秋气肃法星光并将星明塞垣自此烽烟净廊庙行看佐太平
送周国瑞总戎守镇西夏
金勅初颁五凤楼便催铁钺镇边州北来已破羌人胆西顾宁烦圣主忧千里旌旗山月晓一声皷角塞云秋酧功他日铭彛鼎定列麒麟阁上头
柬暹上人
千里劳师远入秦久闻医术妙通神坐中不问三生话指下求痊一病身早使惠风苏草木要令幽谷变阳春慈悲最是僧家事况是僧家最上人
中秋喜晴
三年好景忧中度今岁中秋大放晴万里碧空星彩烂满天凉露月华明桂香尊俎喷龙脑花拥笙歌咽凤声清赏不知更漏永只疑身世在蓬瀛
秋夜雨晴
雨余林暑尽消残凉气侵肤却素纨万里碧空秋淡淡一天清露夜漫漫桂香暗结黄金粟桥影斜涵白玉盘清思满襟浑不寐诗成还倚曲阑干
雨晴即事
好山排闼送新晴石迳苔乾步屧轻华屋日高飞乳燕绿杨风软听流莺也知守拙真成拙须信浮名未是名一笑未堪尘鞅累陶然醉咏乐昇平
白兎
金精孕秀产明时三窟祥生玉雪姿异种料应尘世少仙胎元是月宫遗氷崖卧处人难见草迳行来犬易知好共蓬山雪毛鹿去随阿母宴瑶池
映水芙蓉
花满平堤水满池水光花影净相宜蜀江霞衬千机锦海国蚕成五色丝镜里崔徽施巧手溪边西子露香肌本来色相皆虚幻恼乱鱼龙恐浪疑
舞风杨柳
灞陵桥畔晚依依摇荡春光力尚微汉燕身轻斜軃袖白蛮腰瘦不胜衣长条偏藉吹嘘力弱质难禁翦拂威寄语章台休摆乱风流态度有时归
春日写景
楼阁深沈画景长淡云轻霭散晴光柳堤风煖莺莺巧花径泥融燕燕忙歌管传声来别院秋千送影过邻墙青春莫负韶华好秉烛还须照海棠
访城南孝子庐墓
命驾来寻孝子居落花天气日长初乔松几个一双鹤老屋数间千卷书高塚己沾新雨露故家还守旧田庐纷纷肉食知多少侧耳高风愧不如
送修武伯还朝
亲藩封拜礼初成鸣佩依然上玉京千里河山旋使节一方茅土受宗盟春囘灞岸莺声早雪霁函关马足轻青岁功名须努力等闲莫负旧家声
送秋官车郎中还京
九重恩礼厚同宗天上仙郎远锡封袖带玉炉香馥郁口传金殿语从容秦关自昔山河壮汉省于今雨露浓看取归朝还使节定知飞步接夔龙
登城
层城百尺势凌虚四面青山列画图北极九重红日近南山双壠白云孤天连迥野迷高下烟抹平林淡有无长啸一声囘首处夕阳归鴈落汀芦
画眉次韵
宫様粧成忽自惊剩添螺緑转分明平铺秋水双蛾秀淡抹春山八字横颦学西施偏有态妩怜京兆最多情等闲莫对弯弯月只恐嫦娥也妬争
夜坐不寐听雨
积雨兼旬未放晴瓦沟银竹势如倾楼头画鼔三更尽牕下残灯一点明诗客此时偏得句旅人今夕不胜情悬知足慰三农望稼穑今秋定有成
过宫人墓
彩鸾飞去几囘秋枳棘丛深见墓丘艳骨香魂千古恨断云残雨一天愁故宫寂寂春何在落日??水自流啼鸟声中增感慨肩舆经过更迟留
四友轩
松竹梅花旧有名幽人又结岁寒盟翻云覆雨嫌时态傲雪凌霜有故情人物每同三益好丰标况是一般清相看冷淡空山里尔汝忘形度此生
春园行乐
漠漠轻烟淡淡风曲阑干外小池东莺穿高柳分晴翠燕掠飞花落软红好景只疑图画里新诗都付笑谈中及时游衍心偏乐鹦鹉深盃莫放空
与弟东轩
一遍赓诗百遍吟吟成犹未惬人心韵逢险峻尤难押句到新奇不易寻银烛烧残思处苦长髭捻断坐来深阳春白雪真稀少金石难同瓦缶音
望云思亲为陈公辅伴读赋
甘旨无由奉母慈晨昏常起狄公思孤云目断三千里寸草心悬十二时飞去不能身有翼愁来空自泪交颐谁知我亦伤情切忍诵当年陟屺诗
题陈叔振宪使鴈山永慕卷
家山埋玉几星霜游子天涯倍感伤宰木有乌风淅淅泉台无路夜茫茫当年独立心常在此日三迁教未忘貌得佳城随宦辙公余展拜泪淋浪
丘仲玉少参晩香亭
小结幽亭用意深西风开遍满篱金飡英自得灵均味把酒谁探靖节心冷艳不嫌秋色淡残枝偏耐晓霜侵主人賸有新裁句日对南山取次吟
借山楼为汤俟庵作
十二阑干百尺楼千年风景一时收不妨老子常开眼曾辱高峰为点头爽气隔帘时冉冉岚光浮座晚悠悠姑苏景物分明是底用思乡感旧游
净香亭
小结幽亭傍此君百年风雨任朝昏湿云侵晚笼茶竈高节凌寒落酒樽牕外有时摇翡翠风前终日散兰荪主人对此歌淇澳剩有清声远近闻
道中遇雪
前驱堕指折弓弦四顾茫茫失渭川初讶飞花连碧落还疑美玉出蓝田随车缟带真无异卷幔氷崖絶可怜谁道眼前非上瑞等闲三白是丰年
咏雪和苏长公韵【二首】
已密还疎乱更纎袭人寒气十分严可能端木皆成粟未必杨花却似盐冷咽铜龙沈晓漏声酣铁马战风檐晓来忽报红轮上仙掌依稀露指尖
长乐钟声散曙鸦九衢风力疾於车折残渭水竿竿竹拟徧梁园树树花沃野春囘千陇麦层檐氷缀万人家句清无奈茶烟湿捻断
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>