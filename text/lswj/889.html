<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,湛园集全文在线阅读,湛园集全文在线下载,大玄古籍书库">
<meta name="description" content="文集。清姜宸英(1628—1699)撰。八卷。宸英字西溟,号湛园,慈溪(今属浙江)人。康熙进士,曾官翰林院编修,又为《明史》纂修官,分纂《刑法志》。后因科场案牵连,。死于狱中。著有《西溟文抄》、《苇间诗集》、。《湛园未定稿》等。此集初自编未定稿,黄叔琳删定,十万余字。分序,记、书,论,传、墓志,墓表,题辞,说、题跋等七大类,收《江防总论》、《海防总论》、《白鹿洞讲堂图记》诸文凡三百余篇。其文宏肆雅健,有雄迈之气,宗杜甫而参之于苏轼,有北宋人风格。其诗格调高昂,颇有寄托。作者积渐勤学,所为文字不苟随人高下,">
<title>湛园集_姜宸英_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">湛园集</span> <br/>
          作者： <span class="inputVal" id="bkauthor">姜宸英</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]163298</span> <br/>
          说明： <span class="inputVal" id="bkdec">文集。清姜宸英(1628—1699)撰。八卷。宸英字西溟,号湛园,慈溪(今属浙江)人。康熙进士,曾官翰林院编修,又为《明史》纂修官,分纂《刑法志》。后因科场案牵连, 死于狱中。著有《西溟文抄》、《苇间诗集》、 《湛园未定稿》等。此集初自编未定稿,黄叔琳删定,十万余字。分序,记、书,论,传、墓志,墓表,题辞,说、题跋等七大类,收《江防总论》、《海防总论》、《白鹿洞讲堂图记》诸文凡三百余篇。其文宏肆雅健,有雄迈之气,宗杜甫而参之于苏轼,有北宋人风格。其诗格调高昂,颇有寄托。作者积渐勤学,所为文字不苟随人高下,近世作者未有能过之者,与朱彝尊、严绳孙, 号江南三布衣。有 《四库全书》本,光绪十五年(1889)刻本, 民国十九年(1930)刊全集三十三卷本。</span> <br/>
          封面： <span class="inputVal" id="bkimg">Z_19078.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]湛园集
[book_author]姜宸英
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]163298
[book_dec]文集。清姜宸英(1628—1699)撰。八卷。宸英字西溟,号湛园,慈溪(今属浙江)人。康熙进士,曾官翰林院编修,又为《明史》纂修官,分纂《刑法志》。后因科场案牵连, 死于狱中。著有《西溟文抄》、《苇间诗集》、 《湛园未定稿》等。此集初自编未定稿,黄叔琳删定,十万余字。分序,记、书,论,传、墓志,墓表,题辞,说、题跋等七大类,收《江防总论》、《海防总论》、《白鹿洞讲堂图记》诸文凡三百余篇。其文宏肆雅健,有雄迈之气,宗杜甫而参之于苏轼,有北宋人风格。其诗格调高昂,颇有寄托。作者积渐勤学,所为文字不苟随人高下,近世作者未有能过之者,与朱彝尊、严绳孙, 号江南三布衣。有 《四库全书》本,光绪十五年(1889)刻本, 民国十九年(1930)刊全集三十三卷本。
[book_img]Z_19078.jpg


[book_title]提要
钦定四库全书　　　　集部七
湛园集　　　　　　　　别集类六
【国朝】提要
【臣】等谨案湛园集八卷
国朝姜宸英撰宸英号西溟慈谿人康熙丁丑进士官翰林院编修初自编其文为湛园未定稿秦松龄韩菼皆为之序此本为黄叔琳所重编凡古文八卷又湛园札记二卷宸英少习古文年七十始得第绩学勤苦用力颇深集中有与洪虞邻书论选两浙十家古文事谓两浙自洪永以来三百余年不过王子充宋景濂方希哲王阳明三四人其余谢方石茅鹿门徐文长等尚具体而未醇不应浙东西一水之间一时至十人之多不欲以身厠九人之列盖能不涉标榜之习以求一时之名者故其文闳肆雅健往往有北宋人意亦有以也是集前二卷皆应酬之作去取之间未必得宸英本意然梗槩亦略具於斯矣集末札记二卷据郑羽逵所作宸英小传本自单行今亦别着於録不入是集焉乾隆四十六年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
湛园集序
余友慈谿姜子西溟负耿介之气介洁自将与世寡偶独好观古人书每比次其行事而论其是非成败得失必准诸理辞尽而意沛若有余其他所为文字俱不苟随人高下近世作者未有能或过之者也西溟少精举子业屡踬有司愈不喜诡随弋获前年己有以其名上闻者会格於例旋报罢故余尝谓西溟嗜古近癖而不能与时文定其荣辱之数名达九重而不能与流辈争其一日之遇西溟闻之殊不以介怀也日就余言古今文字有一定之的虽铢毫分寸不可踰越若学者则务与年俱进与时俱变耳终其身无得止法也以是益发愤欲尽屏人事并力以从事此道会奉有纂修之命治装北上裒其前後着为一集而中所芟汰者不下十之三四集成将挈之以行余视其才力雄富而一规於法拟古作者分量恢恢有余地然犹自署为未定藁即其志可知矣无锡秦松龄序
湛园集序
余识西溟先生三十余年矣固未能尽知海内之贤豪默数所及见以为不可及无如先生者而所如之穷穷且久久益自疆益不售亦无如先生盖三十年间人事之变化多矣姑勿论贵游子弟挟其声势气力弋取功名意满以去即穷老失志覊孤侘傺不平之士屡踬久困塲屋中晩乃终得一当以不负其豪於平生者比比也而先生乃独如故夫穷亦何病然至斯极矣先生负气至高不肯浮湛俛仰岂亦有嫉而挤之者与廼辄相左如此可异也方徵博学鸿儒时廷臣得举所知余亟欲以先生荐院长叶文敏公约同署名会公宣入禁中待之两月及余独呈吏部己不及期矣睢州汤先生後主试浙中叹息语同事暗中好摸索勿误失姜君竟亦不能得也自是之後每榜发诸公无不以失先生为恨至乃名彻
圣主之知而冥冥之中卒或尼之与夫诵南山之句傲逆旅之中者其不遇更奇而深足悲也然先生一不以介意益肆力於诗古文辞挟其高洁轶尘之骨韵而出入斟酌於古大家一句字之未安不轻出也久之自定其古文若干首犹名之曰未定稿问序於余余窃喟夫恃才睥睨意轻一切者多也衙官北面大儿老兵讵长风流徒资儇薄丁敬礼有云後世谁相知定吾文者王文宪尝出所作属任彦昇改定曰後世谁知子定吾文文章於道未为不尊知之寸心俟诸来者岂易言定乎先生盖孤诣入微而用心益细也其意直追古作者上下惟恐有毫厘缺漏未满之处其取精可谓奢而亦己贪矣造物之所予不能两有而於才名尤靳焉成此亏彼其穷故宜即使遇亦未必不穷古之取上第为朝官而以文章自名者其颠顿狼狈岂少哉嗟夫穷达何足言正悔不读书耳如先生者足以乐而忘老矣长洲韩菼序

[book_title]卷一
钦定四库全书
湛园集卷一
翰林院编修姜宸英撰
序
恭颂
巡视淮河
临幸江浙诗序
【臣】闻巡狩着於虞周有五载十二岁之别肆觐徧於方岳垂陈诗纳市价之文虽时有不同而举无非事要皆法天行之不息求民瘼於永宁为神圣惓惓之至意也然或千乘万骑之纷驰必致诸司供设之滋扰钦惟我皇上德光上下治洽平成文物声名丕观谟烈之盛干戈挞伐无殊缔造之奇至化翔被於无垠休徵协应於有象惟是淮扬下流为河漕要地往者
廵游至止上厪
宸衷捐内帑以凿中河历海壖以疏下淤漕既无虞河行就理至今而上溯
南廵之岁月又旷历十年矣水势不常浸成下溃民方忧乎尧垫
帝旋切乎禹思爰降
明纶
躬亲閲视以今年二月癸卯吉辰恭奉
皇太后銮舆南幸兼以省观民俗上悦
慈心同黄姚东狩之期为青阳布令之始舟皆鱼贯岸絶骑行乃裹餱粮悉先储峙驿递无顿置之苦役夫丰扉屦之资是以所过郡邑桑柘之行列不乱市肆之闤闠寂如篱落声讙与櫂讴而偕沸旄倪目送随帆影以俱长然後
驻跸河干沿流上下
命司空以授方略约河伯以就疏排经画必出於万全无容苟且而贻事後之悔堤防悉期於可久勿恤多费而烦再举之劳既喜行地有时犹恐民天未足
诏截漕粮先後二十余万石赈贷各被灾州县银米无数虑如此其周也德如此其厚也於是吴越父老望幸益勤缙绅大夫连章上请
皇上俯念而怜之乃不辞远涉曲狥其意
躬奉
皇太后渡江而南历览山川只奉
色笑顾以沿途所见闾阎生聚视昔少殊谓有司抚字之未周则奨廉惩贪以肃官方蠲税停征以苏农困裁征关之浮额旅集千航罢煮海之增输烟开万竈寛罣误赦眚灾以启人为善之途广生徒校骑射以辟人功名之路而且敬修前代之陵寝优赉百岁之耆氓诏旨朝宣温文轶於西汉封章夕发旰食过乎周文褒贤德以降
宸章尽是丽日辉云之翰墨对江山而发
睿咏无非高天厚地之襟怀盖
皇上体德惟乾视民犹子
圣学迈隆於千古
神谋卓絶於百王而又本之於至诚推之於大孝所以銮舆未届而童叟欢迎
翠葆将旋而攀援载道兴盛事於十年之内沛
恩膏於三月之中河淮既已底定齐鲁悉被沾濡自古帝王过化存神之妙诚莫盛於今日者也【臣】向因编纂之余谬应射之选恭荷
皇上念【臣】老生食俸有日拔之俦辈置以殊科自愧衰庸报称无地谨制七言律体八章上祝
皇躬之仁夀敢窃比於扈从如亲觌乎光辉执卷多惭濡毫增悚
恭制荡平沙漠恺歌序
【臣】闻王者之师有征无战其不得己而用兵非为生民除患害万世贻治安则勿举也我
皇上文武圣神之德度越前古自
御极以来削平三蘖内消藩镇尾大之虞开郡海疆外控扶桑万里之国
神枢阖辟出天潜地
庙算指画雷动颷驰固己遐至迩安中外禔福埀卜世无疆之祉矣厄鲁特噶尔丹者向蒙
国家覆庇厚恩不知感激反肆其爪距屡惩不悛皇上於是恻然思为民除之以为寇不可长不一劳则不永逸也乃上稽於天内断於心遂下
亲征之诏令所司储峙既周分师三路
帝车中运禡牙之日祥风来应军行出境属国羣瞻自初发迄於
回銮首尾才八十日已絶大漠渡克勒河朔徧躏贼境至於拕诺山逼巴顔乌喇贼方惊我师从天而下喙奔不暇而
皇上所遣西路大师已分师逆击大破贼於昭木多地方矣夫亲屈万乘之尊远临絶辔之野劳身损膳以为民攘患至仁也大计一定不挠衆阻不避艰险平行大漠若从枕席上过师黄钺一麾所向披靡三月之间顿成扫荡至勇也若至选将授律决胜帷幄因机制变鬼神莫知此非天下之至明极圣不足以与於此【臣】草茅下贱蒙
皇上拔置史馆纂修明史复分纂
大清一统志屡因
顾问及【臣】名字至今糜俸一十五年念
君恩深厚未知图报之地值肤功告成还师饮至普天率土无不额手称庆喜遇昇平若夫作为文章以敷扬盛烈【臣】忝列词馆亦与有职焉谨案周礼大司马王师有功以恺乐献於社大司乐王师大献则奏恺乐恺乐者即後世铙歌鼓吹之所本也汉世谓之恺歌【臣】愚不敢妄拟前人之作自同雅奏辄制成恺歌十章虽辞义浅薄惧不足以发皇
圣功万一特区区欢爱之诚怀不能巳或亦使天下之仰懿铄希末光者谓【臣】身依辇毂耳目所亲闻见以视他日金石之奏竹帛之传亦有足考信将来者也谨稽首顿首撰列如左
东祀草序
丙子秋
皇上北征凯旋以祭告武功之成遣使四出翰林院侍读学士溧阳史先生奉
命祀少昊帝尧陵寝先师孔子阙里当是时先生之不出京师十有六年矣自释褐中秘校书内殿起居在钩陈豹尾之间枚马之赋颂苏李之应制其余游览登涉未数数然也及乎揽辔出国门云山入目奇思横流数衔
命就道之日至讫事还朝共得诗六十四首其只谒陵庙则肃穆峻整凭吊山川则俯仰悲壮酒塲文会之激昂而趣逸思亲怀远之凄怆而情深体擅衆美不主故常然先生之诗实非有变於前也独其天然自得之趣根抵於性灵藻绣於学植至是而始畅所欲言耳张燕公王右丞岂曾学为山林枮槁之习哉乃燕公居岳州所作音调凄婉备骚人之情思右丞望春兴庆陪宴从游与其辋水云溪竹洲花坞之逸兴何以异哉盖古之达人君子以泉石烟霞为性情之穷之显无往不存虽然使山林枯槁之辈终日含毫以求肖其所为萧散闲远者而已不胜其寒窘之态矣况於清庙明堂煌煌巨制其可矫而为之与今
圣人有道区宇寜谧二三儒臣出奉简书入资启沃以发为咏歌蔼然治世之音天下将有想慕其遭际之盛如在皇古邈不可即者顾某以老生浅学犹得逡巡其後辱先生复命之序出其荒芜之辞以窃窥见夫作者之意旨何其幸也
史彚序
太史公司马迁变春秋编年之例作为史记後史家皆仿其体而因史记成书者又数十家或发明义例或诠释音韵或训诂名物皆得以其名自列於後世江都前孝廉元长先生之史彚亦是类也孝廉分史记所载为十集立治原正学将略诸门文与事各以类从使读者知太史公所作其关切於治道人心如是其不苟可谓司马氏之功臣然迁遭难困辱自序其着书之旨历引文王孔子以及屈原左邱明孙子吕不韦韩非之徒而曰此人皆意有所郁结不得通其道退而论书策以舒其愤思垂空文以自见孝廉遇时变迁凿坏肥遯者三十年所寓意惟在此书此与太史公着书之旨何异而孝廉之苦心尤有难与流俗人言者读者当自得於文辞之外也孝亷有孙曰绳武字存恕惧手泽不传徧求於有力者谋梓其书以与余有文字之知故不远数千里来请为序史公之後惟外孙杨恽有闻誉孝廉遂有象贤如吾存恕者此可谓幸已
晋执政谱序
古之贤执政相继於时传累世而不絶者未有若晋之盛者也盖晋以上卿将中军执国政必博谋於衆而後用之故其举不失而自文襄以後世为诸侯盟主者无他以执政之得其人故也按春秋传晋执政终春秋之世十有九人文公四年蒐於被庐谋元帅赵衰举却縠曰说礼乐而敦诗书城濮之役先轸以下军佐超将中军上德也箕之役先且居代父将之蒐於夷用狐射姑而阳处父复蒐於董而废之立赵盾焉其重且难如此赵盾之後次却缺次荀林父次士会次却克次栾书次韩厥次荀罃次荀偃次范匄次赵武次韩起次魏舒次士鞅次赵鞅以终春秋而晋亦分矣凡此十九卿者大半皆晋之选也当是时与晋匹者莫齐为强而高鲍之族无闻焉楚置令尹其世数姓氏皆可考然贤奸互用治乱相半不得与晋比晋自赵文子後政在侈家韩宣子为政不能图诸侯则执政之权始移於大夫矣大夫多侈求欲无厌其弊皆始於执政韩宣子受州田於郑而易之乐氏范献子取赂於季孙晋是以失诸侯楚囊瓦私裘马之利囚唐蔡二君二国叛之几至亡国则皆贪利阶之祸也甚哉利之为害於人国也盖执政好利则百官尤而效之将惟利之是图下以浚民之膏而上以奉君之欲则其国必贫执政好利羣臣皆贪冒无耻则风俗坏而尊君亲上之谊衰攘窃盗贼之祸作士大夫廉耻不立小民廹饥寒轻犯乱则国几何而不亡赵文子游於九京曰吾所归者其随武子乎利其君不忘其身谋其身不遗其友而文子亦生不交利死不属其子焉是以能光辅晋国夫范宣子贤执政也子产犹戒之以非无贿之患而无令名之难况下此者哉余故比次却縠以下综其行事而谱之观其所以盛迹其所以衰诗曰秉心宣犹考慎其相晋之盛衰亦有国者之明鉴也可不慎夫
唐贤三昧集序
新城先生既集古五七言诗各如干卷复有唐贤三昧之选盖选五七言者所以别古诗於唐诗也然诗至唐极盛矣开宝以还盛之盛者也选唐诗三昧者所以别唐诗於宋元以後之诗尤所以别盛唐於三唐之诗也昔夫子删诗不斥郑卫而三百篇中有淫辞无俚辞俚之病至於无所不尽既无藴藉停蓄之意于中则其于言也求其依永而和声必不得矣夫郑声之宜放以其淫也然其声故在也诗至於无所不尽而俚将并其声而亡之而风雅委地矣故朱元晦谓今人之诗如村里杂剧诚恶其俚也然今人之厌苦唐律者必曰宋诗且以新城先生尝为之此知其迹而不知其所以迹也先生自序此选谓别有会於司空表圣严沧浪之旨录盛唐诗尤隽永者自王右丞而下得四十二人近时能诗家每极论严以禅喻诗之非而於高廷礼之分四唐则按以当时作诗者之年月而驳之曰燕公曲江亦初亦盛孟浩然亦盛亦初钱起皇甫冉亦中亦盛夫诗不可以若是论也余以毛诗考之作诵之家父见於桓公八年来聘十五年来求车为东迁以後之人矣其於诗也不害其为小雅黍离行役之大夫及见西京之丧乱尝为东迁以前之人矣其於诗也不害其为王降而风故初盛中晩亦举其大概耳而盛唐之诗实有不同於中晚者非独中晚而已自汉魏及今有过之者乎盖论诗之气运则为中天极盛之运而在作者心思所注则常有不及其盛之意所为不涉理路不落言诠言有尽而意无穷拟之於禅则正所谓透彻之悟也不求之此而但廓落其体规取浮响慢句以为气象而托之盛唐此正嘉来称诗者之过也於前人乎何尤或曰然则唐文之与诗何如曰论诗於唐以後与文不同古文自韩柳始变而未尽其徒从之者亦寡历五代之乱几没不传宋初柳穆阐明之於前尹欧诸人继之於後然後其学大行盖唐与宋相赓续而成者也诗至中晩已小变王元之辈名为以杜诗变西崐之体而欧苏各自成家西江别为宗派至南渡而街谈巷语竞窜六义其间能以唐自名其家自放翁石湖而外不可多得或者谓反不如西崐之浮艶其声存也然则是集成而复唐已坠之响於千有数百年之後庸讵非承学者之甚幸哉余闻先生里居着文溢百篇尝谓今之学唐宋为古文者逐貌而失神余文所以矫其弊意者论文於今日亦其当变之会乎乃余数请而秘不以出也故今所论列止於此
奇零草序
余得此於定海命谢子大周抄别本以归凡五七言近体若干首今久失之矣聊忆其大概为之序以藏之嗟夫远塞风寒羽书旁午身历戎行而沉星陨气於穷荒絶岛之间犹能自出其光焰以为有目者之悲喜而幸覩虽揜抑於一时要以俟之於百世欲使之终晦焉不可得也客为余言公在行间无日不读书所遗集仅十余种为逻卒取去或有流落人间者此集是其甲辰以後将解散部伍归隐於落伽山所作也公自督师未尝受强藩节制及九江遁还渐有掣肘始悒悒不乐而其归隐於海南也自置一椑实粮其中誓粮尽而死逻卒至门忽有二猿跳踯哀鸣牵裾尼之公乃毅然出就执既被羇会城远近人士下及市井屠贩卖饼之儿无不持纸素至羇所争求翰墨守卒利其金钱喜为请乞公随手挥洒应之皆正气歌也读之鲜不泣下者独士大夫家或颇畏藏其书以为不祥不知君臣父子之性根於人心而徵於事业发於文章虽历变患愈不可磨灭历观前代沈约撰宋书疑立袁粲传齐武帝曰粲自是宋忠臣何为不可欧阳修不为周韩通立传君子讥之元听湖南为宋忠臣李芾建祠明长陵不罪藏方孝孺书者此帝王盛德事为人臣子处无讳之朝宜思引君当道臣各为其主凡一切胜国语言不足避忌余欲稍掇拾公遗事成传略一卷以备惇史之求犹惧蒐访未徧将日就放失也悲夫
尊闻集序
韩退之集序文者贯道之器先儒驳其本末倒置是已然所以谓文为末者文不与道俱故也善乎濂溪之言曰文所以载道也文非道何以载道轮辕饰而不为虚车者以其所载者道也其载之者亦道也文特其形而下者耳岂得谓道自道文自文乎然车不载物始谓之虚车任有物焉充之斯不虚矣文不载道而诡谲诞漫淫艶剽窃之词胜虽有载焉岂得不谓之虚言哉既谓之虚言夫其离道愈远也而鄙之为末宜矣今之为文者大抵有二其为诡谲诞漫淫艶剽窃者常薄儒先之说为无用用之不足以成家而见为迂腐及视其所为按之其中无有也矫其弊者奉一先生之言亦步亦趋惟恐失之而不知有超轶絶羣者在谓其中盖有物焉则亦无有也若此者犹不得谓之虚车已乎尚书泽州说严陈公病之公之为文也其初涵泳於六经四子之书排二氏之虚妄斥儒家之异论一折衷於新安朱氏而择其尤粹者以立之本於法则左国先秦两汉朱子之书无不取於体则唐宋元明之作者参伍焉无不备犹未敢以自信也久之集始出合诗文经解杂着共得八十卷某受而读之见其理弸於中而文暴於外其所言者皆得乎性情之正而所述者无非仁义道德之旨也则可谓富哉信乎其为载道之文欤虽然夫无所於载者谓之虚车可也车既饰矣载既美矣执策者从之或东焉或西焉或南焉或北焉虽终日驰不至矣公方以道济时其笃於践履发於事业而施泽於生民者孰非其文之至其所载於册者此是也不东以西不南以北从其道而随所之焉虽重且远有不至者哉读是集者可以庆公之遭而无病於道之难行矣
日下旧闻序
古地志九丘之所述土训诵训之所传不可得而闻矣禹贡於帝都首列冀州仅两言而举余州所至可知其境界因以见尊京师示王者无外之意此书之体例也商颂称亳都曰景员维河景景山河大河员言大河之旋绕於山文仅四言而山之高大水之萦回形势之雄壮险固俱粲若指掌此立言之法也文王治岐及丰二南所咏多在江沱汝汉之间无一言及於岐丰土俗者举远可以见近也盖诗书之言约而该其旨微而显而志有地理为史家者流义取详核辞有不必然者余观自古帝王建都之地多且久莫如关中今则燕京而已关中自汉黄图外若葛洪薛寘萧贲之所辑无虑数十家独唐韦述所譔西京记宋宋敏求演之以为长安志十卷最称淹博若燕剏都於辽历金元及明更世七百余年其名虽燕旧而西自恒山滹沱易水以属之邯郸为赵地西南漳卫为魏及邢卫之境东南自大河附之海为齐接壤盖奄有数国之封略故其所录不得不广其建国於五代抢攘之际非有周文武成康之基业与秦汉隋唐以来声明文物之旧也而故典缺如蒐辑者尤难之友人秀水朱君竹垞检讨居京师久乃博采经史子集几千卷及游览所至所访闻於遗贤故老者集之为日下旧闻分为十门搃其卷得四十有二间以已意辨论其疑似援据精确辞雅意畅前此未有其书也盖自郡国寰宇之有记至元始编为大一统志明踵而修之其所载者天文分野户口贡赋山川城郭宫室坊市津梁庙寺陵墓之名数与夫各郡邑之人物土宜亦云纪其大凡而已矣若夫历代迁徙因革之不同风俗好尚图史金石彝器渊沈土瘗山铭塜刻之剥蚀残脱而仅存者人妖物眚仙释怪诞虞衡之所志灵异之所录禽兽草木诡形殊状非是书不备也诚能仿其例於十三布政司志各配以是书行之志为之经此为之纬识大识小兼罗并蓄学者一开卷而坐见六合之内极古今之变岂不甚快惜乎竹垞已老而作者之不易得也是编掇拾止於前数朝轶事然观其所述非徒以侈浩博也其於世运隆替君臣谋议政治民风得失之故了然矣法戒之实不在是与其以翼经而补史之所不及者尤作书之深意不可以不察也
姚石村南游日记序
初虞山姚子石村赴粤东观察蒋使君之招以甲子岁八月自金阊发舟十月抵粤省署又一岁还吴道途往返所经必有诗诗必先以小序指次分明详略有体名为南游日记以投余於京师余才一开卷而江山万里恍然入目此岂非所谓摩诘诗中有画者乎石村故善画昨余过慈仁寺海棠院见其画壁老松排空偃盖蚴蟉奇特赵恒夫黄门书侧谓石村与王石谷山人俱出虞山同师指授画格故不相下今石谷名重天下而石村旅况寥落如故故时令其画壁以当子昂之琴其为名流爱重如此然黄门之所赏犹以画也余观石村诗虽不工於画亦自有足传者独蒋观察序以奉
命绘舆图特招致姚子董其事又不知观察之所赏於石村者?竟於余与黄门何如也观察下世久石村尚存其序於集中盖已不胜一人知已之感矣
万青阁全集序
君子之立言也内必有其实之可循外必有其事之可据内无其实也外无其事也然而其言传焉则君子勿贵也况乎其言之断断勿传也亦终归於无有而已矣所谓实之有可循者其理足乎已故其词溢乎外若宋儒先之说关闽濂洛之书尚矣所谓事之有可据者其见利害明故其决成败审若赵营平之议兵事贾长沙陆敬舆之言治道是已是人者非今所尤急急求之者与今观赵给事恒夫所着书其几是与给事初仕为交城令今岁夏从弟友棠为晋游自交城来为余述其邑中父老言邑境聨塞距河绵亘一千里自明季寇盗盘聚积为三晋害累任兹土者噤不敢问幸俸满无事去自前令赵公至即计除贼既钩得其姓名与所囊槖部署已定一日大会饮宾客密谕司更者促其筹夜中报五皷客未散装出门徉为閲军於邑西之静安堡者虽所偕将卒逮丞尉俱不知行四十里黎明休军始下令分骑步入山搜剿贼侦者官军不由西路乃从北入遂大惊相告各奔溃堕崖堑死无算留二旬尽诛其头目二十余人余或死或降无脱者而民间寂若无闻百年大盗根株尽拔邑遂安枕至今复欲为民开高离山凿岩石一千余丈通水道出之龙门渠溉田十万四千余顷功未及成而去而生祠遍邑中犹尸祝之不絶也余闻之而叹曰明之末季盗起秦晋交静诸山逼处太原左掖尤为渊薮当时经略督抚大臣辈出抚剿失成算寇起一方蔓延楚豫卒之糜烂徧天下使得给事者一二人付之兵柄相犄角其间则皇甫真朱?恢荡之功不难再奏惜乎给事所试止一邑其生时之幸而不可谓非其才之不幸也其所上当事书及檄移案牍言用兵方略贼平善後事宜条晰动中窽要发越震掉文采横溢彼岂暇沾沾为文士之习哉不期文而文自生者所谓利害明而成败审也君既以功擢郎署改授谏垣会有謡诼翻然远引既
上知其枉诏起来京犹偃息寓园往来信宿僧寺闲与客把酒赋诗鬪奇角险一韵或叠至数百首不止或者谓给事於世非果恝然聊藉是以耗磨其壮心然耶否耶然观其窈渺巉刻而一本骚人之旨其中之所存必有深思而默会於文字之外者则请以俟後之君子
董文友文集序
余自去年冬即立意不愿为文字将归而键关以息吾志而未暇也余之所不愿为文也尝与董子文友言其故董子以为然昔元黄文献公之论文曰作文之法以羣经为本根迁固二史为波澜本根不繁则无以造道之原波澜不广则无以尽事之变此言约而能要宋文宪公屡称之以励学者余少嗜书於古人之微辞眇义亦能时时猎取涉其藩篱既奔走於科举之学十五六年见时之所谓科举者非独无藉於古人虽其音节之稍似则同辈者羣指以为譁笑不待试之有司而後知其抵牾也於是姑暂释其所学随时骫骳务悦於观者之目乃学废而所求益以不遂始自念得失有命少壮不可复得将竭吾之年岁以深探於六经之旨二史之法然後放而之於百氏使其发於文章而道之粗有闻焉其可也然窃观今之为古文者日益衆迹其所为又不殊於向之所为科举之业者以号於人曰唐宋已西汉已特不知彼之所谓唐宋与西汉者果不尽非耶其已可传耶今为科举之业则吾滞而彼速化焉彼之变而为古文而可传者安在其不可必也吾第归而求之俟其学之至而确然有以自信於中毁誉得丧之不得而入如是者虽终吾身可也传不传奚有哉吾之所言於董子者如此今年董子刻其集成属余为序余读董子之文称引繁博根蒂经史吾之所欲为董子言者董子既已习闻之虽董子自视若不足然极之变化以要其至吾知其无易於是而已余与董子同应举有司两人年又相若乃董子独能卓然自信成一家言不待余之久而知悔此则余之所有愧於夫人也
怀葛堂文集序
友人寜都魏徵君氷叔虽隐居不仕益读书好观古治乱之迹以逆揣其成败得失之所以然所着书已略见其意者有左氏经世一编康熙戊午年或应诏以博学宏儒荐竟不可起有弟子梁君名份字质人徵君谓可以传吾学者自徵君没後数年而君来京师出所为怀葛堂集示余其为书钩贯经史包括古今以立言究其旨归尝慨然有济物之意何其一似吾徵君也使梁君而得志则徵君之学得矣然君言师志退守穷约年过四十不求仕故其身愈困着述愈富今徵君没既久而其学愈重於天下者亦君之力也君尝参幕西陲着西游图说未及成书适抚寜按察张公前驻节西安以千金资君纵游塞上君以孱书生随数骑结束出关徧历河湟四郡以极之朔漠重地览其山川城郭之险隘退而历讯之老将戍卒得其可以资守御习战攻者凡用兵之地所至各绘之图图有说西塞三边部落二千里之形势了然在目是书余尚未得见以君平时着书所尝闻於师者观之则信乎其为有用之学矣夫智谋之士俛仰规画乘时抵隙以赴功名之会亦时有所论述及试之有效不效者其为已之私胜也苟利於已将不难缘饰利害冀以速售其说已尔君於世无所求於已无不足而又其识足以权变其笔力之驰骋足以逹已见而言人之所不能言则其书之成以为世利益无疑也余滋喜徵君之得所传因牵连及之
红兰室诗序
红兰室主人诗三种一红兰室集一玉池生集一出塞集与其客朱君襄顾君卓校讐既定都为一编凡若干卷尝考汉时贤王称河间东平两王皆好经书被服儒术然河间传离骚东平能赋颂歌诗此外惟长沙广川见於艺文志者辞赋数篇仅存其名而已盖作者之难也窃怪唐以诗取士振风雅於六季淫靡之後哲匠代起四百年间而宗室有属籍者其文辞转不少概见即汝阳汉中兄弟与高杜诸公游所谓文雅见天伦者宜其皆有之而至今篇什寥寥岂其先有而後失传耶抑王侯之家声色靡曼足以移易其志气虽有文采过人之姿亦将迷溺而不得出也今
皇上天纵神圣覃思六艺
睿藻所被云汉昭而江河流其间左右珥笔赓扬之盛蔚然挈一代之着作与雅颂比隆已惟是作屏
王室实有其人红兰室主人者乃先安亲王之季子而今王之介弟也自某留都下不敢轻有曳裾主人延之至再不敢固守不见之义今年冬始随使者至邸出其所为三种集者酌酒而属为之序窃不揣固陋评其诗於两集中体兼浓丽清逸者义山致光之遗调也奇情慷慨湍驰飈激而不可遏者出塞诸咏鲍明远之跌荡高逹夫之悲壮也主人年少修谨学古之外无他嗜好尤爱礼文士与敦布衣之交见者无不厌心而去夫河间东平之得称贤者惟其能读书为善也而汉时诸王之名能诗者亦卒莫过焉今主人之贤其视汉二王无所逊则其发而为诗也固有不求工而不能不工者矣朱顾二公皆吴中号能诗家主人日与唱和亲礼之厚甚尝传言引陈思王书百世而後谁定吾文之语请余掎摭其利病虚怀若此於诗方日进而未已也然则吾今之所叹为絶工者庸知俟之他日不更有大异於今日者耶於以鸣
国家之盛业而跻斯文於两汉之盛其自命甚重吾又何足以知之
古香斋集序
古香主人手辑其近诗自出居庸关至边外忆友诸什为出塞诗附以还京後诸作合之共为一卷丙子春皇上亲征漠北命主人驻守归化城防寇奔逸路任亲贤贤也按归化城在唐丰胜二州境主人与其从行生徐兰按之图经谓隂山千余里草木茂盛多禽兽为匈奴苑囿今大同起西阳河堡边外之山皆斥卤惟此山土暖而幽深夏多奇花卉山脉甚长知即古隂山也又地里志朔州有连山其山中断两峰峻起名曰高阙亦与今归化城西北山所开之阙合王昭君墓在其地至今其塜草木犹青云是隂山高阙皆在归化城界内此昔赵武灵之所经营而秦蒙氏父子汉卫霍诸名将所往来提戈用兵处也主人治兵之暇按辔循行周视险隘在在皆有经画遭遇
皇上神武天授师行出境捷书屡报谋臣猛将无所用其智勇因得以其间与客登临怀古风乾草枮之际极目萧条思从中来每一诗成辄令壮士歌之其音调激昂悲壮闻者无不扼臂增气志逐伊吾之北者及荡平既奏归卧朱邸良夜桂苑清啸孤引萧然若不知有戎马之事其自号谷园荷锄而诗之闲旷恬适亦如之矣古之有道者随时舒卷不滞於物即其所传只言片语犹足以宏奬风流而况乎处昇平之运以发为文咏之盛如是顾不足为论世者之慨慕也哉
燕山偶草序
余在都数闻於士大夫有素堂禅师者自南方来此虽寄迹方外性特疎放京师老儒夙将诗翁谈客所聚处多乐从之游论经说剑茗饮而赋诗者坐榻中日以数辈师攘臂其间豪气勃勃不自禁而皆醖酿之以为诗所居城西郭圆教精舍寺中戒律精严禅板肃穆师或时与客言咏至夜挽留不听去笑呼声出户同侣至阖门惊避明日客去而诗成长篇短韵已藉藉播人口矣余自海淀归枉道访之师一闻余至相见遂如旧昔刘梦得论江右僧诗谓如么弦孤韵渐入人耳非太音之乐贾法曹行道苦吟垂老成就止传五字岂若师之触景兴生落笔泉涌滔滔有国士之风也师貌臞善病少噉余传以涪翁服兎丝法逾月来报近胃强加饭日数匙矣计今身益健诗思亦当益雄然余以髪齿衰白尝欲拨弃书卷栖心静境师学佛者徒方将裒辑其诗沾沾问序於余何耶其言吾教中以无离文字说解脱相为第一门事苟其足寄吾道虽谓之解脱可也即其所论诗有超於今之禅者一等矣
祭告纪行诗序
辽阳古幽州东界自汉开四郡历代为战争地东汉崔亭伯三国管幼安邴根矩侨居甚久未有所纪录而自唐以来士大夫之往来其地者题咏亦不多见何哉岂非以其僻处边徼风土荒陋无以发骚人羇客之逸兴而助其苍凉怀古之思故虽今志乘家多方采辑亦无得而传焉本朝肇基东土
陪京并建
陵寝宫阙所在周庐环列官廨棊置野有干掫馆有饔饩仕宦者指以为都会盖声明文物之盛视昔有加矣然风雅之作犹寂乎未有闻也岁戊寅秋今大鸿胪阮先生以通参奉
命祭告辽太祖陵出雄关经长城望渤海睇毉巫闾往返间得诗数十首壮言慷慨沉辞怫郁杂以比兴间以讽谕有风人之旨焉自此而风雅继兴有日矣然先生轺轩所至仅锦州太守所治地使过此六百里观留都天险营建鸿丽感丰镐之遗绩慨然而赋比於孟坚两都平子二京之作顾不伟欤盖吾读纪行诸诗知其才之足为此不难又惜其限於所至地不得早为之也
王阮亭五七言诗选序
文章之流弊以渐而致六经深厚至於左氏内外传而流为衰世之文战国继以短长之策孟荀韩庄之书奇横恣肆杂出而左氏之委靡繁絮之习冺焉无余矣此一变也自是先秦两汉文益奇伟至两汉之衰体势日趋於弱下逮魏晋六朝而文章之敝极焉唐兴诸贤病之而未能草也迨贞元大儒出始创为古文易排而散去靡而朴力芟六代浮华之习此又一变也惟诗亦然自春秋以迄战国国风之不作者百余年屈宋之徒继以骚赋荀况和之风雅稍兴此亦诗之一变也汉初苏李赠答古诗十九首以五言接三百篇之遗建安七子更唱迭和号为极盛余波及於晋宋颓靡於齐梁陈隋淫艶佻巧之辞剧而诗之敝极焉唐承其後神龙开宝之间作者坌起大雅复陈此又诗之一变也夫敝极而变变而复於古诚不难矣然变必复古而所变之古非即古也战国之文不可以为六经贞元之文不可以为两汉明矣今或者欲狗唐人之诗以为即晋宋也汉魏也岂学古者之通论哉余尝譬之富人之室其子孙不能整理日即於坏废後有富人者居之閈闳崇如墉垣翼如非不霍然改观也然寻其途径则非问其主人而支????已不可复识矣夫六朝之颓靡固亦汉魏之支弧也唐人之变而新之其霍然改观固然矣无亦富人之代居而不可以复识者乎故文敝则必变变而後复於古而古法之微犹有默寓於所变之中者君子既防其渐又忧其变也新城阮亭王先生五言诗之选盖其有见於此深矣於汉取全於魏晋以下递严而递有所录而犹不废夫齐梁陈隋之作者於唐仅得五人曰陈子昂张九龄李白韦应物柳宗元盖以齐梁陈隋虽远於古尚不失为古诗之余????唐贤风气自为畛域成其为唐人之诗而已而五人者其力足以存古诗於唐诗之中则以其类合之明其变而不失於古云尔先生之选七言体七言虽滥觞於栢梁然其去三百篇已远可以极作者之才思义不主於一格故所钞及於宋元诸家至明人则别有论次焉学者合二集观之以辨古诗之源流而斟酌於风会之间庶乎其不为异论所淆惑矣集中分别部次具有精意已见先生自为凡例中不备述
朱竹垞腾笑集序
腾笑集者友人朱君竹垞所自名其入仕以後文也余癸丑在京师叶文敏公得君集读竟叹曰古雅固所不论尤难其无一语夹杂是时君方袭处士服溷迹公卿间文敏所叹为其能不为世俗语也後君起制科声誉焯然自贵公豪家五方游士无不欲丐一言为重君伸纸舐笔日尽数牍或非其雅意所欲为倦则随手应之咸足其愿而去以此积文至多君裒为集若干卷示余余曰是不可以负文敏为削其冗长者存仅十之五六既取而观之则精彩血脉焕发呈露有若崭然而高者出於层霄之上而冽然而清者决於重渊之下盖积君十余年之穷蒐博取与其所内得之於心者日新月变虽不难追古人而与之并顾其雅尚所寄一往以深耿耿然有不与尘俗俱冺者视文敏之所读而叹者无以异也君曰王通云心迹之判久矣心不可以衆喻也然余自知之子亦既知之矣夫迹者人之所徇而羣耳而目之者也吾姑托以名吾集而庸以自晦焉可乎余曰然
陈其年湖海楼诗序
诗虽所以吟咏性情然亦可以考其人之里居氏族与其生平遭际之盛衰君臣交游之离合而人之一身有先荣後辱有始困终遇若此其不同也则其性情之所见亦各异焉余历观前世诗人自建安王刘辈遭汉季失驭羇旅历落有忧生之感下逮六朝分裂之余衣冠失职往往播迁为羇囚唐自乾元光化以後则一时文士抱其卷牍以外依方镇於幕下者所至皆是其间强弱吞并出彼入此曾不容瞬士生其间譬如坠秋风之箨於狂波万折之中转辗洄洑及於沦胥而不可止此其可悲者也自余之读陈子其年之诗识其所遇以想见其为人而及今之邂逅於广陵也已十五六年矣其年生长江南无事之日方其少时家势鼎盛鲜裘怒马出与五陵豪贵相驰逐狂呼将军之筵上醉卧燕姬之酒肆其意气之盛可谓无前故其诗亦雄丽宕逸可喜称其神明及後遇四方多故夹江南北残烽败羽惊心动魄之变日接於耳目回视向时笙歌促席之地或不免践为荆棘以接冷风故其诗亦一变而激昂歔欷有所怆然以思愀然以悲时入於少陵沉郁之调而不自知亦其遭时之变使然也其年起谓余曰余所裒集自十七八岁始更今几三十余年始得诗凡若干首然则其年之性情见乎此矣既而反思前代之人其遭时不幸至於颠隮失所及天下始平干戈不用而文士出而斯人已穷困以老或死不及见矣岂非其命欤若陈子则年始强仕足以身遇太平遂其怀抱夫志和者其音乐也於是又将变其激昂歔欷者比於朱弦疏越以奏清庙而傧鬼神而出於前代诗人之所不及见则陈子之於诗殆将终身而已
严荪友诗集序
无锡为县居苏常两郡之间居是地者往往出为天下伟人贞士而其为诗者自南朝湛茂之唐李公垂以来亦代有闻人有明海内诗家体凡数变北地信阳琅琊历下竟陵代起而新其制本如云岚之出没於山谷间听其自起自灭可矣而竭蹶以驰者至谓能穷日之所入而不知其将道暍而死也独锡山风气颇能不诡於一时之好尚故其诗之可传者常衆亦由其人之性情能不为浮薄之所?溺而然也余往在吴门见有所谓秋水集者其诗宗黄初建安以还五七言近体时出入於温李之调蔚茂而婉丽卓然能自成家者也在锡山始知为严子荪友作荪友为人萧散冲悒意气浩然有国士之风宜其必能为诗而为诗则自不?於浮薄者余既喜得荪友荪友遇余亦交臂欢甚念当别去於是属余为序其诗以余之戅愚不谐於俗虽久游四方熟尝人情变态而志气硜然愈不可易故人无论贵贱尝视以为难近独君能昵就於余而不余怪则其性之不移於风气可无疑也余固拙於文辞於诗尤不能工顾独严於论诗以为世之风从波靡者皆无与於诗人之事故余虽不能为诗而一时之名能诗者亦终无以夺焉然独心折於君之诗至此则君诗之能不痼於习俗而足以取信於天下者亦愈可无疑矣而君不亦益知所自重哉君富学殖所着诗且日多余取其已辑者序其端
王黄湄过岭诗集序
今京师以诗名家者称两王先生其一为新城阮亭少詹而一则合阳黄湄给事也新城诗最富集成者数种牢笼百氏不名一体於是海内称诗後进各随其意之所指而趋之皆能自超风格有声於时然新城数称合阳给事诗不去口尝令其从学者往就之甲子岁大比给事奉文典试粤东事甫竣而新城复使祀南海尔人所过留题山程水驿登临宴赏酬和之作落笔都为人传颂岭表诧为盛事比新城北旋余告归省而都下之言诗者乃专归合阳过岭集者其奉使往还时所作也惟古之君子一出入不忘其君而古者谏无专官行人輶轩所至采辑风謡上之太史则十五国之风所为褒美刺讥以感讽乎君上者莫不有谏之义焉当给事之往也楮墨流传逹於甲帐
主上数对从臣嗟叹其才以今
庙堂之宵旰求治而所取於给事者岂独以其文辞之善哉意其平日敷陈披对谠言正论必犂然有当於圣衷者故因诗而知其志之所存也然则给事之诗之志可知矣是集所录虽仅百余篇其蔼乎忠孝之情何其不殊於风人之旨也
天子诚得而讽咏之则蛮荒万里之外民风土俗政治得失可以一开卷而了然於心目之间其为益岂不大哉新城前示余粤游诸咏余览其大意粗不相远而给事谏官也余於是篇尤致意焉若其铺陈排比腴词逸韵为学士家之所爱赏摹拟而不能释者此夫人之所共知而余顾有所不暇尽述者也
史蕉饮芜城诗集序
锺嵘论诗起东京及江表大抵盛衰三变而其由衰而之盛也必有英杰为之领袖若陈思陆机谢客是已自元嘉以後文体绮靡至唐而陈正字振其颓波及五代之余迄乎宋初西崐之体盛行而王元之欧阳永叔归诸大雅是数子者岂独其才之有殊於衆哉其志气坚定不为时俗移易所谓世人之无常而徐公有常也故余每论诗取其不为世俗所移易者而已以吾之有常胜彼之无常殆久之而无常者既定风气渐有所归而隐操其移易之柄者常在此不在彼今世称诗家上者规模韩苏次则撏撦杨陆高才横厉固无所不可及拙者为之弊端百出险辞单韵动即千言街坊谰语尽充比兴不复知作者有源流派别徒相与为聒噪而已於此之时而有撷王盖之遗芬标钱刘之逸韵思以大变乎其积习譬如披凉风激清流以洒执热而拂埃使人快然不知烦懑之去体其有功於斯事何如耶余读广陵蕉饮史先生之诗而知风会之有所归也先生五言古澄淡精莹直窥开宝风格七言古调尤能兼乎汉魏乐府被以新声近体取裁丰赡湔削清警总之无一尘俗语读其诗而接其人泠泠有世外之赏先生为人散朗孤岸脱略形迹故其诗飘洒絶俗亦如之其同时相唱和者汤编修西崕两人气谊诗格颇相类皆所谓有常而不受移易於世者使仲伟复出品题其诗以次於古作者之後必有难为主客者矣
遂初堂诗集序
韩退之论书谓喜怒窘穷忧悲愉佚怨恨思慕酣醉无聊不平有动於心必於书焉发之後人尝取之以论诗而其言情炎於中利欲鬪进然後一决之於书与夫淡泊相遭而颓堕委靡溃败不可收拾审是则退之不得为知书也夫书之入神惟其垂缩往收藏锋不露能得意於行墨之外耳张伯英王逸少风流标格高出世俗故其书亦妙絶古今而岂以求工於剑拔弩张之态哉推此以观古人之诗陶渊明左太冲张孟阳韦苏州白乐天其人品皆高洁薄於世味故其诗亦闲淡真率称其生平至如潘岳之乾没沈约之诡谲唐沈宋之躁兢虽其才高辞丽令人读之索然无余思者不得澹泊故也不澹泊则志浮动志浮动则本不立彼既惟利欲之是求而复返於性情之正哉夫惟澹泊是将者为能得其性情之正故其翰墨驰骋无适而不可历观诗人鲜不以此为重今石峰先生其几是者欤先生弱冠能诗丁时板荡放浪山水有浮游於尘外之意後廹於大夫之命出应科举浮沈州县十余年复由郎署视学齐鲁计其所涉历是非利害纷纭日变於前而其翛然尘外之意所不与世故汨没者时时见之於遇物感兴之际故为吏则所至称治有循良之称视学则师严道尊士风翕然丕变於古不知其人视其诗则皆可以一吟咏而得之也先生自山左归悬车不出坐卧半隐园中中为霄汉楼左瞰大江右眺龙川百子诸峯罗列几案与故人凭眺其上饮酒啸呼絶不闻户外事而且诗益恢奇宏放不可以一律拘吾以是益知澹泊者之於诗为能发舒其性情之正而情炎於利欲气沮於得丧营营者之不足以与於斯也闻先生年少积诗最富遭兵火散失所存仅若干首长公田子大行编次成集以示余属为序亦先生意也田子人示余先生手抄杜诗二卷盖先生守磁时尝得明赵邸北宋赐本阁帖至老犹临摹不辍故其作字遒逸得晋贤风致有足与其诗相映发者
十峯诗刻序
自余少时即知梁溪有钱君者既因缘人事舟楫往还曾不得一顾而问焉记癸卯秋将适润州泊舟西郭下凭舻眺望见江流抱城萦回如带山色苍翠隐映数里外其左右疎篱修竹随流曲折俄有小艇从水门出列坐四十人中有哀弦急管之声乱夕阳而迳渡余目送久之默默伤叹居人之自得如此而余以贫贱奔走去惠山咫尺耳无由一至其处又还望君之庐则未尝不以为深恨也比再至吴门君辱书及诗於余属为之序其高弟秦对巗太史长者也每与余论文则曰吾所闻於师云云又曰吾师吟子之诗亦云云然则君之於余深矣宜乎余之始慕其人继读其诗而益为之咨嗟叹息不已也初余观君诗疑若不经意以出者及读其自序所为十峰集格几数变要之以真至为宗则其屡变而益上以求当於风雅之旨者不可不谓工且久矣余故特表出之以愧世之言诗者且以志君之於余其不相识而相知之深有如此也他日过惠山之麓饮清泠之泉读其诗而一乐焉亦可见人生於朋友山水之趣均有得其自然者初不必身至其地亲与之周旋而後快也
李司空诗集序
诗之必本於志今学诗者皆知言之矣顾其势有不尽然者贫士终日吮毫为人客作何与已性情事而承明侍从之臣珥笔左右铺陈美德莫不铿鍧其辞黼绣其章以言乎应制则工矣然此昔人所谓金华殿语无关至极者也惟夫身居廊庙之中心寄江湖之上其意之所之往往与山水景物别有领会斯则蝉蜕尘埃而萧散闲淡与比兴为近者也己巳年今大司空庐陵李公尝被
命出祀岱岳望祭东海輶轩往返得诗数百篇项又合癸酉在京所作为一集辱以示某惟公硕德钜望简在帝心将命只肃奉职匪懈有古大臣风节非如世之争工於声病间者乃其兴会所发抉奇呈奥有专诗家镂心剜贤所不能到者而约其大旨一以冲淡为宗至读所谓醎菜二十首则羔羊大夫正直节俭之风宛然可见盖公久宦京师未尝买第而居赁宅湫隘尝两岁三徙都人士皆叹息歌咏其事迹其襟怀所寄非所调萧散闲淡而与比兴近者与尝疑诸葛武侯之在隆中抱膝而吟梁父一曲耳後为相封侯竟不闻有吟咏之事然其自言宁静淡泊此其相业所存亦即作诗之本也若武侯可谓深於诗者矣公物望方新旦夕揆地要其事业文章本领在是读公之诗者当於此乎得之
赵文饶诗集序
嘉定赵进士文饶先生需次家居赴师友之难被吏牵染几殆事既白上名吏部部持之甚坚未得用其同年友唐来江仪部招与同寓去余寓咫尺於是余三人者尝相过从论诗无所不尽要自不与外人同集前後诗凡数种属余论定赵子之诗广博奥衍气浑以醇溢为奇怪如颉文籀篆三代之敦彝恣突如崩堤劲健如屈铁一言以蔽之曰古而已或谓赵子近体大半妍美不可以古概之余曰夫深山之大木百围轮囷轇轕状若神鬼春至发荣滋生繁花彩艳掩映风日凡草木之丽者不能过也如此可谓之非古乎疑者乃服然赵子诗愈古身愈困彼争新竞艶於字句之间者洒然自得过而不问者相辈也洵古文直无用於今世独吾与东江读之叹息而已赵子幸自爱古道其终不可冺也世复有吾与东江者而力能振子之诗则此集将不为风气先哉
徐芝仙出塞诗序
徐子芝仙善为诗前年
王师北征芝仙亦以书生衣短後跃马出关经榆林土木登祁连涉瀚海南望北斗迹明文皇之用兵处所历砂碛险巇剽将健儿喘汗不得前芝仙方缓辔纵观哦咏自若尝夜经古战塲见磷火蔽空如流星万点乍明倏灭中有巨火独明甚衆磷随其回转若将领指挥之状俄闻鬼哭啾啾渐来逼人特为诗吊之其诗一往雄健如快马斫陈势不留行要必尽写其意中之所得而止至遇奇花怪石土风诡异琐屑攟拾偏饶有风致古称鲍明远岑嘉州工为边塞之诗如芝仙之以歌咏代纪述前人所未见也余备员史馆见今一统志外裔考数年排纂未就幸采掇其中数条上之亦足资博览之一助云
樵贵谷诗序
文章必有为而作故作之为可传而其传为可久余尝苦为人诗序既立戒以谢客而求者犹请之不置不应则怒应之无谀辞谀不称其意则益怒故今为人诗序大抵怵於人之多怒而无所为而作者居其大半吴子与余游几三十年余素服其篆籕之工不知其能诗也客有刻其樵贵谷稿者一日吴子以贻余余开卷觉其有异竟读之则益叹其异以为今诗人自新城王阮亭没後少有类此者因不待其有请而许为之序大抵吴子之诗尤长在五言才调鲜华涉笔浑浑入古不必借迳於中晩两宋以洗涤其尘蒙之气要与今之规模初盛者区以别矣盖其不欲以诗自名故其於诗自非内有动於中外有触於物则不暇以为为之且不暇而犹蕲於人之知之者乎是则吴子之诗之所以不可及者虽然客既为吴子刻其诗余今又为之序以文之是倏兴忽之相遇於浑沌之地也吴子其亦善自计矣
周弘济臯怀诗钞序
同邑友人周君弘济中进士三年携其诗卷来京师谒选与余谈终日言诗益妙而颇见其有厌薄为吏之意余退谓人曰周君之於吏治也盖有余客曰何故曰夫吏道至今日稍杂而多端矣而县令尤甚彼欲为之者如此其急非果能为天子收养小民也有入赀县官朘民之膏厚自取偿者有多端设施号武健胜任者有好意呕煦善事上官邀声誉者要之始终经营一官而止耳此外略无余意如此生民安得不困乎今君之视其官也萧然若无与而应之泛然如不得已其不剥民以自养生事以立名尅下以奉上可知去此三者而民之受利已十得八九矣或疑其以好闲废事余骤读君之诗冲淡闲远诚有落落如世外之人不可近者顾其中寄托深远常叹司牧失职闾阎虚耗饥寒劳苦之不恤而王德之不下究闵闵然有不任其忧者故知君非无意当世人也子美之诗史乐天之讽谕其中寓意无所不有推是道也以及於天下斯民其有济乎而何区区一邑之足为嗟乎奔利骛名滔滔皆是君之道诚难矣独弦哀歌激太古之音以邀里耳之听其能不嗑然以笑者谁与吏治之不古诗格之日下有嘿同气机者焉余抚此卷盖不胜感慨系之也
张声百秦游诗序
同年友张子声百寄余秦游诗前後二集秦游者张子觐其尊甫观察公於西安使署所作是行也自燕历晋至秦二千四百里中更太行井陉极天下隘险处行旅之所掉慓眩顾而不敢前者张子独意气迅发快马驰上下坂触目会心口占笔记及乎登华岳望大河临终南肆眺於鄠杜灞滻文武周公秦汉以来之所经营处而发为咏古之诗至二十篇所述古今事变与夫名臣硕儒隐逸诡怪之迹多矣其辞气飘渺恍惚若不可测要其寄兴所在求之嗣宗以下射洪曲江以上各有其磊磊不可磨灭者而声百为之坦怀古谊向朋友抒写无所不尽俗人或不能知之而余知之独深因谓其诗之无愧於古人者亦多得之此也去年津门读君仲兄逸峯诗喜而为之序既又赠诗相订入关余既以事不果行自叹此生老矣无复再往理经年悒悒继得是卷读之恍若身至其地而亲与之驰骋角和於其间也岂不幸哉今声百将以季秋之杪复觐观察公皖江计其山川经历大抵皆逸峰诗卷中所流咏地也声百游吴诗从此当益富即逸峰秦游诸什闻亦盈帙矣两人之诗皆得南北江山之助观察公从而寓目焉一时父兄师友之乐概可想见余之序其诗将不一而足也古有叹老疾俱至图书所经履名山於室中以当卧游者余以君家棣萼之诗资卧游之胜比於古人差谓无恨矣
蒙木诗集序
居京师作诗多苦俗下应酬失雅调然古人之传未尝不以此也孟郊曰文章者贤人之心气也心气乐则文章正心气不乐则文章不正当正而不正者心气之伪也今人横方寸地以势利栽栅其中尽天地清灵之气不足以入之则其出也为溷浊腐余所以中心惨怛生病造热者鲜不以此也居京师既苦尘杂又益以此物终日聒噪其间令人怀抱至不得开今观历城锺君诗其得心气之正者与其能释吾怀抱而使吾目之昧者廓然如覩云锦之章而听之荧者然如聆鸾凤之音与君之诗所与俗应酬亦了不与人异然何其与古之作者相似也闻君里居安贫嗜古其至都也屏迹破庙中不妄交一客及所与游必天下贤士大夫其为人如是则其於诗也有不然者与故心气既正即日应酬不害其为可传也不然者望尘投拜终日乞怜虽对清泉白石而吟求其无俗不可得也
清苑令吴君德政诗序
汉薛宣为左冯翊奏粟令尹赏与频阳令薛恭换县二人视事数月而两县大治今顺天巡抚郭公用是道也以激扬吏治郡保定当畿辅西南道抚道所驻劄亦汉左冯翊地也尤繁剧难理始令吴君治广宗以称职闻广宗僻远小邑未展其用抚军遂拜疏调君清苑君至威惠并施一时老奸宿弊铲削藏匿讼庭寂然而案无滞事由是颂声大起咸戴令君之贤以抚军为知人也余闻而深嘉叹息窃有进者以为今天下府州县大小繁简至悬殊也法有调用固善然当着为令又于调用中稍寓古迁转之意峻其品级增其俸秩异其考成待其课绩有效则优以不次之擢如是虽同一守令也大小繁简之制判然有别人得自见其长而得人为易矣守令得人天下清和咸理不难致矣巡抚虽不得参庙堂之议亦何惜不为百姓一痛切陈之矣
陈濂村诗钞序
自去年丙子及今年丁丑春
大驾三提师出塞亲征不譓扫荡漠北振旅而还廷臣献赋颂述美
上功德者以百数独今大司农泽州陈公所进册为皇上亟称赏於时长公濂村先生方选授庶常先後奏诗五言排律四十韵七言近体十六章皆冠之序都下传诵为之纸贵大抵公诗铺陈盛德则清庙缉熙扬厉武功则江汉常武尹吉甫之着作也而庶常序辞典赡有风则嫓美燕许诗格整丽叙事详核大历才子之遗调也
天子常称公有子顾以年少逸才於散馆日用
国书特绌其名第将试之以民事盖
皇上於司农公相待不啻家人父子然於其子弟所欲曲成而裁就之者其用意深远有非愚贱之所得而窥测者也某获以编纂随侍司农公辱引为忘分交者十余年尊闻集成尝属为序言暨奉
命进呈而芜秽之文亦得上尘
甲帐经寓目焉庶常不久将复入为侍从典校中秘其文亦当贮在延阁广内之间余之衰钝复得挂名其末此公家两世济美之盛而皆余之所藉以不朽者也
白燕栖诗集序
子获交问亭先生即请余为白燕栖记诺之而未就者行十年矣白燕栖者先生读书之斋以尝有双燕来巢其色皆白故异而名之以此余初至其所於时春也野卉杂花蔓开庭除红白满地次年再过之庭前两榆被霜风吹索索有声落叶侵入屐齿牕外藓花被砌蜗涎缘壁左右视不见人伫立久之始有蹩老阍来看客而入殆忘其为王孙朱邸也此则白燕栖之大概余是时不待读其诗而知其澹荡有意趣深于诗者也今年二月先生出其诗数求序复令余一一展读而次第之虽一字句未安必停量再四定去留焉盖先生为人标格既高而又济之以研摩之力加之虚受集益宜其诗之清丽闲远直似古人且日进而未有已也昔人论诗谓游不出五百里者不足以极比兴之致今先生禀长白之奇锺天潢之秀朝请
阙下闲行郊墅非有幽深汗漫瑰特之观足以畅发其心志也然一下笔辄居然有重山叠岭烟云回洑之势由是观之使李杜王孟之辈不徧游名山水历览奇胜将不得为诸公之诗乎故知立言家所贵其神明超俗耳语曰不善游者务观其外善游者务观其内盖耳目之取资者有尽神明之所含蓄者难穷此有待与无待之别也
高户部诗集序
旧尝往来欈李得徧交其中贤士闻子修高先生名最久然至辄不相值已而先生举进士从官河北十余年後迁郎署来京师余适还里比余再入都未数月而先生丧车已就道矣时闻先生为县及州守有惠政终以不得一识面为恨今年长公泾县君孝本字大立初谒选吏部僦居与余邸才隔垣余久慕先生之贤自叹已矣终无由一见而泾县君文行超轶有谓余仿佛如有先公者幸不余鄙辱与之交至厚一日问及先生君缕述前後为守令时事言无溢美事实完备余欲琐録之如唐人之传何易于元紫芝者而君出先生遗诗一编命为序余读之终卷益知先生之为人淡泊修洁恬於声利於其诗见之矣於泾县君得仿佛先生之为人又於诗得先生为人之贤之深然则余虽未见先生视世之所称为先生者或未有过於余者也乃可无一言以序其垂世之文乎先生之为内乡也地与襄阳接壤始至当兵火後村落无十家之聚绥辑再期流民四集烟火相望为安州发仓赈饥不待报闻辄散民无道殣其他政称是以故两地百姓及隣县所尝摄署地无不戴之如父母於其去扳留之载道没而赴京吊哭者不絶於路也盖自先生为守令十一年未尝携家到署去任囊衣箧书自随而已清苦过人亦其天性家居时与禅僧诗友相习时襆被宿僧舍累日忘返生平独行已意亦不以忤俗故其为诗一以雅淡为宗匠心独运萧踈闲远而自与古法相合视世之角立家数喧嚣於唐宋之分界者无有也余之自谓得先生之深者以此泾县君又示余乐春轩诗乐春轩者其随任上谷临行所作絶句三十余首以视先生之诗无以异也然则君之为政于泾也有一不如先生者乎古有以循良世其家者相传有理县谱犹未免俗吏之为若先生父子之於诗其为谱也大矣
緑杨红杏轩诗集序
文章古称韩柳尚矣若韩之於诗硬句排奡横骛别驱以文为诗者也今之言诗者争趋之而独以萧散冲淡为柳诗之宗自非山林老退躭闲寂寞之士则未有究心于此者余以为萧散冲淡固柳之所以为妙而柳之长篇古律缒险出奇七言古诗锻链精刻实不主冲淡一家若其酬韶州裴使君诸诗之用险仄韵游南亭叙志诸诗之出奇无穷固非退之不能办而汉家三十六将军长歌之排突雄悍尤与退之争胜于毫厘者也学柳不先识其似韩者而遽求之於萧散冲淡将有如韩之所谓颓堕委靡不可收拾而诗家之峥嵘气象索然无余地矣昔人论韦应物歌行初亦放纵後归平淡韦柳一体也故学韩而工者未有不可以为柳者也蒋子静山诗学初亦本於退之旁及子瞻人见其诡谲而横厉夭矫而放溢莫不以为韩苏之接武矣而余独举柳以为言者以平淡必本于绚烂虽子厚犹然蒋子盛年壮气其才之浩瀚肆出不可遏抑宜有如是者又安知其融铸之久不归于萧散冲淡不止者乎是始终善学柳者莫蒋子若也且蒋子生长子厚之乡闻见相熟也吾知其於两家之诗必有能会而一之者矣
野香亭诗集序
夫人之有怀也言之所不能尽则见之于文辞书之于册而已见之於文辞书之于册而犹有所不能尽者於是乎有诗以道其不能尽之情盖古之人有有其声而无其辞者矣声之所感虽辞可以不设未有无其声而可以诗者也故余之论诗必以意为主以身为用尝薄毛序郑笺不识诗人比兴之义惟朱子集注略转换一字句间使人反覆吟咏自有感发此为得之盖作诗之体至唐略备论诗之法至朱子而始明余每自信其言不妄向读诸城汪中允诗尝举此序其首又於中允所见野香亭诗集野香亭集者为合肥编修丹壑李先生所着编修之於诗也既本之于今相国家学其冥搜心得取境近而藴义远有陶韦王储之风至其才思所溢间旁出于韩苏诸家特用以开拓其境界而已不以自诡其法也余尤喜其乐府古淡婉切回环可诵虽张王操笔无以过也以为诗必如是则意与声会始可以返而复之古盖尝屡言之云尔编修谓为知言即属余书之然编修以名公子年少登第滞史馆十五年泊然无竞进意其所寄兴八九常在酒枪茗椀山村水野之间宜其风格之超脱如此至其经途触目凡田家疾苦吏治清浊与夫南北风土之险易厚薄无不习知所以感切讽谕而发之以忠厚之旨传之以和平之声者又不一而足古观人者往往于其人一吟咏间知其有以天下为已任之意若编修之诗之志吾殆不得以诗人命之已
谷园续集序
今河南提刑按察使茨村胡君为赠少保少宰宛委公令嗣胚胎前绪年少称诗向有以谷园集见示者序者称其飘逸清新是已顷余留京师有使从中州来投诗五言三章发缄得谷园集一卷辱不鄙命为之序而诗以致其殷懃之意按察君自起家郎署历官武昌历下十余年今其续编起自已已岁南返会稽上先塜移节河东及迁臬河南之作才五六年所游迹半天下更历事益多所得诗几千首大抵驰躏於少陵之阃域视前所谓飘逸清新者一变矣其尤致意者自以少遭孤露侨居蓟北又内艰新阕纒绵桑梓之慕凄怆蓼莪之感往往连什累纸使人增欷呜唈不忍竟读抑非独如是而已每所闻
朝廷寛大之诏及创行诸盛典辄次第其事颂述之疾吏贪墨悯俗浇敝亦时时托诸讽谕此则仿佛於昔之稷契自许者由其道可以施於为政则君今日之明慎用刑声誉焯然外台其诸得于诗教者深欤昔舜之臣二十二人所与舜载赓歌於朝者唯作士之臯陶一人而已二十一人者无与也盖温柔敦厚者诗教也臯陶之作士以之使人皆知温柔敦厚之可以作士而明刑弼教则无论三百篇也彼律令格式凡所以杀人生人之具莫不有风雅之道存焉惜乎俗吏不知所以用之而後世能诗之士昧於其本又薄之以不屑为按察使君之于诗既见之为政者如此其入而侍从左右歌咏明圣德嫓美风雅庶克踵于前人
一研斋诗序
吴章得罪而门人不敢复名其师说张禹为相封侯人人传其论语章句而余家浸微文字之声价以势利为盛衰自古而患之矣始栎园周司农以雄沈坚峭之诗倡起後进为学者甚衆及司农失势稍稍去之今死而言其诗者或鲜矣今读吴子介兹前後二集诗展卷未终其雄沈坚峭之色望而知其为司农弟子也介兹当司农盛时不为熻熻热今去其死时三年诗虽变益工然守其家法每论诗称栎园不去口及其嗣君交久而弥笃介兹诚贫士使其得志操利权于时其肯违行易心弃生死之交翻手下石哉书曰诗言志若介兹之诗之志不独今之学士大夫媿之亦远胜于古之人也
陈集生诗序
文章之道古人虽谓有得于山川之助者而朋友往来意气之所感激其入人也更深子所见于三百篇者如风雨凄凄鷄鸣不已中心好之曷饮食之之类其言皆至深婉足以发人之性情而动作者之思然在春秋时列国傧介往还所至必赋诗赠答谊至殷勤然特以取诸古人之成什已耳未尝必欲其自己出也而汉时称公卿好客有汲黯郑庄汲郑皆不闻能诗终西汉之世河梁执手寥寥数章而已而宴饯投赠之作顾多得之建安以後何也毘陵陈子集生嫺于诗尤好交游旦日出过存诸公间修脯之贽鷄黍之设日接乎远近不以贫故少废以是其知交日亲名日闻而诗亦渐积至若干首本之于意气之盛而发之为和平之音殆近于孔子之所谓可以羣者也陈君得此亦足以自雄矣然今海内言诗者日衆予意必有卓荦命世之才足以含跨往古而领袖来兹惜予特迂疎寡合其蒐取十不能二三若君之博闻广见而犹谓无所得焉岂其理也与君居甚久君即不暇为诗以遗我罄君之所闻于贤士大夫者盍为我取酒断章而赋之吾将以附于三百篇之遗焉
吴虞升诗序
吴门吴子翊自弱冠从其舅氏京师其为诗雄丽排宕与作者上下所至名公宿儒多乐与之游相唱酬若兄弟然然其意默然殊不自得也予闻之其先曾祖都谏讳之佳者当万历朝储位未定有旨册封上所爱郑氏为皇贵妃时宸英曾祖奉常公给事户垣首抗疏力争不可且请早立东宫上震怒谪云中尉从此沦落三十余年而都谏同时亦相继与张公栋叶公先春论储事削籍归伍世所称东吴三谏者是也然先奉常至光宗时被召内迁虽不久复废而都谏竟以黜死惜哉自国本议起朝论各有向背门户之见纷然于是阉衅寇氛伺隙萌芽相为熻张迹其终始虽罪有攸归而一时匪躬诸臣亦未免过为张皇以激成清流之祸况其间依声附和十百为辈此与异时诸公建白之意何如卒至矢没寝陵荐及京阙而光庙隆准之子孙与向所谓爱子如意之子亦且与盈廷水火漂烁俱尽迄今鲜或存者悲夫独先奉常以垂老复起为璫党薛凤翔所挤亟奉身退而都谏亦以早殁得脱于钩党至今丧乱之余两家子弟犹幸不失其世守风灯雨馆蹙颦相对追念数十年来君子小人互为消长之故与其所以胜败日累月积祸所从来宜其皆可为拊膺扼腕太息而见之於诗不独志游览之壮观为一时之唱酬已也夫称先民述祖德以相赠答者诗人之志也昔子美赠闾丘僧诗盛称其祖审言与闾丘之祖均同年蒙主恩为荣然审言幸进女后之朝謟事张昌宗易之兄弟以罪死宜也即均亦无足称者今以吴子之才发而为诗使其屡为之不止何患遽不如甫子虽瞠乎後哉然其家世亦足以夸于子美矣吾与吴子勉之而已
夏无易诗序
无易夏子于古人之诗无所不读然皆资以为诗之用故其为诗益专而工于古人之能事亦无所不有性不乐仕宦尝再任视施州卫学当山水奇僻处人踪断絶蓬藋蔚然辄收视返听神骛八极戛然大放厥辞已复舍去乘兴游京师忽持一卷诣子曰趣为我序而归之吾行南辕自此以往将无所不游不复与公等接矣其游益胜其寄托益远则其诗必益奇然予又惧其溺于物外之观无乃飘忽汗漫一往而不返乎将必晦其迹韬其光而不耀则是集不可以无传也
送高詹事归养诗序
上既起詹事高公於里命之总裁政治典训复三次扈从
亲征荡平漠北中外宁谧矣会典训亦告成於时太夫人亦在京师赐第公乃上书陈情乞赐归养大略谓臣母年七十有三生臣一子早岁孀居与臣伶仃相倚昔在京项生一瘿医药罔效回南五载南方生长之地水土和柔获平复今来京重发气衰少食兼一岁之中痰厥再三风烛不保思就故乡风土或可再望消除少延岁月臣荷
皇上厚恩自当夙夜匪懈勉修厥职惟是亲年已逼桑榆廹思乡里为人子者隐而不告於君父之前苟且岁月希叨荣进纵人见臣母子同居不忍苛责而臣清夜扪心何以自安按律父母年七十以上者独子许令终养谨循例叩请伏乞
圣恩俯赐矜怜
上览疏悯然越五日
温旨奬谕且进公正詹允归侍养官署於义固无不可然老人意绪多恋旧乡非独其风土素习也凡亲戚之往来室宇之洒扫与夫物产风味无一不恍惚入其梦想久失其意郁挹悲思疾疢旋生若是者可谓之养志乎彼其忘亲远宦至老不归以自干於律文之诛者又无论已故曰志养难也今读公疏至诚悱恻务在先意承志得亲之欢心而已固非徒以一去鸣高者然下则辞宠於方盛之日上则推恩於将去之时此其君臣相与之际非古人所不一二见者乎盖
皇上方弘锡类之仁於天下而公遭际明圣因得自陈其私以无憾於古所谓将母之意用是恩数便蕃岂特为公一家之庆哉於是变士大夫之风尚敦孝弟而化浮薄崇退让而重廉耻其在此行矣是日也太夫人建八座之旌棨列驺前导彩舆出国门詹事公缓辔从其後供帐填路万目竦瞻喜可知也作诗文颂美者合朝野凡若干人而某特序以送之
汪中允秦行诗略序
吾读中允汪先生诗而叹古风之於今犹未亡也盖诗者本古之乐章以志为本以声为用志见於言而为诗其歌而有声也长短清浊之不同於是乎三分损益其律而用之然後被之於乐所以谐八音而和神人盖孔子删诗三百篇皆取而弦歌之苟其不可以弦歌者孔子弗收也後世乐经散失作诗者犹不失其意汉魏诗或五言俱反或全句皆平其律具在也唐开宝大历以还而气格与声调俱备矣於是才人赋客吟咏脱口即播乐府凡称为诗者皆可歌也今则不然目涉浅薄率已自是无论市儿村妪骂街谇室俚鄙之说皆强取而韵之谓之为诗此学究之陋借宋人以自诡者也揆於古言志之义可谓徒有其言而已不知何取於诗然且一唱百和叫嚣满耳其弊将使人束书不观风雅道丧此中允之所忧也中允姿力深厚秦行诸作陶汰既精效法尤古王孟之闲淡高岑之悲壮东川之宕激龙标之声骏皆耽思穷研采掇其精粹其间有未安则听掎摭於同志或再三易稿至得当乃已推其意必不欲落开宝大历以後一字诗必如是始可谓之正宗矣吾盖以其声得之也或曰中允之诗其尽于声已乎曰诗有志有声数十年以前学者竞为浮响者志失今时竞为鄙俚者声亡二者均病而鄙俚之病于今为甚矣古人之论学其求于声也盖详循声而按之可以得其志矣故吾之所以测中允者微矣
冯梧州赠行诗序
自古词人以文咏倡酬自建安邺下以来无若京师之盛者而近时辇下诗学大炽尤古所未有其少年而才名最着者雁门冯君敬南其一人也君姿挺隽茂弱冠登第得徧交于耆宿大儒而讲论研切以究极夫古作者之遗意故其为诗尤端雅有法度人皆以君才宜在翰苑乃仅由中书出得梧州司马以去鲜不为君惜者顾君自以生长边郡足迹未及东南梧之为州当岭外山水奇絶处都峤勾漏间所在有神仙遗迹道家所传为福地洞天者吾皆得寓目而有之以资为吟咏之助其在兹行也诸君子顾不当以我为幸耶而作诗以宠我行也宜有不徒然者矣於是同游者闻君言莫不称善遂相与诵述其山川之美道途登眺之乐如君之所自喜者而为诗以赠之终期其政成而速来者往往亦见于篇盖朋友之谊当尔亦古诗人颂祷之体也余时未及与故略道君与诸君子之意以附名于卷末
郭高旭赠行诗序
文士之运其塞之也甚易而开之也甚难余览史汉经秦芟儒之後贾谊以布衣发愤欲有所更张而绦灌沮之赵绾王臧议兴文学而太后不悦元朔初平津与天子协意定制始下郡国贡士之法开东阁以延四方之英俊当是时司马相如枚臯庄助儿寛之徒固巳布列在朝其後严徐主父辈上书阙下言事者益衆延及宣元之际任用儒相一变而为经术西京之文至与雅颂争烈无他其时使之然也使生数君子于高惠文景之世则不免于抱书淹郁以老即其文亦不尽传今班氏艺文志所载辞赋诸家其在建元以前者殆十不一二见也国家初定
世祖雅意右文然遣调四出吏士腰鞬而驰者络绎于天下一时文士犹未得尽达故虽以吾郭子高旭淹雅闳博之才闭环堵深藏者亦十数年于兹
今上嗣位海宇宁谧无氛尘之扰廷议条复旧制诏有司岁贡士如前于是郭子始得以名上礼部值今缙绅在位多经术大儒孜孜汲引士类观其用意非直汉公卿比郭子以名御史子挟策游京师此千载一遇也故诸公皆为诗以饯其行庆郭子之得时诸公虽善为文辞率浮沈里閈无足为郭子地今怀器以往以待贤公卿之求而其道将益光显焉异曰有称
天子读其文恨不同时或叹相见晩者必郭子其人也诸公咸以是为言其知郭子也深矣卷既成而为之序
柯翰周饯别诗序
柯子翰周再游京师觐其尊君给谏公将归士大夫燕饯赋诗以赠行者二十余人翰周亦自为诗一章答其意今其归数阅月矣余寓武塘去京师三千余里外读其诗如亲见其宾主之盛欢笑流连而丁宁之又爱惜之无已诸君子之于诗固可谓工而其于情亦綦深矣今朝廷清和给谏公以老成宿望当
主上眷注每一封事出海内无不想望太平愿炙其风采而诸君子辐辏辇下相为引重又爱公子之才念其别期其父子之後先继美也一篇之中三致意焉非区区供帐之设执手之感巳也微公子能无眷眷于斯集乎公子偕其伯兄寓匏前年往返南北有纪游诗各一卷余读而爱之是刻成又将挟之南游自衡湘以历之大岭以南也吾知是诗流传海内之读之者慕给谏公之风采又乐其父子之继美而京师承平日久一时胜流云集饮酒歌诗风义之深厚巗居堀处之士必有抚卷长吟而不能释然者余为之序窃幸附名其後
广陵倡和诗序
广陵为古淮南雄镇方其盛也上林琼台杨柳之堤龙凤之舸延袤于重江复关之间而相为萦带诸公或建旄节盛参佐从四方奇士相与选胜赋诗赓扬太平而异时如韩魏公之与荆岐数公者赏花置酒一时主客之集後先继秉大政传为盛事当天下无事时仕宦者得以其间从容於游宴之乐而述为诗歌民生其间何大幸也然而烟尘稍警则淮南之受兵必先鲍明远所谓通池夷峻隅颓者尝间世而一见也而风嘷雨啸之场诗人之响或几乎息矣然则诗人之聚非广陵之所以盛衰而天人之治乱所从出欤前世无论自明甲申乙酉之际载经残馘余时过其故墟蓬蒿蔚然凄凉满目如此者几二十年矣太仓端士王君之同年友新城王君贻上来佐斯郡始稍稍披荆棘事吟咏用相号召君於其秩满而去也以舴艋渡江而相与登昭明之楼寻谢公之宅拂磨断碣按行旧垒一字之赏一石之奇必吚唔竟曰而去故君之诗为絶句者至五十首殆浸淫乎供奉龙标而掇其胜者也集成以示余余读之喜曰此其太平之徵乎盖自是广陵之风雅复振矣去年余客江北未尝一诣新城阳羡陈子其年为余言王君见子文辄叹息以为作者今遇太仓亦云余谢不敢然两君知余余敢自谓不能知两君乎故於是集也粗述其所闻若新城之诗虽未暇合梓然其风流亦大略可覩矣
贺王子归娶诗序
王子年十九随其父任淮北将归娶於其乡其同学赋诗而贺以送之者数人而请序於余或谓余曰古者昏礼不贺故娶妇之家三曰不举乐思嗣亲也今者贺之礼与曰奚为而非礼耶礼不云乎贺娶妻者曰某子使某闻子有客使某羞盖娶妇之家不可以是为乐而婣戚之情则自有不可废者然不曰娶妻而曰有客若谓佐其乡党僚友供具之费而已是其所以为不贺也曰予闻之郑氏进於客者其礼盖壶酒束脯若犬而已不闻其以诗也以诗贺亦礼与曰奚为而非礼诗间关车之舝兮说者曰宣王中兴士得亲迎其友贺之而作非今诗之祖与文王新得后妃而关雎以咏亦此物也然关雎不过於哀乐故孔子善之车舝五章未尝一言及於燕昵之私其卒章曰高山仰止景行行止记曰诗之好仁如此太史公至用之以比孔子之德而今人多工为浮词以相波靡失朋友切摩之义矣诸诗虽亦未免渐染於是而卒归之大雅方之古犹庶几焉
张弘蘧制义序
余交张子弘蘧十余年所尝读其诗文而重之去年张子以贡入京师其所学益精议论恢张迥出时辈然余尤喜张子制义见辄把诵之不置或曰此特张子绪余耳子何爱之深也余曰不然夫八股之道微矣学者视为功令而趋之其体则敷衍经文词不巳出也株守集注义无旁杂也其习之相沿则有上承下逗前虚後实单行复序截章换字之法候气衡纩传神优孟似排而非俪体比论而无章法学者童而习之村师腐生一见便解万一功令复新举今之所谓八股者而废之则虽日陈王唐瞿薛之文於前谁复能辨其畦径识其旨趣者乎余故曰时文者速朽之物也至近世金正希杨伯祥吴梅村陈大士陈卧子黄藴生诸公者出始博取先秦两汉唐宋人以来之文大发之於帖括经史子集纵其驱策横竖钩贯无所不可而机杼自出一空从前作者此犹杜少陵之於诗韩昌黎之於古文顔鲁公吴道子之於书画古法虽从此一变而天工人巧则巳极矣故此数公者虽其文不名为制义亦可自作一书以行而能使读者了然自得於文字之外今张子既以其所得於古者而沈湎於数公之文如此则余之爱其八股义也犹之爱其诗古文辞而已何疑哉抑明制重馆选尝间一举行故以二陈之才而不得与若藴生则固其所不欲就也张子幸年少入窥中秘翺翔禁闼其异时着述视数公更当何如则余之爱而欲把诵之者又将不一而足也
李东生制义序
同年之谊自古所重近制三年上春官所得士仅百五十人比往额为少其留宦京师者不过三十余人而已日相与游处於百五十人之中数加少而情愈加密焉其尤密者意气孚感若同气兄弟然虽家庭委琐无不可相告语者则蔚州东生李君之于余是巳余两人既昵就无间论文之暇旁及制举义窃视东生年少耳乃谙熟经传诸儒义疏如老经生其为文体兼衆家类非一时袭取可得尝微叩其所以东生则手其文动容谓余曰某学力浅薄敢自谓其能其得有此以连受知于主司者皆吾伯兄元生之教也始吾父为郎在朝以吾属兄令督之成立而吾兄素精举子业饩于学宫久矣中弃不事独任家政躬侍养之劳令吾得一意向书某感其意攻苦异往时或偶病辍兄则就问所苦何若徐谓某祖父在堂属望惟汝一人祖母及母早没非汝成立无以慰两孺人地下汝不自爱为负吾吾不于汝极言吾负吾父命矣某闻之竦然虽困未尝不力疾起也比乙卯名落副榜兄复诘某汝所学诚未至耶今佹得而复失岂其有遗行耶视其形蹙然若不任其忧者既举于乡罢南宫归诫之如前加厉今幸博一第而兄喜可知此所集若干篇为余十余年呕心所得亦触手皆吾心血也子言足垂信愿为我序其意而文之余以东生之兄之才虽自取高第不难乃辛苦成弟之名至不避劳积不辞烦数必求副其祖父之愿而後巳虽古所传孝友者何以过此东生不以巳之得第为喜惟恐不列其兄之名于天下其兄弟之贤视古人俱可无愧然元生之所望于弟者直科第耳今东生既释褐服官如元生旨自今以往以身许国其责不更有大于此者乎使东生一不慎伯兄之诫不旋踵至矣夫前之勉东生以祖父之志一家之事也今之为东生期者必将为朝廷建大议树大业此东生之才所优为者其责既钜则其望将益切是伯兄之为东生者无巳时也诗小宛兄弟相诫之诗也首章曰明发不寐有怀二人元生有焉其卒章曰温温恭人如集于木惴惴小心如临于谷东生有焉余之视东生犹兄弟也昔北魏赵郡李产之兄弟相友爱陇西李荣至其门叹曰此家风范海内所称今始见之真吾师也愿与连类即日改名为劳之吾虽未见元生于东生所闻之也巳熟不啻若连类矣此集一出为有识争赏得无有闻风景慕如劳之者乎使人人学问知根本孝弟资於事父以事君则从来举子浮薄之积习可以立变是未必非东生属余之意也李给谏东生名旭升初第时尝属其同年金会公检讨为此序今失之而金君巳归里托许进士念中转求余补作余久苦为人客作文字感其一家孝友为今世稀有遂勉成此以复於许君仍存之集中金名德嘉与余最善许名志进今赴任铁岭知县
钱子文筠亭诗余小序
少时与客为长短句亦不下百余曲然读周柳淫冶之词心窃鄙之不能竟学後见朱检讨竹垞之论词尽洗草堂余习独标南宋闲淡婉丽飘渺出尘之韵为词家正宗而以白石山人为称首钩唇戛舌冷沁心脾虽其境过清要自无一点俗艳以此於词学亦不复心非而私怪今之为此者絶少也丁丑五月秀水钱子文特来访余京邸出其所为筠亭集者索余序之余虽爱其词无俗调然戒为诗文序久矣固辞於钱子巳又介余同年友徐子个臣来徐子曰钱君竹垞快婿也子何可以无言虽然竹垞之论词备矣钱子闻之既熟而於其所谓闲淡婉丽飘渺出尘之韵亦既极力摹拟而得其神似矣余虽欲言何所加於是哉抑闻竹垞近林居於诗与文持论尤别余固尝从事於斯两者而皆未有逮子归闻而妇翁之言视此艺当益成而上其必有以语我也
黄心甫自谱序
黄子心甫年六十有一而病自为谱以授其友人严子荪友曰吾生平好学所手抄书数十种试於有司者凡六而卒不得志至此今病且革矣卒不幸以死後世谁为哀我者子其为我请之姜子俾叙其端幸及吾之见之也予闻其言而怜之读其谱大抵多生平交游往还饮酒赋诗登临嬉游之乐而遇所失意处犹有愤惋不平之气余闻心甫虽老病尚健饭可不至死然使心甫不幸而竟死是块然之躯悠悠百年巳同旦暮即弃捐之土中幸不为狸狢蚁蚋噉尽然再过数十年将并其胔骼泯焉悉归於无有与瓦砾同化矣尚奚有於生前之聚散离合爱憎喜怒即今视其谱中之所载得势气焰者几人文彩炳蔚者几人与心甫同而亲异而讐者又几人其存者尚有几乎亦不待达者观之而有以知其无异於浮沤之一瞬白驹之一隙也心甫着此而不悟则其神明郁结於内形气胶滞於外内与外交鬭而不巳欲无病得乎且吾闻之二氏之言皆归於养生葆性而吾儒之学亦有不与生死为聚散者孟子所谓平旦之气邵子所谓天心未起者是也心甫何无一言及此心甫姑置是谱也而求之吾心湛然寂然之间吾知其胸中将浩浩落落无一物之芥蔕而独与其天者游前此之纷纭酬酢皆於心甫无与也严子其尝试语之而心甫试谛听之吾知其病之释然去体有不待其辞之毕矣
大兴张氏宗谱序
宗之有谱有经有纬书尧典以亲九族九族者注家谓自高祖以至於曾元此本吾一身先後推之故曰经礼大传系之以姓而弗别缀之以食而弗殊虽百世而婚姻不通者周道也此本吾一身旁推之故曰纬上治祖宗下治子孙旁治昆弟是之谓有经有纬而谱法尽矣自周历汉及魏晋以来虽当南北朝横溃分裂之际世家旧族皆能讲明谱法不失其世守至於唐之既衰而氏族混淆收族之道渐微者谱学不立故也由明季迄今又五十年其间变革之故多矣以是大兴张氏家失其谱今奉直君辅公至不能知其六世以上祖讳虽其赠公兄弟伯仲次序犹未得详盖数经兵火离散失所以致然今年春适余至津门奉直不鄙而与之商略谱例本先赠公所手订世次序自高祖以下列曾祖大父父与其子为六世是为本支又旁及其曾祖兄弟以至於从祖之子孙得八世为旁支等而上之顺而下之本支为经合族以食序以昭穆旁支为纬亲亲之道备矣则又於其成立者掇拾其行事履历各缀小传於後附之以封诰铭状表赞家传体例灿然足垂久远奉直曰吾家自曾祖中宪公以进士起家称名太守後中科第者四五人挂朝籍者复数人今子孙散处或在大名或在河南几不知存没将谋徧访之未暇而其仅存者亦琐尾不振吾经纪其衣食栖托有所婚嫁以时又拣其能者委之经营秀者导之学业凡以尽吾力之所能为者而已迹今之所为其得此於今世也盖鲜抑余有为君进者大宗之法不讲久矣始自赠公来津门则君适其别子为宗者君既能以其事力之所及尽其心以合於古收族之道矣若剏立宗法建祀堂置祀田设祭器斟酌家礼而为之冠婚丧祭之仪待君子孙之繁衍则张氏之宗风北方士大夫家必有慕悦来取法者此厚风俗敦礼教而复之古之一事愿君之终勉为之也
山西试録前序
岁癸酉天下复当较士於乡所司以山西典试臣列名请
皇上量材任使爰命检讨臣【某】及内阁中书臣【某】往命下时为七月丙寅日越一日戊辰臣【某】即戒装轺车星迈无间晨夜至则将及琐院与守士诸臣庭见备述皇上兴贤育才郑重大典至意一时闻者无不以手加额欣逢盛会既而惶悚受事各?厥职时则巡抚右副都御史臣【某】实任监临纪纲整肃为内外率先布政使臣【某】参议臣【某】提调综密按察使臣【某】监试有法爰进提督学道副使臣【某】科试士几千有奇偕同考试官臣【某某】三试之【臣】再三告诫以天道可畏人才难得使臣简书在抱惟公与慎无敢不共时同考官十几人各刓精疲神焚膏继晷十几日得士四十人如额既出闱辑三塲文凡二十篇以献臣例得序书简端窃惟
国家定都北平山西实古冀州地云中定襄飞狐之口犬牙恒镇间不啻畿辅郡也故居其地者得京师之声教为先而俊伟雄秀杰出之士又往往震发凌厉自春秋以来名着于诸侯之籍及汉魏唐宋至于今不絶而逾盛宜矣然臣所司者衡文之事也故不敢他有所援据而即以所闻於山右之人文言之夫文章之道不同也其分????大约有四而今科举之文不与焉太史公记事史家之文涑水通监为一例柳柳州经术之文闳博而未纯柳仲涂元裕之为一例文中子中说理学之文薛文清读书録为一例至於薛道衡王勃宋之问王维等辞赋之文其类犹不可枚举是四者之於文虽有华实纯驳之不同要皆能专工於所事各极其才力之所至卓然有以自立而不至泯没於後世此其最着者也然而词章之士君子犹或鄙焉若今所谓科举之学其去圣人之道益远矣【臣】顾乐为多士告者臣盖有感於欧阳氏之说也欧阳修谓年少志盛方欲取荣誉于世则莫若顺时夫顺时者掇拾剽窃从俗下为文正今日举子所深患而修之言曰天圣中诏书勅学者去浮华其後风俗大变士大夫所为有彬彬两汉之风矣盖修之所谓顺时乃其所以善复古者也虽然使非宋仁宗天圣极盛之时斥华尚正丕变风俗则何时之足云然有其时矣徒欲齐肩於两汉之士此犹为未至也今我皇上德协圣神洪阐经学颁讲筵解义孝经衍义於中外修阙里庙树碑掲榜风厉学宫比之盛宋相去万万诸士当此时渐染教化治一经应明诏由乡举上之礼部具羔雁而见於公卿者皆五经六艺之言也其入对
大廷者皆正心诚意学也其异日之服官任政者皆正谊不谋利明道不计功之朝讲而夕究者也使其立志不回锐然深造於道德将等四家而上之不难矣徒区区齐肩於两汉之士【臣】有以知多士之不屑也【臣】江右末士窃幸备驱使一方得自托於以人事君之义是集中二十篇者虽不足以尽一科之盛然其能顺时合古以不负所学者於
皇上惓惓作人之意庶或可藉手以告也惟时有事兹土者例得并书
湛园集卷一
[集部,别集类,清代,湛园集]

[book_title]卷二
钦定四库全书
湛园集卷二
翰林院编修姜宸英撰
序
送王少詹使祀南海序
岳镇海渎之有定祀皆本於唐开元礼百川之水惟海为太而南海居委输之极从广州城南受三江之水分东西二道东南直抵瓯关西南抵骆越以及东西洋以往诸国无所不到於四海之中号为尤大称天池焉故祀典独重南海在周颂般之乐章序谓廵狩祭四岳河海而作则巡狩之祀海其来久矣今康熙二十三年削平巨孽中外无事
皇帝将以时巡天下爰考古礼分遣诸朝臣告事山川而以詹事府少詹阮亭王公往祀南海惟
国家抚有疆宇大海之中鲸呿鳌掷凭妖鼔怒於波涛之内山河为之掀日月为之霾曀如是者几四十年一旦风恬浪霁纎尘不惊依岛之国占风而至濒海百姓含哺嬉游使吾
皇之德化洋溢无垠神之功亦伟矣南海之神既大而灵以默佑我
国家其功尤伟
天子特以使事付公岂无意哉按广州志庙在州城南八十里本非岛屿而陆行山径崎岖不若一帆之便昔韩退之作庙碑於孔戣之亲祀至夸为仅事亦以往时刺史怠职不?多委事於副而戣独能稍稍自异为可述耳今
天子既下南巡之
诏惟岭南地以僻远不得至度公之往布宣
上德谕所以忧民疾苦之意至备吾知五岭荒徼俚人蜑户必将如望属车之清尘趋走恐後者民气欢悦神嗜饮食由是言之则海南万里清晏呈祥効珍用协赞我无疆之
景运岂有极哉一祀事之躬亲诚无足道是役也天子不以属诸他人而必以公行其果非无意也已
送郑庶常假省序
龎公隐岘山之南答刘表问曰世人於子孙皆遗之以危吾独遗之以安遂擕其妻子隐鹿门山采药不返此处乱世之道宜然若生逢有道而令子孙无失其家学泽及生民乃所谓遗之以安也王霸隐居见令狐氏子来容服甚光举措有适顾视其儿曹蓬髪历齿未知礼则客去愧卧终日不起是时当建武重兴圣作物覩之会人争以文学自奋生子不才叱牛佣耕正可耻耳其妇护前饰辞解释真儿女子之见也而范氏侈之为美谈过矣吾邑平之郑先生醇德旧学推重乡里自以前代遗老不营人事屏迹杜门日以读书养性为事屡空晏如也余友禹梅其长君本经术为文章务追古人致之实用数上公车不第今年始以其经魁南宫列馆选遇
覃恩封其两尊人告假归省行有日矣为禹梅贺者且疑为先生所不喜是恶足以知先生哉先生怀奇袭珍义不苟就度其心未尝一日忘苍生者举平生未竟之志付之禹梅兹其所以为适也已余视戊辰一榜具庆者无虑数十人然皆少年速化无足深羡禹梅春秋且逾艾先生暨夫人偕老鹿车徜徉於鹳浦之滨早起宴息视听益聪明饮食倍进此岂人力之所能为哉今禹梅归不一年且散馆复来自斯以往或乞归终养或娱侍京师出则荷组黻之荣入则遂彩衣之奉事君事亲两无所欠余自维樗散放废禄不逮养为禹梅述此譬如渴者之谈酸津流被颊无济实用徒自伤恨而已若夫郑氏之乐岂有既哉
送王白民南归序
礼闻来学不闻往教古之大夫士之致仕居其乡者为父师少师仪礼乡饮酒与乡射礼所谓先生是也以教其子弟皆不出其里闾盖古者师弟子授受以道道在故来学道尊故无往教夫子自行束修以上未尝无诲而不往教是乡先生之义也自後周衰道丧师教益废汉得遗经於秦火之余诸儒人自为说国家有大议则必问以经义云何弟子讲说必问其何所师受一大师门学徒尝多至数千人御史大夫张忠辟孙宝为属除舍欲令授子经宝自劾去引礼不往教之义忠不敢强盖是时道虽不明於天下而人知尊经经非师不传故其所以自待与人所以待之者俱不得以或轻凡以经学之重而然也古者尊道其次尊经皆不废师其後科举学盛则经学愈替国家取士不必通经士以专经取之不必问其家学所自於是士之抱经以处者戚戚靡骋田舍翁积十斛米得折柬而召之矣北魏元钦性鄙恡尝托高僧夀为子求师师至未几逃去以让僧寿僧夀性滑稽谓钦曰凡人絶粒七日乃死始经五朝便尔逃遁诚非去食就信之义钦乃大慙盖当时之风俗已如此今世孤儒窭生常不远数千里负笈以求为人之师犹不可必得幸而得之自非数习礼教旧家善族其视遇其师不啻厮养讥呵出入窘饿拘囚宾亲不得通臧婢相侮笑至有流离颠踣无所於归者师道之不立非一日之故也友人王子白民治经有法恬於进取特以诗称江湖间久近且为童子师於京师七八年齿发衰脱落拓尘市囊不蓄一钱今晨来别余告归余曰行哉亟作诗送之又为之序其所以王子任真乐易无肮脏失意之色於去就间余为之序不悲王子之不遇徒以叹夫道废经绌而时之不古若焉
送陈紫驭游永康序
陈子以九月戒途游永康余送而谓之曰子之是行以为知已报乎抑将因以有求於彼乎顾视子貌若有所不屑而强就之者然岂其亦有所慨於中乎余前年遇知於有司与子同已而失意又同计子交游中知子宜无余若者以余之卑贱久羇於此所尝人情险巇百端每悒悒不乐日思买田种萟杜门读书鼔琴以自娱犹不能舍此而遽去而知子之必有慨於中者以予信之也子姑慎其所往哉婺州山水丰厚人物敦朴当宋南渡後衣冠避地多出其境宋元之际朱吕学延蔓於八邑至今犹有传者子负才艺修仁义立然诺持是以往安在其无遇也永康之学剏於陈同甫同甫要为粗豪然朱子深爱其材与之往复辨难数万言卒欲归之醇正其绪言余蹟亦垂至今子游其乡盖亦虚往而实归矣子之师为贤令於彼洁然仁以清无亦以吾言叩之人不学道老至奄忽遇不遇何足论哉
送冯孟勉西游序
维岁之春予友秦君别予而西未数日也冯子孟勉亦来别予将西适吴会放大江观於洞庭匡庐之胜而税驾焉二君者皆今之贤君子也予非二子之与游则不能一朝而乐而相继以去予则予之悲可知也去年冯子客吴中寄予葛屿十咏冯子曰葛屿去吴江县东五十余里其地有禽鱼苇蒲之乐灌溉之饶居人之环而食其利者百余家中有唐隐士张志和祠盖志和浮家泛宅往来苕霅中意此其经游之处而後人因而祠之也宜冯子之有乐乎此也然予读冯子诗自伤其亲戚之违离朋友之失处愤悱哀怨若不知有文字之足乐与贤人逸士之蹟遗风余韵之可爱而可传者必其无所乐於中可知也即秦子之言亦犹是也予既悲二子之别二子亦复自悲其别然则二子之屡役於西方也其亦有不得已者乎余非能不为别也势不得别耳别与处奚择哉方秦子之归也客有授其琴数引者为予奏之铿然以和醳然其志油油然其自放焉盖有得於中则忘其外其所得愈重则其於外逾轻矣冯子之往而复以诗贻予也予固知其不以悲而以怿也
述世德为魏南郑赠行序
余尝闻友人沈太史芷岸称其同年友魏君之贤不置也君自举进士即归里终养十年间先後为两母持服尽礼极哀乡党称之今来谒选得县南郑君不鄙其僻远其议论常在济物谦静廉俭无时俗媕阿态以此服太史之知人而私以得交於贤者为幸也八月君暂南归谋完葬事趋任出其祖父两世行述请余传其梗概余览之叹曰宜哉魏氏之有後也盖其积累远矣魏久家繁昌自君曾祖光禄公再世同居官旌其庐所谓世德是也祖讳之翘字楚材少与兄孝廉君齐名入国子学日读书好行善若不足孝廉殁抚其子犹子卒以成立族人有以腴产来鬻者既悔之而力不能赎公立还其劵不取值夀七十二终尝曰吾家种隂德过百年子孙必有逹者惜吾不及见矣子待赠君一公公讳极君一其字也崇祯壬午覃恩选拔贡生试礼部上卷人以公才宜得上第已而遭乱弃去从酒人游晩年结?亭偃息其中与道侣诗客往还赋诗口不言时事益躭经论结斋饭僧日以清谈为乐然笃於孝友楚材公捐馆年艾矣毁至骨立从弟中翰罹祸危甚脱身破产救之仅而免粥饿槥骼设浆以饮道渴者家几匮不辍亦不以闻於人也徐孺人有贤行早置侧室视?亭如已生子?亭者南郑君所自号示不忘其先也公殁年才五十七云自楚材公下两世单传继嗣不絶如綫南郑君年二十一连举五子今为名进士作吏岩疆当西南倡乱时全蜀陷贼汉中为全蜀咽喉王师苦战其地民膏血渍锋镝产力疲馈饷今十余年木复也
天子优诏重賉累选太史之才有守者作收其土用寛西顾忧君以经术起家视事首县必能体吾
君仁惠遗黎之意多方抚辑为诸邑帅且因以大发其家世积德而完其祖父郁而未竟之施则君之功业所至岂可量哉惟君之旧则既有徵矣曰万盈数也魏大名也又曰公侯之後必复其始勉矣南郑其在兹行乎
赠翁同知之任黄州序
黄在春秋时为战争之国至三国时为西陵重镇其地外连大江南通云梦宋承平无事时王元之苏子瞻之徒爱其江山之胜始相继为文咏流传於後而至今宦游者犹闻其遗风而乐之自湖南用兵以来三楚之间烽烟相接民卒流亡道路守土之吏供亿繁骚朝不谋夕而仕於黄者无片甲之扰得以从容几案为
天子牧养小民丞职当汉都尉之任才健者居之其力常出郡太守上至近时选授尤称便所掌兵防巡徼而已催科案狱之繁一不以累其心不踰年报最则安坐而二千石矣余友杭州翁子武原谒选得此所知者皆为诗相称贺翁子亦若色喜者而告余曰此吾得少展其志之日也虽然必得子之言以行惟余固有所进於翁子也今夫丞之职虽若无事然所以佐守而表率其属吏者其职尤重表率之道无过于廉士大夫廉洁自好本非分外之事但言此於今日似见为迂濶无用者然余辈出身为民使不稍为其迂濶者则谁当为之人相率而不为则斯民之受困何时巳耶王苏两公之居黄皆以谪至其中有忧谗畏讥之意度不能尽发抒其所欲为然犹皆为民所爱慕至於久不忘孰如君之以选擢而得此其庸可忘也
族侄华林陞平阳郡丞序
余家旧籍淄川族姓繁衍散处他郡余浪游河北每见山东诸同姓辄讯知其俗????与之往还所见文雅雄隽之士不少其所心契而期以远大能张吾宗者莫如今平阳郡司马华林其人华林之先亦由淄川分居莱阳今附籍奉天推世系以叔事余余不辞而与之游相昵如亲从然也当丁卯岁
天子大比八旗之待选者而临轩试之人持盈尺纸伏阶墀下风掀日炙笔乾不得下人方窘促君就坐席展卷疾书成七言诗一章音调铿鍧辞旨蔚茂
天子见之称异破常格以其名付吏部选得乐陵令去乐陵故疲邑前政骩骳已甚君至则奋然振刷不为缿筩小数每夜身从数骑巡徼盗发辄得百里间震其威名无犬吠警洁已奉职听断明允朔望释奠学宫与士子讲论经义以季考其业而上下其等第士益自兴起於文事遇佳客至设席谈笑吟咏间作退食萧然闭合诵读而已六年之中荐牍交上今年春遂以卓异迁平阳郡司马方就道而邑人遮道留不得于是京师士大夫闻之莫不为乐陵惜而为平阳之百姓庆也夏四月值平阳四邑有地震之警
当宁闻报惊怛勘灾之使朝闻夕往疆场大吏犹以不敏被谴诸有事地方莫不惴惴从事而夙闻君之精勤练达则日望其至相与共事以无贻
圣天子西顾忧君前仕粤有政声继治乐陵丰采益着而适当今日盘错之任蒲州去郡城六百里而遥天幸全此一方以待君之设施也君之是行其可缓哉比者朝廷鼔舞吏治常不次用人自郡县拔擢不一二年而辄超藩臬督抚者有之吾之期君以远到者此其时也然
朝廷方藉君之才以经营四方而吾徒区区欲私为一家之光宠者盖亲爱之无已也吾之序为君而作也岂无他人不如我同姓行哉行哉吾又将执笔而书君之最矣
陈六谦之任安邑诗集
戊午冬予友海宁陈子六谦谒选得安邑丞以去致赠诗至数十篇或谓陈子才地宜得膴仕不宜沿牒为州县小吏予读诸君之诗知其所期於陈子者或不在是也安邑故汉淮隂侯韩信所为汉首立功地信之事为君子所不道然其志实有过人者方其未立功时本与世之碌碌者无以异其始居淮隂也一市之中皆笑其怯至与赵战背水而阵赵人皆大笑与楚战潍水之上楚大将龙且曰吾生平知韩信为人易与耳又曰吾固知信怯也夫市中儿为怯宜也至使敌国之将闻之亦轻之而不为备然卒以此成大功则夫信之所以得此名於市中者岂一日之故哉士之志道德者固无慕於功名者也其志乎功名者非其识之沈力之坚而急於自见者往必败而无急於人之知者必得之若信是矣且天下之公侯将相其不为市中儿之见者几何而汲汲焉欲其知之也不已过乎陈子抱盛才来游於京师适当
朝廷下诏求士之日孙阳之顾一衒鬻可得人方营营君弃不取曰丞吾乐也余微观陈子本非无意於功名者今其言若是殆与营营者异趋乎则其中之所存岂可意量哉安邑故俭俗易治新令周君其同乡又贤用陈子之才佐贤令以治易治之民政之成也可待鸣琴之暇相与登魏豹故城踪迹其所从夏阳以木甖缻渡军处然後执是卷而歌之当必有快然自得其志於千载以上者此非俗人之所知而诸作者之意亦容有所不欲尽也则予安得以无述乎
赠翁祭酒迁少詹事序
记曰行一事而三善备者唯世子而已其齿於学之谓也古者大司成教世子及士以舞干戚语说命乞言皆大乐正授之以篇章之数然後大司成坐於东序而论说之是凡教大学正徒授数而不论说论说者大司成也然大司成之职在论说犹不离於口耳之功先王之教世子以为口耳之功未足以成德而尊教也于是乎立之太傅少傅以养之於父子君臣之道然後可以濳移默化其志气使之驯习於善而不自知故曰太傅审父子君臣之道以示之少傅奉世子以观太傅之德行而审喻之此其序也又曰乐正司业父师司成司成成就德行尊为父师则必不仅主论说责效於口耳之间可知也夫其能博喻然後能为师彼为之太傅少傅者又岂与夫朴鲁少学者泛而论父子君臣之道如木偶之拜起然哉故愚以为两傅之职非司成乐正其人莫足当之古者天子师傅多兼官况世子与考古所谓太傅者略近今詹事之制而所谓少傅者则今少詹事之职也然则今祭酒犹古之司成乎曰古者司成得教世子後世齿胄礼废而今之祭酒所教者仅国之俊造而已宜其与古异矣前年
皇上命东宫出阁讲学
文华殿特
召归德汤先生於江南
命以礼部尚书管詹事府事重德行也逾年苏州翁先生亦自国子祭酒擢为少詹事先生表帅六馆尽去监中夙弊所条奏诸教育法凖於古制时议惜不尽用今而知
朝廷之用先生其意良厚而其职则以古司成而行少傅之事无以异也据今之职则先生之论说方有事耳循古之制则审喻以太傅之德行而使汤先生之道为不孤者先生得无意与呜呼自秦汉以来二帝三王之遗迹尽矣今
圣天子独稽古礼文肇举盛典择人而畀之而先生适逢其会此余之所以亲见之而尤幸而尤乐其与汤先生相与以有成也
别叶编修序
昔鲍叔既脱管仲於囚且进之桓公而以身下之其恩大矣然而管子既贵未尝举以为言其所言者乃在贫时与鲍叔商贾逐什一分财利与夫浮沈卑冗而卒伍厮养之事岂诚一时之感激有甚於生死而贵贱者与盖尝论之夫士固有蹈白刃轻千乘而不顾者矣仲虽伯佐抑其自待者重以为生死贵贱危相扶而安相擕者乃朋友之常道唯其平时知已有隐喻於形迹之外而不可以告人者此其不能以顷刻忘也故曰生我者父母知我者鲍子也其谓我尝为鲍叔谋事多困而鲍叔不以我为愚知时有利不利也尝三仕三已鲍叔不以我为不肖知其不遭时也余每反复此言窃怪以管子之智计如神举齐国而用之唯所欲为何独暗於小事而拙於谋身至此既思得其故则又不禁欷歔以起盖尝读诗绵蛮之首章曰绵蛮黄鸟止于丘隅道之云远我劳如何饮之食之教之诲之命彼後车谓之载之此微贱劳苦而求援者之所为作也贤者失志至一饮食之微不能自具而望给于人此其昏迷颠沛之状必有可怜者矣然而自古豪杰之士如此者往往而有故人知我愚人得我失人爱我憎及其甚也举目投足无一而可殆所谓行拂乱其所为者而管子之才之贤其犹不免于是欤当此之时有能饮食教诲之者幸也即不然而诋侮讪笑之随其後甚且非意加之极之其所往人非甚坚忍鲜不丧其所守矣愚尝以是求之古人而欲如鲍叔之于管仲者何不数数也幸而有之是可不为之流连而三叹已乎以予之得遇君于此也今之去也不能以无感故书管子之事以见志焉
诰赠中宪大夫沈公崇祀乡贤诗序
先是松江府学诸生某等以故赠中宪大夫按察司副使沈公宜崇祀状上之府太守以上于督学使者既得请遂置主卜吉迎祀之如礼于是乡之荐绅先生及四方贤士争为歌诗以纪其盛且以悲公之遇庆公之没而得显而以慰宪副公之孝思於无穷也属某为之序某窃按公生当前代太平之後怀玮蓄奇藴而不扬其死於崇祯之十四年岂复自意其今日也欤然当公死时天下亦大乱矣且以汉永平播迁之後下第寒士裹衣牵裳之徒犹弛负担而位郎署者四十六人唐昭宗天复之二年皇舆初定则诏取耆宿五人与於礼部试者遽授之官时人谓之五老榜盖古人于坎轲失志之余其遭逢之奇又有如此者公生乱世不遇以夭命也然古者琐尾零落若此者盖不胜记即其低首受书饥寒劳苦之不恤思一发抒其胸中所闻见而及其颠踣不偶久之而无所成也则?憏鬰悒以死而其魂魄之寄所托之隂风曀雨松柏之哀号猿猱虎豹木魅山鬼之所俯仰蹢躅而悲啸者又不知其几也然而生既屯蹷于前没又无闻於後者此非夫人子孙之责而谁责耶爰自宪副公始长即手父遗书饮泣而读之既起家甲第上玉壶历清禁持节於嵩少大河之间声誉赫濯犹时时痛父不置以鼎养之不及也对客则惨凄增欷会
朝廷亦轸念贤劳不忘其所自特赠公如子官今又俎豆之于乡以春秋奠侑而飨祀之然後赠公之贤与宪副公之孝始焜燿在人耳目矣此与侧身荆棘龙锺一第者其于命又孰得孰失耶或谓公孝第闻于家行谊着于乡乡之淑其德者相望也此谓合于古有功德则祀者欤愚谓正不必以此例也夫公非有所瑰行絶奇以震炫於世也但使经公之祠者见其终身厄塞而今获遂显荣如此则人谁不思力善教家以得名於身後见宪副公之贤辛苦以列其亲之名於天下则谁非人子又谁不思黾勉继志期无忝於所生於以发仁人孝子之思彰
圣天子风励天下之盛皆于是乎在此诸君子相为咏歌之志也愚不敏敬述具所以
邹君针灸书序
古之高蹈者流若伐檀之君子稼穑狩猎以为业而诗人美之以为不素餐此岂仅谓其能自食其力而已哉盖即其坚忍之操刻苦之志以知其必能待时而有为以不至自废於无用之人故曰不素餐宜也天之生人无论出处贵贱而皆望之以共相生养之道也如谓高尚其志即可放荡流佚听人之自生自死于天地之间如秦越人之相视然则亦谓之素餐而已矣予在京师识邹君时称述其尊甫闻望君盖隐君子也予去年病困客言用艾可愈延医治之邹君从旁指穴数处时有所驳难医者不能违也予因叩其从来历言隐君故读书既自放弃则学医尤工针灸挟此技数十年能立起沈痼实不取人一钱故术虽工而其家之贫益甚後予啓视其箧衍则手订书针灸药脉各二卷在焉其意以无资锓行其书使吾父利益之道久鬰不广求予一言以告于当世之有力者予尝叹後世事日趋便而古意浸微医其一也即如灵素诸经所言针石之法必与方诊药齐缓急并用而後有效而病在腠理者尤以针石为宜然在汉时砭石法已不传仅得者针耳今医家所用惟五苦六辛草木之滋味其於人也末矣而视针灸特自为一门习医者反视为旁家外道而不之数则其为术安得不疎余故不谙医未暇读隐君书辄欲依太史公之传淳于意及近世元遗山序李杲明宋景濂赠周汉卿例件系其已试之效於卷端使人知其术之奇中如此则此书之行活人当不可数计隐君者虽隤然自废何害哉汉郭玉有云腠理至微随气用巧针石之间毫芒即乖神存於心手之际可得解而不可得言也轮扁之对桓公曰臣不能以传之臣之子臣之子不能以之受臣邹君本以善奕游京师然而其于父之学也则固已得之於心手之际矣
跋家藏唐石兰亭序
此石背面刻兰亭叙二种前一面比後刻较低一字明嘉靖间吴门黄君者工画人物偶得此知是唐摹石因贋为宋人清明上河图并榻如旧本献之一贵人其人以遗分宜相後潢匠索赂不得发其事贵人以此见忤而黄亦坐是穷死其子名景星字平泉跛足知书亦善绘事与余家有连因擕其石至慈老焉此石向藏余三叔祖家叔祖没後余寻得之舂碓间石广二尺长尺二寸厚一寸许质光润可鉴字体多类圣教序盖唐僧怀仁所集本也近见武塘钱孝廉栴摹帖其叔相国跋云得善本於京师前有赵文敏萧翼辨才图遂摹刻之余缔视正与此前一面刻低一字本同而神气去之远矣自後又得高丽揆文库收藏本中有宣和御玺则文敏图在焉玩其纸墨良是宋榻与背刻高一字本又毫发无异只高丽本盛字上成字鈎微起而此迳带下放字彼楷此行静字右脚低於左青而此微缩为不同及视石则三字已损即用前完本嵌补纸上补痕犹隐隐可见然後知此石之流传真千余年物也吾子孙当善藏之勿令俗工妄榻损其真气康熙已已年九月朔书於京师之停舟书屋
许君印谱序
余久闻许君默公名於士大夫间恨未接其绪论即其所为谷园印谱亦未及寓目也昔欧阳公终身惟一印记名近文董诸公书画徧宇宙钤尾图章亦未见有絶胜者盖圭璋特达无取缫藉以余之泥涂姓氏而欲附之琬琰以不朽非其宜与余尝为新安程君穆倩钟鼎刻说谓今人耳目当稍令近古极言俗学诋讥之为非是闻君尝问奇於程君则所谓谷园印谱者余固不待见而其源流之合亦不俟余之赘辞矣
已卯顺天乡试録序
皇上以今年二月南巡狩
车驾所过惠泽旁敷尤以人才为致理根本虑有怀奇抱德伏处山林者必殷殷延访及章缝秀士有挟所着书与诗文来献者辄停
辇霁容受之叩其底藴询及素履思得真才而储之以为天下国家之用意甚盛也
回銮之後逾月适届顺天大比期礼臣列典试官名上皇上特命【臣宸英】入贰闱事【臣】才识謭薄闻
命惶悚屏营累日窃念【臣】曩以布衣被荐蒙
恩食俸史馆厠编纂之末者迄今垂十八年丁丑获举南宫对策
阙下【臣】名列第七
皇上亲閲【臣】卷拔置鼎甲【臣】才谢平津白首被举凡海内淹滞耆宿闻【臣】遭际无不濯磨思奋喜遇
明时而在【臣】私心感激所思捐糜以图报万一者又当何如也兹幸得以宾兴大典忝与司衡於以少副我皇上求贤若渴之意此【臣】素所蓄积特自以赋性庸拙兼年齿衰暮精力刓敝持三寸之管而器人於糊名易书之下又安必其能拔十得五也顾【臣】之所硜硜自信者惟有一诚而已【臣】偕修撰【臣蟠】始入鎻院即与十六房同考官设誓神前凛以国法惕以鬼诛此【臣】自为诸生时所夙夜自矢镂心刻骨而即以质之於明神即以是白之於我
皇上者【臣】既自尽其诚则凡【臣】心力之所未逮目力之所未周同事诸臣必有能殚精竭思以协成一科之盛典盖【臣】之以诚自矢而知诸臣之有不期而同然者其於人臣以人事君之谊一也虽然夫取人於文字之间安在其人之才识品量足以当天下国家之用而谓可以仰副
皇上求贤若渴之至意乎不知文章虽末事而用人途辙终不外是昔人有言求之贤良方正则贤良方正即此人也求之孝弟力田则孝弟力田即此人也闻有能文而行不克副者矣若舍文而别求所以取士之法与舍八股而别求所以取文之方【臣】固知其不能又不必也我
皇上圣学渊宏斟经酌史阐天人之微妙萃道德之精华菁莪雅化沾被斯人而京师首善之地人才渊薮其沐浴于教泽也尤深故能以风檐寸晷略尽所长使【臣】等得藉手入告冀稍免於罪戾者皆幸生夀考作人之世而然【臣】既扬言卷末并语诸士其尤不可不知所自也翰林编修【臣姜宸英】谨序
夀宋牧仲佥宪序
今年丁卯孟春月佥宪宋公初度其属州司马陈君偕同僚数人图所以为夀者公固不许则相与谋曰盍走京师乞言於姜君乎公闻而色喜伻来请文余谢不敏而以公辱与文字游且久不能辞也遂徇其请而为之序曰世之?功立业草野崛起之士以能自见者不乏而春秋以前名卿大夫都由世族至如西汉之韦平金张东京之黄王袁扬诸名族父子祖孙相继秉政流光史册降及魏晋南北朝尤以门第相尚宋欧阳公修唐书如为宰相世系表其言唐宰相才子孙数世而屡显唐终世不絶迹其所以盛衰者虽在功德厚薄不在其子孙然而其子孙之贤乃前业之所藉以不坠岂不尤重哉余於唐史中独嘉李文饶以名公子耻从白衣举遭际雄主文章事业卓然耸出於唐一代名臣之上而唐之社稷几衰而复振诚所称豪杰之士而後世鲜及者间默数
本朝相业於归德太保宋公首顿一指公当
世祖初政用前朝旧德参预密勿天下方想望其丰采会不久拂衣大业未竟时佥宪公方年少耳风貌清整学殖该富其时见者无不相钦挹以为能为公家文饶者非是而谁未几起家通守黄州吏事精敏居然有当官声及郎官比部谳决精明每奏疑狱援据律令傅以经典多从矜恕上官恒屈意从之而吏不得因缘为奸自公在事所全活以无数用是
天子异其才特命监司持节通永盖处之三辅股肱郡以观其所设施而将以大用之也公至则威德并敷请属杜絶属吏望尘逐影竦息帖服雈苻匿迹阖境大治於时公余闭合垂头读书手执铅椠口事呻毕乘兴游覧把酒角句主客狎进清言献酬盖当时所谓雪园文社者零落尽矣公独振其颓响於簿领倥匆左支右掣之际士类且靡然从风此可谓精力之过人而文章事业兼而有之者也公春秋方富属当令序开衙召客计尔时之分曹授简歌九如而效三祝者方铿耳炫目而余独以君之濡染家学为能施於有政彷佛於古世家之风故乐从诸君之後为之诵说他日有系公於宰相之表称为
本朝盛事者必有验於余言也
夀冢宰陈公五十序
古之大臣佐天子出治其功绩隆宇宙声施溢古今宜无不可释於天下之望矣而一士之不逹则引以为已忧此一士者亦以为我宁抱道坎坷终身於贫贱吾心安焉彼诚贤公卿耶而不吾知吾之耻也诚知之吾之幸也故有遗弃万锺尘埃轩冕而独感激於一言之知至於穷老而不悔非独公卿之能知士而然也彼士之所以信之者其亦有素矣如此而犹有遇不遇之异者诚系於其命焉君子之於人也视其人之足以知我与否耳遇不遇之说不以存於其中也某辛酉冬来京师东海两徐先生曰盍往见泽州公乎当今名公卿能以其学复文章於先秦两汉之盛者莫踰公矣某心折焉固愿闻名於执事然初见公耸峙山岳邈乎其难企也及厠史局日领謦欬公覧某所为传志而悦後凡得某之文辄拊掌称善窃垂老不自量间随俗为时文尤为公所赏识尝置某文怀袖间逢人必出与共读回环雒诵及某佹得复失业自委命无何每见公相对必扼腕太息辄凄然复起沦落之感而公之於某深矣公今为尚书吏部稽之於古则天官冢宰职也足以进退百僚而今自黄绶以上循阶拾级吏部不能以其意为伸缩况得开口荐一士耶然而中外共以公辅之业归公无异词者以公不忍於一士之不达而引以为已忧真古宰之用心也昔孔子之人管仲第举伯氏没齿无怨一事司马迁传晏婴止载其能拔越石父而晋叔向之得为君子亦以能感於堂收器之一言则夫一士之微虽若无系於天下而观古相业者必因之如之何其可忽也公太公封都宪公今年称八十夀某曾为文铺扬盛事而公亦於今年冬为五十初度自此黄发台背弼成圣天子鸿业岂有涯哉某谨自述感恩之私以代擪丝吹竹而藉手侑觞於庭亦承公知已之意不敢以浮词溷也诗曰神之听之终和且平某匹士之言也邀神之听意者其在是与
阎徵君六十一初度序
徒为词章之学而已圣人之道不存焉圣人之大指在六经能有功於经学者是道之所重也韩退之曰每逢学士真儒叹息踧踖愧生於中顔变於外不复自比於人以退之之才而心屈於儒者如此则经学岂易言乎汉承秦火诸老儒口传壁匿斯文得以无坠是时伏生传尚书年九十余中培辕固传诗培八十固九十余胡母生为博士传公羊归老於家度年亦当在八九十间张苍传春秋年过百岁独乐失其传文帝时得魏文侯乐工窦公一百八十岁献乐章即周官大司乐篇也然则经学之不亡者徒以诸老儒在耳天既厄之於秦而又以其传分寄之於诸儒以默相而安全之使不夭阏於危乱之世及乎真主出而文学兴其所系岂微也哉国家之兴五十年矣功令非六经四子之书不以进然士子荒经蔑古於今为甚其陋者抱残守缺期足应举而已而一二狡者穿穴破碎圣人之微言以诳诱承学之徒而规取厚利为名高患将不知所止独友人太原徵君阎先生为诸生时即能脱落举子业闭门治经亦不喜聚徒讲学日抱遗经校讐传注得失其辨古文尚书之非真所引据书出入经史百家读人文喜指摘其利病人服其博而畏其辨卒莫能难也先生於诸经亦无不淹贯然不能拘分刌度绳墨为世俗文字与世词章之士异趋用此矻矻至老今年六十有一先是一年先生尝为文告其所知曰先君六十生日以余母之丧未及禫除不忍夺子之服以称觞遂展期一年而余不可以无遵也适长君复申孝廉在都至是谋归为夀徵文於余余特援古儒先以为先生祝谓经术之系於先生甚钜其夀当远视古人不难也余行告归道淮隂将访先生於其庐平生读经宿疑积滞无虑数十冀少留相从剖决曹孟德曰老而好学者惟孤与袁伯业耳余窃自附斯言先生其必有以益我也
封君陈公八十夀序
前年
天子覃恩海内嘉与士大夫於是今大司农陈公得再封其太公为都御史比今年三月
制下门下士之在都者皆举手加頞称庆而公顾若有所深念者良久曰吾蒙
恩遭际至此入侍
禁闼备承
清问出掌度支与谋
国计惟是夙夜匪懈以图所报称於万一者而未得其方乃我亲於今年七月称八十觞矣我兄弟五人中外子女数十辈罗拜堂下顾吾以长子而不得奉沃盥承色笑於其旁也子以为我心能乐否耶某等进曰此乃夫子之所以为孝也经不云乎孝始於立身中於事亲终於事君岂非以其得君而仕推其所以行已者於天下使无一夫不被吾君之泽而因以扬亲之令名於无穷乎盖仲尼之望曾子以卿大夫之孝者如此若夫屏居子舍朝夕定省以谨修夫菽水之养是则所谓士庶人者而已以士庶人之孝孝其亲夫子必不为孰谓太公而愿夫子之为之乎且某侧闻太公之为人也少慕汉田子泰之风磊落负济世志初事举子业见伯兄侍御公起家成进士慨然曰我可以无事於此矣退综家务虽好施急病而生业日饶值明季横流寇盗充斥乃出聚家资率亲党筑土堡保聚贼往来不敢犯後遂扩其堡为小城而适当
国初叛帅反据大同闻太公名必欲招致之公则手裂其书抵其礼币於地贼怒益师来攻登陴固守数十日得救围解一村数千家不终陷于不义者太公一人之力也此与田子泰之坚辞袁氏辟命聚衆徐无山中盟誓约束归命中朝者何异及乎功成身完褐衣蔬食自溷闾井则子泰之不欲卖卢龙以易赏禄之义也然太公济物之志常存胸臆虽老矣犹亹亹论天下事利病不休既夫子连举进士官中秘受
两朝不次之遇复慨然曰吾果可以无事於此矣遂摧机息幢於十亩之间训课子弟务为明理达用期以所学上报君父而甲子之役次公某登贤书诸象贤复蒸蒸起矣
圣天子嗣大历服无疆惟休亦惟是一二耆耇曰笃不忘在昔唐杨於陵仆射入觐其子嗣复方知贡举率两榜门生郊迎宴新昌里第嗣复引门生列两序元白诸名士俱在坐赋诗以为荣异时夫子翊赞元化跻世仁夀而太公安车至止膺宪乞之典某等门下士二百人次第上夀邸中意必有如元白其人者倡为歌诗播之乐府斯乃太平之嘉瑞
国家之盛事非独称艳於一时一家已也司农公於是欣然而笑曰有是哉是吾父之所愿闻也遂命书其辞以归而侑觞焉
大司农陈公寿讌序
甲戌春大司农员缺
天子以度支重任非得有学识持重大臣付之不可时泽州陈公读礼家居三年矣先是公尝长是部及吏部以应陞姓名疏闻
天子持司农印特造六里中付之有司敦趣上道公至陛见
天顔欢霁慰问宠渥中朝士大夫皆庆君臣相得之盛而知
上之所以倚毗公者未有涯也公既莅任一年厘剔夙弊告诫司属以约束吏胥举天下会稽之録中外出纳之数绳贯丝聨一一时其盈缩而次第布之然其大意无非仰体
圣天子恭俭慈惠之德务以省费节用藏富於民而为国家千万年根本之计盖周礼天官冢宰所与其属日成月要岁会以周知四国之治者正古者宰相之职掌故自汉以来居是官者咸谓之计相而
本朝以是入政府者亦多有其人公以老成寛大再居厥职
天子赖之十四司拱手受成庶绩咸理皆感公之赐而不知所以报也于是季冬下浣值公初度辰相与谋举觞称祝阶下又谓不可无文以先之也以余为知公深者则羣请致一辞焉余谓诸君子曰公等以今日之获庇於司农公为德也亦知公平时学问陶熔涵养所以发辉光大而见之於事业者乎公自志学即以圣贤自期得心法於其乡薛文清公读书録比通籍受知两朝官
禁近凡入讲幄开陈王道攘斥异端详端竟委必期积诚感格而後止一总宪纲五长部曹诸所条列动着功令即意所不可侃侃持论絶不为利害小有顾却盖其历官事业卓有根本者如此至其所着尊闻集诗重风骨文尚体要惟其涵茹古今而出之粹然一禀於正有古人所不得与者故一时知者不敢以文人目之而皆以为有德之言也今
上春秋鼎盛公以魁垒耆硕托寄心膂行将待公从容论道辅致太平而不复烦以政事余幸得厠同列庶几备闻绪论不致陨越是惧则今日之拱手受成为诸君子之幸者余又窃以自幸也已爰是不辞而为之序
李少司空夀序
初今年仲春
大驾将征漠北既诹日类告乃遣才望重臣分行天下祭告岳渎及前代帝王陵寝于是今少司空昭阳李公奉南岳之
命以往甫逾月四月上旬为公五十初度其门下士仕于
朝者皆谓公体
圣天子重神至意必能恪恭斋祓妥厥祀事受胙获福于神之灵惟是朱陵之台赤帝攸馆金简玉文神禹所受数千年以及
本朝威命遐畅盛德洪敷
皇上亲驾六龙於大漠之庭飈驰霆击维岳之神必将奔走趋命之不暇其去来风雨享祀饮食既醉既饱所以保翼我
皇躬而荡涤羣氛奠安区夏者及今凯旋之日肹蠁既着矣先是公未至衡时湖海间旱魃为虐禾未下种千里若焦农夫释耒以唏守令蒿目坐叹公下车莅祀祝册昭告甫毕隂云来凑水气上腾曾不崇朝布濩徧野蛮氓欢舞合辞同声以告於守土大臣谓
圣天子明德惟馨幽明协应而公之精?孚感亦宜受佑于天督抚具疏其事旋蒙
温旨识者已知寇不足平矣比公还道过维扬拜太夫人於庭下被褕翟之华奉鼎烹之养亲族欢饮上夀闾里瞻叹以今月吉日入都门适当
回銮饮至之时而公以祀事有成复
命拜
赐喜可知也公家累世台司当前朝穆宗初年文定公实首揆席与新郑同心合谋决封贡之策百年狂猘帖首受縻从此边烽永息中国享无事之福者五十年洎谢事归里入子舍修温凊礼犹黑头宰相也东南至今传为盛事公胚胎家学器宇宏硕由侍从参机禁襄赞良多转佐冬官声望弥起是役也师武臣迪果毅侍从者执鞭弭公亦以明禋奉使翌成大功祖孙遭际前後同辙时议谓
上眷注方殷不久当以钧轴相处一如文定当年诗江汉不云乎虎拜稽首对扬王休作召公考天子万夀盖肾臣能开敏其先世大功则天子且敬举万年之觞其身受多祉无疑也某谊托谱末值公归举夀讌而待余一言以侑樽也因即公今日使事而推本其先烈并敷扬
国家盛美使奏之宾筵比于声歌殆不止为公一家之庆云尔
京兆吴公夀序
国家设翰林院以储公辅之选其期之甚重而待之甚优每三年一选士教习之然至三年散馆之际则例有所去留以出为台省郎官者相望也至及第三人则无所致问常优游侍从之班不十余年而践台鼎断国是矣然从容养资不经世务论者或以为屈于实用故前朝建议屡有内外互调之说
本朝顺治间遂遴拣才望出补方面其弊也一出而不复入而向之以才望称者且沈沦州郡不免有积薪之叹矣我
皇上鋭精图治尤加意儒臣三十一年
亲择宫僚十人改任京朝官使之练习故事亲职理政至有所
游幸及赐宴赋诗则十人者常珥笔扈从均礼如初盖使人各尽其实用而不至有内外升沈之感至良法也是时语水匪庵吴公以司业得通参旋擢京兆丞京兆号为天下繁剧丞之职于是无所不领居是官者多自贵重不事事以为常公独亲揽簿书一切案牍以时行下民间讼牒至庭即与断理一一慰遣之民皆得愿以去而吏竦畏之若神畿辅学校丞专掌也每试鏁门围棘请谒无所通用经术程课而考之以行谊振幽发锢才隽毕达自其前为司成时已然所采録四方名下士无数相继登乡榜取高第去一时负奇抱伟之士无不称述诗书砥砺名教号为吴公弟子也于时九月上旬值公五十初度辰相与约为词以祝而问言于余余唯古之为大臣者必魁垒耆艾硕儒公当登第日既以学业闻望推重海内今虽年力强壮容貌丰伟不异於往年而士大夫中相与推老成宿望已无不归重于公矣以
天子素所眷注之从臣贯串古今通达治体又试之以繁剧之任所处无不当而滋谓其可以大用也经曰五十曰艾服官政又曰五十而爵盖天下引领以望公之设施也久矣而章甫缝掖之秀罄折序立阶下捧觞以为公夀考之祈者岂独其私心之爱慕已哉无亦仰体圣天子企望之殷而欲以其身及见明良之际遇意甚盛也余承乏政府自愧报称无路唯是以人事君之谊不敢有忘喜公之道之将大啓而其年适及乎此时也故不辞诸君子之请而为之序
郡侯张公夀序
夀之有文起于近世以为养老而设然余观诗书所载其君臣上下之间动以夀考相期有不待其年之已及而始致其颂祷之意者盖其风俗之淳厚忠爱纒结於心而形于语言言之不足又为辞以文之固其宜也今年春郡大夫张公初度吾邑侯方侯偕其五邑之僚属请余文以祝之侯见余文而叹赏以为有当于古之作者而惜世人之不尽知因为座客历指文章离合反正起伏转换映带之法洞中肯綮以是知其究心斯事者已久其能以文章为政事而使吾邑之人民被其德泽而沾其教化者岂偶然侯春秋尚未及强仕今三月日为其悬弧矢之辰邑之父老喜而交祝以夀考者一如古诗书所称而又谓不可无以文之也遂以属余维侯所生里乃朱蔡诸先生讲学地侯与其尊甫沛令某公同举于乡比谒选而南才下车问民疾苦雨润日暄一当听断雷电交发官署肃清罔干以私以故邑比岁不登至是大稔民咸以为公德余尝慨前朝士大夫之议论苦守令者一拘于资格而才杰之士无所得奋其用今世则不然吏道杂而多端邑令长间得一经明行修之士民望之不啻景庆而其人又有不同者诗丘中有麻曰彼留子嗟言其居下亲民所在见理也继之曰彼留子国美其子本於其父也史称傅琰父子为令并着奇绩时谓其家有理县谱彼果何术以致此哉无过於以经学相传授而已汉尹赏诫子以吏残贼见废後思必复用薛宣过子彭城令署不教诫以吏职且谓吏能不可学此直佐史故习非儒者所贵公既生长理学之乡其家庭讨论而餍饫於仁义道德之旨者匪朝伊夕矣以是小试之於一邑其为吾民之幸宜有过于单门倔起闻见浅狭者万万也余闻之长老往吾邑有治县去而为公卿于朝者宦成里居其县之百姓相要馈问於其家历年不絶也吾邑风俗淳厚待公之施泽既久敭历中朝鬰为耆硕他日黄华白鹤之间有扶擕而罗拜於堂下者必吾慈之人也请以今日徵之已
黄昆瞻先生寿序
予从事两馆间行十年所得交编修砚之黄先生相与商略旧闻多所剏获其为人年少静气不以才地自矜炫独其心所向往乃在古忠孝廉节之行讲学取友之事故以余之衰老失业人所厌弃而君独能?就之如素交今年春余奉
命同总裁东海公还南纂修一统志有同馆挽其请行者编修私谓余曰吾亦亟思归耳顾吾父远宦塞外吾在此息耗日闻衣食什物所须续往不匮是我处京师犹膝下也吾不可以复南言讫凄然若不胜孺慕之色余益心服其纯孝既问之广平公莅官行已甚详则以为编修君之贤其得之家学者有素余于是复思从广宁公游而不可得编修曰吾父以今年十一月下旬称六十觞矣公盍以文序吾父生平略道吾所不得侍养之意而致君相慕之诚其可也余唯唯盖公自戊戌通籍历今三十年矣初节推剧郡壮年鋭意办职沈寃滞狱一讯立遣人以其间代守令教养之具声誉卓然自许功名可立致已缘他郡案牵连镌级他郡守即公乡试举主也是时上官多劝公辨复者公义不以一官易所天之谊从此沦落浮沈幕僚所经黔筑万里蛮烟獠瘴殆非人境已而南下洞庭东骛辽海计人间危险地巳身历其大半然所守不踰一令所至动必奏绩今在辽数年日以边邑萧条居人愁困欲稍为经理之然未尽得展布所蒿目抚心见之歌诗者识者比之元道州舂陵之咏皆知其有忧天下之志矣公宿儒旧望人誉所归列卿台省举足可到方今贤公卿满廷必有起而为公任斯事者父子接武中朝流光史册诚甚盛事或谓公怀遂初之志久矣太邱一长公卿再世即江夏父子间名位相悬亦公家故事德高位绌于道何损意者行公之志而杖策归里阖门私第撷商山之紫芝饮南阳之菊水嘘吸冲和颐神养性从容以待
圣天子蒲轮之召可乎编修君其亟持吾言以往必有以博公之开口而一笑也
大司寇徐健庵先生夀讌序
戊辰冬十一月大司寇东海徐公初度之辰其南宫所得士居翰林者三十有七人共谋所以称觞者於予且曰公所好者子之文也子无固辞虽然夫公之知余则岂徒以其文之谓哉盍即余所知於公者言之余识公二十余年矣当其为孝廉时即毅然以身任天下之重自後洊登高第践历三事所经涉事变益熟而胸中所贮书益多其入而以孝弟仁义淑其身也如嗜慾之惟恐不得所求其出而宏奬人伦扶植善类也如饮食疾疾之在已其作而谋天下之事也上求可信于君而下求无不可告于人此余知公立身之大端也及其游览百氏根据六义而发之文章则必其实可以立诚居业救弊起偏而不为一切谲诡浮漫无当之说所惑此余所以知公立言之大端也然又有余所深知而世之所号为知公者或未尽焉则以公之于是其心实有所歉然而未足者也公自遭际分直
内廷综理部务在公少暇日暮归第坐客请问以数十辈论文晰疑酬酢尽意乃止则精力刓弊对食欠伸微视两髩垂垂白矣然日以为常不厌也今年春自惟直道忤时拜疏求退
天子念其诚欵
诏许解职总裁诸馆事留直如故公于是闭合谢客日取周张二程先生及朱子遗书熟读而精思之俟其反复推寻融释脱落而久之乃得其所为洒然者比余再三访之则见其气益加静而貌加粹体加充矣记曰君子庄敬日强明道曰人不学则老而衰君子之所谓强者乃在道德之充盈而不在乎气血之壮盛也君子之所谓衰者乃在不殖而将落而不在乎年齿之逾迈也夫文章小道也功业外至也朱子曰人常有以自乐则用舍行藏之间随所遇而安之此公向之所歉然而不自足者余今乃自信其知之独深也今
朝廷勤求化理方待公以钧轴之任而公亦宜不得怀道匿德恝然自释于天下之重然古之君子身处岩廊之上而其心浩然与天地万物者游彼诚不以富贵移其心也循公之志或者功成于未老之日退而倡明斯道辨统绪之毫厘晰微显之一致其深造也必穷理尽性以至於命而後命自我立其兼成也必理学与事功相配而後体用不至于偏则予请从诸君子之後勉而卒业焉斯为之夀不亦大乎请即以此言进之
定海薛五玉四十寿序
有士於此不役役于声利不雷同于世之是非取舍恬澹寡欲而游于世斯可以交与予固非此弗以友也而少闻薛君之名已而东至海上以隂求其所谓恬澹寡欲不役役于声利不雷同於是非取舍者既於数十百人之中得其所愿交而如恐不得交者兹於薛君遇之焉闻君少时倜傥善议论所至倾一坐中与之登山而临水虽终日极困不厌意必慷慨自喜之士而惜乎余未之见也盖君今年乙未冬已四十矣或曰君少不得意於有司今适合古强而仕之时虽不遇未晩也予窃以为不然夫古者八岁出就外傅至十五则凡民间之俊秀皆入庠序王公卿大夫士之适子皆入国学教之穷理正心以修乎身推之於天下国家将无所不备焉既乃升于太学爵命之盖其时日之讲贯服习章程之精细详密有不待二十五年矣四十而仕者极之中人以下也孔子弟子列传载樊须公西赤年皆极少及孔子时仕度其年皆不满四十又非必顔渊子奇而後然即令如是士之有才而无命泯灭者不可胜记矣数年间天下竞於兵争灾祲疾疫盗贼之患日夜不絶而民之转死相望矣此宜仁人君子之恻怛於心席不暇煖救之犹恐不及而君子以无事而至四十岂不可惜与使君之坚其才老其识恬澹寡欲以集事其为世利益滋甚而予之为是言者亦欲使世之知有薛子者惜其少年英鋭之气无使英雄有遇不及时之叹乘其及今强壮之可用而使天下少享仁人君子数十年之利则凡余所愿交而如恐不得之人无事以至于四十者其亦庶乎其鲜矣
冯宗一寿序
余家县东巷与冯氏隔水居世相好也自余舞象执经於冯先生之门先生有子曰孟勉曰宗一孟勉与余同庚生幼同学长益相善当甲申乙酉之际经涉横流抛荒旧业而余与孟勉从播迁之余终日抵掌谈纵横王霸之略无复当世意又以其间商确经史旁及诗赋每侵晨出外舍一榻坐对至夜分始各归寝明则复然如此者仅十载已而两家生事渐促余先出游孟勉继之三十年中计聚首时或隔岁不得一见见辄复别去及余旅寓京师孟勉辞余为广德之行未几而元伯见梦生殁异路矣其後宗一数数至京师未尝不过余余对之便执手於邑常叹以冯先生之盛德宜有後而孟勉所就止此疑天道几不可问又私意谓宗一淳蓄深厚意先生之锺报将在於是今年余归里其仲子进谒跪而有请问其所以则宗一已於今年壬申春夀开六十矣曰吾父方客济上吾兄弟旷焉定省庶几齎先生之文往而介寿于前一开老人之怀抱余谓宗一神气充实志略方壮出其绪余足以完父兄未竟之业今仅年杖国似不足为侈者然余所以不辞其请者既悲孟勉之不幸又喜宗一之足以干家于是言之不足又深致其祝辞以将之者盖两家世好之情亲爱之谊有不容已者也
侍读徐公嵇夫人双寿序【代】
前年癸酉初冬为吴兴侍读徐公七十初度时公元配嵇夫人年六十余华发相庄宫谕君偕其令嗣暨诸孙鞠上寿礼成燕饮雍穆之风缙绅称叹未几公谋拂衣归山夫人亦以有子侍从足以上报
国恩愿偕遂鹿门之隐相与棹舟而还疏池艺圃徜徉杖履苕霅之间多古高人奇蹟稚川丹竈桑苎茶经王右军陆鲁望之徒所觞咏而叹张志和之所浮家泛宅而游者公蓝舆至止未尝不流连日夕及入而与夫人相对则欣然遂忘其贫以时与子弟坐家塾诵说经史道先贤故老旧事夫人则抱孙含饴分灯课织其旁若无轩冕之在身而禕翟之耀体者其视世之奔遂势利刓精神劳苦而不知止者何如也今年孟夏夫人始夀开七十同乡亲串莫不啧啧夫人之贤而见侍读公之以老成硕德与之偕享五福之盛则又争慨慕之不已会宫谕君以远在京师令嗣任可在家称祝请予一言将邮致之以侑觞盖予闻夫人为名孝廉女素嫺姆训自盥馈以往侍奉周旋动循礼则某太夫人病困夫人调侍汤剂至两月不解带以是妯娌化之一堂聚顺迹其阃教古列女不能过也而其佐侍读公以成名尤为世所难能者公少贫绩学名重士林所缔交皆海内才儁中更忧患家道转落然席门穷巷户屦常满负笈请业者所至成市夫人悉庇具修洁黾勉有无以应之而公不知也壬癸间公既连取高第列从臣矣夫人弥自谦抑自中外亲党以及村妪竈妇待之各尽礼意絶不见其贵倨之色所与公相鷄鸣交诫者惟是夙夜在公之谊为惓惓故公在史馆凡所撰述进呈
天子见之无不称善所造就成均学者及京兆大比所得士皆矩步详雅学有家法望而知其为南州弟子侍读公之树立伟矣抑亦夫人相助之力居多也自公之归今三年宫谕君声望益隆
宸眷优渥将以大展公生平未竟之业而君顾思恋庭帏南望於邑本欲因介夀之期归而承欢于其侧也夫人则寓书教戒当
国家多事之际臣子驱驰効力正在此时慎勿以吾两老人为念余与公先後同官气谊最笃两舍弟又与公家称同年兄弟交在纪羣间故每见宫谕君必举公家庭所教戒者以解其离忧而释其独劳之感又为述所闻於其乡人者备颂美之辞致之宾筵以为难老之祝今
主上倚宫谕君甚厚顾惟旧德必复致公左右润色鸿业而夫人亦将起居六宫为命妇班行之首此时再奉养京师从容上寿吾知士大夫观感兴叹者必益倍于公七十时而宫谕君又何必眷眷於白云之慕乎遂次第其语为寿讌序
钱太君七十夀序
鄞邑东南有地曰甲村其山由四明发脉迤东下回抱前後水自金峨分派两流滙合而王氏聚族其间千余家某有学业至性人也寓京常过予言吾宗望出太原自宋南渡至今诗礼之传不替不独其子孙济美亦代有贤妇人焉高祖总宪定斋公为正嘉名臣其母金太淑人身教至严所遗诗文兰庄集数卷皆班诫七篇之类也吾子孙世守之先君遭乱弃举业不治生计萧条吾母钱太孺人蓄旨代匮室无交谪先君以是益忘其贫不幸中年捐馆愚兄弟三人尚幼也吾母弱妇搘门足不踰阃限内外整整挟筴课子帅以礼训某兄弟粗识文义以不自堕於昏愚不得罪于乡党朋友者惟吾母之教是赖某今恭遇新令幸邀安人
封诰上荣膝下将藉此以进称七十之觞顾非得先生一言不足为乡闾光宠予闻而善之谓太君之贤可无愧于兰庄之风也自惟浪游多载今老矣家乡名胜屐齿多所未到明春决计请告冀以残年徧游浙奇山水先取道金峨雪窦杖策四明二百八十峯中访其所谓过云石窗之胜出而舣棹甲村拜寿母于堂就君信宿谈话桑麻周行阡陌太夫人其必能减茅容之馔以食我也
张母何太夫人夀讌序【代】
蒸民之诗尹吉甫之所以颂仲山甫也其第四章曰夙夜匪懈以事一人明乎山甫之生保兹天子也然孔子作孝经至引之以明卿大夫之孝何哉予以是知山甫之为忠臣抑以其孝子也盖卿大夫之孝非必其晨修夕膳之是急也如诗所谓王躬是保出纳王命敷政四方似与门内之行无涉然必如此乃称所谓夙夜匪懈者而忠孝之道尽是矣今年八月某日为今京江相国母何太夫人八十诞辰太夫人时在里相国既喜其亲享无疆之夀又以身不得归而洗腆于其侧也则属其数人者各为一言以叙已所以在公而不得即归之意因而称述太夫人之德以资宾筵之一笑亦庶几乎诗人之义也太夫人之始嫔吏部公儒素耳黾勉有无不自言瘁既而吏部公冠冕南国洊登上第文章声价翕然增重海内则皆太夫灯火佐读之余也及乎内总铨司裁量人物外持文柄乐育人才遂以治行徵为天下第一
朝命方新遽返初服此则吏部公之高风旷致而太夫人能赞成之且又为之洁庭除庀肴醴相与从容举案有终焉之志是时长公编修君已对策
大廷魁天下矣相国与祠曹民部弟兄先後起家甲科今诸孙天门复捷南宫选入中秘诗书之泽相望也自吏部公殁後几十年而门户鼎盛日甚于曩时此孰非太夫人内德之所成就也者而一不自矜每见有所迁陟弥加抑损朂子孙以无忘先公之遗诫相国偕其两弟谨守家训清白自将用以上当
帝心绥和有夏则今日海宇之羣帡幪于相国燮理之德者又何一非太夫人之赐也耶太夫人虽夀八秩筋力不啻如盛年时尝彩舆画舫就养南北间属今初度之辰三党姻亲杂沓上寿里闾子弟踵门称庆而京师缙绅及四方知名士亦无不蹑相国之阶效华封之祝者吾闻之昔三代之盛乡饮酒礼燕礼皆堂上鼔瑟歌鹿鸣四牡皇皇者华是为工歌三终明君臣之相得也既歌而笙奏南陔白华华黍是为笙入三终见家庭之和乐也外尽君臣之谊内洽家庭之欢所谓夙夜匪懈以事一人为卿大夫之孝者于今日张氏之堂见之矣今
圣天子方孝养
长信宫尽爱尽敬德教洋溢而相国适当此时亦得致其不匮之意於所生虽其隔在数千里之外其与朝问膳而夕视寝者何以异也余不敏备官卿贰幸从称觞之末而乐观其盛是为序
送姚子南归为其母夫人夀序
今
国家定制仕宦无兄弟者得归终养而凡仕于京朝之官历俸六年例得请告归省此制初不见于三代之世盖三代仕者举不出父母之邦苟非行役在外则朝温而暮凊日可无废故终养之典不着然其君之所以体恤乎下下之所以仰望乎上者犹惟以将父将母为惓惓一不得则君惧无以使臣而臣亦不免哀怨以思以惧其不能尽心于所职如北山之歌陟岵之感是已况于後世背离膝下踰越数千里以事君而东西南北之唯所命夫至是而不思所以审处而曲慰之者有国家者之过也至于例许得归而不归吾未知其何说矣余在京师久所见公卿间多以官为家其位益峻禄益厚则决去益难有未葬不除服数十年而袭紫衣朱自若也盖缙绅之清议不立久矣大臣如此则下何观焉以故风俗日偷而
盛朝光明骏伟之烈不炳燿于世甚非所以称
圣天子以孝治天下之意一日友人姚子历初过余辞行问其奚往姚子曰吾母以明年正月届七十夀行归省欲得子文以佐觞耳余曰今仕宦于京朝者絶不闻以母子相依为人生可乐事子以寠客思亲急装出国门意不返顾天下名教独身任之固当既又曰夫子之亲亦幸子之不为士大夫耳不然子亦且如诸公者以身许国之不暇虽欲返归衡茅烹鷄炊黍召会邻里上寿於老人之侧得哉子姑行矣勉之然姚子积时求养於外一旦以亲故垂槖而还不以介诸怀其志趣过人甚远使异时得遂其禄养意其树立必不出古人下风俗之变而清议之立吾不于姚子有厚望乎姚子尊甫文学公为先君执友余垂髫数过其塾太夫人辄饮食余视余如亲子弟以故谂知其阃德甚详既称未亡人治家内外整整收祀参议府君而上失祔之主数世疏数有序鱼菽之荐必洁以诚其大者如是则其他所及以贻为历初兄弟无疆之休者可知矣余客居无状先太孺人厚终之事忽忽未举者有年每拊膺旁皇中夜不知所出而乐称姚氏母子之间如此者岂敢以望於人亦因以志吾之愧而已
送申学宪赴任过里为茅太夫人寿序
今佥宪申君任礼部郎至京未久也太夫人在里春秋高矣每思念不置会粤西督学使缺
廷议择可者乃越次以授君君一不自喜而以益远太夫人有愀然之色又念是役也当过家省觐而行适値某月之初太夫人八十初度则求于能言之士为诗文进之以冀太夫人之一笑也以慰其离忧之思而请某为之序愚维古之君子其未仕也有为养以求仕者矣及其既仕也有以不得遂其养为忧者矣故方其忧不及养则惟恐其仕之不早及其羁绊于王事驰驱於道路而汲汲然忧不得遂其养之志则其视一官之为累也又惟恐其去之不速此二者皆过也夫亲之不可以无养固也若夫仕不仕天也而岂吾之所可预必其间者哉惟有道者不然时不吾与蓬荜而行粟水而奉非俭也时已遇矣道已行矣而内顾吾私有不可以兼遂者则资于事父鞠躬尽瘁而初亦无害于吾之为孝盖事亲诚则能使亲忘其贫事君忠则能使亲之不乐私其子使亲忘其贫者士庶人之孝也并能使亲之不乐私其子者此可谓卿大夫之孝也此古之君子所以推心任运无入而不自得者也曾何有于二者之足患乎吾闻太夫人故吴兴副使鹿门公孙女及归为相国文定公诸孙妇佐先大夫成名而以盛德称中外阃范者数十年彼其於君臣父子之义讲之有素则于佥宪君之是行必有欣然愿其去而乐其志之得行者也君以此思之宜其中亦无不可洒然者粤西当用兵之余王化再沾人文日起计佥宪君报政在三年大比之後复取道里门北上而是时太夫人方健饭于是随计偕诸生执经逡巡磬折阶下後先而上夀亦人事之可喜者也佥宪君益可无憾于是行
王母申太孺人夀序
康熙二十五年苏州府县学诸生以王母申太孺人守节状请旌自县以次达之抚院旋以事闻奉
旨给银建坊如制乡里莫不谓荣再历年而太孺人春秋称六十矣于时嗣子东发方以才选载笔史馆暂假归省其同年生二十九人谋所以称觞者以余之同事馆局且知其两家世泽甚详遂请一言附东发之行而往夀焉余观太孺人之苦节及东发之能以才显扬其亲使卒有闻于载述而益叹文恪公之遗德远也当明宏正之际八奄乱政大臣相继斥逐宗社阽危公甫入政府苦心调剂尝论逆党以士大夫之可杀不可辱所保全善类为多然终于不合洁身远遁当时大臣之能明于去就不罹清议者惟公一人而已其自赞曰贵戚赫奕不能附丽权璫狂猘不能媕阿一有违言超然不辱盖实録也自後子孙承藉先德咸能以名节自砥至於闺门肃穆家法之严整尤为吴门士大夫家称首若太孺人之艰难守死其尤着者也太夫人曾王父曰文定公事在国史植根华阀夙嫺姆教嫔于先府君织絍佐读宛然寒素也甫年二十四而遭变时即欲以身殉姑涕泣曰吾不忍见妇与子一时毕命即如此藐诸孤将谁托太孺人感之勉进饮食既而朝夕所以奉养其姑者益?无懈殁而殓送之如礼时节荐享之必竭其诚宗戚内外皆以先府君为未亡而喜见东发之成立者至叩其学问蓄积又以为非得严父之教何以至此盖太孺人之于王氏始终称无负矣今闻其女嫁松陵沈氏者亦早失所天励节如母氏以此服太孺人之身教不独能成就其孤而且有以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>