<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五">
<meta name="description" content="诗文别集。南宋人楼钥(1137—1213)撰。一百十二卷,拾遗一卷。钥字大防,号攻媿主人,鄞县(今浙江宁波)人。隆兴进士,乾道间曾随使金,历官起居郎兼中书舍人,兼直学士院。论事得罪韩侂胄,去官。后起翰林学士,迁吏部尚书,知枢密院事,进参知政事。是集原本作一百二十卷,乾隆间两淮盐政采进,缺卷七十七至七十九,卷五十六、。七十三、。七十四有残缺,。又以卷四十八、八十至八十二有青词、朱表、斋文、疏文之类一百六十七篇“非文章之正轨”,删削后重编为一百十二卷,入《四库全书》。有诗十四卷,得古今体诗一千一百六十九首;文">
<title>攻媿集_楼钥_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">攻媿集</span> <br/>
          作者： <span class="inputVal" id="bkauthor">楼钥</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]832263</span> <br/>
          说明： <span class="inputVal" id="bkdec">诗文别集。南宋人楼钥(1137—1213)撰。一百十二卷,拾遗一卷。钥字大防,号攻媿主人,鄞县(今浙江宁波)人。隆兴进士,乾道间曾随使金,历官起居郎兼中书舍人,兼直学士院。论事得罪韩侂胄,去官。后起翰林学士,迁吏部尚书,知枢密院事,进参知政事。是集原本作一百二十卷,乾隆间两淮盐政采进,缺卷七十七至七十九,卷五十六、 七十三、 七十四有残缺, 又以卷四十八、八十至八十二有青词、朱表、斋文、疏文之类一百六十七篇“非文章之正轨”,删削后重编为一百十二卷,入《四库全书》。有诗十四卷,得古今体诗一千一百六十九首;文九十六卷,载表、奏议、状札、内外制文、序、记、启、书、题跋、行状、神道碑、志铭诸体文一千九百六十五篇,末二卷为《北行日录》。钥学问赅博,文章词气雄浑,笔力健雅。淳熙、绍熙间,学士大夫每见召令援据赅洽、义理条达者,必称为楼钥之手文。在南宋词臣内,可谓佩实衔华,曾辅以大政,竟有谀其为一代文宗者。其题跋诸篇,尤多资于考证。其诗虽多但少兴国复邦之音,流畅可读,却少名世之作。《北行日录》是乾道间,以书状官从汪大猷使金,记途中见闻,颇具史料价值。有《丛书集成初编》本,《武英殿聚珍版书》广雅书局、福建刻本,附清傅以礼《拾遗》一卷,仅有《东观余论序》、《石屏诗集序》、《通鉴总类序》三篇。另有《四部丛刊》本。</span> <br/>
          封面： <span class="inputVal" id="bkimg">Z_18780.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]攻媿集
[book_author]楼钥
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]832263
[book_dec]诗文别集。南宋人楼钥(1137—1213)撰。一百十二卷,拾遗一卷。钥字大防,号攻媿主人,鄞县(今浙江宁波)人。隆兴进士,乾道间曾随使金,历官起居郎兼中书舍人,兼直学士院。论事得罪韩侂胄,去官。后起翰林学士,迁吏部尚书,知枢密院事,进参知政事。是集原本作一百二十卷,乾隆间两淮盐政采进,缺卷七十七至七十九,卷五十六、 七十三、 七十四有残缺, 又以卷四十八、八十至八十二有青词、朱表、斋文、疏文之类一百六十七篇“非文章之正轨”,删削后重编为一百十二卷,入《四库全书》。有诗十四卷,得古今体诗一千一百六十九首;文九十六卷,载表、奏议、状札、内外制文、序、记、启、书、题跋、行状、神道碑、志铭诸体文一千九百六十五篇,末二卷为《北行日录》。钥学问赅博,文章词气雄浑,笔力健雅。淳熙、绍熙间,学士大夫每见召令援据赅洽、义理条达者,必称为楼钥之手文。在南宋词臣内,可谓佩实衔华,曾辅以大政,竟有谀其为一代文宗者。其题跋诸篇,尤多资于考证。其诗虽多但少兴国复邦之音,流畅可读,却少名世之作。《北行日录》是乾道间,以书状官从汪大猷使金,记途中见闻,颇具史料价值。有《丛书集成初编》本,《武英殿聚珍版书》广雅书局、福建刻本,附清傅以礼《拾遗》一卷,仅有《东观余论序》、《石屏诗集序》、《通鉴总类序》三篇。另有《四部丛刊》本。
[book_img]Z_18780.jpg


[book_title]提要
钦定四库全书　　　　　集部四
攻媿集　　　　　　　　别集类三【宋】
提要
【臣】等谨案攻媿集一百一十二卷宋楼钥撰钥有范文正年谱已着録其集载於诸家书目者或作百卷或作八十五卷而世所传钞本有仅存四十二卷者盖流传既久多所佚脱此本原作一百二十卷与宋史艺文志及陈振孙书録解题所载相同犹为旧帙惟中缺第七十七卷据原目为宣王内修政事光武大度同高祖二赋玉巵为夀宅道炳星纬二诗用人安民治兵三策又缺第七十八卷据原目为御试进士举人台试馆职阁职省试别试解试上舍州学诸试所拟策问十五篇又缺第七十九卷据原目为宴会庆贺致语十五篇上梁文四篇劝农文二篇其第七十三卷据原目缺跋王伯奋所藏文苑英华跋清閟居士临修禊序二篇第七十四卷据原目缺跋刘元城江谏议任谏议邹道乡陈了斋五谏帖一篇而第五十六卷中扬州平山堂记亦缺其後半诸家所藏刻本钞本并同今俱无从校补至第四十八卷第八十卷第八十一卷第八十二卷有青词朱表斋文疏文之类凡一百六十七篇均非文章之正轨谨禀承
圣训槩从删削重编为一百一十二卷用聚珍版摹印以广其传钥居官持正有守而学问赅博文章淹雅尤多为世所传述本传称其代言坦明得制诰体叶绍翁四朝闻见録载钥草光宗内禅制词有虽丧纪自行於宫中而礼文难示于天下二语为海内所称此言其工於内外制也本传又称钥试南宫以犯讳请旨冠末等投贽诸公胡铨称为翰林才今集中谢省闱主文啓一首即是时所作此言其工于启劄也王应麟困学纪闻取其门前莫约频来客坐上同观未见书二句载入评诗类中此言其工於声偶也而袁桷延佑四明志称其于中原师友传授悉穷渊奥经训小学精据可传信尤能尽钥之实盖宋自南渡而後士大夫多求胜于空言而不甚究心於实学钥独综贯今古折衷考校凡所论辨悉能洞澈源流可谓有本之文不同浮议王士祯居易録称其行尽松杉三十里看来楼阁几由旬一百五日麦秋泠二十四番花信风水真緑净不可唾鱼若空行无所依诸句而病是集多丛冗谓表状内外制之类删去半部亦可然贪多务博即诚斋剑南平园诸集亦然盖一时之风气不必以是为钥病也至於题跋诸篇尤多原原本本证据分明不止於居易録所称三笑图赞吴彩鸾玉篇钞唐昭宗赐憘实勅书三篇毛晋辑津逮秘书摘録宋人题跋共为一集而独不及钥其偶未见此书欤乾隆四十六年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
攻媿集原序
鄮山参政楼公攻媿先生文集一百二十卷建安真德秀伏读而叹曰呜呼此可以观公立朝事君之大节矣盖公之文如三辰五星森立天汉昭昭乎可观而不可穷如泰华乔岳蓄泄云雨岩岩乎莫测其巅际如九江百川波澜荡潏渊渊乎不见其涯涘人徒覩英华发外之盛而不知其本有在也庆元初韩侂胄除知合门事忠肃彭公力谏改侂胄内祠彭公予郡公在琐闼极论之云去者不复侍左右留者召见无时终不能远时侂胄之恶未着也既而窃弄国柄以党论尽锢天下贤士挑敌弃盟中外骚然天下始服公先见朱文公侍经筵内批予祠公持其命不下曰当今人望儒宗无出熹之右者奏虽寝然当邪说充塞之时首倡学者共尊朱公後卒赖其言而学禁遂开道统有续然则观公平生大节而後可以读公之文矣公生于故家接中朝文雅博极羣书识古文奇字文备衆体非如他人窘狭僻涩以一长名家而又发之以忠孝本之以仁义其大典册大议论则世道之消长学术之废兴善类之离合繋焉方淳熙间鸿硕满朝每以奏篇出其援据该洽义理条达者学士大夫读之必曰楼公之文也一诏令下其词气雄浑笔力雅健者亦必曰楼公之文也呜呼所谓有本者如是非耶公既齾侂胄之锋退居却扫者十有四年嘉定初起为内相俄辅大政向来俦辈凋丧略尽而公岿然独存遂为一代文宗德秀尝窃论南渡以来词人固多其力量气魄可与全盛时先贤并驱惟钜野李公汉老龙溪汪公彦章及公三人而已念昔校艺南宫自事东府或清言竟日或极论达旦德秀退而书绅终身诵之其所以犹爲当世善人君子所与而不遂为涂人之归者公之教也公季子治以集序见命德秀何敢辞建安真德秀谨序

[book_title]卷一
钦定四库全书
攻媿集卷一
宋　楼钥　撰
古体诗
攻媿斋
余以攻媿名斋俞致翁惠书谓若无媿可攻者读之悚然不敢当以谢之
圣贤不得见道散固已久学者多自贤鲜肯事师友顚冥声利中悔吝皆自取动言无媿怍未知果然否寡过云未能先圣欣善诱凛凛孟氏言几希异禽兽参乎病知免遂使启足手宁知起易箦又在此段後吾侪况小人气质素凡陋以其所以养孝道亦何有勉前类水马立处只如旧倘复不自立其末当愈谬每思攻所媿扁牓铭座右三诵故人书慙汗几欲溜夫岂爲戏言知君于我厚因之更加警补过尚无咎
谢湖山居士示和陶诗【吴给事芾】
渊明千载人风节仰孤峭岂惟辞督邮莲社不得召书不求甚解眼高得玄要诗亦本无意但写胸中妙齐梁纷衆作嘈杂春禽叫稚子候檐隙文通剧捜绍矫矫玉局翁尚友谢浮漂饱吃惠州饭追和欲同调湖山老居士宏才盖廊庙出入官五纪怀归自年少屡赓归来辞吾行有先兆老龙卧林壑年高德弥劭向来批勅手甘心事耕钓筑室据仙居泉石造深奥亭榭望堂皇蓬莱对圆峤涉园日成趣遇客酒频釂岩岩鸾鹤姿炯炯双眸了堕体黜聪明坐忘乐遗照西畴时告春东臯快舒啸襟期古暗合此事不容诏尽和靖节诗笔走追风骠又如斐旻剑腾空径投鞘人生嗜欲深山林不供烧何当从公游翛然宁荷蓧小子敢言诗未免事华彯西施难效颦邯郸恐贻笑思欲焚旧藁世味轻咀嚼稍寻韦苏州旁引孟贞曜絶去翰墨畦母凿浑沌窍尚或庶几焉未暇期速肖
送袁和叔尉江阴
澄江少日曾经行高城傍有长江横君山特立江之汀下瞰淮甸一堂平中港引潮深无声万顷灌注滋农耕战国今几二千龄黄歇此地犹垂名旧以邑属南兰陵疲于奔命吏失宁今焉裂地为专城独当一面行双旌井市虽小民厚生四十万缗输赋征舶商辐凑衆货赢牒诉简省官曹清一邑负郭相依凭守宰同僚齐弟兄脉络贯通易尽情尉职无卑近编氓坐閲是否真权衡傍郡孔道困将迎我乃静趣如郊垧安舆并行人子荣况有海错供庖烹河肫鲥鲜不鯹车螯蛤蟹均藜羮夫君传家有典刑父子知己人一经诗书满门不慙卿岂羡汉士黄金籯荐口久已彻帝京九万自此开鹏程平生寒牕照短檠兴亡千古无遁形妙年射策当彤庭归领後生为主盟友朋讲习诚专精世故多端须饱更京口直下连沧溟官府濶稀行旅惊边头久无夕烽青要在弹压潢池兵簿书期会勤经营人物酬应审重轻一言行之可终身谨毋失己毋失人赠人以言岂吾能颇尝于此三折肱举以送君君试聼
登育王山望海亭
瘦藤拄破山头云山溪尽处开危亭平田万顷际大海海无所际空冥冥乾端坤倪悉呈露飞帆去鸟无遗形蓬莱去人似不远指点水上三山青褰裳濡足恐未免倘有飈驭吾当乘是中始觉宇宙大眼力虽穷了无碍云梦八九不足吞回视尘寰一何隘曾闻芥子纳须弥漫说草庵舍法界看我振衣千仞冈笑把毫端卷烟海
林景思雪巢
四时不皆雪陆居本非巢高人兴寄远表此一把茅吾非二祖可夜立寒齐腰吾非鸟巢师结庐置树梢白日照我心不以见晛消两脚踏实地风雨无漂揺作诗穷益工寒瘦逼岛郊落笔句惊人不复寻推敲客至不问谁淡若君子交直气干霄上不视鄙斗筲富贵顷刻花畴能等幻泡附离如幕燕自谓漆与胶先生閲世熟兀坐山城坳春阳会有时岂曰终系匏锡山寄雄文凛然?髪毛我非敢言诗为君聊解嘲
题龙眠画骑射抱球戏
緑杨几枝插平沙柔梢袅袅随风斜红绡去地不及尺锦袍壮士斫鬃射横磨箭锋满分靶一箭正截红绡下前骑长缨抱绣球後骑射中如星流绣球飞?最难射十中三四称为优元丰策士集英殿金门应奉人方倦日长因过卫士班飞骑如云人马健驾幸宝津知有日穷景驰驱欣纵观龙眠胸中空万马骇目洞心千百变追图大槩写当时至今想象如亲见静中似有叱咤声墨淡犹疑锦绣眩闲牕抚卷三太息五纪胡尘暗几甸安得士马有如此长驱为决单于战
题罗春伯所藏修禊图序
东游登会稽只见兰亭不见碑北过中山府欲访此碑不知处间从故家看墨本如此二者絶难遇曾经耶律毡裹去至今蓟北犹知慕时将一二馈北使持归往往快先覩未知玉石真在否要比江南终近古他日缚取呼韩作编户勒铭归来过定武只问君王乞此碑打向人间莫论数
题孟东野聼琴图因次其韵
谁欤住前溪夜深以琴鸣天高颢气肃日斜映疎星橡林助萧瑟泉声激琮琤弹者人定佳能使东野聼束带不立朝遥夜甘空庭龙眠发妙思神交穷杳冥不见弹琴人画出琴外声郊寒凛如对作诗太瘦生恨不从之游抚卷空含情
寿安抚伯父
东楼德泽流无穷我公挺生庆所锺琼枝玉树莹精彩迥然不堕风尘中少年慷慨吐虹气文彩元不减侪辈胸中妙藴经纶才剸剧裁繁特余事曾从莲幕试牛刀举城但识刘功曹澜翻荐口动天聼一语便逾华衮襃上方欲革岭南弊柬才果得吴刺史不妨一勺饮贪泉清德泠泠今可纪凭轼雍容安七闽列郡合词称得人从兹十载秉麾节坐令万里回阳春洞庭风月潇湘雨君王无复忧南顾抗章乞得半生闲遥指山家赋归去庙堂未肯闲宏才大开东阁需公来朝随召节赴天阙夜驰使馹归长淮广陵卧治要汲直金节荧煌照熊轼底用腰纒十万钱且看身享二千石忽思鲈脍寒菰羮拂衣欲遂乡关情视去西阳如脱屣意色萧然同鬭生画船重泛西湖上水光山色都恙恙主人管领东风回故园桃李倍清爽六鳌背负三山归轮囷老桧苍龙姿了无尘俗败人意棐儿长物皆瑰奇横岸纶巾披鹤氅神情直出羲皇上尘事到头曾不闻卧聼歌台传缓响百花堂前手自栽兴来一杯复一杯人生亦欲自适尔富贵于我何为哉仲春况属悬弧旦使君亭榭风光煖东君豫借一分春不许芳菲作春殿绮罗香深初肆筵弟兄酬酢盃相传此时更复借一醉君从何处拌垂莲五侯贵盛德未美簪缨不满高阳里何如清白传家风奕世青毡尽朱紫燕居今喜相比隣其如四海须陶钧羽书鼎来在朝夕何数羔雁徒成羣芙蓉城中有仙室十洲三岛环其侧此中乐不减商山功成归作茹芝客
送伯舅汪运干【大雅】
人生自古悲别离别离今日何足悲试问今日行者谁鄞江名族真男儿虬须燕颔躯十围凛凛端有熊豹姿毅然刚立不怒威笑视鼠辈何脂韦州县小试囊中锥政绩今在衆口思姓名通籍黄金闺便泛王俭红莲池平时幕府多素尸坐縻公粟遨以嬉只今方当多事时正要名士同驱驰森森百万虎与貔荷戈分驻淮东西两淮千里双使麾幕中僚吏皆耀犀惟公婉画明蓍龟辩如悬河不可堤胸中武库深难窥决策固有堂上奇朔风吹空黄草齐正恐秋高胡马肥万人相顾目睽睽见公此去多腹非公独襆被行不疑单车西去征马嘶平生气槩冲虹霓恨无尺箠笞羌夷方今天相中兴期黠虏戴头来边陲顾公速蹈功名机匈奴不灭何家为出门千里何足辞但愿满引金屈巵
夜月泛舟姚江
秋暑不可耐几思泛中川晚来兴有适溪船偶及门凉月才上弦平湖可黄昏倚楫纵所如卧看龙泉山长虹跨空濶过之凛生寒坐稳兴亦佳夜气方漫漫草虫鸣东西飞鸟相与还仰头数明星垂手揺碧澜主客惜此景不及携清樽无酒要不恶徜徉足幽欢幽欢有何好扣舷澹无言
送王正言守永嘉
江头潮生江月小暝烟緑暗垂杨道有客扁舟送使君道傍不怕揶揄笑向来一别三换岁正喜亲情得倾倒吏民引领望推麾空有离愁满怀抱使君读残万卷书古事今事俱了了便应珥笔侍天陛不然代言登凤沼瀛堧山水久寂寥为屈朱轓来坐啸帢帻峰高旧题咏赤城所在经行饱永嘉名郡太守尊灵运後来诗絶少天作雁荡地为藏蜡屐穿山未曾到改辕却向个中去更得江山助诗好斋铃静处定得句不待池塘梦春草去年海水上平地大风驾浪从天杪苍生濈濈生鱼头聚落随波迹如扫今年二麦连野秀田家扶犂事秔稻使君忧国眉不开叱驭径行仍及早哀哉千里方更生县官租钱酒力晓纵民自恐上不足诛取何怜下无告邦储邦本孰轻重肯使疲民困征扰君不见岩岩千古阳道州政拙催科自书考
游龙瑞宫
隔山望危石老面凛如铁路回两屏开见此高嵽嵲伟哉名公卿峩冠会朝列又如鼓迅霆玄云助击烈痴云不作雨空翠袭氷雪野水不知源遶径几万折子长真爱奇万里探禹穴我家甬水东扁舟轻入越窃此半日闲到处辄清絶传闻古洞天琼台照金阙神仙杳难问一笑山石裂相逢客路中翻手数年别胜地更跻扳莫厌屐齿折
三日不得过都泗堰
南朝何公栖禹穴嘉遯悠然老高洁一朝送人都泗埭归叹此途於此絶我亦何为走尘埃数年不记几往来船横三日不得度愧想高风安在哉
宿佛日山
平生临平山知诵藕花句轻帆几来往山色澹如故宁知千万峯中间着佳趣萧萧苍髯翁为指花城路我来春正浓天寒日将暮云深钟呗鸣自喜得胜具缅怀玉局仙老笔扫朝雾玉槊俨相持珠旒竟何所惟余渥洼水苍龙角牙露人间翻覆手烈日变烟雨俗子眩炎凉三四错赋芋道人笑视之万化随所寓深坐十笏地一息了千虑个中谁得知幽鸟背人去
求仲抑招游山归途遇雨
竹舆遶湖滨宿露尚厌浥径到玉岑下坐久客始集起穿灵石山万松介而立梅天气清润空翠行可挹古藤几百年枝蔓两山及见说暮春时花紫光熠熠直疑老潜虬初起夜来蛰俯玩岁寒泉齿冷不敢吸相将上龙泓尘鞅谢羁?洞有灵兽居临深心岌岌鱼游明镜中巨浪无三级寒苔载水去万顷润原隰蒙蒙山雨来归仆鸟飞急野兴殊未已日昃不暇给冲泥上湖船雨阵遽奔袭飘风将急点回旋惊四入中流益荡兀短篷不当笠停篙亦久之怒势不少戢我徒方啸歌弗谓改豪习但苦瓶罍罄莫问衣裳湿
吴江舟中
阿连久已共一被小别愁生夜无寐风帆将我上征途回首江中日千里小舟横卧吴江水梦回依约萧斋里五更漏急月黄昏鸟散一声人未起
读范吏部三高祠堂记
三高之风天与高三高之灵或可招小山以後无此作具区笠泽空寥寥几从垂虹荡双桨寓目沧浪独怊怅笔端不倒三峡流欲遽招之恐长往前身陶朱今董狐襟抱磊落吞江湖瑰词三章妙天下大书深刻江之隅我来诵诗凛生气若有人兮在江水扁舟独钓脍鲈鱼茶竈笔牀归南里先生同是丘壑人只今方迫功与名谢公捉鼻恐未免便看林薮生风云他年事业满彞鼎乞身归来坐佳境不嫌俗士三斗尘容我渔蓑理烟艇
仙都独峯
汉家武彻求神仙方士搤掌多夸言蓬莱隔海不可到属车徜徉上乔山传闻黄帝久仙去胡为有石高漓岏游谈不经理欲屈谩言此地藏衣冠缙云自是仙窟宅万壑千岩比如栉突然一石摩青云造化应劳巨灵擘仙风吹堕碧莲花玉井半空人不识望之不计几千尺八柱擎天此其一伯夷制行高且孤万世犹能立懦夫英魂凛凛今不死化作此石山之隅横斜辙迹依然在我亦何能穷古初
灵壁道傍怪石
饱闻兹山产奇石东南宝之如尺璧谁知狼籍乱如麻往往嵌空类鑱刻长安东南万岁山捜抉珍怪穷人间汴流一舸载数辈径上艮岳增孱顔当时巧匠斵山骨寘之江干高突兀干戈动地胡尘飞坐使奇材成弃物君不见黄金横带号神运不数台城拜三品只今零落荒草中万古凄凉有遗恨木人漂漂不如土坐閲兴亡知几许行人沈叹马不前石虽不言恐能语
括苍溪涨
雨余大溪触山流气势直欲凌沙洲浮梁中分断螮蝀流沬东去行蛟虬人家嘈嘈避新涨云稼苒苒添平畴渔翁轻生有如此小艇横絶随飞鸥
石门洞
扁舟百里遶城回青山中断立两崖清都虎豹隐不见但见阊阖排云开峯回失喜大飞瀑声震万壑惊春雷掀髯目极九霄外玉虹千丈飞空来一冬青女靳天雪不知聚此山之隈传闻神龙卧其上宝藏击碎真琼瑰胸中先自无尘埃到此更觉心崔嵬天风为我噀空翠春水泻入骚人怀谪仙曾来写胜句刘郎又为开天台我慙笔无挽牛力醉墨满壁谁为裁或言龙湫更奇絶鴈山高处深云埋我方携筇往寻访未知比此何如哉
大龙湫
北上太行东禹穴鴈荡山中最奇絶龙湫一派天下无万衆赞扬同一舌行行路人两山间踏碎苔?屐将折山穷路断脚力尽始见银河落双阙矩罗宴坐看不厌骚人弄词困捜抉谢公千载有遗恨李杜复生吟不彻我游石门称胜地未信此湫真卓越一来气象大不侔石屏倚天惊鬼设飞泉直自天际来来处益高声益烈溟池倒泻三峡流到此谁能定优劣鴈山佳趣须要领一日尽游神恶?骊龙高卧唤不应自愧笔端无电掣轮囷萧索湍不怒非雾非烟亦非雪我闻冻雨初霁时喷击生风散空濶更期雨後再来看净洗一生烦恼热
连云亭望海中诸山
鴈山本在云海中波涛千古相撞舂泥沙洗尽见山骨岩壑所在皆玲珑是谁一口汲水尽平地卓立成奇峯至今往往有遗迹相传渺漭何能穷我乘单车来自东佳处十数一览空晚登四十九峯顶旷望巨海烟蒙蒙羣山错立不知几朝日照燿天霞红是间瑰奇定多有鲸波掩蔽深莫通我无太真燃犀法安得一闯冯夷宫会闻沧海变成陆却与鴈山争长雄
寄题张法曹瞻云轩
张侯名轩意可知如登太行看云移我虽未得登轩墀不鄙要我巴人词尔时膝下遨以嬉欲斵数语语不随娱侍东嘉乐无涯官舍偪仄亲不怡安舆相将甬水湄日日东望劳支颐秋风得檄欣星驰归拜亲下聊信眉官事有程不得违欲去故国行迟迟重来橘柚黄金垂霜着新蟹双螯肥海鱼甘鲜一尺围欲奉色养春为期瞻云之思今同之慨然落笔成新诗人间至乐在庭闱何用自缚微官为君方欲解左顾龟我亦日思投檄归相望百里俱莱衣从他天外闲云飞
次韵翁处度同游北山
两夫持鎌行我先巧寻径路其智专我扶枯藤衣短後意气已出层峯巅何郎鲍叔饱经历胜处一一手自编我携旧纪访陈迹止恐急景不得延徜徉共登青云梯今日邀我为击鲜始观神龟闯青泚上有石壁来飞泉隐蹟遗基平可坐下顾乱石如磨鋋悬崖双瀑洒空雪来自一握孤云天郤从下流泝深险崎岖直到青潭边朝阳射光破幽閟断虹上下遮潺湲传闻高山更高处雅有行路从西偏同行无乃深好事盃酒自犒脚力全诛锄荆棘穷鸟道欲进不得意愈坚旋呼童仆累危石笑采野菊聊盘旋扪萝腾身上苔磴往往欢呼争着鞭侧行危步汗浃背石角或使衣裳褰少焉身在双瀑上又见高派冲泓渊自笑泉石成膏盲爱赏不减蚁慕羶巉岩数峯巧遮护妙处二老初无传脱迹尘埃到此地便觉神思飘飘然回首江南尘一聚城郭历历眼欲穿相期更看水流处步履未倦夸轻翩一上千尺穷山椒碧涧靡迤流苍烟寻源不能且忘返石猊巍距惊神镌退求归径惘难问藤萝所在相萦纒我方踟蹰风烟表披披衣袂身欲仙晚归招提各痛饮读尽屋壁长短篇截筒环山覧清驶窍出珠穗心亦怜棊枰相与论瓜葛横琴不妨挥五弦人生易老费扶掖胜具大率须少年伊余历聘佳山水爱奇切慕太史迁明年炎暑袭故步与君共枕清流眠
游白石岩
我游仙都观独峯辙迹虽在车不通鼎湖望极几怊怅怅无羽翮凌天风兹来乐成望白石玉甑突兀摩苍穹人言真人老耼裔凿开洞府遗仙踪无人共登青云梯跻攀伴我惟枯筇萦回约略三十里踏遍万叠高嶐嵸断崖泠泠落残雨双石凛凛亭孤松郤从山椒下谷口石栏屈曲遮碧椶颇疑山高气凝凛古来积雪今未融是谁玉斧妙镌斵仙洞双辟惊神工岩深白日尚幽閟别有石窍开天聪传闻峯头贮清泚苔罅涓滴声冬珑奋身便与上虚阁海山错立烟蒙蒙脚?千山行伏龙手挥五弦俯冥鸿霜林摇落当玄冬长啸一览万象空解衣寄宿旦过寮魂梦亦堕氷壶中晓看日出沧海东蜡炬百万烧天红眼高不数鴈荡雄行田下笑康乐公未能辟糓追仙翁颇亦有意栖琳宫三山不觉去人远安期羡门宜相从骖鸾驾鹤太多事但欲御气游无穷
约诸公再游龙湫
昨暮与君上龙湫天久不雨无湍流笑呼拊掌唤不应怅望颇亦令人愁夜来雷鼓惊龙起溪声已觉乱人耳莫辞重访尊者居坐看倒翻三峡水
送刘仲起主簿
刘郎鸾栖海濒邑不减向来人性习凛然躯干即之温语恐伤人中有立论交虽厚笑甘醴御史以严无束湿公余黄卷频卷舒艺圃工夫日加葺永嘉数多君子僚休沐新盟有清集伯伦忽去谁鲸吸欲挽不留情悒悒君年方盛才有余逸骥宁容在羁?期君欲蹈功名机塞草连云朔风急
王侍御夀诗
使君威名闻四方南牀凛凛凝秋霜使君和气到瓯越幕府初开夜飞雪颇闻此雪近岁无定知来随御史车黄堂洗印未多日庆朝况此当悬弧明年丰登日可数父老儿童争起舞迟明贺版拥谯门试拾欢謡作诗语使君风度神仙人相门出相宁非真妙龄两科谈笑得脱趋严召依风云台端敢言奸聼耸至今谠论时传诵踏遍巫山十二峯却寻春草池塘梦人传使君威棱棱我知威爱元兼行苍髯如戟面如铁惠养自有循良称高牙入境纷进谒宾属庭趋躬磬折民生共喜爱日温吏行独畏春氷裂向来夔州妙筹边夷蛮落胆皇灵宣还朝奏课居第一夜半帝席为之前东嘉今为股肱郡小试望之三辅近会循故事入三公致君要使登尧舜东风未动春先回梅花照眼歌筵开吏民合词诵难老一笑千里传银杯佳儿恂恂受衣鉢玉树芝兰俱秀发江南世胄比长淮更看云来萃簪笏平生知己今上天敢复作叹寒无毡巴言未足赞公夀载诵峻极崧高篇鲍清卿病目不赴竹院之集诗寄坐客次韵
鲍侯少年老文学艺苑优游富耕获胸中涵养自成趣妙处正恐儿辈觉我惭门巷非尺五字欲问奇谁与?开樽竹院望同醉遮眼脑脂何太虐圆圞十客踏雨来相从不负东风约投壶雅歌了无恨秖恨公车一前却海棠春深照眼明风物融融悟非昨从教雨洗臙脂淡小摘何妨供把握夜阑烧烛照何睡靓妆如在结绮阁墙头西望烂蜀锦嫣然一笑无声乐飞红点地绣作茵正须席地天为幕要知富贵出天姿艳杏夭桃何足録主人小筑真好事肯学区区专一壑洞门不锁要客来笑君太似羊公鹤雨余珠泪色惨凄一顾正嫌无伯乐忽惊新诗来叩门妙语天然不烦琢坐中传观字欲漫我?降幡甘面缚清明已过雨不休云雾犹屯四山脚揩摩病目不应迟及此红英半零落枝头尚有未开花纵已离披亦何恶知君既负西岑游可使一春终落寞会须来此共赋之正要重闻诵新作
赠光孝益老
光孝长老师益苏魏公诸孙兄延寿为台州判官别四十余年一见欢甚林吏部有诗次韵
原鴒鸿雁行此理悬诸天万事可变灭天性难推迁显庵幼出家洁饮同玄蝉一鉢寄西东悠悠经几年外慕等浮云百念灰无烟难兄忽相逢触动欢喜缘光隂信可惜征袂何翩翩叱胥掩簿领来问妙峰禅剌剌道家世客泪如迸泉玉堂与黄阁衣鉢亲相传游宦非为贫不敢替所先老师虽晏坐至情岂唐捐此会非偶尔絶倒秋风前手持诗卷来谓予得无言晓以天性语人生要有原嗟哉伪日薄萁荳本同根一旦成讐敌釡中急相煎宁知有佳人芳草梦阿连相见无几时瞥见鱼跃渊固知出世法惜别讵不然又当作大观勿为爱网牵千山原不隔毋庸对牀眠
送王道州
九疑之南为舂陵潇木清驶山为城郡斋正据山直上一览万家无遗形家君顷年入莲幕我不得往空驰情先生分符此中去心旌揺扬随双旌先生平生饱文学身上着作承明庭奥篇隐帙亦如响一时自许文章鸣高辞坐夺造化巧凛凛韶濩声铿锵把麾江海非无意亲扶版舆赋南征颇闻楚俗未苏息糟糠不厌嗟疲氓正资儒术饬吏事拔去强薤摩孩婴政成环召事未晚天子日夜开延英风流千古三刺史往继聱叟阳先生毋庸自书追科考但愿寄我舂陵行
哭王知几墓
知几少也爽万事谈笑了自谓颇寡合见我辄倾倒百年能几见一别迹如扫父子俱埋璧呜呼何其早向来论文酒和泪倾宿草此意谁复知寤叹令人老
仲舅尚书生朝
去年生朝燕稽山馆舍朗朗屋百间红裙合乐饮彻旦坐上衆客皆酡顔今年生朝半归路竹舆潇潇晓冲雨回头风景非去年当时宾客今何处仕已喜愠曾何分适齐未减楚子文鼻间栩栩固自若世情物态徒纷纷平生知足志闲退归老乡关了无悔但欲年年醉西风坐閲人间百千岁人间万事日不同尚书人望方顒顒明年举酒拜公夀安知不在槐庭中
送郑惠叔司封江西提举
君名切斗魁步武上霄极蓬莱羣玉府图书照奎壁郎官应列宿寝觉象纬逼胡为作使星烱烱向江国仰奉鹤发亲版舆映莱服昔日红莲池帅垣资婉画方将散余润连城被膏泽官榷与民繇丰俭烦振籴小试活国手疲氓赖休息便归侍玉皇拱立香案侧富贵殊未已行行上鸾掖君其妙演纶三能看齐色
次韵胡元川茉莉花
残暑未尽秋欲来玉刻万叶琼英开孤标雅韵一枝足江上紫翠空成堆素娥尝与明月约青女细把轻绡裁主人好事趂时买买寘此地真宜哉墙间闲地方丈所几年累甓装层台春花秋卉纷互发胡葵芍药参徘徊眼明忽见此奇絶弟畜素馨兄事梅夜深飞香性幽独未许蜂蝶来相陪糖甖封余有闽土会须扫取添花栽吾闻闽山千万本人或视此齐蒿莱何如航海上天阙玉色照映琉璃盃新凉徙倚看不足坐见日影敧庭槐
同官登勅局小楼观雪
去年岁丰登雨阳应时须所欠惟一雪祈禳遍精庐晚亦粗飘瞥六花舞空虚云气不待簇风伯随驱除残春寒尚深忽见云馍糊撒盐压衡茅晨兴粟生肤随班上廊庙恍若登蓬壶迢嶢宫殿深朱扉黄金铺百神卫灵居半天散琼琚又疑守护严宝网络明珠参差鸳鸯行簪笏皆沾濡退归冷局中牕间竹扶疎为思此絶景往往终年无不应惮凌寒闭门守红炉为君登危楼深盃泛酴酥崔巍瞻吴山莽苍望西湖琼枝宿饥鹰玉阶走韩卢酒兴万里远容我歌且呼坐欲斵五言所媿李与苏君与工属聨灞桥去骑驴
久不作诗喜仲兄迁隣因成长句
宦游各天涯皇州今鴈行官居半里所相过复相望西邻得老屋往来连户牕水竹占幽胜风雨对一牀十年短擎灯今夜分余光儿曹亦可乐洛诵声洋洋天边有白云随风正飞扬相期奉甘旨莱衣戏亲傍轩冕皆倘来此意可暂忘诗成喜可知且复釂此觞
送林宗丞浙东议幕【劭】
先生风骨天与清孤松野鹤何瘦生胷中落落笥五经大篇短章笔纵横壮年文塲诸老惊俯仰世故双鬓星万事不理诗自鸣笑视轩冕秋毫轻市者争利朝争名着脚往往遭讥评先生四五官神京又复归去鸿冥冥台家急贤理不应况复寮旧离觞倾先生自喜行此行禄粟可以号号声秦望之山高且平卧龙横亘环州城镜湖千顷波不兴晋宋遗迹多豪英议幕了无尘务萦抚物吊古皆关情我亦久矣怀沧溟旦夕欲乘缇油屏相望纵复三四程诗筒尚得寻前盟
临海县治琴堂
子贱弹琴真是琴我今无弦知琴心使我不得琴中趣弦以修绠谁知音才术高低不自由单父二子心则侔後人不得弹琴暇勿以戴星为可羞
送石应之司户归剡以室迩人远为韵
捷径指终南索价讥少室穷达岂无命踏地胡不实之人吏海隅所吐百未一夷途澹无营君其有终吉年来叹离羣磨琢殆无几资凡学益落驽骀费尺箠羡君富春秋发轫方自迩骅骝更着鞭洗眼日千里南明千古秀庆源久益新剡谿照人清况复屈斯人掺袪不容留椒觞思拜新他年风雪中扁舟倘知津平生企贤心山川恨悠缅宁知日相见怀抱竟不展樽酒了无暇离情果深浅室迩犹许疎况今乃真远
送王仲矜倅兴元
蜀道难难于上青天蜀道易易于履平地蜀山天险固自若视难为易在人尔王尊真有四方志叱驭径行了无累早登岷峨仕阴城谈笑动行千万里汉中由来说鷄肋意谓弃之为可惜君今此去良似之更欲远游寻故迹汉都南郑启炎图秦置石牛山径辟淮阴拜将余高台武伯葬处空松柏大笑出门何慨慷天涯离愁各尽觞荷君走马却送我李侯参语夜未央君方往蹈功名机何止别驾歌王祥先正九年遗爱在更携故笏访甘棠【仲矜象简乃参政入蜀时所用】
巾山
两鳌贔屭随西行势欲吸尽西江清是谁缭以千丈城欲去不去岂不灵化为青山镇东溟首冠窣堵双峥嵘安舆从东喜逢迎笑指鳌背同来登春残雨足緑阴成山鸟相和声咿嘤自从半山经小亭仰望巨石扶轩楹千山万山拥翠屏阴霾归静纤云兴翠微下有长江横滚滚不尽千古情横轩俯瞰万瓦平佳处历历堪指名雪蓬蹙云连曲肱蜂房蚁垤栖残僧扶栏更上三两层一览衆物无遗形徙倚未厌茗椀倾长啸两腋清风生亲顔甚怡轮为停我亦色笑喜不胜愿我双亲俱遐龄方瞳链顔华发星如此两峯相对青
沿檄柯山归别张特秀
我昔志学年侍亲宦西安弟兄游庠校见君平生欢君才独頴出逸驾不可攀夜牕共檠灯春游合盃盘虚堂卧雪岭杰阁横云盘烂柯上危磴乌巨沿溪湾是时气相高辨论俱澜翻一别三十年天街见峩冠殿庐看决科蓝袍立清班黄牒墨犹湿大弨力能弯尔来又五载短书能几番兹焉捧檄来吏牍方挐烦室迩叹人远一朝脱笼樊满意纵剧谈痛饮到夜阑十步九太息此事亦孔艰进哭老先生画图惨青纶特显顾何爲一昔成大还回思我伯氏人琴有余叹感今念畴昔相与涕泪潸故人怅无几恍如春梦残有酒不得饮有琴不成弹复归坐冷屋使我凋朱顔我归不可迟倚门梦连环君言欲舂粮伴我行路难欲去不得去僧房话闲关年各几半百後会鬓亦斑何处更有待此心匪石顽羣忧发孤笑属聨不当悭气岸有如君着身簿尉间盐车复长鸣会当上天闲掺袪不忍别雨声为潺潺君有门户责殷懃愿加餐
次韵沈使君怀浮冈梅花
玉人迥立山谷里不有使君谁与怜毋庸高牙煞风景为着佳句增孤妍寒溪照影漫千树横笛吹残又一年传闻年後更多发便须跃马趋平川
送王木叔推官分韵得锦字
王郎天下士中和自生禀澹然初无营见者辄敛袵幕中资婉画处事极精审与人如恐伤律已渊氷懔深恐马駃舆要使鴞食葚一寸忧国心几年不甘寝此意大未酬退静若已甚使之行所学庶几人奠枕向来孰闲之未免斯立噤川咏而云飞赖有东阳沈露章极推毂分韵句裁锦风流有如许不复叹踔踸如君岂蓬蒿人物妙流品才应奉香火为养谋禄廪与君幸瓜葛心交今十稔岂惟我惜别行道情苒荏红莲色何似翠柏风愈凛愿君疏药裹一意护茵餁弃鼎宝康瓠浮名如拾渖行矣无多言临岐且剧饮
彭子复临海县斋
乾道癸巳冬此邦我经行郁攸气未殄千家真赤城来访临海令瓦砾纷纵横翘然二尺高问是戒石铭徘徊重太息更闻愁叹声试询来者谁共言令姓彭我时语傍人此邑其将兴迨予来赘倅客馆方暂停夜闻箫鼔沸厅事先落成起望轮奂美壮观耸连薨百堵日已作斧斤喜丁丁层楼庋敕书两庑环中庭久乃游其间宏大使我惊位置既深稳斵削仍工精田里不知役纎粟无输征安得屋朗朗突兀有宁馨退食不苟处扁榜皆佳名中虚物自照政平由心平樨柏已可悦况有贤弟兄小亭真吏隐县拥高山青琴堂虽增旧此意宜细评智调天下理夸言笑後生大弦可以急小弦恐弗胜举意属俄顷立言如所营手足民无措吏奸意相乘不如疎节目示以信与诚施行有次第幽远无隐情上下始相应温和亮以清子贱意不传仅许胜戴星彭令盖得此所以千里称此非以政学渊源甚分明行笑解印去衆心已先倾太守荐之朝一鹗飞青冥傍无蚍蚁援日夜思归耕我无荐贤柄直书气塡膺安得采诗官取以彻明廷
送虞仲房赴潼川漕
我来丹丘乘贰车送客往往万里余盛山使君别寖久汉中郡丞今寄书公指四明喜邻境典午何知成画饼扬旌忽作梓潼行去路六千抑何迥余杭名家多俊奇君于辈行尤白眉雍容音韵足夷旷百家到手无停披向来郎曹天咫尺引山闽山接商舶贾胡叹仰清节高雾中亲见越王石此行叱驭不作难手遮西日又长安长安日近公应往未放使星临蜀山不然一行亦不恶潼川应如锦城乐邓侯功名凛如在拾遗风采今犹昨流马木牛诸葛公飞挽正欲修前功蜀民险远日凋瘵抚摩要令畿甸同况公五絶追鼻祖隶古真有两汉风归来富贵固未晚为传此学川西东
奉口遇雨
七月欲尽八月初天久不雨暑未徂下田焦卷上田槁愁叹不止田间夫呕哑水车日夜响漕河扬尘成坦途喜见此溪深且广玄云忽起西北隅林间槭槭氷沤起两岸人物欢欲呼未闻滂沛润龟坼且使万物聊沾濡船牕飘洒疎篷漏客意自适凉襟裾引身东望云气薄未知帝城有此无传闻今日方奏告便有响应来斯须人家百万苦炎熇君王斋祷几月余君王斋祷几月余云师雨师其疾驱
游天台石桥
两龙争欲起深壑触破山骨成修梁滔滔共出一门去凛凛直落千丈强初疑鞭石跨沧海絶胜乘鹊横银潢要须高蹑前峯过往叩山中真宝坊
攻媿集卷一
<集部,别集类,南宋建炎至德佑,攻媿集>

[book_title]卷二
钦定四库全书
攻媿集卷二
宋　楼钥　撰
古体诗
史少师赐第赏芍药分韵得木字
帝城有僊山双径森万王洞户入深窈突兀见华屋相君领衆客红药想芬馥霜刀妙裁翦臙胋点氷縠枝弱不胜花翠叶共斜矗向来争春风桃李媿粗谷百卉纷何在庭树拥新緑此花丈人行俨立见幽独相君戴花笑和气俱可掬人言此花胜相君意倾属谁知心广大何物不蒙幅岂以庭中花而肯弃凡木君看择胜具所可可追逐自言居闲时情话会亲族一花有可观烂赏费银烛此心何拣择寓意本无欲以此宰天下以此镇藩服儿童与走卒人人歌相国有能逹此观春风四时足
送钱伯同寺丞守严陵
严陵钱使君丐外得请外府同僚相与饮饯於钱塘之津某病疹弗得预方得请之初某叹曰去年送君来今年送君归君笑曰此节送行诗也卧病枕上口占
去年送君来今年送君归君善全去就我独念别离君是忠孝家袭紫传金龟门户二百年所寄在一夔少年便老苍况今更险夷不独妙言语理窟深莫窥健笔照手泽典刑从可知向来御祥琴欲把江海麾促召归旧班退食方委蛇世事等飘瓦人情叹然萁向非浑金质百链岂不衰浩然赋归欤洁身而去之为寮曾未几弃我忽若遗君既弃我去谪僊复追随陡去二良友操袪重分岐前别易再会後见当何时才具素絶伦涵养日以滋且为牧严陵赤手磨疮痍归来应不晚青毡当属谁愿君厚自爱岁寒尚相期
送杨嗣勲校书守眉山
我生东南陬不识蜀道难观君眉宇秀想见岷峨山汉廷射策时连璧照鸳班伯氏书万言逸驾不可攀兹焉从君游颇得窥一斑僊凡隔弱水接辞良亦艰矧兹万里别望望何当还三苏骑鲸去词章满人问岂无後来者遗珠有余叹愿君效乐全飞章逹天关报国此最急余事付等闲宜室行见思朝暮当予环别语敢言诗属聨不容悭
送何道夫秘监守潼川
妙龄冠蜀士名声振王畿晚随召节来天朝增羽仪我昔倅丹邱鹿侯挂冠归羣公俱祖送见公四三诗颇恨着鞭先自言乞身迟拳拳慕下风直欲梦见之还朝挹高致气宇清且奇称者不容口往往同一词始见荷倾倒笑谈欲忘疲况当秋风高滥吹参试闱鼎脔得一尝豹班容管窥叔度真似道庄生信忘机亲疎皆不可况容磷与缁诸生得公来叹曰真吾师叩帘或三请响答了不疑私谓如此人定应备论思胡为归兴勇抗章气不衰鼓盆万里外抱孙更成悲拥麾东川去无人留孔戣别怀不自胜别酒听淋漓他时念老成追风且复西公能重来否此意非吾私
送赵子直贰卿帅三山
一蹴登从班人胡谓公迟建牙帅七闽人胡为公疑公今第一流志操古与期雨州有遗爱江西憺霜威重来长道山批勅兼琐闱一片忧国心辗转中夜思正色抗危言传诵满绅绥造膝有启沃削藁知者谁此心与天通此意上所知所以名愈尊万口同一词进用恐不速小却成叹咨天语自昭然更欲试望之况彼三山重谋帅皆衮衣兹行岂细事报政不待期登门恨最晚臭味忘贱微自慙空惜别不解留孔戣十连终敛惠居中乃其宜试问行道人但知望公归
玉版鲜次陆子亢郎中韵
鲟黄不减鲸与鱣迎风鼓鬛喷腥涎渔人不顾浪如山谈笑坐致扁舟前不钩香饵不得去何用大网相索纒挥刀纷纭脔肉骨巨口噞喁诚可怜珍鮓万瓮不论钱头颅万里赬行肩星郎日参玉版禅颇厌蔬食供盘筵尚书亲作孟宗寄坐觉匕箸生春妍却笑多事张茂先光怪异说空十年
走笔送僧义冲
一气行太虚流行纷不齐要之本无物洞然无是疑梵志有至言还我未生时烧了似不曾亦有毛僧词冲师名家子少年习裘箕谈吐霏木屑落笔皆珠玑自称十年来不复念作诗空门坐枯禅绮语知昨非闻之意已消谈笑到日西习气终未尽旧编还自携秀句堪供佛古作力可追爱玩不去手未免成一痴又欲上西湖驻锡来语离我生堕宿业笔砚置藩篱拔擢困胃肾未老神已疲几欲焚故稿要使清夷君诗既不化作何不等弃之万事都放下一意控玄机语罢复自笑无使高人知作诗固无用参禅亦胡为劝人反自蹈此纸何必挥不知两俱忘他时体体归
催老融墨戏
古人惜墨如惜金老融惜墨如惜命濡亳洗尽始轻拂意匠经营极深夐人非求似韵自足物已忘形影犹映地蒸宿雾日未高雨带寒烟山欲暝中含太古不尽意笔墨超然絶畦迳画家安得论三尺身世生缘俱堕甑人言可望不可亲夜半叩门寜复听三生宿契谁得知一见未言心已应岩倾千丈雪散空上有清池开锦镜意行忽发虎溪笑许作新图写幽胜归寻一纸五十尺傅以矾胶如练净自知能事难促迫卷送松窗待清兴笔端肤寸今何如西抹东涂应略定何当一日快先睹洗我昏眸十年病
独旦蕈次九五从叔韵
朝菌晦朔虽不知食之实冠东南味庾郎二十有七品一见流涎惊絶异撷蔬剪韭皆可却味苦应无夏虫避大阮哦诗声未了又索蒸芝今再遗迩来枯枿尚未茁拳拳颇媿台无馈倘容小摘寄情亲会见长髪见芹意
雪
丙午九月才入冬晦日忽惊雪堕空传闻都城更复早万官入贺明光宫自从开霁更不雨和气真似青春浓斗柄插子日丁卯夜煽裂缺鞭雷公从以震霆至三四惊破蛰户纷昆虫寜知玄冥全未究翻手作云千里同暗牕初听洒珠雹巽二胜六方施工一日喜见瓦沟积忍寒待伴炯不融二日三日遂盈尺高润四海恩无穷古来诗人咏不尽巧思横出昌黎公少时奋笔不肯已老矣?手便疎慵儿曹作戏记昨梦舞狻狞踞金双瞳谁人若欲撩诗思更作玉山高数峯移将刘义两氷柱晖映愈觉清心胸见之跃跃忽技养起呵冻笔寻诗筒开门一见天宇濶弃蜺百万飞长空琼楼玉宇满妙略干林宝树春玲珑恨无高台三百尺从观万象凌空蒙固知幻景有变灭一时如入崑阆中僊家俄顷閲尘刦安知此际非神功賸喜年来米价贱便欲扶犁随老农墙头浊醪走来过相与痛饮歌年丰
少潜兄真率会
昼锦坊中作真率羣从相过无俗物主人就树折杨梅醉倒薰风凉拂拂小舟傍城登雉堞坐看白鸟苍烟没须臾撑出洞天去杰阁三层高突兀樽前赋诗贵神速十分钝似辽天鹘从他银漏促残更要见林间红日出
送元声弟赴水阳监镇
吾翁积德厚九子官其六不幸失二人孤嫠纷在目三弟尚白丁升沈犹未卜吾人扶门户参立如鼎足脱死忧患余偏亲须水菽阿连先着鞭去去长江曲弱冠承赏延十载荷衣緑间关困家食才就五斗粟要知官无卑毫发当畏肃督耕两丈圩受输十万斛处之诚未易勉?直自朂执别动万感酌酒再三祝吾子素解自涉世要未熟意行须揆理言轻恐招辱王事究一心言玷复三复细行累大德隂财损阳禄岂惟赠尔言余亦每自恧公余稍有暇更取故书读行矣更自爱家声要人续
伯中弟生朝赋荼蘼
春日足风雨不知艳阳天桃李俱成尘懒上西湖船春余忽微和荼蘼发清妍池塘芳草梦况复向阿连中庭月方午密林澹清烟蒙蒙青罗帔粲粲白玉钿幽欢久不讲羣从俱讙然银烛烦高烧妃子浴温泉花以酒为名我以杯相传烂醉不复辞此会期明年
黄岩令郑仁叔索委羽洞府诗
君不见王君羽化脱寻厄故山至今名落翮又不见乌程野鹤投氅毛佞臣称瑞民斯劳何如奉林控鹤凌青霄荡然委羽登山椒青衣出入洞方杳紫气氤氲风尚飘今君颇似丁令威鹤驭久去双鳬归山川良是人民非一新琳宫还旧规黄山父老歌循良诵君诗句游云房更将山名比坚操百岁犹能彻骨芳
青林
郡斋偶休沐驱车出西城依依山水佳潇潇松栢声雪余春意动新緑生?泓行行到青林老眼增双明主人喜客来倒屣欣逢迎幽居迹甚遐健笔诗方鸣回首几年别千里摇心旌相见又暌隔此意犹未平不如造斋阁四座酒重倾风流陶彭泽肮脏阮步兵看剑引三尺论文驱六丁緑野秀横槛山寺傍连甍石罅幽泉溢脚底轻云生诗盟忝予会奕道从君争哦诗谷禽应列炬林雅惊清叹未云足累句忽已成环坐粲十眉举酒酬三英满壁洒醉墨归梦含余清我方媿此集君欲寻前盟吏鞅才缚我秋风为君行
隐清
右军访文君遁迹入深竹我来寻歔歈人亡但空谷灵龟闯澄潭华宇对我瀑若人今何之尚想旧茅屋吾闻古君子千载守孤独楚些不可招怀我怆乔木
送刘晋父监岳
济南刘夫子生来逢百罹乃翁负长才宦游至京西时当建炎间宼盗纷不齐转徙入湘广一家屡阽危五羊买海舟万里向鲒埼舟破投永嘉有如鸟择栖哀哀老治中藁葬山之陲母家在衡阳孤嫠往相依久卧漳滨疾羇穷命如丝事母以孝闻执丧礼无亏庐墓屏荤茹至行彻丹墀有诏宠数蕃得官祗奉祠行年六十二霜髯照龎眉慨然念防墓千里来海涯西山如莲华古今冢累累况此久宿草芜秽不复治孝思虽甚切冥漠何从催行道为兴叹智力无所施有僧几九龄自言记当时君闻亟叩请东岗指荒墓吾师慕泓公少也从吾师墓中有版识仓猝不暇碑素棺无石椁灰炭周四围君方感斯言鑚穴从旁窥其言皆可验自此不知疑惟余盖棺木遗骨不堪移斲石表故阡遂塞无穷悲此僧老而壮斗酒如覆巵与君登山椒下上几如飞竣事才数日溘然不可为孝感人益仰真有神相之君曰某不孝迁奉致失期未得如有失既得滴滴颐嗟我诚寡陋识君顾已迟一朝来短札谓我从此辞皎皎真白驹安得施絷维戴侯旧山长参语心相知谓余当此时颓风激浇漓世出世间法君方控玄机引证即賸语焉用骩骳词衡阳尚寄书当有鸿鴈归後会渺无日为赋古别离
王成之给事囿山堂
烟雨望丽阳前山罗紫翠照氷挹南明不与巾子对朅来登囿山一览万山会莲城山固多此地要为最主人意轩豁物景供旷快山椒涌华屋回立风埃外一物无遁形所在皆鲜芥清霜肃天壤佳树隔闤闠俯仰随取舍左右从盻睐门墙寻故步杖屡许从迈恍然至絶顶更觉宇宙大樽酒屡劝酧棊枰更胜败秋高月色皎浮云了无碍不俟攀僊掌徙手吸溪瀬兹堂极崇敞意若欠深邃先植易生木徐待松栢兑望远仍可喜意满聊自晦无使山下人或得窥外内但恐趣赐环树艺或不逮先生味斯言一笑相领解吾将饬园丁随我添医荟他时遶扶疎吾庐益可爱
游初阳谷及白岩
重来游僊都止欲访独峯寜知一峯外佳境无终穷何处頴川子镜岩便相逢约我游白岩轻舟借溪翁斋余寻宿诺秋霁波溶溶清彻见石底鑱刻惊神工昨登初阳谷但见石嵌空兹浮悬崖下万石森巃嵸上有胜絶地古语留郭公鬼神谨呵护雷霆扫尘踪换船到白岩修篁摇清风萦回进石屋孤竹攅沙蜂洞府僊所閟无由辨西东扣船过岩下数仞如崇墉石趾平如秋奇怪遮苍穹更寻小蓬莱俯瞰冯夷宫篙师进深窈扪萝舍枯筇游子非不多无人解从容我因一日留幽寻极山中秋旻快排荡日暖如春融归坐独峯下石影横空蒙急呼醽醁清浇此磊磈胸幸有济胜具未能上金龙为君挥五弦决眦送飞鸿
夜游独峯下
峯背正白月舒光峯影横野万丈强仰之弥高立卓尔蔽遮星斗摩穹苍半秋风露清彻骨望望直欲随风翔归寻玉虚步松径月轮正涌门中央
送顔希圣尚书守泉南
圣朝宝运开虞唐太平天子垂衣裳恢张治具崇儒良孰不愿依日月光用之则行舍则藏孔门贤德遥相望朝望方隆位文昌跬步可到中书堂问公拥麾何太忙公独三清志益刚俞音一下冥鸿翔行李径出临涛翔争留公戣动朝行公更伛俯不敢当老成全德真圭璋温如春风严如霜栢台峩豸肃朝纲贤关之风士气扬大天小天称公方五年吏奸盖而彰金华劝讲言加详明主倾听谈皇王盍膺枋除任赞襄名遂身退天所臧明哲保身身更康高风可仰不可量泉山壤土接临漳建牙千里开封疆老龙负图宠煌煌何殊衣锦还故乡贱子薄宦接王杨曾陪御史临文场风帘官烛夜未央剧谈独记声琅琅兹来误忝尚书郎始寻故步依门墙西风津头望归艎挽公不留远予将两宫念公未讵忘公虽远去如在旁庶几重来上钱塘夹辅大业恢中邦倘有重事须平章
陈顺之灵壁石砚山
陈顺之吏部灵壁石砚山中有双涧低处为砚下米元章题云唐弘文馆校书李羣玉有诗南唐李重先故物也蒋教授文会有诗次韵
名画法书环四壁中有米家真宝石壁峯森耸外涧流他物虽奇敢争席旧属半山老僊人佛印乞之如乞邻阿章有力负之走一时攘取成纷纶此石天然非琢磨是时有水生岩阿至今砚池尚余润岁月既久惜不多几年徒见士夫说一旦喜看形偃月傍连玉立两於莬主人照映氷壶澈陈侯之富可敌国会有宝光惊四塞呼童吸尽砚中水更为轻翻玩奇刻不堪回首江南李空唱多愁似春水不如此石千载传玉砌雕栏等糠粃宝晋得之真不易身後寜知亦轻弃只今传玩知几人当日琐窗空自秘端歙争名南北部勿向雷门扬布鼓铜台渴瓦更不须秪合觚棱?风雨
跋汪季路所藏修禊序
永和岁癸丑羣贤会兰亭流觞各赋诗风流见丹青右军草禊序文采粲日星选文乃见遗至今恨昭明字画最得意自言胜平生七传到永师袭藏过金籯辩才画秘重名以彻天庭屡诏不肯献托言堕戎兵妙选萧御史微服山隂行谲诡殆万径径取归神京辩才恍如失何异敕六丁文皇好已甚丁寜殉昭陵当时冯赵辈临写赐公卿惟此定武本谓出欧率更采择独称善遂以鑴瑶琼流传迨五季皆在御寝扃耶律残石晋睥睨不知名意必希世宝毡里载辎軿帝羓既北去弃与朽壤并久乃遇知者龛置太守厅或云政宣间此石归绍彭又言入内府宣取恐违程焚膏继知晷拓本手不停叠纸至三四肥瘠遂异形南渡愈难得得者辄相矜我见十数本对之心欲酲汪侯端明子嗜古自弱龄锦囊荷倾倒快覩喜失声带流及右天往往字不成而此独全好护持如有灵尤王号博雅异论谁与评硬黄极摹写唐人若无称赝本满城南琐琐不足呈犹有婺与抚碔砆近璜珩右军再三作已觉不称情心摹且手追安能效笔精响摺固近似形似神不清不如参其意到手随纵横况我笔素拙何由望羣英近亦得旧物庶几窥典型此本更高胜着语安敢轻孤风邈难继怅望冥鸿征
送刘德修少卿潼川漕
清朝重诤臣选取妙一世矫矫刘御史一鹗胜百鸷顾瞻最有力步武亦严毅一生忧国心千古敢言气气足充所学文能行其意遇事辄奋发触邪无顾忌乘骢行且止敛手已知避但思补衮阙何暇为身计独立当雷霆三进气弥厉去鲁固迟迟出昼岂濡滞上终行其言羣贤挽挽致将输向潼川寓直尚书秘风裁仰清峻进退审难易伊昔聨周行暌违十余岁来为同舍郎愈笃金兰契洗眼盼腾上寜知揽征袂抗章叹高絶勇退尤知愧去勿穷日力予环日月冀承君送道乡硬语吁可畏毋以此自满当为不止是临别提斯语少尽交朋谊万里句同心吴蜀安有异
次韵李季章监簿泛湖
僊舟共泛沧波去且向苏公堤下住西风吹就芙容城青镜闲妆两呈露皇家家法常俭素宸心但欲乘啇辂离宫别殿无兴作天以西湖共一豫吾侪公退得清赏酒醆棊枰不知暮深知夕照恋狎鸥又恐昕朝追振鹭自怜三人凤凰城岁月黄尘等闲度湖光正欲卷帘看风色更烦褰幙护孤山不见处士庐司马空寻苏小墓酒乾人醉欢有余聨骑还趋涌金路归路健倒浑不知睡觉灯前袅香雾文人公子真氷玉曾为出游挥妙句匆匆借韵仅成章敢托尊前鹦鹉赋
送杨廷秀秘监赴江东漕
平生杨诚斋可仰不可见去年尺一书老忽忽同传道山故僊伯再上右文殿蓬莱几清浅笔力愈雄健独挟风雅輈孰敢当白战一官定一集流传殆千卷拙工见大匠有技不敢献谁持所鬃篇径掣岩下电诵之百寮上慙汗几被面公今欲何之江左去乘傅鼻间长栩栩仕已忘欣怨英英日暮云荐绅极追恋挽公不得留觞豆纷祖饯惟应三山高须公和江练君王念畴昔临遣尤缱绻公乎遂来归密侍清闲燕坐寝淮南谋如彼雪帷见睥睨从容处侵疆归古汴
送曾无玷寺丞守池阳
我朝衣冠盛名家数三曾南丰暨頴川後起参温陵迩来骡川族駸駸着簪缨春风雁塔中参差见姓名君才素頴出健笔泛纵横江右两壮县谈笑政已成河阳桃李花武城弦歌声入朝八九载去拥池阳旌年家有旧好一见意气倾更因刘御史为君写先铭去年少省郎君转为寺丞中都但交谒名纸空毛生惟因候宾庑接膝倾交情分隂尤可惜翻恐到屣迎阿连幸为寮庶几多合并寜知成勇退拂袖寻归程秩满素简静不足烦公行要当试盘错操刀新发硎似闻有剧部或已荐长卿君其少停骖有诏来皇扃
刘望之国録惠示文卷次韵为谢
君闻三峡江湍流下无底吾闻岷峩山耸秀且千里坤维气淑灵所产多名士高文既监然特立亦卓尔久慕黄中刘近有贡公喜气从蜀士问人物定谁比少年负奇节论事如翻水万里见张胡义激非气使贤关遂为寮八尺见英伟诸君皆敛避相与推德齿惠我春容篇句法参子美再诵平生言作者真近似战国信徒劳秦贪不知止汉唐取与守反覆皆造理藩镇论加详河朔分鼎峙词源既渊深浩博渺无涘从今使诸生教育均蒙被论议归正平辞章扫浮靡古人去已远时毋分彼此君其挽之回续弦须凤髓
饯李君亮着作守眉山分韵得翠字
天下大峨山雄秀盘厚地山虽不在眉所在拥空翠矫矫三苏公挹此淑灵气文章垂日星照映盖一世李侯起广汉射策叩丹陛裒然出羣英东南蔼名字来上着作庭行入甘泉侍胡为把一麾西归寻药市吾闻此州俗秉法更陈义厚德坐镇之近古翻易治君家义槩堂活人百万计老亲怀故山色养谨承志还家万里余赴镇夕可至不作题柱骄岂有昼绣意班班老莱衣人间真乐事忠孝两无心出处固一致他日上思君命驾当不俟此别谅非久毋庸操征袂
送张定叟尚书镇襄阳
武部尚书张公镇襄阳士夫莫不惜其去昔韩昌黎送郑尚书诗韵必以来字祝使成政而来归疾去而愿归盖人之至情也而公自受隆委谓边事非可趣办愿加久任庶有成绩忧国而不为身谋闻者壮之某尝陪郎省饯别分韵得壤字未能措辞继又随西蜀诸贤之後始得详闻临遣奏请之言被酒夜归亟述长韵
公家忠献公勲名照穹壤南轩传圣学後进斗山仰尚书天分高百闻真朗朗日坐四益堂濡染助涵养小出辄惊世发誉自英荡两朝倚才办三接氶睿奬堂堂尹京手风采汉张敞九街寝桴鼓终朝清讼缿污流化清沟閙市锄巨驵铃斋昼无人士友厚吾党政成化自行浑笑挥浩穰皇家重阃寄拊髀劳注想颇牧起禁中帝曰汝其往人多惜公去地位切台两惟公不择地引义犹慨慷诹度更周询千里若寻丈再拜受临遣因得进忠谠边臣固多事备御当素讲要须久其任百弊随剗磢愿假臣岁月表里如指掌人材固不乏第一戒欺罔朴拙胜巧心好佞寜不强愿求忠信士枉植谨诛赏更须寛?策奏请应如响上问卿何先安静最为上上忧襄汉间吴楚欠遮障公因论形势衮衮到逊抗是时晋在洛武昌势相向是为必争地南北谨堤防今虽居上游事与古殊状狂宼纵欲来无处可传向况今三埵静皇灵方远畅与蜀相倚角国势自争壮尚期效尺寸才疎意非广忠肝气凛凛秋旻足排荡上喜忧顾寛趣行开玉帐捐金示优宠谕赐烦上相惟公最得士离别俱惘惘荐绅纷祖饯直欲倾家酿赋诗写胸臆一一成技痒家声与国事负荷有余量边头十万兵公临如挟纩吾闻胡运穷羣酋欲争长不戢将自焚前辙有狂炀当为不可胜有和谨毋倡千载羊叔子制敌恢天网行将友斯人山川固无恙备成抚机动应烦护诸将功高归未晚会见登弼亮他时名父子继踵凌烟像
送郑惠叔尚书守建寜
十五年前送别诗道山持节向江西今年又见送公别大夭拥麾镇闽越向来惜别固已深今日操袪尤动心尚书自是第一人气义相许披胸襟南宫平表平明入列辟传闻俱耸立夀皇圣孝冠百王三复高文天为泣擢处螭?宠数新果然百日掌丝纶拭圭修聘称应变握节不挠威殊邻直上银台尤振职李藩气槩时批敕嗣皇鋭意新百度笔端真有回天力星辰听履冠文昌急流勇退惊朝行望之正欲试冯翊长儒寜肯薄淮阳孤拙自怜销壮志三入修门空负媿荐人不进终不已独赖当时言有味公在犹叹一居州公去无人为王留公乎行归佐天子肯休管晏卑微休
送苏夀甫少卿赴潼川漕
老坡送江直入海君今归寻江之源外台去乡若不远为持使节临潼川君家家世四海闻单于一问惊胡尘归来便合上清禁胡为日念横峨岷贤哉羣从传家风夕郎名节世所宗诸卿亦复载清德况君又似尚书公夀皇念旧久更深圣明亲擢传王音君归寜能及黔突定应召驿来追寻清献入蜀携一龟君今数鹤同载归他时未免蕙帐怨人在西清鹤自飞
分韵送孙从之司业使湖南得千字
夫君静而敏十人已则千读破万卷书操笔思涌泉古事与今事一一探本源蚤蜚场屋声作吏志益坚朅来上清班汉庭在在先雍容行必书史馆躬椠铅片言寤明主立使登谏垣拳拳忧国心倾倒十三篇司成天下选归志已浩然赤日送妻子襆被寻豁船诸生慕阳城欲挽不得专竟持湖南节征袂何翩翩忆昨忝同登于今三十年朝行喜相会终恨非官聨请益殊未餍匆匆启离筵始以长官来来以绣衣还书生素安分岂问却与前第惟公辈流自应留日边德星聚南楚予环当茹连事体有关系临岐欲无言
送王恭甫仓部知洋州
天清无云秋气明好风丛桂传芳声乃於此时送君行江空日短难为情蚤从两川驰大名眉宇莹彻春壶冰语辄倾倒心地平大篇小篇韶钧鸣夀皇一见喜不胜璧水边山照羣英潼川题舆远有声痛洗盐筴疲民醒天子呼来再登瀛典领着作承明庭絶域往陪苏子卿马上谈笑胡人惊归来期君侍西清胡为西去谋专城士友重叹君不譍视此进退秋毫轻洋川风物天下称文翁流咏人载赓当时犹待羣政成君今未到意已倾岢峩大艑秋江澄图史万卷鸥与盟残编断轴恐飘零数辈装潢手不停我亦重来预彯缨三日不见鄙吝生况此操袪将长征欲挽不留鸿冥冥赐环勿惮万里程江山多助笔纵横黼藻王度扶中兴
题范寛秋山小景
山高最难图意足不待大尺楮眇千里长江浸横翠画家杂云烟戃恍徒意会苟或森三尺便若俗子对此画格律严兴寄独超迈洗眼映牕明妙处乃不昧流泉见原委着屋分向背推车度危桥指路向关隘轻舟最渺茫浦屿如有待山棱瘦露骨汀洲横若带木蔕黄欲脱秋容俨然在霜余无片云历历数沙界搜寻因力疲欲赋无可奈近山才四寸万象纷纳芥欲识无穷意耸翠更天外
江西李君千能能和墨及画梅艮斋许以三奇而诗非所长也
游艺无小大要皆知本原後人率意作终当媿前贤老潘妙对胶法从玉局传或假季心名空扫干镫烟补之貌梅花疎瘦仍清妍折枝映月影真态得之天李君信雅尚二者将求全诸公竞称许试之乃诚然江西有诗派皎皎俱成编兹事未易窥属君尚加鞭
分韵送卢国华福建提刑得华字
卢侯场屋声天马腾渥洼残膏沾後人奇芬吐天葩来踏九陌尘去种河阳花向来再去国盛山建高牙平生长者誉静笃语不譁古井絶微波璞玉无纎瑕使星照蜀道惠爱流三巴吏奸赖刮磨民瘼烦搔爬田里诵虚公儿童知国华白首尚郎潜坐曹如如麻翩翩拥轺车去去向合沙朝行惜君去与酒相邀遮共登狮子峯巨石临唅呀郤来登湖边野梅访萌芽老柳扫黄叶枯荷矗寒茄碁枰战文楸醉?欹乌纱倚昔送君行相去万里賖荷君远寄书得得来东嘉一见又成别感念成咨嗟羡君径褰帷往戍不待瓜先寻上水船何殊泛仙槎作粥喜奉姊上冢仍过家此计正未疎所恨成天涯尚几或留行船皷毋庸挝
题老融画牛溪烟雨
暝烟吹雨冥冥两牛半渡深清京尘久汚巾履颇思归濯吾缨
慧元画寒林七贤
旧有唐人出游图谓宋之问王维李白高适史白岑参六人多画七贤不知第七人为谁或云是潘赵遥然未见所据病起坐攻媿斋元公忽作寒林七贤相寄余方梦寐故山见之洒然戏作数语谢之
羣贤俱诗豪世代不同处安得寒林中聨镳睇相语谁欤创妙意臭味无今古吾闻顾陆辈寓意或如许桃李并芙蓉雪中蕉叶吐元师师老融淡墨扫风雨作此寄攻媿归兴渺烟渚旧六今则七未知果谁与我欲从之游讵敢厠俦侣画我往执鞭欣为李君御
李文绶和所赠老融诗复次韵为谢
邺侯插架书最多笔力雄奇天所命万人深中深闭门理窟搜寻到幽夐我诗无律如山讴形秽岂?珠玉映时时归入梦故山曳杖松间记投瞑因君佳句撩秋思便欲归寻旧三径兼旬足痹不良行况复炎蒸如釡甑夜来一雨洗河汉檐溜涓涓清入厅晨兴剥啄谁叩门乃有同声喜相应读之恍若濯清风自觉昏眸怯明镜伊余何幸点班行结交往往多名胜夫君平处顾清新解道澄江如练净从今我乃得四友不特官梅动诗兴推枕裁诗谢高致扶惫摇毫心靡定旧闻读檄愈头风今赖长篇起衰病
次韵六和塔秀江亭壁间留题
江外参差列万山我家深在万山间好山正不用钱买但要未老身先闲长江比愁终似少江水能回愁不了扁舟何日过西陵鄮山佳处吾归老
跋袁起岩所藏修褉亭
怅望当时真蹟临慕所在支分千载但称合作谁能有感斯文
定本为世第一此又在定定前今日锦标玉轴向来不直一钱
送陈君举舍人东归
皇天生人物千载非偶然冲和兼万人始得一美贤夫君乃其人人一已百千飞黄欲追风况复勤着鞭文阵蚤奔放气欲摩青天短褐东海滨名贯斗牛躔闻道更独蚤自言若坠渊出登龙虎榜径上鵷鹭聨中间几流落清湘穷泝沿自首始为郎一见意已传登临上麟台授简游兔园擢为柱下史遂居紫微垣去天真尺五朝纲赖扶颠龙楼阙问寝万口争进言惟君最涌决螭头屡直前危言破人胆三进加勤拳天高听亦高归决何翩翩高风激颓波同列空惭顔君虽未必去一去胜九迁我欲留孔戣有怀不得专况我自欲去何心挽归船嗟我生何为与君幸齐年先後才九日相与同气然几年若契阔班心忽差肩判花同代庖君思如涌泉上房草数制一房时一篇一篇辄高妙隗始媿余先春秋隐公传国史建隆编周官授大旨所得俱未全聚散不可料饯别沧江边君将处於陵我耕绵上田君行无疾驱中途恐传宣不然遂能别孤帆渺风烟梦魂不可制随君堕中川
次韵赵子野石城钓月图
石城江头可怜月曾照六朝清夜猎古往今来知几何长江衮衮萧萧叶谪僊去後诗盟寒王孙诗瘦清栾栾诗情浩荡坐无奈扁舟笑把磻溪笑江平风轻波瑟瑟宿霭卷空天一色东风吹句入长安一卷风流坐中得初得神意清再读胷次平回顾明月秪如故世上兴废徒分更想君一叶方掀舞夜静水寒谁与语船头有酒且孤斟莫向金陵重怀古
戍溪道中
寒潮高于埭黄流濯西河人牛俱力壮相与冲流过潮落势回御转櫂依丘阿暮霭起平楚隂云翳寒莎夜分潮复上橹声相击摩大江渺无津不知身在何余生一虚舟兀然听风波吾亲白云下况尔方卧疴远游非吾事归矣毋蹉跎
哭表弟汪去伪墓
内弟幼而敏抗志欲决科一行试曹掾吏才犹患多谓当为时用舌在如命何通籍已难阻入幕终蹉跎我生依外家侵寻閲羲娥视君如同气竹马声相和少长聨砚席词场深琢磨相期到晚岁杖履俱婆娑寜知五年别君随东逝波忆同戍溪行我马君乘驘马驽费十驾驘俊已倍过重来意惨怆树拥山嵯峩嗟君父与兄相望空山阿宿草埋白璧寒风撼林柯沈吟痛畴昔有泪如悬河
次韵蒋德要三径
居山或称囚得闲乃赋谪我方乐静退来作三径客西山致朝爽膏肓在泉石况当秋空静万里看一碧
吴参议逹观斋
君不见大鹏与鷽鸠自适俱是逍遥游又不见大椿视朝?一修一短终期尽况乎秋毫为大泰山小莫夀殇子彭为天漆园老子超衆作立论虽奇定非矫鳬胫从短鹤胫长蛮触亦能成战场誉尧非桀两置之读书博簺俱亡羊世人颠倒名利途跻攀分寸争锱铢河伯犹惊北海若井蛙醯鸡何足诛试同万衆走城市跃马途行分贱贵却登高处望尘中但见纷纷如聚蚁暂高犹尔况真高神游八表非矜豪寜能高举去人世勿以役役随滔滔是知逹人有大观蝶梦为周聊自玩翛然无入不自得处若终身仕成漫吴侯晚到东海滨饱谙世故无戚欣相逢一笑成莫逆似知我亦个中人
送姜子谦丞於潜
处则有超莲出则将哦松眉宇无一尘出处皆雍容君看妙莲花本出污泥中两松痛扫溉下有簿书丛污洁无二致喧寂本亦同於潜今畿邑蜀道里通通至今存古意民风尚醇醲一邑既当问尤宜抚疲癃蓝田文最高後学仰韩公彼言盖有激昩者但称工成案漫不省丞哉岂真聋姜氏太岳後夷门慕家风教子延名师列碑多儒宗宫庠既开荒书种庆所锺换桂双枝秀益见笔砚功後生日加勉衣鉢传无穷君才有余刃壮行气方充功名此椎轮劲翮看摩空我归幸同社棊酒时相从尊前不忍别吟愁夕阳春我家老扬州五记有遗踪向来耕织图为烦访溪翁
送从弟叔韶尉东阳
阿连少也爽孤立生气焰壮年淬词锋倾心事铅椠胶庠困虀盐世科终稳占再兴兰桂堂尔祖真不忝况将尉东白士友尚歆艳惟我爱子深老矣犹不厌固知为子喜颇亦动吾念赠子当以言苦口当针砭此邑子旧游历历数行店棠隂见郎君遗老喜窥觇其民最服义情伪靡容掩莫恃彩棒威要使慕巾垫子文多立就词采更华赡吾闻得隽者塞门差反坫前贤最加谨临用更重检他时可待取天庭得锦□吾家有素风耳目久濡染毋庸慕豪举助亷先以俭湎酒更宜戒平地有深堑酣畅当有时勿习盃潋灧将论毋过高斯言却防玷立节毋务奇躐等恐成僭外物思过分检身但多欠勿嫌一尉卑封清尚为傔仕途固嶮巘大要进以渐不须若求知真知奏应剡向来湖海豪四十可收敛寜为处囊锥莫作露刃剑匆匆操袪别鱼鲜酒方酽刮目待子归罔俾吾言验
攻媿集卷二

[book_title]卷三
钦定四库全书
攻媿集卷三
宋　楼钥　撰
古体诗
送制帅林和叔归
使君一何清鹤骨天与瘦少年场屋声六艺饱芳淑一行起作吏所立已不苟立朝凛大节论事几及溜发言必体国平正无矫揉藜藿为不采风采照宇宙出入有本末眼见凡三就来不为苟合荐召乃结绶去亦不好高三宿除出昼天官岂不贵陈义坚素守赣川尝报政复来守鄞鄮不求赫赫名实出龚黄右情为千万端到眼辄空透抚民过婴儿闾里息争鬬奸胥及强吏时用霹雳手人诵南山判情通理亦究六合俱帖静称赞不容口律身至严冷无能掣吾肘吏事精且勤呼烛侵夜漏公退入家塾诸孙後来秀吏卒不识面雒诵出牕牖几年南塘路来往困僵仆一朝平似掌行歌纷老幼公心信如水古井波不皱荣观处超然轩冕亦何有翩翩欲赋归排云屡腾奏庙论终不许斯民方借寇上心重闵劳词官向庐阜阖境极攀恋人人怀杜母君看卧辙人谁能使奔走挽须不得留百拜愿公夀老我幸同朝倾盖已如旧聨事东西省交情久益厚我归公亦来门户托云覆黄堂间参语惟我甥与舅扬旌鸣鼓吹贲此蓬荜陋清谈不及私翁归况不受义命孰不知践履或差谬惟公见善明力行真耐久有时相与言心同兰茝臭操袪寜忍别追送列觞豆公虽不好饮勉为引醇酎公去我亦隐菽水翻彩袖花溪渺何许望望几双堠千里共月明怀人重搔首惟应折梅花临风为三嗅
赋扬州伯父海桧
潜虬拔地径天矫腾挐势出青云表为谁犹向此中蟠坐閲春秋昏复晓团团圆盖月轮平矗矗苍丛衆星小枯槎当面结生香外有霜皮细匀遶乃知造化有神巧散觉樛枝穷树杪虽非直干栋梁材怪怪奇奇乐幽窈独秀海山临浩漾骇浪翻空云缥渺茁芽自有甘露滋弄影几经霜月皎峥嵘老气本天然後生矫揉何时了我家扬州真好事买归但觉千金少夜半有力欲负之护持和璧终归赵从来写照无髣髴画师欲快毫端扫解衣盘礴意惨澹卷起生绡色徒悄我来青边立寒峭自怜气与秋高杳倚筇一笑宾亦欢开尊相与倾清醥谓当好此如好贤为君三复缁衣笑时时来前看不足终待结屋平湖道
跋綦北海扈从书事诗
晋阳固自有高共奉天岂可无宣公当时扶日沧海东尚想健笔驱长风指挥诸将如奴童中兴内相当推功终待毋庸诧诗工制藁具在銮坡中
送万耕道帅琼管
黎山千仞摩苍穹颛颛独在大海中自从汉武置两郡黎人始与南州通历历更革不胜计唐设五筦如容邕皇朝声教久渐被事体全有中华风生黎中居不可近熟黎百洞蟠疆封或从徐闻向南望一粟不见波吞空灵神至祷如响答征帆饱挂轻飞鸿晓行不计几多里彼岸往往夕阳春琉球大食更天表舶交海上俱朝宗势须至此少休息乘风径集番禺东不然舶政不可为两地虽远休戚同古今事变无定论难信捐之与扬雄四州隅分各置守琼台帅困尤尊崇高牙大□拥方伯鼓吹振响惊蛇龙汉家威名两伏波卢丁以来几宗工卫公精爽尚如生妙语况有玉局翁使君吏事素高了明若古镜磨青铜叱驭行行不作难平生惟仗信与忠布宣王灵万里外益使向化来蛮賨顽犷未率宜以渐勿示骇政先含容平平之策用定远下下之考书阳公吏臣生长固安土尚当摩抚如童蒙属僚宦游岂得已士多失职悲途穷名分尊卑不可紊更念何处不相逢官事既了两无间可使和气俱冲融乡闾惜别情所锺临岐为倾琥珀浓手遮西日念远去欲留奈何鼓逢逢愿君稳度三合溜早归入侍明光宫
寄题高汝一少卿识山堂
庐山之高谁不识欲识其真了难得往来山中最亲切岭为横看峯是侧曾从彭蠡望山外识得山南昧山北山体如一本不动人苦求之愈多惑君构一堂据溢城香炉五老皆嘉宾莫问前後与向背面目还君多识真君今与山如故人慎毋忽作白头新堂中燕坐静且夀君其於此知吾心
侍仲舅同诸表游山
来游大梅山陟山几百重平行十仞冈俯瞰他山峯一步一步高势欲凌虚空左顾九地底楼台鸣鼓钟蓬莱反在下直恐船引风又疑海水竭洞见冯夷宫行行愈就顺故步寻苔封十年旧主人相对如梦中清谈虚阁上坐到夕阳春年来颇畏影掣身慕冥鸿入山非不深犹有行人纵安得更深处尚友荷衣翁未问梅子熟寜能噉青松庶几适吾心余生得从容
大梅山
此山名大梅驱车入山麓试问山中人山名竟谁属禅家开道塲为说梅子熟僊家指为岩曾此隐梅福或云古有梅其大蔽山谷至今二梅梁灵乡皆其族他山抗惊湍禹祠横殿屋三者尚谁凭禅师有遗族余皆不可辨安得究图録但爱山又山乔林间修竹
金峨漱石亭
溪声真是广长舌历刦谈空声不絶不知来自何处山一意倾东忘万折我欲漱石向水滨无奈牙齿摇落频夜半寒声到客枕只疑身是枕流人
寄题台州倅厅云壑图
顷年登临赤城里江遶城中万家市治中寄我云壑图快读新诗眼如洗回思岁月如星流念念飞空寻旧游披图哦诗想幽致直欲携筇上山头闻有於莬在芩蔚晚径寒鵶敢翔集几年榛棘蔽鼪鼯一朝絶境从中出细路虽非五逹康萦回自觉阻且长万壑风烟开絶顶一丘曲折於中藏老砂射日银星炯梅峡含风襟袖冷千岩高下各异状如障如锋亦如领天景须凭意匠营山不在高僊则名规橅已定力未暇他时会有滕王亭风涛隔濶天垂幕安得扣门应剥啄吟诗梦到故山川睡美不知钟鼓传
王原庆新迁居南堂以古风求写恕斋二大字并石刻次韵
三槐诸孙有奇士才高特未遇时尔作诗犹能备衆体短章大篇仍杂拟解纷便掉三寸舌随陆苏张何足比鵰鹗犹未离风尘蛟螭尚尔蟠泥滓平生曳裾向侯门豪杰闻风亲瞻企只今交游亦凋落凛凛一身嗟独峙槐隂满庭渺何在久寓瀛壖成故里濒湖小楼太孤露何殊玉川洛城里迩来深入作郊居高屋好山成二美未能拔剑斩楼兰几欲袖椎摧晋鄙便将拂袖武陵溪谁能着脚长安市西门性急佩柔韦柳子气高戕曲几衡宇全似归柴桑茅茨大胜居儋耳我诗非工字尤拙荷子爱忘刚见喜夜来纵笔写恕斋自笑黔驴技止此更求古刻访少作颇记醉中曾诺唯旧书纷沓费搜寻鱼钥未开尘事起呼童卷送三数轴仅可障风同故纸新诗鼎来亟予和颠字敢追张长史不须更投苦海中一笑以还随弃毁径须?酒登南堂朗咏白驹三四章
又次韵
投老归称前进士时与田夫相汝尔渊明赋归何敢望曼容自免差可拟门前爵罗真可设老圃灌畦聊自比恕斋空洞最相亲笑谈颇觉清无滓时时过我共衔杯望望不来予为企丈夫未遇困泥涂谁识鸾停兼鹄峙方期从容结诗社相与浮沈向闾里一朝别我欲远游欲入桃源深洞里为言半隐欲偕行一子风流真俪美向来早有四方志行尽东南到边鄙只今名利遂两忘争心无复於朝市秪有哦诗兴未阑连得新诗照尘几调高韵险不易和白雪阳春惊俚耳年登六十鬓未斑乘兴一人若可喜宗盟莫逆素相忘并辔笑谈无彼此湖海豪气尽收敛以恕名斋几一唯匆匆操袪不得留巵酒未乾人欲起寄声半隐不容言空有语离书满纸归时赓和必盈箱写尽山川诗作史送子才归深闭门莫问是非并誉毁但期远归亦升堂西湖仍访老知章
送郑楚客司法之岳阳
先生作赋真八吟高处独步无古今少从三山来四明一衿士子多青郡我尝学仕六七载膏腹沾匄资之深窃名文场掌帝制至今不敢忘指南英英二子俱秀爽遗以一经无籯金长公奉母上巴陵念君远去因论心见君诗编笔虽敏三叹未见朱弦音【○此下似尚有数句为传写者脱去】史清翁次前韵覔酒以金川玉女一枕瓶西安酒一斗送之次韵
社中日相从此意岂不真其初定要约深期往来频今年苦多故孤负四郊春清和到新秋其间足良辰而我独抱疴未能会嘉宾道人得玉友风味尤可人思与君痛饮欲招复逡巡忽焉得新酒亟遣径入唇别有酒一斗使使君意申我虽不敢尝为洗胷中尘
陈天成用东坡赵清献高斋诗韵赋适斋次韵
二公晚辞轩冕劳两斋莫辨适与高尝登云山仰清献平地着屋山周遭白头适过适斋下钓游尚想随儿曹方从家舅与俱隐野鹤谁能鸣九臯加我数年未纳禄解去簪绂甘同袍世间此事要识破差去不可容一毫頴川尉僊赋长句数寸之管烦君操欲追险韵继老老词锋尾鋭真吹毛舅家见诗勉续貂长松相倚慙青蒿我今无复望禄仕不应招我更由敖
送元卫弟赴长亭堪场
阿连生而秀二亲所甚爱仲兄勤抚养遇时辄加诲干蛊静而办胷次无卑隘今焉?牢盆官宇临渤澥毋谓官为小要使所居大毋言才可了检身到纎芥我家门户重衣冠绵数代当以诚心求子视勿自懈亭民亦良民孰谓俱无赖官吏既扰之兼并责逋债熬波亦良苦乐岁色犹菜输盐不得钱何以禁私卖所在积蠧久良法寖多坏吾闻不无述更当审利害熟视不为谋空餐媿难盖不应行一切遽使絶称贷富者能寡取倍息久仍在贫者庶少寛公私可缓带母年登九十家居幸康泰其家不从政礼经有深戒幸子去不远时时可归拜小别不足惜轻舟送前迈
送从子沆宰郧乡
小阮幼锺爱长乃遭百罹风木既深痛棣华更纒悲所赖有吾子独立守家规上有门户托傍有孤与嫠忽为麏国行泝江秋为期冬涝与夏涨汉水足险巘操袪送子去风帆不可羁城中楮为币邑下尤可知定知公事少不必事作为用智正恶凿大道本自夷家无壮子弟宗族各天涯幸有知己人方且把一麾四海皆兄弟言寮善待之眠食谨调摄家务须自持俸薄用宜啬无使实漏巵此别动深念毋忘故乡思一书抵万金何时宾鸿归
送高仲远赴滁倅
高氏在四明於今为清门贰卿道素高夫人德尤尊子弟皆恂恂夫君更春温昔年奉慈亲定省严晨昏今日当门户有爱深弟昆伉俪信缘合端良由性根门中有孤嫠极意均抚存与我亲儿女次第了嫁婚不可解於心肯自以为恩不言而躬行後生熟见闻诸郎已秀发頴异有佳孙乡评共归重内外无间言公勤官业广所至治不烦僊舟何遽西行行佐侯藩环滁皆好山风月当平分醉翁与乐全遗蹟今尚存况有贤使君易镇方北辕公余陪啸咏相映如瑶琨生来仕平进自此朱两轓从兄今鼎贵鳌禁兼掖垣君其继英躅复收旧青毡老我得投闲平年接清欢同社操君袪恋恋倾离樽梅风吹溽暑祝君尚加餐
秋雨兀坐王原庆携孙吉甫菊花倡和见过有分遗之意次韵
五载杜门居海角无复及堦赋红药自怜荒径菊犹存夕餐空待秋英落眼明喜见緑丛丛始也抽芽今满握扶筇着意养孤芳荆棘旁连细开斫天香入骨徐吐芬中有秋风非外铄传闻南堂有佳种愿过屠门思大嚼颇亦有意欲见之此意末容儿辈觉乃知便许移芳根不止园官供小摘要令夀客来骈肩何用潭水求延年有时采之东篱边不觉南山在眼前渊明千载幸同调老我此际方悠然西风吹花日夜急散金坐看开田田两诗先到衡门下思向平台寻戏马从君九日去行乐莫为登高泪盈把
送王粹中教授入蜀
王粹中教授赴新蜀帅尚书黄公之招万里有行古调一篇赠别因诵所闻以求益杂然陈叙不暇较工拙也
万山四塞围平陆大为关中次为蜀我生东南未曾到蜀士游从闻颇熟自从襄阳上峻途高欲登天下临谷女娲大山塞空虚麻綫名堆千万曲行人一升鹿头关下瞰平川如画幅幅员二百四十里里出万缗民自蹙向来陕西五路兵退守诸关疆地促计臣权宜重增赋民力尚寛随所欲尔来因仍七十年鬼不输钱无雨粟民生哀哉不堪命外若富饶中不足益梓尚有繁盛风夔峡穷民几比屋侧耕危获供税租饭多稊稗无嘉谷朝廷谋帅弄印久宣谕尚书剖符竹尚书当今第一流翁壻相望冰映玉贻书挽君为此行古人义槩非流俗君亦慨然挈家去操祛未免再三祝君行岂为温饱计一举高飞快鸿鹄丈夫生有四方志登览山川非碌碌顷为假吏到燕山未行先取山经读所至访寻多得力中原至今在吾目北征西征昔有赋何肯从行空逐逐子西尝因过岘山遐想羊公欲相沃关右放贾眼拔镞表留卒使痈溃肉试推此意向前去到处前人有遗躅五丁开山果何在赞皇筹边言可覆剑门石角皆北向雪岭界天望身毒高皇将台在汉中武候八阵留鱼复栈阁绳桥世称嶮威茂渡笮来夷族李冰离如厎柱大宁盐泉若飞瀑四路尤多未见书买归何止三万轴黄松次功蜀檮杌石湖居士吴船録君宜豫考经行地却见所见书之牍幕中便可资筹策远业因兹增藴蓄又闻渡泸不在泸南在沈黎卭崃九折是君家世尤当知艺祖按图挥玉斧大渡河外等弃之本朝独无南诏患一语决定无敢违成都郡庠千白袍後来之秀日益奇周公礼殿岿然在画像盘古继宓牺春秋奠谒用旧乐想见节奏并威仪谈经酌史各专门学问可以相发挥康节遗书有传者不惜师问穷精微先天仅得十二三声音律吕无由窥更有异闻多细事试因余暇质所疑青城大面访仙迹普贤多变穷峩嵋街名棊盘路九逵江号濯锦如污池古栢参天二千尺水浒鼎立三石犀药有珂贝说尤诡字书不见栮与桤金堂鹦鹉扫?塔苍溪橘柚五出椑嘉陵梵像为最巨阆州城南天下稀少陵入蜀往来久须行万里方知诗我慙寡闻言又拙君其更为加询咨老我无复为世用但当杜门待君归归期未知果何时时寄尺楮寛吾思
山行归来喜栽新竹
平生好看竹每见觉相与小大或疎密一一皆媚妩恨无地可种所至造竹所近方辟门径得地寻丈许乞邻栽百个参差正当户天公有老眼惠以三日雨山行不厌泥但喜竹无苦归来报平安翠叶多楚楚不妨来子猷奚必希蒋诩何当遶扶疎岁寒与君侣
小溪道中
晚出城西门循墙过南境夏桥日沈辉旅店月成影纳纳出路遥聒聒水声冷攲枕拥衾禂乐此寒夜永
醉题鱼屏
五干买得见屏风白鱼相逐菰蒲中俊尾泼剌有生意旁人未易分雌雄屏後诸孙更雍容濈濈无数迷西东我虽非鱼知鱼乐乐处未必鱼知侬
范牛
人问吾何爱一牛范僊真笔倍风流绳牵虽未如自放犹胜更着金笼头
白醉
陶内翰清异録首载开元时高太素隐商山起六逍遥馆各制一铭其三曰冬日初出铭曰折胶堕指梦想炙背金锣腾空映檐白醉余爱其言取以名阁陈进道惠示大篇次韵
处世难独醒时作映檐醉年少足裘马安知老夫味天梳与日?且免供酒事谪居幸三适得此更惭愧向来六逍遥特书见清异君家老希夷相求谅同气曲身成直身朝寒俄失记醉中知其天不饮乃同意书生暂奇温难与纯绵丽
赠范纬文秀才
括苍范牛自题云中兴道士范子珉异人也淳熙间武昌罗端良使君远寄诗篇有赠画牛范秀才一诗爱玩不能去手时时诵之以写云亡之悲今十八年矣有范纬文叩门初谈风鉴旋及墨戏事自言视子珉为大父行罗使君赠诗即其人也既试其说草数语畀之
中兴道士以牛鸣淡墨百果尤着声妙入神品仍有灵我不识之钦其名曾得乌犍两横轴又有石榴才一幅武昌使君旧寄诗末言秀才乃其族忽有纬文来款门自言真是当家孙口诵罗诗若翻水他诗历历俱能言一见前画叹真蹟愿得生绡奋吾笔为作来禽对石榴一扫横枝生意出我诗不工人已陈有诗岂复能动人为君一写使君语更求知己如罗君
送陈表道宰南丰
与君出西郊送子之南盱子为名父子才器真璠璵乃翁老从臣循吏追两都益公工拟人谓比王仲舒积善必余庆於公大门闾子能传家学何止读父书执丧真有闻孺慕久不渝弹琴不成声西上何徐徐文场尝得隽一跌重叹吁通籍金闺中夷庚因少迂邑中有三曾声名照堪舆士夫秀面文比屋多为儒万里此发轫胸中有全模将别更求言老马从问途乃翁同注出亲谊崇终初以规不以颂不自知其愚民社非细事况此壮大区不饮第一策精神长有余以此奉尘刹以此当万殊何官不可为祸福皆在吾剧邑最为难谨畏可无虞试看悔吝者实惟予之辜民力久已囨未免索税租欲如古什一攻琴难吹竽古意行今法自应知乐输有弊勿遽革有奸勿亟锄责已重以周检束到锱铢两脚踏实地处事随精粗顽不在斯民猾不在吏胥苟以明恕行久之定交孚为善无近名实着名与俱饮啄信前定富贵不容图三年报政成明时其舍诸老我世无用情亲肯自疎尽此一杯酒惘然操子袪相依忽成别加餐意何如
陈天成诗多和陈坡韵兹因寄喜雨诗走笔谢之
一春垂垂困多雨虽曰如膏反成苦自知潦後必成旱果见晴天雨黄土连旬不雨已叹嗟涤涤山川云不吐未闻鹁鸠鸣屋角但有蚊蝇争振羽一梅无望望重梅旱魃为妖无术御闲居忧国徯云霓夜夜三星正当户君王侧身叹凉德云汉之诗无媿古避殿减膳率以躬已债纵囚真有补使君精祷尽诚意千里归心称杜母四郊神物招螉蜓所在疲氓加手抚风伯在今诚可讼已闻石燕空中舞时时小雨慰人心渇瓦流膏仅儿乳传言望日当通济老巫已得灵神语霈然三日果应期靡神不举谁为主河流顿已复旧痕良苖喜见兴南亩中宵愁念不成梦摩挲便腹眠清午从今一饱便可望坻京行见曾孙庾陈候忽就舂容篇径遣长须入城府叹君健笔今已老不草敕书招赞普坡翁相去已百年时出新诗追步武
六月十六夜观月翼早纪所见成长謡
海云涌立双铁山明月正在山中间初疑渼陂蓝田出水面又似长风吹度玉门关须臾云过月愈上太虚点缀从飞翻白衣苍狗不足究千变万态俱可观忽焉横卧如苍龙骊珠颔下光团圆山河清影见历历桂枝扶疎若可攀夜深醉到鷄鸣起光景不类居尘寰长庚晔然朝曦发望舒犹挂西林端我欲呼吸晶华驻朱顔左有金丹右玉丹昔闻两曜在天如磨蚁日行日止一度悭太隂行速朔必会金饼旋复成弓变八卦万物尽关系历古不已真跳丸急景惝恍难控抟但见霞彩生斓斑老我已复卦气阑学道无成空自叹不如安坐委天顺一听运化更循环
它山堰
它山吾乡絶境也屡游而不及赋近过其上得前四句而归季夏郁蒸午寂无事因足成篇写罢长哦遐想胜地寖觉风生两腋污垢俱清比之陵阳冷语尤为逃暑上策也
它山堰头足奇观百万雷霆声不断谁把并州快剪刀平剪波澜成两段四明山深水源远衆壑会谿长漫汗滔天狂潦不少留泻入长江势奔窜贤哉唐家王长官欲图永利输长算想得惨澹经营时下上山川应饱看西偏千岭相属聨惟有兹山拥东岸遂於此地筑横埭截取衆流心自断斟酌利害不全取高下参差仅强半水大十分七入江徐挹三分供溉灌支流弥弥穿郡城脉络贯通平且缓旱时反此水亦足坐使千年忘旱暵无穷庙祀报元?像设森严人敢玩梅梁夭矫有冥助大患於今尚能扞前辈所作多神灵日月真成赤心贯後人小智或更易费尽工夫随破散河堙盍浚谋不集堤断河倾流甚悍富民缩手人受殃仰望古人重兴叹老木号风波湛碧画屏俯仰丹青焕更须积雨看惊湍濡足褰裳何足惮去家不远时一游短艇垂纶流可乱八月倘有仙槎来便欲乘之沂天汉
林复之求为僧陈君举为写山谷与俞清老诗而和之次韵
归墨气何锐为儒意何阑劝沮皆不可要惟心所安何必收澄观强欲加市冠余看饮光衣以次传阿难
送秦仲防制干
秦郎相家子被服一寒士不味膏梁珍嗜书如嗜芰仕途乐平进欲上行或止制使护瀛壖婉画幕中试不避痴儿讥但欲了官事君贤他可及好善无与比公余仍进学访问无巨细片言苟有闻必欲穷根柢一介有可观穷阎必躬履老我甘投闲衡门人所弃惟君异时好时来访生死淡交久而敬清谈或移晷一朝语余别操袪不容已向来二三公颇亦同臭味去去羣欲空今君又行矣欲归投金瀬尚眷甬东水结交多老苍要路有知己青毡我家旧勉旃取上第先听传除书使我喜不寐别後未相忘母爱书一纸
送蒋德常宰鄱阳
棊社颇寥落聚会多差参矧如夫君贤贵重双南金岂可无此君周旋相与深一别归未久征鞌又駸駸老我苦多病别酒难重斟操袪不可留赠言効规箴吾闻古番君甚得江湖心官无崇与卑时无古与今古人乃能尔敛袵当致钦我亦一丈夫毋谓力难任未暇言偃歌肯弹宓贱琴明恕加抚摩细故多亲临网密吏易奸赋重民弗禁飞鴞怀桑椹烹鱼溉釡鬵此邦熟往来当有慰黎黔君能践世科朝行伫朋簪公余昌远业书读松竹林故家未见书校雠如向歆时时为寻访归来共书淫勿以三径荒间作庄舄吟勉哉赴功名莫待二毛侵数年倘加我寒盟尚能寻
题家藏二画
一龙
老龙卧海沙觉来未欠伸珠光发海底闯然目有神画龙不画全必杂烟与云此龙未尝动具见爪与鳞一龙望见之争心生怒嗔奋迅勇欲前便尔云满身不知出谁笔定非尘中人若非亲见之何由写其真云涛方汹涌恍若渺无津为霖会有时正尔良苦辛乃知青云高不如寂寞滨深虞或飞去什袭聊自珍
一虎
一虎弭耳行一虎立而顾猛鸷乃天资亦尔相媚妩媚妩尚耽耽况复逢其怒吾闻宣城包今古称独步投老笔愈精利牙爪可怖方其欲画时闭户张绢素磨墨备丹彩饮酒至斗许解衣恣盘礴手足平地踞顾盻或腾拏窥之真是虎捉笔一挥成神全威不露此其真是欤为我振蓬户藜藿将不采何止讋狐兔
送陈进道倅三山
陈候少有塲屋声岁在壬午聨荐名晚年倦游安里居君亦怀绶归家庭齐年连姻更同社臭味相与如弟兄一朝话别欲远去洗盏更酌歌渭城金沙乐土宜宦游或谓不减洛与京平分风月信可乐人家弦诵几连甍岂惟帅阃赖关决定知秋闱望陶成西都外司掌宗盟须君共二为之丞勿谓为丞但虚称享途要当自此升惟君儒雅闻簪缨种学岁久笔纵横奥篇隐帙了如响清谈吐屑四座倾诗筒来往附邮传时出妙语人为惊梅花万树照山白荔子百种辉空明九门雄尊盛官府三山森耸多地灵长乐一志书不尽平生颇恨未经行烦君杰句为摹写远寄使我心神清
送姜子谦宰锺离
濠梁自古扬州域禹娶涂山城尚留锺离虽尝作椘县子男之国书春秋卑梁争桑起吴衅隂陵失道除汉雠嬴秦属之九江郡典午置郡任愈优萧梁尤重北徐镇高齐又为西楚州贞观割淮疆理失元和加水号名修阳冰篆虎书户册奇画於今照谯楼浮山筑堰谁与谋漫引童謡为激沟役工沈铁不胜计欲灌夀阳为废邱雾昏三日水怪出一决空贻千古羞上格下格果何在西濠东濠犹并流守边在人不在险险阻如故事不侔元魏拥兵数十万义兵坚守窜其酋向来横涧一失据凛凛重贻宵旰忧刺史旧带两城使涡口两城今不在君候妙年笔为投名位讵肯卑微休世科高挹更膴仕哦松壮志未足酬欲効金城上方略宦游直到穷边头三光五岳气犹分故疆慨想何时收邑事不足烦大手往访古今资远猷老我无用重多病为君相与数觥筹棊社泠落故人少况复临风送行舟看君径赴功名会努力自取公与候又闻鱼台在近境谁知鱼乐如庄周烽沈柝静若多暇从容何惜观游儵
送潚丞剡川
工部丞崐邱我生丁巳年比吾既逾冠再转丞金囦年龄过半百奏子哦松轩亲见觐小物如彼少壮然受输导行费略不取一钱飞糠至眯目犹恐劳弗宣汝方壮有室行行贰剡川地近既便亲俸外有圭田惟当念尔祖奉职罔不?邑无不当问事亦不得专退无为避事进勿至侵权庄生才不才其间要求旃去年苦旱歉谷熟殊颇偏未知催科时何取何当蠲一十七乡民户口富人烟去天曾不远媺恶易以传大宁九十余父母俱华颠况子勤干蛊岂不深爱怜食禄须尽瘁毋叹我独贤不应频往来恃有檄可沿时时寄安书何殊在目前秋赋已复近公余更加鞭金罍喜接境一水通乡船他时尚少病尚能催击鲜
送王知复宰建德
筮仕一何早字民一何迟历历三十年中间多险巇宦途秪平进分寸穷攀跻最後官胄监一蹴黄金闺秪由能自爱风鷁甘退飞宁为红莲幕往寻武陵谿亲党多劝止君去独不疑治家有贤媛应门委佳儿安居舍大厦列屋闲歌姬风霜登客路单车如鸡栖勇决有如此端是英雄姿有志事竟成不後一年期明诏趣鵷班壮县催瓜时嬴得为君子否泰相因依古郡足潇洒年来困征追守宰俱贤明斯民其庶几杭苇欲走别有足如系维举酒向西望离愁渺天涯惟君才素高邑若不足为谓难易将至谓易後难支老我百念泠安能效良规犹记簿领初过庭闻旧诗惟畏为过寡惟勤无功亏遗训俨如在终身当诵之
题赵尊道渥注图
赵尊道制干以龙眠渥注图示余余曰误矣本韩干马东坡曾为赋诗者此龙眠所临而以後为前俾易之为书坡诗於後而次其韵马实十六坡集诗云十四四岂误耶
良马六十有四蹄腾骧进止纷不齐权奇倜傥多不羁亦有顾影成骄嘶或行或涉更相顾交颈相靡若相语画出老杜沙苑行将军弟子早有声中间名种鸡羣鹤无复瘦疮鸟暮啄当时玉花可媒龙後曰去尽乌呼风开元四十万匹马俯仰兴亡空见画龙眠妙手欲希韩莫遣铁面关西看
题高丽行看子
高丽贾人有以韩干马十二匹质於乡人者题曰行看子接处黄绫上书韩干马表饰以绫尾以精纸皆丽物也闻有怀金来取因命工临写而归之再用东坡韵书临本之後
竹批双耳风入蹄霜鬛剪作三花齐相随西去皆良种撼首势窜迎风嘶丹青不减陆与顾丽人传来译通语装为横轴看且行云是韩干非虚声圉人乘马如乘鹤人马相语同呼啄中有二匹真游龙爬梳回立緑杨风贾胡携金赎此马亟呼工人临旧画我诗无分到三韩写向新图时自看
跋李少裴修禊序
唐文皇之赐韩王有崔润甫之题为可考若李重光拨镫书断然无能效之者其为真笔何疑朱徐开皇之记则已见少裴之辨开元去贞观未远润甫又职校定四部图书以为最善本则真善矣辩才之本既殉昭陵今世止以定武本为第一又出欧阳率更所临石本自应在墨迹之下则知此本信为冠絶盖希代之宝也然考之新旧唐史崔湜弟液涤及从兄淮并有文翰居清要液至殿中侍御史液弟涤明皇用为秘书监出入禁中後赐名澄如此则液为湜之亲弟而为秘书监者涤也又宰相世系表博陵安平崔氏仁师相太宗高宗次子擢擢之子液吏部员外郎第四子挹挹之子湜相中宗湜之弟涤秘书监如此则液为湜之从弟又不为秘书监传之与表已自不同而涤之亲笔乃尔於是知作史与考古之难也因并述之仍赋长句以副少裴好古之意
兰亭修禊永和中羣贤高会俱雍容右军作序亦寓尔藁草乃致传无穷自言疑若有神助他日屡书终不同历代传宝在秘府尤其甚者唐太宗当时搜取极心力摹本一一颁羣公惟此真迹最奇絶萧梁开皇有遗踪亲御奎文赐元嘉龙蟠凤翥何其工辩才所取秘昭陵此本一洗凡马空崔家兄弟列清要诲子况复称龟龙图书四部资校雠当时尚有贞观风自云此为最善本冰衔臣液题甚恭李王深得拨镫法笔力絶劲雄江东右军以来皆妙笔名胜异代如相从病余扶惫行扫松李君携来为发蒙平生多看旧墨本一见使我开心胸摩挲叹息不自已至宝盍入明光宫隐居怀宝正不恶异气或能牛斗冲叩门有客勿倾倒恐有御史来乘骢送郑楚客司法之岳阳【○原本脱去此首据集目在本卷第十二首今从他本録补於此】
先生作赋真八吟高处独步无古今少从三山来四明一郡士子多青衿我尝学事六七载膏馥沾丐资之深窃名文场掌帝制至今不敢忘指南英英二子俱秀爽遗以一经无籯金长公奉母上巴陵念君远去因论心见君诗编笔虽敏三叹未见朱弦音海滨熬波幸解组未知宦路多岖嶔先生赋编更熟读非止骈俪夸词林其中关键妙一世字字谐协如鸣琴谈经况有诸述在持论肯为向与歆青箱但能世其业前蹑隽轨将駸駸君家曾无锥可卓迟次幸此突不黔不惟母老身非少亷介又务循官箴量入为出可不谨斤斤饥食寒有衾非求多藏第约已瓶储纸裹迹可寻法曹持平守三尺平反一笑神所临谨毋失已毋失人同列当和时盍簪上官善事免旷职首上尻高宜致钦岳阳楼号天下稀地圻吴楚连衡郴洞庭漫汗天立壁君山当中出青岑向来命名字以楚宦游直到重湖浔登楼谈笑领僚属风流欣遇贤候任君行应得江山助新篇寄我毋浮沈操袪欲言不尽意更取浊酒从君斟【太守任洙道原】
攻媿集卷三
<集部,别集类,南宋建炎至德佑,攻媿集>

[book_title]卷四
钦定四库全书
攻媿集卷四
宋　楼钥　撰
古体诗
赵资政建三层楼中层藏书
危楼杰立潭府雄仰望惊瞿何穹窿擎以八柱真良工恍如水天移海东扶阑三级横复纵八牕交映光玲珑更上一层迥不同历览万象俱空蒙东南太白金峩峯西山千叠青芙蓉环遶不断如犀风平畴弥望禾芃芃城郭市井聚螘蜂烟树高低知几丛澄湖一片磨青铜潮来江涨银在熔海市三垂属提封四山寛围城在中地平楼小望易穷安得高卧陈元龙丽谯公府难从容二阁均在道佛宫江山得助无遗踪眼前突兀忽此逢主人干国成栋隆鼎彞久书柱石功名遂身退兹明农卜筑深静依高墉百间朗朗罗心胷咄嗟不待鼛鼓冬最後奇观凌虚空牕户未须湿青红似闻卢陵周益公亦作此楼高于崧相望落落见两翁心匠不谋如影从我欲效颦意方浓一朝登眺若发蒙不愿侍公饮十锺不愿舞女纷歌僮挿架三万牙千重此身愿为书蠧虫不然相陪夕阳舂与公凭栏送冥鸿
再题行看子
先引护栏球子骢九马远近俱相从黑驹騧黄骓素骝亦有笏面仍银騣夏国一种青于蓝五明错靴皆如龙或骖或引恣驰骤坐觉隐耳声珑珑人间安得有此辈一一必自天闲中不惟骨相异凡马圉人贵介多雍容三花翦鬛自宫様空鞍更以香罗幪中间二者盖天马齿虽已老气尚雄不知几出横门道双立柳下青隂浓擡缰捽颔刷背膂旋梳騣尾揺清风人人生意马欲动态度曲尽各不同韩生去我几百年藻色尚湿青与红不知何时堕鸡林万里远在东海东贾人携来得寓目一见絶叹丹青工千金可买真不惜忽复携去何匆匆亟令临写得形似如此神骏那得逢开元内外马盈亿色别为羣从登封韩生所貌定杰出七尺为騋八尺駥向来莺边系金绒归乘款段头已童伏枥宁能忘千里却笑区区据鞍矍铄翁
寄题吴汉英玩芳亭
吴侯奕奕天分高历记万卷无差毫青云垂上忽归去年来益收湖海豪志同三闾时则异玩此芳物亭之臯视彼憔悴亦何苦鼻间栩栩忘郁陶诗文满轴寄海峤灵均细论无乃劳与君齐年况同袍秖今衡门没蓬蒿有芳可玩便自适草间野卉时一遭蓠芷辛夷兰杜若未暇一一追离骚【诗文皆以屈平异同为言】
送孙子祥赴新昌主簿
高士不为簿子严论独殊不遭何不可而况主簿乎夫君岂其裔南明筮仕初要知官无卑禄可代耕锄正须勾小稽使民能乐输矧复兼尉曹鼠窃随除驱两职去民近亨途此权舆君诚吾里秀质厚素有余埋蛇有阴德映雪读古书起家决儒科乡评足名誉妻以兄之子相与久相娱小别不足惜未免掺子祛邑境连台剡好山环四隅二子丞邻封川陆通舟车乘舆或一往径欲造庭除公余想续文尤当惜居诸会看兴公赋掷地金声如
送□丞上虞
我老不复仕行将挂衣冠两子俱贰令官职恪一般剡川且书考上虞亦之官人言易捧檄归奉重亲欢我意正不尔期汝政可观食焉怠其事古训戒舍镘汝职与民亲簿书当细看一邑无不问正尔良独难江海帀三垂长堤扞惊湍埭高几如山潮至不留残宣和有遗迹能使潮浸滩陂湖谨蓄泄可以救旱乾长沟济漕运浚治令通寛此皆丞所职勿惮心力殚江头有东山永怀谢家安邑有李与丰况复居二潘尚友更从游问学加研钻平时固知汝亷谨无欺谩涉世终未深送汝能忘言故乡去帝乡舟驭多往还失已固不可待人亦多端罔求违道誉善遣非意干穷达自有时此理真如丹聚散不足较岂得长团圞闲静我所便汝其自加餐有时或乘兴往来二子间踏雨送汝行浮家当游般走笔如家书谁能苦雕剜
送伯中弟尉新喻
伯父盛德人伯中实暮子不惟能象贤气貌亦相似幼日读父书结字得皮髓粹然金玉姿少日期千里宁知游上庠蹉跎困门第晚始着青衫酸寒就一尉歘然报瓜时往戍真乐事自惟羣从希惜别不能已中年重离别况我衰如此亲故例作恶况复于吾弟兹行岂得休雅怀聊漫仕勿惮三年留江南富山水尉曹官虽卑去民最密迩一日斯必葺职务毋少弛善保金石躯离觞且同醉归来毕婚嫁相从期暮齿教子以义方忍贫授经史素业俱有传见进未见止大儿方决科如摘颔髭耳子尚徐其驱中途聼捷喜
送张子宓分教澧阳
澧阳渺何许远在天尽头顷为郡楼记图志不可求王侯録故实颇亦费冥搜忠以申明着学有车公优外挹兰江水下俯僊明洲读书记羣玉采药思浮丘况得子厚语谓冠汉南州见谓颇详尽丰碑照城陬可怜城与楼百姓不知修乃知尚有遗家传载邺侯张君将客授盖尝叙其由为我谢澧人聊以遮前羞君家世为儒青箱袭箕裘太玄洎潜虚探赜深可钩君才兼数器博洽谁与俦南庙推第一鵰鹗快九秋得官愈嗜学手抄不能休馆殿要人物衆宝登琳璆演纶及视草如君真胜流兰芷生顔色暂烦为远游君方俟瓜时相依意绸缪樽酒接从客诗篇更唱酬论文?今昔析理到孔周老我澹无伴掺袪不容留别乘澹庵子倾盖当相投公余文字饮能思故人不
送周君可宰会稽
作邑诚匪易况子之稽山银茜视两赤朝家知其难鼎鼎数万户赋重民生囏山陵五云飞办护力更殚豫买万世弊法贪至于残越人瘠已甚当馈几发叹名臣为竭力减额宜少寛不齐物之情兹事终变翻箕敛及鷄豚诡户多容奸竟未得要领条令何其烦通才善治剧南康遂通班诚心试求之要使後可观古仕不出乡习俗皆素?东嘉尝客授寻乃乘朱轓略如仕故乡非意不得干况昔摄邑久疾苦知民间故吏想犹在疲民知长官宜若差易牙未免送以言权虽与正同事体终两般趣办不计久为真事多端遇事勿生风三思庶能安试登寛简堂取我前碑看六一真格言坐右当铭盘向来难奉母版舆今似潘外尽抚字劳退公悦慈顔莲峯声望重待子兴门阑勉哉发政誉行矣闻天关
钱清王千里得王大令保母甎刻为赋长句
书家千载称兰亭兰亭真迹藏昭陵只今定本夸第一贞观临写镌瑶琼黄閍冈下得宝墨古人烧甎坚于石大令亲书保毋铭况是当时晋人刻甎虽破裂文多全妙画远过兰亭镌其间曲水悲夫字駸駸欲度骅骝前我家阿连缚虎手更得退堂方外友王君系出三槐家参坐会文真耐久田丁初来献小砚寻见津津若微溜细看背刻晋献之永和彷佛在傍右亟访田家叩所从始知墓崩随意取大甎支牀得前段掀倒浮屠全尾首字为十行行十二百十有七二字漏交螭方壶不复见贞石摧藏松亦朽我得此碑喜不寐摩娑三叹叹未已兴宁甲子十四周更閲三年仍乙丑若非洞晓未来数安知八百余年後坡翁应未见此志金蝉之铭何絶类又知文章有暗合智谋所见略相似二王遗踪无所遗谁知地下此段奇三君共为成胜事至宝呈露端有时越山盘屈献与羲付与儿孙世守之烦君更为护幽竁或恐意如犹有知
赵资政招赏川海棠次袁和叔韵
少陵千古诗人杰每见名花辄题絶锦棠无如蜀川盛见说千林天染缬大篇短草合无数忍对此花舌如结黄鹄衔子万里来春光颇向东南泄橰间老子携春归移石郁林表高洁崇桃炫昼不足言红艶烧林疑益烈棠梨小红自退聼不待骚人定优劣两登蜀道归海滨一琴一龟全晚节嘉招容我到花下春酒新篘公自挈攀翻乱插人共醉十二金钗不成列袁安参坐为长哦同气相求磁石铁不须高烛映红妆佳月自能明作哲红潮满颊卧林间风流谁敢来分别
泉口净明院昼寝
沙头古招提往来几经行兹来当春昼解衣愒西楹玉立青琅玕小牕虚且明纸帐白如雪牀輭枕更平偃仰四体适欠申困思生须臾右脇卧径入华胥城无人梦自觉閴然四无声林间婆饼焦悠悠时一鸣翻身更从容意泰气亦清连朝走丘壑百拜不遑宁老我久倦游幸兹息营营衰相益已迫世念日愈轻自欣天与闲身是半髪僧未能遂高隐庶几保余龄
赋蒋生若水番马图
何处驱来良马六骝黄参错如花簇胡为不作腾骧去各有游缰絷前足胡人下马俱少休背倚毡裘眠正熟酋豪拣箭奚奴捻意欲射麞不遗镞琵琶横倚续续弹一夫坐聼胡中曲卧拥提壶将引饮英气虬须皆贵族沙碛坡陀高复低天寒不见寸草緑我行燕冀颇见之狼帽乌靴乃其俗勿云恃勇不知义要以赤心置其腹呜呼安得壮士健马咸作使坐令戎虏为臣仆
陈表道惠米缆
平生所嗜惟汤饼下箸辄空真隽永年来风痹忌触口厌闻来力勅正整江西谁将米作?卷送银丝光可监僊禾为饼亚来侔细剪暴乾供健啖如来螺髻一毛拔卷然如虿都人髪新弦未上尚盘盘独茧长缲犹轧轧盱江珍品推南丰荷君归来携来东知君正直如羔羊贻我素丝踰五总僊禾本出从嘉糓色味俱同无饼毒鼎深熟煮葱豉香大美元来加脔肉有时饭素芼以虀馋口属餍味更奇束晳一赋不及此为君却作补亡诗
卢甥申之自吴门寄顔乐闲画牋
年来吴门牋色泽胜西蜀春膏最宜书叶叶莹栗玉贤甥更好奇惠我小画副开缄粲殷红展玩光溢目巧随砑光花傅色湿丹绿桃杏春共妩兰桂秋始肃赵昌工折枝露华清可掬妙手真似之藏去不忍触苟非欧虞辈谁敢当简牍又闻乐闲君古篆颇絶俗并求数纸书寄我慰幽独
题申之寄示春郊画轴
郊原膴膴春意足细草凄迷芳树緑雁鹜无数泛陂塘牛羊相与随刍牧几年不泛浙西船恍如苏台俯平川闲人忧国无他策但愿好雨成丰年
六言问天池宝华
昔年曾赋虎丘犹恨灵岩未游天池之景絶胜宝华有水倒流老矣不复西去梦入陶朱扁舟烦君为我寻访能以新诗寄不
赠成都鲁讲书【焯字叔献】
君家江发源我生瀛之壖相望万里外中间几山川近闻今子敬文价惊鸾鵷何由梦见之失喜瞻在前幅巾耸英标衔袖出文编倒屣平生欢剧谈河汉悬老我三入朝广识两蜀贤相与论诸公与君最周旋自言隐青城读书三十年城中竹谿居肥遯远市?清谿拥屋後緑树环前轩一舟号横雪可泝复可沿拂衣下三峡非为名利牵灔澦追古作海潮赋新篇旧依橰闲公来乘甬东船顾我何所取有怀俱尽言老亲苦多病尝药冀少痊佳客不容留欲着归骖鞭间为恶草具愿君少流连报无锦绣段赠有朱丝弦一别无复会掺袪意茫然蜀山渺何许同声惟杜鹃
赵资政当山堂
我公仁存心乐山心如丹平生经行处不厌行路难青城及大面万叠连百蛮扪参仰脇息亦尝坐长叹功成归四明得地数亩悭城隅路穷际小桥水汪湾萧条渔家市中有屋百间危楼俯人世一看山四环堂深无他景犹以城当山城荒披緑莎青青透橰间秀润长满门坐对无跻攀日夕气亦佳飞鸟相与还终日看不厌徙倚十二栏有如拥泰华管窥见一斑况兹緑成阴连朝雨潺潺浓翠真欲滴秀色几可餐我家但环堵穷年困弯跧出门得旷远遥碧罗烟鬟有时碧云涌半空耸高顔须臾辄变灭欲驻良亦艰羡公得佳趣容我游其藩悠然时见之重门勿令关
风琴
渊明有琴本无弦白傅偏喜聼人弹不如空中风度曲随风往来声断续非宫非商从君聼不中律吕无亏成大如角韵来孤城细似蚓窍苍蝇声华亭夜鹤圆吭清颤动长引寒蝉鸣或疑凤咮叫霄汉又恐僊佩云中行使具似曲无别调安得自在声泠泠蛙喧尚谓胜鼔吹牛鸣犹以黄钟称丝不如竹亦漫语赖此七窍俱珑玲幽人院静新凉生八风不问来纵横短簟六尺午睡足拂拂神来传广陵
送袁恭安赴江州节推
袁氏四世凡五公唐朝三相传家风君家九代擅儒业高曾艺苑俱称雄大父谦尊古君子诸父名高表吾里一门子弟更竞爽挹取乙科自君始九江需次今几年去去渌水依红莲忘年论交正相与叱驭欲往难流连老我秋来抱病久临岐无由置尊酒秖从卧内叙离怀恋恋掺袪仍握手鹏程万里兹权舆平时义方师有余送人以言古所重虽诵所言宁启予君看公孝与孟博太守坐啸仍画诺一郡之政赖关决千里应须念民瘼乡州义事烦主盟纤悉于余无隐情处事条理亦为政知君出仕当有声尊公亦手闽中幕公退着书端不恶君才更得江山助简书旣练寻家学君行远业未可量弟兄丹桂终齐芳老誖无庸况多病尚能留眼看翺翔
赵南仲寄王朴画猫犬戏为之赋
□鬖两狻猊胡为到庭户细观画手妙摹写真态度意足谢繁笔不待丹青污乱扫腹背毛头足巧分布尨也如愁胡眉攒眼光注岂惟足生氂垂耳纷败絮掉尾固自若狸奴为惊惧侧耳寔畏之冲目犹敢怒诚知取形似不吠亦不捕对之辄一笑聊用慰沈痼
朱季公寄诗有怀真率之集次韵
伊昔羊尹临丹阳真率之名初滥觞香山尚齿当会昌卧云不羡坐岩廊七人各列官与乡年德俱高世所臧丙午同甲遥相望清谈生风想琅琅耆英人物尤轩昂赋诗远追白侍郎文富归休夀而康衣冠十二何锵锵吾乡五老如雁行至今月旦尚推扬家舅仕宦接王杨眉夀遂及渭水姜我如伤禽趁鸾凤忽惊骑箕归银潢向来雅约犹宝藏菜羮草具烹彘肪四皓中间有夏黄蔼蔼义风夸句章年来抱疴久在牀同社阔别如河梁君尝远宦踰沅湘又向封川憇甘棠瘴雨蛮烟暗桄榔何时归安朝士坊忽传新诗几生光敛袵正色而寒芒诗境几成破天荒徐为续貂未须忙静揣归期应未央归纵未衰亦老苍暮年甘与子同裳何事相望天一方吴少由惠诗百篇久未及谢又以委贶勉次来韵
江右一世称名公首出刘惔与王蒙自高直以天自况何止数仞言高墉虚声一传实何在但知景附而风从我朝诸公门户濶普纳万象如虚空羣才俱入大鑪鞴铸人端如金在熔又如东君一布令白者自白红自红岩岩千载玉局老少年径以吾道东首干乐全次六一三公自是燕许宗奏篇六论初流传四海一日俱承风其间杰出六君子香薰班马犹为浓涪翁又分江西派作图序次由本中哦诗作文各务实荐鹗不愧北海融坐令文物掩前代主盟岂非诸老功固知文气僵湜籍亦许诗律沾徐洪宛丘诸黄接前辈宜有此甥风味同蚤尝决胜翰墨场笔端豪健谁争工新篇句句多洒落妙画字字真玲珑惜哉生晚百余载欧苏之门久登龙尚兹踸踔未濶步吞舟之鱼沟岂容我方投老与世隔映牕爱景方曈曨十年屏居可罗雀何人来顾一秃翁俨然衣冠见吾子文书衔袖名自通向来两卷余百篇讽咏至今未能穷更携大篇如拱璧刻画无盐贲孤踪人言霜蹄骋夷路我今秋水凌三峯爱余过厚拟前良此事如何着得侬老我不入杞梓林峄阳高隐如孤桐平生习气扫欲尽只有媿处着力攻子归求之有余师惟知叹息锦绣胸时时杖屦许来往庶可岁寒相始终龙潭丈室一笋穿入露满其上因赋之
一笋入屋照座寒凌晨仍有清露漙益信露珠自根起正如真水潮泥丸厦屋不应为汝穿不肯屈节斜倚栏干霄拂云已在望且复自保青琅玕
旱久无水王伯容分惠桃源大谿泉将以长篇水至已雨走笔次韵
七十老翁门昼闭终日萧然无一事却因不雨动衰怀拥笏黄堂与祠祀兼旬旱涸舟不通井泉欲竭知无计僮奴抱瓮叩比邻水不得清仅无滓旧时见说横谿源有水侧出万竹前考之尔雅名丸泉颇思走介分微涓去之一驿不易到午暑坐想空垂涎不知何人剥啄叩我门惠以小罂童稚惊相传启封一勺挹清泚烹试茗碗真增妍况当精祷已孚应三日檐溜倾潺湲病中一笑诚莞尔城闉安有泉如此吴松四桥思陆羽白帝城西歌子美何用中取扬子已觉清甘氷入齿前人所品殊不定一下一高随所喜老我住世能几年引饮一瓢几子渊行见甫田取十千坐使远近俱安然欲和大篇不觉沈吟久击鉢成章慙敏手
送潇宰富阳
富春富山水地胜雄三吴壮哉十万户畿邑拱行都大江横吾前上下万贾趋吾子丞剡川摄事奸已鉏试县力愈难勉旃立规橅治县古有谱近颇多着书橰闲爱汝厚诲语皆良图老我不惜别所望安官居汝亦颇练事正恐才尚疎我以热肺肠有求应所须遇事费十思一跌真不虞虽当从心年兢兢矩不踰况汝年方壮勿恃才有余据轮始窥井任诞宁失居三年待汝归二亲真倚闾
又送从子漼
二孙吾所爱别去殊关情阿剡将赏延伴子性亦灵烦子善诱之他日使有成公余松竹林共勉雒诵声
寄题林宗山巢龟
彼泽之陂蒲与荷有美一人伤如何洁清如许岂不好纫兰缀蓠何足多七十二钻无遗策不灵于已徒遭厄人生何用千岁为愿似巢莲足清白
送赵仲礼守天台
橰间社稷臣卷藏经济手功名付诸郎秀出诸公右大见倅东嘉洗印去未久次子镇赤城急流去何骤二者皆为亲欲奉乔松夀况有戏彩堂可继清献後邻封尤便养荣侍各锦昼春风扇微和安舆云出岫家传吏师法从政于何有还归鸳鹭行金印当系肘向来尝佐郡山川若僚友南渡多北客风味中都旧士夫喜公来纷然送马首其中多故知颇问老夫否
赠相手文李道
生有文在手纵横殆天予其间动成字往往传自古舜褎梁武武老十子贡五季友太叔虞仲子竟归鲁仲弓有鈎文宰我亦握户敏士自文雅习道本因辅邓渊彭城符琐琐不足数李合陶士行三公皆定数白帝矜奇瑞见笑汉世祖何为言祸福历历如君语自言传希夷妙处胜貌取见手知国封况此细纹缕研油燎栴檀始见掌中虏何如一覧顷坐谈乐与苦老我缩袖间不复烦推步子其访城中英杰在何许
跋余子夀所藏山谷书范孟博传
山谷晚在宣州或求作字山谷问欲何书则曰惟先生之意山谷许以书范孟博传或谓南方无复书山谷曰平时好读此传遂默诵而书之旧闻此说又知在上饶大夫家愿见不可余子夀来入制幕博记善属文偶谈及此又出摹本及尊公跋语始知其为先世旧物也爲赋长句
宜人初未宜於人菜肚老人竟不振承天院记顾何罪一斥致死南海滨贤哉别驾眷迁客不恤罪罟深相亲攘攘不容处城闉夜遣二子从夫君一日携纸丐奇画引笔行墨生烟云南方无书可寻阅默写此传终全文补亡三箧比安世偶熟此卷非张巡岩岩汝南范孟博清裁千载无比伦坡翁侍母曾启问百谪九死气自伸别驾去官公亦已身虽既衰笔有神我闻此书久欲见摹本尚尔况其真辍公清俸登坚珉可立懦夫羞佞臣
叶处士写照
顷在朝行叶处士光远为余写照置于山林中欣然自赞有云山林如许盍归去盖志于归也一归十三年既挂冠再寄一图为老人星状形容变尽非复固吾矣戏作长句谢之
我老旧曾官日边随衆年除仍岁迁母子日夜望乡国但欲共耕绵上田弃官写照妙一世画我形模在山水有如虎头貌幼舆正合置之岩石里犹记有客为谀言盍更野服为貂蝉我笑不答心不然拂衣径得归林泉归来岁月不知久十余年中何不有此心炯炯尚如丹只为幽忧成老丑久矣与世俱相忘荷君念我应老苍新图白髭添一二岂知双鬓皆成霜两图对挂耿相照顾盼从容成一笑更添松竹作夀星我已甘心就枯槁人言姿态与真同如照止水窥青铜明知己非故吾矣小孙指点能呼翁君居天街号称首侯王生面罗左右边头飞将新立功飒爽英气照牕牖名满四方求者多千金造门君不呵能事固不受促迫应酬虽繁可奈何胡为有暇及衰朽楚楚装潢意尤厚我今已是行路人不须重累丹青手
送宣宗禹保宁军掌书记
宣之为姓世所稀暇日试为君家推宋之宣公舍与夷子孙相承此为基或云出自鲁宣伯元和姓纂言则非西京功臣虎与义侯封累世皆宗枝盛哉云阳宣巨公光武称其胜二龚酆为司空怀在赵遥遥久矣无亢宗君家本自太末来世以儒术为家风尚及瞻识诸父行君方髫齓成孤童艰难历徧屹中立五行俱下攻时习自从一登贤士庭贵名日起人谁及舍选真似青铜钱一跃龙门浪三级吾乡惊喜破天荒归见朋俦愈谦抑宝婺古郡名浙东往泛緑水依芙蓉如君入幕假途尔及今民事宜加工亨途万里才发轫掺袪勿使金樽空从今家声当愈大坐使宣氏崔卢同
攻媿集卷四

[book_title]卷五
钦定四库全书
攻媿集卷五
宋　楼钥　撰
古体诗
林和叔侍郎龟潭庄
林和叔侍郎永康别墅龟潭庄以蜀中乌丝栏为寄使赋诗而书之
顷年曾记游花谿宗枢潭府谿之湄徘徊其上叹秀爽宜有英才瑞明时岩岩林公天与奇劲气不为金石移少以六艺鸣上庠游宦所至英声驰澜翻荐口彻旒冕通籍直上黄金闺出宰长城如卓鲁至今遗爱人歌之入朝一冠御史豸台纲振厉先光辉光宗圣度如天度俾承旧制形宸奎言所当言公不屈上书抗直深倚毗历居三院上横榻首尾独击及四期擢居小天不肯仕远指章贡把一麾政成召节不旋踵神与清涨促公归代言批勅节弥励藜藿不采非公谁竟以松班分制阃海邦虽陋不鄙夷抚摩赤子厪一稔功利及物难周知公方在台我立螭台省相望心事齐皇上初政公赐环我居青琐公紫薇时平论事同努力寄名雷霆如恐迟我求外补径投闲公亦出关喜相随受?亲见贤郡侯攀辕卧辙同旄倪公时自谓二宜去吏民犹诵三不欺棠阴蔽芾勿翦伐万人来往城南堤书来不复说余事颇言别墅躬鉏犁频年日涉愈成趣去家三里共游嬉首崇御扎极尊合又以副墨登之碑非欲自诧稽古力铺张圣德彰仁慈犹记殿上争挽衣咫尺龙顔犯天威坐以汉法当粉虀廷臣就列仍绅緌箧藏常裾不容毁如以折槛存轩墀公严十袭我书榜老臣追往空涕洟吾闻一潭浩深緑上有怪石形如龟是为古丽最佳处地藏天作公发挥大谿横贯地坦平演迤明秀山四围十峯历历可名数余如芙蓉耸天涯独此一山亘里许中立壁峻难攀跻堂名娱老正东南比汉二疏公庶几海棠炫画遶栏槛细数嫣红遍繁枝杂花满地秀而野何殊迂□居洛师千岁灵龟巢莲叶祝公耆夀登龎眉桃花源杳号霞隐木奴霜後黄金垂深可藏书旷可射初篁细香临月池狎鸥渚边鸥为下观鱼梁上鱼不疑悬崖石横笋斜出拒霜为城媚清漪公既垂车弃轩冕鸿飞冥冥不受羁超然但欲适吾意抱瓮直欲心忘机我虽未到景略序尽録无心图画为花朝月夕景何限想见晴好雨亦宜落霞孤鹜映西日多少空翠仍烟霏此虽见之咏不足强欲着雨是耶非两守宝婺行或止无由往叩山中扉旧闻赵公访欧阳千里命驾如吕稽清风明月两闲人万口犹传乐府诗我虽挂冠病双足颂系一榻当炎曦荷公虽若鱼相忘尺书时来自缄题屡索鄙书懒未暇又恐境胜难为词兹来督我语益峻远寄蜀绢栏乌丝为吾赠诗仍就写欲待相好无时衰想像试作高堂赋身知难往心欲飞才固不多老更尽况此病瘁神亦疲不如及今为公作语成不工不敢辞两家子弟向後日庶几二老同襟期
次韵黄文叔正言送日铸茶
龙图正言年兄寄日铸贡品且以东坡诗中妖邪奴隶等语为病使为直之既与佳客品尝比平日所得者絶不同仰叹鍳赏之精也细观坡公和钱安道寄惠建茶诗一时和韵反爲双井所牵後在北方和蒋夔寄茶则云沙谿北苑强分别水脚一线争谁先又云老妻稚子不知爱一半已入姜盐煎人生所遇无不可南北嗜好知谁贤死生祸福久不择更论甘苦争媸妍则是此老初亦无定论似不必深较辄次前韵聊为日铸解嘲以资一笑
古人养老食而酳後人既饱须啜茗唐称阳羡顾渚茶惠建之名犹未省小团花????矞云龙竞巧争妍动天聼要之造化生万物甘苦酸盐适其性古来水品多异同茶品知谁得其正芽新火活善调汤种类虽殊俱隽永坡翁立论亦疲当一贬一襃何太猛北苑固为天下最未必余茶尽邪懭越山日铸名最高种在阳坡性非冷父老不堪痛摧抑待以奴隶心若鲠草木端有地所宜此品标奇惟一岭秖应杂取应人须寖使虚名成画饼坡公殆未识吾真真者如珠光自炯白头拾遗辨真赝非是容心为乡井寄来双缶妙絶伦病□新尝信侥幸七盌自煎成水厄笑看腹似支离瘿
长生草
我方髫龀时已复见兹草仲舅尉江阳奉亲顔色好牕门挂经冬珠丝罩轻缟意为霜雪残白花乃明杲世间三友外此有岁寒操年至十七八童心如木槁随时到柯山逢人细访考买之野人手何须访蓬岛尝为伯氏夀作诗颂难老经今五十年得自江南道老我日就衰岁月岂长保一笑哦子诗犹将伴棃枣
又次王?叔韵
仲冬方寒荔挺出仲夏方炎靡草死若将朝菌北大椿相去何啻千万里金芝僊草不可见长生之草略相似少时曾识青青色今日得之乃真是天工矜悯轻丧生故出珍苖普相示若言神僊可学致自是未得养生理人爲天地最灵物野卉无情犹若此石间薜荔水昌阳卷柏生崖并葛藟是皆草中号长久末见悬空解葩蘂柯叶不改耐岁寒土着青松那可拟不须丹砂访葛洪毋用僊方传李耳未知此种谁为传乌有先生子虚赋
寄题阆风刘允叔月波
浮海思乘桴拾月或挂席何如阆风僊渤澥坐中得隐几时观澜黏天四无壁清夜水不揺孤蟾浄沈璧飘风一过之波光湛空碧万顷玻璃田荡以黄金液我欲从之游尚恐一层隔何当擕珍茶石井试余滴
题杨子元琪所藏东坡古木
东坡笔端游戏槎牙老气横秋笑揖退廉博士信酷似文湖州
同倪正甫尚书游西湖
灵芝寺临西湖倪正甫尚书曰此湖如贤者别久再见俨然如昨感其言而作
旧说西湖比西子君言西湖似贤士吁嗟契濶十五年一日相逢只如此南山北山两高峯春波灔灔摩青铜未能荡桨穷胜处倚栏一望开心胸老我挂冠隐田里岂知再见烟连水小须夏日醉满荷脱屣东归甘已矣
赠犁春谢耕道
归耕十三年此来殊欿然一犁正春雨君行欲何处我方买红船重归寻旧?君亦早归来勿荒负郭田
访李国器于包山同登寺後山庵
访客包家山相与登层顚嶙峋巨石中屈曲扶栏干夜来雨初过石罅时涓涓轻舆到冈头大江横吾前亭午潮方盛千艘散平川道人茅三间花木罗後先朅来汨京尘旷望为洗煎山断塔层层西陵渺苍烟此道走邯郸归心更翩翩
谢林德久正字惠诗次韵
老我甘投闲晏然十三秋兹来何所似反衣狐白裘京尘素为缁梦想思首丘低徊未成去黾勉终自羞久闻歌楚骚欲见知无由诗文惠盈轴一诵消百忧便当细论文夜雨同春蒭平生万事了此去复何求尚贪未见书痛洗千斛愁得此不翅足擕归老先畴
次韵东坡武昌西山诗
谠论一兴谁可回贤路荆棘争先栽窜流多能擅笔墨囚拘或可为盐梅雪堂先生万人敌议论磊落心崔嵬向来罗织脱一死至今诗话存乌台凭高望远想宏放眼界四海空无埃黄冈踏遍兴未尽絶江浪破琉璃堆漫郎神交信如在石为窊樽胜金罍邓侯先曾访遗迹铭文深刻山之隈山荒地僻分埋没二公前後分莓苔元佑一洗人间怨天地清宁公道开玉堂同念旧游胜笔端万物挫欲摧时哉难得复易失弟兄远过崖与雷北归天涯望阳羡买田不及归去来我为长歌吊此老恸哭未抵长歌哀
盛山十二诗俱在石刻而不见于诸公集中唱和之盛未有如西山者旧轴既不知所在後来跋语亦仅存録本尔辄不揣和韵以寓吊古之意仍效周益公用翰苑印章重叹二公俱曾佩此也
次韵雷知院观因诗因叙家中铜像之详
鼻祖家住江东边推择为吏心静渊朝朝趋邑过圯上时见暗碛光煜然平时奉佛心至谨建立塔庙崇诸天试令便介识所在退公始得来其前挥鉏去沙若有物微见铜像伤其顚须臾衆覩全体见端严相好巧且坚迎归供养备精洁我家旧物犹青毡铢衣飘揺俱梵相珠缨垂袅穿淮蠙虽非丈六黄金身他处像设无能先不知何人妙陶冶?用五色增华妍自兹累叶永为宝如以衣鉢更相便是时承平最盛际正在景德咸平间画工难貌天人妙劫风不动神光圆益知佛教来已远徧满震旦尊金僊慈悲无量应成祷影响若与人周旋耳则闻音目可观此有妙理谁能诠宝光焰焰拥身後贝花叶叶俱成全顶戴天冠工莫及中有一佛立不偏有孙是为乡先生决科衣冠遂蝉聨大父持丧久庐墓曾以此事形碑镌起身月卿出为郡殿上寤主以一言易守乡邦凡五年宠光赫奕当政宣移至湖心值兵毁精庐灰灭因亡焉初闻诸父话遗迹兴叹欲见无因缘扬州伯父初赋归慨念孝感如参骞零丁募以十万钱里巷响应庆愈绵木工先为小台殿居以古像小之旃後人事之加笃敬日袅香篆长蜿蜒衰宗幸有此奇特信知福利非唐捐安得东归奉香火晏坐终老甘三椽
桃园图
夷坚丙志载桃园图画事甚详曾茂昭尚书以所藏墨本题识其上後见遗余益信夷坚之说不诬作长句以谢
桃园初传武陵谿靖节作记人不疑其先深避嬴政虐嘉遯与世真相违尚不知汉况晋魏子孙绵远无终期正如三韩有秦语传为神僊愈难知桃园洞府渔人窥别有天地均四时意必志者塞其谿不然将为世所羁後人想像作图画但见耋稚咸嬉嬉人家随处成井市畎亩颇亦分塍畦井鬼不照坤之维方士异人多崛奇筠笼二版坚如铁能刻景物穷纤微浄室给以酒盈斗一昔图成了无亏同寮欲求第二本版忽震裂人已非夷坚作怪言历历何意今乃亲见之未知桃源有此否此事茫昧不可稽初疑长房缩地脉又似照影归摩尼巨丽写成阿房赋牵连貌出连昌辞采女细数七十二人言霓裳舞羽衣楼阁玲珑在缥缈其间恐有太真妃刻画工巧世固鲜磨以岁月或可为彩鸾唐韵已甚捷未见神速能如斯尚有渔舟傍阶迟咫尺安知前路迷天圣已踰三甲子何人宝藏至今兹南丰丈人惠墨本老眼增明失昏眵固知凡踪不可到一梦游僊犹庶几秘之十袭何以报赠子相好无衰时
吴山井
寒泉堂道流王德正屡求吴山井记而临安图经所载甚略无可考证赋长句以遗之
钱塘东南一都会西湖宛在高城外凿为六井引入城唐相邺侯功尚在吴山横亘城中央左右江湖尽襟带寒泉迸溢清且甘发自灵源匪分派天目两乳龙凤来秀气所锺此其最海滨斥卤润作醎安得一泉独滂沛四朝驻跸八十年民聚五方真衆大抱瓮桔橰万夫汲飞泉仰流筒吸快大旱不乾潦不溢数里頳肩竞分卖人言神龙宅其下济物阴功至今在川泽固多资灌溉此井犹能济闤闠皇家德泽如此泉福祚与之俱不改
代书寄内弟耐翁总干
我昔生外家半世犹相依至今连墙居日日相闻知诸表如羣从休戚真同之耐翁生而秀爱惜从儿时文采既俊发吏才人共推低徊久选调每每为叹咨兹行佐王人未到声已蜚邮置屡得书论事语益奇使长首推荐婉画多所资近观会稽编分析及毫厘益知足心计荐书徧诸司正欲助才选非敢请以私惜君年欲侵正以远大期得书再三读惘然增愕眙非所望于子所言何背驰江湖两路间弄兵分潢池羽檄以时至庙堂日三思调度供军需发兵帀四垂吾事诚可虑彼亦安能为岂曰白头贼指日当诛夷使子任贼冲尚望羽扇挥如何隔千里遽来奉檄归长沙屹巨镇洞庭渺无涯鄂渚屯重兵上游藉兵威当思深远谋胡为先自萎此言及同寮必为人所窥归以语闺门徒惊妾与妻无端使禀议在此何为辞望子置私忧志立官无卑张巡起县令力拒百万师逆徒哽喉牙蔽遮赖涣濉韦寛守玉璧臧质全盱眙丈夫立节义有才尤当施杀身以成仁致命须见危读书不念此万卷终何禆但当安义命前定无参差勉哉尽所职造物不汝遗况复受国恩当与相维持今子仕高沙偶然脱危机正须加义方岂应使同斯向也未得禄遑遑不自支既入红莲幕图进亦其宜今日宁为民此乃无聊词归来事若定又思登王畿胸中空扰扰祸福不在兹倘能悟愚言便可知昨非着枕必安寝食淡甘如饴老誖非强聒鄙见不可移少安常毋躁通籍看金闺
题汪季路家藏吴彩鸾唐韵後
旧说僊人吴彩鸾日书切韵归毫端不应神速有如此令人至今疑稗官相传此事三百载谁知真蹟俨然在笔精墨妙信入神间以朱丹倍晶彩法言初为此韵时賸裒文字觉後知宁知遂经谪僊手讳字曾阙民与基经生矻矻尽精力摩以岁月或可得动翰如飞犹恐迟一日一挥出心画神僊之说云渺茫僊凡配耦尤荒唐箫史弄玉乘凤去蓝田空说容裴航文箫之遇真是否岂比虚名传不朽五篇历历为全书始信传闻是真有当时所直才五缗于今千金价未均十年盖有数百本未知几本传今人惜哉字画太纎细後日传之知几岁秖今已有字不全欲镌翠珉固非易我踰七十方见之暂借一观聊自怡平生愿见心便足何必更谋身後为隋开皇初陆法言与刘仪同等八人论具音韵烛下握笔略记纲纪至仁夀元年始成切韵五卷比之前人韵集韵略音谱等书已不羣矣後有郭知立等九人各有增加惟天宝十载孙愐唐韵最着今世所行广韵则皇朝景德祥符重修遂至二万六千一百九十四言而集韵又在其後也今以广韵较彩鸾所书东有十七而此本止三字同有四十五而此止十九公有十三而此止于八蒙有二十七而此止于十二注文亦多不全况法言及愐二序今该立于唐韵之前彩鸾所书既名曰切韵又首书法言之序则其为法言之切韵明矣传记已误曰孙愐唐韵今亦多以三书为一或至谓广韵为唐韵而彩鸾能书之是皆非也且五篇其四皆于其首书凡若干韵而于上声独阙序中辛得源偶言旁有阙文後人遽以东字足之为谏议非也盖谘议云
题汪宏辅三马图
玉花流云照夜白开元尚想行九街韩李郑君俱已矣健笔谁能如顺斋
枢密府雪後作故韩氏子舍也
平生好流水雅欲临流赋涧谿或过之眷眷不能去青山围故乡不肯入城府宁知开八表重来寻故步势家遗故居传舍偶成寓轩楹立奇石巉岩高丈许三面立屏障曲沼水深贮荏苒将半载未见有时雨新春积雪余檐声夜如注晓起推闲窻石穴水喷吐下穿玲珑余数尺成瀑布髣髴小龙湫虽微体略具退公辄对之相逢欢迟暮有客与同赏酌酒更告语虽云京尘深燕坐得幽趣悬崖挂长藤絶顶列佳树微风一披拂坠点纷无数吾方谋乞身信美难久驻未能写成图聊用赋长句
谢文思许尚之石函广陵散谱
余好弹广陵散比见周待制清真集序石函中谱叹味不已念无从可得文思许尚之中行云家有此本後自武昌録寄深叹雅尚又以知然诺之不轻也因作是诗以谢之
叔夜千载人生也当晋魏君卑臣寖强駸駸司马氏幽愤无所泄舒写向桐梓慢商与宫同惨痛声足备规橅既弘濶音节分巨细拨剌洎全扶他曲安有是昌黎赠颍师必为此曲制眤眤变轩昂悲壮见英气形容泛丝声云絮无根蒂孤凤出喧啾或失千丈势谓此琵琶诗欧苏俱过矣余生无他好嗜此如嗜芰清弹五十年良夜或无寐向时几似之激烈至流涕素考韩臯言神授托奇诡别姊取韩相多用聂政事近读清真序始知石函秘贤哉许阿讷自言家有此文君昔宝藏人亡琴亦废荷君重然诺写谱远相寄按拍三十六大同小有异此即名止息八拍信为赘君远未能来我老从此逝何当为君弹更穷不尽意
韩文公聼颍师弹琴诗几为古今絶唱前十句形容曲尽是必为广陵散而作他曲不足以当此欧公以为琵琶诗而苏公遂櫽括为琵琶词二公皆天人何敢轻议然俱非深于琴者也丁卯夏秋间尝有一词谩録呈所谓激烈至流涕者也
正声第一拍名取韩相第十三拍名别姊又一本序五拍亦有名第一拍名井里史记刺客传聂政轵深井里人也刺杀韩相侠累为姊曰荣韩臯知叔夜之托于神授以避祸而不知名拍以聂政事又以见古有此曲也鲜有知者故及之
王叔达以尉彭泽潜玉洞述见示
书岩已奇甚潜玉尤伟哉李君漫盘谷元子空峿台神不得自秘天应为君开渊明如得此应不赋归来
题董亨道八景图
钱塘怒涛天下无谁将尺纸为新图贺家湖上如镜浄屡向烟波逢钓徒彩虹横卧吴淞上洞庭一螺浮具区亦曾泛舟彭蠡湖插立千剑名大孤庐山高哉不得到历历五老聨香炉上锺下锺夹湖口半江清浊泾渭如多景雄据金焦间夕阳微照海门山其余知名不知处赤壁但歌前後赋江汉至鄂始合流黄鹤楼前鹦鹉洲潇湘见说青如染道林岳麓横清秋我欲远游嗟暮齿蝶梦翩翩漫千里但欲絶江寻越山归老故山吾已矣
鱼计亭
平生信天公颓然不作计顾我虽非鱼想见亦相似潜深本其性鱼亦非有意浮阳或在渚不能终自秘或为饥所驱危机在香饵轻丝引纎鈎性命困刀几鱼以味得烹我以名自累安得两相忘容我从此逝
跋卢申之所藏韦偃三马
名画记言韦鍳工龙马妙得精气从子鶠善小马有小马放牧图传于代思陵亲为再书尤为可宝申之求诗感而有作
嗟哉马之生驰骤乃其性一为人所羁寸步不得骋局促闲廐中专俟圉人令调服无踶啮始可用朝请战骑冒锋镝或致陨其命绣羁非不华金狨号为盛青黄木之此此亦马所病立仗尤贵重一鸣辄斥屏何如在牧时卧起玩烟景丰草胜刍荳清波恣游泳韦侯擅笔精幻出无人境思陵赐珍题昭回光炳炳身方缚名缰三年慙负乘细窥乐寛闲悠然动归兴
宇文枢密借示范寛春山图妙絶一时以诗送还
范生本以寛得名不学关仝与李成笔端自出一机杼理通神会真其能横披小轴屡到眼颇亦时能辨真赝未见弘大如公藏茂树乔山春烂漫此图不是江南山寒空青嶂疑商顔高高下下几佳处庄家时有茅三间桥梁楼观各有趣一夫驱驴何处去安得随入杳霭间布袜青鞋踏空雾近山忽断见遥碧天涯一望无中极胸中丘壑谁测知铁屋石人惊笔力鵞谿六幅高堂空终日坐对心神融看罢为我卷还客自此归余境梦中钱文季少卿以蜀中织成山谷书庐山高为夀次韵
七十衰翁年愈高意气销尽湖海豪平生万事不翅足但欲乞身归故巢几番挂冠不容去归梦屡涉沧浪涛纵使不去岂能久命如槁叶风将飘一阳来复值初度方念吹棘心夭夭何期老友加记録乃爲衰朽亲挥毫庐山高哉山谷字蜀女织就新氷绡安得东归抱四絶双凫飞舄追王乔张图痛饮信一快更须传宝留儿曹庆朝非远却图报别当作颂齐崧高
以太湖石响板为季文夀
太湖中心洞庭山千岩万壑高孱顔风涛舂撞自太古漱成乐石如雕剜玲珑中空穷变态奇奇怪怪罗沧湾良工巧手琢威凤片云承足同飞翻叩之五声八音足疑有僊风揺佩环月?蜚声塞宇宙文如九苞瑞世间秖今在治真若凤朝阳一鸣闻九关先从鵷阁掌帝制径上鸾台领朝班德既不衰石不泐祝君遐夀如彭籛
次韵章枢密赋吴彩鸾玉篇
文箫蹑彩鸾夜半恐不逮山深忽呼名惊喜不得退僊谪无所逃士贫何可耐乃以三生缘遂为二姓配至人与凡夫伉俪岂其辈鬻书以自给细字如玉碎一一存楷法明珠蔑瑕纇初出鹣比翼久若鱼同队终日了韵编心画无罣碍人间八百本终古知敬爱玉篇尤可珍何必赠杂佩倘邀千黄金虽贫亦当贷摩挲惜见晚老眼看茫昧墨妙饶精神笔劲含姿态次第部居中盘曲法库内九龄美风度孟博信清裁书拙无合作见此增愧慨尤物难久假雪牕暂相对遗踪虽已邈真蹟俨然在辄效西子颦小楷书牍背
题太乙宫武林山赠易高士
易居求赋武林山日困尘劳无暂间我求挂冠欲归去念此诗债须当还武林山出武林水灵隐後山无乃是此山亦复用此名细考其来真有以天目两乳到钱塘一山环湖万龙翔扶舆磅礴拥王气皇居壮丽环宫墙湖阴一峯如怒猊势临城北尤瑰奇吴越大作缁黄庐为穿百井以厌之从来有龙必有珠此虽培塿千山余中兴南渡为行都崇列原庙太乙庐曾因祀事来登眺闤闠尘中有圆峤薰风时来洗袢暑緑树阴阴隐残照我得暂来犹醒心羡君清福住年深长安信美非吾土倦翼惟思归故林
寄题王以道【宁】兰墅
百卉生深林无人皆自芳楚骚发妙意惟兰乃能当我欲效潞公賸种坡之阳不须强披拂风来味愈长君乃先为之滋畹双雁乡正欲生阶庭聚书教诸郎父子自同心久之不闻香老我行西归一造君子堂勉哉笃义方双雁看高翔
蕉庵杂言
环植峦蕉数十株幻成方丈一屠苏几重青苍两边合四壁穿空一物无早凉日薄坐其下爽气肃飒风来徐此为天下易生物不多岁月真可庐王恺谩夸紫步障石崇安得青珊瑚寓居得地不亩许好事便可传规模顾余老矣岂久处後来得此自足娱若谓霜雪成摧枯琼台瑶室今何如
攻媿集卷五
<集部,别集类,南宋建炎至德佑,攻媿集>

[book_title]卷六
钦定四库全书
攻媿集卷六
宋　楼钥　撰
古体诗
石时亨饱山阁
乾道七年冬见时亨相与登饱山阁淳熙七年秋又过之今三十有三年矣时亨书来索诗老矣日困忧责之重应酬之繁何处有此慨念旧游况昔止斋陈君举洎薛象先诸公往来必游焉此阁名因以传黄文叔则又里人也存者无几并于末章见之率尔有作芜拙媿甚
层层得好山是处足饱看君真乐山者心地尤平寛生长山水县惯见青漓岏筑室欲饫赏凭虚着危栏天亦遂君意俾君老其间塲屋早得名晚始就一官官又不得进甘心乐瓢箪官少家食多知更几暑寒朝见山岚高暮喜山云还山气日夕佳秀色几可餐晴雨各变态雪月更万端于山真属餍清明流肺肝膏粱与刍豢与世殊咸酸久矣谢世纷屏息专内观鬓无一茎白八十顔如丹所得不既多愈饱天不悭此阁本不华何处无此山苟为名利驱人境无相关吾乡山苦远可望不可攀东楼快登眺耸翠罗烟鬟年来勇欲归匏系未许闲君索饱山诗南明恍在前十年两访君共醉苜蓿盘向时多名流与君平生欢秖今几人在一见良独难叔度镇金陵道衡处瀛壖旧游如晨星相望可长叹归梦遶故丘非晚再挂冠何当泛剡谿往从子于盘
林德久秘书寄楚词故训传及叶音草木疏求序于余病中未暇因以诗寄谢
平时盛叹屈灵均离骚三诵涕欲零向来传注赖王逸尚以舛陋遭讥评河东天对最杰作释问多本山海经练塘後出号详备晦翁集注尤精明比逢善本穷日诵章分句析无遁情林侯忽又示此帙正欲参考搴华英属余近岁方苦疾笔砚废堕几尘生尝鼎一脔已知味始知用工久已成况复身到荆楚地详?兰芷闻芳馨前此同朝幸相与锦囊诗文为我倾惜哉不早见此书病中欲续神不宁年老耋及屡求去倘得挂冠早归耕尚当一一爲寻绎期以爝火禆明星谩挥斐语塞厚意深媿所报非琼莹
赠黄真护道人游茅山
少年曾上三茅山千岩万壑穷跻攀烟霏空翠不可状弟兄聨骑欣清闲回头五十有余载至今梦境犹班班初从崇禧入僊境元符玉晨纷幢幡草庵精舍不知数各占山麓清溪湾蓑衣相见黑虎谷苍然白发犹朱顔延之土窟款清论桃皮酿酒无留残达道所居更奇絶万山开豁如重关一山巉巗似笔格耸秀正矗湖中间白马真人尚生气长史旧井藏余丹异石若碎还复合豢龙几处多澄澜华阳洞门闭已久传闻亦有游其藩抚掌浮沤涌如沸僊人捧石手可扳最奇无如大茅峯千寻直上天市坛中峯小峯如雁行下视堆阜罗烟鬟三君司命时归降往往天风吹佩环人言春日羽衣会胎禽终日来飞翻玄帝大鼎秦皇璧丹砂六千在流泉地无虺虎与荆棘但有衆药堪延年洞天凡踪不易到我欲再往良独难有时慨想旧游处陟冈惘惘涕为潸江夏僊人有僊骨卓尔抜俗甘瓢箪揺铃真能彻帝所挥钁自足驱神奸曾入金华访初平今往地肺求洞元游经都城道价重拂袖忽厌拘尘烦径登紫芝绣衣亭咫尺衆真相往还神僊渺茫信可学秖恐涓尘天意悭但见茅君极僊品谁知求道越岨艰至今丰碑载锡文舟堕千劒如指弹君得此居宜勇退勿使学步讥邯郸我欲休官未容去归梦遇觉多愁叹终当挂冠四明隐扪罗采石纫芝兰江东日暮云生处安得羽化同霞餐舅氏适斋汪公尚书慕香山之高续达哉行集香山诗句次韵
脱衣典酒曲江边不作闲游即醉眠大抵浮云何足道生理何曾得自全朝廷雇我作闲人髣髴缗钱二三千一种共君官职冷收得身来已五年五年炎凉凡十变老後谁能惜酒钱尘缨世网重重缚七十八十百病纒千万人中无一人自喜天教我少缘六十三翁头雪白贫家强健亦天怜每愧尚书情眷眷为君一醉一陶然其间气味多相似犹在病羸昏耄前月夜徐行石桥上累累栋宇相连延岁种薄田一顷余薄产处置有後先更无俗物当人眼游鱼泼泼荷田田为君举酒歌短歌不妨兼有散花天
适斋示池水大篇效元白体相答
适斋一片心世人难与比少时发此念乐施到暮齿婚姻成者衆葬埋不知几义气追古人仁风动桑梓利益及物物方便形事事先正有此言源流固有自外家有天池清波照丛桂来者不问谁小大聼盈器及其旱将涸一雨复清泚我舅为欣然作诗自言志平生欲济人往往多割已向来俸可分挂冠踰一纪心勤力不逮不得尽如意安得有赀财如此池中水来求则应之吾心斯足矣长篇笔余力亹亹遂满纸病足正僵卧三诵为之起韵险不容次愚言不能止公曰汝答我只用元白体公心与天通言合孟轲氏菽粟如水火此意岂不美黄金土同价但恐无此理求水易足用近止及隣里上不过饮水下亦止濯洗求财则无厌来不问远迩应者力已竭求者殊未已有如一富翁独处百家市终焉遂什一贫富本相济余波被四隣人情皆可喜久之责望重争讼随谤毁不言理曲直但谓富者鄙尧舜有至仁独病在博济所以汉昭烈其言有深旨富者民之怨百万辄散弃贫富各有分取予尤不易生长在舅侧义事熟于耳颇亦知为人缓急力不计舅言出于仁甥言裁以义二者若不同同归于一际爱苟无差等兼爱等墨子岂惟道非中安有力及此仁民而爱物要自亲亲始
适斋约同社往来无事形迹次韵
舅氏年益高何止七十稀神明曾未衰发黄齿如儿义概同古人闾里咸归依度量海深濶仁爱佛慈悲居然三达尊後生愿影随为作真率集率以月为期平生持谦柄自牧何太卑善学柳下惠不欲慕伯夷一乡有善士收拾略不遗以此娱我老今是胜昨非何必汗漫游据龟食蛤蜊但欲客长满痛饮真吾师乡党既恂恂朋友亦偲偲凡我同盟人共当惜此时间或造竹所宁容掩柴扉耆英古有约不劝亦不辞此意岂不美谨当守良规达哉杜陵客从他人见嗤
代魏丞相为钱参政夀
天台杰立沧海东古今名士长相从神游八极司马子掷金作赋孙兴公松牕先生千载士文价道骨相与同芙蓉为裳兰为佩一笑坐断千山峯向来羽扇挥羣雄貔貅给使如奴僮淮南草木识姓字烽燧一扫边庭空勲名巍峩谢不有天子神圣非臣功黄扉安坐断国论精神自折千里冲东山之志意不改归来碧落称僊翁调元老手自燮理鬖鬖緑发双方瞳苍生顒望谢公起中兴事业须宗工新冬五日记糓旦霜余和气回春风门墙老生系郡绂欲借夀斚斟吴松祝公夀考与家世山河带砺俱无穷
代仲舅尚书赋江山得助楼
江山信美非吾土王粲登楼意凄楚丽谯井干高则高未免绮罗相滓汚君家华屋照城隅丹壁重重不知数谁 令作此三层楼雪脊干霄千尺所几番遗书来索诗只许归田为君赋快哉今日真得归无复黄尘涴巾屦试凭栏干俯人世城郭村畦可枚数四山云物任卷舒大江波涛恣吞吐晓看红日上沧溟夜见氷蟾转天宇四明山水秀东南秖恨青山不肯入城府我家朗朗屋百间欲创一楼兄未许羡君轮奂日日新鼛鼓一声纷郢斧眼明见此高突兀骚人当得江山助我久欲归未得闲门巷相望才尺五赋诗幸不负前盟但慙笔?无风雨从今造门不复问主人醉倒楼上君莫嗔
代求子绍上魏邸夀诗
皇家基业天与隆金枝玉叶盘石宗我皇圣德摩苍穹朱邸森列庆所锺仲氏吹箎何雝雝云梦八九罗心胸羣经读遍巾箱中笔端豪气舒长虹殿前玉佩声冬珑天人眉宇辉宸枫大名起魏茅土封黄旛豹尾双镇雄宣城名郡烦凭熊政绩越过黄与龚楼前叠嶂横云空佳句不减玄晖工贤王易镇甬水东阳春有脚皆仁风百蛮面内文轨同坐清聚蚁驱屯蠭碧海万里楼船通天子神圣非臣功薰风入弦槐阴浓新荷泛緑榴花红晓来佳气飞青葱惊诧野老田家翁箫鼓动地光融融堂上帝子方雍容清旦燕贺簪笏丛负弩小吏随登龙由来降灵自神崧难老何用齐乔松年年箕翼夀两宫捧觞戏彩俱无穷
代毛崇夫贺妇翁黄圯老生朝
东都竞风节清裁称巨贤焱驰不自定相与扶其顚独立黄徵君道周性具全辟举既不就言论亦无传当时论笃士比之孔与顔陈蕃为三公自媿不敢先丈人岂苖裔德高静而专不清复不浊量陂渺无边学问粹然正师友承渊源词章玉无瑕作者当摩肩向来登王畿悟主在一言校雠天禄阁朱黄手自研郎潜不啻足肯羡岁九迁清朝奬亷退擢居先府员膴仕皆坐致高怀越拘挛出乘使者车径归卧林泉出处无戚欣鼻间栩栩然谢公恐未免召馹行着鞭松山介闽浙淑气常蜿蜒隆冬正疑沍爱日回春妍悬弧庆生申飘若区中僊僊风自难老何须记椿年贱子托枌榆扫门如宿缘叨在玉润选得窥乐广天川涂阻拜夀舂容陈大篇孺子倘可教愿受书一编
赠吏部夀诗集老杜句
刺史诸侯贵春城海水边层城临媚景水合数百源山色佳有余云门吼瀑泉游山忆谢公频游任履穿三寸如黄金朱橘不论钱潇洒到江心石濑月娟娟翠华拥吴岳谁扶黄屋尊御榻在嵽嵲佳气拂周旋多除南省郎一麾出守还城中贤府主今之黄頴川笔落惊风雨谈论淮湖奔羣书一万卷分明在眼前老气横九州黄鹄摩苍天历职汉庭久磊落映时贤否臧太常议正直朱丝弦东下姑苏台戮力效鹰鸇谒帝似冯唐明公独妙年列宿顿辉光馨香粉署妍卿月昇金掌等级敢比肩巢许山林志虚心味道玄此邦承平日接近与名藩时节立复度水旱其数然百波漏波涛狂风大放顚江流气不平地轴为之翻人烟眇萧瑟茅茨寄短椽凋瘵满膏盲诛求何多门至尊方旰食鸿雁美周宣平生方寸心穷年忧黎元恐辜明主恩筋力不辞烦晨趋阊阖内应对如转环制可题未乾御札早流传斯人亦何幸已闻动行轩滞务兹一扫烦苛法令蠲抚养甚分明连樯并米船蜂虿不敢毒歌笑轻波澜骄阳化为霖江鸣夜雨悬公镇踰岁月人安若泰山且如今年冬祈寒为之暄萧萧理体静迥出诸侯先何时降玺书谁能叫帝阍丝纶实具新载渥照乾坤借问今何官蓬莱汉阁连鸳鹭回金阙会是正陶甄煊赫旧家声风流今尚存严家聚德星文雅见天伦曾参与游夏寔为亲弟昆潘舆送喜频堂後自生萱国与大名新中堂有神僊令子各清标芝兰叠璵璠今朝乌鹊喜僊鹤下人间甘作老人星晨霞朝可餐但求椿夀
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>