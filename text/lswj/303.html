<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,续集卷一,续集卷二,续集卷三,续集卷四,跋,可庵遗稿全文在线阅读,可庵遗稿全文在线下载,大玄古籍书库">
<meta name="description" content="诗文集，朝鲜金龟柱撰，三十七卷加续集四卷。金龟柱，朝鲜王朝后期外戚、大臣。字汝范，号可庵、聋哑子，本贯庆州，朝鲜英祖继妃贞纯王后之兄。在英祖后期官至工曹参判。曾攻击过思悼世子李愃，并作为南党领袖与洪凤汉为首的北党对立，后因上疏请诛洪凤汉而被罢官。_可庵遗稿_全文在线阅读_可庵遗稿_全文在线下载_大玄古籍书库">
<title>可庵遗稿_金龟柱_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">可庵遗稿</span> <br/>
          作者： <span class="inputVal" id="bkauthor">金龟柱</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]660730</span> <br/>
          说明： <span class="inputVal" id="bkdec">诗文集，朝鲜金龟柱撰，三十七卷加续集四卷。金龟柱，朝鲜王朝后期外戚、大臣。字汝范，号可庵、聋哑子，本贯庆州，朝鲜英祖继妃贞纯王后之兄。在英祖后期官至工曹参判。曾攻击过思悼世子李愃，并作为南党领袖与洪凤汉为首的北党对立，后因上疏请诛洪凤汉而被罢官。</span> <br/>
          封面： <span class="inputVal" id="bkimg">Z_18492.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]可庵遗稿
[book_author]金龟柱
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]660730
[book_dec]诗文集，朝鲜金龟柱撰，三十七卷加续集四卷。金龟柱，朝鲜王朝后期外戚、大臣。字汝范，号可庵、聋哑子，本贯庆州，朝鲜英祖继妃贞纯王后之兄。在英祖后期官至工曹参判。曾攻击过思悼世子李愃，并作为南党领袖与洪凤汉为首的北党对立，后因上疏请诛洪凤汉而被罢官。
[book_img]Z_18492.jpg


[book_title]卷一
賦
出師再上表賦應製
皇靈昭而仰質。鼂沐浴而將行。儀遺詔而理戎。按北伐而揚聲。抆余涕於再表。耿吾陳此中悃。要旣死而後已。故申復而彌懇。曰王師之討賊。廼先皇之遺志。憑半道之玉几。泣中原之大事。攬遠圖以授余。眷舊業曰勿忘。漢五年之春王。臣奉詔而初征。乘餘力於擒獲。仗大義於誅丕。開濟心於老臣。一表陳而餘懷。天時懟而僨事。我策紆猶未已。鼓賨渝而復整。策駑鈍而愈勵。元戎儼其再啓。拂漢旆之央央。臣有受於永安。人或疑以街亭。中州漭以舊墟。騁北眺而餘涕。勢難並於漢賊。惟有義於征討。先帝所以屬臣。玉音猶其在耳。時繽紛而事急。又何可以淹留。炎光微於古井。劒歌老於西州。精誠發於宵寐。皇剡剡其誘余。機雖迷於利鈍。義欲伸於天地。躳何憚乎鞠瘁。死生以於此計。轙余輪而欲發。望丹闕而心懸。恩偏感於遠離。說未罄於前陳。神鬼泣於尺地。腔血瀉而昭昭。詹西隅而永嘆。指北討而申告。危亡同於戰休。費勞等於行住。紛總總其未解。惟耿耿於受詔。身當死於是役。歸以報乎先主。辭炳朗以日星。語懃懃而彌苦。留兩表於宇宙。一羽毛於萬古。
卧念公服坐賦
邇英兮夕退。警枕兮初倚。燕居異趍朝之時。茅齋非視事之地。胡爲乎蹶然以起。肅如而坐。淸晨整服。豈是趙宣之將朝。中夜思治。知有周公之所志。盖自竗齡登仕。四海爲念。頭簪一花。初非誇榮之意。手繡五彩。惟有補衮之心。懷經濟兮滿袖。服誠敬而爲紳。芳華瞱兮玉聲。抱訏謨而周旋。迨夫公退之暇。燕服之辰。碁罷客散。于焉就牀。軆疲神倦。聊以引睡。嘿置心於臍腹。猶輾轉而未寐。一念自馳。所思維何。不在乎溫袍。匪慕乎紛華。廣廈兮千間。大被兮九州。憧憧兮往來。耿耿兮治亂。生民休戚兮。其務不一。王政得失兮。厥幾有萬。賢邪之難辨。誰明黜陟之方。安危之互嬗。孰任轉移之責。余將導吾君兮堯舜。陳厥謨兮臯夔。平生讀書。只爲今日之有用。一枕憂國。怳若前席之更對。運宇宙於方寸之間。肅朝廷於床席之上。雖未出門而使民。儼如見賓而承祭。其敢惰其肢軆。褻爾儀則。每日所爲。自有鬼神森臨。雖夜必變。不翅雷風迅烈。不自安兮袵席。盍將整兮衣冠。圓袂曲裾。只是野居之適軆。練繂緇辟。不過寒士之束腰。曰有縕|之衣裳。實是公堂之曳婁。裁以一命之制度。備乎千官之威儀。匪公事則不服。在宴息而非宜。然惟袁安之念彼王室。何妨石君之服諸私家。心官儼若乎庶務。象服允宜於此時。遂乃被溫恭之朝衣。襲禮義之公裳。戴余弁之峨峨。振余佩之鏘鏘。腰以寶貝之帶。手以文須之笏。若將適乎公所。肅爲容於幽室。地雖處於尋常。天不違於咫尺。倐爾起兮端跪。爛旣備兮身章。其有思兮此際。誰云服之不稱。念及民憂。合用在公之餙。心係廟謨。無異趨班之儀。依然天章之大闢。彷彿衮扆之孔邇。羗敷袵而若陳。又正笏而書對。棼一安與一危。卧亦憂而坐憂。心翹懃而仰思。不加敬而自祗。九分身邊。佩天下之輕重。三更枕頭。起心上之經綸。北闕向曙。何處玉漏丁東。小齋竟夕。炳然丹忱未已。端憂兮多暇。此念兮孰揣。嗚呼安得嘉謨猷兮獻君王。卧不愧衾兮坐不愧衣。
詩
擬古。續行路難。丁丑
俛仰歲將暮。雨雪霑我裳。北風吹烈烈。海天何茫茫。行行殊未已。道路阻且長。登山山無梯。渡河河無梁。攬轡踰阡陌。我馬玄以黃。蜚猱叫我前。猛虎立我傍。歸來長嘆息。欲斷我中膓。
擬古。息夫人
息夫人。初在息宮時。鬂如雲顔如花。淸歌妙舞香風吹。百結同心合歡帶。夜夜侍寢龍樓裏。佳人傾國信不虛。楚江風雨動地來。落花一片春無色。昨夜飛入章華臺。章華美人錦纏頭。夜宴紅樓最深處。獨向珠簾慘無語。一寸柔腸千萬縷。玉手不掃遠山眉。寶刀不裁紅羅衣。粉痕零落愁殘粧。淚下血點成紅雨。腸斷春風日欲暮。不怨荊王怨蔡侯。
擬古。班婕妤
班婕妤。嚬蛾對影恨別離。玉階萋萋衰草色。君王恩幸難再期。秋月春風長信殿。夜半無人獨坐時。不捲珠簾翻成泣。却憶昭陽宮中事。昭陽宮中滿宮春。二月三月花正發。玉輦隨君侍君側。苑中萬物生顔色。明眸皓齒爲君開。羅帷錦筵爲君設。三春未盡花先衰。飛燕侍寢龍樓側。故人日以疎。新人日以親。夜深月照黃金屋。玉簾如水不見人。淚落臙脂粧不成。一代紅顔爲誰盡。金輦道來竟不來。向暮春風楊柳絲。
擬古。王昭君
王昭君。遠嫁單于王。此身本是漢宮女。胡爲乎乃在天一方。十二峯南湘水上。妾家易知復難忘。父母養我深閨裏。一日不曾窺重門。十三十四敎織素。十七擬結朱陳婚。早知紅顔多薄命。初年選入明光宮。飛來飛去君王側。三千粉黛無顔色。淸歌妙舞樂未終。一朝返嫁黃沙國。象牀芻豢本非願。黃鵠琵琶可奈何。妾身如花辭故林。胡風吹到玉門關。年年目送南飛鴈。紫臺一別無來日。黃金未結丹靑子。墳上夜夜哭明月。
擬古。楊貴妃
楊貴妃。十三能蠶織。又能箜篌兼詩書。窈窕絶世而獨立。是時君王重絶色。終歲求之不可得。一朝承恩入九重。美態可直千黃金。芙蓉蘭臉嬌無力。一女解蕩三郞心。皓齒細腰日歌舞。夜長春暖紅𣰽毺。華淸池邊臙脂水。洗出宮中祿山兒。謌吹滿堂樂未了。狂風吹送漁陽雨。玉樓春風驚罷睡。春色不在梨園中。六龍踟躕馬㟴坡。滿營兵甲立不發。一片殘花馬前墜。衮龍衣點斑斑血。蜀棧半夜雨霖鈴。無數滂沱泣至尊。不見至今驛亭路。芳墳月哭妖娥魂。
擬古。李夫人
李夫人。初年選入九重側。蘭臉綠鬂雲片片。侍女扶持嬌無力。千回嬌笑萬回嚬。未嘗一日離君側。禁林烟花尙未盡。一叢香花先辭春。百年離別玉樓上。龍袖淚盡斑成痕。太液芙蓉上林柳。朝朝暮暮傷心神。壁上丹靑花月面。似情非情愁殺人。燕齊迂士能返魂。玉爐焚香香馥馥。十二流蘓百寶帳。夜開紅樓最深處。玉簾如水銀缸昡。魂之來兮風肅肅。織女黃姑遙相望。耿耿銀河不盈尺。隔簾脉脉不相語。髣髴蛾眉遠山碧。隨風駕電忽飛去。高樓月落燭明滅。君王掩面徒佇立。是耶非耶情怳惚。
擬古。三婦艶
大婦繡䲶鴦。中婦彈鳳凰。小婦春睡足。挾瑟上高堂。丈人且安坐。花影上銀牀。
效古。征婦怨三首
九月交河戰。征人多不歸。未諳郞消息。何處寄戎衣。
寧作娼家女。莫作征人婦。征人行未歸。空閨難獨守。
不怨生別離。願識郞存沒。日暮淚更多。那堪望秋月。
和鄭尙書亨復唐菊韻四首
一樹他鄕獨保唐。天然美態出羣香。賴渠先得秋消息。護惜霜前澹澹黃。
風雨中州別舊唐。日星東海保殘香。寒天晩節誰如爾。千古西山祭以黃。
三秋高節爾鳴唐。落帽龍山第一香。東來欲別偏邦種。不待重陽也自黃。
別種籬花本色唐。三春物態九秋香。時人不識陶翁趣。折揷寒英較白黃。
放歌行。眎族侄伯敬。魯直。
靑靑洛陽陌。灼灼桃李枝。陽春二三月。日暖和風吹。枝枝媚韶光。盈盈發華滋。紅紅復白白。紅白一何奇。嬌鶯棲其上。粉蝶又間之。攀條誰折英。〈一作榮〉少年輕薄兒。夜來風雨聲。花事忽變移。不待三春盡。芳艶遂先衰。遊子不復顧。好鳥不復窺。始知桃李花。馨香徒一時。惟彼松栢樹。貞節猶自持。四時長靑靑。霜雪不能萎。君子心慥慥。實德以爲期。
冬夜吟
十月淸霜重。萬壑倐已陰。雪月透重簾。風葉響空林。皎皎東鄰女。寒砧到夜深。
淸風溪歸路
朋知携我去。步出東城曲。借問向何處。秋草洛陽陌。身被綠蘿衣。脚着謝公舃。近入淸溪路。溪水流如玉。斜陽十里野。寒烟四鄰夕。薄暮携杖歸。霽月東方白。
憶故鄕三首
北風催歲暮。遊子戀故鄕。胷〈一作心〉結不能言。攬衣起彷徨。彷徨忽已久。登高立而望。新院衰柳垂。素沙落日黃。昨夢從此去。身到瑞橋傍。覺來情怳惚。枕席已洛陽。道路日漫漫。雲樹日茫茫。安得薄言歸。願逐旅鴈翔。
旅鴈長鳴逝。謂我身無翼。遠途何所思。羣從與幼叔。山川隔悠悠。歲月更變易。客從故鄕來。遺我一段帛。上言安所履。下言久相憶。相憶令人老。憂愁不遑食。悵望徒佇立。淸霜夜霑〈一作侵〉石。安得從此去。願隨明月色。
明月亦無情。可望不可親。人生長別離。經冬復涉春。可憐洛陽橋。不見故鄕人。暮雪雱雱下。愁緖與紛繽。月夕堂幔遊。棄置難重陳。念此心欲狂。腸中轉車輪。懼〈一作恐〉君不識察。以我情非眞。展轉夜不寐。淚下自沾巾。
歸鴈
旅鴈向南飛。哀音透空薄。問爾何所思。悲鳴將遠適。嚴冬十一月。霜風摧古木。雌雄寥無棲。母子饑不食。恐被山禽欺。歸飛足躑躅。朝別鴈門關。暮過洛陽陌。嗷嗷驚相呼。中途畏繒繳。但將明月影。夜夜雲中宿。
自遣
燭燭素明月。照我看花樓。上有狂道士。放曠不解愁。枕藉陶謝書。死生琴鶴友。種菊東籬下。攀援聊淹留。歲暮檻前雪。風急井上梧。寄語二三子。何不暇日遊。
驪江舟中四首
路轉山回入翠微。江天霧雨襲人衣。可憐村北村南女。採罷芙蓉掩面歸。
山光水色遠蒼蒼。牧篴一聲秋草黃。落照西風乘犢入。蘆花深處是何鄕。
一抹輕霞繞碧山。江天漠漠櫂歌閑。須臾日晩風吹去。野渡無人鳥始還。
蘆花楓葉極望平。返照入林一秣明。此身如坐丹靑裏。直欲乘風上赤城。
舟中。又得纓字。
繫纜楓林下。臨流濯我纓。倘非塵外夢。渾忘世間情。山入雲俱白。沙沉水共明。夕陽無限好。溪路聽猿聲。
江上吟二首
陰陰天欲霜。冥冥日將夕。孤帆順流下。渡頭風力惡。水路無竆極。何日到紫陌。舟行山出沒。波濶天錯落。旅鴈得秋歸。長送遠行客。落日櫂歌還。蘆花秋寂寂。
八月秋風高。白露江上橫。舟中三五人。齊唱欸乃聲。水底多白石。波落聲轟轟。浴鷺相出沒。逢人亦不驚。宿雲連江濕。斜陽入水明。此中無塵埃。淸遊可濯纓。
晩蟬二首
抱枝當歲晩。木落已淸霜。病翅藏難密。殘音曳不長。掛梢悲舊殼。依壁羡寒螿。俯觀蜉蝣世。猶憐楚楚裳。
爾以鳴秋氣。庭梧高且深。吟風同壁蟀。響月伴鄰砧。雨浥垂輕翅。霜淸自好音。天機流不息。微物感吾心。
次再從兄汝中氏勉柱韻二首
把釣苔磯宿。鷗來伴白頭。山高鳥不越。水淺魚難浮。携篴鶴邊月。濯纓溪上流。浩歌望十里。幽事可銷愁。
嚴風摧古木。啼鳥響啁啾。菊待重陽節。霜飛九月秋。月明蟬自語。風急鴈多愁。極目長堤望。鄕山道路悠。
冬夜。與李秀士。成彬。採杜律韻共吟。
多少鄕愁欝未寬。但將詩句與君歡。何妨好月明當戶。不禁淸風吹倒冠。天路雲收知雨霽。漏壺聲澁覺宵寒。欲探明〈一作來〉歲春消息。起傍新梅仔細看。
送洪景直秉休
晩忽逢君更送君。離筵未可細論文。襟期皎皎西樓月。悵恨凄凄北嶺雲。一約縱知他日見。兩情何忍此時分。空階佇立心如醉。落葉秋聲掩不聞。
次暎湖樓韻
枝上鳴蟬似有語。聲聲來報蓐收還。光陰流邁悲秋色。功業蹉跎靦我顔。蟋蟀無心啼冷壁。子規何事哭荒山。循環自有乾坤理。造化誰能辨此間。
暮春月夜。與子固共呼懸字韻。戊寅
庭槐影轉月高懸。萬里雲收但碧天。散步狂吟皆遣憫。登高獨立自無眠。時方春暮空啼鳥。風似秋凉未見蟬。芳草綠陰多好景。與君對此卧窓前。
陽春曲
纖纖暮霞落艸茵。上樓高坐獨吟呻。簷懸暗聲殘雨夜。樹掛紅花好風春。簾帷捲時巢鷰語。柳絲垂處囀鸎新。兼取眼前饒光景。淹月黑雲對閑人。
草堂秋日
三日陰〈與淫通〉霖半日收。又聞蟬響報新秋。火明鄰舍誰穿壁。土闢前郊盡讓疇。壽擬長生常服藥。樂深佳節倍銷愁。心如蹴踏蓬萊地。也拂荷衫坐十洲。
讀孟子
斯文道絶憶鄒孟。欲讀遺書涕泗漣。丈席訓敎如在耳。泰山氣像若臨前。歸楊之墨皆禽獸。救亂除邪是聖賢。虛送黃河千一會。儒門大統更誰傳。
詠雪
嚴風摧古木。寒雪下千家。濕處翻成水。落來半是花。始看點草盡。稍覺壓山多。衆壑玄陰塞。凝雲宿不過。
寄族兄
對書談太古。窮巷寂人喧。宿霧東西郭。寒砧遠近村。山光朝供翠。鶴夢曉無痕。多少閑齋事。逢君且細論。
訪南巖朴丈師厚不遇。歸賦一律以呈。
暮入靑山路。仙筇已出門。去應尋白鶴。歸或趁黃昬。道氣蒼霞晩。琴聲急澗喧。望望猶佇立。幽鳥隔林〈缺〉。
效古。采蓮曲三首
采蓮江南春。春深花葉亂。情人待不來。維舟芳草岸。
一摘芙蓉葉。再摘芙蓉花。自憐鏡中色。不及昔年華。
可憐江北女。采蓮江南歸。相逢香語咽。關河未解圍。
送再從兄歸湖鄕二首
相逢月正滿。相送月已�。月光自圓缺。人生長別離。別離不足惜。但願情無違。
折梅持贈君。飛花亂人目。雲隔衆王城。雪擁長安陌。路轉君不見。思君徒喞喞。
釣魚灣
漁家緣溪去。浦日上翠微。坐看羣魚集。行隨白鷗飛。春風杏花路。帶月荷竿歸。
幽居
愛山心亦閑。蒼苔沒山跡。竹林鳥相語。松壇花自落。只有薜蘿月。相送到山閣。
雨後曉行
懸燈窓間宿。風雨夜如何。綠潭開新葉。空階有落花。平明下山去。空碧霽後多。
東溪泛月
弄舟汀洲春。好月明波心。一川風力惡。兩岸花影深。君歸眠何處。櫂歌月中尋。
擬古。梁園吟二首
古城多荊棘。古臺惟月明。梁王不可見。腸斷悲風聲。傷心問耆舊。令我涕縱橫。
寂寞秋草時。鳥雀驚相喧。悠悠水東流。曖曖日黃昏。時登古城望。劫灰成愁雲。
擬古。薊門行
胡風吹漢月。征戰無暇日。年年瀚海南。夜夜桑乾北。八月霜雪飛。鼓聲凍不發。
擬古。塞下曲
寒沙飛淅瀝。黑月垂蒼茫。將軍收殘卒。羅列不成行。羗胡何日定。腸斷出塞聲。
登太古寺感懷
往跡凄凉問石龜。客遊無事淚何垂。巖巖氣像山長在。烈烈精忠天或知。簾外月明前夜色。雨中樹老幾秋枝。此亭轉眄皆陳跡。但聞黃昬鳥雀飛。〈一作悲〉
述懷
家住終南自在閑。暮雲朝霞好開顔。正憐鳥拂巖花去。更得人從石逕還。興到有時能放筆。閑來無日不登山。寄言同志二三子。世道難如蜀道難。
詠風
倐忽如有嘯。窓外聽瑟瑟。問爾從何來。言從海之約。開戶忽無跡。空庭何寂寂。山鳴秋古木。簾動月三更。大塊乘天機。雲外送寒聲。
擬古。陌上女
靑靑芳草岸。皎皎粉粧女。問是誰家娘。年幾十四五。佩玉隋明珠。被服齊紈素。耳邊團明月。頭上綠蘭雲。提籠采芙蓉。日暖江南春。白馬繁華子。相逢綠楊堤。奪我金翡翠。贈我玉轆轤。背人低翠眉。脉脉不相語。
江上琴興
我家長江堤。上植碧梧桐。滿江明月時。隱几聞淸風。十年老可材。取以爲我琴。一彈有餘興。再彈淸一心。松風振萬壑。颼飀幾千尋。猿驚月下啼。龍聽水中吟。玉溪秋夜宿。歌曲繞雲林。
擬古。陌上桑
妾家住橫塘。垂楊門前路。薄言遵彼路。采桑城南暮。採之欲遺誰。將以遺夫壻。十七初成婚。結髮同寢處。春機織纖羅。巧繡雙䲶鴦。同心而百結。恩愛莫相忘。不意繁華子。相逢芳草塲。莫解玉轆轤。有女非懷春。妾身似明月。可望不可親。
擬古。苦寒行
寒冬十二月。雨雪亂霏霏。羊腸坂九折。道路何嶮巇。駕車薄言邁。行見日暮時。我馬以玄黃。我僕言周饑。踟躕不能言。淚落沾我衣。
擬古。野田黃雀行
黃雀飛不絶。蕭條下蓬蒿。北門張網羅。瞿塘足風濤。請君莫彈射。失翮良可吁。
效古。從軍行二首
玉關風塵昏。羽書日復夕。君王望邊色。按劒募戰卒。爲君西擊胡。憂愁不遑食。苦戰何足惜。干戈無定日。
老妾牽衣問。稚子出門啼。萬里關河外。征戰幾時歸。心結不能言。淚落出塞聲。努力須自愛。不久當相迎。
擬古。吊王將軍墓
百戰將軍墓。衰草迷故國。寃魂中夜哭。血汚歸不得。雲屯陰山黑。波鳴瀚海碧。况有斷腸聲。日暮胡笳咽。
照鏡
去年照明鏡。我髮猶春芳。今年照明鏡。我髮已秋霜。明鏡自古今。我髮異春秋。
萬山潭
萋萋綠灣春。春唱有漁謌。荷動烟生香。風澹水織羅。白雨洗空綠。浮萍一何多。
月下有懷
短筇扶我去。下簾步明月。明月知我心。相隨淸溪曲。微風時動竹。白露夜霑石。怊悵待情人。夜深猶佇立。
擬古。樓上女兒曲
金梭鳴札札。有女當窓織。織錦猶未半。春風捲羅幕。日暖紅𣰽毺。花壓玉欄干。不勝春睡懶。半欹綠雲鬟。陸郞留不去。投我靑琅玕。
除夜吟二首
靨靨天星爛。丁丁宮漏瀉。今夕歲云徂。明日春相迓。陰陽相翻覆。歲月更變遷。人生寄世間。壽無金石堅。昔時紅顔子。居然盡白頭。余年亦幾何。二十春與秋。天理有循環。何必涕長流。
今夕云何夕。車馬洛陽陌。人人相告曰。此日足可惜。及時良宴會。歲月令人老。人生非金石。豈可長壽考。別筵不足悲。逢塲不足笑。明燈促華饌。懽樂以爲寶。更待春風至。曙色看花草。
擬古。昭君怨二首
獨坐呑聲泣。玉簾重重深。塞上日暮笛。奈何多哀音。
生長深閨裡。未聞玉門關。夜夜塞外夢。辛勤到羣山。
擬古。長門怨三首
昨聞春消息。宮花建章開。多少承恩女。歌舞上粧臺。
玉階愁佇立。草色上羅衣。也知宮裏月。龍樓亦此輝。
繡幕人影寂。金階月光多。淸淚和蟋蟀。哀音奈爾何。
擬古。少年行
珠彈洛陽陌。金鞭樂游園。馬踏紅塵去。花落近黃昏。
擬古。春曉謠二首
舞蝶入簾飛。流鶯隔窓語。洞房人未開。林花落處處。
曉窓驚殘夢。催上木蘭機。杼聲何淅瀝。尙未換春衣。
擬古。江南弄
江南春草滿。遊女此地多。笑拂荷花去。相和綠菱歌。
擬古。箜篌引
玉手嬌無力。當窓理淸曲。鸚鵡學不得。嫰語入羅幕。
臈後會終南書齋。拈韻共賦。三首。
歲律其云暮。天風滿屋隅。松喬蒼榦古。梅老半心無。幾日春相近。百年病共扶。階苔生暗綠。芳信問花奴。
城陰多古木。小屋棲巖隅。雲犬何意吠。山庄客到無。襟淸幽澗語。脛瘦短筇扶。剝啄松扉外。穿林有小奴。
歲晏山齋靜。詩書揷座隅。樽悲彭澤遠。琴咽伯牙無。文以鄰朋會。言能世道扶。逢人情欵欵。掃榻不須奴。
除夜三首
剪燭看新曆。明年此夜回。漏催殘臘盡。雞報暗陽來。餞歲無樽酒。迎春有閣梅。鄰朋夜相過。秉燭上高臺。
蓬萊佳氣接天梯。漏盡金壺夜色低。催老光陰悲水馬。迓新消息聽村雞。此時別歲非無酒。明日尋春好杖藜。早晩東風洛陽陌。景光依舊草萋萋。
離別逢迎此夕均。一回歡笑一回嚬。曙光遍照東西郭。夜火相逢遠近人。積雪猶能守舊歲。寒梅先報放新春。訪花闘草鄰朋約。預拂靑山石上塵。
春雪己卯
惻惻春威迫。霏霏雨雪紛。草埋靑不見。梅發白無分。地色三更月。山光萬片雲。踈聲至薄暮。寂寞掩重門。
立春日寒雨雪。擁爐心草。
簾外春威着欄干。不知芳信到長安。枉將除夕三餘餞。猶有玄冥七日寒。〈初七日立春故云。〉早說山靑艸羃羃。奈今風急雪漫漫。北窓一夜梅花發。消息相傳仔細看。
人日
新年佳節屬人日。強欲登高雪滿丘。芳草烟含城外路。粉梅春占澗西樓。幾人文藻漢唐字。千古傷心高蜀州。此夕何人不共得。會將明燭辦淸遊。
薄暮。訪山友不遇。
一牀寂寂下書帷。欲問君行有小兒。爲訪春光上山去。便忘落日到家遅。提携竟失同遊約。怊悵那堪獨返時。此度不見更何日。相思一夜梅花知。
早春
杜鵑啼血怨東風。十二欄干春夢中。木覓山深雲脉脉。洛陽城暮雨濛濛。一天剩得韶光好。長日惟添懶睡濃。燕子不來花不語。夕陽無限意無窮。
晴明
三月天晴不見雲。一春消息問東君。終南山色春〈一作烟〉中見。紫陌鍾聲月下聞。綠柳紅花徒脉脉。歌鶯舞蝶競紛紛。北林日暖微風晩。到底韶光已十分。
春景
紫陌和風滿。花軒對翠微。晴天雲萬態。細草鳥雙飛。不日春多得。看山雪已稀。四鄰杼聲急。爲是換新衣。
春興
病後適無事。幽吟步上顚。不須耽好句。猶自弄淸絃。遠樹迷春色。孤村掩夕煙。眼前如許景。留與月明天。
春晴
原頭風正急。窓外雨新晴。石瀑流無跡。林花滴有聲。依依千樹綠。歷歷四山明。睡榻驚晨夢。春心一倍生。
除夜
亂雪悲風愁殺人。玄冥上訴九重宸。窮陰散作元和氣。分付花神好放春。
初月
帝傍美人失寶鏡。東風吹夢到長安。〈一作隔秦樓。〉姮娥拾之歸銀海。晴空幻出玉簾鉤。
春夜翫月庚辰
雨歇春天月色多。影中河漢靜無波。十二欄干懷中〈一作裏〉白。滿地東風奈樂何。
雨餘。景孺得中字。並和之。
仙家遙在白雲中。芳草落花路不窮。勝景新占春雨後。一聲幽瀑四山空。
山暎樓看瀑
磊磊磵中石。活活樓下瀑。瀑勢犇如矢。晝夜流不息。注者日相歸。來者日相逐。豈獨水爲然。萬物亦一膜。乾坤互陰陽。日月更變易。今人哭古人。後人哭今人。君子識其理。吁吁起長呻。
憊卧山暎樓。水聲山色。呑吐出沒。令人神思飛越。客有呼韻。勸我應聲輒對。余許之得一絶。
千林萬壑一雲亭。但聞啾啾鳥雀聲。留與詩名今日會。時方春暮歲云庚。
座中諸客欲困我。復呼韻。余應聲輒對得一絶。
玉洞烟霞畵不成。滿山蒼翠雨中明。行行看瀑無歸思。渾忘吾家在洛城。
將向谷雲酒席。與洪士範九瑞呼韻共賦。
城塵欝不堪。匹馬向東去。幽瀑白雲中。天紳長幾許。
觀燈
月下懸燈處處呼。強登南嶽杖扶吾。明光忽似邊烽擧。便欲爲君北擊胡。
秋夜吟二首
新秋風物意遙遙。河漢三更影玉霄。喜得蟲聲隱古壁。恨無月色當淸宵。美人不在芙蓉院。佳鵲應尋烏鵲橋。獨鎖重門床半掩。多情何處夢相招。
萬壑秋生雲滿林。終南山色肅森森。回風動地悲梧葉。微月縈窓愛竹陰。不見杜翁無好句。深知宋玉得吾心。蟲聲何事苦相促。無數鄰家聽急砧。
擬古。代織女贈
錦織聲何苦。日暮黃昬近。年年逢郞處。銀河水悠悠。待郞如三秋。郞至妾無言。非妾言不足。郞聽淚不禁。
擬古。牽牛答
君贈明月環。我贈白玉案。白玉易破碎。明月有時缺。折彼三花樹。花老以爲期。明年猶此夜。何必淚如綫。
秋夜與諸朋共吟
萬村蕭瑟掩秋烟。風剪雲陰但碧天。十二欄干何所事。詠中徒得月無邊。
行藥寺小庵。登高浪吟。
騎驢終南客。訪道入雲林。不聞雞犬喧。但見花竹深。行行殊未已。窈窕一逕斜。人烟蕭瑟處。披雲一山家。有髮稱菩薩。無心坐婆娑。出門向客道。塵事近如何。到來幽興足。携筇上嵯峨。迎秋聞林蟬。非春見野花。雨濕莓苔滑。烟暗薜蘿多。自笑紅塵裡。奔走幾時還。攀桂聊淹留。永欲老此山。
畵中美人二首
隱隱丹靑女。娥娥紅粉粧。愁殺漢武帝。腸斷楚襄王。競日招不得。眼前弱水隔。滿堂𣰽毺月。猶或夢相親。對郞羞無語。似恨丹靑人。
美人凝紅粧。悄倚春樹碧。願作春樹枝。留與美人折。美人搴玉手。彈得玫瑰曲。願作玫瑰琴。留與美人拂。
藥寺又得一律
一山西北接蓮峰。韻客尋仙恨未逢。磵上稚松巢獨鳥。窓前微雨聽踈鍾。曹溪月白沙門宅。石逕雲生處士筇。彈得幽琴塵事隔。滿林花竹影重重。
擬古。飮馬長城窟行
飮馬長城窟。馬寒不能進。馬不進尙可。士卒多飢饉。水深橋梁絶。路塞車輪折。遙望瀚海北。蒼茫而蕭瑟。將軍不忍看。咨嘆竟奈何。義兵三萬人。遂往沒胡沙。何處聽鬼哭。紫塞楓林多。
睢陽城
昔年守孤城。賊兵如雲聚。城外無蟻援。城上但風雨。將軍懷壯氣。慷慨䧺劒杖。丹靑坐天子。數罪斬六將。賊勢如破竹。吾民盡爲魚。百戰功不少。一死名有餘。罵賊白刃下。快哉全忠節。昭昭日月明。凜凜雪霜潔。睢陽城下土。千年血成碧。
望月有懷
蟾蜍踏太淸。踏處雲先興。山光秋白白。天色玉稜稜。影因凉夜發。遂歸落無痕。淸景駐不得。惆悵獨掩門。
携友登東城。將向道峰。
携手上東門。遊子欲何去。空翠入指點。萬丈山深處。玉泉鳴濺濺。高峰碧叢叢。光景此地多。况是當秋風。長歌負輕策。徒步出遠途。聯袂多佳朋。促裝兼小奴。步步城下路。秋草一何多。尋雲入深林。望烟出平沙。蒼蒼見石壁。曲曲聽溪水。誰能挽吾行。白雲巖下起。
次在澗亭板上韻二首
洛外名區獨擅雄。瀑聲石勢何隆隆。大擬移家來此境。一丘先占水西東。
萬丈峰高石勢雄。花潭怒瀑走豊隆。卧看閑雲山下起。渾忘家在洛城東。
約友往淸風溪。値雨未果。遂和鄭景賓韻。
我心癖山水。我行非中止。山高溪多風。我往天爲戱。非敢怨天雨。但恨塵凡隔。若待山晴後。秋盡桂花落。
登在澗亭。拈杜律羣字韻。
暇日登高去。秋風鴈多羣。淸遊迓上客。白戰呼將軍。水落磵多石。雨歸山有雲。亭空人不在。古壁苔成紋。
鄭君景賓。與我約往淸風溪。余病甚未行。景賓先往得詩一篇。余恨未俱行。遂賦七言詩以贈之。
洛北靑山玉削立。山下曲曲鳴淸澗。綠蘿輕風石上來。白雲四時長不散。黃葉落地無人掃。古途秋深月長滿。景賓自稱屛山客。昨日約我淸溪遊。自憐多病倚衾枕。山齋歲暮增煩憂。呻吟在牀無日起。夢裡烟月徒悠悠。雨後雲山多奇景。故人浩歌淸興發。飄然一筇凌雲霞。陶公巾服謝公舃。行盡石潭潭轉深。武陵春水漁父心。沙鷗雲鶴同遨遊。披蘿拂石弄淸琴。不知天暮黃昏近。猶將淸詩獨沉吟。帶月歸來意浩浩。向我剩說溪山好。聞之不覺淸心魂。放杖大呼如癡狂。我生何事長呻病。恨未卜居雲溪傍。直欲乘風入仙界。蒼松綠竹無尋處。爲報仙人且淹留。從玆一別塵寰去。
送從兄歸暎湖樓
古道連城南。秋草君去邊。相逢芳草原。相送落木天。似月來有意。如雲去無心。秪有還山夢。別後遙相尋。
雨深悄坐。河君有龍呼韻。余應聲輒對。遂成一絶。
西風吹斷雨新晴。微滴簷間尙有聲。欄干十二悄無寐。蟋蟀何心隔戶鳴。
秋夜與汝中兄景賓鼎坐。拈得燈字韻。一和一唱。遂成一絶。
秋夜三更半壁燈。〈汝範。〉詞朋相對竟何能。〈景賓。〉捲簾望月歸心促。〈汝中。〉十里湖山夢裏登。〈汝範。〉
秋夜偶吟。贈朴君汝信。師藎。
蕭然一屋林塘隈。黃葉滿庭秋有懷。蓬戶無風猶自掩。竹簾向月不須開。幾叢花發重陽近。萬木楓深九月回。獨抱孤琴候石逕。今宵有約故人來。
秋日言懷
陰陰將歲暮。松菊小山深。滿壁圖書在。油然得道心。
秋雨餘悄坐。和景賓天字韻。
小園松菊草堂前。扶病相看雨後天。萬壑陰風歲暮矣。半林黃葉秋蕭然。恨無好酒重陽醉。會待良宵皓月懸。江山故宅皆何在。杜翁文藻亦千年。
朴汝信獨往北漢。余病未偕。呻吟中猝成一詩以贈之。
昨聞北漢去。病裏爲君喜。豈直耽勝景。喜君無俗累。浩然招隱士。一筇凌空翠。我病方在床。不見徒夢寐。名區曾飽聞。蒼巖帶流水。况是重陽近。黃花開處處。得此無限好。許篇亦幾許。何妨相經過。爲我山水語。
步朴汝信韻
一筇探盡山西東。問爾此懷誰與同。那得頓忘浮世裏。便能先到白雲中。晴空無處非秋色。古木有時聽晩風。歲暮閑齋人卧病。滿園楓菊恨何窮。
又步開字韻
永日蓬窓掩。逢人口始開。風翻木葉下。雨捲山光來。爲看園中菊。且登磵上臺。及時良宴會。冉冉歲相催。
秋日尋得山樓。主人畵成一叢菊。要參一吟。遂成五絶。
雨歸山齋靜。籬菊出奇英。露濕團團下。似是泣淵明。
鄭景賓一箑。要獲奇畵妙藻。朴汝信摸得康節詩句。余以一小絶爲題之。
半畒方塘上。太和元氣中。無限梧桐月。不盡楊柳風。
詠黃鶴翎菊
黃鶴樓前黃鶴遊。一去千年月空愁。飛來化作黃花發。此亭應傳黃鶴樓。
醉楊妃菊二首
恨紫怨紅一種留。至今汴水向東流。馬嵬坡上空明月。華萼樓前幾度秋。好待重陽酣玉露。何曾七夕笑牽牛。可憐不死魂猶在。帶得三郞亡國愁。
舊國名花上苑種。春光減却得秋光。可憐一去嬌容邈。不盡千年寶靨香。尙笑天孫逢七夕。能將國色醉重陽。寒風露滴黃昬月。終古悲懷泣李郞。
重陽。南巖朴丈煑花邀友。余亦與焉。遂拈韻各賦二律。
天晴雲捲點鴻飛。木落終南失翠微。病脚好隨楓葉坐。少年爭揷菊花歸。悲秋不直耽新景。惜歲那堪送此暉。早晩尋仙入山計。靑藜爲杖綠蘿衣。
晻晻歲將暮。夕陽又不遅。故爲探勝計。早定登山期。採菊陶翁趣。悲秋杜老詩。風流邈難及。落落今如斯。
秋月夜。與洪景直拈韻。
一陣輕風肅太淸。菊英楓葉四山明。宵懷寂寂懸新月。秋思悄悄倚短檠。南望木覓峰|兀。北臨石磵水回縈。歲云暮矣仙來否。會得金丹養我精。
送鄭士行翊煥歸樓巖二首
秋水多芙蓉。雜生杜蘅草。薄言遵彼洲。采采至日暮。採之不盈掬。之子忽遠道。那堪持贈君。握手路躕踟。努力戒行李。別後但相思。
歲暮終南桂樹攀。送君今日意漫漫。江湖舟楫杳然去。城市山林自在閑。別思沈吟秋月下。歸程指點水雲間。到家幸覓長安使。寄汝淸詩病裏看。
李士悅喜白粧送好詩。其情可掬。要參和其韻。遂許之。
山人病歲暮。落木坐草堂。誰是知音友。我吟伐木章。楓懸霜後葉。梅秘雪中香。和蘭亭上月。時獨起彷徨。
秋夜登小園。月下見樹影。興而賦之。
明月出東山。落木初婆娑。正看月上高。漸覺樹影多。樹影不可牀。下階步明月。此景那兩得。此懷復誰說。寂寂千村夜。歷歷四山色。因之久延佇。霜風時動竹。
秋夜。汝信帶月來訪。遂拈杜律韻共和。
月白樽無酒。霜黃菊有花。夢浮漁者帆。去入秦人家。靜夜重門掩。寒雲古木斜。滿園松竹裏。是處是生涯。
洪景直將歸忠原。告別于余。以一詩口號與別。
城頭風威急。行子驚歲寒。雲樹湖西路。君歸幾日還。人生多別離。白日忽西之。不堪病裏懷。况是菊花時。
題周道復行錄後
洛東江水流咽咽。逝者如斯無來日。百年攬淚挹高風。晩節寒花香不滅。石假山頭杏亭月。彷彿如見公顔色。一片龜頭松坡路。壯士慷慨悲歌發。國步蒼黃可奈何。臨江雪涕盟士卒。山高水淸無戰塵。仗劒歸來靖社稷。數椽精舍沂水濱。武陵竹溪無限樂。一振高名入九重。聖上明明惜忠節。古來志士難爲用。白首老死嶠南宅。大義堂堂人莫知。日月有光乾坤窄。忠臣志士寧不寃。我亦悲吟聲激烈。不見秪今雙廟下。古跡年年荒草沒。
次湖樓從兄韻二首
嚴霜摧古木。悲風捲羅幃。短籬黃花發。迎我上高臺。如何相別離。各在林塘隈。故國秋應盡。長安月亦彎。戀君無限意。何處望湖山。
獨立天涯目渺渺。恨無羽翼向南飛。樓懸明月夢初罷。天濶長湖書亦稀。夜冷林蛩爭近枕。雨零秋葉自盈衣。知君近日登高處。籬外黃花面面圍。
鸚鵡曲
鸚鵡驚霜寒。嫰語入羅幃。翩翩帶秋色。欲向金陵臺。金陵多俠兒。見我弓將彎。躑躅不能去。淚下憶隴山。
梅閣有畵。無人題詩。景賓來坐。亦非偶然。能拈韻先吟。其志可尙。余亦和之。
倒壁蒼松影垂垂。寄與梅花故人知。就中亦有蓬萊子。溪雲無心坐無時。
送伯敬之湖中
執手當長路。且聽我恨悠。酒無餞九日。詩亦失三秋。君與白雲去。我將明月留。相思無限意。湖水向東流。
金君士授敬材與余同居。歲暮乃別。余近廢詩工。懶於酬應。然送此行。非詩則無以表情。遂覓紙口號以贈之。
近世無友道。擇交信不易。逢君渭陽家。知君好心事。遂與托深契。寢居同一室。牙琴奏流水。郢歌和白雪。日日復夜夜。枕藉于其中。問難吾有得。扶掖子多功。冉冉歲律暮。忽此城頭別。挽住竟不得。秣馬待明發。落木寒雲外。道路且茫茫。行者思疾馳。送者愁彷徨。留約在何日。山閣有寒梅。護惜雪中枝。爲待子復來。
子之行。餞以詩者。多挑燈迭書。接成一軸。余亦和其韻。二首。
蕭蕭匹馬出南城。松月溪雲送子情。花發終山當早報。賞春佳約莫徐行。
子向江湖我洛城。我懷寥落子無情。水深谷僻多寒氣。君馬玄黃愼此行。
詠梅
灼灼新梅花。盈盈掇芬芳。微月入我戶。淸香聞我堂。對此憶故人。展轉不能寤。今日花正好。故人猶不至。常恐風雨來。芳艶忽先衰。烈烈天氣凉。冉冉歲色催。舊人看新曆。新梅別舊枝。人生亦幾何。榮華徒一時。物理有消長。天道好變移。何用長嘆息。感此起徘徊。
明月夜。偶上東園。見樹影月色。感而賦之。
扶筇向何處。步步乘月上東臯。樹影在山月未午。樹影在地月上高。樹月相隨到西海。曉雲滅盡俱無痕。沈吟感此一踟躕。忽復高枕夢槐安。世間翻覆何所無。萬事悠悠水東流。男兒在此不稱意。榮名富貴安足求。不知早决尋山計。長歌一曲太平人。
舍季趾叔能掇五律。余亦和之。
合沓窮陰塞。乾坤一色同。千林霜雪滿。萬國水烟空。慘慘雲深處。晻晻歲暮中。君歸何不早。碧海多悲風。
送武陵人周道復幷序
嶺洛路殊。山川間之。地之相去七百有餘里。吾與子本無半面之雅。而邂逅一面。傾盖如舊。亦豈偶然。向者子來訪。予見其容貌卓落。不似烟火中人。自道家在武陵而周姓人也。予半餉驚訝。久始乃覺。李白有詩曰鳳飛丹山仞。五章備彩珍。含書且虛歸。空入周與秦。詩人所謂武陵仙人。子眞是耶。且聞有沂水風物。竹溪烟月。逈迢于塵埃之外。安知非古之桃源。卽今之杏亭者乎。俯仰千載。怳惚難辨。若夫先公之烈烈貞忠。凜凜孤節。如靑天白日。人得以見之。不待愚言之劈破多少。自可昭然明白。百世不易矣。所恨九原難作。星霜屢變。使後人不得瞻其髣髴。長歌永歎。只自慷慨而已。歲律云暮。子將言歸。北風雨雪。何以跋涉。爲餞遠別。玆呈一律。那望瓊琚之報也。
慷慨非慘別。如何涕不禁。泉臺人已古。溪竹月猶今。聖代悲塵玉。晩交托膝琴。杏亭七百里。無路子相尋。〈戊申之亂。周義士宰成起兵勤王。難已隱居竹溪以終。道復其子也。余於是慷慨。故第一二句及之。〉
送別鄭景賓之湖西二首
春色隨君去。遠遠涉長途。長途何日窮。君家在西湖。靑靑芳艸陌。去年來時路。何須怨別離。努力莫相負。夜夜湖上月。長照兩心素。
吾黨多狂簡。仲尼賦歸歟。屛山有歸客。愀然起病余。五柳陶翁宅。一床楊子居。拂衣山水遊。生涯是畊漁。明朝分手後。吾亦掩蓬廬。
秋風悔心萌排律
濉水揚沙助乃公。蜚廉漢室是元功。幾年大塊噓無盡。萬竅餘音吹不同。淅瀝一聲汾水國。蕭條萬念建章宮。元封昔日多行樂。四海雄心繼大風。楡塞秋推征虜轂。扶桑春掛射蛟弓。化金神訣蓬瀛遠。勒石皇威沙漠空。岱嶽雲深埋玉牒。龍舟日晩繫靑楓。山河滿目心猶壯。簫鼓中流樂未終。何處一聲來彩鷁。南天九月送歸鴻。寒生玉露蒹葭色。響動芳洲菊蕙叢。時序漸隨天籟晩。皇心却與地雷通。百年逝水空搔首。萬事浮雲忽反躬。戰伐山川秋葉外。神仙樓閣夕陽中。雄風自笑殲南粤。誕術何心信少翁。四十年間嗟莫及。尋常歌曲恨無窮。籟生水國鳴秋氣。天眷金刀警帝衷。消息金丹空杳杳。塵寰白髮奈怱怱。平原苜蓿寒凋翠。太液芙蓉晩墜紅。天宇泬寥悲宋玉。牛山蕭瑟怨齊。〈缺。〉窅然天下汾陽道。依舊秋雲水上籠。
寒夜擁爐心草
雪壑風聲十里聞。終南古木宿寒雲。故人有意春相迓。過客無情歲欲分。醫說病源長服藥。吏煩簿會廢看文。煤窓坐惜流光度。幾日功成佐聖君。
述懷
一屋蕭然掩半林。梅相爲友鶴相尋。坐憑郭几聆虛籟。敬玩朱書獲道心。天地無窮人獨老。山川不改月猶今。此懷落落與誰說。膝上鳴琴空好音。
辛巳臘月之丙戌。我王世孫嬪三揀日也。余以嘉禮郞廳。陪詣別宮。歸賦一律。以叙慶抃之懷。辛巳
德門福祿帝城姻。京婦思齊協聖掄。吉日備儀車百兩。中天倂耀月重輪。慈宸喜色紅雲近。侍女明粧白雪新。萬世吾東綿瓞慶。敢將嘏語祝正春。
王世孫嬪三揀日志慶
吉日縟儀揀德門。舟梁毓德配文孫。歡聲昵昵忭童老。笑語琅琅喜至尊。寶仗日翻宮女餙。彩轝雲擁侍臣屯。吾東百世宗祊祝。春色看看近正元。
寒夜偶吟
短筇支病脚。寥落向山阿。日暮天風急。更長漏水多。新梅迎臘破。白屋奈寒何。茶罷淸香歇。故人不我過。
上元夜。步月得韻。壬午
風靜雲收月色多。上元佳節樂如何。日長天地邦延慶。春滿山河我放歌。早欲攀援仙桂樹。先占消息磵梅花。東方不曙仍無寐。聊謝鄰朋秉燭過。〈二月將行世孫嘉禮。故第二句及之。〉
癸未秋。登百祥樓。時作江西宰。爲延勅往留安州。○癸未
百尺朱欄暎夕曛。樓頭車馬日紛紛。天低北斗蓬萊近。秋滿西營鼓角聞。塞色直侵燕地月。山容揷入漢陽雲。昔人歌舞問何處。壁上空留鮑謝文。
舟下驪江。登淸心樓漫吟。
舟泊津頭眼忽明。輕雲淡月一川晴。楊根遠勢龍門屹。梨灘橫眺驪岸平。丹桷名留豪傑士。蒼梧血泣老先生。征驂曉發西湖路。回首江山不任情。
大殿延祥詩四首○癸未十二月二十七日
佳氣葱葱上苑東。千門開處一春風。蓂階歲改祈堯壽。薰殿歌成戴舜功。聖學日新三講際。恩綸首布四民中。天顔有喜微臣識。臘雪休徵已驗豊。
春陽開泰運。聖化歲俱新。八域涵休澤。羣工仰至仁。嵩呼曾誕節。華祝又元辰。壽曜明南極。衢歌総老人。
閶闔門隨泰運開。三元玉燭賀班催。協風先動階前草。萬萬堯年瑞葉回。
乾坤晴繞闕。日月復光華。德與陽春布。蒼生自一家。
敬題御筆寶簇後甲申正月。上親試文臣。以宋留正拜丞相出題。盖宋之拜正。在討復經綸之日。而是歲卽大明祚絶之三回甲也。故以是命題。實有意焉。賤臣應製被擢。上下御批一句。而手書能上副命題意六字。賤臣親受試券于政院。退而粧之。成一錦簇。遂敬書一詩云云。○甲申
春返涒灘黼扆臨。天門拜表激微忱。榜中自愧虗名徹。批下方知聖意深。擎出銀臺驚六字。粧成錦牒護千金。君臣一軆風泉感。此寶傳家以此心。
春夜禁中聯句
微雪初晴皓月流。〈範。〉九門魚鑰直廬幽。袖餘講席天香濕。〈希。〉夢薄綾窓禁漏脩。問候班催鑾珮戒。〈範。〉掌綸才乏素餐羞。〈希。〉滿身已沐龍池雨。〈範。〉奔奏惟期萬一酬。〈希。〉
又吟
蓮炬歸院早。賞月曲欄憑。誰喚登瀛客。還如入定僧。春光雲藹藹。天色玉稜稜。禁苑多花氣。樓臺復幾層。
過永平金水亭
臨溪鑿壁小簷楹。挹盡晴光眼界明。檻外平沙鋪細玉。案前尖峀點奇枰。白雲不見蓬萊子。丹桷猶傳金水名。芳艸斜陽無限意。不堪回首向東城。
蒼玉屛
先生俎豆地。相國經營功。如掌開平野。齊肩揷數峰。精神寄水月。樓閣亞山風。早晩休官計。高標願與從。
中宮殿春帖字四首
玉漏新元報夜遲。龍樓頻起問更時。漢闈慶溢含飴樂。衛翟光潛尙絅儀。德贊皇猷治。已洽天添寶筭福相宜。欲知陰化覃遐邇。暬御須徵葛藟詩。
厚德承乾化。三陽回絳霄。潛光鍾律啓。淑氣瑟琴調。樛葛方騰頌。麟雎可共條。佇期陰敎遠。南國起風謠。
春生蠶室鞠衣臨。采采公桑繡衮心。丙枕勤孜頻問夜。脫簪應不讓周箴。
宮闈和氣滿。覃葛報春生。坤化順陽德。舒暉匝域明。
甲申二月二十九日。上與世孫親臨瀛舘。命諸玉堂及承旨春坊曾經玉堂人。製進二律。賤臣亦承命製進。二首。
麗日韶光繞禁林。一堂前後黼衣臨。翠華雲擁蓬山色。寶墨春含御柳陰。學士登筵恩遇重。文孫侍座聖謨深。小臣愧乏模天筆。未效羣工執藝箴。〈望八再臨眷學士〉
春鳩集仙杖。瑞靄繞花甎。何日移淸蹕。今朝覩盛筵。宸遊符勝事。瀛選愧前賢。感激風雲會。堯封祝萬年。〈一心遵昔年〉
聖上八旬之歲四月十日。親行夏禴于太廟。禮訖出御題望八享禮豈予料。命陪祭諸臣應製。賤臣亦承命製進。
閟宮淸穆儼仙仗。衮服齊明奉祼享。七世功謨登管絃。八旬誠孝薦犧象。天綏景福延期頤。皇鑒精禋假肹蠁。萬壽岡陵獻嘏辭。堯年舜慕共欽仰。
中宮殿端午帖字四首
翟房佳節待朝暉。繭舘千絲繡衮衣。化洽采蘋播里巷。詩成友瑟頌宮闈。風和灌木嬌鶯囀。日暖河洲好鳥飛。聞說蘭湯供聖沐。維新厥德仰光輝。
仙娥闘細草。午日禁林明。宮篆千神護。天香九粽生。寶籌繭縷祝。壼化瑟絃淸。覃葛播新咏。爲絺御服成。
菖華芬郁繞千門。佳節蘭湯曉浴溫。不必桃符傳里俗。照魔金鑑聖心存。
齊雞報曉近。周珥出宮深。佳節呈休象。苕香藹上林。
春臺二十韻排律
天開壽域大無垠。中有高臺傍紫宸。氣色遙連華胥國。登臨摠是葛天民。不高不庳眞佳境。匪夏匪冬樂此辰。經始初年皇出震。捄登是日斗回寅。則天爲大基於德。無地成高築以仁。細語靑鸜新賀落。羣飛白鳥自迎春。條風始動千門裏。淑景遍生四海濱。繞榭乾坤通造化。滿衢烟月見精神。逈臨混沌初開界。高卧羲皇以上人。剩得韶華歸廣囿。共携民物入洪匀。扶筇野叟于于上。拊瑟雲官濟濟臻。遍地金膏流百草。中天玉燭掛雙輪。治馨散入千林紫。和氣渾成一世淳。匝域逍遙忘物我。登階吁咈樂君臣。自來自去同麋鹿。相近相親見鷇鶉。舒日垂輝羲仲宅。浮雲無跡泰初鄰。門通梧柳包遐邇。砌植菌蓂記朔旬。萬里烟花明似繪。千林缶鼓醉如醇。泰階靜看風雷順。比屋欣添雨露均。無象太平還有象。滿臺光景四時新。

[book_title]卷二
詩
大殿春帖字二首○乙酉
海屋榠爲筭。春詞詠日昇。呼嵩臣悃切。却讌聖綸承。衛抑心猶儆。堯巍頌莫能。賀儀隔元夕。鍾市月如燈。
白玉盤行細菜靑。韶光次第入宮庭。侍臣講罷無餘事。高閣聲稀晝漏聽。
謁道峯書院
心齋三日入黌門。彷彿先生杖屨尊。萬丈層巖瞻氣像。千年流水泝淵源。斯文已矣悲窮道。吾黨歸歟感聖言。手有遺經無展地。幅巾小子泣黃昏。
直中偶吟。示僚友。
久直西淸近尺霄。幾回彎月錦川橋。玉樓承候頻驚曉。香案論經或撤宵。只許片心輸聖主。猥將凡骨廁仙僚。聯翩禁省多佳友。稷下風流不寂寥。
夏夜。與金士授，金惠仲共吟。二首。
苦炎三夏耐猶過。蔗漿壺氷奈病何。聖主憂勤雲漢什。小臣忠悃水調歌。曙光星斗微明盡。秋氣梧桐積漸多。聞說農家悶歲儉。那看雨脚注如河。
病骨輕瘦立似竿。朋情詩癖未全殘。最憐聖世憂梁傅。敢擬蒼生起謝安。拋却琴書還自在。渾忘榮辱也非難。庭梧忽覺秋聲近。已恐瓊樓不勝寒。
瀛館月夜。與李學士碩載拈韻共賦。二首。
木覔秋高尖數峯。黃昏塊坐聽街鍾。不妨微月籠三島。猶恐輕寒逼九重。每日挾書驚寵渥。經旬淹直憐癯容。踈才聖世知無用。正好田廬着睡慵。
烽烟欲歇望南峯。月下時聞紫陌鍾。菊苑秋懷燈一炷。金門夜色樹千重。情忘寵辱儂非餙。病廢追尋世或容。退食靑稜愁閴寂。故人詩話起余慵。
夏夜和金士授韻
茶爐香不歇。萬事病仍踈。息迹功名外。玩心造化餘。性靈吾自有。襟抱爾誰如。欲報平生友。要歸實地居。
冬夜漫吟。示隣居諸友。三首。
大陸天寒萬木陰。余行蹙蹙負初心。正憐馬瘦奴仍病。爭奈山高水且深。靈草春回芳自秀。金丹歲暮杳誰尋。蒲團睡着惟眞界。笑入蓬廬一浩吟。
蒼生誰敎盡懽顔。吾輩不如卧故山。盡日狂歌論劒罷。長宵漫話聽鍾還。寄緣苦海須相忘。養病茶爐定是閑。巷外何妨車馬少。三時獨自掩柴關。
浮榮自笑誤平生。二十六年何所成。夢覺關廻還着睡。歸來曲奏尙遅行。局中天地風雲晩。案上唐虞日月明。不出城南能大隱。戶看峀色枕溪聲。
金生士授留京數月而返。無物可贐。病中搆得二律以贈。
雨氣終南日夕陰。病中叵耐不平心。花含遠樹看春早。月上高樓話夜深。世事已從滄海付。夢魂長向白雲尋。谷禽啼罷斜陽盡。別路無言只好吟。
病裏逢君強解顔。如何不住遽鄕山。爲留明月湖中照。但見孤雲洛上還。琴鶴逍遙吾孰與。樵漁契濶子應閑。素沙歸路多烟樹。他日相思各掩關。
淸心樓晩興二首
名區春日勝。又與故人看。樓逈三淸近。江深二月寒。孤烟生島嶼。微雨過欄干。朝市囂塵外。能偸幾日安。
放馬乘舟處。春光日日看。岸雲迎細雨。江柳耐微寒。風月誰能管。簿書客不干。東風陵外路。忽復望長安。
奉贐靈山使君朴師厚
白頭轗軻命何尤。少日經綸試小州。詩卷盡輸官馬去。仙芝時遣吏人求。六年夢遠秋風嶺。千里音踈明月樓。南麓文遊從此濶。長亭柳色可堪愁。
送別崔上舍
昨來應有意。今去更何心。伴槖餘黃卷。留床𤢜素琴。暮春成送別。落日罷登臨。憐爾南歸路。年年灞水深。
洞陰雜題
塵外名區慣耳聞。詩翁遺跡尙云云。寒洲鷺立滄桑劫。邃壑龍藏太古雲。江草細靑春脉脉。山花始發雨紛紛。此中轉眄皆佳景。可耐明朝客路分。
過金水亭
入境初聞金水名。我來春暮又新晴。洞天石坼排雲氣。錦柱屛廻引瀑聲。相國文章苔蘚古。蓬萊樓榭夕陽明。欲將詩管依圖畫。竟日孤吟勾未成。
馬上口號二首
興到何曾卜日遊。吟鞭忽已永山頭。長林雨捲神龍宅。芳草春迷白鷺洲。蹴踏馬疑平地轉。登臨身是半天浮。蓬萊咫尺候仙伴。桂樹攀援日暮愁。
春服風雩意。不謀忽與君。花愁山曳雨。柳態岸生雲。玉壁驚初覩。釜淵驗昔聞。笑歌猶未已。聯轡更論文。
靑鶴洞
崚嶒擅得一山眞。巨擘撑天逈莫隣。鶴去雲空問幾劫。水流花發度千春。登臨絶壁疑無地。出盡長磴始見人。不識桃源能勝此。就中高卧卽閑民。
錦柱山中
不知靈境遠。信馬到幽深。花氣千山重。春愁百鳥吟。步登臨邃壑。穿入坐芳林。及此優閑日。仙砂問化金。
是歲仲春。余以畿都赴驪江外宅。主倅李公最中約余遊江上。風雨竟夕。舟不得發。遂登淸心樓。坐話良久。李公出示詩軸。卽板上江字和韻也。一韻疊作幾至八九首。要余步其詩。卽席搆思。轉成十絶。覔紙揮灑以贈之。十首
崇朝一雨洗長江。春氣猶寒不闢窓。向晩欲探晴後景。沙頭白鷗凡幾雙。
官舟日日泛淸江。何似靑綾臥霧窓。百里分符非本意。黃驪自古景無雙。
十二欄干壓大江。浦雲汀月映紋窓。賈船薄暮乘潮入。數得檣烏歷歷雙。
淸樓名勝爲臨江。好是仙緣卧綺窓。五馬東來同乙酉。古今盛事詎無雙。〈昔有乙酉宰驪者。李公亦誇其同年。故下句及之。〉
蹔辭銀省臥驪江。民吏簿書日滿窓。官門路上春楊柳。勿剪召棠願無雙。
仙樓朝暮對長江。十里雲霞滿一窓。葉郡雙鳧留不去。白鷗飛到又成雙。
天與主人設此江。四時佳景供仙窓。淵翁牧老逍遙處。勝會于今偶是雙。
風急原頭雨滿江。移時不得下船窓。天公喜事還相|。敗興寥寥影對雙。
白雲樓下卽滄江。共聽漁歌倚北窓。明日官街分手後。賞春佳會與誰雙。
檻外靑山枕下江。郡樓無事日開窓。主翁管領黃驪界。極樂仙都也可雙。
乙酉八月一日。上自明陵回駕。路上親製四言二句。以謁牒抑切四韻押之。命承史玉堂春坊賡和。賤臣亦承命製進。
以文孫謁。史書之牒。聖慕靡抑。睿誠同切。
同年九月十一日。上與世孫幸慕華舘觀武藝。余以宮官陪從。上親製感皇恩詩四句。命世孫及大臣以下侍衛諸臣賡和。賤臣亦承命製進。
帝眷下邦。昔垂洪恩。幾回涒灘。獨巋迎恩。水折星拱。欲報者恩。詔我文孫。勖哉銘恩。
同年十月十一日。景賢堂行受爵禮。上親製四言一句。押深字。命世孫及大臣以下至春桂坊賡和。賤臣亦承命製進。
河淸頌作。嵩呼誠深。
鸚鵡吟。寄申秀士見志。
有鳥兮鸚鵡。紺趾丹觜兮綠衣繡裳。世人見我爭似鳳。獲我蟄我兮置之屛障。金籠爲室兮錦繡爲餙。日日供稻粱。煖可居兮飢可飽。奈何悲吟兮中夜不能眠。隴山秋深兮蜀山月明。我家在其邊。直欲奮身兮高飛。樊中剝啄兮毛羽盡摧。又欲疾聲兮訴寃。䧺鳩鳴逝兮鴆不爲媒。誰謂我多慧兮我能言。曾不若一飛鳥。山鷄翟雉競相勸。何不歸來早。苦竹霜寒失舊居。蒼梧日暮迷歸道。躑躅不言淚如雨。縱令我去兮我將云何。我不願寒鴉帶日繞禁林。我不願白鶴乘軒戀繁華。最是瓊樓玉宇最高處。美人夜夜獨宿吾。寧斷繡領刳錦膓兮競萬死。誓將相守不忍別。
自一言至十言。押陶詩採菊東籬下悠然見南山十字。寄鄭身之。履煥。
採。採。谷蘭。庭菊。遠別離。各西東。琴書夜靜。月隱踈籬。悄悄有所思。乃在龍山下。龍山下花木深。長相望路悠悠。病裏不禁江湖思。夢魂相隨夜依然。折瓊草寄贈明月樓。烟樹茫茫君不可見。君不可見何以慰我心。只有浮雲日日繞終南。早歸來君早歸來勿淹留。聞說熊羆在林乕豹在山。
寄沈輝遠煥之
與君何日別。落花春欲衰。春衰夏已届。綠葉發華滋。物態日以變。君行日以遅。遅遅苦長日。誰令不相思。相思亦已久。疇昔夢見之。怳惚以邂逅。相對如常時。常時必卜夜。今忽晝爲期。洞南垂柳家。白日捲簾帷。午鷄鳴近屋。游魚戱淸池。景物正如此。故人卽在玆。玉立當窓隅。卓犖奇男兒。頎然而七尺。鬑鬑鬚與髭。披襟露情實。促席話舊私。高談若流水。浩浩不見涯。座中三四人。皆曰子言奇。語窮情無盡。欲罷更躕踟。於焉成倐忽。枕席此身移。燈滅香死爐。塒鷄一喔咿。呼君君不駐。回顧却生疑。依然想其人。其人果爲誰。始知送君久。却在海之湄。寄言早歸來。人生苦別離。
送李仲羽亨逵赴燕三首
經幄論思職不輕。未應無事上氷程。腹中貯得詩三百。專對非君誰可行。
貂裘不掩北風寒。一渡遼河盡雪巒。却恨君家梅閤裏。花開誰使故人看。
濯髮南溟意已寬。白頭高頂一彈冠。如今踏去長城路。到底男兒盡大觀。
追和玉堂應製詩
化樞如環自古今。四時無定互陽陰。卽看春日花遍樹。更報冬寒雪滿林。萬物榮枯隨節序。一機流動見天心。九重靜玩濂溪說。玄理應從太極尋。
風雪訪孔明
玉帛丘園後。王孫有此行。一心恢舊業。三屈出深誠。睡爛卧龍榻。雪盈立馬程。經營天下計。已入壁圖明。
七月旣望。新舍共賦。
泠風滿壑動高秋。蟬語虫吟滿一樓。志業難爲塵世窄。生涯自足磵溪幽。閑情栗里霜搴菊。逸興山陰雪打舟。鮑謝風流俱寂寞。寒天獨立捴詩愁。
重陽後五夜。拈晉庵韻。三首。
窅然一屋寄林端。杖策彷徨意未寬。振壑颼飀松拂響。滿天虛白月生寒。詩懷欲與高秋動。朋話偏催永夜闌。歲暮那堪空谷守。黃花惟許病中看。
城塵憂惱掛眉端。未得浮生一日寬。黃葉搔頭驚歲晏。荒山極目感天寒。霜風暮鴈歸休急。秋雨晨鷄夢已闌。萬事難平愁亦奈。且將淸月好相看。
棋罷松壇興已闌。風光淡淡倚朱欄。佳人懶夢愁秦鏡。遊子新衣裂蜀紈。蟬宿薄林嫌露重。鴈嘶長渚近霜寒。菊花尙遠重陽節。一般淸秋漸漸看。
得山樓夜會二首
街鍾呼月出。詩友渡霜溪。砌菊傷秋盡。山禽罷夕啼。百年浮世寄。幾日古山栖。蓬丘攀桂夢。歲暮路還迷。
曲欄雙鶴睡。淸夜坐移時。得月元無價。看花故不期。陰風振萬壑。寒露滿千枝。寂歷幽人在。疎星欲動池。
挹白堂小集四首
叢叢秀色匝靑峰。捴爲高樓作媚容。啼鳥一聲下幽澗。閑人何意倚孤松。洞天隱籟淸秋聞。巖碓流雲薄暮舂。睡覺蒲團還着卧。朋來休復問踈慵。
玉洞常雲氣。巖栖可讀書。不嫌城市近。惟與世人疎。嶽色宜秋早。溪流足雨餘。烟霞專一壑。竟日倚蓬廬。
遠客相携坐翠微。悠然不語與忘機。但見空山薜蘿路。飛禽爭趁夕陽歸。
睡罷溪山晩。秋雲滿我階。獨立一長嘯。無人問此懷。
得山樓雜詠三首
荒蕪成一逕。秋日得山廬。不是無人到。終能與世疎。松風入簾幕。梧雨滿庭除。膝上琴長在。襟期漠漠虛。
同巷二三子。病來罕過從。偶因花下詠。會得月中逢。孤燭三更夜。寒霜十月冬。亹亹多少話。不覺到晨鍾。
黃葉終南宅。欣然竹杖拋。已知雲榻掃。不待石門敲。落月聞鴻叫。踈林見鳥巢。最憐籬下菊。淡泊數三梢。
至月十九日。特蒙賜需。爲家親設宴。
軒盖傾朝壽席開。庭闈春暖寵光廻。需雲喜動重宸渥。香醴斟餘萬歲盃。仙樂定知天上降。鳳書兼報日邊來。中筵歌和昇平曲。聖德揄揚愧不才。
大殿春帖字四首
法筵仙醴尙餘馨。日暖椒觴捧賀庭。隆福宮春浮瑞靄。觀豊閣夜占犂星。方祈海屋頤期享。更喜銅闈藥餌停。聖學軆乾無間斷。先將陽畫驗羲經。
至後潛陽護。深宮迓太和。玄功隨日永。景福與春多。推孝千家慶。頌恩八域歌。南欞靑不老。花發萬年柯。
藹藹條風殿角微。堯階靈莢帶新輝。方知聖化陶羣物。流動天機鳶自飛。
竹猗歌衛澳。松茂頌周園。和氣宮闈滿。春光是處存。
世孫宮延祥詩四首
問寢歸來卽講堂。寸陰方惜迓新陽。銅闈勿藥神應護。玉殿弛憂孝彌光。睿學日看蕉葉展。善端春與柳枝長。賀儀將卜三元吉。愉色先擎萬壽觴。
暖律三陽届。靑宮繞瑞霞。仁聲騰小海。睿德協重華。愛日祈山壽。軆春驗草芽。乃瘳邦有慶。歡動八方遐。
宮日曈曨柳黯然。訓書頒自九重天。和風偏在延英地。轉得花陰上講筵。
書筵春漸永。邦運日初昇。政趁天和復。新工萬理澄。
三陽回泰萬品新十韻排律
一理貞元臘後春。璣衡轉斡占三辰。陽從復後天心見。畫到臨時化跡神。節改玄冥星則鳥。日回黃道月維寅。流行至妙看生物。參贊神功仰聖人。北極山河元氣接。東皇雨露一時新。洪纖自得生生在。造化同流處處均。柳綠花明皆理妙。鳶飛魚躍各天眞。雲㙜授日頒堯曆。恩詔如春頌漢民。萬象方新渾太極。層陰已闢卽洪匀。重宸况復天和復。益驗春㙜聖化淳。
古木
寒空獨立竦無枝。却憶主人初種移。老質常嫌風力急。虛心只許化翁知。九泉盤錯猶元氣。百卉芳華且一時。積得東皇新雨露。他年花發未爲遅。
關王廟
義氣如公眞丈夫。那堪英魄寄東隅。猶憐舊日山河內。萬乘劉皇祭祀無。
六臣祠
殷家多士曁周親。餓死西山只二人。小國百年培養力。端宗還有六忠臣。
次金相國相福親壽席韻二首
萬壽崗陵獻玉巵。西淸餘渥相門推。光生寶墨恩言重。慶篤稀齡世德知。庭草報春情逾切。園葵向日孝應移。盛筵不但明公喜。家國同休賀有辭。
八耋高堂宴。斑爛相國衣。廩庖方侈賜。雲漢又垂輝。愛日宜曾養。祈天頌舜巍。昇平何以答。忠孝永無違。
次洪尙書壽席韻
鶴髮巋然上座臨。華筵絲竹供淸吟。歌成天保祈千億。榮動雲需說古今。堂耀壽星賓客賀。樽添聖渥子孫斟。箕疇五福公全有。永仰高門世德深。
銀㙜雜詠。與尹毅甫同賦。四首。
寥廓天容凈。歸雲散復纖。風愁撩亂葉。霜怕逼重簾。山瘦呈眞面。松寒竦翠髯。欲寫深秋意。詩毫不勝尖。
不禁秋寥慄。孤吟意欲纖。怕寒雖擁被。愛景常鉤簾。荏苒送芳歲。幾何成皓髯。控摶任造化。注目對山尖。
山木陰陰夕日西。踈簾覆地郭雲迷。九街塵色暝將歇。萬壑秋光晩更低。幾日支離靑瑣直。無時歸去故山栖。盈階落葉隨風亂。世事如斯捴不齊。
斜陽獨立禁城西。錦石秋花着眼迷。浩詠乾坤猶欠窄。遠臨樓閣苦嫌低。夢隨歸鴈湖洲渡。身與寒鴉苑樹栖。自笑東山高臥志。風流非欲謝翁齊。
畵屛。有古名將遺蹟。各題一絶。七首。
立馬陣頭威震雷。胡兒爭道自天來。當時若用兵車戰。百萬無辜死可哀。〈郭令公匹馬見虜。〉
昨斬顔良自許都。手中隻劒凌三吳。約杯座上徒勞爾。有眼何能識丈夫。〈關雲長單刀赴會。〉
金鼓鼕鼕罷五更。啣枚將士蹴登城。蔡門風雲軍威助。疑是晴空霹靂聲。〈李僕射雪夜入蔡。〉
金壇終日坐羊裘。河朔兵塵渾不留。晉代元戎凡幾數。獨公儒雅冠千秋。〈羊叔子輕裘緩帶。〉
百斛量沙唱磧風。孫公减竈實虛中。後人不識神機變。徒讀兵書指蠧虫。〈檀道濟量沙唱籌。〉
綸巾不動坐無心。神筭都藏膝上琴。誰識漳河千甲士。較輸空壁七絃音。〈諸葛亮西城彈琴。〉
長安粒米積成丘。抵掌高談蜀已收。不待輿圖相府進。三巴形勝眼前留。〈馬伏波聚米作山。〉
木蓮花
不傡柯葉看。頗似在池中。色動偏猜月。香來恰送風。梨花未全白。桃蘂徒能紅。羞向天門植。心期付獨翁。
寄拙亭韻
蝸廬身世誰同余。杜老當時亦拙居。秦隱欲追今已矣。靈源何在却茫如。桃花院落明新樹。春水池塘有放魚。是處獨堪擬仙境。林泉舊計未全虛。
墨社竹樓。與南典籍胄寬拈一峯韻。二首。
亂石苔封小徑幽。悠然坐我澗邊樓。松聲淅瀝爭和雨。嶽色崢嶸欲動秋。萬事不如成一醉。百年都是寄東流。南公巾服何蕭灑。明日携筇作遠遊。
浮生猶暇日。與子訪深溪。天入澄塘盪。樓爭遠峀齊。雨歸雲猶逗。蟬歇鳥仍啼。萬壑秋光近。詩懷詎不悽。
夜吟二首
深衖無車馬。幽人撫古松。病如叫月鶴。藏似蟄淵龍。漫興吟秋昊。狂歌罷曉鍾。臨風仍不寐。山色樹重重。
幽居將避世。非我愛孤松。爭奈當門虎。多慚卧洛龍。艱途攀九折。榮祿厭千鍾。不成招隱曲。雲山問幾重。
嘉平夜小集二首
漢時黃臘節。倐忽復廻今。春欲寒梅放。山猶積雪陰。攀援有叢桂。歌嘯寄深林。且可烹羊會。邀朋話素襟。
此日人同得。佳期卽在今。歲華淹將暮。天氣已窮陰。韻唱風侵戶。朋來月照林。三更剪燈話。亹亹見虛襟。
梅花詩二首
弄珠如玉立。仙女自巫峯。淸作扶疎影。芳隣綽約容。色猶爭素雪。節豈讓靑松。瓊蘂將誰贈。情人報有蹤。
梅發如相待。黃昏月上峯。依人初淡泊。照夜却從容。春意先桃李。芳隣有竹松。雪蹊聞客至。知是訪春蹤。
雪夜二首
凝寒齎小雪。迷漲九街橋。簷訝微沾雨。窓驚欲曙朝。琴中郢曲雅。驢背越山遙。淸景誰同賞。跫音寂歷宵。
剝啄松扉外。客言渡灞橋。倘非明月夕。還似白雲朝。風掣空簾冷。烟迷古木遙。莫愁寒栗烈。豪興動今宵。
夜拈頤庵韻三首
朝市簪纓日與親。營營世事不須嚬。浮榮自足金鑾直。大隱何妨紫陌塵。昇平鳳曆三千歲。富貴鶯花第一春。請看千門和氣滿。衢歌盡是戴功神。
性難隨俗世誰親。物態人情付一嚬。楊子床頭餘舊帙。君平簾外盡囂塵。金丹計拙悲催歲。白雪歌終喜見春。早晩欲辭城市去。林泉何處可頤神。
論交莫與俗流親。當面輸情背面嚬。支枕還成隨蝶夢。掩門欲避汚人塵。茫茫市色皆長夜。暗暗葭灰保一春。斯道年來無處寄。歸歟吾黨愴心神。
望夜月蝕。詩以救之。
陽盛太陰蝕。蟾蜍影漸薄。斷知三五宵。還是哉生魄。却乃天爲灾。豈緣聖歉德。盈�理固然。良久見其復。
步月得亭字韻
更漏侵多亂鼓鉦。凉風坐我澗東亭。松下散棋人掃石。林間得月鶴來庭。除非謝世仍成隱。便欲尋眞好說經。就裏逍遙忘物我。茅簷終日對山靑。
春夜丙戌
贏得韶光滿一城。四山羃羃畵圖明。穿花蝶舞深深度。上草驢蹄踏踏輕。自得須看生物意。今遊不學少年情。舞雩巾服逍遙興。肯戀塵寰學士名。
敬次來字韻。上文山。
峽東新卜近仙界。杖屨翩翩獨往來。痼疾烟霞山不負。浮雲富貴世何猜。寸心未忘憂明主。一樂從看育俊才。吾道百年無處寄。滄洲極目恨難裁。
送洪叔子沃啓瑞歸峽二首
送子懷千緖。臨歧語更無。未彈琴已咽。欲贈蕙先枯。海色鴻歸早。秋風鶴立孤。若成携手去。吾亦泛於湖。
屛營長路側。幾日更逢無。別語虫何促。離愁葉欲枯。登樓仍不復。賞菊可堪孤。莫做相思夢。兩情月滿湖。
偶會拈年字
東園花發樂年年。院小猶容敞酒筵。凌亂剡箋乘醉墨。誰敎慵我興翩然。
人日夜。拈東坡韻。
天寒故不掩重門。春到終南雪裏村。未信苔階生暗綠。却憐梅閣積芳痕。夜催漏箭星初轉。香歇茶爐火尙溫。坐閱蜀州人日作。杜陵詞翰欲招魂。
菊日新亭小集
東樓重九會。朋到不違期。山氣晴雲出。秋聲落葉知。高情園採菊。幽事石彈棋。浮世猶玆樂。吾曹際盛時。
微月
西峯忽訝玉鉤懸。簾箔如何倒在邊。細魄猶能穿暗界。殘蟾未敢薄中天。方知剝後𥠧陽復。誰識無中太極圓。夜久雲沉無覔處。停杯欲問意茫然。
爐
誰將鍛鑄此形開。丹藥曾經九煉來。乾極渾圓同一竗。炎凉運變閱千廻。朱門勢熱初含火。南郭心虗竟返灰。梅閣淸宵香炷處。能令詩士醉深盃。
鵲巢二首
三匝胡爲繞樹枝。去年室毁此堪移。搬柴弱力勞何劇。賀落新聲喜可知。絶地不憂珠彈子。傍雲留得月輪時。栖成直待春風晩。挾子飛飛晝日遅。
城陰老樹最多枝。太半今爲爾手移。及此綢繆凡孰侮。不由繩墨是良知。先占地氣東南際。自得雲衢上下時。回笑林間栖鳥急。獨乘暝色返遅遅。
族兄用休氏命柱宅。賦得上元無月。
未得黃昏月。筇行逕孰分。天宮應好夜。塵界只陰雲。岸樹濛濛見。村歌暗暗聞。孤燈留客話。猶幸一樽醺。
東岡拈韻
誅茅爲宅得山靑。異代堪儔謝眺亭。寂歷心將虛籟逈。啾喧機到一塘停。閑軀祗恐官相逼。眞境無如酒未醒。幽興盡輸驢背去。樹間暝色數寒星。
泉雨閣觀瀑
前溪一夜忽成川。報道銀流下九天。不有隣朋起漫興。那逢山客聞淸絃。雲霞濕氣爭侵席。樓閣泠風欲上仙。勝境莫嫌城市近。胷中已覺絶塵緣。
城西小集
蟬盡虫悲玉露澄。爭秋樓閣此堪憑。黃昏漠漠留人雨。寒髮寥寥聽葉燈。氣像定從微醉見。心期知在不言凝。籬花許我重陽作。狂健詩編興欲增。
朴靈山師厚宅。會岳丈。賦得東字。
迷離春色澗西東。小閣猶寬納好風。已得早花含木末。誰敎幽鳥出林中。浮生足別哀塵累。病肚催吟賴酒功。南嶽忽如瞻泰嶽。竟暉譚榻列羣翁。
寄呈洪康翎九瑞○四首
庭花自落吏人眠。官閣淸泠坐似仙。不是西民無好訟。陽春新化使君賢。
公門簿牒少於詩。花鳥春愁入爽眉。不識龔黃卧閤日。政成還有愛吟時。
十載淸班鵠立人。离筵况復日三親。秪緣北闕分憂急。蹔遣雙鳧滯海濱。
渺渺相思伴一壺。瘦梅淸月不堪孤。黃堂夜夜歸鄕夢。肯訪終南弊廬無。
偶拈斜字
踈簾垂地日西斜。誰到白雲深處家。莫惜春歸花落盡。石間還有菖蒲花。
深夜靜坐
中軆亭當動亦靜。緊要敬字捨何爲。深宵默坐無聞覩。欲驗吾心未發時。
次再從兄微字韻二首
乾坤有道著而微。去去來來不息機。萬古循環惟這事。不知何日定同歸。
吉凶萬事起於微。纔動須知善惡機。先儒已說操存法。却怕人心別處歸。
賦得小盆竹影
長與此君守。居然一此君。未曾聞慽慽。猶自作紛紛。斜月常依壁。篝燈忽滿盆。若將神畵寫。形影誰能分。
又次康翎使君送贈韻
西海能留傲吏身。遂令離別届新春。夢雖會面終知假。書亦須伻詎責頻。南社深樽偏减興。西天流月正馳神。君家一樹寒梅在。自落自開不見人。
太湖石二首
嵌呀老骨鬼潛憑。碧蘚蒼雲半面凝。不作怪奇徒是石。競呈尖削太嫌稜。鯨波截斷痕生濕。蟻穴窺觀屹欲登。花竹翳然成畵幛。草堂顔色賴渠增。
怪態癯容出邃林。山中歲月與俱深。遙分嶽色蒼蒼古。巧得苔花細細侵。春在四時長雨氣。海經千劫尙潮心。主翁護惜殊凡石。手種𥠧松已作陰。
登南嶽賞花。拈韻共賦。
漠漠風烟入眼來。就中粧出幾樓㙜。江山大地繁華足。花柳春城府庫開。奇觀幸因朋勸至。耽留肯爲馬嘶廻。我詩君畫俱非境。竟日閑愁只引杯。
送元君重擧之嶺南
情親爭奈俗魔戱。離別年年白髮生。酒後須君常漫詠。花時捨我欲何行。嶺雲千里難爲眼。山鳥一聲空復情。萊閣舊遊如昨日。旅窓想像夢頻驚。
族兄和仲氏應柱宅。拈唐詩韻共賦。
相携朋袂踏蒼微。多病在家常日稀。脫帽傾樽方不俗。擺花囚鳥定無機。駐人白日當林晩。會事閑雲近檻飛。無奈山中春去也。蹇驢欲返思依依。
用休氏宅。拈唐詩韻。
極目晴空野馬生。一禽一樹俱詩情。百年荏苒頭將白。今日淸和酒可行。春色山疑遍塗抹。夕陽花覺劇分明。吾人本分惟琴鶴。秪合慵狂老太平。
次朴靈山送春韻
經了夏秋更涉冬。明年始復見丰茸。羣芳竟奈輸空蕩。好鳥難功起病慵。楚越餞時同此恨。河山歸處問何封。悠悠萬事詩樽在。莫遣閑愁上瘦容。
醉後戱題。呈營將族兄。海柱○二首。
能詩能酒最風流。本色寒儒是我儔。六鞱兵書終日讀。短宵携友且登樓。
折腰權貴辯如流。洛下鞱靲捴是儔。誰知今夜金營將。薛紙陶樽醉上樓。
族兄希賢氏頤柱來訪。拈悔軒韻共賦。
天際終南不盡靑。四時圖畵自成屛。放狂詩酒盟隣友。癖愛烟霞惱嶽靈。老去簪纓徒是累。我生蟲鼠定何形。塵間一會猶難得。萬事從今付杳冥。
洪子沃宅。會徐士毅逈修，李京伯鎭恒同賦。
閑居終日醉昏昏。山客相逢怪睡痕。鶯哭好花無在樹。鶴來明月且臨門。虛襟不必憐交晩。亂酌何論讓齒尊。偶到吟筇仍勝會。槐陰爲我覆庭垣。
用前韻。奉示洪士範。
夕鳥歸來林日昏。雲霞濕氣見眉痕。無官跡不干人世。有酒筇猶過子門。琴意徐將流水動。詩襟遙敵晩山尊。悠悠天地憐同病。花竹幽居隔一垣。
雨中舟下露梁津三首
輕舟催發捨蹇蹄。雨氣連江草樹齊。渚禽亦解春光晩。含得飛花故故啼。
桃花三月雨。長渚下踈踈。壺罄嗔慵買。潮來問可漁。帆前孤島出。鏡裏一天虛。浮世元難暇。玆遊亦病餘。
雨落平沙大渚空。春衣拍拍不禁風。雲烟淼漠看無外。天水虛明坐在中。酒爲興添詩有力。船因灘駃櫓何功。鷗盟欲待官休後。只恐歸時已化翁。
燈夕。次朴靈山韻。
搖月衝雲束萬竿。昏衢氣色一時攤。鋪張星局千楡錯。挽住春光百蘂闌。調燭化神知捷影。救焚功博問廻瀾。上元佳節歸胡俗。志士悲歌欲鼻酸。
與隣里諸益。拈韻共賦。
春歸無事秪尋閑。小酒方能解病顔。頗怪忙禽頻出谷。却憎頑霧不開山。心虛軒冕猶非俗。世險康莊亦怕艱。淸福定應天所惜。不然儂豈老塵間。
見一亭。次板上韻。
林下誰知有此亭。馬頭初看只深屛。鳥聲細入泉聲亂。草色爭添嶽色靑。每日卷舒雲在檻。何年栽植檜留庭。繁華故宅無人到。往事還從野老聽。
效古艶
東風三月柳金枝。拂地垂成連理綠。絲絲結得郞心曲。折取何須贈別離。
次李都正壽席韻二首
大酌芳醪氣味溫。八旬休慶賀盈門。壽祺全有元稀有。位德兼尊孰不尊。化域同輝南極宿。舞筵扶醉白家孫。韶顔蒼髮春無减。永仰巋然魯殿存。
簷旭晴和笑語溫。稀齡百祿慶高門。極星耀席知天貺。鶴髮臨堂仰德尊。榮亦與焉忝賀客。酒誰斟者有佳孫。同休家國長如此。漢水終南萬歲存。
朴奉朝賀聖源輓二首
陶翁型範一心遵。半世行藏跡亦均。敦孝錄成仍絶筆。講書官罷卽休身。忠言偶失高明照。恩擢終知際遇因。石假山頭尋古宅。松風澗水悵前塵。
明時志業學冞勤。性道師門早已聞。繞壁枕邊添白髮。飯蔬巷外過浮雲。堪悲鐵嶺思君淚。忍讀農巖祭子文。享德七旬猶未足。人亡邦瘁昔言云。
趙參奉晦叔輓二首
胥溺滔滔十丈塵。大家孫子獨淸眞。雲程咫尺將摶翼。仙袂空中忽蛻身。却怪化公生夭爾。誰徵天道福殃人。梅筒四韻今猶誦。忍復城南去賞春。
竟日鳥啼芳草烟。憶君那不思悽然。禀姿氷玉終慳壽。厭世芬華定化仙。蒿里悲歌非白雪。衡門流水斷淸絃。虛堂哭罷簾還掩。安叔情杯淚共漣。
送金上舍
古松流水七絃淸。忽復泠泠作怨聲。別話盡敎鶯舌囀。送情長入馬蹄行。一樽樓外雲生樹。芳草湖邊雨過城。後約不須書字報。榴花未落許相迎。
拈簡易韻
衡門掩以樹重重。只慣蒲團睡着濃。不約自來惟素月。與心相契卽靑峰。烟堤霽色連天綠。雲碓斜陽入水舂。解事隣婆善釀酒。敎儂日洗礧空胸。
洪士範，任康翎被遆而歸。與洪𥠧明來訪。醉拈簡易韻共賦。二首。
養病閑衙計亦違。從今與我掩山扉。休官定覺虛襟靜。對友方知細酌非。雨過欄干晴日永。鷄鳴村屋午烟稀。難逢易別人生是。此會如何不攬衣。
隣垣松竹心無違。暇日携朋訪我扉。官有暫榮終致辱。事緣今是始知非。別時不料歸來速。逢後寧愁得見稀。一斗纔傾山日晩。紅榴花落自盈衣。
貞洞新宅。拈唐人韻。
誰知幽趣在城隅。丘壑初心始覺迂。簾外終南還自有。坐間街市忽如無。濃陰凉待招邀友。弊屋寬宜偃仰吾。候月看雲俱是境。一樽酩酊不須扶。
申同甫應顯宅。會李平仲鎭衡，洪士範共賦。二首。
樓掩榴花晝景濃。紅塵不障望晴峯。聽鍾已厭承明直。放鶴初廻處士蹤。貧社有酤媒笑謔。淸朝無禁問過從。吟筇且趁良宵月。山逕休敎碧蘚封。〈平仲及士範氏時自任所被遞歸來。故第四句及之。〉
遅日長輸午睡濃。睡餘還復對遙峯。一般天地不平志。共是江湖未退蹤。榮辱卽看雲一過。死生惟有酒相從。常時陋巷無車馬。歸去蓬門手自封。
洪士範宅。會平仲，同甫共賦。
蝸廬雖小可安身。自幸吾曹際盛辰。誰禁蒲團千日睡。長留樽酒四時春。朝廷不用狂迂士。城市猶容散漫人。漸覺君恩如海大。捐生未足答楓宸。
驟雨滌熱。拈東坡韻。
壺氷無奈惱炎天。聽得簷溜忽破眠。一霈俄銷爐上火。洪功誰送枕邊泉。衣冠濯熱方收拾。几席生凉足偃便。定向玉樓高處灑。九重簾捲納泠然。
申同甫，洪士範來訪。拈圃巖韻。二首。
松覆苔封小逕斜。高朋忽到白雲家。人生易老悲流水。世事難平奈散花。同巷源源須短策。深樽厭厭近昏鴉。江山故宅俱何在。陶謝文章足怨嗟。
松蘿成一逕。隱約有吾廬。懶詠毫尖退。常賖酒券餘。山光當檻滿。雲影入池虛。高蹈元非計。奈心與世踈。
大殿端午帖字四首
節届天中瑞日暄。蒲人艾虎護千門。御爐丹火飄香細。海屋靈籌降祉繁。風拂五絃治已協。陰生一畫戒宜存。震心似鑑羣魔照。不用桃符信俗言。
佳節千官賀。瑛盤耀月光。遐壽縈縷祝。新德浴蘭香。化與薰風動。運隨赫日長。天和欣遄復。鸚語報休祥。
五月榴花映瑞霞。天回玉輦玩朱華。仙厨更進金光劑。添得千年慶祿遐。
夏日方當午。淸陰禁樹濃。願言均此樂。蔀屋頌時雍。
丙戌五月八日。上御集慶堂。親講小學。盖五朔靜攝後初行。而是月亦上之就傅之回甲也。講畢上親製四言二句。令入侍諸臣賡韻。賤臣亦承命製進。
此月此講。已有聖料。今當翌瘳。倍切忭懷。
八月十日。上自高陽。將幸昭寧園。駕前命上筆硯。手書四言二句。命隨駕諸承旨賡韻。賤臣亦承命製進。
陵園親享。愀然如見。步履頓勝。亶由孝誠。
八月二十七日。上遵先朝故事。行進宴。越二日。行隨駕軍兵試射于慕華舘。手書御題望八禮行試順成七言律詩。押成字。命承史玉堂試官騎堂應製。賤臣亦承命製進。
今年盛禮昔攸行。睿志追先事竟成。玉殿稱觴遵古典。秋郊試武慰羣情。肆筵孝展瞻陵慕。聞籥懽餘祝聖誠。億萬無疆宗社慶。千官蹈舞雜軍聲。
九月二十八日。上親臨試士於春塘㙜。懸題後親製一句詩曰此科今日豈予料。憶昔興懷愴益切。命承史試官賡韻。賤臣亦承命製進。
春㙜試士慶稀有。陟降洋洋聖慕切。
十月五日。卽宗廟冬享也。是日香祗迎後。上齋宿于典設司。達宵不寢。坐待行祭之時。翌日入內後。手書一句詩曰今日予心何以抑。丹楓一葉枕邊開。命承史春坊以七律應製。賤臣亦承命製進。
羹慕憧憧玉漏廻。凝旒坐待四更來。爐香彷彿丹門側。楓葉胡爲禁省隈。明燭照紅晨不滅。寒窓對影夜頻開。豈徒此樹宸心寓。霜露偏傷歲色催。
千金亭。賦得鳴蟬。
蛻殼垂緌起草中。流音曳出徹心空。盡情若爲催斜日。得氣先能引爽風。翳葉繁吟深幾許。晴霄上切碧無窮。郭西門外多楊柳。聽此幽人隱几同。
復詠鳴蟬。拈杜機韻。二首。
嘒戛臨風響。婆娑向暝飛。自非嫌露脚。何不趁蟾輝。逈視秋塵薄。偏催霜葉稀。栖栖湖海客。頭白政思歸。
羞與蟲吟倂。乘風羽蛻飛。始雖栖夏木。已足納秋輝。翼薄知超易。心虛怕識稀。他山千萬樹。無處不宜歸。
寒夜拈晉庵韻二首
歲暮夜懷誰與言。琴書寂寂一燈昏。山深積雪仍埋逕。洞僻吟筇尙扣門。浮世業緣身遂老。自家經濟計何存。遐心久已盟雲鶴。只是差遅返故園。
悠悠塵事欲無言。一出山蹊市色昏。車轍不尋忘世者。琴梅自在謝官門。小廬栖壑吾生拙。細酌論文至理存。皓雪寒雲動幽興。爲君今夜滿東園。
詠雪
踈踈密密最宜看。不覺須臾已壓山。巧作輕明猜月影。暗將纖白較梅顔。北宸喜氣占豊瑞。南郭窮陰釀臘寒。人間穢惡渾埋盡。敎我心胸忽得寬。
騎省直中。邀伴直郞白師殷共賦。
日長度似度年難。禁直調軀殊不安。只怕漏聲催五夜。那能鼾睡到三竿。鳥歸遠郭黃雲暮。蟬歇高梧白雨寒。員外詩談慰寥寂。忘形不必問欹冠。
權內翰聖章禛宅。拈石洲韻。
詩讓前人酒豈降。風流相勸一樽扛。憑欄秋意林蟬乍。解榻朋情谷鳥雙。不是淸高誇脫俗。願將歌詠替經邦。請君莫歎功名薄。上䟽匡衡只苦腔。
送幽谷丞赴郵二首
人生會合苦常稀。塵事悠悠強半非。蟬語悽悽兼喞蟀。秋容脉脉况斜暉。饑膓定得魁篇富。癯骨難爲薄祿肥。莫使奔蹄忙上路。須臾許我更牽衣。
情親似我與君稀。世友管鮑料盡非。此袂一分應惱夢。小樽相勸莫留暉。微官只爲充烏哺。雅士寧宜責馬肥。主紇白雲何所産。使歸要贈薜蘿衣。
騎省直中。與李學士彜仲秉鼎拈簡易韻。
微凉未足破驕炎。豹直承明定覺厭。過雨鳴蟬還在樹。向冥歸鳥自投簷。鬂毛捴爲塵緣得。身病寧辭酒癖兼。好月良朋如有約。一天秋思賴詩添。
潦雨支離。不見月久矣。仲秋小望。雨始晴月乃生。喜不可禁。訪得山宅。醉拈唐人韻共賦。
忽驚池閣動澄光。阻久逢渠欲喜狂。素桂豈眞從積潦。寒蟾恰是濯淸霜。却如創覩開簾急。諒不長留酌酒忙。夜色秋心俱寂歷。高梧無籟自生凉。
次得山主人寄贈韻
簾檻東頭月皎然。淸酤不盡夜如年。到今悔却歸筇早。未共詩仙一榻眠。
金上舍士安安基留洛數月而返。臨別拈東坡韻。
聽盡寒蟬響。蕭蕭客出門。南城匹馬路。陽智老農村。唱罷留歌韻。餞餘見酒痕。孤燈梧雨夜。相憶正銷魂。

[book_title]卷三
詩
丁亥二月二十六日。上行親耕于東郊。賤臣以騎堂扈從。禮訖上親製四言二句。命承史玉堂騎堂郞應製。賤臣亦承命製進。丁亥
親桑已卜。躬推今行。重本之意。法先其誠。
五月二十六日。上御德游堂。親受刈麥。製下四言一句。命入庭諸臣應製。賤臣亦承命賡進。
禮云禮云。吉日斯成。
月溪舟中二首
催喝官舡泝急灘。篙工跪道曳船難。笑思昨日豆溪曲。石路巉巗困馬鞍。
淡靄平湖着眼迷。兩堤芳草濕萋萋。和仲乘流先我過。江山秋思共誰題。
過豆尾險
下坂詰屈上崚𡾓。咿軋官橋過幾層。衆力攀行哀喘息。羸蹄惜踏畏顚崩。樹間引領秦川小。山角磨肩蜀石稜。此地元來無坦路。使星威令亦何能。
戱次柳君和仲煥德韻二首
仙人迎我約淸秋。雲氣蓬萊日夕浮。知君却是瑤池使。爲繫蓮舟候彼洲。
仙鄕勝賞屬新秋。荷葉風微泛泛浮。倘不喚醒塵界夢。今君那得到瀛洲。
又賦五律
超然三島立。漁唱出中間。泛蕩萍難定。緣回樹欲攀。廹崖逢彩閣。移帆得靑山。日暮候仙侶。彷徨遂不還。
眞空國師碑
埋沒雲根塵細飛。頹巖崩砌訝還非。僧碑舊想寺前立。御筆今看天下稀。古木蒼階鳥留跡。百年羊石淚墮衣。碎零數字令人讀。感歎題詩竟夕歸。
送人之洛
秋滿蓬萊雨滿池。離筵歌瑟奈何悲。他夜若成京國夢。逢君且復訴相思。
送尹令重淵之洛
衰柳不堪折。寒蟬鳴在枝。塵寰知己少。賓幕得君奇。關月初圓合。江雲奈別離。斜陽秋草路。何不去遅遅。
蓬萊閣靜坐
天廓樓臺㢠。逍遙在此間。參差千樹暗。寂歷一塘閒。隱籟秋生壑。浮雲日滿山。摠輸詩曲裏。高唱動江關。
蓬萊閣偶詠
舟似盈罇泛泛盃。菱歌醉踏夕陽廻。不用金丹辛苦鑄。吾身已覺在蓬萊。
酬閔生
題詩荷葉上。樓閣在中間。海嶽仙緣重。官庭吏事閒。荒凉蟬掛樹。惆悵客歸山。待他楓報至。吾亦向東關。
龜石亭
小屋蕭踈接翠岑。一灣流水響空林。奔因噴薄衝雲氣。𣿬作澄平露鑑心。野色斜陽蒼莾濶。蟬聲遠樹窅冥深。早知勝槩今如此。車馬何須卜日尋。
別舍弟
咽唱纖纖舞可憐。關東兒女粉粧鮮。興闌華燭無廵酌。讌罷殘星欲曙天。趾叔明朝將遠別。和仲今夜莫須眠。抽毫欲記東遊樂。京闕迢迢意黯然。
安昌道中作
曠野平蕪連碧湖。夕陽斜眺數村孤。却悔盛誇龜石勝。到今詩寫語還無。
出山八月九日秋廵之行
山光隱隱水聲微。未學衝風鶴羽飛。回首林端怊悵立。夕陽僧與白雲歸。
過三馬嶺八月十日
穿入生幽境。纖塵不到思。石灘增雨後。崖葉及霜時。此勝何無號。吾行始有詩。郵僮亦知意。驅馬故遅遅。
用前韻。送丹丘丞。分路入雪岳。八月十一日
路挈丹丘袂。從玆杳杳思。洪川相送處。寒瀑獨歸時。縱醉山中酒。誰論馬上詩。關嶺數千里。秪怕夢魂遅。
詠楓葉八月十一日
含風帶晩醉秋旻。恰好紅粧似美人。縱使龍眠移艶質。未應如是狀天眞。
登昭陽亭八月十二日
壽春名勝有高樓。誰昔經營供客遊。十里周遭山界野。一灣澄碧水控州。間關幾日方成病。浩蕩如今始解愁。惆悵不能下欄去。郵僮官馬亦回頭。
通溝途中八月十六日
簿牒堆床囚在獄。按罷前行輒夜深。點火村民休怨苦。車中刺史倍勞心。
夜渡多慶津八月十六日
夜寒江氣逼秋霄。喚月登舟意欲豪。驛路前頭無此景。休敎舟子急回橈。
將登斷髮嶺八月十七日
一峯難剗却。將登意轉怱。耳聞虗實除。眼界澹慘中。却憎輿徒倦。偏愁石角隆。快觀方咫尺。猶不耐憧憧。
遂登斷髮嶺八月十七日
初看却立笑啞然。皓白亭亭㢠接天。萬朶散花存劫後。千尋積雪見冬前。華嵩較爾猶嫌俗。秦漢於斯盍訪仙。未上毗盧肩已聳。此間狂興問誰牽。
山暎樓月夜八月十七日
瀑聲掀萬壑。車馬不能喧。橋廢尙留石。洞深還有門。峯奇雲際出。林愛月中昬。欲向傍人道。㗳然已忘言。
朝發表訓。冐雨將向須彌㙜。八月十八日
諸公沮我向山程。雨意慘慘不可行。不識一番山雨後。螺鬟凈洗瀑新聲。
表訓寺八月十八日
黝石暝林處處疑。輿僧笑指出雲奇。長安再宿猶餘戀。表訓初來却悔遅。東北鋪張千玉圃。中間渟滀八龍池。淸虗尊者今何在。巖上浮屠與古碑。
孝養嶺。望滄溟。八月二十日
積霧東南遠遠侵。萬重滄浩一身臨。秪從望際論長短。誰把斟量問淺深。天外茫茫渾碧色。景邊曖曖半斜陰。井觀到此方知小。不有今遊詎快心。
隱仙臺八月二十一日
一𥺀顧余藐。登玆海嶽門。空茫無世界。磅礴壯乾坤。長嘯千林暝。寂聽萬籟喧。魁稱天逸好。堪笑古今言。
妙吉像八月二十一日
佛身於是大。嵬坐欲捫參。誰剗千丈壁。仍作萬年龕。晨汲村娥禱。宵燈谷鬼參。謾傳靈怪事。時有客來探。
千佛洞八月二十三日
魁容傑態可驚人。遠看巉巗近更新。拔地精靈雲萬劫。磨空肌髓佛千身。玉人雕琢難爲狀。畫者葫蘆詎得眞。自笑未曾尋此境。百年擾擾沒紅塵。
九龍瀑八月二十四日
嶄然層壁削留痕。長得飛泉閙洞門。怒噴碧空龍氣壯。素垂淸晝雪光翻。固知就下由渠性。却怪從頭出此源。十日金剛遊始快。高歌直欲放乾坤。
海上遇風八月二十五日
回馬蒼黃望北阿。飛沙滿眼奈愁何。秋高海國常多颶。日暮蛟龍敢作波。始喜晴明圖暢快。却妨寒慄暫經過。仙舟繫在金蘭下。信宿淸遊恐戱魔。
三日浦八月二十七日
泛得蘭舟㶑灧堤。堤邊飛下白鷗齊。風恬水影圓天滿。日晩櫂歌遠峀低。仙賞曾傳此浦上。丹書果在小亭西。終暉跌宕猶如夢。暝樹寒雲悵欲迷。
海上吟得四絶八月二十七日
白鷗飛飛海路長。飛窮流憇又翺翔。嗟人只怕風濤險。未肯輕身入漭蒼。
東海古今潮不生。波來未見壯訇訇。忽憶前年西海見。有潮那得此澄淸。
此岸直爲海盡頭。寒沙注目意悠悠。猶嫌一望天遮隔。未覩扶桑使我愁。
苟知浩浩大無窮。萬國都輸島嶼中。三韓又是彈丸小。藐爾人生笑蠛蠓。
觀音窟八月二十九日
落日凭危檻。茫茫水暎空。於何徵造化。亟欲問窮終。佛坐穹窿窟。龍歸淼蕩宮。鸞驂候不至。安得御泠風。
洛山寺觀日出八月二十九日
驚起山窓曙色籠。扶桑極目恠玲瓏。微微海氣酡顔暈。漸漸雲光握火紅。水上鯨鯢敢唐突。天中氛翳肅淸空。儼然捧出黃金駕。萬國昭明始仰東。
湖海亭次淵翁韻九月二日
湖外淵源接大溟。魚龍氣積共冥冥。方瀛日月生孤嶼。吳楚乾坤泛一亭。別地開區山繞檻。高人卜宅檜留庭。漁歌跌宕乘流去。誰喚淸狂作使星。
竹西樓下夜泛。觀落火聯句。九月七日
暝沙舟泊水蒼然。〈範。〉簫皷遅遅片月懸。官炬千枝分點岸。和仙樓百尺逈連天。〈範。〉中流怳惚魚龍變。〈謙。〉半壁驚疑鸞鶴翩。壯覩不虗天下聞。範夜深歌席落星前。〈謙。〉
白茯嶺。回望滄海。悵然有吟。九月八日
步步上山望。茫茫別海愁。暝雲增悵黯。落日倚淹留。今後無魁作。向來儘劇遊。行看猶一笑。楓壑且深幽。
九日途中示和中九月九日
去年今日終南下。我揷黃花君賦詩。今日與君爲異客。回頭怊悵去年詩。
臨溪夜行九月十一日
當夜穿重峽。高梢斗始橫。人將明月去。馬入白雲行。水落深知壑。林開暝識程。戒卒且徐馳。境幽興自生。
淸虗樓舟中三首○九月十二日
沿洄水一曲。高閣卽其邊。鏡裏元無物。壺中別有天。岸移村似畫。帆晏日如年。更待良宵月。長儔白𪆽眠。
長歌與浩詠。泛在夕陽邊。雲捲深窺壑。秋高㢠見天。美肴催小妓。緩棹勑長年。安得專斯境。邀仙一榻眠。
山癯秋已晩。潭靜境無邊。樹沒東西岸。雲空上下天。浮生難一日。奇矚始今年。高閣淸凉夜。還堪伴鶴眠。
落花巖九月十二日
巖上花開啼子䂓。子䂓啼盡花爭落。急灘日夜注淸泠。嗚咽波聲猶似昨。
微雪訪八潭
攀蘿踞石頫深淵。飛沫成霞暗洞天。對此已能忘世我。就中應復有神仙。丹楓着雪紅愈軟。玉峀啣雲皓更鮮。老佛彌陀休瞞却。弄獅跨鶴亦眞緣。〈山中有獅峯鶴㙜。是日欲訪須彌塔未果。老佛云云。卽指此也。〉
蓬萊閣。與丹丘丞共賦。三首。
仙厨茶罷意悠悠。危閣泠風卧素秋。吏筆自能題漫牒。女歌時復弄輕舟。崇朝雨氣雲生岳。竟夕蟬聲樹掩樓。不耐終南勞遠想。興原江水日西流。
高樓落照動淸池。催發蓮舟夕鳥時。莫道歸來三島暗。半輪秋月上東枝。
蟬語鳥啼官樹晴。颼飀盈耳盡秋聲。詩成不肯自濡筆。先命敎坊上管笙。
臘後寒夜。邀丹丘丞留話。
終年簿牒苦。塵丌廢看書。京國不戀憂。關鄕猶自居。常憎雉岳瘴。已厭杆城魚。賴有丹丘子。淸談起病踈。
雪夜拈三淵韻
膓斷京華信使稀。悲吟何日不思歸。天寒凍雪埋山積。歲盡殘梅繞閤飛。簿牒關心那得拋。琴書多病摠相違。逢塲共是江湖客。取醉今宵更攬衣。
春日會仙槎尉，丹丘丞。共得西字。二首○戊子
按罷簿書樓日西。惠然官盖與郵蹄。前山霧氣連村夕。深樹花慵入鳥啼。今日一樽倚蓬閣。明朝片帆下蟾溪。歸心肯惜東關別。猶有悽悽爲爾題。
迢迢歸思日望西。起問輕舠勝快蹄。岸草無心仍細翠。林鸎相送復幽啼。江關物色輸征槖。京國梅花訪小溪。詩曲不宜官妓唱。漓漓醉墨傍燈題。
和中將歸洛。寒夜留話。
風打官槐葉盡飛。寒烟夕望掩千扉。山關雪檻驚時晏。京闕氷程怕信稀。幾日呻吟徒擁被。明朝離別更牽衣。高情本不輸彭澤。爲客如何賦未歸。
蓬萊閣酒後。留丹丘丞叙話。
藩務雖閑未養軀。歸心一颿繫蟾湖。樓㙜峽裏非吾土。花竹終南返素儒。漠漠春愁生細草。悠悠世事撫枯梧。驛亭西出無知己。盍與詩篇送我俱。
上元宵蓬萊小集。拈韻同賦。二首。
憑欄何所眺。山郭宿雲凝。酒爲生前樂。詩猶病裏能。高人瘦似鶴。刺史淡如僧。相對渾相忘。論心有一燈。
天惜圓蟾吐。山愁積霧凝。舊遊心忽壯。遙踏脚無能。農兆將詢野。花期已約僧。良宵聊自遣。朋酒促明燈。
柳生以余不久歸洛。徒步來訪。拈韻同賦。
春陰不已晝常昏。雨過和風忽滿軒。暖意嚶嚶鳥出谷。仁心脉脉草離根。相逢只可傾罇釀。將別胡爲見淚痕。坐久廻欄幽思足。鳳川流水且休喧。
別族兄之湖中
但知惜別際。不念懽逢初。積葉孤燈暗。繁霜落鴈踈。湖鄕未同返。關峽那堪居。終晝與長夜。語窮意有餘。
蓬萊閣。雨餘靜坐。賦得堂字。
一番春雨滿池塘。草色離離上畫堂。鷰子不來花不發。女歌何緩舟何忙。高簾乍捲天風暖。危檻徙凭晝景長。民吏簿書聊暫拋。逢君且合引淸觴。
雪夜拈淵翁韻二首
吏退官樓靜。槐陰覆曠庭。峽中偏積雪。簾角忽踈星。詩就梅迎閤。樽開月到欞。篝燈岑寂夜。不妨細論經。
藩閒惟暇夜。鍾罷訟休庭。月閤英英蘂。風梢落落星。誰能索尖筆。儂且倚虗欞。終南有小屋。歸去理殘經。
雪夜述懷
悄然覊思倚孤屛。京國梅花有小亭。鏡髮欲從愁裏白。雪山猶作夢中靑。詩無起興今將廢。酒可寬懷便不醒。只爲聖朝東節寄。堆牀簿牒送玆齡。
月夜步蓬萊閣二首
多少覊愁夜不眠。偶乘明月立寒天。只緣重負仙人約。長得蓬舟繫閣前。
林鳥驚呼警客眠。出簾寒月已中天。誰敎鳩杖扶吾去。轉到蓬萊小島前。
月夜拈淵翁韻。示柳生。
論交無老少。相見輒開顔。繡肚應千首。茅廬只數間。襟情虗月檻。談辯搭雲山。梅蘂待君綻。留爲雪裏看。
效古艶體。戱贈和中。二首。
官娥解唱別離調。嶺樹江雲捴有情。游子斷膓歸未得。玉樓紅燭夜三更。
回欄睡起乍凝晴。亂鬂低眉暗不平。未信丈夫歡寵極。故將幽惱試春情。
北郊歸路
積雨初晴旭日溫。飛驂駄我出官門。前疇水漲渾疑澤。遠野烟生始辨村。偪側誰言無勝槩。俯昂猶自快心魂。興來不禁吟眉蹙。碧樹黃雲且近昏。
蓬閣留丹丘丞。賦得孤字。
雉嶽白雲出。蓬樓明月孤。無人知妙趣。是處卽仙區。廵檻歌喉競。登舟酒卣俱。悠悠塵事外。對子已忘吾。
用前韻伯謙
相知如有得。相別詎堪孤。暇日來蓬閣。前秋及海區。縱難歸轡竝。猶幸餞詩俱。花發終南宅。敎誰起病吾。
疊用前韻三首
此日足堪惜。此遊良不孤。醉中知傑士。靜裏驗名區。風月輸樓盡。詩篇載馹俱。定應仙分重。兩歲逗留吾。
非君趁淸晝。爭奈此樓孤。靄靄雲千嶂。盈盈水一區。承宣新伯在。詩酒我丞俱。聞道蟾江上。篙工久待吾。
小屋城南麓。無官一枕孤。何曾耽玉節。偶是管仙區。江漢歸來早。琴書跌宕俱。浮塵長擾擾。萬事喟然吾。
蓬萊舘。觀釰舞。
少女戎裝劒作門。廻飈暗起晝爲昏。森森色動身俱轉。坎坎聲催袖屢翻。不是猜心胡按刃。無端虹氣合驚魂。敎渠欲學公孫舞。古蹟屛風草法存。
蓬萊舘小集
政堂吏退後。樽酒客來時。舒日啣山晩。微風度檻遅。節旄身外幻。蟲鼠醉中疑。跌宕惟心事。不妨世不知。
重登秋月㙜
一抹靑山落照遅。花宜紅嫰柳宜垂。風流酒席爭先醉。戱命嬌娥進柘枝。
用前韻。留別仙槎尉，丹丘丞。
東風柳色爲誰遅。秋月重登嫰始垂。驛路安昌酒後別。知君折取幾多枝。
蓬萊閣。與洪稚明呼韻同賦。
丹靑檻下一塘明。照得瓊花錦草生。島影轉移將近夕。女喉嬌娜不勝聲。詩慚漢魏何妨詠。地道蓬萊且愛名。酒盡金貂須解買。百盃方足洗襟淸。
立石㙜
合沓叢林裏。頎然一石長。撑雲無敵耦。入洞已矯望。霹靂其能破。滄桑了亦忘。鐃笳助勢壯。注目送斜陽。
次洪稚明
聞韶深夜一遊奇。梅落春生別後思。長峽暮雲尺書絶。他鄕匹馬片心知。寒暄不道惟傾酌。風月無禁且有詩。吾亦隨君下蓬閣。終南茅屋更留期。
春日與朴君翼，鄭公著倂轡入東峽。逐景拈韻。以記三行。三首。
峽路尋春入翠微。花風吹面谷禽飛。驛馬不閒山裏步。訪仙初計已全非。
纔經側壁復林巒。終日勞勞過一山。秣馬遊觀還是事。不如長嘯閉柴關。
平林漠漠帶朝霞。〈範。〉數點人煙洞口家。〈翼。〉行馬蹄輕塵不起。〈著。〉吟鞭與到路忘賖。〈翼。〉長堤日炙無邊草。陰谷春藏未發花。〈範。〉南客西豪同此賞。〈翼。〉浮生一樂也堪誇。〈範。〉
偶吟
遙岑向晩忽生嵐。閒鳥何心東復南。川小猶容雲影照。野長寬得夕陽含。依微縣郭高樓出。偪側罇筵古木參。明日西行無與伴。丹丘春色拂盈衫。
疊用前韻間字
蕭蕭馹騎出雲間。春景供奇夾兩山。山路踏來還不盡。吾行今日度幾關。
春日與丹丘丞拈韻
壺罄且沽君莫歸。醺醺不須問斜暉。浮生豈易玆遊數。多病常愁得見稀。岸草無心呈細翠。谷禽何意好高飛。花開已約山僧報。春日提携共拂衣。
東伯休辭日。留別諸倅。
今日休辭醉斗醪。安昌官路別愁綢。尙思冷浦艤扁棹。不復臨瀛集衆髦。峴首落暉登讌席。丹丘明月照歸旄。歌娥解唱美人曲。京闕西望興欲挑。
拈恥菴韻。寄丹丘丞。
茅屋歸卧一襟虗。嶽色溪聲不改初。較想丹丘餘興在。朝來又得故人書。
八日燈夕得聲字十首
家家燈夕沓人聲。喚起千街一色明。自古繁華誇是日。昇平歌皷動王城。
天街暝色近鍾聲。已見千家火色明。誰將十斛明珠顆。散却晴空滿一城。
長安士女動歡聲。一夕張燈到處明。請君莫惜今宵短。歲歲繁華匝禁城。
欲知四境達鷄聲。燈火須看十里明。若使一邦同此俗。豪華不特在王城。
擊壤歌連土缶聲。繁華是日勝淸明。漢水終南無變盡。燈夕年年萬家城。
憶在直廬聽漏聲。良宵只對玉燈明。誰知今夕登高處。贏得明光滿洛城。
守月姮娥泣失聲。中天忽减素輪明。紫皇遺却星辰局。今宵散在洛陽城。
客來山逕聞跫聲。共指千家匝衆明。耽遊不是學年少。聊識繁華滿禁城。
男欣女悅四鄰聲。歌席張燈幾處明。聖朝太平傳盛事。萬年佳氣擁王城。
耳邊擾擾盡呼聲。撲地閭閻卽被明。君王欲察璿璣象。模取星辰散一城。
又得年字
年年燈夕又今年。童子豪情老更牽。却憶去年綾被夜。漢宮分燭玉檠懸。
喜雨
連月憂焦土。崇朝喜濕衣。同雲下𩃎霈。和霧作依俙。藩報豊先占。壇祈驗不違。近臣相與告。攢手向彤闈。
登挹淸樓。次退憂相公板上韻。二首。
嫰草晴沙目渺然。夕陽偏在亂村前。舟下不禁風力駛。靑山相送已樓邊。
遙山澄水兩蒼然。依壁簷楹一鷺前。漁人慣識魚遊處。直放孤颿向渡邊。
得山樓漫吟
槐陰覆地芍花闌。暇日携筇暫就閑。誰氏繁華留舊榭。如今雲物在空山。可哀俗子爭趨市。能似君家常掩關。轉眄此亭觀世變。塵心已得十分刪。
山亭遣興
蕭然竹屋寄終南。亂草殘花覆小巖。碧嶂當面長作偶。故人倚檻忽成三。灌園栗里生涯足。高枕羲皇午夢甘。倘有春波漁子楫。仙鄕直與武陵參。
長溪君棅挽三首
幾渡灣江一弊裘。王程氷雪費焦憂。宗祊幹事伊誰力。是歲歸來遂白頭。
廐馬不肥素褐麄。東平家世一寒儒。公年七耋公何憾。可惜氷姿世更無。
心長髮短老臣誠。文殿恩言日月明。泉下若逢金相國。共悲消息杳河淸。
送李心卿歸嶺南
病裏逢君强破顔。相隨花下復林間。一塵不染心如鏡。半世深知義重山。莫挽霜鴻歸竹嶺。可堪秋葉掩柴關。臨分只道勤工字。白玉無瑕更可刪。
再訪城北屯
北墩初設擯羣言。陰雨城隍至計存。往者尋常一長谷。居然排列幾家村。緣溪洴澼誰爲葉。負郭耘耕可餉屯。更得淸秋水石好。客來拄杖問窮源。
次金君士授聾齋韻
物去靈臺耳自空。枕邊只合納松風。山禽喚起偏多笑。俗客呼來渾莫聽。曲曲可聽林磵瀉。囂囂爭奈市塵紅。相逢不作寒暄語。借問誰聾誰不聾。
偶坐述懷
百年多感涕交流。不待萌生蟋蟀秋。城闕將辭奈有國。江湖欲渡非無舟。園花自帶繁華意。禽鳥猶爲飮啄謀。却恨此身佳緖少。只勞歸夢伴眠鷗。
送李學士仲羽亨逵赴燕三首
胡人能射又能馳。十月單于獵獸時。賴有年年東海使。中原得覩漢官儀。
寧陵往事電過天。中夜悲歌今古傳。聞說漢人能漢語。須將此意入哀絃。
濯髮南溟意已寬。白頭高頂一彈冠。如今踏去長城路。到底男兒足壯觀。
失題二首
聞君結屋棲巖間。古逕蒼苔獨往還。花發故人相訪日。騎驢直向白雲山。
相公恩召日三催。如海朱門夜亦開。去就非關來促廹。九重猶不詔臣廻。
七月旣望。復用新舍前韻。
枕衾渾覺卧淸秋。星斗輝輝近小樓。斷岸深更雙鶴瘦。古槐凉雨一蟬幽。浮生逆旅霜侵鏡。懶夢滄江月載舟。千里君山剗不得。碧雲迢遞使人愁。
得山樓主人來訪。拈韻共賦。
乍恨同城阻。今逢懽若何。話深書几靜。坐久樹陰多。但得傾樽醉。寧辭秉燭過。病憂餘日少。須聽百年歌。
得山樓小酌
盡日君家飮百盃。壺乾買取遣人催。兒童莫笑顚狂醉。萬念還從醒後來。
秋夜次洪士範九日韻
杞竹東園任就荒。登臨猶自傍斜陽。山楓帶晩令辰醉。籬菊知時一夕香。可耐秋聲爭入耳。偏敎詩思欲弸膓。玆遊不是耽佳賞。只爲人生百世忙。
得山樓夜。拈陽明韻。二首。
紫閣陰寒未可登。磵南微雪一驢乘。穿行忽似歸林鶴。趺坐還如聞磬僧。物外棲遁惟我志。世間經濟問誰能。主人莫促開詩硯。漫詠無心故不曾。
象外雲山夢一登。覺來仙鶴杳難乘。塵街日出長隨俗。楓嶽秋歸獨遣僧。做事易從衰後懶。看書惟幸病中能。某丘某水知何在。童子常遊却憶曾。
得山樓松屛
偃壑蒼松誰手植。爲君偏作滿庭陰。斜陽谷口行人少。流水城南一院深。半日團歡傳細酌。十年情契撫淸琴。定知出洞皆塵事。長得幽雲鎖小林。
新秋漫吟二首
苦炎誰妨近秋凉。秪怕東園草萎黃。鵜鴂欲鳴時欲晏。獨留空谷喚蘭香。
松檜長風小閣凉。坐來斜日照林黃。曲池流水淙淙入。蕪沒芰荷尙有香。
送淮陽倅還衙
極樂蓬萊太守歸。何須歲暮怨離違。六仙分作四仙伴。匹馬翻成五馬飛。楓色報來僧將牒。松聲吹滿吏人衣。他時苽代當相許。莫使金丹宿計非。
送泰川使君二首
年少風裁鮮爾儔。人間仙鶴下淸秋。如今豈欲辭禁闥。聊把牛刀試小州。
斜陽官路馬如飛。此別如何淚滿衣。秪恐關河千里外。故人書字到來稀。
送淮陽使君二首
幾年綾被在瀛舘。一蹴銀臺伴六仙。如今又向蓬萊去。知爾仙家別有緣。
府中急事吏來傳。萬瀑銀流雨後天。直待仲秋山月滿。官家是日迓羣仙。
曉赴銀省。馬上心草。
強起具朝服。推窓曙色看。天河猶寂歷。牀蟀更淸寒。吾弟方舒膝。小奴已鞴鞍。行者何須問。鍾鳴漏亦闌。
送人赴官
南社詩遊意正闌。如何匹馬向雲山。故園叢菊履霜感。少女嬌粧勝雪顔。志業偏將秋色晩。鬂毛贏得別愁斑。一官只爲高堂養。非此今行定不還。
澄淸閣懷古
倐忽風燈事異前。黃驪舊宅半蕭然。侍飡圻舘猶依昨。哭櫬松坡已度年。愴悢如今流水逝。沈吟疇昔短燈懸。秋風客過澄淸閣。共說常時感涕漣。
鸚鵡杯
停盃吾有願。與爾葬糟丘。未死須行樂。人生能幾秋。
至月旣望夜。梅花會。二首。
自愛梅花好。行尋月白宵。發來憐色淡。落去恐香飄。箇箇還欺雪。枝枝却綴瑤。春光此處在。休歎灞橋遙。
客子伴明月。來吟梅發宵。依依素女笑。皎皎雪花飄。老榦勁如鐵。淡英巧勝瑤。喚香仍酹酒。春色未全遙。
又得詩字五首
不勝月夕興。來賦梅花詩。一醉須行樂。百年能幾時。
不有吾君興。何曾詠好詩。依依淸月近。擧酒酹花時。
山頹老子醉。水倒主翁詩。梅月今宵樂。人生且一時。
客到梅邊月。君吟酒後詩。吾儕能不樂。幸際聖明時。
樂莫今宵樂。高歌又短詩。停杯問明月。爾我渾忘時。
除夕
街漏塒鷄解報時。孤燈耿耿問何思。儂今三十無成就。長得年年惜歲詩。
楊根舟中己丑
桃杏花殘春欲闌。山風不已倒余冠。天長水濶孤帆在。野凈林回數屋安。旄纛浮榮徒一夢。朝廷促召更何官。吾生百歲皆塵事。猶幸江湖此日寬。
次南鄰韻
槐陰覆地好風微。坐久松簷夕鳥飛。寒瀑月明吾有債。金剛花發子何歸。縣中禮數休相問。海上逢迎定是稀。斗酒論心賭盡醉。不敎塵客扣山扉。
落花二首
偶思金井落梧秋。花事如斯日覺遒。滋葉方生輸旺運。恣風忽妬减長籌。撒飛自幸登淸卣。零謝誰憐委汚溝。餞爾不須怊悵詠。明年再發此山樓。
花塲消息便春秋。此事忩忩一夢遒。早擅豪奢衰亦理。縱悲零落救何籌。鸎無選樹辭歸谷。蝶惜餘芳送下溝。不忍任渠泥土共。招魂暗暗夕陽樓。
上仲父嶺南按使節下
啼鳥飛花驛馬前。阮家離別偏相憐。列州休戚符俱佩。九闕衷誠日共懸。秪願仁聲播蔀屋。肯將悽曲逗罇筵。夢魂難度鳥關險。山閣孤燈苦做眠。
詠牧丹二首
掩暎紅粧一樹幽。小罇相醉對山樓。桃花落盡猶能發。寄語林禽莫謾愁。
近看妖艶遠看幽。春晩繁華獨擅樓。强似玉人羞曉抹。楚臺雲雨動香愁。
送春
流光倍覺倐三春。無數離愁雨墮頻。全盛桃梨隨駛水。倦飛鸎鷰吊前塵。雲霄杳杳攀仙駕。樽酒寥寥悵故人。自此山樓顔色减。等閑芳草日相親。
送洪士範赴大同郵二首
斜陽雲樹路西開。杯酒陽關苦別哉。天逈定知勞夢往。秋高誰耐望書來。大同驛馬輸詩卷。浮碧笙歌閱妓才。少一不成南社會。明年花發待君廻。
梧陰掃罷酒筵開。驛路城西目渺哉。木末殘蟬終日響。天邊一鴈幾時來。沿郵得祿憐非志。遇勝題詩合試才。諫省春坊憂乏選。朝廷能不喚敎廻。
奉贐大同丞赴郵之行
浮碧樓㙜高復高。佳人醉脫陸郞袍。微官白首猶堪詑。快馬長程詎足勞。梅夜詩軒將廢硯。菊時鄰肆不沽醪。送餘無賴徒寒眼。雲樹關山杳似毛。

[book_title]卷四
詩
摠府直中偶吟壬辰
追逐塵途歲十廵。酸梅世味不堪嚬。市門心水知誰子。珮玉形灰此有人。內院漏聲淸晝永。上林花氣一春新。若須頭白休官去。未信湖鷗肯許親。
中春漫詠
簷短猶堪納日輝。春容脉脉四山圍。會須時節將登嶽。爲囑家人急換衣。雨過階花能自發。風輕林鳥不禁飛。不愁巷外無車馬。只恐親朋得見稀。
疊用前韻
盈堂塞戶盡春輝。窮谷陰寒定解圍。拂檻和風生柳色。侵階微雨潤苔衣。正憐野馬當簷繞。更得斑鳩上樹飛。急事無如同取醉。園花易發更看稀。
百歲老人李知事樸挽今上朝赴京。公卿爭往謁。皆其昔年朋友之孫曾也。○二首
彭壽多君七百秋。泡漚一滅竟悠悠。笑彼蜉蝣世間子。不哀公死羡公籌。
三萬六千日亦遅。故人孫子鬂俱絲。逝水浮雲今日後。寧陵歲月復誰知。〈李公生於孝宗朝戊申云。〉
銀省自有古風。今或缺焉。不佞以妙齡忝居諸公之首。猥不敢按例如常。適登筵。被上頫詢而許之。遂退爲拳膝戱。亦各罰飮一觥。拈得存字韻共賦。以述玆事之盛。
后壽耄期古罕存。百工歌祝溢深罇。此時奔走非難事。一席談諧亦聖恩。樓日方遅春澹蕩。宮花始發雨頻繁。吾曹曷報昇平盛。秪有新詩合細論。
仲父上章乞休。解將任後。會洪叔士範。拈林字韻。
不避城塵不入林。謝他名利卽虛襟。一醒昏夢身初返。相忘浮雲世孰尋。永日無猜山對牖。淸宵有約月當心。殘詩小酒猶餘興。鄰客招邀讓座深。
追和南嶽酒席韻
漠漠繁花照日明。被誰牽動起閑情。澗經一雨添新響。鳥選高枝作好聲。莫遣酸詩撩漫景。要將細酌住餘生。卽今昭代皆懽事。須聽笙歌滿一城。
過再從兄宅。拈得淸字。
門巷無塵物物淸。閑愁漠漠滿春城。景暄花氣渾浮動。雨度山容一洗明。賭醉要將終日已。高吟非欲使人驚。不平事到驅還去。誰笑衰儂濶世情。
春興二首
看花莫向柳堤西。漉漉春泥沒馬蹄。自有繁梅迎檻綻。更兼幽鳥入林啼。樹頭雲出依微嶽。村裏人歸繚繞溪。寫景詩家同意匠。困吟先被故人題。
樓影岧嶤日下西。二三佳友策蹇蹄。十分喜報村酤熟。無數閑愁谷鳥啼。種柳誰非陶令宅。賞桃還是武陵溪。媚春秪恐春將去。詩意怱怱未可題。
賦得鳴琴
何來雲氣近簷飛。松籟泠泠月趁期。不待聽終先古意。誰能傳得卽新詩。孤淡未肯酬行樂。悽咽猶堪道別離。世少知音彈亦奈。子牙山水古今悲。
仲父宅小集
晼晩春光好。輕霞鎖夕村。高碁留白日。細酌迫黃雲。有契花當檻。不期朋趁門。人生貴適意。虛譽笑播芬。
酒席。別雲錦宰。徐令命天氏。時爲靈光倅。
和風吹動百花催。一雨兼看洗綠苔。漫興詩篇緣病廢。逢塲罇酒逐顔開。時平不用經綸士。邑小猶須剸理才。浮世那堪常苦別。庭榴未發急歸來。
三月晦日。步白香山餞春詩。二首。
小院惜春春自去。攔遮何賴鎖荊關。祝融按節方臨至。上帝無私却放還。只信鸎花長欵好。那知罇酒忽悽顔。悲歌且欲留斜景。羲馭催歸若木間。
目渺天涯眉不展。離情殆甚餞陽關。若終是日遂將盡。待到明年方始還。設此詩罇非樂意。憐渠花鳥作何顔。曲欄小雨池塘月。黯黯相思在此間。
鄭生寅爕輓
漁樵身世醉鄕民。意到時來與我親。破冠續帶驚脫俗。狂歌放笑認由眞。如何奪去魁梧士。試看無非齷齪人。別日留期猶在耳。小園花木已生春。
晝眠三首
纔臨眼闔眞佳境。及到鼻雷已頓忘。從知美美甘甘際。不似冥冥浩浩鄕。
四座譁言剽入耳。依俙認作夢中然。覺來却向傍人說。慚被呵呵笑拍肩。
猛然收拾還頹枕。限以須臾遂竟曛。村鷄近午蒼茫哭。疑是身從上界聞。
朴靈山師厚輓
皓髮偉顔見古人。錦陽家法本淳眞。遠山摠爲吟肩聳。幽鳥爭投卧榻親。苟用定知名竹帛。徒窮誰識腹經綸。梅花小閣鞱殘雪。曷不須臾共賞春。
淸和小集二首
忽被鄰朋剝啄門。小園春去酒仍存。輕陰庇樹容鸎息。落蘂成泥任鷰呑。夢裏蝶周知一幻。眼前衣狗笑千翻。經綸豈是吾儕責。只合狂歌卧敞軒。
無客何須苦掩門。幽人獨自偃仰存。洗胷麯糵誰禁醉。駐髮金丹不學呑。永日鳥聲當檻閙。晩風林影入簾翻。咽街車馬囂塵裡。猶幸淸閑得此軒。
用淵翁韻。詠月上東林。
天東雲翳忽驅除。捧出銀輪白我廬。別後景光元似昨。逢塲懽好每如初。迎來小檻催開卣。伴宿踈簷許照書。淨濯塵魂疑羽化。定知今夜夢淸虛。
聽琴。拈淵翁韻。
宜松宜澗又宜山。雅韻元非在手間。白日漫漫雲出壑。寒宵皎皎月窺關。固知樂者增歡意。頗怪愁人益慽顔。古調寥寥那可復。繁音吾欲一齊刪。
扈駕往北漢。馬上口拈。
扈蹕星回穆聖思。鑾輿卽日又臨之。溫都自古多形勝。皇考於斯費設施。黼座瞻壇天上似。鈞韶聞谷夢中疑。君王此幸非遊豫。只是昇平不忘危。〈北漢乃肅廟朝所刱。壬辰四月十日臨幸。而當宁時。以揔管扈從焉。今年卽其回甲也。〉
聞岳陽樓毁。感而有作。十首。
洞庭流水流無已。千古汀干有一樓。忽聞人道樓壞盡。想像如今但水流。
直與天齊絶地逈。湖心雖廣敢爭衡。水神暗覘朽無力。夜發鯨鯢一倒傾。
樑摧棟折嗟無奈。礎破甍飛竟孰支。固知一木難爲力。何不至誠勤護持。
也想壞時聲撼嶽。爭如霹靂下空虛。沈吟更向南天望。似有凝雲護劫墟。
何不撑支少須在。須吾一度躡中州。如今縱向湖邊眺。吳楚風烟只管愁。
未聞只道樓長在。不有人傳卽不妨。心上甍椽一朝去。從今倂與洞庭忘。
樓以木成寧不毁。悲歌且莫怨良工。檻前七百平湖水。萬變滄桑一瞥中。
杜翁憑檻一高詠。道得精神不朽傳。乾坤老却夷吳楚。萬古簷楹尙屹然。
肇昔經營應費力。卽今頹碎可堪聞。願將廈屋千間志。重竪層楹上入雲。
成住壞空元一理。樓存樓毁不須論。山下蝸廬容膝足。只堪長嘯醉深樽。
五月廿七夜。上遣官祈雨齋處憶昔窩。至夜半行祭時。出次庭中。向天默禱。達曙而罷。申內翰禹相有詩送示。遂次其韻。
龍樓日日望蒼空。八彩愁凝烈旭紅。豈直焦憂勞廈上。仍兼默禱立庭中。宸心耿耿通雲漢。天意悠悠惜雨風。未有至誠神不格。從看𩃎霈賀年豊。
松陰
鱗髮蒼然密亦踈。繁陰爲我滿前除。得風拂面堪甦醉。免汗霑巾長課書。圍作盖形寬蔭覆。籟藏琴語發淸虛。不須歲暮方姱美。茂績常收午日餘。
舍季趾叔作敎兒師。招集隣蒙五六輩。講小學。其無好爲師之患否。戱拈白沙韻以遺之。
孩笑猶如昨。頭嶄解敎人。育才無老少。顧職極淸新。左右垂髫士。中間踞乕身。九重師道在。時復牖蒙親。
林下聽琴
元知古道不容今。邈矣幽蘭已廢音。忽此朋罇當日晩。喜聽絃語出林深。歌聲宛轉通神韻。句意淸圓寫直心。急澗踈松猶未喩。起看輪月掛東岑。
聽蟬
四壁秋虫不禁喧。誰如幽響切高軒。好山淸水應埋殼。玉露晴空始喚魂。晩歲天機惟爾許。白頭塵慮定何存。聽終忽起江湖思。脉脉黃雲且近昏。
仲秋小望。在永平楸下。夜見黑雲蔽月。恨而有吟。
東天政待月輪生。爭奈頑雲擁似城。泣露蟾兒俄失影。隔林螢火敢偸明。豈容一切昏冥盡。會見須臾廓澈淸。寂寂四鄰方睡劓。獨持罇酒坐三更。
訪卧龍巖
穿花憇樹出林巒。一石泉邊作怪看。縱未中流成壁立。猶能據水狀龍盤。奔喧汲汲歸何處。衆競啾啾不我干。君子觀斯知勇退。畏人軒冕揔非安。
投壺十首
難哉終日心無用。偶爾投壺遣憫煩。紛抽亂擲雖云戱。靜玩方知至理存。
對陣鴻溝矢如雨。所爭只在一關中。賭嬴報捷歸來後。先數當時發縱功。
一直中壺爭詑技。歪斜墜地更尤誰。苟求箭箭無差失。何不存工未發時。
正身直射知君子。側足機投驗小人。譬彼獲禽雖不獲。王良範御是爲眞。
鑿鑿中規無一失。傍人嘖舌讓高功。少焉力倦須存戒。養子穿楊亦鮮終。
無偏無倚方云可。喩以中庸取義深。貫耳高籌稱倍畫。吾知不及直當心。
輸嬴何必細商量。執矢憧憧意不安。從古羣雄成敗筭。都由把定此心難。
不中奈何中是倖。論人未可責全壺。得不踰閑斯足矣。百全高枝世應無。
執激還投爭說快。將呑復吐競嗟慳。始知缺界爲爲事。多在方成幾敗間。
有酒如澠宜盡醉。兩君賭勝竟何成。司射敎人惟揖讓。狼壺龍首摠虛名。
惟聖壽七旬有九歲。推恩國中耆老。各賜米肉。俾慶于其家。我外王母亦與焉。於是內外孫曾。相卛稱觴於慈氏所。仍各賦一律。以述玆慶。二首。
遅遅簷日慶深年。慈氏榮親敞小筵。皓髮齊垂堪擬鶴。韶顔難老合稱仙。皇恩直祝雲霄上。彩舞交呈杖几前。不但吾曹懽頌止。嘏辭留與後承傳。
雲需知荷寵高年。鶴髮巋然儼上筵。恰値一天明極宿。齊言平地見神仙。羣孫捧酌當頷下。慈氏陳羞跪膝前。吾輩幸逢今日盛。洪休家國合同傳。
秋日漫詠
坐來黃葉落盈衣。衣上多時樹上稀。萬事如斯元易毁。百年非久奈終歸。酒嫌鄰媼徵錢急。肴想湖村獵蟹肥。却怪蘧翁猶晩覺。儂年四十已知非。
霧月
積霧籠空一色如。淸輝减却出東初。未能奪夜光明鏡。猶自衝昏放素車。罇酒有愁同黯淡。桂宮無碍本淸虛。但看園木霜凋盡。不借澄光尙影踈。
九月三日。次淵翁韻。
身超萬象倚高林。淅瀝秋聲易撼心。可道殘陽餘畫在。獨憐佳木肅霜臨。崢嶸玉宇悲歌壯。晼晩黃花一斗深。漠漠幽襟人不識。卧看林末返棲禽。
重陽前一日二首
不要人訪日關門。惟發囊錢酒換村。白髮抱琴當晩歲。靑山拄杖立黃昏。浮雲世事方知幻。落木秋懷未可論。安得眼前昭曠界。吾廬自在菊花原。
凉飈不礙入山門。薄暮寒砧起四村。老作重陽自兀兀。病堪斗酒常昏昏。虫將句語當階詠。籟托琴心上膝論。晩圃看花幽趣足。秋光何必在高原。
送朴承旨瑞良歸鄕
不似當年下第歸。大夫斑舞駐堂暉。那知對策媒恩重。創覩遐方詑慶稀。小醉黃花猶耐發。高吟黃葉正紛飛。知君已作銀臺客。夢繞龍樓定濕衣。〈朴興德人也。以典籍魁文臣製述。上嘉之。特除承旨。其親得以侍從父陞資。〉
月夕小集
茅廬僻在澗南村。不是高標自掩門。遒序易驚悽落木。韶顔難駐酌深罇。松聲出壑聞逾靜。月魄中天仰始尊。莫使輪蹄來巷外。鄰朋惟許日源源。
十月十八日夜翫月
不息流光與日催。被誰驅遣復邀回。乍將林影依依在。却望天心冉冉來。未妨星河沈不彩。細看蟾兎老逾才。九街塵息方徐出。似待鄰筇照夜盃。
次輝遠歲暮漫詠韻
寂寞牀書一讀還。親朋落落半歸山。罷官卽隱猶堪息。憂世誠狂苦未刪。月魄臨空心共白。松髯着雪鬢俱斑。林齋歲暮無窮思。紫閣岧嶤不可攀。
至夜拈淵翁韻
關閉王莊敬。葭灰報律新。剝應萌一線。復豈自今晨。啓曆疑年改。瞻圭占日賓。九爻元吉義。欲獻路無因。
謹次尤翁韻
不欲悲歌與浩嘆。長宵默坐作懷難。隨風落木無何在。耐雪孤松也自盤。易以誠忠當白刃。那將氣力救狂瀾。九街車馬啾喧裡。猶幸山齋着膝寬。
次南鄰酒席韻
梅萼寒難放。孤燈一院深。琴希風歇壑。朋至月離岑。始作天寒飮。仍爲歲暮吟。此宵如可住。吾不吝千金。
冬夜聯句
高樓雅集在今宵。〈輝。〉萬籟刁調盡寂寥。月到天心銀漢靜。〈範。〉鷄鳴村畔雪山遙。〈趾。〉窓梅臘近憐孤發。庭栢寒嚴見後凋。〈中。〉世事難平須酩酊。人生無幾數招邀。〈範。〉丘園性自從里仁。草木身猶係聖朝。〈輝。〉掬土難爲洪水力。線陽爭奈衆陰驕。〈範。〉一燈淸話心相會。十年交情死豈搖。〈趾。〉此日休吟歸去賦。他時期答太平謠。〈中。〉眼前世界翻碁奕。心內君民做舜堯。〈範。〉却恨曙雲時點綴。九重金闕望迢迢。〈輝。〉
歲暮識感
韶顔難駐有慚仙。萬事東流惜駛年。不問雪深三更外。獨將梅在一燈邊。酒貧詩瘦眞窮鬼。髮落心灰是禿禪。凄慄未堪題暮景。靑山脉脉拄筇前。
除夕拈唐律韻二首
山翁不喜歲將新。得歲新時見歲陳。窮谷雪中殘去臘。長堤柳外發還春。平分玉漏爭銖髮。頃刻罇筵替主賓。三百六旬存此夜。解能凋謝少年人。
不寐長宵百慮新。椒花辛菜莫須陳。欲將雪景慳留夜。爭奈梅心急逆春。枕涕孤兒悲迅駟。樽燈何處引高賓。金鷄唱破千家曉。已覺身非去歲人。
又吟
緬憶風燈十載春。高堂侍宿賀令辰。從今百歲逢斯日。只是人間未滅身。
次洞中閤梅韻七首
羞粧掩斂耐深藏。猶許枝頭翠羽翔。未與春期先占暖。不要人識自生香。山中夜寂燈心炯。簾外天寒雪意長。脉脉相將臻歲暮。似憐頭白未尋鄕。
塵根脫蛻只堪藏。會向羅浮素袂翔。松節信姱嫌太質。雪花差强惡無香。闘寒力盡全身冷。背臘開遅一夜長。已矣人間知德少。與儂同就黑甜鄕。
盈盈百態不勝藏。池月溶溶廡鶴翔。未信雪氷齊素調。畏將烟火累淸香。跖堯幷看無加損。楚越同評孰短長。苟得此兄眞托契。白頭吾不慕仙鄕。
寤寐幽魂惱獨藏。牕間何幸雪花翔。亭亭却不由天造。馥馥初非倩地香。萬象歇銷虛室白。百年寥落病身長。緇塵未足爲渠累。孰若携歸隱遯鄕。
歲暮襟期許共藏。蝸廬猶合與翺翔。桃梨頭上天然色。風雪園中獨也香。落落淸癯和月白。輕輕浮動喚春長。異時欲說調羹事。不起何人版築鄕。
恐洩天機小龕藏。一春蝴蝶夢中翔。未開誰識非凡卉。縱落還應有暗香。綽約芳心瓊瓣細。輪回生氣鐵枝長。燈前欲問魂何去。已在參橫月落鄕。
高賓幸到我家藏。簷鳥啾喧莫近翔。凈脫塵緣惟瘦骨。先知春色是眞香。癡仙弄月瓊簪亞。病鶴臨風縞袂長。淡水心期君已許。不須持贈故人鄕。
送別金城從兄獻柱
征馬蕭蕭雪路長。草堂身世較閑忙。貧難爲食官居幸。迂不知時罪廢當。娓娓劇談增碨礧。囂囂何事怪心膓。吾家本分惟淸素。斯世休嫌跡太凉。
十二日立春。次杜律韻。癸巳
換年十日仍前臘。此日東皇始按時。殘雪守梅寒薄薄。韶光入柳雨絲絲。禽花預帶眉端惱。顔髮偏添鏡裏悲。忽看祥雲隨彩鷰。祝君猶作病中詩。
申上舍子愼輓三首
大家詩禮養淳眞。月朝爭推俊及倫。薄採泮芹非早歲。未摶溟翼竟中身。老天不復徵常理。衰世終難久善人。埋玉靑山春惻惻。沈吟疇昔易沾巾。
對來顔髮盡和春。末路回憐齷齪人。自有傳家知孝子。如令需國卽純臣。存亡淚足悲三雁。生死身窮奪一麟。已矣吾儕俱厄運。不須怊悵柳車塵。〈子愼一子先亡。有二兄一弟。〉
循俗由由似展禽。所操還是採嶶心。春秋皮裏藏眞鑑。磈礧樽中識素襟。此別那堪成隔世。餘生無以答知音。從今不踏維楊土。埋我金蘭幾尺深。
次北隣紅白梅韻
連根異萼綻爭遅。一軆東皇剪刻時。蠟燭圍紅光愈艶。蟾輪羞白影潛移。桃梨各自春風面。脂粉同歸玉女姿。題品兩兄難一語。芳名花史許雙垂。
寒食。沈幼安來訪。拈韻共賦。
庭雪經冬故不除。袁安只合卧窮廬。功名十載歸烏有。身世如今卽一初。薄薄林風吹白髮。踈踈梅月入殘書。知君夙抱靑雲志。貯腹經綸正不虛。
雪盡三首
洞口經寒擁病深。窓開忽見雪收岑。全消北陸崚𡾓色。潛養東皇蓓蕾心。積累功壞知幻化。淸虛界失發孤吟。興來不獨山陰棹。水㬉春江與子尋。
滕六辭歸何處深。笏前依舊出靑岑。放開封竹還叢色。泮漲塡池澈水心。萬物定知難久駐。百年安得不悲吟。花香月色元勝似。院落深春許共尋。
撒屑欺塩丈尺深。臘前那得見靑岑。無何忽改瓊瑤界。政好潛觀草木心。剡曲蜻蛉違逸興。杜陵花鳥奈春吟。盈虛迭序環無已。此理須從大易尋。
夜坐偶吟二首
信道獨行似隱怪。恨無人識此危忱。尋思不覺中心喜。天地神明實鑑臨。
癖酒終嫌放狂性。工詩怕作不平鳴。不飮不吟惟兀坐。孤燈伴我度三更。
餞梅
渠能識破夢醒關。高脫芬華却自還。何不少留桃李際。憶曾穿到雪氷間。緣踈白月歸根冷。恩重東皇下樹慳。從此山門長日掩。只愁繁蘂惱幽閑。
花始發
春寒未覺九旬殘。晼晩山花坼得難。剪手新成多少綵。粧腮初露淺深丹。正憐陸續尖尖放。待到須臾恰恰看。從此誰禁鸎蝶競。一罇儂亦卧林壇。
洪士範宅。次杜律韻。
霧封岑翠一依微。簾角絲絲雨脚飛。可道閑愁花綻晩。未堪長病客來稀。燈前煖酒醺醺面。檻外輕風拍拍衣。世事卽今難着手。有錢須買玉山歸。
花園細雨。拈三淵韻。
斜飛雨脚度山門。似爲繁花發此園。未足和風�艶質。猶能釀霧纈芳魂。春愁漠漠孤罇放。塵事閑閑白髮存。却怪𥠧鸎無定性。忙遷高樹作聲喧。
花園小集拈三淵韻
病廢幽筇不到鄰。此翁心內已無塵。禽啼過檻如相識。花發當階定有神。淡淡風光三月院。悠悠罇酒百年人。高標敢擬金門隱。只是林泉現在身。
山亭睌眺
漠漠林花照眼紛。倚欄幽鳥不勝聞。未防髮白徒添酒。恐被神猜並廢文。傲世經綸猶外物。棲山草木卽同羣。閑來更發江湖思。幾處漁舟載白雲。
暮春山亭。會韓叔範。後定。共次三淵韻。
悠悠不語坐幽林。要識君心卽我心。珂馬自從堤外過。雲山獨向笏前臨。微茫落日斟罇細。凌亂飛花閉巷深。不必題詩勞意匠。春愁都付百啼禽。
閏三月
造化於春最費功。九旬纔破又東風。潛推積筭銅儀上。暫駐流光白髮中。賴此鳥聲長欵欵。不然花事已空空。芳罇鎭日招鄰友。此月怱怱亦易終。
立夏仲父宅會諸友。燭刻戱賦。
雨後山成活畫圖。輕陰芳草望平鋪。蔥籠碧樹迷新錦。零落殘花惜散珠。紫陌人遊戀桃柳。曲江女浴待蘭蒲。雩壇春盡餘春服。一棹逍遙擬泛湖。
小園餞春
風送園花滿我衣。北鄰南里一齊飛。繁華閱盡情猶極。時序推移鬢欲稀。萬國悠悠同此恨。長空漠漠定何歸。鸎藏鷰去時罇寂。從此山翁日息機。
出東郭。憇李氏林亭。
奴背懸壺小。悠悠馬首東。初昇樓郭日。不起柳堤風。野敞山圍外。林圓屋在中。大知闤闠苦。終與縛囚同。
午炊後入曹溪。植杖盤桓。以旱餘無瀑爲恨。卯君言石上有人題詩。沒其名。請其韻。遂許之。
稀花躑躅尙餘春。削壁飛泉凈洗塵。潺流竟日能留客。大雨他時定怖人。別墅風光誰管領。西平孫子已殘貧。不須錢買玉山去。盡室吾將卜此濱。〈曹溪乃西平公子別業。故次聯及之。〉
纛島舟中
灧㶑長波漾白沙。景暄風宿一䭵斜。夾堤楊柳冥冥處。半是樓臺半酒家。
漢湖中流
歷歷圓沙界野靑。兩堤雲物各呈形。江長鷗鷺飛還憇。舟疾峯巒送不停。烟月盡歸漁者網。松楠徒擁貴家亭。定知此水通瀛海。直欲乘風向杳冥。
步南鄰看花韻代人作
旅食三旬未換衣。逗遛只恐負春歸。世間知己惟君在。洛下名園似此稀。落日幽吟參鳥叫。微風細酌趁花飛。再遊莫說明年約。缺界浮生事事違。
林亭拈韻
院落鸎花勝。東皇掩却還。猶將蔭樓樹。好對入簾山。小酒酬今日。流光老此顔。閑行隨夕鳥。不覺到林間。
送叔範還鄕
吾生萬事淚。聊灑送君還。春寂流鸎樹。雲迷弄月山。襟期輸綠酒。志業惜朱顔。自古賢豪士。棲棲在道間。
拈農岩韻
優閑幸得此時遭。聽漏金門昔太勞。松桂山中虛室凈。蹄輪塵外一罇高。待君剝啄禽鳴谷。伴我淸癯鶴立𦤎。才短憂長眞錯料。巖泉老却幾賢豪。
喜雨
鐸動聞簷霤。眠醒拍戶奇。密雲釀幾日。甘霈及玆時。阡麥蘚仍熟。畬禾種亦宜。遙知紅帕案。已上獻豊詩。
始趙丈入楓嶽。余以序送。及歸對余道光景不夸不藐。與余所覿合。苟非得之親切。烏乎能。余之文尙亦有光哉。環四鄰爲趙丈親要者。競投詩爲戱。或嘲或羡。命意不一。余於趙丈少年也。旣不敢嘲羡。則余之所覿。又何必爲。只掇文不盡言之餘。以足原韻之末。
塵烟掉袂去。雲霧澆胷迴。峯想月中出。瀑知天上來。名題石欲盡。境絶詩難才。昔我上天逸。翏翏風滿臺。
雨中小集。拈三淵韻。賦石假山。
小山移得此間停。林木蒼然石丈靈。縱未崢嶸高揷斗。猶能偃蹇立參庭。渾身雨氣芙蓉出。覆頂苔花歲月經。寤寐幽人曾有契。借君顔色起孤亭。
夜會
世棄官休常在家。塵間難得此光華。圃生苦菜甘充喫。村熟新醪急遣賖。醉裏方便千日枕。閑中開落四時花。無端忽被朋來攪。白髮烏巾笑倒斜。
白玉書鎭
圭復南容宅。凝然尺許氷。書箴吾敢忘。課學子眞能。珍重心無斁。光輝道益增。梅窓風自靜。案牘凈堪憑。
喜雨拈三淵韻二首
同雲千里雨長過。不識桑林較若何。始訝危簷爭噴玉。卽看平陸盡成河。聞聲九闕知方寸。降澤三農問少多。粒粒他時皆頌力。近傳童老習衢歌。
杲日炎天雨不過。王言惻惻奈民何。須臾雲氣低鋪野。奔走龍神急泱河。北闕通宵簾箔捲。西疇明日耒鋤多。枕泉功小知無待。已報均霑溢頌歌。
林亭小集。用三淵韻。
石上風生倒掛松。坐來簾角出靑峯。常爲病惱全身棄。不以窮移數子從。壺酒替氷淸瀉瀉。槐陰如屋晩濃濃。卧聞巷外車馬競。役役何人到漏鍾。
六月五日。與鄰友聽彈。遂命爲題而難其韻。偶閱唐詩。有一板五韻。諸議謂宜勿揀好否。盡次其韻。余亦許之。五首
嚖鳴輕戛到西曛。深樹尋聲未易分。始似哀笳嫌太怨。更疑淸瑟愜幽聞。踈踈林末初過雨。脉脉空中不盡雲。端緌危冠高出俗。百虫啁哳揔非羣。
忽驚爽意侵牀簟。病夏煩襟爲爾開。信已㓗淸高處宿。被誰醒喚此時迴。爭催日色蒼蒼盡。暗曳秋光冉冉來。莫詑藏身多密葉。須臾黃落便成堆。
翳樹繁吟滿四埛。聊知不及此山亭。却令塵慮纖如髮。忽覺人生渺似萍。淸入琴罇嘉客並。凉生几席病軀寧。遊人京國知何限。聽此回頭鬢盡星。
靜聽渾忘對酒盤。行人應復駐征鞍。晴霄羽蛻還仍在。落日吟聲不自寬。身㓗露華沾緌重。居高風氣匝枝寒。誰分鏤影粧冠冕。衰鬢年來却少懽。
黃鳥辭歸燕欲退。金風消息爾先來。身輕密葉偏相護。響急高簾爲暫開。長送去年霜正重。初聞此日酒新醅。離人苦客何須淚。且住凋顔醉我盃。
七夕詠織女十首
嫦娥睡月曙星垂。繡袂輕風陣陣吹。通宵細語知多少。道是從前苦別離。
前年此夜別君還。直到今朝淚始乾。若將夢想爲眞界。三百六旬都是歡。
織縷愁端較孰長。回回重結九廻膓。支離一別當三歲。未信人間隙駟忙。
寒露凄風滿玉樓。蓐收曾不解人愁。百花芳草多時節。胡乃佳期每屬秋。
臨河欲渡意茫然。靈鵲飛來替駕船。只恐微禽無信志。丁寧好約說明年。
銀闕迢迢玉漏傳。一空輪月兩情懸。猶憐此夕長門裏。膓斷班姬獨不眠。
七襄非爲織新衣。聊擲寒梭送永暉。曉漏天鷄明日後。不堪重上去年機。
梧桐落雨滿齊州。從古然疑別淚流。如令淚作滂沱下。倒注長河日不休。
燈前縫得合歡衾。百結金絲寸寸心。家家綵女眞多事。向月爭持學巧針。
謝女檀郞去不留。世間歡寵笑蜉蝣。年年一度橋頭會。星漢悠悠萬古流。
將入曹溪。鍾岩待二友。余陪季父。與洪士範先出。而趙文源及元子才有約未到。
郭外聯三轡。猶愁數友遅。未料多少故。寧誤十分期。草碧空無極。馬黃應易知。待君日已午。看瀑定何時。〈趙丈沂騎乃黃馬。故次聯云。〉
曹溪
觀瀾有術古云難。不語沈吟坐石間。怒沫翻騰無數雪。長源穿出幾重山。一塵不有襟逾淨。萬事如斯鬂易斑。綺陌斜陽車馬競。溪禽咯咯莫催還。
李氏林亭
中林小屋庇身堪。契濶如斯分亦甘。秋水稻田有上下。夕陽蟬樹無東南。主人跡舊悲黃汜。客子襟淸挹翠嵐。勝地誅茅今不早。幾何雙鬂白毿毿。
永平記路中所見十絶
小馬似豚柴似屋。泰山蚊力一般憐。柴夫執策嗔慵逝。去賣東城日欲懸。〈東郭柴馬〉
農人出穫牛空在。吃盡靑蒭腹不充。莝粟飯粱須莫惜。滿郊黃色是誰功。〈文店廐牛〉
婦汲寒泉夫代爨。中厨松火五更燃。行人暮入晨還發。飰湯通宵未暇眠。〈樓院夜火〉
月過屋角霜侵戶。塒上初聞摶翼聲。直到天明呼不已。遠人那得不催行。〈月廊曉鷄〉
曉霧籠空成小雨。復含朝日起虹光。田邊忽聽農人笑。潤我稼禾一夜長。〈祝嶺朝霞〉
馬前曠野平鋪在。秋色漫漫接稻花。極目忽看烟起處。夕陽山畔幾人家。〈松野夕烟〉
行客賖糕禮店媼。少年沽酒讓鄰翁。十倍繁華鍾路上。不知還有此淳風。〈塲街販市〉
水缶鼕鼕呼月出。豊年佳節奈歡何。村歌揔是君恩頌。不識堯民較孰多。〈吉村歌缶〉
蒼藤古木封深磵。滑瀉淸泉自不遅。斜陽谷口無人見。竟日潺湲問爲誰。〈帽巖流水〉
流斷橋崩石磊磊。行人暮涉路難平。桑田海水猶如彼。此渡胡傳萬歲名。〈萬橋暮渡〉
吉谷楸下。見仲秋望月有感。
去年看月在山下。今歲重來月趁期。人月相隨今若此。中間世事劇推移。
曉發
虫歇空林月欲低。秋光曉色馬前迷。邨鷄五里蒼茫聞。已覺寒霜沒馬蹄。
將發谷雲行。示鄰友。
城塵欝不堪。匹馬向東去。飛瀑白雲中。天紳長幾許。
余之作永平行也。從叔父寒澗翁自京還峽。歷入墳廬。留一宿。聞谷雲水石頗佳。距永只七十餘里。欲陪杖屨一賞。將發忽有京報。庭候方設。余遂蒼黃徑歸。叔父亦以獨行無聊。直返峽中。隨至萬歲橋。下馬拜辭。不勝悵惘。謹搆一律以上。
仙區虛負執鞭遊。澗水松風步步愁。促促一心懸日下。依依何事立歧頭。孔曾道竗言難盡。家國憂長淚不休。惆悵未能隨杖屨。文山雲月夢悠悠。
送別再從兄汝中歸東峽。兼上金城從兄行座。
被襟歸盖肅霜初。仲氏胡爲又峽居。榜上漏名仍脫俗。山間無物合親書。黃花酒味凄凄淡。白髮琴心漠漠虛。畬稻不收憂正大。經綸近日付高車。〈金城有披襟亭。仲兄時赴生進初試見屈。故第一第二句及之。〉
雨中詠菊。贈李友詹玉。
沈痾十日守窮居。起看籬花忽盡舒。入夜幽香添細酌。崇朝爽氣潤殘書。風霜以後方知子。塵世之間肯許余。拚折不堪贈相別。故山歸思欲霑裾。
重陽小集。以菊爲重陽雨後開爲題。
孤情先識好辰廻。秋雨何能禁自開。耐濕任他彫葉倒。被寒添得淡香催。桃舒秪爲淸明屐。梅綻方須臘日盃。此意慇懃難可負。白頭儂亦強登臺。
偶拈農巖韻
霜風一夜振千林。小酒初澆磈礧襟。老釋悟空超自在。金丹負昔悔何尋。黃花且保天寒節。白首難爲歲暮心。已矣唐虞徒卷裏。弊帷低架坐來深。
夜坐偶吟三首
老我曾施佛。餘生笑鈍根。風高室欲動。香歇爐猶溫。浩浩心中境。囂囂耳外言。柴門須緊閉。天氣且黃昏。
孟冬風怒吼。木葉盡辭根。破屋幾人栗。重裘誰子溫。澆胷要得酒。塞兌戒無言。鞴馬君何往。泥途日已昏。
四節環千古。陰陽自互根。風威非猝冷。冬日豈長溫。坤畫徵羲易。天心悟邵言。一罇支歲暯。相與醉昏昏。
歸鴈十首
高秋霜重及時還。遐擧雲端不碍山。碧海靑天如許濶。徘徊且在月中間。
嘶雲叫月盡情悲。春日初聞亦淚垂。况是故園歸夢夜。回風吹葉上簾帷。
飛飛日暮欲何還。莫宿瀟湘荻葉灣。居人慣識曾巢處。已把烏號似月彎。
汀鳧嶼鶴一心期。霜落江湖可少遅。去去不曾塵世戀。啁啾百鳥莫相疑。
踈星在樹月沈河。入夜哀音浸更多。何限長門與關塞。一時膓斷鬂皤皤。
接翼排行下上飛。雌䧺母子各相依。不愁雲路暫分別。共向蘆花深處歸。
雲霄不合只翺翔。落日平田啄下忙。滯穗如今歸寡婦。稻梁何處療饑膓。
葉脫上林風怒饕。鴉羣不定夜相號。此身縱乏棲枝願。惟恐寒侵玉宇高。
乾坤無處不窮陰。爲逐殘陽度海深。滿地網羅猶未恤。敢憐毛羽肅霜侵。
花月霜風轉轍催。一年南北一番迴。自知時節來還去。造物悠悠奈汝哉。
送韓叔範歸鄕
山風吹髮月當心。淺淺離盃咽咽琴。新柳院西金馬渡。不窮流水兩情深。
又次趾叔韻。屬叔範。
東鄰十斗釀。盡爲送君沽。凍夜鴻逾苦。高風葉遂無。懽娛三月促。離別一身孤。此手難長握。浮生太息吾。
夜坐心草
亂雪饕風觱發天。寒燈相隨轉堪憐。忽驚遒序三餘盡。可喜純陰一畫連。珂馬近多新將相。夢魂長繞故山川。悠悠世事如翻局。誰是鄒賢大踢拳。
送鄭士行歸樓巖
栗烈天時屬遠行。齎風釀雪作愁聲。廣陵渡上須回首。極目悠悠摠是情。
雪月
中間一俯仰。虛白復澄寒。倒射光逾潔。遙侵魄未安。萬緣渾不有。兩境忽無端。心目淸如許。難爲獨夜看。
次沁州族叔漢佑氏室內甲宴韻二首
一歲雙逢慶甲迴。內堂高宴此先開。檻前海水千尋濶。無盡兒孫祝筭盃。〈族叔內外本同庚。故回甲並値此歲。先行內宴。次行外宴。族叔時爲沁都經歷。〉
罇酒盈盈日似年。韶顔蒼髮兩臨筵。六旬琴瑟融融樂。分付伶人上管絃。
族叔甲宴
兩老偕寧富子孫。桑弧甲子一迴翻。生丁壽域徵黃髮。饌出宮厨識聖恩。美日笙歌賓友席。太平雲物海山軒。吾宗長老無多在。瞻彼靈光酌大罇。
謹次仲父韻。送李叔悌源歸鄕。
風打高林凍雪零。五更寒氣逼深屛。遙知板屋梅堪着。正待君歸理易經。
趾叔宅小集詠梅二首
護渠常閉閤。開卽暗香飛。氣味先天獨。襟期曠世稀。削氷那㥘冷。添雪却嫌肥。欲問芳魂處。踈簾漏月微。
林月窺何意。簷雲凍不飛。孤懸寒脉脉。遅着白稀稀。雕琢詩逾澁。葫蘆畫易肥。春心須密護。時際線陽微。
次金城從兄寄示韻
頭邊十載侍臣冠。年來屣脫太無端。排雲尺䟽腔中出。拍岸層濤枕底看。從此江湖自在鴈。非關枳棘不棲鸞。最憐漆室明燈夜。耿耿時憂着睡難。
敬次文山韻
幽居無事日關門。門外浮雲任百翻。莫怕硬輪方轉頂。只憂迷棹未尋源。臨窓好月淸無累。守閤寒梅淡不言。胷裏礧空猶是物。不如驅却但斟罇。
偶吟示再從弟景日觀柱
手捧琅凾玉陛高。班中回首愧渠曹。百翻桑劫身猶在。萬死關山氣益豪。直是丹心與隻手。何論北斗曁秋毫。峽東小塢饒鷄黍。往矣明時爾幸遭。
賦梅。以踈影橫斜水淸淺。暗香浮動月黃昏爲韻。十四首。
山雪積岧嶤。披中懸小廬。不有梅爲隣。何以慰窮居。夜凍香死爐。簷端月過餘。炯炯魂欲通。漠漠氣自虛。但恐梅不親。千萬我敢踈。
太初禀淸高。沒世守幽靜。縱在春風際。不比桃與杏。厭塵常鞱形。得月始呈影。惟恐着不瘦。早綻非所幸。冉冉送窮臘。北窓寒夜永。
常怪袁處士。謂恨無傾城。傾城越宮女。能似此苦貞。披塵出素身。破雪信高情。悠悠耐遅綻。落落好踈橫。懽謔猶難得。况敢易題評。
以渠輕盈質。植地愈堪誇。爭奈六出繁。誰能辨五花。故此置小盆。敎向龕中斜。蕭條舒靑榦。寂歷依寒楂。何限京國梅。定應讓我家。
孤竹墨胎氏。黃花晉處士。獨爾出世姿。千載竟少似。芳㓗楚騷人。猶憚不敢比。寒寒復苦苦。萬回洗淸水。勸作媚春顔。但願䀄溘死。
洗心一炷香。啓閤始迎兄。而恐塵餘在。猶復拂巾纓。琴書與寂寞。簾閣忽虛明。斜添月中疑。白出燈前驚。益自務韜晦。此世難獨淸。
以白觀於子。吾知知爲淺。鍊骨極婆娑。羞影巧宛轉。超然壓萬木。無乃近獨善。北枝稍欲謝。南枝方始展。花花皆絶品。一色不可選。
梅兮許我好。行藏同顯暗。問君何所取。惟以性簡淡。閙彼園中花。非無悅眼蹔。易交還易踈。其德或二三。苟子托眞契。沒身永無憾。
索笑竟不笑。徒勞遶簷忙。何如共岑寂。長時閉幽房。不語聲相通。無心意還長。奚啻芝蘭好。三嗅有餘香。縱使零落盡。此情詎可忘。
每朝親澆盆。未甞命蒼頭。倘或缺一瓣。黯然使我愁。異時仙友至。淸罇移月樓。不須手摘取。香來自可浮。苦癖誠難破。願與西湖儔。
老楂衒奇怪。玄龜聳巃嵸。中自發孤英。暖意臘前動。漏却春花譜。東皇所未揔。玄象闡河圖。一氣通羽孔。喜綻還憂落。使人心倥傯。
宿昔求仙侶。不遇常咄咄。自得梅兄後。頓覺淸心骨。餐我以馨香。如可駐皓髮。萬象歸無有。虛閣坐超忽。身與魂俱𨓏。翩翩羅浮月。
合沓窮陰塞。大雪埋玄黃。誰謂花須暖。非露不自芳。兀兀嫌太驕。淡淡識眞香。不遇遯世人。未肯逞淸光。謂余不相知。且請當罰觴。
千古梅花詩。未爲盡情論。荊公頗傷巧。坡翁尙有痕。安得神活筆。窈窕寫幽魂。不然且棄置。茫茫委塵昏。歸來翫邵易。天機在不言。
除夕。次
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>