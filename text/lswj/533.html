<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="张长史集题词,张长史集,张长史集全文在线阅读,张长史集全文在线下载,大玄古籍书库">
<meta name="description" content="诗文集,南朝齐张融(444—497)撰。一卷。融字思光,吴郡吴(今江苏苏州)人。文学家。刘宋时,初历新安王中郎参军,迁封溪令。举秀才,对策中第,为仪曹郎。高帝萧道成建元初,任司徒右长史,建武四年卒。善文辞,孔稚圭曾从他学诗。其诗以《别诗》著名。曾泛海至交州,于海上作长赋《海赋》,文词诡越,独标逸韵。自序曰:“夫文岂有常体,但以有体为常。”又戒其子曰:“吾文体屡变,变而复奇。”故《诗品》说他:“纵有乖文体,然亦捷疾丰饶,差不局促。”所著甚丰,有《玉海集》、《大泽集》、《金波集》等凡八十卷,皆散佚。明张溥辑刊">
<title>张长史集_张融_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">张长史集</span> <br/>
          作者： <span class="inputVal" id="bkauthor">张融</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]8840</span> <br/>
          说明： <span class="inputVal" id="bkdec">诗文集,南朝齐张融(444—497)撰。一卷。融字思光,吴郡吴(今江苏苏州)人。文学家。刘宋时,初历新安王中郎参军,迁封溪令。举秀才,对策中第,为仪曹郎。高帝萧道成建元初,任司徒右长史,建武四年卒。善文辞,孔稚圭曾从他学诗。其诗以《别诗》著名。曾泛海至交州,于海上作长赋《海赋》,文词诡越,独标逸韵。自序曰:“夫文岂有常体,但以有体为常。”又戒其子曰:“吾文体屡变,变而复奇。”故《诗品》说他:“纵有乖文体,然亦捷疾丰饶,差不局促。”所著甚丰,有《玉海集》、《大泽集》、《金波集》等凡八十卷,皆散佚。明张溥辑刊有《汉魏六朝百三名家集》本。</span> <br/>
          封面： <span class="inputVal" id="bkimg">Z_18722.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]张长史集
[book_author]张融
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]8840
[book_dec]诗文集,南朝齐张融(444—497)撰。一卷。融字思光,吴郡吴(今江苏苏州)人。文学家。刘宋时,初历新安王中郎参军,迁封溪令。举秀才,对策中第,为仪曹郎。高帝萧道成建元初,任司徒右长史,建武四年卒。善文辞,孔稚圭曾从他学诗。其诗以《别诗》著名。曾泛海至交州,于海上作长赋《海赋》,文词诡越,独标逸韵。自序曰:“夫文岂有常体,但以有体为常。”又戒其子曰:“吾文体屡变,变而复奇。”故《诗品》说他:“纵有乖文体,然亦捷疾丰饶,差不局促。”所著甚丰,有《玉海集》、《大泽集》、《金波集》等凡八十卷,皆散佚。明张溥辑刊有《汉魏六朝百三名家集》本。
[book_img]Z_18722.jpg


[book_title]张长史集题词
吴郡张氏之盛，前有敷、演、镜、畅，后有充、融、卷、稷。融字思光，孔德璋所谓外兄张长史也。张氏世理音辞，修仪范思，光独诡越，惊人似一狂士，然孝亲敬嫂，感德重义，人伦之际，何亹亹也！自序文章云：“不阡不陌，非途非路。”后有状者，不如其善自状也。《海赋》文辞诡激，欲前无木华，虽体致未谐，藩篱已判，传诗绝少，落落如之。白云清风，孤台明月，想见其人，通源定本，直谓百圣同投，本末无异。周子长辨，倒兵乃已。彼生平谈论，总无师法，白日发歌，鸿飞起悟，孤神独逸，窥其意好，似慕北海与之同名，然谓天下有两融又掉头不受也。獠贼厉刃，高咏洛生，浮海大风，干鱼寄傲，天子赐衣，尚书趋拜，曾何足慕，具此天性，固思光文字所由出乎？
娄东张溥题

[book_title]张长史集
赋
海赋
盖言之用也，情矣形乎，使天形寅内敷，情敷外寅者，言之业也。吾远职荒官，将海得地，行关入浪，宿渚经波，傅怀树观，长满朝夕，东西无里，南北如天，反复悬乌，表里菟色。壮哉水之奇也，奇哉水之壮也。故古人以之颂其所见，吾问翰而赋之焉。当其济兴绝感，岂觉人在我外。木生之作，君自君矣。
分浑始地，判气初天，作成万物，为山为川。总川振会，导海飞门。尔其海之状也、之相也，则穷区没渚，万里藏岸，控会河、济，朝总江、汉。回混浩溃，巅倒发涛，浮天振远，灌日飞高。摐撞则八纮摧聩，鼓怒则九纽折裂。𢶒长风以举波，漷天地而为势。𤄁泽涾洽，来往相𥩝。汩湥𣻷渤，𥥵石成窟，西冲虞渊之曲，东振汤谷之阿。若木于是乎倒覆，折扶桑而为渣。濩𤄶𣶯浑，涫𣷓碨雍，渤淬沦澊，灡浅垄嵸。湍转则日月似惊，浪动而星河如覆。既烈太山与昆仑相压而共溃，又盛雷车震汉破天以折毂。淃涟涴濑，辗转纵横。扬珠起玉，流镜飞明。
是其回堆曲浦，幽关弱渚之形势也。沙屿相接，洲岛相连。东西南北，如满于天。梁禽楚兽，胡木汉草之所生焉。长风动路，深云暗道之所经焉。苕苕蒂蒂，窅窅翳翳。晨乌宿于东隅，落河浪其西界。茫沆汴河，汩磈漫桓。旁踞委岳，横竦危峦。重嶂岌岌，攒岭聚立。嵂𥖚𡹇嵚，架石相阴。{⿱山阴}{⿱山𬯎}陁陁，横出旁入。嵬嵬磊磊，若相追而下及。峰势纵横，岫形参错。或如前而未进，乍非迁而已却。
天抗晖于东曲，日倒丽于西阿。岭集雪以怀镜，岩昭春而自华。江洚𣵁𣵁，漈岩拍岭。触山䃶石，污𣽺𣽬况。碨泱𣽻𣶰，流柴磹𡵐。顿浪低波，𦷦䂭硄，折岭挫峰，窂浪硠掊。朋山相㟷，万里蔼蔼，极路天外。电战雷奔，倒地相礚。兽门象逸，鱼路鲸奔。水遽龙魄，陆振虎魂。却瞻无后，向望无前。长寻高眺，唯水与天。若乃山横蹴浪，风倒摧波。磊若惊山竭岭以竦石，郁若飞烟奔云以振霞。连瑶光而交彩，接玉绳以通华。
尔乎夜满深雾，昼密长云，高河灭景，万里无文。山门幽暖，岫户葐蒀。九天相掩，王地交氛。汪汪横横，沆沆浩浩。淬溃大人之表，泱荡君子之外。风沫相排，日闭云开。浪散波合，岳起山𬯎。
若乃漉沙构白，熬波出素。积雪中春，飞霜暑路。尔其奇名出录，诡物无书。高岸乳鸟，横门产鱼。则何㦬鳙鮨，𩹉魜𩻧䱻。哄日吐霞，吞河漱月。气开地震，声动天发。喷洒哕噫，流雨而扬云。乔髗壮脊，架岳而飞坟。𨁗动崩五山之势，瞷睔焕七曜之文。蟕𧔍瑁蛑，绮贝绣螺。玄珠互彩，绿紫相华。游风秋濑，泳景登春。伏鳞渍彩，升魵洗文。
若乃春代秋绪，岁去冬归。柔风丽景，晴云积晖。起龙涂于灵步，翔螭道之神飞。浮微云之如瞢，落轻雨之依依。触巧涂而䃭远，抵栾木以激扬。浪相礡而起千状，波独涌乎惊万容。𬞟藻留映，荷芰提阴。扶容曼彩，秀远华深。明藕移玉，清莲代金。眄芬芳于遥渚，汎灼烁于长浔。浮舻杂轴，游舶交艘。帷轩帐席，方远连高。入惊波而箭绝，振排天之雄飙。越汤谷以逐景，渡虞渊以追月。遍万里而无时，浃天地于挥忽。雕隼飞而未半，鲲龙趠而不逮。舟人未及复其喘，已周流宇宙之外矣。阴鸟阳禽，春毛秋羽。远翅风游，高翮云举。翔归栖去，连阴日路。澜涨波渚，陶玄浴素。长纮四断，平表九绝。雉翥成霞，鸿飞起雪。合声鸣侣，并翰翻群。飞关溢绣，流浦照文。
尔夫人微亮气，小白如淋。凉空澄远，层汉无阴。照天容于鮷渚，镜河色于魦浔。括盖馀以进广，浸夏洲以洞深。形每惊而义维静，迹有事而道无心。于是乎山海藏阴，云尘入岫。天英遍华，日色盈秀。则若士神中，琴高道外。袖轻羽以衣风，逸玄裾于云带。筵秋月于源潮，帐春霞于秀濑。晒蓬莱之灵岫，望方壶之妙阙。树遏日以飞柯，岭回峰以蹴月。空居无俗，素馆何尘。谷门风道，林路云真。
若乃幽崖𨹝𨺭，隈隩之穷，骏波虎浪之气，激势之所不攻。有卉有木，为灌为丛。路糅网杂，结叶相笼。通云交拂，连韵共风。荡洲礉岸，而千里若崩；冲崖沃岛，其万国如战。振骏气以摆雷，飞雄光以倒电。
若夫增云不气，流风敛声。澜文复动，波色还惊。明月何远，沙里分星。至其积珍全远，架宝谕深。琼池玉壑，珠岫㻁岑。合日开夜，舒月解阴。珊瑚开缋，琉璃竦华。丹文锦色，杂照冰霞。洪洪溃溃，浴干日月。淹汉星墟，渗河天界。风何本而自生，云无从而空灭。笼丽色以拂烟，镜悬晖以照雪。
尔乃方员去我，混然落情。气暄而浊，化静自清。心无终故不滞，志不败而无成。既覆舟而载舟，固以死而以生。弘刍狗于人兽，导至本以充形。虽万物之日用，谅何纬其何经。道湛天初，机茂形外。亡有所以而有，非胶有于生末。亡无所以而无，信无心以入太。不动动是使山岳相崩，不声声故能天地交泰。行藏虚于用舍，应感亮于圆会。仁者见之谓之仁，达者见之谓之达。咶者几于上善，吾信哉其为大矣。
笺
与豫章王嶷笺
(朱谦之，吴郡钱塘人。父昭之假莽田侧，为族人幼方所焚，谦之虽小，便哀戚如执䘮事，长不婚娶。永明中，手刅杀幼方，诣狱自系时，嶷为郡刺史，别驾孔稚圭兼记室刘琎、司徒左西掾张融笺上嶷，嶷言之世祖，嘉其义，乃遣谦之随曹虎西行。将发，幼方子恽于津阳门伺杀谦之，谦之之兄选之又刺杀恽，世祖曰：“此皆义事，不可问。”悉赦之。)
《礼》开报仇之典，以申孝义之情，法断相杀之一，以表权时之制。谦之挥刃轩冕，既申私礼，系以就死，又明公法。今仍杀之，则成当世罪人；宥而治之，即为盛朝孝子。杀一罪人，未足弘宪；活一孝子，实广风德。张绪、陆澄，是其旧乡，应具来繇。融等与谦之并不相识，区区短见，深有恨然。
书
与从叔永书
融昔称幼学，早训家风，虽则不敏，率以成性。布衣苇席，弱年所安，箪食瓢饮，不觉不乐。但世业清贫，民生多待，榛栗枣修，女贽既长，束帛禽鸟，男礼已偹。勉身就官，十年七仕，不欲代耕，何至此事。昔求三吴一丞，虽屡舛错。今闻南康缺守，愿得为之。融不知阶级，阶级亦可不知融，政以求丞不得，所以求郡，求郡不得，亦可复求丞。
与王僧䖍书
融，天地之逸民也。进不辨贵，退不知贱，兀然造化，忽如草木。实以家贫累积，孤寡伤心，八侄俱孤，二弟颇弱，抚之而感，古人以悲。岂能山海陋禄，申融情累。阮籍爱东平土风，融亦欣晋平闲外。
与从弟瑰书
（升明元年，刘彦节有异图，弟遐为吴郡，潜相影响。齐高帝密令瑰取遐，诸张世有豪气，瑰率兵入郡，斩之。高帝即授瑰吴郡太守，融与瑰书。）
吴郡何晚、何须王反，闻之嗟惊，乃是阿兄。
答周颙书
张融白：吾未能忘身，故有情身分外。既化极魂首，复为子弟留地，不欲使方寸旧都，日夜荒没。平生所困，横馗而草，所以制是门，律以律其门，非佛与道，门将何律？故告气缓命，凭魄申阴，数感十应，通源定本，实欲足下发予奇意。果能翔牍起情，妙见正析，既赴所志，今为子言。
周之问曰：“《论》云：‘致本则同’，请问何义是其所谓本乎？”答彼周曰：“夫性灵之谓性，能知者也；道德之为道，可知者也。能知而不知所可知，非能知之义；可知而不为能知所知，非夫可知矣。故知能知必赴于道，可知必知所赴。而下士雷情波照，鼓欲噪神，精明驱动，识用沈霭，所以倒心下灌，昭隔于道。至若伯阳，专气致柔，停虚任魄，载营抱壹，居凝通静。静唯通也，则照无所没，魄绪停虚，故融然自道。足下欲使伯阳不静，寗可而得乎？使静而不怕，道亦于何而可得。今既静而两神，神静而道二，吾未之前闻也。故逗极所以一为性游简，且韵猖狂，旷不能复，行次战思，定霸宇内，但敷生灵以竦志，庶足下罔象以扪珠。是以则帝属五而神常一，皇有三而道无二。凫乙之交定者，鸿乎？吾所以直其绳矣。”
周之问曰：“言道家者，岂不以二篇为主？言佛教者，亦应以般若为宗。二篇所䝿，义极虚无；般若所观，照穷法性。虚无法性，其寂虽同；住寂之方，其旨则别。”答彼周曰：“法性虽以即色图空，虚无诚乃有外张义，然环会其所中，足下当加以半思也。至夫游无荡思，心尘自拂，思以无荡，一举形上，是虽忘有，老如骞释，然而有忘，释不伐老。当其神地悠悠，精和坐废，寂然以湛其神，遂通以冲其用。登其此地，吾不见释家之与老氏，陟其此意，吾孰识老氏之与释家，逗极之所以无二亲情，故妙得其一矣。直以物感既分，应物难合，令万象与视听交错，视听与万象相横，著之既已深，却之必方浅，所以苦下之翁，且藏即色，顺其所有，不震其情，尊其所无，渐情其顺，及物有潜去。人时欲无，既可西风昼举而致，南精夕梦，汉魂中寐，不其可乎？若卿谓老氏不尽乎无，则非期于得意，若卿谓尽无而不尽有，得意复爽吾所期。卿若疑老氏尽有，而不亮以教，则释家有尽，何以峻迹斯时？卿若以释家时宜迹峻，其犹老氏，时峻此迹逗极之同，兹焉余意。
周之问曰：“《论》云：时殊故不同其风，是佛教之异于道也。世异故不一其义，是道言之乖于佛也。道佛两殊， 非凫则乙。”答彼周曰：“非凫则乙，迹固然矣。迹固其然，吾不复答。但得其世异时殊，不宜异其所以之异。”
周之问曰：“未知高鉴，缘何识本？”答彼周曰：“综识施本，已吐前牍。吾与老释相识正如此，正复是目击道斯存，卿欲必曲鞠其辞，吾不知更所以自讼。
周之问曰：“若犹取二教以位其本。恐战狱方兴，未能听讼也。”答彼周曰：“得意有本。何至取教。”
周之问曰：“若虽因二教同测教源者，则此教之源，每沿教而见矣。”答彼周曰：“诚哉有是言。吾所以见道，未壹于佛，但吾之即此言，别有奇即耳。”
周之问曰：“自应鹿巾环杖，悠然自击，儒墨訚訚，从来何诤？”答彼周曰：“虞芮二国之鬬田，非文王所知也。碎白玉以泯鬬，其别有尊者乎？况夜战一鸿，妄巾凫乙，斯自鹿巾之空负头上，环杖之自诬掌中，吾安得了之哉？”
周之问曰：“苟合源共是，分迹双非，则二迹之用宜均去取奚为翔集？所向勤务唯佛，专气抱一，无谨于道乎？”答彼周曰：“应感多端，神情数广。吾不翔翮于四果，卿尚无疑其集佛。吾不翔翮于五通，而于集道复何晦。且宝圣宜本，迹匪情急，矧吾已有所集，方复移其翔者邪？卿得其无二于两楹，故不峻督其去取。”
周之问曰：“吾则心持释训，业爱儒言，未知足下雅意佛儒安在，为当本一末殊，为本末俱异邪？”答彼周曰：“吾乃自元混百圣，同投一极，而近论通源，儒不在议。足下今极其儒，当欲列儒围道，故无属垣耳隙，思潜师夜，以遂图掩天城，恐难升之险，非子所跻，则吾见师之出，不见其入也。吾已谓百圣同所投，何容本末俱其异。更以沥势倒兵，恣卿智勇。吾之勇智，自纵横凑出。”
周颙重答张长史书（并重问）
周颙顿首。夫可以运寄情抱，非理何师。中外声训，登涂所奉，而使此中介分然，去留无薄，是则怏怏失路，在我奚难。足下善欲言之，吾亦言之未已也。辄复往研，迟承来析。
《通源》曰：“法性虽以即色图空，虚无诚乃有外张义，所以苦下之翁且藏即色，顺其所有，不震其情，尊其所无，渐情其顺。”周之问曰：“苦下之藏即色，信矣。斯言也，更恐有不及于即色，容自托以能藏，则能藏者广，或不独出于厉乡耳。夫有之为有，物知其有，无之为无，人识其无。老氏之署有题无无出斯域，是吾三宗。鄙论所谓‘取舍驱驰，夫有能越其度’者也。佛教所以义夺情灵，言诡声律，葢谓即色非有，故擅绝于群家耳。此涂未明，在老何续？但纷纷横沸，皆由著有之家，因俗兹焉是患。既患由有滞，而有性未明，矫有之家，因崇无术。有性不明，虽则巨蔽，然违谁尚。静涉累实微，是道家之所以有埤弘教，前白所谓‘黄老实雄’者也，正何旧说皆云老不及圣。若如斯论，不得影响于释宗矣。吾之位老不至乃然。大夫士应世，其体无方，或为儒林之宗，或为国师道士，斯经教之成说也。乃至宰官长者，咸托身相，何为老生，独非一迹，但未知涉观浅深，品位高下耳。此皆大明未启，权接一方，日月出矣，爝火宜废，无馀既说，众权自寝。足下犹欲抗遗燎于日月之下，明此火与日月通源。既情崇于日月，又无侮于火本，未知此火本者，将为名乎？将或实哉？名而已邪？道本安在？若言欲实之，日月为实矣，斯则事尽于一，佛不知其道也。通源之旨，源与谁通？”
《通源》曰：“当其神地悠悠，精和坐废。登其此地，吾不见释家之与老氏，陟其此意，吾孰释老氏之与释家？”又曰：“今既静而两神，神静而道二。吾未之前闻也。”又曰：“伯阳专气致柔，停虚任魄，魄绪停虚，故融然自道也。”又曰：“心尘自拂，一举形上。”周之问曰：“足下法性虽以即色图空，虚无诚乃有外张义。”窃谓老释重出，对分区野，其所境域，无过斯言。然则老氏之神地悠悠，自悠悠于有外；释家之精和坐废，每坐废于色空。登老氏之地，则老异于释涉；释氏之意，则释氏殊于老。神既静而不两，静既两而道二。足下未之前闻，吾则前闻之矣。苟然明魄绪停，虚是自虚，其所谓虚，融然自道，亦非吾所闻道。若夫心尘自拂，一举形上，皆或未涉于大方，不敢以《通源》相和也。”
《通源》曰：“足下欲使伯阳不静，寗可而得乎？使静而不怕，道亦于何而不得。”周之问曰：“甚如来言，吾亦虑其未极也。此所谓得在于神静，失在于物虚。若谓静于其静，非曰穷静，魄于其魄，不云尽魄。吾所许也，无所间然。”
《通源》曰：“若卿谓老氏不尽乎无，则非想期于得意。若卿谓尽无而不尽有，得意复爽吾所期。”周之问曰：“尽有尽无，非极莫备，知无知有，吾许其道家，唯非有非无之一地，道言不及耳。非有非无，三宗所蕴，倘赡馀虑，惟足下其眄之念，不使得意之相爽，移失于有归耳。”
《通源》曰：“非凫则乙，迹固然矣。迹固其然，吾不复答。”又曰：“吾与老释相识正如此，正复是目击道斯存。”又曰：“得意有本，何至取教。”又曰：“诚哉有是言！吾所以见道来，一于佛。”周之问曰：“足下之所目击道存，得意有本，想法性之真义，是其此地乎？佛教有之，足下所取非所以，何至取教也？目击之本，即在教迹，谓之凫乙，则其鸿安渐哉？诸法真性，老无其旨，目击高情，无存老迹。旨迹两亡，索宗无所论，所谓无侮于道，本当无侮于何地哉？若谓探道家之迹，见其来一于佛者，则是真谛实义，沿文可见矣。将沿于《道章》而得之乎？为沿于《德篇》而遇之也？若两无所沿，而玄德于方寸者，此自足下怀抱，与老释而为三耳。或可独树一家，非老情之所敢逮也。”
《通源》曰：“虞芮二国之鬬田，非文王所知也。斯自鹿巾之空负头上，环杖之自诬掌中，吾安能了之哉？”周之问曰：“足下谓苦下之，且藏即色，则虚空有阙矣。足下谓法性，以即色图空，则法性为备矣。今有人于此，操环杖而言法性，鹿巾之士执虚无而来，诮曰：‘尔不同我，吾与尔阙。’足下从容倚棘，听断于其间，曰：‘皆不可也。谓其鹿巾空负于头上，环杖自诬于掌中，以足下之精明特达，而判讼若斯，良虞芮之所以于邑也’。”《通源》曰：“吾不翔翮于四果，卿尚无疑其集佛，吾融不翔于五通，而于集道复何晦。”周之问曰：“足下不翔翮于四果，犹勤集于佛教；翮不翔于五通，何独弃于道迹乎？理例不通，方为彼诉。”
《通源》曰：“当欲列儒围道，故先属垣隙。”周之问曰：“足下通源，唯道源不及儒，吾因疑其阙，是以相访。但未知融然自道，唯道能，融将道之，融然，修儒可会邪？虽非义本，纵言宜及。相释本多暇，幸惠馀音。”
(《弘明集》释僧祐云：“余寻周、张难问，虽往复积巻，然两家立意，理在初番，故略其后文，㫖存义本。”)
与周颙论释法宠书
（法宠姓冯，南阳冠军人，寓海盐，纳妻半年，舍家住兴皇寺，从道猛昙济，学成实论，融与颙书称之。）
古人遗族，故留儿女。法宠法师绝尘如弃唾，若斯之志，大矣！逺矣！
论
门论
吾门世供佛舅氏奉道。道也与佛，逗极无二。寂然不动，致本则同，感而遂通，达迹成异。其犹乐之不沿不隔，五帝之秘，礼之不袭三皇之圣。岂三与此皆殊时故不同其风，异世故不一其义，安可辄驾庸愚，诬誷神极，吾见道士与道人战儒墨，道人与道士狱是非。昔有鸿飞天道，积远难亮，越人以为凫，楚人以为乙。人自楚越耳，鸿常一鸿乎！夫澄本虽一，吾自俱宗其本；鸿迹既分，吾已翔其所集。汝可专遵于佛迹，而无侮于道本。书于二何、两孔、周剡山茨。
《少子致书诸游生者》曰：“张融白鸟哀鸣于将死，人善言于就暮。顷既病盛生衰，此亦魂留几气。况惊舟失柂于空壑，山足无绊于泽中，故视阴之间，虽寸每遽，不缝不徙也。欲使魄后馀意，绳墨弟侄，故为门律数感，其一章《通源》二道，今奏诸贤，以为何若？”
周颙难张长史门论书（并问）
（颙于锺山立山茨精舍，与张融遇，辄以玄言相滞，弥日不解。）
《周剡山茨归书少子》曰：周颙顿首，懋制来班，承复峻其门，则参子无踞，诚不待奖。敬寻同本，有测高心，虽神道所归，吾知其主，然自释之外，儒纲为弘，过此而能与仲尼相若者，黄老实雄也。其教流渐，非无邪弊，素朴之本，义有可崇。吾取舍旧怀，粗有泾渭，与夺之际，不至朱紫，但蓄积怀抱，未及厝言耳。途轨乖顺，不可谬同异之闻文，宜有归。辨来旨谓致本则同，似非吾所谓同；时殊风异，又非吾所谓异也。久欲此中微举条裁，幸因雅趣，试共极言，且略如左，迟闻深况。
《通源》曰：“道也与佛逗极无二，寂然不动，致本则同。感而遂通，达迹诚异。”周之问曰：“论云：‘致本则同’，请问何义是其所谓本乎？言道家者岂不以二篇为主？言佛教者，亦应以般若为宗。二篇所贵，义极虚无；般若所观，照穷法性。虚无法性，其寂虽同；住寂之方，其旨则别。《论》所谓‘逗极无二’者，为逗极极于虚无，当无二于法性邪？将二涂之外，更有异本。傥虚无法性，其趣不殊乎？若有异本，思告异本之情；如其不殊，愿闻不殊之说。”
《通源》曰：“殊时故不同其风，异世故不一其义。吾见道士与道人战儒墨，道人与道士狱是非。昔有鸿飞天道，积远难亮，越人以为凫，楚人以为乙。人自楚越耳，鸿常一鸿乎。夫澄本虽一，吾自俱宗其本，鸿迹既分，吾已翔其所集。周之问曰：“《论》云：‘时殊故不同其风，是佛教之异于道也；世异故不一其义，是道言之乖于佛也。’道佛两殊，非凫则乙。唯足下所宗之本，一物为鸿耳。驱驰佛道，无免二乖。未知高鉴，缘何识本，轻而宗之，其有旨乎？若犹取二教以位其本，恐战狱方兴，未能听讼也。若虽因二教同测教源者，则此教之源每沿教而见矣。自应鹿巾环杖，悠然目击，儒墨訚訚，从来何诤？苟合源共是，分迹双非，则二迹之用，宜均去取，奚为翔集？所向勤务唯佛，专气抱一，无谨于道乎。言精旨远，企闻后要。”
《通源》曰：“汝可专遵于佛迹而无侮于道本。”周之问曰：“足下专遵佛迹无侮道本，吾则心持释训业爱儒言。未知足下雅意佛儒安在？为当本一末殊为本末俱异邪。既欲精探彼我方相究涉，理类所关，不得无请。”
序
问律自序
吾文章之体，多为世人所惊。汝可师耳以心，不可使耳为心师也。夫文岂有常体，但以有体为常，政当使常有其体。丈夫当删《诗》、《书》，制《礼》、《乐》，何至因循寄人篱下。且中代之文，道体阙变，尺寸相资，弥缝旧物。吾之文章，体亦何异，何尝颠温凉而错寒暑，综哀乐而横歌哭哉？政以属辞多出，比事不羁，不阡不陌，非途非路耳。然其传音振逸，鸣节竦韵，或当未极，亦已极其所矣。汝若复别得体者，吾不拘也。吾义亦如文，造次乘我，颠沛非物，吾无师无友，不文不句，颇有孤神独逸耳。义之为用，将使性入清波，尘洗犹沐，无得钓声同利，举价如高，俾是道场，险成军路。吾昔嗜僧言，多肆法辩，此尽游乎言笑，而汝等无幸。又云：“人生之口，正可论道说义。惟饮与食，此外如树网焉。”吾每以不尔为恨，尔曹当振纲也。
诫
临卒戒子
手泽存焉，父书不读，况文音情，婉在其韵。吾意不然，别遗尔音。吾文体英，绝变而屡奇，既不能逺至汉魏，故无取嗟晋宋，岂吾天挺，葢不𬯎家声。汝若不看父祖之意，欲汝见也，可号哭而看之。
诗
白日歌
《序》曰：“悬象著明，莫大于日月。”而彼日月不能不谢，固知无凖，衰为盛之终，盛为衰之始。故为《白日歌》。
白日白日，舒天昭晖。
数穷则尽，盛满则衰。
萧史曲
引响犹天外，吟声似地中。
戴胜噪落景，龙歕清霄风。
忧且吟
鸣琴当春夜，春夜当鸣琴。
羁人不及乐，何似千里心。
别诗
白日山上尽清风松下歇
欲识离人愁孤台见明月

        </div>
      </div>
    </div>
  </div>
</div>
<!--update:2025-08-30 10:26:13-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>