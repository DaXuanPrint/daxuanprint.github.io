<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,止堂集全文在线阅读,止堂集全文在线下载,大玄古籍书库">
<meta name="description" content="诗文别集。南宋彭龟年(1142—1206)撰。二十卷。龟年字子寿,号止堂,清江(今属江西)人。乾道进士,授袁州宜春尉,历官太学博士,江陵知府,湖北安抚使,以数论韩侂胄奸,落职,未久复官,以宝谟阁待制致仕。卒谥忠肃。为官清正,敢于诤谏;从朱熹、张栻游,学识宏博。《宋史·艺文志》载有集四十七卷,明永乐后佚。清乾隆间四库馆臣自《永乐大典》、中辑抄诠次成二十卷,得《历代名臣奏议》辑得文二百二十三篇,诗二百二十首,依类编次,厘为二十卷。集中有奏折、札子五十五篇,敷陈明确,多关国家大计,论时弊帝责,直言恳道,“史称其">
<title>止堂集_彭龟年_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">止堂集</span> <br/>
          作者： <span class="inputVal" id="bkauthor">彭龟年</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]105326</span> <br/>
          说明： <span class="inputVal" id="bkdec">诗文别集。南宋彭龟年(1142—1206)撰。二十卷。龟年字子寿,号止堂,清江(今属江西)人。乾道进士,授袁州宜春尉,历官太学博士,江陵知府,湖北安抚使,以数论韩侂胄奸,落职,未久复官,以宝谟阁待制致仕。卒谥忠肃。为官清正,敢于诤谏;从朱熹、张栻游,学识宏博。《宋史·艺文志》载有集四十七卷,明永乐后佚。清乾隆间四库馆臣自《永乐大典》、中辑抄诠次成二十卷,得《历代名臣奏议》辑得文二百二十三篇,诗二百二十首,依类编次,厘为二十卷。集中有奏折、札子五十五篇,敷陈明确,多关国家大计,论时弊帝责,直言恳道,“史称其学识正大,议论简直,善恶是非,辨析甚严。故生平虽不以文章名,而恳恻之忱与刚劲之气,浩然直达,语不求工而自工”。今人栾贵明据今残存《永乐大典》中辑得诗一首,记、省状、哀辞、祭文九篇,《经解》五条,见《四库辑本别集拾遗》,可补清人辑本之缺。另有《武英殿聚珍版丛书》本,《丛书集成初编》本,作十八卷。</span> <br/>
          封面： <span class="inputVal" id="bkimg">Z_18984.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]止堂集
[book_author]彭龟年
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]105326
[book_dec]诗文别集。南宋彭龟年(1142—1206)撰。二十卷。龟年字子寿,号止堂,清江(今属江西)人。乾道进士,授袁州宜春尉,历官太学博士,江陵知府,湖北安抚使,以数论韩侂胄奸,落职,未久复官,以宝谟阁待制致仕。卒谥忠肃。为官清正,敢于诤谏;从朱熹、张栻游,学识宏博。《宋史·艺文志》载有集四十七卷,明永乐后佚。清乾隆间四库馆臣自《永乐大典》、中辑抄诠次成二十卷,得《历代名臣奏议》辑得文二百二十三篇,诗二百二十首,依类编次,厘为二十卷。集中有奏折、札子五十五篇,敷陈明确,多关国家大计,论时弊帝责,直言恳道,“史称其学识正大,议论简直,善恶是非,辨析甚严。故生平虽不以文章名,而恳恻之忱与刚劲之气,浩然直达,语不求工而自工”。今人栾贵明据今残存《永乐大典》中辑得诗一首,记、省状、哀辞、祭文九篇,《经解》五条,见《四库辑本别集拾遗》,可补清人辑本之缺。另有《武英殿聚珍版丛书》本,《丛书集成初编》本,作十八卷。
[book_img]Z_18984.jpg


[book_title]提要
钦定四库全书　　　　　集部四
止堂集　　　　　　　　别集类三【宋】
提要
【臣】等谨案止堂集宋彭龟年撰龟年字子夀清江人乾道五年进士历官焕章阁待制知江陵府迁湖北安抚使坐事落职寻复官以宝谟阁待制致仕卒諡忠肃事蹟具宋史本传龟年官右史时面折廷诤劘切人主有古直臣之风集中所存奏疏劄子尚五十余篇敷陈明确多关於国家大计其论光宗不朝重华宫疏凡三四上至於伏地叩额血渍甃甓光宗亦为之感动又尝事宁宗於藩邸有旧学之恩即位後数进谠言拳拳恳到因风雷示变极陈小人之窃权及朱子以论韩侂胄被绌龟年又上疏请与同斥今诸疏并在集中其严气正性凛然犹可想见史称其学识正大议论简直善恶是非辨析甚严故生平虽不以文章名而恳恻之忱与刚劲之气浩然直达语不求工而自工固非鞶帨为文者所得絜其长短也宋史艺文志载其集四十七卷世久失传今从永乐大典所载益以历代名臣奏议所録共得文二百二十三首诗二百二十二首依类编次厘为十八卷虽较原目所存只十之四而其一生建白之大者已略具於是矣至若祝语诸篇本非文章正轨今刋本概从删削焉乾隆四十九年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
止堂集卷一
宋　彭龟年　撰
奏疏
乞留侍御史刘光祖疏【绍熙元年四月上时为太学博士】
臣等备数学官素餐无补事有职守不敢越思惟念国家开设学校所以涵养天下公议之原而臣等谨以课试文艺苟求塞责诚不足仰称明旨日夕忧惧不知所为适有一事偶关士气之消长臣等傥顾出位小嫌缄默自爱揆之初心实所不忍臣等伏见殿中侍御史刘光祖近除太府少卿士论纷纷皆谓因论吴端除授之故事之始末疎远小臣不能尽知或是或非皆不敢决然臣等窃以为不可者偶留近幸而遽迁台臣其於国体所系甚大臣等尝窃观祖宗借重台谏之意揆之古昔所未见闻刘安世劾胡宗愈至二十余章而不以为渎贵重大臣如文彦博因唐介一言为之亟罢而不以为横盖所以优假直臣奠安国势其为计虑至深远也今光祖论端其言必不如安世之切陛下偶然进端亦未必宠任如彦博也而祖宗处之如彼陛下处之如此比而观之孰得孰失当不待人言而後喻矣陛下嗣登大宝始初清明隆寛尽下迈迹三五岂容有此瑕玷传播四方宁免疑惑况天下士气方患不振今日之事朝路藉藉皆以为不可而告陛下者曾几何人平居则仰屋窃叹遇事则缄默不言陛下既未有以兴起斯敝而敢言者复不得伸臣等深恐言者自此不敢言而不言者亦以言为戒甚非国家之福也臣等私忧犹不止此陛下所以迁端者止念其服役之久而言者适然攻之太亟陛下亦适然拒之太坚小人不知必谓其徒得君如此其专据势如此其固附声托影寖成骄横则他日将有不胜忧者当是之时臣等恐陛下尤费区处不止如今日也陛下天资恢廓以虚受人於天下事初何容心其始本无亲昵近幸之意而遽进端其终亦无厌薄台谏之意而遽疎光祖然疑似之迹未能昭明羣情共忧所当深虑昔韩维因论台官进退有曰自古圣王优待谏诤之臣虽甚狂直必加含忍其势非不能黜也以为黜此一人则伤衆多之心遂此一失则败天下之事故不为也老臣忧国其言恳切深中事情臣等欲望陛下平心定气更加审处少抑近幸之恩宠以伸台谏之公论仍留光祖俾复其位使天下晓然知陛下圣德光明本无偏倚自此无复顾虑各罄心腹以不负陛下任使实宗庙无疆之福臣等冒犯宸严罪当万死不胜俯伏俟命之至
乞寝罢版行时文疏【绍熙元年四月】
右臣待罪太学博士昨准国子监开备准尚书省劄子臣寮上言士子不閲经史子集之文而专意於时文不閲旧来典实之文而专意近日虚浮之文朝廷方以程试取士欲其不习时文固不可得如旧来之典实足矣今欲一洗其敝当自成均始乞令监学官公共精择旧来时文谨严而有法度精粹而有实学者经义词赋论策各若干篇许之版行以为程式奉圣旨依劄付本监本监开臣及监学官详臣寮劄子内事理将新旧时文分官精择去讫臣窃详臣寮申请乃是父兄教子弟之法而非太学教天下士之法虽曰救文之敝而臣恐滋文之敝实自此始不可不虑也请为陛下画一陈之臣闻三代取士皆本德行隋唐而降始尚文词至於本朝循而不改夫以德行取士犹开目取物既能识其大小又可辨其美恶以文词取士犹闭目取物大小美恶无所不收左采右获庶几一中所以忠厚浮薄色色有之盖为是也先正有识之臣率以为病故司马光谓取士之道当以德行为先其次经术其次政事其次艺能近世以来专尚文词文词乃艺能之一耳未足以尽天下士也邹浩尝论科举谓上自辅弼之大臣下至州县之小吏皆佐陛下行道者也非欲其若司马相如枚乘沈佺期宋之问之属以文词供奉而已而乃取之不以道用之不以实谁与成天下之务哉然则取士以文已愧於古况教以时文乎此不可一也自古文士多出东南东南之士不患乏词藻惟患不笃实今居东南之地用东南之人犹病其不文可不深究其所以然哉臣寮所谓不閲经史子集之文而专意於时文是也夫旧日典实之文乃根本乎经史子集今日虚浮之文乃自时文坏之今不教之研穷今古依据义理以涵养根本而复教以时文是恶其湿而使居下流此不可二也夫谓之时文政以与时高下初无定制也前或以为是後或以为非今或出於此後或出於彼止随一时之去取以为能否今求其义理精深文字浑厚者能有几何纵得一二十篇其格又多不与今同舍之则失简别之本意存之则破文字之近体此不可三也或者必曰朝廷方以时文取士今以时文为不足学则是当并废之而後可乌足为通论臣谓不然天下之材不可一律取也朝廷设科止为中材地尔欲使高者可使俯而就卑者可使企而及岂谓天下士尽可以科举之文得之唐韩愈谓来京师见有举进士者人多贵之就求其术或出礼部所试诗赋策等以相示以为可无学而能由此观之有司所取之文天下固有以为不足学者也天下虽不能皆韩愈然岂可轻天下无韩愈哉朝廷取士固欲其如愈不欲其不如愈也今乃一切以时文教之编类成帙公私刋行凡应进士者家家售之父诏其子兄语其弟以为朝廷取士不过如此朝读夕思惟此是习经史子集将覆酱瓿臣恐天下文章益见凋敝必又甚於今日也先朝诸臣皆欲尚德行以救文敝而今乃欲择时文以教举子其於本末毋乃甚舛欤此臣所以知其不可也臣闻先朝尝欲更定四场去留指挥时邹浩为颍昌府教授乃沿工执艺事以谏之义抗疏论列今臣为学官职分所在明知不可而以成命既颁忍口不言诡随苟从是不忠也实孤臣志是以不避斧鑕之诛肆其狂愚欲望圣慈下臣此章与臣寮之言参订得失如臣言可采将近日精择时文指挥特赐寝罢止令学官於公私试文字精加考校以义理明正者为上学问淹博者次之文采华赡者为下苟不入格虽是中选不许刋行去取既明趣向自正举子之文将不求典实而自典实矣干冒宸严臣下情无任俯伏俟命之至谨录奏闻伏候敕旨
论雷雪之异为阴盛侵阳之证疏【绍熙二年二月】
右臣伏覩二月某日国子监准尚书省劄子备奉圣旨云云臣官为博士不当越思然自二月庚辰忽见此异即尝博考经史推验天人徒积忧惶不敢论奏及见朝廷访求谠直已至馆职啓沃之论当复不少举而行之天意自回及今浃旬沴气未散辛卯之夕狂风大作已复为雪逮至壬辰日光已见而雪犹不止阴盛侵阳一至於是圣心忧恻必倍於前臣履陛下之朝食陛下之禄则安得不忧陛下之忧忧而不告是谓欺君越职而言亦为犯上勿欺而犯前训具明敢假便文之误以负事君之义又况秦置博士掌通古今逮及汉朝亦承疑问然则采摭古今之事以禆国家之阙乃臣职分所当然也臣谨先取经史所载雷雪之异开列如後一按春秋隐公九年三月癸酉大雨震电庚辰大雨雪公羊传曰大雨震电何以书记异也何异雨不时也庚辰大雨雪何以书记异也何异尔俶甚也何休注曰此桓将怒而弑隐之象胡安国传曰震电者阳精之发雨雪者阴气之纵周三月夏之正月也雷未可以出电未可以见而大震电此阳失节也雷已出电已见则雪不当复降而大雨雪此阴气纵也夫阴阳运动有常而无忒凡失其度人为感之也今阳失节而阴气纵公子翬之谗兆矣锺巫之难萌矣一按西汉书五行志隐公九年三月癸酉大雨震电庚辰大雨雪大雨雨水也震雷也刘歆以为三月癸酉於历数春分後一日始震电之时也当雨而不当大雨大雨恒雨之罚也於始震电八日之间而大雨雪恒寒之罚也刘向以为周三月今正月也当雨水雪杂雨雷电未可以发也既已发也则雪不当复降皆失节故谓之异一按晋书五行志吴孙亮太平二年二月甲寅大雨震电乙卯雪大寒按刘歆说此时当雨而不当大雨大雨恒雨之罚也於始震雷之明日而雪大寒又恒寒之罚也刘向以为既已震电则雪不当复降皆失时之异也天戒若曰为君失时贼臣将起先震电而後雪者阴见间隙起而胜阳弑逆之祸将成也亮不悟寻见废又元兴三年正月甲申霰雪又雷雷霰同时皆失节之应也四月丙午江陵雨雹是时安帝蒙尘右臣开具在前并是经史本文别无删润其中虽多忌讳之语不当陈於盛大之时然若不摭前世之禨祥何以助陛下之警惧但天之降灾本各有徵而徵之在人亦复不齐难执一条以尽天意自春秋书鲁隐公雷雪之变说者以为公子翬之应由兹以降大率皆依据其说以验其灾证虽不虚意则未广质之圣训殆不如斯书曰天有显道厥类惟彰故求天者必以类而推又曰惟先格王正厥事故应天者必随事而正臣观雷震而复雪只由阴盛而侵阳傥悉求阴盛之由始可见阳微之变臣尝俯察近事仰验天灾得其大纲者有三推其条目则有十三何谓大纲有三一曰阳德不修二曰小人道长三曰兵端有形何谓阳德不修臣闻天以刚故能首出庶物君以刚故能宰制羣动而所谓刚者非曰独擅威福而不可沮挠之谓也无所牵制之谓刚无所耽惑之谓刚无所屈枉之谓刚无所纵弛之谓刚陛下自登大宝二年於兹寛仁如汤懿恭如文而裁制事物似少刚断得非於前数者有不足乎臣近闻羣臣有以刚断之说劝陛下者矣臣不知其说果如何也臣但见陛下近日临决机务自任太过未免其间有得有失如斥逐李棣不由人言此刚断之得者也大臣有罪台臣一章而径罢降人建节全台论之而不囘此刚断之失者也夫大有刚健必本於明中庸三德知先於勇必知其贤然後可任之勿贰必知其邪然後可去之不疑是以先臣司马光曰闻人之言而能别其是非故谓之聪见人之行而能辨其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断然则所谓刚断者岂以独擅威福不可沮抑之谓哉此臣所谓阳德不修之目一也国家崇奬台谏以为耳目政恐人情下壅奸宄内萌若非刚正之臣必重仇怨之虑责之以言尚恐顾望既言复沮谁复切摩陛下优容直臣固为盛德而讳忌鲠论尚有疑形臣观近日台谏之言稍稍不效虽听用固亦不少然或不行或训饬或宣谕而止者亦不一事也至於全台弹击近时罕闻假使发之之轻尤当勉强以受所以存朝廷之纲纪植伉直之风声垂裕之谋莫便於此岂可但欲令行不反人不我违深恐台谏之轻甚非国家之福此臣所谓阳德不修之目二也窃惟经筵讲读之官实任古者保傅之责所以程颐谓天下之重任惟宰相与经筵天下治乱系宰相君德成就在经筵然其辅养圣躬之方岂止讲论数刻之久故轮夜直款侍燕闲不独共究义理之微亦欲潜移逸豫之隙窃闻近日宣召夜直多在诘朝臣不知蜵蜎游息之时何以为存养夜气之道阳明升则德性自用阴浊盛则物欲必行保护清明孰如义理臣闻唐宦官仇士良尝教其徒曰天子不可令闲常令以奢靡娱其耳目使日新月盛无暇及他事则吾辈可以得志切勿使亲近儒生彼见前代兴亡心知忧惧则吾辈疎斥矣要知小人陷君於恶亦有术然则人主欲远小人安可不知昔者禹恶旨酒而好善言旨酒既疎善言方迩深思大禹之策政反士良之谋盖此重则彼轻此消则彼长安可徒徇一日之乐反易终身之忧此臣所谓阳德不修之目三也臣闻贱货贵德然後可以为天下昭德塞违然後可以临百官臣近得之道路封桩下库所藏宝器陛下已宣取入内夫藏之内府与藏之外府本亦何间但前朝所以并寘於外者盖有说焉似闻象簟之类则没入之器也四圭有邸则祀天之器也此岂容寘内府哉往者藏之外府盖崇贵德之义践塞违之训而陛下一旦纳之宫中其为损岂细也耶至如封桩库钱始创之法非军事不得支用寿皇圣帝在位之时间有宣取盖以閲武内庭欲备犒赏故实以犒赏之数取之非托以为名也今陛下沿例以取而人以为言者盖取之惟有此名用之则无是实古者天子无私财至汉虽有少府之藏已不敢侵大司农之费政如今日州郡有军资公使之别公使而用军资之钱则为碍条法陛下既为天下之主岂可不以身率天下内帑之费不加裁损而但取足於封桩乎陛下虽曲从近臣之请更不取拨然前日陛下所以为此者必以内帑钱乏故也今若欲留封桩之钱必须痛节内帑之费费傥不节钱必不继则陛下能保後日之不拨乎万一不免取拨臣下又复执奏则陛下能必从其请如今日乎此臣所谓阳德不修之目四也天子禁卫上应天象所以周防详密盖示名分尊严若以式律言之夜开宫殿及城门者皆须墨敕鱼符其受敕人具录所开之门幷出怅送中书门下自监门卫士将军以下俱诣合覆奏既听即请合符开鎻监门官司先严门仗所开之门内外并立队然炬火对勘符合然後开之诚以王者所居体当持重祖宗立法自有远谋窃闻近日水门之禁啓闭不时此非常开之门尤当谨守其节有何缓急自弛堤防臣闻仁宗朝兖国公主深夜入宫吕诲即奏劾公主宅使臣及皇城司经历门户管当人乞行取勘以谓宫钥谨严以时啓闭盖备非常此而不禁後有窃发何以备御先臣忧国深远如此以公主君父之至亲非时入内犹被按劾况下於此者乎此臣所谓阳德不修之目五也何谓小人道长臣观今日之势正人与邪人较则邪者必胜朝臣与幸臣较则幸臣必胜士大夫与吏人较则吏人必胜臣请得别白言之夫事君当以道也则曰不如随俗御事当以法也则曰不如从例士大夫固知俗不可以违道例不可以违法然卒之守道者困随俗者显徇法者阂用例者行以至议论有是非则非常胜是事理有义利则利常胜义人情有公私则私常胜公细察闾阎之间上至朝廷之际往往皆然不知世变何以至此是宜上感於天变殆非一人之所为然陛下尊据崇高宗主神民则不得不自任其责故曰正人与邪人处则邪者必胜此臣所谓小人道长之目一也臣闻人君以法守天下士大夫以法守官职人君所为少出乎法则士大夫悉力争之非为身也为法也非为法也为国也周昭一医官耳何致烦陛下破法而令其臣曰一切违碍并免夫既谓之违碍则是法不可也给舍执而争之是官当然也而陛下不从其说何周昭能使陛下屈法而给舍不能屈陛下守法此门既啓後孰窒之故曰朝臣与幸臣较则幸臣必胜此臣所谓小人道长之目二也吏道之盛无如今日州县之吏止能制百姓中都之吏乃能制官员台省之吏至能制朝廷州县之吏所以能制百姓者与监司之吏通也中都之吏所以能制官员者与台省之吏通也台省之吏所以能制朝廷者与权幸通也臣请得以近事明之陛下为会计录所裁损者特毫末耳其问裁损之目缘及省吏事犹未行即倡言於外曰减诸军雪寒钱盖欲藉此以动摇军情尔幸而事状显着不能惑衆卒之心怨谤之言上彻圣聪似闻陛下亦悔此举不知今日困匮如此若不撙节何以理财小者如此大者不复可议矣故曰士大夫与吏人较则吏人必胜此臣所谓小人道长之目二也何谓兵端有形今日士大夫游谈族议特虑北朝耳北朝不足虑也所可虑者彼有边鄙之警则或恐有豪杰从中起耳万一有此不特为彼之祸亦将为我之祸也盖为彼祸首者必假我以为词当是之时我将何以处之受之则与北朝为敌而吾亦无以处彼攻之则是为敌人除害而吾终不获其利此臣所谓兵端有形之目一也国家所以能自固於东南者以有蜀耳蜀之所以能自固者以有劒外之兵耳今劒外之兵何啻如贾谊所谓股大於腰又苦????盭然亦无如之何也为今之策止有寛两蜀之民为强本之计而今日两蜀事权四分五裂制置主民总领主财戎帅主兵茶司主马兵不可阙食马不可无本则总领不可无财而制置司不可不恤其民亦其势然也闻之蜀士两蜀之民贫至骨矣民贫既甚祸乱易兴此臣所谓兵端有形之目二也二广盐筴其法屡更大要不过官搬客贩两说尔官搬则利於广西客贩则利於广东广东之盐专靠贩入西路今广西既用官盐则广东之盐必发泄不行使朝廷催迫卖钞任事者稍稍营财祸将起矣盖广东自来有私贩之害祖宗时江西客贩未通官盐少至贑州诸县并食广东私盐朝廷甚费区处今日淮盐既通固无向者之害然而赣州僻远诸县如龙南安远等处食广东私盐如故广东摧锋一军及大奚山一带人皆以贩盐为活官盐既不流通必归罪於私贩万一禁防稍密盗贼便兴此臣所谓兵端有形之目三也蜀之黎雅广之宜融湖北之辰沅靖俱有戎獠之患惟蜀之黎雅朝廷留意镇抚诸戎又经败衂近颇安靖不足深忧如宜融南丹之族辰沅罗鬼之族皆尝深入省地摇动边陲而数州边防闻甚苟简至空有寨栅之名而无卒徒以守仓猝有变何以支吾唐李绦谓受降城兵籍旧四百人及天德交军止二十五人器械止有一弓以今概之往往如此是岂可不虑哉此臣所谓兵端有形之目四也近日会子流通胜於见钱官私便之似觉无敝然杞人虑短尝窃忧之夫会子不过数寸纸耳而乃与泉货埓权者此无他官司许作见钱入纳而市井兑便者稍衆也有如缓急富人收兑便之铺私下无换易之地则臣恐仓卒之际未必不扰近日湖北稍稍见矣缘湖北会子当来止於湖北京西界内行使襄汉戍卒月得料钱全靠客旅贸易然其会子止到鄂州便着兑换而官司无以权之总司入纳又视市价不同见钱每一贯会子止可作五百左右会子既轻商旅不行商旅不行军人所得会子愈难变转而会子愈轻矣诸军汹汹颇以为言特未有征行未敢发耳是岂可不预计哉此臣所谓兵端有形之目五也推是求之特不止此姑举其大者条列以上仰惟陛下践临天位以来五糓顺成四方无虞仰观乾象俯察地理灾异絶少而人情初不以为喜今忽有此异才数日耳而人情莫不以为忧不论贤愚不问贵贱各随所见推步阴阳天动於上人忧乎下是何故也得非志不足以胜气乎以臣观今日之势政如衰弱之人天和气燠左右顾忌犹恐不免忽遇风寒雨湿之变使有所感触其为疾疢岂不易耶当是之时犹不谨审服食精调起居以为保养身体之策臣不知其可也臣愚欲望陛下修身以德修德以人亲近儒生以讲治原奬进君子以御小人大明公道以正风俗增重台谏以强朝廷节用爱人以厚天下选择守令以起内治博求将帅以固疆圉然後天变可塞人情可纾保国宁家政在今日臣之区区犹有未尽夫人君之道莫先於修德莫切於爱身人臣纳忠於君亦莫如修德爱身之为急?惟寿皇圣帝勤劳天下二十余年精神未衰志气尚强即以大位付之陛下盖欲亲见圣子身致太平陛下既即大阼四方之人莫不延颈举踵望陛下德业日新名誉日隆以仰答寿皇圣帝付托之重而道涂流言皆谓陛下宫中宴饮稍失节度其事信否固未可知然万一有此则於修德爱身之道无乃亏乎夫酒之为物伤性败德莫加於此匹夫溺之尚且足以殒身丧家而况人主乎侧闻仁宗皇帝在御之日灾异屡臻日食地震江淮腾溢风雨害稼司马光奏疏以为燕饮过差所致因乞悉罢燕饮以解皇天谴告之威夫日食地震江淮腾沸风雨害稼以阴阳感应之理推之何预乎宴饮而光直指以为言盖人君之身上与天通光之所言即洪范庶徵之微旨然则臣之所谓以类而推随事而正者非臆说也惟陛下念上天警戒之切念祖宗创造之艰念寿皇委寄之隆念天下属望之深侧身应灾改过不吝人情天意本不相远陛下今日傥能择一二过举之事系人耳目者先与改图然後命两府大臣悉更敝政内外闻之孰不欢喜如此则何灾不弭何变不消永保生民丕享大福臣命轻蝼蚁言涉乘舆席藁待诛不能望赦臣下情无任战栗之至
缴进宣取续资治通监长编奏【绍熙二年十月】
右续资治通监长编一部计一百五十四册用黄帕三幅封进外臣照对此书元有两本一本焘知泸州日投进其书颇有未备去处焘知遂宁府日逐别删修一本投进比之泸州之本最为详密焘又有一本书名长编举要撮其凡目尤可参考缘本监所录止是泸州本其遂宁府所进本及举要现藏秘书监欲望圣慈一幷宣取庶几可备乙夜之览谨录奏闻伏候敕旨
论优迁台谏沮抑忠直之弊疏【绍熙三年】
臣闻言路通塞天下治乱系焉言路通则虽乱易治也言路塞则虽治易乱也仰求前监方册昭然臣敢不为陛下缕缕陈之臣伏见陛下自登大宝隆寛尽下广览兼听揆之於古未见其比而近日台谏之官稍稍伉直者多不得久於其职大率优迁其官以去之臣不知其故何也夫假迁官以逐言者此近世最敝之法陛下奈何数出而用之乎消磨精鋭沮抑忠直莫甚於此且台谏之官皆朝廷择而後除使其言可行则为称其职当留而不当迁言不可行则为不称其职不当迁而当去而乃举措倒置是非易位臣不知陛下所以劝惩天下果何术也恭惟本朝崇奬台谏列圣相承视为家法傅尧俞尝谓言事之官许令风闻祖宗之诏曲全过当许风闻则岂皆责实赐曲全则欲其尽言如此求之犹恐未至臣观南渡以来台谏忠鲠大率不逮祖宗盛际每有所言亦不过三数章而止安有二十三章劾胡宗愈十九章劾章惇如刘安世者乎全台弹劾不听亦已安有上章不报率同列进见列拜於御座之侧如孙忭论温成典礼者乎闻有宣谕唯唯禀承安有召赴都堂宣谕而论列如故如傅尧俞之论张舜民不当罢者乎言有不合苟得美官奉身而去安有以去为谏冀上感悟如程颢之不受提刑司马光之不受枢密傅尧俞之不受吏部侍郎者乎臣不知先正诸臣刚决勇敢一至於此以为无上耶则近世爱君未有过於诸臣者也以为沽激好名耶则忠实恳恻亦未有以过於诸臣者也而祖宗容受听纳若恐伤之得非以朝廷纪纲之地不容不重为社稷宗庙大计自当尔耶陛下试取先正诸臣奏议反覆详观然後知祖宗寛大人无不尽之言今日台谏略无先正之直陛下倘舍己从人如舜改过不吝如汤不惟听人之言而又且导之使言不惟容人之直而又且激之使直臣尚惧士气消靡已久不能顿然作兴而况从而阻之耶臣是以知士气不可不伸夫奸宄之人何世无之惟藉台谏严重有以折其萌芽而台谏之士所以能震慴奸宄惟藉人主听纳其言假以声势今台谏之士消沮如此臣恐在内之奸宄乘此隙以蠧其内在外之奸宄执此隙以摇其外陛下虽欲高枕而卧不可得也且臣尝熟察台谏所以数忤陛下者盖有由矣非以陛下身有失德恶人正救如前代拒谏之主也特不过攻击权幸不恊圣意耳夫权幸恩宠不行不过一夫怨而怨归台谏台谏言论不行能使天下怨而怨归陛下陛下奈何不忍一夫之怨而独任天下之怨乎此臣所以痛心疾首欲一言於陛下之前不能自已也臣反覆思维今日陛下惟有导人使谏足以救此臣犹虑声势已动未易顿回政须陛下广开圣心扫除芥蔕遵用仁庙召还唐介故事拣别向来以谏去国不由人言之人擢用一二示天下以听纳之机其登对臣僚议论忠谠者稍旌别之示天下以听纳之实庶几圣德昭明羣疑解释不胜幸甚
止堂集卷一

[book_title]卷二
钦定四库全书
止堂集卷二
宋　彭龟年　撰
奏疏
论听言宜辨是非邪正而以讲学明理为本疏【绍熙三年八月轮对时为御史台主簿】
臣闻天地以虚为德圣人所以能赞天地之化育而与之参焉者亦惟虚而已矣恭惟陛下受天明命临照万国自御极以来天下之事一切以虚心应之执政大臣日有闓陈无一事之不下侍从论思给舍缴駮台谏劾奏无一言之不听内而百执事外而监司郡守一遇奏对无不自以为称惬上意虽舜之舍己从人禹之闻善言则拜何以过此然臣区区之愚犹愿有陈於陛下者盖以天下之理有所谓可亦有所谓不可夫虚者岂一於可之谓哉无可不可者虚也有可不可者理也试观之天地之化何尝有所偏倚其无所偏倚者天地之虚也然阴阳寒燠之气动植飞潜之性长短小大之形亦何尝有所变易哉所不可变易者天地之实理也夫是非邪正此实理之在人而不可变易者若是谓是非谓非邪谓邪正谓正物各付物而吾无一毫私意介乎其间岂不如天地之虚哉傥是非邪正未尝辨析而徒曰吾虚心应之吾之应之者若其人正其言是则是虚也达而为尧舜不难也若其人邪其言非则是虚也反而为祸乱亦不难也孔子曰君子之于天下也无适也无莫也义之与比夫无适无莫岂不甚善然非义之与比则有所不可故无适无莫而义则为从善如转圜无适无莫而不义则为用贤如转石矣是可不察哉臣观陛下数月之间用人纳谏圣心愈虚盛德彰明天下欢喜太平之期指日可冀而臣之私忧过计益不自已者诚愿陛下於是非邪正之间深加圣心焉臣非敢议陛下今日虚心以为非是诚以是非邪正未易判别异时不幸有不肖者窃陛下虚心之机而用之或误陛下陛下傥惩今日为监戒则将猜忌关防表里不应其患又有不可胜言者此臣所以有狂僭之言也抑臣之言犹有未尽者臣闻之能明理然後能使心之虚能讲学然後能使理之明夫天下之事纷纭淆杂日至乎前利害之相形贤否之相蒙千变万化不可穷诘而陛下以一人之聪明酬之可不谓难哉陛下随事而应虽无不听之言事过而思岂无既往之悔万一有之陛下亦尝察夫悔之所以然乎是必於理有所未明所以於事不能无误臣是以知讲学之不可缓也恭惟陛下自得圣学之高明多閲天下之义理是非邪正固已了然然而理本无穷学斯不足若丝毫有所不察则祸乱或从而生臣愚欲望陛下精考圣贤之言多亲儒学之士公好恶以合天道辨义利以察人情常使圣心昭明了无蔽惑如冰监之清而妍丑自见如尺度之公而长短自形此圣人之所谓虚而与天地相参者也惟陛下留神取进止乞复祖宗旧制重经筵亲儒士置夜直之员疏【绍熙三年八月轮对第二疏】
臣闻讲读之宫责任最重故程颐谓天下重任惟宰相与经筵天下治乱系宰相君德成就在经筵以臣观之君德不修虽治难保要知经筵之重尤在宰相之先是以祖宗增重此官具有成宪未得之则求之惟恐其不广既得之则亲之惟恐其或疎揆之近时颇非其旧臣敢为陛下条列陈之臣观祖宗精择经筵不限资任或以布衣而就职或解政柄而复为盖以劝讲之臣当用明经之士经须素业人各有长傥平时未尝留意於斯则虽贤何以克堪其任今不问所学类以序迁此非其旧者一也臣观祖宗引对臣寮莫如经筵亲密在太祖朝非时召王昭素讲说经书在太宗朝命吕文仲为侍读多以日晚召见及真宗嗣位首置侍读侍讲学士命邢昺杨徽之夏侯峤为之常令昺宿秘阁访问或至中夕自此遂为故事夜直率置常员不特与之究义理之微亦欲藉之杜逸豫之隙盖闻古今之治乱则警惧易动闻闾阎之艰苦则忧念自生退即宴闲必无过失圣谟深远人未易知窃见近日宣召经筵多用昼接臣不知游息深宫之际何以为保养夜气之方此非其旧者二也臣仰惟陛下留心学问不愧古先尝於郊禋之时豫展讲读之日厥修时敏何待人言而臣之区区犹及此者臣尝见范祖禹所编帝学上下数千年未有若祖宗好学之笃者陛下欲法祖宗舍此宜无大者也臣愚欲望陛下拣拔名儒寘之讲席但问经学之深浅不校官资之崇卑官大则加之学士之名官小则任以说书之职日与之讲论义理夜与之商略古今自此圣性日益高明圣德日益光大既有义理之可乐自然物欲之难移保国宁家莫先於是惟陛下留神取进止
附日记上览疏谕曰祖宗最是於经筵留意遂奏曰陛下必尝考究本末太祖一时亲近儒生虽是讲文治以抑武功要知最为好学自是太宗真宗仁宗讲学尤切所以於经筵留意如此上曰神宗亦好学遂奏云人君以一身当天下万几之繁是非邪正如何辨别须是讲学以明理方得臣此一劄政与前劄血脉贯通上曰近日邪正却分明遂奏云臣窃观今年比之去年稍清明但邪正之间更须圣明常常密察此虽尧舜亦以为难不可不谨上曰毕竟今日正人多又奏云亦安能使举朝皆正人但不正之人莫使在紧切路头方好又谕云夜直有说因奏云儒臣夜直最为有益古人谓阳明升则德性用阴浊胜则物欲行夜直得一二儒臣以义理相磨切此意味甚长不比其他上曰亲儒生有益果然
论爱身寡欲务学三事疏【绍熙三年】
臣闻古者史为书瞽为诗工诵箴谏大夫规诲士传言庶人谤凡天下之言无不达於上近世惟宰相日得献替於天子侍从台谏之言其进已有限矣卿监而上虽有转对然岁或不得再见也至於百官轮对大率近三岁始一周尔言之得达於上如此其难而当言者又不切当焉得称为人臣出入周行乎臣则不敢臣之欲有言於陛下者有三曰爱身曰寡欲曰务学然治国莫急於爱身爱身莫切於寡欲寡欲莫先於务学其实则一而已耳何谓治国莫急於爱身古者人君三公之官师道之教训傅傅之德义保保其身体後世宰相实兼三公之贵而不任三公之责道之教训傅之德义仅委之经筵至於保身体之事虽世之贤者未尝留意也人君退朝之後不过女子小人以姑息之爱奉其君尔夫姑息之爱身体之贼也而可不虑乎恭惟国家大业未复大雠未雪寿皇圣帝卧薪尝胆未酬此志举神器而付之陛下政欲亲见圣子身致太平陛下不办十分忧劳岂易克集此事自天下言之陛下诚不可不爱身也寿皇圣帝退处重华怡神养气有陛下任其付托之重虽无复一毫天下之忧然父母爱子至老犹切人之情也陛下朝夕起居之宜饮食疎数之节夀皇能顷刻置念已乎自陛下言之尤不可不爱身也故曰治国莫急於爱身何谓爱身莫切於寡欲外作禽荒内作色荒酣酒嗜音峻宇雕墙有一於此未或不亡自古人君治乱之道非一然大要不出是数者而已陛下自登大位六飞时动後宫嫔御宠遇絶少宫禁兴造外亦罕闻不可谓欲不寡矣但道涂之言或谓宫掖之间宴饮爽节夫酒之伤性败德固不待言臣窃读本草酒性大热是以凝寒则不冰沃火则益炎醖酒之地雪霜不积推此数者天下之热未有加於酒者也窃闻圣体尝苦疡疾此非其致之之由耶抑又有大可虑者酒之为害不特不嗜饮者病之嗜饮者亦病之何也自其既醒必悔所以知其饮之过度非其本性然也盖酒与女子小人相似近之则不可远非不欲远也既近之则远将不能也臣尝观不嗜饮之人每饮则昏嗜饮之人不饮则昏饮而昏者气为主也故有酒则气乱不饮而昏者酒为主也故无酒则气夺是一日不饮则荣卫胍络若不可支盖酒已胜气气不能自主其身故致於此因循陷溺不至沈湎不已圣之与凡虽曰不同而人之气体未尝有异陛下宫中无事小小宴饮固不至此然臣区区愚忠政恐其不已而或至於是则非陛下爱身之道也故曰爱身莫切於寡欲何谓寡欲莫先於务学臣闻善恶之理相为消长此盛彼衰不能两大所以禹恶旨酒而好善言善言既亲旨酒斯远臣观祖宗亲近儒学之深意乃是消弭人欲之微权每以夜分之时率召经筵之士不独欲究义理之粹盖亦大为逸豫之防盖闻古今之祸乱则警惧自生闻闾阎之艰苦则忧虑必切退即闲宴必无过淫窃闻近日宣召经筵多在昼漏臣不知游息深宫之际何以为存养夜气之方欲护清明孰如义理臣故曰寡欲莫先於务学恭惟陛下圣性虚静义理昭明视臣所言何啻白黑臣愚欲望陛下精择名儒置之讲席日与之讲论经理夜与之商确古今自此圣学日以高明圣德日以光大既有义理之可乐自然物欲之难移复於宴饮之间渐为裁抑之限视寻常御酒之数十分中减一二渐减至三四如此数月必大有益不特身之能爱而德亦无不懋矣保国宁家孰大於是
论续降指挥之弊疏【绍熙三年】
臣闻古之善治天下者详於用人而略於用法盖法不过制其大纲而君臣之间相与讲切者惟择人以付之而已故所用无非才而法亦恃以无弊後世徒欲以法笼络天下左牵右制一疮百补不胜其繁而用人之际卤莽灭裂一切不问故人适足为法之蠧而纷纷改更皆非法之真敝实人敝之尔恭惟陛下聪明宪天不自克圣寛洪尽下言无不闻近日天下利害虽琐细猥繁亦得以上达天聪然究其所言类多责详於法而不求治於人故朝下一敕夕更一今所谓续降者殆不胜纪录曾不知言非其人法亦徒设奸吏舞弄出此入彼适足以乱吾法耳故臣谓善治天下者任法不如任人变法不如变俗使天下士大夫皆持公尔忘私国尔忘家之心以莅官效职则国家之法何者非善苟有所不及亦必有以治之矣臣之区区愿陛下与二三大臣先讲所以官人之方无使资格得以容不才荐举得以行私意移审度人情之心以审度人物变推行己私之智以推行公道则所用之人必无不才所居之官必称其职虽以今日之法为天下盖有余矣不然臣未见徒法可以立者惟陛下留神取进止
论车驾过宫愆期视朝爽节章奏壅滞疏【绍熙四年三月】
臣备数校文自入锁闱不通外内财三十五日耳既出试院凡达於耳目之事乃有甚可骇者自一人之身至於天下之事或废而不举自内庭至於外朝若漫无纲纪之足恃自大臣至於百执事皆有栗栗不自安之意军达於行伍民达於闾阎其言至有不忍闻者虽不足尽信亦有不容不疑者也诘其所以然则不过陛下近不过宫及御朝爽节章奏不下此其可指者耳夫过宫事亲之小节也今两宫之情如春风和气安有微隙晨昬定省少或不讲在父子真情之间何尝较计此琐琐哉但有不可得而已者陛下事亲自视孰与周文王文王朝王季且日三焉而陛下历月不过宫可乎是不可委之以为偶然而已视此以为偶然则其他以偶然而罢者亦必犹是也陛下试观大廷朝会羣臣小不谨於礼此岂真有不畏其上之心而朝廷之仪不得轻贷者诚以上下之分恐因是遂陵迟故尔吾以是责人则人岂不以是望我而可谓吾天性之爱不翦翦於是可乎夫一不过宫真以为有损於孝固不可然今世之所谓孝者曾不过如此等事於此一有不谨无怪乎议者之云云也何也吾之所谓实然者诚未有以大信於人则舍礼文之间抑何所见其果孝与否孝经曰敬一人而千万人悦夫敬之而能使人悦如此则反是岂不足以招其怨且尤乎窃闻近日臣寮抗章论奏如出一口彼诚不忍陛下父子初无纎芥而遽遭此藉藉口语故不惮斧鑕倾心告上非是羣臣看得此事太重自是陛下待得此事太轻此在陛下非有所难抑何惮而不为而忍以一已动天下之疑犯天下之议乎至於御朝之节自有法度内之起居则节於内侍外之起居则节於合门陛下近日斥责内侍微过必举所以此辈宁无异心陛下啓处之间傥或爽节不特避祸者畏陛下而不敢言怀奸者未必不幸陛下而不言也尝读庭燎之诗至夜如何其夜未央庭燎之光君子至止鸾声锵锵然後知古之人君固望其臣之来朝而数期以待之也至於罢朝则使人问大夫大夫退然後适小寝则古者人君动止皆以臣下为节今千官百辟垂绅搢笏俨然在庭侧耳警跸移晷不闻所谓敬大臣体羣臣者果如是乎纵曰彼皆士大夫必不敢怨其上若持戟而卫殿阶操挺而扈属车者皆赳赳无识之徒尔吾之所以服役之者不特以利盖有义存焉彼但见陛下事亲在於过宫治政在於视朝陛下一不过宫便以为陛下不能事其亲一不视朝便以为陛下不能治其政纷纷之议此不足怪彼心一动邂逅之间真有可虑者陛下不可以此辈恋斗升之禄而以无能为轻之也若夫章奏所以达下情苟非大臣谁能日日进对其他臣寮所赖以献替者惟章奏耳汉制凡臣下奏事虽不行亦必报闻罢谓之报闻罢者盖欲其人知其言之已达也主父偃上书武帝朝奏暮召入其速如此近日臣下奏议多留中不出若使事事得彻睿览其间有所去取固未为害万一奏入去处或有留滞陛下既不得知臣下又直以为其言不行无从诘问因循积习渐致蒙蔽缓急之际岂不殆哉此事陛下尤不可不关圣虑也臣愚欲望陛下不间寒暑无爽过宫之期益严起居无失御朝之节凡有章奏悉下大臣平章事属机密者自当关防或有施行者令其覆奏如此而人心不安人言不息臣当受妄言之诛臣闻近日臣寮见陛下如此等事颇动人心往往多有谏疏此皆是爱君忧国之深惟恐陛下微有玷失故捐身建策不自顾惜自非忠实岂能如此陛下虽容受听纳未尝少忤然切身之事人所难言在朋友尚欲善道而况於君父臣虑他日小人或有指摘此等臣寮以为暴扬陛下之过则凡今日论谏皆足为罪万一出此则人心愈动将不止如今日而已此事尤系国家利害安危臣故於是复沥血以告惟陛下财择焉
论羣臣进言当酌是非早赐处分疏【绍熙四年六月以宰执给舍台谏论列晏特立陈源除命未囘特上此疏时为秘书郎】
臣以菲材备数三馆月糜廪粟无所补报尝伏自念三馆之士在祖宗时许以议政比偕同列僭上封章待罪浃旬未闻报罢窃知圣德优容必无呵谴然而所论之事亦无施行呵谴不加不敢自喜从违未卜实切私忧臣仰惟陛下自即位以来隆寛待下虚已受人听纳之勤前古无有只因近日二三差除大臣执奏给舍缴駮台谏论劾未合圣心反覆月余尚无予决羣臣既不肯背理而徇陛下陛下复不肯屈势而听羣臣君臣之间龃龉既久情意不通易成暌阻一日二日万几沓来设於其间又有同异展转激烈或贻威怒则岂特羣臣之罪不胜诛夷而已哉陛下父母也羣臣臣子也子事父母只欲其喜岂欲其怒父母怒则一家不宁陛下怒则天下不宁此臣所甚惧也陛下圣度如天万万无此臣但见羣臣屡批逆鳞恐其至是是以愿为陛下先事言之然臣亦非敢以臆说欺陛下也臣尝读周公旦无逸之书至篇之终曰自商王中宗及高宗及祖甲及我周文王兹四人廸哲厥或告之曰小人怨汝詈汝则皇自敬德厥愆曰朕之愆允若时不啻不敢含怒此厥不听人乃或譸张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛於厥身旦之此言真万世帝王龟监也夫所谓小人怨汝詈汝者乃後世指斥乘舆之类其犯上渎尊与抗疏陈讥者盖不可同年而语矣而四君闻之反取之以为德任之以为愆然则怒安从而生哉傥不如四君之能听则譸张为幻之人必指其言曰此怨吾君之词也此詈吾君之词也人君不察从而信之则失为君之道无寛裕之德其弊至於乱罚无罪杀无辜者盖有之矣陛下慈仁覆物谦虚无我固当上拟四君然臣犹不免以譸张为幻之人为惧者诚不为无见也刘向曰执狐疑之心者来谗贼之口持不断之志者开羣枉之门羣臣之言陛下既疑而不听则譸张为幻者可以投间而起矣臣逆料其说不过有三必曰陛下之命羣臣执之不行是天下之事尽由羣臣不由陛下为此说者是以唐明皇待陛下非忠臣也昔明皇欲加牛仙客尚书张九龄以为不可又欲加实封九龄又以为不可李林甫揣上意曰仙客宰相才也何有於尚书明皇信之复以仙客实封为言九龄固执如初明皇曰事皆由卿耶自是林甫进九龄罢而唐之治乱分矣此岂陛下所欲闻乎又必曰羣臣为此不过欲归过於上邀名於已耳为此说者是以唐德宗待陛下亦非忠臣也德宗欲为唐安公主造塔姜公辅表谏德宗曰唐安造塔其费甚微非宰相所宜论止欲指朕过失自求名耳夫不善之事行之则为过改之则为名人君能改则名在人君人君不能改则名在谏者德宗终守改过之吝竟失从谏之名褊心忌克此岂陛下所欲闻乎又必曰号令已行不可复反是又以反汗之小嫌伤从谏之盛德亦非忠於陛下之言也臣请复以庆历元佑之事辨之庆历三年仁宗既除夏竦枢密使後用御史中丞王拱辰谏官欧阳修等十一疏追竦枢密使敕元佑元年哲宗除安焘知枢密院给事中王岩叟封駮竟因焘辞免之章令依旧职此皆大臣也尚不惮於改除又何取号令之不可反乎且羣臣获仕清时固欲陛下跻祖宗之盛际迈帝王之极功身荷美名主都显号偶有违拂诚非得已陛下谅其忠则局蹐恐悚犹不自安陛下不谅其忠则流移转徙何所不至宁肯不顾妻子故犯君父之怒乎陛下今日虽未有怒羣臣之意臣恐譸张之说万一不解则必有触此机而动者矣盖人君胷中当如清水明镜一毫不留乃得其正四君之所以不敢含怒盖谓是也臣愚欲望陛下恢廓圣怀和平宸虑以天下之理察羣臣之言酌其是非早赐处分或罢召命或与外除毋使譸张之说能感聪明忠荩之臣或罹摈弃实天下幸甚宗社幸甚
乞议知院胡晋臣恤典罢曝书会讌疏【绍熙四年七月时为秘书郎】
臣等闻书曰官师相规工执艺事以谏古者人臣各扬其职以输忠於上如此晋知悼子未葬平公击钟而饮酒宰夫杜蒉扬觯以罚师旷盖责其当言而不言也臣等菲材充员三馆乃仲夏辛卯有旨令举曝书故事置酒馆中恩至渥也臣等岂不以拜赐为荣属以六月十三日知枢密院事胡晋臣卒於位朝廷方议恤典未下夫敬大臣体羣臣此陛下之本心也羣臣若贪陛下饮赐之荣致亏陛下轸恤之体岂不有媿於蒉哉是以愿有言焉臣闻祖宗优待大臣备极其礼至於死生之际尤为隆厚端拱中签书枢密院事杨守一卒上亲临哭送终之礼率加常数咸平二年枢密使曹彬病上幸其第问之踰月彬卒临其丧哭之恸未几枢密使杨砺卒冒雨临其丧砺舍在委巷中乘舆不能入至步以进景德三年枢密使王继英卒上即临哭赐白金五千两遣内臣护葬并为葬其祖父宝元元年同知枢密院事王博文卒时上宴金明池既归而奏讣至即趣驾临奠如此之类不可殚举且景德中尝诏鸿胪寺入内内侍省太常礼院羣臣当赙赠者关移不得过两日庆历中太常又议天子临丧礼不可缓若奏讣在未前当日出在未後次日出其速如此盖君父也臣子也未有子丧而父不哀君元首也臣股肱也未有股肱伤而元首不痛者情之所锺政自应尔臣等窃见胡晋臣卒已半月余而朝廷赠恤之典未下陛下体貌大臣无异祖宗岂於死生乃不遑恤近者士岘之卒即日辍朝未应圣心贤戚遽异人心惶惑未免惊疑得非大臣未敢以闻乎抑太常不举庆历之议以告陛下乎或鸿胪内省不能守景德之诏乎不然何以至此夫赠恤之典不下在晋臣无所损所损者国体耳晋臣无所憾所可憾者累陛下盛德耳况大臣在殡而小臣燕乐死者未赠恤而生者蒙饮赐其於伤国体累盛德尤不细也臣闻仁宗因宰臣张知白卒为罢社燕富弼以毋忧去位时晏成裕知礼院亟言於上曰君臣之义哀乐所同请罢春燕以表优恤仁宗从之此陛下家法也捜考典故以备讨论此三馆士之职分也臣等辄冒昧缘事以请欲望圣慈诏大臣早议胡晋臣恤典所有曝书会讌乞照天圣年间罢社讌故事施行庶几典礼之行各当其宜上可以无愧於祖宗下可以免讥於天下惟陛下留神垂听取进止
乞车驾过重华宫疏【绍熙四年九月】
臣闻大学之九章曰孝者所以事君也弟者所以事长也慈者所以使衆也古之君子不出家而成教於国者如此而已矣尧舜禹汤文武此六君子者未有不谨於此者也?惟陛下嗣无强大历服四年於兹讲求治道非不勤至然而风化未兴习俗日颓闺门乏雍穆之风郡国多陵犯之变远未暇言姑言其近御史台朝廷纲纪之地而羣不逞敢夺人其中驱击於市余杭县去行都才百余里而无赖之人辄登县治而逐其长秀州私贩盐者巡检捕之反缚巡检而杀士伍其无忌惮至此耳目习熟以为故常循循不已祸将益大不可待之为小变而不顾也国家法令明备若使此等可以法治则人固畏之矣法密而人不畏此非法之罪也大学曰君子有诸已而後求诸人无诸已而後非诸人所藏乎身不恕而能喻诸人者未之有也陛下抑尝自反矣乎书曰万方有罪在予一人又曰民不靖亦惟在王宫邦君室古之圣人非是强认以为己责理固如此易曰有父子然後有君臣有君臣然後有上下然则欲使君臣上下各尽其分岂无自而然耶恭闻寿皇圣帝之事高宗也备极子道其始受禅欲日一朝高宗不可於是下仿汉制月六朝焉已而高宗复难之始展为四朝然不朝之日晨昏定省之礼饮食上下之节寒暑温清之宜无不闻之虽有南北宫之不同而父子嬉嬉如处一堂自舜文而後事父母尽其道惟寿皇而已耳此皆陛下所亲睹想当时宫阃之间委蛇曲折求所以悦夫亲者陛下又皆心得之外庭不得知也至今天下称颂寿皇之德必指事亲为第一事以寿皇之事高宗如此则陛下之事寿皇当有以过之而後可若纎毫有所不及则天下之责必至盖寿皇之於高宗与陛下之於寿皇又不同故也陛下自即位以来供养三宫未尝有缺止因前岁圣躬不和於是过宫稍稀夫过宫固事亲之末节也今日二宫之情如春风和气何尝计此然有不可已者陛下事亲自视孰与周文王文王朝王季且日三焉而陛下历月不过宫可乎是不可委之於偶然而已以是为偶然而弗恤则其他以偶然而罢者亦必犹是也夫稍不过宫直以为有损於孝固不可然今世之所谓孝者曾不过如此等事於此有不谨无怪乎人之辄以议已也何也吾之所谓实然者诚未有以大信於人则舍礼文之间抑何以自见乎且父母之爱其子不论贵贱其情则一人至晚年爱子尤切倚门之望岂独闾巷之人哉况寿皇今日止有陛下一人圣心拳拳不言可知特遇过宫日分陛下或迟疑其行则寿皇不容不降免到宫之旨此亦寿皇恐人得以窃议陛下故为陛下辞责於人此盖寿皇美意必非不愿陛下之来也陛下傥疑寿皇不喜陛下之来銮舆何不一往以尝之上可以感动慈亲之意下可以解释国人之疑今日寿皇爱子之心人莫不知而陛下事亲之心人犹未信自去年陛下不过宫得之道涂之议藉藉可畏不知曾有举以告陛下者否似闻宰执侍从台谏亦尝泛然有召乱致祸之言已而竟不过宫言遂不验然亦幸而不验尔今日不可以其言之无验而遂忽之也臣所以欲有言於陛下而必首及近日数事政欲陛下知人情已动不得不警尔抑又有大可忧者焉臣闻之道涂皆谓两宫之情颇不如旧疑间之隙渐觉有形此虽小人见陛下久不过宫有此拟议然臣以事揆之亦有不容不疑者陛下既举慈福庆寿大典自合奏禀而陛下不行此一事也陈源乃寿皇所迸逐之人而陛下录用之此二事也寿皇近失长妇若庶人见父母晚年遭此忧戚亦必亲唁之而陛下不往此三事也积之不已其疑愈深却恐因循遂成阻隔此岂细事哉窃闻嘉佑治平之间英宗母子携贰已开内臣任守忠等间谍之於内大臣则韩琦富弼侍从台谏则吕诲司马光王畴等调停之於外当是之时小人惟欲其离君子惟欲其合天锡我家社稷有福二圣英睿既不惑於小人之言而诸臣恳恻又足以动天性之爱所以天下祸乱无从而起盖自古人君处骨肉之间指为家事多不与外臣谋而与小人谋之所以交鬬日深疑隙日大今日两宫万万无此然臣所深忧者陛下外无韩琦富弼吕诲司马光之臣而小臣之中已有任守忠者在焉两宫岂堪有他疑哉方今廷臣无不知此每至聚首动色而忧之然臣尝窃闻其议论皆未有忠实为陛下谋者或曰父子之间人所难言人谁无亲亲所当事奚待人言言之适足激陛下之怒不如听之天理自还为此说者委陛下为不足与言此最不忠之大者或曰此亦非言语论说所能动独有寿皇降意以就陛下或可回尔为此说者是又欲侥幸陛下一出以厌人情而不知其误陛下尤甚倘为此举在寿皇固慈矣然倒置如此於陛下得为安乎使韩琦富弼吕诲司马光之徒当今日臣知其独有事亲不可不孝一说告陛下必不委曲回护反累圣德如诸臣者臣实慕焉臣窃观陛下近日所为视中庸九经已犯其五臣之所欲言者盖不止此此特大学九章中之一条最大者也惟陛下幡然改图一新圣德使纲常之间了无所愧不特可以息祸乱又且可以致太平初无拘碍牵制在陛下反掌之易耳何惮而不为也哉干冒宸严臣下情不胜陨越俟命之至取进止
止堂集卷二

[book_title]卷三
钦定四库全书
止堂集卷三
宋　彭龟年　撰
奏疏
论小人疑间两宫乞车驾过宫面质疏【绍熙四年十月】
臣辄沥血诚仰干天听臣闻人主不可有所疑疑则天下之情壅遏而不通天下之事废格而不举其为害至切也故欧阳修尝奏疏仁宗皇帝曰自古有天下者莫不欲治而常至於乱莫不欲明而常至於昏者其故何哉患於好疑而自用尔夫好疑而自用其弊乃至於昏乱修之言非过也情既壅而不通事既废而不举则理固应尔也恭惟陛下聪明睿至度越常主忠信诚慤孚于天下羣臣获事休明自非病风丧心安敢辄以昏乱二字重诬圣世适自今岁以来朝廷机务多疑不决宰执侍从台誎皆陛下委以心腹耳目之寄者言辄不行金字牌专一报机速军事寻常邮传文书莫此为急亦复委之不信虽无昏乱之形而有昏乱之理有识者固已忧之然其事皆有迹可考一日清明盖不待顷刻而可以一言辨之不难也惟是重华之朝累月不讲闾阎窃议其言万端多出揣摩类不可信逮至九月二十二日忽自南内径罢过宫指挥而後羣臣始知两宫必有所疑不然陛下天性至孝不应於至亲父子恝然相忘如此臣闻之道涂陛下宫阃之间上自中宫下逮嫔御或遇生日其大者则必有所宴集其小者亦必有所锡予盖不如是则人情必有不安宁有慈福诞弥之月而不亲举万年之觞寿皇圣节近在朝夕而进香故事又复不举以臣揆之陛下非大有所疑於中必不若是然寿皇之於陛下乃亲父子亲父子复何所疑而至此乎臣观自古帝王亲父子尝有暌阻者惟舜而已尔其父至欲杀之其母若弟又从而设为机穽以图之至难处也然舜未尝疑其父亦未尝怨其母与弟为夔夔斋栗负罪引慝自今观之舜之事亲古今莫加焉岂有罪可负有慝可引也耶而舜犹如此者非伪为也其心以谓吾事父而不得乎父即为罪与慝矣故书纪其祗载见父而父旋有允若之应夫舜之祗载以见其父真情实意所从而感发之机也使其不见讵敢望其允若哉今之时非舜之时也舜处其变陛下处其常舜为其难陛下为其易计时揆事舜岂敢望陛下然舜能处其变而陛下乃不能处其常舜能为其难而陛下乃不能为其易独何欤顔渊曰舜何人也予何人也有为者亦若是孟子曰谓其君不能者贼其君者也臣虽愚戆固不敢谓陛下不能为舜之事也迩者羣臣抗章无不切至而天听穹窿未见昭格此固羣臣孚诚有所不足词语有所未明然臣窃料必有植此疑根於陛下之胸中者见外庭纷纷省奏疏将千方百计误陛下之听使陛下不省羣臣之言未可知也比亦闻宣谕宰执侍从以所疑之故而一时无有忠实恳恻能启迪圣心者是以其疑至今未解臣方闻有此宣谕时虽窃喜陛下推赤心以待臣下不示形迹而又窃忧其迟回不决必将益甚也何也陛下父子岂复有疑为此疑者必有人焉其人闻陛下将与羣臣剖析此疑则其心必如沸汤惟恐陛下父子一见天性复还则前日间言反将为莫大之祸臣料此人自此将益为间谍妄指形似重惑圣明使陛下不复出激怒圣父或伤阴阳之和乃适其意然陛下独不思万一如此彼之计诚遂矣陛下岂不负天下万世之责乎臣甚为陛下惜此也昔頴考叔以遗母之意感郑庄公卒能复庄公母子之爱李唐山人亦以爱女之心感唐肃宗而不能通肃宗父子之情其机一也而应否异者庄公无人间之而为肃宗父子之间者李辅国辈尚在左右故也然则羣臣之言不能感陛下岂不类是哉虽然陛下既因是人而起是疑矣一旦欲使遽释其疑固甚难也何也未知陛下所疑者何事而无以辨之则固难望陛下之幡然也臣尝闻陆贽有云明则罔惑辨则罔寃惑莫甚于逆诈而不与明寃莫痛于见疑而不与辨惟明与辨乃治疑之良药臣窃观陛下多疑皆始于不喜明辨之故然外庭之事羣臣尚能为陛下辨之乃若父子之间非陛下自辨之不可也臣愚欲望陛下肃命銮舆亟朝重华反躬自咎极其诚意尽以所疑之事面质之于寿皇寿皇见陛下如此必将感发慈爱懽然相接尽以所疑明辨之於陛下臣始见陛下父子自此天清地宁日光月洁当无一毫之间可窥矣方今两宫暌异落落难合而臣知其必可合者以父子天性不可泯灭但恐隔而不通则无如之何若陛下感於此寿皇必应於彼视影响形声犹为不速也反昏为明转乱为治直在陛下他人安能预哉但臣能为陛下言之而已惟陛下念之干冒宸严臣下情无任陨越俟命之至
论陈源间谍两宫亟宜斥逐车驾往朝重华以息谤腾疏【绍熙四年十一月】
臣辄沥血诚仰干渊听臣备数三舘无补公上比随同列叠抗封章陈乞陛下过宫几至烦黩臣於十月十七日又尝独上一疏谓陛下久不过宫必有所疑而植此者必有人焉深恐其益为间谍欲乞车驾早过重华亲辨其事意虽诚恳词实荒疎不足以裨补聪明实深忧惧至十月二十六日忽闻陛下遣宰执诣重华奏事虽未见銮舆顺动而已知父子情通至次日降过宫指挥闾阎之人破涕为笑闻之道路皆谓陛下尝明谕大臣以小人间谍之语将有行遣人皆谓陛下父子自此当懽爱如初矣而臣实未敢以为喜也何也陛下既明谕间者姓名而大臣不能正其罪间者不去则陛下过宫之期必不可必矣盖天下之人皆愿陛下过宫其不愿者不过此三数小人其平日造作疑阻以间疎陛下之父子者不知其几何矣一旦陛下父子相见岂不忧其言语之败乎岂不忧其罪戾之及乎臣尝见陛下临朝与羣臣语及过宫未尝不动色及入中禁即变其说是以知左右之惑陛下者衆而陛下之父子终未得相见也既而果闻中辍不胜忧懑臣不敢保惜首领终为陛下明言之臣在阙门之外讵能知为陛下父子间者果为何人耶抑为何事耶臣但见自昔间人父子者皆必有故远则兴庆之事犹有明皇结欢父老召宴将臣之可指近则靖康之事犹有徽宗不发递角截留兵卒之可疑寿皇自揖逊以来何尝略有此等痕迹陛下试举间者之言一一质之於外臣知其必妄无疑矣臣不知陛下所以久蓄此疑而不决者果何故也耶臣知非陛下不欲决但数间者不欲决耳陛下早决此疑一日则小人必早获罪一日陛下迟决此疑一日则小人必迟获罪一日陛下若但蓄此疑而不决只是为此数间者匿此恶而不使之败陛下不忍于数间者以受天下之谤而乃忍於寿皇以成数间者之奸乎然臣亦恨陛下未有忠实首公勇敢任事者为陛下辨此疑任此事也今日宰执侍从但能推父子之义以责望陛下台谏暨百执事但能仗父子之义以责望陛下至於疑间之根盘固左右者略不敢一语及之曾不知此疑根未除虽至情有所不能通虽大义有所不能举譬如阴沍之云凝结未散非疾风动荡尽力扫除安能使太清廓然皎日复丽哉臣区区愚忠诚不忍陛下为此数小人者受天下不义之名如此也故终日忘食终夜忘寝思有以告知陛下十月十六日之疏犹未敢诵言之今事急矣不得不言矣窃见今日内间谍两宫者固不止一人惟见陈源在寿皇朝得罪至重近日复遭进用外人皆谓离间之祸必自源始方源未进之时虽陛下过宫已疏然源之进也政以知陛下此疑已动而其党之进源也亦欲陛下此疑愈固也源辈既在宫中臣知陛下之疑未易可解盖其瞻大敢为欺罔机深能为狡狯陛下饮食居处皆将投以所疑重华往来问讯皆将指以为疑或阳请陛下之出而阴尼陛下之行或名为畏惧寿皇而实以激怒陛下千方百计神出鬼没虽不可得而穷诘而其情状意态不过是数端而已矣大要只欲陛下父子终不相见而後其志始遂矣古人求忠臣必於孝子之门谓其有父子然後有君臣也今曰有父子而间絶之则其於君臣何有哉陛下傥以斯人为忠则臣有以验之矣始李辅国之欲间肃宗父子也张后与焉既而父子暌异辅国得志卒之杀张后而致肃宗亦随以亡者实辅国也陛下自今观之问人父子者岂不可畏也哉今陛下久不过宫而道涂纷纷议及中殿陛下以为谁实为此宫禁之事秘不可闻所以腾播於外者皆此辈为之也今日如此後可知矣司马光尝论高居简以为置居简於肘腋恐令陛下父子兄弟夫妇皆不宁臣见源辈实不殊此故臣愚欲望陛下亟发威断斥逐陈源以谢天下然後肃命銮舆亟朝重华负罪引慝以谢寿皇使陛下父子欢然宗社有永岂不幸欤若陛下以臣言为愚妄不足采取即乞放归田里以毕余生陛下既已赦臣不可使臣为小人所?不胜忠愤恳切震慴悚恐以俟威命之下
进内治圣鉴疏【绍熙五年正月时为起居舍人】
臣闻书曰监於先王成宪其永无愆古之哲王出而照临万国必有宏纲大纪以贻宪厥後然其道不过自内以刑外正本以及末而所谓刑名度数政事法制有不在察察然也自秦以来惟务以法制下凡治人之具求之已详而分内之事所谓刑于寡妻至于兄弟以御于家邦者悖谬特甚盖有不忍道者也三代以後惟唐汉号为小康其间贤君犹愧於此然则治道之不如古无责耳矣惟我祖宗受天明命拯乱倾否具有本末度越中古不止一事而先民惟其所以致丰大之业者必以家法言之范祖禹曰自三代以後未有若本朝家法者也吕大防当元佑时尝侍迩英讲读因进曰本朝百三十年中外无事盖由所立家法最善前代宫闱多不肃宫人或与廷臣相见唐入合图有昭容位本朝宫禁严密内外整肃此治内之法也前代外戚多预政事常致败乱本朝母后之族皆不预事此待外戚之法也前代宫室皆尚华侈本朝宫室止用赤白此尚俭之法也前代人君虽在宫闱出舆入辇祖宗皆步自内庭出御後殿岂乏人力哉亦欲步历广庭稍冒寒暑尔此勤身之法也前代人主在禁中冠服苟简祖宗以来燕居必以礼此尚礼之法也至於虚已纳谏不好畋猎不尚玩好不用玉食饮食不贵异味止用羊肉此皆祖宗家法足以致太平者臣尝因二臣之言欲采摭祖宗家法类为一书而遐方贱吏不见国史传闻小说不敢尽信抱此志愿半世莫伸昨蒙陛下官之成均成均旧有国朝会要及李焘续资治通监长编録本因得窃读于是祖宗修之身刑之家者可以略见一二遂妄编次以成一书取监於先王成宪之义名曰内治圣鉴其目则略循会要之旧其事则多本长编之书一时名臣奏请有足裨补圣治者亦复采録问有愚见辄复论着遗逸差谬不敢谓无然而区区二臣忧国爱君之心窃庶几焉谨缮写成编投进以备乙夜之览取进止
附日记初绍熙五年正月十一日直前奏事进内治圣鉴有旨东华门内引其日上御小阁既奏圣躬万福讫上顾而笑曰新除後都不求对久欲见卿说话因谢上除命超躐谕云此官朕须待有学识人方除乃奏云臣前日力辞新命正缘学疎识浅不敢当此再三谢讫复奏云臣先任国子监丞日准御前有旨下本监取资治通监长编臣随即缴进因奏国子监本不如秘书省本後又闻有旨取秘书省本付讲筵所节録竟未曾成书上乃顾所进内治圣鉴云此方是长编节本耶奏云长编若节非十数册可尽臣但将祖宗家法集为一书以备乙夜之览上云祖宗家法最善汉唐所不及遂读进书劄子读劄子至吕大防说处外戚之法处上云祖宗待外戚最严此处便不可容易坏了奏云陛下圣谕极是祖宗不轻委外戚以权任亦是爱养亲戚之道又纳进书表因奏云臣之此书大抵宦官女子之防尤严此辈若见恐不得数经御览上云不到得
论人主当动循天道疏【绍熙五年正月进圣鉴同日第二疏】
臣闻书曰惟天聪明惟圣时宪圣宪天者也故天命有德五服五章哉天讨有罪五刑五用哉无一事而不与天同也昊天曰明及尔出王昊天曰旦及尔游衍无一息而不与天通也洪范以五事次五行而验之以庶徵要之以五福六极岂强为是牵合哉犹人之一身气作於内则动於容貌形於顔色者皆是物也宁有二乎恭惟陛下爱人如天之溥博临事如天之专直陟降左右与天为一和气致祥宜如影响然自去秋以来大异数见星变地震生毛雨土赤眚作於夜黑子见于日大率相去数日辄有一事当是时人皆皇皇然为陛下忧之而臣则不以为忧何也见天之不忘陛下者甚切也董仲舒曰国家将有失道之败天乃出灾害以谴告之不知自省又出怪异以惊惧之尚不知变而伤败乃至此见天心仁爱人君欲止其乱也无异父兄之于子弟虽谴怒诃责若甚可畏其意但欲使之成人耳苟能因是以恐惧修省乃进德之实地也此臣所以不以为忧也及至十一月望日车驾过宫人情欢豫其昼晴寒夜忽飞雪又两日而日中黑子顿消当是时人皆欣欣然为陛下喜而臣则不敢以为喜何也臣于此见天与陛下□合无间陛下动静语嘿岂可少有不合於天乎神宗皇帝尝祷雨而应富弼奏曰修德致雨其应如此万一於德有损其灾应岂有缓耶此臣所以不敢为陛下喜也臣怀此欲告陛下久矣兹蒙异恩擢置右史脱落资格躐而进之荷天之宠无以为报惟念所居之官以记注人君言动为职陛下一言动之善臣皆得记之以为世法陛下一言动之不善臣亦得记之以为世戒作而不记臣固不敢辱其职然书而不法臣亦岂忍举其职而使陛下遗万世之辱哉记曰王前巫而後史卜筮瞽侑皆在左右王心中无为也以守至正夫正天道也古之王者能守天之正道政以巫史卜筮瞽侑诸臣实左右之少有不正诸臣皆得警惧於王非诸臣固欲拘检於王也王欲藉之以自拘检其身也後之史官君举必书谓之善於其职则可谓之忠于其君则未可近世记注之官许以直前使得献替此意盖甚美也与其必书以惩其失於後孰若熟谏以救其失於先乎此臣区区之心也臣愚欲望陛下反躬自省动循天道欲如天之刚则无所牵制不屈於欲欲如天之健则兢兢业业不敢怠荒如天之中则每事循理不倚一偏如天之正则一出至公尽絶私意由是一而不二则为天之纯由是养之益和则为天之粹由是而无所不致其极则为精而与天浑然矣陛下端拱无为而守之於上臣等靖共厥职而钦承於下君臣之间雍雍熙熙岂不休哉万一陛下未能以道制欲则虽欲诸臣箝口结舌以苟取容亦有所不可盖人主天也人主有一毫不与天相似而其臣不谏则为不能以天事其主此乃不忠之大者臣不敢也惟陛下察焉
附日记又口奏云臣幸备员记注之官日侍清光伏见祖宗待记注官不独责以史事元丰以前多令兼谏院元丰定官制之後虽不令兼谏院然许以直前奏事即是责之献替之职臣自此或有愚见不敢轻具劄子只乞引对奏陈上云甚好有事但来乞对乞申饬奏事臣僚録所得圣语报记注官疏【绍熙五年二月】
臣闻古者王前巫而後史史官侍於王所当不远也唐贝观初下仗议政史官犹得执笔记之于前本朝元丰中尝议臣僚前後殿登对许记注官侍立着其所闻关於治体者元佑中复令迩英讲读罢臣僚留身奏事亦许记注官侍立近时此等制度皆已不举独有臣僚对罢録所得圣语报记注官一节尔然前後因循或称无所得圣语是使载笔之书多所逸遗陛下明谟睿断隐而弗彰史官失职莫此为甚臣窃见本朝欧阳修尝奏请自今後前後殿上殿臣僚退令少留殿门俟修注出面録圣语臣愚欲望圣慈用修之言特加申饬每遇前後殿臣僚奏事退许当日侍立官就殿门録所得圣语其有内引者令移文取会庶几记注得以备载俾圣谟洋洋嘉言孔彰无愧三代不胜幸甚
附日记是日复口奏云臣窃见起居注每於车驾过宫月分必书某日车驾诣重华宫慈福宫起居如不出即书云恭承寿皇圣旨免到宫如一月不出即四次如此书又如陛下去年半年不出即如此书几三十次恐非所以示後自此望车驾每月一再朝北内上云谁如此书对云起居注乃系日之书每日陛下举动皆合记况是车驾讲定省之礼安得不书上云既是寿皇有旨教不来只直书对云虽是寿皇有旨免到宫陛下却岂可不去今日以雨泥免岂无晴日今日以暑热免岂无凉日今日朝士大夫见车驾不过宫尚不知因由何况天下今日获亲事左右者尚不知因由何况书之史册以贻万世恐累盛德臣获居近列惟望陛下盛德日新凡所记注使皆足以垂法万世乃是臣之志愿若万一书之史册或反贻後之讥议臣实不忍也上云须着去早来丞相亦说来已尽说与丞相了须去须去因再三勉赞
论刚断得失疏【绍熙五年三月】
臣恭惟陛下自即大阼五年於今广览兼听隆寛尽下自古愿治之主克己自励勉疆欲为而不能者陛下为之无难焉真所谓有能致治之资者也然缙绅之间窃议圣德犹以刚断不足为恨羣臣进对必有以是告陛下者臣不知其说为如何但见陛下期年以来施为稍异若示人以不可测者政事举措稍不循节奏进退臣下颇不事礼貌意所欲用虽给舍屡缴而不可回意所不欲虽台谏弹击而不可动宦寺任职於中禁而不用诰命内廷取财於总司而特免録黄如此之类未易悉数其始羣臣争之而不能得其终陛下行之而不复疑一时操纵自我予夺自我仰窥圣意必自以为能驾御臣下而权刚在我矣然而纪刚隳废廉耻刓灭陛下虽快一时之意而不知实为异日之忧盖纪刚隳废则国制亡亷耻刓灭则士气夺国制亡则祸乱所由作士气夺则缓急不足恃此臣所甚惧也夫人君而无刚断诚不足以宰制万物统御万方然所谓刚断者岂以事自己出入不我违之谓哉司马光曰闻人之言而能别其是非故谓之聪见人之行而能辨其邪正故谓之明去是而舍非去邪而用正故谓之刚奸不能惑佞不能移故谓之断然则刚断者盖谓於是非邪正之中有所辨别而能执持者是也宁有是非不问邪正不分而独任己见以为刚断者乎不知谁为此说臣深恐其误陛下也臣窃观今日陛下所为不过以势屈羣下使之从已而已夫人主其威雷霆也其重万钧也震之以威压之以重夫谁敢不从然陛下无徒喜其从也从者未必非祸违者未必非福孔子曰如其善而莫之违也不亦善乎如不善而莫之违也不几乎一言而丧邦乎此不可不察也陛下勿谓今日恬嬉无事可以肆意臣仰观天象则变异屡作俯察人情则轻浮易动官府无严重之势小人有凌慢之心无异驾腐舟泛沧海所幸风涛未作尔正纪刚以立国制励亷耻以作士气臣谓陛下朝夕在念犹恐不及而况可败之耶乃若陛下刚断不足臣亦忧之然此不可以疆作也臣愿陛下讲学以明理循理以考事理既明於胸中而不可惑则断自明於事外而不可移此三代盛王所谓勇智而後世贤后所谓明断也惟陛下察焉
因祷雨论车驾不过重华宫无以消弭灾眚疏【绍熙五年三月】
臣恭闻二月二十三日有旨日轮侍从官一员诣天竺寺祷雨臣虽庶官次亦当行臣于今月四日斋戒夙兴奉将渊旨跪辞致敬惟惧不?然朝廷祈祷以来臣窃观天意未见感通才雨即风才风即晴常若有散之而不得合格之而不得下者访之诸处皆未浃洽农事已过旱势可忧臣自服职柱下凡四閲月已两被旨祷雨天竺皆无昭格此盖诸臣诚敬不足不能仰达宸衷合被谴呵理无疑者然臣窃伏自念水旱之灾何世蔑有靡神不举具有宪章若成汤之桑林周宣之云汉无非反已自咎藉以徼福於神盖未有祗事祈祷以冀感通者也臣窃闻仁宗皇帝每遇水旱必露立仰天痛自刻责尽精竭虑无所不至而韩琦犹谓陛下钦顺上天之诚可谓至矣其於消伏灾眚之道则犹未焉琦所谓消伏灾眚之道者即书所谓惟先格王正厥事者是也当是时廷臣多持此论故景佑元年旱李淑归咎于爵赏过优康定元年天久不雨龎籍以谓费用奢广出纳不严所致二臣之言灾异亦异乎汉之诸儒矣然概之格王正厥事之说则诚有此理也富弼谓天地人本是一气气既相贯气动则应人君欲考天地灾祥以是察之而已臣窃观今日所以不雨所以召此者虽未易数然其大者未有若过宫者也臣非疆自牵合欲得陛下因此警惧幸听臣言实缘天人相与理政如此夫匹夫之贱孝於父母犹能致天降甘露地冽美泉设或不然祸亦视此而况陛下据亿兆人之上则其势力感通必视亿兆之衆盖不止如匹夫而止也陛下岂不见去岁未过宫之前黑子见於日赤眚作於夜既过宫之後瑞雪忽降灾变尽消感应之理其速如神则臣以为今日不雨在於不过宫岂过也哉且向来无雪固常祷而不应矣去岁之雪乃因不祷而得之陛下非不祷也祷於寿皇即祷於天竺也今不一定省之北宫而但恳祈释氏使释氏无灵则已释氏有灵而真可祷也臣知必监陛下事亲之念必不监陛下命臣之旨也何也两宫不和则天下不和天下不和则天地不和天地不和则释氏虽欲强雨以应陛下之求将不可得矣盖天地和则雨未有不和而雨者陛下一念傥回则和自陛下而生一念不回则和自陛下而乖顾释氏何有哉陛下傥不听臣之言非特不能得雨於释氏陛下今岁郊祀合祀天地而不先求夫所以得天地者臣尤以为忧也孝经曰事父孝故事天明事母孝故事地察谓之明察者盖无毫厘不尽之谓也於父母有不尽之心则於天地有不尽之心矣此心傥有毫厘之不尽尚何以事天地乎此臣又非特为不雨而言也情出迫切言词狂悖天威咫尺俯听诛夷惟陛下财幸取进止
论幸执陈乞过宫当赐听纳疏【绍熙五年四月】
窃见近日廷臣自宰执至於百执事陈乞陛下过宫不知几疏皆不蒙听纳至一日之间举朝求去自古及今盖未闻有此等事也臣谓陛下见此必加省察乃闻宰执开陈圣怒巨测夫陈善闭邪人臣之职分也羣臣获事休明偶见陛下过宫稀濶恐亏孝道故毕力开陈庶几感悟虽词语狂悖举措轻脱然究其中心则皆有忠爱君父之意若以古人之法揆之不惟当容受听纳又当奬劝激励然後士气可振国势可安而陛下反有含怒之意将大有所惩戒此则臣之所甚忧者用是昧万死一为陛下陈之臣窃惟今日之事忧陛下者指小人以为间顺陛下者指君子以为激夫以臣事君或出于激此故不可然有轻重焉君子虽激犹为爱君小人之间直损君德耳陛下至亲父子若非有间宁至於是羣臣但见陛下久不过宫人情汹汹不胜忧懑只得以大义勉陛下小人必曰若如此而出是陛下本不孝因羣臣而後孝也本其意止欲固其问言使不至于败而已陛下乃从而信之可乎设若陛下不听羣臣之言终於不出乱或由之而生则昔投间于陛下者又未必不推为羣臣之激有以使之也而陛下又加怒于羣臣可乎小人始以间误陛下而终以激杀羣臣岂不重失天下之心哉陛下试观二十二日圣驾不出举朝求去如出一口此岂有形役而气使之者盖出于其心之同然故不期而动如此陛下以是推之则自此举止动息若稍不顺人心其应又岂如此而陛下不惧可乎臣观陛下近日所为多拂正理惟有容纳谠直濶略狂狷所以人心未离若更於此路稍加荆棘则陛下大事去矣陛下岂不思此等本何所为而不容之乎此等不过少忤陛下之意陛下若遂去之则顺陛下者进矣陛下仰思今日之事忤陛下而欲陛下全事亲之孝者为爱君乎顺陛下而欲陛下失事亲之孝者为爱君乎陛下但与羣臣较从违而不与天下较逆顺臣虽至愚未敢以为然也陛下疑之益甚则两宫不合既为君德之玷诸臣得罪卒兆国家之祸是未可知也陛下若听羣臣之言父子如初不惟圣孝光明上绍虞舜羣臣亦得安意奉职共登太平岂不休哉国家安危羣臣祸福系此一举此臣所大忧也惟陛下念之取进止
止堂集卷三
[集部,别集类,南宋建炎至德佑,止堂集,卷三]

[book_title]卷四
钦定四库全书
止堂集卷四
宋　彭龟年　撰
奏疏
论车驾久不过宫无以举记注职守疏【绍熙五年五月】
臣辄冒万死仰控忠恳臣本无才术谬司记注近数奏论过宫稀阔载笔难书书之则臣不知爱君不书则臣不知守职书与不书臣皆有罪是以抗章自劾陈乞窜逐圣恩寛大俾复故官威命一临局蹐就职陛下既未许臣以去则臣安得不复修其官用敢冒昧条举一二陛下事亲礼有常数设若寿皇有旨免到宫臣犹可书也四月二十二日初无免到宫之旨而陛下不出使臣如何书耶寻常问安偶免到宫犹可书也五月七日既以寿皇圣帝圣体不和遣官奏告矣旋有旨免到宫使臣又何如书耶然初八日免到宫既云有寿皇圣旨犹可书也今月十五日初无免到宫之旨在朝羣臣累请问疾乘舆已驾道路已清而复不出使臣又如何书耶十九日为寿皇服药肆眚天下连日都人顒望翠华之出不啻望岁而陛下宴然不动使臣又如何书耶然此特见之关报之粗者耳若夫道路流传至有不堪闻者臣虽不得而书计必有野史书之其言但有增加必无隐讳传之後世重累圣德臣实为陛下惜也臣窃见近日羣臣请陛下过宫者不止一人或将顺或正救或解释其疑亦不止一人言语忿激引类?慢殆不可恕而陛下受之曾无难色一入内庭其意即异果何为而然哉是必有误陛下者也然误陛下者不特间疎陛下父子而已父子之间人所难言傥非羣臣忠爱陛下谁敢及此今陛下外虽受其言而内实背之是必有谓羣臣举不足信者也谓羣臣举不足信则是又疎间陛下之君臣矣羣臣但见寿皇春秋已高多近医药恐陛下因循不见或成不可追之悔故劝陛下太急小人知陛下父子天性终必复还惟恐羣臣之言入而陛下之天性复也故误陛下愈深想其为说不一而足臣观近日寿皇游幸而陛下无所効献寿皇服药而陛下不及省问陛下岂忘此者是皆内侍辈自爱已甚惟恐陛下疑其辄通重华消息故不敢以告致陛下事亲之礼少亏今小人又欲以此离外庭之臣使外庭之臣钳口而不敢言则陛下父子终身不可见矣岂不痛哉彼小人者既离陛下父子又离陛下君臣使陛下孤立于上内外不得通祸乱不得闻此其意欲何为而陛下不悟乎若此等事法皆不利於陛下之身而陛下冒行之臣实痛心疾首不晓其故以陛下聪明睿知纎悉必察何独于此略不省觉盖小人误陛下已深矣彼但使父子恩意之间一日损於一日如履淤泥一步深于一步则不待更加谗毁之言而陛下自不能已可不谓惨耶然以臣观之父子之性出于天命安能终于暌惟患圣心不回耳圣心一回臣以为处此甚易也夫木本不衰有蠧则衰一去其蠧木如初矣父子本无暌有间则暌一去其间父子如初矣陛下今若翻然悔悟将平日为间之人扬於王庭明正其罪则向来陛下父子之间小有所不及之事盖有任其责者又何足累陛下哉臣愚欲望陛下平心下气少察所亲无使父子之恩絶而後悔小人之间遂而後悟天下之乱作而後图则无及矣惟陛下速为宗社念之臣为右史辄及陛下父子之间自知必干天诛然陛下之意不回则臣之职终不举是以率意极言无有所隐惟陛下幸赦其愚取进止
附日记云是年五月癸未後殿起居乞直前奏事合门报止引梁侍郎起居彭舍人别日宣引因思连三日不得直前乃不离班位鞠躬奏云臣为右史而不得直前有忠言而不得逹上惟有叩额龙墀以明臣心因伏地叩头久之血渍龙墀之塼後起奏云臣启陛下事急矣陛下为人误陛下既不纳臣之言臣当拜辞阙廷而行乃於袖取出劄子置龙墀上再拜欲出知合门事韩伲胄傅旨令舍人上殿奏事乃趋出易鞋赴班侍立竢宰执奏事退遂陞殿奏云臣虮虱小臣仰犯威怒罪当万死仰蒙陛下寛仁复赐引对容臣奏事讫下殿谢恩上云素知卿忠直卿理会甚事奏云今日之事无大於过宫臣自三月十九以後累有奏疏论此事未蒙开纳今再有劄子奏陈上云甚好逐段开陈上皆以为是且云须着过去奏云陛下在外庭与羣臣言及过宫事圣意更无龃龉且与之约为定日及一转入御屏此意便别此必有人误陛下不然必不至此上首肯之然圣意终未回也是日余同知因开陈过宫疏阁泪告上云适来如右史彭龟年叩额龙墀以致忠恳臣子到此岂是得已言之甚切
明堂大礼议【绍熙五年六月】
六月二十八日准吏部牒承绍熙五年六月二十六日都省劄子礼部太常寺状准尚书省劄子六月二十三日三省枢密院同奉圣旨今岁郊祀大礼系在大行至尊寿皇圣帝丧事内可改作明堂大礼礼部太常寺检照国朝典故即无梓宫未发引及未祔庙亲行明堂大礼礼例欲乞朝廷下侍从台谏两省官礼官同共详议施行伏候指挥六月二十六日奉圣旨依令赴御史台集议右臣闻之礼经天子尝禘郊社五祀之祭簠簋既陈而有大丧则废所以致壹于丧也及其既殡则惟天地社稷为越綍而行事盖天地社稷死者之所尊不敢以卑故废其所尊之礼盖所以全致壹之义也恭惟大行至尊寿皇圣帝升遐今已二十一日而主上尚未过宫成服天地之理将不立而尚何郊祀明堂之有况天子之丧菆涂龙輴而綍者其輴之索也谓之越綍云者谓天子当亲在殡之时未尝一日离左右惟天地社稷之祭则许踰綍以从事尔今主上尚未临重华之丧则何越綍之有越綍且未合于礼而乃欲议郊祀明堂之孰从臣不知其可也臣谓今日集议当先议所以仰回天意一出过宫以成丧礼竢丧礼既成然後议此庶得允当谨议奏闻
请御殿施行画一疏【绍熙五年七月】
臣辄有愚见不敢求对谨具画一奏闻一窃闻御殿有日此事须是先具一奏奏知太上皇缘陛下即阼已近一月而父子尚未相见想圣心亦不能一日宁也直须一两日纳一起居奏不问逹与不逹令泰安宫提举官收作一处在太上皇左右若一日圣体平和见陛下念父子之心如此勤切亦必感动今已拟一起居奏检乞就来日便赐亲札差人申奏泰安宫伏乞睿照一陛下今御正殿受朝羣臣上当以向来晚出为戒前日车驾出朝泰安自宰臣以下立侍殿廷已觉稍久必是内侍循习旧弊先报催班候得班齐郤来奏知所以致此欲望睿旨御药院合门如遇朝殿候车驾御後幄方喝排立候宰臣已到班位方喝班齐车驾即时御殿仍驾出驾兴早晚亦先定一时候谓如五点驾兴攒点御殿使内外执以为节无不夙则暮之过不胜幸甚一自陛下即位以来羣臣章疏朝奏暮逹下情不壅诚为天下之福但闻迩来臣僚章疏亦有不下者若是已逹御览其言未合圣意亦合付之外廷使议可否不应留而不下使未逹御览必是有人隐匿此岂可不立法以关防之耶臣愚欲望睿旨通进司每日臣僚所上章疏当晚具一单子进呈开列项目如某人劄子留中即乞御批一留字如某人劄子付出即不须批郤以此单子封付三省枢密院检讨免为小人壅蔽聪明上累盛德今具单子格式奏闻伏乞降付通进司逐日依此开具进入一臣僚上殿或有进呈劄子窃闻旧制遇臣僚奏事讫驾兴入内内侍官即便收拾劄子当御前入一黄袋就封于御屏後便请御押入内付与直笔内人伺候进呈庶免遗坠漏泄之患伏乞睿照一御殿之後欲乞圣旨合门按日轮引侍从台谏官一员奏事候引侍从台谏官毕日次引卿监郎官以下转对官庶几在列之臣皆得一望清光虽登极以後故事若从特旨施行不特有司启请尤见圣主不倦接纳之意右谨具进呈伏取进止
辞免中书舍人劄子【绍熙五年七月】
臣今月十二日准省劄七月十二日三省同奉圣旨除臣中书舍人日下供职者臣闻命自天措身无地窃惟右掖代言之职政藉明一哉之心况当圣主嗣位之初更应用斐然之士要使训词之温厚必资道术之通明苟非其人适足为累伏念臣顷叨科级不以词章素乏雕虫之能焉识演纶之体猥缘末学尝祔初潜由此推迁恐误差择仰惟皇帝陛下始临大宝广揽羣英宁无纬国之文可修播告何必备官如古首进凡庸欲望睿慈亟还成命改畀贤者庶穆师言所有恩命臣未敢只受伏候敕旨
再辞免中书舍人劄子【绍熙五年七月】
臣七月十三日准省劄以臣辞免新除中书舍人恩命三省同奉圣旨不允威命洊临不胜悚惧臣近常进对亲闻玉音为潜邸人恩例当候寿皇圣帝祔庙毕日施行臣已仰赞陛下即阼之初示人不私之意如此伏念臣尝叨潜邸讲读今日忽有此除若冒受之是失陛下前日宣谕之美意实自臣始臣所以逡廵退避不敢祗受臣前此累有劄子陈乞补外未蒙朝廷施行欲望圣慈特降睿旨收回新除恩命与臣一在外差遣庶使天下知陛下用人以公不为新政之累不胜幸甚伏取进止
三辞免中书舍人劄子【绍熙五年七月】
臣今月十四日准尚书省劄子臣再辞新除中书舍人恩命三省同奉圣旨依已降指挥不允臣控辞恳恻尚閟俞音不避天诛再三冒黩臣近于陛下登极之日即闻宣谕初政以收召人物为先如朱熹陈傅良皆合召来次日同沈有开进对又复及此臣窃赞叹陛下始初清明登进人望若用人每每如此何忧天下之不治自此以後召命迁除日日有之多慰人心固无可言乃十二日潜邸讲读官五人竝蒙迁推臣亦预焉物议遂生矣臣窃见自古人君即位之初政是力行好事之时多为潜邸旧人攀附争进遂致给舍缴駮台谏论列内亏主德外紊朝纲所关非细也是以英睿之主必先留意于此窃闻唐太宗即位之次月房玄龄欲进官秦府旧人太宗以为不可曰王者至公无私故能服天下之心设官分职以为民也当择贤才而用之岂以新旧为先後哉若太宗可谓以天下为心者矣臣自备员讲读以来岂止望陛下为太宗所为今若贪荣慕禄致陛下有媿于太宗则臣之罪大矣欲望圣慈检会臣前奏早赐处分若陛下未能俯听臣言自此必有援例以请者陛下拒而不予则彼将有辞予之则幸门之开实自臣始臣不忍也惟陛下留神思之从臣所请以尼幸门不胜幸甚取进止
乞入内朝见奏事劄子【绍熙五年七月】
臣辄有奏禀臣见今月二十七日以後外廷臣僚累有表请御殿臣缘陛下即阼以来几及一月未曾一面清光不胜臣子恋慕之情欲望圣慈许臣入内朝见庶可奏知亦得陈过宫定省之礼不胜幸愿之至
论人主用心立德用人听言四事疏【绍熙五年八月上时为侍讲】
臣仰惟陛下始初清明宵旰图治用心恳恻视古愿治之主不足多也万口一辞皆谓太平可以立致而臣区区之愚独有忧焉臣闻伊尹告太甲曰今王嗣厥德罔不在初召公告成王曰王乃初服若生子罔不在厥初生自贻哲命今天其命哲命吉凶命历年臣谓今日政陛下之初也如子之生或善或恶皆在今日是可不兢兢业业自贴哲命乎夫用心有义利立德有诚伪用人有邪正听言有是非此乃命吉凶命历年之所自出者陛下于此政当审所取舍一有不谨吉凶便分臣敢为陛下条列陈之惟陛下垂听臣所谓用心有义利者大学推明明德于天下要其极不过于正心而心之正不正则系乎所存义利之间耳何谓义曰出于吾心之诚然而不能自己者是已何谓利曰不出于吾心之诚然而有为为之者是已且如孝于父母是吾心不能已者也义也若以不孝于父母为父母之所谴责为天下之所讥议而後为之则是有为而然而非义矣以至亲亲尊贤子庶民临天下亦莫不尔故臣愿陛下凡所举措凝神熟思果非有为为之也则此心之动无非义矣涵养推广无使间断果有为为之耶则此心之动无非利矣抑遏止絶无使发露如此等事时时有之但当使一日之间一念之发有所为而为之事渐少无所为而为之事渐多积久习熟自然去王道不远矣何谓立德有诚伪诚者实理也凡事从实而为之则为诚不从实而为之则为伪书曰作德心逸日休作伪心劳日拙夫作德之所以日休者以其实也作伪之所以日拙者以其不实也惟其实故患难中为好事逸乐中亦为好事为之初不待勉强不为亦不必遮护此所以日休惟其不实故时暂为好事久则忘之矣见人则为好事无人则忘之矣虽勉强而终废虽遮护而终败此所以日拙不特如此而已也实则常自处以不足故听言纳谏惟恐不及不实则好示人以有余故文过饰非无所不至臣仰惟陛下纯实之性出于天禀与臣等语前後可覆此固有帝王之资矣然今日既登大宝则非前日比也声易恣于耳色易恣于目安逸易恣于肢体刍豢易恣于口腹耳目口体之欲一纵则惟恐迹着而人知人知而议已则前日之实反为不实不可知也此臣所甚虑也故臣谓陛下欲保前日之实必杜今日之欲欲不纵则君道实矣君道实则天下安矣何谓用人有邪正臣闻富弼曰人主无职事惟以辨君子小人为职于君子小人不能辨则人主之职废矣然自古人君孰不欲近君子远小人哉卒之各贤其臣不自知觉以君子为小人以小人为君子如汉元帝者总总也仰惟陛下潜德王邸固以知人为难臣尝记陛下问臣毕竟君子小人如何辨臣告陛下曰中庸所谓取人以身修身以道修道以仁者此知人之要法也故人君必先治己之性情而後能知人之性情故性情与君子近则所用者必君子性情与小人近则所用者必小人人君欲辨君子小人莫急于治性情所谓治性情则臣前所陈是也何谓听言有是非甚矣言之难听也以为利或害焉以为善或恶焉人君如之何其辨之也夫民衆听之则圣独听之则愚听言者能以是察之思过半矣故云公共之言易识私独之言难信传曰公生明偏生暗又曰偏听生奸独任成乱政谓是也今人君出而与宰执议政既出则有给舍省审台谏论列何从而不公入而与近习论政既入则置以一人之意行之宰执不能回给舍不能缴台谏不能论何从而不私陛下天锡睿智超冠百王初临大阼想无此患但以舜之聪明而犹塈谗说则在陛下其可不谨耶臣前日亲闻玉音宣谕讲筵事谓内侍辈有谅闇罢讲之说陛下郤而不听此叶公所谓不以小谋而乱大作此社稷之福也臣愿陛下听言一一如此则何忧天下之不治虽然臣之所陈虽曰四事其实一原陛下傥能立此心以义则养德必诚用人必正所听之言必无不是故臣谓陛下今日所最要者在于以义立心而已然义最难精心最难正陛下方增置讲读缉熙圣学愿与诸儒熟究之日就月将以为惠福天下之本不胜幸甚
论人主当理性情疏【绍熙五年九月】
臣闻人主莫大于理性情理性情而王道毕天下可得而治矣昔汉元帝即位之初匡衡首以此为言曰治性之道必审已之所有余而强其所不足盖聪明疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛静安舒者戒于後时广心浩大者戒于遗忘必审已之所当戒而齐之以义然後中和之化应而巧伪之徒不敢比周而望进夫治性系于人主而衡乃及巧伪之徒者盖正直之人知君性之偏则以为惧从而救正之巧伪之人知君性之偏则以为喜从而逢迎之故欲治性者必知天欲知天者必知人若能知巧伪之人而不为其所惑则性可得而治矣如衡可谓知言者也臣仰惟陛下圣性质直至诚无伪此三代令王之所难得而汉唐以来贤主之所未有也惟是伤于太急臣侍潜邸讲读之暇每以为言亦蒙陛下和顔开纳不以为非今既践大宝则嚬笑之间治乱所系尤与昔日不同今日若急则所伤多矣易称君德曰学以聚之问以辩之寛以居之仁以行之书称舜曰御衆以寛称汤曰克寛克仁寛与急为对者也君德尚寛则急非君德矣舜汤称寛则急非舜汤所尚矣盖言急则难信行急则难久令急则难从政急则难断此安可不戒臣窃观陛下自临御以来每事从容惟近日进退人材之际微伤于急则人已不安矣及察其黜陟先後则若有成画操纵取舍则若有机数伤急之中又损陛下质直之性臣恐有巧伪之徒误陛下也臣尝敬读学官之诏曰不植党与此言何为有哉此必有所自矣自古小人欲空人之国者必进朋党之说陛下亦记潜邸所讲元佑绍圣之事乎夫能言人之党者此人必有党但欲黜君子之党而後其党始可进耳此语一出令人寒心陛下临政未两月而小人已能以此惑陛下则必是因圣性之急耳急则轻信轻信则易惑易惑则小人之计行矣臣愿陛下从此遇事毋临之以急而寛以察之自然聪明必能照见情伪则知近时之举为是为非当不待辨而自判矣臣备员劝讲其职以养君德为先偶有愚见不敢不尽直言狂率罪当万死臣下情不胜陨越俟命之至
论人主求言问学当务实疏【绍熙五年九月】
臣闻君道尚实君道实则天下安矣君道不实则天下危矣恭惟陛下纂承大统以来凡有训词人皆传诵而质直之性又出天禀向在潜邸尝亲书司马光务实之论日夕披玩圣心所存盖可见矣唐虞三代之治人以其言而溯其心知其必可以至无疑也然臣今日犹有务实之言者亦有说尔臣观近日求言之诏既下士大夫所上封章竝付後省看详令择其可行者上之三省不为虚文则陛下求言固欲实也然今已一月所得于臣僚封章者果何事臣近日尝乞再令後省择其有益于圣德者逐旋编类以备采览亦不蒙施行则求言之实似不足矣讲筵久开当讲之日早晚两上不讲则日轮二员以备访问则陛下问学固欲实也然自开讲之後直日之官未闻宣召则问学之实似不足矣故臣区区欲望陛下自兹以往出一言必求其信行一事必责其效毋使人谓徒事虚文以欺天下不胜宗社之幸取进止
辞免吏部侍郎劄子【绍熙五年九月】
臣今月二日准尚书省劄三省同奉圣旨除臣吏部侍郎日下供职者臣闻命惊惕莫知所容伏念臣受材不长赋性甚戆自登班着每触危机幸际休明数辱甄擢曾未一岁已历四迁宠荣狎来进用太暴多取名器公论不容反揣凡庸慙德无限恭惟皇帝陛下虚己求治为官择人有如东曹当用一世鉴裁之士岂谓不肖乃有贰卿铨综之登况即真除尤非近例不特误陛下知人之哲抑亦动天下好进之心使臣贪荣获罪必矣臣愚欲望圣慈收还成命改畀时髦庶穆师言少安愚分所有恩命臣未敢祗受谨録奏闻伏候敕旨
再辞免吏部劄子【绍熙五年九月】
臣伏蒙圣慈以臣辞免新除吏部侍郎恩命特降诏书不允者臣控辞恳切渊听难回温诏丁宁寸心益惧敢避诃谴而惮布陈重念臣素抱愚忠久蒙睿鉴有怀未尽此志便违岂忍欺君徒欲徼宠盖陛下今日用臣太骤处臣太高而臣迹太危臣分太满挟此四太其能自安庶几一言傥或垂听凡居右史必摄掖垣近或朞年方始真擢有如弱植乃辱径除己为不次之迁每切踰涯之愧未越两月又贰三铨有何勤劳获此宠数若谓轸念旧僚之故则其叨窃名器已多除授既轻侥幸必启此臣所谓用臣太骤一也臣入朝未久流辈甚多有昔为同列而今尚为郎有近在其上而忽反在下较其才学则百不及一计其名位则卑遂踰尊在朝廷必有积薪之讥而小臣亦负维鹈之诮身为法从而物望如此人皆贱之则国体柰何此臣所谓处臣太高二也臣性惷愚动辄忤物世路艰险直反见疑况司演纶尝有駮论虽荷圣明之听察然积仇怨以滋多臣虽不顾身危何以报国此臣所谓臣迹太危三也臣本州县碌碌之才无朝省衮衮之望一丞农扈之後屡贡外补之章请之益勤进之愈骤自知盛满必有咎殃近日以来旧疾数动方欲投诚于君父将祈息影于邱园忽有此除恐不免祸此臣所谓臣分太满四也有一于此求全已难上不获谴于天下必贻怒于衆陛下虽欲用臣而恐不得其力臣虽欲报陛下而无所效其忠反覆以思局蹐无据但有再三之请仰祈万一之从俾去铨曹不干公议或于经幄尚许备员即顶踵于生成誓糜捐而报塞所有恩命臣未敢祗受
论经筵讲读不当以官职杂压为序奏【绍兴五年十月】
臣辄有诚恳仰干渊听臣素无学术叨侍经幄朝夕凛凛大惧无以称塞伏见中书舍人陈傅良焕章阁待制朱熹竝除侍讲而臣忝为吏部侍郎班着偶在二臣之上臣之学问委是不如二臣经帷讲读政当以学问高下为差不当以官职杂压为序兼臣照得傅尧俞任吏部尚书兼侍读之日以翰林学士承旨苏颂兼侍读班序在尧俞之下尧俞以颂国之老臣学识贯通非尧俞比遂乞迩英进见居颂之次且以竝侍经幄事异外廷崇德尚齿足以风励天下为说其奏见尧俞集中臣愚欲望圣慈许臣如尧俞之请当讲之日令臣班傅良熹之下非特使臣愚分少安亦于公议为允取进止论车驾过宫编类章疏等事奏【绍熙五年十月】
臣以气疾再作伏蒙圣慈赐告将理至今累日未能一望清光讲筵既开不得入侍每念及之神为之臣虽抱疾苦不敢忘国偶有愚见辄画一开具仰裨聪明伏乞睿览一窃见近日雨泽太过诸处水发有渰浸去处百姓间被?没非小故也至今阴曀日甚雨意未止欲望陛下精祷禁中反躬自咨以期感应仁宗每遇水旱多在禁中祈祷不事虚文此陛下所当遵法者也其有合拯恤事件亦闻羣臣各有奏请朝廷见议施行臣区区之愚更望陛下亲御宸翰批付三省朕自即位以来大风为灾霖潦交作诸州又有旱暵去处皆朕不德所致夙夜不遑康宁今年明堂大礼乃是尊承太上皇诏旨非朕敢以凉薄矫举以祭可令有司于祝册赦文之中备述朕反躬自咎之意仰祈景贶惠福生民庶使孚诚旁逹可几昭格一二十四日车驾必朝泰安宫若圣意欲径造寝阁积此至诚当能感动亲心但臣愚见欲乞陛下至日朝见之时如太上皇帝喜悦即少欵曲侍左右若微有不悦即乞陛下为宗社大计且略行礼而出伏乞睿照一连日轮对官所陈劄子必有仰合圣意者更乞施行二三凡臣庶所上封事虽已有旨降付後省看详择其可行者上之三省臣愚欲乞陛下再批付三省令下後省将封事中有益望德之事编类成册进入以备省阅庶几或有所补亦使天下知陛下求言不为虚文不胜幸甚
乞进忠谠远邪佞奏【绍熙五年十月时为接伴使】
臣伏自初九日陛辞初十日出国门十一日至秀州十二日夜至平江府从此按程前去不敢住滞迓客一事自有故常不足重厪圣虑惟是自离国门见沿涂积潦淹浸民田目即未收之稼已不可救已收刈者多用竹木架阁在田连日积阴不解雨势未已亦必损烂百姓乏食全望麰麦以相接续而田水不去天霁未期设使麦不入土民无所恃流移饿莩断不可逃陛下罪已求言倒廪赈给固足以上感天意而灾变未消实有可惧臣愚欲望陛下明诏大臣讲求亲切及民之事共致恳切事天之诚每事求实不为虚文登进忠谠以壮阳德斥远邪佞以消隂沴庶几圣德又新天心昭格臣远去阙廷取因目所亲覩之事邮置以闻仰助陛下寅畏干冒天威无任战栗
贴黄
臣窃见汉元帝时日眚无光弘恭石显等皆指以为周堪张猛用事之咎及斥堪猛复有日变元帝乃召昔言咎在堪猛者切责之陛下遇灾而惧不愧宣王然臣诚恐小人别有指陈上惑天听施行或谬恐未免为元帝之悔臣愿陛下听言之际更加精察择是而从不胜幸甚
止堂集卷四

[book_title]卷五
钦定四库全书
止堂集卷五
宋　彭龟年　撰
奏疏
应诏论雷雨为灾奏【绍熙五年十月】
臣伏准吏部牒録到十月八日诏书以雷震非时淫雨为灾推寻厥咎未知其由凡朕躬有过失朝政有阙遗令台谏侍从各条疏以闻臣官为侍从职在论思不待访对而可言况有诏书之罪已傥有所隐宁不负恩臣不知陛下此诏果实事耶抑止虚文耶果为实事则陛下卽位之初尝诏求直言矣今四方之言已殳公车其间及陛下之过失朝政之阙遗者必多有之未闻略加采择见之施行则今日此诏臣恐未免如前日之虚文尔若以虚文事天天岂可感乎臣闻庆历中灾异数见一时宰执尝谢过上前仁宗谕之曰不须谢过但自行事时范仲淹为参知政事退而条具应灾四事以上皇佑中又以星变内出手诏十二条令中书门下枢密院于军国庶务中推求实事有合更张振举者密具以闻于是文彦博等请日举两条合更张振举者委曲面奏所冀言之必行行之必当祖宗应天以实如此臣谓陛下今日当先博采应诏之言取其条上之事责之大臣以次施行如皇佑故事则自可应天而消变虽不为此举臣亦以为可也刘敞尝谓三公之职主和隂阳议臣之任主明天人陛下当责三公以其职使之陈阴阳不和之理当责议臣以其学使之明天人相与之际此诚知治体之论也陛下傥责实如此则臣安敢以虚文应诏陛下傥徒事虚文则臣虽以实对亦无益尔是以臣先以责实望陛下而後敢言焉臣闻之宋祁曰灾异之发政教之本在朝廷君臣之间耳其他琐琐细故诚不足以当隂阳之不和议天人之相与今明诏所及止于上躬过失朝政阙遗盖知当务之为急臣敢据是二者参之灾变为陛下陈之夫天之鼓舞万物者雷风也君之鼓舞万民者号令也天有雷风之变乃为人君号令之应雷为天地之动物最为不测而难信者然发以二月收以八月人事候之以为节未尝爽也故万物因之以动蛰而无病焉若当收而发则误物多矣陛下亦尝因雷之非时而反求之号令之间乎陛下与大臣恐不能辞其责陛下自即位以来好出御笔陞黜之间多为不测若示人以聪明威断其慰人心者固时有之而动人心者亦不少矣陛下抑思人君据天下之利势一喜一怒繋万物休戚而使人不可得而测则人其能自安乎当人情求安之时而反使之有不自安之意殆非初政之美也司马光尝告神宗皇帝曰陛下好于禁中指挥外事非公卿所荐举牧伯所纠劾或非次迁官或无故废罢外人疑骇不知所从夫公卿牧伯所纠劾或谓之贤而不贤或谓之有罪而无罪皆有迹可见责有所归故不敢大为欺罔若姧臣密白陛下令陛下自为圣意以行之则威福集于私门怨谤归于陛下此光体要疏中语也陛下向在潜邸固最爱此疏岂今日乃忘之耶陛下诚以光之言平心熟诵反而思之则今日之举为是为非可以坐决矣臣故以号令不测为陛下之过者此也寿皇圣帝因山之举国之大事也始卜稽山大臣以为土薄复卜赤山太史又以为不吉复令卜下宫为不可迁也日月已迫而神穴未定有司应辨蔑知所向此非朝廷之过乎太上皇移御之所有国之大事也至三易其处使天下闻之莫不疑惑此又非朝延之过乎随龙人推恩陛下卽阼之二日固尝冇宣谕矣己而大臣拟进至于一再必欲施行陛下持之不下臣尝亲闻玉音谓朕尚未见父母而先推恩随龙人孰为重孰为轻有识者闻此训也莫不感叹陛下圣明而大臣复请下之使陛下诚心实德不孚于天下此又非朝廷之过乎惟庙议无一定之规故出有令二三之惑臣故以号令不信为二三大臣之责者此也雷震不时应或在是孟冬之月六隂过盛而谓之阳月者以阴盛则衰阳当生尔今乃淫雨为灾盖隂胜也推之人事则君弱臣强隂胜也内侵外治阴胜也小人害君子阴胜也盗贼病平民隂胜也边陲多骚动隂胜也陛下受天明命大臣虽有翊戴之勲而威福之柄实在陛下前日大臣蔽一大吏出一台臣而陛下觉之罢大臣而进台臣人已服陛下之英断君弱臣强之病宜无有也陛下自在潜邸不迩声色及登大位亲洒宸翰以声色及酒为戒旣已无所耽溺则亦无所牵制内侵外治之患宜无有也惟是陛下思见太上朝夕不忘而中有间阻絶不得通求之愈切阂之愈固使陛下彷徨无策经营南内将有移御之虑若果如此陛下念亲可谓至矣然于宗庙社稷之计不审熟虑之否乎此恐未免动隂胜之应也天道虽远固未易知人心匪遥正自可见自古未有不召而自致之灾亦未有已出而不应之变陛下固不可逆料以为不然而不虑之也推之己事亦可监矣陈瓘尝谓承顔养志当以大舜武王为法入修家人之礼则恭顺无阙出治朝廷之事则威柄不分此乃大舜武王之所谓孝也臣愿陛下如瓘之言以事其亲则内侵外治之患庶乎他日可以免矣陛下践阼之日卽以收召人物谕臣及召命之出莫非负天下物望者今在朝之士彬彬固多君子矣然臣尝密察搢绅之间则多猜防顾忌之心无安舒闲雅之意盖君臣之情未洽而邪正之路未分陛下信重君子之意未孚于人而眤比小人之迹已见于外君子告陛下之言小人或得预闻而小人误陛下之意君子或不能知正道恐消邪道恐长此亦未免动阴胜之应也当六七月之间淮浙大旱剽掠之徒所至蚋集今虽小弭然饥寒渐近虽朝廷多方轸恤而州县在在无米失今不图向後盗贼安保其不作此亦未免动隂胜之应也湖南蛮獠今年侵扰内地已费调护粗得平贴似闻敌人复求疵于言语文移之间或方内虞饥馑之迫岂可外有兵革之衅备御之策茫如捕风此亦未免动阴胜之应也淫雨为灾应或在是臣素无学术不善推步因灾求类以荐所闻愿陛下思所以致灾之由求所以弭灾之道事事责实不以虚文大要君臣之间各自反己则转灾为福反沴为祥直反掌之易耳惟陛下留神念之臣以使事在途辄因诏书驿置以闻言语狂妄甘竢显戮臣下情不胜陨越竢命之至
再辞免侍读劄子【绍熙五年十月】
臣近于十月初六日具奏辞免新除臣兼侍读恩命伏蒙圣慈特降诏书赐臣不允者威命下临不胜战惧辄冒呵谴洊贡忱诚伏念臣本无学术充员经幄已为过分今又偶以官职在衆人之上进叨侍读之除是陛下讲读之官不问贤否循次可得岂不上孤缉熙光明之意此不可一也臣昨在太上皇朝尝因轮封有劄子论讲读之官不可不择其说谓本朝选择讲官具有成宪或近取之宰执或远擢之布衣但问学术之浅深不限官资之高下今不问所学例以序迁傥平时未尝留意于斯则虽贤何以克胜其任臣前日旣为此奏今日乃亲蹈其非若以前日之言是则今日岂可不辞若以今日之受是则前日之言为妄此不可二也臣近以中书舍人陈傅良焕章阁侍制朱熹竝除侍讲而臣忝为吏部侍郎班在二臣之上臣自念学术委不如二臣遂引傅尧俞奏乞讲筵之日令臣班傅良熹之下未准囘降今若令臣为侍读卽又在二臣之上臣傥受之卽臣前日之请乃是虚文臣旣以虚文侍陛下之讲读则安敢以实学望陛下之践履此不可三也臣愚欲望圣慈检会臣前奏收囘成命别擢名儒以侍进读庶几有益圣德不胜宗社之幸取进止
三辞免侍读劄子【绍熙五年闰十月】
臣辄有诚悃仰干渊听臣近以辞免新除侍读恩命恭拜诏书不允遂于十月初八日再具劄子辞免卽出国门接伴北使至今月初八日囘程乃知上件劄子未蒙付出而合门已报臣前来祗受侍读告命臣退而自揣不胜战惧臣无素材学不堪世用误辱恩遇过于衆臣是以前後辞官词语恳切而迫于威命不得已而受之陛下若以为非出情实徒为文具故不复报闻则臣上罔君父下欺搢绅揆之公议岂复可赦不惟难以受官又且当行议罚陛下若察其平素非事矫饰则天虽高远终必从人是以不避烦渎再扣天阍伏望圣慈检会前奏特赐施行所有侍读告命臣未敢赴合门秪受取进止
贴黄
臣窃知侍读职事已令陈傅良兼权欲望望慈正除傅良侍读不惟慰惬公论臣亦可以安职伏乞睿照论车驾移御南内干义不安者二于国不安者一奏【绍熙五年闰十月】
臣至愚极陋无益世用幸获攀附误辱眷知一旦拔之庶僚之中寘之侍从之列恩深力小恨无补报惟有区区朴忠知无不言庶以仰俾聪明俯酬悃愊陛下惟实哀怜之仰惟陛下自卽阼以来聼言纳谏不啻如流虽臣狂愚亦荷采览独移御南内一事臣凡五次口奏始若俯肯终于不从如臣过计似不足听然采之公朝无不疑惑若徒徇圣意冺默不言则臣负陛下多矣臣窃谓陛下此举于义不安者有二于国不安者有一谨条列如左陛下前日临践大宝天下晓然知陛下之心政以重华无丧主也今发引有期而陛下遽有卽安南内之意异时攒宫旣毕虞主旣迁几筵之奉谁复主之陛下谓朔望之奠乘舆必出足以安此心乎陛下若以此为孝未足以慰天下之望也寿皇圣帝忍弃天下而不忍委三年之丧而不服斯足以为孝矣故臣谓陛下不终丧不可以移御不然于义不安者一也陛下移御之举臣固知陛下为父母故尔陛下今日移御之事固便于事父母然为父母而舍其祖于义安乎古人但云父为祖屈不闻祖为父屈陛下旣承大统则当以祖为重比者陛下日侍重华之丧而月为南内之朝于事祖事父疎数中节轻重得宜天下咸服陛下之孝今陛下旣欲移御不知亦尝思寿皇虞主所奉之地乎亦尝思慈福太皇太后寿成皇太后所处之宫乎若寿皇虞主止居重华则二太后当不离此二太后旣奉寿皇几筵于此则陛下不当舍而之他矣陛下若舍而之他则不特寿皇几筵无主而二太后亦孤处于外是为父母而舍其祖此于义不安者二也臣仰惟太上皇帝临御六年轻徭薄赋仁覆天下不得罪于百姓禁戢掊尅优恤将士不得罪于诸军接纳臣下无大斥谪不得罪于诸臣而天下之心一旦涣然离者陛下抑尝思其所以然者今日陛下移御南内以亲父母固惩太上皇失事亲之礼矣而天下之心犹以为未知惩太上皇失事亲之实也陛下今日旣为天下之主则当察天下之心向日太上皇之于重华天下之心谁怨谁怼今日陛下之于父母天下之心谁疑谁惑陛下亦尝知之否耶旣知之岂得而违之陛下傥不近访之诸臣远察之衆论而独断之圣心臣固知其危也臣妄议陛下君臣之隙骨肉之祸将恐在此此于国不安者一也臣言至此痛裂心膂自知辞戆意切必犯威怒斧鑕之诛所不敢逃万一陛下采纳其言以幸宗社臣虽受死亦无憾焉臣此奏欲望陛下付于庙堂大臣反覆熟议若以臣言为是乞赐听纳若以臣言为非乞赐窜逐伏候进止
贴黄
陛下今日欲见父母乃第一事移御南内盖求遂此也而臣固谏以为不可岂以陛下不可过南内耶前三事处之未有道则不可耳伏乞睿照
论淮东浙西递角违期奏【绍熙五年闰十月】
臣闻邮传天下之脉络也人之脉络壅滞则必病国之脉络壅滞则必危故天下邮传不可使壅而边防为尤甚春秋时秦将袭郑郑商人遇之于滑使遽告于郑郑知而备之故秦无功而还遽犹今之急递也汉赵充国上屯田奏自金城至长安报下财七日古人于边防邮传其速盖如此诚以备御寇侮稍或稽缓则国必受祸不可忽也臣等误将使指出迓金使九月八日忽报旴眙奏使人欲初十日过界卽乞陛辞出门及至盱眙则知使人在境已十三日矣问之盱?则初三日得泗州牒报卽时入粉牌递申朝廷粉牌递日行三百五十里合以三日至进奏院今乃用六日是违滞三日也据本军申近日诸递违滞不特此尔登极赦至本军迟两日十一时金字牌至本军迟三日一时夫二者期限比寻常文书最急者也赦书字牌尚且违之则他可知矣边烽无警偶不废事然偷玩成习万一不测致失备御其贻祸岂细也哉臣愚欲望圣慈特降睿旨令枢密院劄下浙西淮东两路检察递铺所根究违滞所在特与究治吏卒严加惩戒因而并下沿边州郡将递铺时时警察使不至违滞以起边防之脉络以为备御之先具不胜幸甚
论淮浙旱潦乞通米商仍免总领司籴买奏【绍熙五年闰十月】
臣闻遏籴覇者之所戒闭籴诸候之所羞而况人主君临天下一视同仁岂可使有彼疆此界之分如秦人视越人之肥瘠而不恤哉窃见今岁淮东两浙多被旱潦如常润扬楚盱眙等处当此收成之时斗米至为钱四百上下无下三百足陌者近日行都米价顿增至烦朝廷辍军储给粜以纾目前而米价依旧不减异时春秋之交必大翔踊实为可虑访闻江西南北州军间有丰稔去处设使就彼和籴又恐官司交易易得成扰收籴津运倍有所费据臣愚见不若通商最为上策欲望圣慈行下三路漕司俾之约束沿流州县不得遏籴如商旅米舡特免力胜税钱至岁终而止不得妄以他货阻滞客旅如果有他货令所至州军勒客人别用舟装载依法收税仍关报前路官司从漕司多出榜文晓谕商旅闻此必须方舟而下不特移粟之惠可以救民而盐课必增亦以利国事莫便于此者伏候进止
贴黄
此事若行沿流州县必少亏商税但商税少亏不过数月其害甚小淮浙歉甚官司无米不能接济其害甚大更望圣慈与二三大臣斟酌轻重捐江湖数州徵商之利起淮浙数州垂絶之民不胜幸甚又云照对淮东总司例于淮东州军有籴置去处岁丰则淮民实以为利今岁歉则淮民反以为苦欲望圣慈行下淮东总司如合籴买岁计权差官往丰熟州军就籴留得淮东米麦通流民间则贾直自平免致乏食并乞睿旨速赐施行
论朱熹以谏移御而去乞同罢斥疏【绍熙五年十一月】
臣辄控诚恳仰渎渊聪臣近被旨送伴北使囘至楚州忽闻焕章阁待制朱熹奉祠不得其故陛下从给舍之请令熹出守闻之道路之言熹因谏移御所以有此除命窃缘移御一事臣凡五次进说未蒙听从臣寝食之间实不遑处比因接伴囘尝与熹约欲于讲筵共献愚忠适以北使在廷连日罢讲而臣以差充送伴忽忽复出因与熹别又约各具奏论是以臣于闰月二十八日在楚州尝具一劄子附递入谏朝夕竢命而熹乃因此事而出则臣实误熹也熹笃学力行为世儒宗在寿皇太上两朝屡经召用以熹刚直不屈虽出卽退故天下高之咸以熹之出处卜治道之隆替幸遇陛下睿圣天纵求贤如渴卽阼之日卽谕臣以召熹之意不由荐引旨自中出故召命旣下清议翕然熹再三恳辞陛下再三趣召人皆谓熹必遭逢陛下有所设施今来未两月无故而去又非因熹之请乃自特旨识者莫不为陛下惜此举动也而诘其端由乃自臣启则臣非特误熹又误陛下臣旧不识熹自熹入朝方始相见不过一再见而臣已出矣臣与熹卽系故旧虽误熹不过得罪朋友至误陛下实得罪宗社臣之罪大所不敢逃欲望圣慈将臣诛斥以警有位臣退当屏处恭俟威命取进止论韩侂胄干预政事疏【绍熙五年十二月初九日丄时为吏部侍郎】
臣闻侍从为论思献纳之臣于天下事无不得言故欧阳修为翰林学士论狄青不当为枢密府包拯不当为三司使而不为侵越彭汝砺为吏部侍郎论曾肇不当黜降韩维为知制诰论范镇不当补郡而不为朋比盖知无不言事无不论侍从之体当然也反是则阿容苟合沈默自全不足为天子近臣矣臣素无所长荷陛下擢之庶僚之中寘之侍从之列三数月间恩宠狎至诸臣进用未有若臣之骤者也使臣止贪荣遇则箝口结舌最为上策使臣粗求补报则犯顔触讳必蹈危机然营已忘君臣实不忍辄敢冒昧陈献其愚惟陛下裁择臣伏见祖宗待外戚之法远监前辙最为周密不令务政不令管军不许通宫禁不许接宾客不惟防禁之使不害吾治亦所以保全之使全吾之恩也近者交通内外之禁固已隳矣然预政管军之制犹未改也已隳者固未敢望复之而未改者其可坏之乎臣伏见知合门事韩侂胄乃太皇太后之懿亲而中宫视之亦尊行也其人本是世家慨慷喜事陛下入践大宝侂胄尝效微劳士大夫以此颇多之然日来籍籍皆云数入禁近干预政事臣固知陛下英睿明断于天下事无不习练何资此徒然陛下进退大臣更易言路皆初政最关大体者其所以进退之由更易之故大臣或不能知而侂胄能知之大臣或不能言而侂胄能言之不知侂胄何以得此彼其假托声势窃弄威福顾其术则然然而天下治乱君子小人之消长止在人材进退之间人君所以审择而自执之者一旦外戚乃得隂乘其机簧鼓于外则陛下总揽之权恐为此人所盗矣臣闻元符间向宗良兄弟止缘交通宾客漏泄机密陈瓘抗章劾之谓自古戚里侵权便为衰世之象外家干政卽是亡国之本亦如州县之政止要权出于一若使守令之家子弟亲戚交通宾客关节无禁则姧人鼓舞良民嗟怨如瓘此言陛下安可不察臣观侂胄近日所为不特如向宗良而已窃惜朝无陈瓘不能为陛下出力排之在太上皇朝始用姜特立大臣尚能逐之使去後用袁佐谏官尚能论之使惧不谓陛下始初清明有臣如此而乃无一人出一语及之则其声势可知矣臣官为侍从职侍读讲目撃此人累陛下初政乃缄默不言则臣负陛下昔范祖禹尝告哲宗曰臣侍经筵八年日望一日岁望一岁期陛下为令德之主惟恐有纤毫之失臣之事君实慕斯义况辨邪正明是非乃讲读官之职臣欲于此定陛下取舍之意决君子小人消长之机故不敢不为陛下一言若陛下以臣言为是则乞黜侂胄以解天下之疑若以臣言为非则臣与侂胄不能两立退当屏处以俟威命取进止
附日记其日因论韩侂胄姧状甚悉上谕云只为是朕亲戚用之不知如此奏云政恐陛下不知所以言之遂进劄子时上亦无怒容读劄子讫因奏云臣欲论此人久矣到今方发政缘陛下近日逐得朱熹太?故欲得陛下亦亟去此小人毋使天下人谓陛下去君子如此之易去小人如此之难所谓用贤如转石去佞如抜山乃刘向论汉元帝语陛下岂可效之哉因极论君子小人不可不辨其言甚悉奏事讫复奏云臣旣论侂胄仰犯威严自此当居家以俟威命上谕云不须如此欲退闲上赐之坐又欵曲问及饥民北使从容久乃赐茶而退到家家申三省又以劄子白庙堂次日闻早上宰执开陈之略丄云韩侂胄是朕亲戚彭龟年是朕旧学诚是难处集贤进两留之说欲以韩侂胄奉内祠彭龟年依旧供职上云甚好丞相继请云彭龟年性刚若陛下留之不如宣引一番面谕曲折上云此人质直兼是随龙旧僚五人一人死一人丁忧两人论罢只有彭龟年在有事肯来说只如此区处甚好
论复经筵坐讲疏【庆元元年】
臣窃见本朝艺祖开宝四年召王昭素赐坐讲易自是累圣相承凡有讲读无不赐坐乾兴间孙奭坐讲时仁宗尚幼跂案而听之奭因请立讲论者不以为是熙宁元年吕公着等请复坐讲之旧制诏太常礼院详定于是韩维等言列侍之臣尚得环坐执经而讲者顾使独立事体轻重诚为未安请如天禧旧制以彰陛下稽古重道之意时龚鼎臣等以为不可遂不复行恭惟陛下留心学问增置讲读当讲之日早晚两讲固已有光祖宗早间御殿一循近例讲者立侍不废君臣之礼晚御後幄又复旧制讲者坐侍且尽君臣之情情礼两尽古今所难识者无不窃叹圣性高明区处有道旣有施行而讲者乃以坐讲为非执後世尊君卑臣之见而失先王好善忘势之诚虽知陛下不得已而从之然使陛下圣德不明祖宗旧制不复诚为可恨臣今检到程颐与顾临辨殿上不讲书奏劄缴连进呈颐之本意但欲因此辅养人主重道之心实为可采傥蒙睿览便见近日坐讲罢行为是为非如臣不学固不足厕观讲之列若此礼一复天下通经学古之士必有闻风而起副陛下之意者矣臣不胜拳拳愿忠之至
论定监司奏【嘉定九年案此疏从名臣奏议补入】
臣窃考监司之官盖源流于秦以御史监郡然汉初犹恶其繁遂以丞相长史分刺诸州不立常员逮世宗时始置十二部刺史亦不过一部一人而已本朝遵之其始逐路止置转运使一人惟京东西河东北淮南两浙乃有使副若纠察刑狱则命转运司一常参官掌之自淳化而後逐路置提刑之官然或置或罢犹不为常熙丰以来朝廷命使始纷纷矣苏轼常论其弊譬之立廏长而马益癯盖善喻也绍兴初年虽未尝大有所更革然所在监司多不备置或以一员而兼领亦不闻有所阙败然则天下之治乱系乎监司之贤否不系乎多寡也概可见矣臣窃观近日监司皆无阙员间有一事而分为两司一司而辖以二人者其间职掌不同好恶亦异外假举刺内示趣向同一讼也而有是非焉同一吏也而有能否焉号令难于奉行往来疲于迎送盖不止如苏轼之所论其为害岂细也哉臣愚欲望陛下考祖宗创立之规监绍兴权宜之意将所在监司或省或并间总于一员或文或武不必干并置庶几州县之吏易于趣向朝廷政令有所总一而员数不多亦易选贤如姚崇所谓今止择十使犹患未尽得人此尤当深察也
止堂集卷五

[book_title]卷六
钦定四库全书
止堂集卷六
宋　彭龟年　撰
奏疏
论正始之道疏【案篇首逾年改元慰夀皇之心及篇末州县小吏云云是光宗绍熙元年由吉州安福丞除太学博士初所上缺载永乐大典今据名臣奏议补录于此】
臣仰惟陛下嗣无疆大历服逾年改元于是奏告天地宗庙社稷非细事也臣尝推原古人纪年之意不谓之一而谓之元者元善也所以明人君体元之道在善其始也今日陛下继天地之德衍宗社之庆慰寿皇之心答臣民之望视始正本实在于此草茅小臣获对清光适际斯时区区愚忠偶有所见辄敢条列以上仰报圣明惟陛下财幸臣闻心者身之始身者家之始朝廷者天下之始元子者万世之始于其始而知所以正之体元之道无余事矣何谓心者身之始身听于心者也心一动而身随之不可不正也然圣人所谓正其心者亦去其所以害心者而已是以大学曰身有所忿懥则不得其正有所恐惧则不得其正有所好乐则不得其正盖感于物者稍偏则动于中者皆邪在常人尚且不可而况人君乎陛下圣学高明其于正心必有道矣臣犹愿陛下日日察之念念察之使忿懥恐惧好乐之类皆不足以动其中则陛下之心卽尧舜禹汤文武之心也使数者苟有一焉则其发用之间或有以害夫清明之体而于酬酢万变宰制万事统御万国恐亦难矣昔范纯仁有言君心欲如盘水常使平正而无所趋向则免偏侧倾覆之患斯言可谓得人君正心之道惟陛下念之何谓身者家之始大雅之歌文王曰惠于宗公神罔时怨神罔时恫刑于寡妻至于兄弟以御于家邦家之难齐也如此以文王之圣尚且待神无怨恫而後能使其家刑焉是必无一毫之愧于身乃可举一家之政于内故赐予私则侥幸之路启宠幸私则嫉妬之害生用度不节则俭约衰法制不严则名分僭今日宫庭未必有是设或燕闲之际少懈堤防深虞间隙之开便难窒塞在陛下谨之而已耳何谓朝廷者天下之始大抵天下之事当出于一出于一则有所总统而天子之势尊不出于一则无所总统而天子之势?世言汉武帝以九卿之权间宰相宣帝以天下之务在中书为得驾驭臣下之术不知政出二门实妨理道臣?闻本朝仁宗皇帝英识伟度三代而下一君而已事出独断何所不可而权要请托每以大臣为辞实以此门一开姧徒百出深谋远计近世所无此陛下家法也崇宁奉行御笔乃小人盗权之术此陛下近鉴也臣窃闻陛下即位之初所施行事间出中旨虽睿知所及多中事情然忧国之臣未免过虑近日此涂渐塞朝纲寖清臣愿陛下长守此意使朝廷政事常出于一得则功归于上而陛下受从善之名失则责在于下而陛下免徇私之谤体正事顺莫便于斯如此而後朝廷可正而天下之治可得而举矣何谓元子者万世之始臣闻诗曰君子万年永锡祚胤祚胤古人所甚重也是以自初生至于成人教之皆有方法古者父子虽曰异宫然文王之为世子也日问安于寝门之外则其相去当不甚远嘉王陛下之元子宗庙社稷所系非轻而今遽建邸于外自此居处之易察恩意之易浃教诲之易行当不如前日在陛下之侧矣陛下虽简择僚友谨选左右然傅相之士少侍御之人多傅相正而难亲侍御近而寡正从违之顷贤否便分皇子虽天资颖特敏于为善万一熏染积习之余或移岐嶷冲和之性臣恐不能不重陛下宗庙社稷之念也臣窃见司马光请以皇子伴读官提举左右前後侍御仆从之人如有巧佞谗谄者许令纠察其言极切事情臣愿陛下举而行之大要使府僚之势重于侍御道义之训密于晏游则万世之本可得而正矣臣州县小吏不识忌讳辄肆狂妄轻议家国罪当万死惟陛下赦其愚戆
审材辨官疏【案此以下诸疏竝据名臣奏议补录旧不着年月】
臣闻古者三年大比而兴贤者能者其选举之涂已异及其论辨而後使之则亦辨其贤与能而已汉王嘉荐儒者公孙光满昌及能吏萧咸薛修等尚有分别未有混天下之材纳之一区不择材之短长不计职之剧易为人择官而不为官择人如近世者也大抵天下未尝有不可用之材而亦鲜有无所不能之人能于此者或不能于彼可任繁剧者于坐鎭雅俗未必优也使处之各当其任用之各尽其材则不惟官各举其职而人亦无遗才易务之恨倘德足以鎭雅俗而使之任繁剧则必暴其短才足以任繁剧而使之坐鎭雅俗则必不胜其官矣故天下之事多败于官之不得其人而天下之才亦败于用之不称其宜如斲梁为?以金代土甚非后王所以辅相裁成天下之道也臣愚欲望圣慈明诏大臣于选任之际审材辨官可大受者不使之?小务事一节者不使之受繁剧工文学者卒任之以文学精政事者专责之以政事而且量其职任之轻重以为进用之等级使官各称其才而无觖望人各安其官而无幸心实天下幸甚
乞诏求直言疏
臣闻四方有败必先知之此之谓民之父母矣後世惟魏相稍识此意每敕掾史按事郡国令白四方异闻或有逆贼风雨灾变郡不以上相辄奏之相与赵充国议击匈奴乃曰今年计子弟杀父兄妻杀夫者凡二百二十二人非小变也夫风雨变异天之灾子弟恶逆人之变天人变动而朝廷不闻尚安足以图治乎今之州县每遇灾异自非水旱例不以上顷年江湖闽浙同日地震惟建昌军因言失火并以上闻前年福建江西间有地震去处惟漳州守臣上章自劾至于子弟恶逆时亦有之缘法中有守令量事贬降之文用是例不举按是不可以为寻常而不问也夫至和之气感于人事大顺之治积于闺门若天示警戒而上不闻则德不修人反天常而上不治则政不举如此而欲求天下之治不可得也臣愚欲望圣慈明诏州县凡有灾异而辄不以闻有恶逆而匿不举按者令监司觉察又令御史台察监司之不举按者上之略加惩罚庶几上下警惧各思有以消弭灾变感召至和不胜幸甚
议绍兴和买疏
窃惟和买行于东南今近百年独绍兴一郡施行无定制议论无成说致烦明诏令廷臣集议臣尝考究绍兴和买不惟始初数额太重立制不均而朝廷每欲更张未及施行辄为浮言胥动又复转易其病全与东汉不能均河南南阳之田相似病根如此虽有良药无如之何然旣有朝旨集议臣叨缀从列敢不罄□愚虑以备采择臣尝谓今日士大夫论绍兴和买不过二说欲究实上四等诡名者其说正大而易敝欲均科及下五等小户者其说均平而不正何谓究实之说正大而易敝臣闻经界之初绍兴和买乡村物力三十二贯科一匹今则十七贯三百五文科一匹此皆上户走为下户之弊若核实诡户归之上户则物力自寛和买自轻虽以严法行之人自无辞然从前为绍兴守令者就不知出于此而卒未能革间有不畏强御者才行一二而摇撼于後者已百十矣今日改正者曾无几何而後日走寄复如初矣利之所在人所必趋一重一轻谁肯就重此所以不能使之无敝也何谓均科之说均平而不正夫不分等第一例科纽自此重者皆轻必无避免之谋无者皆有亦无隐寄之处可不谓公平矣乎然和买本非常赋也而今以常赋之法行之此不可也或者虽云江西及浙西平江等处和买通五等皆敷今绍兴独不敷及五等是偏也殊不知和买不及五等在今日犹为仁政若得他州并五等不及岂不幸甚今乃欲引他州刻取之法以例绍兴又不可也或者又云和买初敷时官司给钱所以不及五等人户政恐其无物力可恃失陷官钱今旣无此虑自可敷纽岂不思支钱而取绢则不及无钱而白取则及之岂为民父母之道乎又不可也此所以不得谓之正也然则若之何而可臣谓今日和买本非合取于民之物但以版图未复用度未充不能遽捐之予民旣未能捐之予民则取之之法岂可不立夫法亦贵于平而已矣今旣上四等有和买下五等无和买开之以走寄之地安能禁百姓之不为哉前日田产自三十六贯减至十七贯敷一匹後日必自十七贯减至四五贯敷一匹未可知也而可不救乎臣所以尝有请以上四等有田产人户和买七万七千余匹乞籍为定数令今後一随田产推割除受可以絶目前走寄之弊惟是有田产下五等人户和买计四万七千余匹今户部蠲放四万四千之数于内除豁逃絶等一万一千余匹外亦已放及三万三千余匹止有一万四千余匹未有着落欲乞户部更与寛容本府一年从本府选择逐县令佐有风力可倚仗者于今来下五等户合敷和买四万七千匹数内更切根究走寄之数若再根究到走寄之数物力自寛又有上户买下户之田亦合依上户等处起纽和买如此则今来一万四千匹未充之数渐渐可补但须豫降指挥令本府今後根究得隐寄及增起到上户买下户田产上和买不得过今十万之额如或有余卽增上物力钱贯均敷庶几不致重取于民然此亦只是目前救弊之谋非卽久远通行之策济所不及犹在夫人异时国家傥遂恢复财用稍寛则将此无名之赋一切埽除方始无愧于古谨议
乞寝罢卖田指挥疏
臣闻溥天之下莫非王土古者制田惟有归受之法民旣壮则受之旣老则归之如此而已未有举在官之田与民交手为市者也唐许民卖永业田识者犹议其非古况官自卖乎臣窃闻近日斥卖官田此令一出四方之人交口窃议臣甚为朝廷惜此举措也臣照得在法官田惟许下五等人户请佃所以优之也官户及上三等户不许所以防其侵细民求生之路也今一旦举而出卖令之曰价高者得小民虽有现耕之田无钱可买豪民积镪千万寻常睥睨小民之田恨不尽取而官司乃为之开其门辟其涂细民之田将尽归豪民矣昔任其劳而垦治者细民之力也今享其成而膏润者豪民之利也豪民以钱易田不归恩于朝廷而细民一旦失田必归怨于朝廷朝廷但以减二分价为优现佃之人不知现佃之人有钱则方可获此利无钱则坐视有钱者取田去尔能使之不怨矣乎议者必谓今日国家匮乏一日出此可得数百万缗岂不甚利此特小丈夫狷浅之见何足以谋国哉夫数百万缗或可以积致人心一散不可以复收其轻重得失何如耶仰惟陛下自卽位以来减月椿损经制轻折估寛和买仁心仁闻固已四逹然或者犹谓仅能寛州县之力未必州县能寛百姓也今卖田之令一出则害径及百姓矣为人臣不能为人君固百姓之心而乃为人君离百姓之心此臣所甚忧也臣闻向来斥卖官田多以百姓不便而止臣谓与其使之不便而後止则所损已多矣不若不行之为愈也臣愚欲望圣慈特赐睿断将卖田指挥早与寝罢以安人心以固国本不胜幸甚
论差官卖官田及教閲土军弓手疏
臣闻法不可以穷天下之情可以启天下之伪夫先王之为法岂恃其足以治天下哉亦曰吾为之齐量于此而付之人焉耳傥一任法而不任人臣见其法愈密而弊愈不可救也且以卖官田言之夫一邑之间有令有丞有簿有尉是四人者朝廷固委之以一邑之事者也一邑之事四人皆足以任之而独出卖官田必隔邑差官启封果何意哉以其邑之官为不足恃乎苟不足恃也则官田何重于一邑况邑之官田非此有而彼无者也彼于此启封此亦于彼启封使皆可信之人则何间乎彼此不然以彼易此均无益耳而何为扰扰使奔走往来小则资粮扉屦糜州县之财大则去彼来此旷职掌之事至有所得官田之直不数千而差官之费已倍蓰者此皆任法不任人之弊故至此也又如教阅土军弓手议者已知其非请之朝廷乞止令本州兵官拍试矣臣以为尚非简便盖月一拍试大州之邑或累十数必未能徧小州亦不下三四邑所谓官兵者月糜其半于道路而後已事焉与卖田启封之利害何异哉如上二事臣欲乞委邑之令佐使监司帅臣按其功绩而为之赏罚庶几提纲振领使天下无扰扰之患而享清静之福不胜幸甚
江陵条奏边备疏【案此以下诸疏旧不着年月今参合宋史本传当是光宗绍熙末因劾韩侂胄出知江陵府後所上】
照得江陵府虽名次边其实西当蜀口东接吴会南控长江北去襄阳止五百里皆是平原旷野别无险要可以据守本府虽是鄂州大军分屯之地然少壮之卒竝戍襄阳守寨之兵多是老弱设有缓急何以支吾所以前後帅臣申饬民兵科条陈乞备边钱谷不敢少缓者政以其无险可依无兵可恃当形势最紧之区而无地备御一分之力若非平时控告朝廷则急缓之际必至败事臣素无材术谬当阃寄到任两月备见本府兵财空乏不容自己谨开析条奏下项一本府厢禁军皆是乌合之徒全不中用虽有神劲千人除火队及分戍人外常只有七八百人在寨昔人守御此地动数万人犹以为少今仅以数百守之岂不甚可危哉惟是诸县义勇人数颇多有绪可葺然本出耕农不习军事自向来岁一教阅进丁退老人犹淬励不敢怠惰近年本府以财计窘匮不复施行者六七年去年又有指挥令就近乡教阅名为便农其实隂废之尔盖百姓身习稼穑不便击刺强之施为犹不得已若听其自作自止宁复留心纵使首领得人或能奉行亦无激赏谁复劝勉臣恐义勇自此不复可用矣臣照得义勇之籍正军计一万五千七百余人朝廷岁养万五千兵无虑衣粮数十万今岁一阅义勇费不及十之一而遽惮所费致废万五千可用之兵诚为可惜本府自将秋苖拨充岁计之後若教义勇亦无米可赡然臣若顾此小费以不教为便是臣孤陛下使令臣不敢也臣今会计本府义勇一万五千人若分作三番一岁一教三岁而遍其当教之岁则令进丁退老不教之岁则令如近制自习事艺于乡如此则费不甚广而事可常行民不甚劳而艺亦不废事莫便于此者矣若蒙圣慈以为可行乞自今岁为始仍乞下本路转运司每岁计实教人数应副合用激赏钱物其口食米令本府自认擘画伏乞睿照一本府一岁二税绢不过数百匹苖不过万石不能当江浙一大家之人全藉酒税以养官兵而酒为戎司据其大半之利独有啇税州用百色取办于此是以岁计常是不足储蓄枵然缓急无恃?惟寿皇圣帝经略恢复留意边陲知本府素来窘乏故命刘珙守郡之日特拨祠部度牒二千道令其变卖为备边库又添拨宣司赈粜米钱十六万余贯幷迪功银四千八百余两通为钱七千三万緍有奇其为虑至深远也後因乾道六年拨充鄂州官兵激赏之後一时帅臣失于执奏自此他司援例接续请拨或充军中酒本或充打造战船或充交点军马或充教阅义勇或充总司收籴米斛或充他州赈济前後共支过五十八万余贯去年辰州蛮獠小小作过本库又支过二万余贯现今朝廷行下将从军之人犒赏一次度所费亦复不赀经此一番支遣睃削殆尽窃惟本府去边头甚近去朝廷甚远万一缓急或有调发若候奏请岂能及事朝夕思念可为寒心臣愚欲望圣慈监寿皇远虑如彼念边郡无备如此将朝廷向来拨去备边库钱计数给还或以度牒或以会子专责帅臣变转尽行封椿以为他日戎事之备不胜幸甚
贴黄
臣已具录前後降旨支拨钱数申闻朝廷若大臣开陈得蒙睿览便知此钱一文已上皆是朝廷支拨卽非本司用过今来所乞塡偿之数于本司岁计卽无州郡之钱以备边方缓急尔臣亦知朝廷窘匮应副州郡之钱不过度牒会子二种但度牒会子惟平时可以换易若直待缓急然後给降决难支用并乞睿照
乞权住湖北和籴疏
臣辄有愚见仰千渊听臣照得去年朝廷以淮浙竝饥江湖小熟遂下和籴之令严遏籴之禁惠甚渥也然州县亟欲集事未免敷籴于民商贾竞起趋利又复争籴于下而江淮两浙帅仓以至总司戎帅皆散遣官吏多齎钱物四处收籴其所差人争先趋办迭增价直以相倾夺米价旣长害及细民细民日要添钱籴米富家愈觉闭粜自丰遂使江湖小熟之地反有饥饿不给之民臣自江西以入湖南所到去处皆病于此及入湖北愈觉益甚去岁江陵虽正蒙朝廷抛降和籴米十万石缘湖北地广人稀耕种灭裂种而不莳俗名漫撒纵使收成亦甚微薄每到丰稔之年仅足赡其境内万一发泄出外必至价直翔踊常年米价每石若及两贯已为极贵今米直至斗添数百长犹未己方此耕布之时使百姓困于贵籴无以自给甚可怜也况本府旣有补籴又有和籴数目旣多深恐置塲不能顿足不免均之诸邑诸邑复不免敷之百姓上下相乘其势有甚不得已者其初定价正当和成米贱之际只据一时市直每石作一贯五百具申及到後来诸处官司商贩竞来争籴米直陡贵官司但以事干朝廷只执元价不敢增添驯至今日输犹未足乃是百姓受钱于米贱之初而输米于增价之後甚者家无现储不免转籴以偿于官焦熬如此可不速为之计哉臣至愚极陋蒙陛下寄以牧养之责臣旣亲见小民无牧养之具岂可不仰告陛下臣照得江陵府己申朝廷乞将和籴未足之数候到秋成籴足未准行下臣契勘本府合籴米十万据诸处申到已籴及七万尚有三万未籴而现在之米已承朝廷指挥未令起发以此见得淮浙亦不待此米之来所有未籴三万若得少缓收籴却得苏此一方之民缘今来已是五月若俟朝廷行下然後住籴恐不及事臣已令本府将现籴未足米数且权住籴以待回降庶使青黄不接之交留得此米接济百姓以了农事不胜幸甚
贴黄
臣访闻诸路监司帅臣在湖北籴米甚多其籴米之价比之本府和籴每石率多一贯以上故其交易比和籴尤易臣计本府和籴之数已及十分之七卽外路诸司所籴米数必是过之设使卽日住籴亦不阙事臣已行下本路诸州令劝谕有米之家当此艰食之时先将米谷粜与百姓如本州县食米已足即许将所余之米粜与外路盘贩之人臣为见本路百姓委是阙食不得不权宜措置以救目前之急若是去年十二月今年正月之交臣亦不敢如此施行但恐自此或有遏籴之榜尚冀陛下为此一方之民曲加睿照臣罪万死所不敢逃
奏辰沅州水灾劄子
照对本府今年五月以来雨水频多江流暴涨遂行下本路诸州取会有无被水去处至六月十六日据沅州申五月二十日麻阳县被水淹浸推流屋宇四十七家不申损失人口七月二十二日据辰州申五月二十一日漵浦县被水淹浸入县其水暴猛第三第四都损失四十一人臣已当时行令逐州给米赈济及令寻访损失人口所在殡埋又缘两州皆边溪洞亦已令逐州密饬兵备绥静蛮猺去讫臣窃见入秋以来又复多雨恐伤禾稼朝夕忧惶仰惟陛下焦劳为民尤轸水旱况在边郡有此灾伤臣仰体圣怀敢不具奏伏乞睿照
乞复湖北主簿省罢税官疏
照得湖北州军朝廷向来以经兵火之後土旷人稀民淳事简县道佐官多不备置而以县尉兼主簿又以江湖盗贼出没不常而差武臣为县尉盖亦因时施宜初非以为经久可行不可改之制也近年以来户口寖盛事亦向繁而一县之间自知县而下别无文臣为佐官若知县或有事故卽簿尉监务以次摄事而少知自爱不甚循谨吏民玩狎多致败阙如本府近日监利县酒税姚师言因摄县日侵夜行刑杖死坊户为提刑司按罢又有监利县簿尉刘汝翼因摄县事盗用官钱现具案闻奏此皆迹不可泯不容阔略者也其他生事扰人往往而是其弊至此岂容不解而更张之哉臣照得诸县各有监务一员虽云酒税当置专官然一县酒税知县鲜有不任其责者酒税若非知县任责亦未必能趣办故所至外县多令知县检察酒税政谓是尔臣愚以为若使省罢税官而以知县兼酒税复置主簿差注文臣而以佐知县则一邑之事宜无不举傥蒙圣慈以为可行卽乞从臣所请下吏部将湖北县道有未置主簿去处复置主簿一员依格差令文臣却于本县省罢税官一员令知县兼管酒税其现任人令满今任已授未上人别令改注不胜幸甚
论湖北京西楮币疏
臣窃惟国家兴创会子所以济钱币之乏若官司有以权之使之流通不壅然後缓急可恃臣闻湖广总领所会子当来立法止是许于湖北京西界内行使其襄汉戍兵月得料钱全靠客旅贸易其会子止到鄂州便着兑使而官司无以权之遂使坐贾之人乘其急遽低价以售用是一贯会子止可得五百左右现钱会子旣轻商旅不行故戍兵所得会子愈难变转而会子益轻矣万一缓急岂不害事欲望圣慈行下湖广总倾所多方措置须使现钱会子官私流通便商旅兴贩之利免戍卒折阅之怨不胜幸甚
止堂集卷六
[集部,别集类,南宋建炎至德佑,止堂集]

[book_title]卷七
钦定四库全书
止堂集卷七
宋　彭龟年　撰
状
同李台法辞免再辟申省状
照得谦等十二月二十六日准尚书省劄朝请大夫新除侍御史张叔椿奏臣蒙恩除前件差遣即具辞免伏准省劄备奉圣旨不允臣仰承威命未敢再有陈请臣窃见本台检法官李谦主簿彭某以元辟官替移陈乞改差照得本台属官二员虽许台长奏辟若所辟已得其当难以数有更易缘此二人文学操履甚协士论欲望圣慈特降睿旨令依旧在任伏候敕旨十二月二十五日三省同奉圣旨依谦等恭承恩旨至于稠叠再三违戾宜行重诛然臣之事君不惟以承命为信而亦以尽已为忠不尽所怀即为不忠是以不惮烦渎再敢控陈谦等昨从事侍御史林大中奏辟入台林大中既迁谦等法合随罢今来御史张叔椿虽再行奏辟缘谦等昨自入台以来风宪之议无不预知其林大中所劾大理少卿宋之瑞回邪等事谦等亦尝与闻今来林大中既除职与郡即是以前所劾为非谦等裨赞无状岂得无罪若再从辟入台是以裨赞无状之人复误宪府不惟累朝廷举措之公亦害谦等去就之义欲望特赐敷奏与谦等一在外差遣下御史台别辟属官庶得允当伏侯指挥
同李台法再辞免除寺丞申省状
照得谦等昨具状申尚书省乞免辟入台陈乞一在外差遣正月一日三省同奉圣旨李谦除太常寺丞某除司农寺丞谦等以求去得迁实不遑处未敢供职遂再具状转申朝廷辞免新除恩命正月四日准省劄检会谦等前月所申第一状陈乞一等差遣第二状陈乞在外差遣劄付谦等照会窃缘谦等昨来三状申尚书省陈乞差遣各有事因第一次缘侍御史林朝请除吏部侍郎谦等系所辟官属法当随罢所以止申乞一等差遣第二次缘林朝请已除职与郡谦等为属无状义当同出所以再申乞在外差遣即不敢前後异同谦等缘正月二日所申未准处分须至再具申禀欲望检照谦等前後所申特赐敷奏与谦等一在外合入差遣庶安某今月九日准尚书省劄三省同奉圣旨彭某可除起居舍人日下供职者某忽拜隆恩不胜悚惧伏念某学疎才下无以踰人滥厠班行叠叨迁用分当引去屡请未从方比怀惭骤膺拔擢□惟记注之职士林高选顾如今日在廷之彦与夫寰宇未用之材若采其学识则某最凡计以资望则某尚浅虽蒙睿简有此亲除既匪其人难以冒处伏望朝廷特赐敷奏收还成命改畀时髦庶穆师言少安愚分伏候指挥
再辞免除起居舍人申省状
某近状辞免新除起居舍人恩命三省同奉圣旨不允兼职依旧者窃惟记注之官号为严近倘非俊乂之士不在选抡故必屡试而後除皆有已事之可验忽容晚进径躐清班地望高而差择之轻人物凡而陞进之骤自知不可公议谓何又况近时尤严资格虽欲脱拘挛之敝以示激扬然反取妄庸之人恐启侥幸敢贪宠利遂误公朝辄申方寸之私不避再三之渎冀回恩旨改授能贤庶使孤踪获安职分谨具状申尚书省伏望钧慈特赐敷奏施行
缴纳右史直讲告敕申省状
某疎庸不才误蒙圣恩擢寘右史效职以来今涉半年委无毫髪可以补报有腼顔面难以安职除巳具奏乞赐窜黜外现已出门迤逦前涂恭俟威命所有现任起居舍人告并兼皇太子嘉王府直讲敕须至缴纳尚书省伏乞敷奏施行
待罪候车驾过宫申省状
照对某昨同侍从入奏以论思无补居家待罪恭准圣旨令日下供职某尝具奏乞车驾早赐过宫依旧居家俟命四月二十七日再准省劄三省同奉圣旨已降指挥日下依旧供职重念某身无寸长谬司记注尝谓後之史官君举必书谓之善於其职则可谓之忠于其君则未可与其必书以惩其失於後熟若熟谏以救其失于先故于効职之初尝以此言具奏近日伏见车驾久不过宫委不忍书之史册以玷圣德数竭忠悃妄有奏陈今既未闻过宫之期岂可徒举载笔之职记君之过委负初心已同侍从人等入奏乞五月初一日过宫现依旧居家俟命
辞免除职与郡申省状
某今月初九日内殿宣引尝具劄子奏论知合门事韩伲胃依托声势窃弄威福虽蒙容纳未见处分阖门屏处恭俟诛夷今月十二日伏准省劄韩侂胄特转一官与在京宫观某除焕章阁待制与郡某闻命战惕不知所容恭惟皇上从善如流不间遐远如某愚戆尤荷开容今既信用其言虽死无憾安敢复叨恩宠以为己荣次对陛华承流重寄岂兹庸谬所可克当欲望朝廷特赐敷奏收回成命畀以祠禄使之少安愚分得以屏处自修不胜幸甚伏候指挥
再辞除职申省状
某近具状辞免新除焕章阁待制与郡恩命伏准省劄三省同奉圣旨不允伏念某空疎不学愚戆无用偶事潜邸误辱眷知连月之间宠数狎至日思图报不敢自安论建疎庸宜被诃遣尚容补郡本出寛恩某自初入朝资序甚浅犹未作县谬列班行五年之间叨窃为守揆之愚分已为滥冒再勤威命不敢固辞惟是职名本待有功当去之人岂容冒此宜黜而陟恐累初政伏望朝廷特赐敷奏令某止以现官畀之小垒有有新除焕章阁待制恩命乞赐寝罢不胜幸甚伏候指挥
辞免贑州乞宫观申省状
某十一月十二日伏准省劄勘会知贑州卫泾已除太常少卿差下彭某合行赴上十月二十四日三省同奉圣旨令所在州军差拨兵级三十人津发疾速之任候任满前来奏事某照得昨准告授前件差遣某已两具辞免未拜俞音某现为庶官辞免之制不可烦渎又卫泾现已陛辞合行赴上某尚有两年之次
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>