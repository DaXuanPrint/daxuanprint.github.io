<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十">
<meta name="description" content="北宋诗文总集。原名《皇朝文鉴》,《皇宋文鉴》。南宋吕祖谦奉孝宗之命编篡。一百五十卷,又目录三卷。仿萧统《文选》体例,分为61类。一至十一卷,收赋80余篇;十二至三十卷,收各体诗约1020篇;三十一至一百五十卷,收奏疏、杂著等文章1400多篇。选录的均为北宋时期的诗文。诗赋大多歌颂宋王朝功德及应酬赠答、叙写生活琐事之作,但也有不少为人们传诵的名篇。奏疏、论辨等文字,保存了当时政治斗争和思想斗争的若干材料。陈振孙《书录解题》记朱熹晚年语学者曰:“此书编次,篇篇有意,其所载奏议,亦系当时政治大节,祖宗二百年规模">
<title>宋文鉴_吕祖谦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宋文鉴</span> <br/>
          作者： <span class="inputVal" id="bkauthor">吕祖谦</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]975910</span> <br/>
          说明： <span class="inputVal" id="bkdec">北宋诗文总集。原名《皇朝文鉴》,《皇宋文鉴》。南宋吕祖谦奉孝宗之命编篡。一百五十卷,又目录三卷。仿萧统《文选》体例,分为61类。一至十一卷,收赋80余篇;十二至三十卷,收各体诗约1020篇;三十一至一百五十卷,收奏疏、杂著等文章1400多篇。选录的均为北宋时期的诗文。诗赋大多歌颂宋王朝功德及应酬赠答、叙写生活琐事之作,但也有不少为人们传诵的名篇。奏疏、论辨等文字,保存了当时政治斗争和思想斗争的若干材料。陈振孙《书录解题》记朱熹晚年语学者曰:“此书编次,篇篇有意,其所载奏议,亦系当时政治大节,祖宗二百年规模,与后来申变之意尽在其间,非《选》、《粹》比也。”有影印宋刊本及清光绪间江苏书局刊本。</span> <br/>
          封面： <span class="inputVal" id="bkimg">Z_18614.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宋文鉴
[book_author]吕祖谦
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]975910
[book_dec]北宋诗文总集。原名《皇朝文鉴》,《皇宋文鉴》。南宋吕祖谦奉孝宗之命编篡。一百五十卷,又目录三卷。仿萧统《文选》体例,分为61类。一至十一卷,收赋80余篇;十二至三十卷,收各体诗约1020篇;三十一至一百五十卷,收奏疏、杂著等文章1400多篇。选录的均为北宋时期的诗文。诗赋大多歌颂宋王朝功德及应酬赠答、叙写生活琐事之作,但也有不少为人们传诵的名篇。奏疏、论辨等文字,保存了当时政治斗争和思想斗争的若干材料。陈振孙《书录解题》记朱熹晚年语学者曰:“此书编次,篇篇有意,其所载奏议,亦系当时政治大节,祖宗二百年规模,与后来申变之意尽在其间,非《选》、《粹》比也。”有影印宋刊本及清光绪间江苏书局刊本。
[book_img]Z_18614.jpg


[book_title]提要
钦定四库全书　　　　　集部八
宋文鉴　　　　　　　　总集类
提要
【臣】等谨案宋文鉴一百五十卷宋吕祖谦编案李心传建炎以来朝野杂记称临安书坊有所谓圣宋文海者近嵗江钿所编孝宗得之命本府校正刻板周必大言其去取差谬遂命祖谦校正于是尽取秘府及士大夫所藏诸家文集旁采传记他书悉行编类凡六十一门又称有近臣宻启所载臣寮奏议有诋及祖宗政事者不可示后世乃命直院崔敦诗更定増损去留凡数十篇然迄不果刻也此本未知为祖谦原本为敦诗改本朱子语録称文鉴收蜀人吕陶论制师服一篇为敦诗所删此本六十一卷中仍有此篇则非敦诗改本确矣商辂序称当时临安府及书肆皆有板与心传所记亦不合葢官未刻而后来坊间私刻之故仍从原本耳同时张栻遗朱子书议祖谦此书无补于治道无补于后学并责其承当编此等文字非所以成君之徳其论似髙而实过朱子语録记其选録五例亦防论其去取有未当然陈振孙记朱子晚年语学者曰此书编次篇篇有意其所载奏议亦系当时政治大节祖宗二百年规模与后来中变之意尽在其间非选粹比也则朱子亦深许之矣乾隆四十六年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]序
宋文鉴序
宋淳熙中吕成公祖谦奉朝防裒辑建隆以后建炎以前诸贤文集精加校正取其辞理之醇有补治道者以类编次定为一百五十卷书成上之命名皇朝文鉴周益公必大为序当时临安府及书坊皆有剜版嵗久散佚其书传于今者甚鲜近时提督浙学宪副张和节之偶得是书以示严郡太守张永邵龄邵龄欣然命工重锓诸梓以广其传其间题识仍旧欵目无改则以摹本翻刻弗别缮写愳谬误也邵龄以序见属欲以识嵗月云窃观汴宋之时光岳气完贤才众多周程以理学显欧苏以古文倡韩范以相业着其他文人才士后先相望讽咏之间有规戒焉议论之下有褒贬焉上足以格君心而扶人纪下足以明善恶而别邪正所谓文之有补于治道者如是然则文以鉴名岂徒辞章云乎哉先是太平兴国中尝诏修太平御览防府元文苑英华三书各千卷太宗日览二卷因事有缺则暇日追补曰开卷有益朕不为劳方孝宗锐志恢复之秋干戈未息而能留意文事若此岂非克守家法者欤虽功业未底于成而国势自是益振南渡以后称君贤者必曰孝宗是岂诘兵之力要亦右文之效洪惟我朝混一区宇于兹百年涵养既深大音斯振羽翼圣经铺张鸿猷著作之功于斯为盛必有彚次而传于世者是予不敏姑书此以俟天顺八年嵗次甲申冬十二月之吉归田前通议大夫兵部左侍郎兼翰林院学士知制诰经筵官淳安商辂序

[book_title]卷一
钦定四库全书
宋文鉴卷一
宋　吕祖谦　编
赋
五鳯楼赋　　　　　　　　　　梁周翰
伊京师之权舆也遐哉邈乎验河图之象按舆地之书宅禹贡豫州之域距天文辰马之墟因四履建侯之地为六代兴王之居城浚而都派河而渠结坤之络振干之枢星甍栉堵我民之卢海漕山廥我田之租势雄跨胡气王吞吴茫茫万国鱼贯而趍惟圣皇之受命应期运而握符光潜跃于龙徳践元亨于帝衢道徳何师尊卢赫胥揖让何比陶唐有虞英略神武威惮八区封豕必诛长鲸尽刳虎皮包刃鹄板搜儒坠典皆索阙政咸铺成天下之大务若雷奋而风驱乃顾京室时行圣谟陋宸极之非制稽紫垣之旧图且曰不壮不丽岂传万世禹之卑宫葢勿暇之计尧之茅茨非经久之制矧象魏之县法伊亿兆之所视况我力如天我赀如地不渔尔民不牟尔利一毫之费差足为易乃诏共工度景之中因旧谋新庀徒功台卑者丰楝易而隆椽斵而砻去地百丈在天半空五鳯翘翼若鹏运风双龙蟠首若鼇戴宫丹楯霞绕神光何融朱楹虹植晴文始烘绣楣焜燿雕栱玲珑椒壁涂赭绮窻晕红双阙偶立突然如峰平见千里深映九重奔星坠而交触灵景互而相逢门呀洞缺若天之裂纵举百武横驾六辙金铺烁人光景明灭舞阳之力莫得而排叔梁之力胡可以抉其下则冠葢葳蕤剑佩陆离车如流水待漏而驰驾肩排踵兼蛮浑夷万众纷错鱼龙尊卑咸去来之由此竞奔凑于玉墀亶皇风之无外岂朝盈之有时三事庶尹乃拜表萧墙谒帝未央以落大壮登謌永昌曰
元圣明兮帝道昌威四海兮君万方峙髙阙兮冠百常赫宋徳兮垂无疆瞻天顔兮献夀觞愿君王兮长乐康帝曰俞哉尔觞且置当聴朕言庶晓朕意顷于戎马之暇详窥歴代之纪乃知乎夏徳之衰琁室自庇商政之壊琼宫大侈楚王章华一身何寄秦皇阿房三世而弃汉武栢梁孽火随炽陈后三阁义师寻至岂非乎祸生于渐欲起于恣亦如崇饮不已必至昬醉嗜色不已必至乏瘁迁怒不已必絶人祀穷兵不已必暴人胔甘防不已必杜忠义溺谗不已必斥贤智亡国之君未尝不尔朕皆知之得以趍避淫于土木雅不如是美其成功良以为愧不举君觞恐骄朕志其大者天地所重者神器尾虎足冰终日惴惴当共重之勿使颠坠谨谢公卿无忘纳诲羣臣乃退咸呼万嵗
籍田赋　　　　　　　　　　　王禹偁
臣谨按周制孟春之月天子亲载耒耜籍田所以事天地山川社稷先主醴酪粢盛于是乎取之恭之至也自周徳下衰礼文残缺故宣王之时有虢公之谏秦皇定霸鲜克由礼汉祖龙兴日不暇给孝文孝景始复行焉昭帝防田亦其义也后汉永平中明帝东巡耕于怀县非古制焉魏氏亲耕阙百官之礼葢草创尔晋武太始之年略修坠典宋文元嘉之代亦举旧章齐用丁亥之辰梁以建夘之月后魏北齐沿革有异隋朝唐室文物可观太宗行之于前明皇继之于后自兹已降废而不行将焕先农必待真主皇家享国三十载陛下嗣统十四年武功已成文理已定乃下明诏耕于东郊百执悦随三农知劝礼官博士蹈舞而草仪甸师啬夫謌咏而供职方拾遗直史馆王禹偁再拜而飏言曰耕籍之义大矣哉千畆之田三推之礼所以教诸侯而事上帝率人力而成嵗功实邦国之彛章皇王之大典昔潘安仁赋之于晋岑文本颂之于唐今王道行矣王籍修矣神功帝业焕其有光宜畅颂声以播乐府谨上籍田赋一章虽不足形容盛徳亦小臣勤拳之至也其词曰十四年兮帝业遐宣寰区晏然乃顺考于古道将躬耕乎籍田务本劝农稽前文而备矣事神教养举坠典以行焉万国欢心而怿怿百官供职以防防草仪注于有司议沿革于遗编筑坛墠之三陛开阡陌之百防文物声名合礼经而有度旌旗衣服应方色而不愆既而届孟春择元日太史先奏天子将出是月也遒人徇路星鸟中律当东郊之迎春是东作之平秩皇帝于是即斋宫辞帝室戒锡鸾严警跸乘青辂以有威俨朱纮而无逸佩乎玉也悬黎之色苍苍载其旂焉干吕之云郁郁属车负播殖之器后宫献穜稑之实红縻黛耜服葱犗以陆离缥轭绀辕驾苍龙而飘歘太常之礼具举司农之属各率甸师掌舎警御陌以惟严封人野庐设壝宫而靡失于国之东千官景从风清尘而习习雨洒道以蒙蒙时也木徳盛阳气充春芒甲坼青青兮防防春土脉起油油兮溶溶冠葢蔽野佩环咽风状浮云兮随应龙旂帜张日车徒塞空若众星兮环紫官修农事以惕惕袭春服之重重尔乃配少皥祠先农尸祝无愧豆笾以供太牢之牲荐之而肥腯太蔟之乐奏之而舂容于是修帝籍劳圣躬抚御耦以无怠履游场而有踪将循乎千亩之制岂止乎数步之中耕钩盾之弄田但矜儿戏脩建康之春籍未焕农功有以见万乘之尊三推而舎或五或九降杀之义有伦尔公尔侯贵贱之班相亚啬夫洒种以斯毕庶人终畆而告罢千耦其耕焕乎礼成播百谷兮率人力謌载芟兮扬颂声将见乎余粮栖亩腐粟如京神仓令纳乎黍稷以备粢盛廪牺氏收其藁秸用饷牺牲亲畎畆兮化被重民天而教行自得训农之实非贪慕古之名然后下青坛归绛阙百姓知劝羣后咸谒在镐之宴啓謌虞之音发献万夀兮懽呼奏九韶兮铿越开三面以行惠宥五刑而审罚恩流于孝悌力田徳被于雕题辫发兴五土之利固必躬而必亲同三代之风复不矜而不伐大矣哉籍田之礼岂三年而不为躬耕之义将百代而可知我所以举久废之礼定不刋之仪虑弗勤于四体将有害于三时务农桑兮为政本兴礼节兮崇教资民乃力穑嵗无阻饥神农斵木之功我其申矣后稷播时之利我得兼之供秬鬯以斯在介丰年而有期丕显事天之礼诞歌祈社之诗祀山川兮神鉴明矣配祖考兮徳馨逺而永锡纯嘏用光孝思乃作颂曰倬彼东郊公田是辟大君戾止言耕其籍帝籍既脩乃及公侯亲尔来报勤尔田畴言采黍稷祀于圜丘亿万斯年以承天休又曰倬彼东郊耕坛其崇大君戾止言训其农农功既督乃知荣辱尔家以给尔人以足言奉烝尝享于此屋亿万斯年以介景福
端居赋　　　　　　　　　　　种　放
予尝阖扉而居不乐他游未尝以一词辄干公侯以借浮誉门外苔封草纎非知已之深者无一造其居或罪予曰嗟乎明逸上有明天子贤执事子独贫且贱耻也又易称君子以贞凶子其有是乎予退而作端居赋山鸟寂寂梧隂昼碧穷居退夫耿然不怿精神沮而徜徉冠履陋而踧踖类沈酣而未醒岂执迷而莫析固贻讥于独善尚多言而自释鲸鹏虽大无风波而何益胡粤万里舍舟车而奚适在圣贤虽有志于下民孰能无位而立辟况予才不造于往哲名器敢期于苟得在得丧不忘于明圣颠沛必思于正直终皮弁以自守恶鹬冠以假饰进不妄而嘻嘻退不怨而戚戚故孟轲有言虽有镃基不如逢乎有年顔氏防圣乐在陋巷亦将育乎令徳兹穷通之自信匪古今之可尤顾窃位而择肉兮予诚自羞宁守道而食芹兮中心日休予将息万竞消百忧飬浩气于蓬茅之下饮清源于渊黙之流侣鸾鹄兮云霓之表终焉泯众议之啾啾
大搜赋　　　　　　　　　　　丁　谓
司马相如扬雄以赋名汉朝后之学者多规范焉欲其克肖以至等句读袭征引言语陈熟无有已出观子虚长杨之作皆逺取傍索灵竒瑰怪之物以壮大其体势撮其辞彩笔力恢然飞动今古而出入天地者无防然皆人君败度之事又于典正颇逺今国家大搜行旷古之礼辞人文士不宜无歌咏故作大搜赋其事实本之于周官歴代沿革制度参用之以取其丽则竒言逸辞皆得之于心相如子云之语无一似近者彼以好乐而讽之此以勤礼而颂之宜乎与二子不类辞曰
仲冬天子严祀事答神袩伫农隙谨搜狩踵教本稽典旧礼容左右武事前后等尊第卑上长下幼人民丰浓物色繁富葢亦阅军实于介胄非徒恣游畋于禽兽者哉前期命虞人以采莽苍芟拥遏草木伙够原隰砥阔视军众寡度地本末髙表四立坦场中豁限田防而兰织志辕门而旌掲青龙白虎拥护乎行在之所左防右毕分张乎侍卫之列风萧萧而野鸣云隂隂而昼结防鹿狼狈以投林狐狸踉跄而迁宂由是司马举职羣吏咸秩各有司存皆给名物备小驾而六龙集开武库而五兵出辂车金玉旂章日月防牙刺举旄头云宻画蚩尤于斾颠匣干将于剑室騠駃妥贴以负轭骕騻徘徊而转轶召佽飞以前导命武而殿卒目恍罗列神惊比栉师勑战法帅董戎律始建旗以誓众亦斩牲而戒失所畋之野备物咸毕外事尚刚戊日惟吉上乃乘七驺拥六军白旄方下于北极黄纛已搴于应门服章天地车驾风云日随月侍岳走川奔列缺收声而聴跸丰隆皷力以扶轮队仗乎八百诸侯殿呼乎七十二君烟霞错杂以垂地河汉颠倒而失源灵祗慑栗怪物腾骞颛帝苍黄而废职冥倐闪以驰魂俨方离于大内盛已列于平原祃表云已衔枚而前虵阵翼张虎贲环匝皷以三阕围不四合律戎索以济济饰军威而铎再振而铙再鸣弓斯张而矢斯挟尔乃驱百兽当一人弓工操轩辕之弧奉御罗氏设商汤之网拥羣熊罴之爪距摧折虎豹之心肝裂分射必三兽发则五豝雹逆毛羽星飏角牙肉堕庖丁之刀血溅鲁阳之戈诸侯卒事以俨雅百姓突围而交加上方敛緌以惨怆众乃靡旗而諠哗围开一方悯尽杀也舍顺取逆彰怀来也出表不顾耻逐奔也等别三杀贵宗庙也得匪上以显孝思下以不乎鸟兽之肉不登器者无取貔虎之士罔用命者有诛警进退于钲皷习威仪于卒徒戎事同銮辂回军声振而万国耸立天仗指而九门洞开郊馌兽而礼之勤也庙献禽而神其享哉以劳饮至以能防勲刑必加于共弃爵乃及乎众尊如是则不曰暴天物不曰教民战于以辩名号而训仁义于以昭文章而明贵贱也下臣窃详三代之书颇究二王之典大阅之制昭然义见军旅之事阙教则失利祭荐之制非理则不献施信赏率怠倦使夫民知方兵识变莫若示搜畋而敦大劝也后之王者反礼叛经荒乐诛杀放怀荡情借如汉武于古详明博搜圣书广召文英讲评谟训华饰声明凡曰大乐阙焉不行乃穷畋极猎夸国耀兵隔蜀罗设跨秦戈横麛卵夭死獝狨愁声以至欺猛狂而手格喜暴恶以力争岂残忍之足耻唯豪勇之所京下垂歴代不能变更魏晋而下离合寰瀛咸局促以仅守曷礼乐之能兴粤抵李唐时惟防昌彼文明二帝实驱驰百王大畋之义犹或废亡者若陛下自膺寳命临万方动必法度举皆故常缉羲轩之絶绪新姬孔之旧章郊焉而五帝肃肃享焉而百神洋洋九年三月升于绀坛十有三年躬耕籍田心以民本事由礼先谪王满嗜欲乎驰骋斥帝彻瞽瞆乎神仙故天地不能藏祥而秘瑞日月无以示谴而戒愆甘露降而区宇泽景星烛而氛祲蠲总治本操化源措虑寂尔存神泊然是以发狂之心无自入焉下臣以谓大搜之典周公制于往古陛下行于今兹中间数千余祀咸杳昧而不知彼唐汉之士修崇礼仪封禅之征诞明堂之説竒此数事不详于尧舜文武之书臣宁敢狂斐而陈诸所以赋大搜而歌盛礼也俾千古知至徳之巍巍
洞庭赋　　　　　　　　　夏侯嘉正
楚之南有水曰洞庭环带五郡淼不知其防百里臣乙酉夏使岳阳抵湖上思作赋明目披襟而观之则翼然动足然跂栗然骇愕然眙恍若驾春雪而轼霓浩若浮汗漫而朝跻退若据太山之安进若履千仞之危懵若无识智若通微跛若不倚跄若将驰耳不及掩目不暇逃情悸心嬉二三日而后神始宅气始正若此不敢以赋为事者二年然眷眷不已一日登崇丘望大泽有云崪兮兴歘兮止兴止未霁忽若有遇由是渍阳辉沐芳泽覩一异人于岩之际霞为裾云为袂冰肤雪肌金玦玉佩浮丘羡门斯实其对因言曰若非好辞者也臣曰然然则若智有所不通识有所不穷用不通不穷而循乎无端之纪若得无殆乎臣又曰然然至极则物应思精则道来嘉若之勤无哗无谈吾为若称云太极之生曰地曰天中含五精五精之用而水居一焉水之疏迩则为江兮逺则为河积则为潴兮总则为湖若今所谓洞庭者杰立而孤廓然如无区其大无徒含阳字隂元神之都暧暧昧昧百川不敢逾有若神者有若宾者有若仆者有若子者有若附庸者有若娣姒者有若禹防涂山武巡牧野千出百防咸处麾下每六合澄静中流回睨莽莽苍苍纎霭不翳太阳望舒出没其间万顷咸沸彊而名之为巨泽为长川为水府为太渊纵之不逾局之不卑乍若贤人以重自持诱之不前犯之愈坚又若良将以谋乎邉澎澎濞濞浩尔一致又若太始未有仁义冲冲漠漠二气交错又若混沌凝然未凿此乃方舆之心胸溟海之郛郭也三代之前其气濩落浩浩滔天与物回薄灭木襄陵无霁无廓上帝降鉴巨人斯作乃命夷授禹之机隧山堙谷涤源畅微然后若金在镕若木在工流精成器夫何不通是泽之设允执厥中既巽其性遂得其正有升有降有动有静臣应之曰升降动静可得闻乎神曰水之性非圆非方非柔非刚非直非曲非非黄划象为坎本乎羲皇外婉而固内健而彰降以姤始升以复张其静处隂其动随阳六府之甲万化之纲式观是泽乃知天常若乃四序之变九夏收处烘然而炎沸然而煮羣物鸿洞烁为隆暑泽之作颀然其容若去若住若茹若吐灵趍怪觐沓不可覩蒸之为云散之为雨倐忽万象如还太古真可嘉也若乃秋之为神素气清泚肃肃翛翛羣籁四起泽之动黝然其姿若挺若倚若行若止巽宫离离为之腾风苍梧崇崇为之供云四顾一色黯然氤氲其声濔濔若商非商若征非征东凑海门一浪五千里又足畏也言其状则石然而骨岸然而革气然而荣降【户江切】然而脉有山而心有洞而腹有玉而体有珠而目穹鼻孤岛呀口万谷臂带三吴足跬荆巫或跂然而望或翼然如趍彭蠡震泽讵可云乎臣又问曰泽之态已闻命矣水之族将如何居神曰大道变易或文或质沈潜自遂其类非一或被甲而邅或曳裙而仟或秃而跋或角而蜿或吞而呀或呿而牙或心以之懈或脩以之暇或修臂而立或横骛而疾或发于首或髯于肘或俨而庄或毅而黝彪彪玢玢若太虚之含万彚各备其生而合乎羣者也臣又问曰若神之资其品何如也神曰清矣静矣丽矣至矣邈难知矣肇于古古有所未达形于今今有所未察非希非夷合其心于自然然后上天入地把三根六况水居陆处夫何不烛彼鞚鲤之贤辔龙之仙乃吾之肩也其余海若天吴阳侯神胥龊龊而游曽不我俦臣又问曰易称王公设险是泽之险可以为固而歴代兴衰其义安取神曰天道以顺不以逆地道以谦不以盈故治理之世建仁为旌聚心为诚而弧不暇矛不暇锋四海以之而大同何必持险阻何必据要冲若秦得百二而帝齐得十二而王而山为金其水为汤守之不义歘然而亡水不在大恃之者败水不在微怙之者危若汉疲于昆明桀困于酒池亦其类也故黄帝张乐而兴三苗弃义而倾则知洞庭之波以仁不以乱以道不以贱惟贤者观之而后得也于是盘旋徙倚凝精流视罄以辞对倐然而晦
矮松赋　　　　　　　　　　　王　曽
齐城西南隅矮松园自昔之间馆此邦之胜防二松对植卑枝四出髙不倍寻周且百尺轮囷偃亚观者骇目葢莫知其年祀亦靡记夫本源真造化竒诡之絶品也曽咸平中忝乡荐登甲科防被宠灵践歴清显防三十载前嵗秋始罢冢司出守青社下车之后省闾里访故旧则曩之耆耋悉沦逝童冠皆壮老邑居风物触目迁变惟彼珍树依然故态窃谓是松也匪独以后凋克固嵗寒抑由拥肿支离不为世用故能宅兹臯壤免于斤斧向若负构厦之材竦凌云之榦将为梁栋戕伐无余又安得保其天年全其生理哉感物兴叹聊为赋云聊惟中齐之旧国乃东夏之奥区有囿游之胜致直防闬之坤隅伟茂松之騈植轶众木而特殊上轮囷以夭矫旁翳荟而纷敷广庭庑之可蔽髙寻常之不逾枝拥阏兮横亘根蹙缩兮盘纡徒观其前瞻林岭却枕康衢宅寳势兮葱郁据右地兮膏腴类蟠蛰兮神蜧讶腾倚兮虎防将拏攫兮未奋忽伏窜兮争趋色鬬鲜兮欲滴形诡俗兮难图逺而望之蔚兮若搏鹏之出沧海迫而察之黕兮若方舆之承寳葢矗洞口之归云堆嵓阿之宿霭谈挥尘兮何多被集翠兮増汰度朔吹兮飕飗含阳晖兮晻蔼吾不知其几千嵗起毫末而硕大昔去里兮离邦攀緑条兮彷徨今剖符兮临郡识竒树兮青苍怵光景兮遄迈嘉嵗寒兮益彰叶毵毵兮不改情眷眷兮难忘异古人之叹柳协予志之恭桑信矣夫卑以自牧终然允臧效先哲之俯偻法幽经之伏藏愿局影于涧底厌争荣于豫章鄙直木兮先伐惧秀林兮见伤幸髙梧之垂防愧修竹之联芳鸾乍迷于枳棘鷃每悮于榆枋嫓周雅之蹐地符羲易之巽牀既交让以屈节复善下而同方自储精于甘实不受命于繁霜客有系而称曰材之良兮梓匠之攸贵生之全兮防庄之所美苟入用于钩绳宁委迹于尘滓俾其夭性而称珍曷若存身而受祉纷异趣兮谁与归当去彼而取此
声赋　　　　　　　　　　　　张　咏
声赋之作岂拘模限韵春雷秋虫之为事也葢取诸声成之文王化之本苟有所补不愧空言尔赋曰
罔象迷冥大人忽生混沌初窍呀然震惊二仪吐形万灵吐英天机动制轧而为声故形有美恶焉声有小大焉伊物类之动作俟人事而克全至于大雷隐空万窍吼风不为之隆品物磨臬羽足动发不为之末未若人声与天通功与物长雄口吻之啓出于厥躬道机之张腾凌鸿蒙其所闻者羲黄唐虞继踵而至宇宙隘其神造化侔其智在声之伟也得不回天而动地观其得一之发清清泠泠凉寰洗瀛万类聴之如懵而醒仁信之发溶溶奕奕呼道振徳万类聴之如日破黒曰礼曰义相迭而起鸣孝响悌骇心清耳万类聴之如愁得喜广成五老闻而啓齿曰是何帝皇之声也如此九道交讹华夷和歌蠢动鼻息欢咍实多其在物也昭昭融融万縁和同万籁响空答天之功其在人也万心气平万口宣腾云门六英答君之声故知五音八声声之枝欤金石丝竹声之器欤若本不正而声不清何尝动天地泣鬼神而有诸三五迭生异业同声唱古寡应呼今得精仪事以之繁防时风为之劲清作礼者有周旋之矩制乐者有大武之名故圣人之音铿如锵金圣人之治潺如流水加以商辛夏癸行无辙轨情欲沸空淫娃盈耳民不知告政声遂毁幽厉纵作心胡可度唱僻者轻脱和伪者交错皷钲之响日驰礼义之风日薄王道民政溃然投壑攻乎亡国之音聚为终身之乐秦怪一声天摇地坑烘赫火烈荒茫海倾阿房辇材枿臬山回紫塞筑垒訇轰震雷钳圣愚儒四海暌孤刮剥亡命痛脑连胫于是民失其业怨口喋喋野薄其农荆榛飏风刑失其矩民哀无所兵革填委死为怨鬼故怨之为气也散为嚣尘积为屯云闭郁六合阳灵不曛怨之为声也烈风相倚怒涛兼起鬼哭于郊神号于市川谷为之鬭击山峦以之崩圮陈吴一呼而宗社瓦毁天穷地终丑声不已洎于汉唐惟髙与光太宗纉尧开元嗣皇智冠絶古气凌昊苍倚天凭怒即动荡于八荒按剑大呼即交映于中方借力者黎献助声者贤良亦不能广仁义于逓奏使道徳之激扬掩商秦之余韵系唐虞之声芳者也未若我后凝神定思诚求理致与圣作则为难于易惟礼是崇惟仁是嗜叩乎杳冥清静以聴闻古谬惑皇心不平于以忠良是旌息嗟吁之声不肖是黜息滥谬之声均物恻隐息哀怨之声厚施薄敛息流亡之声四人是别息浇竞之声狴犴是理息寃枉之声道徳是守息兵革之声人劳是恤息雕斵之声小人是逺息邪佞之声正音是奏息惉懘之声竒哉壮矣尧嗟舜惊致章濩之调下觉唐尧之颂轻浩浩荡荡无得而名异声之袭也扬溢昭灼上贤下愚既欢且谑鸟兽跄跄防虺跃跃信千载之一时与有生而同乐余欲引声而作未知何若
春雪赋　　　　　　　　　　　钱惟演
癸亥嵗二月晦讫季春旦霰雪杂下平地二尺寒威于是凌厉阳和为之潜伏问诸农曰田有伤矣问诸圃曰果不实矣考诸史曰隂阳戾矣予守土者岂不以民为心因怆然而赋
春阳以中百昌俱作彼隂泠而忽兴何飞霙之骤落始防蔽于阳鸟遂潜藏于天幕氷霰杂下温寒相搏才衮衮而纷揉更霏霏而交错因方就圆填溪满壑迷匹练于素鹇混髙云于皓鹤七盘顿失乎巇崄二室仅存乎崿我有爰田既锄既耰我有条桑且桋且柔岂灭裂而是取顾沃若之待收罹此暴殄予心则忧亦有庶草羣木千芳万菲粉落絮起珠倾玉碎建森纚之髙牙垂陆离之长佩掩藩匽之郁栖覆台塘之畏【于鬼切】垒【力轨切】病李僵于井干芳兰沈于林荟有卉敻敻有鸣嘤嘤移荐草以无所恋危巢之欲倾顾泽中而罢钓之垅上而辍耕手足瘅瘃吾道不行吾乃诗叹麻衣歌悲黄竹兔园靡召于游客弇山逐休于王属隔瑶水之来使没骚人之行毂东郭叹不完之衣梁山作思归之曲岂由汉女之寃遂至卫民之哭已而违时令反天常气虽凄而不烈风虽暴而不扬忽曜灵之委照伫消释于辉光
君可思赋　　　　　　　　　　杨　亿
夫生民在世兮事之攸同子之能仕兮父教之忠念委质而勿贰兮本陈力以首公虽代耕而徯禄兮曷期侈以图丰亦怀材而待试兮将乘时而奋庸夫何直谅不回孤坚寡偶贯嵗寒而勿改兮濯江汉而无垢中履絜以好修兮外葆光而虚受筮仕逢亨奏技承平濯鳞禁沼拊翼丹楹尧文载郁禹律惟精荷紫囊而防笔兮从单于之勒兵霜飚刮骨流尘满缨自此研精藻翰局影天扄毫残鸡管香消鹤绫鬓凋屋帻心悬閤铃矧乃郢坊酒醇武都泥紫版急鹄头书详马尾石屋防书鸿都约史攟摭阙遗发明统纪窃企迹于前修庶同风于古始虑罔越思身亦勤止宣汉徳于无穷纳舜诏于羡美志本勿矜言乎有凭非施劳而伐善岂扬已而害能每燥吻而踯躅屡抚心而屏营激谈泉而载涸皷思风而弗兴感外邪而遘疠殆五日之沈冥怅官事之孰了汨劳府而靡宁岂望夫连城之报岂爱乎画饼之名羌民生之朴忠希在昔之遐踪思不出位罔贪天功慕台骀之业官肯有二事念犁弥之辞赏愈激厥衷庶克终于雅尚聊有埤于素风奈何虺心昌炽锦言萋斐蝇薨薨以交乱犬狺狺而迎吠贤登朝而共嫉女入门而各媚乍缉缉以翩翩竞翕翕而訿訿结合隐邪缔造疑似俾朕师之震惊恣星箕之华哆幸大度之不校専巧言而纵毁胡能伤君徳之巍巍徒以动贤心之惴惴然后饰卫鹤之华轩衒黔驴之短技窃名器以宴居絶上下之愧畏俟贯恶之既盈将幽神而共弃若夫睟穆东房奚望清光定心服物伟量包荒耿求贤兮不及慎乃宪而惟康延登体貌义问覃详伊蓬心之受惠怜橘性之有常寘之近署采其寸长遇忠见察浸润无伤犯四禁而多恕缓千编而不遑丁宁一札在宥三章践丹涂而乃春宴华林而釂觞动羣伦之耸羡曷丹心之弭忘盛宪多忧长卿沈疾退迹东冈之陂举首长安之日色变愁宾谗消病骨周田食粟聊彊饭于数升江径诛茅姑却扫于一室岂不念悲哀作主甽畆思君羇心蘗苦别绪丝棼防江一防幸天畿之接畛成周五世庶宰树以参云感骚人之遗韵聊抒意于斯文
宋文鉴卷一

[book_title]卷二
钦定四库全书
宋文鉴卷二
宋　吕祖谦　编
赋
皇畿赋　　　　　　　　　　　杨　侃
有赋家者流欲驰名于当世思着咏于神州忽念前古深怀景慕诵二京于张衡览两都于班固于是辍卷意慙阁笔心伏让而谓臣请书简牍臣辞不获已而谓之曰予读二子之赋而知两汉都邑之制宫殿之丽而未知大宋畿甸之美政化之始也予幸得职采风谣官参儒雅千里之郊圻是巡八使之轺车斯假若夫大邑名城神臯沃野画地可记濡毫可写至于宫禁之深严予未闻也都城之浩穰众所覩也是故彼述其内子言其外葢万分之举一难尽述而备载昔者唐纲不振国鼎将迁俄梁室之革命啓浚都而应天既观法于左崤右陇亦取则于西涧东瀍大矣雄图昭然圣谟谓陈留天下之冲要谓大梁海内之膏腴汉祖得之则齐楚之敌败亡相继咸就擒而即诛梁王守之则七国之师不敢西向尽为馘而为俘实王气之长在宜万世而作都也莫不广封沟设险固襄平割宋之美田戴邑裂曹之沃土滑分属邑之二城陈减太康之万户颍川之鄢陵扶沟荥阳之中牟阳武咸命落编民于州籍升地图于天府故得雄临九州陋视三辅经营歴于五代法则垂于万古皇宋之受命也太祖以神武独防太宗以圣文诞敷平江表破蜀都下南越来东吴北定并汾南取荆湖是故七国之雄军诸侯之陪臣随其王公与其士民小者十郡之众大者百州之人莫不去其乡党率彼宗亲尽徙家于上国何怀土之不闻甲第星罗比屋鳞次坊无广巷市不通骑于是有出居王畿挂户县籍兴产树业出赋供役者矣岂比夫秦选户口于咸阳汉徙豪杰于陵邑魏将实于河南驱冀民而是入也今圣上之在东宫也尊以皇储尹兹京邑视政之初民讼云集莫不察之以情伪辩之以曲直发伏禁奸亲剸繁剧既而桴皷不鸣豪右敛迹吏不敢欺民用怀徳若乃龙楼晓出奉法谨身教民以事父也亲拜师傅降礼国储教民以事师也公退则侍讲在前出入则四宾是翼尚老尊学与民为则是时王畿之内易俗移风以至正南面居域中由内及外化行令从是君上徳惠素立而正教早崇也若乃鋭旅百营髙城千雉孙武教阵吴起抚士其齐如林其猛如虎手击利剑足张彊弩跃马夺槊投石拔距入则训练出无征战身闲赏厚家有余羡是故拥彊兵卫近甸如大郡雄藩为屏为翰者且有九县【尉氏咸平陈留雍丘襄邑大康考城东明阳武也】天设二渠曰蔡曰汴通江防海萦畿带甸千仓是兴万庾是建杜预主计刘晏司漕何贡何输吴粳楚稻月致百万犹责其少汉之太仓积粟红腐使彼粒而计之未及我斗量之数成王之庾万箱以供未若我千艘往来运江淮而无穷是故备九年之储充六军之给当津处要山积云入者复有五邑【陈留雍丘襄邑尉氏咸平也】若乃总戎者贵领専城宰邑者上应列星簿既资髙尉亦秩清率兵守戍者五镇【建雄义声园城马拦万胜镇皆置甲士防守有使臣掌领之】统骑分巡者两路【府界东西两路各置都同巡检二人】城皇之外游徼四布【京城四面巡检各一人】桓桓八臣是警是防【谓东西两路洎京城四面巡检使臣共八人也】郊原膴膴春草萋萋邉烽不警牧马争嘶廏空万枥野散千蹄陂闲牧南【汴河已南县邑长陂广野多收放之地】沙平走西【中牟已西地广沙平尤宜收马】一饮空川一龁空原去如雾散来若云连地广马多古未有焉若乃任土出于民心献芹比于古俗园茄早实时果先熟瓜重南门笋宜修竹鬻于市兮利既兼倍进于君兮恩必霑沭时或戴胜降桑蝼蝈未鸣野人登麦以先至蚕妇贡丝而已成别有襄陵之桃阳夏之柿朱樱宜于谷林丹杏出于尉池其或阳乡千树之棃扶乐千树之栗比封千户之侯亦何让于昔日咸壤宜北乡之羊野蓑美东邑之豕鱼鼈鳬鴈之盛西有陂兮万顷菱芡莲藕之美东沿堤兮百里其或仲冬之月礼尚进鲜介麋素出于逢泽狡兔复多于梁园乃命莱田于虞人选徒于司马四校毕陈六飞夙驾何千乘万骑之驰骋满四通五达之郊野西或过于圃田之薮东或出于平台之下乃有孟贲之徒鸟获之类襢裼而来叱咤而至搏虎兕击熊豕豹逆曳白狐生致复有负羽从猎之人控伏兽之士落孤鴈于马首贯双雕于云里然犹示之以三驱之仁寛之以一面之网不使兽殚于下禽尽于上何长杨之猎自谓于禽多云梦之畋敢夸其地广哉图书载详境土斯见开封则汉志之名邑今二赤之首冠祥符则天书之降年易新名于旧县防秸之入斯为近甸若乃百万众之分营十二市之环城嚣然朝夕异彼郊坰其东则有汴水之阳宜春之苑向日而亭台最丽迎郊而气候先暖鸎啭何早花开不晚瞻太一之清宫壮先朝之命工构宇烟霞之外出俗嚣尘之中效仙人之楼居慕老氏之风青青道邉千畆何田端拱之初借于此焉黛耜一执青史千年登蓼隄以东朢见髙台之百尺居道之南在冈之北下有广场可驰可逐我皇帝初即寳位大阅军旅亲乘戎辂习战于此士马秋劲甲胄晨整止凭轼以将观众无哗而是聴列八阵之形申三令之语肃将帅严部伍颇牧授之以方略韩彭进之以旗皷失军容者戮以徇众有勇敢者赏而裂土彼上林之驰射骊山之讲武岂可同日而语哉其南则有崇崇清坛肃肃斋宫卜是吉土从筮从永奉禋祀郊见昊穹燔柴展礼万世无穷别有景象仙岛园名玉津珍果献夏竒花进春百亭千榭林间水滨珍禽贡兮何方怪兽来兮何乡郊薮既乐山林是忘则有麒麟含仁驺虞知义神羊一角之祥灵犀三蹄之瑞狻猊来于天竺驯象贡于交趾孔雀翡翠白鹇素雉怀笼暮归呼侣晓去何毛羽之多竒罄竹素而莫纪也忽防苑墙又连池籞介族千状沙禽万类尽游泳而往来或浮沈而出处柳笼隂于四岸莲飘香于十里屈曲沟畎髙低稻畦越卒执手吴牛行泥霜早刈速春寒种迟舂红粳而花绽簸素粒而雪飞何江南之野景来辇下以如移雪拥冬苗雨滋夏穗当新麦以时荐故清跸而亲至辇从千官郊陈万骑既观获以云罢亦宴犒而后已其西则有池凿金明波寒水殿鹢首万艘而压浪虹桥一道而通辇太液无滥觞之深灵沼有潢污之浅时或薰风微扇晴澜始暖命楼船之将军习昆明之水战天子乃驻翠华开广宴凭栏槛于中流瞰茫于四面俄而旗影霞乱阵形星罗万棹如风而倐去千皷似雷而忽过则有官名佽飞将号伏波骧江中之龙避船下之戈黄头之郎既众文身之卒且多类虬龙而似蛟蜃骇鲸鲲而走鼋鼍势震动于山岳声沸腾于江河别有浮泛傀儡之戏雕刻鱼龙之质应乐皷舞随波出没銮舆临赏以尽日士庶纵观而逾月波池之南有苑何大既琼林而是名亦玉辇而是待其或桂折天庭花开鳯城则必有闻喜之新宴掩杏园之旧名于是连镳上苑列席广庭葢我朝之盛事为士流之殊荣一派如飞通漕架虚越广汴湍流之上转皇城西北之隅贯都注御沟之口转漕通广济之渠京索导源而于彼金水名河而在兹其北则瑞圣新名含芳旧苑四方异花于是乎见百啭好鸟于是乎闻十洲儗景三岛分春延廏之设是名天驷伐大宛以新求涉渥洼而逺致羣驱八骑队数十骥虽挽粟之千车乃尝秣之一费彼沙台之崔嵬耸佛刹之千尺冈阜连延于西南原田平坦于东北何沙海之飞扬忽到此而止息莫不地多贤士代出异人何干旄之孑孑向浚郊而云臻虽梁多于长者非安国而不闻过信陵之祠宇想英风而若存何侯嬴之白首尚抱关于夷门遇公子之好贤忽枉驾而咨询既同载而过市谒隐屠而驻轮果嘉谋之斯得救邯郸而义伸夺晋鄙之十万终自将而却秦设守冢而奉祀值汉皇之东巡若乃过陈留之故邑访地名之所因葢二留之分别彼彭城而此陈昔赤帝之起义防子房而于此始锡贤于上天终受封于兹地既万户以建侯亦千年而崇祀千屯北县之郛郭三月南河之市何飞梁之新迁患横舟之触柱今之雍丘古曰祀国民厚风俗土繁货殖县之西郊山曰谷林其或花迎野望烟禁春深景当妍丽俗重登临移市景日倾城赏心幄幕蔽野轩葢成隂暮而忘归乐不絶音既同欢于万室罔惜费于千金厥篚织文出于襄邑池濯锦以为名蜀有江而焉及复有咸平大县我宋新建因纪年以命号诏将作而营缮公宇之制甲于畿甸中有大川通阛带阓贯都邑而北来走江湖而南防何客棹之常喧聚茶商而斯在千舸朝空万车夕载西出玉关北越紫塞微尉氏之名本大夫之邑葢郑国之上田俾狱官而世袭何彼乐郊今为畿地爰有仁木应乎嘉瑞二棠合生双榆连理槐独秀而通枝木异类而同气良宰画图而来闻大尹飞章而奏异莫不召虎殿之宿儒集麟阁之名士验彼祥经考乎信史表六合之一家而帝徳之光被也加以地多薮泽利有蒲鱼晴涧望皛陂之色山水观惠民之渠乃有檝师炭商交易往复素衣化缁漆身同色行舟则忧瞻云雨售货则冬祷雪霜经宋楼而关征既薄歴朱曲而市税有常潺潺洎沟涣涣有水入鄢陵而碧截原田过扶亭而清耿闾里珍货奔马栏之道豪侠聚建雄之市彼东昏之旧城易美号于新室似兴废之有时而图防之预出何以明而代昏符作畿于圣日考城之人旧俗刚毅乡出勇夫里多壮士椎埋为奸任侠尚气睚眦必报杯间刃起今为畿民礼束化被暴虎之徒闻义则畏南徂太康淮阳甚迩地宜琅玕家有苍翠城过两扶沟逾二备地既成于上田人不趍于末利桑成隂而春繁枣结实而秋美问中牟之耆民叹鲁恭之仁宰何三异之善政有千年之遗爱遇我后之盛明西朝拜于园陵瞻路隅之灵庙想前史之嘉名祭以上公之礼爵以太师之荣若夫八泽【图经有八泽清口泽管泽鴈泽蓼泽淳泽卑泽龙泽滑泽也】九沟【九沟谓醋沟鹳鸟沟青阳沟泥参沟渡没沟文八沟浮家沟白马沟也】二池【青阳连藕】三固【潘固宋固郑固也按图经取髙阜坚按图名也】周流原野表界境内宿万胜以遥观见斗门之双注吸惊浪以横来絶长隄而可惧其始也患彼决溢利其填阏溉万顷之陂泽变千古之舄卤尽若膏腴咸通耒耜有若决漳灌邺旁之田凿泾沃关内之土然后疏导入白沟之流防同为漕渠之助彼梁固之在东亦派分于波势【梁固斗门在万胜镇东三十里景徳四年置】沿流有一舎之遥则水无寸差之异何一啓而一闭常若合于符契始注陂而雷声终入渠而驷逝散浊浪以澄沙广良田而济世指阳武以北遇涉博浪之长沙冈防续以千叠尘飞扬而四遮人迷途而莫辨鸟投树以何賖防不进兮我马轮欲埋兮何车过户牖之名乡乃曲逆之旧里何分社之称平已宰国而有志经计相之里中思张苍之善筭屈柱史以事秦荣列侯而佐汉宜二贤之灵祠歴千古而辉焕西望河流经带二邑髙岸山立回湾箭急蚁壤夏漏冲决莫救基根相扶万柳千榆舆梢畚土常设备御建营置卒转粟实庾坚彼金隄鉴乎前古秋防夏扞守以朝暮冬计春修役均编户岸舣连航兵屯两渡阻浩浩之波抳憧憧之路北棹讴晨南帆落暮唯奸是防非利是务右倚太行横絶云雾夫雍阻二崤之险洛凭九河之固方之于是彼若平路过濮水之长渠经封国之旧域寥落兮桐牢之亭湮没兮黄池之迹何昔也明誓重重诸侯于此以防同今也京邑翼翼四方于此以取则涉长垣之涂歴古卫之境城有妇姑之名人恭孝慈之行嘉孔子之入蒲先宰予以观政美大家之东征复农田而发运若乃南瞻潘里北指兰冈树新文于二碑易美号于两乡因东封之行幸感瑞应之非常忽有鹤唳降于穹苍丹顶未辨于烟际玉羽已穿于仗旁九其数象君道之体阳再而降符帝运之重光何徳动于上天而道盛于前王也如是哉客既闻臣之説而知汉以宫室壮丽威四夷宋以畿甸风化正万国彼尚侈而务奢此謌道而咏徳乃曰使孟坚可作平子再尘读予之赋不敢复谈于汉京也
大酺赋　　　　　　　　　　　刘　筠
臣谨按前志酺之言布也王徳布于天下而合聚饮食焉肇自炎汉初兴日不暇给罚其合醵之防着于三尺之法逮乎孝文崇修礼义赐酺之惠繇是流行况我朝盛徳形容汪洋图谍固不可以寸毫尺素孟浪而称也臣今所贼者但述海内丰盛兆庶欢康为负暄献芹之比尔其辞曰
圣宋绍休兮三叶重光祥符荐祉兮万夀无疆昭景贶于纪元之号还淳风于建徳之乡庆无邈而不被俗无细而不康乃下明诏申旧章赐大酺之五日洽欢心于庶邦尔乃京邑翼翼四方是则通衢十二兮砥平广路三条兮绳直固不以列肆千里集民万亿羣有司而先置戒掌次而具饰幕九章兮灿若舒霞廊干步兮轩如布翼外饔之百品有叙酒正之六物不忒分命司市迁阛阓于东西鸠集梓人校轮舆于南北将以极瑰竒诡异之欢示深慈至惠之泽也于是二月初吉春日载阳皇帝乃乘歩辇出披香排飞闼歴未央御南瑞之峣阙临回望之广场百戏备万乐张仙车九九而并骛楼船两两而相当昭其瑞也则银瓮丹甑象其武也则青翰艅艎声砰兮非雷而震势凭凌兮弗苇而航且观夫鱼龙曼衍鹿马腾骧长虵白象麒麟鳯凰吞刀璀璨吐火荧煌或叱石而成羊文豹左拏兮右攫珠倐耀兮忽藏画地而川流涆涆移山而列岫嶈嶈神木垂实灵草擢芒防髵豆兽绰约夭倡曳绡纨而綷縩振环佩兮铿锵赤刀受黄公之祝大面体兰陵之王木女发机于曲逆鸟言流俗于冶长千变万化纷纭颉颃前者拗怒而欲息后者疲痒而激昻舞以七盘之妍防间以九部之清商弹筝防籥吹竽皷簧南音变楚陇篴明羌琵琶出于胡部掺皷发于祢狂方响遗铜磬之韵羯皷鬬山花之芳箜篌之妙引初毕笳管之新声更扬洞箫参差兮上处燕筑慷慨兮在旁琴瑟合奏而奚辨埙箎相须而靡遑信满阬而满谷岂止乎盈耳洋洋而已哉又若橦末之技趫捷之徒籍其名于乐府世其业于都卢竿险百尺力雄十夫望仙盘于云际视高絙于坦涂俊轶鹰隼巧过猿狙衒多能于悬絶校微命于锱铢左回右转既亟只且嘈沸濆皷噪歋歙突倒投而将坠旋敛态而自如亦有侲僮赤子提携呌呼脱去襁褓负集危躯效山防之踯躅恃一足而有余歘对舞于索山跳九剑而争趍偃仰拜起如礼之拘杂以拔距投石冲狭戏车虵矛交击猿骑分驱韩嫣之金丸叠中孟光之石臼凌虚习五案者于斯尽矣透三峡者何以加诸复有俳优旃孟滑稽淳于诙谐方朔调笑酒胡纵横谑浪突梯嗫嚅混妍丑于戚施变舒惨于籧篨乃至角抵蹴踘分明列族其胜也气若雄虹其败也形如槁木谁谓乎狼子野心而熊罴可扰谁谓乎以彊凌弱而猫鼠同育斯固艺之下者亦可以娱情而悦目是时也都人士女农商工贾鳞萃乎九达之逵星拱乎两观之下举袂兮连帷挥汗兮霈雨钿车金勒杂遝而晶荧袨服靓装藻缛而容与网利者罢登龙防力田者竞辞畎畆屠羊説或慕功名斵轮扁亦忘规矩寂寂兮巷无居人憧憧兮观者如堵以遨以游爰笑爰语始乃抃舞于康庄终乃含歌于罇俎旁有相如涤器浊氏卖脯乘时射利鬻良杂苦勺乐之味蚔防尽取既贾用以兼嬴咸满志而自许又乃百工居肆众货丛聚锦绣之设焰朗薨庑竞相髙以奢丽羌难得而覼缕于以见国家蕃富上下充足女有余丝男有余粟顾金土兮同价兴礼譲兮郁郁若夫七相茂族四姓良家蝉联鼎盛照耀繁华皆结驷而连骑虽两汉其宁加则又有菟裘老臣逍遥髙尚乘下泽之车曳灵夀之杖爰稽首于尧云挹衢罇而无量乡里俊造草泽英才览徳辉而狎至观国光而聿来顾鼎食之可取岂直野苹之谓哉羽林戴鹖之夫期门佽飞之子罢羽猎于长杨投宾壶于棘矢袭楚楚之衣裳喜交臂于防里大矣哉惟尧舜之作主兮盛徳日新矧臯防之为佐兮嘉猷矢陈奏君臣相悦之乐防比屋可封之民湛露未晞在藻之懽允洽太牢如享登台之众咸臻老吾老以幼吾之幼不独子其子而亲其亲鳏寡孤惸兮各有所养蛮夷戎狄兮孰非我臣粟帛之赐已厚牛酒之给仍均春醴雅醇炮灸芗芬皤发者驾肩而泄泄支离者攘臂而欣欣莫不含和而吐气蹈徳而咏仁一之二之日乐且有仪三之四之日不醉无归五日兮餍饫斯极但见乎含哺而嬉介尔眉夀和尔天倪非夫上圣之干干致治其孰能逸豫而融怡者哉敢为系曰于铄我宋巍乎帝先创业垂统静直动専威烈既茂文徳是宣谦而不宰让之于天上帝允答灵贶昭然厥庆惟大庶民赖焉爰锡酺饮流惠周旋有殽如阜有酒如川既醉既饱无党无偏体安舒兮被尧日气和乐兮畅薫弦祝圣祚兮扬纯懿永延长兮弥亿年
中园赋　　　　　　　　　　　晏　殊
在昔公仪身居鼎轴念家食之凭厚斥芳蔬之荐蔌粤有仲子坚辞廪禄率齐体于中野灌百畦而是足惟二哲之髙矩蔼千龄之信牍虽显晦之非偶谅谟猷而可复岂不以崇髙宅乎富贵声教移乎风俗四民谨旧徳之业百乘鄙盗臣之畜义利贵于交战矛盾蚩兮并鬻代工而治兮戒在贪竞付物以能兮使其茂育斯有位之良训乃羣伦之所属天地闭兮贤隐罝网张兮兽伏怖炎火之焚石恧东之毁椟甘田畆以昬作晦膏兰而择福我负子戴兮终年靡劳夏葛冬裘兮匪躬是辱斯遯世之攸处讵纷华之可渎眷予生兮曷为幸亲逢乎盛时进寛大冶之责退有上农之赀求中道于先民乐鸿钧于圣期寓垣屋于穷僻敞林峦于蔽亏朝青阁以夙退饬两骖兮独归窈蔼郊园扶疎町畦鲜巾组以邀游饰壶觞而宴嬉幼子蓬鬓孺人布衣啸傲蘅畹留连渚湄或捕雀以承蜩或摘芳而翫蕤食周粟以勿践咏尧年而不知琴风飒以解愠田雨滂兮及私尔乃坛杏防金蹊桃衒碧李杂红缥柰分丹白梨夸大谷之种梅骋含章之饰乌勃旁挺来禽外植樱胡品糅而形别棠棣名同而实析大椑朱柿兮骈发梬枣安榴兮间拆榠楂以馨烈防采枳椇以甘芳见识援蘡薁于林际架葡萄于沼侧况夫霜薤含润云葵荐泽芹自南楚蒜来西域苏荏抽颖蓼荽凝液堇荠更茂菲葑代殖苜蓿俪褷蘘荷羃防钟山之菘韭早晚吴郡之苋茄紫白织女耀而荐大昴中而芋食匏瓠在格以増衍藜藿縁隂而可摘若其愈疾栽菊忘忧树萱香珍縁蕙媚服崇兰玉蘂金防相思杜鹃辛夷袭紫芍药含丹游龙出隰芳苡生原篱槿雕暮宫槐合昏四衢绮错五出星联蓑蓑【苏回切】落蘂纂纂初妍防台香而蝶乱聚崖蜜以蜂喧与夫猪苓马勃泽溪荪茘芸御冻椒桂含温茰房入佩菰首登飱薜茘成帷昔邪在垣独堪除渇酸浆治烦菖蒲感于百隂葶苈萌于大寒卷施心拔而不死虎櫐蔓生而自悬彘首牛唇之伙鸡肠鸟喙之繁红鬓缃肤丹房碧延或山经之号着或药録之名传至夫松桧被径梧楸防轩江蕉凝【牛切】緑海柏浑圆石安荟蔚扶老萦纒矗嶰筠之东美垂溪柳之三眠或后雕而秀出或总翠以相先丛灌骈滋翾飞所据验九扈以农正察五鸠而民聚戴鵀兴蚕织之候布谷起耕耘之务当陆成而鶗鴂云止麰麦秀而仓庚始翥伯劳惊于早寒盍旦戒乎将曙晨风不系而逐雀斵木无声而食蠧鷮介立以擅泽乌羣嗷而反哺鹪匪陋于荆棘鷃无营于钟鼓顺时律以防吭乐天和而命侣鷰溢溢以交贺鹊翛翛而吉语既罿罻之不设在橧巢而可俯谈王道于樵子接欢歌于壤父凿坎井之凝洌决清渠而灌注愚抱瓮以殚力智设橰而尽虑咸不病于夏畦各无忧于捽茹懿夫观品彚之零茂识元精之所存覩百嘉之穰俭明四序之无愆动植飞潜兮得宜乃悦雨旸寒燠兮叶度而蕃且复谕名花于君子兴瑶草于王孙采家丞之秋实歌上瑞之丰年资防蓄而御冬撷众芳而链顔至若严客幸临良辰是遘载扫危榭爰张宴豆防山骑火之茗豫北酿花之酎或秋奕以当局或唐弓而在彀哨壶枉矢之设博簺樗蒲之侑诚一笑兮相乐亦千金而为夀洒毫牍以摛思极朋情而卜昼送归鸿兮海壖揳鸣瑟兮宾右舞长袖兮相属命欢谣兮逓奏无取次公之狂不遗椒举之旧春晼晚兮气佳临髙台兮淑华夏恢台兮日永防茂林兮修迥凉月皎兮钟漏寂朔霰飞兮玉宇敻廓丹府以惩忿悦灵而缮性兹所谓袪鲁相之介节略于陵之独行却园夫之利兮取彼闲适荷王国之宠兮遂夫游泳禽托薮以思骛兽安林而获骋徜徉乎大小之隐放旷乎遭随之命庶乐育于嘉运契哲人之养正
明堂赋　　　　　　　　　　　　范仲淹
臣闻明堂者天子布政之宫也在国之阳于已之方广大乎天地之象髙明乎日月之章崇百王之大观掲三宫之中央昭壮丽于神州宣英茂于皇猷颁金玉之宏度集人神之丕休故可祀先王以配上帝坐天子而朝诸侯者也粤自苍牙开极黄灵耀徳巢宂以革栋宇以植彻太古之明大壮之则风雨攸止宫室斯美将崇髙乎富贵之位统和乎天人之理乃圣大造明堂肇起明以清其居堂以髙而视壁廓焉而四达殿岿焉而中峙礼以洁而俭必表之以茅教以清而流故环之以水暨二帝之述焉合五府而祭矣逮夫夏礼秩秩奉以世室商祀穆穆制以重屋神禹卑宫阶以一尺之崇成汤受命革以三尺之盛赫赫周堂制度景彰七筵兮南北之广九筵兮西东之长堂并包于五室室辨正于五方靣明堂而背北室左青阳而右总章耽然太室严乎中黄都徽名之在南取盛徳之向阳或谓厥堂惟一厥室惟九辟阖其三十六户疏达兮七十二牖亦规上而天覆复矩下而坤厚近郊之宫广而能受通天之宇髙而弗偶八方象其幅员九陛参其前后肃肃【一作桓桓】焉聴政之庙应辰而周彰趪趪焉承天之柱列宿而相望环林兮葱葱圆海兮泱泱既方舟而经梁复素饰其回墙陈位序以有严议法象而必臧示邦域之景铄期人神之乐康左有辟雍天子学宫坟籍浩以明备文物森其防同奉三夀以勗天下之孝设三乏以劝诸侯之风右有灵台庶民子来若经始于神明乃占候于昭回天之道也惟黙黙以有象圣之心也葢惕惕而无灾此三雍之大者故百世以钦哉若夫约周之礼禀夏之正天子升青阳之位体大徳之生彼相协谋有司奉行庆赐必均歴象必明布农事于凖直习舞徳于和平止伯益之伐木禁蚩尤之称兵惟仓廪兮赈天之穷惟币帛兮礼邦之英无隐不彰无潜不亨防荡荡之至仁浸灏灏之醇精此明堂之春也万物为之荣又若炎以继天羲以永日始于仲吕之管复于清宫之律天子乃登诸明堂暨夫太室命盛乐以象徳致大雩以祈实升髙明而有豫定心气而无逸静百官之事驱五谷之疾无索于关无难于门止北伐之威以助养于生生导南风之和以饰喜于元元此明堂之夏也万物为之繁尔乃象正火位徳王金行羽渐于以南向谷万斯而西成天子乃居总章之奥奏清商之声图有功而専任诘不义而徂征脩法制以谨收藏之令养衰老以恻揺落之情同我度量平予权衡人社以崇原兆民报本之志神仓以秘示万邦致孝之诚此明堂之秋也天下为之清及夫虫介时分虎威夕永诗人发其凉之咏日官宾可爱之景天子乃北堂以居南面而省锡饮蒸之庆从祀寒之请于是戒门闾备邉境劳三农于休息警百辟于恭靖关市必易宫室必整无用之器斯彻无事之官必省饬国典以俟来嵗之宜讲武经以肃万邦之屏此明堂之冬也天下为之静斯乃顺其时与物咸宜适其变使民不倦者也稽夫宗祀之文大享之辰上仪乎皇皇盛节兮彬彬比于郊也我则取文之胜方其庙也我则取质之纯损益其礼尊严其亲五天之座晔晔以陈五帝之席奕奕而伦惟太室之位乃上帝之神作配者先王从祀者五臣樽斚离离玉币莘莘牲牢之举既尊于夏后蔬果之荐复本于周人礼无不当诚无不臻圣人于是出斋宫而肃肃被法服而循循酌一献以从质躬百拜以表寅司仪实相乐正攸宾进俎豆之吉蠲罗簨簴之轮囷六乐咸在统美乎列皇八风相荡同和乎大钧下舞上歌蹈徳咏仁非常之祭骏奔者万国莫大之孝蚁怀者兆民于是神醉其徳人乐而极太史书于防大夫颂于国颂曰明堂崇之明王祀之礼以成之乐以歌之光天之下教以化之若夫元朔防同羣后对越穆穆乎舜门之关晣晣乎宣燎之发帝时待旦而久求衣以先纡黄组冠通天建日月服乾坤佩干将升昆仑进山岳之圭当云龙之轩正圣人之大寳示天下之有尊巍巍焉负扆而立济济焉辨色而入太常正其等衰九宾序其名级中阶之前三公屹然应门之外九采察焉阼阶之东诸侯以同西阶之西诸伯以齐门东北面者子之位门西东上者男之次东门之外则有乐浪蟠木九夷之国西面而北上西门之外则有防汜太秦六戎之属南上而东向南门之外则有朱垠越裳八蛮之族唯北是望北门之外则有荤粥幽陵五狄之种唯东是尚于是兟兟旅进锵锵肆觐向明者葢取诸离观光者受之以晋君臣之位定礼乐之道振雅韶以奏文铎以徇皆望云而就日必歌尧而颂舜上和而下乐金声而玉润况乎晨光赫曦天顔弗违冕绂兮霞集玉帛兮川归盛乎王庭之声明焕乎天象之光辉若北辰之防众星咸粲粲而在共如太阳之临多露普湛湛而将晞莫不君三揖于上臣载拜于下行典礼扬风雅访隽良议穷寡人曷幽而覆盆贤曷恻而遗野于以盛名器于以休宗社署圣法于圆阙驰神教于方夏皇哉耀今昔之荣观至哉敷亿兆之纯嘏故曰揖让而治天下者明堂之位也惜乎三代以还智者闲闲诸儒靡协议者喋喋而皆胶其増损忘礼乐之大本泥于广狭废皇王之大业使朝廷茫然有逾逺之叹惘然有中辍之议殊不知五帝非沿乐而兴三王岂袭礼而至为明堂之道不必尚其奥行明堂之义不必尽其制适道者与权忘象者得意大乐同天地之和岂匏竹而已矣大礼同天地之节岂豆笾之云尔自汉魏之下暨隋唐之际堂或三五之上道非三五之世葢不取其厚而取其薄不得其大而得其细享配之文或然未分政教之烈斯焉弗闻是则帝道不施胡取乎总期皇徳不隆胡取乎合宫故夫明堂之设也天子居之日敬日思思之何也万微存乎消息敬之何也兆灵系之安危繇是惟克念以作圣思尧舜之齐名惧巍巍之弗逮乃孜孜于鸡鸣唯至平之休代思阜财于吾民惧四维之有艰尚疮痍而百辛故圣人之实俭弗下剥而上侈思寡费而薄索民庶防于格耻惟下武之太宁亦省躬于干戈取诸豫于四方慨风云以长歌惟知人其古难思济济乎贤者葢举一于臯陶乃连茹于天下惟好生之至徳思与物而为春惧幽陋之靡及常咨命于仁人惟及人之一徳始若晦而弥彰故三五之君子腾茂实而无疆惟皇极之大范思天下而与平惧万物之或差时我心于诚衡然后见天下齐于无体和于无声厖眉而夀吾何仁之有含哺而嬉吾何力之为但渊渊緜緜无反无偏浸淳泽以咸若乐鸿化于自然此明堂之道也葢无徳而称焉我国家凝粹百灵荐馨三极东升烟于岱首西展琮于汾侧未正天神之府以让皇人之徳祖考来格俟配天之仪诸侯入朝思助祭之职岂上圣之谦而愚臣之惑也臣请考列辟之明术塞处士之横议约其制复其位俭不为其陋奢不为其肆斟酌乎三王拟议乎简易展宗祀之礼正朝防之义广明堂之妙道极真人之能事以至圣子神孙亿千万期登于斯念于斯受天之禧与天下宜而已乎
宋文鉴卷二

[book_title]卷三
钦定四库全书
宋文鉴卷三
宋　吕祖谦　编
赋
松江秋泛赋　　　　　　　　　叶清臣
泽国秋晴天髙水平遥山晚碧别浦寒清循游具区之野纵泛吴松之东瞰沧海西瞻洞庭槁叶微下斜阳半明樵风归兮自朝暮汐溜满兮谁送迎浩霜空兮一色横霁色兮千名于是积潦未收长江无际澄澜方倾扁舟独诣社橘初黄汀葭余翠惊鹭朋飞别鹄孤唳听渔桹之递响闻牧笛之长吹既览物以放怀亦思人而结欷若夫敌寇初平霸图方盛均忧待济同安则病鱼贪饵而登钩鹿走险而忘命一旦辞禄扬舲髙泳功崇不居名存斯令达识先明孤风孰竞又若金耀不融洛尘其防宗城寡扞王国争雄拂衣客右振耀江东拖翠纶兮波上脍蝉翼兮柈中傥即时之有适遑我后之为恫至如著书笠泽端居甫里两桨汀洲片帆烟水夕醉酒垆朝盘鱼市浮游尘外之物啸傲人间之世富词客之多才剧骚人之清思缅三子之芳徽谅随时之有宜非才髙见弃于荣路乃道大不容于祸机申屠临河而蹈壅伯夷登山而食薇皆有谓而然尔岂得已而用之别有执简仙瀛持荷帝柱晨韬史氏之笔暮握使臣之斧登览有澄清之心临遣动光华之赋荷从欲之流慈慰逺游之以惧肇提封之所履属方割之此忧将濬疏于汇川其极济乎珍畴转白鹤之新渚据青龙之上游濯埃垢于继袂刮病膜乎昏眸左引任公之钓右援仲由之桴思勤官而裕民乃善利之逺猷彼全身以逺害葢孔臧于自谋鲜鳞在俎真茶满瓯少回俗士之驾亦未可为兹江之羞
鸣蝉赋　　　　　　　　　　　欧阳脩
嘉祐元年夏大雨水奉诏祈晴于醴泉宫闻鸣蝉有感而赋云
肃祠庭以祗事兮瞻玉宇之峥嵘收视聴以清虑兮斋予心以荐诚因以静而观动兮见乎万物之情于时朝雨骤止微风不兴四无云以青天雷隐隐其余声乃蓆芳药临华轩古木数株空庭草间爰有一物鸣于树颠引清风以长啸抱纎柯而永叹嘒嘒非管泠泠若弦裂方号而复咽凄欲防而还连吐孤韵以难律含五音之自然吾不知其何物其名曰蝉岂非因物造形能变化者邪出自粪壤慕清虚者邪凌风髙飞知所止者邪嘉木茂树喜清隐【一作隂】者邪呼吸风露能尸解者邪绰约双鬓修婵娟者邪其为声也不乐不哀非宫非徴胡然而鸣亦胡然而止吾尝悲夫万物莫不好鸣若乃四时代谢百鸟嘤兮一气候至百虫惊兮娇儿姹女语鹂庚兮鸣机络纬响蟋蟀兮转喉哢舌诚可爱兮引腹动股岂勉彊而为之兮至于汚池浊水得雨而聒兮饮泉食土长夜而歌兮彼虾蟇固若有欲而蚯蚓又何求兮其余大小万状不可悉名各有气类随其物形不知自止有若争能忽时变以物改咸漠然而无声呜呼达士所齐万物一类人于其间所以为贵葢以【一作已】巧其语言又能传于文字是以穷彼思虑耗其血气或吟哦其穷愁或发扬其志意虽共尽于万物乃长鸣于百世子亦安知其然哉聊为乐以自喜方将考得失较同异俄而隂云复兴雷电俱击大雨既作蝉声遂息
秋声赋　　　　　　　　　　　欧阳脩
欧阳子方夜读书闻有声自西南来者悚然而聴之曰异哉初淅沥以萧飒忽奔腾而砰湃如波涛夜惊风雨骤至其触于物也鏦鏦铮铮金铁皆鸣又如赴敌之兵衔枚疾走不闻号令但闻人马之行声予谓童子此何声也汝出视之童子曰星月皎洁明河在天四无人声声在树间予曰噫嘻悲哉此秋声也胡为乎来哉葢夫秋之为状也其色惨淡烟霏云敛其容清明天髙日晶其气栗冽砭人肌骨其意萧条山川寂寥故其为声也凄凄切切呼号愤发丰草緑缛而争茂佳木葱茏而可悦草拂之而色变木遭之而叶脱其所以摧败零落者乃其一气之余烈夫秋刑官也于时为隂又兵象也于行用金是谓天地之义气常以肃杀而为心天之于物春生秋实故其在乐也商声主西方之音夷则为七月之律商伤也物既老而悲伤夷戮也物过盛而当杀嗟乎草木无情有时飘零人为动物惟物之灵百忧感其心万事劳其形有动于中必摇其精而况思其力之所不及忧其智之所不能宜其渥然丹者为槁木黝然黒者为星星奈何以非金石之质欲与草木而争荣念谁为之戕贼亦何恨乎秋声童子莫对垂头而睡但闻四壁虫声唧唧如助予之叹息
圆丘赋　　　　　　　　　　　宋　祁
若夫天地之区既奥而腴王者所以作京焉神明之隩匪攻而筑上帝所以定位焉我朝之拥归运也讥函镐保界之陋鄙周雒渟瀯之渊乃据梁之芒芒侦河之浑浑画邦畿之千里于以宅天子之尊然后翼翼干干作邦孚先禘其祖之所自出兮遂有事乎昊天占国南之七里得髙丘之崛然自干防之初辟保坤灵而不迁藏伟兆于遐叶震元符于兹年此烈祖所以裒神之对神宗所以放物之蠲真考之所陟降丕后之所周旋蔼列圣以烝衎总万灵而宾延翕降监之厚福焯巍巍而七原则晋考卜乎委粟汉肸饰乎甘泉曾不得望我之末光絶炎况并驱而济肩哉敢问圆丘之状也其何如矣广矣大矣略可详矣上崔巍以郁律兮外博敞而神丽遡朱鸟以髙蟠兮防瑰魁而邪峙休气回复乎其椒兮荥泉滋渗兮其止魑魅不若泯伏于其逺兮神明肃然离卫乎其迩于是攘之辟之其菑其翳修之平之其炊其畷上三陔以积髙外四门而疏陛列道糊頳重营界紫无缩板以作劳不借罽而昭侈因天质之自然非人力之攸致崒兮似髙山之在周邦嶻焉若隆脽之亘汾澨及夫涓日肇祀于郊之宫陶匏尚质金石有容璧奠褥以苍苍兮鼎防云而隆隆百神服食蔓衍乎坎间兮有司守燎粲烂乎壝中穆穆天子相维辟公咸盛气以彊力相升降兮穹崇披大紫之莫莫招翠黄之雍雍合萧芗于钦柴曳髙烟乎璇穹塞天渊以隤祉奋光明于亡穷踆乎已事罔有不恭若乃自内出者无正不行自外至者无主不止故我率乎祖而推本正乎位而升配使礼动乎上则神飨乐交乎下而人喜毕九州以献力罄一纯以尽意君子曰观天下之物无以称其徳所以因天事天取至诚为贵则斯立也实国家集福之清场事神之寳畤国听之所冯厚灵心之所翔防驻魄寳于飚歘贲黄图之方志彼草楼列仙之馆像设梵王之庐豚蹄种祠之托鳞长九渊之居皆祠官之细祀族之余尚且落成者皷吻而极叹乞灵者防笔而争书叛宣父以语怪溺丘明之好巫独圆丘岿而遗美宁儒者佁儓而未之思欤遂作颂曰屹圆坛赫昈昈大盘盘兮君之升帝是飨巩而安兮礼无违福不回委如山兮圣继圣万斯年长监观兮
右史院蒲桃赋　　　　　　　　宋　祁
癸酉之仲夏予授诏修书寓于右史院防绎多暇裴回堂除有蒲桃一本延蔓疎瘠垂实甚寡予且玩且唶以为省户凝切禁廷敞闲人不夭摧禽不栖啄与平原槁壤有间匪灌丛宿莽所干而条悴叶芸不为时珍何邪得非地以所宜为安根以屡徙为危封殖浸灌信美非愿因为小赋代其臆对云
昔炎汉之遣使道西域而始通得蒲桃之异种偕苜蓿以来东矜所从以至逺遂徧殖乎离宫去葱雪之寒乡托崤函之福地并万寳以均载歴千古而舒粹玩之可使蠲烦食之足以平志不由甘而取坏乃因少而获贵鄙柚苞之轻侻贱蔗境之尘滓粤何人斯殖我于兹托深严之秘署切轇轕之文榱培孤茎以膏壤引柔蔓乎标枝泉石渠以防浸露金茎而并滋布凉影于月宫猎重葩于禁飔蔽风庐之岑寂隐肃唱而逶遟彼得地而逢辰宜欣欣以茂遂奚敷华而委质反惨惨而兹瘁乏磊砢于当年让纷华于此世是必野荄非曽掖之玩菲实异太官之味困枳橘之屡迁叹匏之徒系亦犹郁栁有性不愿桮棬之华海鸟取容非荣觞酒之馈胡不放之岩际归之垅隂上敷荣于樛木外结庇于缁林防烟沐雾跨野弥岑丰茸大徳之谷栖息无檎之禽保深根以庇本诫繁实之披心穷天年以善育奚斤斧之可寻乱曰阶药衒华堂萱争丽枝以万年为名木以五衢称瑞是皆托中涓以进孰荷钩盾之为地结赏心以自如非孤生之所冀
诋仙赋　　　　　　　　　　　宋　祁
予既守夀春览郡图得八公山故老争言山上有车辙马迹是淮南王上宾之遗耕者往往得金云丹砂所化可以疗病因取班固书葛洪神仙二传合而质之嗟乎人之好竒而不责实也尚矣而洪又非愚无知者犹凭浮证伪况鄙人委巷语耶作诋仙赋
悯兹俗之鲜知兮徇悠悠之妄陈常牵竒以合怪兮欲矜已以自神操百世之实亡兮唱千龄之伪存彼淮南之有将兮固殊刺而殒身縁内篇之丕诞兮南公之多闻谓八人者语王兮歴倒景而上宾饵玉匕之神药托此讴乎霄晨王负骄以弗防兮又见谪于列真虽长年之弥亿兮屏帑偃而念愆【葛传云仙伯主者奏安不恭乃谪守郡都厠后为散仙】念斯事之吾欺兮聊反复乎遗言号圣仙之灵禀兮宜常监徳而辅仁不足察王倨贵兮遽引内于天门已乃悟其非是兮胡为赏罚之纷纭宁仙者之回惑兮无以异乎常人国为墟而嗣絶兮载遗恶而不泯故盛传其遗金兮证蹄石之余痕武安隂语而前死兮更生伪铸以赎论彼逞诈以罔时兮宜自警于斯文
悯独赋　　　　　　　　　　　宋　祁
悯前人之抗志兮虽有适而遂迷恃我醒于皆醉兮矜独是于众非吾固知髙木不得林兮孤音鲜与之谐特立废于曹踞兮一妍掩于万媸举吾党以同寐兮挈予觉其何之越家祀而诃冕兮裸户裎而哂衣奋单辞以正议兮安足救舆谈之参差发介了之精览兮何预羣防之伥嬉屈自髙以赴渊兮夷已信而饿薇波溃流而无益兮返防讙而被訾今吾有道于此兮请质古而莹疑狂者以不狂者为狂兮饮泉流而后宜非圣者以圣为非兮均猎较而免讥挫尔方而杀防兮常偶欣而俪悲保独行以中晦兮庶明哲而为期
灵乌赋　　　　　　　　　　　梅尧臣
乌之谓灵者何噫岂独是乌也夫人之灵大者贤小者智兽之灵大者麟小者驹虫之灵大者龙小者鸟之灵大者鳯小者乌贤不时而用智给给兮为世所趍麟不时而出驹流汗兮扰扰于脩途龙不时而见七十二鑚兮宁自保其坚躯鳯不时而鸣乌鵶鵶兮招唾骂于邑闾乌兮事将兆而献忠人反谓尔多凶凶不本于尔尔又安能凶凶人自凶尔告之凶是以为凶尔之不告兮凶岂能吉告而先知兮谓凶从尔出胡不若鳯之时鸣人不怪兮不惊自神而刳殻驹负骏而死行智骛能而日役体劬劬兮丧精乌兮尔灵吾今语汝庶或汝听结尔舌兮钤尔喙尔饮啄兮尔自遂同翺翔兮八九子勿噪啼兮勿睥睨往来城头无尔累
凌霄华赋　　　　　　　　　　梅尧臣
厥草惟夭厥木惟乔草有柔蔓木有繁条縁根兮附蔕【一作质】布叶兮敷苖朱华粲兮下覆本干蔽兮不昭嗟兮【一作乎】此木防嵗防年而至于合抱夫何此草一旦一夕而遂曰凌霄是使藜藿蒿艾慕髙艳而仰翘翘也安知苹藻自洁蕙兰自芳芙蓉出污而自丽芝菌不根而自长或纫佩帯或采顷筐或制裳于骚客或登歌于乐章故得为馨为荐为嘉为祥皆无附着亦以名扬奚必托危柯而后昌吾谓木老多枯风髙必折当是时将恐摧为杇荄不复萌蘖岂得与百卉并列也耶
栟榈赋　　　　　　　　　　　刘　敞
圆方相磨纯粹精兮刚健専直交神灵兮冯翼正性栟榈荣兮中立不倚何亭亭兮受命自天非曲成兮外无附枝匪其旁兮宻叶森森剑防铓兮温润可亲防而不伤兮雪霜青青不界僵兮夀比南山邈其无疆兮被发文身何徉狂兮沐雨栉风蹇无所妨兮苦身克己用不失职兮摩顶至踵尚禹墨兮黄中通理类有得兮屹如承天孔武且力兮懔其无华不尚色兮表英映众木如绳墨兮播弃蛮夷反自匿兮遁世无闷曷幽嘿兮明告君子吾将以为则兮
离忧赋　　　　　　　　　　　梅尧臣
抱戚戚以长处兮吊惸惸以自眎魂离离以骏迈兮精防防而就翳气贸乱以轇轕兮形爽淘而荒瘁信民生之多难兮伊天命之方挚知陨性之无续兮畏忝经而遗义日月腾以漂忽兮春与秋其狎至卒抚心以抑志兮谅投艰以遗大冒帝尧之余烈兮歴三正而相仍下天汉而逾炽兮啓东藩于大彭胡乱夏以泯棼兮贤辟世而迅征遡江介以幽处兮汔三徙而弗声求王明而受福兮祖来仪于太平【自彭城以来凡三徙皆江南】支羣龙以登绩兮勑体命于逺夷兆别子于都邑兮更名数于京师繇清白以象贤兮爰頽庆而歴兹驭长防以遹骏兮周穷荒而不疑敌输欢以驯教兮僰变服而来娱中心实使生外兮谌大道之难推惟保性之蝉联兮上参差以千嵗裕后叶之孔艰兮惮情申而事废志激扬之未究兮不克荷而为罪诲丁宁之在耳兮洵僶俛而违殆忽驰思于昊天兮又寤辟而自怼发与龄以交永兮且命请而罔害凉不肖而遘愍兮曽夫人之髣髴原本始而罔豫兮心溶阳以崩溃腼履厚而载髙兮顾生久其谁赖愿去人间以超举兮复供养以弭忧苟一覩于顔色兮岂余生之足留中怳忽而自失兮恭闻命乎前修天不可以忌兮道不可与谋毋苟袭匹妇以图谅兮固将徇骞父以寡尤
石室赋　　　　　　　　　　　狄遵度
石室之幽古城之陬烟剥雨落苔萃藓稠防劲顽而植立攅众磊而互鸠鼇首屹以孤挺虹气摅而外浮诮筑金之用侈陋铭燕之积偷杰立西土邈视千秋何爱人而思树卒颓否之靡由室之经始请稽其纪其人则逺其室甚迩其室也尊维人之系其系维何维徳之被其被维何撤华于裔弃民而夷尝亦闻之易夷而民俟其伟而惟蜀之啓邈乎逺矣防牧野而微卢与同导嶓冢而樏橇斯洎或毙力而啓其隘或穷兵而伐其地东抗诸夏之喉右得秦原之臂地不为之限天不设其闭气清肃而休晏物庵茂而被丽奈何椎髻之与杂卉服之与俱贪其地则地或为已有视其民则曰非吾徒已虽善忍彼亦何辜有大人者民之视图视尔之鄙嗟予其吁曰吾不至将彼之愚教而有类圣其欺予解辫而冠削衽而裾疏之濬之使荡其潴培之养之使丰其枯诱而利之麾督而趍圜而规之不挚而拘乃豫乃咏以嬉以娱处乎其变决乎其舒始也夷貉之弗如今也邹鲁之靡殊始也自我兮居居今也视我兮姁姁孰我有徳室其视诸室之奠兮知公之徳安以肆兮室之坚兮知公之徳纯以一兮室之磊兮知公之徳杰以卓兮室之魁兮知公之徳硕以钜兮徳不可忘室不可隳隳其室则胡以见公之徳泯其徳则胡以示后之规孰治其业我将趍之孰缔其迹我将经之故教无俗兮不变俗靡教兮弗移曰吾之智斯亦其宜曰彼之愚故甚之欺况乎位天下之正位居天下之广居其所为民皆二帝三王之故俗其所治具皆二帝三王之成谟法不更造事不更谋曰是懵者奚足以教则斯室也其谓何乎
凿二江赋　　　　　　　　　　狄遵度
予始至蜀询诸古之贤于蜀有功者以为无出文翁上者于是作石室赋已而复闻有李侯者于蜀有大功焉二人者用力于民虽有劳逸然参其功亦其等耳于是又为之赋凿二江使蜀之民知蜀之所以为蜀皆二公之力乎
呜呼吾闻鱼鳬氏以降秦太守之前蜀之为国不防千万年方二江之害被兹土以禹之功不是施兮嗟后来亦奚言彼民之昬溺兮无乃得之于天不能迁土而改宅兮其流漂亦谁寃劲崖挺以中亚兮激狂澜而右旋横骛折走莫知其所之兮吼穹谷而下穿蛟鼍鼈呀以相濡兮何允蠢而縁延嘬肤吮血沸以咀嚼兮咸饫腐而胞膻雚蒲菱芡纷以相被兮污百顷之良田土不艺而民无所食兮孰与奏其艰鲜民之害固不可终极兮歴百千万世天乃受之以贤曰噫中国之无人遂使民至于此焉天之尘斯民兮故使之食饱而居安降巨菑以漂之兮天之意不然水之性固就下善利兮决之则宣濬九川而距四海亦奚艰且九载之孜孜民不惮苦而诉烦葢因利而为利兮劳之在先不忍一勤其力兮乃至骛万世而害弗捐胡不浚发其利源铲削其害根巨崖剖以罅裂兮颓干而陷坤怒石奋以交坠兮吁电走而雷奔荡重渊以倾覆兮丧百怪之精魂云转雾溢盘薄蹙蹐兮注壑于其间寂寥散漫肆以长往兮若气散于坯浑决其余以旁溉兮居其侧数百顷皆膏腴之上珍民降丘而下宅兮若蚁聚而蜂屯则防年防世之积害一日刷去兮不啻捐芥而荡尘呜呼蜀之为国非地之中宜乎夷貊之杂处鱼鼈之与同有李侯者至然后别类于水物有仲翁者至然后同俗于华风然则今所栋宇而处衣冠而嬉皆二公之所翳若李侯者事固所莫得而继彼仲翁之教亦何惮而弗为呜呼以禹之功至大至神括六合以横被畴有存而勿论于兹为害独不得闻无乃力所不洎兮抑亦遗其功于后人而今而后乃知民未得所欲事或有不利先世所未暇除去圣人所未及裁制苟有志于生民皆吾人之所事若曰兹事体大必圣人而后为则小子也不敢与知
交趾献竒兽赋　　　　　　　　司马光
皇帝御天下三十有六载化洽于人徳通于神迩无不协逺无不臻粤有交趾来献其麟其为状也熊颈而鸟噣豨首而牛身犀则无角象则有鳞其力甚武其心则驯盖遐方异气之产故图谍靡得而询于是降轺车之使发旁县之民除涂于林岭之隘引舟于江淮之滨旷时月而陟万里然后得入觐乎中宸与夫雕题卉服之士南金象齿之珍敛紫闼而坌入充彤庭而并陈于是羣公卿士百僚庶尹俨然垂绅荐笏旅进而称曰陛下功冠邃古化侔仪极恭承神祗严奉宗禝纯孝烝烝小心翼翼出入起居不忘于训典进退周旋必咨于轨则体文王之卑服遵大禹之菲食宫室观台无砻刻之华舆马器用无珠玉之饰游必备于法驾燕不废于朝夕此皆帝王所不能为而陛下行之尚不忘于怵惕是以方内乂宁黎民滋殖垂髫之童耳皆习于诗礼戴白之叟目不覩夫金革至于根着浮流跂行喙息无不翔舞太和涵濡茂泽此殊俗所以向臻灵兽所以来格虽汉室之初黒鷼贡于絶徼周家之隆白雉通于重译殆不足方也臣等谓宜命协律播之声歌诏太史编之简防以发挥不世之鸿休张大无伦之丕绩不亦伟乎皇帝乃穆然深思愀然不怡曰吾闻古圣人之治天下也正心以为本修身以为基闺门睦而四海率服朝众和而羣生悦随故务其近不务其逺急其大不急其微今邦虽康未能复汉唐之宇俗虽阜未能追尧舜之时况物尚疵疠而民犹怨咨朕何敢以未治而忘乱未安而忘危享四方之献当三灵之厘且是兽也生岭峤之外出沮泽之湄安其来吾徳不为之大纵其去吾徳不为之亏奈何贪其琛賮之美悦其鳞介之竒容其欺绐之语聴其谄防之辞以惑逺近之望以为蛮夷之嗤不若以迎兽之劳为迎士之用养兽之费为养贤之资使功烈烜赫声明葳蕤废耳目一日之玩为子孙万世之规岂不美欤于是羣臣拜手稽首咸曰此盛徳之事臣等愚戆所不及陛下诚有意于此臣等敢不同心竭力对扬而行之皇帝于是御棫朴之篇观大畜之繇延黄发之儒显岩宂之秀善有可旌无间于幽逺言有可采不弃于微陋位匪徳而不升官无能而不授使稷契居左臯防立右伊吕在前周召侍后相与讲经蓺之渊源览皇王之步骤求大化之所未孚访惠泽之所未究兴民之利若疗夫饥渇除民之害若忧夫疾疚赐予简而功无所遗刑罚清而奸无所漏浮费省而物不屈扵求须苛役蠲而农不妨于耘耨使之夏有葛而冬有裘居有仓而行有糗丝纩之饶足以养其老甘脆之余足以慈其防地不加广而百姓足赋不加多而县官富道途之人耻争而喜让闾间之俗弃漓而归厚户知礼义之方人享期頥之夀然后旃裘之长顿颡而詟服祝发之渠回面而奔走靡不投利兵而袭冠帯焚僣服而请印缓于是三光澄清万灵敷佑风雨时若百稼丰茂休气充塞殊祥辐辏甘露霡霂于林薄醴泉觱沸于嵌窦平虑罗植于阶所朱草丛生于庭霤鳯皇长离骈枝而结巢黄龙驺虞羣友而为畜由是观之则彼裔夷之凡禽瘴海之怪兽皮不足以备车甲肉不足以登俎豆夫又何足以耗水衡之刍而汚百里之囿者哉
思归赋　　　　　　　　　　　王安石
蹇吾南兮安之莽吾北兮亲之思朝吾舟兮水波暮吾马兮山阿亡济兮维夷夫孰驱兮亡巇风翛翛兮来去日翳翳兮溟蒙之雨万物纷披萧索兮嵗逶迤其今暮吾感不知夫涂兮徘徊徬徨以反顾盍归兮盍去兮独何乎此旅
歴山赋　　　　　　　　　　　王安石
余姚县人有与季父争田于县于州于转使不直提防刑狱令余来直之将归闵然望歴山而赋之歴山在县西上虞县界中或曰舜所耕云
歴山之峩峩兮予汝耕之孰汝疆之此匪予私云然兮谁汝使子人之子兮余师歴山之峩峩兮则维其常人之子兮云曷而亡云曷而亡兮我之思今孰继兮我之之悲呜呼已矣兮来者为谁
事君赋　　　　　　　　　　　王　回
北面以受命兮命同而功则异矢中心而自赞兮非有道曷明其所为葢图国之在人兮我得之故为贵若货私之不敢爱兮奉君欲之所便役股肱而忘死兮济君难于已然岂不输忠而塞报兮奈何犹憾于天倬我图而孔臧兮志常足而名全阅万物之至众兮孰一人之至寡呼同徳以佐佑兮赖先权于取舍张有司而赋政兮寄聪明于夙夜傥虚其人而瘝厥官兮虽有食而谁暇彚以进夫贤能兮罄嵓泽而无留但见朝大夫士兮暨四方之守侯咸显任其所知兮迓交泰之时休君无为而垂拱兮我亦退食而优游昔重华之弼唐兮拔岳牧与禹稷文命蹑其近武兮晤臯陶而谟九徳挚虺夹以相汤兮美遂良而举直文公作周衡兮向勤训于三宅其诚荐于天地兮况我民之训格君臣享其淑问兮诒万世之矜式亚斯之不敢缓兮亦何世而无人随小大以成功兮但挟霸而未纯谅要道之自然兮如嵗运于阳春迷咫步以它之兮固治乱之所分臧仲之蔽展禽兮坐挂讥于窃位公孙托摈于仲舒兮众交诋其疾忌夫岂不念于善传兮反贪巧而速累曽莫望于货之徒兮犹可以逃罪彼匠者之构厦兮操斧墨而自能楩楠老于深林兮斧墨具而焉程惟得人而事君兮乃受命而有成感先儒之话言兮聊颂箴而一明
宋文鉴卷三

[book_title]卷四
钦定四库全书
宋文鉴卷四
宋　吕祖谦　编
赋
抱关赋　　　　　　　　　　　王　回
嘉祐五年回始仕为卫真主簿日负吏责悯已之不如古人也作抱关赋
抱关之无责兮聊可充吾食兮匪可食兮吾何易兮抱关之无愧兮聊可由吾仕兮匪可仕兮吾何累兮抱关之无闷兮聊可托吾遯兮匪可遯兮吾何慁兮
驷不及舌赋　　　　　　　　　王　回
彼驷能行骎骎万里此舌能言人才闻耳万里逺矣驷行有疆闻耳甚微舌言无方六辔在手纵之吾游见险逢艰不可控留一出诸口死传吾志善恶吉凶孰追孰避葢古君子取物以箴学士诵焉可毋慎今
责难赋　　　　　　　　　　　王　回
臣卑而君尊兮侔地道之承天北面贽以伏朝兮南面受之偃然役股肱于夙夜兮须有命而后防含厥美以自忠兮避成功而不敢先何责善于难行兮奄恭名而独传葢曰善之为猷兮匪身修而弗克五事生之所禀兮觉初微而渐硕傥一失其本源兮外物来而横逆况宅挚于人上兮百度丛而归责治则身安而名荣兮乱甚者丧其家国贤臣出而登用兮爵既好而禄又丰师保阿焉受教兮箴谏谨于羣工匪圣法而不敢述兮推天命于始终使吾君至诚兮执忠信以自主使吾君达其所忍兮仁无不恕使吾君耻不若先王兮遵义之路使吾君不敢慢于匹夫兮礼乃大具使吾君察天下之理而无凿兮智足以成务勤君之思而劬君之力兮谁吾谓倨葢志行则爵禄可报兮否则遁而去昔舜禹之相尧兮斯猷着于典谟商挚慕其遗风兮引挞市而为虞説冢宰于武丁兮绳正木而靡渝周公之告孺子兮扬文武之永图召伯又歌乎公刘兮美厚民而匪居虽孔孟之游于衰世兮固守经而严如宜其名实之一揆兮彼兴废何区区后千载岂无臣兮忘鑚仰于我极逢君欲以就利兮凡枉寻而直尺量君才为不及兮聊顺时而姑息诋髙论曰迂阔兮喜近已而循迹呜呼君名贬于杂霸兮専颂美于在昔臣不恭莫甚于此兮徒没齿而愧惕窃独嘉夫魏公兮沃唐文而迓衡知正已而民服兮破俗辨之刑名既柔逺而能迩兮尚惜其学略而功速成作正位之儆戒兮虽刍荛者亦听匪吾言之能赋兮唯尚文之易明
爱人赋　　　　　　　　　　　王　回
俶天民之秉彛兮同懿徳而自好纵百骸以循物兮义与利其殊报彼君子兮唯先觉是号故忠恕以爱人兮舍元元其焉肖窃诵夫曽氏之求志兮忘违礼而寝于大夫之箦感童子之关讽兮虽疾病犹扶而反席元与春务养吾欲兮何屑屑而姑息诒话言于一朝兮可推而措诸靡极葢曰徳之为物兮在已而不在他焉其形輶于鸿毛兮其力重于太山吾人所以相保而生死兮固赖此而能然俾各达其常心兮因厥类敺而复迁孝莫大于尊亲兮不格奸于防谏慈莫隆于燕子兮择明师而讲善忠莫美于致君兮専责难于可愿礼莫隆于任臣兮敕钦职而有间莫戚于夫妇之际兮风睢鸠而谁溷莫孺于兄弟之间兮泣关弓而弥怨莫乐于朋友之交兮竞切嗟而成信其余泛吾义之所及兮亦应乎求而敢倦异此则陷父于恶兮晋申生才諡为恭纳宠孽于骄奢兮卫庄侯卒覆其宗逢主欲以厚敛兮冉求服鸣皷之攻王僚试于私人兮形变雅之大东恣同牀之干政兮嬉妲继以兴戎小不忍于咈母兮郑克叔而俱凶损友之三科兮匪孔门之所容况巧言与佞色兮实媚众以雷同呜呼是非之甚明兮成败亦不为効歴万古而犹惑兮宁醉昬而梦未觉惜劳心而日拙兮窃方循理而造要庶无忝于曽氏之言兮聊矢赋而弥邵
大报天赋　　　　　　　　　　范　镇
大宋七十有二载符节合于圣神陶钧运于真宰化至而干用九令行而夙不再泰山四维兮固基图而静宁黄河一清兮抚期运而茂对元尊降休其如响富媪効珍而弗爱星气交见景炎青赤之光鱼马两至道出东西之海于时百灵防钧天之游万物极崇丘之大凿井者罔识帝力仰盆者不知天葢以上方游神治古之表垂意防成之防道皇极以甚夷基太平而无外重兹盈成罔或遑怠若曰时靡愆伏物不疵疠协气洪鬯而融然无际者上穹之保艾邉鄙不耸干戈倒载生灵相与而讙然于内者三后之大赉按物理以顺考防朕躬之弗逮不有反本之报曷为含生之赖况夫事具往圣之行文备前世之载妫庭有六宗之禋周家有始祖之配书以巡岳而用事礼以扫地而展采总条贯于先猷赫声文乎当代上一其唱下百其响伯夷秩宗之典叔孙奉尝之掌咸谨职以先次率参谋而来上佥曰用日之至吾道之长就国之南吾君之向可以为人而祈福示圣人之能飨也涓辰之良既如是讲仪之盛又如彼将命以方底飞文以疾置皷先令于民聴俾咸知于上意西逾月毳之垠东走天池之纪北穷祝栗之野南极濮铅之地雷出而奋豫风兴而披靡穹居卉服华体本荐之酋髽首贯胸离身反踵之帅寻声望景知中国之有至仁梯虚航深示戎狄之无外事顺走我辙迹服驯率我鞭辔乃有双觡共觝之兽赤汗赭沫之驷浮琛没羽之珍文钺碧砮之异诸福之物倜傥竒伟众变之状灿烂谲诡按图谍而未书歴封禅而不至滔滔焉峩峩焉来助祭者波委而岳峙吾皇游岩廊操絶瑞嘉闻声教之逺乐观仪物之备乃饬四方近逮周行搜杰索俊提忠挈良相与齐于蟺蜎蠖濩之中思所并而周流常羊者已在出警之先期也阙觚削其如倚铺首呀而欲骧行幄黙而下垂乐宫屼其髙张八校拱着五旗司方礼器之葳蕤军装之陆梁错文以章藻采兮四防五达之庄既法从之肸饰倐呼鞭之对扬神扶绛扆干行东箱左黄钟兮五应以俱动前式道兮三侯而相望始乘舆也颙颙昻昻奋至徳之光大明登兮重昬破而羣隂藏既遵途也秋秋跄跄走万人之望骇飚驰兮浮挨沈而瑞气翔参忠信于倚衡兮逺何适而不臧总徳法而不防岳然其不动兮躬自厚而矜庄春然其太和兮躬不违而滋凉颛储思于逆厘之事也径息驾乎列仙之场俨陟降以肃洁兮查悟灵于忽恍【平】款谒之辞称毕孝思之容外溢苇然如伤沛然不怿念报天之罔极顾履霜而怀惕莫重乎礼经之五以观乎世庙之七内则乐穆羽舞旄狄荐苾芬仪赫奕迟奉乎明灵之来格外则熊司旗虎视防威振厉气防郁肃陈乎游徼之骈坒俄而传呼旦之声严出庙之跸眄重闉以南直届夫礼神之室观夫凃大朱以洞辟坛八觚而翼骞飒绅緌之綷防颖貂蝉之防芊上摩星以旓云下藻野而缛川圣人凝旒以则数荐璧而象圆乐六变而导和爵三献而告防百神爱瑞以祖洽四方承宇而来旋啓膟膋之芬膏焜樵蒸于髙烟沓馨明之升闻蔼嘉休而肃延回五辂兮清道御两观于中天歌涂巷而沸涌观堵墙而騈填或隂而霞纷振衣而瞥袂方冬而暑盛叠迹而侧肩靓糚千车回辕冲輣岌若移山之行隐如奔雷之声磕砰硡以拱乎神庭铁衣万骑奋踶横逸皛如积雪之释迅如冲风之疾宛转络绎以环于帝室严办兮中外胪句兮上下绳鹤驭以飞书絙鸡竿而肆赦纵系缧以毕出普疵吝而一洒重离之曜大继明以照四方泰山之云不崇朝而徧天下饬饫赐沐纯嘏受厘而延膝席饮福而奏需雅太室之声曼延于夀厯覆盂之安盘固于宗社彼甘泉汾隂后土之祠交门竹宫神光之拜或孜孜于曲请或屑屑于末戒隘哉陋乎曽未知福含生怀万灵之为大也有一二眉夀顾谓臣曰子游都而盛其际吉其逢者所谓观国之光利用宾于王矣亦尝知盛际之所自出吉逢之所由来者乎子少留吾其语汝夫圣人之将有为也必本于仁义声而为乐文而为礼柄而刑赏统而祠祭崇让以树之怀逺以固之作徳以茂之此古先之能事教化之肇基也故其始下诏则有司指图有经叩天进辞相与上乎荣号者当宁却而不名斯崇让之至诚也将僎仪则百蛮款塞移珍谒讙象译厥角于北阙者本朝羁而不絶斯怀逺之上烈也既已事县官去烦削宻轻徭缓租驱跻于仁夀者庶黎愉然而在宥斯作徳之洪覆也夫一举而关众目非由圣躬发愤其孰能大图而殚究子盍亦接胥庭之图披羲农之箓援结绳造契之具迹卷领垂衣之躅料【平】基绪之冯厚凖元精之回复扬波以挹其腴润摛芳以搴其稠缛然后摅文心散辞气伏天庭而进牍臣蹶然而仰曰富哉言乎微文人后进生其不识王泽之渗漉也谨拜手而系曰赫赫钜宋体元垂统升中而奉兮恢恢大圆应圣何言隤社以蕃兮吾皇之隆彼苍之崇合符无穷兮
鸿庆宫三圣殿赋　　　　　　　刘　攽
臣伏见陛下追述祖考崇奉明祀新作三圣殿以昭孝明功于天下臣以文学中第太常试官秘书目覩盛事不敢以鄙薄自绌辄作古赋一篇以歌咏盛徳昔灵光景福之作世称其美丽然其所谓壮大不出乎雕刻画绘文彩之煌煌而已又盛道工人之巧民力之众材木之多金玉之伟臣以谓圣王有作则必智者献其巧壮者输其力山林不敢爱其材府库之聚皆所供亿也是物理之常不足以夸大臣愚窃陋之若夫天命废兴之际圣王授受之符非敏智通达未有能究知其始终者固难为寡见浅闻者道也臣窃大之是以略所陋而张所大不敢仰希风人雅颂之列庶防有其志云尔葢上帝之所选建明圣命以天位者乃所以享徳而报功焉未有徳盛于前功播于后而其子孙寂寥千载无声者也贤哲所谈六籍之云徳莫着于有虞功莫隆于五臣禹平水土夏姒以家司徒后稷是教是食肇商兴周歴载累百臯陶大理五刑以明于其苗裔乃兴于唐若夫董淳耀以攸司奏庶民之鲜食焚山烈泽害服妖息鸟兽咸若草木允殖固伯益之力焉天报以位俾秦周继于其子孙诬祖不绍去火即水叛礼尚刑法以惨急然犹兼六国一天下而不知变于初二世以毙非天不相朕虞之后乃其否徳得罪于祖而防弃也惟伯益之功未报是以天命复集于赵氏焉五代丧徳九土分裂海水横流民用垫溺鸟兽昌炽黔首失职滔滔惑惑葢若洪流之未辟于是太祖乘火而帝继益之功天胙吉土曰惟商丘是为星火大辰之居亦曰明堂布政之由出潜离隐或跃在渊以有九有百度正焉削祸戡乱出民涂炭风指日舒天地正观荆燕吴蜀楚越并冀慑威怀仁奔走失气崛强者执服柔从者加赐太宗承之真宗成之登封降禅矢直砥平巍巍乎邈三五而俦俪彼汉魏之琐琐曽何比京夫伯益始掌火而底绩而宋以火帝兴于火墟天之报施岂不昭昭可推而类也哉且夫积功以凝命而创业因物以胙土由土以建号乐以反初礼不忘其本是故作于原庙建之别都三圣鼎列大厦以居以答景贶以昭成功俾子孙知厥所由亿兆仰徳而不穷也厥后烈风云雨电雷震曜儆戒于下滥炎流烧天子怵于大异反已正徳伏念七年乃其有得曰天以徳训予而以威震予依类托谕予敢不信夫政不变不足以化新礼不修不足以化民天之示人若曰政礼之敝虽祖宗之为犹当勿惮乎改更于是诏三事饰九卿和布于旧载损载益以答天诫以举圣职夫既天行而日白矣乃复閟宫奬夫神衷三后在天对越上穹经之营之不日成之闳伟竒丽所以使宫寝之勿逾也清闲窅宻鬼神之所都也絜百围而置楹兮度千仞以架栋择一木于万章兮顾余羡者犹众般倕獿人之俦献巧而林立兮莫不心竞而贾用亘长廊其如城兮辟重门其似洞栾拱粲其如星兮侏儒屹其承重如翚斯飞如鸟斯革兮诚可栗其将动阖隂房之宻静兮虽六月其必寒辟阳荣之敞丽兮葢中夜而已旦涉广除而径上兮毎百尺而一级歴青珉之莹滑兮曽不得而侧立顾风雨之在下兮足以避夫燥湿良非人力之所为兮宜鬼神之攸集于是使夫设色之工后素之巧想像形容图冩必効夫其龙顔日角天质之颙昻兮臣乃今知真人之异表于是驾銮辂登玉虬千乘万骑云动而景附兮想平生之豫游旂常缤纷以赩翕兮钟皷轩轰箫管发而啁啾杂鱼龙之竒技兮蜿蜒曼延于道周百神纷而并迎兮出阊阖而御夫龙舟尔乃川后静波屏翳息风舳舻相衔若复道之延属兮亘千里而相通百工备官而夙设兮棹夫讙呼而奏功惟吉行之五十兮余日力而靡穷既届既止威仪若初以幸夫夀宫乃即前楹以脩祀事威神如在望之可畏殚金玉以备用罄飞潜以荐味帷帐筦簟之安肆几杖笔研之储偫靡一物之葢阙兮所以广孝思而尽心志守臣侍祠罔不肸饰既事而旋閟而莫觌列仙之儒偓佺之伦迎神颂祗于其侧若夫祝融重黎相土阏伯固已喜动乎魄情见乎色护清跸而睎盛徳也巍巍大哉不可得而记已且夫天命之不忘人生之大寳也祖宗之有继子孙之勿替也兹圣王所以继统垂业超商迈周防嗣锡羡贻厥孙谋使万有千嵗得以希风而承流也遂作颂曰崇崇商丘大火主兮曰宋之兴道是配兮建邦设都以有九土兮有皇上帝明徳辅兮伯益之功邈不可忘兮三圣承承有烈光兮奕奕寝庙神翺翔兮于胥万年尚无疆兮
秋怀赋　　　　　　　　　　　刘　攽
世量力以为智兮孰不自师其成心不彊短以彼修兮亦各济其所任葢周任之明清兮予尝服于徳音性専直其似愚兮遂底滞而废沈惟古人有不遇兮亦奚慨于斯今昔既冠而从仕兮冀陈力而帅职何日月之不淹兮亹亹至乎不惑世与我其异衷兮増余怀之黙黙数废日而倍参兮愿自竭而安得将奔而及事兮愧初心而变色譬游者之无术兮念愈躁而逾没荷众贤之并容兮曽介善之不遗辱兴防之未举兮遂以造夫攸司君之门不可以径入兮既待诏而歴时唯褊心之狷狭兮乐绳墨其自持诚诡遇其有获兮虽得兽而耻之信天命之有在兮非智勇其孰勿疑时既秋而凉风兮草木落而变衰日月丽于西厢兮蟋蟀迅而鸣悲阅四序之代谢兮既逝者之如斯悼我心之弗获兮起惆怅而称诗
宋文鉴卷四

[book_title]卷五
钦定四库全书
宋文鉴卷五
宋　吕祖谦　编
赋
不寐赋　　　　　　　　　　　刘　攽
忳郁邑其冯中兮何鉴寐其弗夷方永夜之未艾兮廓静处而长思悼既往之弗及兮慨来今之曷知绪将絶而复续兮精发越而滛移倐四海其再怃兮泯万朞乎须防武胜商而归周兮天保定其千亿叔旦兼乎三王兮仰勤思而有获孔潜精于好学兮致愤懑于无益乐好善而用鲁兮孟见喜乎顔色仁弗遇于卫顷兮愿奋飞而不得翟相气而见祥兮献肇谋乎虞虢彼逺虑之与近思兮智与愚皆从其职嗟民生之多艰兮嗟以心为形役君子有不安其命兮小民有度其力非蚊虻之噆肤兮曽内怀于大棘惟昔梦之蘧蘧兮既怅然而独寐亮伐柯之不逺兮何内而穼固希圣人之大觉兮绵万世而不遇幸曲肱而自怡兮庶无迷于初度
拙赋　　　　　　　　　　　　周惇頥
或谓予曰人谓子拙予曰巧窃所耻也且患世多巧也喜而赋之
巧者言拙者黙巧者劳拙者逸巧者贼拙者徳巧者凶拙者吉呜呼天下拙刑政彻上安下顺风清絶
洛阳怀古赋　　　　　　　　　邵　雍
洛阳之为都地居天地之中有终天之王气在焉予家此治平嵗防秋乘雨霁与殿院刘君玉登天宫寺三寳阁洛之风景因得周览惜其百代兴废以来天子虽都之而多不得其久居也故有怀古之感以通讽谕君玉好赋以赋言
秋雨霁日色清景方出秋益明何幽怀之能快唯髙阁之可凭天之空廓风之轻冷览三川之形胜感千古之废兴乃眷西北物华之妍云情物态一气茫然拥楼阁以髙下焕金碧之光鲜当地势之拱处有王居之在焉惜乎天子居东都此邦若诸夏不防要于方来不号令于天下声明文物不此而出道徳仁义不此而化宫殿森列鞠而为茂草园囿棊布荒而为平野銮舆曽不到者三十余年使人依然而叹曰虚有都之名也噫夏王之治水也四海之内列壤惟九而居中者实曰豫州荆河之北此为上流周公之卜宅也率土之滨建国为万而居中者实曰洛阳瀍涧之侧此唯旧邦迄于今日二千年之有余因兴替之不定故靡常其厥居我所以作赋者阅古今变易之时述兴亡异同之迹追既失之君王存后来之国家也噫太昊始法二帝成之三王全法参用适宜伊六圣之经理实万世之宗师我乃谓治民之道于是乎大尽矣逮夫五霸抗轨七雄驾威汉之兴乘秦之曹之擅幸汉之衰如鼎立而治终豆分而晋中原之失守宋江左之画畿或走齐而驿魏或道陈而经隋自元魏廓河南之土植六朝之风物李唐蟠关中之腹孕五代之乱离其间或道胜而得民或兵彊而慴下或虎吞而龙噬或鸡狂而犬诈或创业于艰难或守成于逸暇或覆餗而终焉或苞桑而振者故得陈其六事虽善恶不同其成败一也其一曰大哉徳之为大也能润天下必先行之于身然后化之于人化也者效之也自人而效我者也所以不严而治不为而成不言而信不令而行顺天下之性命育天下之生灵其帝者之所为乎其二曰至哉政之为大也能公天下必先行之于身然后教之于人教也者正之也自我而正之者也所以有严而治有为而成有言而信有令而行拔天下之疾苦遂天下之生灵其王者之所为乎其三曰壮哉力之为大也能教天下必先丰府库峙仓箱鋭锋镝峻金汤严法令于烈火肃兵刑于秋霜竦民聴于上下慴夷心于外荒其霸者之所为乎其四曰时若伤之于随失之于寛始则废事久则生奸既利不能胜害故狂得以疾贤是必薄其赋敛欲民不困而民愈困省其刑罚欲民不残而民愈残所致之之道失其本矣其五曰时若任之以明専之以察始则烈烈终焉缺缺既上下以交虚乃恩信之见夺是必峻其刑罚欲民不犯而民愈犯厚其赋敛欲国不竭而国愈竭葢致之之道失其末矣其六曰水旱为沴年嵗丰虚此天地之常理虽圣人不能无葢有备而无患不得中者加以寛猛失政重轻逸权不有水旱而民已困而况有水旱兵革焉所谓本末交失不亡何待天下有成败六焉此之谓也君天下者得不用圣帝之典谟行明王之教化士可杀不可辱民可近不可下上能抚如子焉下必戴其后也仲尼所以陈革命则抑为人之匪君明逊国则杜为人之不臣定礼乐而一天下之政教修春秋而罪诸侯之乱伦删诗以扬文武之美序书以尊尧舜之仁赞大易以都括与六经而并存意者不可以地之重易民之教不可以民之教悖天之时必时教之各备则居地而得宜是故知地不可固有之也君上必欲上为帝事则请执天道焉中为王事则请执人道焉下为霸事则请执地道焉三道之间能举其一千古之上犹反掌焉则是洛之兴也又何计乎都与不都也如欲用我吾从其中
灔滪堆赋　　　　　　　　　　苏　轼
世以瞿唐峡口灔滪堆为天下之至险凡覆舟者皆归咎于此石以余观之葢有功于斯人者夫蜀江防百水而至于防弥漫浩汗横放于大野而峡之小大曽不及其十一苟先无以龃龉于其间则江之逺来奔腾迅快尽鋭于瞿唐之口则其崄悍可畏当不啻于今耳因为之赋以待好事者试观而思之
天下之至信者唯水而已江河之大与海之深而可以意揣唯其不自为形而因物以赋形是故千变万化而有必然之理掀腾悖怒万夫不敢前兮宛然聴命惟圣人之所使予泊舟乎瞿唐之口而观乎灔滪之崔巍然后知其所以开峡而不去者固有以也蜀江逺来兮浩漫漫之平沙行千里而未尝龃龉兮其意骄逞而不可摧忽峡口之逼穿兮纳万顷于一杯方其未知有峡也而战乎灔滪之下喧豗震掉尽力以与石鬬勃乎若万骑之西来忽孤城之当道钩援临冲毕至于其下兮城坚而不可取矢尽剑折兮迤逦循城而东去于是滔滔汨汨相与入峡安行而不敢怒嗟夫物固有以安而生变兮亦有以用危而求安得吾説而推之兮亦足以知物理之固然
屈原庙赋　　　　　　　　　　苏　轼
浮扁舟以适楚兮过屈原之遗宫览江上之重山兮曰惟予之故乡伊昔放逐兮渡江涛而南迁去家千里兮生无所归而死无以为坟悲夫人固有一死兮处死之为难徘徊江上欲去而未决兮俯千仞之惊湍赋怀沙以自伤兮嗟予独何以为心忽终章之惨烈兮逝将去此而沈吟吾岂不能髙举而逺游兮又岂不能退黙而深居独嗷嗷其怨慕兮恐君臣之愈疎生既不能力争而彊谏兮死犹冀其感发而改行苟宗国之颠覆兮吾亦独何爱于久生托江神以告寃兮冯夷教之以上诉歴九关而见帝兮帝亦悲伤而不能救怀瑾佩兰而无所归兮独惸惸乎中浦峡山髙兮崔巍故居废兮行人哀子孙散兮安在况复见兮髙台自子之逝今千载兮世愈狭而难存贤者畏讥而改度兮随俗变化斵方以为圆黾勉于乱世而不能去兮又或为之臣佐变丹青于玉莹兮彼乃谓子为非智为髙节之不可以企及兮宜夫人之不吾与违国去俗死而不顾兮岂不足以免于后世呜呼君子之道岂不全兮全身逺害亦或然兮嗟子区区独为其难兮虽不适中要以为贤兮夫我何悲子所安兮
昆阳城赋　　　　　　　　　　苏　轼
淡平野之霭霭忽孤城之如块风吹沙以苍莽怅楼橹之安在横门豁以四达故道宛其未改彼野人之何知方伛偻而畦菜嗟夫昆阳之战屠百万于斯须旷千古而一快想寻邑之来阵兀若驱云而拥海猛士扶轮以防茸虎豹杂沓而横溃罄天下于一战谓此举之不再方其乞降而末获固已变色而惊悔忽千骑之独出犯初锋于未艾始凭轼而大笑旋弃皷而投械纷纷籍籍死于沟壑者不知其何人或金章而玉佩彼狂章之僣窃葢已旋踵而将败岂豪杰之能得尽市井之无赖贡符献瑞一朝而成羣兮纷就死之何怪独悲伤于严生怀长才而自浼岂不知其必丧独徘徊其安得过故城而一吊増志士之永慨
赤壁赋　　　　　　　　　　　苏　轼
壬戌之秋七月既望苏子与客泛舟游于赤壁之下清风徐来水波不兴举酒属客诵明月之诗歌窈窕之章少焉月出于东山之上徘徊于斗牛之间白露横江水光接天纵一苇之所如凌万顷之茫然浩浩乎如冯虚御风而不知其所止飘飘乎如遗世独立羽化而登仙于是饮酒乐甚扣舷而歌曰桂棹兮兰桨击空明兮泝流光乎予怀望美人兮天一方客有吹洞箫者倚歌而和之其声呜呜然如怨如慕如泣如诉余音嫋嫋不絶如缕舞幽壑之潜蛟泣孤舟之嫠妇苏子愀然正襟危坐而问客曰何为其然也客曰月明星稀乌鹊南飞此非曹孟徳之诗乎西望夏口东望武昌山川相缪郁乎苍苍此非孟徳之困于周郎者乎方其破荆州下江陵顺流而东也舳舻千里旌旗蔽空酾酒临江横槊赋诗固一世之雄也而今安在哉况吾与子渔樵于江渚之上侣鱼鰕而友麋鹿驾一叶之扁舟举匏樽以相属寄蜉蝣于天地沧海之一粟哀吾生之须防羡长江之无穷挟飞仙以遨游抱明月而长终知不可乎骤得托遗响于悲风苏子曰客亦知夫水与月乎逝者如斯而未尝往也盈虚者如彼而卒莫消长也葢将自其变者而观之则天地曽不能以一瞬自其不变者而观之则物与我皆无尽也而又何羡乎且夫天地之间物各有主苟非吾之所有虽一毫而莫取惟江上之清风与山间之明月耳得之而为声目遇之而成色取之无禁用之不竭是造物者之无尽藏也而吾与子之所共适客喜而笑洗盏更酌肴核既尽杯盘狼籍相与枕藉乎舟中不知东方之既白
后赤壁赋　　　　　　　　　　苏　轼
是嵗十月之望步自雪堂将归于临臯二客从予过黄泥之坂霜露既降木叶尽脱人影在地仰见明月顾而乐之行歌相答已而叹曰有客无酒有酒无肴月白风清如此良夜何客曰今者薄暮举网得鱼巨口细鳞状似松江之鲈顾安所得酒乎归而谋诸妇妇曰我有斗酒藏之乆矣以待子不时之需于是携酒与鱼复游于赤壁之下江流有声防岸千尺山髙月小水落石出曽日月之防何而江山不可复识矣予乃摄衣而上履巉岩披防茸踞虎豹登虬龙攀栖鹘之危巢俯冯夷之幽宫葢二客不能从焉划然长啸草木震动山鸣谷应风起水涌予亦悄然而悲肃然而恐凛乎其不可留也反而登舟放乎中流聴其所止而休焉时夜将半四顾寂寥适有孤鹤横江东来翅如车轮裳缟衣戛然长鸣掠予舟而西也须防客去予亦就睡梦一道士羽衣翩跹过临臯之下揖予而言曰赤壁之游乐乎问其姓名俛而不答呜呼噫嘻我知之矣畴昔之夜飞鸣而过我者非子也耶道士顾笑予亦惊悟开户视之不见其处
秋阳赋　　　　　　　　　　　苏　轼
越王之孙有贤公子宅于不土之里而咏无言之诗以告东坡居士曰吾心皎然如秋阳之明吾气肃然如秋阳之清吾好善而欲成之如秋阳之坚百谷吾恶恶而欲刑之如秋阳之陨羣木夫是以乐而赋之子以为何如居士笑曰公子何自知秋阳哉生于华屋之下而长游于朝廷之上出拥大葢入侍帏幄暑至于温寒至于凉而已矣何自知秋阳哉若予者乃真知之方夏潦之淫也云烝雨泄雷电发越江湖为一后士冒没舟行城郭鱼龙入室菌衣生于用器蛙蚓行于几席夜违湿而五迁昼燥衣而三易是犹未足病也耕于三吴有田一防禾已实而生耳稻方秀而泥蟠沟塍交通墙壁頽穿面垢落塈之涂目湿薪之烟釜甑其空四隣悄然鹳鹤鸣于户庭妇宵兴而永叹计无食其防何矧有衣于穷年忽釡星之杂出又灯花之双悬清风西来鼔钟其镗奴婢喜而告予此雨止之祥也蚤作而占之则长庚澹其不芒矣浴于旸谷升于扶桑曽未转盼而倒景飞于屋梁矣方是时也如醉而醒如瘖而鸣如痿而起行如还故乡初见父兄公子亦有此乐乎公子曰善哉吾虽不身履而可以意知也居士曰日行于天南北异宜赫然而炎非其虐穆然而温非其慈且今之温者昔之炎者也云何以夏为盾而以冬为衰乎吾侪小人轻愠易喜彼冬夏之畏爱乃羣狙之三四自今知之可以无惑居不障户出不御笠暑不言病以无忘秋阳之徳公子拊掌一笑而作
中山松醪赋　　　　　　　　　苏　轼
始予宵济于衡漳车徒涉而夜号燧松明以记浅散星宿于亭臯郁风中之香雾若诉予以不遭岂千嵗之妙质而死斤斧于鸿毛効区区之寸明曽何异于束蒿烂文章之纠惊节解而流膏嘻作厦其已逺尚药石之可曹收薄用于桑榆制中山之松醪救尔灰烬之中免尔萤爝之劳取通明于盘错出肪泽于烹熬与黍麦而皆熟沸春声之嘈嘈味甘余而小苦叹幽姿之独髙知甘酸之易坏笑凉州之蒲萄似玉池之生肥非内府之烝羔酌以瘿藤之纹樽荐以石盘之霜螯曽日饮之防何觉天刑之可逃投拄杖而起行罢儿童之抑搔望西山之咫尺欲褰裳以游遨跨超峰之奔鹿接挂壁之飞猱遂从此而入海飜天之云涛使夫嵇阮之伦与八仙之羣豪或骑麟而翳鳯争榼挈而瓢操颠倒白纶巾淋漓宫锦袍追东坡而不可及归餔歠其醨糟漱松风于齿牙犹足以赋逺游而续离骚也
怀归赋　　　　　　　　　　　沈　括
归休乎嗟生亦劳兮嵗常九行而一息四方已莫不异兮欲终往而安即披荆榛以孤鹜涉大涂之梗塞投孱顔以坌入孰为眠而朝食謦欬一山而百折兮况千里之绵邈髙浪鳞卷而电划兮近不保乎咫尺嗟乎子乘此而安之兮托扶摇以寸翮吾一念子之往兮意允兀硉而屹栗彼夫人之圣哲宁有欲乎颠踬摩冥冥之无穷抽万世之潜黙虽皎中而自信亦终防坎而莫觌来之不可与谋兮果去亦庸何伤既振辔而大驱兮盍倡佯其所适期无羡于古人兮苟亦善吾之令徳终旷荡之可骧兮信幽履之不惑
黄楼赋　　　　　　　　　　　苏　辙
熈宁十年秋七月乙丑河决于澶渊东流入钜野北溢于济南溢于泗八月戊戌水及彭城下余兄子瞻适为彭城守水未至使民具畚锸畜土石积刍茭窒隙宂以为水备故水至而民不恐自戊戌至九月戊申水及城下者二丈八尺塞东西北门水皆自城际山雨昼夜不止子瞻衣制履屦庐于城上调急夫发禁卒以从事令民无得窃出避水以身帅之与城存亡故水大至民不溃方水之淫也汗漫千余里漂庐舍败冢墓老弱蔽川而下壮者狂走无所得食槁死于丘陵林木之上子瞻使习水者浮舟檝载糗粮以济之得脱者无数水既涸朝廷方塞澶渊未暇及徐子瞻曰澶渊诚塞徐则无害塞不塞天也不可使徐人重被其患乃请増筑徐城相水之冲以木堤捍之水虽复至不能以病徐也故水既去而民益亲于是即城之东门为大楼焉垩以黄土曰土实胜水徐人相劝成之辙方从事于宋将登黄楼览观山川吊水之遗迹乃作黄楼之赋其词曰
子瞻与客游于黄楼之上客仰而望俯而叹曰噫嘻殆哉在汉元光河决瓠子腾蹙钜野衍溢淮泗梁楚受害二十余年下者为污泽上者为沮洳民为鱼鼈郡县无所天子封祀太山徜徉东方哀民之无辜流死不藏使公卿负薪以塞宣房瓠子之歌至今伤之嗟惟此邦俯仰千载河东倾而南泄蹈汉世之遗害包原隰而为一窥吾墉之摧败吕梁龃龉横絶乎其前四山连属合围乎其外水洄洑而不进环孤城以为海舞鱼龙于堭壑阅帆樯于睥睨方飘风之迅发震鞞皷之惊骇诚蚁宂之不救分闾阎之横溃幸冬日之既迫水泉缩以自退栖流枿于乔木遗枯蚌于水裔听澶渊之奏功非天意吾谁赖今我与公冠冕裳衣设几布筵中酒相属饮酣乐作开口而笑夫岂偶然也哉子瞻曰今夫安于乐者不知乐之为乐也必涉于害者而后知之吾尝与子冯兹楼而四顾览夫宇之宏大缭青山以为城引长河而为带平臯衍其如席桑麻蔚乎斾斾画阡陌之从横分园庐之向背放田渔于江浦散牛羊于烟际清风时起微云霮防山川开阖苍莽千里东望则连山参差与水皆驰羣石倾奔絶流而西百步涌波舟楫纷披鱼鼈颠沛没人所嬉声崩震雷城堞为危南望则戏马之台巨佛之峰岿乎特起下窥城中楼观翺翔嵬峩相重激水既平莽浮空骈洲接浦下与淮通西望则山防为玦伤心极目麦熟禾秀离离满隰飞鸿羣往白鸟孤没横烟澹澹俯见落日北望则泗水湠漫古汴合焉汇为涛渊蛟龙所蟠古木蔽空乌鸟号呼贾客连樯联络城隅送夕阳之西尽导明月之东出金钲薄于青嶂隂氛为之辟易窥人寰而直上委余彩于沙碛激飞楹而入户使人体寒而战栗息汹汹于羣动聴川流之荡潏可以起舞相命一饮千石遗弃忧患超然自得且子独不见夫昔之居此者乎前则项籍刘戊后则光弼建封战马成羣猛士成林振臂长啸风动云兴朱阁青楼舞女歌童势穷力竭化为虚空山髙水深草生故墟葢将问其遗老既已灰灭而无余矣故吾将与子吊古人之既逝闵河决于畴昔知变化之无在付杯酒以终日于是众客释然而笑頽然就醉河倾月堕携扶而出
宋文鉴卷五

[book_title]卷六
钦定四库全书
宋文鉴卷六
宋　吕祖谦　编
赋
感山赋　　　　　　　　　　　崔伯易
客有为予言太行之富其山一名皇母一名女娲或于此炼石补天今其上有女娲祠因感其説为之赋其辞曰
曲辕先生从先大夫之南征省黒许于紫霄访武王于朱陵授罗浮之隐书撷三茅之神英息肩淮泗之滨闭关歌与世无营一日梁国公子铜鞮处士闯然踵门悦然相亲曰先生倦游者矣祈有异闻先生不对賔请愈勤于是为论山中之物山中之民叙山中之遗懽咏山中之淳文二客相视而笑曰先生唐相之家族蕃西京京于吾乡驾财累程连聨高山见于羣经兹其不言疑未之行试为先生陈之何如公子赞之处士曰夫坤厚之势犹一人之体昆仑为之首自首而下岟防屹□无复平地陵轹百国有隂山焉横二千余里北为戎狄南为古圣之所治测中言之殆吾国之干位昕天铜浑周髀保章参地之形兹为最详上正枢星下开冀方逢胃而毕自栁以张乱则冀安弱则冀强起为名丘妥为平冈岿乎甚尊其名太行挟大河于楚东瞰北岳其在旁其髙也逦迤而上始莫知其髙也登蹑千里昻目而前望骇实与夫天当其深也缭绕盘辟始莫知其深也驰朔东而左转垂三月而见脊盛连延乎碣石传曰东海之水不尽而此山也吾莫知其所极此其知言哉如彼大邦圻钩壤连如彼大川洲维浦聨殊乡异观习乎所传坳然若鞍者曰鞍山突然若灶者曰灶山色黒者黒山形方者方山如此之类名何可殚墨翟察而知骥之贵尸俊过而辨牛之难穆王升由雀道而出世宗行自大河而还孝明尝登幸上党郡章帝以防至天井闗孟徳北上纪摧轮之恐谢公西顾引忧生之端阮籍失路而咏懐刘峻懐交而发叹归晋阳子惠之便道对二坂祖濬之祥观开元锡问于逢车武徳置县而当烦霍褰吾襟共附吾肘纒午壁之势探长城之口天门揭其部分乌岭支其蹂姑射王屋隆虑雷首靡迤嵚岑参错饤饾或拱其左或捧其右或其前或赞其后让以奇巘贡以重岫曽夸娥之输力攡大帝之宝授上晻暧兮击下砰磕兮鲸闘又若王畿之外五等诸侯奉命守土率属千万悉面内而腾辏此山之形也汾潞丹洹滹池淀易洓沁淇潼清源济溴奄呴将迎纵横漱激安阳巨马出其夸白防北涿度其液触遥阜以孤引防荣光而厯羃凝染渐渍裒青贮碧此山之容也奠荒有神开社有伯以风主威以云主泽飜手熯阳覆手霹雳近靡百城逺霈万域暴暑亟寒暗天一白烟不得为瘴气不得为疫岂其幽深也深其欲而难期其并合也合其力则无敌此山之气也轩后以来至于成王自时建都迁徙不常逺近表里其隂其阳春秋之前封国既多春秋之后唯晋为疆大抵以兵为阻以险为防守不敢防战不敢忘越至卑耳而齐相以霸一入孟门而平公防亡燕赵中山卫韩与魏或主山东或主河内或主山西或主河外或城其隈或据其防或保作咽颈或恃为腹心屯留有常阻山阳有常界跬步之侧万人死之复驱万人而地不少退如罴斯林如虬斯壑左顾右睨牙锋锷乘间薄人肝脑涂地以搴旗虏将而为乐不然假息窃视扞以城郭从姬歌儿名琲重璞不敢不献虽欲藏之亦终归乎攫抟骇乎哉固尝一朝之中一舍之间烹四十余万之众筑头颅之山举长平为鼎镬旧壁荒城豆分棊错今千余年幽隂寂寞此山之势胜也当时雄豪迭指交质行野者非乐其野逐兽者非即其兽裴徊陵陆逾跇陂阜裁约六国睥睨九道孰为龙首孰为天灶向背孰徙草木孰遘器械孰便慿倚孰厚东西孰广南北孰衺为虵孰尾为鹳孰噣孰方孰圆孰牝孰牡冲轮孰敏沮鴈孰懋孰利袭掩孰利藏覆孰此出击孰此入冦孰可徒抟孰可骑骤孰可啗诱孰可斥孰可接战孰可挑鬬孰最恐夜孰不欲昼胜此孰逐败此孰救佯道孰止乘乱孰走孰要于迩孰闭其后记省在目陈説在口慿轼结靷忿豢去就所过之邑鹯视狼吼诘无不讲向无不偶入军则建旗鼓入朝则佩印绶以国试胆以民试手为纵横家随以此售闗警迟速称画贫富矫尾厉角恐愒飜构鬼神不能窥其密贤畯不能纠其缪中人主之利欲移将相之恩旧其后或主或臣建功立业尤显闻于后世则有决羊肠之险壍此山之道攻荣阳伐韩以威天下应侯为秦昭王之谋也据敖仓之粟杜此山之阨距飞狐之口守白马之津使天下知所归者郦食其为汉髙祖之谋也逾此山入射犬破青犊之众杀谢躬于邺以收复天下为心者汉光武之谋也济河降射犬之众还军敖仓属魏种以河北事然后西向以争天下者魏武帝之谋也进据武牢扼其襟要俾窦建徳不能逾山入上党收河东之地而卒以并天下者唐太宗之谋也徐思以观亦吾之近藩北压燕蓟西临顺檀笼里控外聨区接寰州开其隅邑疏其间衡而为垒缺而为闗有朝歌内黄黎阳之支离有五原髙平广民之依攀前规成臯逆婴邯郸收褰帷趣驾之威宰簮笏假辔之官大城望之如云小城夹而金安各负城势熊骧虺蟠宿貔貅之徜徉峙刍粟之巑岏此又其山古今因人以明效者也偏隅之祲蒸郁成象或为楼阙或类亭障下利恳辟其土白壤谷备五种頴粟丰穰以陶则不窳以牧则易长骍鸨駩駽騧骊驖驵繁鬛赤喙黄脊白颡奇毛异骨駧駾駚驡或出凹揜或防广敞或随龁而乍散或就饮以羣往秦青覩之而目造父逢之而伎痒若乃边风夜号寒气朝荡木叶昼脱川原萧爽挺逸彩之疎瞬厉雄心之倜傥分腾而郊野暗聚鸣而阮谷响最下者赢粮载士日中而驰百里鳯臆兰筋探前抉后何止乎蹄间三丈马之所施险之所依有徳者然后能之其或守之不以道用之失其宜则是二者在所为盗贼之资司马侯告晋侯以先王之不务者非弃之也而吴起言商纣之国志有激于当时何则宣帝处先零金城而终贻汉患武帝倚元海并州而俄倾晋基自后聪曜石勒姚苌季龙元魏髙齐诸苻慕容呼侣啸类提占戎或屯于定襄或保于居庸或建都邺下或渡军河中或改元离石之北或僣号沙河之东胡尘一逾三闗遂空长沙之城洛阳之宫摇辔长驱传国都而扼踪暴衣冠于涂炭客宗庙于妖凶更帝迭王抑为盛衰其四方简册不可得而书者几防战而防攻由是观之为彼君者始之失于一朝遂使天下之人亲戚离散一百二十六载挂性命于兵锋此又当世贤人君子登髙虑逺所宜追述为万世深诫者也当彼之时国中窄而山中寛天下危而山中安外憸人苟容以盗官兮内浩歌乎考槃外吁嗟愁涕之辛酸兮内游鹿豕其方欢外穷奢极侈以相残兮内交让乎瓢箪外伏椹缩劒以衔寃兮内乐天其盘桓仁智所依仙圣其迹其动如龙非迅雷烈风不起其出如鳯非醴泉甘露不食服皇娲之妙道藏补天之神石或饵术而采芝或吞阳而液或自耦于樵钓或偶懐于老易引公和之余韵振文举之归策壄王二老犹自轻之士壶关令狐殆多言之客至精元以友造化绪余尚足以治万国此其山之隐逸也即以仰之首名归山岭营纡余巉岩孱顔曵泉绅之飘飖束云衣之回还樻众精于宝姥糁灵气于天丹矗雰霞之朝覆豁光怪之宵环其金则钣钖镠铣镣鑗鏋鑀其玉则琼玖琄璒琦璵璠石黄緑而青碧珠珉瑰而木难余粮石脂之硗防赭垩理长之烂斒隂映宛倚穹注蟠聨丝絺毡铅盐铜矾备先赋之不名距三方而祖防复有紫沙黄雾神钢是取逗落液于庳涧萃坚英于弱土播蚩尤之遗勇囘欧冶之灵顾下分擅乎百源上夹输于六务此其山之琛赂也其鸟五色豪鹰窟生崚嶒貌如秋胡皎月明星呴拨利防足卷枯荆雕趋鹗随往还青木栖则鵗鷣鸒鹳水止则□翠鳬防殊种诡类莫可殚名其状如麋有距囘角马尾声若钟磬以出为瑞赤虎文豹黄熊封豕麏鹿貒防行抟坐噬草则紫团之葠勤母漏卢麋衔牡蒙苁蓉首乌牛膝豹足龙沙虎须赤节紫蒨如雷茈胡云英玉支解蠡庵防鹿肠鹤虱彭根屈据泽态夭糅芳臭粉敷或同葩异实或冬荣暑枯或珎传太一或用讲史区木则有榛有栗其桐其椅篁篠懐风桃李成蹊楩柟枫桧思仲芜荑梓漆枢栲青檀紫葳枞檍槐枣棠榴楟黎阳栌檿桑枌榆棪槻交抵竝节韬唐防隄身縁中材实资疗饥松栢千歳蹇金石姿弥根万仭之峰落影千丈之溪孤干直出百寻而后有枝逺而望焉或如翔鸾或如蟠螭其大蔽牛其圆中规参差櫹槮下隔百歩犹樛戞而相羁公子矍然曰陆产之盛仆知焉不若是之详也且闻之汉甘泉肇于武帝唐含元建于髙宗或决事于上或受计其中始用材之有余终兴利于无穷陛下临御以来四十余年未闻图苑囿之观土木之工户牖朱緑之饰诏五嵗而一易服玩帷帐之具虽屡补而尚供四方黎元自视忲然咸愿献力京师进祺皇躬听钟鼓管籥之音瞻车马羽旄之容傥有司因亿兆之心率懐卫磁相泽潞之人披苍莽伐崆巄贱新甫之得简徂徕之封激春淫之悍豪扶丹济其来东经营庶民作为新宫以壮阆乎中区以周严乎九重高闱秘庐待从兮蜿蝉翠旗黄屋徃来其冲融追三雍养老之法申其孝慈复延英访问之迹考其邪正更取士之弊法着久官之新令明刺举劝沮之典絶苟简异同之政广庑长廊翼其两旁左选天下经术辩通之士以为议郎居讲朝廷疑难之义补百司之阙出委观民决狱之事以信其所详右选天下材勇温恭之人以为卫士居讲司马军机之要掌诸门之禁出委偏禆别屯之任以观其所莅兴利如此顾不为伟欤山日以开货日以通众庶习知勿为牢笼欲发者发欲攻者攻登者搰者剥者斵者烹者掇者絷者弋者四时憧憧皆民所同庶宝之沦幽万模之纷纭雕艧彩制羽毛羣弓矢铠楯之材舆马骨革之伦被服纎华鼓铸精珍三十取一归于县官宁有闻子富而父贫兴利如此顾不为伟欤公子再言处士再思之曰公子之惠亦云善矣且民可与乐成不可与虑始况乃三晋人号沉鸷孕鹑火之流烈感斗极之劲气瞻顾端巧手足便利蔑淫蛊狂厉之感无喘夜皲瘃之累专思虑而喜任侠贵然诺而多懻忮重沦奸侈之化孤守而莫变由防唐虞之泽弥久而未坠平居之际以义气相视驰马射兽以为乐投石防距以为戏悲歌慷慨以摅其郁矜夸功名以见其志自古受命之主不先得其土则先得其士不得其地不足以控诸夏不得其兵不足以威万防粤天宝失御之后事虽近而不复言而五代不纲之时其迹甚明而可以数朱梁失守则晋人南下而急攻河阳师厚不死则魏博六州据山口之路庄宗之祸由邺郡而起清泰之败縁上党之助蕃戎陷相而石灭邺兵过河而刘去或羣盗乘隙而并出或前军自此而先渡河东之举昧李骧疾度控孟津之策世宗之征赖车驾倍程有南平之遇可畏也如人懐心腹之疾难去也如木受根柢之蠧故吾太祖皇帝之兴也践祚五月亲平泽潞念贼失仲卿之计不西下而直趋懐孟而我用向拱之言速济河而击其未聚离穴成擒吴祚之前料登无难色李氏之深谕如洪波薄江借海以为力大霆击空与电而俱赴交广闽蜀之区淮海江汉之壖彊侯暴王袭顿蹁跹纳士称臣冠佩隣聨虽天命之所在亦主威之使然其势如此犹藏太原谢将休戎十有九年太宗之吊伐也指师为林转粮如川断石岭之应刬隆成之坚躬擐甲胄劘锋易昼夜围督六师争先压之以天下之重然后始能破焉迨我真宗抚养其人留跸授闗南之师促使益安阳之屯许北国之通和勅猛将之疏军以至陛下仁风徳泽扶导长养逾八十春赋不闻竭其才力未尝疲其身憙辩者不知约从连衡之谋尚勇者不知收城夺邑之勤室家熈熈老于耕耘如养虎者不与之全物赏先至者不导于一津兹奈何合之深山触鸷猛而为勍敌之怒心鐖凿棘矜若南国之茶海濵之盐千百良民化为顽兵或防欲而拒捕或负恃而贪凌始逭罪而羣亡终盛气而横行镇之常员则威有所不足列之大诛则民转相震惊陆机谓兴利不足以补害君焉孰惩公子曰不然古初生民禽兽杂居无机械以荐食无衣裳以被躯累圣哀之修其所无鑚燧取火铄金于鑪鋭以锋刃俾持以趍逐其虫虵创其室庐刳木成舟结防为罛剡木为矢木为弧以饮以食以畋以渔服牛轺马纺绩防锄后王因之讫今以娱安有至治之世导民以利复争乱之是虞太公封齐熊绎封楚鱼盐之义山林之阻公一发之民往如鹜不数十年齐楚以富彼诸侯之国民且守法岂天下之广人或敢侮调发存邑里之籍出入视保伍之名倚之守令之良防以使者之能葢建隆初兴通餽之役奚今日之政姑息而艰行是有司不复举因民之利四方无时有可劳之氓弗防所治之法何如而已亟此禁山海之图疑所思之未明处士曰君不闻天子之建宫乎厌江陵之瑰干空邓林之巨树山鬼见荣而儵烁坤后斥緼而容与青帝执规白帝司矩摄离朱之魄防其徽纆舍倕茧之神明其斤斧裁鲁镇以为址判湘峦以为础趋步而鸟正叱咤而虹蜺举星覆重橑云缩万堵涂以齐赭甓以虢土华荐金石之美梁修牙角之赋扬瑶琨与织贝荆砮丹而箘簵防羽之纎缟涧之枲纻优尊而百礼六乐华国则东房西序邦贿丰息宁主是耶公子曰嘻上方东被于琉球西薄乎羊同南畅于诃陵北憺乎空峒积挚鸿胪填货大农天人之交何求而不克徒念覃懐之城三河之冲漘断乎沧溟背栖乎犬戎齐楚瓯越鲁郑巴卭辕有所不适檝有所不通重兵之常处列城之所宗将帅之治守诏使之过从壤地所生衣食所庸不疲其赀即疲其力不出于官则去于农帑焉而乏府焉而空或骄阳淫雨之灾或戍发备河之逢流离其民易资枭雄或隂防于朋仇或椎埋以成风故先诸权俾怡其衷禹散厯山之金而赎卖子之虐汤铸庄山之币而救无之凶非先君不足以説士非首众不足以就功如彼泉源我发其防如彼委藏我启其封设坐视天财而不知发犹有此民而不以为兵徒示二敌之涵容处士曰君知其一未覩其二琉璃之河华林之庄昔居臣民今游犬羊然黠虏奚民视此而莫敢乘焉吾非有以守之殆由天设于王公帝限乎犲狼若之何侵而夷之以纾其行饵之可欲以发其狂义未闻于灌兵或兴于争桑投蒭生心文子之至喻牛甘必鬬管坚之所量国家近边虽上腴之地久禁而不耕所弃甚轻为利甚明发丁以通驿隋政之已失治气而未尽魏室之旋倾彼乌足陈于治朝哉山东之兵三十五将之师君所闻也请置其説公子曰大农之家不患穿墉而废囷仓善贾之行不念胠箧而捐金珠备得其术则害何能扰利果大入则小或可疎今防秋之兵不寄之土豪而歳起屯戍缮治之物不蓄于逐州而授于京都不募人访铜而私或自铸重给民旷土而争籴于胡遗计若此庸为利欤由众人焉南牧之虑将智者兮北伐之涂推石传土决其成功束马悬车胙乎能事突收燕乐捐范阳涿郡三道之师直压懐柔拒虎北石门四兵之势引轻军发羗夏之东穴出奇道斩匈奴之右臂二客纷辨既久色相不平抗袂俱起质于先生先生冁然而笑适然而兴曰坐吾告汝夫有财而弗取无道者之言也取而不以先王之制无法者之言也二者吾圣人之深恶不顺乎冬夏不相乎隂阳禽兽之殄暴货币之诛不时而源枯不禁而山伤逆于天元降为灾祥则虽传道之人岂容无责哉古者大徳大功之人天子尊之公侯之爵殊其奉养之方功厚者享亦厚徳长者报亦长推之四海之内入为公卿出为牧伯盛不过数十土地所育人民所藏其货易供其财易当然报非天子之独私焉葢天下皆乐其有以报也故其民贤者勉焉以修其业愚者虽甚欲焉而无敢望其志易平其劳易偿今髙赀大姓之家列肆侔于府库邸第罗于康庄金绀采缀锼劘焜煌被以黼綉裹以雕墙狗马弃齐民之食饮舆妾贱士夫之衣裳賔昏祠塟隳败纪纲通吏卖法隂淫陆梁其慿荒负险之民擅弥山络野之彊畜奴如兵占田论乡主逋豢冦者攸众宝藏甲者为常州县徒史私为之视察乡亭部夫公随之奋攘是天下山林之出除公上之赋守令吏寺略有常制每郡每邑宛转麋溃输防侯而防王彊桀相师极欲为威怒网而川贫笑斧而林飞孰察诸刋剥水火之遗制孰恤乎坚穉曲直之所宜积之徒多而器用殊寡举之或逺而民资自疲富者售之益轻贫者劳而愈防誓穷原薮之饶而况膏腴之归乃方乃州或蝗或饥民以为灾而彼反为宜从是其氓匿税并田之不暇益令羣猾藏租隐地之无疑南方诸山非复昔时材不爱而木不蕃畋不时而兽不滋迨有千里不毛裹糇莫支是天地隂阳昼夜长养犹不能以克其欲则吾民何负独为狸而畜鸡葢驭民无予夺之政厚生无发敛之期万物失由仪之道四海废崇邱之诗或者县官列胶干皮羽之须营栋宇舟车之材上苛之以敲笞下挠之以追催索之于迩则此既莫有求之于逺则险孰能来方此之时跱蓄之家驩相比朋固所以制百姓之命朞年而簒其业更歳而竭其才如是不已饥寒怨愁不委于沟壑则聚为盗贼非此二者吾不知其安所为哉始于伤财则终于害民察其蠧国必固乎乱俗故国家以皇祐之版书较景徳之图録虽増田三十四万余顷返减赋七十一万余斛由是言之土地财利名制约束不用先王之法其为也民失其平若之何而可复高者愈贪而肆虵豕下者抵禁而趍口腹刑罚日増烖害日续葢兼并不去不足以语政制度不立不足与言治禁饧存省米之説贱肉有爱牛之意此言虽小可以类推事为之法物为之制数罟之得非不多也先王禁之以其伤生原蚕之利非不博也先王禁之以其害气果实未熟木不中伐用器不中度禽兽不中杀鬻于市者执而有罚不以其时不顺其教捕一禽折一草谓之不仁断一树伐一木谓之不孝公卿大夫羣士黎庶居室有器器械有度车马有等衣服有据饮食有常味人徒有常数戮民不敢服絻君子不履丝屦为农者不得为工为士者不得为贾天王之尊也合围犹恶其尽物诸侯之贵也杀牛尚戒于无故小既无越大岂容负草木鸟兽而舜以命益水火土谷而尧以任禹名山大川纵封国而不朌至其漆林独二十而征五着于后王修之愈明典之于天官图之于地卿任之九职之事辨其五物之征主山而有虞主林而有衡中士下士賛其政令府吏胥徒颁其所行豺祭而弓矢陈隼击而罻罗兴司险达其道路山师辨其物名鸷兽在前穴氏火物而诱之出阱擭既设氏伐鼓而使之惊然后万民随之诏焉以程斩材者有期月窃木者有常刑至于金玉锡石卝人之专取犀象麋鹿角人之所登率避其孳育以待其丰成必以其时素王称其大顺不可胜用孟轲陈其养生贵贱有差六器五辂之资民得而无所用兴造不妄五金六材之属民用而无所伤禁发之有期重轻之有常天生时而寒暑平地生财而品类昌硕以盆鼓蕃以谷量暴暴如山岳浑浑如河江山出银瓮丹甑棷聚麒麟鳯凰追前世之盛被于此时以吾君之圣方诸先王陶唐之二宫姚虞之总章商人之重屋周人之明堂虽尨眉耆耉爱惜朝夕期有以必覩也子之言曽何比今于汉唐陛下慈仁如天广厚如地任臣则勿疑闻諌而必喜赏罚不滥切爱乎民命祭祀罄防动交乎天祉逺民之虽守臣不知而知之甚详克已之诚在匹夫难行而行之甚易至若五帝宪老之礼三王观风之制六典建官之法三适进贤之例患有司不得其术不患朝廷之不行患臣下不举其职不患信任之不至今也辅相大臣左右良士重君子为臣去就之节思古人得君功烈之致施以善俗为本学以力行为贵居朝廷不以先后持其嫌守藩镇不以内外疑其势同徳一心齐力恊议臯陶谟而失契稷之业伯夷让而中防龙之志以共察天下之善不使有葢虚骄士之党以共收天下之杰不使有妬功蔽贤之吏以众人之耳为耳听众耳之所不听以众人之目为目视众目之所不视授百司因革于吏而总其成绩委二边军赋于将而责其必治法制素具东南既饶天府宏壮训练有时吴越皆霸王之兵朝令乎西西纳十四州之地夕使乎北北归十三州之城浑然临之以至健隤然载之以不倾伊洛之水画乎其前戎夷畏之逾黄河之湍邱垤之山篑乎其旁戎夷阻之甚太行之横与其邀近功于一山増众糅之牵危疑于往代汨因循之名使王者之兴百有余年神圣在位而仁爱之泽独未及于禽兽草木曷可同世而语哉二客离席局跽媿谢不敏请为弟子既而少进曰问阜财得阜民之法问治山得治国之风且昔者将大有为之君必有所不召之臣欲有谋焉则就之不得已而后起有学焉而后臣者有不可得而臣者今山之隐逸亦如是而后至乎曰莫可得而知也神农之于悉诸黄帝之于崆峒颛顼之于縁图高辛之于柏招帝尧之于务成帝舜之于尹夀禹之于国先生汤之于伊尹文王之于鬻熊武王之于尚父周公之于虢叔齐桓之于管仲然尊徳乐道説者如此也吾观之彼数子者之心将如是而已乎莫可得而知也二客怳若自失再拜而罢
宋文鉴卷六

[book_title]卷七
钦定四库全书
宋文鉴卷七
宋　吕祖谦　编
赋
珠赋　　　　　　　　　　　崔伯易
高邮西北有湖名甓社近歳夜见大珠其光属天尝问诸渔皆言或遇于它湖中有窃谋之者则风辄引船而去终莫能至赋曰
万物之精上为列星其在下者因物而成形故天下之伟宝不妄其所托托物之主实内钟乎神灵吾尝临东海旅南溟泛淮江之汤汤济岳阳之洞庭观其溶液衍裕葢天地之委藏秘怪惚恍鲛虬峥嵘岂世人敢指名哉若乃云梦震泽浮梁合浦兽潜宫亭神见牛渚直湘沅以南浮懐泾渭以北注顾导东而成沧浪激西而为灔滪延平诞奇汉臯殊遇率传载之杂出为异物之所处或设限于藩服或效琛于王府铄髙邮之经治裂扬川之故步有湖旁将三千所大或万顷小亦千亩迤逦兮聨络参错兮骈布由卑以自处兮倾数十州之羡沃穹山大野谿谷原薮昼夜走险越千里而来赴者莽不知其防千百处压东南之湠漫势防防而无涯鱼则鰋鲤鳊鳜鯩鲢鲿鯋鸟则鸨鸹鳬鹭防鶤鸿鴽翥若烟海防如泥沙虫螺蟹若虾蛤卉菱芡而荷华木不数舟陆无算车溉灌乎民田漕引乎国家夹埭长陂程水壤之固防饬官命属压功利之纷挐迨夫地脉泉源孰为要遮潜合隂附应淮海之砑防风翻澜矧其甚耶其或骇怒决溢隄防之所不知泱漭千里农民播溺宛转流离而不相救又况其庐舍之与桑麻噫是亦涉者之厖观矣瑰祥恢恠庶防乎托焉间乃省贡书考图编所陈者特盘飱之微固不闻有把握之贵为当世之所传发咏乎川珍翺翔乎水边爰有芦人渔子相语而来前曰先生之念者货也若夫川泽之精理则不然不宝于人独宝于天今此有夜光之珠产于深渊我意其神先生辨旃其始也天和景晴湖波夜平烟冉冉以四收万籁息而无声则是珠也凛气将之若海月之升含彩吐耀周隅皆明呀绀石而为宫被緑苔以垂缨挹奔星之光芒吸沆瀣之精英木散景兮扶疎草露实兮红青林乌惊而移枝羣犬愕兮争鸣于是卭人徐呼上流俱起抚鸿罿以先趍领罾笱之已试连徽挺扠洒纲持枻嗟虽鉴其眉睫疑未晓其机器方诡置之渐张果造形而已逝而况伏见靡时欻彼倐此与蛟龙之为朋曽风雨而作卫彼能三足而在籞鼈九脇而充馈汉蛟蚱之青骨郑鼋羮之异味勍牛悦水而黄夺泽马翫绳而足踬犀狎而解角翠因媒而折翅江使被执于行役巨鱼为腊于贪饵文贝瑇瑁出祸其肠腹金华玉英坐穷于淘缒蜃胎寒熠燿自喜忲絶意于遐引适足杀其躯而已矣是故号数选者我固谓之货也能不为珠之笑耶予曰呜呼噫嘻信子言也既明且哲则大雅君子者耶不常所居择利害而去就者耶用以晦明知在已者耶色斯举矣学孔子之徒者耶薄泥涂而不辱不耻下贱者耶川不涸岸不枯有徳乡里者耶久而不闻其遯世者耶既而复曰呜呼噫嘻照魏王之乘耶烛隋侯之室耶谓上币耶饰冠冕而佩耶客有闻者亦矍然而兴曰呜呼噫嘻吾闻诸石室之书曰王者得之长有天下四夷賔服然则得之者或非其心独王者之心耶
煎茶赋　　　　　　　　　　　黄庭坚
汹汹乎如涧松之发清吹皓皓乎如春空之行白云賔主欲眠而同味水茗相投而不浑苦口利病解胶涤昏未尝一日不放箸而策茗椀之勲者也余尝为嗣直瀹茗因録其涤烦破睡之功为之甲乙建溪如割双井如遽日铸如防其余苦则辛螫甘则底滞呕酸寒胃令人失睡亦未足与议或曰无甚高论敢问其次涪翁曰味江之罗山严道之防顶黔阳之都濡高株泸川之纳溪梅岭夷陵之压甎临卭之火井不得已而去于三则六者亦可酌兎褐之瓯瀹鱼眼之鼎者也或者又曰寒中瘠气莫甚于茶或济之盐勾贼破家滑窍走水又况鸡蘓之与胡麻涪翁于是酌歧雷之醪醴参伊圣之汤液斮附子如博投以熬葛僊之垩去藙而用盐去橘而用姜不夺茗味而佐以草石之良所以固太仓而坚作彊于是有胡桃松实庵摩鸭脚勃贺蘼芜水蘓甘菊既加臭味亦厚賔客前四后四各用其一少则美多则恶发挥其精神又益于咀嚼葢大匠无可弃之材太平非一士之略厥初贪味隽永速化汤饼乃至中夜不眠耿耿既作温齐殊可屡歃如以六经济三尺法虽有除治与人安乐賔至则煎去则就榻不游轩后之华胥则化庄周之胡蝶
别友赋　　　　　　　　　　黄庭坚
曩闻义于孙李指尊选以见招惜予行之舒舒曰其夜以为朝予望道于垝垣见万物之富有恨逸驾之絶尘又骖予以四牡喟车后之无策其四方乎索友仰云飞而注弋俯渊靓之沈钩或一能之胜予忘日月之不予谋或登呑舟之鳞或下垂天之翼手予弓而不释恐斯道之或息维庐江之四李三隐约于龙眠维若人之仕蚤懐明月而丽川歳庚午而防梁语闻道之大用吸江汉以为深累邱岳以自重尾击之而首应西犯之而东抗弃旗鼓而不逐俨其陈之堂堂伟道学之崇崛増懦夫之激昻观出日于东方虽于食马而不吝无肯綮以自试居自喜于余刃彼覆却之万方期斯言之犹信水浑浑而进舟风剡剡而侵裘恐事亲之不劝则推是之同忧
汴都赋　　　　　　　　　　周邦彦
臣邦彦顿首再拜曰自古受命之君多都于镐京或在洛邑惟梁都于宣武号为东都所谓汴州也后周因之乃名为京周之叔世统防政缺天命荡杌归我有宋民之戴宋厥惟固哉奉迎鸾舆至汴而止是为东京六圣传继保世滋大无内无外涵养如一舍牙带角莫不得所而此汴都髙显宏丽百美所具亿万千世承学之臣弗能究宣无以为称伊彼三国割据方隅区区之霸言余事乏而三都之赋磊落可骇人到于今称之矧皇居天府而有遗美可不愧哉谨拜手稽首献赋曰
发微子客游四方无所适从既倦游乃崎岖邅回造于中都观土木之妙冠葢之富炜爗焕烂心駴神悸瞁防而不敢进于是夷犹于通衢彷徨不知所届适遭行流先生目而招之执其袪局局然叹曰观子之貌神彩不定状若失守岂非蔽席隐茅未游乎广厦诛草锄棘未撷乎兰蔎披褐挟蕴未曵乎绮縠微邦陋邑未覩乎雄藩大都者乎发防子姡然有赧色曰臣翺翔乎天下东欲究扶桑西欲穷虞渊南欲尽反户北欲彻幽都所谓天子之都则未尝厯焉今先生讯我诚有是也然观先生类辩士其言似能碎昆仑而结溟渤镂混沌而形罔象试移此辩原此汴都可乎臣固不敏谨愿承教先生笑曰客知我哉于是申喙据牀虚徐而言曰噫子独不闻之欤今天下混一四海为家令走絶徼地掩鬼区惟是日月所防隂阳之中据要总殊揭键制枢拱卫环周共安乘舆而北汴都禹画为豫周封郑地觜觽临而上直实沈分以为次推蓬泽之固境昔合縻之所至芒砀涣涡截其面金隄玉渠累其脊雷夏灉沮绕其脇罍邱訾娄夹其腋梁周帝据而麋沸汉唐尹统而宁一故此王国袭故不徙恢圻甸域尊崇天体司徒制其畿疆职方辨其土地前千官而防朝后百族而为市分疆十同提封万井舟车之所辐辏方物之所灌输宏基融而壮址植九鼎立而四岳位仰营域而体极立土圭而测晷蜀险汉坌荆惑闽鄙推此中峙不首不尾限而不迫华而不侈环睎睋于郡县如岣嵝之迤逦观其髙城万雉埤堄鳞接缭如长云之方舒屹若崇山之防坤灵因赑屭而局蹐土怪畏榨压而妥贴靡胥不可缒而登爵防不可噣而穴利过百二崄逾四塞鄙秦人之践华陋荆州之却月倾捷步与超足矧蹒跚与防阚城为门二十有九琼扉涂丹金镛镂兽列兵连卒呵夜警昼异物不入诡邪必究城中则有东西之阡南北之陌其衢四达其涂九轨车不理轚互人不争险易剧骖崇期荡夷如砥雨毕而除粪夷茀秽行者不驰而安步遗者恶拾而恣弃跨虹梁以除病涉列佳木以安怵愓殊异羊肠之诘曲或踠蹏而折轊顾中国之阛阓丛赀币而为市议轻重以奠贾正行列而平肆竭五都之环富备九州之货贿何朝满而夕除葢趍赢而去匮萃驵侩于五均扰贩夫于百隧次先后而置叙迁有无而化滞抑彊贾之乘时摧素封之专利售无诡物陈无窳器欲商贾之阜通乃有防而不税销卓郑猗陶之殖货禁乘坚策肥之拟贵道无游食以无为矧敢婆娑而为戏其中则有安邑之枣江陵之橘陈夏之漆齐鲁之麻姜桂藁谷丝帛布缕鲐鮆鲰鲍酿盐醯豉或居肆以鼓鑪槖或鼓刀以屠狗彘又有翳无闾之珣玕防稽之竹箭华山之金石梁山之犀象霍山之珠玉幽都之筋角赤山之文皮与夫沉沙栖陆异域所至殊形妙状目不给视无所不有不可殚纪若夫帝居安丽人所未闻南有宣徳北有拱辰延亘五里百司云屯两观门峙而竦立罘罳遐望而相吞天河羣神之阙紫防太一之宫拟法象于穹昊敞闾阎而居至尊朴桷不斲素题不枅上圆下方制为明堂告朔朝厯颁宣宪章谓之太庙则其中可以叙昭穆谓之灵台则其高可以观氛祥后宫则无非员无録之女佞幸滑稽之臣陋甘泉与楚宫缪延夀与阿房信无益于治道徒竭民而怠荒故今上林仙籞不闻乎鸣跸瓴甋歳久而苔苍其西则有宝阁灵沼巍峩泛灔缭以重垣防以囘隄云屋连簃琼栏压墀池水则溶溶沄沄洋洋湜湜涵潣滉瀁潇防浩溔防风过之则澜泦瀺灂漫散洄淀防防涟漪大风过之则汨涌湁潗防湢防掀鼓渼溢不见津儛櫩景以断续样金碧而陆离恍湡浯与方壶帝令鬼凿而神移其中则有菰蒻萑芦菡萏莲葭薲苹蘮蒘其鱼则有鳣鲤鯋鮀鮅鰋鮧鲂鳟鳛鰝鳜鯞王鲔科斗魁陆鼃鼍鼈蜃含螀巨螯容与相羊防藻衣蒲其鸟则有鹎鵊鹈鹕鹅鹭鳬鹥防防鶤鴸鹇鹤鸧鹒楚雀鹳挥霍防防雥雥羣孴啄其木则有檆槚栟榈楩楠栴枞棂橒防榔柘桑杨梓杞豫章句科扶疏蔽芾竦寻集弱椅施挐枝刺条修干蟠根矫躩鳞其下则有申叶兰芸芝荃荪髪布丝匀馥郁清芬其气袭人上方欲与百姓同乐大开苑圃凡黄屋之所息鸾辂之所驻皆得穷观而极赏命有司无得弹劾也于时则有絶世之巧凝神之技悦人耳目使人忘疲是故宫旋室浮舰移也蛟螭蜿蜒千桡渡也虓虎防防角觝戏也曐流电掣弄丸而挥剑也鸾悲鳯鸣纎丽歌也鸿惊燕居绰约舞也霆震雷动钧天作也犇骉防驋羣马闯也□輷万车辙也洒天翳日扬也杭山荡海欢声同而和气浃也震委虵而唬罔象出鲛人而舞冯夷者潜灵幽怪助喜乐也若乃丰廪贯廥既多且富永丰万盈广储折中顺成富国星列而棊布其中则有元山之禾清流之稲中原之菽利高之黍利下之稌有虋有芑有秠有秬千箱所运亿廪所露入既伙而委积食不给而红腐如坻如京如岗如阜野无菜色沟无捐瘠攟拾狼戾足以厌鳏夫与寡妇备凶旱之乏絶则有九年之预又将敦本而劝稼开帝籍之千亩良农世业异物不覩播百谷而克敏应三时而就绪蹠鏄铠閧灌畷雨霔孰任其力侯彊侯以千耦其耘不怒自力疏遫其理狼莠不植奄观坚皁与与薿薿沟塍畹畦亘万里而连绎丑恶不毛硗陿荒瘠化为好畤转名不易惟彼汴水贯城为渠并洛而趍昔在隋叶禩丁大业欲为流连之乐行幸之游故凿池导水南抵乎扬州生民力尽于畚锸膏血与水而争流鳯艒徒见于载籍玉骨已朽于高邱顾资治世以为利迄今杭筏而浮舟桃花涨竹箭比驶汹涌淈防防渱沸澅揈防嶏岸湱瀥迅迈匪江匪海而朝夕舞乎滂湃掀万石之巨比坳堂之一芥舵艣不时而相值篙师鼯拱而俟败智者不敢睥睨而兴作緜千禩而为害岂积患切病待圣人而后除耶厥有建议导河通洛引宜禾之清源塞擘华之浑浊蹙广堤而节暴纡直行而杀虐其流舒舒经炎凉而靡涸于是自淮而南邦国之所仰百姓之所输金谷财帛歳时常调舳舻相衔千里不絶越舲吴艚官艘贾舶闽讴楚语风帆雨楫聨翩方载钲鼓镗鎝人安以舒国赋应节若夫连营百将带甲万伍控贯石动以千数其营则龙卫神勇飞山雄武奉节拱圣忠靖宣効吐泽金吾掷飏万胜渤海广备云骑武肃材能蹶张力能挟辀投石超距索铁伸钩水执鼋鼍陆拘罴貅异党之冦大邦之讐电鸷雷击莫不系累而为囚于是训以鹳鵞鱼丽之形格敌击刺之法剖防中虱贯牢彻札挥铊掷鏼举无虚发人则便捷器则犀利金角丹漆脂胶竹木以时取之遴弃恶弱割蛟革以连函剫兕觡以为弭剸鱼服以懐锷百工备尽锃磨锲削其成鉴钢而鋹鏸植之霜凝而电烁故有彊冲劲弩云梯防车修鍜延鏦铦戈兊殳繁弱之弓肃慎之矢谿子之弩夫差之甲蛇之旐鸟集之军事蚤正用戒不虞其次则有文昌之府分省为三列寺为九殊监为五左选为文右选为武曰三十房二百余案二十四部黜隋之陋更唐之故补完鏬剔朽焚蠧人伙地溥事若织组滋广莫治亹亹成蛊纎弱不除将胜斧虽离娄之明目迷簿书而莫覩豪胥倚文以鬻狱庸吏瘝官而受侮各懐苟且以逃责孰肯长虑而却顾官有隐事国有遗利纷讼牍于庭所絷累囚于囹圄此浮彼沉甲可乙否操私议而轧沕各矛盾而龃龉于是合千司之离散俨星罗于一宇千梁负栋万楹镇础诛乔松以为煤空奥山而斸楮官有常员取雄材伟器者以充其数上维下制前按后覆譬如长虵扶其脊膂而首尾皆赴阖户而议飞檄乎房闼应答乎秦楚披荒榛而成径绎防而得绪崇善废丑平险除秽纎悉不遗乎一羽于是宣其成式变乱易守者刑之所取贻之后昆永世作矩至若儒官千楹首善四方勾襟逢掖褒衣博带盈仭乎其中士之匿华铲采者莫不拂巾衽褐弹冠结绶空岩穴之幽防出郡国之遐陋南金象齿文旄羽翮世所罕见者皆倾鼓箧罗列而愿售咸能湛泳乎道实沛然攻坚而大叩先斯时也皇帝悼道术之沉郁患诂训之荒缪诸子腾躏而相角羣言骀荡而莫守党同伐异此妍彼丑挈俗学之芜秽诋淫辞而击掊灭窴突之荧烛仰天庭而覩昼同源共贯开天发蔀于是俊髦并作贤才自厉造门闱而臻壸奥骋辞源而驰辨囿术艺之场仁义之薮温风扇和儒林发秀宸眷优渥皇辞结纠荣名之所作庆赏之所诱应感而格驹行雉呴磨钝为利培薄为厚魁梧卓行锋露頴不驱而自就复有佩玉之音笾豆之容弦歌之声盈耳而溢目错陈而交奏焕烂乎唐虞之日雍容乎洙泗之风夸百圣而再讲旷千载而复觏又有律学以议刑制筭学以穷九九舞象以道防稚乐徳乐语以教世冑成材茂徳随所取而咸有若夫防圣之宫是为原庙其制则般输之所作其材则匠石之所抡万指举筑千夫运斤挥汗防雾吁气如云鼛鼓弗胜靡有谂勤赫赫大宇有若山踊而嶙峋下盘黄垆上赴北辰蘂珠广寒黄帝之宫荣光休气朣胧往来葱葱郁郁而氤氲其内则檐橑榱题杗槛楹栭閍拱闱闼屏宇阍耸张矫踞龙征虎蹲延楼跨空甬道接陈黝垩备昈灿烂诡文菱阿芙蕖之流漫惊波回连之瀷淢飞仙降真之缥缈翔鹓鶠之地必出奇土无藏珍球琳琅玕璠璵瑶琨流黄丹砂玳瑁翡翠垂棘之壁照夜之蠙鹄象觷角剒犀剫玉锲刻雕镂其妙无伦焜煌焕赫璀错辉映繁星有烂彤霞互照轩庑所绘功臣硕辅书太常而铭鼎彛者环列而趍造龙章鳯姿瑰形玮貌文有伊周武有方召犹如蹇谔以立朝图宁社稷指斥利害踟蹰四顾而不挠其殿则有天元太始皇武俪极大定辉徳熈文衍庆美成继仁治隆之名重瞳隆准天日炳明皇帝步送百寮拜迎九卿三公挟辀扶衡仪仗卫士填郛溢城于时黔首飚集百作皆停地震岳移波翻海倾足不得旋耳不得听神既安止穷闾微巷惟闻咨嗟叹异之声于是山罍房俎牺樽竹篚践列于两楹瞽史陈辞宰祝行牲案刍豢之肥臞视物色之犂骍登降祼献百礼具成至于天运载周甲子新厯受朝万方大庆新辟于时再鼓声絶接矟收镝俨三卫与五仗森戈矛与殳防探平明而传防趣校尉而唱籍千官骛列以就次然后奏中严外辨也撞黄钟以启乐合羽扇以如翼佽飞道驾以临座千牛环帝而屏息炉烟既升宝符奠瑞聆干安之妙音仰天顔而可觌羗夷束髪而蹈舞象胥通隔而传译宣表章以上闻奏灵物之充斥羣臣乃进万年之觞上南山之夀太尉升奠尚食酌酒乐有嘉禾灵芝和安庆云舞有天下大定盛徳升闻饮食衎衎燔炙芬芬威仪孔摄而中度笑语不哗而有文故无族谭错立之洞众躐广布武之纷纭葢天子以四海为宅有百姓而善羣廷内不洒扫而行礼则天下云扰而丝棼故受玉而惰知晋惠之将卒执币以傲知若敖之不存闻乐而走者为金奏之下作虽美不食者为牺象之出门赋湛露彤弓而武子不敢答奏肆夏大明而穆子不敢闻葢礼乐之一缺则示乱而昭昏是以宣王享士贵以殽烝而刑三晋之法高祖因叔孙之制而知为帝之尊岂治朝之礼物尚或展翳而沉湮此所以举坠典而定彛伦者也其乐则有咸池承云九韶六英采齐肆夏萧韶九成神农之瑟伏羲之琴倕氏之钟无句之磬铿铿锽锽和气薫蒸于以祖考之格于以广先王之声昔王道既弱淳风变浇乐器遭郑卫而毁蒙瞽适秦楚而逃朝廷慢金石之雅正诸侯受歌管之敖嘈文侯听淫声而忘倦桓子受齐乐而辍朝季子始无讥于郐仲尼乃忘味于韶故使制度无考中声浸消非细则摦非庳则高惟今也求器得耕野之尺吹律有听鳯之箫或洒或离或鼖或毊或镛或栈或防或筊众器俱举八音孔调鸑鷟离丹穴而来集鸣嗈喈而舞脩又有賨旅巴渝之舞僸佅狄鞮之倡逺人面内而进防逾
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>