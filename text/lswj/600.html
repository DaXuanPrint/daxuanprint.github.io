<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,文定集全文在线阅读,文定集全文在线下载,大玄古籍书库">
<meta name="description" content="诗文别集。南宋汪应辰撰。二十四卷。应辰,字圣锡,初名洋,信州玉山(今属江西)人。学称玉山先生。本农家子,绍兴五年进士第一,高宗为改此名。官至吏部尚书兼翰林院学士、侍读。卒谥文定。政治上因主战与秦桧不和,为政多革时弊,少从吕本中,胡安国、张九成诸家学,又与吕祖谦、张栻相善,文章学问具有渊源,表侄朱熹颇引以为重。著有《石林燕语辨》。原有集五十卷,世久无传,明程敏政于文渊阁得旧本,摘抄其要,编为廷试策一卷、奏议二卷、内制一卷、杂文八卷,余散佚。嘉靖中,乡人夏浚列刻时,又附遗事、志传等二卷。清乾隆朝,四库馆臣据《">
<title>文定集_汪应辰_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文定集</span> <br/>
          作者： <span class="inputVal" id="bkauthor">汪应辰</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]139422</span> <br/>
          说明： <span class="inputVal" id="bkdec">诗文别集。南宋汪应辰撰。二十四卷。应辰,字圣锡,初名洋,信州玉山(今属江西)人。学称玉山先生。本农家子,绍兴五年进士第一,高宗为改此名。官至吏部尚书兼翰林院学士、侍读。卒谥文定。政治上因主战与秦桧不和,为政多革时弊,少从吕本中,胡安国、张九成诸家学,又与吕祖谦、张栻相善,文章学问具有渊源,表侄朱熹颇引以为重。著有《石林燕语辨》。原有集五十卷,世久无传,明程敏政于文渊阁得旧本,摘抄其要,编为廷试策一卷、奏议二卷、内制一卷、杂文八卷,余散佚。嘉靖中,乡人夏浚列刻时,又附遗事、志传等二卷。清乾隆朝,四库馆臣据《永乐大典》所载与程本互相比较,删重补缺,诠次为二十四卷,虽仅得原书之半,然其精华略备于是。应辰平生不喜为文,以为不宜敝精神,然每作辄过人,代笔制诰,温雅典实。有《四库全书》本,《武英殿聚珍版丛书》武英殿木活字本。另有《武英殿聚珍版丛书》福建刻本、广雅书局刊本,《丛书集成初编》本,附清陆心源辑目、傅以礼录《拾遗》一卷。今人栾贵明据现残存《永乐大典》又辑得十条,见《四库辑本别集拾遗》,可补以上诸本之缺漏。</span> <br/>
          封面： <span class="inputVal" id="bkimg">Z_18789.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文定集
[book_author]汪应辰
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]139422
[book_dec]诗文别集。南宋汪应辰撰。二十四卷。应辰,字圣锡,初名洋,信州玉山(今属江西)人。学称玉山先生。本农家子,绍兴五年进士第一,高宗为改此名。官至吏部尚书兼翰林院学士、侍读。卒谥文定。政治上因主战与秦桧不和,为政多革时弊,少从吕本中,胡安国、张九成诸家学,又与吕祖谦、张栻相善,文章学问具有渊源,表侄朱熹颇引以为重。著有《石林燕语辨》。原有集五十卷,世久无传,明程敏政于文渊阁得旧本,摘抄其要,编为廷试策一卷、奏议二卷、内制一卷、杂文八卷,余散佚。嘉靖中,乡人夏浚列刻时,又附遗事、志传等二卷。清乾隆朝,四库馆臣据《永乐大典》所载与程本互相比较,删重补缺,诠次为二十四卷,虽仅得原书之半,然其精华略备于是。应辰平生不喜为文,以为不宜敝精神,然每作辄过人,代笔制诰,温雅典实。有《四库全书》本,《武英殿聚珍版丛书》武英殿木活字本。另有《武英殿聚珍版丛书》福建刻本、广雅书局刊本,《丛书集成初编》本,附清陆心源辑目、傅以礼录《拾遗》一卷。今人栾贵明据现残存《永乐大典》又辑得十条,见《四库辑本别集拾遗》,可补以上诸本之缺漏。
[book_img]Z_18789.jpg


[book_title]目录
钦定四库全书　　　　　集部四
文定集目録　　　　　　别集类三【宋】
卷一
奏议三首
卷二
奏议三首
卷三
奏议三首
卷四
奏议十首
卷五
奏议八首
卷六
状劄十九首
表八首
卷七
策论二首
卷八
制九十二首
卷九
序八首
记七首
说一首
铭二首
卷十
题跋二十七首
卷十一
题跋二十二首
卷十二
题跋二十首
卷十三
书十八首
卷十四
书十八首
卷十五
书三十一首
卷十六
书十九首
卷十七
啓十九首
卷十八
啓三十首
卷十九
啓六十六首
卷二十
祝文九首
祭文七首
志铭二首
卷二十一
志铭三首
卷二十二
志铭四首
卷二十三
志铭五首
卷二十四
五言古诗八首
七言古诗一首
七言律诗十一首
七言律诗十二首
五言絶句三首
七言絶句十四首
【臣】等谨案文定集一名玉山集宋汪应辰撰应辰字圣锡信州玉山人初名洋绍兴五年登进士第一高宗特爲改名初授镇东军佥判後官至敷文阁学士四川制置使知成都府事蹟具宋史本传应辰少从喻樗张九成吕本中胡安国诸人游後与吕祖谦张栻相善于朱子爲从表叔恒相与商?往返其授敷文阁待制也举朱子以自代契分尤深故其学问具有渊源又官秘书省正字时以上书迕秦桧外謪建州通判困顿州郡者凡十七年史称其直言无隐于吴芾王十朋陈良翰诸人中最爲骨鲠立身亦具有本末宋史艺文志载其集凡五十卷明初已罕流传弘治中程敏政于内阁得其本以卷帙繁重不能尽録乃摘抄其要编爲廷试策十卷奏议二卷内制一卷杂文八卷嘉靖间其乡人夏浚刻之又附以遗事志传等文凡二卷今世所行皆从程本传録不见完帙者已二三百年今考永乐大典所载爲程本不载者几十
【姚广孝等所据之本卽敏政所见之内阁本而敏政取便抄録所采太狭故奏议长篇多所缺遗谨以浙江所购本与永乐大典参互比较除其重复增所未备勒为二十四卷虽未能复五十卷之旧而业已得其大半精华亦约略具是矣乾隆四十五年十月恭校上总纂官纪昀
陆　　锡　　　熊孙士　毅总　校官　陆费墀
文】
【定　集　目　　録　臣】
之四五盖

[book_title]卷一
钦定四库全书
文定集卷一
宋　汪应辰　撰
奏议
轮对论和议异议疏【绍兴八年五月】
臣伏见日者敌使在庭中外汹汹朝廷之上号令纷然内则患和议之不谐外则患异议之不息臣虽疎远有以见圣意之勤止也然臣私忧过计窃谓和议不谐非所患和议既谐矣而因循无备之可畏异议不息非所患异议既息矣而上下相蒙之可畏正孟轲所谓入则无法家拂士出则无敌国外患之时也议者往往以今日和议决不可成其成也或不能久臣独以为不然昔秦之谋楚也固尝与之地借之兵而结为兄弟又为婚姻矣然则今日所谓还我梓宫归我母兄复我舆地者安知其不然也及秦之谋齐也与齐通和凡四十余年未尝交兵又安知今日和好之成不如是之久耶至若谓敌人有悔过效顺之意则臣虽至愚不敢以为信也臣闻王伦之行未尝一诣其庭是必有诡谋密计而畏吾使者之或能觇之也是岂能洞然无疑于我哉又闻敌之迁而北也竭取财物尽驱其丁壮而往下至鸡豚狗彘靡有遗者是岂能有爱于我而不取哉是岂诚有悔过效顺之意哉夫非诚有悔过效顺之意而飜然以与我和是何故也陛下诚能以此思忧以此思危则将不遑睱食而谋之矣臣谓敌使既去所宜申戒执事交修庶政隂饬边吏厚为守备今乃肆赦中外厚赏士卒襃赏帅臣动色相贺以为休兵息民自此始矣纵一朝遂忘积年之耻独不思异时意外之患乎此臣所以言因循无备之可畏也方廷朝患异议者之不已也大则窜逐小则罢黜至有一言迎合则不次擢用是以小人窥见间隙轻躁者阿谀以希宠畏懦者循默以自固浅谋者遂谓无事而忠臣正士乃无以自立于羣小之间今者事旣少定陛下必以出于独断益轻天下之士矣夫事是而专之犹却衆谋况其非乎导人使谏犹恐不至况拒之乎子思言于卫侯曰君之国事将日非矣君出言自以为是而卿大夫莫敢矫其非卿大夫出言自以为是而士庶人莫敢矫其非如此则善安从出孟子曰訑訑之声音顔色拒人于千里之外则谗谄面谀之人至矣与谗谄面谀之人居国欲治可得乎此臣所以言上下相蒙之可畏也臣愿陛下痛心尝胆以图中兴勿谓和好之可以无虞而思患豫防常若敌人之至勿恃独断之可以成务而虚已从衆常恐下情之不尽也兢兢业业以承天心德日新万邦惟怀臣且亲见于圣世何至以中国之大为雠人役哉取进止【案宋史本传云疏奏秦桧大不悦出通判建州遂请祠以归】
应诏言弭灾防盗事【绍兴三十一年权吏部侍郎上】
臣愚不肖陛下过意使备侍从方陛下宵衣旰食焦劳图治之时而臣会无片言补助万一窃位素餐死有余罪今者陛下只畏天戒惟怀永图亲发德音赐以清问臣犹不言罪益大矣谨昧死上愚对所谓消弭灾异之术者臣不足以知天然理之所在有可得而见者夫天地与人均一气尔上下流通初无间断故天地之灾祥与人之善恶常往来相应而无穷圣人以人配天地而谓之三才且曰人者天地之心也腹心之于五官宜若不相为用然疾病之作其必藴积于内者既久然後一旦发见于外善医者察脉观色知其所从来治其内而外症去矣今者淫而过节物被其害是病之发见于外者也岂非腹心之间或有所疾痛而不寜者乎或有所郁塞而不伸者乎以臣所见此二者今皆有之欲止其疾痛则莫若恤民力欲解其郁塞则莫若通下情何谓恤民力臣闻国之所恃以为本者民也民之所恃以为命者财也取于民者过制则民失其所以为命矣臣窃考之古今财赋所入名色猥衆未有如今日之甚者昔汉至武帝始有盐铁榷酤之法唐至德宗始有两税榷茶之法当时议者纷然以为民害後世既已兼而用之矣盖唐之初其取于民者曰租曰庸曰调天宝以後军旅数起凡非法赋敛如急备供军折估宣索进奏之类後皆收入两税以为常赋今之税是也则赋敛之重至于两税极矣不可以有加矣所谓茶税者其初所得仅四十万缗而已亦甚非今日比也今江浙州县财赋名色臣之可得而见者曰经制曰总制曰籴本曰僧道免丁曰州郡寛剩曰大军月桩曰和买折帛名为不取于民而其实隂夺民利名为漕司移用而其实责办于州县名为州郡之余而其实不足名为与之以本钱而其实无有陛下试诏有司以此数者校之往昔其所增加又不知几倍也至于州郡空虚诸所诛求又有未易数者如春冬军衣钱昔之出于官库者今则敛之民矣军器物料昔之和市者今则不复与之直矣茶引所以通啇今则贾用不售亦等级而使之输钱也虽有廉平之吏违冒法禁而不暇恤虽有严明之监司知州县之无可奈何而不复问况又有臣所不能尽见者陛下以此推之则今日之民力盖可知矣夫取于民者如此其多则宜其财聚于上而不可胜用矣而户部之用度乃常患其不足其故何哉此中外之所以疑焉而不得其说也臣窃以为国计之重民事之烦要须通知其本末源流然後可以为之制节唐元和间宰相李吉甫始为国计簿本朝景德皇佑治平元佑皆尝为会计録元丰间又为中书备对今宜依仿其书为绍兴会计録使天下财赋之出入皆可得而?见然後取祖宗之时出入之数以相参较其浮冗之费有溢于旧者必求其所以然之故合衆人之议酌时势之宜可罢者罢之可减者减之视其所省者几何然後财赋之所入其害民之甚者可以次第而议矣如经制总制未能遽罢勿拘以一定之额可也如和买折帛未能遽罢裁损其倍取之价可也触类而推不一而足庶几困敝之民犹可以少苏不然则日削月朘未知其所终极陛下虽恻怛于上降丁寜之诏立烦悉之法初无益于民病也昔仁宗皇帝即位之初翰林学士李谘言两边寝兵二十余年而边馈如故他用寝广宜裁损浮冗费以寛厚敛于是诏近臣同议以景德较天禧计所省得什三其後西夏用兵御史中丞贾昌朝建请度经费省诸不急亦诏近臣议之岁省緍钱百万及夏人请盟枢密副使庞籍言陕西用兵以来用度太广请遣使者减省边费仁宗从之所省逾半籍又以近世兵多而不精故国用困竭与中书合议大加简閲凡省八万余人三司赐粮始有余矣此皆祖宗已行之事也虽然节用以爱民理固然矣此特道其常尔君子安不忘危治不忘乱今名为兵革不用而百姓犹不免于困敝有如兴师十万日费千金其将何以给之乎恭惟太祖皇帝创制内藏当时平定僭伪亲祀郊丘所费巨万皆出于内而民不知真宗皇帝诏近臣作记以述祖宗爱民力之意且谓宰臣曰所贮金帛备军国之用非自奉也特外廷不知耳自是累朝或以师旅或以水旱辄发内库钱以赐三司此亦祖宗已行之事也惟陛下以祖宗之心为心则仁政可得而行矣何谓通下情臣闻言路广然後下情通凡自古明君所以求言纳谏与夫祖宗所以贻谋埀裕者陛下既已知之而又躬行之矣臣不敢广引以烦圣听顷者臣下进见陛下每谕以言虽切直或有过当皆能容纳仰见陛下之意惟恐下之有所不尽也既而秦桧用事专权自恣恶天下之议已而陛下得闻之也乃始严刑峻罚以箝天下之口词色之间稍涉疑似进退之际或被顾盻辄皆有不测之祸长告讦之俗而亲戚为仇起罗织之狱而道路以目人不自保导谀成风称之者以为圣人尊之者以为恩父凡投匦之章造庭之策不谋而同归美于一德元老至于输当面对者托疾而丐免奏事殿上者皇遽而夙退圣问所及则恐惧而不敢对风旨所至则迁延而不敢行四方馈献毕集于相府而尚方所无有也郡国便宜取禀于三省而九重不之闻也当此之时中外人情为何如哉原桧之所以至此者彼其为说必不自以为拒谏也以为不如是则国论不一君上不尊由今观之岂其然乎陛下奋发英断一新政化天下之人始得拭目引领以瞻天日之光招徕多士不问新旧开纳衆论不遗疏远德意至渥也然而士风颓敝非一朝夕非大有以矫正而振起之未易变也奈何议论之臣不能广推圣德明示中外反假秦桧之余术以艰梗言路摧沮士气陛下因星变而求言彼则曰恐奸人以天变为幸也大理少卿论及刑法彼则曰不当言而言是犯分也凡士之献言者固未必其心迹相应也然而有言则受之有善则行之岂必问其他哉今或逆探其隐伏之情或追?其平素之行或指以为好名或目以为好异此等说行虽不必加以刑罚而士止于千里之外矣昔公孙戍谏田文而得宝于外文表而出以劝来者司马光以为文可谓能用谏矣苟其言之善也虽怀诈谖之心犹将用之况尽忠无私以事其上乎然则何必逆探其隐伏之情也裴矩佞于隋而忠于唐司马光以为君恶闻其过则忠化为佞君乐闻直言则佞化为忠然则何必追咎其平素之行也庆历间谏官包拯上言大臣颛政恶才能之士有所开建则议其近名夫羣下虽衆然有志于国家者甚少其能处心积虑图补于上又困于近名之说是志士仁人终无以施矣则夫指之以为好名者是不欲其为善也君子和而不同小人同而不和故晏婴谓和与同异则夫目之以为好异者是欲其为同也伏望陛下戒权臣欺罔之害而知其说之为邪察今日风俗之弊而思所以救其失览士大夫是非之论而断之以理进用忠谠斥远谀佞使天下知好恶所在则中人以下皆化而为忠矣其或狂妄而不知大体迂阔而不适于用亦置之而已勿轻加以罪也如此则民庶之疾苦臣下之情伪庶政之阙失皆毕陈于陛下之前又孰有郁塞而不伸之叹哉至于防守盗贼之策臣窃以为今日之计内之所以立国外之所以备患虽曰时廵江左而规模事体实与六朝不同民心爱戴有死无二立国之势赖以为固此则非六朝之所敢望也边境之上经理防察常若寇至此则六朝之所以自固而今日所未及也六朝之君往往乘时崛起初无积累之业其继承统绪号为中兴者特东晋而已方元帝徙镇建康居月余吴人莫有至者假王导兄弟为之重引顾荣贺循为之先後然人稍归附既而王敦苏峻祖约相继称兵宗社危疑不絶如綫重之以桓温父子而国非其国矣恭惟陛下总戎河朔四方闻风云合响应竭蹷奔走惟恐居後上下有常分中外无异志分阃之重臣握兵之大将尺一号召则朝闻命夕引道是岂东晋所敢望哉然而勉就和好确守信约城郭不修器械不备堠障不立烽燧不设憔悴之民襁负系道而不之纳也闲旷之土莽苍极目而未之耕也使六朝之君而弛备如此不有外虞且有内患将不能以一朝居然则民心之为邦本亦大矣故臣区区前说以恤民力通下情为先务盖所以系斯民之心使之固结而不解也虽然六朝之所以备患又安可忽而不讲哉大抵国于江左必保两淮必据上流然孙氏之吴未尝有淮南尺地也亦仅足以自守魏文兵至瓜步则淮已不守矣而卒不能渡江至于上流之地万一敌据之则鲜有不得志者盖其顺流而下通行无累若高屋建瓴而莫之御也今建业地濶营伍相望外论颇以为得其人矣而上流之备尙有可虑者兵志曰以一撃十莫善于厄以十撃百莫善于险以千撃万莫善于阻襄阳之地平原广野非有险阻之限所恃者兵而已今兵实不足此其可虑者一也与士卒同甘苦然後可与之同死生今田师中刻剥其下而奴隷使之平居无事藉藉嗟怨一旦有急彼能死其长乎此其可虑者二也捉募行旅以补军籍至有断截肢体以求免者人情可见矣其可敺而使用命乎此其可虑者三也夫贵极富溢而能以立功图报为志此豪杰之士也唐杜牧论用兵之弊以为爵命极矣田宫广矣金绘溢矣子孙官矣焉肯勤于我哉今师中不几于是乎此其可虑者四也李道之于师中故部曲也师中怒其去已予以羸卒而留其家赀夫两不相能而欲望其彼此应援如左右手其可得乎此其可虑者五也凡此数事皆人所共知而窃以为忧者独未闻执事者有所措画岂其知两淮之重而不知上流之为尤重乎陛下诚留意于此使将足以用其兵兵足以为将之用形势相接声气益振至于疆场之事据险要远斥堠遣间谍察奸伪诸如此类皆可以付之其人而听其所为惟是备御大计所当有一定之说者愿陛下密诏诸将悉意条具使议臣参订其可否有未尽者往复诘难然後断自渊衷裁处其当表里相应勠力而行之非若率尔尝试而侥幸其或成者也昔赵充国上屯田奏宣帝辄下公卿议诸臣初是充国计者什三中什五最後什八于是始诏报从之庆历中经画西事亦诏帅臣议攻守二策以上而裁择焉近世以来举事兴为议论不一政令数改是以玩岁愒日迄无所成使其审之于初奠而後发岂复有纷纷之患乎凡臣之所欲言者既已陈其大槩矣而惓惓之诚犹有不能自已者敢遂言之今天下所望以为忠义纯正而可以任今日之事者张浚是也而臣窃有疑焉陛下收拾人才孜孜如不及寸长片善惟恐失之有臣如此陛下岂肯置之谪籍耶古人有言曰知臣莫如君非必君而後知臣也盖其左右奉侍朝夕亲近其志趣之所尚才力之所能到所以察之者熟矣非如他人之想望而传说也然则陛下之意其必有超然独览而非天下之所知者矣虽然法正言于蜀先主曰天下有虚名而无实用者许靖是也然天下之人不可户晓宜加崇重以慰远近之望今浚之名不下于靖至于实用之有无惟陛下知之尔使其无也犹当以人望见重况其不止于靖耶夫用一人而用以慰天下之望解天下之疑则虽曰虚名乃所以为实用也且臣闻人恒过然後能改动心忍性然後增益其所不能浚之得罪二十年矣臣不知其所改悟增益者止于陛下昔日之所知耶其亦有未易知耶古之圣人不以已之独智而废衆人之论不以人之一眚而掩终身之善每以知人为难者盖在于此惟陛下加察焉臣不胜恳切之至
论军中功赏不实【案原本未注年月据宋史本传奏驳李显忠冒具安丰军功赏在权户部侍郎之前李心传系年要录绍兴三十二年闰二月应辰由权吏部侍郎改权户部侍郎仍兼国子祭酒则是疏为闰二月以前所上】
右臣伏见比者指挥令李显忠开具实立功人保明申三省枢密院取旨推恩今来李显忠保明到安丰军正阳西迎见番贼获捷立功官兵五千二百五人仍各开具合补转官资朝廷不待核实即从其请虽赏不踰时固当如此而事失其实人所共疑盖自去冬以来中外之论皆以为将帅拥兵境上敌骑奄至不能一战惟是望风奔避而已如显忠其一也而臣亦有不能不信者诚使官军果能迎遏其锋大败其衆掩袭追击至于再三如今来功状所谓然而敌数败则宜退矣纵使其坚忍而未肯退亦不应遂能径进也我师数胜则宜进矣纵使其持重而未欲进亦不应至于遽退也今敌人长驱突入蹂践数郡而我将帅之臣自以为战胜者已弃淮而归南矣此所以中外之论纷然而臣亦不能不信也今乃反以为功列上五千余人率加以不次之赏其可谓之实乎王权亦尝以安丰之捷入报矣自今观之果何如也近日言者论刘光辅之罪如妄冒功赏乃其一事况至于五千余人者乎其他士卒闻之亦将以此而望于其帅帅必不能抑也又如是而推赏也则所谓五千余人者将至于数倍而未止也将帅无所忌惮则益骄士卒无所劝沮则益惰宂滥者衆则国用益屈民力益困末流之弊将有不可言者此臣所以甚惧也真宗皇帝廵幸澶渊契丹通和大将李继隆石保吉葛霸以战功止加阶封内侍文质以射杀敌将自高品迁殿头高品而已富弼以为诸将不能大破敌人卒至和好真宗以是为耻主既耻则将何功焉所以薄其赏也若无功而和则将帅可罪而赏亦不行矣臣窃以为时异事异今固不能尽如祖宗时然爱惜名器甄别功劳则当以祖宗为法从而斟酌损益可也其安丰军功赏望圣慈宣谕三省枢密院更加详酌取旨施行干冒威严臣无任战灼之至
文定集卷一

[book_title]卷二
钦定四库全书
文定集卷二
宋　汪应辰　撰
奏议
应诏陈言兵食事宜【绍兴三十二年五月二日】
臣伏见上天助顺海陵殄灭金主新立畏天之威遣使通和辞甚勤笃陛下方且不自暇逸而豫为防秋之备不自圣贤而博尽羣臣之谋天下幸甚盖自今日以来传报不一或以为金主寛厚能得衆者或以为懦弱不立者或以为急于和亲欲复还河南地者或以为彼方厚立赏格以勤战士如唐邓陈蔡之类失而复取其志盖未已者或以为河朔羣盗扰其南而契丹之遗种攻其北者昔汉光武初定天下臧宫马武皆以匈奴衰之时不可失光武答以北边尚强而屯田儆备传闻之事常多失实古今通患实在于此要之为国者不当问敌人之盛衰顾吾自治何如尔东晋之季苻坚以百万之师战胜之威长驱八寇自谓投鞭于江足断其流至于淝水之战敌衆奔溃首尾不支卒以亡国然则敌人虽盛未足为中国患也晋之谋臣皆欲乘苻氏败亡开拓中原王师一出尽得兖青雍豫之地然而君臣宴安无复顾虑以谢安之勲劳犹不见容而道之元显之流出而用事晋之不振皆自此始然则敌人虽衰未必为中国福也臣故曰不当问敌人之盛衰顾吾自治何如尔今诏旨以足食足兵为虑此二者皆自治之要也臣请先言足食之说昔人以为县官当食租衣税然汉文景之盛或赐民田租之半或尽除之或三十税一武帝穷极奢侈有盐铁酒酤之禁昭帝即位一切罢之至于後世或用或否唐至德宗用杨炎之说尽取军兴以来暴敛横赋合而为两税又用张滂之说始有茶禁凡汉唐之所征取榷禁者今皆不能易矣然刘晏号为善榷盐其始至也盐利岁才四十万缗至大历末乃六百余万天下之赋盐利居半宫闱服御军饟百官禄俸皆仰给焉今止以淮浙计之岁收一千三百四十万贞元八年榷茶岁得四十余万缗今则岁收二百四十万矣世固未有善理财之人也独不知刘晏复生其于今日财利尚能有所增加否乎至于其他所取名色猥衆曰经制曰总制曰无额上供曰折帛曰州郡寛剩曰僧道免丁曰寺观寛剩曰大军月桩曰瞻军酒息曰籴本总其所得又什倍于两税而不翅也然则今日利入之厚汉唐之时与吾祖宗之盛皆所不及也宜其财聚于上不可胜用矣而大农无经旬之储至于仰贻宵旰之虑此其故何也臣尝以为取之多则宜有余而或以不足取之寡则宜不足而或以有余以文景轻徭薄赋而贯朽粟陈以武帝笼天下之财而用度常不继唐王仲舒观察江西奏罢榷酤钱九十万既三年钱余于库粟余于廪孔戣节度岭南尽除他名之税免属州逋负之缗钱二百万而公藏私蓄上下俱足由此观之不在乎取之多而在乎用之有节也今日财赋自其外而言之左藏一岁所出比于绍兴之初其多已增倍矣臣不敢远引前古姑以陛下之初政为率则其间所当裁节者固不少矣仁宗至和中谏官范镇乞明诏中书枢密大臣考求祖宗朝天圣中官吏兵数与天下赋入之数斟酌损益立为条章上下遵守则国用有常而民力有余矣此亦微臣所望于陛下也凡百官有司浮宂之费可以参酌旧制一切减省惟是军旅之用日以增广因循寖久遂为成例一旦更革固亦未易然而赏典之宂滥独不可以甄别乎尺籍之伪冒独不可以考核乎此特在陛下指麾之间尔又自用兵以来中外争言使宜往往出于希功徼幸之意如措置营田如结集民兵如招纳归附之类钱粮器械一皆取足于朝廷曾无毫发之效亦莫知其何用也熙寜间韩绦以大臣宣抚陕西所费十八万缗终无成功衆议沸腾以为大咎今所谓十八万缗不知其几矣况其事之初行议者固疑其不可故臣愿朝廷之上有所兴为与衆共之使可否之论毕陈于前然後择而从之如汉宣帝使公卿议屯兵利害反覆详尽庶几无轻举妄动之失矣虽然此特言其外者而已至于内府之财则有非外廷所知者周官太宰以九式均节财用有匪颁之式好用之式然则王之用度虽曰不会要不出乎式也太府掌九赋九功之贰受其货贿之入其颁财则以式法授之而式贡之余财则以供玩好之用元丰更定官制以金部左藏案主行内藏之出纳而奉宸库则隶于太府所以示天子至公无内外之异也自绍兴十三年始诏内库不隶户部太府有司辄敢会问与供报者皆坐之中外之人不知所以然者何也疑词异说无所不有臣窃观陛下清心省事仁民爱物一皆出于天性宫掖使令既已不备又从而出之教坊音乐旣已不听又从而罢之此岂以外物为乐哉比以戎事暴露备边犒师招军市马率从中出此岂以多藏为利哉而臣犹有不能已者窃恐赐予之间或过为丰厚而失于撙节出纳之际或习为寛纵而失于考察杂色供奉宂食无用之人或虽澄汰而未尽也今陛下恭俭于上而左右近习与夫贵戚之家第宅池馆穷极华美田园邸舍连亘阡陌此固不能使人之无疑也夫有不忍人之心斯有不忍人之政有仁心仁闻而民不被其泽者盖有之矣愿陛下推其所为损之又损始自宫掖次及外廷如此则圣德日新人心悦服而实惠及于天下矣先王所不可俭者祭祀也至于当损之时则二簋可用享况于匪颁好用之类乎且臣闻之有国家者未尝不以人心为安危惟我祖宗覆育天下斯民爱戴有陨无二尤见于艰难之时陛下诚以东晋观之国于江左中原分裂变故内起岌岌乎无终日之安所患者王敦也敦既死而苏峻祖约连衡犯顺所患者桓温也温既死而王恭殷仲堪称兵内向所患者孙恩也而卢循徐道覆相继扰乱盖其基本尚浅人心易摇故奸邪得以肆行而无所畏也自建炎以来金人之役甚于东晋然而户口虽或流离而无背叛之志盗贼虽或窃发而无响应之助强悍之将不能以使其下之为非暴虐之敌不能以禁其民之向化此皆祖宗德泽之所固结陛下仁心之所感动相与扶持扞蔽以至今日岂曰小补之哉赵简子使尹铎为晋阳令谓曰以为茧丝乎抑为保障乎简子曰保障哉尹铎损其户数既而智伯攻晋阳决水灌之沈竈产蛙民无叛志凡今日之所以取诸民者臣已具陈于前矣愿陛下思民心所系之甚重悯方今民力之已竭而求所以赈救惟在节省无益之费使财用充足然後赋歛之不得已者可以次第蠲除庶几疲瘵之民得以苏息则其为国家之保障者岂有已哉臣请言足兵之说昔陆贽有言克敌之要在乎将得其人驭将之方在乎操得其柄将非其人者兵虽衆不足恃操失其柄者将虽材不为用兵不足恃与无兵同将不为用与无将同固不在益兵以生事加赋以殄人也至和中朝廷招募新兵谏官范镇以为财用不足民力凋敝而又欲募兵是何异欲救火而益以薪流之浊而复挠其源也兵不在衆在练之与将何如耳方侬智高寇岭南之後遣将不知几辈遣兵不知几万死亡奔北不可胜纪然狄青所以取胜者番落数百骑耳此兵不在衆近事之效也臣以为陆贽范镇之说切中今日之病自讲和以来诸将坐拥重兵初无尺寸之功而高爵厚禄极其富贵安享优佚养成骄惰无复激昂奋励之志兵籍虽多初不閲习或拘之以为工匠或敺之以为啇贾或抑之以为仆厠之役既虐使之以不当为之事又侵夺其所当得之食行路之人皆知其不可用也已而敌骑奄至曾不一战望风遁逃浃辰之间而两淮之地蹂践几遍方且恬不忌惮恣为誔谩列上战功诳惑羣聼急危之际被旨应援乃或游辞诡计顾望不进陛下虽尝取其不用命者治之终未足以震服中外且钧是罪也而罚有轻重人犹不能无词况于或罚之或赏之乎故其免于罪而蒙赏者不知愧怍而反谓朝廷之可欺偃蹇傲睨日以滋甚陛下损金帛以赐士卒适以资其刻剥之计至于怨讟并兴无以自解乃复奏功第赏超越资级动以数万唐李愬平淮西奏请将佐以下官凡百五十员宪宗谓裴度曰愬诚有奇功然奏请过多使如李晟浑瑊又何如哉遂留中不下以此较之今日之事无乃太甚乎方无事时朝廷有所使令率以诏旨行下或隂为迁延或公肆欺玩或直抗执而不行不知一旦有急能惟命是听以徇国家之难乎四方之人何所观望三军之士何所劝沮虽有貔虎百万将谁用之故臣之所忧不在乎兵之不足而在乎军政之不修也且今中外之兵其老弱强壮不可得而分也其逃匿死亡不可得而见也然则虽欲益兵亦不知其所以益矣诸葛亮出师无功或劝以益兵者亮曰大军在祁山箕谷皆多于贼而反为贼所破者则此病不在兵少也在一人耳今欲减兵省将明罚思过校变通之道于将来若不能然者虽兵多何益自今以後有忠虑于国者但勤攻吾之阙则事可定贼可死功可蹻足而待矣由此观之亮非徒不肯益兵也又欲减省之盖胜败在将不在兵兵多而宂不若少而精也臣愿陛下内自省察以前日之失为在已奋发英断力行大公至正之道而不牵于异说之私赏善罚恶无偏无党示天下以好恶所在使人皆洒心易虑以听陛下所为然後兵籍之多寡人材之高下皆可以按见其实谨其训练之法号令必行等级必明技艺必精心志必一周旋进退将无所不可者矣昔人论兵盖有一可以当十者亦有十不当一者此顾用之何如耳窃闻朝廷方简閲州县之兵取其半以待不虞之备此诚有不得已者去冬固尝发诸郡弓弩手什之七矣强之使行惊扰狼顾州郡有调发之费室家有离散之怨既至军中大率奴隶使之初不籍以为战鬬之地也大敌在前何尝得一夫之力且所谓正兵者技止于此况其下者乎而又有甚不便者夫盗贼之作常生于细微州县之兵虽不可施之于大军而追胥讨捕防护乡井盖所以销患于未萌也晋武帝罢州县兵山涛陶璜皆以为不可及永寜以後盗贼羣起州郡不能制此往事之鉴也去冬既取所谓弓弩手者州郡无备则或发诸县尉司弓手以守御城郭县又无备则或抽差编户以代弓手之乏贪猾之吏夤缘为奸无所不至或差或否均被其扰夫天下之事顺人情而行之则如水之就下咈人情而行之则有挟山超海之难故圣王之政山者不使居川而渚者不使居中原此非有神奇巧妙也亦曰顺之而已今民之在田里者则拘之于县县之廵捕者则执役于州州之守卫者则分隶于诸军岂所以为顺哉议者患州县之空虚也则请各置四隅之官而以其土人为之强宗富室平日挟其财力以武断于乡曲今又假以尺寸之柄公行贿赂明报仇怨有甚于盗贼者朝廷知其不便寻即寝罢盖凡所以开阖动摇至于数四公私烦费骚然不寜而迄不得其道理者皆起于州郡之无兵也今者诏旨止令选其强壮就各州教閲则固未必调发也惟陛下精思熟虑于不得已之中有所裁酌使州县不至于无备田里不至于重扰则州县安而朝廷安矣臣仰惟陛下临政愿治于兹有年国宜益富兵宜益强而顾以不足为忧凡在臣子莫不惶恐臣窃以为自古人君当艰难之际其能积微而致着革弊而为治者要必以至诚为本以力行为要不尚虚文专取实效用其人必责以功听其言必验以事使欺伪者有所不敢为而忠臣义士皆得自尽以奉其上则天下无不可为之事矣诗曰秉心塞渊騋牝三千又曰思无邪思马斯徂夫马之蕃息何预于人君之心思盖物无小大苟非以诚心持之则所行之事其施于外也必苟简所用之人其应于上也必灭裂又安能旋至而有效乎今日之事特在陛下加之意而已臣窃观今之风俗大率以欺罔为尚夔路帅臣训练精兵二万及监司核实初无一卒东南铸钱祖宗时岁不下百万缗比来止以四十万为额又尽收天下之铜有司以为可铸三十万则是七十万也去年所纳仅及五万而乃以六万为羡余而献夫以欺罔如此岂不以为罪或又从而赏之亦何惮而不为欺罔乎此风不革则天下之事所以仰劳圣虑者何时而已也臣不胜惓惓献其愚衷惟陛下裁赦幸甚
论敌情当为备海道未可进
臣猥以庸陋待罪近侍无所补报朝夕愧恐今者遇有见闻思欲罄竭不敢频数请对辄具画一奏闻如後臣比者面对伏蒙圣慈谕以近日探报皆不敢信但只沿边严兵为备臣窃叹仰以为圣慈高远非常所及今者复闻金国遣人至盱眙喻吾使者以国有内乱则非特如探报者之道听涂说而已盖自古楚灵王吴夫差齐湣王皆劳民于远而变生于内今敌人荒淫侈汰暴戾苛虐兼此三君而又有甚焉以天人之理往古之事观之其不免必矣然而有识之士犹有私忧过计者夫不足者示人有余此人情之常也汉高帝使人使匈奴匈奴匿其壮士肥牛马徒见老弱羸畜使者十辈来皆言匈奴易击独奉春君娄敬以为两国相击此宜矜夸见所长今臣往徒见羸胔老弱此必欲见短伏奇兵以争利愚以为匈奴不可击也其後卒如奉春言夫差方与晋侯争长于黄池越人乘虚而入其国夫差恶其闻也自刭七人于幕下以絶口今敌有内变所以蔽匿避忌惟恐人知而遽自振暴其短于我此殆非人之情意者复如奉春之言乎或以为事已藉藉彼自度其不可掩也故不若以情告我此固或有之窃怪其于所讳言之事何其前後谆复得已而不已也此其可忧者一也使诚如敌人之言国有内变彼能讨伐以平之则其为强盛固未可轻也有如不胜则中国之所当患而豫防者无乃或甚于今日乎此其可忧者二也臣愿陛下懋昭圣德如近日罢教坊出宫人之类增修国政如近日选任大将斥逐憸人之类兢兢业业长虑却顾务为自治之策不可胜之备不使有毫厘之差窾隙之阙虽事变之来靡有终极而吾常有以待之则终于不足虑也仰惟圣策先定皆有成算而臣犹复有言者盖不胜惓惓之诚惟陛下幸赦其罪窃闻温州有王宪者自谓习于海道又谓已招诱团结二千余人更乞朝廷应付人船器械欲以直捣登青以臣愚虑未见其可诚如其说于彼固未有甚损而在我初无益也奈何以不赀之费而为无益之举哉熙宁初命宰臣韩绦宣谕陕西所费才十八万缗时论沸腾以为大咎比年以来只以诸州措置海道事论之其所谓十八万缗者不知其几倍也今宪之行又当厚有所费亦无怪乎公私之困乏也且非徒无益而已使敌势尚强则胜负未可知也有如一夫被执必且提掖搜索穷问其所从来是趣其生不肖之心而自我致寇也使敌无能为也山东之地必有起而割据者亦岂肯束手受毙哉又使如前所虑幸而万一无之可以恣其如往而无所滞硋然小民之心惟利是视必且肆情极力卤掠蹂躏以充其欲亦岂中原赤子所望于父母者哉臣以事之利害理之是非反复思之无一而可昔孙权时江边诸将多陈便宜有所掩袭权以访顾雍雍曰兵法戒于小利此等所陈欲邀功而为其身非为国也宜加禁制苟不足以耀威损敌所不宜听也吴之与魏固已显为仇敌然犹不肯为掩袭之计况今日之于敌人犹且羁縻不絶哉臣以为诸如此类皆不当为所谓王宪者或尚未行犹可及止如以臣言为然伏乞速赐裁处
措置海道囘奏
臣伏见比者敌人既退海道宜若无可虑者然臣被旨出使职当询?利害以归报于上庶几不虞之戒将来之备或有取焉窃惟兵兴以来三十余年讲?指画防括之计无遗策矣而臣愚犹有疑盖今明州之分屯于海上皆水军也舟楫之于海其所因者风尔顺风而行则瞬息之顷已数百里不然则寸步不能进也彼其所以能来者其得风可知矣我乃遡风而迎击之其难易劳逸之势不侔甚矣或以为扼其後而袭之则我之与彼皆顺风也夫均是顺风然彼先而我後彼往而我随亦未见其必可胜也况或者衆寡强弱之不敌耶臣以为于舟楫之外能据其便利扼其要害则用力甚省而功倍之有不可同日语者何则敌人之来非大舟不可以浮海非乘潮不可以入港非小舟不可登岸今诚于明之定海选练步兵分列港岸而又多设机械以隔阂敌所从入之路彼虽仅能入港而潮退之後舟为无用矣岸上之兵强弓劲弩拳石火礮乘间俱发彼辗转于泥涂之中进则不能前而退则吾以舟师邀之可坐而毙也如有纵之使去虽复入于海亦将安所为哉此万全之计甚昜见也夫舍坚而攻瑕以逸而待劳处高而临下此皆用兵之道今专意于水军而岸上乃无一夫持兵而谁何者此岂非有所未尽乎然方国用匮乏而议欲益兵此其势又将有未易行者矣伏见明州水军有选于诸寨土军者有选于本州禁军者有取于诸州弓弩手者其间虽多强壮伉健而海道则往往非其所习也敺之登舟掀簸攲仄则悸眩而不能立呕逆而不能食濒海之人类能言之此正可以用之于陆也至于见在海舟以近降指挥则例计之其羡卒不下千人舟之大小自有分量人数过多适足为累而明州弓弩手五百人名为水军其实止就本州教閲今若于军中通选一千五百人取其可用于陆者以为步兵如此则无益兵之费而水陆之技各尽其长备御之方始得其要矣天下之事必昔人所已行与今人所尝试乃能尽得其利害海道用兵自昔未有着其法者而近年防海道亦未尝一用之也是以因仍旧贯不复他议况舟师在海乃曰备之于陆其言若未易信而理则有可见者伏望圣明裁择幸甚
文定集卷二

[book_title]卷三
钦定四库全书
文定集卷三
宋　汪应辰　撰
奏议
论士大夫敦尚节义【隆兴元年三月】
臣比者进见伏蒙圣谕如何得士大夫敦尚节义臣虽率尔以对卒遽之间未能?极本末又蒙圣谕令臣陈其说者窃以风俗之邪正未尝不系乎人君之取舍所谓邪正者虽曲折万状要不出乎义与利而已君子所知者义也故为人臣则尽心勠力而无所避直言正论而无所隐凡义之所当为虽死生祸福临之而不顾也小人所知者利也利在君上则惟君上之从外若柔顺而其实危险外若?谨而其实欺谩及其见利则逝见便则夺又何有于君上哉故传曰未有好利而爱其君者未有好义而忘其君者夫邪正之分其明白如此而昔之人主常患不能辨别之者盖顺从则取悦违异则致疑介特则无助阿党则多与廉静则易退巧佞则难远故以同异为爱憎以爱憎为是非而取舍皆失其真矣?惟陛下明智聪察洞见幽隐凡中外羣臣其材分高下皆无逃于圣鉴矣然而风俗犹未能变者臣窃谓当今之失在于取人不观其行用人不核其实今但曰是能办事也是能趋时也则其他不必问也夫天下之事以忠信诚慤之心行之犹惧不济况付之于无行之人乎欺罔以售其说刻剥以营其私盖将无所不至矣而其益人之国者果何在哉此不观其行之弊也今有言曰某利可兴某功可就往往进之以爵禄予之以事权徐而考之则名实相反绩用不效非特不治其罪而爵禄事权犹之如故而或有加焉此不核其实之弊也夫不观其行则顽钝者无所愧耻不核其实则诞谩者无所忌惮是敺天下之人使去义而就利其积寖久其流寖远将有不可胜言者伏望陛下为久安长治之计思清源端本之道于邪正义利之辨特留圣意奬任忠厚正直之士贵其和而不必其同取其大节而不求其备若其浮虚轻躁前後反复者则惩沮而差择之以明示好恶所在行之以必特之以久则公论伸正道明人皆化而为善所得者皆实才所行者皆实事矣何患士风之不美节义之不立也取进止
论讲读官进见希阔【隆兴元年十一月】
臣伏见近日以来讲读之官进见希阔盖自昔人君有所佚豫或不留意经典有所私昵或不亲近儒生今陛下省览庶务不舍昼夜非有所佚豫也延接臣下不间疎贱非有所私昵也特以勤劳政事故不遑暇于此耳然臣窃谓六经之典籍祖宗之谟训此乃政事之本也因其有所劝戒而省之于已则可以致日新之益因其有所损益而验之于今则可以得时措之宜汉光武唐太宗皆百战以取天下而与其臣下讲论经理往往夜分乃寐盖必不虚费日力而为无益之举也仁宗皇帝诏双日御经筵而只日亦诏侍臣讲读足以为万世法伏望陛下特留圣念天下幸甚取进止
论总管钤辖与帅守不相统临
臣伏见庆历间西北二边皆已和附而韩琦范仲淹同奏对谓当以和好为权宜战守为实务今敌方请和而陛下长虑却顾益修武备仰见圣明所以思患豫防之意天下幸甚然其施行节目臣愚犹有未逹者反复思之不能自释念欲以愚虑所及冒昧奏陈而臣身在远外则疑于出位官为帅守则嫌于自私欲发复止至于累日仰惟陛下以至公治天下以至诚待羣臣而臣蒙恩厚任责重乃复顾避世俗嫌疑有所不尽则非臣子之义矣是以终不敢自默惟陛下幸赐裁赦臣闻立国有体治军有法体不可以不正法不可以不严何谓立国有体夫自朝廷以至郡县其尊贱之势殊矣然而上下相维表里相济如网在纲如臂使指其实一体也一县之衆必由于令一郡之衆必由于守守之权必归于按察按察之权必归于朝廷以郡县论之令失其职则一县之事废矣守失其职则一郡之事废矣凡在郡县之内者未有非守令之所当治也如此而後有所统壹昔范纯仁知开封府襄邑县县有牧地卫士纵马蹂践民田纯仁执而治之有劾其非法者纯仁词不屈乃诏畿县兼主管牧地既在县境不可以不听于令不然则非所以为县矣唐宪宗时横海节度使乌重胤奏河朔诸镇所以能旅拒朝命六十余年者由诸州县各置镇将收刺史县令之权自作威福向使刺史各得行其职则虽有奸雄如安史必不能以一郡独反也臣所领德棣景三州已举牒各还刺史职事应任州兵竝令刺史领之其後河北诸镇惟横海最为顺命夫以天下之大而一县令之微亦必使之正其职此祖宗所以久治也以河朔诸镇而刺史县令皆失其职此唐自中叶以後所以亟乱也惟是熙寜间朝廷经理西北议者请于河北陕西河东京西等路别置将官专训练士卒知州知县皆不关预司马光言国朝置总管钤辖都监押为将帅之官州县长吏未尝不同管辖盖知州则一州之将知县则一县之将也今为州县长吏而于所部士卒不相统摄将官与长吏抗衡万一有非常之变长吏何以号令其衆御奸究哉于是始诏知州知县同行管辖然当时守令所不预者特将官一司尔而钤辖都监之类所隶属如故也其不预将司之事者特守令尔而经略安抚都总管钤辖司所以统摄之职犹在也司马光犹以为难况乎悉以军政付之武将而帅臣守臣不相统临此殆非所以明职守存国体而为永久之制也何谓治军有法夫率土之滨莫非王臣钧是人也岂有异哉而古人之论以为天有十日人有十等自王公以至舆台皂隶皆分定而不可犯贾谊亦谓古者圣王制为等列内有公卿大夫士外有公侯伯子男然後有官师小吏延及庶人等级分明而天子加焉故其尊不可及也若曰莫非王臣也混然一等则岂所以尊天子哉况于兵者聚天下骁勇之徒授之以不可向迩之器而教之以战鬬杀伐之事其所恃以制御柔服之者以有名分纪律也唐季之政一切姑息上下之分不明士卒不知有偏裨偏裨不知有将帅祸乱继起兵革不息者凡二百余年我太祖皇帝始定军制使以阶级相承毫厘之间不容侵越是以令行禁止中外肃然东征西讨无思不服其贻谋远矣此万世不可易之法也今欲专任将臣益修武备则宜以名分纪律为先而所任以领其事者乃独不用等级既非所以尊朝廷亦非所以率其下矣或者以为今帅守之职初不废也特教閲之际不相统临其余则自依军制也臣窃以为天下之事无本不立无文不行将教人以父子之义则必制为坐立拜跪之仪将敎人以兄弟之序则必制为徐行後长之节盖有文具而本未必然者未有荡然无文而以为其本犹在也今既已不相统临矣则所谓军制者其能以独立哉孔子为政以正名为先盖名正则言顺而事成也有其名然後可以责其实今名为不相统临则其实亦从而废矣此皆臣愚之所疑也伏望陛下察臣刍荛之言断自圣意更赐详酌施行
论添差员缺
臣伏见议者欲将已罢员缺复行差置臣虽不尽知其说然反复思之未见其可盖闻古者为官择人後世为人择官夫为人择官固非治世之事未闻为人而设官也祖宗之时建官不多而事无不举元丰改定官制虽号为文物大备然在京职事官不尽除足至绍圣间六曹郎官犹通轮宿直此可见也河北河东陕西二广帅府官属不过主管机宜干当公事各一员亦有无干当公事者至熙寜间悉罢帅司干当公事既而永兴军帅臣辟置主管机宜神宗皇帝以永兴近里又无边事其主管机宜亦罢以祖宗全盛之天下关中重镇而于帅司一官之辟置其重惜如此固未尝有後来所谓参议官及准备差遣准备差使之类其他帅府止带本路钤辖又未尝有属官也太祖平定天下革藩镇之弊州郡始置通判然小郡往往不置未闻又有添差通判官庆历间诏天下州郡立学後始间有教授如四川五十余州其有敎授者成都梓夔三郡而已崇寜间蔡京用事恢崇学校广置师儒以文饰太平犹以郡小或应举人少则令二三州学者聚于一州大观四年复诏所在学生不及五十人者不置教授推此类言之他可知矣今自艰难以来诸路皆置安抚使有参议有主管机宜有干办公事有准备差遣有准备差使一官或三四员诸州添差通判有至三员者州郡生徒仅有二三十人或全无一生徒者而皆置教授太上皇帝圣明更化屡降诏旨固已去其弊之太甚者陛下即位以来博访利病烛见幽隐凡无用宂赘之官皆经有司讲?见其决可罢然後罢之无不合于古义当于人心昔汉光武并官省职十置其一费减亿计唐宪宗用李吉甫为相省官八百员省吏千四百员中外之士盖望陛下因今日之已行者推而广之以幸天下如光武宪宗之政窃料圣意必将虑之以审为之以渐有所待而後发奈何又取已罢之宂员而复置之乎今之州郡凡百费用盖十倍于承平之时如宫观如岳庙皆无定员如离军使臣如养老军员如归正如归明如审官其所创置员缺未易悉数又有特添差者以此耗蠧益广窘迫益甚远方州县至有公行科敛于民名为养老添差钱者官吏又或凭藉其名夤缘为奸无所不至掊克如此而官兵请给有三四月或半年不支者今所罢无用宂赘之官虽未能大有所益譬如羸弊之人负百斤之重若省其十之一二亦足以少寛其力至于如前所陈离军养老之类此皆事之不得已而未能免者又足以使天下之人知圣主矜恤之意未尝不在斯民特势有所未行尔若复以前此宂员布列州县则是得已而不已殆非所以明陛下圣意于天下也又况比年以来凡诸军宂滥多所厘正今于文臣则明知其为宂滥而特与之何以使人心服乎岂不亦起侥幸之意乎或以谓方今士之未有差遣者多非如此不足以处之此则臣所谓为人设官者也士之守待堂除与夫体例之当得堂除者臣所不得知然以事理度之似非甚多于非甚多之中其有气力势援者必多于孤寒之士而才能绩效所当必与者又亦有数何至以此之故而更革政令增置员缺欲人人而悦之乎凡臣所陈特其大略窃谓已罢宂员无可复置之理伏望圣慈特赐详酌指挥旋行取进止
又
臣辄有危恳上渎天听臣比见议者欲将已罢员缺复行差置曾具劄子奏论以为无可复置之理今来伏覩敕命指挥诸路参议官昨罢员数竝复置又指挥通州无为军各复置敎官一员又指挥依白劄子所乞复诸州添差厘务通判签判教授属官等缺以处待缺职事官者伏念臣承乏吏部识见偏谬议论轻妄今敕命已下臣于官守之义无所逃罪见今居家待罪不敢赴部任职伏望圣慈察其愚憃特赐绌责以明典宪臣无任惶恐俯伏俟命之至取进止
又
所有已罢宂员无可复置之理臣前已具奏外今来指挥止令添差一次则是朝廷知其宂赘不可复置特出权宜不为定制然臣窃谓权宜之政必甚不得已而後行如近日离军使臣归正归明官之类盖苟以廪禄周之而已故官虽宂而未能罢费虽多而未能省非以设官分职为当然也今待缺职事官岂亦有所甚不得已乎内外庶官自朝廷进擢委使之外或堂除或铨选或辟置必取其情愿惟有罪送吏部者乃始直注今待缺职事官岂亦与有罪者比乎臣顷因进对伏见陛下以如何得士人崇尚节义为叹圣训及此实天下之福臣窃谓士风厚薄亦在上之所以奨进激厉之者何如贾谊曰人主之待其臣如遇犬焉彼将犬马自为也如遇官徒彼将官徒自为也今所谓在京职事官者盖亦朝廷所尝简拔而稍异于其等夷者也若谓其间有不足以当在京之选则公行汰斥明示好恶举错既当孰不心服今乃不问如何一切示以厌薄之意处之以添差强之以直注使其有识见廉耻其肯强顔俯首以就升斗之禄苟旦暮之活乎甚非所以待士而厉其节也臣虽愚陋不足以论天下士姑以臣所知者言之如除枢密院编修官朱熹家贫母老飦粥不给今缺期既到朝廷屡促其供职而踌躇不进使其闻朝廷所以待士者如此其敢来乎又新除太学博士吕祖谦未尝有求于朝廷止欲就吏部射缺而朝廷以其试中宏词特除博士今又可令直注诸州添差教授乎臣所知者如此其不知者宜不少矣然而名为在京职事官而守待远缺有至八九年者此诚前所无有臣尝试令契勘除学官多是选人例皆远缺及司农太府寺主簿亦系远缺外其余者二三年近或不及一年方元佑全盛之时吏部京朝官以上皆使一年以上缺而堂除人有待缺及一年以上者今吏部京朝官使四年缺若堂除亦以此为差其过此者不复差除不过三五年则今之所谓远缺者亦无有矣自不必为此纷更也
文定集卷三
<集部,别集类,南宋建炎至德佑,文定集>

[book_title]卷四
钦定四库全书
文定集卷四
宋　汪应辰　撰
奏议
御劄问蜀中旱歉画一囘奏
臣准御前金字牌降到御宝实封劄子伏蒙圣慈以问蜀中缺雨不甚有妨秋成否倘为旱甚当作如何救济令臣详具闻奏臣遵禀圣训谨具画一如後
一成都府路军惟成都府九县今岁大熟其他虽丰歉不齐互相乘除亦可仅得中熟惟是绵州旱甚田苗不实臣曾问权绵州李蘩何以为计李蘩云本州有常平米一万石钱一万贯若更以钱籴米可以添助赈济伏乞睿照
一诸州通判系主管常平官正是奉行荒政若官不得人虽有钱米未必实惠及民契勘绵州通判邓权以丁父忧去官本路转运司先拟差右朝散大夫王会替邓权吏部尚未放行但王会不甚晓事嗜酒多病难以倚仗窃见左奉议郎王惇诗详练世务勇于为义顷者萧振为四川制置使王之望为总领惇诗皆在幕中多所补益又右通直郎云安军使兼知云安县任忠臣清介有守吏事疏通又右宣教郎知成都府双流县史松老精力强敏奉公守法伏望圣慈于此三人内除一员充绵州通判填邓权缺必能举职爱民仰称圣明寛恤之意如或吏部已差王会即乞将王会别与差遣
一臣伏见利路剑州旱歉又甚于绵州目今米价每石钱引十二三道如武连县已自絶市无米臣尝问剑州通判宇文绍奕本州利害绍奕为臣言蜀中诸州如利阆绵梓等处屯驻军马并从官中应付钱粮惟是剑州军马总领所令本州自行和籴夏秋两料粮六万八千余石马料二万六百余石系以人户家业钱均敷总领所支到籴本米每石钱引六道马料每石三道又更高折绢估以目今时值计之民间不得半价至于搬运输纳之费又在其外况剑州夏秋正税不过米麦二万四百余石而和籴乃加数倍如今年民间乏食虽使有钱亦无从得米其剑州近处地名水口系通水路顷年曾于水口置厫收支今若选委官员以籴本钱就丰熟去处收籴米斛于水口贮积支遣可以寛减民力瞻给军粮实为两便臣窃谓州县灾伤虽合纳常赋亦当减赋岂可重赋之外更此重困若不及时拯救民何以堪臣已为新除总领查龠详言之若查龠到司之後必有措置伏望圣慈更赐行下总领所相度施行
一契勘县令职在字民剑州梓潼县号为繁剧其知县右宣教郎任劭瞻视不明心力短浅职事旷废臣会问通判宇文绍奕如何本州都不理会绍奕云本州累曾申转运司乞依条以县之繁简令之能否随宜对换转运司久未行下臣窃谓以繁简对换虽古人所常行法令具载然其实不通只如虽是小县事简而知县有能则州郡与百姓皆欲其留若度衆人所欲留者而以不能之人代之亦于人情不顺是以所在往往难行伏望圣慈将任劭别与差遣令本路监司公共举辟廉平强敏之吏充梓潼知县一次或于王惇诗等三人中差一员知梓潼县事亦乞自圣裁
一契勘成都府路水田多山田少又有渠堰灌溉其潼川府路多是山田又无灌溉之利今来秋收微薄米价渐贵民已艰食伏乞睿照
一夔路最为荒瘠号为刀耕火种之地虽遇丰岁民间犹不免食草木根实又非潼川府路之比今岁旱歉如夔州每常米价止是钱引五道左右今已是十道以上内梁山军广安军虽颇丰熟又不通水路止可瞻给本军伏乞睿照
一契勘四川州县曲折不一但得米谷流通价值平和可以接济待得来岁麦熟庶几不为甚害而所在往往患于无钱束手坐视莫知为计欲望圣慈特赐详酌支降度牒五六百道委付官司出卖于丰熟去处收籴米斛却量度多少于荒歉州县出粜拘收价钱听候朝廷指挥发纳如此则既得米斛可以平物价济民食又为朝廷变转得度牒价钱官无所损民被其惠实为利便缘若降度牒到得四川已是三四月之後不能及亊今来所请如蒙施行乞指挥于急递中先次行下照会即所委官司可以且将其他官钱支用趁时收籴
一诸州常平司钱米往往州县缺乏那移借兑虽官司点检符移取会止是文具皆非实在之数今欲分委晓事官员体访考覆取具的实见在之数以备赈济伏乞睿照
一臣窃以州县之事全在官得其人其间有尽心职事惠利及民者为朝廷所知则益自勉励其余亦皆向慕所谓有功而见知则悦举善而教不能则劝也臣窃见知果州赵不拙遇事不苟见义必为到官承水旱之後竭力抚字发仓廪以赈之作糜粥以会之治疗其疾病收瘗其死亡每事亲临各有条理在今日州县中未易多得窃恐圣慈所欲知者伏乞睿照
一臣今来所条具止是以见闻所及先次具奏若别有合行事件臣当接续奏禀伏乞睿照右谨具如前取进止【十月十三日奉圣旨令户部于见拘收诸路未卖度牒内给降四百道付汪应辰专充籴本措置赈济不得别将他用余依议】
再奏蜀旱歉
臣先准御前宝封劄子以蜀中缺雨倘为旱甚当作如何赈济令臣详具闻奏者臣除已遵禀条具外今有续次合奏闻事件谨具画一如後
一成都府路惟绵州旱歉最甚臣前已具奏外今得总领查龠书云绵州屯驻将兵岁支米五万余石系总领所支钱就本州籴买应付今岁诸县荒旱自八月至今絶无新米上市官司虽追集牙人及卖米舖户多支本钱勒令承买例皆无米可卖往往请钱而去即便走窜上下皇皇无以为计今来总领所措置召募土豪自粜绵州米五万石更不于民间收籴伏乞睿照
一利路惟剑州今岁旱歉最甚臣前已具奏外今得总领查龠书云欲蠲免本州今年民间科籴一料又得利路转运判官王璠书云已差官检踏本州灾伤俟见合减放数目即依条施行伏乞睿照所有剑州科籴曲折臣前已详悉具奏今来更不再渎圣听
右臣窃以绵剑两州若免得籴买军粮又依条减放灾伤税租将来更出粜常平米可以接济到麦熟庶几不为甚害臣又契勘得总领所累年败坏之後目今军粮缺乏若以常人处之但应急取办岂暇恤民而杳龠尚未到司乃能于此时随事措置救济百姓其处心行事实为过人臣不敢不具奏知取进止臣窃以唐刘晏理财以养民为先今如查龠所为亦使远方监司守令皆知圣意所在有所劝慕【十一月十一日三省同奉圣旨查龠令学士院降诏奬谕】
第三次奏赈济旱歉
臣准尚书省劄子伏蒙给降度牒四百道付臣专充籴本措置赈济不得别将他用者仰惟陛下轸念困穷俯烛幽隐恻怛之诚特逹之惠远方百姓无不感戴圣恩臣猥以疎拙获奉诏旨敢不罄竭以仰称德意万一缘度牒未到已先兑那别色官钱逐急收籴斟量缓急随宜赈济所有体访到诸州丰歉米价低昂及常平义仓见在米斛已别状奏闻外目今诸处米价稍定麦苗甚茂气候颇蚤不过来春之末便有新麦庶几可以接济窃恐圣慈欲知谨具奏闻伏乞睿照取进止
御劄再问蜀中旱歉
臣准御前金字牌降到御宝实封劄子伏蒙宣示蜀中今夏缺雨未知秋成之後即今岁事何如民间不知艰食否可具奏来者契勘臣先准御劄以蜀中倘为旱甚当作如何救济令臣详具奏续准尚书省劄子三省同奉圣旨给降度牒四百道付臣专充籴本措置赈济不得别将他用臣凡三次具奏所有蜀中丰歉米价低昂及所以救济之策伏计悉已仰彻天听今契勘得旱歉州军成都府路则绵州汉州石泉军利路则剑州潼川府路则渠州果州合州广安军其余虽分数不等未为甚害所有灾伤去处已不住移文所属及时赈济务令实惠及民虽据申到窃恐其间曲折或尚有未尽臣已选差成都府通判何耕往绵州汉州石泉军制置司干办公事程价往剑州制置司准备差使谢中往渠州果州合州广安军令逐一体访饥民数目仍与各州军守贰相度措置内有缺乏钱米去处即从制置司支拨应付今画一条具如後
一臣契勘绵州申到本府及外县共管义仓米三万七百余石前此以守臣未到制置司选差隆州签判李蘩权州事李蘩自去年十月即行赈济抄劄到缺食人四万五千九百余口既减价粜米其老疾贫乏不能自存者支与食米无衣者给以纸袄【案纸原本讹纸今据说文纸丝滓也从系氏声改正】至十二月初十日知州白麟到任制置司复令李蘩通判绵州劝诱富民或粜米或造饭皆官为主之目今请饭者日二千九百八十九人疾病者给药医治死亡者差僧持课收瘗李蘩又遍往诸县检察措置尤更详悉外县乏米者从本州拨运应付委是得以均济所有总领查龠召募土豪自粜绵州军粮臣前已具奏外总领所近有将绵州合支移剑州税米与免支移仍更不理纳地理脚钱又将先所兑籴绵州义仓米一万石依旧拨与本州通融赈济又将乾道四年正月二月三月每月合起籴本钱一万一千四百余道令每月止先起一半凡此数事于州郡及民间实为利便
一汉州及外县共管义仓米五万五千余石知州刘仪凤竭力赈济与臣书云凡事皆亲自检点纤毫不容作弊除减价粜米外其造饭所给城中日计六千余人德阳县三千五百六十一人什邡县六千二十四人绵竹县一万三千三百九十人又有乡村镇市去县稍远者分委土人就近赈给本州既令各县截用合纳税米又以车乘载米分往诸县盖汉州义仓米数目比他郡最多又有富民相劝率出米者委是可以足
一石泉军三县内神泉龙安两县不熟共抄劄贫民二千九百二十人日逐以义仓斛斗赈济
一剑州旧以军粮米于民户科籴总领查龠自行措置非惟民间免得科籴又留得米斛在剑州境内先据剑州申赤米每石计钱引十一道半缘住罢科籴之後物价渐减今赤米每石止计七八道左右此可见其效矣又宣抚司委官将梓潼隂平两县灾伤去处每县约三千户每户三口每口给米一升又以米麦粟豆共五千石应付剑州出粜又本路转运司据两县人户陈诉灾伤凡一千四百五十三状将上件人户合纳秋税并行除放所有除放过米斛却自转运司措置收粜应付支遣又两县有每年依额合解赴转运司省计钱物亦权住催理又宣抚司将两县上三等人户余欠税候麦熟曰带纳并四等五等人户秋税权住催理又制置司已将籴到米五千石从眉州水路搬载前去剑州令专充赈济支用
一果州连岁不熟知州赵不拙到任之初止有省库钱引一百六道仓米三千一石六斗而赵不拙检察欺弊撙约宂费于窘乏中措置赈济皆有条理又积得钱引二万道收籴米斛以备缓急此一州可以无虑
一广安军每岁缺军粮米九千三百余石自来于管下三县科人户随税在卖其在市米价每石钱引五道左右官中止支两道又每一石四斗方量得一石制置司已行下本军日下住罢科籴出榜晓示人户仍牒本路转运司从实计算应付支遣庶几寛省民力近又得本军签判李若愚书以为劝诱赈济不可以威令驱迫不可以产业之簿书为虚实不可令饥民专聚于一处不可使胥徒预其事见今专委乡里忠信之士自知军签判躬率在城倚郭僚属各助钱粮而乡官亦以风谊敦劝大家巨室不拘等第止据见在物力随其高下出备济助若是佃客则使田主自给之余各归其附近屯长寻据本军节次申到赈济次第臣亦令所差委官齎钱就广安军渠州合州籴米应付支用缘目今各处米价较之常年不甚增长渠合州亦不缺米但有钱收籴即可济用
一臣窃以周官荒政曰缓刑曰除盗贼盖刑虽当缓而除盗贼则在所急也制置司先访闻广安军渠江县界有强盗结党肆行刦掠廵捕官司往往与为表里又有形势家为之囊橐者昨来果州捕得两火贼人已行断配其余党尚复出没遂具人数姓名行下广安军委知军措置续据申已捉到正贼七各其余见不住收捕闻日来盗贼亦颇戢敛
一遂寜府民间虽稍缺食不知他处之甚臣得知府张震书云在城及外县抄劄到贫乏不能自存之人约二千名或请米或请饭各随其所欲去冬差官齎钱于?泸等州收籴可接续粜卖以平价
一臣得夔路检法官李德修书云夔路秋收大约不均总之可及五分粟豆可及七分诸州米价每石止钱引五道上下缘荆湖岁稔米船多上至归州夔州亦是一助又云?州饥民已近四百人乡村窃盗颇衆制置司已行下委?州通判赵汝明措置赈济
一绵剑州诸县多有流民将幼小男女遗弃道路缘力弱道远不能到州县请领米饭臣已备条行下绵剑州措置收养赈济务在存活仍牒四路提举常平司疾速依条施行去讫
一四川田土无不种麦今岁气候颇早大麦约三月半间收获小麦须至四月初间方熟
一先准尚书省劄子备奉圣旨指挥降支度牒四百道专充籴本不得他用缘度牒未到诸州灾伤遇有缺乏臣即以制置司钱米逐急应付他日更不于度牒钱内除破庶几可以留存专充籴本为异时缓急之备右谨具如前取进止臣今来所奏其间有与前奏不同者缘州县事宜逐时不一又有续次体访取会方见的实者其赈济饥民止是各州截月终申到人数此後又须别有增减伏乞睿照
谢御札
臣伏蒙圣慈颁赐宸翰以蜀中秋成如何民间不至艰食否仰惟陛下轸恤百姓而以困穷为先照临四方而以远外为重至诚恻怛咨询下逮虽文王视民如伤武王不泄迩不忘远何以加此臣以愚拙蒙被使令敢不夙夜罄竭仰称德意万一所有灾伤州县及措置赈济次第已别具劄子奏闻外伏乞睿照
又
臣伏蒙圣慈俯赐宸翰以蜀中旱歉令臣条具所以救济者臣除以别具劄子奏禀外仰惟陛下端居九重之中明见万里之外至诚恻怛咨询下逮尧舜用心何以加此臣得于此时躬奉圣训布宣德意窃不胜欣忭战栗之至
奉手诏奏边事
臣伏读手诏陛下将亲屈帝尊以劳六军中外臣子孰不感愤思奋有敌忾雪耻之志臣窃观敌人虽以大举为词然如襄阳川陕不过欲扰我边民分我兵力以侥幸万一而已自西和州相继获捷敌即引遁虽诡计或不可知然其大势可见矣今者蜀中人情皆复安帖伏恐圣慈欲知谨具奏禀取进止
奏边事
臣契勘近日累据沿边申报探到北界事宜皆云敌骑已去至平阳府寻却截住复回陕西目今积聚粮草修盖厫舍声言欲七八月间用兵臣窃料之盖缘地界未定一则敌人未测朝廷之意势须自作堤备二则欲扬此声势指望朝廷蚤降处分其情不过如此愚虑所及不敢不具奏禀取进止
乞蚤差兴元帅臣
臣契勘兴元府见缺帅臣窃以兴元都会地望雄重节制军马镇抚中外边防事宜利害非一而蜀道僻远奏报往复动辄三四月伏望陛下出自圣意蚤赐选择老成详练忠义谋略之臣付以方面庶几上流增重根本强固臣苟有所见不敢不具奏禀取进止
奏已分地界
臣契勘敌人先以地界未定屯兵聚粮外示声势臣近准三省枢密院劄子备奉四月一日圣旨指挥令四川宣抚制置司行下所属照应旧界施行不得差错臣已遵禀行下外候诸处申到即时照应施行窃闻金人师旅疲敝皆欲休息今来地界既定必自引退伏恐圣慈欲知谨具奏禀取进止
文定集卷四

[book_title]卷五
钦定四库全书
文定集卷五
宋　汪应辰　撰
奏议
论荐举考限疏
臣契勘四川制置使司先举指挥选人磨勘改官许从本司出给公据申吏部施行伏见绍兴三十二年十月九日指挥应在外合举改官亲民任使者以每岁合举员数将一半举已关陞或实历三考以上人余一半举自历任以来通及六考以上人如违今来考限举官与被举之人并行罢黜虽去官勿原又隆兴元年三月初四日指挥改六考作五考者窃想指挥之意盖恐初官未及三考而夤缘请托多为之备收留举状以待异日磨勘非独长奔竞之风亦以妨寒畯之路故立此约条以为限格然而其文有烦复而难明其法有拘硋而难遵选人於法必实历三考或四考方得关陞固有三考以上而未关陞者未有已关陞而非三考也然则谓之举三考以上人足矣不必更云已关陞也此臣所谓烦复者也且荐举之法将以取人材考政绩非苟以充数而已今且以一郡论之假令郡守岁合举二人而偶无实历五考以上人可以应格者则将至於阙而不举矣又如有三人焉其二则三考以上而其人材政绩皆当举也其一则五考以上而其人材政绩为不当举也则或将舍其所当举而取其所不当举以就一半之数矣此臣所谓拘硋者也伏望圣慈特降指挥应在外合举改官亲民任使者举实历三考以上人更不必以已关陞及五考以上为拘如此则文理明白简而易从既可以革去初官奔竞之弊而又不失所以取人材考吏绩之本意臣窃见祖宗之时诸路使者荐所部吏未有限数在京台阁及常参官皆任知州通判者虽非所部吏皆得荐其法至寛也然而选人引见则有特旨京官改转则有定员是以荐举虽多而官不冗也今法益密矣而来者无穷陛下考祖宗之制酌时世之宜而有所损益焉臣辄因职事所及而极言之不胜惶恐俟罪之至取进止
论罢户长改差甲头疏
臣窃以祖宗法令至於今日严密详备所宜奉承遵守而勿失者也比年以来官吏推行或非其人至于事失其宜民受其弊议者不察其故而往往归咎于法偏见率意出奇立异轻议改作苟以求售其说而不究法之本末不顾民之利病纷更紊乱非徒无益而又害之者盖不少矣如近日臣寮有请欲罢催税户长改差甲头此但见户长之害而不思有以救之不知所以害民者在人不在法也民有产业则有常职今免役条令每二百五十家差户长二名以催理民所当纳之赋何复难者然而户长不堪其役而或至于破产者岂有他哉盖物有厚薄役次有久近使县令亲閲簿书而依公点差则民自无词今吏胥舞弄作弊至有差一户长至於四五而不定者此其害一也税租自有期限追集比校拘留勘罚其害二也官物已纳而不即销簿往往重叠剗欠其害三也揽纳人类多与公吏相表里亦有公吏自为之者揽而不纳反以殃及户长其害四也逃亡户絶不复倚阁而使户长代纳其害五也形势之户稽慢苟免官司不敢谁何而惟责办于户长其害六也不能检察奸偷撙节冗滥而财赋失陷用度空乏则豫借税租有并催两科者其害七也此七者特其大概耳其他烦扰侵刻岂易悉数使县令得人则为户长者无此害矣苟非其人则虽易置甲头而所以害民者固自若也大抵胥吏常态利于生事以扰民使其循常守旧则无以济其奸贪矣故每朝廷政令之下则竝缘假托疑惑上下肆为不靖名曰奉行其实违戾如臣僚所乞以甲头催税一事户部勘当下转运提举司从长相度如经久可行即申请施行盖省部之意本欲博尽中外异同之议而审定其当非便以为可行也而潼州府中江县遂差甲头八百二十六人又以点追不到决杖罪者四百余人支散甲帖其纳钱皆有定数又怀安军金堂县差甲头七百人五日一次比校则是此七百户者奔走道路无虚日其行移晓示皆以被奉朝旨为辞则制置司因人户论诉已行下住罢令聼候朝廷指挥仍牒四路转运提举司照会外臣窃以户长之法无可更易伏望圣慈明降指挥令州县并依现行条法施行勿复他议仰惟陛下轸念百姓而于监司郡守尤所加意延见质问考察进退此实致治之本也监司得人则属郡治矣郡守得人则属县治矣至于献言之人动欲改立法令其纷纭而无益者可以断自圣意置而勿问真宗皇帝时李沆为相尝谓在相位无功可纪惟中外所陈利害一切报罢之以此少报国尔朝廷防置纤悉备具或固所陈请施行一事即所伤多矣臣窃原沆之意固非尽弃羣议也盖变更法令古人所重利未必兴害己先见駸駸不已流弊益甚所以杜絶其渐识虑远矣若其通达国体切于世务者又岂无一概论哉臣敢因事而极言之不胜战栗之至取进止【奉圣旨依奏令户部行下诸路依此】
论爱民六亊疏【乾道五年】
臣窃以为昔大有为于天下之君虽酬酢事变不一而足然皆以畏天爱民为本盖天视自我民视天听自我民听爱民乃所以畏天也未有不得乎天而可以成天下之务亦未有不得乎民而能得乎天也自王者之迹熄战国之君务相倾夺于是孙吴之战伐仪秦之纵横申韩之刑名法术纷起更进天下为之骚然不宁孟子于此时独力持仁义之说以救民济世齐大国也宣王一时贤君也宣王欲辟土地朝秦楚莅中国抚四夷其志亦大矣孟子乃曰以若所为求若所欲尽心力为之後必有灾其所以告宣王则在于反其本养其民焉而已夫以天下并争诈谋奇计之所不能下长戟劲弩之所不能克区区养民之说不几于揖拱而救焚乎故当时例以孟子为迂濶而莫之用言既不用则亦莫见其效验然而後之能一天下者汉高祖光武也高祖所任者萧何何之言曰愿大王王汉中养其民以致贤者还定三秦天下可图也光武所任者邓禹禹之言曰方今人思明君如赤子之慕慈母古之兴者在德厚薄不以地大小萧何邓禹之言即孟子之言也世但见高祖光武征伐四克而不知其得天人之心盖在此而不在彼也恭惟陛下宏规远画将以绍复大业底绥四方而于爱养斯民尤致意马发于词令见于政事勤勤恳恳无所不用其至固已合乎天矣臣辄不自揆思所以将顺圣德之万一者其一曰陛下虽有爱民之诚而良法美意推而行之者则在监司郡守今之监司郡守多不实选是以民未必皆被其泽愿陛下精择其人久任其职考核其课而进退之其二曰献言进讣之人类多舍循常而好纷更盖循常之功未必有可见之迹可喜之事而纷更之说听其言则美施于事则悖民受其弊当在于此故昔人谓康济小民率自中详乃视听罔以侧言改厥度也其三曰榷货之利今数倍于前代州县或科歛以取办虽未能蠲减不宜有所增加以重困民力其四曰州县民用比承平时不翅十倍岂复更有羡余贪猾之吏往往刻剥进献顷虽禁止未能尽革自今有犯令者陛下必行绌罚以明示好恶其五曰收籴粮储缮修器械之类诸所费用悉宜计其实值给降本钱无使州县于百姓重赋之外复有此等赔累或更竝缘肆为奸利其六曰民竭其财力以养兵矣而又欲以民为兵恐其不足以御盗而适以为盗也今虽以籍定若免其教閲而约束州县毋或非时追集违法率歛庶几疲瘵之民得以安业凡臣所陈皆系斯民之休戚为甚切臣之见闻思虑所不及者盖亦不少惟陛下特留圣念使士之诚实之言民之疾苦之状皆得毕陈于前次第而施行之以固邦本以承天意天人协应相与为一则为之而成动之而功将无不可者矣取进止
论钦宗配飨功臣疏
臣准尚书省劄子太常寺官劄子钦宗皇帝庙庭配飨臣僚尚虚其位当时官僚罕可称述而以身徇国名节暴着者乃有其人虽其生前官品不应配飨之科然事变非常难拘定制因循九载宜以时定欲望敷奏特降明诏令侍从台谏集议以闻三省同奉圣旨依者臣谨按周礼司勲凡有功者铭之于王之太常祭于大烝盖以其有功特襃异之以示劝也本朝一祖七宗皆以宰辅配飨名实俱称人无间言恭惟钦宗皇帝遭时艰难其所图任共政之臣皆未有能称其任者非常之变自古所无今若欲应故事苟令备数必无以厌惬公论上非所以尊宗庙下非所以劝有功诚如太常寺官所言也至於当时死事之臣前後非一建炎以後皆已次第裦赠今若欲令配飨钦庙既典故所无万一创行之又当考究本末差次轻重有所取舍尤不可以轻易昔唐文宗武宗宣宗皆无配飨功臣盖配飨之意主于劝功司勲掌之而名曰功臣其意可见非宗庙之礼必待此而後备也伏见本朝建阁立名以宝藏御集独太祖英宗两朝既无御集阁亦不建盖虽崇奉祖宗然必审其实必当于理不虚尚文饰以强塞人情而已臣窃谓钦宗配飨功臣无其人则当阙之既合于周礼司勲之义又有唐故事又有本朝建阁体例如臣言允当伏乞圣慈特降指挥今更不议取进止
贴黄
臣伏见治平二年诏议濮安懿王典礼元佑八年诏议郊祀寻皆有指挥罢议盖或议或罢惟其事之可否而已伏乞睿照
论金使名犯真宗旧讳疏
臣伏见金国所遣贺正旦副使其名两字系真宗皇帝藩邸旧名窃谓合说谕令其囘互或两字中止称一字仍移文对境照会今若置而不问万一後来或犯宗庙正讳愈更难处不若防微杜渐于今日也取进止
贴黄
契勘金人所遣正使其姓系犯钦宗皇帝嫌名非正名之比伏乞睿照
同诸司请定寺观纳趱剩钱期限疏
臣等今相度上件趱剩钱元降指挥系于次年上半年内起发昨来诸措置不一或趁秋成起催催则有谷价正贱输过其数之费或令四季分纳则有期会迫促非时举贷之患盖缘八州地利所种早晚不同寺观大小事力亦互异有利害难以概行然必俟次年催理则其间或以荡为他用责之于无反致劳扰今欲乞令八州并自秋苗初限日起催各随土俗所宜接续送纳至次年上半年内取足或有情愿自于秋苗前者亦听从便官司不得立限期其自来系纳本色米或折价去处皆依旧例庶几少寛寺观之力州县亦不至阙误
论勘合钱比旧增重疏【同两运使奏】
右臣等仰惟陛下力行仁政勤恤民隐凡正外议论有以便安元元者未尝不嘉纳听从此尧舜之心也然而事有曲折理有疑似而利害顿殊名实相反者陛下虽有仁心仁闻非特民不被泽而愈更受害此为人臣者宜思所以将顺圣德之美而不可以苟已也伏见乾道二年九月二十四日圣旨依臣僚所奏诸路州县受纳人尸二税等每钞收勘合朱墨钱三十文今欲每贯石匹两以上随数收勘合朱墨钱比旧却减作二十文其下户钱不成百米麦不成斗紬绢不成尺丝绵不及两者并免收纳庶得优润下户已付户部施行者窃以议者之说以昔之取于民者三十今减为二十昔之畸零今将除之此利谓损利以予民宜陛下之乐从也而其实则大不然者昔之三十盖以钞计今减为二十乃以贯石匹两计且以钱论之或十贯或百贯均是一钞昔日不过纳钱三十已耳今则十贯则当纳二百矣百贯则当纳二贯矣参差不齐絶长补短总而计之则其所多取之数盖有数十百倍而不翅者矣谨按人户输纳官物以钱陌取之者曰头子钱以钞旁取之者曰勘合钱此乃两事也头子钱本起于除陌钱盖唐五代不得已之政本朝因循未能尽革然旧法止于一十三钱至绍兴十一年增至四十三钱乾道元年十月又增一十三钱是头子钱昔之十三者今为五十六钱矣所谓勘合钱者初因宣和间讲议司措置令人户从便写钞旁输纳官库谓之合同印记钱前此所未有也至绍兴四年以军兴用度随宜措置改作勘合钱令人户输纳税赋将写到文钞每副收纳勘合钱三十文以此观之是头子钱因贯陌而除勘合钱因钞旁而出其制名之意各自不同今乃不究事因一例增取则并头子勘合之数每贯为七十六钱矣头子钱固已重矣又举勘合钱而增之是一之为甚而再焉者也以钞旁取之而又计其贯陌是名不正而言不顺也以减赋为名而其实增之是以白为黑也取之以数十百倍之多而于不成斗百尺两者蠲之谓之优润是放饭流歠而问无齿决也而小民无知藉藉嗟怨但谓有司利于掊歛而以虚名欺之岂复知陛下圣意所在齐宣王以羊易牛孟子曰是心足以王矣百姓皆以王为爱也臣固知王之不忍也又曰王无异於百姓之以王为爱也以小易大彼乌知之盖百姓所见者特其外之迹尔宜其知之浅也夫以蜀最僻远而陛下埀意加惠无所不用其至折估籴本之虚额则屡诏除放白契税钱之积欠则一切蠲免岂有他哉凡以爱民而已惟是建言之臣失于详审使百姓有以轻议有司甚非陛下爱民之意汉文帝除肉刑外有轻刑之名而内实杀人其後更定律令民乃得全活天下之事固有以善为之而失其本指者自昔圣贤所不能免惟知其非而改之不俟终日则德意明白民志自定矣或恐议者谓勘合钱所取微细未足以厉民臣等以为军兴以来百姓赋敛十倍於昔日刻剥朘削至此极矣譬如羸弱之人负百斤之物间关远涂不得休息若减其一二犹可少苏或稍增之则辗转疲乏必毙踣而後已一綫之溜久而穿石存亡危急间不容发未可以为无伤而弗去也凡百姓疾苦陛下固已尽知之而臣等犹反复言之者诚不胜惓惓之意伏望圣慈俯赐详酌特降指挥其勘合钱令依旧法施行中外幸甚
论左藏南库事
臣伏蒙圣慈亲赐手笔令臣子细开具激赏库现在钱物及诸处每岁供纳数目奏来者臣窃以自置激赏库以来二十有七年其间增损不一费用亦异今且开具绍兴三十一年现在及所入之数可以见其大概者唐宰相李德裕奏请置备边库岁入泉帛皆有名数以度支郎中判之本朝更定官制户部侍郎二人以判左右曹而右曹实主封桩钱物其仅存者疑然终不能易也兵兴以来费用百出封桩钱物其仅存者无几于是户部侍郎不复分职而治其势然也陛下比诏有司以御前激赏库归户部又诏以左藏南库为名遇有军期方得支用所以示天子不私其财与夫备豫不虞之意祖宗之意虽未可复而唐之备边亦不过如是而已窃见近岁如出卖官田官告度牒及进奉银绢虽皆已桩管亦合拨入南库以见其为有司存遇有缺乏及缓急之费须奏请得旨然後可支欲望指挥更赐详酌施行
文定集卷五

[book_title]卷六
钦定四库全书
文定集卷六
宋　汪应辰　撰
状劄
除敷文阁待制举朱熹自代状
准令诸侍从官受讫三日内举官一员自代者右臣伏覩左迪功郎监潭州南岳庙朱熹志尚宏远学识纯正不守章句而以自得爲本不事华藻而以躬行爲用尊其所闻充养益厚举以代臣实允公议
授端明殿学士举查龠自代状
右臣伏覩某官查龠稽古之学可施于今应变之才皆适于义奉使入蜀跋涉七年随事便民爲国固本使在要近裨益必多臣所不如举以自代
荐尤袤劄子
臣窃以人才之难自古所叹爲国家者所当博访详试以见其可用之实则下无遗才而人皆得效其所长以协济天下之务矣伏见左从事郎江阴军军学教授尤袤学问该洽富于文词议论详明通于世务随牒州县久安下僚臣比者误蒙恩除法当举代辄以其姓名仰塞诏旨又前此蒋芾陈之茂胡沂皆尝举袤自代盖公论所与非独臣知之也而袤貌既不扬性复静退故久之未爲时用臣谓貌非所以取人而静退之士尤当奬进区区报恩之诚不能自已伏望圣慈特赐详察取进止
荐闻人阜民状
臣伏见左迪功郎福州州学教授闻人阜民学博而知要气和而有守福唐学校最盛每春秋补试常不下六七千人奔竞请谒习以成风是非毁誉无所不有而阜民持身谨严守法坚确人既不敢干以私久之亦无间言也士之癃老者安存之敏秀者诱进之偏长片善必加奨厉人自爱重益劝于学
荐郑樵状
臣闻舜之所以爲大圣者以其闻一善言见一善行若决江河沛然莫之能御也恭惟陛下与人爲善如舜之德凡爲臣子者宜仰体圣意有所见闻皆以献之于上况臣蒙恩特厚尤不宜以疎远自外伏见福州寄居郑樵自少笃学无他嗜好年踰七十称道不倦所着六书本义明古人制字之意皆有证援疑者阙之不爲强说足以辨近世儒者私意穿凿之失又有诗传其考究精密多先儒所未悟推测经旨简易明白伏望圣慈令福州取索缮写投进庶几一经圣鉴必有取焉亦足以慰其记事纂言之勤
荐于輗治状
准都进奏院报敕勘会累降指挥令监司守臣保明知县县令治状显着者具名奏闻九月二十四日三省同奉圣旨令吏部行下诸路监司于部内各举三两人不许连衔守臣于属邑各举一二人具姓名保明令中书门下省籍记姓名取旨甄擢者右臣伏见左奉议郎知成都府华阳县主管学事劝农公事于輗操心公正遇事敏明县系倚郭当纷华繁剧之会奸猾出没讼牒纷纭蠧弊最多纪纲难立本官疏通无蔽健决有守吏畏民安政平讼理委是治状显着臣保明诣实谨录奏闻
荐何耕充文章典雅科状
检准绍兴二十六年五月四日敇节文依臣寮所请以六科荐举内文章典雅科可备制诰节操公正科可备台谏法理该通科可备刑谳节用爱民科可备理财刚方恺悌劳绩着闻科可备监司郡守知几识变智勇絶伦科可备将帅应文臣职事官自观文殿大学士至待制并见任将帅每岁须得于科内举三人右臣伏覩左承议郎充成都府路转运司干办公事何耕富于学殖蚤以文鸣笔力敏赡词理精确堪充文章典雅科如蒙朝廷擢用後不如所举及犯正入已贜臣甘伏朝典不辞今来所举何耕系第一员谨录奏闻
荐蜀中人材劄子
臣近者上殿伏蒙圣慈问及蜀中郡守窃以比年朝廷所差监司郡守类皆出于选择虽非全才要亦须有一长可取而又明示好恶公行黜陟中人以下亦皆知所勉励惟是远方人才沈伏下寮无以自达于上臣苟有所知不敢隐默伏见左朝散郎通判眉州樊汉广居家孝友当官廉勤可以爲奉法循理之吏左承议郎通判剑州宇文绍奕好古博雅敏于吏事顷四川总领所蠲除剑州和籴以寛民力实自绍弈发之既而民间缺食绍弈亲自外县徧行山谷随事措置皆有条理右奉议郎新通判成都府程价明敏强济可以拨治繁剧抚养凋瘵左奉议郎辟差充四州总领所主管文字于輗材力优裕从容治办听狱讼理财赋皆得其要今四川总领所实赖以济右通直郎通判文州任忠臣公亷有守内行谨饬通晓民事尽心不苟左文林郎新成都府府学教授谢中学问详明操履修洁讲究事务常有捐躯徇国之志左武大夫成都府路副将嘉州驻劄王价材勇忠朴而谨守法令久历行陈屡立战功前此以不爲大将所喜自乞离军若付之边郡必能安静此皆臣所熟知者伏望圣慈特赐裁酌取进止
荐张行成劄子
臣窃以牧养百姓在于郡守郡守之臧否朝廷所当知而在远方者尤不可不知也昔太祖皇帝命钱文敏知泸州谓之曰知泸州郭思济监库郭重迁掊敛不法恃其遐远谓朝廷不知尔至爲朕鞫之太宗皇帝时殿中丞知荣州李虚已因上表谢恩太宗亲批纸尾有良二千石之襃又赐其祖母钱五十万改知遂州旣有治迹又赐诏奨谕虚已卒爲名臣夫以西蜀僻远之地而郡守之臧否其细微曲折太祖太宗皆知之如此则官吏无不耸惧下情岂有壅蔽治安之效其要在此臣以疎拙误蒙委寄之重念欲罄竭驽钝以仰赞圣明万一耳目所及不敢隐默?见左朝请郎知汉州张行成通经博古尤邃于易才高识明临事能断绍兴二十三年王孝忠等谋叛于成都帅臣曹筠闭合不敢出官僚往往逃避行成时爲都钤辖司干办公事独排闼见筠邀请出厅整兵授甲指画擒捕寻卽平定今枢密王刚中作成都续记实载其事不然则事有不可测者其爲汉州聦察强敏请谒不行号令严明盗贼屏息豪强退听措置财赋仓库充实凡一境之内修旧起废皆不扰而办臣考其治行参以衆论实爲一路之最今去替止在十月伏望圣慈特赐旌异或召对以考察其人才或令再任以慰民愿或别与迁擢以尽其所长庶几远方官吏皆知圣明在上烛见幽隐莫不精进以承休德其所劝大矣取进止
荐吴撝劄子
臣伏见右朝散郎直敷文阁添差四川制置司参议官吴撝质性厚重表里诚实虽生于将门而更历艰苦被服俭素人情物态曲折通晓谨守绳墨安于淡泊言不轻发发必有常有勉励趋赴事功之意虽任将作监丞旣而累历外任皆未能究其所长其父玠精忠义勇効死百战以保全蜀旣没几三十年蜀人庙祀之如一日所有撝今任添差参议官已满伏望圣慈特除撝蜀中合入厘务差遣旣以慰蜀人甘棠之思而撝亦得试用其才稍自见于职业必能奉法循理仰称使令亦使将家子孙有所激劝取进止
荐吴洵充郡守劄子
臣仰惟陛下埀意民事详择郡守考察试用得人爲多惟是四川去朝廷万里虽有人才未易闻达臣以疎谬误蒙委寄之重苟有所知不敢隐默庶几仰赞圣政万一伏见朝散郎前通判永康军吴洵和易而有守沈静而有谋其于民情吏事究极本末推见隐微永康久阙守臣洵兼权军事听断详审事无留滞词讼之至于诸司者比他郡特爲絶少禁约山林以限隔夷人修治渠堰以疏导水利随事措画纎悉周密皆有条理若付以一郡必能宣布德意牧养小民伏望圣慈特赐指挥冒渎天听臣无任战栗之至
荐李蘩知邛州劄子
臣等契勘邛州号爲繁剧所应办赡军钱物数目浩瀚自知州何极到任之後夙夜竭力稍有伦绪今来何极致仕仅及两月所亏欠逐月合纳钱物已自不少又缘邛州自旧以蒲江井盐于税户处和买绢帛出纳之际弊幸非一本路转运司措置令卖盐买绢皆官自了办方事行之初全在郡守得人约束严明防察周密乃能革去积弊伏见左奉议郎签书隆州判官厅公事李蘩才识明敏洁已爱民向年彭州逋欠赡军缗钱在一路爲最多转运司差蘩兼权彭州通判解纷决滞政修事举绵州屯驻大军间或侵扰居民制置司差蘩兼权绵州恩信着明军民安静已试之效皆有实状伏望圣慈差李蘩知邛州塡见缺庶几民受实惠财赋亦办取进止
荐时紫芝历学劄子
臣窃以历数之学精通者寡自古治历必得儒学之士与日官通共审定乃能成书盖日官徒能分部运算至于索隐探赜则或非其所及汉更造太初历虽唐都洛下闳各奏其技而司马迁壶遂诸人实总之是非始得坚定今朝廷以乾道新历测验有差别加考正虽责之日官而久无定论臣伏见左朝散郎时紫芝问学淹贯而耽玩数象用意详密着历书五十卷辨析异同推究微隐多先儒所未到士人之明历学者少见其比伏望圣慈令都堂审察如实有可取乞与一在京差遣仍令与太史官议定新历庶几仰称陛下钦崇天道之意取进止
应诏荐将帅辞免权宣抚劄子
臣伏准御前金字牌递到参知政事魏杞等与臣咨目宣示圣慈训谕事件臣谨具奏禀下项
一臣恭奉圣训以蜀中将帅能否高下朝廷无缘尽知令臣于军中公选材略威望衆所推服不必材堪宣抚之人但得可总兴州大军者具职位姓名一二人剡奏者臣伏见捧日天武四厢都指挥使安远军承宣使知阶州吴拱持身谨亷御衆严整家世忠义常以捐躯徇国爲志而详审沈静事不轻发出入掦历名迹益着其父吴玠效死百战以保全蜀蜀人怀其恩德所在庙祀而拱又能如此非独士卒乐爲用百姓亦喜之如隆兴二年金人大入诸将皆出独拱祁山一战之捷人赖以安而或者指爲怯懦选事亦可见其不然矣又伏见果州团练使阶成西和凤州兵马钤辖御前後军统制节制利州屯驻军马吴胜骁勇忠朴处事平允晓练军政善拊士卒比之吴拱可以爲次又伏见降授郢州防御使充荆湖北路马步军总管姚仲世爲将家关辅之人素所信服仲前後立功多在川陕绍兴三十一年原州之战盖恃勇轻敌以致失利然士卒初无间言至今思之其得罪闲废常有感慨发愤刷耻自效之志旣而沈介爲湖北京西制置使乞辟仲随行亦以缓急可使此三人者皆臣所知伏乞睿照
一臣恭奉圣训万一吴璘果不起令制置司径作得旨一面收取印章权行主管职事申取指挥者臣谨已遵禀外伏念臣才力绵薄制置一司已惧不称比苦目疾职事旷废陈乞宫祠差遣方且踧踖仰俟恩命今复蒙此宣谕尤非所堪伏望圣慈俯赐矜察择力授任庶几缓急之际不误使令
辞免户部侍郎奏状【绍兴三十二年闰二月】
臣准尚书省劄子三省同奉圣旨除臣权户部侍郎者闻命震恐不知所措恭惟陛下以国计之重慎择所使而猥以及臣此正臣子奔走磨厉以见于事功而求所以报称之时而臣窃自隐度有所不敢默者伏以国用匮乏民力凋敝至于今日极矣以公私并困而欲爲均济之策以朝夕不给而欲爲经久之谋自非宏才赡智离伦絶类未有能善其事者如臣愚陋技能无取泉糓之事初未之学循常守职犹尔救过不暇今乃责之以其所不能望之以其所甚重苟贪恩命冒昧而处必且以旷败获罪臣何足言实恐累国重念臣顷者自请治郡常蒙听许幸今军旅少息非有前日避事之嫌伏望圣慈收还新命别除臣一外任差遣庶安愚分以叶公言臣无恳到激切之至
再辞免户部侍郎奏状
臣准尚书省劄子以臣辞免新除权户部侍郎恩命三省同奉圣旨不允者君父之命敢或不从而臣反复思虑义难苟已敢冒万死而终言之窃以户部于今日爲尤重臣于泉糓爲尤非所长今举所甚重而付之于初不练习通晓之人此古人所谓譬如田猎若未常登车射御则败绩压覆是惧何暇思获者也今方爱惜分阴修举庶政而于所甚重者乃使如臣等辈尝试爲之迨其职业不修过咎已着然後有所废置则失时误事固已多矣此臣所以震恐失所而不敢苟已也伏望陛下重国计不使任非其人而至于旷废矜悯臣下不使用过其量而至于颠隮特赐指挥检会臣前奏改除一外任差遣臣无任瞻天望圣激切惶惧之至【三月一日三省同奉圣旨依已降指挥不允不得再有陈请】
辞免兼侍讲奏状
臣准尚书省劄子三省同奉圣旨差臣兼侍讲者闻命震恐不知所措窃惟春秋之作以俟後圣陛下方将推先圣之志措诸事业以幸天下微言要义旣自得之又使承学之臣诵述所闻庶几或有取焉而臣质性迟钝问学褊陋虽独抱遗经旷日持久讫不能有所发明岂足以参备讲劝仰承顾问伏望圣慈追还新命而简名儒使得预于斯文以称陛下稽古图治之意臣无任激切惶惧之至
辞免四川安抚制置使奏状
右臣准行在入内内侍省降到御前金字牌御宝封送下三省枢密院劄子奉圣旨除臣敷文阁直学士四川安抚制置使兼知成都府者委寄之重宠秩之优决非绵薄所克负荷震恐失措不知其何以得之臣闻天下之事习之而後能知察之而後能行苟或强所不能擿埴索涂冥行冒进必至于顚仆而後已伏念臣山林书生涉世尤拙质性愚朴动与物忤识见迟钝安在人後奔走州县不过守法令谨期会然犹救过不给况于去朝廷万里之远统四路兵民之寄当今自阃以外未有如此其重者其间应变制宜防微经远殆不容毫厘之差窾隙之阙而臣生长江南其于西蜀盖梦寐所不及风声气俗山川形势边鄙曲折将士能否旣非经历又未常讲究以至朝廷所以置司之意前後累年措画之大计皆莫知其本末昔郑罕虎欲使尹何爲邑国侨以爲学而後入政未闻以政学也譬如田猎射御贯则能获禽若未常登车射御则败绩压覆是惧何暇思获今陛下之所委寄其爲邑也不亦多乎岂可使如臣之不才不习其事尝试爲之苟以承乏而已也伏望圣慈察臣所陈出于诚实非敢爲僞爲慢以自取罪戾蚤赐指挥追还成命改畀能者庶几不误国事
再辞免四川安抚制置使奏状
右臣伏蒙圣慈赐到诏书一道以臣辞免新除敷文阁直学士四川安抚制置使兼知成都府恩命不允者冒陈危悃宜即严诛圣恩寛宏诏旨温厚愧悚交战不知所据惟天幸不可以数得君命不可以久违而臣揆之于心断之于义有终不敢以自欺者窃以人臣之义不择事而安谓其才足以任事也若其才不足以任事而苟以承命爲恭至于误国辱命则其不忠莫大焉此义之所不敢也况臣叨冒厚恩非衆人比念非捐躯无以报塞万一今幸使令此正臣夙夜奔走以自効其驽钝之时其如军旅之事素未之学西南之地又其尝经历而一旦付以统帅之寄譬如借听于聋求道于盲虽欲竭耳目之力而从之愈见其迷谬颠错而已苟?顾避嫌疑贪恋名宠以不能爲能不以诚实控告君父则他日之罪将有不可胜诛者矣重念臣顷者蒙除权户部侍郎臣以理财之事非其所长虽两具辞免而廹于成命黾勉就职俯仰数月讫无可言不免紊烦天听出守外郡臣窃痛自咎恨与其不任职而後去孰若力辞于未就之前况今蜀中去朝廷万里非如辇毂之下有所奏请可以即达苟或任非其人久此旷废岂不轻失事宜数爲更易岂不重困民力此臣所以再三审度决不敢冒昧而受以重前日之罪也伏望圣慈蚤赐矜允追寝成命臣无任激切战栗之至
表
谢权吏部侍郎表
灋从清华非历阶之可至铨曹丛剧必游刃之有余曾谓臣愚亦叨帝举伏念臣受材不腆涉世多艰窾綮寡闻不适于用单孑独立莫爲之先仰繄圣明俯烛幽隐虽或排拫之云久终然简记之不移乃者方勉就于外除亟召还于中秘踌躇四顾不意自全沐浴三薰复与人齿惟是猗无于他技幸今得预于斯文窃冀从容其间庶几餍饫之益遽蒙误宠超置近班矧黎献之惟帝臣岂其乏使而六官之皆民誉安可非人退省妄庸倍增战栗此盖伏遇皇帝陛下道无私覆仁不遐遗厎慎兢兢之万几兼收断断之一介运独化于陶钧之上孰非曲成效薄技于周卫之中何以仰报惟忠义之是守要死生而弗渝
谢户部侍郎表
究财货之源流初非素学迫威顔之咫尺弗获终辞冒昧而居颠隮是惧伏念臣受才不腆涉世尤踈退处乡闾食不供于伏腊出书吏考政每拙于催科繄心计之非长于自谋而可卜自蒙误宠获备从官乃若理财实今急务曾微管穴之见少效刍荛之忠阙所不知安于无用岂谓地官之乏遽承帝命之严盖量能然後授以官而听言然後试以事今此二者臣无一焉矧以财力不支公私俱困谋无遗諝而未闻悠久之计日不暇给而未见勤劳之功宜得异材俾胜此任岂无可使乃以及臣兹盖伏遇皇帝陛下以道观能用人惟己永言国计之事太息人材之难以谓象罔得珠或出乎智力之外伯乐相马不在于物色之间故特取臣于蠢愚类非责效于凡近惟是不敏既如前之所陈过此以还又非臣之所及莫知称塞徒切战兢
谢兼侍讲表
民部独员方不遗于余力书筵兼职乃得预于斯文仰圣恩之有加愧凡品之非称伏念臣学虽好古材不逮人占毕呻吟初未离于糟粕望洋叹息怳难究于津涯何意误知俾陪劝讲惟兹鲁史裁自仲尼岂无诗书未若见之行事亦有游夏莫能赞于一辞况在後来敢云能读此盖伏遇皇帝陛下刚健笃实缉熙光明独传先圣之心合若符节博询多士之说至于刍荛虽甚无庸亦将有取与人爲善幸亲见于圣时足兴以言誓益坚于素守
福州到任谢太上表
入备从官出专方面皆公朝之遴选岂绵力之克堪伏念臣起自书生远随计牒在庭多士首蒙擢第之荣去国累年两被赐环之宠无左右游谈之助无期功强近之依独赖圣明俯烛幽隐叨逾过分报效蔑闻昔已免于谴诃今复当于委寄兹盖伏遇光尧夀圣太上皇帝陛下诚参化育道极高明不自有于成功莫能名于至德凡是飞潜之类孰非长养之余自顾么微若爲称塞布宣汉诏敢忘三尺之循仰戴尧仁第切万年之祝谢授敷文阁直学士四川安抚制置使表
连率之权非其他比职名之宠不以次迁内省无堪力辞弗获伏念臣来自下土列于近班斗筲之人岂足言于远略老马之智犹可效于外官心虽甚劳课仅自效敢谓圣明之过听复兹委寄之有加以不知兵而尽护于将屯以未阅岁而再升于华序愧惧交战启处靡遑此盖伏遇皇帝陛下居九重之邃而埀念于远方揽多士之富而曲收于片善察其谨畏谓可使令特捐宠光明示恩意可当一面顾曷称于襃扬如履薄氷惟不忘于儆戒
谢太上表
帅权特重名宠过优自顾么微岂能负荷伏念臣山林冷族章句鲰生亲蒙赐第之荣遂出在庭之右寖叨简拔驯致超逾兹者获奉藩条仅逃官谤敢谓襃嘉之渥更当委寄之隆人微望轻力小任重殊未知于称塞徒有愧于生成此盖伏遇光尧寿圣太上皇帝陛下道妙难名功高不宰凡曰飞潜之类率皆长养之余独此孤生尤非衆比身非敢爱奚辞蜀道之难心岂谓遐自托尧天之大
谢除端明殿学士知平江府表
自昔端明之职尤重选抡于今侍从之臣未尝除授乃缘外补独被优恩伏念臣顷自远方入登近列念遭逢之匪易宜报称之何如三沐而薰窃收还于神观再拜以献庶少效于愚诚而臣灾祸洊罹疾病交战身其余几奚尺寸之能伸处不遑宁徒朝夕之是惧仰蒙圣鉴俯烛愚衷分符俾在于辅藩进軄仍超于近列其爲沗冒益以稠重兹盖伏遇皇帝陛下扩大明以照临百官推至仁以曲成万物谓臣才虽不逮固碌碌以无奇察臣志则靡他盖惓惓之有义全其出处加以宠光名隶禁庭盖无分于内外心存轩陛敢或替于须臾
平江府谢到任表
一麾出守实在于邦畿五月上官敢拘于俗忌第忧短拙莫副使令伏念臣托势至孤抗尘滋久顷繇蜀道入觐汉庭亲蒙一字之襃擢置六卿之长所兼职局皆极清华徒殚千虑之愚蔑效万分之报旷官益甚终日靡宁属申诏之埀仁俾优恩而补外十万户版图之盛昔尤谓其繁雄五百里甸服之中今实同于冯翊矧施恩之自近念爲政以何先虽要路之津幸容引去而大邦之屏岂易克当兹盖伏遇皇帝陛下智烛万微道包衆有称物平施皆适人材之宜视民如伤尤严郡守之寄岂特曲全其出处盖将期望以循良而臣顷侍清光屡闻睿训轸念民隐洞知下情誓殚抚字之劳仰称圣明之意
文定集卷六
<集部,别集类,南宋建炎至德佑,文定集>

[book_title]卷七
钦定四库全书
文定集卷七
宋　汪应辰　撰
策论
廷试策
臣对臣闻治道不在多言顾力行何如耳行帝道则帝行王道则王行霸道则霸未有力行而不至者也未有不能力行而能至者也今陛下策臣於廷询之以天下之大计曰觊闻治道之要顾臣浅陋何足以奉承大问臣谨以所闻於师者言之窃以为为治之要特在於反求诸己而已盖天下之事未有不本於一人之躬行也天下皆不仁宜不可为也然人君一为仁则天下相率而趋於仁矣天下皆不义宜不可为也然人君一为义则天下相率而趋於义矣故爱人而人不亲则是仁有所未至也能反吾之仁则人自亲矣治人而人不治则是智有所未至也能反吾之智则人自治矣凡行有不得皆反求诸己吾之一身旣正则天下心悦而诚服若风草之必偃自然之理也故曰治道之要莫先於此者也以修己安百姓为病此尧舜之所以反求诸己也以百姓有过为在予一人此汤武之所以反求诸己也小人怨詈则皇自敬德此高宗中宗祖甲文王之所以反求诸己也古之欲明明德於天下者先治其国欲治其国者先齐其家欲齐其家者先修其身孔子之言治未尝不反求诸己也天下之本在国国之本在家家之本在身孟子之言治又未尝不反求诸己也是道也尧以是传之舜舜以是传之禹禹以是传之汤汤以是传之文武周公文武周公以是传之孔子孔子以是传之孟轲数圣人者达而在上则力行此道以泽天下穷而在下则力行此道以诏万世自孟轲之死始不得其传此微臣所以有望於陛下也今陛下果能反求诸己而力行之则凡所以问於臣者臣虽不言而治道固已举矣不然则臣虽欲言之无益也然而圣策下询则臣之言有不得而默者谨一二而对陛下当见此理之昭然而不复疑矣伏读圣策首慕古先圣王之治若有所仰望而不可企及者臣窃以为圣王之治其则不远陛下反求诸己在先立其志尔陛下聪明神武首出庶物其於天下之事若不足为者但陛下未之为耳夫以金人之入中国莫有当其锋者宜若不可与之较也然去冬警奏旣闻陛下赫然震怒亲总戎辂号令六师而敌人自遁所以然者以陛下之英断而不惮於勤劳也湖湘之寇弄兵潢池为患久矣陛下委之贤将授以方略不出数月遂能殱厥渠魁去历年深根固蒂之盗而安千里刀刃之余民所以然者以陛下之明略而长任使也夫以陛下已能之事如此而可见之效又如此此臣所以知陛下之必能复古先圣王之治第恐圣志有未加焉耳臣不知陛下之志将兴衰拨乱行帝王之道耶抑将趋小利急近功为霸者之事耶今圣策乃以正心诚意为言则夫帝王之道陛下固已知之矣曾子曰尊其所闻则高明矣行其所知则光大矣陛下诚能以其所闻所知尊而行之则高明光大孰能御之哉至於措诸事业之间寛猛文质之宜特其余事而已臣愿陛下立志以为本以帝王之道为可以必至以圣人之言为可以必行法天行健不自懈怠日进一日新而又新则二帝三王之事岂有不可为者哉惟陛下力行之尔伏读圣策以粤自即位九年於此思欲雪父兄之耻而复祖宗之烈夙夜只惧罔敢荒宁施为缪盭治效阙然深维其故不惮改作臣以为此则在陛下反求诸己而先自治也昔杜牧论收复山东之策而以自治为上牧之言万世之砭石也今陛下欲雪父兄之耻而复祖宗之烈盍亦先於自治乎草茅之士不知朝廷所以为自治之计者何也昔之人君虽当干戈扰攘之际亦必先择形胜之地以为根本之图故高祖之兴根本关中光武之兴根本河内今也不然譬彼舟流不知所届自维扬而之临安自临安而之建康自建康而之会稽自会稽而再之临安是都邑之迁徙未始有定论也越王之欲伐吴与种蠡协谋凡二十年然後得以逞其志今也不然今日以某人言某人之善而相之而明日又以某人之毁而罢之自艰难以来所置辅相凡几人矣是宰相之废置未始有定论也中间尝用留守兵欲率励羣帅复收赵魏矣几渡河而辄罢又尝以宰相都督诸军议遣大将欲涉淮以趋宿泗矣俄而中辍是进取之前却又未始有定论也至於号令之间如所谓前降指挥更不施行之类则於措画政事何其无定论也如所谓以差下人别与差遣之类其於进退人才又何无定论也夫都邑之迁徙宰臣之废置进取之前却政事之措画人才之进退皆国家大事不可易为者而乃纷纷不定如此则陛下所以为自治之计臣窃恐为敌国之所窥也如此而欲雪父兄之耻复祖宗之烈正犹却行而求及前九年之间治效阙然固其宜也今陛下果能翻然奋悟不惮改作则中兴之业殆犹反手之易愿先定大计然後从事毋为此纷拏错乱而无归宿也凡我之所以自治者无所不至卓然有不可胜之备则为之而成动之而功将无不可者矣又何以治效之不进为忧乎惟陛下力行之尔伏读圣策以真才之未显实惠之未孚冗食之未革为虑臣以为此诚当今之宿弊而其所以治之则在陛下之反求诸己也夫吏道未肃宰相之责也民力未苏郡守县令之责也兵势未强诸将之责也臣窃谓天子之於天下所欲必得所求必至上之所好者玩异则下之人以玩异而献矣上之所好者财利则下之人以财利而献矣盖未有上好之而下违之者也今陛下下铨选之令则诚有意於肃吏道矣严科敛之禁则诚有意於苏民力矣谨拣练之法则诚有意於强兵势矣然而真才之未显则是宰相进贤退不肖有未尽也实惠之未孚则是守令承流宣化有未良也冗食之未革则是二三将臣训兵整旅有未善也夫人君之诏也若声而其下应之也若响苟好恶一萌於方寸虽不形於言词气色之间而下之人逆探其意而迎合之矣今陛下以是三者为宵旰之忧发於诏令而下之人犹不能奉承之无乃陛下诚有所未至耶苟诚未至而徒为空言则虽日下诏书果何补於事哉臣窃见朝廷前日以郡县之吏多非其人乃诏侍从台谏馆阁之臣使各举所知以备其选一时在位之士盖尝以其所知而举之於朝矣而未尝出其姓名而试其用也又尝下诏以今之守令有历任虽多而才非所堪者皆使退从散局当时盖尝略行之矣而今则又复废弃而不举也则是择吏诚有所未至此真才所以未显也数年以来民不堪命虽诏书出於上而虐令阻於下诳以出力自保则调发其丁夫恐以犒设赡军则厚裒其钱谷弓材弩料竹箭皮革日日征求物物取办夤缘奸弊下不聊生乃复寛下赦文放其租负而律文又以分数为限实不能免苟以欺之则是恤民诚有所未至此实惠所以未孚也今士卒骄惰赏罚不明无所别择一切安养姑息之惟恐一夫变色不悦幸其无故则已矣教习击刺叫噪号呼有如聚戏金鼓旗号白梃小队皆效敌人节制荡然虽其将帅莫敢自保至於冒请月俸虚糜饩廪盖有诡名而请者矣盖有以使臣之名而请者矣盖有借补官资而请者矣朝廷知之莫敢禁止则是治兵诚有所未至此宂食所以未革也凡此三者陛下苟能加之以诚心则必有能为陛下任其事者苟诚心未至则在下之人虽欲奉承而行之有不可得矣惟陛下力行之尔伏读圣策且欲考课以核殿最省官以节俸稍屯戍营田以寛力役平准均输以佐赋入以爵赏之未艾则欲定武功之算以纪律之未明则欲参府卫之制臣以为此皆今之良法而其所以行之则又在陛下之反求诸己也昔唐虞之法则九载而黜陟周官之法则三岁而诛赏而朝无幸位官无旷职是考课固所当先也光武下诏减内外四百余员太宗创制定文武七百余员而国用以足民事亦理则省官又在所当先也二者之法诚足以核殿最而节俸稍矣然臣以为法之必行陛下不可不先正其心术也司马光有言曰考课之法其本在於至公至明而已功状者迹也功明者心也已之心不能治而欲以考人之迹不亦难乎诚以人主一有偏党之心则以愚为智以是为非但徇一已之爱憎不复问其人之贤否而人才於是乎溷淆矣此考课之本所以在於正心术也荀况有言曰省官不如省事省事莫如清心诚以人主嗜好旣形下皆辐辏而趋之各求自售则名器必自此滥矣此省官之本所以又在于正心术也陛下诚能不以亲疎贵贱异其心喜怒哀乐乱其志使邪佞不得以惑之谄谀不得以入之如此则考课省官之法始可得而行矣屯戍营田韩重华常用之矣终足以赡边将之用而省度支之费平准均输桑弘羊常用之矣终能使敛不及民而上用自足则二者之法诚足以寛力役而佐赋入矣然臣以爲欲法之必行陛下不可不先明于任使也汉宣帝与赵充国议论疆场之事一时在廷之臣或以爲是或以爲非充国以爲明主可爲忠言条列利害反覆凡数千言宣帝信任而不疑终获破羌之功而收屯田之利以充国之事观之则营戍屯田在陛下安得不明于任使也唐之刘晏初得渠河之利病乃畏爲人牵制而移书于朝廷朝廷以其言爲可行也遂以漕事委之故晏得以尽其才及臣考其行事晏之掌邦计也凡始于广德之二年而终于建中之元年前後十有六年乃始得以成其功以晏之事观之则平准均输在陛下安得不明于任使也陛下诚能蒐揽人材经略世故取其所长弃其所短久任而责成之则屯戍营田平准均输之法始可得而行矣武功之等在秦则凡一十七级然臣以爲纪纲先振然後始可得而定其等也昔唐之肃宗当干戈多难之际朝廷之势日以委靡爵赏滥冒莫此爲甚将军告身才易一醉而已夫所以至此者皆本于纪纲之不振而然也惟上之纪纲日以不振故其下皆有觊觎之心以邀其上而上之人不得而不与此武功所以滥冒也然则今日之事盍亦取监于肃宗而先振其纪纲乎府卫之制在隋则凡十二卫在唐则凡十六卫然臣以爲亦必纪纲先振然後始可得而参其制也昔唐之明皇承晏安太平之後苟且偷安昧于远图政令日弛法度日隳诸卫之兵寖以贫弱百姓苦之而张说始献彍骑之议夫所以至此亦以其纪纲之不振而然也惟其上之人纪纲日以不振废而不举弊而不修此府卫所以败坏也然则今日之事又盍亦取鉴于明皇而先振其纪纲乎凡此数者考之于古验之于今以臣观之莫不可行而其所以行之则在陛下正其心术明于任使而振其纪纲焉耳古人所谓神而明之存乎其人有治人无治法者凡以此也惟陛下力行之尔伏读圣策曰上之欲三辰明四时序灾沴不生动植遂性臣愿陛下反求诸己而应天以实可也下之欲风化行习俗厚奸宄不作而中外协心臣愿陛下反求诸己而动民以行可也臣闻之诗曰文王陟降在帝左右书曰面稽天若言圣人之奉天如在其上如在其左右也是以颠沛造次不违于仁出入起居罔有弗钦凡以畏天之威而奉之尔大抵天道虽至高而下虽至远而迩虽至神而明人君一念一虑之失则足以伤天地之和一言一动之善则足以同天地之德善恶之应速于桴鼓臣窃观于今岁之夏甘雨愆候陛下焦心劳思上惧天戒下忧民瘼不忘于食息之间既有膏泽继降不出于旬日之内盖以陛下诚有惨怛之心也古之人所以大过人者无他焉善推其所爲而已陛下诚能因前日之所已爲而推今日之所未爲者扩而充之则天意昭格将保佑宋祚于千万年矣昔孟子以齐宣王有爱牛之心且曰是心足以王矣况陛下如天地之大推此以往其何所不至乎此应天以实之效也惟陛下力行之尔臣闻得十人之心者可以将十人得百人之心者可以将百人得千万人之心者可以将千万人今陛下将大有爲于天下宜先有以深服天下之心而天下之心亦未易服也刑威不可得而制权势不可得而胁惟人主力于爲善勤于进德始足以服其心尔昔宣王承厉王之烈小雅尽废四夷交侵而终能复文武之境土者以其所以躬行于上者能服天下之心也故序诗者称之曰侧身修行天下喜于王化复行盖方其侧身修行而天下之人固已胥庆知王化复行矣此民心所以归也光武初入关冯异送之曰当行人所不能爲者光武于是乎招徕俊又屈己从谏邓禹之徒闻风慕义裹粮而归相与扶持协赞以成再造之业陛下诚能体二君之所爲使圣德日新昭着天下则民之不幸而陷于强敌将日夕引领而望王师之来苏惟恐其後况吾东南之民安有不协心以爲陛下用哉惟陛下力行之尔臣窃见陛下临政愿治当宁太息不以臣等愚浅幸赐诱进而以治道爲问仰慕先圣之成效而追悔前日之失策深思历年之宿弊而欲行昔日之良法而又上欲得皇天之意下欲收黎庶之情圣虑深远规模广大皆非愚臣所能及恭捧问目沈吟久之不知所对周思历算窃以爲今日之事惟陛下可以爲他人皆莫能爲也故因大问之及而辄求所以反求诸己之道诚不敢务爲多言以上惑圣听臣不知陛下之意将以今日之事责之于谁耶将责之大臣陛下即位以来大臣不爲不多矣以爲不贤耶则告廷之命以某爲有道以某爲有德陛下何自而得之以爲贤耶而中兴之功又终无以副陛下之意也陛下亦思大有爲之意果能无媿于前王乎苟爲不然则所谓大臣者虽负经纶之方方且畏惧而避嫌而其不贤者又且持禄而保宠矣是无惑乎治效之蔑闻也将责之台谏陛下即位以来台谏不爲不多矣以爲不贤耶则训诰之词以某爲正直以某爲謇谔陛下又何自而得之以爲贤耶而中兴之功又终无以副陛下之意也陛下亦思大有爲之意果能无媿于前王乎苟爲不然则所谓台谏者有怀忠徇国之心方且待信而後谏而其不贤者又且希旨以求进矣是无惑乎治效之蔑闻也抑将望之四方之贤才耶陛下即位以来所以招徕而用之者不爲不多矣以爲不贤耶则或得之衆论或得之荐举或朝奏而暮召或一岁而九迁陛下又何所见而然也以爲贤耶而中兴之功又终无以副陛下之意也陛下亦思大有爲之意果能无媿于前王乎苟爲不然则天下之士其贤者方且奉身而求退而不贤者往往旅进而旅退患得而患失阿谀谄佞无所不至矣是无惑乎治效之蔑闻也以此言之今日之事惟在陛下自爲之而已矣苟能反而求之勤而行之奋然先有以自立则智者愿效其谋勇者乐效其死举天下之大惟陛下所欲将无不可者矣不然则羣臣虽有伊吕稷契亦安能爲陛下计哉此臣所以愿陛下力行反求诸己之道也臣不胜惓惓惟陛下留神省察实万世无强之休臣谨对
论御戎以自治爲上策
唐杜牧追咎长庆以来朝廷措置无术复失山东作罪言曰若欲悉使生民无事其要在先去兵不得山东兵不可去是兵杀人无有已也今者上策莫如自治法令制度品式条章果自治乎障戍镇守干戈牛马果自治乎井闾阡陌仓廪财赋果自治乎如不果自治是助敌爲虐环土三千里植根七十年复有天下阴爲之助则安可以取故曰上策莫如自治中策莫如取魏最下策爲浪战臣窃以天下之事变化百出不可以胜穷然自其本求之则一言而足杜牧所谓自治是也苟舍其本而讯其末则虽千万言汔无益也战国之际亦多故矣孙吴之攻战仪秦之纵横奔走旁午天下爲之骚然时君用之利不偿害孟轲居其间独曰盖亦反其本矣轲之反本则牧之自治之说也物有本末事有终始盖自开国以来至于今未有不自治而能治人者牧之说则虽圣人复起不能易矣而臣犹有疑焉何则自治之外复无他策矣今以自治爲上策而又有中策下策是未始有定论也是谓其君不能也若轲则不然曰国家闲暇及是时明其政刑虽大国必畏之矣诗云迨天之未阴雨彻彼桑土绸缪牖户今此下民或敢侮予孔子曰爲此诗者其知道乎能治其国家谁敢侮之今国家闲暇及是时般乐怠敖是自求祸也祸福无不自己求之者夫不能治其国家则已矣岂复更有中策下策者哉臣窃惟今日所以待敌人者曰战曰守曰和然此三者皆末也要当以自治爲本吾之国家治矣以战则胜以守则固以和则久所谓修其本而末自应不然未知其说也
文定集卷七

[book_title]卷八
钦定四库全书
文定集卷八
宋　汪应辰　撰
制
除虞允文特授枢密使加食邑实封余如故制
朕惟昔人臣之美见於诗雅之传或经营四方告成於上或饮御诸友受祉於朝君臣俱荣中外作乂乃眷枢辅克勤王家有能奋庸旣追继於前哲式序在位宜特隆於宠章左大中大夫知枢密院事仁寿郡开国公食邑二千五百户食实封七百户虞允文学贯道原谋经帝载眇绵作炳识独照于几微酬酢佑神动自谐於节奏出济艰危之会亟收戡定之功洊致政涂茂昭贤业俾宣使指往拊神隅明师律於蛊敝之余拔人材於隐约之际振威灵於遐徼勿士行枚寛赋敛於疲氓以为保障岂特戎车之饬实惟邦本之宁兹命遄归协图内治方倚毗于兵柄肆就正於使名载衍爰田并加真食以示褒优之异以明委任之专於戏宥密之严夙夜基命英隽之重精神折冲其益厉於壮猷以弼成於丕业可特授枢密使依前左大中大夫加食邑一千户食实封四百户余如故主者施行
除李显忠特授威武军节度使充左金吾卫上将军食实封如故制
朕运文武之大柄以济时操赏罚之至权以御下念秦伯用孟明之意与冯唐面文帝之言眷乃劲臣久於闲地肆颁新渥靡服旧章随州观察使提举台州崇道观陇西郡开国公食邑四千一百户食实封一千二百户李显忠挺志坚刚禀姿骠鋭生知大义旣用夏以变夷洊奏肤公期捐躯而徇国顷者成师以出惟敌是求方志驰於伊吾乃威损於栒邑勉从绌典以塞舆言然而折馘执俘亦云戮力动心忍性抑又累年矧羣材之彚征岂一眚而独弃粤若国朝之制凡厥将帅之臣或元戎拥节之行或周卫执金之守昔鲜闻於竝授今特出於异恩内以增辇毂之严外以为屏翰之重皆将观政非以假人於戏与人之周庶几得颇牧而能用共武之服尔其继英卫之善兵肇敏戎公对扬休命可特授威武军节度使左金吾卫上将军食实封如故主者施行
边镇节度使制
周之六军隐於南亩及有风尘之警则按籍而起於是以六卿各将一军是则武事不在乎拔距超乘之徒而在乎仁义道德之臣此杜预所以缓带临戎安石所以奕棊制胜我有明哲授之师律其明听朕命具官某才高当世学通古人试之以剧而才愈出临之以难而智益明雄谋大略信可以将万兵而慑远人矣秦亭当兵车之冲西鄣羌戎提按一道必在能者为之节制夫斧钺在前六纛在後不用命者有显戮用命有厚赏尔其勉哉无隳兵律
显谟阁直学士知潭州荆湖南路安抚使沈介为招到三衙军兵竝皆少壮及等不扰而办奬谕诏
朕常患今之郡县有所兴为往往骚然烦费而事未必集虽然岂不存乎其人耶卿任分阃之重坚体国之义招致鋭士入备禁旅愿从者听中率者助初不以一毫累民而道路云远糗粮毕具又未尝仰给大农也呜呼兹亦可以观政矣予惟尔嘉之
赐新除枢密使虞允文诰口宣
帷幄之谋方咨於耆喆枢机之府俾正於使名其益懋於远图以钦承於休命
虞允文辞免恩命不允批答口宣
延登杰材进冠枢府嘉猷告后方俟於沃心孚号扬庭岂容於反汗
新除枢密使虞允文再辞免恩命乞检行累奏许解机政不允批答
朕居安思危常谨不虞之戒柔远能迩庶几可大之功卿秉国枢机同朕心德乃言可绩率前定於规橅不已於行复外宣於威令迨兹入辅示以襃崇事权弗移盖因已试之效谋画具在其尙克成厥终勉副倚毗毋勤训告所请宜不允
尚书右仆射虞允丈再乞解罢机政不允诏
卿名振华夷材经文武方兹注意惟以仰成曾坐席之未温乃抗章而欲去义将安出势岂宜然已明喻於至怀尚洊陈於前说惟左右之宣力盖将有为非初终之一心何以能济【奏劄云非不欲宣力左右初终如一】勉安厥位益究乃猷所请宜不允不得更有陈请
知枢密院事四川宣抚使虞允文辞免赴行在乞解罢机政除在外宫观差遣不允诏
眷言四川邈在万里惟汝一德旣咨裴度而往厘於今三年复念周公之久外肆颁召节竚望来朝乃引疾以为辞欲奉身而自佚夫以忠谊徇国功利及民方与时而偕行其何恙之不已倌人夙驾宜毋事於回翔元老壮猷期即闻於入告所请宜不允仍疾速赴行在新除检校少傅保寜军节度使依前知绍兴军府充两浙东路安抚使加食邑实封史浩辞免恩命乞许仍旧秩改奉外祠不允诏
卿入相初政为甘盘旧学之臣出殿大邦盖禹穴神皋之地岁勤再閲氓俗浃和肆稽进律之文特举久虚之典而乃谓私养之未便欲力辞而言归惟昔人臣勤於王事不遑将母是用作歌今卿定省庭闱常如一日顾瞻乡党实在四封尚何异於家居其即膺於朕命所请宜不允
观文殿大学士知绍兴府事史浩乞解府事赐一在外宫观差遣不允诏
朕以卿望重弼谐心存孝养尹兹东夏非徒昼锦之荣循彼南陔盖便晨羞之奉胡为来谂欲就退闲而况年谷丰登里闾宁谧耋艾有遨游嬉戏之乐鳏寡无叹息愁恨之声为政若斯养志大矣益思锡类毋复怀归所请宜不允
徽猷阁直学士新除知建宁府凌景夏辞免恩命不允诏
朕以卿厚德宿望岿然一时起於燕闲付以师帅矧洊纡郡绂休有政声入长六卿实倡九牧令兹寄任何足以辞所请宜不允
徽猷阁直学士新知建宁府凌景夏乞改授一在外宫观差遣不允诏
卿历守剧郡绰有岂弟之声入践禁涂蔚为侍从之表眷予赐履之旧寄以分符之严推平日之政以治民藉本朝之望以重外庶几两得奚必再辞所请宜不允徽猷阁直学士提举江州太平兴国宫凌景夏乞致仕不允诏
卿德齿之尊典刑所寄在昔甘泉之法从实冠羣公於今正始之名流殆无几辈退奉祠馆洊更岁时俛仰湖山之间浮游尘垢之表旣无外累足以自颐奚为抗章复欲谢事其仍旧贯毋有遐心所请宜不允
新除宝文阁学士致仕凌景夏辞免恩命不允诏
朕闵劳卿以官职之事故特进名秩以示贪贤而弗获之意盖古之里居者亦岂自暇佚而已哉惟助成王德显越尹人只辟卿其钦服朕命勉尽此义所请宜不允试给事中兼直学士院兼侍讲陈良佑辞免除吏部侍郎恩命乞守一州或奉外祠不允诏
敷奏以言明试以功尧舜之政朕所法也卿藴积淹博造诣精远秉风宪记言动出制诰司谏诤平奏事详命令固已尽议论文学之选矣官之卿贰分职帅属以趋事功之实朕又将有考焉勉祗厥服称朕所详试之意所请宜不允
尚书吏部侍郎兼侍讲兼直学士院陈良佑乞畀外祠不允诏
朕惟本朝之盛谏官御史类多以称职久任其辨明是非纠逖邪枉盖不遗余力然未闻一去言路乃切切然顾畏引避而亦无有轻议其後者卿顷在谏省殆将三年旣而出纳命令铨综人物朕所选用每有加焉今忽以尝任言责欲避仇怨而去是何故耶传曰内省不疚夫何忧何惧卿其安之所请宜不允
试尚书吏部侍郎兼侍讲兼直学士院陈良佑乞许奉祠或州郡差遣不允诏
卿夙以学识简於朕怀发舒谋猷敭历华要方益观於远业乃祈去於周行已喻至怀犹伸前请仰不愧俯不怍奚虞怨谤之乘言有物行有恒岂复悔尤之积尚体兹义其安尔居所请宜不允
新除参知政事兼同知枢密院事王炎辞免恩命不允诏
卿材猷敏博器蕴渊闳人践枢密甫周岁时任邦家之重知无不为应事物之繁绰有余裕俾进参於鬷嘏仍兼倚於本兵谓即钦承乃兹逊避昔李德裕之兴唐室而陈执中之相仁宗顾事业之如何岂科第之足问亟膺朕命毋或他疑所请宜不允
新除参知政事兼同知枢密院事王炎乞於所除新命特免一职事不允诏
卿济时之略左右具宜徇国之诚夙夜匪解俾参庶政仍总鸿枢昔康定之纪元从晏殊之建请以共政之臣当同体气凡安边之议皆得预闻惟令兼官盖出此意勉服定命毋庸固辞所请宜不允
参知政事王炎乞只令以旧带端明殿职名充四川宣抚使不允诏
仰惟祖宗一视中外间遣近弼往厘远方初无末世五大在边之嫌盖得周家二公分陕之意朕念蜀万里在天一隅继咨执政之臣以重宣风之任旣稽故实亦合时宜载嘉许国之忠曾靡惮行之色而乃欲避权宠祈还政机非事实之当然殆谦畏之过甚亟膺成命毋复有言所请宜不允
尚书左仆射陈俊卿乞许解机务不允诏
卿修身齐家允蹈先圣之学持正应变兼有昔人之长调胹万机康济羣物旣自任以重必克成厥终惟进陟於宰司盖甫踰於期月若乃富强之业未集隂阳之气未和方当恐惧修省之时正需辅赞弥缝之助胡为自列乃欲告归昔成汤圣人实赖一德孔子为政尙云三年其尽弼谐之诚益图持久之效所请宜不允
尚书左仆射陈俊卿上表再乞许解机务不允诏
卿朕惟比岁以来大臣数易规模不定何以成政事亷陛易陵何以严国体谓将久任要在得人朕以卿道义纯全谋谟宏远洊更衆职而名愈重参翊大政而力愈强考卜旣精咨询咸允乃寘百僚之冠式图庶绩之熙方沃嘉猷遽祈释位岂习见近事但以轻去为然而未谅朕心盖以旣往为戒苟纷纭之如故奚经济之可期宜体仰成益勤劢相尚念分阴之惜毋徒屡渎之烦所请宜不允不得再有陈情
试户部尚书曾怀乞除一宫观或外任差遣不允诏
朕与二三大臣讲论治道以精择久任爲用人之方【御制用人论赐宰执云择不厌精任不厌久】矧国计繁重非他官比如刘晏陈恕盖皆久乃见效今朕之用卿旣得人矣其益单乃心称朕所以择任之之意毋汲汲於求去也所请宜不允
右朝议大夫曾怀辞免除龙图阁学士知婺州恩命乞一宫观差遣不允诏
久劳暂逸者臣子之至情入从出藩者朝廷之异数旣进退之无愧宜恩荣之有加卿自寘周行即司邦计深达变通之术兼明取予之方六年於兹多绩用懋曳履正资於献纳需章屡丐於退闲冠西清严近之班付东道蕃宣之寄裕民足国已睎晏恕之功宣化承流尚继龚黄之政悉心思报避宠何名
显谟阁直学士知潭州充荆湖南路安抚使沈介乞除一宫观差遣不允诏
卿以正直之德肃乂之材尸我一方甫更数月威惠孚洽左右率从胡为抗章乃欲引去委寄之重方兹仰成其体朕怀勉安尔位所请宜不允
显谟阁直学士知潭州充荆湖南路安抚使沈介乞除宫观不允诏
卿以尽护诸将之略而镇拊湖湘以特立累朝之节而表率郡国盖其有本如是固已不令而行期年於兹治效为最而乃洊陈奏牍力丐奉祠重念远民方依善政其绥厥位毋弃尔成所请宜不允
敷文阁直学士知太平州吴芾辞免除徽猷阁直学士知隆兴府恩命乞检会前奏除一宫观差遣不允诏
昔汉氏得人之盛而以儒者通世务仅三人尔又不皆出於正也不其难乎卿夙蕴儒学力持正论而践扬中外更閲繁剧窽却立解芒刃不钝非特以经术润饰吏事而已属江西之谋帅举阃外而付卿夫以才难如此而卿乃欲退自暇佚其可乎哉所请宜不允
徽猷阁直学士知隆兴府江南西路安抚使吴芾乞许守本官职致仕不允诏
卿囘翔禁涂望实益劭镇抚方面恩威一新顾欲於未至之年求遂其知止之计意虽甚切义不可从尚体朕怀勉只厥服所请宜不允
蒋芾辞免依典故给月俸之半差破随行干办使臣等恩命不允诏
卿恳避上宰愿持亲丧念难夺於至情已特从於勤请若乃续廪库之奉稍给户庭之使令非独示宠异之优亦以严等杀之辨载在典故合於事宜虽卿素怀损挹之诚不累於物矧今方在闵囏之际岂顾其私然此恩章盖存国体勉承眷意毋复固辞所请宜不允
蒋芾再辞免依典故给月俸之半并依格法指挥差破随行使臣等恩命依所乞诏
卿富经济之业冠弼谐之司虽予宁三年盖无贰亊而式是百辟宜有优恩旣考典章始颁诏旨乃勤累奏必欲终辞重盭素怀勉从来谂惟眷注之良厚尤叹嘉之靡忘所请宜依
新除端明殿学士签书枢密院事梁克家辞免恩命不允诏
卿学穷浩博识造渊微蚤冠冕於辰髦寖践扬於禁路出纳惟允密赞邦家之宜从容以和益储公辅之望俾预闻於兵政盖蔽自於朕心庶几殚帷幄之谋亦以验诗书之效毋为谦挹其即钦承所请宜不允
端明殿学士签书枢密院梁克家再乞解罢职任退奉外祠不允诏
卿宏材敏识秉国机政惟事丛任重而夙夜不懈之故以逢雾露之疾神明扶持亦且良已谒告旬日曾何足言卿其节省思虑辅近汤液使遄有喜毋复以引去为辞称朕意焉所请宜不允不得再有陈请
新除敷文阁直学士依前成都潼川府夔州利州路安抚制置使兼知成都府晁公武辞免恩命不允诏
朕惟祖宗时其自待制除守成都者往往进直学士之职以遣之矧卿服在禁涂蔚为宿望任四路兵民之寄积二年镇抚之劳乃今进职盖云晚矣又何辞焉所请宜不允
端明殿学士新除荆南刘珙辞免除资政殿学士恩命只令带见今职名往知荆南不允诏
卿顷位枢府尽心公家见义必为守正不挠朕所未尝忘也荆居上流晋比分陕徒得君重副吾四支惟是端明之职自明道复置讫元丰初无以旧弼为之者卿虽无所增损殆未称朕所以不忘贤德与今兹倚重之意进一等盖循故事初未有殊特褒赏加於卿也又何辞焉所请宜不允
新除户部侍郎杨倓辞免恩命不允诏
卿入践省寺出拥使节理财之职更閲几徧矣进贰民部益观来效若乃知取予之有道欲军民之俱足能陈此义实获朕心勉务力行毋为退避所请宜不允试吏部侍郎薛良朋乞检会前奏除一在外宫观差遣不允诏
卿绰有文雅富於材猷虽三辅浩繁而一切治理载畴政绩擢寘禁涂旣付以铨综之平亦需其献纳之益美成在久岂日月以为功进思尽忠其夙夜而匪懈毋怀故土而有遐心所请宜不允
新知太平州周操辞免除徽猷阁直学士恩命不允诏
卿顷任言责凛有直声晩登禁涂蔚为宿望勉从便郡之请盖示优贤之意学士之职初非踰等法所当得义无可辞所请宜不允
新除吏部侍郎陈弥作辞免恩命不允诏
卿敏识足以察微宏才足以经远夙夜匪懈知无不为今之兵部职分而事简非唐六典之旧矣念未能尽卿所长也爰正贰卿之名俾司铨筦之重亟只厥服益究乃猷毋执谦词以稽成命所请宜不允
刘章辞免除礼部侍郎兼侍读恩命不允诏
故旧之义所以厚民风老成之人所以重国体惟兹二者卿实兼之召置贰卿典司三礼卑以自牧虽陈引避之辞直哉惟清其思选任之意所请宜不允
新除资政殿大学士致仕周葵辞免恩命不允诏
士之致其事者朕皆有以宠绥之矧卿德齿之尊辅弼之旧朕所以贵德尚齿与夫优待大臣之意其可已乎体予眷怀只服新命永锡难老使士大夫有所矜式焉所请宜不允
资政殿大学士知宁国军府事钱端礼奏到任已旬月年踰耳顺乞复令奉祠退就闲馆不允诏
卿世济忠孝地兼亲贤入参政机盖实行於相事出布德意亦自昔之名藩系民具瞻与国同体宜尽股肱之义益图屏翰之勲而乃洊贡封章力求暇佚矧美成在久岂旬月之足言而克壮其猷正耆贤之是赖勉安尔位毋复他辞所请宜不允
显谟阁学士提举江州太平兴国宫王师心乞致仕不允诏
朕方贵德尚齿肆时耆寿俊往往不敢宁息贲然来思卿宿德雅望而又近在辅郡朕独未之识也虽以养疾之便未能出从吾游其可致为臣而遂已乎所请宜不允
捧日天武四厢都指挥使安远军承宣使吴拱辞免除兼知兴元军府事充利州路安抚使恩命不允诏
朕惟乃父尽力百战以保卫全蜀蜀人德之如甘棠思召公也尔又能服父训不违公忠洁亷是以士尤乐为之用乃者即其驻军之地付以牧守之重从民之欲因势之便用财之宜庶几建一官而三物成焉往其钦哉毋替朕命所请宜不允
降授安德军承宣使成闵辞免复钺恩命不允诏
卿自奋忠力洊更险艰间因人言久去近别虽稍远於旧秩犹退奉於祠官属阃寄之是严难人才之匪易不以一眚揜大德旣当念功安得壮士守四方岂若求旧俾建元戎之节往临京口之师非名器之尔私盖事权之宜称其只朕命益旣乃心所请宜不允
龙神卫四厢都指挥使广州观察使赵撙乞赐收还特转行一官恩命检会近上奏劄辞许赐自便不允诏
卿总戎於外宣力滋多特颁异恩升畀显秩夫将帅之义一於徇国故在易之巽进退志疑则利武人之贞以治之今卿辞避新命而顾以去就进退为言岂其宜乎其即钦承思所以称所请宜不允
四川安抚制置使兼知成都府晁公武银合夏药敕书
卿外分阃寄邈在坤隅载嘉镇拊之勤方履炎歊之候肆颁珍剂以示眷怀
观文殿大学士两浙东路安抚使史浩银合夏药敕书
卿以辅相之崇任蕃宣之重属炎歊之未艾念镇拊之良勤式示眷怀特颁珍剂
知枢密院事四川宣抚使虞允文银合夏药敕书
卿趋造於朝尚勤跋涉节宣其气宜谨兴居念方届於炎曦肆特颁於良剂即期入勤以副具瞻
参知政事四川安抚使王炎银合夏药敕书
卿参翊政涂往厘蜀部旣扪参之艰险复触热之袢延宜有分颁以资卫养
观文殿学士福建安抚使汪澈银合夏药敕书
卿望冠枢庭任分帅阃惟闽山之多暑矧夏令之方炎特颁剂和之良以助节宣之用
资政殿学士荆南路安抚使刘珙银合夏药敕书
眷西枢之旧德镇南纪之上流旣触热以就涂方下车而开府特颁良剂以示眷怀
御前诸军都统制郭振王友直赵撙陈敏吴拱员琦王琪杨钦御前诸军副都统制张荣郭刚张青郭谌王明银合夏药敕书
卿夙推将略外总师干有嘉守卫之勤方属炎蒸之序特颁良剂以示眷怀
资政殿大学士知宁国府钱端礼银合夏药敕书
卿以政府之崇任名藩之寄方对时之袢郁其加意於节宣爰命疾驰往颁良剂
观文殿大学士两浙东路安抚使史浩资政殿学士知温州王之望资政殿大学士知宁国府钱端礼资政殿学士湖北安抚使刘珙银合腊药敕书
卿义均股肱任重藩屏属冰霜之方凛念夙夜之良勤宜有匪颁以资辅养
四川安抚制置使兼知成都府晁公武银合腊药敕书
卿绥拊西南勤劳夙夜岁华云晏寒气方凝特颁汤液之良往助节宣之用
参知政事四川宣抚使王炎银合腊药敕书
眷吾辅弼抚彼西南道阻且长岁聿其莫特致精良之剂式昭眷注之怀
御前诸军都统制郭振王友直赵撙杨钦吴拱员琦银合腊药敕书
总戎於外宣力为多方此沍寒念其勤勩式颁珍剂以示优恩
御前诸军副都统制张荣郭刚王明张青王承祖秦琪银合腊药敕书
协赞元戎训齐劲旅匪颁之宠沾丐惟均以慰勤劳式昭眷抚
镇江府都统制成闵银合腊药敕书
起从祠馆外总师屯方卜启行属当寒凛特颁珍剂以示眷怀
武锋军都统制陈敏银合腊药敕书
辍从环列外总师屯受命云初祁寒方凛特颁珍剂以示眷怀
正月一日赐金国贺正旦人使入贺毕归驿御筵口宣
三元之庆万物皆春眷乃皇华赐之宴乐其承宠渥以对休嘉
正月三日赐金国贺正旦人使内中酒果口宣
岁律方新春寒尚冽眷言使传留止都邮爰致甘滋俾谐燕衎
正月四日赐金国贺正旦人使玉津园射弓弓箭例物口宣
卿等循声而发克谨於容仪承篚是将俾颁於器币岂惟适用盖以旌能
金国贺正旦人使玉津园射弓御筵口宣
卿等新元展庆暇日出游射不主皮盖云和志宴有折俎庸以示慈
金国贺正旦人使玉津园射弓酒果口宣
眷尔新华游於禁籞奠而後发乐且有仪式嘉审固之能往致芳甘之品
玉津园射弓赐酒果口宣
射以观德乐且有仪载惟终日之勤特致上尊之赐仍加果实以助燕私
正月六日赐金国贺正旦人使朝辞归驿御筵口宣
乃眷使华已辞轩陛即其舍馆锡以燕差盖轸念於勤劳俾从容於衎乐
又
卿等趋庭告至整驾将行毋疾其驱尙少留於信宿旣醉以酒式昭示於惠慈
金使赴阙赐被褥钞锣口宣
寒律云初使华来蔇念久勤於道路方入愒於都邮爰致颁宣以昭眷渥
赐生饩口宣
眷言使节戾止都邮俾致饩牵式昭宠赉庶几饱德亦足忘劳
赐内中酒果口宣二首
修涂滋久授馆云初锡以醇醪副之佳实出於内府时乃异恩
使介之华少留於阙下芳甘之品特出於禁中式致匪颁以昭宠异
赐金国贺正旦人使大银器口宣
春元均庆邻好修和载嘉四牡之勤特赐中金之器兹惟优异其克钦承
大金贺正旦使到阙平江府赐御筵口宣
远会春元来临近甸言念风霜之冽不胜道路之劳特示燕慈以将恩渥
大金贺正旦使到阙赤?赐御筵口宣
使节飞华国函修睦近在郊关之外想多川陆之劳式示燕慈钦承至意
赤?赐金使御筵口宣
使节倭迟亦云勤勩都门密迩谅切欣愉其颁式宴之恩以示劳来之意
赐金国贺正旦人使朝辞讫归驿酒果口宣
卿等入辞法座出憩宾邮念将命之良勤矧就涂之非久洊加锡予以示眷存
赐金国贺正旦人使囘程龙凤茶饼金镀银合口宣
灵卉之英建谿所贵兹惟絶品非止常珍眷使节之言归庶槖装之增贲
赤?赐金国贺正旦人使囘程御筵口宣三首
卿等聘仪告毕使节言还出舍於郊将复勤於跋履旣醉以酒尚少尽於从容
卿等已事而竣兹复只於远役式燕以衎宜少驻於近郊尚体眷怀庶亡劳勩
华正展会信使遄归方临修陆之劳宜有祖筵之盛庸将嘉礼以示至怀
赤?赐金国贺正旦人使酒果口宣
卿等还车言迈甫出宿於近垧饮酒孔偕尙少留於祖帐复颁芳旨益厚眷存
平江府赐金国贺正旦人使囘程御筵口宣
卿等肃持使节已毕庆仪指燕路以言还至吴门而少愒申加燕劳尙体眷存
镇江府赐金国贺正旦人使囘程御筵口宣
卿等将命还辕经涂会府属当寒凛亦旣勤劬爰锡宴私以昭眷渥
盱眙军赐金国贺正旦人使囘程御筵口宣
卿等毕使言归征涂云久兹焉弭节行即渡淮尙少迟囘於胥燕乐
镇江府赐金国贺会庆节人使银合茶药口宣
诞节甫临使华来聘冒风霜之凄劲涉川路之悠长特致匪颁式昭眷抚
镇江府赐御筵口宣
眷惟使节来会诞辰适旣济於涛江方少休於候馆往颁燕衎庸慰勤荣
赤?赐金使酒果口宣
远勤信节来展庆仪行即扣关俾伸廷劳载颁芳旨以助燕私
赐金使上寿毕归驿御筵口宣
诞辰纪节信使造庭进退周旋见容仪之有恪饮食燕乐示吉庆之惟钧
归驿赐酒果口宣二首
载嘉使介入觐阙庭已?致於庆仪复即安於公馆宜推好赐以表眷怀
诞节均欢使轺修聘俾之授馆行且经旬洊致芳甘式将眷渥
文定集卷八

[book_title]卷九
钦定四库全书
文定集卷九
宋　汪应辰　撰
序
陈忠肃公文集序
自荆国王文公变更法度後之用事者又托之以济其凶一时忠臣义士尊君忧国相与出力争之不为不多党锢之籍其大槩可见也然其言不行其身不用亦已矣若乃辨白是非如指诸掌探索隐伏如见其肺肝反复倾尽不遗余力奸臣愤疾磨牙揺夺必欲不俱存而後已摧沮撼顿流离倾沛无所不至而气愈壮言愈切则天下一人而已忠肃陈公是也盖公以身任天下之重以万物为吾身而莫知孰为彼此也以死生爲旦暮而莫知孰为祸福也至大至刚正直之气实与天地相为终始此岂苟然者昔孟子推原杨墨之害以为禽兽食人人将相食夫见微而知着非智者不能也及事之已然则宜夫人而能知之若乃目见其效身被其害浸淫蔓衍偏满天下而犹或不知其所以然者岂非邪说之诬民既久而与之爲一欤靖康之祸自古所无世徒见其末流之失而异时用事者反得藉口以自解然公方天下全盛边事未萌之时固已有南北分裂之忧是果何所见而言耶学者于此亦可以悚然而悟矣遗书余论所以觉後觉正人心其所系于天下国家者岂曰小补哉
徐夀卿集序
古之学者非有意于为文也其于天下之义理讲习之明思索之精藴积之富熟既已昭晰而无疑从容而自得其发于文字言语也如指白黑如取诸左右如楚人之为楚语齐人之为齐语亦不期然而然矣後之人读其书诵其言见其明白纯粹美善并具而不可几及也则掇拾其遗余摹写其彷佛苦心焦思求所以为之虽或近似而终非是也于是有以文为诸儒倡者则曰文当以仁义诗书爲本此虽异于世之逐末者然其意则主于为文盖亦未得其本也永丰徐寿卿年少气鋭虽勉焉为世之科举之业而引笔行墨纵横倾注往往自出己意不牵于俗固已有过人者矣旣而从范阳张先生学日见所未见日闻所未闻谓夫道之可以经世而非私智之凿也言之必可行而非邪说之诬也天人之本一也物我之非有二也方将详说而反约强学而力行以充极其所见闻至于古之学者而後已仅得一第爲宜黄县佐而不幸死矣其孤居正持寿卿所为文十卷求予为序盖观寿卿之文则可以见其学矣故爲道古今学者之异而序寿卿之本末如此以授之爲居正者尚行寿卿之志乎哉
送王公济序
多闻识有智虑可以为难能而君子之道或非所先也河南王公济从事於桂林而应辰得与之交其问学浃洽极本末无所遗忘议论驰骋纚纚不穷至于居官临事明敏精密盘错必解隐伏必察而纎悉无不举也世之称道公济者如此而公济所与余朝夕讲贯惟存心行己求无媿于道之爲事窃尝夷考其行以实其言盖其与人交而不欺也受人之德而不忘也犯之而不校也贫至于饘粥不继而收恤孀遗奉养教诲身执粗衣敝以爲之率加以弥缝调胹于其间无所不至内外无间言而怡怡然忘其贫也余所能言而其所不能言者亦可想见其存心也矣夫趋操出于正则闻识知虑皆一于正矣由是而之焉未始有二也不然则所谓难能者吾未知有无之孰为愈此学者所当辨也公济将之官问应辰所以赠行之言者岂以应辰之相知或异乎衆人之知耶士之用心于内非昭昭然以求闻知是以知之者寡应辰特以久相与处之故而有见于一二焉耳非敢以为知也使幸而相与处之日加多则所知有不止于此者今公济之去也涵养充实德义益修有不可知者矣虽然姑言其所知而其不可知者有待于他日之再见焉
送郑允升序
修仁义忠信乐善不倦之天爵以要人爵孟子固已非之矣至汉儒直诵言欲以明经取青紫其陋甚焉吾党郑生家贫急于应举惟是夙夜诵举子试中之文不辍模傚驰逐庶几及之姑无望其如汉儒之明经虽诸子历代史亦不暇涉猎之矣其爲欲速不太甚乎夫舍本业而恃剽窃以为生何可长也学者固不爲科举计若生之爲科举计亦踈矣绍兴十八年余爲宜春别乘生适来学中未几告归求言以赠行余所以爲生惜者如此相别不可以不尽也故直告之如此
送鲍以道序
子游曰君子学道则爱人有地百里固古人之所不敢苟也永嘉鲍以道强学博闻乐善不倦而疾恶如恐不至厄贫而不悯部使者闻之使摄临海县而以道岂爲贫者哉昔者黄鲁直问政于山阳徐仲车徐仲车曰爲政之务虑不厌熟则寡过睦僚佐则事举鲁直报之曰大雅之为人远矣立参于前坐倚于衡何日忘之呜呼应辰诵此言久矣以告以道以道曰虑熟寡过则诚所未至睦僚佐则吾固优爲之夫君子自以为不足而优于天下乐正子爲政孟子所以不寐也夫仲车之言简以一代文杰而服膺之若此者诚有味其言也惟以道于未至者求所以至之于所优爲者不怠焉然後知立参于前坐倚于衡何日忘之者不徒一时言之耳临海之民尚有望哉
送赵允明序
洛阳赵允明秀才访仆于山间将行请曰欲以至诚立身大哉斯言非自任以圣贤之重其何能及之虽然世之以诚藉口久矣诸子百家粲如也顾求其成己成物有如圣人所谓者几人抑其言之诡耶行或盭耶是未敢易言也试举以问吾子或者曰君子诚心于为善小人诚心于爲恶者也夫诚矣又为善是诚与善为二也诚矣而至于爲恶是诚者非天之道也隐于吾心是耶非耶子行矣其繇是而疑疑而思思而得矣
赠徐朝卿序
余故与徐寿卿厚寿卿不幸仅得一第死余念之不能忘也其弟朝卿访余于山间且言生理益落家世传河图书不知其所从来以人之始生岁月按图而考其祸福无不验今将藉此而餬口余为再三叹息久乃使试其术以至泛问错取参差不齐而一一皆中异哉子之有是书也朝卿本业儒爲性静慎无世俗日者多言夸诩之态故术之精确至于如此而不免于洴澼絖也虽然由子之术而论之则既有所系矣挟此以游世使人人皆知通塞之有所系亦庶几季主君平之意乎哉
赠杜术士序
世之推步五行以谈祸福者皆祖李虚中为虚中者其自考必审其自信必确矣然廼服药觊幸长生而顾以速死是不知命之有制而欲以力胜也其自考者如此何以考他人之祸福乎其自信者如此何以使人之信乎又况为其徒者乎世人不考其源流随而信之此吾所未喻也今番阳杜君爲虚中之言者也然何其谈人之祸福历历不少差又有使人不能不少信者夫君子之安命非能逆知其淹速之度要以为非人力所能致故一切任之而已矣彼以夫茫昧恍惚不可致诘之理而尚可以智索则遂谓亦可以力胜也此虚中之所以困欤
记
守正观养二斋记
方耕道谓某曰吾闻诸中书吕公公闻诸其先友曰守至正以待天命观物变以养学术吾退而名所居之二室曰守正曰观养将朝于斯夕于斯从事于斯以毋忘吕公赐也愿子为我记之耕
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:32-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>