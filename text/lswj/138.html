<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="诗文集。明陆深(1477—1544)撰。一百卷。深,初名荣字子渊,号俨山,上海人。弘治进士。曾官太常卿兼侍读、詹事府詹事。少与徐祯卿相切磨,以文章有名于世。善书,仿李邕、赵孟頫体。平生著述甚多。有《南迁日记》、《蜀都杂钞》、《书辑》、《玉堂漫笔》等。其集由其子陆揖编辑,于嘉靖二十五年至嘉靖三十年(1546—1551)陆续刊刻行世。陆揖先发其所藏稿,编成《俨山文集》100卷,外集40卷,后又搜散佚随笔札录,编成续集10卷。文集前有徐阶、费寀序,末有文徵明后序。_俨山集_全文在线阅读_俨山集_全文在线下载_大玄古籍书库">
<title>俨山集_陆深_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">俨山集</span> <br/>
          作者： <span class="inputVal" id="bkauthor">陆深</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]372326</span> <br/>
          说明： <span class="inputVal" id="bkdec">诗文集。明陆深(1477—1544)撰。一百卷。深,初名荣字子渊,号俨山,上海人。弘治进士。曾官太常卿兼侍读、詹事府詹事。少与徐祯卿相切磨,以文章有名于世。善书,仿李邕、赵孟頫体。平生著述甚多。有《南迁日记》、《蜀都杂钞》、《书辑》、《玉堂漫笔》等。其集由其子陆揖编辑,于嘉靖二十五年至嘉靖三十年(1546—1551)陆续刊刻行世。陆揖先发其所藏稿,编成《俨山文集》100卷,外集40卷,后又搜散佚随笔札录,编成续集10卷。文集前有徐阶、费寀序,末有文徵明后序。</span> <br/>
          封面： <span class="inputVal" id="bkimg">Z_18327.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]俨山集
[book_author]陆深
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]372326
[book_dec]诗文集。明陆深(1477—1544)撰。一百卷。深,初名荣字子渊,号俨山,上海人。弘治进士。曾官太常卿兼侍读、詹事府詹事。少与徐祯卿相切磨,以文章有名于世。善书,仿李邕、赵孟頫体。平生著述甚多。有《南迁日记》、《蜀都杂钞》、《书辑》、《玉堂漫笔》等。其集由其子陆揖编辑,于嘉靖二十五年至嘉靖三十年(1546—1551)陆续刊刻行世。陆揖先发其所藏稿,编成《俨山文集》100卷,外集40卷,后又搜散佚随笔札录,编成续集10卷。文集前有徐阶、费寀序,末有文徵明后序。
[book_img]Z_18327.jpg


[book_title]提要
俨山集 续集 明 陆深
钦定四库全书
集部六
俨山集
别集类五
明
提要
臣等谨案俨山集一百卷续集十卷明陆深撰深字子渊俨山其号也上海人弘治乙丑进士官至詹事府詹事兼翰林院学士事迹具明史文苑传是集为费寀徐阶文徵明唐锦陆师道诸人所论定而其子国子生楫为编次而刋行之锦及师道并称尚有外集四十卷通此二集为一百五十卷此本不载外集皆其笔记杂着又自别行也史称深少与徐祯卿相切磨为文章有名书仿李邕赵孟頫赏监博雅为词臣冠徐阶称深以经济自许在翰林院在国子监数上书言事督学於晋参藩於楚旬宣於蜀则皆有功德於其士民而惜其独以文章见费寀亦称其以剀切不谀忤宰臣左迁以後畧无感时愤俗之意而举其发教岩诗峡江道中诗证其无所怨尤今观其集虽篇章繁富而大抵根柢学问切近事理非徒鬭靡夸多当正嘉之间七子之派盛行而独以和平典雅为宗毅然不失其故步益亦可谓有守者矣
乾隆四十三年九月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
俨山集卷一
（明）陆深 撰
○赋五首
瑞麦赋
仆闲居田野多见瑞麦两岐三岐至五六岐彼九岐者得於传闻殆未之见云实有之感兹休祯作赋一篇有颂有美有风有刺义主劝戒附於古诗人之谲谏虽不足以希踪相如子云庶东京之流亚也示我同志靡得而布焉
天子正德五祀孟月维夏知知子疡发下体更朔新愈有客唁焉登堂三揖乃掀髯吐论曰夫物有异产事有奇遭谈肉者不可与论味眯采者不可与即文濶哉希乎今兹之所覩也子足良苦抑未之知乎知知子蹷然而起危襟横几奉客下风曰唯唯愿客诏之客曰走故农家五谷是理爰自弱龄勤厥四体今年逾知命而丰穰凡几一亩三石稂莠吐米皆未若今岁之为瑞也麦苗芃芃穟岐为二扬芒含颖复为三四多者五六将将覆地东邻一茎九岐尤异殆淳和之所薰蒸而上帝用以鍚类也周书异亩汉歌两岐陋昔人之夸诩昭后皇之惠慈虽蒙白之翁负玄之老皆缘亩玩视相与嗟咨若走者齿发犹盛涉历未广宜乎惊悸而夥颐也知知子仰屋太息索然久之曰否否客何谈之盭也夫缘物者贵质敷文者适用且夫麒凤之希难以疗饥芝菌之祥难以充庖云锦之烂难以御寒蠙蚌之光难以续膏是以圣明抑难得之货壅不稽之言诚以重本而缓末弃无益而即有用也客幸目覩岐麦津津称瑞民瘼甚矣果谁之致独非客之所观见者乎试为客语往岁已已运厄元元夏耘被垄淫雨注天昼夕閲七飓风相牵海波怒而山立江潮喷以骏奔蛟龙舞於街衖冈阜沦为漭渊漂尸横野浮畜蔽川千里一壑万竈絶烟於是百年之完聚连邑之生全化为鱼鳖葬于鲸鱣者殆过半矣暨乎水退民失故居沧桑一变形胜都非朱门沈其阀阅碧瓦荡为丘墟鸟窥巢而不下狐访穴而重疑号哭振野提负沿途父弃其子妻别其夫相与转徙乞丐奔逐投依若流星之逼曙而败叶之辞枯也於是强有力者牢朽材於古岸塞行潦以腐薪依湿林为栋干缀败席为闼阍溷爨无别卧食不分什并为五弃仇讲邻相依为命枵腹连旬野无留菜树不遗根徼幸於万一苟活於旦昏尔乃积隂郁结隆冬盛寒层冰千尺竹栢枯乾岂祝融之故都为玄冥之停骖何暧暧之阳国顾风烈於塞垣民无夙具习不素安於是受冻而仆者又如干矣天子方轸念南服融照闾阎发德音大王言贷常赋辟四门封简书於芝检勤使者於輶轩省太官之供调减司寇之坐论赈仓廪之储积蠲逋负之浩繁方将夺民命於沟壑续生气於游魂盖三五之罕有而二气所不能全之旷恩也良有司方忧经费之不足惧考课之殿後鸿泽持而不下限令疾於电走朝四莫三示一藏九使民破十家之产仅足以输一家费数亩之田未足以赋一亩笳鼓盈村扰及豚狗尔乃制为严刑迨及黄耉巨木囊头重金系肘臀无完肤指欲堕手谿壑之填未厌伸暴之门何有於是孑遗之民疮痍之末毙於敲扑困於征科者盖沦胥以尽渐不可久矣戾气醖酿蒸为疫疠方且乘阳发腾犷不可制今枕藉而病卧者比比皆是招医降巫若愦若醉是其冻馁蚀於胷肠刑罚惨其心志发双伏而并攻何方药之能治厥祸方萌殆未知其所至也使垄亩之植一本而十岐共蔕而百穗将安救之而客夸以为瑞哉且菽粟所以贵於珍鼎布缕所以加於玄黄者为其有用也今夫用者徒存而用用者已亡是谓隆虚而病实忘远而娯细矣仆窃为客赘而不取也客闻而怃然曰噫嘻有是哉子之迂也信乎执一者未足与权二泥彼者不可与适此子徒鉴於已已之变为流而不止乎是殆滞於隂阳之迹而未深於斯理者也且夫於穆之化圜运不已剥终必复泰因於否吉凶互寻祸福相倚夫虫之蠕蠕也不屈不发地之窿窿也不伏不起数逆斯通气顺乃死是故九载之水或以成尧七年之旱终以啓禹子岂知夫凶俭之後继之以丰稔登进之渐承之以君子耶然而气机橐龠必有攸始兆先於物发远伊迩钟鸣而陨霜础润而降雨走诚得於俯仰之余是以释近忧而崇远喜也且夫麦备四气实首五谷诗人颂其於皇下氓赖以率育续岁功於发春函潜气而多淑是休嘉之先露徯斯理於将复示帝心之仁爱啓方来之祉福谅有开而必继孰无徵而廼获走且与子托丘壑以优游咏皇风之清穆是故有取於麦岐子何责之备而论之刻（叶）耶知知子不能难客乃蹑履而退曳杖而歌歌曰麦秀兮多岐覆壠兮累累彼其之子曾是兮弗思於是知知子返乎潜室沈思渊默纬情愫於浑沦抽端绪於开辟推玄化之始终考休咎於遗册览春秋之所书测消长於三易道有殊而归同理既契而心戚然则客之言似亦未为失也将以厥明戒馆客循阡陌辨麦岐之疎数听邻党之损益问勤勩於三时吊疾苦於缓急於时风轻景融烟朗雾清谢雕舆却繁缨被大练策溪藤道以童子从以经生指三汀以东骛遵龙江而缓征瞻桑梓於原隰拜松楸於佳城睇海氛於极际俨波浪之奔轰感钓游之旧踪慨岁月之不停蔼里墟之蔓延有孤物而屡更亦浮云之多态何难树而易倾怅久寄於异土心恋恋乎故京方徘徊以瞻眺謇彷徨而屏营顾见道左麦穗岐岐本同末异旁无附枝始戟戟以竞秀竟娈娈而莫携将神工之妙合复化钧之巧持或双昂以森矗或左右以纷披或越畎而希挺亦共房而骈垂薄长飇以洄洑照圆景而陆离等比翼於异类嗤连理而不为固物薄而禀厚腾衆喙以增奇胡哲人之超轶随所如而见疑昔宣尼之瑞鲁匡人恠而围之比干之忠殷曰不祥而戮尸彼二圣且犹然般罹此又何辞抑轩轾之偶致将彼苍之有知於是历览既倦羲驭未疲揽厥颖异采掇以归洵皇泽之渗漉拯黎民於阻饥托子墨以宣秘聊洋洋以陈词
南征赋
空同子阳明子同日去国作南征赋
亶肃肃以宵征兮悲往路之未央惧中道之折轴兮思改辙又恶夫无良顾仆夫以先後兮喟河广之谁航瞻桑梓之翳翳兮孰云忍捐夫故乡方青春之骀荡兮何雨雪之纵横白日匿其耿光兮郁浮云以翻扬睇山川以无极兮陵谷杳乎其孰明祥狐嘷而风厉兮何有於哕哕之凤凰昔宣尼之遑遑兮固蒙笑於楚狂展直躬以事人兮卒三黜乎旧邦慨殷室之多贤兮王子剖而信芳苟璞玉之终在兮虽屡刖又何伤谋人之国兮焉有祸而弥藏覩巨盗之乘垣兮固将谒之以峻防谓余梦寐之颠倒兮岂敢幸其必当黑白之同体兮盖昔焉之所常惮婵娟之翘妬兮吾安忍刓夫清扬雧絺綌以御冬兮畴驾尤於寒凉狎逆鳞而批之固以不碎为叶庆（叶）也斥虎之使逝兮遭反噬未为殃也卬衷之洵安兮初未量乎得丧（叶）曩委羽於东海兮奚成功之可望矢贞心之不泯兮濒九死吾犹恇昔淑媛之见背兮竟结发之难忘怅恩情之中絶兮往将洒扫乎室堂彼良农之俶载兮力刈乎莠与稂诞嘉谷之离离兮竟收功於千仓度中流以失楫兮岂俟共载而匡勷燕雀安於焚栋兮斯物知之不长服先哲之明训兮希旁烛之煌煌神龙之渊天兮谅所乘之允臧步中夜以顾瞻兮睆牵牛与七襄永相望於咫尺兮庶精诚之可将仰天阍之九重兮冀羲驭之回光魂怦怦以上征兮謇徘徊而彷徨乱曰桂车兰轩服骐驎兮登高临深送征人兮怀芳握馨遗心亲兮瞻望弗及涕泗零兮
吊刘生赋
唐士刘蕡燕产也感激殷忧有蓟丘易水之余烈以直言废故有祠祀直言也在今昌平皇明正德之六载中月南至史官陆深共承陵祀道出祠下顾瞻徘徊乃述赋焉
洵刘生之瓌伟兮已亮夫言出而祸随诞树虚而贾实兮纷振古之共悲测彼苍之倚伏兮嗟生独罹乎此时也当明庭而铺词兮既已谢乎无媒也苟忠信之自卬兮又奚必开金石而称奇愿韬卷以有徯兮恐岁暮之难期凌冰雪以北度兮敬吊生之芳祠空苹藻於寒沍兮怅瞻遡之何迟吁会合其犹然兮羌昩已而前之塞河决於微穴兮当狂澜之既穨貔虎逸而负嵎兮欲徒手以径批临深渊而莫戒兮耸旁观之屡疑佩宣王之昭训兮亦有道而言危曰余既知夫隐衷兮冀身却而道垂谓将来之可恃兮竟陈言之谁施謇历生之故墟兮睇西山之崔嵬寻采薇之旧踪兮路逶迤而多岐风号寒而木怒兮恍有遇於斯须情抑郁而欲语兮魂靡靡以难持傥决机於转圜兮曰独生之所私
後灔澦赋
昔苏公子瞻赋灔澦盖曰江会百川势易骄逞不先之以龃龉尽其快鋭为害斯大嗟乎是诚有之夫当国家丰亨豫大之时必有风靡波荡之俗使无正人法家出气力以扞之则末流有不可救者矣此公作赋之旨也嘉靖丁酉二月初予将出峡舟过瞿塘春水未生孤根欲露盘旋其下有感於心作後灔澦赋
道丛鳬之故国沿岷汶之长源睇灔澦之兀嵂绎先哲之名言测安危之倚伏乃始疑而今信然昔伯禹之导江兮命阳侯为驱先挟六龙与二虬兮劈雷斧之神銛劙地脉而中分兮挺孤高之一拳障犇轰之东骛兮回万折於澜翻时盈缩以浮沈兮拥百川而独尊或如象兮如马舟人睨而不敢上下相逝者之汩汩兮固昼夜之不舍惟上帝之默佑兮恒斡运於区中示机缄於错纠兮物有穷而必通猗宣父之感麟兮既伐树又絶粮羌邹孟之仁义兮竟见沮於臧仓胡贤圣之迍邅兮夫岂兹堆之未汰派远而弥昌兮象下流兮永赖抱遗经而先觉兮返乱治於否泰顾大化之茫茫兮俟万世於须臾俯中流之一柱兮盍前鉴而蚤图慨孔明之驰驱兮磊磈乎八阵犹未磨问草堂於瀼水兮吊江上之东坡予粲粲其白髪兮惧末路之蹉跎
宣悼赋
陆子羁旅两都三年之间四哭子女天永地厚控诉焉如作宣悼赋
岁靡靡以于迈兮嗟继续之未昌曰予邅回之可哀兮何岁三改而四殇背乡井以辽邈兮囊又告予以屡空谓彼苍为不仁兮先哲重之曰降祥将余戾之日积兮懵不知其内讼抑修短之冥合兮长辛楚又奚用登高台以舒啸兮凄北风於襞缝涕既掩而复陨兮云坌兴而四涌岂余目之眵眯兮心■〈忄廷〉恫而不舒俯危阑以侘傺兮恍何物之满裾回曲房以偃息兮若有闻於欷歔顾父子之至情兮孰云排攘而获疎谓昬为旦兮谓日为年胡懽愉之易终兮而忧戚不可以延谅后皇之终惠兮恐日暮於虞渊反予袂以自持兮承慈顔於堂前
俨山集卷一

[book_title]卷二
●钦定四库全书
俨山集卷二
（明）陆深 撰
○歌一（十八首）
红白莲歌（白学士秉德池亭分题）
白家池馆薰风里恰在香山最深处池流曲曲暗通泉莲叶亭亭齐覆水花红花白相间开香风香气四边来乍比珊瑚出银海还疑琼蕊下瑶台银海瑶台俱可怜仙舟一叶渡晴川素心饱露秋同月艳质凝脂晓破烟歌罢江南不知暑渚平沙暖新添雨江妃映日试红糚楚客因风摇白羽别有风光傍晩看遥山流翠入阑干四面画屏相向立一机织锦乱交摊主人个时玉堂退纨扇纶巾坐相对静虚如此可论心芳韵于今应作佩论心作佩总堪夸不愧名称君子花记得金銮送归夜分明一朶隔笼纱
鲁桥热
赤日行空正当午老夫畏热如畏虎计程归路三千七值我行年六十五昨过任城旧酒楼山川信美非吾土仲宣太白俱仙才安得并载黄龙浦此日池塘杨柳风此时庭院芭蕉雨牙缃架插余万卷衮钺心传破千古满座时看羽扇揺半酣起拂吴鈎舞已约清风成故人更须霖雨歌明主回瞻殿阁忆微凉却向园庐依茂树
秋水篇
江南洁修多水芳紫菱翠荇下银塘银塘遥接芙蓉渚晓糚亭亭沐秋雨摘花美人云锦裳郁金香佩双鸳鸯家住湖南碧湾里碧烟如纱拍湖水少年射策蓬莱宫文彩隐映芙蓉红珊瑚十尺空自好灵芝九茎何足道一为君歌秋水篇济川稳泛木兰船若论顔色休嗟晚竟堪持补君王衮
杨妃病齿图
沈香亭畔催花鼓华清宫中翠盘舞瓠犀半啓樱桃颗可是玉鱼偏作仵似将一掬黛娥颦翻取三郎断肠谱归来南内情更多一曲霓裳泪如雨
石斋歌
少师杨公之以石名斋也学者称之曰石斋先生盖有年矣客曰公博极羣籍尤深於易不俟终日取其介也又曰公家本蜀奇伟秀拔之观蜀实有焉着之心目示不忘也门人陆深获周旋斋中问学而退尝深思之夫道以济时为上物以资世为贤故圣人不宝难得不作无益远观近取凡以致用也今夫用石者博矣其细者不论清庙明堂之建负荷而底定者是曰柱石疲癃残疾之人延起而安全者是曰药石盛德丰功之着刻画以传不朽者是曰金石盘石以言其固也铁石以言其断也彼甲乙之品袍笏之拜是玩物矣又君子之所弗论公硕德重望镇物砺世其取诸石也非深之所能知自今观之相业柱石也言行药石也文章金石也使宗社有磐石之安处大事决大疑确乎铁石之操石之用大矣备矣作石斋歌歌之
关西夫子今元老有石当斋斋更好疑从天上堕支机似向瀛洲擘琼岛磨砺堪为百世师璠璵不数连城宝星光璀璨太白精云根崒嵂西川道早年充贡来明庭玉堂紫阁静仪刑擎天八柱开黄道障海千寻掣巨灵有时条理振韶夏百兽率舞游鱼听孤标共仰积铁壁大手为勒磨崖铭授书空传谷城叟汉室开基一培塿何如五色补天材元付当年取日手石斋峩峩高入云四海苍生共翘首万年永藉圣朝安再拜为歌仁者夀
宝丝灯屏歌
鲛人夜织氷蚕丝不数细滑鵞溪绢或云并州快剪刀剪此一段澄江练乃是云南之南万山中云腴石髓蟠青葱酒黄鸦紫祖母緑复有无价桃花红远人不贡车与服持此射利如射鹄遂令长安富豪家下视隋珠贱和玉琐屑璀璨星宿同水碓火熔俱有功短长曲折巧应手无乃鬼幻神为工分经错纬了不乱各以本色呈绚烂霞蒸雾■〈氵蓊〉有无间遥看一道晴虹贯是中白腻若可餐良工点染开林峦似嫌世上缣素弱颇有劲气生毫端制成屏风向灯夕聊慰风尘远为客壮心岂解随物迁乡书又送经年隔酒钱不爱典衣偿要与明月争辉光但愿明月长辉光
三松图
可斋郑宜简抱负伟奇身通技能俱造精妙使推而致之可资经济之用而宜简甘自隐约於农贾之间不肯少露一斑往年游京师馆阁巨公与诸学士史官暨当世名流颇有知之者而宜简益自韬晦尝告予曰道之精以为身也他非所望今年六十矣日修孝义之行若以祈天永命然者使仁者必夀其殆斯人与乃题三松图夀之
三松亭亭高插天离立森爽含风烟栋梁廊庙似无用撑架日月如有权浑疑无地着此物日观其下天坛前秦时大夫封不受汉家武皇来何虔潜龙卧龙差可拟鳞鬛头角俱依然懒为行雨六丁怒彩虬金电挥成鞭有似高人傲一世宁舍富贵耽沈玄师山孙子今奇士家住万山苍翠边胷中惟储秘书监囊里不贮司徒钱手种青松一万树如此三树尤堪怜风雷掀舞山岳动岁华剥落氷霜偏古栢空传二百丈蟠桃浪说三千年有时坐石听凉籁独把黄庭金字编神仙官府总一致朝中宰相山中贤题诗一寄可斋子会见沧海成桑田
蓉溪书屋为金司寇
蓉溪江山真画图蓉溪主人絶代无往岁西归结书屋风前月下闻伊吾牙籖插架几万轴云锦照水三千株有时谿头风日好一段秋波净於扫水香花气相氤氲人间别有蓬莱岛蜀道时歌李白难草玄甘抱扬雄老只今身复上天衢太平经济须巨儒尚书省里少司寇御史台中上大夫共道孤芳持晩节还应廊庙忆江湖别来几度花开候每向西风重回首补成五色衮龙衣元是当年摘花手复有堦前兰桂行相期岁暮松筠友君不见南阳草庐緑野堂此溪此屋同垂芳
渡淮放歌
出门江南花无数行尽淮南春欲暮风霜添上鬓丝繁颇悔从前好词赋伊吕分明道可行孔孟咄嗟时不遇故人衮衮俱公侯频岁劝予劳尺素亦有封章逹姓名曾傍重瞳屡回顾忆昨素冠成陛辞天子中兴初践祚八年林卧心常悬一捧部符躬莫措玉堂天高旧梦回青宫地切新恩误万分何补等涓埃五十无闻昩时务凭将一出期遂初自保孤忠总如故长河浊流足风波飞鷁扬舲竞津渡携家十口儿女情居安虑危在云路遥持一寸报主心时放歌声和韶頀
吕梁洪
青山夭矫如渇龙堕地直走河流东岸崩谷应气犹怒其下必有鼋鼍宫舟人估客尽回首篙师舵手俱神工人言大险亦大胜如此江山须画中宣尼南游鬼物出伯禹东导神灵通天地何心世多故刘项曹吕皆豪雄圣皇恃德不恃险万里袵席歌同风我来其间正初夏片帆遥映斜阳红风旛前麾影接岸水槛下视波连空肩舆十里据高坐始信静处观无穷
大风宿留城
身世浮沈如一舸一日千里十日坐顺风人喜逆风怒我任天公何不可随身所到一问津去者从右来从左古今道路无不然自有亨衢自坎坷黄泥岸高緑树深遥望前船密如锁争先疾趋古所戒夜宿澄潭傍渔火
宝应湖翫月
我生爱月仍爱奇着意欲到西湖西不然具区三万六千顷坐此一色银玻瓈今宵宝应湖南路桂魄皎皎风凄凄水光四接上下合氷柱十尺云天低楼船不渡南北断危樯密锁乌鸢栖我携二客恣清赏试选高岸成攀跻弦光满射白玉镜斗柄倒浸青云梯人间天上非还是翻疑海外闻天鸡瑶华台殿云母障水晶宫阙黄金泥胡床老子兴不浅挥手弄影沿长堤菰蒲何心烂不起鲛鳄有恨蟠犹啼南中卑暑不耐冷况复风雨尤难齐兹行所得差足慰未觉严沍欺袍绨人言春月胜秋月春月花柳空萋迷争如冬月有劲气复此淮海氷连谿酒怀逸兴俱浩荡霜明雪映工品题君不见汉家中郎持汉节风槩凛凛海上甘牧羝
和王元章梅花为段主事子辛赋
画堂六月飞严霜客持此幅梅花芳乍窥疑浮初月影细对忽丽繁星芒塞垣风高吹石裂岭南天低不受雪何似孤山处士家一段西湖弄华月梅花此时殊有韵青鸟遥传海山信度水盈盈玉雪肤含风袅袅堆鸦鬓万种心情春酒缸起为花神酹一觞谁怜白贲元无价空复红芳号假王会稽山农骨已冷梦入梅花呼不醒巡檐且索屋三间负郭何须田二顷
雪村晩酤图（为温宫谕题）
崆峒万木冻不僵琼瑶一片埋夕阳云安道上少行客百花潭西封草堂桥回谿转疑无路前村依稀後村暮时见青帘猎猎招如闻白鴈翩翩度天涯揺落空岁华翠微自有高人家林端红叶饱茶竈梁上青蚨挑画义一斗鵞黄正堪买拍浮好怀同北海不来租吏浑无譁夙约溪翁如有待川源窅窱古人风幸际车书万国同床头何用纪岁历门外但送邮诗筒凭谁致此好气象必有明君与贤相托斋先生素心人悬此一幅高堂上画家画意不画形当朝戴进最有声未歌三白呈祥瑞先兆六符开太平
南峯书院（为徐良节题）
南峯主人顔如玉更向峯前筑书屋虹光夜夜贯斗牛秀色冉冉连嵩祝复有家传万卷余累朝诸父皆诗书子云寂寞空玄阁诸葛经纶有草庐南州高士元同谱玉树氷壶映千古风骚共许国无双韦杜浪夸天尺五孤标絶壁倚春晴风动芸香满院生常留云气从龙出须种梧桐听凤鸣
龙江歌（夀唐士回宪副五十）
龙江东来万里道遥接瀛洲与蓬岛三江有水剪不断五湖无波净於扫龙江先生江上生德器文章俱老成胷吞云梦已八九量比汪陂无浊清登科弱冠人如贾辞源倒挽银河泻砥柱中流力有余扶揺九万风斯下掖垣谏草避人焚宪节西持往校文多少鱼龙随变化一天星斗浸寒云云间自爱归来早蓴菜鲈鱼旧盟好闲看秋影澄道心坐见红尘扬碧草碧草红尘閲岁年宣尼当日正知天终同渭水非熊兆会起浮空万斛船
瀛海图为李宗易谕德歌
天南咫尺帝城隅山灵水秀相盘纡中有瀛海接银汉吞九云梦涵五湖太行西来走其下排列七十二朶青珊瑚微风吹波縠纹净明月照影骊珠孤汪汪千顷荡星斗上下一碧随鸥鳬世传神龙有窟宅霹雳惊起头角殊化为霖雨洒六合波涛壁立风云麤须臾光霁变天地荏苒花柳呈芳腴我闻弱流三万远隔扶桑外六鳌三岛空传呼玉堂学士李太白家住瀛海真蓬壶水心楼阁开云母风外帘栊蹙浪珠有时倚槛一长眺宛见云中五色清虚都心胷已着秘书省殿陛恭承子大夫青钱万选絶代有白璧连城天下无频年文场拔董贾昨岁武举罗孙吴庙堂自当金玉器鼎鼐竟与盐梅俱周家申甫嵩岳降苏氏轼辙眉山枯大贤应运重得地瀛海似也非其徒江南程生近好手点缀金碧工调朱经营意匠入窅眇翻取商岩旧典谟玉顔丈人古冠佩疑是退直金銮趋手挥一筹探海水坐见清浅连桑榆鲁连高蹈带侠气仲子汗漫甘乘桴君不见张子房借前箸为汉驱请看此筹一下能奠万古之皇图
题严介谿所藏何竹鹤画
江南五月黄梅雨湿云不断生远水风流太守竹鹤翁家住江南水云里兴来挥洒出画图高峯掩映云馍糊江回路转草堂静雨崩沙塌谿桥孤钤山堂中羣玉府此幅远淡尤足数宪使先生最爱才玉堂学士真博古到处护持如有神携来长安手泽新高人韵士千年蹟孝子慈孙百代珍
俨山集卷二

[book_title]卷三
●钦定四库全书
俨山集卷三
（明）陆深 撰
○歌二（二十一首）
节妇歌
忆昔敌人犯边日先皇赫怒挥鈇鑕苍天深意在戢兵六龙暂驻隂山跸古来胜负兵家常土木之变悲莫当忠臣孝子毕誓死长缨徒手系名王维时张公忠勇士肉骨藁葬蛮荒耳陨星莫想诸葛生落日琱戈挥不起中闺裁罢寄征衣征衣一寄不曾归东海深深精卫苦九疑泪尽山成围折钗分镜甘独守寒影遗孤成左右红顔白发须臾间长夜玄堂重执手遗孤无怙亦无恃期以功勲光後祀星聨八座位中丞重译威敷雪前耻谁云纲常一日无呜呼忠臣爲君贞妇夫凭轩涕泗声呜呜
开河待牐苦热
长江无六月此语为谁传筠簟纱厨里何人不可怜我家本在三江上竹树成行更森爽画阁含风蘸水开仙槎到海随潮长波揺云梦通具区地接蓬莱与方丈何似黄尘千尺高脱巾羣饮总称豪银床玉井无由覔赤脚层氷何处逃徒闻东郡泉千派不济南湖水一篙临流欲渡还曦发待看西岩吐新月万贯谁纒鹤背轻一蓬自笑鸠巢拙人间合有清凉方半卷湘帘坐超忽君不见陶潜酿秫两疏赐金罹此毒热听我吴
吟星月歌
元宵自戴子充冬官小酌还卧养庵梦中得诗忆其首聨云大星无光月如水碧空无云千万里晨起栉沐颇用讶叹适小野春官见过遂举似之小野今之雅才首肯赏音云突兀不类常作因加窜足成为放歌庸拓旅怀
大星无光月如水紫烟辟寒天万里金吾木柝声不骄火树星桥接空起恭承休假作上元满目韶华帝城里团圞三五宵可怜浅薄一分春奈尔胡床浩兴空昔年秋色不似长安妍五凤楼前迎万乘六鳌海上拥羣仙欢游秪厌春更短欲挽空壶涵百川机中红雨催花落天上青娥妬扇圆九衢罗绮人如蚁五侯甲第黄金炬底用还乡作昼行真堪穷汉经年煮别有工夫巧夺天制成二八当牕女回纹晕采剪越绫五色含光漏湘楮云母琉璃俱有神银河牛渚恍通津常抛金弹夸豪侠独抱明璫泣蜃人火具时时闻战伐飞流一一绕勾陈谁家帘幙留欢住几处笙歌按拍新节物人情岂相待後夜迟迟出沧海每惊旧发羞鸾镜却倚新声填欵乃仙人自古有羡期书生妄意图元恺但祈灯月两相和岁岁年年常不改
秋日入佘山观昭庆三栝松
云间山水称絶奇简远开豁无不宜村村花柳足佳丽亦有落落蛟龙姿新秋晴日照古寺鸣丝偃盖风离离阁前两株踈且瘦左右拱揖如佳儿独怜衆草没昙院不见十尺围桐皮稍偏一株在东麓蓊翳拔起三虬枝擎空似欲拏云雨匝地更与成涟漪我闻佳树以地贵豫章赤水非人为云间栝松重昭庆往往盆盎时见之此来得共恣幽赏山深谷暝何迟迟未嗟才大难为用颇恨地僻稀相知摩挲风霜有古意指点时代多遐思东廊一僧最朴野导我屋角开重篱为言秋高八九月风前落子堪萌滋迩来区赋要往役此事久废从先师山中岁月已如此世上风波纷路岐坐成三叹倚石壁欲别未别空犹夷苍髯戟戟老髪秃白云冉冉游丝垂此山九峯居第一谁为姓佘谁所遗或云种茶似阳羡吴歈楚调聊相随陆家放鹤还沙际张季思鲈今水湄他日青松能待我茯苓琥珀总宜诗
悠然亭
濠梁有鱼水庄惠无尔我吾犹恨多事忘言岂不可俯仰天地同悠然鱼忘于水水忘渊澄鲜一色月转汉泼刺数声风起船封君本是方叔後老气盘空薄牛斗长啸江湖范蠡书逃名松菊王弘酒庭中瀦泉泉上亭亭外万叠青山青有时出云作细雨此际游小开南溟坐来一日当千日未论他年百四十海棠花发春气浓一片臙脂镜中湿
赤壁歌
我闻赤壁乃是曹刘之战场襟锁巴蜀喉控荆襄丹崖插江几千尺疑是煆烂半面之崑冈下有波涛走万里上有椒桂森衆芳紫苔斓斑伏虎豹红云缥缈游凤凰当时烈烈南风发北岸舟楫灰飞扬蛟螭失势易为缚何奈太白多寒光时移连去疾流电江山如故天苍苍平生好奇癖山水梦寐彷佛徒彷徨昔有苏子瞻来自白玉堂扁舟夜载七月凉月明把酒酹周郎英雄多有恨涕泪徒浪浪尔来数百载胜事不可常陶子五月使潇湘殷勤请戒十日粮黄州弭节聊徜徉须凌絶顶出上方翘扶桑兮俯八荒清风时来声琅琅为我一诵秋水章
子醇雨後陪宿道馆有赠
春灯着花照春雨窈窕仙宫对床语龙池冥冥杂花寒鱼书鴈信多愁绪一百五日又已过二十四桥何处所容台美人锦绣肠能为楚歌歌白苎候我明光起草余更约城南看花侣长安风尘缁素衣故园魂梦牵春渚三军草露白铁袍五侯宅第黄金炬闻鸡起击珊瑚鞭共慰此身同逆旅
夜泊真州
前岁泊船真州江满船明月揺船牕今年复向真州住黄昬待月月欲吐明月照人无丑好来来去去令人老一杯船尾得月多听我试唱真州歌真州歌将奈何大船如屋船船官鹾危樯揷空飞不入铁锁钩聨密如织语音嘈唧了不分同是经商异南北居民大半趋四坝倡女沿河晩糚罢短担双檐唤卖鲜小舠三桨轻如驾连楼夹巷簇簇新家家许住异乡人共道今年生意少下客折本上客贫江南春山叠叠緑荆楚转运遥聨属南京供奉日日过金字黄旗去还续君不见文信公几陷虎口中但愿路日通不怨东西逢逆风
雨後於都司分种红蕉
今日不知来日事百年枉作万年图青青一种芭蕉树春雨敷荣秋雨枯忆昨岁晚雪飞白都阃门墙映红碧依稀记得建阳过南北东西总为客建阳县令薛给事开尊北堂邀我至对花云是美人蕉不怕风霜逞娇媚前月京师附书还为传给事死谏官见花怜花为花恼万丈雪山毛骨寒都司刘郎举武举每以危言动天子螭头豹尾不肯留独鞚花虬行万里万里边庭絶羽书手种芭蕉三百株一宵蹄囓苦不戒粉碎玉人伤緑珠共汝朝来有归兴细雨沈沈满三径携锄斸取旧根荄且种窻前欹枕听
题李蒲汀学士所藏赵千里射熊图
王孙藻思锦绣纹点染青山萦白云避鴈霜高锦树出射熊风劲角弓闻似是西原猎场下公子翩翩齐骋马捷如流电气十倍满弯明月神潇洒沙平草浅石径长左驰右突不可当直前一发遂得隽岂但百步能穿杨古来妙传夸絶艺此幅摩挲今几世周诗蔼蔼歌梦祥汉馆离离是何处蒲汀学士人中龙勘画披图最有工致身本在霄汉上雅兴时落山林中武功文事亦素具细认丹青有奇趣尚父曾闻载後车宣尼尚且供先簿试看更兆掌中珠雄风骏骨头角殊他年隔座屏风里唤取良工搨此图
南宫北郭踏雪
前夜维扬翫寒月今朝燕冀寒踏雪百年快事能几回谁料兹行两奇絶漠漠郊原一掌平纷纷珠贝缀难成玉堂瑶圃随行上缟带银盃逐步生复有软舆和盖重何似渔翁一簔冻白马翩翩千里骄红旗闪闪长亭送臂鹰走狗谁家儿颇忆东原年少时双飞一箭穿云下九尾千年匝地驰壮气老来余白首熊裘貂帽鵞黄酒扫竹寻梅何事无柳絮梨花随处有东方又动朝日红耀色流光四望通矮屋欲埋孤出栋遥山先映最高峯试问天公资发育前须巽二後滕六苍生赤腹望丰年黄扉紫阁尤惊目谁持坚白攻异同爕理调和唯至公不见狻猊巧抟换消得东皇一夜风
文峯歌为郑正郎
云路东南永闽关紫翠重蓬莱宫阙近突兀见文峯文峯拔地几千尺巨灵夜卓凌空碧特立疑从五老分高标正傍三山出三山秀色锺异人文峯先生尤絶伦身同砥柱障东海力挽华岳开西秦二十明经取上第六曹郎署称无二作雨为霖本有期擎天捧日真能事当今好手张平山写出巉岩水墨间美人被服何雅素坐看白云相往还先生爱山兼爱画风物江南两奇迈停骖驻节费追陪高堂素壁时张挂旧家门巷对山居共道相传百代余开图宛见文峯面若论连城玉不如
竹岩歌（为程时言侍御题其先君方伯号）
君不见程公竹岩重新安上有凤雏双羽翰下有龙孙欲迸青琅玕嶙峋白璧连城价揺动清风六月寒美人岁晚爱顔色身踞虎豹凭阑干秖今仙游向湘浦唯余落月辉林峦调和六琯制大雅镇压百里成伟观孟生泪尽不复茁唐皇感之比二难江南程氏古司马别有伊洛分派如波澜谁云今人不如昔竹岩太中相应看仲氏外台握风纪俨哉伯子和气端正公壁立几万仞要比季子铁豸冠四时正气郁不改东南秀色若可餐扫除炎热砺世钝一为长歌天地寛呜呼竹岩不可见见此孤标遗荫回风湍
西岩歌
君不见崑山产玉高嶙峋当年一片称絶伦迩来几千载元气醖藉含至淳乃有参天卓地壁立之西岩窅窱洞府栖仙真春色桃花误流水秋清桂树当月轮紫芝瑶草满下界祥虹瑞霭往往早暮相鲜新箕山将让许武陵聊避秦远观田变海昔传岳降神自如先生古柱史甲第华堂住其趾少年风彩真玉人陆家兄弟安足齿满门忠孝世所希江南数作鸣珂里状元宰相应黑头季弟今为天下士大儿文学早作畿辅师直言忠谏丹青里小儿頴异似杨修已署门生拜天子有孙行年十六七一举乡书衆中起珊瑚与珠树过眼纷可喜先生况是真仙才酒尊常对崑山开消除日月归棋局舒卷丝纶有钓台屦杖登山疾於驾有时临海望蓬莱玉耶人耶两难辨但见秋容秀色远与鸾鹤相徘徊五千道德闲常诵三度蟠桃手自栽只今七十逢初度刚是浮生第一回山中好风日天末负趋陪短篇遥当长年颂愿借澄湖作夀盃参天卓地之西岩永与朱顔黑髪相追随
题画
春风花柳谿桥路賸有韶华管送迎隔岸青山千尺起闻歌多少别离情此图点染还清润似是钱塘戴文进张公好画如有神高筑金台同买骏内庭多暇日正长湘帘半卷当华堂时时拂拭见古意欲效丹青比梦良
雨中泛舟
闻座客琵琶兰舟急雨横银塘水芳沙鸟滋暮凉烟云弥望接蜃气楼阁失地含龙光于时披襟坐盘薄爱听潇淅鸣舷艎座中有客偏好事独把琵琶临醉乡一拢一捻有古意欲弹未弹先断肠四弦嘈嘈乍入手似与风雨随低昂曾传青衫泣司马岂是紫塞啼王嫱孤臣忠愤重离别壮士感激多慨慷鵾弦铁拨世希有此曲杳眇尤难当谁裁无价紫桫椤乃有双盘金凤凰我生两耳才具足妙解那得如中郎老怀政尔苦氷炭试遣陶写凭消详须臾返棹更东下云物一空江水长
可泉图（为胡大参）
我识可泉三十年今朝为赋可泉篇秦川蜀川浑漫尔相忆相逢俱偶然君家去天才尺咫云树苍苍万山里羲昊曾留画卦文陆郎未试煎茶水当年妙小富文章春日承恩上玉堂客过每劳占劒气人传从此破天荒一朝汨没青山下印月行风倍潇洒遥从西郡梦三刀又向南台骑五马皖城东下是苏州银色流璃万顷秋匡庐天外飞犹落杨子江心泥不流济南突地七十二钱塘江头水西寺还将词翰旧风流总属参知新政事一夜秋期梦故乡某山某水暂徜徉如流车马来阿曲似水门庭复晋阳晋阳相看吾已老开图宛听泉声好白练横拖万里长银河倒挽三山小溶溶漾漾更逶迤东流终向凤凰池聊从汉使乘秋日正是商岩大旱时满地苍生望霖雨天瓢一滴何如此由来邹孟达逢原安用蒙庄齐物理谁云嶓冢不胜舟谁谓崑仑最上头请看逝者无昬旦化作江河入海流
松鹤图
遥空受秋万里碧松露团团野花白藤梢橘刺纷陆离细水涓涓遶云石我疑此图是玄圃中有双禽鸣且舞霜翎砂顶足生韵玄裳风轻月将午当家妙品在逼真况是写生须入神古来高人重图画欲令见者常如新我闻胎仙三千岁摩挲此幅能几世乃知丹青空尔为别有不朽超絶艺
枯木竹石图
人间何处真不俗雨後山前两竿竹雪村老人幽兴多落笔龙孙削苍玉离离乱石出涧底古木压枝虬欲起相思天际望美人月明一片湘江水君不见工师取才伶伦裁管兼收并蓄截长补短开图识苦心听我歌欵欵
次韵黄如英听管生弹琴
逸人最爱冯虚阁手弄丝桐自酬酢清安身世甘寂淡富贵交亲供谀噱天空境静初按谱掩抑悲凄更丰约淙淙岩背堕春泉历历林梢下秋箨缓猱急引大可怜含徵流商调相错初闻古意三叠高旋见失势千丈落勇如壮士提戈戟静似佳人洗丹垩吴山积雪开四牕夜静金炉火犹烁是时相对拥青绫顿使烦襟坐来铄中郎此意妙莫传炊爨之余尚堪凿看君幽兴正得意我和险诗聊善谑须臾鼓罢阳春曲门外青山映寥廓
楝塘（为李封君）
甬东水树清深处楝花风动黄梅雨乔木由来世泽家清溪合有高人主主人本是种德人种成玉树高嶙峋青骢白豸风霜古紫诰金泥雨露新苦县遥宗元姓李今代闻孙还柱史弹压争知重有山门庭不愧清於水绣斧银章使节归摘花酿酒映斑衣明堂正要求梁栋坠子成林大十围
和答张子醇索砚
容台大夫古列仙谪向人间年复年当时正坐风骚客今日犹为笔砚怜吴东片石青山里箬裹藤封四千里力微任重致不多空对知音慙未已看君笔阵何堂堂真堪作史蔡中郎自须剪赠西湖水化作虹霓万丈长
俨山集卷三

[book_title]卷四
●钦定四库全书
俨山集卷四
（明）陆深 撰
○謡（三首）
边城謡（赠王司徒）
金木难丑之年大同六月风尘连将军死绥战士哭束刍斗米当十千司徒受命出饷边纶巾羽扇何翩翩指挥捆载赴急援上山下山鱼贯聨营中望见气十倍擦涕裹血张两弮君不见丞相昔日下三川木牛流马何其便司徒之功相後先司徒之功相後先请观渭上田
卧龙謡
龙卧不行天龙吟梁甫篇借龙何处所行雨遍三川三川山势常含雨北风不断东风驶赤龙上天掉龙尾更遣流星促龙起定军山中龙骨藏龙光夜夜拂咸阳
石桥謡
一挥千黄金不如一石梁江水险不测人命薄於霜南州十月水涯降临流不渡愁褰裳家住江水北市在江水阳朝渡给薪米暮渡携酒浆有时浪急石齿齿对面千里空断肠东邻周封君有子登玉堂一朝发私帑波面流虹光方车结驷若坦道石可泐德难忘
○辞（二首）
春山辞（赠别何舍人仲默）
登长坂望故都辞帝阍兮南骛渡河梁兮春波时一去兮难再怨芳岁兮蹉跎赴山灵兮夙约返初服兮苎罗林深兮春暮草靡兮云和猿避席兮空谷树开障兮崇阿左兰兮右芷牵芙蓉兮鞶萝聊徜徉兮寤叹澹容与兮啸歌望佳人兮不可即眇千里兮伤如何
风泉竹石图（为杨梦羽正郎赋）
啓玄圃兮缬羣芳淡容与兮翺翔望帝子兮极浦思美人兮潇湘幽篁兮恠石泉激风兮鸣璫神舒兮境寂开药房兮兰堂冠切云兮瑶佩飱沆瀣兮夜未央抱贞节兮自媚日夏烈兮秋霜羌秀色兮可揽邈江山兮苍苍游夫君兮太清跨虎豹兮骑凤凰
○行（十五首）
沛水行（戊辰岁）
沛水东决如沸汤家家水痕强半墙麦苗不收枣树烂鸡犬缚尽无糟糠河上丈夫七尺身插标牵女立水滨自言丰年娶得妇结髪甫能勾十春隔年生女如获宝阿翁提携阿■〈浦上女下〉抱两岁三岁学步行邻里尽夸皮肉好今秋粮限不过年县官点夫夜拽船可怜此女八岁余决劵只卖四百钱钱财入手容易尽但愿分投避饥馑借问上船何处州异日经过烦附信答言家住越州城緑树青山好托生桑树养蚕常着帛湖田种稻早炊秔听罢那禁双泪流相逢只合死前休闻道越中多赋歛父北儿南两地愁
悲开河行
鄞张秀才翰林检讨常甫兄也北来省弟道死开河作悲开河
丈夫乍可道路死挥泪听我开河篇开河五月暑有毒亢暵百日河无泉枯蓬赤乌汗如雨长夜白鸟雄似鸇游子去家三千里况复病体累十年秖知出门多历览谁料来日当大难木皮束棺灵寄寺县吏检尸巫布筵忆昔当时别家日父母挽留妻子牵自言省弟到上国自谓赋命天无偏地岂长沙人赋鵩道如陋巷鬓凋蝉弟不及见亲已远奈此半路连弃捐重泉杳杳不复旦游魂黯黯何由还相逢亲旧烦附信南到会稽北到燕堂上老亲嗔恶梦闺中少妇焚纸钱长安空悲听雨约旅馆那得共被眠哭夫哭兄兼哭子呼神呼地复呼天一死辛酸尚堪忍两地呜咽真可怜君不见封侯无成向沙漠马革裹屍犹是贤
重廿五行
子忧居海乡寄生理於稼圃今岁壬午连遭天灾前月一风今月一雨咸为异常况值七八月之间伤农特甚慨然远怀命笔识之题曰重廿五行纪时变也
前月今日风若掣今月今日雨不絶颓垣败壁补未完注栋倾盆势尤烈对床不辨儿女啼悬天但恐星河决遥看密泻同织丝复有大片如飞雪夜来沾洒愁图书似闻挥霍鸣金铁昨听父老指顾言目数羣龙迸空裂海中沙县全城翻邑里谯楼半腰折皇天高照正森严圣主中兴自超轶岂伊玄化复偶然无乃苍生自诒孽拥衾转辗苦待明四野茫茫混鱼鼈禾头生耳须浪传竈底产蛙幸虚设不然东南财赋区宁免宵旰劳符节小臣幽忧才一家终岁饥寒讵堪说仰天端拜意独深捧日何能计应拙挽回光霁敢望多今夕明朝事终别
金陵行
锺山郁嵳峩冉冉朝出云昔日秦始皇於此埋黄金埋金空复尔千载悲叹深石头遶其右长江亘其隂我祖造帝业此地遂发灵双观切云霄宫殿何森森下有高楼台甲第贲丹青缙绅罗其中白马扬金铃山川此都会登眺亦峥嵘送君金陵去歌我金陵行
江南行（送邓良仲尹崑山）
仆本江南士请歌江南篇江南佳且丽沃野多良田道旁采桑女湖中木兰船礼让季札後文学言偃前崑山产良玉自古盛才贤东通沧海波西接阖城烟既饶鱼稻利复当大有年登眺何郁郁井市互纠纒商贾竞啓关逋流愿受廛使君楚邦彦敷治若烹鲜新从天上来端坐理徽弦齐民本同性嗜好贵有先谷中自虚旷岂曰声难传酌酒听我歌我歌慎勿谖
伤哉行（挽何处士）
伤哉薤露日欲午昨日草堂辞故主黄梁已熟梦初回百岁相将一柸土北邙山下纸钱风杜鹃声中寒食雨留得功名上墓碑行人立马泪如缕椒浆满地不胜愁日落玄猿为起舞流传义事死不泯会有余休大门户
蜀山行（悲安处士）
蜀山何苍苍蜀江何汤汤江山相望郁不改中有怀贤泪几行泪行洒向嘉州道嘉州高士忽已老高士坟前四尺碑北风细雨揺白草至今人传高士德侍母能吞病回食读书千卷老不忘白首犹能数行墨有文孙曾振其武巍科逹官相次取千秋万岁安家祠瓜瓞绵绵称始祖
骏马行（赠别殷近甫）
殷子有奇骨昂藏若骏马康庄在远道伏枥甘土苴长安一朝别我去再三挽留不能住潞河新有下滩船到家正及朱炎暮君家本在齐鲁墟枫林瑟瑟临前除小楼画槛荫林樾中有先世千卷书北堂慈母髪垂领倚门望儿悲短景小弟今年十四五弄笔时时学驰骋上奉母顔下课弟日有余功拟丛桂病骨偏宜秋气凉药囊闲却参苓剂登高回睇望泰山恍见仙人时往还翩翩白鹤不可借流光日夜凋朱顔朱顔一往那再复惟有功名留汗竹志士偏增日暮悲佳人易感穷途哭忆昔虚堂坐论文辞锋往往倾先秦谈时屈指数汉魏叹息六代何无人殷子奇气鲜有匹人间八宝光耀日吴郡徐卿吾畏友每每到君赏高逸君不见九方臯胡能按谱索马毛愿子加飡善自爱天闲十二终当豢尔曹
画松行（为郑啓范题）
毕偃去已远马夏新有声携将秦大夫从事禇先生幽篁压枝兎丝扬雪後氷前俨相向浅红腻紫多好顔端合低头丈人行蛰龙一夜闻雷起况复笙篁风满耳县斋昼静帘影重聊伴诗书当行李君不见前年营建采山林竹头木屑俱千金天南别有擎空树回岩叠嶂深更深岂不中梁栋地僻诚难寻由来才大难为用始觉良工真苦心
东家行
东家有女嫁西家不羞白璧倚蒹葭结髪初疑连理树牵情复比并头花并头连理愿千秋夫壻今年轻薄游鬭鸡远过夷门市系马时从白下楼鬭鸡系马聊应尔可怜年华付流水月离三五弓下弦春当九十花成子千叠关山音信稀传言絶塞寄征衣身骑大宛乌龙去手取将军金印归乌龙金印两难成边境萧条不可行黄沙万里双睛暗白雪千山五月明风月空闺难独守团扇絺衣岂堪久箜篌弦上公渡河羌笛声中折杨柳杨柳秋来满故园良人何日返东门黄金绕身久离别不如贫贱暂温存
西州门行
怅望西州路经年感旧恩尝因石头醉不觉至州门至州门应恸哭舆疾归来尘满目羯儿江上兵八千鼋子车中年十六苍生满地终奈何一枕白鸡春梦足中原心东山志两难凭俱不遂几人能有羊昙涙
分金行
古人重结交何必千万人一一苟知已安得各许身嗟哉管鲍交迹远心逾亲後来相齐功宁令负分金
猛虎行
天生尔物何雄发咆哮一声振林樾伥魂离离腥风动山下行人竪毛髪乳子曾闻昔扰驯食牛谁料今搪突太山啼妇那忍闻血肉纵横叠枯骨君不见东家近日射生手弯弓百步能穿柳
射虎行
海壖饶稻粱日夕满牛羊忽传虎南下远见目炬光腥风猎猎振林木前村惊走後村哭南衙仙尉滇南才白马雕弓美如玉太平寺西日卓午一箭杀虎如杀鼠长官迎劳吏欢呼负嵎长啸今何处君不见南山白额长桥蛟眼中此尉人中豪
拟饮马长城窟行
密密墙头柳凄凄野中露徘徊念远人即目不成覩别离谁不然相思逐流年日短愿夜长梦中得相怜食荼知味苦登高知路长耿耿怀隐忧双轮绕柔肠客来异乡县遗我一匹绢双手认封题中有夫壻书上言紫貂弊下言近痩肥持刀欲裁衣仍将比残机
○四言古诗（四首）
邃庵（为师相杨先生赋）
时惟文明笃生哲人若大厦斯构巨木既抡江汉濯灵于国之南来游来观有兹邃庵於穆邃庵奠长安之里先民有言人远室迩仞墙既辟朗牖载啓迈心昭旷崇志玄始承明既下遵此深闳耽耽渠渠以造尔後生孰曰一室而匪八荒君子善居旁达煌煌凡此煌煌惟邃之功故岳深则蓄川汇攸同诞求明德兹庵是出出则外攘入则内谧庸是基程光我王室帝用勤止佥曰允谐三事是寄以陟崇阶对扬休命执德不回秉国之钧邃兹弘开孰求勿获胡致匪才以延我基绪於皇遐哉
修竹篇三章
孝子备物以奉亲物取於备孝之至也
瞻彼修竹薄言睠之依依庭除托植在兹我悦我亲以况其仪竹之苞矣以慰我思
瞻彼修竹其色如玉眷言顾之岂曰空谷出则尔恭入则尔复君子之居清风穆穆
瞻彼修竹凤凰于飞岁聿云莫泥泥有辉崇是正直以保中虚君子万年神明所依
俨山集卷四

[book_title]卷五
●钦定四库全书
俨山集卷五
（明）陆深 撰
○五言古诗一（三十七首）
园中芭蕉产甘露金色若莲花而大几盈尺欣赏一首
园古草木茂气和休祥集老堪寄一廛当此三江入緑蕉隐轻雾紫葩垂巨实骈房类马齿厚味过蜂蜜蟠桃经千岁优罗竟谁挹缥缈仙人掌馨香鹦鹉粒珍奇徒饱闻何如手可拾文园素中消起痾冀一吸太华玉井莲菡蓞黄金湿孤标自无羣惆怅临风立食芹想明主欲起为什袭倚槛良有情搴芳偶无术把酒一赏之拊膺百愁失还闻制颓龄大药傥可及欲草贞符篇缅惭春秋笔
听雨
白髪日夜长青草缘堦生江村荷时雨潮田惬耦耕稍稍辨远树依依见孤城鱼鸟亦何意上下如有情抚已得良晤与物本同生遭逢百年间重隂几开晴
俨山西偏凿方塘而未及泉四面洼空若壁适春潮暴涨悬澑而下若珠玑万斛水晶帘一段迸空垂舞喷射照耀夺人目睛而冲撞漰湃顷焉出声又若张乐洞庭之上信天下之奇观也作诗纪之
九天落银河一部喧水乐自昔饫奇闻于兹破尘浊东风吹海门潮头拥蛟鳄漫坡已铺练澑崖遂悬瀑雅音发铿鍧天籁韵宫角横开水晶帘乱颭珍珠雹回风拂沤沫落日漾瀺灂排波摧氷霜荡空惊鹳鹤虽惭逹人观缅希百川学无私理则然盈科仰先觉嗟予方寡陋昔贤何渺邈垂老卜此居偶尔期浣濯林木日已繁茅衡向堪斵相要素心人文史事商搉
庆夀寺西廊斋居赠沈仁甫
山陵屇良吉羣寮秉精诚梵宫庭宇静愿托尘土形华镫照木榻四面凄以清璧月度云汉珠斗当女城值我同心友相依叙平生弱龄结高谊白首有定盟君为涧中水我如随风萍萍飘入涧水荡漾永合并
送王存约赴惠州
远别当长歌歌短调转苦鄙生寡谐合屈指那可数夫君重意气交谊薄太古岂惟到尔汝未暇辨宾主同怀奉圣明何心慕缨组契阔万里途恨无冲风羽客宵仰云天明星灿三五
清河晓发
清霜肃晴野秣马乘暗发长逵会凄风疎林薄残月三五东方星横斜北斗没似闻度前陂苦寒伤马骨
游虎丘憇剑池上作
盘石广且平万木郁以苍中有高楼台翼翼何煌煌黄金涂殿柱五色错中堂问是谁所居缁衣礼空桑感此金石固变迁不可量始因伯业显中更晋诸王况以血肉躯焉得久乐康促膝临涧水涧水清且光澄碧照我衣可辨黑白黄俯身濯长缨素手激清凉适意易为别怅怅不能忘
西堙晓发
日出山雾黄五月气犹肃溟蒙十里余辕马伤局缩岂不惮驰驱所欣恣余目沈沈树隐岑稍稍黍抽陆仰观云中岫俯视涧底谷境深工出奇地古尚余朴驾言问民风十稔九无熟岩嵌时突烟委复閟土屋行行重嗟咨明光竟遗覆予本登才贤幽探事陶育抚此晋阳区孱绵愧食肉
送王宪副廷吉赴蜀
出郭已可爱何况郊外游十里历大陆偶此值杪秋黍稌毕刈获萧条见高丘密云酿微雨轻尘敛前驺送客远行迈道路阻且修临岐一觞酒去去不可留丈夫怀明德仳别难自由
杂兴
江河赴东流日月西驰速天运有乘除人事工报复如何首阳薇一去无後禄子云最和同符命手自録婉婉舒我言往往覆人国（叶）亦知重身图谁家非骨肉伊余六尺躯宁用千锺粟祸福止一时安能辨直曲浩歌归去来田中有茅屋
晨起南牖纳凉
庭柯含远风时暑散烦襟岂乏华屋爽适我良所钦颇爱陶彭泽五斗北窻隂南薰来前楹何必怀千金野居自云乐俯仰遂素心素心亦何有息影睠山林岁月忽已迈江湖一以深手持一编书中有太古音诵言消永夏是非遗昨今
坐月效古
肃肃迨秋夕明明月流光衆星灿若珠三五正纵横居人不能寐客子怀故乡大化无停运弦望倏相当鸿鴈多哀思庭柯变青黄时往老将至悲来夜何长咏彼蒹葭诗怅望宛中央
俨山精舍晚意
林深暮烟紫海近秋月白稍稍神虑淡悠悠寺喧隔乾坤等逆旅谁非远行客遣此百忧端栖我一亩宅楚狂虽忘世湘累竟何益寄情混渔樵托契友金石
新秋别三首送唐士回
悠悠都门道执手从此辞明时各致身那复计别离君已寄民社我愧空文词相视各不语秣马当风嘶马嘶识故道落叶恋故枝仰视云汉间牛女将秋期
二
潞水日滔滔豆花复离离新凉动长河楼船正南驰相望日已远何以慰相思愿多东来风吹鴈过京师楼头夜初永起坐薄罗帏团圆向人月鉴我怀中私
三
与子三岁间一岁一聚首人生少百岁能共几尊酒子年三十余我已二十九後时聚散期日月能俟否同心多仳离良会不可久奈此参与商任运付何有
迟严介谿太史
远至卜灯穗近约嗔路遥娟娟十载别盈盈中夜潮僻地安足赏佳人不待招榆柳含新妍泉石共孤标虽惭陈子榻廼有顔生瓢开径屡延竚永冀念久要
我有平生人二章
我有平生人故被云锦裳灼灼桃李顔娟娟饶清扬婉婉吐丽辞纎纎素手长後宫选名姝三千一身当远从二妃游历览周八荒膏车驾言迈使我涕泗滂念君不能已讴吟遣巫阳
二
我有平生人善鼓朱弦琴清商发高弹泠泠太古音万人罗列听叹息一何深玉衡指孟夏朱明自南侵曲中正悠扬弦絶调不任鸾胶是何年长令负此心岂不增悲辛古意日已淫
连理词（挽毕封君）
春草碧高阡春晴寒日烟下有双白璧上有芳树连连理复连根根深叶何鲜大枝高一尺苍苍欲擎天孙枝复秀发直起拂云穿树色耀白日璧光掩重泉
出土城即事
粼粼原隰远迟迟丽景晴始欣出尘想遂畅同物情夭桃出穨垣曲涧萦旧京民俗远渐朴山照去犹明天关古无对边尘今自清抚时感雨露缘礼报生成因公遂攸往倡言纪兹行
发昌平
山城丽淑景沙堤度轻舆身从云中归疑有云生裾离离列巘崿蔼蔼越里墟时有桃李花无言临涧隅
杂诗
苦乏山林资来此朝市游日月不相待华髪变清秋曦心中道获檩怀末路忧浮隂隐层城轻冰结洪流孤语冀冥契同逝匪良谋缅慙南征鸿岂曰道里悠
游润州城南诸山
日斜始取路春服遂游行街回复巷转西望见岒岭道旁车轮推呦呦何嘤嘤平涛灌时蔬健妇日把耕意惬勩不辞奋步直前征荆榛钩我衣烟霏拂我缨忽焉凌絶顶俯视江与城一气漫浩浩清飇四傍生藉草聊小憇为乐不可名暮景渐微茫欲下仍含情
晨发柯村
蔼蔼山川曲朝曦散秋光草露尚未曦岭树变微霜白云满长谷此中多深藏遵养共时晦灭景不可望扰扰倦行役拙诚难可将
上峻坂临崖
少陵有佳句再拜扶病翁掖予登峻坂此事将无同好奇已成癖履险始有工流泉喷玉雪危石揺青红下临千仞渊上摩九万风秋阳正皜皜极目双飞鸿
率童仆出田
旭日照桑坞乳鸠拂林■〈土幻〉农务日就理驾言赴东臯东臯有佳适云是江海交弥望眇孤帆凌空俯危巢伯禹功未泯季札风犹高戢戢出士女田田及土膏鹿门有遗响子云徒解嘲违已讵非病喟予伤系匏
理园
庭下石齿齿水际花冥冥宿痾霁暑雨时还枕孤亭百虑静以遣世纷老旋经所存复余几兀然顾兹形呼童理荒秽森爽出衆青宣父叹後凋湘累眷芳馨孰云草木姿奄忽随飘零持此遂久要庶以娱暮龄
秋怀
仰观流大火圆魄复西驰未覩凌霜叶先见陨风枝罗帏閟清景瑶瑟流哀思掩抑不成调清商泛朱丝恐惊高楼妇荡子阻归期
赠别安鸿渐给舍四首
西驰万里道送子不及远万里非所嗟觐子恐岁晚青青蚕丛山历历太行坂素冠集流尘客子中夜饭驱车当周行相顾各缱绻
二
缱绻夫如何欲语不出口冥冥云中禽菀菀道傍柳炎暑方载途客行日弥久山川气候更风雨昬旦有毋为人所先宁为人所後
三
青城多异境蛾眉隐新月巴江从中来纡曲如一髪秋气劲楩楠春阳长薇蕨地高鱼鸟闲天近星斗没行归及桑梓山川共辉发
四
君还江水源我去江水委江中多鲤鱼尺素来万里遥涉岷汉流复泳沅湘沚海门何浩荡但恐风波起江干候鲤鱼秋高水弥弥
俨山堂迟友
淡烟酿朝冥细雨含秋姿独立更延伫怅望迟所思丽容本絶代被服何陆离一为经时别悲喜极感持徽音寄篇翰往往追四诗知己自旷遇佳会贵及时大业日云远非子谁与期
移居寄子容
予本四方人慷慨赴天路幸托金兰交再蒙盐车顾端怀素居忧岂乏同袍赋侧身向长安凝望几朝暮浮隂结苑墙年华落宫树是非金玉姿安能磐石固时欲往从之驽马不能步相思在相知因风寄情愫
送徐进士昌谷湖南纂修
丈夫及壮辰足迹徧川谷送子湖南去佳胜付遐瞩渺渺洞庭波盘盘衡阳麓朝鱠武昌鱼暮听潇湘竹嗟此赤壁灰悲彼长沙鵩双旌动秋色俯仰如新沐境内三千里候吏丰馆谷山水富奇闻归借南游録
发西店驿
海峤不可即林峦互盘萦依依度阡陌靡靡事前征仆夫秖趋骛昬晓各有程岂不爱岁月娱此山水清少小四海志老大竟何成伏辕伤局促履境戒高盈南中气候早三月竞深耕林烟起菑畲园风动茅衡物华遂敷畅旅怀倦将迎喧寂会所适感叹重含情
俨山集卷五

[book_title]卷六
●钦定四库全书
俨山集卷六
（明）陆深 撰
○五言古诗二（三十五首）
赠别徐昌谷二首
北风吹我衣送子山之隅一瞻再三顾别离在斯须知遇良独难工瑟徒好竽感念管鲍私安得不区区昔为比翼鸟今如失水鱼一日为三秋怅望增欷歔
二
北风被原野送子古郭下（叶）仆夫远前途执辔柔如组屏营复踌躇气结不得语许身忌太炫荣名毋多取珠明蜃人心玉缜良工苦寄言同心人蜂虿多风雨
夜宿烂柯山农家（烂柯本在金华不知此何以名）
夜扣田家门空庭列松炬导之上小楼一室有雅趣木榻久已尘颇胜栖草露鸡豚栖下方警戒烦再顾虽无穷途哭必有神物护（时勅符俱从）老农拙言辞起拜具礼度感此深山深土风俨淳素
武卿山中晚行
水流青山中人行白云处落日下西崦余光拂高树此行何所有一眺空海宇惭乏山林姿来此成宾主
闲居拟陶
林居罕人事渐与农圃亲时还读我书梦寐见古人桃源亦何有传说失其真蔼蔼风日妍郁郁草树春傥免病为累吾亦爱江滨
寓彰德仓司小憇颇有花竹之观
愧乏潇洒趣享此山林居时花当春发乔木向日舒好风泛崇光有鸟鸣前除坐久起顾影悠然思遂初去住各有适得丧两无余
雨後分种秋葵
早葵花已繁晩葵始萌滋迎阳与应肃物性各有宜吾欲备四气代谢任所之往者固已尔来者当自知人生会有适迟速何足疑但愿风日妍临秋挹高姿睠此尺寸间寻丈以为期殷勤付畦叟爱养贵及时
登翠华岩上洞
穷高畅远瞩跻胜酧良缘京尘动千尺往来成岁年偶上翠华洞闲寻旧鑱镌无烦辨人代惟知出风烟长安近捧日韦曲低去天惟皇朝万国声敎被八埏振策一以眺高云下渊泉德辉九苞凤形势百足蚿
新晴病起
独登台观耕东曦散早凉沃土依水曲宿雨一以霁微风满畴绿农人欣及时物情遂所欲稼穑良独难勤惰各有属夙疴幸暂舒登台恣遐瞩饁饷偕尔邻指挥顾我仆新苗含露滋把爱等苍玉稍稍已成行累累尚盈束苟遂丰稔期宁知泥涂辱倦游拙理生藉此一廛足
斋居
园林变夏木弱躯犹春衣岂乏四方志瘏马不能车偃息沧江涘水竹既清虚悟悦有夙契冥诠资简书翔禽怀佳音时雨鸣前除境适谢力遣迢遥遂忘予
风琴
予蓄二琴客为调之偶置亭间适天风微动自出异响客叹希有作诗纪之
陶令无弦趣未忘矫俗心退之听颖师哀怨一何深伊余两瑶琴因风调至音乍如落松涛复同骊龙吟掩抑竟何有断续难自禁悦耳贵一适传指劳千金乃知宇宙间喧寂寄所任火化本无迹至理不可寻以余疎慵姿置之风水林
碧云寺观泉
堂辞白玉前寺到碧峯下石幢揷渚波贝叶翻般若循除决清泉此境极潇洒琤琮金佩传宛转玉绳泻缅怀川上心临流叹不舍曾闻貂璫雄挥金事游冶高台相掩映松篁杂梧檟似识舟壑安宁知蕉鹿假止观等殷鉴洗酌泛周斚
临清车行
南人不识车北人不识舟二者更相苦役役不能休吾生本丈夫安能絶行游生长东吴郡偕计来皇州岁暮风日烈行行阻且修黄尘翳白日四牡騑梁輈未明候晨鸡残更进薄羞坚氷交狐豕寒畴下羊牛疎林希突烟迥野多荒丘触目集野意抚时萦羁愁岂不爱遗体高居讵良谋遑遑念饥溺遐思禹稷俦
秋怀
斗杓西指申兴言怀幽诗玄蝉泣高柳玉露零泥泥急景如受驱少壮诚几时丈夫怀苦心飘泊将奚为悦彼庭前树芳花缀繁枝莫俟凉风欺果实独後期
题画
关河冻初合云物岁已晩纡辔鸡鸣树怅望羊肠阪徘徊不能度风高马毛短
陈光禄惟顺迎暾书舍四首
龙泉
瀑布下匡庐倚天垂玉柱潇潇六月寒坐对白龙舞幽人送目余新添夜来雨
寺钟
蒲牢吼萧寺明星出东方动息各有会随风远飘扬唤起巫山梦缥缈赋高堂
渔歌
爱听江湖调沧浪第一声桃花新水浪揺动楚王城得鱼沽酒处风雨更多情
樵语
风暖鸟声喧隔坞闻人语盘云拾堕樵晨昬自来去深山多虎狼同心邀伴侣
予家旧藏潇湘图聊因旧题各成短咏八首
山市晴岚
山以远市珍山中复成市轻云结浮岚东风泻清泚不辨往来人微喧隔林起
渔村落照
风波本无定渔家爱夕阳丝纶揺扬处多在瀼西傍清歌一曲竟天水共微茫
烟寺晓钟
清晓坐闻钟知是何朝寺微霜动商飇秋随鴈行至聨翩去乡人岂无怀乡意
江天暮雪
雪片大于手江空岁复寒幽人高卧处偏得画图看为问梁王简何如楚客冠
潇湘夜雨
扁舟潇湘上夜听潇湘雨回风度明璫丛篁各成坞欲起寄相思美人隔南浦
洞庭秋月
月光随处好何况洞庭秋风露三千里金波上下流此时闻铁笛天际一登楼
远浦归帆
孤帆自天际出没见秋毫归心同逝水飞度挟风涛临流一怅望空觉此生劳
平沙落鴈
鴈阵惊寒早平沙衬水圆同怀稻粱意南下尽翩翩谁念关山远犹有尺书传
玉华杂咏七首（为盛程斋赋）
玉华山
海风吹海雨飞过玉华山山中人不见窈窕翠微间得月乘鸾度开云放鹤还
白云窝
云来如有情云归本无迹归去羣山青来时林树白窝中卧云人偶值爱云客
万柳塘
千条万条黄垂柳复垂杨连云难辨色荫月不留光幸不当岐路别离那复伤
望湖楼
登楼望澄湖楼高湖面小金波月里秋青草雨中晓心闲境逾静悠然见鱼鸟
韩山
一发韩江水韩山相对起扁舟乘海潮回首渺千里上流春雨多夷犹弄清泚
越王走马埒
燕台骨已朽渥洼种未生何年走马埒尚带越王名榕叶斜阳外坐看海云轻
鹤舟
买得青田种相擕共一舟碧箫吹夜月飞度百花洲借问华亭唳何如赤壁游
过安山几间有高达夫集偶拈东平路作一首戏效其体
飞鷁指金台扬帆出钜野细柳萦长堤新蒲弱堪把烦襟散遥岑好风送朱夏
○七言古诗（四首）
云山图赠严介谿西还
美人别我还楚封遥望云山如画中忆昔燕市初相逢年少意气双飞鸿朅来射策披心胸五云旭日蓬莱宫玉堂对榻闻晓钟南郊献赋追扬雄旁人忽忽称儒宗文彩往往惊相公过从莫限风雪冲卜居长安家屡通眼见天日升潜龙石渠夜照藜火红退食聨步时从容移书论道相磨砻岂徒握手期协恭自信肝胆摩苍穹今我日月催衰慵近有白髪临青铜世事浮云无定踪况子縗絰俨在躬十年契谊萝施松一旦掺袂成西东人言此图千万重我意试比应难穷
中山图次韵俞国昌都谏送许补之侍御谪定州
中山风物美且都无乃贤达避世区芝山许子今钜儒虬髯逸论如大苏只手欲作回天图七月诏狱朱顔敷我生有癖惰且迂辱子契谊时与俱两都三试要不殊空怜警夜鴈有奴寂寞府中栖树乌剸割修复见昆吾聊试儿童夹道呼中山山中劝种榆
月夜与高进之沈德桢诸友过簳山次壁间韵
櫂歌欲停山月吐月影照人清可数疑心已断壁间蛇壮气犹惊草中虎清溪曲曲淡不流此月重来犹故我
秋思
空庭萧索帘栊雨秋色漫漫四山里闲花不语伤朱顔落叶无声风未起依稀三五少年游凤凰台畔临吴楚家书自恠满纸题犹剩胸中数行语
俨山集卷六

[book_title]卷七
●钦定四库全书
俨山集卷七
（明）陆深 撰
○五言律诗一（六十首）
何舍人馆中对雪
燕地春犹浅高城雪更明相逢为客处同有望乡情栈阁因风积楼台入夜清不知梁苑赋何似蔡州城
过卢沟桥
野适意自惬逢春更可怜弄黄初试柳破碧已分泉马足腾晴雾鸡声隔午烟翠华巡幸日驰道直如弦
孝庙挽词
帝座宵沈彩皇只昼啸风（时己午之间上宾申初有黑风从西北来括地扬尘咫尺不辨）人怀三代治天忌万年功衮冕丹青里山河涕泗中圣恩如可报精卫海涛东
下陵
片月青山外遥灯绿树中马蹄知熟路人语杂回风台殿参差出冠裳彷佛同穹碑犹入望挥涕忆神功
对月
连夜月色好此宵看满轮金波惆怅里碧海别离新氷雪南征鴈关山北望人琴书照清影舟楫对通津
假寐
假寐依洄洑篝灯伴水云晩潮随月上归鴈带霜闻地古三江合星移五夜分冥行吾岂敢露宿畏离羣
三日出大明门
日华丽高阁风光媚轻尘喧喧车马动蔼蔼岁年新花柳回芳甸关山念远人履端逢泰运大飨卜明禋
赋得玉河烟柳
御堤新水上细柳织轻烟隐映金銮外低回玉甃前晓容横一抹春色试三眠地接天门近常沾雨露偏
得刘子书
念子不能寐中宵鸣素琴近闻衡岳去遥望楚江深入梦多岐路缄书有好音隔窗风雨横愁絶故人心
寄李献吉
客到梁园者仍烦致起居夜来新有梦春去久无书绿野深花径黄河抱草庐迢迢千里道目短鬓萧疎
和张玉溪山行
一径出林垧四山开画屏霜钟度远寺雪柳带长汀路转城闉出云深石洞冥千年埋玉处龙气昼常扃
华盖殿外候驾雪中有怀崔後渠严介谿上陵
此去西陵好花骢并辔行桥山瞻王气礼殿肃精诚候吏供宵饭归鞭促晓程立残金殿雪忆尔到昌平
分水祠漫成
江头十日坐无日不吁嗟绿暗连天柳红明委地花衔泥新燕子傍水旧人家南望无终极青天又一涯
谷亭经旧寓
土屋曾为客朱炎夜见星枣林连驿路麦饭趂鱼腥万里看双鬓三年抱一经经行重俯仰枫树晩冥冥
过清河烟雾不见山
春气浓如酒沈沈醉远山爱飞孤鸟没随意片云闲兴为寻芳发尘怜扑面还石桥流水漫立马听潺湲
徐州洪次韵
表里山河胜东泉复上流斜阳明石佛古堞遶徐州谿影尤宜月潮声不待秋去来风雨横奇絶冠兹游
月下抵彭城
险中不觉险家近转思家世路元无尽人生故有涯乡音传白苎秋事付黄花今夜彭城驿清尊对月华
宝应晩泊
天接湖光迥云开塔影圆老渔明宿火客子傍归船晚市风声静秋沙月色偏絶怜浄如练闲拟谢公篇
渡江
几日江南路灵旗发画船江流余旧日山色入新年风细蛟龙卧云开虎豹眠夕阳京口闸吟兴酒尊前
过丹阳
平明辞铁瓮日暮过丹阳远道初知客方言忽近乡苔封联艇绿泥涴小车黄柳暗河桥下平分麦秀凉
游金山次唐韵
过水金山寺真怜地脉分潮声生絶壁江影堕孤云凉吹先秋到长歌入夜闻登临殊不极斜日伴微醺
嘉定登圆通寺佛阁次王节推韵
酷暑宜高阁时花上槛红水沈销活火氷簟受南风鸟背层霄外龙腥古鉢中晩凉频徙倚村郭失西东
黄纯玉之再游龙华也予不及再陪怅然次韵
浦口桥西寺水深尘事稀重来黄叔度尚忆陆探微霜後惊红树天南望紫微还将五色手归补衮龙衣
游昭庆寺
秋风昭庆寺初日满回廊地古松能偃山深橘未霜移舟还傍麓着屐试登堂高阁凌云表凭阑意自长
坐月喜易钦之见过
方庭兀坐久漏水静来闻雉堞孤云补旗竿片月分乡心基远梦凉意感微醺赖有同心者敲门慰藉勤
题竹送张锺美待御按云南
临岐欲有赠赠此比琅玕南国多炎暑因君见岁寒风雷山岳动潇洒画图看白雪真难压青云亦可千
晚过元明新居
岁暮天涯客相依愿好邻楼台残夜月梅柳隔年春契谊怜知己驰驱愧此身浮云终日事偏感异乡人
苦雨
长安十日雨雨中孤客愁泥深妨着屐乡远怕登楼水气偏欺日云隂每妬秋不知畿甸里禾黍尚堪收
月下与张碧溪泛舟
微月堕止水空明漾浅沙放舟沿柳岸看竹过邻家林静一枝鸟溪喧两部蛙不应张博望别自有仙槎
赠沈举人铨
岁晩风江阔天空朔鴈孤君行自氷雪吾意且江湖骥北千金价鹏南万里图文章关国运把酒对青蒲
俨山春晓二首
蒙蒙连夜雨曲曲带溪山隔水分喧寂经旬断往还天连沧海近人比白鸥闲多藉东风力吹春到闭关
又
初有江山胜况逢花柳春晓云含宿雨暖吹约轻尘树里看孤櫂烟中辨四邻几年京国梦唤醒爱闲身
寄孙思和
竟负回舟约虚烦下榻留惟余三亩宅遥望七峯楼天接星文动江涵鴈影流烟花正无数老眼几时休
雨中行史泾
江路西南永端阳亦不晴草堂松粉润花坞藓痕平桥古行人迹田低过水声兹游自奇絶云树望中生
六日雨二首
郊居世尘少农月雨声多暝色连葭菼繁隂动薜萝歌謡终帝力沾润即恩波漠漠江天外时时白鸟过
又
长闲缘性懒爱雨为年丰入夜声逾急因风势转雄灯前欹病枕江上忆渔翁亦有沧洲兴相期泛水东
南浦阻风
西风催逝水一片布帆轻渺渺江鸥去离离锦树明兴高偏有恨秋老最关情咫尺谿南路天留访戴行
留布金寺
宿宿俱投寺行行莫问津麦波揺落日花雨恋残春水国攻农事禅房清世尘乡心与野意从此往来频
秋斋夜听雨二首
鹳鹊林栖尽秋牕细雨来野云天共远凉气夜交催檐溜断仍滴灯花落更开幽人心赏足孤咏寄高怀
又
南亩苦刈稻秋风兼送寒老农舂旧谷红女捣残纨暗响随黄叶疎香消紫兰物华知节改加意几回看
宿碧云寺
西崦碧云寺天空近太微堂虚寒吹入檐宿暮云归听履仙卿集留僧锡杖飞偶因方外胜殊觉世情非
次韵严介谿上陵
帝遣修陵祀秋来得并行雨声连日夜山色洗幽并远道防残暑斋心冀晚晴敬皇弓剑地挥涙想西征
酌别何舍人兼问讯空同子
年少谁如子他乡怯病身春风满归路几日罢征轮尘合青山远河开碧树新故园如见月应念未归人
赠别王莹中二首
孤舟连夜发客子念还家远道多秋卷高城急暮笳一身笼外鸟万虑壁间蛇春色淮南路江蓠绕白沙
二
爱尔不能住高楼空暮思浮云连日脚流水绕天涯未有孙阳遇虚烦楚客辞故园江上好风咏况相宜
五坞山房为卢师陈赋
不是黄金地毋烦白石歌春风湖上路夜月镜中波揷案图书在缘堦兰桂多遥知梅雪後杖屦待经过
晚自西堤擕楫儿散步
夕阳江水外曲曲带沙堤生意随汀草闲心付杖藜渔舟天上下人语瀼东西稚子偏怜我相擕过竹谿
赴储芋西少参中途过陈氏庄避雨
合下陈蕃榻真成访戴行燕泥妨马力花雨弄春晴十里缘江路中年故国情不须团盖拥风澹正云轻
人日雪二首
院深勤扫地帘静爱闻香堕壑随风力穿云逗日光山城阁道迥松径石衣长欲试煎茶水丁宁近竹房
二
人日岁常隂今年雪更深天空山竞出春早柳难禁四海三农望孤城独客心故园江上路梅坞有谁寻
看云
筠簟莹氷纹开帘卧看云随风还作阵映水复成文出岫连绵起奇峰次第分更能呈五色持此献明君
人日
春日复人日乡心乱客心东山游不到西岭雪常隂城郭林泉绕风云殿阁深梅花临水发抛事且须寻
月下行舟
水曲风帆渺云开月殿圆金波千片动珠斗半空悬树影连山合歌声入夜妍舵楼高似屋归兴坐来偏
兰溪道中
朝日晖江路平林映远山宿云收不尽高鸟与俱还秋草弄幽色寒松有好顔时时上高濑隐几听潺湲
敎岩暮发
向夕秋山紫西风吹白云纳凉移榻屡待月引杯勤岭树参差出渔歌次第闻去留俱有适吏隐欲中分
宿建昌县公馆听雨和周玉岩都宪
五月溪山路水深云更深溪梁连近麓帆影掠长林巨浸愁农事重隂伤客心翻将经济意时向簿书寻
鄱阳湖
家居沧海曲观水入云天斜日番君庙西风邬子船草封高岸没波合断山连起击中流楫秋光满大川
望云居
道远山初近天长晚更晴水从星汉落舟在画图行击楫吴郎计乘槎汉使情难将物外意空博世间名
万载冒雨晓发途中次韵
逢迎南至日上尽雨中山人过龙行处云生马度间征旗残画卷弛担隋樵还阮籍何心者予方索笑顔
二
晓行随落月细雨暗前山天地隂晴里风云变态间远装初觉重湿鸟并知还卷幔峯峦接丹青有好顔
俨山集卷七

[book_title]卷八
●钦定四库全书
俨山集卷八
（明）陆深 撰
○五言律诗二（五十五首）
龙窝驿（一名双沟）
远道悲游子春光满驿亭幽花背岩发芳草上洲青帆影连银海山形列翠屏何如张博望光动女牛星
自荥泽渡河
清晓轻尘湿长河新水通一宵花信雨两岸麦秋风禹迹微茫外鸿沟指顾中七年三问渡南北更西东
初从木罂渡水欣然忘危步入山庵小憇
病骨难为路春容半带隂木罂初渡水山寺不藏林脱险初经险违心却负心楚云天共远聊复一登临
过赵州
当代朝天路犹余望汉台地分三晋古客过万山来霁雪留残照轻车动早雷望穷天北极紫气绕蓬莱
自下邳晨渡
残月曙犹上断氷寒更流风回青雀舫尘满皁貂裘勲业匳中镜英雄水上楼行人连日夜陌上重回头
汶上
汶上栖贤地风尘愧此行天寒日力短道远旅魂惊不醉任城酒空怀贺监情浮云亦何意常为碧山横
西望太行诸山
白日如送客青山解迎人半空横叠嶂万里一孤臣涧积过年雪风回隔岁春并州虽暂住难比故乡亲
石铁村乘月行（一名什贴有铺）
片月新秋里行人山路中晚凉微带露宿雨尚含风星炬参差列肩舆窅窱通去程迷远近时复问西东
阳武道中
冬日如春暖河氷断复流尘中藏去马天际出危楼周道真如砥行人那可留风霜双短鬓失计为身谋
井陉道中雪甚
井陉天下险何况雪中过絶壁看云嶂危桥下玉坡奔腾千驷马森矗万人戈信有淮隂令衔枚夜渡河
井陉西上故关（是日隂翳）
雪艳腾腾长天容黯黯低千重无路入一望使人迷日午凭鸡唱云生傍马蹄山川分赵魏关路隔东西
过北关（八月三日）
旧雨侵泥滑连朝得晓晴土窑留树荫山路逐泉声近塞风先劲中秋月乍生几家田石坂辛苦望收成
定襄雨中
细雨重门寂新凉病骨清河山襄子国关塞代王城独夜闻鸡早高云过鸟轻断桥题豫让身後尚留名
泾阳道中晓行
古树捎残月孤灯映远村闻鸡怜旷野驱马上高原恋主心逾切安身事不烦东风吹晓梦只许绕柴门
寄题郭复斋太守别署二首
城上楼台迥山中日月开眼空人独坐吏散客频来泉石秋先到诗篇手自裁隔溪花发处时有鹤飞回
二
山水东南郡经营复此中渚花娇欲语海鹤舞成童曲径重重月回阑面面风蓬莱元不远城外弱流东
送朱守忠兼怀山隂旧游
我昔登南镇山隂一水东禹功思玉帛秦刻卧鱼虫古有神仙宅今传王谢风独怀词赋悔白髪老杨雄
大浪滩
江水清不澈秋容雨复晴卷帘闻瀑坐欹枕看山行密筱缘谿转长松径壑平人家翠微里时有白云生
玉山西下换小舟乘月
怀玉谿山路依稀记昔年秋风南国客明月下泷船苦爱沧浪曲谁歌白石篇甘棠是何物千古使人怜
书龟峯石壁上
四眺山俱好入山游兴长羣峯更卧起万木半青黄轻鸟巢孤壁流泉过叠廊幽期探未极翻忆巨灵藏
宿龟峯
一宿龟峰寺登临愿不虚岩花僧定後山果客来初峭壁时亏蔽孤云递卷舒愧无康乐手疑有子长书
中秋对月二首
今夜中秋月长安向北城高梧云意薄小草露华清气候关寒暑天心忌满盈孤亭虚四壁着意傍人明
二
对酒不成醉秋光倍可怜照人偏白髪为客况青氊几处关山里终宵鼓角边未知尘世上能看几囘圆
至潼关
潼关天作险此地复楼台一径云中度三川日下来东迁周左计先入汉雄材自有蓬桑志西南万里开
峡江道中暮色
晓山南国丽中月复冬深轻露还蒸麓幽花尚满林北风千叠浪西崦半帆隂何似湘江路常悬魏阙心
雪中王嵩野过公馆小酌次韵
西台梁苑客南国楚郊山共爱六花舞如登万玉间平原千骑出远浦一蓑还萍水萍乡路相看得破顔
宿邯郸
兼程趋百里虚馆宿邯郸世事浑如梦春宵尚带寒古台平雉堞残月隔雕阑无端是兴废人共璧俱完
十日早朝寒甚（是日致贺皇子生）
寒重春犹勒风回雪未消旗常悬日月殿阁迥云霄卿相恭寅协君王视早朝天顔殊有喜胪唱扬箫韶
应制撰頴殇王挽歌四首
潜德悲天愸余哀眷帝衷素车明落日丹旐扬凄风聚散云无迹彭殇数偶同人间留不得龙种自龙宫
二
玉树难为实璇源本自清未胜桐叶剪先助薤歌声祖祭公卿集皇恩父子情堂封千古地佳气五云平
三
瑶圃秋先到珠林露易曦千官歌执绋万乘泪沾衣正气苍冥阔佳城紫翠围多应是神物华表鹤重归
四
皇胤分天派仙才降帝居如何埋玉日方及晬盘余不见东平礼空传北海书英灵同大造消息任盈虚
新乡道中
望国还乡路南人北客心鬓毛霜欲满时序夏初临宿雨风尘净遥山紫翠深苏门精舍近怅望负幽寻
晓发新乡
落月犹在屋大星欲浮空旅门人戒晓官道树含风隐隐共山湿迢迢卫水东黄河旧行处指点为谁穷
淇县道中雨泞
雨深泥滑滑一步九跻攀世路分南北人情念往还湿云萦细柳龙气隐高山想像歌淇澳何如蜀道间
泛黄河
淼淼望不极连天送浊流浮沈经塞外淘洗向中州鸥弄千帆雨沙明两岸秋灵槎频讯问乘兴欲遨游
赴介谿赏雪
怀乡仍岁杪喜雪况登楼天地俱生色江湖足胜游十年依凤阙此日更狐裘未有阳春调能为郢客醻
次介谿看牲韵
辇路金沙涌郊坛翠甓开定须骑鹤到唯许视牲来列炬银花发严更玉漏催上卿仙骨胜侵晓入蓬莱
送杨子濬大理得告归岭南
爱尔不可别欲留其奈何池塘春草变山鸟杜鹃多采药仙人侣缄梅驿使过于公好门第四海望阳和
次韵曹承之留别二首
旧京千古重许国一身轻驿路梅初发都门雪正晴新除分画省惜别赋春明多少临岐客於君独有情
二
南至三千里东风一櫂轻石头城外晓桃叶渡傍晴客思奚囊重乡心昼绣明六朝佳丽地登眺若为情
送张希贤令泗会
万里古端州分符作胜游云山通庾岭风土接罗浮县静仙鳬远楼高瘴雨收未能逢故旧回鴈有高秋
次韵送李都阃
山颠与水涯时见野人家远湖拖白练新竹长青蛇涧露浮云石林藏着雨花神仙无别径此地有烟霞
邀甬川少宰过报国寺送吕泾野致仕
赤日都门道青山故国情风前邀客过寺里送君行有梦凭清晓何心计去程秦川一水隔天远九重城
舟发
风水本无定有时能送行西郊不作雨北望独含情习静怜穿榻闻歌爱濯缨十年怀旧业六月遂南征
潞河发舟两日夜始抵和合驿
快路日千里畏途肠九回古难当蜀道今日下燕台柳色连村暗波光映日开北山如有待猿鹤未应猜
放任城南闸
风水自顺逆物情生爱憎任城天设险湖泊气多蒸相业商岩雨君恩玉井氷阮途多少意长啸愧孙登
十四日放徐州洪逢周一之
脱险方惊险思君喜见君高山共流水覆雨更翻云初过留侯国行经亚父坟当年谁作计楚汉欲中分
直河晩泊
落日青山好舟行复见山楚天穷眺望河水正潺湲沙岸人争渡柴扉夜不鬬向来戎马地此夕且开顔
河涨
轻尘高弄日新涨急翻江客子难为夜乡心不可降村沽聊取醉野调自成腔冥遣怀篇翰垂帘短过窻
舟中晚景偶理琴
密叶隐日脚微风蹙水纹客心随路远人语隔溪闻过雨苏秋谷征旗扬晚云匣琴多古意移调奏南薰
晴发
气爽钟声远天空鸟影微樯头分曙色席背引朝晖水乱添新涨沙明合旧矶田家沾足否天遣远人归
山庄
细雨移花果来禽帖重题山林元有骨桃李自成蹊林旷传乾鹊村深报午鸡暖泉如可浴呼杖小桥西
方竹
仙人九节杖谁琢玉成方倚石孤棱痩捎云列戟长莫将三弄笛雅制独眠牀多少圆机客轮蹄满道傍
雪後
风雪初开野江潮已到门水深三亩竹春蚤一墀萱无事偏宜懒初心苦畏喧不应吴市里自有辟疆园
俨山集卷八

[book_title]卷九
●钦定四库全书
俨山集卷九
（明）陆深 撰
○七言律诗一（五十首）
长至侍班
白玉阑干动晓容凤笙吹律应黄钟侍臣蹑履趋金殿天子垂衣覆衮龙云里雪花依仗落炉间香气入帘浓却看下界罗星斗身在钧天第几重
南郊驾出
南郊清禁锁乾文时倚斋居望瑞云帝辇欲来香满路宫门乍启晓初分芝房桂栋圜丘殿虎旅龙骧太乙军昔日杨雄空丽藻唯将羽猎奏明君
驾入
龙旗日射九关开凤辇风高万乘来皇国山川自迥互碧空云物尚徘徊依微花柳迎春仗次第王侯献寿杯汉畤唐封俱鄙陋虞书周典共昭回
东山草堂一首送东山刘先生致仕
堂成十载昼扃扉不负山灵将相归物外渔樵相问答堦前猿鹤有光辉偏宜夜月凉先到可忍春云湿未飞想得夜阑还有梦龙纹时动箧中衣
赋得新莺
花里新莺高复低遍身金缕养初齐自来幽谷偏求友惯领东风试学啼何处王孙停柳外十年征戍忆辽西上林乔木知多少他日一枝应借栖
秋声
高阁烦襟生远兴忽闻凉籁动罗帏随风已去传鸣柝傍月还来助捣衣疑有波涛从地起独怜乌鹊正南飞长安此夜悲秋客细数流年感是非
秋兴二首
细雨兼风若有情树边楼里伴秋清候虫灯火黄昬永客子衣裳白苎轻魂梦几番偏故国襟期何处慰平生壁间更与悲团扇卧听梧桐落叶声
怅望西山宿雨晴新凉高阁梦魂清秋於景物三分变老觉功名一念轻日课就荒诗草少月支无补俸钱赢长安岁岁逢揺落宋玉情多鬓易星
秋日慧昭寺访旧迷道
不是桃源路亦迷客心随马自东西萧疎榆柳如前岁依约楼台记隔谿入寺绪风秋较早照牕斜日鸟偏啼凭谁指点还归去头白山僧有杖藜
秋日会通河送客
京国三年思故国黄花时节又登台清江水冷鱼龙伏落日天空鸿鴈来忽漫逢人浑似梦常因送客暂开怀鲈鱼蓴菜江东地不为蓴鲈也合回
与徐昌国登鸡鸣山
临风萧散撤荆扉缓步相携上翠微试日丙丁看塔影赌松寛窄解腰围路侵璧水分鸣铎石近僧床挂衲衣满目楼台形胜里当年辛苦忆龙飞
送林见素都宪抚江西
阊阖天开袖疏来先皇深意独怜材江揺旌斾云霞遶诏剪丝纶日月回千里藩垣聊试手百年海岳几生才故山闻说饶猿鹤满地苍生半草莱
送刘直夫归省还江西
羣联共爱挹兰芳南浦魂销一举觞君独有亲甘去国我宁无梦绕高堂天连鸟背迷寒雨江引渔梁出晓霜珍重天涯易回首官桥春日柳条长
双挽
萧萧松柏北邙道连理凋残风日清地下有灵龙合剑人间无主鹤归城山西短日迷椿影机上残灯照雨声四尺碑头字如掌行人读遍汝南评
元宵
满街灯火杂游尘消受风光五日春（时十日立春）微雨澹云城上月纸灯茅店客中身家遥隔岁书随鴈山近当牕鬼笑人佳节不殊心赏异梅花新水独相亲
破晓出水西门往江口途中作
城西买马滑冲泥縂为风光候指挥拍案寒潮惊晓枕过江残雪上春衣梅花野寺初闻磬杨柳村居半掩扉曙色渐分人渐远五云双阙拥朝晖
子殇后二首
消痩腰支减练裙异乡音信可堪闻青春满面殇儿泪白骨三迁幼女坟萍水飘零风颤雪文章消息雨收云业缘尚有迂痴在爱惜图书未敢焚
磨蚁旋旋意绪同伤春随处怯东风三年未了隆中卧一旦谁收稷下功满径药苗因病减隔窻蕉叶为书空细寻旧事轮纎指云水今朝是几重
夜宿龙江驿
风尘随分三年住灯火江村一夜留入市女郎能买酒怀家游子怯登楼烟中舟楫来京口云里钟铃出石头水浄更阑不成寐隔船乡思起吴讴
入京口闸
沙城扰扰人归市喜色津津客过关船外寒潮随白鸟树间花气绕青山梦魂风雨今宵减乡国门墙五日还百里波涛幸无恙满巵村酒慰慈顔
入晋陵西门往东门晚泊
百年雨露长繁华烟柳长堤入市斜石岸楼船载箫鼓朱阑帘幙护莺花软泥驿路人调马细水溪桥女浣沙待泊黄昬更东下满城灯火万人家
春暮还旧隐花木半存怃然拈笔有作
淡花疎竹旧帘栊墙晕苔痕碧土浓春燕定巢应识主夜蛾随幌独怜侬池塘课仆添栽藕杯豆留人半采葑僻絶吾庐偏不厌枕书日日卧高舂
夏日幽居即事
手汲清泉和碧烟细临晋帖满吴笺南风送暑催三伏西日下山留半圆丹柰雨肥禽着意画梁泥足燕高眠方床高结跏趺坐我与幽居信有缘
书扇寄王天锡乃兄天则
梅花岁岁凭君折折尽梅花第几枝树杪暮云看去远江湖游鲤到来迟诗今点窜成千首路已经过熟九疑坐对惠连谈往事夜来应梦草生池
挽周处士
生前不识处士面身後空成处士吟小雨荷香池馆静暖风花信草堂深青山昨夜悲埋玉流水何年到赏音四尺碑头数行墨罨溪松柏自萧森
寄王莹中
定山风景近何如江月江潮遶故庐龙洞旧游春服就太玄新着夜窗虚满川花柳三盃里隔岸楼台六代余我独长安经岁晚南来目断数行书
落花
蝶粉蜂黄冷浣溪衰顔无主画楼西情缘偏恋鸳鸯水勲业多留燕子泥荏苒芳尘湘魄化飘揺红雨蜀魂迷池塘倍觉朝来胜新绿成隂护鸟啼
馆中书事
深既入馆司礼监太监萧敬者在上前言进士陆深徐祯卿意若幸予而惜昌谷之不偶数日後同年数辈在左阙门接本有中人问之曰尔进士中有陆深徐祯卿者衆皆愕然不识其故漫应之曰然曰前日萧太监为至尊言之如此衆以告予予惊且惧贱姓名何以达于中贵因识以诗
疎慵旧业大江东十载雕虫愧未工岂有才名惊行辈徒劳中贵达宸聪少年贾谊吾安敢今日相如事偶同自笑子虚无赋草亲将迂策献重瞳
末意谓深虽被萧监之荐然以迂朴之学受知先帝故有是命与杨得意荐相如者异矣
冯侍御野雉坪
芜莽频年杂采樵山灵留此托高标纡回负郭瓜田近平远如村石迳遥日暖林端飞雉子雨晴涧尾送鱼苗功成廊庙悬车处应有芳名配午桥
张家湾志哀
五年此地往来过人事悲欢奈尔何涕泪偏从寒夜堕月华空自海门多天边衰柳连村郭囊里残书废蓼莪沙际一灯人语寂北风流水共悲歌
长女卒後复携家渡江
趋朝入市总无缘江上新开二顷田水阁茅堂元自得酒怀诗兴故依然夕阳度岭人吹笛秋水临门客系船尚有旧书三百轴海云江月共年年
送熊元交使越
山水苍苍古越州菱花荷叶共维舟二高峯顶三更日七里滩声五月秋灵雨自随征斾去彩云常傍使星流江南江北还相望两地各登高处楼
送顾与成使浙江
江南此去经年别更欲殷勤不可攀细雨出城春淡泊断氷辞岸水潺湲风花碧落莺迁谷灯火黄昬吏报关归计越中须作早石渠诸老待君还
邵氏园亭
主人池馆玉桥东尽日轻尘不度风黄鸟爱啼墙曲里绿云常护日方中茶分阳羡家园好地接长安客况同何似更当良燕夜月痕花影淡帘栊
雪夜听沈仁甫谈乡事
乡事连牀话未休春寒寂寂送春愁素衣怜子客千里书烛揺人风满楼燕地雪花偏入暮故园杨柳几经秋多情若问吴淞水犹绕侬家日夜流
秋丁国学分祀
瑶坛夜气属秋清礼殿衣冠肃上丁风度箫韶闻九奏露垂银汉转三星青松团盖飘香篆白玉围阑映舞翎圣道弥高垂万古皇恩罔极授羣经
题石淙二首（为师相杨先生）
入云嫋嫋石泉流回首青山忆旧游天柱雪消银瀑下海门日照紫烟浮即看鸟背三台路疑有军声万里秋此地到江龙窟近化为霖雨满神州
滇水湘山故有情石淙又纪胜游名坐来风雨闻韶濩挽作天河洗甲兵晓出五云随日捧寒流千折到江清暗通气脉金山寺更表东南铁瓮城
长陵
文皇功业冠吾朝极目长陵北斗高龙虎千重常隐雾松楸万壑骤闻涛礼成寝殿严三献版署曾孙飨太牢浅薄小臣叨法从夜分端拜拥青袍
景陵
景陵东奠接蓬瀛长忆宣皇致太平弓劔閟严龙气合楼台环琐斗杓横地高海岳依依见天濶风云冉冉生万岁千年隆礼典羣官偏许夜深行
刘蕡祠二首
谏议千年自有祠唐朝宫阙黍离离多情痩马冲寒到无数青山落照迟往事空传台下骏灵风常满庙前旗氷霜入夜频搔首欲奠芳椒侑楚词
门带氷堤一径随丹青寥落见风仪当年去国呈秋卷同辈看花满丽词言论纵危终爱主英雄空好不逢时客来系马祠前树独坐寒山有所思
夜坐念东征将士
长河乘夜渡貔貅兵气如云拥上游大将能挥白羽扇君王不爱紫貂裘十二关山齐故国百年疆域汉神州不眠霜月闻刁斗自启茅堂望斗牛
书扇赠何子元武选
春风吹堕洞庭舟春日来从鹦鹉洲万国风尘随独客五更烟月下中流天边城阙身重到笛里关山鬓已秋坐忆五年江海别楚云吴树各登楼
赤水村登土冈同何子元武选张子醇仪制赋得春字
林馆来迟已暮春追攀且得共高人贪山更送云中目避日时移树里身台殿近瞻龙气绕笙歌聊代鸟声频城西亦是风云地不遣登临负此辰
赤水村与方道士
赤水村西风日晴紫琳宫里凤箫声经冬翠竹揺仙佩万里青山遶帝京休沐偶过花院静盘飱兼爱药苗清主人已得长生诀我辈空怀遗世情
思归饮钦之馆
乡心迢递郁难开且醉佳人旧酒杯千里鴈书回隔岁五湖云树锁高台遥闻河北兵还满坐看长安月又来容取腐儒江海上仗君终作济时才
病起见庭萱有作
堂背花开空复情客衣偏感岁年更满庭绿荫飞新燕无数乡心啼乱莺病後强题眠食健镜中常为鬓毛惊黄金台上频回首慙愧当时买骏名
郑家口晚眺
落日旷野飞沙平微吟卷席登岸行垂杨緑暗夕露下细草碧铺晴月明空阔试穷远望目飘零每动思家情明发一舟何处所江湖随到问鸥盟
戏马台晩眺
王气萧条伯业收彭城依旧砀山秋山连青郡兼齐绕水合黄河入海流漠漠云边低度鸟疎疎树杪送行舟凌空台阁宜春望尚及西风半日游
俨山集卷九

[book_title]卷十
●钦定四库全书
俨山集卷十
（明）陆深 撰
○七言律诗二（五十首）
对月
深院黄昬清露多月明初上女墙过行边几度圆如此高处不胜寒奈何宿鸟频翻动绿树钓船遥忆开金波山城漏永坐来久牛女今宵正隔河
淮隂祠
是非千载总成空满地凄凉在眼中落叶数声秋雨暗女墙寒影夕阳红旌旗南国悲游辇圭璧东陲想故宫书剑扁舟乘夜发拥炉闲坐读周公
虎丘
江乡萧飒不禁秋古刹名山占此丘云护龙池迷鴈塔雨平虎迹上渔舟声传清梵疎钟出衣妥红莲极浦流千古宛然浑在眼越王台畔女墙头
晩行浦中
秋江东北风吹櫂夜色西南月度河客子生涯随路酒渔郎消息隔烟歌鴈行千里缄题到 牛背前村短笛过船外暗香来不断芙蓉知傍水云多
苦热
朝来病骨不胜衣望断淮南一鴈飞故国青山三亩宅何年白屋两重扉况堪旅舍多殇殡安忍家书远报归长日畏途犹苦热江天闲杀白鸥矶
严陵
严江秋色碧于空严陵祠堂江水东山云不断欲作雨岩树半欹常背风行人度岭忽高下返照入壁时青红櫂歌互逐渔歌起相送楼船上峡中
将游龟峯寄汪抑之器之二太史
爱此秋高风日清纡回常作探山行俯看飞鸟有时下怅望美人无限情沙浄水根偏见石树含谷口少闻莺好峯只隔斜阳外拟借新居卧月明
谒张东海先生墓
东海先生天下士近从骥子读遗文风霜满壑松杉古日月双悬晓夜分书带尚萦堦下草练裙疑化岭头云廿年正有高山仰形胜东南更出羣
下凤山南麓闻曹定翁先生夜过山居至已西还瞻行花竹间奉怀一首
遥传拄杖过山居度壑穿云更短渠入院秖余霜後菊护牕唯有读残书聊鑱翠竹留题字独上青松望小车咫尺怀人情万里江流为覔一双鱼
骢马一首寄同年沈御史子公
长安骢马铁连钱新赐黄金铸作鞭千里共看皮骨好五花应入画图圆昭王筑罢燕台下桓典骑来御苑边已见过都频历块最怜神骏鬬春妍
甲戌二月十三日大雪厚数寸晚得月书事
琼瑶满地月华明寒勒东风过海城午夜梦魂清化蝶蚤春心赏负流莺半空台殿疑无影几处江湖尚有情泽国年年候农事恐惊风雨报西成（春雪後百廿日必有大风雨俗占谓之雪报最伤农）
雪霁与朱子文陈起静访李百朋舟次先寄
雪消沙岸暗潮通南浦仙舟二妙同柳褪冻痕黄欲绽鴈拖夕照晩犹风几年乡梦三更後十里波光一櫂中复有月明同下榻山隂却笑兴偏穷
甲戌四月八日再游龙华有述
六日龙华两度游陆行骑马水行舟风云塔院松将暝烟火村家麦已秋病到静余初减药望穷天际更登楼桑榆苦爱清江曲常愧山僧半日留
春兴和张碧溪韵
天上归来白玉京茅堂依旧带江城安身已办乌皮几晚食初尝玉糁羮何用门前栽五柳秖须石上结三生东风又送催花雨起向花间次第行
赠别碧溪次韵
江上忽闻歌濯缨好风如护客南行黄金总为收书尽白发长因覔句生乡里定夸能老健交游谁复更多情不须惆怅江湖晩造物从来本忌名
江上载疾送严介谿太史
风风雨雨度江来此岁登临第一回五月葛衣犹未着几羣鸥鸟莫相猜催农已尽黄梅节送客须传绿蚁盃南去舵楼波浪阔望君真是济川才
送黄竹泉兄弟南还
雪後遥山紫翠重宦情归兴二难同天边楼阙身曾上冀北风云眼独空到日春回紫荆树去途诗和鶺鴒风悬知别後相思处江北江南夜月中
除夜僦居对雪
谁遣天花白满筵破除残腊入新年江山万里春犹浅烟火千家夜未眠马援归来空有累扬雄老去始知玄浮生踪迹元无定泥上飞鸿亦偶然
雪後游广恩寺赠同游张仪部
落日未落西城西孤亭曲径遶氷堤丹青合殿烟初暝紫翠千峰雪後低万里旌旗闻战伐一年风物送攀跻同来苦爱张平子袖有琅玕锦绣题
绿雨楼漫兴
暑雨初晴树色偏昼长风景满楼前天边白鸟兼云没帘外青虫映日悬古鼎香烟时袅袅小池墨水复涓涓纶巾羽扇闲居服独对南薰理太玄
禁中观雨
天连仙掌曙光分龙气遥瞻五色文山势浮依金殿转檐声清报玉堂闻似知佳节催农事愿比甘霖奉圣君昔日侍臣怜宋玉空将丽藻赋行云
下陵
仙堦瑶砌雨如膏大飨初成月正高夜静溪声传水乐山空天籁奏松涛参差灯烛趋羣从次第官僚备列曹更许乘骢向归路一宵清境不知劳
月下有怀王存约都谏倪本端祠部二首
岁晩相思雪满庭也知祠部亦氷厅心期许我俱头白云路何人独眼青落尽灯花收夜局寄来诗草带春星长安客舍多如许每过门时马自停
雪後楼台鬬月明怀人咫尺最关情心无机事如君少时有诗篇过我评琪树夜寒巢鹤怨紫箫声远彩鸾轻想应正草回銮疏倚遍阑干卧未成
登翠微恭望长陵有述
春深王气蔼重重身到中天望转浓近接星辰看拱极遥从江汉识朝宗风回乔木千章合时有祥云五色封一自鼎湖仙去後万年弓剑閟真龙
八日雪中自海子东过朝天宫习仪
今日自夸银海过古来空羡雪谿游连天紫气迷金殿遶郭青山尽白头高处寒多浑可奈望中人远不胜愁一年长至须成庆重试鸡人拜冕旒
展牲还
月照斋心万虑空严寒时送北山风氷蹄入夜天关紫宵御分行烛影红世事浮云千态出（时秋台越狱出入皆检颇恐恐不测）故人破冻一尊同江南苦忆归耕地三匝茅堂一亩宫
廿四日再出视牲
落日朱衣五色纹天南清閟锁祥云重来正及春初动归去遥怜夜已分十里瑶坛当地脉万年郊祀应乾文风云喜为传消息翠辇黄麾度汉汾
郊坛还赠同行余德重副郎
贝阙珠宫上帝居月华夜气鬬清虚西来步出天门迥东望春随斗柄初粉署仙郎时并马禁城银钥尚留鱼御街风色香尘细吟过南郊十里余
初与郊祀分献风云雷雨坛
露冕垂绅午夜长瑶坛灏气正苍苍灵飇不度松声细端拜初来曙色凉愿有风雷悟明主敢将云雨赋襄王（时有所讽）圜丘礼乐今皇盛万骑千庐簇女墙（时边军皆扈从入坛）
候祭
神道如弦春月寒女城西畔第三坛楼台始信中天起星斗翻从下界看五色龙蛇揺羽盖九重烟雾蔼椒兰君王合在清斋殿共听钟声夜向阑
孤闷中有怀途次儿女
细雨斜风隔市尘重门深巷怕逢人春随久病难为客老觉虚名苦累身何处桃花流水漫一宵魂梦鬓毛新天涯儿女痴心在寄语家贫未是贫
秋怀
曲径孤亭尽日幽砧声又动一年秋诗因才减频留草老为情多易得愁天上风云金鼓迥江南鸿鴈稻粱稠隂晴却恐随朝暮半月乡书十度修
秋病
病里逢秋愁转多隔窻风雨满庭柯寒衣欲授催砧杵乡梦初成绕薜萝天上楼台真是好人间岐路竟如何山东兵气看云变何日王师奏凯歌
奉和石斋少师对菊
封後文书紫阁闲对花身在五云间松筠岁晚偏知己桃李春归空厚顔自许托根依凤阙谁从落帽宴龙山多情未忍轻归去莫待金莲辍送还
哭桴儿六首
生儿辛苦拟传家揺落秋风感岁华过客虚烦奇跨竈行窻留取乱涂鸦旅魂欲返疑无路涙眼频挥似有花强起凭高望南国断云流水远天涯
经行无处不伤神新剪罗衫四尺匀病母五更能送药阼阶三揖解迎宾浑疑死别还生别莫问前身与後身我已白头聊哭汝高堂更有白头人
半生苦爱说忘情翻觉情多遣未成梦後青灯风不定搔来白髪镜偏明家书自写疑还信世路谁凭住与行悲怨短长吾岂敢空令身外有虚名
琴书办得为消忧独抱琴书可自由归计未能随北鴈年华无奈逐东流废来诗草谁收拾验後医方自检求宾客不通门巷寂几番寒日下西楼
更阑爱听短歌声倦倚藤床趂画屏几处远书还诧友最怜同学尚寻兄鬓从此地双蓬短人过中年万念轻後夜客居聊复尔涙痕偏映月华明
客舍并州背苑墙独缫愁绪鬓丝苍三千里外抛中产四十年余哭下殇院静风帘随日动城高霜角共更长可能会得探环事来续衰翁未断肠
五七哭桴次吴朝言御史韵二首
坐依尘榻起循墙一月情怀两鬓苍生死最怜俱作客岁华翻恨未成殇何愁异日居人後空想他时共我长见说食荼肠易苦极知荼苦不如肠
六龄携汝即辞家能变南音语带华时向西雍观振鹭遥从北阙认朝鸦乾坤有恨容啼鸟风雨何心妬落花莫向故园传此曲年年寒食海西涯
次韵温菊庄大参
浣花溪上草堂闲多在青松白石间不与风云重入梦每逢山水一开顔慕陶兴寄霜前菊和杜诗成雨後山闻道年来倍强健溪藤高拄看云还
寄怀
独上沧江百尺台夕阳无数鸟飞回寒暄气候随时变翻覆人情秖自猜白髪有期和我长黄花着意为谁开壁间团扇寻常事空说班娘最有才
元年除夕试笔二首
岁寒冉冉夜将除景物依依绕故庐大禹三江俱到海春王五始合教书山中日月从闲积天上风云入望余何用青铜看勲业自应愁鬓已萧疎
蜡炬含风夜不寒得从儿女簇杯盘麤知万里归犹暮老觉多情遣更难期与青春酬寸草羞将白髪付弹冠百年尘世同官历今夕明朝取次看
二日隂
江天不断海云生谁遣隂晴总未成苔片渐随闲径积梅花欲傍小桥横占年法向山农问种树书从老圃评幽兴最关新节候莫教风雨妬春明
次韵王钦佩寄秦元甫
赋就停云第几篇江湖渺渺转堪怜更随骥尾知何地同抱龙髯忆往年惆怅又逢三月暮梦魂多在五更前金陵城里山如画城外谁营二顷田
山居和答邹山人
城上楼台隔暮霞敢夸泉石自成家空烦妙句追风雅自许闲人领物华岸柳岁深高拥日潮田水落半侵沙倚阑正见三江口剪取吴淞共试茶
俨山集卷十

[book_title]卷十一
●钦定四库全书
俨山集卷十一
（明）陆深 撰
○七言律诗三（五十首）
寒食展墓
细雨东风晓未晴养花天气近清明人间桃李俱生色望里松楸独系情龙剑上腾星汉阔奎章遥映锦云横伤春不道春如许芳草年年满路生
初夏四首
桔橰声里送春归乳燕迁莺接队飞入砚柳花还碍笔扑帘槐雨欲沾衣月茶初碾金文饼团扇新裁白练机小阁正宜清润候昼长消得往来稀
银塘新水鸭头纹载酒浮花动午薰老圃养成三径竹野人耕破一溪云廉纎雨脚晴不断怯恰莺啼远更闻为惜琴书妨溽暑自锄苔砌辨香芸
穹林迢递绿生烟漠漠澄空映水田唤雨唤晴鸠不住能高能下燕频穿春晖东去元无恙风力南来渐有权起坐江楼自清晓游鱼吹浪碧荷圆
绿隂庭院昼初长药碾丹炉按古方病後精神浑爱惜闲来文字费商量自携藜榻安风背新作茅堂向水阳子鮆正肥斑竹笋欲将身世老江乡
夏日山居三首
柳烟槐雨带斜阳极浦遥山入渺茫溪水通潮鱼作队梅风催夏稻成行奇书到手添交直往事惊心免校量缥缈有声来别院小儿新课甫田章
小卜山居背郭开江流面面绕亭台树犹若此谁堪待少不如人老渐来一曲缓歌闻白苎满天凉雨过黄梅野情转觉闲方称愿与君王乞草莱
绿隂树树水田田坐爱牛羊散远天风送潮声来别浦云收雨脚过平川几村茅屋青山外无数渔舟白鸟边不信桃源是何处每将文字万人传
初秋夜
随身枕簟绮牕虚映水楼台晩浴初梦里已无投笔事闲来如有絶交书看低北斗知宵永惊早西风是病余家在吴淞江上住底须天际忆鲈鱼
秋兴三首
茂苑长洲东复东江天淼淼夜含风谁家吹笛关山里几处征衣捣练中鴈字未成云又合鱼书欲寄路难通不知宋玉才多少只赋悲秋已自工
揺落年光急暮笳得开怀处是还家新凉门巷堪罗雀旧业园田学种瓜南浦风波看白鸟东篱消息探黄花疎慵莫道浑无事袖手犹能领物华
半空凉籁撼千军满地秋光锦绣纹近水芙蓉先带露故园杨柳欲欺云凭高万里从今见行乐三秋自古闻堪叹扬雄甘寂寞一生空老太玄文
秋怀十二首
景物逢秋老更成峡猿何必断肠声习家池上歌如沸庾亮楼头月正明万里山川催木叶五更钟鼓动江城当年与赐金茎露梦断空瞻白玉京
天阔风高秋意多青山如削水层波知归玄鸟遥怜汝向晚黄花独奈何故国笙歌遗玉树前朝荆棘有铜驼兴亡亦是浮云事古往今来鬓自皤
碧草幽花满故园南山卧对久忘言年来行李书千卷老去生涯水一村已辨弓蛇还石虎毋烦怨鹤与惊猿秋光更比春光好蜂蝶纷纷不到门
青灯挑雨不成眠爱听芭蕉夜似年去日苦多无计欵浮生如寄定谁贤成功白发冯唐老好事青山谢客偏他日向平粗毕愿懒云秋水护沙田
斗帐香消病骨轻少年忆得赋秋声青藜火煖西风劲白玉堂深昼漏清上帝云霄陪绦节仙人星汉湿金茎高山流水空瞻遡秖恐涓埃报未成
闲堦积雨长莓苔药裹诗籖手自裁潦水正须愁八月浮云常与望三台长沙卑暑偏饶病岭表风波是有才茅屋若为容我老文章一洗旧悲哀
六代三吴业已荒英雄遗恨水茫茫试量秋与愁多少始信年随鬓短长江上野鳬争得食山中丛桂早含霜长门本为黄金赋赋就长门却自伤
一番风雨报园林岸柳汀蒲半不禁兔魄已随华月满凤栖应恋碧梧隂清商律应笙歌细白苎功多箧笥深起向推移占物候为谁先有岁寒心
潮声江上唤登临日日东流故故深十尺蓴丝风荡扬一天鱼信雨侵淫鸱夷去後犹堪恨禹蹟南来不可寻一曲吴娃双画桨蛟龙堆里昼隂隂
总为秋光满葛巾未应偏恠白头新明珠本自能疑我沙鸟何心却避人一片云轻终过眼百年论定不随身草堂旧在三江上听水听风知几巡
团扇情多咏未休井梧何事强知秋霜华先上双蓬鬓壮气空余独倚楼谁复常何工荐士徒闻李广不封侯千寻铁锁如堪借借与人间锁断愁
病回门巷昼长扃留滞周南改岁星满目秋容频看镜十年旧带屡移钉高梧急雨闻金井柞火新凉照素屏深夜不眠缘底事自携铅椠校丹经
自八月二日至六日皆大潮成巨浸颇得奇观
爱看秋水坐斜曛汗漫东来昔未闻风送潮头喷积雪波连天际贴层云高声疑有蛟龙怒远影空迷鹳鹤羣安得此心无一事南华经里老遗文
山堂晩晴观楫儿作字
论文说剑更争棋五十年来两鬓丝无事可为甘袖手有山如画且题诗望中禾黍秋风粒梦後芭蕉夜雨枝小几映窗承落日双鈎古帖坐教儿
元宵
横笛短箫催暮筵星桥火树共参天人于年谷占先兆老向烟花正有缘霄汉无声风力定山河留影月华圆他乡频岁氷霜里故国今宵殿阁边（时余寓楼在邑庠礼殿经阁之後）
渡江
桂楫兰桡江水生前麾小队渡江行人生几度东风面花信一番春雨晴初日出林光欲动丰泥逐马滞犹轻少年游钓难忘处莫恠丘园太有情
次韵王子升侍御登姑苏玉峯二首
牙旗分队卷芳埃独上姑苏百尺台南斗下临东海近青山多在白云隈谩劳此地兴亡恨共仰中朝将相才合是长城应万里野人林壑卧苍苔
目极长亭更短亭观风使者节初停潮头东去和云白山势西来绕郭青艳冶莺花春入望太平门户昼长扃阖闾最爱干将剑化鹤归来尚姓丁
旧墓
夕阳一片好山光啼鸟啼猿总断肠有客已成风木恨何人为废蓼莪章年年芳草催寒食隐隐青山似洛阳流水桥东频立马一杯时复奠椒浆
七月四日与姚时望放舟过南浦
早秋烟水带云山江上扁舟信往还潮力渐随青草短野心元共白鸥闲爱谈旧事消残暑赖有青尊破老悭四十年前钓游地归来双鬓已成斑
五日夜坐见新月
中庭秋影又经年节序惊传巧夕前一井西风梧叶信满谿凉露稻花天多情宋玉偏工赋晓事扬雄晩尚玄江上小堂蕉石里不妨灯火抱书眠
元日渡江二首
残日楼台媚远天清寒先觉鬓毛偏多情桑梓依江郭过眼烟花改岁年龙气常占云五色蓬山只隔路三千东风似解知人意吹向梅边复柳边
潮回沙际识春回远见帆樯映雪开向晩中流空日月倚天隔岸有楼台波涛东下元相逐鸥鹭羣飞莫浪猜一望海云俱不极令人遥忆济川才
怀江东山居
知非知命复知还不负青青屋後山无数好花临水净几羣娇鸟弄春蛮子云辞赋终成悔摩诘图书早占闲爱杀江楼无一事重帘长护白云间
元宵风雨
风雨无端妬早春上元灯火寂游尘此身天地谁非幻何物隂晴解弄人台殿下方空怅望星娥高处自精神强扶残病酬佳节绦蜡银屏照座新
十八夜雨
细雨斜风转寂寥閙春灯火第三宵姮娥爱影收鸾镜歌吹生寒湿凤箫此夜金吾还不禁多情银烛更高烧隂晴本自关天意恩怨人间总未消
雨中楼居
惜春心绪雨连宵作阵扬空势转骄晚向梅花愁烂熳早从桑土念飘揺行人泥滑三■〈氵义〉路渔子潮平独树桥别有好怀高阁里卷帘香雾倚云霄
出西郊书感
花香草色遍天涯团盖风多旭日迟负郭人家田陌陌送春心绪柳丝丝未应华发偏怜我试问流年苦为谁路绕溪回无限好何人不起钓游思
七夕与客夜坐
花外阑干雨乍稀早秋风候报罗帏亿千万刦俱遭遍四十九年都是非白石清泉初已遂高山流水愿多违谁云白发三千丈信手梳来不过衣
和徐鹤谿宜兴道中喜雨韵
谿上山青更水青楼船揺动櫂歌声先尝阳羡龙团细不慕扬州鹤背轻铁瓮潮声还寂寞铜棺秋色倍分明仙郎才调元如锦白雪新篇击楫成
簳山晓发经行福泉过青龙
画船春尽水云和晓梦中间十里过山色拥螺澄海雾溪流如带绾江波逢人每问三三径对酒遥闻欵欵歌最爱凌空凭鴈塔何妨此地着渔蓑
青龙南寺与时望辈步过北寺观三亭桥冒雨乘肩舆还
漠漠谿田半草莱曾闻此地起楼台黄金歌舞有时尽赤县轩墀何日开高阁俯阑惊鹳鹊古碑看字剔莓苔软舆十里乘春雨花柳情多喜客来
咏鹤
予蓄二鹤于山居标格异凡实华亭种云修吭高足凤臆龟文鸣声清亮真仙人之骐骥也往岁为鲁夫伤其一孤雄匹处若怨若慕益深孤洁之趣每加眷恤日益驯扰时望见予辄鸣舞不已若迎若导予益怜之丁亥之秋予渡自水东为旬月之留是鹤忽飞止寓楼之外人共异之文学姚时望即日赋诗比于道义至谓士君子反面者为薄盖有刺焉予览之梗槩于中援笔和焉
翩翩一鹤下云中正倚高楼落日东忆得羽毛如昨梦不敎心力破长空呼童护足防秋雨看汝梳翎扬晩风赤壁青田是何处忘机聊与海鸥同
王昭君
昭君出塞自是汉人御戎失策却与寻常妇人失身不同斩毛延夀正是淫其色耳殊不成诛赏昭君既去亦不见有思汉思归之意後来受彼淫烝已化其俗矣古今诗人咏昭君多是题蔡琰耳与文姬事颇不同此亦史传疑义因华泉有作次韵
却抱琵琶别汉宫长城万里戍楼空一身远嫁从明主半面新糚付画工云外不殊青琐月塞前初紧黑山风异乡景物新相识无限悲欢晓角中
题南庄号
背倚青山面水田草堂修竹向阳天夜深南斗当牕见雨後薰风掠燕翩牧笛农歌俱负郭西成东作总丰年主人爱打蒲团坐一卷庄生秋水篇
题松泉号
藤杖芒鞋白叠巾松泉随处是知音半空素练悬秋色十里青山荡午隂坐爱团圞当偃盖卧听呜咽替弹琴道人缘业休相问声色中间未了心
题渔乐图
平沙坦路有风涛便欲移家傍此曹鼓櫂鸣榔自成趣卖鱼沽酒不辞劳拖蓝槛水春云腻破白船窻夜月高收网一灯山下泊绿蓑衣底读离骚
赠别郑廉
新作相逢别更新雨中心绪病中身空劳魂梦游千里又负莺花过一春江上水深芳草合尊前人远尺书频归舟若度严陵濑此夜灯花定有神
俨山集卷十一

[book_title]卷十二
●钦定四库全书
俨山集卷十二
（明）陆深 撰
○七言律诗四（五十首）
八月十六夜渡江
天上金波影未阑人间已作隔宵看千家香雾笼银兔一派天风吹紫鸾夜色分秋当二八桂华作意让团圞不知高处还谁忌倚徧幽人十二阑
玉舜十八首
嘉靖乙酉八月晦曰予卧疴山堂木槿一株白花千叶移植盆中与表弟顾世安文学姚时望孙则夫把酒赏之为赋近体一首
曾闻郑女咏同车更爱丰标淡有华欲傍苔莓横野渡似将铅粉鬬朝霞品题从此添高价物色仍烦筑短沙漫道春来李能白秋风一种玉无瑕
时望渡江去与世安坐对叠韵
氷肌素质雪翻车揺动秋光岁有华映水盈盈弄云日隔谿澹澹锁烟霞野人酷爱编青鄣老圃先敎拥白沙闻道琼花最奇絶扬州望幸却微瑕
九月朔晨起盆中再着数花适钱国辅自松城至为余作俨山玉舜图邑中数客继集而世安具扁舟西去矣即席再叠
月下风前宜小车令传白帝敛繁华漫挥词手填青玉欲酹花神浇紫霞佳节正逢黄菊信高情分占白鸥沙相如自保完归去赵璧从来本不瑕
按毛诗疏舜华木槿也本以色取朝荣夕瘁还以寓色衰爱渝之戒此诗人之志也予东吴薄海壤沃宜槿每当腊月条而树之无不活至来岁即畅茂作花红紫甚富往往村落人家以编篱障不甚贵重也白色者予近始得之叶似菊而干类竹扶疎隐映颇有风韵若幽人贞士混迹于樵童牧竖之间履素而逸羣荒烟野草閴然有不愿人知之意予甚爱之昔离骚草木多以自况芳臭劲脆灵均盖三致志云百世而下览其物者未尝不为屈子增悲焉何则物因势殊情随事感古今同然此人心也予为赋玉舜诗将以传之好事君子兹花傥因予而见重是未可知也谚曰女无正色物无定形顾其遭逢何如尔斯言岂不信哉岂不信哉
时望一和得五首再叠一首为答
羡汝胷中书五车登高还共赋瑶华几家篱落多秋意一树氷霜带暮霞不是托根通阆苑即疑传种自流沙最怜未识东风面一见东风定有瑕
再叠答诸贤和章
日日诗筒走传车山中草树有光华花神让雪三分白文气成龙五色霞肺病夜牕和玉露美人秋水隔江沙无由报得风骚手白玉明珠总未瑕
秋日鹤溪明府过山居见和玉舜七首再疉三首为答
门外频劳长者车山中风物过繁华未成雪卧袁高士已见仙才蔡少霞一任登临留胜槩虚烦拂拭到泥沙欲将花比河阳县花似潘郎恨有瑕
羊裘曾起赴安车恨杀当年宠丽华木槿篱间好风露芙蓉江上共烟霞移将一树浑如玉老去闲居却枕沙陶令闲情空有赋从来白璧忌微瑕
缘江路僻不容车开过芙蕖又舜华澹泊看花宜待月风云映水尽为霞正堪结社三江口何似封侯万里沙试把一杯重酹汝不须自献玉无瑕
西津沈方伯屡和至十八首未巳再疉二首为答
班输妙具九攻车何似休文句最华晓日芙蓉出溪水暮云杨柳隔江霞曾闻南国甘棠咏须筑长安宰相沙刼火自惊山石烈不知白璧本无瑕
每向花前望小车诗成一一叹才华须烦妙手题黄绢絶胜当筵赋落霞一任江天狎鸥鸟十年边塞长风沙晏婴犹惜封书社卫国何劳怨子瑕
陈仲鲁玉舜诸作予读之悲其志焉再疉一首慰之
凌波仙子下云车想见铢衣湿露华万种闲情偏隔水一天佳气半成霞绪风寒勒花间蝶落日晴衔江上沙办得素心终不改有人抵死保无瑕
再叠得七首
伐檀江上未成车独立西风殿岁华谁复赏心同素月自怜春殿隔红霞前身合住琼花观托迹遥连杜若沙不是风云终少气翻缘玉石共无瑕
疑是星精谪五车不随红紫领韶华疎篱野水谁成伴淡雨微云欲变霞为客缁衣惊岁月倩人团扇掩风沙闲情脉脉秋江上玉面啼痕错认瑕
顔如穠李不同车千古诗人咏德华凉信预教秋作伴孤芳无藉锦为霞梦回岁月梨花院望断西风白鹭沙携向玉阑干畔种青蝇不放点成瑕
风雨无端懒税车坐当秋水阅南华花开一树临重九人倚高城望少霞顔色不随游女艳心情常近狎鸥沙絶怜何用频携酒沾醉姿容玉带瑕
绕檐铁马骤鸣车花有清隂月有华江上水天同一色望中台殿隔西霞风随秋远闻香露潮识谿寒阁浅沙无计可留揺落尽共梅开处鬬无瑕
水云深处挽羊车寻乐寻芳湿露华花径五风还十雨江天孤鹜伴飞霞霜前已露全身白风外遥怜半面沙爱杀临流晴照影青铜如拭净无瑕
看花每枉故人车花亦迎人带露华是处倚阑怜夜月几回携酒泛春霞银瓶手挿新添水玉树情亲细碾沙欲寄报章重阁笔墨痕翻惜茧光瑕
晚饮张虞卿舍西江泛月还舟
南邻归去夜如何鼓吹无风櫂有歌两岸碧波潮力定一身清露月明多天空星斗中流动家近舟航一水过千古胜游谁得似前须太白後东坡
九日
满目云山气转豪一年佳节又登高天连泽国西风远书寄秋怀北鴈劳三径素盟频问菊六经遗事且题糕授衣时叙偏惊眼箧里犹余旧赐袍
九月望初寒独坐
风回野渡水云空犹是江南九月中病後岁寒偏觉早眼前心赏更谁同萧萧竹院诗初就曲曲山居画未工赖有夕阳西浦上殷勤留送半牕红
十月朔与客泛舟游静安寺
芦子东西野渡边前朝宫殿赤乌年夕阳逗林钟磬响涌泉堕地珠玑圆萧然冠服岂傲吏偶尔宾从如登仙三江禹蹟不可问一舸鸱夷非昔贤
十一月朔江门观涨
渺渺烟波连海门长风吹浪昼为昬矶头锦树随船出天上银河倒地喧便欲乘槎贯牛斗却愁断梗失山村新寒十月登楼望岸草汀花半不存
七宝镇拟访黄天章宪副寒甚不果
乘兴何妨似剡溪故人只隔市桥西心情聊复同云水踪迹真怜在雪泥白下馆前时系马黄金台下共闻鸡扁舟定有重来约来上春风细柳堤
游东石山园
度壑穿岩窅窱通好山多在夕阳东望穷碧海龙宫近踏破苍苔鸟篆工花坞四时常带雨洞门终日细含风仙踪法界如堪拟不是蓬壶即华嵩
乙酉岁除
细雨催春岁又除县城灯火接郊墟百年到我强过半万事于人总不如弊齿病深抛酒醆安心法在卜山居东风若问新消息多上蒲团少着书
丙戌元宵
上元灯火鬬婵娟满月轻风夜可怜人踏六鳌看海市天连万炬候星躔楼台影里疑无地歌吹声中合有缘管取一春多乐事试从今夕卜丰年
次韵杨伯立春兴
江南地僻昼如年春与闲人别有缘满径落花风阵阵一犁新雨水田田池塘草长诗成梦帘幙寒轻酒擅权四壁已空诸业尽囊中刚剩买山钱
春雪
少年端策觐君王记得春隂赋玉堂今日闭门风雪里五更孤枕梦魂长薄田已就资生计省事初营却老方尚有图书抛未得敎儿多种翠芸香
三月三日
一年一度春最好三月三日烟雨中花外小车停过客山隂褉事想遗风高楼正绕长江去旧垒新看乳燕通桃李成蹊总相似行人莫问午桥东
清明出行阡丘
病来廿日始胜冠花柳清明满画阑二月光隂半晴雨百年尘世几悲欢王孙芳草连天碧燕子东风作阵寒万事山头一抔土麒麟留得後人看
清明後一朝见桃花有感（因诵杨孟载也无人折休相妬才有莺啼更可怜之句）
玄都观里到应迟前度刘郎鬓已丝燕语莺啼有何意石桥流水至今疑一枝带雨比顔色千树蒸霞劳梦思莫遣渔郎重问路此中元少外人知
和郁潮州
欲从东海望蓬莱试上江头百尺台春色送将■〈扌弃〉独醉好怀留取为君开诗成满砌翻红药客去闲门长绿苔寄语桃花休折尽刘郎应是不重来
五十生朝自寿
年行五十鬓犹青浪许前身是岁星三刖尚存和氏璧一区初筑子云亭（予是岁始有居）人间好景中秋月世上浮名五夜萤偏爱江山围故国欲将非是问苍冥
十四日晚渡
团圆宝月漾空明东去疑从不夜城风送潮头回别浦水兼凉气弄新晴鹊填银汉桥初就鴈布瑶空阵乍成一櫂中流双击楫隔江时度紫箫声
饯顾东江宗伯于礼塔汇留题
千年地胜湖山绕十月江寒树叶稀人向别时身是客舟从行处岸如飞旧家池馆谁还念落日风帆我自归天北天南俱逆旅莫将去住与心违
山中岁暮得旨召还翰林兼许春坊供职志感一首
玉堂金马是重来新诏青坊许并开岂有涓埃报明主虚烦声价筑高台千年礼乐还周典一代宸奎陋汉才直北长安天咫尺红云无数绕三台
平望阻风期友人不值
渺渺碧波连白云期君不见重思君妬花信急春如许折柳情多日又曛山色水光余此地酒怀诗兴忆离羣阳侯若借东风便灯火楼船坐论文
嘉禾道中
画旗揺曳午风多金鼓声繁水漫波春色二分看正好国恩千载报如何江天路接心逾远花柳村深气尚和童冠相随单袷具康衢时听隔林歌
陈东祠堂
邮籖初下云阳驿国士有怀陈少阳人世自应余感慨东风元不管兴亡谁无一死宁须晚事到千年更有光当日上书多辍报至今遗恨说汪黄
维扬怀古
辇道芜烟江水流游魂不载旧龙舟花开彩树春光永火煖沈香瑞气浮絶域衣冠朝万国拂云宫阙递千秋可怜惟有东征役星散旌旗战骨裒
三月晦登羊山望下邳
一年春色此登临入望遥山紫翠深二水帆樯风猎猎半空楼阁昼隂隂何当开凿留形胜不尽烟花自古今直北风云最高处极天关塞筑黄金
东昌怀古
旌旗箫鼓画船过风送长河渺渺波水报邮籖朱夏晩岸萦官柳绿云和聊城不下遗书在泰岱乾封往事多七十二君空有籙莫因秦汉问如何
端午自天津发舟入潞河与夏公谨给事晚坐
云际高城万国通端阳佳节旅行中蒹葭碧映潮头月杨柳隂依水面风天近北辰龙有气地偏东海望无穷蒲尊箬黍依然在楚调吴歌一笑同
七月七日以公事出城同林介立游广恩寺
年年七夕是秋期残暑犹存感岁时未对天边新月偃先贪林下午隂迟城鸦殿鹊红云绕宿鸟鸣蝉碧树移两月都门尘扑面偶同心赏一题诗
与顾未斋游西山过海子桥有作
新水平畴逐马蹄白鸥黄鸟瀼东西风云天上身仍健鸡犬淮南路欲迷倒影楼台含旭日送春蒲柳拍长堤美人期我城隂曲已有风花入品题
和未斋韵寄徽州郑珏山人
别後风烟去几重思君多在鹤归松椷中尺素双双鲤门外黄山六六峯花发春深行对酒地偏日晩坐闻钟遥知十亩栖贤宅却比丹青韵更浓
十七夜待月
紫阁黄扉切九霄中秋待月第三宵天高易识龙文动海近偏怜蜃气消十幅秋光障云母一帘凉影弄氷绡欲凭弦管吹云散忽有云间起凤箫
再出郊坛视牲王正十日早于华盖殿复命
九天风物丽春阳来自南郊夜未央龙驭遥传香袅袅鵷行时送佩锵锵步依玉砌雕阑绕立近珠帘绣带长华盖极天悬法象此身真到白云乡
俨山集卷十二

[book_title]卷十三
●钦定四库全书
俨山集卷十三
（明）陆深 撰
○七言律诗（五十首）
赋得禁中早春
重重台殿护雕阑欲动春声莺尚寒旗影渐随风力软冻痕初映日华乾云依紫盖和香度龙抱黄金带雨盘世道正同阳道长午门朝下杂千官
南郊雪後斋宫候朝
雪片烟绡积渐和紫坛瑶殿接星河风行法驾尘颸尽云护眞龙雨意多万乘旌旗环御跸千官彩绣湿恩波扬雄老献河东赋何似明堂九德歌
礼成下坛时天宇朗霁
星桥阁道倚层霄一径天关紫翠遥合殿椒兰含瑞气九重烟雾鎻春宵万年天子调元化四海诸侯奉大朝天意直教明主识风云尽卷雪全消
重登子陵客星亭望钓台二首
万古江山复此亭天边自有少微星人生俯仰成今昔客里悲欢付醉醒谁为汉家延国祚欲从严瀬问山灵浮云逝水秋风阔极目遥空环翠屏
烟霞冉冉去还迷紫翠重重高复低双柱挿天擎日月一溪流水隔东西骚人道路频囘首客子光隂覔旧题怅望高风千仞外敢将容易事攀跻
兰谿易舟愈小而北望愈远
山峯叠叠水潭潭欲断还开去始谙净照波光深见石远分秋色半成岚梦魂总不离天上身世虚怜是斗南买得溪船如一叶茶烟频扬酒微酣
自怀玉驿复行舟
行尽山程复水程水南山径更须行攀高渐识浮云薄度险频惊怪石轻到处一身眞逆旅传来满耳总虚名隂晴未定秋将半忽听松声是雨声
鹅湖晓发
稻田迤逦水潺湲不待黄粱已度关去路每看青嶂合穿林时揽白云还秋风午日炎凉里牧笛樵歌楚粤间惆怅平生最奇絶未应向晩过千山
游武夷二首
武夷宫前九曲谿好峯多在夕阳西仙人飞度无行径过客跻攀有杖藜草树隂隂连碧落风烟袅袅引丹梯相传亦是秦人隐何必桃源路始迷
日日溪头风日清櫂歌声里镜中行千岩万壑不知处芳草幽花苦问名照影碧潭怜我老分秋华月向谁明山川如画人如玉望阙怀乡无限情
九月朔饯别过水南
年年席上看图画秋日人从画里行夹道古松飞盖迥漫滩奇石彩船轻依山别馆云封户入市流泉竹遶城囘首夕阳无限好紫青如绣五云明
十月十日雨
南州雨意万山深毒雾蛮烟半月隂细草公庭秋淅淅隔花宫漏夜沈沈溪流破白添新涨云岫拖青失旧林静倚客窻听不厌乾坤随处望为霖
雨中发玉山
岁晩烟云酿薄寒好山正向雨中看断桥流水横渔艇要路丰泥没马鞍初向玉山迎勑使（时初接勑）远从闽岭望长安北来南去年光里却恐卢生梦未阑
过草萍
山作重围天共低一滩分水浙东西云边野菜挑冬笋客里行厨趁午鷄鹤背还沾瀑布雨马蹄偏恋锦障泥胜游若许开晴照为借仙人一杖藜
桐江
北风瑟瑟滩悠悠行尽桐江兴转幽水西半天堕红日溪南诸峯偶白头严陵自是高隐地钱塘从古帝王州海云不断三山近时有青红起蜃楼
和汪有之园亭之作
一区犹愧子云才薄有茅堂傍水开远信经秋凭雁到问奇长日有人来好花隔岸飞红雨新笋穿篱迸緑苔同上玉堂俱出牧却从湖海望蓬莱
春日有怀王天宇嘉定
美人秖隔淞江水不待秋风首重囘今日吴公居第一少年贾傅最多才遥怜细雨催春到忽忆桃花对酒开病骨几时堪束带紫扉青琐共金台
清明前一日过毘陵
老去逢春春更妍杏花开烂柳含烟风旗金鼓频过寺石岸楼台远接天潮信有期通大海赏心如昨换流年禁烟时节江南路画里山川行画船
庚寅三月三日渡江
明岁行年五十五今晨渡江三月三鸥盟鹭渚他无恙鹏海龙沙我所谙北固山前帆欲满东风阵里酒微酣楼船箫鼓旌旗绕黄纸功名老尚堪
宿州道中
水郭山村不计程淮阳春晩更多情灵风常傍征旗绕宿雨新添野潦明麦叶青青初覆雉柳条落落未藏莺风雩亦是寻常事陌上沙头尽日行
憇驿亭昼梦
蕉鹿何心得失间如何连夜梦家山药栏定为游人遍水阁唯应送客关春日欲晴常带雨客途虽好不如还少年最爱河东问抽笔浑惭鬓已斑
睢阳礼月
金鼓声繁夜向阑叩天无计路漫漫埋将桂树三千丈失却姮娥十二阑后羿弯弧空躩铄玉川流涕正丸澜由来天上成亏事付与人间仔细看
行经隋堤有感
端委犹堪致太平龙舟锦缆竟何成空余细水缘堤曲别有垂杨带晩晴社燕归来如有恨闲花开遍不知名行人谁管兴亡事但说扬州接汴京
自清华西行村落间殊胜平畴流水果园竹径骤作乡思
燕麦青青柿叶肥江南囘首正依依千竿新竹消苍雪一带遥山深翠微闲任野禽啼樾坞细分流水绕柴扉那知身是乘骢客疑向花前跨鹤归
净果寺晩眺
权店驿前山晩晴天留高赏待西征北来形胜重关紫春去莺花几树明风物未缘怀故土文章终恐是虚名纡从一径过僧寺红药翻堦忆五城
晓发权店行两山间流泉耕牧渐触见闻
山花红映石泉流初见牛羊散古丘秦晋河山俱重镇唐虞风土此中州雕残极目知生计慷慨何能与国谋头白官僚半文字东风又上皁貂裘
四月晦日盂县试诸生
围棘森森翠幄重清和时候日高舂鱼龙队里波涛阔桃李隂中雨露浓未为骊黄妨骏马先从拱把养长松风传笔阵春蚕细绕郭青山鎻万峯
自盂县度石梯岭
絶塞风多四望寛始知天上不胜寒依稀步入羊羣化次第行随鸟背盘扑面榆钱迎栈阁染衣山黛落征鞍关门去雁无消息满纸书成欲寄难
忻州试院雨中閲卷
江南五月黄梅雨带雨滋花向晋阳映空游丝湿欲堕赴壑细渠流未长重檐淅淅杂午漏画寝冉冉凝清香须女为霖佐明主莫将小技赋襄王
五月十八日代州筹边堂同陈宪副汝正大閲诸生因赠汝正
白马翩翩彩鹤开牙旗行帐遶层台一时得共关山胜他日须收将相才凤阁龙楼俱咫尺瘴烟蛮雨乍归来君侯亦是三湘客莫漫凌云赋楚哀
繁峙率文武诸生较射
沙融草浅绕青山冠序童年各就班参合地承鱼丽阵崔嵬天险雁门关遥闻白羽鸣风调时向乌号抱月弯金马云台俱不薄文章功业古人间
南峪雨後取道上五台
六月萧然似晩秋登高重整木绵裘即看满涧泉初出知是前岩雨乍收碧嶂旋随孤鸟没白云常傍古松留幽芳一路无人采何处三山更十洲
入五台
山水情多不自由白头终作五台游万重云树高低出千里滹沱背面流絶顶只疑天北极朝阳初见海东头共传此是清凉地为洗烦心尽日留
游五台
五云常覆五台端天近清都特地寒涧道千年氷未化林梢一夜雨初乾黄河紫塞依依见碧殿朱楼面面看万壑千岩青未了更从高处望长安
宿显通寺
一榻空斋卧白云青灯微雨夜初分无缘十日惭凡骨有梦三台绕圣君别院鷄催山月吐回廊鱼咽涧风闻青山亦是人间世自觉悠然隔世纷
竹林寺避雨
十里肩舆石磴深禅房潇洒乱峯隂岩花笑里饶佳色山鸟倦余怀好音下界风雷喧衆壑上方钟鼓出长林苍生正有为霖望慙愧西来冒雨心
竹林拟宿
未为长歌行路难青山最爱雨中看图书暂许淹尘榻蔬蕨先教具午飡碧树洗空千涧出白云封满万松寒天留再宿清凉境明日溪南十八盘
清凉石（石长一丈六尺余阔仅及丈云坐五七百人以此见异）
炙手熏心事已多晓凉来抚石盘陀不争可受千人坐无事应须百遍过初日射林光历乱嬾云将雨湿嵯峩夜深或有骑牛到堪和南山扣角歌
七月十一日雨後东巡过鸣谦驿
客居何似隐居闲城里不如城外山涧水独澄吟骨痩秋风又上鬓毛斑黄花信早高低路白雁霜前紫翠关爱杀无心云一片随风飞去复飞还
廿日发晋定
秋风七月度榆关秋色千岩雨後闲不向此中添白发只疑无地着青山补天人远留遗事（女娲炼石宪在东浮山）背水功成合早还多少高怀付长啸兴亡元自落人间
九月将望始对菊
遥怜佳节过重阳叠叠青山近短墙忽见黄花和我瘦不知白日为谁忙买栽自叹居无地欲挿先怜鬓有霜擕向小斋风露背卷帘邀日伴秋光
分司院前植蓼雨後着花嫣然感秋怀土
我家本住江湖上独客远怜山谷中忽见庭花红带雨恍疑浦树碧含风此身去佳浑无赖随地寒暄自不同试问桑榆能几许长途南北又西东
十二月重渡江东归用前三字韵
江头十二月十二忆昨开帆三月三山川南北俱经遍气候寒暄已饱谙月色下澄江更远潮声惊破梦初酣君恩难报亲庐近国事乡心总未堪
辛卯三月三日再叠前韵三首
百年过半五十五一春最好三月三茂林修竹事可续随柳傍花予素谙暖爱游蜂衙正放晴看行蚁战方酣士师何止三宜黜中散虚传七不堪
陶令闲居爱重九故园今日是重三一觞一咏风犹在江外江头路总谙地僻仙家无岁历花开国色带朝酣黄鹂紫燕浑相识旧垒新枝事事堪
江天十日晴无一花市残时月过三卖困送穷方不验品茶鬬草事多谙新资恰有诗千首旧恨惟凭酒半酣不是广平心似铁粉匀香沁更谁堪
八月九日月夜泊舟
凤凰桥凤凰山下凤凰桥与客移舟自海潮中半秋光明月小参差山势碧波遥四时得意眞行乐一榻高眠慰久要为问向阳多少地种梧栽竹
老清朝过北簳观旧题自西岭步归
南山初下北山湄惭愧山灵旧有移看种松篁如昨日来惊霜露已多时漫游最好逢僧寺阅世无过与客棋两腋天风送归袖野花开遍棘成篱
舟去速遂罢入寺从塔院西畔泛青龙故江
落日遥牵锦缆齐青龙江水故通西采蓝斸药多成市扬网投竿尽绕堤一曲吴歌犹欵乃千年禹蹟半萋迷胜游囘首惊秋鬓怕向纱笼覔旧题
登凤凰山絶顶
南山佳气郁嵳峩特地扁舟百里过缓步暗扶筋力倦高登偏觉海天多闺中素练衣初具天上风云气向和却立许时慙大手磨崖欲写中兴歌
俨山集卷十三

[book_title]卷十四
●钦定四库全书
俨山集卷十四
（明）陆深 撰
○七言律诗（五十首）
晨登厍公山
山形横如轴正当凤喙地理家谓之丹凤衔书
丹凤衔书下九霄分明形胜见山椒先秋古树苍黄出映日高峯紫翠揺税地浇花人未老买船载酒路非遥经行更爱清溪曲若个淮南苦见招
宿布金寺
五年荏苒重过寺一夜空明独倚楼水亦何缘俱到海心如无碍总忘鸥细寻往事和头白多感新凉与病瘳安用远公要靖节蹔随蝴蝶化庄周
将抵关桥迎涨泊舟北岸待月
簇簇江云妬月明悠悠沙岸海潮生渔归别浦风无力人语孤村夜有声颇费推移为去住尚劳恩怨是隂晴兹游逐水留三宿别近翻多恋别情
连夜月色甚佳浦上尤胜西渡有作
昨宵对月思东渡今夕月明西渡江红灯照渔隐数点白鸟傍人惊一双恍疑混沌太古色忽闻欵乃俚人腔一天星斗浸上下时有波影揺船窻
渡江
本有江南水竹情谬持华藻谒承明四年五向金焦渡（戊子北渡己丑南渡庚寅两渡辛卯西渡）万里重为晋冀行臣罪每蒙明主贳吏文先为故人惊风前又听沧浪起两鬓霜寒一棹轻
维扬哭蔡石冈侍郎
鱼鸟犹疑水上军河州重到不堪闻才名满世谁当忌膏馥宜人秪自焚已向盖棺须论定聊从破箧覔遗文西门总是伤心地泪迸羊昙湿暮云
怀寄乔白岩太宰
吴山楚水谢行舟望入榆关路转悠聊向岁寒占纬候旋看春色动林丘相逢先问尚书履愿见浑胜万户侯忆昨过江劳物色是谁同载上扬州
宿迁晓发
重裘絮帽北行装地炕煤炉候晓光十里鷄声常带月五更蝶梦半还乡关河远近俱萧索岐路东西各渺茫不怕孤危缘历惯太行山脊更羊肠
雪後登平潭驿楼
面面峯峦一水通危楼正倚夕阳东自将短发明残雪闲看孤云送断鸿北斗地高天更远巴人心苦调逾工南冠岁晩催归客合让元龙卧此中
除日平潭道中
阳和蔼蔼度郊墟凤历拈来岁又除万事可齐终有尽一生能几苦求余茆茨人静鷄声早关塞天高雁影疎欲寄封书东海上药阑花坞近何如
吕左丞书院
穹林古寺有残僧指点前朝吕左丞石洞岁深苔黯黯砺墙春早雪层层旧藏万卷龙常护欲寄双椷雁可凭星斗夜阑云雾里州人遥见读书灯
孙杰太守高岭书院
石梯随步与云升又是青山第几层望到只疑天更近兴来唯有斗堪凭岭头日月开昬晓洞口诗书感废兴一自文翁归蜀後手扶风教有谁能
孙太守兄弟陪游郄家瀑
水帘瀑布见应多叠嶂层峦奈此何春向雪中翻玉乳人从天上挽银河久蒙郄姓宜攀桂未必王家胜浴鹅好事主人金玉侣远擕名酒沸清歌
南里杨用之宪副朝囘遂归共游城南嘉山
二月二日榆关春流盃犹在蹟俱陈谿风扑面知新候野老传名爱古人山外有山青不断客中逢客意偏亲桑田沧海寻常事共惜尊前万里身
嘉山次韵郄文渊知州
寻山问水约同行嫩柳初匀花欲明正及人间修褉节更堪林外踏歌声病严酒戒三分量清爱茶烟一缕萦韦杜去天元尺五不辞归路暮云平
次韵再答郄文渊
久客宁忘地主贤每劳移步出花前川围风日春难老山抱楼台月又圆燕子暖泥低掠水王孙芳草远连天行藏未定频看镜独羡君归及壮年
送王宾峯赴陕西太仆少卿
初从白豸换金绯遥拜彤墀达紫微外省中台无别署求才买骏本同机秦关百二沙场迥渭苑三千塞草肥龙种不缘常在野云车留取待骖騑
赠高如斋少参巡云中
北门鎻钥紫薇厅新转官阶旧典刑鼓角令严边月晓旌旗春暖塞云青台悬骏骨千金重身作长城万里宁会见极天歌帝力聊将风力扫王庭
栢井
东下重关紫翠深好山如戟送归心瑶空日月双行蚁夏木园林一变禽旗画半销岚气湿边烽高结阵云隂前身或是乘槎客碧汉银河取次寻
度井陉
石谿磊磊水环堤唤起鸡声更马蹄三晋山川分左右一陉尘土逐高低樾隂逗日连村动麦秀含风掠地齐近北韶华终觉晩尚擕春服事攀跻
题两江号
长江西来双白龙接天波浪春溶溶羣鸥弄影舞欲下独鹤转翅鸣相从雨後莺花看不尽烟中舟楫望犹重主人不是鸱夷子一曲沧浪十二峯
五月卄七日雨後过山居观屏间所留橘实更丰肥而色囘葱蒨诘旦南邻致白菊一本三花灿然皆异也赋诗纪之
菊花开早橘收迟硕果幽芳又一时未用千头当万户只愁无酒负新诗薰风五月黄金颗畏日南邻白雪篱欲起三家问书法春秋何例合修辞
雨後
雨送微凉月向圆江楼独倚早秋天梧桐自解知时令牛女何心识岁年近水夜云常结绮含风海气半为烟倦来欲展南窻卧宋玉悲哀是偶然
和张赞卿喜雪
雪满琳居小洞天阳春一曲为谁传云低百尺阑干外寒在半空楼阁边柳絮梨花俱不俗瑶台玉署本通仙洞庭新水东风里会送江湖万斛船
癸巳春日崔东洲蒋东晓陆体斋诸同寅作湖山之行
早春风日未全和十里湖堤小队过歌舞楼台聊复尔兴亡今日竟如何三竿日影山中寺千树梅花水上坡面面紫青看不厌好峯偏向夕阳多
寄郑思斋侍御罢官
百年何处无风雨试问行人归未归画里山川看亦险人间岐路事多违海门有影龙方战桑土何心鸟倦飞最好中流千尺浪不曾摇折钓鱼矶
德清谿南山水
从乾元絶顶东楼午饷是日晴朗一望极目但不能把酒复自元峯观北折山家玉兰一树高可三丈余两虬株盛开香风远袭亦一奇境也
连朝积雨喜新晴渡水登山取次行南斗星辰奠吴越东风烟浪接蓬瀛半生酒醆元无分二月花枝太有情回首好山千万叠青云长傍涧松明
嵊县早发沿涉新昌道中
沙明水浅映疎星十里春寒护短亭地僻稀闻行客早日高初见远山青羊肠鸟背寻常事问竹看花次第经一任午风吹不断薄罗衣袂近苍溟
经天姥
天姥峯头云日开欲临东海望蓬莱不辞谢客登山屐远愧孙郎作赋才秀色南来连五岭星文高处接三台何人更有凌空手为筑黄金万里台
天台东入宁海
侵晨起踏天台路雨意微蒸海上霞严卫共传天使节靘深疑到地仙家千盘云外羊肠坂几树山头谢豹花欲问当年刘阮事人间红日又西斜
宁海北归
海城风物送归程一段春游画不成山色有无分近远岭云浓淡识隂晴青浮岛屿鲸波立緑暗松杉鸟道横欲采柔芳寄相忆好花开遍不知名
桐江舟行沿月
锦帆明月舵楼风逝水澄鲜复映空万里鹤归迷近远一谿人语隔西东广寒金粟秋香动碧落银槎海气通漫向桐江论往事客星元是钓鱼翁
瑞虹
江湖住傍青山好舟楫来惊白浪多两岸菰蒲回鹳鹤中流风雨长蛟鼍书随驿使心先寄秋逐年光鬓已皤一曲沧浪多少意况堪重听楚声歌
白鹿洞游眺
亭台高下恣登临泉石松篁处处寻一径莓苔无俗辙四时弦诵有清音人逢胜境功名薄山到斜阳紫翠深五老不随云雨变卜隣初见古人心
伏日自南康郡城登观澜阁
匡庐彭蠡气争雄一段闲云万顷风五老地高俱拱北九江天远总朝东秋期先逐乡心到眼界聊随野望空更向青霄问明月画阑人在水晶宫
十二月朔雪夜宿宣风馆次壁间韵
岁晩溪流冻有痕岭头云日瘴犹浑向来萍实千年事一去梅花第几村高鸟过林惊积雪长亭催客易黄昏深惭未遂还吴计独谱离骚招楚魂
二月廿二日冒雨发天长断桥乱水经涉甚险
软舆笼雨破春寒烟水江淮路百盘桥断正怜羸马度云深疑有老龙蟠行边白发和愁长望里青山带湿看为问隂晴成底事鹪鹩终羡一枝安
虹县晓发（是日清明）
拂曙星河拥使旌隋堤花柳报清明人家烟火寒犹禁客子衣裳暖渐轻夹岸露华添细水浮空春色抱孤城东风满地皆芳草一为多情尽日行
南陵王望云楼
五色云中本帝州梁园更起望云楼太行西去天逾近华表归来鹤蹔留贝阙珠宫元渺渺白衣苍狗自悠悠凭将一掬思亲泪洒向朱阑最上头
洛阳书怀
河山天地此中州千古风云拥上游王气不消天正远元功犹在水常流几时荆棘铜驼巷何处隋唐五凤楼六十头颅身万里香山洛社愧前修
登华山至青坪
群玉峯头铁锁寒周秦遗事共漫漫山从拔地五千仞路向穿云十八盘上界楼台悬日月下方风雨长波澜乾坤不博蒙头睡一借神仙蜕骨看
栈道寄康德涵修撰
当年馆阁重离羣渭北过逢正暮云髯鬓共惊俱长大寒暄无处不殷懃人皆欲杀偏怜我老更何求敢负君一上陈仓云路永蜀川歌调况堪闻
利路纪雨
欹枕无眠万里心济时须仗傅岩霖三更忽送千山雨五月难逢半日隂禾黍壠头新水涨芭蕉声里大江深起来欲着蓑衣舞细听牕前断续音
八月一日出郊秋色佳甚
远山流水晓云和松有盘陀竹有坡两月簿书堆积满千重岩壑梦魂多蓴丝渐逐秋心长鴈信凭将旅恨过一出郊关风景别桃源未敢问如何
十月六日晩登大安门楼望雪山
岁晩天空旭日晴雪山当面始分明登临到我元无约风景於人似有情楼阁欲从千里见云烟谁借一朝清不知地位高多少瑶树琪花近五城
诘朝侵晓再出西城门
曙色喧阗满市楼穿云十里度林丘汉家事业三分国禹贡山川九等州村落人烟风不散园田生计岁应收茂林修竹浑如许安得兰亭擅昔游
微雨出城赴南泉宪长草堂之招偶述
冲云重作草堂游庭树青黄湿未收子美有灵终恋蜀孔明无计为安刘何须往事千年恨自爱长江万里流老去诸缘看渐尽每逢知已胜封侯
仲冬望东郊送邹和峯侍御
冉冉山云压树低村村茅屋带沙谿征旗满路风初劲尊酒长亭日又西栢府独传乌夜曲花骢偏恋锦障泥隔林好鸟知人意更向离筵尽力啼
至後四日偕郑少参谒孔明祠
丞相祠堂特地过仲冬风日更柔和时随运去终应尔事与心违独柰何庭树不凋栖燕雀江流有恨泣蛟鼍唐碑汉署青山下过客留题积渐多
过万里桥
愁闻万里桥南路囘首关河万里多入望煖云山破白长年腊月水层波石阑且逐行行度蜀道时听欵欵歌此去应知东到海欲凭双鲤问如何
俨山集卷十四

[book_title]卷十五
●钦定四库全书
俨山集卷十五
（明）陆深 撰
○七言律诗（四十五首）
谒诸葛庙
武侯祠庙已千年过客何心尽可怜百里营留鸣鼔後两函表上出师前江流不转余滩石峡锁犹闻哭杜鹃自信英雄终有气风云常护旧山川
送客过昭觉寺
霜日江云杳霭间聊凭酒力驻穨顔一冬天气常嫌热几度郊行蹔借闲世上无情惟白发人间有福是青山山僧更住青山里翻罢楞严独闭关
暇日谒潜溪宋先生祠
华国文章报国身青山万叠未归人高皇最爱才无敌学士应夸酒有神不向东方恋桑梓至今南斗避星辰扬雄杜甫俱邻傍落日祠堂采涧苹
少宰学士温托斋赴召成都邵守作三诗送之予览其辞甚丽和韵一首
玉堂金马退朝囘常忆班行一字开东阁共推萧相入西川独数子云才瞻云已识亲帏近捧日频劳御札催六月扶揺眞一息十年魂梦绕三台
将过新都秋晓同卫■〈氵虽〉川东行
昭觉锺声隔幔闻笋舆十里度秋云山家岁计占农事客子年光付吏文岐路软红随马去远山晴翠过江分聨珠倚玉多佳致此日同行赖有君
锦江
浪花如织远黏天濯锦溪边胜可怜五色文章初日里一川绮縠午风前东流到海通蓬岛南浦逢春送酒舩若问乘槎霄汉事支机抱得已多年
冬日同■〈氵虽〉川过范浣溪
曲径疏篱路欲迷草堂岁晩浣花溪槐柯倒影醒残梦竹汗留青满旧题暇日偶从南郭隐好山多在小牕西高人未用逃名迹江上天空北斗低
发新津风日甚佳有述
江山偏觉此行多爱听巴音入櫂歌锦树微茫连岸脚画船掀舞出盘涡山云欲起常迎日水鸟惊飞不离波为客十年劳胜赏朝天万里又经过
与余方池草池兄弟游三岩
山下三岩逐二难春风初试杏花寒人情倦去方惊老江面东来渐觉寛一代交游论出处百年身世杂悲欢浮云本是山中事欲为苍生起谢安
留题凌云
凌云殿阁倚江开三面江流抱石台远浪贴天成绮縠旧题多日长莓苔下临风雨空三蜀高处星辰接上台一为赏心留胜槩还看秀色产奇才
兑阳书楼
面山花竹背山楼合着元龙最上头云气隂晴常不定江声囘合正东流九关清梦通霄汉八月仙槎贯斗牛欲赋兑阳形胜里山川元是汉嘉州
二月五日发长寿
只只楼船面面山矶头石齿鬭弯环滩声忽送蛟龙窟云气常封虎豹关南去杂花浑烂熳西来晴雪正潺湲櫂歌风起旌旗动时有渔歌互往还
春雨游岑公祠
石门泉窦境尤奇紫晕苍痕雨更宜信有神仙住人世何妨游宦向天涯盘崖一綫通银汉滴乳千年长玉芝流水高山俱望眼柳条花萼系春思
卄六日雪後赴金太常南郊观礼有述
三级围环八柱擎碧青浮动日华明万年礼乐归眞主一代彞章见大成天压周庐元咫尺雪消驰道转澄清微臣将事依龙衮试向瑶台最上行
仲冬晦过海印寺有述
万岁山隂海子桥十年重到笑劳劳旧时风景依稀在岁晩氷霜积渐高钟鼓连天涵日月楼台倒影蘸波涛千重王气盘龙虎常有红云覆赭袍
立春後一日午门宴罢有述
金殿彤楼白玉台芳春风日暖初囘千官簇拥雕盘细万国趋陪彩仗开黄道正中当御座碧空遥映入仙盃两阶拜舞俱沾醉已有欢声动蛰雷
丁酉除夜
十年除夕总天涯帝里今宵鬓已华历尽苦心难报国拨残新火倍思家凤楼缥缈囘银汉宫漏迢遥隔紫霞闲倚画屏清不寐独将春信问梅花
岁暮旅馆灯花异常有作
雪封虚馆烛开花乍吐红英晕紫霞四壁图书看照影一行儿女念还家金莲恩重身难称白玉堂高鬓有华应是明朝当献纳坐听宫漏隔牕纱

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>