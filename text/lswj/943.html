<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="王文端公尺牍叙言,王文端公尺牍卷之一,王文端公尺牍卷之二,王文端公尺牍卷之三,王文端公尺牍卷之四,王文端公尺牍卷之五,王文端公尺牍卷之六,王文端公尺牍卷之七,王文端公尺牍卷之八,王文端公奏疏序,王文端公奏疏卷之一,王文端公奏疏卷之二,王文端公奏疏卷之三,王文端公奏疏卷之四,王文端公诗集序,王文端公诗集卷上,王文端公诗集卷下,王文端公集全文在线阅读,王文端公集全文在线下载,大玄古籍书库">
<meta name="description" content="十四卷。明王家屏撰。王家屏字仲伯。(一作忠伯),山西山阴人。隆庆二年(1568)进士,累官吏部左侍郎,兼东阁大学士。卒,谥文端。家屏有。《王文端奏疏》,已著录。据。《明史·艺文志》记载,其集凡二十卷。《千顷堂书目》作。《复宿山房集》,凡四十卷。今未见传本。是书凡十四卷,奏疏四卷、诗二卷、尺牍八卷。据尺牍卷首韩爌序,称家屏之子已搜汇全帙,次第授梓,则此其不完之本。朱彝尊《明诗综》载其题《长陵四骏图》古体诗四首,此集亦未载入,知其散佚者之多。有山西巡抚采进本。_王文端公集_全文在线阅读_王文端公集_全文在线下载_大玄古籍书库">
<title>王文端公集_王家屏_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">王文端公集</span> <br/>
          作者： <span class="inputVal" id="bkauthor">王家屏</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]156185</span> <br/>
          说明： <span class="inputVal" id="bkdec">十四卷。明王家屏撰。王家屏字仲伯 (一作忠伯),山西山阴人。隆庆二年(1568)进士,累官吏部左侍郎,兼东阁大学士。卒,谥文端。家屏有 《王文端奏疏》,已著录。据 《明史·艺文志》记载,其集凡二十卷。《千顷堂书目》作 《复宿山房集》,凡四十卷。今未见传本。是书凡十四卷,奏疏四卷、诗二卷、尺牍八卷。据尺牍卷首韩爌序,称家屏之子已搜汇全帙,次第授梓,则此其不完之本。朱彝尊《明诗综》载其题《长陵四骏图》古体诗四首,此集亦未载入,知其散佚者之多。有山西巡抚采进本。</span> <br/>
          封面： <span class="inputVal" id="bkimg">Z_19132.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]王文端公集
[book_author]王家屏
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]156185
[book_dec]十四卷。明王家屏撰。王家屏字仲伯 (一作忠伯),山西山阴人。隆庆二年(1568)进士,累官吏部左侍郎,兼东阁大学士。卒,谥文端。家屏有 《王文端奏疏》,已著录。据 《明史·艺文志》记载,其集凡二十卷。《千顷堂书目》作 《复宿山房集》,凡四十卷。今未见传本。是书凡十四卷,奏疏四卷、诗二卷、尺牍八卷。据尺牍卷首韩爌序,称家屏之子已搜汇全帙,次第授梓,则此其不完之本。朱彝尊《明诗综》载其题《长陵四骏图》古体诗四首,此集亦未载入,知其散佚者之多。有山西巡抚采进本。
[book_img]Z_19132.jpg


[book_chapter]◇尺牍◇

[book_title]王文端公尺牍叙言
王文端公尺牍凡八卷既成刻矣先是嗣人两中书君裒汇全帙次第授梓奏疏诗文各为题辞而至是以尺牍征叙言爌得以受而卒业焉此于公集中一体也而未始不可以窥公夫尺牍之为用也广矣交知往来缄题训答如第骈联以绚丽藻纤妙以袭清裁施之于庆颂谢请契阃寒暄间即十吏递供百函竞发或可聘才人之致为之而至事关要重机判危安质问疑衷禀仰成画窾言靡得而与焉故夫书记辞命之流也稡兼长以应对而后幸无失辞而欲以操觚之顷得算于心而奏成于手庸几乎公之书牍其启状俪体非不采溢琼玑响谐宫征而情以纬物质有其文其它书奏揆事抒衷端言核论■〈忄款〉悰毕露而文辞烂然而又有异焉者公自官史局蚤负物望四方之士延慕声光书题殷凑每得一赫蹏奉为驷壁□跻揆席迨秉政机诸方隅握重之臣时以军国大计取决庙谟而公晨趋密阁拟涣汗之丝言夕发邮筒授机宜之石画诸如封疆备御之坚瑕夷虏情形之劲弱战款声实之先后以至漕河疏塞之急缓水田开垦之拂顺盐筴鼓铸之壅通莫不烛照几先符合事后默持一是而潜醳纷疑铢分不失也公为文不属稾其启奏报章据案占答斤削不加而辞旨具足此非识略裕于中藏而仓皇以之批导能乎哉昔人论文贵切世用公之制作其鸿篇伟构用以扬谟润猷者固自有在乃至经国之先筹救时之秘略不出尺幅而绪余概见则是编也不必弦次集中即以之孤行于世可也爌以乡邦后进未得望见门墙而于公立朝大节仪世高徽慕向之私不能独后里居每得公文辄肃衣冠读之诸笺答名言亦时得之胪闻如其自叙有云入告退言一心一口又云内不敢求知于宦官宫妾外不敢得罪于贤士大夫又如以虚心观理专而有渐为谏诤之宜以功可相成不必自我为柄事之宜以进身安静门径远迹为始仕之宜甞意斯言定能弃世而兹以参之全牍非经济之绪言即禔修之箴诲不以竿牍视而以典训求无之而非可诵可法者也有志之士旷代得师而况邦之哲人典刑非远象贤竞爽诏我师摹读其文想见其人末赞一辞仰止而巳抑晋之先大夫不有望九原而知所与归者乎睠三立之前修窥一斑而自淑固上愿也托姓字于简端附声以永世则犹其次焉者矣
万历丁巳岁孟春谷旦詹事府少詹事兼翰林院侍读学士河中后学韩爌譔

[book_title]王文端公尺牍卷之一
山阴对南王家屏着
定襄门人傅新德校
启
◆启
上晋王贺册封
上楚王贺册封
荅周府西亭宗正进书
上晋王谢慰在告
上代王谢慰在告
上晋王谢贺生
贺乐昌王太妃诞日
贺张洪阳拜相
贺沈蛟门拜相
贺沈蛟门首揆
贺陆五台太宰
贺郝少泉司农
贺王忠铭宗伯
贺冯琢庵宗伯
贺郑范溪司马
贺郑范溪司马奏捷蒙恩
贺田东洲司马
贺萧岳峯司寇考绩蒙恩兼值诞日
贺舒中阳司空
贺潘印川司空河工告成蒙恩
贺罗康洲少宰
贺赵定宇少宗伯
贺庄阳司寇
贺田绎斋通政考绩蒙恩
贺范涵虚司成
慰方采山予告
贺习豫南司成
贺田中台翰长
贺梅鹤洲督府
贺蹇理庵督府阅最蒙恩
贺刘节斋督府考绩蒙恩
贺萧岳峯督府考绩蒙恩
贺萧岳峯督府擒史酋蒙恩
贺梅衡湘督府
贺梅衡湘督府考绩蒙恩
贺杨小林督府阅最蒙恩兼值诞日
贺邵梅墩中丞转内台
贺大中丞张浒东老师考绩蒙恩
贺胡顺庵中丞
贺李养愚中丞
贺周三泉中丞
贺常心吾中丞
贺宋桐冈中丞
贺李晋峯中丞
贺李二霍中丞
贺郭北野中丞
贺张传野中丞
贺萧念梁中丞
贺吕新吾中丞
贺梅衡湘中丞
贺房备吾中丞
贺万涵台中丞
贺万丘泽中丞东征奏捷
贺黄梓山中丞兼谢垂省
候王竹阳中丞罢镇
○上晋王贺册封
仰惟殿下温文成性敬慎禔躬养正于蒙夙禀刑家之训承祧惟震式符当壁之祥肆启介藩光膺显册禹宅下土首开晋冀之疆周笃懿亲蚤建叔虞之宇执桐圭而作宝分玉辂以疏荣庆叶三灵欢腾四履某忝依封部幸隶编甿朱芾斯皇久企宜王之度华裾可曳阻陪从史之班敬托鱼椷肃申燕贺伏愿宣昭令德缵服先猷绵胤祚于本支奠邦家于盘石其为欣抃讵克敷陈
○上楚王贺册封
仰惟殿下冑本神明性成仁厚令仪令望誉蚤着于衡湘克长克君化浸行于江汉肆膺宸眷肇启藩封承周室之脤膰允光帝典分汉庭之册玺式备王章凡在司存莫预周旋之力矧惟虚鄙敢当劳赐之仪敬用壁归伏希睿照心之感结词不具宣
○荅周府西亭宗正进书
仰惟门下盘石大宗渊源宿学左图右史聚书不厌旁求往行前言畜德允资多识贮氷壶于腹笥垂金薤于毫芒润饰昭代之典章事详三箧振起中原之文献力劲千钧公族赖以主盟国人于焉矜式官并秩宗之宠齿冑陈仪道符彤伯之尊躬行示范允循循而善诱肆振振其率从讵惟董正之功寔赞修齐之化不佞技惭墨守识愧朱愚卓尔不羣久慕河间之雅猗与有斐未窥淇上之文伏辱德音亶谐素愿顾箱盈琬琰知控谢之非恭乃篚实玄黄本登嘉之莫尽敬抒悰于介绍庶缔好于平生
○上晋王谢慰在告
某用世非才致君无术偶以册储之议谬陈逆耳之言上咈圣心遂千严谴孱夫扛鼎竟罹折足之凶孤犊当辕宜速摧轮之衅硁硁引决但凭小丈夫之心胸啧啧推称敢辱士君子之齿颊罢归田亩幸迩藩封居父母之邦获依桑荫被亲贤之泽窃永椒聊诚假余年可苟安于耕凿庶徼洪庇将厚托于帡幪讵意睿慈特垂温眷劳使臣于绝塞惠音札于衡门珍篚充庭惊睹七襄之烂衮言盈楮宠踰一字之褒登拜知荣省循增愧附谢椷而三沐赐莫报于琼瑶祝庆祉以千秋祚永凝于盘石
○上代王谢慰在告
某奉职无状赐玦以归罪废之人乡闾所耻幸遇周亲启宇明德绍庭屹为盘石之宗茂衍璇源之泽国人共戴讴歌无间于前王倦客新还耕牧尚知具故处卑枝可息即同大厦之帡幪涸辙易盈敢辱西江之灌注猥蒙睿睠厚损贶颁分俎豆之珍业沾异渥盛篚筐之具愈倍恒情登拜为荣省循殊愧肃申谢悃附布末忱伏冀鉴存曷胜瞻感
○上晋王谢贺生
伏念某蓬蒿陋质樗栎冗材自废居畎亩之中适隶在汤沐之邑敬哉有土抚唐叔之遗封卓尔不羣迈献王之令望雍雍在宫之范以御于邦泱泱大国之风丕变乎俗山河表里咸依藩翰之尊岩谷幽阴倍荷容光之照不独纳污而藏垢夫且嘘枯而吹上岁当弧矢之贱辰辄损篚筐之盛贶上仪隆缛玄黄贲采于衡茅睿旨温谆丹雘增华于粪壤宠非其质登嘉无任伛偻恩结于心循省何能报塞肃而下走奏谢牍于属车僣附微芹表积诚于荐盥愿起居之珍护绥纯嘏于缉熙不尽瞻依式廑颂祷
○贺乐昌王太妃诞日
小春应候南极开祥恭喜敞佳宴于瑶池萃欢心于朱邸九秋露湛香浮王母之觞五色云高光捧元君之驾寿直齐乎仙佛庆允洽于家邦某忝托鸿禧阻申燕贺拟效华封之祝聊陈芹藻之仪伏冀麾容曷胜宠藉
○贺张洪阳拜相
尝谓正人在位朝廷自尊君子得舆善类交庆盖表仪系于所树而声气要在相投仰惟门下拔俗贞标格心大学嘉谋告尔后向推启沃之猷闻道在吾先备荷切偲之谊寻更聚散互有去来即嚣然忧畎亩之中巳屹乎负岩石之望祥琴甫御宸册涣颁求忠臣于孝子之门无烦梦卜置良相于明君之侧允叶赓歌仰八柱以承干光赞垂裳之化翊重华而出震会收定策之勋弟某同寅恊恭幸参联于揆席乘时辅运愿遄驾于锋车不尽欢欣但切延伫
○贺沈蛟门拜相
仰惟门下渊涵大学岳峙贞标道裕弥纶劳深启沃向当彩服趋庭之日业廑紫宸侧席之思而皇情徒注于安危至孝直期于终始三年礼室久虚作厉之求一旦枢庭顿慰瞻岩之望泰交孚合讵惟宗庙社稷居歆解泽沦濡将俾草木禽鱼咸若制麻邮布草野驩传藐踽踽之孤踪倍津津其喜色宁忘情于贺□柰绝口于言朝猥廑台使远临珍仪骈锡谊敦故旧觇知吐握之虚怀仁急颠连想见施为之次第欣焉手额感欲魂摇即弹冠之愿永违乃安枕之期可卜敬占谢楮并附庆私物菲心虔形留神往谟谋密勿夙钦补天浴日之猷匡济囏难伫睹旋乾转坤之畧
○贺沈蛟门首揆
恭喜格天业懋巍居首揆之尊取日功高遄定元良之位朝廷一二日万机之政务尽倚决于渊猷祖宗千万年一统之基图倏维安于鼎力纾房乔之谟谋剸以杜克明之果断挈二相而兼总其长养狄公之沉密发以韩稚圭之雄刚匡一主而两收其效此宗庙社稷神灵所共孚歆朝野华夷伦类靡不歌颂者也弟某偾辕孤犊逃笼倦禽息影销声招惊魂而未复操心虑患省积咎以滋危乃幸晋陟上公独提魁□窃谓专精于寅亮伫观运掌于经纶讵图泰阶之柄象方新震器之升华惟亟咫尺而乾坤旋转俄顷而天日熙融紫诏颁恩庆宽条之槩及丹书记过欣宿盩之都蠲若和羹汝作盐梅赖夑调其辛苦人刀俎我为鱼肉荷保护于存亡从此奠枕而安衡泌之□敢不书绅以识帡幪之赐肃裁荒楮走一价以扫门薄荐菲芹企三台而贺厦冀垂鉴照良切瞻驰
○贺陆五台太宰
今朝廷所重者人才郡国所急者吏治品格资于鉴别绩叙视所铨综必权度之素精斯统均之克称恭惟门下道心澄彻涵水鉴以无私德望尊严酌斗枢而独运山涛再居选部夙推启事之名姬公晋陟冢卿益遂进贤之志人才长短若欂栌榱桷之异用巳预度其所宜吏治污隆犹泾渭淄渑之分流胡激扬之弗效世道从兹清淑泰阶赖以登闳喜倍切于弹冠愿莫谐于听履敢藉鱼椷之便附申燕贺之忱冀护八座之启居茂膺九重之眷顾
○贺郝少泉司农
仰惟鼎衡宿望经济宏猷宜进上台不俟今日适疆事萌芽于南北而圣心轸注于安危特简股肱之良托在本根之地导泉货而布之上下国脉端赖以疏通持斗杓而酌其盈虚元气允资于调护盖周礼诏会格心之术居多而大学理财絜矩之方□约允惟耆德克总繁机顾留都之揆席久虚众不胜其徯衮乃执事之封章屡上愚亦讶其费词迭承天语之叮宁兼迫锋车之督促三让而进虽盛德之弥谦一节以趋知吾言之不宿正拟劝驾猥辱赐书感惠贶之骈蕃得无惭悚念宠福之滋至寔切欢欣敬端一介之微代陈谢悃并致寸丝之献用抒饯私冀原谅其不躬邈神驰而未巳
○贺王忠铭宗伯
某初起田间再尘朝序三年礼乐适当崩坏之余九列簪绅忝预趋跄之末瞻承未浃擢拜维新盖昭代之典章定自皇祖乃旧京之文献领在春官周道中兴将复岐丰之治汉仪杂就宁称齐鲁之儒惟谋猷夙契于上心斯简命特专于南省乘积德百年之运践文昌八座之司君子经纶应云雷而展采大人制作炳天地以为召汝作秩宗懋赞中和之极吾从先进伫观浑噩之风听履驰情奉书动色玄黄烂若深惭及物之仪素绚茫然奚有成章之报肃申谢悃并布贺忱伏冀鉴涵可胜铭戴
○贺冯琢庵宗伯
仰惟门下性苞九德道汇三才承明著作之庭掞国华而黼藻旃厦论思之地导圣学于缉熙奏对若陆敬舆度务炳蓍龟之先见贡举则欧永叔明经黜轧茁之淫词佐铨而痛抑私交济济庶僚罔窥蹊径振铎而肃端师范蔼蔼吉士尽列宫墙裒然岩石之瞻展也阿衡之望万人之爱选相久恊舆情六官之长曰卿适孚帝睠乃涣音于中禁俾正席于文昌汝作秩宗赞礼乐中和之化官兼学士预枢机密勿之司况震器有归维城之基永固而泰符肇启升阶之庆方来定策勋高拜麻事近神人共快朝野同欢某忝托平生倍欣盛际蟠泥尺蠖可纾天坠之忧夹日五龙允窃云垂之庇偶乘便翼附寄芜椷不腆溪涧之忱非能备物有容庙堂之度尚冀包荒
○贺郑范溪司马
远塞荒陲久淹台履忠猷劳绩笃契上心协将相以交驩合华夷而辑睦威行异域允惟折冲千里之才功在本朝复见舞羽两阶之世皇情眷倚即股肱未喻其推心而疆事劻勷乃启处积棼于鞅掌肆膺内召晋总中枢统七校之师上将寔陪乎万乘掌九伐之法夏官特重于六卿喜溢行间欢腾辇下某也情同瞻衮敢□无以公归时值弹冠庶几复从仆御肃端牛马之走敬布燕雀之忱伏冀鉴容曷胜忭跃
○贺郑范溪司马奏捷蒙恩
兹者西陲奏捷□府程劳主上追念旧勋特颁异渥金吾贵冑恩延奕世之荣鼎铉崇阶诏俟起家之命宠光烨煜朝野耸观庆祉骈蕃华夷抃仰不肖某情殷舞蹈迹阻抠趋猥蒙瑶札之诒谬辱衮言之藉抚番为用尚记禀画于当时振旅而归直待收功于此日谋惟预定忠必见酬总出简任之明曷効周旋之力褒称过溢愧悚文并敬附谢□兼申贺悃愿绥台履晋秉枢衡究宣安攘之猷永笃灵长之祜
○贺田东洲司马
仰惟台下威震河西功高□外有嘉折首不数月收三捷之勋迄用攻心以一麾制诸戎之命声灵赫濯气倍厉于鹰扬□□□□祉更多于燕喜肆京观既筑永销清海之氛乃枢筦久虚涣发彤庭之召候吏争传其归衮朝绅共切于瞻岩即某朽废之人预托高华之庇尚稽鸣豫□□□音虽皇悚而若惊固欢欣而欲舞目今边徼适逢多事之秋允赖庙堂蚤决先几之策幸纡石尽入赞宸旒用佐中兴无烦固逊
○贺萧岳峯司寇考绩蒙恩兼值诞日
伏以南极腾辉弧矢纪春秋之历中台朗象旗常书日月之勋福衍箕畴功熙舜载仰惟门下纪纲重望底柱贞标负文经武纬之资树外威内顺之畧明刑弼教名夙着于爽鸠诘禁制军伐兼隆于司马当周室生中之日正虞庭奏绩之时天锡纯禧帝嘉劳烈年踰耆艾跻三寿以作朋位冠孤卿毗一人而称老八荒开域百辟瞻岩某忝托鸿庥倍深燕喜涧溪沼沚阻巾介寿之仪带砺河山快覩酬庸之典敬专下走用展微悰伏愿道与日新福如川至迓冈陵之茂祉驻世百千万年系社稷之安危中书二十四考其为颂祷不尽敷宣
○贺舒中阳司空
仰惟台台宠膺节钺总领漕储躬提水上之军岁挽江南之粟治兵治赋寓部署于转输裕国裕民纾催科以抚字亨屯见经纶之手济川利舟楫之才三载劳深九重眷渥肆疏宸綍特晋台阶领文昌八座之班司空继禹奠丰芑万年之祚安汉如周邦之荣怀众皆翕服某徒欣于庇厦其何力以培风猥辱齿存祗增颜汗敬乘便翼附布贺私瞻慕殊殷敷宣罔既
○贺潘印川司空河工告成蒙恩
泽水九年靡辍怀襄之警决河廿载至廑皓旰之歌由来平土之难未见乂民之速兹惟台下目营四海量纳百川夙问道于崆峒向受书于宛委客星犯斗暂回博望之槎巨浸稽天再驾司空之檋决排疏瀹智以无事为神谋度诹询策用不争为上隐金椎于堤堰既思利涉且思利漕沉玉壁于泥沙但知防川何知防口肆收功于底柱屹阧狂澜宁比迹于昆明浪通绝域兆庶幸纾于昏垫九重洞鉴其忠勤文绮精镠庸表玄圭之宠鸾笺凤诰式呈绿字之祥异渥涣颁同朝共庆河渠可纪将征太史之书岩石具瞻尚阻羣寮之望培下风其无力颂明德以徒殷猥辱瑶札之诒诚惭慰藉敬勒荒椷为贺莫罄敷宣
○贺罗康洲少宰
仰惟门下经纶大学黼藻宏猷代言追浑噩之风典礼着寅清之望瑞如星凤缙绅之想慕维均会际云龙旒纩之眷知有素值祥琴之既御宜温綍之遄宣汝作盐梅本亟需于调鼎众称水鉴乃暂藉于持衡讵惟甄别官材佐综叙九流之任庶其收采人物为统均四海之资泰阶将赖以登闳世道可占其清淑感赐环之并召愿正切于弹冠柰伏枕之淹□□□违于听履猥蒙音贶之逮不胜喜愧之交敬托鱼椷少抒燕贺伏希慈照曷任悬驰
○贺赵定宇少宗伯
仰惟门下人伦楷式吾道南车正师席于两雍茂衍菁莪之泽建英髦于四学蔚兴薪槱之材信恺悌可以作人非寅清畴能典礼肆疏宸綍简宿学以升华俾贰春卿敷皇猷而润色文中子之周礼向不废于家居武德间之谠言今且酬之台席乘积德百年之运综宪章三代之规肄绵蕝于诸生岂须求野端章甫为小相安见非邦会佐皇极于中和允锡词林之光宠阻趋贺而是愧辱音贶以弥惭敬附谢函兼抒私忭伏希麾顿曷任瞻驰
○贺庄阳司寇
仰惟纪纲峻烈经纬宏猷当湖湘襟带之冲值饥馑荐臻之候拊绥安集则中泽兴鸿鴈之歌弹压澄清则当道迸豺狼之迹惟勋庸之茂着肆誉望之交孚帝眷留京重丰芑万年之计诏迁秋省贰文昌八座之班舜咨四岳而举皋陶汉约三卓而付定国众共需于解泽仆何力以培□谬辱齿存寔增颜污敬托鱼椷之便聊申燕贺之私不尽鄙悰尚容嗣布
○贺田绎斋通政考绩蒙恩
伏以大麓阶崇台凎总枢机之任中台绩懋宸卓敷纶綍之华朝野欢传家邦歆艳仰惟门下经纶伟抱底柱贞标惠声蚤播于花封清誉郅隆于兰省迨班九列股肱喉舌之司日奏诸州水旱兵荒之事去副封如魏相壅蔽尽除典参录如牟融忠勤不怠达聪明目宣九重日月之光开诚布公疏万善江河之量猷兼望着奄及政成劳与资深久孚帝鉴肆庸书之报最颁庆典以加优褒札溢于十行闺彝并耀封册贲于三代世德增辉允惬仁人孝子之心堪侈圣主贤臣之遇忝依末荫与庇余荣不胜忭舞之悰但阻瞻承之愿薄修燕贺聊赞鸿禧冀赐粲容倍欣宠藉
○贺范涵虚司成
天子之学曰辟廱地崇首善大师之席为函丈道重躬行必造士之得人斯化民而成俗仰惟门下两朝惇史一代真儒东观紬书炳青藜而余照西垣儤直哦红药以犹芬自辍承明别启蓬瀛之署遂遵养晦薄游丰芑之乡不朞月而晛消会九重其天定人之有道舜命契以陈常汝其往谐夷让夔而典乐绯袍苍佩聿新法座之仪贲鼓华镛顿肃圜桥之听民生三而共戴工吹万以方熙薪槱可材讵止奏场师之效参苓预蓄行且充国手之需翊文运以昌融兆泰符而朗耀词林生色吾党伸眉敬托鱼椷聊抒燕贺伏希照纳曷任瞻驰
○慰方采山予告
国家不可一日无老臣尤不可一日无重臣故耆旧尊于典刑而公辅疆于柱石得失之效安危所关仰惟台下鼎吕三朝表仪一世方当坐纡朝畧弘济时艰而乃托志东山抗卓北阙大鹏蹔息应龙深潜将林墅之乐是躭胡君国之忧忍释居尧舜之世由光讵可逃名际高惠之朝园绮终当定策慎无怡情于绿野尚期注意乎苍生某临楮不胜蕲望
○贺习豫南司成
仰惟门下渊源正学底柱高标本期披阖以呈玕几于落井而下石虽诸艰其历试更百折以不回泰运既新端人汇进稍迁郎署吾侪巳幸于弹冠再擢冑筵斯道大伸于振铎菁莪中沚允孚乐育之怀丰芑旧京茂衍燕诒之泽彼阳亢宗之惇行未喻师模即孔颖达之传经何禆皇化讵如门下望隆山斗士心素切于依归会启风云帝眷荐隆于简任某□省固陋与庇光荣媿贺臆之靡申辱诲函之猥逮窃念公为先知先觉方将自任以天民而况尔有嘉□嘉猷能无入告于我后特兹延伫不尽勤惓
○贺田中台翰长
伏以秘阁丝纶夙擅代言之誉旧京典册特资润色之猷宠冠羣伦光增吾党仰惟门下七闽间气一世真儒射策丁年褒然举子大夫之首校藜乙夜烂焉极左右史之观埒前辈之风流俨斯文之宗匠十年中禁参联荷橐之班七载东山出应弹冠之会署水衔而视草丽银榜以生花白玉为堂近北门之日月朱衣启路壮南国之风云拟景倩于登僊众皆属望置敬舆为内相帝自抡材虚台象之三而成位乎中涣颁大号应泰符之六而谟谋其上伫俟嘉猷弟猥幸因缘徼同榜同门之契载更离索隔吹埙吹箎之欢思捧袂以无繇辱缄书而远逮文成黼藻真惭一字之褒篚实玄黄能效七襄之报肃兹拜赐聊附启居敬在未将神与俱往
○贺梅鹤洲督府
仰惟台下殿邦重望经世宏猷勋名茂着于三秦威畧夙行于四塞吾儒称为大勇天子鉴其精忠特移宪府之麾晋秉节堂之钺合北地金城武威诸郡尽属提封连赤斤罕东哈密诸番咸归控驭俨若九关锁钥讵惟函谷之泥屹乎万里长城宁羡燕然之石庆延宗社喜动华夷某忝庇荣光倍增欣快敬托鱼椷之便肃将燕贺之忱物菲心诚形留神往
○贺蹇理庵督府阅最蒙恩
蓟辽重镇辇毂近郊仰藉旌麾特专节制绸缪牖户豫周阴雨之防锁钥关门顿绝烽烟之警功高屏翰名震华夷肆考八事之成首叙万全之绩阅书入奏庆册宠颁五服五章命德寔繇天眷一言一衮显亲宜待宸纶在国典本以酬忠于下情何能与力猥承逮藉愧悚殊殷附布贺忱欢欣罔既
○贺刘节斋督府考绩蒙恩
斗南重镇岭表雄藩仰藉旄麾特专节制东西经畧周爰百粤之防次第廓清卒靖三苗之难琼海之逋囚就执巢穴斯空珠池之剧寇荡平波涛顿息忠劳茂着久淹履幕之星霜最绩升闻寔炳旗常之日月圣心嘉予庆典行颁宴锡彤弓会举一朝之飨勋标铜柱载扬千古之徽肃附贺椷不胜欣抃
○贺萧岳峯督府考绩蒙恩
伏审策府奏功枫宸锡命德与官而并懋爵兼赏以隆施车服增华箕裘阐奕家邦胥庆将吏交驩仰惟台台天挺人豪岳锺雄儁輶轩行部威名夙播于穹庐旄钺临戎恩信肆孚于异类不烦鞭挞扫欃枪于镇静之中悉发耰鉏开瓯脱于大荒之表军实充而内帑之金钱倍省边防饬而列城之壁垒增坚先事绸缪计虑直垂之久远与民休息讴歌无间于幽遐适当阅塞之期独擅折冲之烈帝嘉丕绩涣发明纶秩晋孤卿上应台垣之象赏延奕世近联环卫之司重以文绮兼金绚云虹而并烂鱼绯绾玉瞻岩石以弥尊允惟优渥之恩式着忠勤之报所为壮封疆之气槩慰宗社之神灵氓隶以之倾心夷酋因而戢志者也某情深抃跃迹阻抠趋肃陈丝缕之仪用贺帡幪之庇伏冀勋猷日畅更二十四考于中书庆泽滋绵传四世五公于后裔临椷颂祷倍切欣荣
○贺萧岳峯督府擒史酋蒙恩
昔先零诛而??干开震动郅支灭则呼韩入朝岂独伸讨逆之威固且树怀远之烈封疆盛事今古美谈惟兹史车二酋耕牧近塞向称归附之众忽为侵叛之臣衅骤发于萧墙祸渐延于堂奥幸凭节钺之重独抒帷幄之筹追奔不假于师徒问罪直穷其党与伏中行说而笞其背执浑邪王而拔其营虫百足以犹僵兔三窟而亦获腥膻一气讵无巢倾卵殈之悲骨肉相残其如土崩瓦解之势累囚并系耻总雪于除凶一镞罔遗功岂夸于度幕庸书入奏献庙社以居歆庆典涣颁贲枢庭而有耀精镠彩币珍分御府之储玉佩金貂宠晋台阶之秩懋官懋赏信恩礼之非常允武允文本谋猷之克壮折冲是赖锡命惟宜愧我谬悠向窃闻于始议乃今沦落竟无补于成功乍闻吉语之传但觉喜心之感未能修贺猥辱逮存蒙只字之褒荣巳逾于华衮羡一朝之飨美奚赞于彤弓肃使谢陈菲仪将献敷宣莫既祝颂良殷
○贺梅衡湘督府
伏以节钺宠兼震风霆其倍肃旗常昭揭耀日月以增辉光贲山河庆延社稷仰惟台下天挺人豪岳锺儁杰左宜右有才投之万变而不穷大受小知用效之一隅而未尽勋高云朔经营且赖其谋猷忠契宸闱倚任有加于肱股乃眷北顾曰予御侮之臣遂授左符畀公总师之任五侯九伯颛征特假以戎麾六邵三河都护式资于帅屏升华上宰瞻衮舄以维新涣号中权幸旌麾之孔迩敬端小价即布末悰依戴殊殷敷陈罔既
○贺梅衡湘督府考绩蒙恩
伏以策府奏肤纪星霜于节钺枫宸□冣揭日月于旗常望重中司勋高列□荣辉所□□□□均仰惟台下命世人豪□邦贤哲振台□□□□□□□洛之尘持庙□以监师遂定朔方之难迨膺宸□来总□行兼文武以纡谋酌宽严而布令安民和□里□无愁叹之声建威销萌牖户豫绸缪之计日□月要岁会功名备载于春秋王功国勋民庸绩叙允□□社稷即劳猷之懋着宜恩数之隆颁肆晋台阶光丽□星之象兼承纶玺宠貤三代之封卢矢彤弓□□庭之异渥歌锺鏄磬掩晋室之彝章朝野耸闻华夷□仰某感深覆露力愧培风当兹大庆之辰莫巳私衷之豫裁荒楮用布贺忱冀赐鉴容可胜欢戴
○贺杨小林督府阅最蒙恩兼值诞日
伏以阀阅勋高三锡涣丝纶之命岩廊望重千秋绵鼎鼐之禧震夙开祥泰道交孚于上下师贞卟古豫鸣徧浃于华夷仰惟台下崧岳储神星潢毓粹应名世之期而间出蕴天民之道以先知鉴衡夙擅于人伦纲纪凛持乎风采力襄西夏之难关草昧以经纶总领全晋之疆亘穷荒而控制声威赫濯名王益戢于羇縻猷绩炳焕信史不胜其纪述予曰有御侮可战而亦可和帝褒其积劳懋宫而因懋赏彤弓觉报嘉辰适恊瑞于悬弧紫綍貤封令甲肇疏荣于改玉恩沾四代征善庆之丰培光耀十连诧宠灵之遐鬯册颁节府蓂阶增贲于芝函宴敞春台柏觯袭芬于秬卣某欣逢盛会喜倍恒情牵豳土之羔羊莫克称觥而介寿慕淮南之鸡犬无繇舐鼎以从仙聊陈溪涧之毛用祝冈陵之祉所愿天心纯佑台履崇顺玄圃大椿绥万六千年之景福明堂隆栋历二十四考于中书勒竹帛以垂鸿衍箕裘而翼燕临椷颂祷不尽敷宣
○贺邵梅墩中丞转内台
不佞弟忝厕颜行辱推心谊迨更间阔遂远提携顷寻洛下之游青云再附柰隔郢中之唱白雪难赓赖有薄缘会逢新命藉旌钺于节镇总纲纪于兰台方幸归阙有期可副皈依之望不图省方未徧正烦补助之思将大振楚国之人出之沟壑且永戢潢池之警奠彼金汤经营需召伯之成弹压俟鲍宣之入绛驺首路秋声早动于鸣蝉苍佩趋朝宵梦屡惊于拥廌式廑延伫不尽敷宣
○贺大中丞张浒东老师考绩蒙恩
伏以策府书庸炳旗常之日月枫宸注宠涣纶綍于云霄燕喜非常宠光有赫恭惟老师台座中朝魁硕振古人豪文经武纬之才岳峙渊停之度三千奏牍抗正气以批鳞数万甲兵运圆机于指掌分藜秘阁参联金马之班秉钺专城再整貔貅之旅邦内为甸服邦外为侯服折冲自尊俎之间帝城多近臣帝乡多近亲弹压先辇毂之下江淮目为天堑宁夸横海之楼船河朔倚若长城讵羡当关之锁钥武有七德兼安民和众之猷宪总六条备激浊扬清之体解佩带为牛犊化巳见其销兵轼车辙之螳蜋心未忘于对敌忧深畜艾拮据更三载之勤虑谨彻桑绸缪周万年之计日成月要岁会纪程石以厘然王功国勋民庸勒鼎彝而炳若虽不矜不伐禹让弥诚而懋赏懋官尧恩荐渥是以有庆矣侈报宴于彤弓又何以予之新章服于玄衮史书工诵掩五侯九伯之荣君礼臣忠庆千载一时之遇某等材同腐朽教无所施器若斗筲政何足算乍埋乍搰徒矻矻于精神不蜚不鸣竟悠悠于岁月来归自镐习闻吉甫之肤公受命于周幸覩召穆之成事吾之师也喜色相告以欣欣国有人焉声灵若增而濯濯有严列棨力莫遂于凫趋不腆承筐情式均于雀贺伏愿勋高八柱奉干极以常尊位极三台跻泰阶于永穆绥宗社同休之祉垂乾坤不朽之名
○贺胡顺庵中丞
伏以大廷推毂崇上将之韬钤重镇拥麾肃中丞之斧钺班高独座宠并登坛燕喜维新鸿声茂着念兹云朔之地适当夷夏之交数载以前迫于黠虏四州之众几无完民自通关市之盟稍息边陲之警顾频年操畚人力重困于罢劳举国投戈士气渐虞其积弱狺狺投骨方挑五部之争悻悻当轮讵戢一朝之怒恐恃和而滋玩思制变以弥囏矧岁荒时疫相乘颇呼庚癸乃将悍宗强莫制兼虑萧墙匪赖名贤畴堪节帅恭惟台下文章一代之英才畧万夫之选含□□誉夙冠仙曹借箸深谋佥推武库云中射隼风高寒之旟渭上蜚熊梦入河东之□□更宪将府兼□戎行绸缪周牖户之□操纵制毡裘之命肤公屡□时望咸归肆简帝心俾专阃寄绛驺玉佩俨风裁于中台青幕牙旗凛霜威于绝塞授以非常之任隆其不御之权为王爪牙蹲重关之虎豹作国柱石奠诸路于金汤□为宪之才一弛一张本兼文武赞中兴之烈以安以攘允辑华夷某忝属编氓谬称国士曩年襦袴曾赓骑竹之谣此日旌幢重感维桑之庇第京尘正赤徒髣髴于鹰扬乃塞草欲青尚逡廵于燕贺敢云疏节寔抱微诚肃俟塞鸿僭干行马眇戋戋之束帛敬在未将猥喋喋以陈词喜能尽喻伏希鉴纳无既瞻依
○贺李养愚中丞
江南财赋几半九州岛之饶吴下人文敻迈六朝之盛睠兹重地宜得名贤惟望实之素隆况猷为之夙试调停宽猛见吏治之承风振救菑危措民生于安堵肆膺简命晋总节旄兼文武之雄资受纪纲之重任中丞仪采百僚之瞻仰维新左辅科条众庶之服从既稔驾轻车以神骏路失崎岖游利刃于全牛节忘盘错侧闻代报倍激欢悰但阻贺于宝□徒悬情干幕府式均燕喜不尽揄扬
○贺周三泉中丞
仰惟台下殿邦重望经世宏猷开府七闽茂着旬宣之绩升华九棘式隆简注之怀既为漕而择人复分麾而作帅治河治赋乃兼宪节于中丞驭吏驭兵特副戎枢于司马保厘丰镐枌榆兴帝业之思屏翰江淮底柱绩禹功之绪将平成之是赖讵灌输之足称圣眷维新羣情允属某无能爱助但切欢欣谬辱齿存倍惭称塞敬乘鸿翼之便附申燕贺之忱庆祉方将揄扬莫罄
○贺常心吾中丞
仰惟殿邦伟望命世宏猷直节素着于谏垣骏誉茂宣于冏寺帝心简在士论交孚肆涣廷纶晋陟中丞之席特膺斋钺出兼上将之权秉七德以临戎霜威顿肃按六条而察吏风纪维新从此泽中纾鸿鴈之声帖然按堵海上靖鲸鲵之浪偃若安澜讵惟两浙之福星寔炳三阶之泰曜伏承鼎翰倍激欢悰敬附荒椷聊抒贺臆有怀仪采不尽瞻驰
○贺宋桐冈中丞
三千礼乐寔生邹鲁之乡百二山河特表青齐之域并为节镇领以宪台必兼文武之资斯称纪纲之任仰惟台下望重柱石才裕经纶惠猷夙鬯于并汾□烈茂宣于闽海肆膺简命晋总戎麾锡弓矢以建侯用诗书而谋□亲若□贤若吕服圭衮以保东方礼在鲁韶在齐□□□而考遗俗□□仪采百城顿肃于风霜左辅科□□庶新沾于雨露逖闻代报倍激欢悰阻贺宾阶□情幕府神其先往敬在未将
○贺李晋峯中丞
仰惟台下大吕黄锺之器氷壶水鉴之标自典铨司塞幸窦而杜私门百官式序迨升棘寺谳微文而排巧比一夫不冤善类恃以为依正气存而未泯象如硕果方居剥复之间星应中台忽指井参之分奉玺书而遄发秉节钺以遥临符采辉煌助锦江之澄丽声灵震迭增剑阁之尊严凛焉纪纲法度之司允也诗书礼乐之帅望隆朝宁庆洽家邦弟忝厕同袍方期捧袂嘤鸣出谷竟虚求友之情饮啄蕲樊未免近人之患无缘咨觏秪切怀思庸托鸿翔少抒燕贺无支之敬大雅所原
○贺李二霍中丞
仰惟台下命世人豪殿邦魁杰岳峙渊涵之度文经武纬之才执橐而供奉禁中风猷夙着拥旆而旬宣塞上声绩弥宣舆望所归帝心特简临轩推毂遂由宪长而陟中丞开府建牙乃起儒生而登上将屯炖煌酒泉张掖诸郡再拜营平抚赤斤罕东哈密诸番复封定远伟哉三军司命屹然万里长城弟某忝托同袍欣闻受钺诗书谋帅庆吾党之有人尊俎折冲羡大邦之维翰情深忭跃迹阻趋承敬勒鱼椷少抒燕贺伏希照纳曷任瞻驰
○贺郭北野中丞
四夷种落号玁狁为天骄九塞藩篱至宣云而斗绝节钺领之使相驾驭赖于英雄兹惟台下文武兼资才诚两合谏垣荷橐夙摅献替之猷戎臬分麾久着经营之烈肆膺宸綍晋总师干圻父爪牙属櫜鞬而云拥关门锁钥戢铃柝以风清将吏具瞻士民胥庆某忝邻封部不胜孔迩之情第阻堂阶莫展未将之敬敢乘便翼附荐溪毛伏冀鉴存曷任欣抃
○贺张传野中丞
仰惟台下鉴衡清誉经纬宏猷中禁纳言式副枢机之任容台典礼有光俎豆之司人望所归宸衷久注诗书谋帅兼才总属于真儒衮舄临戎显号独高于上将征南幕府耀日月以维新横海楼船偃波涛其顿肃七闽增色百粤承风某忝托同袍倍欣建钺莫赞下风之翼徒矜吾党之光敬藉鱼椷附中燕贺有怀庆祉不尽瞻驰
○贺萧念梁中丞
滇云重镇仰藉旌摩宣慰诸司毕修职贡收万里折冲之效纾九重南顾之忧肆涣宸纶特移阃钺以□襄据四省之会而兵荒乘累岁之灾非八面之雄才畴堪解割必四时之和气乃克昭苏简命本之帝心推让恊于廷论俯循薄劣无力培风仰庇高华但知贺厦敬因便羽附布欢悰庆抃之私敷宣罔既
○贺吕新吾中丞
伏以帅阃分符奠金汤迟四塞戎垣决筴固锁钥于重关凡在帡幪式均踊跃恭惟台下鉴衡夙望经纬宏猷政事本于文章教化先之德礼古心古道格敻迈于时流仁声仁言爱每遗于去后民所歌舞天自简遴锡弓矢以建侯用诗书而谋帅殿中柱下参联独坐之班冀北并南况属旧游之地保厘全晋增气色于山河都护诸军肃风声于草木士民胥庆将吏交欢不图弃断之余及庇甘棠之荫受一廛而终老拔三径以怡闲获遂卑栖即同大造敬展登堂之祝用抒贺厦之忱伏觊麾容可胜宠藉
○贺梅衡湘中丞
三云重镇特隆旄钺之司五部名王尽仰冠裳之化弹压必资于硕望经纶允赖于长才是惟台下国器天成性枢神纵岳峙渊涵之度文经武纬之猷糺慝绳奸夙抗贞标于柱下除凶戡乱直收胜算于行间大难既平英声益畅诗书谋帅本简在于上心尊俎折冲巳预征于远畧精神涣汗一新幕府之科条符采振扬顿肃山河之气色如某朽惫向忝提携自废处于丘樊永隔阂于人世福缘未尽窃幸受廛为部下之氓疢疾殷缠不克执靮充车前之卒正恐自弃于名教猥廑下济于天光既惭美衮之褒兼损多仪之锡宠违其质感结于心薄致芹诚聊抒燕□觊惟鉴纳良切瞻依
○贺房备吾中丞
伏以宪府崇严独坐列星辰之广戎轩镇静中权揭日月之旗号涣十连驩腾四履恭惟台下扶舆间气海岱名贤道德冠乎人伦事功本之学术器若虚舟涵纳容千万斛而有余材同利刃解批更十九年而不折计輶轩且半天下具存藩翰之勋肆节钺来抚云中特荷宸旒之眷出关伊始□□□震于穹庐□塞方新喜气顿回于朔汉壮河山其增槩贲草木□敷荣在某沦落之悰更切遭逢之庆第缘卧病无能扶杖以趋迎用是逡廵未敢函书而鸣豫猥廑慈轸在使贶于衡茅宠锡褒章施雕圬于粪朽极知不弃曲垂临照之光顾念何修可荅盖客之造肃端下走叩布谢忱并荐菲芹少抒贺臆冀蒙莞入庶惬瞻依
○贺万涵台中丞
某天壤□物沟壑余生□□□素之知忝托垂云之庇嘘枯□槁叨恩迥迈乎寻常补劓息黥造命允资于橐钥绣裳在望方荣我觏之遭节钺有严遽及公归之候简儒臣而登上将谋猷涣发于诗书自方岳而晋中丞勋望弥隆于屏翰青齐形胜壮山河百二之规乡鲁人文新□乐三千之化信东方之厚幸如西土之遗思正此旁皇莫遂攀留之愿忽承音贶倍萦缱□之怀岂独为吾有身违帡幪于大厦抑忧晋方多难撤保障之长城枳棘祥鸾虽迁乔其足快榆枋斥鷃即控地以谁怜拜赐伛偻深感隆施之渥望尘延伫宁知后会之期敬布谢忱兼申贺悃情长语涩形止神驰
○贺万丘泽中丞东征奏捷
蠢焉岛寇恣其凶残狞噬外藩鼠窥近塞致于大怒命将徂征谋臣盈庭羽书载路悉列镇之精锐竭内帑之富饶久屯而远饷者七年偾事而失利者数辈戎心弥狡我计滋穷讵惟淹河上之清人渐且构舟中之敌国坏形巳着败局谁收所幸天启圣衷公膺特简宠兼四镇之节拜表辄行旋移八路之麾援枹径往肃军容以严宪破贼胆以先声指纵南北之师部署风云之阵两军夹击三道齐驰陆攻而釜山之巢穴俄空水战而炎海之波涛欲赤斩馘无算搜薙靡遗亿万众之生口尽还数百里之侵疆顿复铙歌霆震露布飙驰雪耻除凶功允高于千古存亡继绝义足动乎诸侯释九重宵旰之忧巩一统舆图之祚神人共鬯朝野交欢某夙企鸿猷预占骏烈云开百济欣闻时雨之兵地隔三韩阻介春风之使猥廑音贶枉贲衰迟讯知疆理之清夷想见起居之愉快勋标铜柱威名远驾于征蛮宴敞彤弓庆祉伫承于归镐敬乘便翼附布贺忱不尽扬言但有忭蹈
○贺黄梓山中丞兼谢垂省
伏以卿月临边地尽河湟之域使星越国天开昂毕之墟道远曷云能来欣然倒屣喜极直延之入率尔披函乍启蓬心顿伸□项仰惟台下一腔正气□面雄才保厘朔漠之疲甿熙如化国藩屏王庭之要害屹若长城惠浃棠阴居则爱去则思襦袴同声而尸祝威行榆塞贰而执服而舍毡裘帖息于羇縻三云之怙恃方殷适拜中丞之命十乘之启行甚遽遂总大帅之麾鸱鸮怀我好音感格允需于恩信罴虎贾其余勇驾驭寔赖于英雄西夷欵而东夷之欵斯坚秦人安而晋人之安弥稔窃邻光其孔迩俨若承颜恧台度之旷涵依然注念温讯将春风偕至新恩与宿泽交醲在洪慈不自觉其绸缪于朽质则曷堪乎隆缛徒荷踰涯之渥莫知报德之阶聊附一椷用申三祝所愿鸿勋茂树麟阁崇升亟维宗社之安丕造寰区之福薄缘未毕翘首惟殷
○候王竹阳中丞罢镇
廿年仕路尾附光尘三载庐居浃沾惠泽幸兹起痿所赖披荒乃簪裾未展于朝行履幕且移于关辅百参何益良惭帷幄之筹一范不留畴落毡裘之胆徒抚心而激烈恨无策以攀援正此悬情忽承委脱其人如玉指驹谷以言旋投我以琼岂蚉山之能负□兹登拜附致候忱南面甘棠尚忆召公之泽□□□□无卑谢傅之名蹔值衮归伫观环召有怀□□不尽敷宣
王文端公尺牍卷之一终

[book_title]王文端公尺牍卷之二
山阴对南王家屏着
定襄门人傅新德校
启
◆启
贺任宇侍御监临
贺徐文江督学京畿
贺陈愚所侍御起宫
谢杜胤台侍御垂省
谢吴安节侍御垂省
谢袁鹤野侍御垂省
谢徐振雅侍御垂省
谢黄云蛟侍御垂省
贺万涵台方伯兼谢垂省
贺盛匊泉方伯兼扳候
贺张觉自宪使兼谢颁历饷岁
贺黄梓□宪使
贺王心怀源州守被荐
贺关明吾县尹考绩
送关明吾大尹行取
贺王荆石相公令嗣发解
贺贾春宇中丞令嗣发举
贺王霁宇中丞弟侄发科
贺梅衡湘督府生子
贺刘和宇宫詹生子
寿李石麓老师太翁
寿张浒东老师
寿郑范溪司马
寿萧岳峯司寇
寿杨小林督府
寿郝少泉司农
寿郝少泉司农兼劝驾
□□□□□□
寿李实轩兵宪
寿薛幼泉亲家
贺李龙峯亲家
乡同年请大司马王鉴川年伯
拟内阁请张凤盘相公
内阁请王荆石相公
内阁请赵濲阳相公
同乡请新进士
同乡请新举人
修志开馆答监司公席
请按院公祖
请周带川宪使
请县尹
请存问刘使君
请郝少泉亲家会亲
报翟龙洲亲家昏期
与李龙峯求亲
谢李龙峯亲家
与李龙峯亲家送奁
谢刘和宇贺生第九子
谢胡顺庵宪使旌仰宸楼
谢周带川方伯表园亭
谢崔际虞侍御旌门兼贺生
谢徐华阳中丞送扇
谢李晋峯中丞送扇
谢王凤山中丞惠酒米
谢周带川宪使送炭
谢李实轩郡守冬日送炭
谢关明吾大尹送鱼酒
○贺任宇侍御监临
仰惟台下文章宗匠纲纪清班揽辔荆襄提衡锁院肃僚贞度威棱飞绣斧之霜吁俊搜奇识鉴彻氷壶之月矢公矢眘谨择可者于闱中某贤某良籍而献之于阙下惟善为宝信楚国之多材以礼为罗庆明廷之得士讵惟桃李之植出自公门将同茅茹之升光于泰道肃兹附贺不尽瞻驰
○贺徐文江督学京畿
学校教化之原师模甚重邦畿首善之地功令居先是惟台下表正人伦望素隆于山斗提衡才品鉴不爽于秋毫共仕吾道之南车宜主斯文之正印都人凛凛向遵纲纪之猷髦士彬彬今沐陶镕之泽荣疏宸綍喜动儒绅敬托鱼椷恭抒燕贺有怀庆祉不尽瞻依
○贺陈愚所侍御起宫
盖闻祥金不跃更百炼以弥精神骏从淹凌十驾而会远仰惟台下岳锺异质器居鼎吕之昌天赋奇才品出骊黄之外观风代北气欲吞胡按节滇南志将系粤贾生蚤见豫摅表饵之谋诸葛重来仍讲纵擒之术而智策愚决一传众咻弃卞璞而弗珍诋魏瓠为难用陆沉既久孤直弥疏滞下惠于小官出长孺于外郡本缘谗口遂挑投杼之疑不至焦头宁悟徙薪之计天胜人而始定雪见睍以都消有来飞舄之仪特奉赐环之召名高题柱夙当上心班近含香允孚人望某忝叨旧部与庇洪庥大厦实赖于帡幪隆栋匪资于推挽谬承藉逮良用悚惭肃附贺函不尽延伫
○谢杜胤台侍御垂省
枌榆陋壤沮洳荒乡自顷十二三年每岁有水旱虫蝗之患绵亘千数百里所至闻咨嗟愁叹之声民生蹙而流徙相仍宗姓蕃而恣睢莫制富庶靡征于晋间忧勤久替乎唐风幸徼河岳之灵获藉斗山之望被绣衣而直指占紫气于西来纲纪文章聊出经邦之绪谟谋议论渐抒琐闼之猷声光初接于照临耳目顿新于视听为茧丝为保障讵止图尹铎之功若礼乐若刑章会且缵皋夔之烈不佞忝依下吏滥厕编氓阻修燕贺之忱特枉鸿仪之贲拜嘉知宠称塞殊惭肃附谢椷并申微悃伏希照纳曷任瞻驰
○谢吴安节侍御垂省
某不才主弃多病交疏休闲与偃蹇相成懒慢以□离得遂驽骀仄阪幸纾九折之艰蜩鷽深林讵乏一枝之适顾小人或说以忘罪而孤臣独苦于操心天尚未回□惧惨舒之莫测时方多故敢付理乱于不闻去魏阙者十年抱杞忧如一日赖正人之既入举善类以知归朝廷得李勉而始尊州郡惮张纲而顿肃世共钦其风采谓有动摇山岳之威愚更伟其声猷将是旋转乾坤之会第缘朽废绝音耗于长安讵意慈存缉使华于空谷烂矣筐篚之实贲荒秽以知荣蔼焉簪履之情抚衰颓而转惕夙恩莫报荷顾复之弥殷游息仅存悲捐糜之既晚恭抒谢悃附布候忱愿珍重于起居用夑调乎俞咈倘薄缘未毕及观象于泰阶庶余润所沾获舒颜于解泽伏惟垂省无任悬驰
○谢袁鹤野侍御垂省
仰惟公祖台下承家大学命世高才绾组名城茂着循良之绩峩冠法禁咸推謇谔之声肆持斧省方□瘅激扬宽猛壹依于宪体乃乘轺问俗诹谋询度休戚洞悉乎民情日照月临并冀之阴氛净扫风嘘雨润河汾之元气潜回不图用武之区获被惠文之化如某偃蹇久甘放佚于畏林猥荷仁慈特垂眄睐于旧物华笺溢美允惟式玉式金鼎贶申颁曷啻继粟继肉镜天光于奥窔发病目以开明贲春色于沉沦慰衰颜而欣鬯嘘枯吹朽极知天造之心保末持终何有岁寒之节叨承过侈愧负殊深敬拜使以登嘉肃椷书而附谢酬知无地徒怀不报之恩佑德自天愿迓大来之庆良廑颂祷不尽瞻驰
○　谢徐振雅侍御垂省
仰惟台下鼎衡夙望黼藻英猷一角神羊抗霜棱于柱下九苞威凤振韶律于台端立朝而正直兼忠厚之风按部而贞肃得将明之体自中外共钦其符采即幽遐悬想其声华不图戎马之区获藉绛驺之重度严关而北轺车丽日月以增辉亘恒岳以西斧绣贲山川而动色某仰大观之在上良庆遭逢负严谴以休阴敢希临照猥承折节特垂下济之光肃此循阶聊假依归之地筐盛无实礼自愧于荒疏盥荐有孚意或原其明信恳祈涵纳曷任瞻依
○谢黄云蛟侍御垂省
某两间弃物一壑余生木槁灰寒不齿冠裳之列日临月照适依斧绣之光薄缘目庆其遭逢旷典亟承于问馈古心古道未方轸旧之情下愚下流总玷作新之化赖大观之在上贞宪度以无前风裁独持凛凛夺豺狼之气星轺所指嗸嗸绝鸿鴈之声民艰与商困交纾国计及军需并裕方幸虞弦之奏遽闻公衮之归鼎使再临珍佉申锡损骈蕃之异渥敢不登嘉抚依怙之微悰其如怅惘肃陈谢悃附布菲忱明德遗思可恨云泥之永隔嘉谟入告庶开天日以重辉所愿珍调曷胜颙伫
○贺万涵台方伯兼谢垂省
某向厕禁垣忝私气谊固冀勉分猷念共佐休明而用世非才致君无术秪因册储之议有失阿承遂罹冒上之愆致干谴斥岩栖穴伏惟影响之不幽日照月临岂梦魂之敢觊猥徼天幸台光直参井之分利见大人鼎重作河山之镇总十连而有帅吉叶师中受一廛以为氓欢腾部下如某朽惫倍庆遭逢第惭不肖之踪有玷维新之治阻修竿牍正此逡廵乃辱书使贲临珍仪骈锡饰青黄于弃断被宫征于焦桐情溢秋词良荷轸存之厚宠违其质庸知愧负之深僭附菲仪少申悾窽冀惟照纳曷任瞻依
○贺盛匊泉方伯兼扳候
伏念戎马之乡久屈节旄之重经营数载备阐忠猷绥辑多方需宣闿泽措生灵于袵席奠疆圉如覆盂方欣大厦之容会拜价藩之命谬期借寇公于河内可即允留何图分召伯以周南特专简任皇华原隰伫观使节之驰紫气关门预卜仙幢之过辖十连而为帅总领诸侯怅一路之遗氓若违父母攀辕莫遂恋衮徒殷敢弋篚筐兼傧笾豆傥蒙莞纳不鄙夷燕贺之悰兼许惠临获快覩鸿逵之羽庶少抒其缱绻可俯慰其翘延
○贺张觉自宪使兼谢颁历饷岁
伏以粉署风清暂辍尚书之直乌台霜肃遥分节使之华候应大来道欣下济仰惟台下岳锺纯淑天挺瑰琦月壁星珠绚文章之经纬氷壶水鉴融道器以澄涵羽仪蚤渐于鸿逵誉望积孚于鸡省肆膺宸眷擢拜监司揽六辔以省方法象丽井参之分明五刑而弼教仁风播晋冀之墟士女见休官师顾化在某朽惫倍幸遭逢秪缘委顿于岩阿未敢闻名于左右□□□□□□□□□□□□□□□□□□□□□□□□□□□□□□□□□□□□□□之□□□□□□□□□□□□□□□□□其如省怍□□□□附布贺忱愿□□□□□□□
○贺黄梓□宪使
烽烟绝徼舄□□□□□□世之贤来任专城之□轻徭省赋□□之□□□□□蠹厘奸州邑之宿弊□妇□仁声于千里□□□□之谣奏最课于九重特荷玺书之□天子亟□□治行之异士民惟恐其征拜以归方拟叩阙下而借□适值即军中而命范蝉冠廌服具严观察之新仪鴈塞龙沙尚按旬宣之旧部瞻依孔迩欣戴惟均允也人愿而天从宁止家讴而户颂某浃沾慈渥倍切欢悰托大厦以栖身永获帡幪之庇仰台阶而引领伫需鼎铉之升迹莫遂于凫趋意少将于燕贺伏希鉴纳曷任神驰
○贺王心怀源州守被荐
伏以千里分符独懋专城之绩两台推毂并旌良牧之猷贤名蜚烛于枫宸喜气郁葱于蔀屋仰惟台下岳锺间气天挺巍标文续西秦两汉之雄道负北斗泰山之重驾倅车于益部尚携琴鹤之清风纡郡绂于云州不厌釜鱼之冷署理公事如家务孳孳于振刷而百废皆兴引民瘼为巳辜呴呴焉噢咻而孑遗再造汰浮淫之供亿费有常经罢株蔓之追呼狱无淹系疏河渠而导灌溉之利变舄卤为桑田筑关城以弘保障之图葺绸缪于牖户催科宁拙耻敲扑以树蠭厉之威劝学惟先躬训课而洽文明之化政平讼理自长吏守宰莫拟其廉能实大声宏肆督府抚台咸推其卓异连章交荐煌煌逾华衮之褒拜表辄闻纚纚竦前旒之听忠而见察公将鞅掌以忘劳善罔遐遗畴不回心而向道隼旟熊轼宠增二千石之威仪龙首鴈门欢动亿万人之颜色某忝依庥庇与藉荣光枳棘鸾栖虑掩朝阳之采蓼萧燕誉欣观零露之湑迹虽阻于登堂情特殷于贺厦敬修竿牍肃布篚筐倘荷鉴容不胜荣藉
○贺关明吾县尹考绩
边胡抢攘之乡丽郡冲繁之邑自淹铜墨劳猷巳及于三年人尽弦歌治效大行于百里最书入奏课居汉循吏之前庆典行颁宠在晋康侯之右朝阳瑞凤鸣高冈以惟时出谷新莺迁乔木其非远征车且至寔恋恋于清光贺篚未将徒欣欣而喜色猥承慈睠谬□齿存曾何爱助之功敢当奖藉厚损骈蕃之患倍益惶惭敬拜使以登嘉肃附书而控谢尺椷寸缕聊抒感抃之衷八座三台未尽瞻依之愿
○送关明吾大尹行取
仰惟宜民令德经世长才宰边邑者六年浃膏泽于百里自宗仪士庶具颂仁声若部院监司咸登最绩棠阴蔽芾久淹南国之车芝检焜煌俄应上方之诏予违汝弼特虚琐闼以登延公归我悲式瞻衮衣而系恋敬陈束帛用饯前茅祖帐春风莫听歌骊之曲高冈旭日伫闻鸣凤之音某临楮不胜驰伫
○贺王荆石相公令嗣发解
懿惟令嗣世兄珪璋粹质黼藻雄文夙呈吐凤之奇久擅雕龙之誉顷游国学遂首京闱榜朝出而名夕播于四方录一传而纸增价于数倍捷音逖听惊如贯耳之霆病目盱衡喜得开颜之日呼室人而相告欢腾子弟亲若共于一堂羡国士其无双才屈英髦避曷止于三舍是惟天祚明德衍其裕后之祥以故世济巍科标厥象贤之美是父是子鸣初和于在阴尔公尔侯巢伫依于阿阁不胜庆抃肃布贺私礼□情长形留神往
○贺贾春宇中丞令嗣发举
恭惟台下善庆深培浚祥茂发是锺哲嗣早掇巍科藻誉翩翩三辅壮风云之色文光照烂九霄贲奎壁之章辟天府而奏名共称得儁敞霜台而报捷佥曰象贤托骥足之非群信凤毛之有种某忝尘编籍谬辱通家闻喜独先观光甚快是父是子允为盛世之祯尔公尔侯端叶高闳之瑞就冬日而可爱夙尝捧袂龙门候春风之始和伫见着鞭鳌陇肃申燕贺陈采币于阶前恭竢胪传引绿袍于殿上
○贺王霁宇中丞弟侄发科
科第世家古今代有然或以子继父袭迹而偶升亦或由祖逮孙更时而间发是容有数未足为奇乃若系本一宗家无二业霄壑之资皆天挺春秋之榜不虚开珂佩趋朝则班马逓依于文石节旄监镇则荀龙相望于雄藩公侯之勋业弥昌昆季之声华滋茂即一举而三人并列何四世之五公足夸诚旷代之希□为明时之创见气运式参乎元化光荣讵止于高闳某夙忝夤缘获玷通家之谊不胜欣抃聊旌贺厦之悰颂祷惟殷揄扬莫罄
○贺梅衡湘督府生子
伏以筦簟锺祥肇恊熊罴之梦图书启瑞适符龙马之期庆洽重闱驩腾载路恭惟门下才优王佐学擅儒宗黼藻皇猷夙掌丝纶之命圭璋帝德蔚宣追琢之文本经术以论思劳深岁阅矢谟谋而弼亮望重台垣大盈若冲雅执谦谦之度硕肤是孙弥形几几之容心与天而同游善惟日之不足干元资始体父□以称尊震索得男绍宗祊而阐奕蓝田玉气宵呈太行王屋之间椒寝珠光夜照泫水漳泉之上峣峣头角无烦摩顶以知奇勃勃精神宁俟闻啼而决贵俾仁人其有后信天道之神明燕翼子以诒孙况亲心之悦豫欣聆盛事喜浃私悰琼树瑶林幸托通家之契金钱犀果阻陪大厦之宾敬写麞书庸申雀贺计返双星之日正弥厥月之辰在笥衣裳愧靡充于云锦满床簪笏愿益衍于星弧颂祷惟殷敷宣罔既
○贺刘和宇宫詹生子
伏审兑秋应序九苞呈鸑鷟之毛震夙开祥一索恊熊罴之兆香凝棨戟庆衍弓裘家祚与国运皆昌天道及人情并鬯仰惟台下中正大人之度恺悌君子之心持宪若持衡不觭轻而觭重保民如保赤每周询而周谋元气滋培阴德久格孚于苍昊休征荐至长祥宜浚发于宗祊时维七八月之交耀长庚而现采人合亿万辈之祝感恒岳以□□芝有根醴有源本出遥遥之冑水为神玉为骨况锺勃勃之姿传鴈信于衡湘悬想重闱喜色播麟书于云朔腾闻四履欢声豁老眼以乍明振衰躯而欲舞瑶林琼树欣联奕世之缘玉果犀钱愧荐浴儿之会聊展陈于丝缕充翫弄于圭璋从兹孙子以绳绳伫见公侯之衮衮式廑颂祷不尽披宣
○寿李石麓老师太翁
伏以昼锦纡荣九命锡元公之衮星弧纪瑞千秋奉大老之觞萃福禄寿考于一门合父子祖孙为五世有秩斯祜不显其光恭惟太老师台座肇基明德浚发长祥黄堆□□不负生全之报绿槐滋荫久施封植之勤肆惟老师阁下一出应名世之昌期独对成显亲之大孝□华论道□数黼黻之谟玉铉调元参夑盐梅之实师师济济率臣邻德让之风断断休休锡海宇和平之福岩廊功遂屺岵情殷九二利见大人巳文明乎天下五十而慕父母寔纯一之由衷安车陈归国之仪命服曳趋庭之彩堂开绿野地即丹丘玉绾银鱼识山中之宰相木公金母行地上之神仙矧惟岳降之辰正值阳生之候景移苍陆舒化日于蓂阶气应黄锺袭融风于蓬岛爵齿德为天下之达尊孝弟慈成一家之和气寿筵载启驼羹传禁鼎之珍封綍累加鸾诰涣宸章之秘亲以子贵及观股胘元首之始终福与日新共羡齿发精神如少徤三千大千为世普利其缘八十九十曰耄孰穷其算庆孚朝野盛绝古今如彼瑶池徒侈谈而无验方之洛社虽聚乐而未融某等识惭窥豹幸拟登龙自释褐以来皆束带而立四科徒设一艺无称加乘鴈渤澥之滨焉能为有备羣品参苓之末奚贵夫多然出杨公之门尚慕分庭之俎豆适袁氏之馆颇闻奕世之弓裘吉日恊灵恭忆苍麟之绂华封效祝肃通青鸟之书傥与承筐如亲撰杖伏愿保合天倪凝承帝眷聪明而为世先觉寿考以保我后生丹砂可化侍双亲白首之娱紫阁方虚念四海苍生之望
○寿张浒东老师
伏以列棨疏勋望久崇于阀阅悬弧纪瑞庆特溢于门墙窥数仞以交驩祝千秋而未巳恭惟老师台座道与之貌天植其衷气自反而常伸才无施而不可东台献纳迈长孺戆直之声南国旬宣懋山甫将明之烈迨总麾而抚畿内益饬宪以靖域中折冲端赖于精神按部共钦其风采豺狼当道何狐狸之足图虎豹在山讵藜藿之敢犯兹者时惟徂暑律应林锺昴毕垂芒咸识星精降说崧高启秀允符岳瑞生申贤圣信非偶然五百年而一遘春秋岂曰儵尔八千岁以为期验宝筴于尧阶阳德方居大夏擢金茎于汉殿晨熹乍曜于朱明绿鬓丹颜仙龄正茂绛袍苍佩天宠逾新偕鹓侣以齐眉玩龙孙于点颔身兼五福展朼得全者昌业亮三朝欿焉履盛不伐荐升阶于鼎铉将图像于云台某等品谢参苓殊玷筠笼之末集同乘鴈何增渤澥之滨幸遘昌辰惭非善祷忆苍麟而献绂戒青鸟以通书鲁国诸生并切在门饮想周京六月会瞻归镐之仪
○寿郑范溪司马
伏以台鼎凝禧梅信入调元之七星弧启宴椒馨浮介寿之觞庆洽庭闱欢均朝野恭惟门下扶舆间气光岳精英学综丘索之微言才裕经纶之大业輶轩扬历辙几徧于寓区旄钺旬宣劳独深于边徼以尺组制毡裘之命操纵曲当乎机宜以丸泥毖锁钥之防封守倍增于形槩作师洛水九关肃虎豹之威畧地河湟五郡扫豺狼之迹予有御侮宸衷方切于倚毗公乃辞荣雅志暂图于休沐功成名遂退寻黄石之高踪累释天全坐进丹台之大道时维览揆景正迎长七十杖朝之年端笏垂绅俨仪刑其山立一阳生子之候连珠合壁绵气序以规旋道应太来协天地泰交之会祥开初度值春秋鼎盛之期迓公旦于周郊风雷有待接夔龙于舜殿日月增华某忝托鸿庥欣逢令诞阻趋陪于宾履僭修祝于仙龄愿岩石具瞻之身翊宗社无疆之运浃雉膏于苍赤垂燕翼于云仍
○寿萧岳峯司寇
仰惟干城重望弥弘攘狄之勋崧岳精灵式会生申之旦炳寿星其朗朗斗极高悬蔼春日之迟迟烟氛净涤鹰扬未艾燕喜维新某幸托帡幪情深庆抃阻称觞于履幕聊效祝于华封所愿玉札丹砂驻台颜而不老彤弓卢矢膺帝眷于方来
又
伏以中兴佐运勋标日月之旗南极呈祥光烛星辰之履班依黼座宴敞瑶京百辟其刑四方来贺仰惟台下贞元间气泰岱精英学夙贯乎天人才兼综夫王霸輶轩扬历黍苗浃阴雨之膏旄钺指麾榆塞息风烟之警微管氏吾其夷狄功允赖于一匡有李勉始成朝廷望迄隆于九鼎志在安国家定社稷曾宠辱不动其心忠可格天地质神明乃险阻益伸其节手援一世之困干纮默恃以回旋身兼四气之和鼎实特资其调夑郊禖应候岳降逢辰名世五百年信豪杰挺生之不偶升朝四十载庆明良际会之非常作帝股肱葆真精其益固司天喉舌参元化以同悠九重注意乎老成四海倾心于耆硕田夫走卒愈知温国之姓名鞮译象胥共讯晋公之年岁遡星弧而纪瑞花正满于春城环台席以称觞筹纷添于海屋想风云之动色占日月以增华某夙忝恩私倍深欣忭柰废居于岩壑阻擎跽于堂阶敬羞涧沚之毛用効冈陵之祝愿宠膺乎宸眷以茂迓乎修龄寿国寿民培宗社无疆之祉卜年卜世绵圣明久道之符
○寿杨小林督府
伏以天仗临戎帅屏涣中权之号星弧启宴台躔耀南极之精喜溢十连驩腾四履仰惟台下扶舆间气河洛真儒学夙贯秋天人才兼综乎文武铨省擅裴王之誉枢曹参颇牧之筹按六辔而扬历诸藩剸盘错于解批之顷□双旌而抚绥西夏□反侧于□□之间忠劳懋着于封疆勋烈允禆于社稷肆总三垂之节钺丕振声威翕驯五部之毡裘争问年貌望如司马弭并边生事之虞诞若甫申锺维岳降灵之瑞豪杰类五百年而出运式叶于中兴春秋以八千岁为期寿荐登于大耋睠新阳之应候欣初度之逢辰迹阻抠趋莫效台莱之祝情深抃蹈聊陈涧藻之仪愿介纯禧向箕畴而敛福亟膺宸眷升鼎席以调元
○寿郝少泉司农
兹者麟绂开祥适太史奏春之前日鸿钧转淑肇上公阅世之初元德并齿尊道随时泰九宫山下敞羣仙荐寿之筵五色云中拥八座文昌之舄兰英桂萼簇冠弁以纷趋柏叶椒花举壶觞而迭进人如申甫夙锺崧岳之精地即蓬瀛敻出尘寰之表年高而神愈王驻颜无藉于丹砂身隐而名益章鼎耳尚钦乎玉铉俨仪刑之在望三百里而非遥卜寿考之得天八千岁其未艾情深忭舞祝欲效乎华封迹阻抠承词仅凭于赤牍伏愿缉熙纯嘏保合太和环召伫临再践星辰之席斗杓参运重宣日月之旗颂祷惟殷揄扬莫罄
○寿郝少泉司农兼劝驾
伏以谷旦悬弧注仙龄于南斗蒲轮加壁趣台驾于东山道德与齿爵兼尊朝着及乡邦共庆仰惟门下扶舆锺粹昴毕储精出入三朝坚秉忠贞之节蕃宣四国徧遗惠爱之思填左辅而蓟辽之师律独严佐中枢而辇毂之军容大振自司计于地省暂假沐于岩居清风高月旦之评重望系寰区之想人惟求旧倚毗本切于宸衷岳实生申保佑况隆于天监肆膺召命仍跻八座之班适会诞辰纷效千秋之□九宫山下列宾从之簪裾五色云中现宰官之□□□□夙驾寿□□饯席以联骈暖律迎阳春色映□□□焜耀□□□依衮迹阻称觞偻指龟鹤之年□□□祷□□□□之曲倍感暌携采涧藻芹聊佐□□□冥□□□□遥关云树之怀词不尽于披□□□□□□□
○□□□□□□
伏以□□□□□□□□□□□极光凝□□□□之宴□□□□□福骈□□□□□庆关社稷□□亲家□□□□□间气□□□□□□□□□□□□□□□□□□八座□□□□□□□阶□□□谟谋其展采乃履盈而思挹遂叩阙以乞闲还访赤松之游就真人而受诀坐临绿野之墅拥翼子以承娱践扬久而膂力非愆涉阅深而精神转王时维览揆岁正更新蓬矢桑弧瑞纪生申之旦椒盘柏觯欢腾介寿之筵某忝托姻僚阻陪宾从厕衣冠于洛社有玷耆英奉杖屦于商山窃高园绮岩间日月欣依化国之长天上风云冀副人寰之望敬采芹于沼沚僣効祝于冈陵不尽敷宣惟殷颂祷
○寿李实轩兵宪
伏以天开于子干元符震夙之期岳降维申晋锡应泰交之会履端伊始豫顺佥同仰惟台下质本星精生当日至满腔恻隐复其见天地之心运掌经纶屯克展云龙之畧寇公之治河内士赖征输廉叔之守云中民安作业自岳牧而藩伯先后兹土寒暑数迁若严父与慈亲生成我人呴濡备至历年多而施泽久举朔方之士庶咸沐浴于深仁殖德厚者获报丰谅苍昊之神明必宠绥以多福兹者弧辰纪瑞壁月凝辉揽羲辔以敷暄欣承使节酌豳觥而荐寿阻厕宾筵聊羞溪涧之毛用效冈陵之祝伏愿气叶黄锺之律六律而谐六吕调四序以惟和寿同绣线之丝一丝而益一龄增七襄而□艾揄扬莫罄颂祷殊殷
○寿薛幼泉亲家
懿惟门下储神光岳毓瑞星虹才兼经纬之猷器擅栋梁之具厥施未究长揖以归□少室之琴书恣东山之杖履丰神绰约迈姑射之仙人游息逍遥陋漆园之傲吏祥开初度序属中秋金飙荐爽于兰阶玉露舍澄于桂馆□□夙启纷其祝千岁以称觞台席方虚末由睹五更之赐杖敬托塞鸿之翼聊申厦燕之枕伏冀麾存曷胜□□
又
伏以兑秋应序金茎茁承露之盘弧旦开祥宝算注延年之历松乔作类榆社增光恭惟门下恒岳储精长庚毓瑞函关令尹夙传道德之符具茨仙人密授轩辕之筴肆栖真于盘涧心与天游迥迈迹于尘寰形随神王遡诞甫申之日适交角亢之辰桂月浮香下珠宫之环佩荷风荐爽奏瑶岛之笙簧凡在姻■〈女连〉悉陈贺篚独某羁旅阻侍宾筵敬修一介之觞庸效千龄之祝伏惟鉴纳曷任欣荣
○贺李龙峯亲家
恭喜兑气乘秋震祥启旦崧岳应生申之会蓬壶□介寿之筵质本星精佐日月之光而未艾身参元化抚乾坤之筴以方长某幸际昌辰倍深私忭顾阻陪于宾从徒悬想于仙闾敬羞沼沚之毛庸展冈陵之祝伏希莞纳曷任欣荣
又
伏以一世人龙天锡引年之箓两阶羔鴈春开荐寿之筵冲襟与化日偕舒喜气及熏风并鬯丹颜绿鬓俨行地上之仙玉斧□袍旧按藩方之使丘园佚老未应衰徤同淹廊庙需瞖自合明良相得起东山其伊迩瞻南极以弥光欣逢初度之辰僣拟无疆之祝仪非及物幸恕轻尘言不宣心秪廑悬企
○乡同年请大司马王鉴川年伯
伏以九塞尘清日月炳旗常之绩三朝望重星辰回剑履之光燕喜维新鹰扬未艾庙堂增色闾里腾欢恭惟老年伯台座猷兼文武身系安危仗天策以横行先声褫敌之魄抗霜旌而北指不战屈人之兵枭獍怀我好音蛇豕寝其凶毒乌孙通译解魋结而被衣冠赤子讴歌出水火而登袵席烟销鴈塞建千百年未有之勋春满龙沙造亿万人更生之命淮夷大定晋公之归阙有期镐宴弘开吉甫之出车多日时方瞻衮旦适悬弧华岳降灵载衍生申之庆朱明□序正当纪甲之初得一为贞寿身寿民而寿国持二不朽立言立德而立功将与毕召为徒长佐太平之业岂假松乔作类斯膺难老之祥某等里闬后生年家犹子辕驹局趣未辨周行蜩鷽决飞敢希大翼颂南仲于襄之绩词莫罄于揄扬睹方叔克壮之年情特深于庆抃谨涓是月某日肃陈几杖迎化日于蓂阶洁奉壶觞袭融风于蓬岛惟先达作人师范夙钦山斗之瞻惟老成为国典刑爰効冈陵之祝伏愿黄扉辍直回顾眄于桥衡赤舄登依贲光荣于俎豆某等不胜引领望幸之至谨启
○拟内阁请张凤盘相公
伏以中禁承麻光炳三台之象南宫曳履荣跻八座之班喜溢赓歌望符梦卜矧九重访落方春秋鼎盛之年羣正连茹适天地泰交之会畴能熙帝之载宜特简于金华尔其代天之工幸同升于玉铉譬支大厦讵惟一木之功若济巨川尚藉同舟之义致吾君于尧舜汝翼汝为感嘉会于夔龙惟和惟一谨差谷旦肃介瑶缄冀赤舄之况临辟黄扉而延伫谨启
○内阁请王荆石相公
伏以蒲轮赐召东山拥上相之轺枢席调元北斗曳文昌之履十年去国此日登朝尔有嘉谋嘉猷入告我后天使先知先觉出牖斯民卜泰道之将兴宜名贤之汇进参联四辅庶谐化瑟之音综夑万微允赖和羹之手敬循僚谊夙戒宾筵田有飞龙利大人之觏止庭充振鹭贲嘉客以来思
○内阁请赵濲阳相公
伏以前旒锡命新宣枫陛之麻上衮升华伫听槐阶之履班高玉铉名重金瓯特膺黼扆之知晋陟文昌之席协人情于梦卜百辟瞻岩熙帝载而登庸六符启泰对扬宸命预藉龙光敬肃宾筵袛迎台驭宴需云而衎衎挹湛露以瀼瀼喜起一堂共笃和衷之谊夑调四序尚摅赞化之猷谨启
○同乡请新进士
伏以奎文炳曜光腾昴毕之墟泰运启熙庆洽风云之会中青钱于万选售白壁以连城郑驿宵驰动欢声于梓里燕台春敞瞻瑞蔼于蓬壶恭惟门下黼藻雄文圭璋粹质太行恒霍锺三晋之晶英礼乐诗书漱六经之芳润探骊珠于学海陋矣吹竽战毛颖于词坛壮哉拔帜自龙门过底柱撼鳌极以纵巨鳞吸汾浍??欺桑干轶鹏程而飜徤翮奉王言于玉陛策奏天人列仙籍于金闺牓题甲乙垂鞭御陌赓花间得意之诗释褐頖宫忆柳下闻声之兆处囊而脱颖尽慰平生拔茅以连茹式参元化某等聆许生之月日少巳知名想荆公之风裁今方识面师师善让犹存晋问之遗瞿瞿深思不改陶唐之旧拟同时登儁未能或先庆吾党得人于斯为盛乃诹谷旦戒念日以夙陈用迓德星象周天而众聚建于旌之孑孑执策前驱加束帛之戋戋举觥左辟愿鸿仪其贲止贻我笾豆之光接燕笑以挛如敦此扮揄之谊
○同乡请新举人
伏以五星耀彩炳奎壁于中天双凤呈祥振羽仪于上国文极一时之选才称三晋之奇恭惟门下圭璋俊器擅蚤誉于黉宫金石雄编蜚英声于冑监游神学海巳探骊而得珠贾勇词坛终处囊而脱颖丰城二剑当并跃于延津燕市千金信空羣于冀北上书天府身依日月之光待诏公交车遇感风云之会光生岩穴名震京师生等喜乡国之有人幸朝廷之得儁敬涓某日用展羣情月桂分香集冠绅于帝里露槐垂荫导珂佩于天衢冀观鹗荐之荣重赋鹿鸣之什
○修志开馆答监司公席
伏以绣幰时廵布惠风于四国青旗春拥回嘉气于羣生事匪空行动惟豫顺五兵不试适当燕喜之辰万畧新开况应文明之书恭惟台下神纵性枢左宜右有功旋化轴阴惨阳舒及正月之始和爰戴星而夙驾临前见奏对时育物以行春地上有风省方观民而设教褰惟□冤喜汉官今日之威仪结驷联镳庆豪杰一时之参合闵文献不足谓求诸杞求诸宋事或可征念咨度当周必遵于邑遵于野谋斯有获乃乘按部之便遂疏式庐之荣必躬必亲亟问亟馈所至则重岂惟吾党之光有开必先盖实斯文之幸泽特沾于过化愿允惬于抠趋是以有衮衣岂异东山之爱相从而俎豆何殊畏垒之诚敬恳旌轮庶其永今朝永今夕肃称觥觯聊以薄言献薄言酬望台座以瞻依扫衡门而延伫
○请按院公祖
伏以绣斧周环幸值南廵之会輶轩暂驻欣承下济之光向慕由衷攀依动色仰惟台下斗山重望纲纪英猷代天子以省方茂着澄清之烈观人文而成化曲施造就之仁师道与宪体偕尊吏治及边防并□□行绝塞驱驰备阅乎风霜莅丘荒城临照允同□日月干旌在浚敢希姝子之遭衮舄居东良系周人之爱于我信处瞻鸿陆以留行酌彼行潦称兕觞而荐寿恳祈垂顾曷任翘延
○请周带川宪使
伏以天宇秋澄三事就登场之绪霜台暇豫一游乘省敛之期铚艾有终式凭保障车旗暂憩庶惬攀依仰惟台下神挺崧高气锺河秀德器铿然佩玉动则有声道心湛若壶氷挠之不浊蝉冠廌服夙推柱史之风棱鹤列鱼丽兼熟兵家之形势遂持宪节来视戎行原隰皇华备涉驱驰之苦菑田采芑力纾安攘之猷肆烽羽之无惊乃仓箱之尽入含哺鼓腹幸同圣世之民介寿称觥尚忆豳人之俗时维九月零瑞露于兼葭地接三云仰福星于桑梓西廵在即北望殊殷尊俎夙陈冀发登楼之兴于旌枉顾□瞻在浚之仪谨启
○请县尹
伏以凫舄遥临快覩天飞之翼牛刀小试惊传风动之猷莅止维新瞻依胥庆恭惟台下贞标岳峙伟器渊停学富五车夙□坟丘之秘才高八斗蔚宣河汉之章偕计而对公交车汉贤良其比儁剖符而得边邑周侯伯以同尊枳棘荒乡虽愧栖鹓之地黍苗阴雨亟需泽雉之膏山川共诧其回春老稚咸歌其来暮如某朽惫更切欢欣念吾侪之小人遭逢非偶事大夫之贤者禀卬宜先爰筮吉辰肃傧觞豆庶聆至教永作规绳躬拥篲以惟虔觊乘舆之蚤贲谨启
○请存问刘使君
伏以枫宸定策青宫升震器之华薇省宣麻白社荷星轺之贲拜君言而祗肃瞻使节以扳承燕启需云欢李兑泽恭惟门下圭璋令望黼黻英猷德宇温如侍玉阶而儤直文思浚发勒金薤以垂芒肆御札十行尚轸存于簪履乃皇华六辔特托重于輶轩褒东禁之羽仪愧拟商山绮角专西园之词命欣逢汉殿应刘爰修潢潦之尊中孚荐信冀委云霄之佩下济垂光俨凭轼以惠临豫扫门而延伫谨启
○请郝少泉亲家会亲
伏以诗崇伦叙首歌求淑之章礼重昏姻豫谨行媒之节盖惟气相求声相应不失其亲斯男有室女有家言归于好恭惟老亲家门下轩驷高扉簪缨贵冑含香兰省名重两都布德棠阴泽流千里褰帷露冕夙钦行部之仪锡宴赐金共跂临轩之宠声先岳牧泰山乔岳嶙峋秩晋藩维烈日秋霜峻洁如某支离寒族偃蹇孤踪门岂崔卢有玷山东之阀阅人非王谢敢攀江左之风流且令爱瞿门婉娩小儿里巷颛蒙未解牵丝何期系彩幸地连并代桑梓风气之同天启夤缘男女年龄之合一言而决诺有重于千金两美必谐聘岂资于双壁虽韩土孔乐若违燕誉之图傥陈后其昌或拟凤鸣之卜自是茑萝施于松栢永芘帡幪蜩鷽奋于枋榆尚求接引谨诹谷且载启宾延妾仪采于一堂风光月霁固盟言于百世地久天长谨启
○报翟龙洲亲家昏期
某徼福先世缔好名门契允孚于断金幸曷啻于倚玉顾贫惭雍伯莫陈双壁之仪贵谢韩侯久虚百两之迓兹者鸿钧乍转贞元合以开祥凤历新颁天地交而成泰女及笄男及冠孰无父母之心正次王王次春适际婚姻之候执鴈而往醮子惟虔鸣鸾以来归妹有待遵御轮之礼敢俟着而俟庭禀结帨之规庶宜家而宜室谨启
○与李龙峯求亲
伏以河洲荇菜式劳琴瑟之求沼沚苹蘩端赖筥筐之荐宗祧是托姻契初订行柯斧于高门敢云偶大厕冠裳于末里久拟亲仁至藐一介之男尚虚两髦之匹伏闻令爱夙禀柔嘉向不轻以许人天特为之作合遂令鹪鹩弱息谬孚鸣凤之占鲂鲤珍鳞竟协食鱼之愿一言而诺重何啻于千金二姓克谐好且通之百世恩联肺腑喜溢心颜依依有耀之光肃函书而布谢耿耿未将之敬端请命以陈仪
○谢李龙峯亲家
顷者不揣寒陋仰附高华幸惠温俞僭修薄聘俪皮为币惭无曰壁之陈百两以将愧彼朱轮之迓俟庭俟着婚姻之礼粗成有室有家父母之心斯慰是惟亲翁敦修古谊不以俗调征求用是小儿早叶良缘得以宗祧付托自远有耀敢妄意符敬仲之占故旧不遗庶相与守周公之教肃函芹献驰布谢忱伏冀鉴容曷胜欣戴
○与李龙峯亲家送奁
伏以良缘天启贲纁壁以充庭嘉礼时成肃轮辕而就道结缡禀训合卺孚欢伉俪之愿克谐父母之心交慰仰惟亲家门下仙源疏泒名阀于云家声阐奕乎先猷壶政嗣徽于内德是锺哲胤具挺英标羡曰眉之最良缔朱陈其惟旧河鲂靡择介柯斧以行言候鴈可将盛篚筐而委聘畸零弱息抚爱有甚于生男婉娩柔姿操作未娴于为妇若釜锜若箕箒尚托严姑之福庇教自初来即礼乐即诗书尤需察父之义方勖之远到佳儿佳妇知勤顾复之恩宜子宜孙伫迓骈蕃之祉克昌厥后发祥允赖于贻谋式遄其归遣嫁独惭于备物箧笥楫椸充入室之用以无加薀藻苹蘩修见庙之仪而有恪韩姞于焉燕誉永绥乐土之禧向平从此浮游顿释情尘之累其为感忭不尽敷
○谢刘和宇贺生第九子
盖闻物珍则罕聚类伙则易蕃是以芝兰弗荣而灌栵丛植鹓鸾寡育而蜩鷽羣翔也不肖门祚单微善谊浅薄未知抱子向惭人父之愚既老休官渐见丁男之壮能胜衣矣能胜弁矣虽过望以箕裘而佩韘兮而佩□兮总不好夫纸笔天运如此方当寄嘅于衔杯日暮云何宁复容心于建鼓乃尘根未断腐秋草以为萤业障相寻絓老牛而舐犊莫为白母翻增孔伋之悲未毕男婚愈重向平之累焉能为有是奚足多伏承老先生门下谊切呴濡仁周卵翼以所爱及所不爱蔼焉万物一体之心视邻子犹兄之子浑然异姓同胞之契宠颁藻翰骈锡珍仪载玄载黄贲锦??朋于筐篚式金式玉掩环珥之瑶瑜至被孩提以八凯之名巨拟乳臭以九官之数情文并溢耳目为惊即倾十口之家曷称万分之一敢不拜嘉大贶藏之巾笥传诵鸿慈示诸来体倘韩昌黎之猪龙可辨应怀顾覆之恩设刘景升之豚犬难移讵爽结衔之报敬陈谢悃并附菲忱仰冀鉴容岂胜铭戴
○谢胡顺庵宪使旌仰宸楼
伏以宝墨藏山蔀屋炳图书之瑞金泥表宅茆檐贲华衮之荣丽云汉以为章披烟霞而增槩庆宣闾巷耳目俱新光照门阑心颜顿竦窃念某陶穴遗甿绳枢寒畯徼风云之会获附尾于金门依日月之光偶溷踪干玉署螭头簪笔一字无奇虎观谈经五箴眇益猥承恩□□接优崇儒重道之仪遂拜赐于天题廑责难陈善之谕讵知命蹇难胜眷遇之恩儵及灾缠因请退休之亟归田既许恋阙能忘每盥手而启缥缃辄注心若亲黼扆蜗耿湫隘燥湿不时鸿宝庄严对扬非称乃粪□□□抽宿莽以定基经始层檐□羣材而建宇当其无有室之用八窻生白惟虚如彼谋于道以成两期杀青斯竟在涧在阿在陆敢妄意硕人之考盘苟合苟美苟完殊远媿公子之居室特尊藻制丽中溜以昭垂庸展葵忱顾尚方而耿佩盖思对杨休命永怀旃厦之恩岂图流连景光暂适林泉之趣恭惟台下望重长城才雄武库吞云梦者八九咸归大人之胸构广厦以万千尽获寒士之庇底定疆场断鳌足以非宁奔轶风尘搏羊角而未远时乘绣幰旬宣朔漠之郊或枉干旌轸慰衡门之下楼边黄鹤雅识瀛仙阁上青藜惯迎太乙顾庾公逸兴尚虚明月之尊即孺子专诚未下清霄之榻时如有待岁聿云除华榜虬蟠历严关而舁至丹书凤翥指陋室以题将工踰飞帛之文岂触机于运帚妙掩凌云之署非殚技于悬梯且命以仰宸之嘉名深获夫创楼之初意昔仲宣作赋则荆山之迹迄存弘农着铭则梁苑之规如在以况鸿笔允藉芳声匾之垂堂并天章而交灿传之奕世绵星纪以无疆某感惠璚瑶衔沙莫报矢音韶頀击缶能谐敬勒芜椷并抒菲荐情特深于抃跃词不尽于揄扬
○谢周带川方伯表园亭
昔严中丞以小队出郊杜少陵之野亭斯重魏观察以玄贝表□张志和之钓隐弥高自非盛德之光孰阐幽人之贲如某陋质废处穷陬控地鹪鹩卑伏榆枋之下入山麋鹿长逃蓬藋之中幸托庇以安居数屈尊而临顾猥希非望之宠冀沾不朽之施得一字两字以为荣乃大书特书而见贶璇题昭揭炳焉奎壁之章瑰制联翩铿若琳琅之律槐堂绿野功名总愧于裴王北海南山德福敢兼乎仁寿至蒙庆赉愈溢刀涯回视杜少陵之野亭殆尤增色以方张志和之钓隐讵止成名某敢不奉为镇宅之符期朝夕瞻颜于咫尺遗作传家之宝俾子孙诵德于无疆肃附谢言不胜铭戴
○谢崔际虞侍御旌门兼贺生
伏以隆称旌淑蓬茨揭日月之光大德资生樗栎沐云天之泽惟有章是以有庆既得寿而兼得名宠遇非常欣承曷巳恭惟台下殿邦贤杰命世人豪养正气之浩然蜚英声而籍甚彯缨珥笔抗纠奸擿慝之章揽辔登车树激浊扬清之烈廵行之辙半■〈宀禹〉内六条具饬壹凖台纲表率之轨在云中百度惟贞尤敦风教以某罪废人之鄙幸为下执事所收雅度包荒讵直衣冠之分洪慈轸旧寔惟簪履之情用不忍自外于作新则妾意勉图乎祓濯柰高春之既仄膂力巳愆况末路之多艰精神顿耗黥劓竟疏于补息老大徒付之伤悲岂是衰躯可堪盛典表厥宅里当览揆之贱旦而锡以嘉名贲于丘园委承筐之旷仪而华其初度才愧东山之公辅敢云望重苍生齿惭洛社之耆英猥辱礼优黄耈庐西河之上爱贤再见文侯居北海之滨养老重逢西伯归仁既晚怅斧绣之行还拜赐频繁佩琼瑶其能报惟愿少绵乎晷漏及闻高步于星辰庶依台席之衡永奠岩居之枕
○谢徐华阳中丞送扇
伏以朱旗应候南熏缅想于歌风彩箑陈仪西土恪修其贡职来从巴蜀道更万里之遥献于阙庭制掩五明之丽是惟乘舆得用夫岂臣下可将兹遇台台氷壶水鉴之标玉质金相之度备四时之和气态绝炎凉扬八面之仁风功参长养顷循成宪入输天府之珍逮念故人分给巾笥之玩手擎知重怀袖增光当与松竹论心共期立朝而保岁寒之节讵止蒲葵长价但能趋市而竞日出之时愿垂荫斯民救暍无忘于去酷提衡吾道休阴尚念于扶阳祈祝惟殷感藏不尽
○谢李晋峯中丞送扇
阳居大夏陶镕万象之炉风动南熏摇扬五明之箑贡推蜀篚制掩齐纨是充御府之珍岂比巾笥之玩猥承宠赉谬逮故人即得一而巳多乃累百其未巳涤除烦暑清飙回四座之凉障绝炎埃远荫救九衢之暍提携知分嘘拂怀情敬附谢言不胜感佩
○谢王凤山中丞惠酒米
顷承腆贶拜赐方新再辱珍诒损惠弥渥与之庾与之釜视五秉以有加酌彼罍酌彼觥倾百壶其未巳举匏相属欲赓既醉之诗数米而炊敢废先尝之礼第饮河有惭于量狭乃食粟奚贵于躯长傅醴交修总赖折冲于尊俎稷饥未释尚期藏富于闾阎肃附谢忱莫抒报臆
○谢周带川宪使送炭
伏以槐檀取火候应玄冥椒桂分炊春生黔突忝窃仁人之惠顿纾寒士之颜仰惟台下中正为观文明以止霜融绣斧熙熙化日之辉氷映玉壶皜皜秋阳之烈太和元气熏蒸巳浃于幽遐永化孤灯体恤更偏于茕独翘翘刈楚载欲汗牛馥馥□□□疑塑凤以充环堵之室信尺壁之非珍用烘败絮之衾何□裘之足愿云中襦袴将赓贤守之谣爨下扊扅倍感亡妻之戚灼乌银于茶灶烹雪谁同调玉烛于茆檐负暄徒切肃兹占□不□□□
○谢李实轩郡守冬日送炭
鴈门之北燕谷之西条风不度之乡冻雪常凝之地贫如东郭曳□□而下穿□似袁安拥败絮而僵卧何知节序猥辱睠存束椒桂以分炊诏槐檀而取火烟生黔突暖入青毡觉挟纩之非温岂重裘之足愿敬兹登谢不尽□铭愿及新阳益培元气
○谢关明吾大尹送鱼酒
台下睠念衰躯特颁嘉饷金鳞玉鬣珍分东海之鳌桂醑椒浆甘锡上池之露烹愈二簋冯驩不叹于无鱼量匪百瓢楚客幸宜于设醴稍尝异味顿减沉痾靡物可酬特兹占谢
王文端公尺牍卷之二终

[book_title]王文端公尺牍卷之三
山阴对南王家屏着
定襄门人傅新德校
启
◆启
先赠入祠乡贤谢两院
谢邢知吾为先曾祖临邑公作传
谢郑范溪中丞举荐
谢贺起官
谢贺转礼侍
谢张浒东老师贺拜相
谢贺拜相
谢同官贺起召
谢贺浚儿发解
谢李龙峯亲家贺恩荫
谢贺生
谢沈蛟门相公贺生
谢马琢吾宗伯贺生
谢萧岳峯司马贺生
谢李龙峯亲家贺生
谢贺正
谢万丘泽督府贺正
谢万丘泽督府贺正兼贺生
谢饷端午
谢饷中秋
谢饷重阳
谢贺至
谢监司枉顾征郡志
荅郑范溪谢拟敕谕
荅王怀棘督府谢文
荅王霁宇中丞谢文
荅魏见泉中丞谢文
荅冯仰芹年丈谢文
荅殷洗心中翰谢文
○先赠入祠乡贤谢两院
恭惟台下宪度肃贞风猷丕振扬清激浊声动中朝立懦廉顽化行北鄙顷蒙檄下敝邑咨考乡贤有司特举先君以应钧命既再三而核实合终始以同辞遂辱温俞获尘盛典疏光荣于维梓备礼数于庚桑灵承俎豆之间宠逮衣冠之后垂于百世是为不朽之恩铭此寸衷深媿无繇而报附缄公牍仰谢台恩感激徒殷敷陈罔既
○谢邢知吾为先曾祖临邑公作传
岁前承贵邑刘大尹公寄惠公祖所篹邑志中有先曾王父传前微阐耀末裔增光敬乘便翔附书称谢者伏以大邦文献贲传琬琰之编先世声猷忝托丹青之笔荣施不朽感切如存念昔曾王父之受官寔叨藜比公之封域单车之任勺水盟心抚尘甑以忘贫施蒲鞭而掩泣力行教化一归谦让之风躬劝农桑尽破烦苛之调尊贤敬老父兄事者若干人省赋轻徭流移归者千百数仁声四播众腾王佛之称冤狱屡伸因咈上官之指诬不盗为真盗如彼何哉耻杀人以媚人有去而巳风波汹汹引身希弃篆之高踪天道昭昭转盼白窃鈇之枉状归田暇日每云不媿于神明没世多年敢觊有辞于父老兹遇公祖台下司存二史兼总三长彩侍余闲博丘坟而掞藻瑶编汇粹辑邑志以成书自有职官槩列纪年之次独曾王父特收循吏之中往迹采之故家言皆实录公评质诸舆诵名匪虚称征信自今传流未艾再拜而荐之寝庙俨灵爽之歆承什袭而藏之巾笥迄云礽其宝重幽明共戴天壤同悠无一物之可酬惟三熏而效祝临椷瞻遡曷既铭藏
○谢郑范溪中丞举荐
某支离陋质樗栎散材遯迹蒿莱甘心腐朽猥荷台慈特达睠注勤惓噢咻于疾痛之中藻润其疲薾之状吴公之荐贾谊未比其知叔向之识鬷明讵方其遇第自分沟中之断弃不复收何敢儗席上之珍聘而后出伏蒙台座与人不爱其情进贤欲加诸膝遂使鼎疑真赝取信于下惠之言马误骊黄定价于伯乐之顾卒凭履幕之荐再廑旃厦之征□所自来知非偶尔所媿宿痾虽减莫济中干旧殖尽荒何资入告探作鲁之简秪切忧兢临杨朱之岐可胜迷缪肃兹驰控以代先容王程有严方迫束装之冗台光非远储撰履之诚谨启
○谢贺起官
某樗栎散材蓬蒿陋质具非用世叩北阙以长辞养岂遵时逃西山而终晦烟蓑雨笠良分愿之所安夕佩晨锺讵梦想之可及何意枪榆弱羽再翔下风伏枥虺■〈兀贵〉仍遵皇路原本所自敢背生成顾宿痼虽蠲莫救中干之厄旧殖尽落深惭入告之资方此临岐路而徘徊何敢辱钧台之奖贺衮褒璀璨饰腐朽以增荣鼎贶骈蕃委孱庸其能戴弹冠以出特深贡禹之驩书绅后行觊禀颛孙之诲肃兹登拜曷既铭藏
○谢贺转礼侍
某并代贱儒京朝散吏裴回史局效靡见其短长供奉经帷劳何禆于殿最猥更久次荐躐清班服寀端阐谬厕正人之选授书中秘虚尘吉士之游小器易盈方自甘于止足湛恩滋渥乃屡溷于除音维是春省之亚卿寔佐秩宗之三礼谓宜妙简名硕讵图误及虚庸笾豆则存有司虽俯循于职事章甫愿为小相敢自任以周旋所赖老成为典刑明习朝章之旧庶从先进之礼乐壹还世道之淳禀竢方殷惠慈遄布一言一衣饰粪壤以增华五服五章丽云霞而垂贶与其进也识仁人接引之心何以酬之惭国士捐糜之义肃兹控谢不尽敷宣
○谢张浒东老师贺拜相
某塞下鄙生浅中弱植材同朴樕之冗学无根核之深荷蒙老师收在门墙储之馆署因得出入周卫充笔橐之班供奉燕闲奏呻占之技积以岁月渐疏瀹秋宸聪□厥渊源本习闻于师说用侥非常之遇屡叨不次之迁视东省之笾罍司存是媿佐中铨之衡镜躐冒弥惊矧是纶扉寔关政本调羹补衮同寅自有三公伴食署衔分寀何须一介柴愚参鲁师辟由喭元非从政之□夏时殷辂周冕虞韶敢叩为邦之畧老师为吾□□喜曷趐于弹冠门生以天意占会且聆夫振铎□廑鼎翰沾沾情见乎词兼损篚颁种种与伤其惠肃兹登谢不尽敷宣惟冀示我周行俾不迷于进止庶几偕之大道永有赖于裁成
○谢贺拜相
伏念某朴樕冗材斗筲小器猥夤缘于厚遇忝供奉于清班徒更出入之勤靡见短长之效蜗涎易涸渐觉中干驽力将穷宁堪远驾负且乘于铨省正此凌兢引而置之纶扉其如震惕况值多贤之际自有岩瞻岂兹不肖之身可当岳荐拔泰茅而并进媿彼连茹受鼎实以参调虞将覆餗所赖宪邦宿望名世魁人示我周行偕之大道乃辱衮章过饰珍贶隆施谊重同升情深不寐睠惟提挈之雅曷胜感佩之衷肃附谢言并蕲箴诲式廑瞻伫不尽敷宣
○谢同官贺起召
某自丁家难永谢朝荣幸荷宠灵归襄厝事丰碑大隧典出无前巨册高文光垂不朽直从祖祢而下具感君相之恩乃当春抄奉书过叨报贶迄兹制终除服久阙候忱夫岂木石无知甘自放于林壑秪缘草土待尽惧数溷于门墙所恃矜原或宽罪责何图敝簪遗履特辱记存破琴绝弦再廑收赏朝祥暮召能自致而无阶左提右携本先容之为地士所贵在乎知已向业委心相从亲既殁身可许人今纵逃名焉往无柰福缘都尽忧病交摧精力惫而屡仆屡僵神志昏而如聋如瞶即留之天壤之内巳不挂人数之中况可重玷纶扉更尘揆席此某揣躬度力知重荷之难胜息影休阴狃卑栖而自画者也谨陈愚悃冒恳慈怜傥蒙鼎力中旋下情上达停起家之优诏免叩阙之长号终始曲全死生莫报某临楮无任披沥祈控之至
○谢贺浚儿发解
窃惟朝廷设科目之制意在需才郡国奏贤能之书号称贡士自非儁彦曷副明杨儿浚间巷童昏山泉蒙困世守蠹鱼之简业媿雕龙门留凡鸟之题誉惭穴凤猥沾教泽葳蕤涵雨化之春肇启文明奥窔镜天光之旦应弓旌于部下绣鞶帨于闱中率尔摛篇偶合主司之指褒然举首遂成竖子之名虽衡鉴一秉至公无容提援而陶铸寔繇大造何幸遭逢设燕承筐贲周室宾兴之典续食劝驾陋汉庭偕计之仪物采焜煌礼文绸缛衣冠侈为盛事乡里托其荣光某爱切将雏情深祝蠋鹪鹩弱羽惊决起于榆枋羔鴈末行喜班跻于桃李科名奕世表宅里以维新契分通家托门墙而滋渥国士无能为报徒怀特达之恩小子莫知所裁尚冀曲成之诲敬修尺牍恭布一丝感谢殊殷敷宣罔既
○谢李龙峯亲家贺恩荫
不畲十载林栖百念灰冷乃鄙怀耿耿寤寐所弗忘惟国本摇摇臲卼而未定兹者恭遇宸衷天启册礼时成主器有归宗盘孔固不佞得以蠲除宿盩结竟初心何喜如之于愿足矣讵图存问旷典所以优礼耆贤者波及于孤臣荫叙殊恩所以延赏勋裔者槩沾于弱息日月容光必照爥幽壑以生辉雨露不择而施滋枯荄其委润小人忘罪庶偷岁时伏腊之欢僮子备官曷知朝夕晦明之绩满将招损逸则生淫方当禀训礼法之家敢遽系籍衣冠之族伏蒙台慈俯睠翰札遥颁褒踰一字之荣贶拟百朋之侈岂一枝暂戢足烦鹏顾之垂抑五世其昌过信凤鸣之卜缅惟德意直欲厉姻娅于丹霄循省才情何能谋子孙之垄断所冀抗颜泰岳惠句濠梁怜鲍宣清苦之操俾终完其幼志折华廙轻儇之气免诒玷于官评是惟造就之恩讵止呴濡之泽肃申谢悃不尽驰神
○谢贺生
大块劳我以生忝赋万形之一皇极锡民于寿与分五福之余际泰运以知荣抚颓龄而增嘅日中不学倏当炳烛之时漏尽而行奄迫鸣锺之候发种种其渐短道茫茫乎未闻托视息于蘧庐隙驹屡迈收精魂于林壑刍狗虚陈阴阳错谬而失调亮天工其无术民物夭昏而寡遂培元气以何能方尸位之是惭岂行年之足计伏廑慈注贲锡褒章盛德好生具荷仁人之宠缛仪称庆宁戡长者之施敬用壁归恳祈鉴照傥少宽于督过敢自恕于知非
又
某榆枋陋质蒲柳衰材生朼悬弧空抱四方之志老而炳烛虚怜一寸之阴道总愧于朝闻节更惭于晚植旅进旅退但随俗以浮湛可有可无何关世之轻重况颓龄易下顿惊齿发之疏而宿疾难攻兼苦膏肓之痼正兹委顿床蓐乞骨求归乃承颁赐篚筐嘉生锡贲度余年之无几岂溢宠之敢当佩至爱以心藏壁多仪而控谢幸垂原亮不罪拘迂其为感衔倍增隆渥
又
诗嘉未老本资用世之材庄称大年实宝全生之术如某不佞与众同蚩弧矢夙悬空负四方之志弓旌再辱竟寒一壑之盟伴食悠悠廪饩虚糜于岁月穷年矻矻功名靡着于春秋望末路以弥艰犊辕易偾睠高舂之既下驹隙难留虽株守岁寒或保全于晚节奈锺鸣漏尽尚未辍于宵行方怀知止之图猥荷嘉生之宠伊蒿伊蔚殊增罔极之悲有台有莱敢???心?无期之祝肃兹控谢不尽敷宣
又
不佞某赘疣陋质拥肿凡材少不竞时志意积隳于夙夜壮而涉世功名靡着于春秋自罢归畎亩之间日偃卧筐床之上衰因冗剧悴允类于秋蒲病以忧绵腐且均于塞草猥徼厚遇叨依日月之光获苟余年寔赖乾坤之造乃兹贱诞方鼓缶以咨嗟猥辱慈存纷承筐其委贶上下下而褒嘉过溢良惭耆宿之称子元元而顾复惟殷忍负公侯之爱肃兹登拜侈初度之荣观睠惟解推期终身其欢戴感真次骨言不宣心
又
伏以璇枢默运倏周花甲之旬玉烛熙调光贲桑弧之门历新人旧悠悠纪梦以从头晷短心长耿耿佩恩而次骨不谓衰年之迫重叨旷与之颁仰惟台下德备中和猷资文武田里树畜开边民衣食之源礼乐诗书收吾道经纶之效牛放马归不用尘氛净扫于三陲鸡鸣狗吠相闻烟火直通于万里肆戴白垂髫之众咸含哺鼓腹而嬉以某待尽之夫与识有生之乐俯循顶踵瓦全丘壑之中允赖仁慈锦覆云霄之上秋蒲朝菌方愧负于裁培弃断焦桐乃数廑于雕绘天盖地容之度父生母鞠之心苟残喘可延托帡幪而未艾即颓龄善下需药石以弥殷猥承美疹之诒厚损多仪之锡情文过缛涯分兼踰甫自庆而忽惭转以荣而为惧敢无登拜终是怔营敬此附书聊三熏而布谢尚容卜吉端一价以陈词
又
伏以化国日舒末照添五纹之绣节堂春煦寸阴分尺壁之珍生适幸于逢辰惠特廑于行庆荣敷朽质喜溢衰颜仰惟台下道贯三才猷兼七德精忠作屏金汤巩盘石之基伟畧游环鞭棰制毡裘之命合华夷内外尽人而翔泳于太和即草木昆虫何物不蕃滋于大造矧某荒秽特辱抚存川纳山藏未喻并包之雅风嘘雨沐式蒙长养之仁肆勉摄其虺羸获苟延乎旦夕注流光于驹隙本挹晨曦遡委沫于蜗涎畴非河润乃者乘新阳而布令颁旷典以嘉生复见天地之心良荷陶钧而忭舞齿及崦嵫之景柰惊鼓缶以咨嗟敢不拜嘉其如踧踖福兮易尽尚留不尽之恩生也有涯庶节无涯之宠肃兹陈控恳乞矜原倘少缓于颠隮且终烦于顾复瞻依殊切铭佩能忘
又
伏以盛德好生上契干元之撰多仪及物荣沾鼎养之施扪心不尽于镌镂揣分实难于称塞懿惟台下功高作屏念切推沟合云朔千里之疆仁渐孔浃于草茅一介之士礼遇加隆齿及小年诏春秋于蟪蛄宠之大贶振锺鼓于爰居洵里巷所诧闻为丘园之旷事周文善养老庶无冻馁之虞之武不如人能效驱驰之用投石诚惭于努力报琼徒切于含情敬遣家僮上干阍吏叩台台而申谢仅凭尺一之书祝寿域以弘开普造大千之命
又
伏以桑蓬纪旦诧星霜阅历之频蒲柳经秋荷雨露滋培之渥荣增陋质喜溢衰颜仰惟台台道裕经纶猷兼张弛安民和众满腔皆恻隐之心制变销萌阖镇享清宁之福勋伐隆施于社稷恩威周浃于华夷自蠕动肖翘举欣融于化育即支离拥肿并休畅于恬愉如某沦落之踪兼抱沉绵之疾幸徼慈恤察伤省痛以惟殷获保余龄补劓息黥而自慰苟须臾之死可缓皆乾坤之造所延岂是贱辰克当台睠好生念笃直欲跻之仁寿之乡惠老恩优何但丰其粟帛之赐瑶涵珍篚丽银汉以垂光玉札丹砂酌金茎而委润礼文殊绝敢不拜手以登嘉涯分过踰终是摇魂而踧踖敬端家仆叩布谢忱感佩高深匪涓埃之可荅敷宣衷曲穷毫楮以难陈
又
盖闻修身所以立命好德斯克考终故形不虚赅年非漫阅必有树于当世乃无忝于新生若某者器愧通方学惭闻道生平碌碌曾乏善状之可称末路悠悠转觉顽根之难化第令寿同社栎业违绳墨而非材况复质类秋蒲能历风霜而不悴本徼慈轸曲垂大造之仁肆获苟延少假须臾之息何图鼎贶贲逮弧辰日月有明注光华于驹隙江河善下委膏泽于牛涔惊矌典之非常式将抃舞睠多仪其有烂敢后登嘉顾齿让尊者之前古今未闻其僭福溢小人之量鬼神且害其盈不胜悚惕于中是用控辞于上冀原情而体詧庶遵分以皈依熙熙登老氏之台宁烦缛礼皞皞游文王之囿总沐殊恩词不尽于对扬心永期于篆刻
○谢沈蛟门相公贺生
弟某支离陋质偃蹇孤踪控地鹪鹩托榆枋其未稳入山猿狖灾林木以频惊两间共弃之身一线仅存之息危如朝露居恒惝怳以忘生凛若春氷敢觊优游而卒岁伏荷门下量涵溟渤谊切云霄故旧不遗媲古昔大臣之度颠连曲轸异他人兄弟之情武接夔龙巳邈□星辰之剑履齿存犬马尚逮察晷刻于璇玑越千里以劳人累重函而委贶精镠文绮宠分帝赉之储丽藻瑰篇涣洒天章之贲饰英华于蒲柳朽质增妍褒□槩于桑蓬壮心顿厉敷言锡极造命信由君相之恩御气乘虚长生讵羡真人之诀三熏登拜视丹砂玉札以非珍什袭尊藏与大贝天球而共宝感激至形之鼓缶捐糜末称于投琼惟仰瞻六符于泰阶启上宰平明之象庶尽纳八荒于寿域培本朝悠久之基忝窃光荣特廑颂祷
○谢马琢吾宗伯贺生
伏以天地之大德曰生不遗枯朽河洛之至文复出涣发昏蒙泽醴湛露之湑瑞炳瑶光之曜衰躯顿竦老眼为新仰惟门下学富缣缃才雄黼黻丝纶掌制道典谟训诰之风旃厦说经阐仁义道德之奥精忠默运衮阙赖以弥缝正气孤骞明堂恃为砥柱肆帝心简在曰伯夷汝作秩宗盖神器有归惟绛侯可属大事三命而升华南省具瞻台座之星浃旬而定策□朝竟取虞渊之日奠国基于盘石世共伟其高勋削罪籍于丹书某更私其末庇十年病骨始知安枕之期一息游魂敢忆悬弧之旦乃岁廑德念逮宠颓龄走使氷雪之中委贶蔼莱之下琅函璀璨托仙官之符箓赍自蓬瀛锦轴焜煌疑天女之机丝堕从霄汉三熏三沐拜嘉莫喻其欣荣一字一珠庄诵曷胜其珍重攻玉轸他山之用曾何益于瑕瑜徙薪录曲突之谋宁足程其功过褒扬踰溢惠锡骈蕃粉涤备极其情文惭悚寔浮于感激淮南鸡犬永违餂鼎之思冀北驽骀良负加鞭之意惟愿机庭蚤入配四象以调元伫见寿域弘开兆六符而启泰言宣罔既心祝殊殷
○谢萧岳峯司马贺生
某天壤弃物草泽逋人顷更忧患之频渐觉衰颓之甚膏肓并据侵齿发以交疏皮骨空存柰精魂之不属灰寒木槁直需就尽之期氷薄渊深倍切持终之□方共庚□而守岁宁知甲子□周天伏遇台台□廓重溟心□□汇□□□□于故旧至仁首急□□□□□沟壑□□□□□乾坤之大造猥因贱诞经□□慈嘉其□□□□□以多仪之贶瑶笺锦轴耀□□□增华文□□□□□园而动色骈蕃惠侈诧使节于云霄□□□□□□□于震夙喜兼悲集愧与荣并□□□恨其□□□□□矜其能寿惟二天是托聊纾日昃之嗟□□息苟延或保岁寒之节是为厚庇岂假隆施敬力疾以登嘉用附书而称谢郁中藏之耿耿容嗣布其区区
○谢李龙峯亲家贺生
某支离陋品偃蹇余生日月岁时六旬虚度功名道德一艺无成俯循蒲柳之秋寔愧桑蓬之旦猥廑慈注劳公子以远临宠锡华章兼丰仪而卜贲谢庭之兰美如玉即之也温安期之枣大于瓜多而且旨耀荣光于朽质动喜色于衰颜拜手登嘉肃书附谢居然叨异渥竟莫报于琼瑶何以制颓龄尚有需于药石良深感芘不尽敷宣
又
伏念某学鲜根荄材无质干庄樗拥肿栋廊庙以非堪魏瓠枵虚泛江湖而差适茅星蒲国之上药□□灶之问尺鷃一枝不用买青山之费蠹鱼数卷聊充送白日之资自惟休佚而处阴或可优游以卒岁柰何年衰病剧造化小儿数侵福尽缘穷骨肉至亲多故一岁而两遘齐衰之戚旬月而四殇襁褓之孙形岂木石也哉柰悲伤之戕伐命犹风烛而巳随忧苦以飘摇即朝夕之不谋何春秋之足算猥廑慈注宠其初度之辰远辱台伻授以嘉生之贶篚筐错采绚银汉之云霞七筯分甘溢金盘之沆瀣枯同塞草夫岂敢负煗律之吹嘘痛轸伊蒿寔未忍酌春觞而燕笑勉登珍果用识隆情别附琅函直陈下悃冀惟矜亮不尽瞻驰
○谢贺正
兹者王正启序帝震乘权东郊之淑气方新北陆之凝阴欲尽恭惟台下翼犹显世令德宜民忠劳茂着于蕃宣功高作屏惠爱积孚于休养念比推沟福星垂六路之光华山明川媚解泽回羣生之命脉巷咏途歌举三垂并囿于熙台宜百顺骈臻于福极某忝依慈庇倍切欢悰柰伏枕于岩间阻称觞于棨下猥蒙优睠特隆折节之交贲锡多仪厚损授时之惠恩有加而无巳宠太溢则难胜拜赐伛偻堪愧龙钟之态函书摈谢聊申燕厦之忱冀应泰符遂升鼎轴光辅熙明之运永绥乐利之氓
又
新阳应序远塞逢年十连并囿于熙台百顺咸归于福极仰惟台下心符干始望重师中精神折千里之冲靖烟氛于朔漠惠爱造羣生之命浃膏泽于储胥肆文恬而武嬉重见舞干之世乃家讴而户咏均怀覆帱之恩兹青规乍转于旋衡适黼扆亟需于剑履仰层霄而恋恋秪惧公归永今夕以依依式廑私祷朋尊介寿阻申草野之悰大烹养贤猥辱廪庖之馈无事而食滥窃愧于齐竽有脚之春暖独欣于邹律垂慈过渥拜赐知荣此生端赖于拊循何物可堪于报塞肃占谢牍并布贺忱冀应泰交之辰朆彤弓于不日光辅离明之运调玉烛以中天
又
伏以皇建有极绵万橥二十五载之太平王次于春颁一岁三百六旬之正朔履端伊始拜赐独先开病目以知新披昏情而鸣承恭惟台下大心体物元善长人道全三极之精躬备四时之气节旄莅止方快□于威仪弦诵穆如巳改观于风俗合并汾之士女并囿春台举晋冀之山川如开县圃羣情闿怿咸赓来暮之歌泰道光亨宜展迎年之庆秪缘伏枕莫克称觞猥蒙折节之交厚损授时之贶耀荣光于仄陋敷生意于凋枯本托洪庥游息庶纾于偃仰重廑慈渥欢悰能巳于揄扬敬附菲忱庸代辛盘之荐愿祈蕃祉茂延台鼎之□
又
伏以璇衡转淑寒消黍谷之氛玉烛调熙煗入茅檐之曝暄依赵日稔卜尧年庆惠宠颁欢悰允洽仰惟台下神从岳降心与天游昭回萃万象之精华文足经武足纬舒惨赞二仪之化育阴不伏阳不愆生成侔大造之功安攘佐中兴之运自山河表里咸袵席于春台即夷狄遐荒共帡幪于夏屋师贞丈人吉三锡之命行临泰交君子亨六符之阶巳兆某泰依慈庇幸际昌辰阻修献岁之仪猥辱授时之贶农祥有俶恍开耳目以知新台望方隆伫俟股肱之喜起肃申谢牍附布贺忱敢谓藻芹可效辛盘之荐庶铭椒柏聊承樽俎之娱不尽感□式廑颂祷
又
□□□□□□□□□□□□□□□□宠承锡极之禧开病目以知新激欢悰其欢舞仰惟台下名齐二□气备四时弛张兼文武之□位育阐中和之懿辑华夷于一统内则顺治外则威严回宇宙之太和民无夭□物无疵疠皞皞文王之囿并咏驺虞熙熙老子之郊不生戎马戴尧天而击壤总惬含□就赵日而振衣殊惭献曝猥承折□俯垂下济之光特藉颁春盛委先旄之贶情深嘘□惠溢传□敢不拜手以登嘉□是腼颜于□□肃□芜牍□布□□企八□于云霄愿佐中天之运占六符于象纬永绥下土之氓不尽瞻依式廑颂祷
又
伏以旭转青旗霁景敷暄于朔漠霜融紫钺韶华散彩于衡门贲泉石以增辉绚烟霞而动色感深病骨喜溢衰颜仰惟台下心与天通性由神纵文武备弛张之畧中和兼位育之能劳猷久着于旬宣惠政一依于休养老终壮长咸蒙绥靖之庥内顺外威允庇廓清之烈肆凈凝阴于北陆潜回淑气于东郊柏觯椒盘方愧陈仪而献寿银幡彩胜猥蒙行庆以颁恩□节下交振精神而欲竦偻躬拜赐循涯分以何堪忝道光亨忠素孚于帝鉴师垣豫顺愿蚤□乎□称
又
伏念斗悬绝塞天尽穷陲春风不到之乡朔雪□疑之地重绵欲折俗素苦于御冬二翮不登顷且艰于卒岁猥徼厚幸仰托洪慈已溺已饥特轸推沟之隐议蠲议赈亟图靖圉之筹拊绥安辑之有方呕喻噢咻之备至肆士戢于伍民安其居不图鸿鴈集中泽以歌谣及与鸢鱼沐新阳而翔泳剥极而复斯见天地之生机泰交而亨允属明良之盛际称觞献履尚稽修贺于公堂加壁授餐猥辱锡音于空谷嘘同邹律举一壑而尽囿太和元气之中酌并尧樽偕九族而分沾玉露金茎之惠报琼瑶其无物愧寸草于羲晖挆溪涧其有虔荐五辛于鼎实愿开寿域佐圣皇必世之仁永奠金城巩宗社无疆之祚
又
恭喜青规转燠绣斧增华戎轩揭日月之光宪府霁氷霜之色阳春有脚循行不择于遐荒造化无心嘘植特偏于枯朽春风棠树久依蔽芾之阴膏雨黍苗车卜丰登之兆俶载南亩欣于耜之及时跻彼公堂拟称觥而无地猥蒙慈注宠以贺岁之笺倍激愚衷增其负□之爱敬申谢牍并布庆私所愿应泰封之□阳孚于众正敛箕畴之五福锡厥庶民某临□□□祈祝
○谢万丘泽督府贺正
三十年曰世浃沾必世之仁八千岁为春远荷颁春之惠有怀燕喜不尽鹒鸣仰惟台下八面雄才一腔正气西征东怨起炖煌迄于辽海所至慰霖雨之思北伐南威自沙漠暨彼炎荒相戒訾雷霆之烈筑鲸鲵为京观一麾而岛屿遄清蹲虎豹于重关三矢而天山大定行我永久方策勋而开洛镐之尊从事独贤俄奉命而领封圻之甲五侯九伯任鈇钺之寄以弥专百济三韩禀羇绁之盟而恐后奠陵京于盘石阙河朔之阴霾阀阅功高枢衡望重久结知于帝睠翕注望于公归时维震出之辰适叶泰交之会无能献履供霄汉之飞凫兼愧衔环效泥涂之困雀猥廑岁贶曷任频饕岂曲轸贫交知我无如鲍叔而独存厚道轸旧再见周公总之德盛难酬惟有心知不泯以焉偑戴逖矣瞻驰
○谢万丘泽督府贺正兼贺生
伏以苍龙启箓瞻瑞霭于天东青鸟衔图贲瑶华于□北枌榆动色椒柏孚欢仰惟台下智勇兼资才诚两合十年一剑陆剸水击而霜刃如新万里片帆电掣飙驰而星旄自落筑鲸鲵为京观威棱远播于炎荒拥罴虎于外藩勋望独尊于都护革车三十乘似齐桓定卫之初年君子六千人励勾践雠吴之兑志黍苗膏雨业绥小国而见休荆棘烟尘应苦遐陬之留滞数瓜时其既过忽梅信之俄传怀人在水一方正溯鸭江之浩淼劳使重茧百舍备更驿路之崎岖及除日以俨临与条风而侚至辛盘饷岁兼分异域之珍药裹延龄并赐文房之玩充函溢篚不尽登嘉委羽衔沙讵堪称塞师贞叶吉伫观锡命之临泰交应期会托升猷之庇一丝不腆三祝殊虔
○谢饷端午
某两间弃物一息余生病骨新还尚速阴阳之沴惊魂未定何知节序之移猥恃薄缘获依末庇神鼎作镇万怪俱藏法镜在悬纤尘不止家执销兵之契人怀续命之符介子可生当无烦于禁火屈平而在或未忍于投沙自幸所遇之时迥出前贤之上栖衡饮泌揣分量其巳踰切玉包金宁惠慈之敢觊叨承过渥报塞弥艰敬荐蒲觞觞三行三祝而成礼兼陈彩缕缕一丝一岁以征年伏冀鉴容不胜欣戴
又
时临地腊序应天中仰惟道化昌融光辅朱明之运声猷鬯达肃清紫塞之尘奠北徼若覆盂兵销不试赓南熏而鼓瑟民愠咸纾肆变灾沴为休祥尽易呻吟而弦诵如某朽惫亦预昭苏挹嘘拂之清风无须蒲箑沐渐濡之濊泽匪待兰汤逍遥徒羡于庄生汨没堪怜乎楚客托身大厦何非覆芘之慈叨惠多仪重损骈蕃之渥饮河鼹鼠揣分量以难胜六日蟾蜍置躯壳其焉用恩加知宠感极生惭聊申丝缕之诚庸报琼瑶之贶倘蒙麾纳曷任欣荣
又
伏以日临东井烛龙拥羲叔之车风播南熏韶凤叶蕤宾之律化因道洽庆以时行跨海金梁济沦胥而登之彼岸弥天锦幕荫道暍而扇以清飔阴不伏阳不愆六沴潜消于橐钥文足经武足纬五兵尽化为耰鉏当兹燕喜之辰适应蚕成之候轻罗细葛莫输在笥之供文绮精镠特损盈筐之贶沿风俗于荆楚意在怀贤遵月令于周秦赏因逮下俯循謇讷巳收反舌之声回忆狂愚尚抱婴鳞之惕将形吊影良惭系臂之双丝得味分甘宁羡黏筒之九子草化萤其易腐艾结虎以徒工触景□凄感恩聊慰肃申谢悃并附贺忱五服五章伫锡九章之命一丝一岁愿绵千岁之禧
又
伏以节届天中重午炳离明之曜尘销斗北三云合泰定之符师贞恊而庆祉骈臻民愠纾而颂声交作彻桑未雨咸歌保障之弘勋蓄艾有年尽起呻吟之滞疾纳羣生于寿域人怀续命之缯总七德于戎行家佩辟兵之印声灵赫濯荡平无间于幽遐惠泽汪洋涵浸更偏于枯朽所惭委惫粗支旦暮之身特荷慈怜数损岁时之贶恩私过侈涯刀兼踰华衮疏荣良愧七襄之报缁衣比爱聊将一缕之忱幸赐鉴容曷胜鼎戴
又
蕤宾应律炎后司衡日中天而向离共仰文明之治雷得雨以作解咸蒙长养之恩棠阴蔽芾于三云兰气氤氲于万户彩缯顺俗经纶出襦袴之余化瑟调元声教溢弦歌之外民瘼久苏于蓄艾羣情总切于倾葵乃某朽惫之夫倍感呴濡之惠无能荐寿猥荷垂慈粟肉□繁迭拜鲁台之馈形容憔悴偏怜楚泽之癯每登对以知荣柰省循其□恧敬效一丝之悃用祝千岁之厘物菲心诚绪长词涩
○谢饷中秋
山间节序再逢遥落之期塞上烟氛胥仰廓清之烈纤尘无警九扈咸登素商发而溽暑收白社开而新凉入悲秋作赋轸骚客之忧幽问月停杯谢谪仙之雅况幸依履幕在氷壶水鉴之中若跨津梁游贝阙珠宫之丽宠灵既侈惠贶滋频立身天柱峰头俯眄沟渠之断候气广陵涛畔遥怜涸辙之鳞泽与湛露同濡量若太虚兼覆鼎丹可舐巳违鸡犬之缘炼石无成竟赍蟾蜍之恨负恩不浅报德何繇敬附毫毛庸抒悃愊伏希照纳不尽瞻驰
又
伏以月镜秋悬耀寒芒于宪府霜笳昼静凝瑞霭于戎轩庆祉昭升宠光贲锡绚衡茅而动色辉岩柱以敷华仰惟台下德器渊停道心玉映屏纤应其不着洞万象而俱融囿四封于氷壶水鉴之中跻百姓于瑶岛丹丘之上山河镇定翕归底柱之勋天地清夷偕享华胥之乐乃某朽惫伏在幽深星辰命坐于孤虚世界分安于缺陷荷台慈之周渥乘嘉序以颁仪金薤琳琅律叶钧天之奏木瓜琼玖珍疑银汉之投豁耳目以开明振精魂而竦厉食芹思献结草待酬愿茂对于昌辰日缉熙于纯嘏
又
节届中秋凉生远塞边尘不耸人纾北顾之忧场稼新登家享西成之利金穰瑞协玉烛光调合九野以澄清举三云而焜耀余辉所被朽质知依幸荷作新罔遗讥于月日即同造就或补败于天刑猥以□时数廑饷惠食瓜断瓠念小人之腹易充加壁投琼岂匹夫之怀可有伛偻拜赐宠何啻于踰涯摩放酬知报寔惭于无地肃占荒楮并附芹忱庶俯鉴于秋毫益笃培乎庆祉
又
日循西陆律应素商绣豸行秋埃壒净三云之翳银蟾向夕琉璃泻万顷之波清寒凛彻于氷壶高朗熙调于玉烛炳声灵而赫濯贲勋业以昭融圆满山河幸无虞于缺陷遐荒风俗欣乍变于文明食农圃之瓜壶粗知适口挹仙盘之沆瀣殆欲摇魂礼并恩踰荣兼惧集登嘉大贶曾何一物之酬歌舞至仁但有千秋之祝肃兹占谢不尽名言
又
日行西陆序属中□□邑□□久滞朝阳之凤桂宫虚敞新悬照夜之□清寒□□□氷壶高朗光调于玉烛□云户版咸依乐土之□百里弦歌宛叶钧天之奏食□□□□□□□□□□□壁授餐岂尊者之赐敢□叨承过侈登拜殊惭□将一羽之忱用介千秋
○谢饷重阳
伏以鴈□□深警息三云之柝龙山宴敞欢分九日之觞拜嘉贶以知荣抚芳辰而滋惕仰惟台下异才天挺正气霜疑功大而守之以冲口不言其劳勚□重而镇□□□□□□乎安危裘带雍容先事弭萌芽之衅斧斤挥霍当机中窽郄之宜肆望叶师贞久净风烟于北鄙乃泽孚兑说奄观岁序之西成士女共适于恬愉夷夏相安于辑睦鸿府所庇燕贺维均迹阻登堂莫□称觥之祝恩周逮下猥蒙溢篚之颁振摇落以□□□□爽籁□芬芳于湛露顿减沉痾雀涯分其巳踰报涓埃其何有肃书申谢聊将一缕之忱征玺行临愿正三台之席
又
□律迎寒秋深宪府糕盘行庆宠溢衡门拜嘉贶以知荣抚芳辰而滋惕篷蒿至陋本风尘飘泊之踪蒲柳易凋愧雨露栽培之泽猥徼厚幸仰庇洪庥投一壑以栖迟倏及授衣之候服三时之耕作适逢入谷之期不饥不寒庶可优游而卒岁以休以助宁图豫顺以同民丛菊两开绿蚁掩江州之惠茱萸并插绛囊均汉殿之攽置杯水于坳堂良惭负大恃恩山如泰华讵羡登高图报称以无阶但镌镂而次骨九五福曰寿敬祝台龄八千岁为秋冀绵庆祉
又
序属杪秋节临九日四郊无垒具蒙靖圉之庥九扈咸登适届涤场之候丰成有象兑说均欢惟兹蒲柳之资先众芳而陨落幸托榆枋之荫甘一壑以栖迟泽畔行吟总愧灵均之节篱边独酌宁追元亮之踪猥辱鼎仪贲加朽惫紫萸黄菊辉物色以增妍湛露清霜映天光而倍爽拜恩诚渥报赐何能纫芰荷以为衣不堪补衮采藻芹而荐豆聊可称觞敬布微忱用祝庆祉伏希照纳曷任瞻驰
又
兑秋向暮商律迎寒潦水尽而川流清爟火销而烟光薄四郊无垒适值清时百谷登场兼逢稔岁宾僚燕集想盛会于龙山父老招邀续旧游于蜡社摘东篱之菊未敢称觞采南涧之苹曷堪荐豆猥辱瑶笺宠逮过褒荒落之踪鼎贶下诒厚损骈蕃之渥江州送酒未喻隆慈汉殿赐萸式均嘉惠肃兹登谢抒寸报以无繇祇切瞻依祝千龄而未巳
又
鴈塞秋高龙沙雾尽三云襦袴授叔度之衣裳百里弦歌化言游之礼乐宸纶行召方伫望于双凫国是久需会耸观于一鹗恋恋车应之下暂幸扳援悠悠节序之移岂烦睠念庚金委贶匪待首山之呼菊酒分甘宁羡江州之送贲丘园而动色辉泉石以增荣言不尽于敷宣心独廑于颂祷升朝在即计日惟殷
○谢贺至
帝日重华载启迎长之旦卿云五色特占大有之年数有开而必先理无往而不复纯阴既剥发生方见于天心泰道将亨经济允需于大业保厘三辅培元气以宽和锁钥重关握中权而镇定肆燕谷无烦于吹律暖同挟纩之温举同邦咸喜于橐弓安享销兵之福洪庥茂衍庆祉骈臻思献履而未能辱惠书其滋愧寒灰乍烬徒分夜绩之光短线无长奚补天工之亮敬乘便羽肃附贺忱瞻怙殊殷敷宣罔既
又
至日闭关尘断玉门之贡代天廵守霜融绣斧之花睠榆塞以回熙本兰台之锡祉边氓休息复其见天地之心君子经纶屯乃应云雷之象道驺共避惠风播自英风殿虎忘争正气承之和气洪庥茂衍泰道初亨某久虚贺厦之忱柰阻登堂之迹奉书感惕献履怀惭敬附一椷恭申三祝
又
伏以律协黄锺迓初阳于七日春生绣幰浃和气于三云在所恬嬉函蒙祉福仰惟台下德符干始望重师贞月壁星珠经纬合璇玑之运参旗井钺卷舒收亭毒之功仁风肆播于遐荒惠泽弘沾于凋瘵羣阴正剥斯知天地之心百顺咸臻宜纳神人之佑顾鄙悃尚违于献履而多仪猥锡以承筐计一岁一加凡再拜迎长之贶乃寸心寸草曾几伸报上之忱枯荄总玷于嘘培袜线何堪于补缀蒙恩滋渥负愧殊□惟景附周圭冀日新夫明德身依夏鼎祈峻陟于台阶是为感图式廑吁祷
又
周正应候轩纪得天阳长阴消全仗廓清之畧外威内顺佥推安攘之猷勋庸昭揭于旗常丈人贞吉志意积孚于黼扆君子道亨介繁祉以维新囿羣生而并育弦歌四境同游化国之娱燕笑一堂独轸向隅之泣篚颁斯渥恩晖首被于枯荄觞祝无从福履徒欣于戬谷入参枢轴伫膺三节之宣大展经纶永作万邦之宪敢云善颂庶惬归依
○谢监司枉顾征郡志
曩奉宪条滥竽郡志久惭曳白未竟杀青端辱命于门墙敢希恩于馆谷恭遇台下才综王伯之畧爱国而兼爱民学本圣贤之心重道而因重士得志行乎中国靡施不宜轻身先于匹夫有谋则就襜帷行部式西河以非荣弓剑盈门造东方而未盛始承适馆之授错文绮于珍函继蒙开合之迎罗苾芬于瑶席物采照春华而共烂谦光袭和气以交融盖自绳契以来典重编摩固矌古而一见由干旌而后礼勤吐哺亦间世而独闻者也所媿技劣宠优劳微飨厚纪言纪事尚无副不朽之图食志食功其如据非望之福且玄黄以献君子总诎逢迎虽苹藻可羞王公讵昭明信感恩一盼顾驽价以知增拟报七襄荅鸿慈其安称继此得见所欣慕于执鞭迄用有成敢优游而挟筴敬抒谢悃莫既敷宣
○荅郑范溪谢拟敕谕
某学惭朽蠹技谢雕虫自沦落于空山巳尽荒其旧殖猥辱赐环之召再尘持橐之司偶值降麻遂当视草令公之勋劳久着诏书宜锡以百千马光之才品无伦著作尚谦于四六讵图陋质获与斯文识岂毕諴谬赞用兵之议能非陆相僭修谕将之辞豹畧仅睹其一斑凤藻莫裁于五色词多骫骳美欠揄扬秪以薄缘适逢盛典更五年而两制待一手以重摛事则相须劳于何有乃廑鼎札误赏竿音虽台台不以人而废言在具臣敢贪天而为力奖藉之过悚惕弥深肃附短椷庸谢不敏伏愿对扬休命无泥于语言文字之间恢拓勋名直出于锺鼎旗常之上某不胜颙仰延望之至
○荅王怀棘督府谢文
仰惟公祖台下鼎衡重望经纬长才自总镇师力襄庙胜所以奠安疆圉绥靖吏民谋悉出于万全武克兼乎七德勋业昭宣日月边氓共□讴歌功名具载春秋野史何胜纪述惟兹阅武场之役缮壁垒以更新式弘□□律之规饬鼓旗而豫毖鱼丽鹤列纵横罗八阵之图鸷奋鹰扬踊跃夺千牛之气军容有赫节制惟虔不图原圃具囿以来重见被庐绵上之举方欣欣喜色乐观厥成岂謭謭芜词能鸣其盛乃采菲不遗于下体巳荷旷涵而敝帚至享以千金奚堪大赉极知恕择不以人而废言其如过叨可无功而受食雕虫抱愧涸鲋沾恩徼宠良溢于分涯受赐寔难于报称言不尽谢神与俱驰
○荅王霁宇中丞谢文
伏以丰碑载德永垂昭揭之光柔翰摛篇莫罄揄扬之技方惭拙作或贻玷于佳珉猥辱隆褒特彰施于华衮宠存过溢愧悚交并窃念先师道德文章负人伦之重望勋猷节烈树世教之高标培桃李于宣云膏濡化雨朵楩楠于贵筑餐沐蛮烟急君国而不有其身格皇天而克昌厥后亶忠贞之必报洵美盛之可传固史氏职业所存况门人闻见甚悉谬蒙委命粗効编摩凭几然藜梦屡惊于乙夜操刀刻楮才既竭于三时江汉秋阳讵克形容其粹白泰山北斗曾何摹拟其高明事□据实以书词匪阿私所好李翰立睢阳之传若有遗徽蔡邕撰林宗之铭差无愧色微言可采巳叨葑菲之荣大赉是颁宁任琼瑶之贶表章安定刘彝未始居劳叙述太玄侯芭不闻受报岂兹片简之役可当百朋之酬重负骈蕃祇领一二奉书披控统冀矜原
○荅魏见泉中丞谢文
窃惟著作乃不朽之事业奏议尤有用之文章皋益以来罕罄嘉谟之告晁董而后徒烦故事之陈鸣鸟不闻寒蝉共戢岂独抱空虚之质才谢经纶抑繇贬劲直之操习为柔靡节无可述书何足传仰惟公祖振古人豪中朝儒硕身任纲常之重力扶风教之颓守法守官壹归之守道立功立德兼志于立言对仗而请剑裂麻凛凛氷霜之色分阃而埋轮破柱耽耽虎豹之威保厘宣五位之宽条安攘策万全之石画后先疏奏幸存焚草之余远近传观快□锓梨之盛获章章而卒业托亹亹之昌言因于文墨议论之间觇其学问涵养之益谓恬愉济以悃愊信刚大发自中和洵社稷之重臣安危足赖完天地之正气俯仰无惭者也乃谬为之表章庶少抒其扬厉顾乏桓谭之识鉴敢妄评扬子云之书况微皇甫之词华辄僭序左太冲之赋□勤刻楮曾莫肖其纤毫讵意采葑遂不遗于下体瑶章烂锡飞葭荷六管之吹珍扉缛颁敝帚享千金之直重胜衡则殆不□魂摇宠过分□惊宁堪颜腆肃兹拜赐恭布谢忱惠侈琼瑶无物扆涓尘之报文垂琬琰何缘□宇宙之名愧与欢并感非言悉
○荅冯仰芹年丈谢文
仰惟公祖台下翼猷显世隽望承家族冠崔卢门出云霄之上经传韦翟声施海岱之间文章与节义俱芬庆祚合恩光并耀向轸永言之慕特隆不朽之图猥授简于拙工俾效嚬于惇史祗缘荒落兼涉忧虞据案然藜梦屡惊于乙夜颛精刻楮才既竭于三年虽纪述之匪谀可无愧色乃形容之未尽尚有遗徽方惧负于孝思宁足尘于收采穹碑大隧伫腾奎壁之□土□□□讵协箫韶之律玷贞珉其巳恧享敝帚以增□□拜鼎仪附申菲荐丰施啬报莫抒称塞之忱美□□□庶慰显扬之愿伏希崇照曷任悬驰
○荅殷洗心中翰谢文
某不佞伏蒙先师大恩甄录至教陶成朽木可雕深忝及门之彦斗□无算与参从政之班居场既远于心丧华国尚传其绪业高文大册烂焉云汉之章只简单词铿若笙镛之响家藏人诵天未丧于斯文玉版金镂书且行于没世会□□其岁月因僭附以姓名春秋谨严岂游夏一词之可赞宗庙美富俨宫墙数仞以难窥肆诒文梓之灾莫洗白圭之玷方惭形□敢辱投琼敬此壁归冀垂原亮
王文端公尺牍卷之三终

[book_title]王文端公尺牍卷之四
山阴对南王家屏着
定襄门人傅新德校
书
◆书
拟上执政论士习书
上郭东野相公
上陈松谷老师
上王鉴川年伯
荅毕松坡□□
上殷棠川老师
上张太岳老师
荅杨梦山冢宰
荅陆五台冢宰
荅王凤洲司寇
荅海刚峯冢宰
荅丘月林冢宰
荅潘印川司空
荅张崌崃督府
荅王龙池方伯
荅张凤盘先生
荅姜凤阿冢宰
荅魏碓庵督府
荅张周田抚台
与李见衡亲家
荅郑范溪经畧
荅郝少泉亲家
荅孙立亭中丞
荅晋似斋中丞
上张浒东老师
荅王复斋司空
荅衷洪溪抚台
荅魏敬吾京兆
荅李近台抚台
荅沈镜湖光禄
荅郜文川督府
荅王麟洲督学
荅陈荩斋漕台
荅石东泉司马
○拟上执政论士习书
某奏记相公阁下窃惟古今所称系世道重者士焉耳士所为重岂以其修辞饰貌逡逡然踵人之故辙而由之不敢越其尺寸以是为能谐世而立功名哉亦其所挟持者大其风节操致敻然不囿于流俗人之为斯天下国家有所怯而臻理也窃见当今之世皇路清夷士行淳洁在位者咸以清名俭德相高视所素尝苞苴馈遗媕娿于权贵人之门至蓄险诐不可测之衷以相倾若剆蠹就平澡污还白岂非世道大愉快事哉然窃私心计之国家造士将需其有为非直能使其有所不为也假令士徒窅窅闷闷进而无所措注则虽人人有羔羊素丝之风于世道奚裨哉故愚视今世之士绳趋尺步甘言慧辩岂不亦彬彬然称盛然寔梯突脂韦竞为熟软之态至究其风节操致敻然自成一辈而不囿于流俗人之为斯亦肝其俦矣异日者朝廷有大疑大难而属之缓则蠕望急则狼顾未有能矢一奇纡一计称上意者诘之则曰是有故常行者而安用纷更为也实其所识无以加于故常行者耳岂非学术不足故耶夫古之人有扱纶而树鹰扬之勋释耒而负阿衡之望赤舄几几而流言止历阶数语而莱兵郄彼岂取给仓卒素预故耳无论圣人即管晏苏张君子所羞称然其九合诸侯痽据六国亦各有先见之明应机之算今南北用兵且数岁天子每问诸大夫计终鲜石画是所识固出管晏苏张下矧大疑大难视用兵且十百倍者哉所以然者上方求志时巳即怀铅抱策攻举子业觊一旦以是掇青紫安问天下国家事有待我而理而姑敝精劳神于不急之务哉及既显视乡所为业不啻弁尾弃之乃稍稍留意于官政则亦不过簿书期会之间若所故常行者循袭之以塞论报幸无废坠辄诩然矜其材智谓可端坐而俟迁它非所论巳间有抵掌任事慷慨而前者惧相讥弹以为是狂率不驯于雅俗百乌一鹳势将自沮则有风靡波流与之俱化又安从颖脱豪杰之士也故今虽有所不为差异往昔而实阴具委靡不可振之形度所干济几何矣柰何使人谓清名俭德之辈亦无与于理哉嗟乎每念此至熟也顾乌能一朝骤革其故而且姑制其流徐正其本庶几有补焉耳矣窃欲司铨者以名实为殿最其所□拔必瑰玮草荦之士不则宁以其木强勿宁以其□给令诡情匿迹逡逡行列中者无所容其谐斯或可制其流进此则慎简师儒为第一义次莫若正文体使支词成套不得售有司人当童子时即向实学庶其本正哉夫士有学术然后有道德有道德然后有事功今征事功于士而无变其习犹欲植大木而仆其根也执事以为何如某惶悚再拜
○上郭东野相公
某塞下竖儒也窃沾教泽忝厕词林仰止景行式廑向往迨参禁直淑艾弥殷凡台师启沃嘉谟弥纶大业世所不闻不见者益得遡求鸿巨剽窃膏芬不但周官具存萧规画一而巳顷者主上睠怀茌德尊礼高年隆师傅之上仪修老更之令典诏使奉玺书而造里有司陈几杖以登堂诚人寰所竦闻朝廷之旷事也某欣逢盛会与庇末光阻侍寡阶徒钦燕喜猥辱瑶笺宠锡鼎贶隆颁循省虚□寔惭接引肃兹勒状鸣谢并附不腆少布积忱伏冀台慈鉴存鄙悰曷胜瞻戴
○上陈松谷老师
仰惟老师经世讦谟格心大学夑调元化扶翊太平功成不居龙蟠鸿举海内人士莫不翘首下风歆艳诵慕若松柏挺秀灵光独存也某夙厕门墙特承恩□自执经从玉垒丈后尤藉渐摩乃及清秋恭逢大□□□今上所以尊礼旧德宠异高年予告乘邮金币骈蕃之盛则谓国恩家庆振古所无恨不能负弩前驱称觞高会猥从公祝滥附一言顾蒙台慈省存诲贶下逮启函拜赐喜媿交并矣伻旋勒状叩谢并候台禧所愿颐真葆和永膺难老某伏楮不胜祈祷
○上王鉴川年伯
边庭欵议仰仗主持如庵酋誓死不渝诸夷礼僧求□种种吉语时获剽闻每对割诵扬辄至竟日第今世之士吠声者众通方者希咫尺物形阻垣莫见某初至京凡虏中情实幕下机宜盖数以语人时燕赵之士知者十九中原之士知者十七至吴粤荆襄之人知者十三耳隔域弥遐和音弥寡势固然也近日南台之疏彼生不见边疆之迭目不识毡裘之形凡老伯所□筴彼曾不能窥阚其津涯埳蛙语海夏虫凝氷又何怪也且支词蔓语无当事情京朝士绅莫不鄙笑老伯社稷重望锺鼎殊勋岂顾以斯言为加□哉某不佞窃□□□于妄诞之口故敢直述其愚□凤盘先生又□□□□下事为多言所害如此可挹腕恨也临书□□□
○荅毕松坡□□
仰惟台台道德文□□□□世□虽□□□□□□列于门墙然高山景□□知向往□□□□□□幸慰具瞻顾无能伏伺燕间敦请□□徒从都人士后耸观宴镐之仪快覩饯郿之宠而巳驺轩既发言念丰芑隩区鉴衡重地老成当□□□所归循省虚庸寔惭造就顾远廑鼎翰慰藉□□□□诲提岂胜贯佩旋遽附谢并布鄙忱德□□□□□□□
○上殷棠川老师
某塞下鄙生少乏师承长□□□□□□□□拔得与海内英俊同列门墙□□□□□□□□□□遭际累世光荣原本至恩□□□□□□□□□□赖我师闵念乌私曲垂鸿□□□□□□□□□□□我师洞烛肺肠曲为□□□□□□□□□□□□首庙堂伺音鼎轴偶闻□□□□□□□□□□□□端委抵京之日始知嫌生小郄难起细人切齿腐心不胜愤惋念惟帝师宿望王佐鸿猷今上嗣服惟新用人求旧成王冲幼周公不久于居东元佑清明司马行期于入洛此诸生之至望百辟之同情也秪藉便翔用申省候临书东向不尽瞻依
○上张太岳老师
某边徼鄙生无足比数猥蒙老师恩造收置词林滥尘讲席循省涯分踰越良多不幸遘狗马疾又蒙老师垂轸获予告给邮以及银币图书种种异数则又无秋毫不出自特恩也抵里以来亦图勉自振刷仰副生全不谓积戾故深被旤滋亟俯仰一室丧病相仍孑马游魂亦复屡绝自是摧心折志万绪毕隳悬企门墙何啻隔世即三年间老师大庆大吊至荣极哀虽草木禽鱼尚关欣瘁某乃局趣次且尺缄靡申第令积诚如山怀恩若渴区区悃窽何由自明顾自以为身在草野之下病痼之中乃欲以漶漫空涵輶渎省览诚惧干冒严重非分所宜然违负恩慈旷废礼教每一念至则又未尝不惶汗浃踵也何意老师俯矜疲薾曲照孤暌既宽偷惰之诛重辱招延之命遂使抢榆弱羽再翔下风伏枥虺■〈兀贵〉仍遵皇路感知遇则夙恩未报新宠曷胜揣才分则旧殖尽荒谀闻非益此某所为展转兢惕狼顾于进止之际而不敢自裁者也部札既至王程有严即日戒装宁容稽滞惟是家门乘多难之余衰病伶俜嗸嗸满室必须稍为安顿不致诒累老亲庶可安意出门一心营职傥蒙量宽时日驩感无涯谨勒荒椷专力祈控抠趋不远容躬叩阶下罄竭鄙悰某临楮不胜感激怔营之至
○荅杨梦山冢宰
某起自田间再依衮舄方幸典刑在上瞻听不迷乃雅志图归连章未巳竟奉优诏以行去国之辰百宫祖饯春明青门以来未有其盛还而高卧林墅图书琴鹤日在左右优游逸豫抑又可知第时事多艰老成远引栋隆既撤大厦畴支有识者以此卜世道之平陂占朝廷之理乱矣辱奉诲牍歆艳清娱如在阆风之野可慕不可到会求一壑以托此身尚未知能遂瓦全否耳肃兹附报并候起居东望海云曷胜驰注
○荅陆五台冢宰
不佞承教辅相宜宽□□□存纳□□□之义非如小臣可显谏直诤一不合则有去而巳老成之见自是不同顾所谓宽徐云者防人主未萌之欲易夺人主偏至之昵难处国事宁一之日易当国事摇撼之际难今圣心虽未必偏昵而巳有萌蘖之渐国事虽未即摇撼而巳非宁一之时论格君之道固宜从容开谕委曲匡扶而事有不能迟回以待理有非缓颊可争者当又不得不继之以激切耳昨奉圣谕似且克日御门临朝听讲而今巳旬月尚未闻清跸之音倘入秋复然则又不得不有一番奏请我辈大臣所当焦心灼虑蚤夜不得息者正惟此时幸而事可功成何乐于显谏直诤以去就决之但恐时偪事迫不得不显谏直诤若此者非可以预言也敬复
○荅王凤洲司寇
不佞某之于门下犹周人之于桓武也世被教泽矣然未能一介绍于门下为歉顾独慕好门下之著作时剽其片言只简宝之若天球大贝也晚而获睹其大全珍重愈甚盖□顷不置几案间间有微文疑事不可致诘者就集中检之辄得其解所受益殆不可胜纪故虽去门下数千里音候阙如乃区区宗服之诚即执策请业不加密焉顷迫召命力疾出山亦庶几瞻奉光仪毕其就正之志而旧京根本之地倚明公之重不啻九鼎于是旌轮且北而适有大司寇之命留不果来则天之绝不佞使不得遂谒门下也门下顾不弃而惠之德音开不佞以向往之途欣慰何似至念及朝野横议君国隐忧谓宜图所以斡旋其间思深哉老成人之虑不佞与三公共勖之矣
○荅海刚峯冢宰
惟翁高标亮节岳峙人寰某仰止私衷久知向往顷者帝怀旧德藉重留铨凡在朝绅莫不喜色相告以为正人一出泰道可期虽以謭劣如某亦得瞻奉仪刑禀承提诲即执鞭所欣愿焉伏蒙瑶札见诒知以端月初旬就部肃兹附复并布贺忱不尽鄙悰但有驻注
○荅丘月林冢宰
大臣去就举世属耳目焉矧翁宿德重望嶷然为国典刑一顾瞻左右百辟视以为向往乃轻言去哉陪京根本之地冢卿九列之长所赖铨综吏治正叙官材与梦山公提衡而统均四海者上意惟翁是毗是倚朝而拜命中道而辞归推翁之心当亦不应若是恝也且以不佞之暗劣日伴食省闼间汶汶闷闷无少建明方之于翁若未尝具眉目者耳而尚逡廵未即去亦徒以老成人在位为足恃也如翁之请恐去者相望于岩中矣业奉温旨慰留敢此以私劝幸勉承圣眷终惠苍生至祝
○荅潘印川司空
泗城水患有旨会议凡河情地势台下勘核详矣祖陵形胜乃国家万年王气所锺关系最大非一郡一邑之利害可比以此相权便知轻重乃乡官有施家沟周家桥两路并开之说此一偏一曲之见□□□便身家苟目前之安而巳　而祖陵□王气伤□□之运道阻妨将谁□□□□□□□□□□□□□为固宜极力担当不□□□□□□□□□□□□河应议夫费及□□□□□□□□□□□□□□
又
承教修完沿河堤坝遥□□□□格堤以□□□□缕堤之内有月堤以□□□决心思精密□□□□自陂九泽以来河工所□□也乃襟带三省□□□千余里剏新葺旧尺度寸量斯巳勤矣兹复定为加帮之例岁报之规诚使典守得人修筑如法晏然故道百世可循正恐洪水易防人心难淑智者作法愚者更焉不能保其翕由如今日耳即顷西垂中虏谈兵者如猬毛起人人自谓方叔召虎也而总督一缺求其代便不可得其于河务当亦然耳岂不可嘅也哉敬复
○荅张崌崃督府
承教董酋扣关之请台下当机决策自有微权不佞何足与议顾虏虽异类其嗔喜好恶不大远于人情顺之则服逆之则叛方其叛时尚当怀之使服况其既服岂可拒之使叛董酋往日过恶不可知但据其目前欵□请罪情词卑顺便可准从本年额赏委应速给以安其心董酋既驯则长酋不能独拗而相继归顺者又不但小阿卜户而巳此羇虏安边之计惟台下断然行之封疆幸甚
又
虏众数万骑入塞泛河之危几于累卵赖旌钺之重指麾将吏竟郄剧寇而保孤城且别收捣巢之捷功不细矣虽小有残伤譬之水决火炎欲保无浸滛无焦灼神圣所不能岂所以论于锋镝之下哉乃中丞公疏中失亡则丝发无隐功绩则退让不居此又其忠实之心劳谦之节主上所当特加褒异以风示边臣者也岂应反没其功不叙乎草此附复不尽
○荅王龙池方伯
不肖积诚无素妄意回天致咈圣心谴诃横逮偾辕之犊何可语□第国本摇摇争议累年迟疑不决此非异人任也言官劝请预教槩被降罚省闱几空此何等政令而可嘿然无一语申救乎申救不从义不得不引去虽云怼上犹愈于窃位妨贤者耳诚辱翁慈见原庶不重玷乡里敢谓一去足以逃责哉宁镇翁所旧游之地知其形槩甚真诚非古原士马可敌不肖出京时即闻督府公提师逼临窃以为非计恐进则乘危退则损重也承教谓不宜轻试当如古人承制行事勿从中授自是老成持重万全之畧如此则渠凶可计日擒矣及闻庙议方起故将军及它兵宪罪废者以往远水近渴惧不及事贼且滋蔓耳安从述石画告之哉可叹吕公端介宽明力行古道吾乡雕敝巳极赖其节省拊绥庶有来苏之望未审其新政如何大抵锐意事功者戒于张急详致条教者忌于烦琐简要二字疑未理会及此便中当自以意规之也
○荅张凤盘先生
自师翁棅政旋乾转坤世道又一更始海内士民承泽卬流皆以为太平可立致不意忽及太翁之恸以衰绖去帝左右国事若中流失舟檝奚独关里闬欣悴而巳长途溽暑衔恤西奔向切悬念伏闻肤泽小滞旋就安和社稷之身神明所护区区鄙私欣慰无量即今主上睠怀良弼日廑侧席之想天下莫不闻更觊勉抑哀诚蚤襄大事旦夕且有征命九重延伫安能久虚辱惠德音肃兹附状临书耿切不尽瞻驰
又
客岁获奉瑶札未及报命会忝制麻自惟经术行能无一可受知主上取重荐绅之间猥被登延?非其任瞻望阁门逡廵而不能前者数矣既承诲牍与进惓惓亦思勉自雕琢以求不爽于先进之程度而性成质定之木马??胶舟用乃知其不适耳夙夜图维仅仅有一去可自遂而又值盈庭聚讼举国纷嚣沸鼎风林未尝有顷刻之静也惟时丛疑积诟忧危之状所不能言而犹腼颜在列隐忍苟容污乡国衣冠为三晋山川之辱不浅每念及此愤懑塞胸惭汗沾背恨所负于门墙者不独在音候疏节而巳顾一念焦劳当谁可告语者乎复轩敬田两宪使皆某肝鬲交于其入贺也得稍稍披衷愫焉因附起居并布悃欵诸所不尽统容嗣陈
○荅姜凤阿冢宰
顷公子先生入奏计获奉翰札知翁图虑国事意念深矣今世道清夷主德明圣凡百有位相与分猷励翼共襄太平岂非朝宁之荣观而正人君子所深愿与乃比周细辈攘臂纵横不谓虺蜴生庭而羗夷起交戟之内也荆榛既剪再覩周行镇定匡维寔赖老成之庇某何力焉德音再辱深感诲提恭喜晋秉留铨此尤人才士习所繇转移变化之原鄙悰倍切庆抃并此附贺不尽惓惓
○荅魏碓庵督府
不佞至謭陋何知边事然每奉翁教固不觉霅然意舒洒然心服也翁前疏请罢和谓不宜斩然俱罢当以虚实缓急权变其中而不佞谬有图之以渐之说虽不敢窃自附于高明而权变之间阴寓渐次之意寔同一算计也第翁欲先正罢和之名力图战剿不佞欲先修战剿之具徐议罢和横竖迟速稍有不同而翁台之持论甚伟不佞之虑患亦深何也自前人之玩寇而武备积弛士气积衰非一日伏他人裕蛊以我御穷骤而罢之外既多敌内复不支利则为他人盖愆不利则代他人受过固不若翁今所议置其顺者剿其逆者去者不追来者必拒势分则易制敌寡则力专从此我兵日练我备日饬而我反当以罢市赏挟虏而虏安得以增市赏挟我是治之以不治欵之以不欵也万全之畧诚无踰此疆事庇赖宜何口承教欣抃之甚颙伫颙伫
○荅张周田抚台
顷雨泽愆期风霾屡作主上侧躬亢旱兼轸念边陲宵旰焦劳蔬膳布衣者两阅月矣某不佞忝在禁近靡克分忧徒切皇悚西夏孤悬绝塞更苦兵荒承教得知四月末旬巳沾膏润即来麰鲜获秋成可期足慰圣衷矣至抚镇行塞董侍御初议及此近日正拟申敕而圣上嘉纳其言台台业徧历境上于城堡军马稽核巳周是不待劝而后趋谕而后动者也使疆臣忠勤体国一一如是岂忧匈奴哉敬服敬服
○与李见衡亲家
凡士君子立身处世取自信耳晦明崄易天地不能违况乎人事安得无参差哉以翁丈之道德纯粹功业光美海内莫不知而承顺风旨苟塞文例者乃摭其过于车辙马迹之间以为抵禁初得奏状良用骇然幸庙堂夙注重名特从薄议同时藉庇槩及于宽所谓虩虩致福非耶夫含沙不择景枭獍无好音古今贤人君子诖讥评而坐谗构者岂少哉而至以行道被弹射其弹射无复之矣不当自信而益自慰耶若乃怏怏失得之途是寸云可以翳太虚培塿可以碍九壤必知翁丈之不然也敬因侍御君趋省之便附一介以候台禧慺慺之悰不尽瞻慕
○荅郑范溪经畧
边烽久戢西事猝兴远迩绎骚上下震恐赖台下以上公之重辍从枢府出总戎麾十乘启行羣情稍定度关而北倍道兼驰先声所临风霆共迅弦鸣鴈落草动蛇惊近塞诸酋夺魄可想台下区别顺逆昭示恩威青酋不绝则扯酋之势益孤保塞之夷获安则离巢之夷自屈此所谓携其党则渠恶靡援披其枝则本根自拨也即足未周六镇而戡定规模经营次第巳确然制胜掌握之间折冲万里之外矣庆幸何似惟是洮河天末霜露秋深师行有程起居保重诸凡方畧揣情观变自有圆机捕影捉风勿狥多口来谕谓一腔赤血以报朝廷此之忠诚天日鉴临鬼神诃护不佞即至顽鄙感激高谊成败利钝愿与共之心有所知必当倾布□此附复余容嗣陈
又
甘陕失策全在委番啖虏撤我藩篱资敌爪距是不削自弱之势耳今截路以杜流虏而又悬赏以鼓诸番番无虏之害有赏之利宜其掠者乘隙而思归居者应募而乐就也即夷妇送回番族虽其志意恭顺有足嘉者而外惕兵威内防番变亦迫于势之不得不然也总计送还及编诙兵者巳五千余人而两赞画分行招抚衮钺复亲至西宁定筑堡保番之策番族有所恃以自固其归附当日益多番汉并力同仇西事不足平矣颙仰颙仰
又
汉设五郡本为隔绝羗虏使不得连和为内地患而比年流虏西牧乃至假道以延之建寺以居之委番以奉之是昔人离羗虏为二而今反合之使一也如是数年番虏一家甘肃洮岷宁复可保天佑社稷降此艰屯用开台下经纶之业首严假道之禁以制虏使不得西通于番次下招抚之令以收番使不得外迫于虏兹又议焚仰华寺以壹空流虏之巢穴永拔浸淫之病根从此番无虏患附我自坚虏失番利狡谋自阻奠安五郡廓清两川当可计日而待矣欣畅欣畅至于卜酋以闯边被创则怜其请罪而准令罚赎不他失礼以回巢借路则嘉其恭顺而赐旗护行虏王以遗孽迁延则威之以大兵而勒限催促火真率所部逃遁则震之以露布而预饬松藩操纵弛张一一中会非机智识畧运用烂熟畴能如斯惟是边将周章故套恫喝虚声踵弊承奸其来巳久顾以诳惑我辈则可岂可以摇撼师中之丈人壮猷之元老哉自非台下真见定力鲜不以说传妄报遂动声色所谓虏得多方误我之术我犯无所不备之戓坐此误事良不鲜矣诚不可不一申饬以明节制以释羣疑但其人颇有微功策励方始姑涵贷而训戒之责其后效可也临书不胜覼缕
又
私念台下驱车远塞以孤军当番虏之交夙夜劻勷不遑安处危苦极矣耳食之辈技痒之流猥欲称兵动言罢市甚至上章告急贻书诋讥是羗虏易摧而口舌难戢也可恨如何原所以呶呶之由但谓扯酋屡约归巢辄负不果疑与火卜二酋合谋入犯耳夫扯酋徘徊西塞即不佞辈亦深以为忧然恃台下在事弛张操纵意自有妙算非人所及知者正来谕所谓人之性命不自爱惜而诙人所爱惜斯言足以破纷纷之惑矣幸余虏巳移帐起身将由镇羗出境即六月动头七月终旬可尽亦纔五六十日事诎指可待得此酋东还虏情既无可疑人言自无所指台下可缓带而图海上之功矣若叶中丞之书魏督府之奏雄谈豪辩虽竦听闻而以台下万全之畧视之不啻太和元气中之一候更望采纳而并容之也盖羣策兼收必且相济□说并立不色起争今台下经畧而魏叶二公督抚也二公主谋台下主断虽其言未可用姑且收之以备一着彼所谓绝欵贡即我所谓分顺逆非有二也但我识先后着而彼欲以末着为首着差不同耳能收之则彼为我用而我大若见谓异同我是彼非相持互敌而我反小矣语云德有容乃大事有忍乃克有济此不佞一得之愚冀惟裁察凡军中谋议有取舍而无示异同可也至祝至祝
又
奉书知大兵以九月望日分道并出直抵穹庐之北去边五百里不见一虏盖自汉卫霍度漠以来仅有此举猗与盛矣还至仰华寺复纵火焚其遗构一椽片木无有存者犁庭扫穴之烈何以加焉流虏尽散火真远逃西海既清两川大定更有何事可滞节旄振旅而还刻日可待矣必如言者谓须枭火真之头绝腥膻之种一虏不留然后为收功为竣事则请言者自为之非庙议所敢责成也业有□旨趣台下前予矣延伫延伫
○荅郝少泉亲家
辽左之命上所特简亟当赴镇巳具别椷矣承教阁务所宜字字切要非至亲厚友谁肯以此道相示者顾延接宾客咨问时事正弟今日所为缺然者京省士大夫公事相见之外退则阖门而巳实不敢通一客交一语一则广延博访为首相之事分宜处錞一则滥交多言启是非之端尤当敛避而实不敢简贤傲士也但亲翁不察弟所处之难耳目非硁硁自守把捉此身倒东坠西能至今日至于吏治士风颓薄巳极奔趋钻刺蹊径多端而将领尤甚矫枉归正本自无难乃人各怀私源浊流清世无此理夫能秉公忘私则心虚气正百事可为一有纤芥缠绵摆脱不去一着碍手着着皆差外则纪纲陵替法度难行内则诏令频繁苛察无巳以此图治不亦难乎大可虑者宗支繁衍为一多宦寺阗溢为二多锦衣冗员为三多边兵冗食为四多有此四多竭四海之财力万姓之脂膏不足以供而泄泄畧不加省悠悠漫无措置方且崇饰虚文料理细事枝梧苟且以娱目前则不佞所腼面而厚颜者讵独以伴食为羞而巳偶因赐教敢悉其愚诸可诲提幸惟嗣音至荷
又
昨闻辽报私念辽无藩篱之固况值秋获之时亲翁履任方新经营未徧遽遭此寇深用忧惕不宁兹闻虏巳出边城堡保全无恙不胜欣慰自非英猷壮畧部署指麾中机应节安能保全城堡且有斩获之功哉即人畜资粮少有卤掠临阵将士不无损伤以虏众数万分道并进而欲秋毫无犯一矢不遗安有此理亲翁誓以不欺报主上据实奏闻且议功从轻议罪从重如此乃见亲翁之忠诚谦慎视他蔽罪张功其人品气义不啻霄壤矣未有实心实事久而不着闻者至于念边臣之苦体恤矜原则在皇上之推恩当亦不肯负任事之臣耳
又
京营重任总宪崇阶闻报之辰欢抃无巳此不但升朝足贺即蓟辽要地倭虏交讧得离此艰难震撼之冲巳若释九鼎之重去羊肠之险今言者咸谓倭夷诈遁谋尚叵测而都督骄横经畧周章甚难调驭得不牵连粘带为福固多京兵积弱势难遽振况辇毂之下怨谤易生抚雕疲者先恩意振废弛者首纪纲恩意孚则羣情欢附纪纲立则百务条举宽大简佚不纵不苛知斯而巳切勿沽振作之名生纷更之扰也临淮文雅廉明勋贵中出色者相与共事可保同心宜敬之重之若册储大典始议并封寻诏待嫡前星消耗益复杳茫耿耿之愚死且不瞑其它纷纭争辨鼎沸波翻世道人心诚未卜于何止极大都喜事好名后生常态而转移机轴要在政本之地虚平镇定匪待多言近来下既好争上复导之下既好讦上复资之扬汤止沸不务息薪防口防川其溃愈甚宜夫矛盾相寻葛藤不断也不肖身负重谴跧伏岩间沦落支离诚无佳致然得脱离是非之外拔足嗔喜之场翛然泊然亦自有一种风味盖喜其退休而又恨其归来不早也若亲翁才优经济身系安危方当整顿乾坤何可遽怀泉石以忠诚任事以正直持身以和厚处人以静嘿镇俗为之自我当如是而巳不可着意轩冕亦不可着意山林也出处去就自有时宜万勿胶执是望
○荅孙立亭中丞
某起田间趋阙下获再奉颜色庶几朝夕左右而请教焉乃帝睠留台特属翁纪纲之任拥绛驺而南矣岐路旁皇欵欵之愚竟莫能悉别之三月日望衮舄于旧京谓且俨然升独坐总百寮也何知西来紫气犹尚逡廵于关河之间乎夫大厦方敧狂澜欲倒所望翁撑柱之力不细何忍迟迟其行而负中外人心之跂瞩也旋遽草兹附报伏蕲蚤发是祝
○荅晋似斋中丞
承教时事可虞不在小丑而在饥馑救荒至计当劝富室以赡贫民仰见忧国之怀济时之畧不胜感服顾今所难者不在治法而在治人耳得翁在宁夏则宁夏之民自当不饥非有翁恤民之心即举翁法授之格而不行行而不实犹未尝恤之也其状难以言尽矣草此附复不宣
○上张浒东老师
春初远廑台使枉讯山居适值召命之临巳将其朽惫不堪覆出之状达师左右矣是后三辞不允诏使在门终不能单车还报则不得不出其实才志精力委难驱策盖濒行而病卧者又复月余乃克启行入京又月余体力乃稍稍渐复也重烦慈注申布教言至植本自我一语尤某所宜服膺拳拳而不敢忘者尝见前人为副相以权不在巳自诿则推事而袖手旁观以权不在巳忌人则揽事而壮硕相竞斯二者并有人我之心其为得失之念一也某自昔年在阁时入参国议有知未尝不言言未尝不尽事有未当未尝不相与评驳寔不敢推事旁观然言之从与不从评驳之可与不可惟当事者所裁断而某未尝着一成心狥一徧见也退而省遇私室未尝纳一私交出一私语以禁中事外闻也故亦未尝揽事而至于相竞焉今某所患者才技短拙学术空疏无能辅养君德拯救民艰是为虑耳至于人巳之间得失之念夙承师训颇能决町畦于眼界置氷炭于胸中昔人有言吾独立于世顾影为俦而不惧者心无彼此于人也或可慰老师之远念云嗣有便音更祈督训是□
○荅王复斋司空
久违台范幸值荣满北上庶几瞻奉颜色一抒积阔之悰某之愿也而旌轩中止抗疏固辞介石之贞似未可挽兼念士风波倒世道棊翻当此其时得蒙优诏赐□□□就第主□□□□□□□□□□□□所不能两见者也俯循鄙拙自絓虞机比得脱还未知皮毛当作何状山灵厌之矣草此附报并布贺悰庆典之颁尚容周旋不尽
○荅衷洪溪抚台
今岁亢旱为灾自京师抵山东西河南北异地同干流移之民交错道路此臣主所共忧者而中州天下之枢更为可虑闻台下始入境即巳发廪振饥人心稍稍安定乃兹条奏救荒事状复皆关切民隐若慈母之止啼良医之起痿察知其痛之所在凡可蠲除振拔自不容不急急图之耳而驿逓诬盗二事病民尤甚禁戢尤难盖缓征输留钱粮等事其权在朝廷一得请而缓者缓留者留矣令易行也惟驿逓与捕快二事其权乃在有司苏之由我而未必能苏也禁之由我而未必能禁也则非今之难行也其奉行之念不胜其顾忌之念故也何也凡扰驿逓者非卑官散役也卑官散役安能为
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>