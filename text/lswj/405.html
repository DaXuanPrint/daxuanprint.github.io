<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,字溪集全文在线阅读,字溪集全文在线下载,大玄古籍书库">
<meta name="description" content="宋代诗文别集。12卷。阳枋著。作者是朱熹的信徒,书中大都为阐述理学的学术文章。《四库全书总目》谓其“所言皆明白笃实,不涉玄虚”,“孳孳力学,至老不衰,于紫阳学派之中,犹不离其宗旨”。此外,在与友人书信中,亦有对时政的见解。诗歌写得质朴无华,缺乏韵味,偶有少量可读的作品,如《咏江南景物》:“几千里地香稻绿,百亿条溪高柳青。簇簇人烟富鸡犬,太平原野喜初经。”描绘农村风光,生气盎然。_字溪集_全文在线阅读_字溪集_全文在线下载_大玄古籍书库">
<title>字溪集_阳枋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">字溪集</span> <br/>
          作者： <span class="inputVal" id="bkauthor">阳枋</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]131871</span> <br/>
          说明： <span class="inputVal" id="bkdec">宋代诗文别集。12卷。阳枋著。作者是朱熹的信徒,书中大都为阐述理学的学术文章。《四库全书总目》谓其“所言皆明白笃实,不涉玄虚”,“孳孳力学,至老不衰,于紫阳学派之中,犹不离其宗旨”。此外,在与友人书信中,亦有对时政的见解。诗歌写得质朴无华,缺乏韵味,偶有少量可读的作品,如《咏江南景物》:“几千里地香稻绿,百亿条溪高柳青。簇簇人烟富鸡犬,太平原野喜初经。”描绘农村风光,生气盎然。</span> <br/>
          封面： <span class="inputVal" id="bkimg">Z_18594.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]字溪集
[book_author]阳枋
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]131871
[book_dec]宋代诗文别集。12卷。阳枋著。作者是朱熹的信徒,书中大都为阐述理学的学术文章。《四库全书总目》谓其“所言皆明白笃实,不涉玄虚”,“孳孳力学,至老不衰,于紫阳学派之中,犹不离其宗旨”。此外,在与友人书信中,亦有对时政的见解。诗歌写得质朴无华,缺乏韵味,偶有少量可读的作品,如《咏江南景物》:“几千里地香稻绿,百亿条溪高柳青。簇簇人烟富鸡犬,太平原野喜初经。”描绘农村风光,生气盎然。
[book_img]Z_18594.jpg


[book_title]提要
钦定四库全书　　　　　集部四
提要
字溪集十一卷　　　　别集类三【宋】
【臣】等谨案字溪集十一卷附録一卷宋阳枋撰枋字宗骥初名昌朝巴川人居字溪小龙潭之上因以自号端平元年冠乡选淳佑四年以蜀难免入对赐同进士出身阃帅交辟於昌州监酒税於大宁为理椽於绍庆为学官晩以子炎卯贵加朝奉大夫致仕年八十一卒其行履不见於史传惟文渊阁书目载有阳字溪集之名而不着卷数黄虞稷千顷堂书目则称其集为十二卷久无传本今检勘永乐大典所载裒而集之附以其子所作年谱行状仍析为十二卷适符原目之数虽已经断裂未必无所残阙然所佚似亦无多矣枋尝从朱子门人度正?渊游故集中与人往复书简大都讲学之语所言皆明白笃实不涉元虚其易象图说一篇多参以卦气纳甲之法乃不尽与朱子本义合案李性传朱子语録序称诸书答问之际多所异同而易为甚?渊所録一编与本义异者十之三四枋殆述?渊之所授故持论不同欤又有与税与权论启蒙小传一篇乃暮年所作尤见其孶孶力学至老不衰於紫阳学????之中犹不离其宗者云乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]卷一
钦定四库全书
字溪集卷一　　　　　　　宋　阳枋　撰表
冬至表【代广安军】
开於子生於子机潜起於黄锺至於南盛於南运默扶於紫盖仰一人之有庆宜万邦之作孚中谢恭惟皇帝陛下神化密移天行不息莫能消长听阴终阳始之屈伸弗囿盈虚任月窟天根之来往德惟纯而不已福茂介以攸宜臣承乏賨城阻趋魏阙氷藏陆北欣逢七日之来春到殿西喜上三呼之祝俯躬承宠拜手扬休
谢赐宪书表
璇玑齐政仰钦天度之稽玉简颁春俯敬人时之授五纪之章程一正万年之正朔相承中谢恭惟皇帝陛下数显在躬政犹审已念千岁之日可坐致惟省岁功使百物之产由曲成不遗元化罔愆析因夷隩之序允好财成左右之功臣服采罔庸赐书承宠庆隆熙旦覩斗柄以夀北辰长愿丰年及春事而行南亩
正旦表
天地交为泰卦成三画之乾春秋首书王礼大一王之统叶气庆洪钧之转懽心宜万国之同凡在致身喜均拜手中贺恭惟皇帝陛下首出庶物仁包五常长善长人朝诸侯而图天下新民新物布政事以训四方发生回禹甸之春出治用夏时之正百禄是总万夀无期臣摄守古賨阻趋北阙越在侯服莫称栢叶之觞仰企王朝知献椒花之颂心倾丽日面逐祥风
天基节表
飞龙在天周二十八年之星纪流虹明渚绵万有千岁之皇图治盛三登懽腾八表中贺恭惟皇帝陛下乾元用九太极含三思极无邪有诸中者惟精惟一动毋不敬形之外而乃圣乃神长发其祥大德必夀臣黔漓假守丹陛驰神五叶蓂开虽阻枫宸之拜万重山远终倾葵日之心
又
诞弥端月五开尧荚之辰生育後天千卜庄椿之岁御乾大造出震昌期中贺恭惟皇帝陛下如日之升乘时之泰赐租寛赋春万象以同仁训亷谨刑雨八荒而被泽矧遇流虹之旦尤深就日之诚干羽两阶衣冠万国臣賨城假守魏阙驰心莫陈千秋监録之忠惟致万岁嵩呼之敬福禄常矣夀命长矣归美益深元首起哉股肱喜哉载歌无已
代王敬伯使君谢到任表
假熊轼於淮堧畴庸罔效殿龙藩於黔土得宠若惊方辞白水以投闲遽上青天而峻陟具以寛大孚心之旨告之穷荒鴂舌之民中谢伏念臣老矣半生猗无他技琐材膴仕江湖浪走於间关弱步丰扛唐邓忽膺於贔屭慙非壮烈猥蹈危机溪边钓鱼已织婺川之蓑笠塞上得马遄叨潜邸之丝纶惟绍庆之名藩本酉阳之一县地僻而关系者重人稀而控扼滋多内接巴庸外环溪洞为秦川之後户实湘楚之隣封寇盗若豺狼困则藏而强则搏吏民如禽鸟弛则玩而急则逃自非文武兼资之材莫称恩威并济之任竦膺涣渥倍切震躬兹盖伏遇皇帝陛下高拱一堂明见万里去缯弋以安鸿鴈急保障而缓茧丝在知人在安民尘欲清於塞北不泄迩不忘远俗先抚於黔南臣未即蒙烘誓矢精白庶矣又富矣言恪守於泗洙安之非胜之效觊收於渤海
书
上魏鹤山了翁论时政书【礼部尚书】
尝谓今日天开斯道兴起之大幸会而亦伏斯道消靡之一大危机有志当世者不可不深长思也一圣天子躬亲万几愤积年佥壬之蠧国一切埽去尽收召名德夙望儒术老成之士布列朝宁侧席倾心希冀太平此斯道兴起寖昌之一大幸会也然一二年间弊日益甚治日益远上之心苟厌且疑则小人乘间羣起而拔之岂非斯道消靡薄蚀之一大危机哉吁可畏也常思今日之事不患天下之积弊靡而深而患士大夫之积习专而忌专则任已意而常失於私忌则忽人言而易违乎理所以君臣上下竭思尽谋而弊终如故此无他未能公天下之心也夫天下之见闻弊端之所灼知天下之议论弊事之所审订今士大夫分位隆崇体貌修贵例曰譊譊者肤言适足以乱吾听吾自有卓出衆人之谋察察者浅见实足以汩吾聪吾自有洞烛事几之哲进一言唯恐人知行一事唯恐人觉深潜秘密务以相尚必使天下知某策某事专出於某人之功而後已逮夫行之而弗宜施之而弗遂则支离逊避已无与焉是以天下虽有切中事理之言脗合时弊之计往往愧吾谋之出其下惮其功之成而吾之禄位一旦为其所超越於是寝沮隐遏莫之举行专与忌交痼於胷中而天下之弊日深一日而不可革矣果何贵乎谋人之国家哉明公以大公至正为学道德性命有以至其极出处行藏无以动其心涵养渊深更历绵久可谓一而不二天而不人者矣慨念苍生翻然而起非特天子忻然以救弊之责望之百官亦以是望之天下亦以是望之先生是行诚十手十目之所指视以为国家理乱隆替之决非苟然者然今日之事岂一智能一手足之所可为乎支倾屋者须足用之衆材起危证者须足用之衆药革弊政者须足用之衆贤厥今柱阽榱欹屋倾甚矣阳飞隂沈证危甚矣内阻外讧政弊甚矣而欲以一木支万瓦之颓一药瘳百疾之顿一贤理庶政之弊愚恐般郢失其能岐和失其良伊傅周召之贤亦莫以有为於斯世也高宗中兴虽得一傅说而旁求俊乂必合天下之材能此所以为傅说成王守成虽得一周公而常德常人必合天下之智力此所以为周公圣贤之心何一毫专与忌之有哉天下之士皆以傅说周公之事业望明公而明公用心自视与傅说周公何所间特在乎推达大公无我之心而力行之尔圣贤相逢一遇千载岂止李渤星凤之快覩而已哉愿毋以思不出位而自逊焉天下幸甚
上洪中书论时政书【咨夔平斋先生】
学必贯本末治必该体用二者可全而不可偏正心诚意修身者学之本齐家治国平天下其末也格非辅德纳诲者治之体修制度明纪纲立条目其用也古之君子未用而修其学自诚意以及平天下之道本末贯通而不遗既用而推其学自正君以及於制度品节之具体用兼该而不废故朝有正心诚意之君臣则天下有正心诚意之善治言之而必行为之而必成如桴鼓影响之捷无他明体兼用揣本齐末不失於一偏焉故也禹臯稷契虽曰君臣都俞吁咈於一堂之上而原其当时平土敷教明刑播穑之事必灿乎有条截乎有制以致雍熙之治者特典谟之辞简略而後世莫能有考焉耳继泰和之盛者莫如成周周公之相成王不独止於无逸告诫之辞而自朝廷以及於乡遂都鄙邦国典章法制所以为天下立心者小大纎悉灿然毕备是以成王垂拱仰成而天下日底於刑措无非以道虽讲之朝廷为甚明治必达之天下而後行也厥今在廷之臣正心有言诚意有言修身有言大学中庸之外洗心以易者又有言朝夕纳诲是宜人君意无不诚而心无不正矣然而求之天下则吏不免於贪鄙士不免於浮薄民不免於困匮军实不免於隳废循至楮币日轻货泉日竭中外岌岌末如之何而推原其故则制度纪纲积习废弛而不饬之故也今日用吏之法不过曰善催科富文学明法令下而履常蹈故无他善状斯谓贤矣亦有急教化而缓簿书奨烦劳而黜退避赏振作而惩委靡之法以砥砺之乎今日取士之法不过曰博记问赡文辞工音律下而趋时媚世迎合有司之意斯谓贤矣亦有教之孝悌忠信劝之德行道艺课之礼义亷耻之法以陶成之乎民俗之靡敝极矣穷奢於寺观之金碧而莫为之节极靡於斋醮之虚浮而莫为之节僭宫室之奇侈肆口体之珍丽歌舞无厌嬉游罔度沈湎淫泆此政散民流之风不宜见於盛朝也曷不定公卿大夫士庶之等立起居饮食服用之制而一正之乎光武中兴吴冯寇贾之外赳赳者甚衆高宗中兴韩吴刘岳之余洸洸者不少厥今军旅之事朝凤晨星前无以继其後右无以辅其左中无以援其旁谋单力孤强敌四起今不早为贰矛重弓之图万一敌人分道并进奔逆冲突不知一时谁与御之也夫吏以教化亷勤为先也朝廷徒曰戢贪而奨励之法制弗立焉士以德行道艺为贵也朝廷徒曰崇雅而教养之法制弗立焉民风以醇厚俭朴为美也朝廷徒曰美俗而品节之法制弗立焉军政以广储将帅为急也朝廷徒曰练军而选拔之法制弗立焉宜乎吏日戢而日贪士日养而日薄民日恤而日困军日练而日弱正心诚意之学日讲而其效莫或见於天下也故吏亡善治终无以裕财士乏吉人终无以生财民亡盖藏终无以丰财将亡成绩终无以省财楮由此而日轻镪由此而日匮君臣上下穷思竭谋而终莫能以究其弊盖徒知药疢疾之顔色而不知於腹心根本焉治之耳夫乱生乎小人治生乎君子是理也三尺童子皆知之曩者大往小来天下之不治无足怪者今也端人正士云合辐辏相与聚精会神兴利除害既逾年矣天下举手加额引领东望冀太平之在旦夕也而害日以生弊日以甚天下善类皆窃叹而疑之其间不肖者往往指以为经生学士真无益於人国而小人之徒遂得以幸君子之罔效而肆其诋议之口其机甚可畏也呜呼干蛊弊之极者才无能名理坏证之深者医无奇称君子不幸承蛊坏之颓波治功成否实正道隆替之机不可不反求元气衰微之本根痛加培养使千载而上一洗贡薛韦匡之羞千载而下无重增责备贤者之深叹也或曰执古者悖今易法者矫俗殆於不可嗟夫道有升降政由俗革通其变而民不倦尧舜之盛也天下惟法弊则治弊弊而不革何以得治商鞅变不善之法犹足以强无道之秦况返薄俗以归醇厚之为善变乎今日之法大变则大治小变则小治亦在乎谋国者运量器识如何尔某晩後疎拙嗜学耽书万里来从性善先生而毕四书之业阁下负经纶天下之道得与圣天子上下其议论欣然踊跃条救弊之说以献非以希阁下之切於知己苟合求进而钓誉要名於当世也阁下德足以厚俗学足以用世智足以烛理才足以用事量足以容物扶危持颠之任舍阁下无望焉言陈而不奇论迂而不切聪听之余少有补焉幸甚
上宣谕余樵隐书
某自幼知学耽濓溪晦庵之风万里求师留度性善之门听徐毅斋之诲幸叨末第慨时多艰避地读书苟全性命恭闻明公将旨谕蜀开诚布公人心感悦懽声若雷如某衰朽无能首蒙罗致曷胜喜跃顾惟蜀弊未易枚举辄条猥见十二事玷渎崇严谨画一条具于後
一曰控扼形势
某闻兵法先为不可胜以待敌之可胜蜀自三关失险内郡皆坦夷之地未易驻足今之可以御敌而蔽东南者一渝城尔盖渝城非特险固可守而控两江之会漕三川之粟诚为便利今宜以重兵镇渝别选忠勇之将一守合一守泸一守梁山坚城完壁为渝藩蔽以时耕於荒闲之地才值秋成亟收敛以入大屯敌人若至各归城壁并力拒守间出入诸屯之间以示不测少待生聚阜蕃根本充实屡?向前以图进取又宜引思播之甲布列南岸以为声援敌必不敢长驱深入势自沮退退亦勿击彼求战不能剽掠无得衅隙自生然後乘间伺便而三关可图也
二曰防遏间道
尝闻不备不虞不可以师万一敌人知我沿江守备严固计必斡腹若图斡腹必於泸叙径攻田杨田杨万一不支则其路可通辰靖等州出我之背以闯朝廷之後户宜力谕思播深警防度训练甲兵扼控险要须日如寇至不可以道里险隘山林深远肆意自安敌知思播有备必不敢缒兵虎穴而我无後顾之忧矣
三曰信赏必罚
尝闻晩唐兵骄之弊起於姑息而成於赏罚之不明赏既不明罚斯难用二者俱废兵何为而不恣横哉蜀自辛卯以来兵将之散溃不少主帅惟务招安其间忽有立功着效者率无显赏是致忠义阻抑逋溃纵横今宜於旌旗改观号令一新之始大明赏罚务令忠勇气伸逋溃气折则军声振而士气张守则固而战则克矣
四曰吊死恤孤
窃闻吊死恤孤掩骼埋胔古人所以推恻隐而维人心也蜀自辛卯以来士夫军民死於兵者不知几百千万远者未暇论姑自近者言之辛丑西州之祸殆不忍言汉嘉之屯阵亡者衆江阳失险泸叙以往穷幽极远搜杀不遗僵尸满野良为寒心昔秦穆吊于殽之师而霸业以兴子罕哭城门之夫而觇国者畏愚谓明公及此下车宜率三军之士具礼吊祭严责州县多方掩埋务要真实又闻州县每以根括絶产为名骚动惨於敌祸往往寇退之後孤孽尚存而复殱于暴官污吏之手孤幼既毙则隣里为不宁宗族代之受祸故田里有内敌甚於外敌之謡此害非一日矣谓宜广行宣布寛大应兵祸後絶户财产与孤弱之无所抚存者并听宗族拘管奉祀州县敢有诘问重则施刑是盖兴灭继絶抚孤慈幼之仁政于以系民心于以收军心于以回天地鬼神之心诚非小补
五曰训练士卒
尝闻兵不贵多而贵精刘牢之以八千破苻坚李陵以三千走单于择之精而练之熟也蜀自白巾一变之後人人倡为百战不如一溃之说边尘稍惊望风奔散掠子女掳财帛被锦绣而饫膏粱事艺曾不之讲其间至有持弓挟矢数十发而无一中垜帖者以此御敌何异驱羣羊而当猛虎哉诚能申命诸将日夕训练大将不时按閲艺精者必赏无庸者必罚仍以士卒技艺之能否为进退诸将之阶则人精其能而兵有可用之实矣
六曰聚小屯为大屯
尝闻兵少则力戒乎分敌人每岁深入步骑不下三数万而我军士马单弱诸军虽各以万数而能战者少加以分屯遥远首尾不能相救多致失利今既于泸合梁山等处为屯固守而又于潼遂绵汉资昌西路诸州无险可守之处分兵控扼恐兵数不多难于策应一处不支诸处便摇宜精审探伺敌若悉师来攻则集无城壁之小屯合于渝城则势力浑全于以居重驭轻而亦可以免循习溃散之弊待诸处葺理城壁金汤足恃招集溢额然後各自为守可也
七曰精明间谍
尝闻知彼知己百战不殆古人临敌必审知其将之知愚勇怯兵之强弱多寡动辄取胜者间谍精明故也敌兵累岁侵蜀一闻彼元帅塔海之风声我军狃于望风奔溃而实则塔海者未必皆亲入塞也曾不知其将之为谁兵之若干虽有知勇一意蓄缩尚何望其料彼已而决胜负哉今宜选勇敢沈几之士十倍重赏优给妻孥俾深入兴元以北觇伺其将孰勇孰怯孰智孰愚其兵孰强孰弱孰多孰寡我皆得以为之备而後胜捷可期也
八曰行反间
尝闻陈平谓捐数万斤金行反间以离楚之腹心而羽可克两军相持岂无间言可入况敌人整居汉中为岁滋久其主必有疑其将之拥兵自封候时观衅者诚能捐金遣间多方误敌使之主猜将怠嫌隙自生则大功可立矣
九曰清吏道
尝闻国家之败由官邪官之失德以赂彰夫闒茸杂进之谓邪苞苴公行之谓彰自军事廹急以来指忠厚为腐儒以一切为办事黩货者进亷素者黜由是乡曲武断之夫舟车射利之子交错道途沥髓剥肤严急星火蜀民始不堪命而有不如敌至之言今宜大清浊流凡深毒於民者显加谴罚庶以谢遗黎之寃痛而使倒澜者知所惩创然後择任忠厚循良之吏以抚遗黎庶乎祖宗三百年固结之民心一於戴宋而不异也
十曰革籴弊
尝闻无政事则财用不足财非鬼输率由民赋特患诛求无艺而已粤自军兴和籴无虑四变为劝谕为科俵为掇籴为括籴民日益困财日益匮其弊起於作奸者衆奉公者寡只如官籴其百则私以千言官科其千则私以万言正司之下有副分司小分司之余有贴分司长官之饕求羣胥之邀索西军之追捕一司未巳一司复来前籴未终後籴复继斯民至於蹈水火经沟渎而终弗能免公帑所入几何而室家皆索然矣今不得已而和籴於民宜於所籴地分晓谕百姓明言数目并支降价钱若干一依户产高下以为籴数之多寡庶免官吏除尅私籴之弊如有不悛许民赴愬则奸贪自息矣
十一曰招贤士
尝闻一人之闻见有限衆人之耳目无穷蜀虽残破山林草泽岂无抱道怀德博古通今闻见可以补聪明议论可以镇浮靡而不能自见者乎谓宜旁谘广访凡一州之中选择公正练达不徇流俗不屈势利一二进士尽礼虚心俾各以其州其乡民生之利病吏治之媺恶岁事之丰歉物价之低昂不时来告庶得以为因革劝惩平凖之谋则应接事机疾如桴鼓而上下远迩无壅蔽遏塞之患矣
十二曰读书治心
尝闻仕而优则学盖仕而学则所以资其所仕者益深明公天资虽已高明学力虽已至诣然受任於艰难破荡之余军政民事日纷如蝟宜於听断余暇亲近贤德与之讲论正心修身治国平天下之学有得於心施於有政非惟生民受赐而明公优为圣贤之归矣
与约斋李守论时政书
每见州县凡遇灾伤多是畏惧不肯备申或虽申而不以实其心只虑大司谴责并疑州县以灾伤为辞避免科催而已为民父母只当抚字存恤尽其在我且今时大司屡有赈救灾祸之实政大惠若闻此旱灾未必不恻然动心於峡山千里刀耕火种之民也昨曾言司徒荒政十有二虽古今殊时未可一一举行亦宜略略依彷圣人好意思择其可施行目睫者行得一分则民受一分之赐矣谨条明以呈一曰散利【郑司农云贷种食也】二曰薄征【轻租税也】三曰缓刑【寛刑罪也】四曰弛力【息徭役也】五曰舍禁【公无禁私也】六曰去几【关市不征也如放舍钱之类】七曰眚礼【谓杀吉礼也】八曰杀哀【省凶礼也】九曰蕃乐【闭藏乐器也】十曰多昏【不备礼而多昏娶也】十有一曰索鬼神【司农谓求废祀而修之此不可尽信凡有功德於民而祀废则当修若世俗淫祀如狄仁杰所废者不可修】十有二曰除盗贼【饥馑则多盗】此十二事看来都是救凶荒之政惟缓刑弛力去几眚礼蕃乐索鬼神则目前可行更在斟酌令得中而行之可也惟申灾伤一事不容缓不徒使远州民隐上彻将来秋冬千里可为乞籴通财赈救之备也
答赵传之论夏时书
蒙不鄙庸谬教以春秋行夏时之说考证辨论委折详尽无复余藴此岂一时臆说浅见所能到一再审谛亦疑左氏似有附会唯见康节论前古岁月日时却说春秋二百四十二年无一字之差则王周正月等书已经康节看过亦不曾辨正恐或以千五六百载而下轻变古书且当更入思虑缓缓辨证未晩又周礼曾有正月之吉始和布治教政刑于邦国都鄙则亦正月证据正月之吉却周正十一月朔也又周礼正岁观治象教象政象刑象之法则是正岁乃夏时建寅之月似此则亦有正月可证矣如正月繁霜此则音政不当以正月言要之以一月言亦无害以正月言亦无碍夫何苦拘拘孑孑攻此一字以别生疵病乎大抵夏时万世之政惟三王不相袭礼或以建寅或以建丑或以建子各尽三统之义而春秋冬夏竟取正於夏时而已不必深改也
上淮阃赵信庵论时政书
某窃闻胜不可以有矜心负不可以有沮心胜者负之所倚负者胜之所伏一胜一负皆有机焉惟善於用势者能识之李愬乘王师屡衂之余深沈不露抚循士卒出蔡人所不料以计擒吴秀琳擒李佑遂成平蔡之大功愬善於以沮为胜者也李牧因匈奴屡胜之势周密不出日享士卒示匈奴以至怯以计诱致使大举入寇遂成破匈奴之伟烈牧善於以怯为胜者也夫怯与沮此最敌人之所以易我而不设备而我之所以蓄威养鋭而立大功之几常人莫之能识而智者每洞察而善乘之然而兵贵乎精食贵乎足善师者必勤课农桑劝百姓之耕以积谷薄商旅之征以阜货省无益之费以生财优待将校厚恤士卒与之同有亡甘苦表异其财能问劳其疢疾使之感悦爱畏生死与我一心然後精加训练令一可当百自然人人效死而乐战犹且勿轻於用敌小至勿击佯负示怯以骄其心而大至之一战可以定天下又闻战贵乎奇古之善用兵者未尝不择骁锐敢死数千人别为一军每两陈交锋视敌虚实或自将或遣心腹骁果者将之以冲敌陈昔秦王与宋老生战唐兵少却秦王引黑甲亲兵自南山驰下断老生陈为二遂擒老生自是每以自随百战百捷此尤用奇之善者也方今庙论主守然所谓守者岂坚固不出敌来不战之谓哉亦欲生聚教训练兵足食以守为战而收坐胜之功尔然此则国公夙谋素讲之规模也山林书生不闲军旅不识战陈万里来从性善学得知俊伟勲业未能一见君子顔色乃欲摭简编中古人陈烂兵法冒凟高明多见其不知量姑以致爱莫能助之之意云尔惟国公寛谅之
上淮西帅黄州杨伯洪论时政书
某尝谓知一心与天地同其大而天下之事不足以为矣夫万事根於一理万理根於一心是人之一心统万理而应万事其大固与天地等又何得以尚之哉世之人不知大其心而徒汩於事事日以衆而心日以小屈於嗜欲屈於富贵屈於贫贱屈於患难势力生死纷纶杂揉莫知纪极盍亦以天地之大立其心哉此孔孟之心於天下万物来则能名而不流於随於天下万事至则能应而不入於累非他也心大而事小心体而事用心本根而事枝叶固未尝无困穷而困穷不存於孔孟之心未尝无患难而患难不存於孔孟之心将仕之答难仕之对天地静虚而忧岁月较寻尺者不足进矣接淅之行浩然之归天地寥濶而季孟之富万锺之禄不足言矣弦歌不辍於匡人之围与威武不屈同一雨雪之晛消矣讲道不衰於陈蔡之厄与何为弗豫同一利贞之性情也疽环之主南子之见其太虚之浮云而耦耕荷蓧陈代景丑之言其亦候虫之鸣秋而萤磷之耀旦也固未尝无困穷患难富贵者孔孟之事而未尝有所困穷患难富贵者孔孟之心孔孟何心哉与天地相似而已矣明公一心之外无复余事荐举人所欲也明公则义高炎凉而无好乐之心势力人所畏也明公则义轻王公而无恐惧之心弃置人所恶也明公则义安恬退而无忿?之心夫好乐富贵所同也而无之则凡可以得富贵者弗苟合也恐惧患难所辞也而无之则凡可以避患难者弗苟去也忿?贫贱所病也而无之则凡可以脱贫贱者弗苟离也行乎富贵行乎贫贱行乎患难是皆事之大者而明公无入而不自得焉其庶几孔孟之心矣充是以往临大节排大难安四国抚四夷经纶天地之大业又何往而不可为哉某晩学亡奇尝从性善先生游获闻晦翁求放心之说又从涪陵?先生游获闻上蔡惺惺法之说又於贤士大夫闻明公刚大之心与孔孟相似广於合为隣壤不时一见慢也今性善先生呼来东南使毕其学适明公建阃于黄踊跃趋风以快愿见夫居视其所处穷视其所不为贫视其所不取士之心大略可覩矣
代上游相国论时政书
宰相一心纲纪万化之根极存焉士大夫一心植立万化之作用着焉周公之相成王也以宅心为先而盈成之治基傅说之相高宗也以沃心为本而中兴之业建以是知开物成务扶立世道存乎士大夫一心而已相公膺眷命於多事之际不难於为天下立其治而难於为天下立其心立者非他也以一公为执持而私意万殊不为之变迁以一正为专主而邪巧百出不为之转动进退百官以公正存此心无一信而一疑断制国论以公正守此心无或可而或否扶植天理谨初惟终开诚布公有始有卒使贤人君子知吾心主於坚定而乐於进小人不肖知吾心不可撼摇而甘於退务久其道虽愚必明虽柔必强国家自今其可为矣宝绍以来大臣心过乎立而士大夫之习流於阿端平以来大臣心无以立而士大夫之习流於靡嘉熙而後或鼓或罢无复端绪趋者澜倒转而为今日之更化矣更化诚是也惟不於此心焉求之徒汲汲焉从事乎其末制度改矣章程变矣此心之纲纪不持规模革矣局势新矣此心之主张不立愚恐责治愈急而成效益以远也今相公智足以烛万化之原仁足以成天下之务勇足以裁事物之宜能人之所不能而不矜其能无事功之累矣识人之所不识而常晦其识无智略之私矣直方非讦中而不倚矣顺事非柔和而不流矣发舒如春夏而肃杀者存敛藏若秋冬而仁厚者在胷中盖有动而无动静而无静者以为之主持居今之世求变今之俗舍相公其谁望哉圣天子灼见俊心庸端揆位盖欲以相公造天下也流形肖貌生意一机如某者夫复何憾而亦又奚言然尝闻务广明者不以一已为明而後能极天下之至明务广聪者不以一已为聪而後能极天下之至聪相公虽实明实聪亦岂嫌於以天下为明以天下为聪哉国家不幸与敌为隣其患不可胜言矣破坏我藩篱闯突我堂奥廹蹙我疆土?刘我人民眈眈逐逐不极意侵占不止也我之所恃以抗敌者强兵裕民足财与修明政事尔京畿禁旅无几堪战荆楚慓悍一衂於三京再荡於淮襄今之守长江者不过组甲被练之末而益之以归顺之余也蜀被敌祸十有余祀精兵劲卒死亡什八晩後招集习溃畏战虽癸卯辅以南师大略不满五万城守棊布戍卒星疎脱有数道并出之寇何以御之西南遏絶日费支吾诛求征榷已殚罅隙斯民终岁勤动未尝一饱因之以饥馑给饷无所从出善後之策良切大惧然且鸿鴈嗸嗸集泽者鲜腴畴沃野弥望荒榛此根本所当深念者至於教化泯而不修刑政弛而不张纲常颠倒等威陵替使洛阳少年复生果止痛哭流涕而已乎此治之不立也而所以不立者士大夫之心也物慾?痼而正谊明道之心隳声色薄蚀而好德乐善之心隳已私蔽塞而行天理之心隳前日心臯夔今颠沛而共驩矣前日心夷齐今好乐而桑孔矣前日心松栢今恐惧而蒲榆矣滂纲不亷察龚黄不抚字颇牧不战鬬底寮委吏莫肯官官抱关击柝莫肯事事上下小大苟且朝夕间有以效官振职称者不过总于货宝为周身之防岂真立其心以为天下国家哉亷其顽立其懦暴者畏而戢贪者耻而革一赏百劝一威百惩在相公一心主乎至公至正终始惟一以要事功之必成而已矣又闻之士大夫以宰相之心为心宰相以人主之心为心人主一心天地之所以位化育之所以成宗庙社稷由之而宁人民百物由之而安生杀予夺当谨操纵庆赏刑威当谨裁决是非邪正当谨察识而又有出入起居饍服玩好实天下安危治忽之所系者皆宰相论道经邦之要此孟轲氏深致意於大人格君心之非盖以治天下当在此而不在彼也说纳道德开陈仁义辅赞於从容弥缝於密勿举明主於禹汤文武之盛而措斯世於三代之隆此相公素所抱负而天下之士亦以是望相公者也某忧爱之至不胜拳拳

[book_title]卷二
钦定四库全书
字溪集卷二　　　　　　　宋　阳枋　撰书
代上程内翰论时政书【沧洲公许】
某尝谓君子立人之朝不难於为天下立治而难於为天下立道不难於为天下立道而难於为天下立贤治自道中出道由贤者出尧舜之治成於十六相汤之治成於商多士周之治成於济济多士秦之士贱而治刑名汉之士惟一董仲舒而治杂伯唐之士不知礼乐而治不及两汉甚矣贤之有益於人国也古之人所以罗致天下之士至於握髪吐哺三顾三聘不惮烦劳犹恐失之盖以不如是则不足以致天下之贤贤既不我至则无与推行此道而就天下之治矣此最古人聪明卓絶之所甚急而後世暗昧治体者之所甚缓也吾夫子道可兴周其答仲弓之问政必以举贤为要语子游之为宰必以女得人为急於臧文仲知展禽之贤而不与立则以不仁讥之使夫子一日而得邦家其为治不过如此孟子生於战国尧舜亲贤之说任贤使能之说贤者在位之说反复不厌於功利横流之冲盖知为天下立道为万世开太平当在此而不在彼尔明公生於孔孟千百载之下而妙得其心谓世非道不治非贤不立材在两间非苟生而浪出皆天地所以仁斯世而资一时之用者也予而进之援而荐之推而送之扶公道以遏人慾之奔驰明正理以排私意之胶轕此诚对越天地劢相国家之至心见远虑长决非计廹切急浅效者之所能测识矣然天下之贤道尊者常恬退而不求於人知德茂者常持重而不急於进取言静而不躁容安而不矜心庄体舒无一物可欲五色过目而聚沫五音入耳而烦声五味适口而嚼蜡可富可贫可贵可贱国君用之则安富尊荣子弟从之则孝悌忠信是以无尺寸之援知予之阶则沈回下僚跧伏林壑终身不得施行其道非抱道者之不幸不闻道者之不幸也
代上刘察院论时政书【应起艮斋先生】
今日之国事安於屡惩喜於屡新而不知以公忠坚久持其心吁斯亦甚可畏也已天下事误则惩惩则新诿曰人非尧舜安能每事尽善固也然一之为甚矣今日以前为不是後日复以今为非今日以昔为当更明日复以今为误譬彼舟流莫知所届国是何时而定乎端平惩宝绍嘉熙惩端平淳佑惩嘉熙坏烂阽危之国势堪几惩而几新今日事势又一更矣把握者退公正者进大贤登於揆衆贤列於朝遗贤旁求於野矣合於前者今已分党於昔者今已散规模局势灿然一新駸駸乎善治之顔色矣然天下之事不在法而在心不难於更而难於守制度改矣章程变矣此心之纲领不立司存易矣职守更矣此心之主张不定迟回岁月太平无象而近功浅效之芽蘖复生儒效谬悠而劲悍峻燥之砭剂复进精神粗守元气尽索吾之国其殆矣哉明公生於吾夫子千百载之後而心法於笔削之中不观丘索而洞明国风不泥载籍而深识治体谓诛死者於前不若警生者於後建明议论断断然尊王贱伯进君子去小人内中国外夷狄亦足以见胷中宗主必欲拨乱反正絶异政殊俗之私而大一统之归也愚犹望阁下以坚定凝久之说告之於君言之於相语之於百执事以坚久主心思以坚久立意向以坚久期事功无以不治事疑曹参无以战不利疑亷颇无以面折廷争疑元忠色色要其终事事待其定然後人得以展布四体而更化果可善治矣夫栖神养性之剂尝迂徐和缓能使人心志和平气体调适精神舒畅而不见其卓荦之功况今兵欲强而愈疲财欲丰而愈匮民欲安而愈臲卼任贤登儒责效旦夕不可必得则心意转而之他此正存亡之秋尤不可不察也
代上谢司谏论时政书【方叔凟山先生】
天下可畏而不足畏者有形之变不畏而深可畏者无形之忧有形之变其象显目手指视孰不详所备而周其防故曰不足畏无形之忧其机伏衆目之所不覩衆虑之所不及一旦窃发智者不能为之谋勇者无所效其力自非明烛物先虑周意表鲜有不临事错愕而失其指者季氏知以颛臾为忧夫子之虑在萧墙晋人知以强楚为惧而文子之忧在君侈圣贤明察事几每每如此今日天下之所通患人心之所怖畏者强敌尔吾君吾相勤劳宵旰以拯其图回近臣远臣废忘寝食以尽其筹略智竭樗里力殚乌获有如执事庚子论敌之奏乙巳备御之策委曲切至而近时云南大理之陈计虑深远其所以周防显然之变者算无遗策矣然而太子天下本所以系属人心而负荷大器者也闻建小学於中宫矣未覩前星之有烂闻选师儒而职教矣未见羽翼之已成社稷宗庙付托尚虚监国抚军委寄未决必欲仁孝洋溢中国施及蛮貊此其时矣而优游不断天下皇皇此岂末节细故乎君子小人进退即隂阳消长之大机阳过而亢则隂之生也必壮暑炽而炎则寒之至也必烈造化不能使两间纯於阳天下不能使人人皆君子元佑砭剂峻燥异时一网打尽之祸已伏於其中顾当时诸公未之察耳大壮四阳浸盛圣人乃以壮于前趾为忧夬以五阳决一隂大易深以壮于頄为戒盖芟夷蕰崇固古人无使滋蔓之成说而迤逦消铄尤君子远絶小人之要道客邪已去刚剂尚投得无惴惴後忧乎善谏者谏於无形善虑者虑於未着天下深望阁下早陈而夙念之也虽然不以一已为谏而以天下为谏者谏之大成周司谏之职列於师保之後宜急於绳愆纠谬矣而今读其书则纠正万民之外一语不及於王岂非德成行修材满天下则输忠贡直不特一薛居州邪阁下举元佑谏官得荐引滞淹是以材聚於朝而成久安之治真得谏臣体也敢为天下贺
与刘左史论时政书【应起礼部侍郎】
天子以史为友虽万乘之尊未有不须友以成而必以史氏为之岂非资其直谅多闻忠告善道足以辅君仁而成圣德也欤尝观古之史臣於天子出入起居前後左右罔不在侧録善纪过记言书动使人主戒谨恐惧而中心以守至正友直之益莫大焉是非惟其公好恶当於理笔削足以信一时简册足以垂万世人主爱重敬尚而永惟至善之归友谅之益莫甚焉三坟五典八索九丘足以通乎古四方事书侯国纪载足以明乎今道化识其升降政治究其得失风俗知其利害人材辨其贤否日为天子诵言而诏爵禄之宜议赏赐之当使四海之内吏称民安政成俗美多闻之益莫尚焉至其从容讲议论思献纳相与切切偲偲者又不知其几然则史氏之责亦既重且难矣明公气禀清明天姿颖睿幼悟夫子心法如麟编惟其清故直惟其明故谅惟其頴睿故多闻盖有涣然氷释怡然理顺於言意之表者发为文章流出胷臆践履既久日用皆春秋天子敬爱登畀史友而日亲近焉将望明公相与切磋而尽用春秋於当世也其诸使明公博览载籍而明法於方来乎明公自升朝宁犯顔撄鳞尽友之直端慤信愿尽友之谅大本要务政疵民瘼孜孜入告尽友之多闻而熟危言一奏勤恳切至尤忠告而善道豁然开悟君心而纳之圣帝明王之域者天下之士莫不景慕咨嗟谓天子得友如此太平之功跂足可俟而熟危言之誉方快於羣心怠危言之传又闻於道路此某所以惕息忧惧思一至明公之前而究言之也夫臣子进言不以听之熟而有沮心不以言之熟而有忌心国家隂隂如日将暮沙混而澜愈狂谷昏而雾转塞有能大声疾呼为天下回颠迷酣梦者惟恐其震响之不续一或沮而怠焉则天下之事危矣储建国本明公首发而屡言之上大感悟矣所以挽回天命人心之大计膏屯尚需洊雷未震章无嫌於十九上危言不可以熟而怠也君子小人之说明公主持而力辨之上意知听从矣律转气随明萌未剔疏不嫌於数十万言危言不可以熟而怠也秦羡门汉方士唐法善果老之流率皆亏盛治而损至德今霓裳羽衣耸摇中外执简奉法之事可容已乎章华铜雀芳林露盘无非长侈心而穷民力今琳宫华靡舆议沸腾祈招之诗可容嘿乎天下弊事丝縻绵烂未可言缕惟闵雨忧旱非友纪之大讲磨乎云汉八章首以何辜今之人为言而继之以宁丁我躬宁俾我遯则弭灾当推实心而不可事文为之末既曰靡爱斯牲圭璧既卒而继之以不殄禋祀上下奠瘗则事天当用实礼而不可崇释老之虚宁莫我听则不我闻天意固难测矣而何求为我以戾庶正则畏天当先修实政而不可狃祈禳之粗此某所以望明公之进危言也外患寖急非友道之大论议乎督府新建军心所归人望攸属国家赖以无恐维扬除授遽议其私夫公与私固未可知命将推毂事无中制所以专信任而责成功也有人焉安而召之危而遣之方用而遽疑之大敌在前心怀顾忌岂社稷之利耶蜀阃久任毁誉交至夫以全责人岂能尽善得不思敌势飈忽万民离散之时劳来安集谁实使之必欲议所短而弃所长人人其自危矣江陵故帅隣国爱之如父吾国恃之为轻重善人之云亡当虞殄瘁论者反以是为朝廷之福何以励功臣於三边而慰忠魂於九京哉此某所以望明公之进危言也呜呼天下惟进危言为尤难古之忠臣激切知无不言言无不行者天子必深信之深爱之深敬之夫然後得以极情肆怀而无所忌高帝之子房太宗之魏徵是也今天子於明公眷爱方切而隆太史友内史友之义则可以危言者惟明公一人此某所以力为是说而拳拳有望也虽然夫子既以忠吿善道语门人而必以不可则止终之非无意也忠吿善道者尽为友之义不可则止者全为友之道全为友之道者其说奈何曰不得其言则去蚔鼃之於齐王之类是也或难某曰迹疎者戒於言深位卑者戒於言高予未登明公之堂而所言如此不几深且僭乎某应之曰公坦易人也乐闻忠爱之言吾托公之荫於枌榆诵公之文於方册盖有年矣不当以疎远自外恻隐发於天真声以为贽惟明公察其非内交要誉而垂听焉
上蜀阃余樵隐论时政书【玠义夫】
今日之用蜀不难於靖乎外而难於靖乎内不难於一乎人而难於一乎天天者非高高在上之谓乃事物当然之理也为大公为至仁根诸心见诸事措则正施则行惟在乎识见之明持守之固动静作息举无非天何人之不信而从患之不弭而息哉北定中原庸可缓而七纵七擒之策所当先蜀民镇抚非所忧而开诚布公之说所宜急物有本末事有终始大公四达在在流行非武侯用蜀之远规成算乎然武侯用全蜀明公用残蜀用全蜀如信击己降武侯且以开诚布公得之用残蜀如独拔勍敌不以大公至正临之其可乎今日藩篱破堂奥空敌情日险而日张城筑固矣不无斡腹生聚几矣不无闯荡孰不以为大怖畏而愚以为蜀之忧不在於古蒙而在於强兵悍将实意未孚则肘腋腹心倍费调停也明公力扶全坤可谓勤矣而毁誉并兴功庇全吴可谓劳矣而是非交起廷言雄乌物论雌黄此又人之所深虑而愚以为至不一者人所至一者天则日用常行尤不可不於公与仁而加之意也公者存此心之理於事物未应之前而使无一毫之或私仁者推此心之德於事物当应之日而使无一物之不爱好恶喜怒得其中仁也亦公之布也赏罚予夺当其节仁也亦公之发也用舍建置合其宜仁也亦公之推也以是而抚军班资廪赐轻重视功必无赏轻之忧诛暴禁乱小大当罪必无罚徇之怨训练精号令明威信立而仁达乎军旅矣以是而恤民赋敛徭役得时之宜劳来还定惟日不足壮者安其业老者得其养鳏寡孤独废疾举得其所而仁达于田里矣尊爵厚禄言听计行以尽用贤之仁饩廪称事旌淑别慝以尽使能之仁捜逸举遗招来俊杰以尽举材之仁穷理尽性以达仁之奥清心寡欲以端仁之本念念公则事事仁纯而体之天而不人一而不二不累於事而能事天下之事不役於物而能物天下之物则可以位天地可以赞化育彼异已者盖将冥然天运而窅尔神化矣顾何为而不诚哉然此皆明公所施设建置事也我仪图之维仲山甫举之爱莫助之某之赘也
与文活庵论时政书
向侍明公在漂阳时会论当今事势惟豁然大公者可以有为彼时似蒙稍是愚言今之强兵不过大公赏罚从士卒之望以拔擢将帅今之安民不过大公政令从万民之欲以保恤生聚今之用士不过大公选拔从名实之副以登进贤能军心服民心安士心奋此孔明开诚布公之明效也在用蜀者力行之耳不瞻尊仪五载矣寤寐色笑愈远愈切当机鸣籁应此事犹涉乎感自观我心景慕之诚无声无臭不可名状人谓某之敬信明公者爵穹望高为朝廷所知大阃所重耳人以先生之拳拳于进某者身有微官学生叨末第耳岂知公之心与某之心俱不为是也人生到真孚好合处自然而然非富贵贫贱远近疎数所能限隔此世间真至第一义惟公了然洞解对痴人前说梦不得也伏闻明公用包荒不遐之道为时捜才学生炎卯亦被拂拭阃台公车得出望外感至而惊适学生在棘闱不即贡状申谢一忱惶恐知明公能利天下而亦不言所利也昔伊川先生谓韩持国言见人可举何须其求彼时太平已有此语今之世求而不得者有矣未有不求而得者而明公举行古道足以砥砺颓俗抉开公正之路功效不浅但学生少年试吏前贤谓之不幸正此日夕提醒笃训俾効绵力不致亡补素餐以招造物谴咎如是足矣今一旦遭逢不世之遇非常之恩何修何饰而得此耶益当洗濯奋励致知力行以求止於至善而不为闒茸之归此所以为报塞殊异之恩私者也他非所知耳今日所以活蜀上策全在士大夫悔咎自新同心戮力而熟玩非常之变巧愈甚贪愈深一如明公所言可胜慨怅然孟子有言其教之不改而後诛之乎去年鹬蚌之势诿责有辞今事权出一运掉如意胡不发大号施大令革伪剗雕戢贪砺顽以慰中外望治之心而今既数月寥寥无闻其差强人意惟戊已建置数事而已风俗枢纽关系局势更新之初诚能明示教条勤戒谨勅人非木石谁不磨淬若只包裹牢笼务息怨谤则栖苴枯稊日益暵修不待回风震薄而先自颠拔矣古人干旌谤木森立治世此为何时尤当恢廓招延使岩栖穴隐山囚瀬絷刍荛里巷凡可以愈危疾而回急证者虽苦口澁舌戟喉钓吻悉加听受采择施行其间公论舆言钱神铜臭梱载丰槖不恤国事闒冗翫愒者汰其尤以砺颓薄庶遗黎膏血不致百漏千渗未必不转弱为强易危为安此某所以望亟图之也且公之出处固不无其他窃议但君子所为衆人不识夫子苟非大无道之国莫不欲勉强扶持逮夫兆足以行而不行然後接淅命驾至不税冕此时事体不遽至是惟公深察之也某平头七十不曾与世做得一事来日无多犹喋喋妄言诚愿须臾无死以观小康之成耳
与南畴王使君论时政书
排军姚受殴其妻入水律之以法自服死刑然其妻犯盗发觉姚受不胜羞忿正谊而殴之以致入水亦可谓有羞恶之心以军法原之不当抵以死罪闻法司具上绞刑法是矣而情未也昔吴起故杀妻求大将史氏且録功恕罪盖军法与国法不同故也姚受固非良善但议法原情当从忠厚欲望明公特加原贷从窜法施行诚为允当
与李和甫使君论时政书
窃思方今一路一州一县治少乱多日整龊而日凋敝者根原於上之人不能尽知人而官之官不能尽知吏而任之能知监司则一路清能知牧守则一州治能知县宰则一县理而监司牧守令宰又以知吏为难官无吏固无与任事而不知吏亦所以败事吏无禄廪可资无庆赏可慕其日夕给口腹肥妻孥者率皆取之於民而其所以得行其愿欲者莫非蒙蔽聋瞽欺诳媚惑致之而士大夫以藐然一心当衆枉纷遝之冲纵有十分聪哲未能尽烛况骄惰懈弛人欲胜而天理微者乎
又
窃思居今之世在上者以知言为难在下者以进言为难人藏其心不可测度言固难知也然贵贱分而意向异进言亦未易也士方未达时碌碌亡奇与稠人为伍往来郡邑出入乡遂人莫畏惮而肆所欲言闾里之诵说四方之传道交游识知相与把臂促膝共谈当世凡民情休戚吏治善否讼狱争鬬是非曲直与夫府史胥徒邪正善恶咸得其实胷次豁如也一行作吏此事大不然矣前日之忠告相与谈议论辩者缄默矣闾里之诵说四方之传道不接於耳昼坐厅事夜居邃室郡邑乡遂不可得而出入往来凡民情政治争鬬讼狱府史胥徒休戚利病是非曲直善恶能否皆无自以得其实虽孜孜求言汲汲访问百虚而一真至於闺门之内堂陛之间亦将伺候顔色嗫嚅委曲而不以实告其故何也一者分位有间恐致撄拂招谴咎而不敢言也一者利害所关恐构是非召仇怨而不肯言也一者务为掩蔽欲倚权势窃威福而不复言也此三者今世之大患?痼坚积牢不可破欲以言取人以言决事以言立政以言责效岂不难哉然尝求其说而得之大抵君子之言主於义小人之言主於利君子之言公正明白诚实洞达言为善言积德言循理守法言长远计其偏为鲠直激烈古方执一要皆归於义而已小人之言私曲将顺柔佞机巧欺诳覆护言击搏言掊克言违理越法言一切计较其甚则为侮玩陵僭暴横把握要皆趋於利而已哲人洞察如见肺肝间有效力似忠输欵似信随意似顺承风旨似勤敏任仇怨似了办伺意向似机警胜烦缛似忍耐不过伪为足恭可暂而不可久上之人少有惑焉根脚轻挂则圆机便捷随吾之忿懥好乐而肆其欲者无所不至矣伊尹曰有言逆於汝心必求诸道有言逊於汝志必求诸非道此辨君子小人之大法也孔子法语之言能无从乎改之为贵巽与之言能无说乎绎之为贵此察君子小人之要机也孟子曰国人皆曰贤然後察之国人皆曰不可然後去之莫非精思极虑熟究详观求以得夫君子小人之真而为去取之决果能此道天下事何往而不理哉抑又有说远言易听迩言难察舜好问而好察迩言文公释为浅近之言固切至矣而至於便嬖使令皂隶胥徒其言尤迩尤为易惑舜之好察亦必致意於此矣虽然知言在养气苟存於中者一息不由乎义理之正则七情为主而心听命焉小人乘间袭之其害有不可胜言矣故曰养而无害则塞乎天地之间塞乎天地则与天地相似矣又岂止於知言而已哉古今齐家治国平天下之学不出乎是也敢以为献
与南畴王使君论时政书【谨礼】
明公敛之心散之事者曰公曰仁而已设施注措念念公仁赋敛徭役事事公仁狱讼刑罚件件公仁播政逾年此心一致是宜王气顺布千里春融有土稔金穰之祥无木饥水毁之灾矣然自首夏以来霪雨伤麦弥月未巳虽天心未必非仁而人事尤当加勉窃谓赋敛致沴之本除经常大计之外有可寛者乞止絶力役致沴之端除急切营缮之外有可弛者乞停罢狱讼致沴之由除大辟紧要之外有所干连乞疎放灾伤之处宜加省视囏厄之家宜加优恤深虑寃滞之召变密察怨旷之伤和去几以通商施禁以阜货索鬼神以弭灾殃古人於水旱凶荒皆祷于社稷山川之示所谓靡神不举非若後世但索之绀宇琳宫而已也夫诚者一心之德万事之本天地鬼神之所以感格而佑助者也至诚而不动者有矣不诚未有能动者也
与绍庆太守论时政书
照会本府地产全仰麦粟二种以养人民以应军食自四月以来霖雨伤麦及五六分其将欲登场又连遭大澍两江泛溢异常近岸之麦漂荡无有山田未熟者亦摧落朽坏实是大段灾伤合下诸乡体访抄劄灾伤分数申闻大司乞赐照会本府居民仅如一閧平日聊生已难自去年及今年连遭大水而今岁尤甚舍屋资用漂荡失所者甚衆合行厚加赈恤具遭水之家人口姓名申大司使看合於何等桩积仓分那拨赈救庶几细民不致流离逃散水潦泛溢败稼伤民不可诿曰天灾流行皆人事乖讹之所致也雨剩为灾由吏冗召衅如某衰颓贪冒尚兹蝗粟非冗员而何自前已侥幸考满不即引去乃尔躐等权摄通判职事冗而又冗今天地鬼神显然示变欲使明公知小人之非据斥而去之亦已昭灼可见伏望即日收回事权并归使府管干某更不与闻庶几可以少弭灾变民得其安伏乞台察
与赵大宁书
三纲者人之大经五常者人之大伦职教化者所当明而司政刑者所当齐一也窃闻大宁之俗父子或至於相夷夫妇乃几於无别手足乖棠棣之思朋友昧伐木之义此岂末节细故恐一切笼垢韬瑕置而不问则风俗狃於淫僻谓在位终不我责也其患有不可胜言者矣乞明加晓谕凡从前不孝不友不恭不义不顺不忠不信者自今一切改悔惩创洗涤自新如或长恶不悛怙终触宪官有常刑决无轻贷郡置佥舍所以贰州长而尽公议也贰事者或不以公为心则长正不得已而至於总其权此救弊一说也然天下之事端无穷已之智力有限逮应接之久也事绪日以繁积而智力因之靡敝则隳废之患生而总权之中又不可不通其变也近者郡事无大小一归於明公之听断宿弊顿革人称神明然贰事惟即吏之成案谨署纸尾无复可否则恐情意或隐於裁决之余利害时伏於意料之表则又不无可虑者在莫若事关机密所当断者决之自已其或事属迟疑贵在商确者仍付议舍审订上呈而太守明别是非断以已志而施行之庶几允合公议而无乖决之失
又
官置吏固所以举事而官任吏亦所以败事何则官以爱民为职吏以害民为心官以办事为念吏以废事为常官以省事为贵吏以生事为喜每相反也自明公下车恤民驭吏懽声若雷可谓得为政之要领矣夫下民词诉一就案责本以收侵贰之权然吏案既专责民词则权虽不移於官而复移於吏彼其饕餮心胷谿壑肝胆得厚者公其私予轻者曲其直亲故者出仇怨者入求不满欲则淹延抑遏不为申理而民始受其弊矣莫若凡遇民词其或片言可折加霹雳手立决之其合与追会者着令佥舍即与当阶取责及时呈押太守详酌是非可否速为施行庶几民词不为舞文弄法者所困而佥舍亦免徇私操弄之弊民不乐与官为市此当世之通患夫民所不喜市于官者官之偿直不得其平也非官之偿直不得其平吏之因缘除尅不胜其弊也公爰自下车凡买民一物酌时酬直允极公平固非其它损下益上者比然出纳之吏占吝犹昔或公支而私除或予初而靳终或零取碎偿以淹其期或挂欠对逋以欺其久只如比者药物支缗先有二千除尅加之主者递相赢掠是致以下货而敷高直官司但知责其不堪不知其弊端有由也又日来上供银色官价固已酌平支予未必尽实况後数目出入不无夤缘乞自今官买民物悉宜公平令民自操量度权衡并及时对面支直庶吏欺无所肆
又
发奸摘伏贵于如神断制予决不可使便僻侧媚窃闻而得知之也近者凶渠逮狱人人侧耳明公以恶未贯盈法从忠恕固理之所当然而脱桎梏者宣言以货免浮议徵籍虽言无根稽不足信谅然亦恐属垣之耳或聆君子忠厚之言假公以行私是未可知也但望明公今後默审曲直断决在心案牍一成划然裁剖如掣雷流形迅雷逸发人人不及掩耳又安得议其是非邪
又
下之所以奉上吏之所以给公不侵诸官必取诸民未有毁其家倾其私而用之者也比者商税亏额戒戢务吏明公非不知时有衰旺则课有盈缩遂不过防小人乘时衰谢因以肆欺故曲矜之尔闻胥曹不体盛意遽至厚於有求夫专阑津司目前取给无非仰之商旅一旦或有重费安得不避名匿货否则重作横敛以偿其所用是欲责课之丰而愈见其亏也欲乞自今课颇亏只牒务取责具析如灼见果有欺弊即加断治庶免以私害公之弊
答御史李楼山书
窃闻庙堂急务在恢故疆谒陵寝愚以为当今所急者生聚教训以厚根本士大夫积习渐染私慾成风三十年矣在位者刚恶之与柔恶均为害民如欲天下平治在乎守令得人而择守令在乎监司得人盖守令者养民之本致治之基监司则又守令之表也本根既固则精神折冲何往而不济

[book_title]卷三
[集部,别集类,南宋建炎至德佑,字溪集]
钦定四库全书
字溪集卷三　　　　　　　宋　阳枋　撰书
答门人王复孙教授
所谕役役考文应用空度日子不曾靠实看得疑难回思沱江有进而今则退足以见贤友力行求至朝夕思念忧勤之功某披缄详玩见得贤友尚未到至理地头夫沱江讲求是知今时居官是行天下万事万物只是一个道理如考文应用无不是道无不是学贤友既司教职便是担当此事不是分外了朝廷立教官以养育人才是他合下不以德行举人而以文章进奈何他不得教官只得承天子之命尽心考察使无负其职便是道便是学况举子时文亦是发明义理若他胷中见理不明笔下便不是当只是他说得而行不得亦奈之何有司观其是非亦可以知我之是非互相长益便是学矣非必一一读书诵诗然後为学也吾人事事如此玩心将来凑合通贯见得万事俱不是分外而泛应曲当皆得其宜便是一以贯之小大快活矣於退何有如应用之说亦着至诚尽心依道理做方寸无慊足矣何必以为烦乎若一件厌其烦只?好的做学便於此欠道便於此缺方寸便不快活便不与天地相似今人多是如此所以少到地头某向看伊川先生欲救大学之弊改试为课专修德行而不尚举业因激成纷纷盖先生合下便要人做圣贤事业自是用心好然此顔闵以上人方做得今才无激劝便只懒残如何废得他举业当今只好於举业之外别立德行一科精择而优任使尚文辞者渐渐消化则已日乃孚而元亨利贞矣某曩尝与文云山言之於明新堂长之时文以有拘不能行亦甚惜之所谓靠实看疑难未知所疑所难者何事此两字有在诗书上见底有於行事处逢着底然後皆有个道理以通之则何疑而何难且知险知阻是难易简便是他道理张弧载鬼是疑後说遇雨便是他道理行事则於日用间事亲从兄事长使下待人接物一一皆以此理酬酢何忧空度日月而不进乎天之所以为道只以一理溥万物而无心圣人亦然夫事物在天地间亘古及今扰扰纷纷无穷无尽我只当以他当然之理应副他去莫使此心随之而靡道如此某只见得如此若曰天运神化此圣人力量有事而勿正可也
又
来书备言应酬轇轕随事酌理此元是学天下事有正变好恶醇疵之异只看把我所见所能随分应对不容?好的而废不好的也且如此埋头排遣却莫忘了我良心善性并学的大义理自然不错路头稍暇则又将此心专一靠在圣贤谟训上必有大长进矣谊儒侄书写平日易说附以已见来求正某今载心力亦衰而目昏勉强随其所写解释去中间煞着思量但文字来往终不及对面说一过为洒落两有所拘只得如此
又
方今好学如君几人中心惓惓神爽飞越有非修阻所能间者外间有议某与君坐迂滞不峭厉卓絶者姑亦从之来书尚思沱江朝夕相於此事此亦将迎一端不必恁地计较某每读杜工部黄山谷二先生诗如言时序百年心及老色日上面怀情日去心叹其立志不明感伤嗟戚难以入道夫子言寒往暑来而岁成日往月来而明生天下何思何虑圣人吃紧教人如此如今学者不必思前虑後只恁眼前对副令与道合便是了当将凑鬬成就便见一以贯之往古来今同一轨辙吾友识见高明所以及此
与黄循斋书
天地隂阳有体有用若只顺行都做一般左转有何作用须是乾左转坤右运方只会交方只会变方只会生成万物万事万化男女一乾坤也人身血气荣卫脉络一乾坤也观诸身则知乾坤矣且以躔度言之随天左转者常星也逆天右运者五纬也若五纬亦随常星左转则决不会有变动灾祥吉凶造化亦可推测矣又如礼经君与夫人交献罍尊在阼牺尊在西君西酌牺象夫人东酌罍尊便是阳顺行隂逆行之义
与宋东山书
近又有双峯五行先後次序图说某亦见其不必如此此公学问粹明不知如何亦然惟辨证江西拟议周程之说为得之自太极图後今时煞有图象出了不知叔季乃有许多龙马龟文只是不曾见其有包羲神禹周文者出不知是如何
答宋东山书
所谕自壬至丙方觉无所谓顷刻丝忽之愧此则尊友信道之深行道之果欲罢不能而至如此敬叹敬叹至於步月林下心无一事想象道体恍然若游太虚不胜其乐便是曾点暮春舞雩咏归气象然道体不可想象更在实见得分明实见得至到则太虚便是自已心胷何止恍然若游而已哉当时曾点见得了行不至所以先贤言其巳见大意吾夀卿既到此地步岂不能入其域耶林下步月最好验夜气世人於此时都只酣睡全不惺惺夀卿如此自得诚所忻诵但恐只见得静中静更须识静中动又须认得动中静则昼夜通衢无非林下之月而林下步月亦无非红衢紫陌之所在矣曾记向有数句云若人大智慧耿耿笼中灯若人大福德飘飘海上沤若人大方便一一空中雨此虽释氏语亦如知仁勇三者不相离着於一偏便不明备今私及之吾友谓与天地相似此是说大易之道唯圣人方了得今云顿然见得与之相似恐只是胷怀洒落萧然豁然不胜其乐若如此则不与之相似如惟天为大惟尧则之文王不识不知顺帝之则事事物物无一件不相合先天而天弗违後天而奉天时方是与之相似是甚麽様大某则诚所不敢也昔上蔡见二程说天下何思何虑程子与言固是有此道理贤友却道得大早後来上蔡云被此一句坏了二十年吾友莫只是容易看过否
与苏坤珍书
四书既能熟复则亦必有不知手舞足蹈处矣始入头在循行数墨记念成诵其中在精思潜玩触类而长务令见得先贤解说之外无限好的意思浩荡充周而於日用常行念念持守步步踏实自知俗人所同欲竞趋共走者渐渐毫毛之轻而吾身稍稍见圣贤地步但只见得明便猛勇着脚更勿回顾左觑右盼世间旁蹊曲径尽有悦人境界只是市井之道非我行坐歇泊处才目动心移景象随变恍然莫知所从则进修之功终不济事所言诗传固佳不知孙表所得者何事大率正变万殊只情性二字而风赋比兴雅颂各随时随事或可直陈或当谲谏皆流行一正理而已无邪不只是作诗者思无邪而诵诗者亦当思无邪方得不然诗是古人言志底何益哉所谓不能无疑且阙之看来看去疑者终亦不疑矣只须取其为我用者深玩潜体其余错误差舛不必深较徒费工夫虚度时日大阃之招已辞之矣某岁晩健忘岂升堂白衆时乎到只是此道要致知力行而已
与袁峡州书
承问某有何着述庸谬衰颓安敢妄有议论又见今时图像解说自为一家者甚多深惧斯道渐有薄蚀湮晦之患所以对人缄默不乐腾口近来李侯求说易此书洁浄精微如何着语窃闻判府於轩冕一边不甚作意非真有所得何以至此但着武已高与皓首青衫者不同圣贤仕止久速亦惟其可若当进而退恐未尽善但能富贵而志山林随事酬酢与世间扶植正理不致蛊坏尽有济益最一件紧要是汲引後学养育人材尝见南轩在荆湘与文公书多是说学校及人材可进可望先贤用心如此峡郡人物岂无可与语道者第某未得而知之矣
与赵明远书
人生世间光景无多而汩没利名蔽囿缠缚自少至老只在大黑暗中啾啾杂杂未尝见一点光明所谓醉生梦死意何为耶纵做到师相无伊傅周召之功勲瞑目之日与草木俱腐有谁称道爵禄贵显既不关已而方寸义理不明则有大可忧者在此某日夜兢惕惴惧不以底事累其中者也今时士大夫同我则喜异巳则愠谀顺者易合而固忠告者难入而疎此君子常在野小人常在位士大夫全名高节者少而玷缺玼瑕者多也
与族孙恪书
收书熟读无非切已实见得义利公私之判但其间限界欠倒断割截所谓十二时中无违道伤义之事颇觉大快如曾子吾日三省亦须自觉有克不尽处深自省察学者当於念虑一萌之初剪絶私意只令向中正一脉里行莫待到事上方觉便是悔亡意思至於事上恤民难可兼尽前书正说今时势要一事亦费讲明但人生天地间须要为民物作主持既已弹冠筮仕如何不事长如何便不仕得夫子历聘诸侯孟子辙环天下便是板様只是善观会通以行典礼仕止久速止於至善如诺阳货之仕之三子之告骖灵公之乘见南子之礼皆是事长之法至谓甯武之愚不可及盖嘉其仕於卫乱间关之际能委曲周旋而不失其为臣之正今时长官未必至於大无道不过催科聚敛开利源重征役损下益上此等要在平时忠告善道使心志相孚或有委折宛转曲言利害然後斟酌而行又须善谕小民使知所行之事大非得已若汝不从恐别有不恤之人务行一切必重受害人非木石宁不感动由是中行告公便是寛得一分处也荆公行新法明道至诚恳劝愿公勿做不顺人心底事荆公曰感贤友诚意使明道久於世新法必可谏止惜乎诸公攻激太甚遂使荆公一切执抝贻祸当世易中酌损之纳约自牖两句诚万世事长恤民之要法要在熟玩而力行之也乃为之箴曰人秉良心万里包括心有动静该贯事物方其静时虚灵湛寂公私界限精明别白应感而动理慾萌蘖同行异情遂判得失以静制动何事非得动而忘静为事物役求则得之罔间食息放不知求蔽固没溺愚智圣狂相去丝忽危哉微哉圣言不易致知力行兢兢朝夕
答伯强侄孙恪书
领惠书知用志之专烛理之明而力行之笃天下道理诚能如此下功夫求之不忧不到圣处所谓悟前言之太易便是唤醒了便是上蔡说天下何思何虑被程先生一言觉二十年用力错底意思今世人日日在易道中只是泯泯纷纷醉生梦死有觉悟之时只乍见孺子入井转首便都是内交要誉一串出来所以夫子言君子之道鲜矣所言公私义利有如黑白全要用心刚见善明此诚要领但亦要有委曲和会处而治家治国便有难直情径行处盖家亲而天下疎家难而天下易帝降二女而能嫔于虞舜必有至善尽美底道理所以周子言大哉舜也兹其试矣纳约酌损不只恤民事长用得齐家治国平天下皆有这様处其务学唤醒则侄孙今时巳入此境何愧之有更在力行吾已见侄孙欲罢不能之方寸见於出言着笔间矣如有立卓穷神知化宁无望乎
与文活庵书
所论人事衮衮本心期望者安在某谓世间人事如水流不盈物生不息春秋冬夏昼夜时刻去者混混来者纷纷无穷无已只是纷纶轇轕之中此心常静可矣此圣人能事事物物者也向日明公曾说定而後能静诚是吃紧学者於万事皆会说止如隔烟雾如隔窗纱所以闪烁不定更如何会静心既不静万境变迁七情驰逐相与鏖靡纒缚有困而悔悔而觉者有乍觉而遄为所引去者有终身蒙昧全然不醒者某尝思世之人所贵所重所贪所求不过富贵功名膏粱声色文绣田宅金宝而已夫盈天地之间惟万物此天地富有之大业也而天地曾不之有人与天地相似而乃欲有天地所不有而其间得所愿欲又不过天地富有中之毫厘丝忽耳亦何足以为贵重哉惟天地不有其有故无所不有人欲有其有故终有所不能有人心本可以包罗天地而乃为天地之所包罗人本为万物之灵而乃自为万物之一物斯亦可哀也已今之驰骋角逐於利名富贵之塲者便如春华韶丽纷敷锦绣烂漫莺花八方轮蹄大地轩盖艶罗绮沸笙歌红衢紫陌懽娱游燕鬬妍媸角高下较优劣称意者矜夸不如意者羞沮饫寝酣梦自道日日如此一旦风雨作恶红落成径緑暗涨天人迹沉沉园林寂寂益伤感而增悲戚耳达人大观便无此事公久到地位幸以向上一层指教之某向闻公言大丈夫须要淫坊酒肆皆去得此却是说成就了地步某谓方得其门而入便随波逐流恐又是天津桥上看弄猕猴也且欲恁地斩絶待扑杀了四强贼却洞开门户如何向来沈晦见和靖问子见南子尹云不得不见沈曰先生敢见否曰不敢问何故曰只为某未到磨而不磷湼而不淄处某深佩斯言以为学生当随分量渐进然易中如闲邪存诚成性存存虽地位中人亦须要无时不谨也长学生忝荐无非乡之大老道德文章薰陶渐染所致第此事易以骄人趋造函丈望砭订愚顽令立深雪坐春风小小学生蒙赐瑶翰训诲期望如此何以谕其感耶所谓根本於一亷推行於一勇此二字未易承当更当反求其实勉而上之求以仰副盛心至於心诚以求之才力以充之始始终终敬以将之之训此又小子狂简终身行之者也
与黄循斋书
喜闻九重眷遇日隆一日何天之衢方将坦夷四达惟至理融明定力凝固超然大观一毫无以动其心爵禄可尚也而不可贪也富贵可有也而不可怀也宫室之美妻妾之奉所识穷乏不容忘情也而不可得我而为之也称美之言誉德之辞可闻也而不可好也贤能者举之用之委之任之不必待其有求於我也愚不肖者远之黜之絶之不必谓其异於我也异我而是舍已从之可也可行则行可止则止无必行必止可也可进则进可退则退无必进必退可也万事纷纠而一念真正之不移万虑交集而一心正固之不易人慾至此消矣天理至此安矣学力至此定矣君子独立不惧遯世无闷所以处大过者也双端之贻明公赠以财尺纸之敬鄙人复以言
与宋东山书
尊友乡约讲说极有功於後学然这般处极淡极深极难卒解要他立脚入头须是他愤悱自来求益方好如强与之彼亦轻视?置不以为贵闻蒲漕使招来甚佳古人抱道守素必待其求必待其问然後以序语之彼未虚心徒然为说便几失言而迂腐鄙执之名往往由是而起此道之所以不明不行也後辈明敏聪慧者甚不少只是着意时文猎猎诵圣贤纸上语才讲得些便道已晓了殊不肯潜心研究所以退省其私不曾行得一句一字原其所以都是举世利名相靡相尚师友讲磨父兄教诏妻子期望朋友里闾称誉赞叹不出乎是引得人心飞扬驰逐无一息停如何肯信性分中至德至道是乾父坤母分付来底他既不肯顺从父母之命却要在天地间立身只道父母寛慈都不管共为子职的一分不知将来做甚折合此某日夜浩叹无可如何而汲汲自照已身恐有人亦如此为某浩叹也承知科举文久不作且不觑有以见求道甚切味道甚深欲罢不能气象夫功名利禄直身外事有道者视不义之得真如浮云但古人不能忘情者只欲得君得位施其所学而已某每拜书尚以此相勉者只欲尊友得时而进上慰夀母之心下副苍生之望耳非谓兄贪於此而从为谀说也所谓好猎之心又似不同好猎是荒怠私欲科名本是正上蔡只不合说礼记利乡举所以程子言不可与入尧舜之道病痛在利字上非责其应举也
与东山宋夀卿书
唐虞成周九德三物之教却是上之人尊尚此以教人故人人自幼至长安其所习德行修而人材盛至夫子时则难矣春秋方趋向功利夫子专尚道德速肖七十真可谓狂澜之屹然者而顔子独称好学则顔子岂特七十二子之学哉志学圣人而已惟志学圣人所以只在心性上理会於人心惟危全然斩絶了择乎中庸一善则拳拳服膺亦不止於怒过二字夫子举此以答哀公亦必有意以某观之喜怒哀惧爱恶欲虽均为七情而末後三字最重浊为人心深累若欲变化气质当先从事於此次第当初顔子此处已轻却只在怒与过上作功夫便是曾子三省夫克已当从性天伦理处克将去人各有所偏须自点检不容执一论也後世只是学问文辞太胜义理全无董生能识之而时不见用所以功效不着这处亦有些天意在本朝硕儒辈出亦是聚奎之气使之斯道之传自濓溪始至文公而极然其始也可以扶持治世其极也又徒载之空言尤可慨叹台翰尾间一前言一往行须将身体认实践极是紧要不知後来有闻而踊跃者否若夫伊尹之志顔子之学说时止如此须要真到这地位是甚次第贡禹毁庙说汉儒议多丛杂难考证只须用文公中庸追王太王王季文王章句或问解说一段极是分晓诸家都不及此之精明也尊友合下元刚果只客气稍胜今既善自变化便是横渠上蔡辈地位更沉潜涵养又有胜於此者二三友用功悠悠往往只是名利之习未尽夫子言我未见力不足者盖为仁由已心一专主便是但只恐理欲交战不真信得道理过则不免夷犹岁月後辈则十分向时文一边自是难说然恐亦有自然解悟者出也
与文活庵书
学生领教帖贤回与点之意备见于辞训诲期望与师父教诏何异後生晩辈幸遇如此当拳拳服膺欲罢不能为远大计岂容轻效世俗喜於进取而不思天地间圣贤事业哉蒙赐以神丹感甚幸甚尝闻人有内丹方服外丹谓水火相济耳某独居静心不为不久然血气早衰已在中岁今稍窥见圣贤门户未有进入而筋骸四体若不相随故时需此以祛疾冀少假之年终闻至道非敢有意炼气希真之事也昔伊川尝合药与人有时自笑曰以此济人何其狭也然只做得这个事亦与先生今日之意相类
与袁泰之书
惟潜心进学必已得其门而入矣本经自不容不精究但勿止求为科举之学周官乃姬公治国平天下之法制然皆正心诚意中一理流出须於文辞义理向上体认圣人之心见得莫非天理流行异时此身得君行道便举而推行便是周公事业若其不见用则亦可施之於治家治身家与国元只一理只规模有大小若能使贯彻多少快活今人读了专用诸时文身与经自为两途有何济益如论孟都是说心法治法大学中庸皆然诗是心之吟咏书是心之典则轨范春秋是断案易是包括总统心性之书改头换面都只一理人能於周官制度认得治心修身之学煞是进了郑解尽好看只尚有时复出於一已意见非圣人豁然大公处其论荆公之失则皆得之井画一事亦难考大抵当时只说王畿一处可经理如秦川似亦可行其他土地不齐恐未可一一经界只如仙郡如何用此法只周公作经不容不如此立法当以意通之难为执着也某所居之对舟车民庐閧然成市虽掩门横编耳根啾匝因思青城山後有隐者三十余年人莫知所在或为樵者见之归语衆共往则岩间留句云数株松栢凉无限一沼芰荷清有余若被旁人相问询老翁今日又迁居有似自家意思而某则不愿学此也
与黎世英书
伏惟山间静适西畴南亩之余涧禽幽吟野芳散馨开轩展卷真乐融与足以极天潜地洞悟万物之理而与圣贤豁然大公之心契合参会此贤友之所得而某亦以是期望欣幸於贤友者也时文之学不过一年可成每见吾友衮衮俗事不得相与审订商确今欲出而又阻算来此事何日可了天地间纷纶杂揉日复一日只要心不累着接物而不为物所物应事而不为事所事如斯而已大纲是自修进学会至理於心而着之於用功名之念未去则以余力习文章此亦游於艺之遗意富贵在天穷通有命只看信得过与信不过耳勉之勉之
与子侄言浩气章
养气一说观程子浩气一章是见得孟子十分透彻知其为坤学故以直方大配之看其兄弟与门弟子讲论於此十分精明而屡言之文公只为上有缩字故云以直养气然自反而缩只是自然当理之直恐非以缩养气大刚直三字似是浩气本体且看坤六二直方大便见得此是三德大是对小而言刚是对柔而言直是对曲而言其不言至直而言以直则伊川尝云如治世之音安以乐乱世之音怨以怒语势当如此文公云直字连上句则直字似赘似言直与刚只一般既言刚则不必言直以某观之夫子言好刚不好学好直不好学则刚自刚直自直别是两事不相重复虽缩字是直然缩亦是义理自然恐非所以养气气本直矣若更将一个直来养他则直自外而气本曲矣安得刚大又以直养却似告子义外之意且孟子只说我善养吾浩然之气则善养只是涵养培养存养如下文必有事焉而勿正勿忘勿助长便是如揠苗助长便不善养耳若以直字连下句则是气本曲必须以直养而後始浩然恐非浩然本体且文公云盖有甚不得已而当时亦不以为十分端的只为连个缩字後来文公於尽心章论游氏之失有曰至大至刚以直是孟子论气之本体则又以直字连上句所以某见得如伊川说方稳
与黄循斋书
明公春秋虽未高而疾病?痼与衰颓等经营四方全藉膂力坐困弱质岂胜丰扛如真诚恳切言之九重圣明必深加眷顾矣然後穷理尽性怡神养气斟酌饔飱以时调爕必可破拘挛而引遐龄也某笼鹤喜脱而气血就衰无日无疾子舍漫劝加飱岂容强嗜疏食菜羮随量易足惟耽羡义理无穷精思熟玩愈知其好於坐作语默动容周旋必欲求止於至善而尝不免过与不及之偏老将至矣为学如此令人长慨数十年前用心之差而虚度岁月也窃惟今时圆冠方履极情致思於科举之学而自已性分絶不加意所以文物盛而人材稀治道日衰时事愈促此时正宜讲明学术德行为先而所急者不在时文当刋剔人心之蠧引之於圣贤迳庭於夫人动容周旋心思好尚察其受病之处痛下针砭俾或有用不然春花秋妍娱情悦目弄倒世界正坐于此
与教授王复孙书
世间聪明俊拔非无顔闵之德性游夏之文学亦尝备历险阻艰难造次颠沛至於擢科筮仕浸溺於名利物慾之场道机变为趋时以圆转为了事矮牕残烬生柴菜根如隔几尘而读书守故步者便为羲尊禹凿道之不明不行可知而贤友书书言问学之不进言言叹事业之不修岂特寥寥之晨星哉道与事不相离动容周旋逐处便是只有精粗显微大小之间随遇而中将来必有会万有於一元合散殊而无间者某衰晩无似欲尽日掩关静观我生泝源徂流而柳絮欲停风不住又复一笑而起四顾无可与言则亦聊复尔尔
与前人书
君子以一身应天下之万务至中而止由敬而入中者天理之当然敬则持守此心流行乎一中焉耳性中仁义礼智发为孝悌忠信百行万善莫不皆有当然之则所谓在中也贤智过之愚不肖不及焉中只在也其运用酬酢动容周旋尝难於得其中者不知持敬而已敬也者庄肃谨恪耳目手足心思念虑无一轻苟焉斯有以见夫所谓中日由之行之至之终之其始若拘牵钝滞矫激迂疎及其涉历之久应接之多持守之固自然物来能名事至能应毫厘丝忽动与中会而不容为言亦可谓小成也巳矣夫道不离乎事事不离乎中中不离乎心停停当当浑然自然心诚求之虽不中不远矣古今无二道圣贤无二学愚不能过为之说也醉独醒浊独清大黑暗中一点明敬以此为希尹喜智慧笼中灯福德海上鸥方便空中雨谨借此以为希尹勉希尹乡之善士也登戊午科同避地于白水相与讲求圣贤之道朝夕不置力行而笃信今将趋阙调官岁月久则讲明疎求言已助予斯之未信何敢以告人辄书已见为谢涔蹄野马无益高深姑致所爱敬焉
与族孙恪书
屡蒙言收放心之说足以见自觉已私为累欲克去之而力行求至如此予向从性善游诲以读程氏及洛中诸贤性理之学及朱文公提撕惺惺之说继从莲荡学易诲以只於日用常行求之由是见得功名富贵诚身外事惟性中天理是靠实合从事处其初甚觉走作间断有时不知不觉又入他处去元是心中私意未尽所致觉得入此学须以思无邪为先然後继之以毋不敬的功夫盖心应万事天下无一件不是自家当为的只喜怒哀惧爱恶欲易以移人须要见得此七件如何是正如何是邪如何是酌中的道理觑得分晓方可主一无适每事做教彻头彻尾才思量不到便差错行去不好处了最关系利害处是一已一家亲旧所识穷乏势要不可断絶极要照顾令合於中才无情便是木石死灰才有情亦易走窜去不好处所以圣人说人心惟危道心惟微惟精惟一允执厥中惟危处是要审思精一允执是要主一无适而力行孟子存心存此者也求其放心求此者也此事言时只是如此惟体认践履须十分下功夫初学非十年不见效如贤侄孙亦须五六年方有所得待到更事多致知久力行熟自然见鸢飞鱼跃戾天跃渊圣人顺万事而无心天地溥万物而无情的境界然後可以晓会同归殊途一致百虑天下何思何虑圣人之言是实见得而笔之於书不我诬矣夫子予欲无言又是极底一层无为而无不为无至而无不至到此处广大汗漫非片言尺牍所能通要是彼此相近同坐同行於出处语默日用常行应事接物随处讲明然後两有长进今某块坐一方杜门养疴而贤侄孙宦海萍浮千里相望谓之何哉贤侄孙能人十已百人百已千必有自得便中见示以慰老怀
语门人王三应书
南方之强以柔胜刚北方之强以勇驭勇南方失之不及北方失之太过皆非中也不流不倚者当不偏于南亦不偏於北矫如当矫揉之矫过与不及当矫之使归於中也又论鸢飞戾天鱼跃于渊曰鸢嗜攫之禽也今自下地飞而至天自然顺风势而游扬不待用力胷中自见舒畅鱼贪饵之物也今自深渊底踊跃起来水上非是使然心中自见欢喜看他戾天跃渊的时嗜慾俱忘了道在天地间昭着分晓人能用力学到中庸之地自见他有妙理即是此意
诲炎卯
曾点言志浴沂咏归异乎三子自是他见得夫子之道不行於时莫春不寒不热红稀緑暗童子冠者是天真未漓气质淳厚正是尧舜之世前非三皇後非三代泰和极治无以踰此先儒以为有唐虞气象夫子每乐尧舜观川上之叹便自可见曾点於诸人务进之中独得此乐夫子喜而兴之此章与吾斯之未能信相类然点只能言之而已故孔子於门人只言顔子好学大率孔子之教以务内为本其於利禄不欲贪泥惧学者以此而失其本心尔
诲谊儒侄书
知读过国风夙兴夜寐吟哦上下得性情之正便有永歌长言不足的气象若更读得雅颂毕时虽手之舞之足之蹈之亦不足言矣国风虽是变而人心淳厚至正开口絶无忿戾怨讪可以见当时人心而因以知先王之泽沦肌浃髓当初是几多涵养渐陶以至于此非只取其词章而已也今人所谓好诗只是写景状情脍炙人口否则工於夸鬬謟谀取宠於世而已康节言自从删後更无诗非知道者乌能识之侄所谓以戈舂黍功夫到时黍自白只要持久坚忍而已承问某自得之学某向从乐活莲荡二先生游略闻一二语言心心念念持守思索如醉如狂莫知涯际後来都觉得从前做的事多只不是不知那时如何如此近来窃见得盈天地间富有大业万族万类改头换面纷纶胶扰於大气中天地只做包裹包定随遇对付元不费力所以生万物时只一个生便了亦无许多生了後来的节目故易简广大圣人之心亦与天地包裹的则子一様应酬事物只用一理付将去元不劳力其着书立言只理上发出後来人思索之却有许多藴奥旨义圣人说时元不计较到此今若不大定心胷包定万物徐徐接应来者醻答去者恁他却要一一将迎如何了当又一様入身去万类万族中东窥西看贪南爱北志意走作而物慾纷起便似红尘紫陌花柳嫣妍歌台舞榭逐处殊异我更轻裘肥马挈榼提壶驰骋赏玩少间时异景迁风雨摧落一向岑寂更无些子意思纷华中须见得索寞境界冷落中须识得温暖气象便能了当世间没紧要的事而此心方会到天理流行处也

[book_title]卷四
钦定四库全书
字溪集卷四　　　　　　宋　阳枋　撰
书
诲少箕炎卯侄昂
向来曾说见得天地一个大裹万物零零碎碎尽在其中相争相靡相夸相耀各自见他别有世界可喜可乐而不自知特沧溟中一浮沤沙砾初何足道那是如此说正欲侄辈大做心怀令与天地同其广漠则自见得世间万事万物都不济事则心体静虚豁然大公仁道流行无边无际富贵利禄金珠宝贝屋宇田宅顔貌容色青春芳年纷竞驰逐从此剪断想後来所存亦略见得是如此屡观来书於言语觇之矣此知崇之学也今既脱得此一边了却又须於事物纷扰轇轕之中观之会通以行典礼春夏秋冬生养敛藏富贵贫贱浮沈利达少壮衰老饮食起居凡人情之所不能免者都一般一件与他接应酬酢令各得其宜各适其所而於应事接物处把前日高明广大道理牢守坚执随宜区处而终不为他事物牵引带累方是裁制得宜便见仁义凖则只是恁地更无不知不觉被他纒绕唤去做拖泥拽水的事矣所谓随而不随方不失为随应而不应方不害其应便是能定能应无将迎无内外此则圣人於天地相似的意思不是禅不是仙如此应来应去渐渐熟了便见得化而不测的气象似此下功方是有用之学所谓妙万物者亦初不离乎万物也若都齐遗了天下万事万物则学要做甚只是如今学者先要见得大本用十分功夫通贯合为一心之主大本既立然後生枝出叶开花结实撒出做不妨若心中初无此道理一向便要应事接物漫说於此要学圣人终只走向错处去做终身终无所得当初圣人教人自扫洒应对学去此是教初学小孩时事只缘孩童未有大知觉所以教他且恁地习去到他强壮解悟时自与至道相会今侄辈既有年岁当是大学成就之时不容更如此下功却从源头理会而散之於事事物物方得济事吾向来所言为知崇说今所言为礼卑说当初不言此一段意使侄辈先穷究天地大本一边做然後合匝若知崇礼卑一时衮说恐又晦而不明烦扰紊乱则学不成所以又似与前贤不同者此则劣叔各有见而如此不欲拘於先贤之法门而要归一致而己承报及读诗传不觉吟咏之深夫求道亦如此未见道时只知浮世浊俗日夕所见似当然如此既见得至道了外面纷华便不干事所以行起坐卧云为动作只知参前倚衡都是此理静时如醉如痴动时如颠如狂凡作一事做一件必诚必敬盖心志精专用功缜密古人事为多如此今世忽略怠慢穷智力以求利所以见人诧怪他元不知其味不见其好也且如今时得一件古者制作便十分精工妙密今人做他的不得便可想其不是一朝一夕草草仓忙的事今人读书便要及时省解了当便要即日成圣成贤一不如所求当时舍放了如何学得大学中庸孔孟事业侄辈既有自得更宜精进此是自家心中独自晓解的事不可与旁人说的亦不容着语虽着语亦不道得那妙处喜处自乐处终是说不得肫肫其仁渊渊其渊浩浩其天鸢飞鱼跃然是费形容了学如元凯徒成癖文似相如止类俳独立孔门无一事只输顔子得心齐亦必有间而及此开一侄亦煞进日夜与语甚畅快而有文公所谓说得太快之病天地间事不是一言片语可了禅家道大千诸世界普见法王身他说了曾做得甚如今只是力行能行得些子便有些子道理看人着力如何今人说做得一件是亦自好细思之一件事亦何曾都做得是只大纲个稳煞有未是在若太快说了将来便是不用功只成穷禅
与谊儒侄昂书
官事本不累人在古人是行所学今人只为不曾致知所以觉得反为人心之害去年黔中收侄书说小儿资质固好只恐为官事累今到此观之果有此意思此皆是未做官时学力不充见识未定一旦登仕版便随波逐流莫知主持今日日为他点检病痛颇磨得分数将来也是四十岁方说得成就只令他就两考求教官远阙而归十分下精神读书数年必有自得亦趂某未甚冬烘可与讲究耳今年杜门谢客把从前书仔细详玩见得越越难说难行越越下吃紧工夫而道愈精愈密真见圣人立卓殊不可及又恨休官不早悠悠过了数年矣但血气顿衰亦觉光隂不多不知更进几分苦思与侄相远不能日夕相近动着便说有时合当商量处甚多过时又多忘去纸上写归的能几何乎然心中所言笔端亦莫得而尽甚觉此地孤单只须良朋数人相与订议庶道有所开广则乐何可言进可侄自是通晓明悟如侄与谈义理时下亦明知好处境界才言语落时又世俗名利没溺之态即复如故将来只是略晓得恐行却难也若要大段晓得须是十分痛将旧习扫除文公所谓从头拆洗然一番亦不净且做十年说却须有得今人学得深知得实的人只开言出语动容之间便见了侄见性未必似进可侄时紧却深潜反覆然後得之所以便有服膺气象此尹张久暂之别处也某若西归只於山林村落潜心玩理求所未至不欲更泛泛悠悠坐失难得之光隂也某见今时煞有图象讲说了此学极是支离散漫後学必多讹误甚为斯道忧如今玩圣人之言惟日孜孜犹未见其当来本心是如何才见些子小小径路便跃如其中观喜叫呼作天来大世界唤人共看囬视数千年上圣人在何处某日夜为此惧所以不欲赘一辞於圣人经书只求为深造之学耳况世俗各有议论是其所是丁寜痛切言终无益讲说一事甚非叔之本心也近来便看中庸大学语孟否向时己晓得的今又不然了侄必自知之此学时时不同年年别有好处
与袁峡州书
领翰擘缄不徒故人之情隆厚其实亦足以见方寸静定学力至到令人景慕今时位望稍高则辞未免有富贵态公谦谦有终非真自得焉能如是来教谓某留有余不尽地步以遗後人似有未安古之圣贤仕止久速一惟理道义命是听岂复商功计效观孔孟顔闵曾雍便自可见某岁晚叨冒便是造物不使过有所为况值时艰职守卑贱一件做不得漫食君禄实用自愧投闲置散乃分之宜存留地步非本心也公心志恬退殆与某相似长令郎今岁登第季驹已捧能书盛事一时萃聚然亦岂公用心谦退以塞此地步?大抵积善之家必有余庆道理自然如此但积善者初不为有余庆而为之耳承知点得数秩书不虚度日月且自觉嗜学不衰鷄鸣而起不知年数之不足甚善甚善此意与发愤忘食乐以忘忧不知老之将至相类必高明洞达一疵不存然後说得如此亦可以见教一二俾得以继踵蹑足同此乐否人生到得不知老之将至便是仁者不忧知者不惑勇者不惧分量某亦略窥见此形象而行有不至殊自慊怅切望诱掖教诲之某意虽不在仕进却欲与同志之士讲明义理之学庶或有晚辈乐向此边则异时亦可助扶正道开淑人心亦不为素隐而无补於世也
又
相望千里江山隔人然声气应求有非远近形迹之所能间此心亦不知其所以然想君子方寸均同此也忿山慾泽名塲利肆滔滔归往不可御遏而契文悠然见南山文公言复小而辨於物是大黑暗中忽然一点光明迥与衆别如契文襟期又岂止一点光明合下如此融透更愿涵养精进须到圣人无复境界某虽不日见睟盎顔色而每於辞气间决知能了此事如今眼前殊未见知而好好而乐之者某老矣无得欲投闲就僻更读圣贤书数年而时事未寜迩来局势又改不知秋声复如何只顽跧随分临时相度而己不能预为谋也近上投簪之请甚非本心顽辈不知人意却以光泉壤之说外自纷纷某谓挂冠求迁秩大是贪名自家既已不要此物是事都不计较便了何必更求人知邪此世人之失而儿辈乃欲效之亦足笑讶
辞平舟聘礼书【程都大名逢辰】
伏惟明公自建台至於开阃西川之士所以缋画殊勲絺缯盛德者充箧笥而盈几阁矣某腐火宵行敢近太阳飞邪惟明公持一定力而消危疑西蜀生灵倚公为命时迈其福则亦舆人之所乐道也某无一营营掩关倦坐忽宝翰与殊礼俱来光宠华焕惊喜加集启缄伏读知君子用泰不遐遗而録小善於时事艰棘中创见盛典令人感慨兴起但某暮景方得师余三十年痛自鞭筞而乌头力尽病痛百出加以衰朽侵凌目昏健忘实不堪表仪後来之秀文公反小山操正为素隐者设某非敢膏肓泉石惟聪明不及前时道德日负初心视影崦嵫分当置散耳光霁融明必能悯而谅之腆仪不敢只拜敬就来介回纳名樽跪受荐尝但恐十分醉而光风一片飞耳鱼腹之南洪云垂天某父子得以相依陟此晏岁开春曲望畀小学生奔走于前一缺彼时尚得支筇负墙与立游杨之雪至幸至愿
辞余古愚聘礼书【名晦四川制置】
兹承用上敬下专介赐缄曲有招徕之命且欲使国人有所矜式阁下求贤高谊薄日月而齐霄壤矣某有何学问足以当此曩者曾闻性善度先生教以天理人慾界限不过日用常行随事省察服膺二十年斯之未信记问之学何足为人道邪加之崦嵫峻迫疾病零丁去岁健忘目昏今兹足膝挛急正朱文公所谓无复强健之理某摧颓如此只得分安闲适委顺俟命实非隘轩冕轻後学以为高也宝帖敬用袭藏腆仪不敢只受谨再拜授来介囬纳隆暑渐至步足当骑边师老矣更冀感励将士茂立殊勲慰君民重望凭楮僭越伏乞钧照
与文活庵书
明公迹欲藏而道弥显上新美治化思贤侧席华职宠加温旨促召在明公一毫无所加但生民熬熬日在膏火镇望先生道援斯世席之康庄南寜云萝烟壑恐非久焉依恋之所也某自顾摧颓与世乖谬日望温风庐月欲伴幽姿小草娯昼其间不谓化炉穹壤又归埏埴钧播中莫自隐退静思活庵胷次一理融明八荒同宇随物付予成象成形益足以见某之固陋寒浅恍恍然自觉如彻帡幪乐不可尽为感不足言也但恐一溺宦海把握不牢不无俯仰驰逐之迂濡首观颐失此良贵益用战惧昔伊川言今自供职只第一件便做他的不得和靖谓只当时起来便错了真儒大贤尚且如此不才何人敬当以理自守益坚初志黾勉奋发求进此道听其所成庶无负知遇而已
与蹇晋堂书
某往桃源寓居有灵岩一寺洞彻山後小溪清冷自洞流出寺亦高敞幽邃可以娯志可以玩书然百念俱灰生此浮世无一物可欲只有一个性理是靠实受用欲得可共商量数辈共话旨趣而不可得掩关兀坐无言度日而己伏观来书立志高孤见道明彻力行静定滔滔逝川有此特立人哉肃容企敬怀不能己继而静念天地变化草木蕃天地闭贤人隐皜皜易汚铮铮难全醊糟扬波既非圣人之道危行言孙全身远害亦有良躅夫子仕止久速之规孟氏就三去三之论简兮之咏考盘之什绰有鸢飞鱼跃之天圆融和会左右逢原君子果无入而不自得也世道轇轕百累满前何日瞻晤一吐浩荡乎
与宋东山书
启蒙先天三画八卦图说所谓四正乃东南西北四方为四正故乾坤坎离为四正卦兑震艮巽便不是四正了其乾坤坎离谓之四正者翻来倒去一卦只是一卦变易不得故曰四正其震倒便是艮巽倒便是兑所以大过中孚颐小过便是两卦翻转作的便与乾坤坎离不同又中孚是厚画的离颐是大的离小过是厚画的坎大过是大的坎则四卦又是坎离之变乾坤变不得所以为大父母到这里坎离便不是乾坤矣两图方位似亦各有意未容便咎覆梓之误也文定八卦只言巽艮半用乾坤不用与文公坤犹半用乾全不用不同抑别有见乎
寄示谊儒侄昂
昨赵传之书云易上下经卦不等对以反对算之元只上经当十二卦下经当十二卦亦见其用心好学却更令看上经当十八卦下经当十八卦隂阳爻策数皆等亦足见易之自然也近收黄都运书见教宋夀卿反乾坤二卦图说乾後三画属坤坤後三画属乾乃隐然之否泰他以十二月建律吕相生推之亦自好却要不用火珠林配纳甲法以为差误所以黄先生得得来问盖火珠林坤卦是乙未乙已乙卯癸丑癸亥癸酉夀卿云坤初六当未六二当酉六三亥六四丑六五卯上六已他要配成乙未乙酉乙亥癸丑癸卯癸巳所以见丑卯已属乾是隐然之否卦他却未晓地右运之说黄先生则以坤下生故自酉至亥亥而丑卯己未亦差讲夀卿书尾又引麻衣易当於羲文心地上驰骋勿於周孔脚迹下盘旋此是戴主簿伪书文公所亲见而作文辟之矣夀卿未见文公说故引用然未知四圣人如何分心地脚迹又何驰骋盘旋也此囬黄漕使书已辨之矣
与宋东山书
纳甲不足以比禹文惟权其轻重自是如此然姑以拟其似云尔况以圣人在时斥去纳甲而不用乎大挠作甲子那时便有支干了圣人自晓得所谓治历明时当时只付之羲和成周职之太史算来亦不创出於汉儒要此不必深辩吾人如今只是用心於内力求仲尼顔子乐处曾子忠恕一贯使心中义理如日之中天则六合之内不遗微小容光必照无往而非日之所到也向伊川见尹言明说得一句是则令更涵养岁月易过义理难穷直须要到精义无二何思何虑处若才见一义便执定论辩一二年尚凝滞不消亦一件病痛也乾坤坎离为四正此自康节及前贤皆如此说只以先天图中墨界子不正子午卯酉之中亦看得好但康节谓数常踰之不必乾坤坎离正端在墨界中譬如重庆府主岂必在重庆千里之中帝王都邑亦如此却须唤帝王所都为中正方得若用墨界为中则兄以何卦当之千万不必於此枉用功夫论纳甲事某不是道尊友无考证亦不是要存近忘远但尊友所说是律吕相生耳而纳甲又是配六爻法若言起历自是用律吕相生若言纳甲又当从配六爻法两不相妨而不相合便如伏羲先天是定体的易大禹九畴是尊阳抑隂之易文王後天又是日用之易却不容伏羲之书执定其说而以九畴後天为不可信从也易学有多少千门万户曲学名家亦无不皆通则有醇疵偏全浅深而已尊友更数年淹该通贯涣然氷释怡然理顺便无这般拘碍那时胷襟与天地为一百家之说嘒彼小星亦无庸为言矣每辱惠教虽不能熏香再拜未尝不肃容整襟庄诵字字句句玩而味之时一展玩以自警省来教谓一语不及毋乃以为不可教胡为发此言也岂贤友之心与气尚未平定乎南轩与文公书有云谓其怠而不敬与夫因循不敏则可若谓有意逆拒人则内省无是也来教有谓读书辞殆有怒髪冲冠之象理之所在心平气定而出之可也某安敢过分南轩但以前贤朋友之间每每如此窃慕效之而乐为尊友道也夀卿言乾上三画属坤坤上三画属乾为隐然之否泰於此十二月建律吕相生中得之足见用功之深亦是一议然文公启蒙言成数中之七九为隂中阳似与夀卿言乾卦上为坤合至生数中二四为阳中隂却与夀卿所言坤卦上为乾异後来文公与?先生言杨宗范说元亨属阳利贞属隂说得不是乾之利贞是阳中隂坤之元亨是隂中阳乾後之三画是隂坤後之三画是阳此却更当消详也夫月建自未而酉酉而亥至丑卯已序则然也而纳甲所配则地右运也己作图上呈矣但律吕相生法与八卦纳甲各有攸当如先天後天虽不同而用无不合文公与李方子说火珠林是汉人遗法後鲁可几问卜筮恐不如今之火珠林文公曰恐亦有这法如左氏所载支干纳甲配合似不可废如遇屯之比不用屯辞亦不用比辞自推一法恐亦不废此道理则火珠林亦未可轻议也夀卿言今古治乱昼夜皆否泰之运实为之亦有此理但有乾坤隂阳消长而後有否泰若举天下万事尽归之否泰则六十四卦中只否泰为主而不知其实乾坤为之恐寖失易之根源否泰元则文公屡言其有未尽处不及详覆夀卿又言能於羲文心地上驰骋不於周孔脚迹下盘旋此乃南康戴主簿伪作麻衣易之语文公常与可学言不知心地上如何驰骋此足以破其妄矣
与谊儒侄昂书
蒙和拙作俱善读易书怀几句极有至理到尾间一句尤见彻可与入德矣伊川谓和靖更在涵养敢以复告某非世所谓恬退者日日汲汲於此道恐岁月之不我假决不为枕石漱流索隐之事耳所附数纸俟仔细看之惟是传注当时各据所见所闻而言岂能便合圣人之心汉儒虽号近古己有不可信处何况後来自非圣人复生岂能上通千载如洛中诸先贤及文公乃是理精义明故其言可依据虽不举合圣人之心亦不远矣
又
比承附到伯强书而贤侄谓思无邪之难此不过念头初萌时着功夫便似船开头乘水脉様到是行处十分要照顾两边令无触碍直待泊得安稳方是所止处所言欲字善恶相半是矣又谓多恶少善算来善亦未曾少万事万物皆有善恶存乎其间天理人慾同行异情循天理处便是善徇私欲处便是恶也可欲为善欲善而民善欲诚意正心修身齐家治国平天下欲无言欲行王政何往非欲何欲非善夫子言我欲仁斯仁至矣只欲得好处便皆善己所以七情不可去一只要在道心惟微上着意也
又
既於性分义理用功己深觉得胷怀浩荡活泼又当详悉讨究九经一遍观圣贤心法治法立经陈纪规模法度所以防人情立人极与世迭迁逓降不拘不执曲尽古今事物之变与夫天文地理风俗之异物产之宜其间推迁更改淳漓厚薄治乱兴亡之故一一看过使自心通贯晓解然後见得为国为邦致理制治自有时措之宜如此方为有用之才有用之学不然只做得个谈经说史秀才与坐禅入定一般有事到面前便排遣不去圣人谓观其会通以行其典礼不是观会通便了须要行其典礼方得系辞焉以断其吉凶不只系辞便了须要断其吉凶方可夫子又言居则曰不吾知也如或知尔则何以哉学者须要自家了得人事分一日得君行道须是使天地万物四海九州含灵动植我有酬酢对副他教各自顺道理的着数手段方得如此了方只说得用之则行舍之则藏方只说得穷则独善达则兼善方只说得如不可求从吾所好曲肱而枕之乐亦在其中仰不愧於天俯不怍於人若犹未也只是瞒人自欺为有愧怍亦多矣侄更勉之
答谊儒侄昂书
所谕性命之说甚见用功深至以某观之只是孟子道性善一句压尽天下万世论性之说无复可议盖自太极而观故有隂阳理气不可偏倚然理则自无所谓恶而气则不无善恶之异但太极所谓隂阳之气亦皆是清明淳厚的到得付诸人处各自地子不同便有善有恶所以前贤谓之气禀之性然此又是孟子下一层若孟子则直说继之者善未在成之者上说所以万世无弊理气虽同得於所禀却於向上的数层别了譬之传神渐模渐差不是当初真的了生之谓性告子只於人物生处便鹘仑地谓之性所以孟子後面用犬牛人折之便自窘了又何疑然气禀大率是隂阳寒暑有正变昏明清浊并人之父母情性气血资质各自不同却用太极说不得
又
来书言父母性情气血用太极说不得此固是他地子不同然末世气数亦与上古时别且自数十年来何曾有隂阳和顺的一年乖戾舛讹都不是熙熙怡怡时节加以地气四分五裂人生其间汲汲孜孜於利慾之塲昼为夜思都是物慾孟子夜气之说到此亦难讲了此事都不容说也?先生易说刋亦无妨然此则文公与先生讲论卦爻的言语?先生所得不在是也且如向来二弟问自强不息先生云你午刻要睡时振脑不伏睡便惺推去便是自强不息先生盖得易於忘象忘言者矣
贻炎卯书
闻汝得韩帅举次任便可求教官用功读书穷理必有进步也世道纷纷澜趋川决立脚者少今时正如百万衆人罗绮纷杂胶胶扰扰游於百花园林锦绣巷陌春风骀荡光尘飞扬高轩大盖朱轮玉騘冲奔戛击悦目娯心莫知所止却不知春树尽芳年减人散马寂景变象移有何着落古人谓万事看悠久只有圣贤与天地相为无穷耳余则浮花浪蘂剩紫闲红旋开旋落济得甚事吾祖宗世世积累故浑厚善良之气锺萃接续子孙多有贤质汝与开二亦可人意只是要力学力行诣彼道真入见圣贤了当巳身复以传子孙而及他人此亦是仲尼顔子乐处一件事也我瓜熟了亦欲挂冠退休若更陈明甚觉失了本心此却待为汝言之耳丹药时亦服数粒颇觉有益然全是尽心默坐存养则血气不至顿失也
答王三之书
雷风恒风雷益之义且如雷声自空而下被风更送他来如坠在人面前使人震竦便生恐惧修省之心所以为益也雷声自空而下被风却送他远去其声渐小人便视以为寻常不生恐惧修省之心所以为恒也尝在鼓楼下听便晓此意当击鼓时适然有风吹送鼓声来震撼只在人耳傍便是风雷益之义当击鼓时被风送鼓声去其声渐远而小便是雷风恒之义又曰离为阳卦而隂在其中坎为隂卦而阳在其中此是阳中包隂隂中包阳之义曷不观之火乎火之光明可以照耀四方八面而火之中常黑莫能自照是阳中包隂此离中隂也曷不观之水乎水之深澄湛然莫见其底有人入到水中开眼却见水底分晓是隂中包阳此坎中阳也又曰先贤论天命之谓性只是与人说影子要人自去讨究盖命是无极之真二五之精有生时付与我此道理则谓之性
寄谊儒侄昂书
两次收书即言观心煞是长进更在勉旃如今後辈少人才都是无人倡引之所以如此侄资禀正当可以入道只是识稍迟记稍缓亦无妨此和靖所谓将来保得者不知启蒙等书己看得熟未若前相与观者既熟更看伏羲一见河图如何便着乾坤坎离居四正兑震艮巽补四隅大禹一见洛书如何便次得九畴依彼次第如五行皇极有些道理易见其余畴当时极是难着此便是希贤希圣之一法门不可病其难不可空放过向所以说易有几多重数看了一层又一层高在未易了下也某只在西湖九里松闭户玩易及看诗传不曾谒朝贵不复有所干求仕进灰冷唯小儿咨咂不已谓姚着郎云考致仕有赠典及泉壤此专求教官归更忍耻三年而入山林究竟所学耳近到文考功处渠虽事佛而於易学大非世人所见此一日问离卦中如何有网罟小过如何有杵臼夬卦如何有书契咸之九四夫子便说得许多何思何虑至屈伸相感一段出来足以见其见到识明用功极深非常人比便是希圣之学某略随见答之文文亦以为然
与前人书
昨所疑数事间有索之过处易学只看卦是甚卦究其名义大概了其六爻虽各随时取义然终不离得卦毋又只顺圣人言辞语脉求之便得其正亦不能执定拘前贤所解若有不通须玩究却只要平易不要崎岖深远不必背畔自为之说如夫子彖象系辞传是多少分明显着若说道理断只用夫子为凖不过详明之而已易元无出於圣人言语之外者只是力行求至行得一尺是自家的一尺行得一事是自家的一事行来行去到那快活时和前时讲不得的也都晓了若行处有阻滞抵碍亦因以见我所讲不通不明处易学二百余家当只详看伊川晦翁所言便有八九分明了衆说只须猛省一观不必人人与之辨析如入通都大邑看珠玉绮罗文绣铺席处处熀耀花眼乱心到底只有正当靠实一两铺只主意於此买卖便了安能徧逐眼界遮拦令尽乎侄年己如许才见圣贤地步分晓便勇力进步且直截去源头坐定了徐徐纵观四方八面尽不劳心劳力便是登东山而小鲁登太山而小天下气象若今时只埋头章句文义煞然有旁蹊曲径万水千山到几时钻得尽此是十四五二十岁时学来只得濓溪与李初平说话便如此所以某言千书万纸不若对面说一解为活卓也今既各有萦绊只务见是行终有到处
与谊儒侄昂书
此番煞有晓解精进处更极致其知而力於行道无终穷愈玩愈明愈求愈有盖一爻一象该天地万物之理假使心思虽穷得至却未曾遇得此事亦轻易过了又复废忘一旦事来又无以应之所以学者只大概说得易而终不能用易也圣人心与天地一六十四卦三百八十四爻皆是方寸间事敛而为一散而为万随处随足随应随当目视耳听手持足行无非自然学者须要十分用力推究把持玩味纵未到得以一贯万亦会有五六分浸浸不己岂不涣然怡然矣乎勉之
与谊儒侄昂书
所言乾健之学安敢到此不胜赧惧但拳拳自勉希见此气象而己所谓肥遯之心甚胜则某实欲志嘉遯之爻而未能肥遯者合下超出利名仕进之表不与世相接如某则奋身塲屋猎取科第但见世衰道微志愿必不得伸毅然投簪实非得已嘉且未能岂肥也哉老而益壮此王复槀之言可以警衰起懦却入圣贤阃奥不得贤侄自言读书之功拈起放地昨蒙希尹惠书正说官事埃尘都不成学某答云吾人幼学壮行公既自科目中出职司训导身居幕府所干何事正当於日用常行泛应曲当件件物物以当然之理酬酢令无愧於心即便是学舍是不为更於何处作功夫若必待闲则合下莫染吏俗如顔闵様方得贤侄且欲架阁易起看春秋某谓易之理随百骸四体不呼自来不求自应左右逢原如何架阁得且易与春秋相为体用易便是春秋之体春秋便是易之用明得易则晓得春秋明得春秋则易在其中矣侄谓春秋真出於圣人之心法微显阐幽为可惧大概得之矣盍不思夫子得易之妙用耶夫子得尧舜禹汤文武周公之传於千百世之下不得已而作春秋寓刑赏劝惩於一言之间精微妙密曲尽当时之人心天理而警省万世之人心天理无非阐造化明王法揭中正杜邪枉扶人极於天下後世此圣人之大用未易以管窥蠡测言语尽而文辞释也游夏不能措一辞劣叔谓非不能措辞圣人言近而旨远简而博浅而深不容一毫有所增损虽欲措辞多见其不知量只得默识心会而己所以伊川终不肯解释略说数条以开後学煞有好意思在文定不得已而释之其间尽引伊川之言其余皆参帝王之法文公尚云但不知当时夫子之意果如此否则此书当研精熟玩而未容开口也劣叔近往常德正与长儿评订一二今吾侄偶及此略述其怀以冀沉潜玩心也所言俟求僻静教官一再消详夫岁月易过官尘扑人终无暇日某以为或再看也

[book_title]卷五
钦定四库全书
字溪集卷五　　　　　　宋　阳枋　撰
书
示侄昂书
近来见得六十四卦三百八十四爻无非乾之为虽改头换面取象取义各自不同只是一个乾道变化得恁地所以一爻便有一天理才天理处便只是乾两间万物万化虽隂阳四时山河大地辗转生出然都是乾健为主当借他面貌模子变化使形色散殊羣分不同而己只如人一生有多少胶胶扰扰的事元只是一心对付将去对付得成时只是一个乾若心才不健处事便不成乾所谓健非强猛勇敢之谓信得过看得彻行得竟处便是虽顺亦健也某见得如此行有不逮每勉欲及之心力向衰照顾或不前如侄以为然望力行之漆雕开吾斯之未能信而夫子悦之盖信是真实信得过便不脚前脚後照东照西彻始彻终便是打得关透时气象宜夫子深以为说也六十四卦只言九六不言七八盖九六则能变七八变不得了元下半截属亨亨上半截属元下半截又属利利上半截属亨下半截又属贞贞上半截属利下半截又属元循环无端不见其始易变易也随时变易以从道也道即易易即道如何随时变易却从道若晦翁在时此也着问不知当时门弟子如何亦不能疑难及此辞变象占是就以言以动以制器以卜筮上说观象玩辞观变玩占是专就卜筮上说圣人说话横来竪去都合道理看易不可拘执当以类推譬如父为子隐子为父隐此只举一义若类推则君臣夫妇兄弟皆然如陈司败问昭公孔子只得对以知礼乾健二字千难万难不便体得或学者能立脚做去也只做他坤顺的至於乾健则未及也广是平铺的大是包上下四方大司徒广轮之数便是个广故广生则归之坤大生则归之乾又曰广大配天地大明终始几句是易之大纲领下只说六爻一元一岁一月一日一时皆然自始至终自终反始此事甚大孔子於乾之彖言之岂可容易闲看过伊川取辞不取象亦未安盖有象之後方有辞以明之圣人取象只举大纲的如乾终不只是这天与龙及人君两三事象有言圣人者有言君子者有言先王者亦只是举一义以为象便如画卦影子一般错综之法只是三数之五数之甘节伯夷叔齐也苦节龙逢比干也愚夫昧易而不知非不知也不能明之也才士口易而无益非无益也不躬履实践也童蒙有易而不露非不露也无人导之也太极日日判两仪日日分若理会得面前的便可理会得图上的理气妙於无迹其体由象数而立象数显而易见其用该理气而神或谓乾坤生六子当初画卦时元同时生只是既画之後方见得是乾坤生六子
与宋东山书
近得观友兄易学一二如乾自是有许多様说话但尊友言之太详不便说得那一个乾如伊川解文公尚云说得人事尽好只是本卦爻未着实盖游骑太远不免失中军将也古圣人合下便说出那卦说中那爻後人犹自解脱不得所以先贤人一一疏解己说尽了只有些子未周致处更从而为发明之便好若要旁蹊曲径一一推穷寻究令无遗逸是多少言语虽极心思费辞说万万千千终说不尽而我反敝精敝神而支离蔓延矣某之学只是见得一句明便要行得一句到才行不到终日忧悒求其所以不到之因而必要至之往往解说疏略而于前辈议论不能遍閲亦自知其有寡陋之失矣
与黄循斋书
伏拜宝翰之来整裾庄读如坐春风曲蒙戒召俾承謦咳曷胜忻怿今之世望穹职尊不以富贵自高则移气养体孰肯笃志斯道纵有意翻閲亦不过资舌本懿文华而已去圣贤岂不邈乎迳庭耶吾乡不以轩冕累其心而有志希圣者惟明公及文赵而已然年皆半百遭值时艰胷次大负抱久矣卷而怀之後辈利名纒缚不肯摆脱闻一言半语以晓解心性此实大可忧者如公力可成就晚俊盍择其气质可与语道者罗而致之食息言语步趋皆有所养异日成就出为世用必有可人意者此性善先生素志而不得遂者也公以为如何某比到此时获见学斋惜其登舟临别不及细叩所得蒙惠类藳亟启而观见其论河图数九乃本之鹤山正与税巽父所论不同疑而启问学斋云曾见魏立齐说文公晚年亦如此改正图说矣但某却未之闻抑未之见也启蒙乃性善先生所刋亲为之跋未曾说九为河图加以希夷康节所传亦不如文公之语意学斋亦尊所闻而然耳似此便是後学无所折衷道终不明矣
与赵传之书
来谕云学问是静中涵养为第一义令人竟日欣然此便是文公静观灵台妙万化从此出的气象贤友识见广大自得已深云胡不喜但又云体验省察随所发处逐件整顿则临事读书都觉有力如此却是涵养而後体认意似倒些所谓圣人将许大始终万物着在艮卦上以静为本动为用恐着在两字未莹八卦之义皆是自然不待圣人安排然终万物处亦不都是静煞有作用在自出震至成艮都是运动流转无一时停息如秋敛冬藏看他敛藏亦多少用功着力所以圣人言贞固足以干事干是十分用力在艮是时止时行动静不失然後其道光明静中元有动也夫子仕止久速便是如此前贤以明镜止水比圣人他终万物始万物便去了寂然不动之心毕竟形容不尽贤友言屈伸至崇德数语某都要如此看高意以为如何文公赐祖师帖中语贤友看得甚好足见大有长进矣某老矣掩门兀坐於十二时中观三百八十四爻焜耀流转就其间求乾健不息之理而捉摸不得徒切浩叹而己圣人迳庭远不可到
与赵明远书
比蒙谕诸儒训解元有说未尽处足以见极深研几用功精致但天地之道纷纶杂揉变化消息无有穷极自是先贤不能以言语说破伊川道说得七分算来有七分在後来文公备论详说亦只到得七八分万万千千如何说得尽如今只於先贤说了处与他疏解己大费辞元无穷尽况未说到处乎自强不息之语易说而自强不息之事难当一日之间多少事为能自强不息使件件纯乎天而无一毫人欲之私终竟一日便是日至如此存心煞是功夫力量方见得易之难行所谕虚心静对忽有所见便是复小而辨於物须是有懽喜活泼处了至於乍见隙光俄复失之便是未能自强或作或息又被私意引去矣然见得失处煞是好了可以体易矣其坤卦谬论只是说一卦都是坤顺当初如何有战野坚氷之戒盖是隂才一些不顺便有此害人才一些不顺便凝固物慾坚不可破疑阳而战野之事其随时取义自是不同然只要一个顺便无许多不好事文公谓占得坤卦便是大吉之卦则坤本自好何常与阳争只为沴气激成方不好阳生於下已是有朕兆以阳健而进势欲消隂老隂凝固嫌阳之来自是战何疑之有
与前人书
伏领赐翰句句谦卑自牧想判府作此书时心和气平融然天理之流畅更有甚人间富贵爵禄在方寸乎自非观象玩辞深有所得己自知之而人所不知安能如此台意之所到亦某意之所到曷胜喜慰忻怿邪所谓知四十九年之非便是豁然大觉悟云卷而日中天雪消而春四野文公论复其见天地之心有云如大黑暗中忽然一点光明便灼见天地之心判府七七四十九年一旦解悟非七日来复而何然此心元只在我不是今日方讨得只从前有些遮障未能致知格物被世俗昏昏引去如醉如梦今忽被书来唤觉见得天地广大圣贤事业本自如此乐不可言矣昔人有云我向大罗观世界世界只如指掌大虽则幻言亦有些意思但向大罗时却不是便了更要与理会
与前人书
判府玩心羲编妙极阃奥天理一说不徒言之知之好之而且乐之自非识见高明洞见天地万物之理与吾身出处语嘿周旋动作同一流行同一运行安能及此便是身到长安四方八面道理交贯千门万户逐处洞开令人倍万喜悦虽则如今己到地位然便须委曲周折仔细与理会过向有人以谯先生见得见乃谓之象一句则三百八十四爻都在其中问文公者公云此只好说话三百八十四爻中有多少事在须一一与研究始得今判府既得其要领更望详其节目
与前人书
喜知官清事简留意易书今时不以好爵自縻而笃志好学者如判府文广史二贤皆能不以富贵累其心而求为圣贤之归蜀虽占危残破而生意不絶者以有此气脉充壮之耳天地间贤人君子所聚便可卜旺气向时明道先生见横渠不存而横渠门人寖寖雕谢以为关中旺气衰深有可忧後果有西师扰乱天下骚动学士大夫关系安危如此今人只知安远之策在武功而殊不知有元气者为之张主此独可与足下道也但今时易学不下百余家皆能释字义讲爻象说道理而迹其为人则往往与易不相似则其所言未必真知易惟伊川易传言人事最切晦翁说易於卦爻义最精而二先生非苟言之实允蹈之後学於此折衷焉可也连辱教章言言以学为事则知义理之心胜而富贵之念轻矣昔伊川谓谢公师直以运使而能屈节问一主簿为深知易今判府即其人矣
答前人书
易惟乾坤二卦是天地健顺乾断不可一毫私意议惟上九言有悔夫子言是以动而有悔则只说人到乾上九便退有何悔若坤则於初与上致穉隂极隂之戒然以坤之本体求之则坤只是一个顺亦无坚氷战野之失自二卦之後则变化生生却多有悔吝凶咎所以夫子言易有太极是生两仪两仪生四象四象生八卦八卦定吉凶则或吉或凶却在八卦八卦相错之时所谓两仪四象只是纯然健顺之气那时未见吉凶在卑意谓玩易只须於四圣人卦爻象辞平易思量去使纯乎天理之正勿以後世人伪私慾参之并勿引惹背意方见得三百八十四爻都是洁净精微而吾之所以日用常行都自有纯然天理一脉平平坦坦安稳快乐所得彻头彻尾时是甚次第更说甚王侯卿相与夫释老昇仙入定惊动天地便是剥之硕果不食伊川言剥于上则生于下人生至此上下与天地同流岂曰小补之哉某因判府屈己好问之笃率易言此便是濓溪令二程求仲尼顔子乐处所乐何事也
答赵传之书
所问河图生成数相乘为四十五生极於五成数至九合而言之五九合四十五及一年中八卦各得四十五自是可通大抵河洛两图是道之体用凡所谓道无出於此两图之外者莫不皆通愈求愈有只是要入身子体之为难只如孝弟二字一日十二时中有多少未尽善处须要行得似曾闵充而至尧舜方是极头来谕震乾巽艮坤兑变而坎离不与亦看得分晓然兑震巽艮凡两卦倒转成一卦如颐大过中孚小过文公以为皆是坎离之变颐是大的离中孚是厚画的离小过是厚画的坎大过是大的坎则坎离未尝不变更细思之近来熟看双峯五行生出次序并金陵拟议周先生二程先生之说其释周程则善矣五行生出之次如邵子天开於子地辟於丑乃水先生又岐黄书论人之生也男先生左肾女先生右肾都是先生水其金木土圣人言其气双峯论其质又言程子未见濓溪太极图更当详思熟议也闻执经问道者甚衆此尤当今仕进者之所无然某窃有一说姑以见意夫光明者聚蠧之阶铮铮者招怨之府有明伦之主而人情舍此安之此固慕羶怀德不容却去但谦谦有终劳而不伐功而不德归美从长无形一言然後为至希夷谓名者事物之所忌宜深体之所谓一阳至六阳疎密始难终易之说甚看得好晦翁与门人亦曾以疎密处为难说足下既言六阳则六阳亦然阳固难长易盈却方盛时已有衰倚之隂之盛顿然便在眼前却不知如何亦如此先疎後密又春分卯中秋分酉中与卦不相应这处亦难说康节如此言时必复有意乾凿度亦是一件文字但易书除希夷康节伊川晦翁之外或得或失中间亦岂无是处又如朱汉上辈亦有好处亦有不尽处惟麻衣易是南康戴主簿所作晦翁己辩其伪此却不必读也
与税巽父书
伏覩启蒙小传自图象至卦爻及上下经皆不离乎九仰见用功精密之至益用降叹但其间略有可商量处序中取扬子云谓文王重易六爻此汉儒之误前贤己详辨之矣恐更不必引用後学必生疑惑也河图虚五与十关子明文公虽曾如此说却别用起一义以图观之则未尝虚也下又言河图洛书十无位洛书则可言十无位惟河图则十随五在中所以文公启蒙五与十相守而居于中则是有位矣所言六极与五福同居九畴此是洪范所陈耳箕子亦不敢分明说六极是十洛书分明除却十数今既言易学只当据图中见在说所言文王谛玩洛书而作後天邵子止言乾坤交而为泰坎离交而为既济置乾於西北退坤於东南长子用事而长女代母坎离得位而兑艮为偶又曰震兑始交故当朝夕之位坎离交之极故当子午之位巽艮不交而隂阳尤杂故当用中之偏乾坤纯全故当不用之位似只言八卦交而为後天文公亦如此说却未见因洛书而作後天之法象也所画奇偶图奇图甚稳偶图二属乙十属癸此两数俱归坤今乃止言离巽更有说否十数盖乾坤鎻了头尾而六子居中也生成图较差他处尚未活然恐更有深造千万下教
劄
代上谢司谏劄子
某顿首再拜揆令春事缥缈万緑纷敷恭惟某官仁义前陈嘉猷辰告神依正直台候之福如川之增某情动於中而形於言有严吏墨上尘记司伏祈省视某月仪长语不敢效世俗窃惟先生以忠正诚明之学格圣天子好贤乐谏之心九重寸地清虚四海受福之地也天下受其赐者造化亦厚其报当然之理耳自天申之夫岂人只某恭审国之有谏官所以正救得失献替可否警悟君心之要职也宝绍以来有美无规朝廷气象淹淹识者叹恨自先生晋登言路有谋必告有怀必陈纠缪格非必欲杜羣枉而开衆正一言脱口天下诵咏四谏风采复见今日岂可与鸣朝阳者同日语乎渡江谏官惟龟山先生议论尚剀切至今颂美执事可齐肩而比迹矣中兴之治敢为天下贺
又
某合阳晚後粗知读书自习声律已服大名於方册继记年谊惟不获叙团栾之拜情分竟疎濶乡间岁被边祸寖寖不可支持岂无巧妇奈亡餺飥之资何某久有江湖心而义不能昨春摄守昌溪今已获汰而本阙亦遂过满势可遂其瞻依之情谨述愚见裁成短书因便申缴望赐覧瞩借顺风而俾之前浩荡之怀不日倾写伏楮曷胜拳切
通夔守田都统劄子
某半生碌碌未得晋谒光仪每闻襟量豁达浩无边际用不敢赘时俗长语上渎融明首乞崇谅某前年奉华光先生诲语闻谈及判府碉门隽功老仙抚掌击节称诵再四坐间诸名公莫不钦服判府投机应变之妙略不世出谓边钥得贤如此太平有期咸欲赓滴博蓬婆之诗为判府贺比来老仙视师汉沔乃烦牙纛镇夔殆有深意此地荆襄咽喉西蜀根柢知判府必能以守碉门者守夔则可无後顾直指汉中今果坐策殊勲凡我师得志于外者不可谓非守於内者之力公论如此非佞非佞学生炎卯颛蒙寡学天假其逢获在照临之侧判官不以年少书生斥去之乃宠遇异等推置赤心夫何修而得此第晚辈乍遇殊知陶冶之赐大矣某谬悠分职四月中已遂过满使长不许遽辞绊以权倅强顔负乘倍益羞怍近日力禀巳为申上差正官不过初秋出江未审学生可乞假一会涪上否盖拙荆未祔先茔欲议归藏此愿才毕当伏谒戟辕致九顿之谢未见顔色修辞冒昧无任战惧伏乞照临
代贺乔宾王入幕劄子
恭审某官心画孤高材具卓越物来能名恢恢有余事至能应多多益办阃垣图任旧人共政置公崇幕盖将相与上下议论举雕瘁困竭之蜀而春生之平凖权衡时措得宜阖辟弛张机会切中自今操赢贡以佐中兴士安不专美於昔矣某假守三峡中如坐深井底闻鸿最晚贺燕尤稽海月孤高烂照此心想不容形遁也昌溪乃高人旧游涧黍嵓禾梦想可数下流囬易之禁既严齐民薇蕨之歌己赋某固分甘菽水与晚猿夜鹤歌舞飞仙之遗风而薰煎坐困根本当念夜登筹边东望旧隐亦有以慨明月緑萝之清闲而怜之乎僭凟惶恐
贺王禹锡使君就制幕交割劄子
某借恩光於桃李塲中旧矣粧红靓白终不足以缋画春风惟粹抱和襟容而谅之某曩擘牋事长方惧玷凟辱赐宝翰字字鸣谦一诵一感自後翘企乌樯不复上状情文有疎而炯炯寸丹惟杓与岱七月伏覩制劄促先生来赴黔山千里一时改观某不胜向风踊跃谓归舟晚节有华其遇继闻又以凉风彻暑为期私计鄙怀重在爱敬其亲非过为恬澹虚徐以土苴利禄诵圣贤之书身圣贤之行既见君子心胡不降恭审先生红新涤油碧借留蜀文章士扬鸿名誉盛德入耳而不烦矣某谓人夸五马贵先生轻千驷而勿视人羡两轓朱先生厌文绣而不贪人喜二千石先生薄膏粱而弗嗜夫畀虎符镇龙藩列五马禄二千石运幄中之筹无足以誉先生者惟象纬不移躔龟章坐入手拜舞斑衣问安燕寝黔南分野正南极老人星乐旺之地此某所以百拜喜舞乐为先生道也某满替巳久趍参有期先此申贺伏乞台察
代赵大寜上游丞相劄子
某伏以五阳为夬六画临乾恭惟某官荣辞九棘入面三槐鼎鼐新调天人叶赞钧侯动止万福某迂疎小吏感戴洪钧局蹐修辞凌兢叩阁凟尊是惧鍳在为荣
又
某窃以天者道之形体道者天之性情宰相位天官而论天道者也言其体则包万有於一元极其用则散一元於万有公相抱负此道余六十年今日得其位而行之伊尹之於成汤傅说之於高宗同一际遇尔莘泽必被於匹夫商霖遄苏於大旱今强敌残暴日甚遗黎思活尤切望雨以道援天下以道泽生灵将见掌握造化至和两间謦欬隂阳叶气万宇乾父坤母作而曰真吾宗子之家相也天下公望敢以颂德某尝闻太平宰相易时危宰相难晚周山甫江左夷吾李唐德裕诚所谓狂澜砥柱中流一壶何可多得惟我盛朝相一司马敌人相戒以谨勿生事不动声色措世泰山此尤光前絶後巍巍勲绩无与为比迹其所由司马公文章道学中人也今公相道宗百圣文祖六籍实温公等辈坐未央廷中单于前拜起大敬畏甚不难事世间惟道德足以服人却莱归疆贤可希圣幸无自逊若曰汉唐以下緫緫相业则渣滓下风矣某合阳晚後粗知读书壬午东漕稠人中一识昂昂海鹤之表已知其为伟人矣是秋簉名榜末以事夺不得与仙舟俱东非公相外某实自外也自縻薄宦一向不得上牋记仰止吴云不违景刻蜀事渐费支持几思出关依借华樾又义不能去春代庖昌溪今幸汰去而本阙恰亦过满恭承相公收拾蜀珍兼采葑菲此天假某亦依乘风云之日也冶金?桐知自鸣跃而况於人敬瀹牋以候从者知己在前长鸣振鬛
又
大学一书合内外贯始终一天理流行而己矣始於格物学之根极系焉而天理由是明终於平天下学之功用极焉而天理由是显尧舜禹之精一汤之建中文王之纯亦不己武王之皇极夫子之一贯皆此学也而安於天曾子之忠恕孟子之法度亦此学也而得於人圣人性之动无非天理而大学之名以隐贤人勉之必推求天理而大学之名以彰无治乱无古今必欲格物致知必欲诚意正心必欲修身齐家治国平天下舍大学其何以哉吁当颠沛澒洞之秋而唱为仁义道德之说昧者嗤鄙识者所深喜而敬听之也恭惟大丞相国公先生性焉大学之藴情焉大学之着言焉大学之文行焉大学之事自着为图条分句析明其为一贯忠恕之义皆前贤之所未发而独得於心者故见之行事言言允蹈闻过则喜知身修矣事亲敬兄知家齐矣详刑而法意允掌铨而品流清给舍而缴驳当知国治矣惟平天下一事非位宰相不可而今日亦得志而为之大学用功此相公平日抱负之素而讲贯之熟措之天下必有不疾而速不行而至者然某尝谓天下之治不可以一人之智识穷一材之气力任周公大圣人也犹握髪吐哺以罗天下之贤傅说大贤相也必旁求俊乂以布列有位方今大而政府可谓得人矣岂无惟孝友于者沈囬于下僚主兵主财可谓得人矣岂无耻道孙吴羞比管晏者淹囬於散地处士中岂无谏臣隐逸中岂无御史学士才岂无放弃於江湖将帅才岂无汩没於卒伍至於小善一艺可以补苴罅漏而共扶明时之治者岂无困滞於草莱某固不能尽识每观历代人材随上之人意向好乐莫不云蒸雾滃类从响应以就一时之治今相公端揆以来亦既数月矣惟闻荐引蜀彦四十有余辈而吐握之事旁求之令未之有闻焉夫宰相者天下之宰相则天下之士皆宰相之门下士也量材受任何间山川饩廪称事奚分贵贱昔南人作相专任南人皆其量有不足识者至今少之相公以大学之道平治天下必不复效仿其失但海内之士闻下风而望余光者于今有年悴憔饥渴引领商霖不啻大旱使曾不崇朝而泽满天下犹且迟之若更迁延迟回分别疎外则西郊密云而苗其槁矣某於己亥季冬蒙相公知其有寸长可用特赐钧翰於安先生属以成身起家之事抵今茫然真所谓一夫不被其泽者用是不远万里鲋鸣涸辙且以博采人材之说为献庶几获兼收并蓄於昌黎上宰相之书之万一大木为杗细木为桷非曰能之愿学焉冒昧狂言惟相公裁察某再拜
代上游克斋劄子
某用调元学坐政事堂大化鸿龎广宇熙晏海内之士刻氷镂玉摹写象似竟何足以髣髴其万分哉某惟知朝用真儒以来带水息投鞭之虞石穴有登天之险蓬婆滴博絶无旁蹊所谓不动声色泰山四维此等经画又岂东山别墅付天幸於偶然所能了办邪然墨守般攻技各有穷庙堂边鄙愿坚初心轸虑良切某非谓相公蜀人仆为蜀士援天下以私一方盖头目背膂归重腹心今日所当加护於此尔
代文考功到黄池辞免上游相国劄子
某去岁曾於邮置上状尘紊莹聪谅已呈彻钧览矣某老无肖似颛颛蝗粟日惧满盈夫何大钧洪播不赐汰斥而飜録之宰相之方道固如是自惟疎陋岂称班聨隆命飞来愧污交作盛心难於重违已于十一月理舟出峡三月望日遂抵池镇江行万里背冬涉春风涛霜雪飘薄凌震弱质不禁岻?喘萎薾疾证转加实难前进欲乞钧慈禀白九重放还田里得寻医问药不至填委狼狈受赐深矣情廹意诚不觉烦啧惶恐万倍伏乞钧照

[book_title]卷六
[集部,别集类,南宋建炎至德佑,字溪集]
钦定四库全书
字溪集卷六　　　　　　宋　阳枋　撰
劄
寄黄漕使循斋劄子
某比曾修书付何章申候起居但霖雨几六十日江水洪涨泝流必迟延未审已达听官否此间二十二日忽闻将星无光不胜骇愕此事关系不小飞报庙堂动经阅月全在上幕明贤合力聚智抚慰军民静镇确守环四方之境远谍扬旅益张胜势使人心安堵觇国者无得而窥则帷幄有人全坤生灵恃以无恐昔杨仪当两军对垒之际尚能南辕返斾以走仲达今距敌甚远霖潦方降百川泛溢敌人万无窃入之谋此天假我修明之时然不可不曲尽周密之防虑外方之伺衅敌人之起怀以俟局势之定也闻先生暂应副四川事宜此固臣子报国之日却须自监簿宣机倍道驰归方有商略如文活庵亦人望所归前时之去元带大制参职事亦可委曲详报令暂回司共为措置庶处分得宜切中机会某虽投闲置散与蜀民同一安危良有不遑寝食之忧而足下又当事任艰难之中尤深忧爱所以譊譊不能自默不觉烦僭乞舒谅之此间二麦俱为积雨所伤城壁极费修完人心不无皇皇幸得晓畅军事者为主米价亦平殊喜人意长学生抵今未至想是涨江为阻但殊不知音耗良用忧之也草草占覆伏乞台照
与黄循斋劄子
某入秋两承赐书矣此间屡易帅而城筑荐兴殊无上渝人船之便申敬遂简蒲兄登叔道随朱制机泝流忽然起离不及裁书就托申致下悃不审道及否也某蒙先生及李判府拈出贱姓名于权司己曾具扎辞逊矣兹蒙平舟先生特遣礼币叔季齐招令人兴起但某学术空踈不过当时所闻性善莲荡二先生一言半语深自省察求以寡过所谓腥涎不满殻聊足以自濡者何学问可为新俊游道耶昔游杨大儒得伊洛正传以游太学多士犹以异类目之某实何人敢容喙于艺圃捧腹效颦漫贻识者掩口且某自比年齿脱五六目眵暗而心健忘衰懒殊甚良不足以副招延只欲父子相依涉此残冬俟来春小学生满替同舟而上支筇伏谒倾控数年违远之怀然後随意去来时听诲益则所愿也过平舟乞申达鄙意前蒙赐学生书许以任满出檄切望留意韩连帅城旧治形势甚壮高广不减于渝真一大藩屏惟工役浩瀚而钱粮窘澁耳若天相其成则吾蜀後户之固而荆襄藩篱之壮也
答前人劄子【宝佑乙卯】
某月初曾草草用牋申叙足疮不可以屦所以迟于趋见之由兹被赐翰方知前书未达急遣人物色则所附之人淹旬逗遛凌云距门阑舟行仅两舍音问难到如此曷胜怏怅且知牙樯复尔归幕相距稍远承教之期邈在秋风情切依恋某老无肖似极蒙知其方寸方招呼荐达屡屡叠叠甚愿控写中曲求以少补高明去冬伏谒冀得欵曲而西归之初人事奔走徒困酒食不能一吐情素春中自可抠衣而先生衮衮建台学生又有分司之役某见其不谙烦剧与之俱来非得已也岁月空迈义理不进仰天拄颐不胜愧汗当今如明公笃志好学者能几而某不能急速亲仁以求加益其不明之至者也窃惟于今所急不在讲明时文当急于刋剔人心之蠧引之于圣贤迳庭于夫人动容周旋心思好尚察其受病之处痛下针砭俾成有用不然春华秋妍娱情悦目弄倒世界正坐于此似不必攻治也地震大变此间亦然雅江分流入夷境处山崩壅水浸没百余家死者五六十人五寨之境雨雹有如杯者真可骇惧窃闻上之人又有云南遣聘之举鞭长元自不及马腹况策折箠短涎不满壳而欲化被远徼彼或借助无以应之实生戎心而勍敌又得以为辞後户自今其可忧矣某耿耿不寐密以私告他不能悉浩荡也伏乞台照
乞解职劄子
昨以霖潦败稼伤民曾具申控伏乞收回摄倅职事自後昕夕惴惴仰觇天意而隂冷连绵至昨晩雨势如注达旦不少息早上隂云四塞雨又淋漓大至天变如此岂薄罚轻恕而已邪惟明公政事宜民百废具举无召衅之端独惟某以过满合去之人滞留喙粟又且负乘非据所以天厌神怒降此异灾庸彰谴告某不胜骇惧战栗请勿以书生所陈为迂速申大司差贤德之人前来管干仍乞收回事权并归使府主当如此则天意必回沉隂必敛太阳必舒余分之麦可收黔民不致颠隮沟壑昔人谓烹宏羊天乃雨今日斥退某天必霁雨阳之理一也去不贤之吏以回天意古今亦一也愿判府果决速赐举行某无任真诚恳切
回涪州士友为予父子设宴劄【时予长涪之北岩堂季儿摄宰涪陵】
老翁难出冒熏岩下之香童子何知谬制江头之锦方慙有是父而有是子何乃以为贤而以为能感深乐岂之招顔厚忸怩之色尚聆清絶冀涤尘烦
通新绍庆守王座主劄
某伏以即日槐龙舞緑笋豹抽斑恭惟某官幕望穹隆帷谋妙密策勲油碧开府南黔百职交孚台候动止万福某贽修渠厦喜溢言枢闯渎电严尚祈汪浸窃谓动静者气而无动无静者理实运其机形色者身而不形不色者心实妙其用心与理一身与气一先生其人也鉶篝有请竿牍实赘惟高明谅之某恭审先生道德真儒文章宗匠舌本四库似不能言心地八窻居然自晦静对三槐之?清临五桂之香藩帷卓卓之能声僰道生生之治最州而天下谓先生自此升矣白云苍狗善万卷而藏握手几失君丈夫自有真遇古人用蜀定北先安南惠然此来收南人之心为得汉之举太守之乐应不在乎山水之间也某世业儒书少颇有志当世飞腾暮景?痼烟霞凌云得风枯荄晩翠世道转艰抗尘遐徼愧甚初心恭承洪云南垂遡风怡怿人间果有二天哉声心骈俪伏楮凌兢电瞬昭回氷怀融燠尚当振诸生之鹭逐儿童之马九顿以诵恩斯勤斯某么麽低栖敢遑上詗寅惟纬躔焕象厘祉绵延风乎咏归曰俟予洁
代绍庆王守上余制置军前劄
某仰惟日月丽天奴隶皆知其清明用不敢模写缋画以渎崇听伏乞谅察某恭承奬率三军慰汉中父老云霓之望乘机顺动取胜必其万全但兵难遥度守固征强在多算知无遗策矣蹇浅识见岂能测其端倪耶惟背春涉夏先生以君民社稷倚重之躯枕戈擐甲与士卒同甘苦于阆风劒日中一柱擎天四蜀奠枕夷犹民社者独无愧于心乎某久矣瓜熟尚兹匏系不能戎服鞍马效驰驱于十乘啓行之先例束高阁食息悚凛尚当属耳执律秉钺之期进爵马前百跪起以称贺仲夏渐热敢祈万万葆爱
通绍庆守劄
某伏以霜华渐肃月琯惟良恭惟某官仁被专城颂腾五袴端倪不滓凭翼有严台候倍拥川增之祉某疏瀹研乌詗承油碧仰贽鴈宾之敬少伸鹊遶之情静言凌兢炳览荣幸
又
某恭审士豫表仪朝家柱石几年出塞数十州镂腑铭心一麾守黔方千里举手加额香凝燕寝竹引凤吹虽彭水凝氷麾围试雪而五溪民和播为身和视履考祥勿问元吉穆如善颂啧有烦言
又
某载惟黔南控思播之冲大阃屈万人之敌庄以临之不徒耸慑岩獠之听盖将镇抚南夷必欲得其心力以为斡腹之防休士息民谨守厄塞以备不虞倚集殊勲晋膺推毂
又
某窃以马安南之得此州白衣非甄陶之梦萧太史之牧此地黄魔显佑助之功由千里而陟殿岩先一州而及天下造物盖有待也虽蛮烟瘴雨中方沐祥云瑞露之化而九重念玉关人苦一札从天四辈在道五溪父老岂容持使君足而不使之仙去邪某久矣拭目
又
某自惭窃禄亟愿投簪时方荒邵圃之瓜地难种陶篱之菊昔游昌溪望美人而怀靡及今趋黔水见君子而心则降嗟菀结之几年幸趋承于一旦不辞冷宇知有主人在泮献功愿备史克之颂磨崖纪绩当赓元结之辞行睇重云距跃三百
又
某滥恩帝京职教使府行将只服贱役芜陋俚语申控心声斋宿然後敢言顿首望予其进某分位有严安敢晋越仰申月地云阶受祉既多之问照临伊迩惟洁已以奉约束
贺赵守劄
某伏以即日槐夏恢台梅雨清润恭惟某官把绣昼游皇华夙驾荔江思咏梓部懽謡百职後先台候动止万福某四月初方闻被旨护试铨闱继闻荣除东宪黔中音便罕端未敢孟浪申贺比承内机府户检法两翰并此中得渝上近耗始知峻迁之的曷胜额庆明公慈仁禀赋忠厚操存明三尺以体钦恤之心奉六条而公亷察之柄折虎狼之爪吻辨雀鼠之牙角不待长语可卜古井无波矣某私喜枌榆故国昔无乔木今有世臣陈时臬事之余广龟陵之社粟以饱蜂腰振北岩之文风以皷鹤闻合浦珠还在下风矣先生毋曰夺我凤凰池乡国幸甚吾党幸甚某辱知深厚不欲过为辞说陶陶遂遂自不能嘿毫楮所殚情实俱至伏乞台照
又
某恭审缙云雪崖之会江山清奇气象明淑异人间出濶武峻扬由郑公乡坐大幕府为列郡侯挝鼓浮航迤衍势顺望锦绣洲边江花水叶烂熳卷先声而东行为社稷天下重矣调摄之请文言亦烦某壮岁盘桓北岩观书匮矗涪之北程谯尹三先生此焉阐明神易太史扬之莲荡续之而涪以易重清江出涪之东尔朱白石此焉羽化?仙踵之郑仙继之而涪以仙显由是仕于峡者咸以涪为荣程刘闻于前曹谢光于後率皆凌青遡紫上玉登金先生以先君华裔宠贲江山又将明画前之易饵形外之砂飞上钧天工宰人极槎头转春风易岩仙窟特一传舍某曩客渝城每于文赵二先生间挹清絶饱芳鲜落羽万山中习气踈野便风端鴈不一奏记恐悚何言此月强半方知躔象己次龟陵卿云氤氲出摩围峯头寒陬冷曹不火而温倍万喜舞亟此熏瀹申贺厦之敬向德情涯凭楮偪塞
送太守夀仪劄
久栖鸾幕喜遇熊占方同然旅进以熏一瓣之香乃过甚谦撝而却微尘之玷沧溟有外细流何归雪竹霜松固迥然不着於尘坌溪毛涧藻尚庶几可羞於王公再列悃忱冒陈严峻幸少寛於约束希俯纳於涓埃
又禀
不避呵斥洊有控陈顾惟颂祝之微诚至辱谦卑之再却莫知进退愈切凌兢在君子固削繁文於小人莫表诚意念辱知已久有天蒙顶踵之恩而舍是弗图无地効丝毫之报尚祈仁恕曲赐涵洪渎诚惧於再三容切希於万一
禀王守饯其长子出江劄
恭承长内机乌樯风顺鸭緑波肥虽燕语之留人奈花飞之送客烟中江柳朝蹙黛眉雨後溪花晓含红泪物态如此人心谓何某于东阁屡谐瞻犀挹玉之缘向南浦倍惜临水登山之别辄具春风一盃酒同邀丹穴三凤凰薄言请违非曰饮饯勿却恳恳懃懃之请少摅依依脉脉之怀曲赐允从曷胜荣幸
谢送生日劄
曲承珍帖并辱多仪对斟餐黄菊之秋光味冷笑紫嶶之雪咏啜云腴於雀舌尝霞酌於兕觥分外清奇顿忘衰晩亟兹占谢伏乞丙原
又
廹兹重九再见始生自惟东阁之陈人益厉杜门之素志曲承珍翰并辱隆仪烟瑞星聨光生蔀屋玉霏雪落重拂竈尘既佩意之实龎欲循墙而安避僭以肃入未免包羞草此先露万一谢悰非笔所既
回巫山李宰劄
某曩者学生托?潘花曾因便鴈彻声藻缋洪云自後不遑嗣寄美人一方引睇翘切巫阳蜀之根本仁贤皷疏越之音以抚字其民咛咛方言化为风謡广誉泝峡而西最声与江俱东殿头云角皆稳着脚处樯乌翩翩好音只昕夕矣某日薄崦嵫问戍纳履望巴山冬杪欲雪亟思?易编倚岩熟读涪陵使君得以北岩萦绊学生继至力请为象澦之行失其本心亦已甚矣不谓谦谦君子聪听惠心宝帖与尊羜俱来情文腆异只欲旋璧恐贻讶谴降拜肃入脸耳发红谯达微先生有诗云丹叶不劳题姓字免随风月落人间敬以谢复以请何日良晤写此心怀更加厚自存我推以及人凭楮真叩
回黄州劄子【西岩先生名恢字伯洪】
某即日徂暑末垂穉金柔伏恭惟胜算雍容长城屹峙天人具依台候动止万福某比僭越奏记深惧犯分唐突尊威乃蒙撝赐宝缄盥肃庄诵德语谦温如广宙包涵不鄙卑贱如此天下士尚孰肯有言而不乐告哉恭承卷怀易退愿言丐归仰叹先生不以醲厚动心度越流俗然当今不避艰棘尽瘁鞅掌深得军民之情而足以当一面者如先生凡几人庙堂必知所以处此矣况使府为淮西根本荆襄掎角势差缓而实急必欲厚根本之地强掎角之势伟度卓识又有居先生之右者乎某肆言狂妄曷胜惶恐性善先生前处中复之变甚自寛释某等日夕侍坐听讲尤用忻喜只是气弱多病盖去夏以苦目多服大黄次第己有脾弱之根今岁又当其时食不甚快六月七日云大小府不畅命医作通剂至初十日大府通而不节然初无甚苦命某等就榻前讲书晩犹出见客十一日尚押文字夜後觉困甚舍侄辈扶坐巍然而逝某等获眎敛含虽粗合仪节而无先生一至亲在此漫担当大事不胜忧惶幸禀恳悦斋先生李御史吴中书以主持其上不至狼狈无措也近谒鹤山令某等事办便可拨发登舟至黄池待友顔之来庶免意外忧虞朝士多同此意七月终可到黄池则友顔亦必来至计不远得参拜旌麾以请冒昧之罪也先生所附性善之缄元未领至来人云己发回矣舍弟房舍侄醇亲戚王卯应仝此列拜申覆不敢赘陈於德履之前万丐钧察
答黄循斋劄子
某十月在涪陵承韩判府惠书祝以刋刻先生所作北岩重修书院记即便仝职事过江寻择坚珉却惟在山顶凿崖方可称意韩公书辞便欲成事恰书院後有一片碑翻视镇先生记中所言後溪刘公之作涪人谓其中说坡仙议伊川之拘亦犹伊川议东坡之肆用是久仆而不复立兹因先生言及某喜後溪之碑其兴也有时因使匠者磨砻其石坚润可爱遂就刻先生之文建于楼之左方如向来西州江渎祠中两面碑体様令明显可观而後溪先生之文因吾循斋复着于世记新起废一举两得人皆庆快来记中亦略易数语殊觉僭率恐再禀而行则不就绪碑己刷印择日建立而某适下夔门然规置钱粮已定想今时进本己多日矣某以小学生远来迎养不得归乡寻便瞻谒深切怀思学生欲就两考而归计上流多无见次若得一二年缺或远地不必之任教官庶读书三载胜如汲汲官尘终为俗吏也照临之下岂无托?之所第前书言彻戍後投簪之计必得请而後巳则亦不敢冒然孤立于风寒之地却当父子还家日侍诠晓之益耳台体想康健地远都不能时伺兴居喜闻奏?令弟叔高契约友如先生笃念手足卓出流等一段甚光明却非好名之为敬仰敬仰王使君新亭初架诏寮属寻太史孟嘉之乐劄
伏辱熏慈宠贻教翰喜华亭之得胜欣素节之伊期石耸山高佳致尽归于收拾菊黄茱紫秋光闲入於牢笼太史之幽放可寻孟嘉之逸情堪继吉蠲胜日呼召闲曹寻真乐於事余契清酬于公退恭聆旨戒倍切懽愉亟控谢诚端祈炳谅
与王希尹劄子
自台斾东征无日不思义道相长之益累收所惠书字字皆切己求道之语可谓信之笃行之果孜孜不巳如此令人手不释缄喜不能寐喜知荣赴奉母敬兄长稚团栾真乐不可名谕而招诸生以讲唐虞孟氏三乐贤友兼之一忱咏赞宿抵黄溪未即良晤倾写浩荡草草叙别敬尽衷曲
代通包抚机劄子
某即日乾德亨大暑意恢台恭惟某官帷筹中妙帡覆远加长养一襟咏歌三峡台候之福如川方增某春江倚柁挹粲花之论於水溶沙煖中满抱尘土一日蠲濯草草言违又厪华亭饮饯妙画千屏夕阳半峡侧弁登舟涤余醺而从清涟异境奇观遂遇目涵泳高情此身真从武陵中来暮抵巫阳烟水杳隔便觉人间之有累也领事已还日整乱绪苟可利民知无不为但郡欠大司为目浩瀚而库管赤立井既不隶于监所仰惟酤榷两务下流舟车今巳不通税入大减而秋米无复可得偿逋善後凛凛无策所恃洪覆在前必有以惠念而警诲之尔万山间一小聚真是井?大都会羣贤所集毋惜时有以垂教之瞿唐白帝宛然蓬弱聚真集仙莫形颂祝
答?重三丈劄子
惟问学一事此则某之所素怀平日欲尽将所得于尊先生者而复之华宗而不可得於兹英嗣宠临日久相与讲明亦觉领解开悟恨千里从游又廹岁杪虽直截痛快言之不过说得梗槩须是待某西归相距不远朝斯夕斯看说得几何所见教时文亦善发明某如今不甚喜说时文此间诸友多以程文见教却觉慵懒遂杜门谢客不复与士友接茅屋短窻闲玩易书求圣人穷理尽性至命之说倦则兀然闭目而坐觉得自是穷禅客别无滋味可与时人咀嚼契兄闻之亦必欠伸瞌睡矣何时瞻对登山临池把玩为乐驱遣此淡生活也
代上刘察院劄子
某顿首再拜揆序春令婉娩南云欲飞恭惟某官乌府策勲鸿卿锡命君子所履有翼其临台候动止万福某心声廹窄辞不容缄谨吏墨以溷典籖伏祈省视某窃惟三才一气耳灵於天者光灵於地者幽灵於人者秀而文先生童龄通六经擢高科登显仕此岂寻常儒学等流其为间气所锺亦明矣夫间气与世锡福眉夀无有艾也萧圭长语言之亦烦某恭审宗伯掌邦礼以建邦国岂其听於神乎礼者天理之节文人事之品制使两间万类各得其宜在得人焉惟寅直清以宗主之然後礼达分定而天下平比闻先生以明道辞监察求外补之意消详出处乃膺眷渥晋陟礼卿春秋周礼之变也与其严褒贬以分邪正於抨弹之中孰若尽诚敬以饬伦分於揖逊之际安国家定社稷张主一新神人交庆太和自此致矣某敢不为天下贺某曾於大幕快覩星凤间邈光仪几更岁月每获观王前论列陈义慷慨令人喟叹自适三复玩谛益深彼美人兮之思蜀事渐费支撑所谓无麫餺飥难责妇巧某几思放弃江湖而义不能昨春代庖昌溪今己汰去料院日月亦遂过满亟欲晋揖光霁濯此鄙俗辄以时事缮成长书因便缴献惟先生矜其惷愚怜而録之曷胜万幸
与台州知府赵德父秘书劄子
某不通起居之问十有五年神魂飞越无时不在於潜之天江山修阻不能间也惟是乱离流落罕伺端便奏记简慢何言不审友兄年来为况何如得缺何地晩俊後学亦有悦好义理来相从者否双峰先生今时安
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>