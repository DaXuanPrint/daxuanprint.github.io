<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,濳斋集卷一,潜斋集卷二,潜斋集卷三,潜斋集卷四,潜斋集卷五,潜斋集卷六,潜斋集卷七,潜斋集卷八,潜斋集卷九,潜斋集卷十,潜斋集卷十一,潜斋集附录,铁牛翁遗稿,潜斋文集全文在线阅读,潜斋文集全文在线下载,大玄古籍书库">
<meta name="description" content="宋代诗文别集。11卷。何梦桂著。卷末附《铁牛翁遗稿》1卷,是作者族孙何景福的诗赋作品。《四库全书总目》谓其“诗颇学白居易体,殊不擅长;文则颇援引证佐,有博辨自喜之意”。其诗词创作多抒发闲情逸致,其中隐含遗民的故国之思,情绪低沉。如〔喜迁莺〕一词,仿辛弃疾〔摸鱼儿〕的章法和语言,表达岁月如流,心灰意冷的悲哀。《夜坐有感》以夜深不寐,触景伤情的笔法写眷恋故国之情:“银汉无声玉漏沉,楼高风露入衣襟。洞龙睡熟云归岫,枝鹊啼干月满林。瓮里故书前世梦,匣中孤剑少年心。征鸿目断阑干角,吹尽参差到夜深。”《铁牛翁遗稿》中">
<title>潜斋文集_何梦桂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">潜斋文集</span> <br/>
          作者： <span class="inputVal" id="bkauthor">何梦桂</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]91216</span> <br/>
          说明： <span class="inputVal" id="bkdec">宋代诗文别集。11卷。何梦桂著。卷末附《铁牛翁遗稿》1卷,是作者族孙何景福的诗赋作品。《四库全书总目》谓其“诗颇学白居易体,殊不擅长;文则颇援引证佐,有博辨自喜之意”。其诗词创作多抒发闲情逸致,其中隐含遗民的故国之思,情绪低沉。如〔喜迁莺〕一词,仿辛弃疾〔摸鱼儿〕的章法和语言,表达岁月如流,心灰意冷的悲哀。《夜坐有感》以夜深不寐,触景伤情的笔法写眷恋故国之情:“银汉无声玉漏沉,楼高风露入衣襟。洞龙睡熟云归岫,枝鹊啼干月满林。瓮里故书前世梦,匣中孤剑少年心。征鸿目断阑干角,吹尽参差到夜深。”《铁牛翁遗稿》中颇有关心现实的作品,如《伤田家》:“缫车未歇取丝分,私债官逋夜打门。里正不慈胥吏酷,穷民空感半租恩。”就精神气质而言,却在何梦桂之上。本书曾收入《四库全书》,并有明刻本,明刻、清顺治十六年(1659)何令范重修本。此外,尚有4卷本的《潜斋文集》,未见刊本,仅有数种清抄善本行世。</span> <br/>
          封面： <span class="inputVal" id="bkimg">Z_19092.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]潜斋文集
[book_author]何梦桂
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]91216
[book_dec]宋代诗文别集。11卷。何梦桂著。卷末附《铁牛翁遗稿》1卷,是作者族孙何景福的诗赋作品。《四库全书总目》谓其“诗颇学白居易体,殊不擅长;文则颇援引证佐,有博辨自喜之意”。其诗词创作多抒发闲情逸致,其中隐含遗民的故国之思,情绪低沉。如〔喜迁莺〕一词,仿辛弃疾〔摸鱼儿〕的章法和语言,表达岁月如流,心灰意冷的悲哀。《夜坐有感》以夜深不寐,触景伤情的笔法写眷恋故国之情:“银汉无声玉漏沉,楼高风露入衣襟。洞龙睡熟云归岫,枝鹊啼干月满林。瓮里故书前世梦,匣中孤剑少年心。征鸿目断阑干角,吹尽参差到夜深。”《铁牛翁遗稿》中颇有关心现实的作品,如《伤田家》:“缫车未歇取丝分,私债官逋夜打门。里正不慈胥吏酷,穷民空感半租恩。”就精神气质而言,却在何梦桂之上。本书曾收入《四库全书》,并有明刻本,明刻、清顺治十六年(1659)何令范重修本。此外,尚有4卷本的《潜斋文集》,未见刊本,仅有数种清抄善本行世。
[book_img]Z_19092.jpg


[book_title]提要
钦定四库全书　　　　　集部四
潜斋文集附铁牛翁遗稿一卷别集类三【宋】
提要
【臣】等谨按潜斋文集十一卷宋何梦桂撰梦桂字岩叟别号潜斋淳安人咸淳元年进士官至大理寺卿引疾去筑室小酉源宋亡後隐居不仕元至元中屡召不起终老于家此集凡遗诗三卷词及小试策一卷杂文七卷诗颇学白居易体殊不擅长王士祯池北偶谈以酸腐庸下诋之则似乎已甚文则颇援引证佐博辨自喜之意明成化中其八世孙淳访得旧印本于同邑汪廷贵家校正刋行後其远孙之论等又为重刋考元盛如梓庶斋老学丛谈载梦桂送留梦炎一诗曰昆明灰劫化尘缁梦觉功名黍一炊锺子未甘南操改庾公空作北朝悲归来眠里吴山在别後心期浙水知白髪门生羞未死青山留得裹遗诗盖梦桂为梦炎所取士故是诗有王炎午生祭文天祥意而是集不载则其散佚亦多矣末附铁牛翁稿一卷铁牛翁名景福字介之梦桂族孙元时不仕存诗四十余首赋一首诗颇奇伟气格在梦桂上云乾隆四十三年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]濳斋集卷一
钦定四库全书
濳斋集卷一　　　　　　宋　何梦桂　撰五言古诗
上崔中丞古意二首
明月堕我檐白云生我屋明发起振衣出户聊踯躅青冥下輶轩皇华照幽谷乾坤散清气固不在恶木岩岩南山石上有孤生竹结根不择地天地聊自足卷耳不盈筐绿刍不盈掬愿言勿采采留此媚幽独
赠方星翁
忆别二十年再见惊莽渺黔髪上星霜红顔化枯槁隔世或相逢往事漫不考季子舌尚存长卿心未老妙算出星躔穷搜入冥窅病质愧衰迟高论惊絶倒天地两无情大化长浩浩逝者如川流朝露溘春草行行重行行贞名以为宝
入夏初晴
屏翳盗天权丰隆据天宇沴隂抗六阳入夏苦旬雨炼石无娲皇天漏谁与补羲和驾赤轮倏覩朝旭吐泥虫起踯躅淖羽鼓掀舞倚杖拟郊行脱屣始出户喜气薄林峦生意溢蘅杜天公本无心造物谁实主今昔倏变化隂晴孰吹煦我欲叫苍苍叩阍挝天鼔苍生在巅崖何时脱辛苦
赠唐乐天星翁
有客傲今世去古见是人得姓遗唐谱自号乐天民毋乃香山老重来现後身问君何能解满口谈天星术高价难酬索诗抵千金我政坐诗穷敢以穷累君君谓穷不忧诗赋乐我贫不见石友死锦帆不歛形不见邓侯饿铜山化为尘命固受於天谁能跃陶钧外物不可必吾巳反吾真君看世上儿疾走方纭纭
送自然子夏德甫
子以自然名诘我自然理至理本无言有言已非是畏佳时怒号厉风从何起晚得复怒生春雨果谁使使然与不然万化谁与纪君诘我不知不如两忘巳君苟未忘言请问柱下史
送天约子胡子春
世人方熙熙我独处落落世人方昭昭我独混浊浊我行世固疑世弃我自乐马蹄践霜雪宁期受刻雒彘尻登俎豆何如食糟粕不知帝悬解甘受人犍韄囬首观环中乾坤本寥廓
赠天游子潘知非
浩浩天上水悠悠天际云静观万物化谁使之芸芸吾道在宇宙与物同涬溟牛马谁毁誉龙蠖自屈伸浮游寄一世傥然忘我人究竟弗可诘与子俱愚芚
赠天台陈道人
山中老希夷长抱白云睡睡觉呼蹇驴悠然出山去道上忽相逢为问天下事长笑不复言不言有深意苍生在巅崖感此泪如雨
方钓隐挟星学求诗且业医
骈拇不碍履枝指不害持两者各自适意其天所为决之足反蹇齕之手反萎万物固有命劝君休说医
赠杨古澹【名融武强人】
南山有岑楼岑楼高落星娟娟楼上女悠悠抚朱绳高年猗兰操翻作长短清世无千古人惟遗千古心心长韵愈远疏越难可闻曲尽无人听月高风满城
和徐榷院唐佐见寄七首
苒苒岁月晚悠悠美人思皎皎在天月娟娟落水涯相思何所寄日莫折琼枝衰鸿趐翎短苦为稻粱縻愿言化为云长与龙相随
白云古树杪下有山人家与君曾读易探索入圣涯盘桓坐白石汲泉烧鼎茶至今山中儿羡我两客嘉客去不复来屋上凝朝霞有时抚孤琴猿鹤听无譁何当赋招隐共驾青牛车
月冷岸葭苍风劲山木震捣砧谁家妇声急心绪紊为问声何哀声声怨时运何许从英皇苍梧叫虞舜孟冬寒气至蟋蟀入床下我早索衣裘妇尚系裙布时序倏改变凄惨感霜露姑老远行役鞠子谁乳哺夜半山壑移人生况旅寓伤心重伤心江空岁华暮
南山有高楼青云可俯践楼上有佳人当年惯识面忽觉在他乡绰约思目见緑绮无知音心长曲未遍青云在山头将去还复恋人生不如云欲见万里远恃有青铜镜与君各分半忽来双鲤鱼白璧何足羡
望有玉山果细实如房蜂世味羞桃李弃此盘盎中肤顽味更澁仅能杀三虫赖以着微绩始袭炎帝封不意得君采致身愿相从
人怀千岁忧常苦百年速千岁与百年黄泉总相逐漆园何诞妄养生托缘督邯郸非渺茫梦觉惊黍熟生死如彼何爱恶亦徒欲俛仰宇宙间吾姑抱吾独
和卢可庵悲秋十首
秋风来庭际奄忽老蓐收夜寒耿无寐起坐焚膏油孤灯照我影对坐自倡酬偈参意未竟参横转西楼秋风来高楼楼上栋云飞登楼杳西望隂隂天云垂天阔渺无极游子去不归不归在何许意采南山芝秋风来户牖出户天地寛俯仰何局蹐天地犹盘盘况复中间人机险一黄闲毋怀千岁忧且尽百年欢秋风来木末忽忽吹晚晴木落雁南归呖呖多悲声少壮老复至岁月方遄奔我欲歌秋风愁听箫鼔鸣秋风来万壑蜴蜥吐氷雹雷吼弹丸飞四海沍隂浊谁能弯天弧与我一矢落奈何山岳移囬头巳非昨【氷雹事出夷坚志坡诗有能御渠水作氷雹之句云】
秋风来岩谷万窍生寂虚畏佳忽怒号披拂其谁居天地等一马逝者无停车君看郭外塜荒丘无人锄秋风来江臯槌鼓谁载酒徒羡谪仙人百篇醉一斗将军告身在尚可易醇酎万事休皱眉一笑且开口秋风来天河天河浅且清天孙抚机杼终日织不成自从夫君去听尽金鸡鸣妾身倘未死妾心百炼精秋风来大地万里成丘墟床头何所有惟有一卷书曳縰朗长诵环堵乐有余自笑饭颗山少陵真腐儒秋风来太虚逍遥浮大庭吾身与天地等如水上萍弄丸闲往来意行还微吟吟尽无人听惟遗空外音
上夹谷书隐先生六首
堪舆渺无极俯仰慨古初皇风战涿鹿草野伤血涂勲华袭文明不肯私均朱誓命缵王业侵伐纷霸图春秋二百祀已矣吾道孤天不生夫子民极谁其扶
反袂叹麟折过门伤凤衰奠楹不复作世丧礼乐隳世丧道不丧文岂不在兹千载而有人三代犹可追吾闻夹谷翁文献尚有遗斯世微斯人皇皇吾安归
锦峯有使星光芒夜烛天闻道绣衣来上应此星躔儿童争迎拜不敢持一钱一钱不足云爱心重留连辄持一盂水滴滴钓台前
衣冠堕涂炭血肉膏斤斧喜闻使车来犹歌来何暮苍生在颠崖惟恐隔风雨谁为埋车轮浑家白云住下有羊裘翁清风清万古
平生学屠龙终乃成履豨国亡身未殡戮死竟何如衣带日以缓鬓髪日以踈晨风怀苦心不能高奋飞独抱三圣易终焉老吾庐
骥老不适用狐首复何几身名与世隔谁以告彼姝衷肠远难诉载诉出户衣出户亦不辞疑我故步非袖中怀緑绮自伤知音稀为君试一弹沾襟涕涟濡
拟古五首
木落不离根菊槁不离枝人怀父母心岂愿生别离皇路謇幽蔽民用婴百罹南枝栖越鸟忍逐北风飞北风藐万里分此无回期骨朽化为尘?魄将南归
生为结髪婚死为同穴鬼岂意氷上缘沦没隔万里半镜随尘沙嫁衣在巾笥红丝倘未絶白首尚归止心随碣石云泪落铜盘水云飞会南来水流还北注此生不可期心期朂来世
万马萧萧来万矢的的鸣蛾眉逐羁馽泪尽眦血零偷生愧夫天宁死化鬼磷昭质誓不汚九死志靡徵红玉随劔光晶荧贯列星遗胔葬蝼蚁冢墓高娲陵
封狼藐万里风雪饶隂山地荒走蛇豕俘絷去不还高门谁氏子受驱牧猳犍去时纨袴敝氊毳不蔽寒夜夜望北斗不逐南箕旋父母生我初拊我掌股间岂意越在兹抚身空自怜
杞国天柱倾哀我鞠子疚苍鵞飞冲天妖星大如斗帘下玉床移山摧石鳌负河南吊遗黎原野骨未朽北邙望孤陵古木叫猿狖朔风吹尘沙天寒薄翠袖南云山万重去去莫回首
岳帅寄烈女古意和韵答之【降笔】
一琴久弦絶孤操谁与同罗帏长白髪燕子楼已空夫君邈万里目断随冥鸿鸿飞不南来乱鸟啼朔风宁死化为石石上生虬松
赋风花
玄化浩无极岂为万物私燕坐观物化荣悴故有时春林着寒葩犹记去年枝日暮还复殒委运不可羁天机自高下时命非所知变化纷万感逝者长如斯谁能渺独立终古以为期
大钧播万物静观自森着倏见朝华荣夕陨亦何遽升沈信天机高下两无据世眼空纷籍往事逐飞絮今年花上枝去年花落处开落无常期年来复年去
雪楼程御史次方山房韵见寄用韵答赋三首
万物委桥运逝水无囬波美人渺何许道远空寤歌愿言结瑶佩乘虬下阳阿阳阿有瑶草为我起宿痾行行望高台日暮将奈何
青楼有蛾眉翳袖渺独处日暮赋摽梅愧我求彼士谁家操孤鸾感此中夜起明河落天西玉绳低欲轾结言藉媒劳恩重报无地明珠在罗襦谁能谅心事
思君隔山陂矢心誓白水夔蚿各自怜人生贵适意马头黄金羁不易牛背睡白髪难再玄百子空自许南山或可移愚公有孙子堪舆浩无穷俯仰一寤寐
远游丞樵隐王德甫寄诗辄和二章以谢
白日过驹隙玄髪成衰翁陞天无八翼苦志怀晨风晨风不可企下界尘冥蒙去去藐八极安能离彀中为马或为牛吾将安适从
宿昔梦见君晨起得诗册诗中意如何闵我远行役上言久别离下言长寤擗世无鲁阳戈谁能逥白日白髪一夜生为君隐陫侧
和夹谷书隐先生寄题蛟峯石峡书院三十韵
堪舆运玄化万物品彚分狉狉鹿豕羣中有五色麟圣哲不出世郊囿可能驯粤从光岳分鸿灵咸纠纷征役石渐渐战伐车辚辚诗亡春秋作三叹悲圣人西狩折其足反袂那能闻而况千载下遗轶巳絶尘木铎响不振安能此身亲冥冥晦暮夜高燎谁炀晨纵横纷季子法律惨商君吾道成说辐君子叹伐轮时无郢人鼻谁运匠石斤世丧道未丧气盛化自神无道固耻谷有道亦耻贫蛟翁世耆俊皇华重诹询次公早识面次第以礼宾廼闻抗高谊木石将终身云间有山峡刼火不得焚石间有书室雪迹犹未陈当路风诗书出此屋壁文青青集衿风勖尔小子勤斯道未坠地百世知所因苞栩成集鸨白茅尚包麕终期人臯稷相与帝华勲中立天地极再还风俗淳愿言放巢许使得老辕申吾为混沌氏抑为葛天民俯仰慨今古悠悠秋复春夜半舟壑移故者谁其新
寄谢夹谷书隐先生四十四韵
淳居浙尾去天为最远自亲附以後绣斧所未尝至耳目亦所不及邑官吏毒民惟恐不至民号吁弗闻去年十二月县尹以催徵来诸乡挟猾吏悍卒以行所至大扰邑逸民何某具肴酒执贽以见尹怒弗出郊执系戮辱之於是按使夹谷相公书隐先生埋轮於锦峯绣岭间廉访所及委属官下邑归问迨春仲阅实赃状以闻议罪有差命下邑士民鼓舞更生某受恩隆郅辄赋诗四十四韵以谢修辞弗工姑寓衔结不忘之意云尔辞曰
粤从太极分大块溟涬泄人生於其间三才位成列人极苟不立清宁将竭裂厥初始断鳌万古功卓絶谁触不周山地摧天柱折娲皇不炼石方圆成陷缺九载困怀襄东柱至西碣乘载微司空斯民化鱼鳖上下三千年世变几更迭谁与持风轮不至人类灭鲁庙祠太牢汉庭定绵蕝泽国访羊裘东都树名节斯道无存亡惟人善显设先後虽殊途彼此有同辙山冢摧且倾川流沸将竭托身止旁徨劳心苦忡惙时无武城偃谁知堂下蔑吏来方叫嚣我行方蹩躠宾主成寇雠樽俎化缧絏椘市愧受钳山东羞折頞无处吁旻天甘心死岩穴维北有星躔煌煌西柄掲皇帝哀不辜分符理司臬令出风霆行章分云汉抉垂光烛幽壤万里悉昭晰汲绠出深渊千仭藉提挈自顾此身微天地一瓮蠛自笑往事非古今一剑吷鸟卵来仪羽骏骨致汗血犂然心自孚难以口腾说衣冠出藻色诗书响木舌从此公道开起我庶士掲不图老辕申复见人稷卨苍生在巅崖寄命方杌陧山下豺狼多况复昼噬囓皇皇倘无归惸惸靡遗孑四海望公来久旱望霓切惟有此西人谓私我西浙永言誓澄清且为沃焦热次第雨八荒宁久民望觖严濑有男子苦心头半雪受恩口难言寤叹惟契契延伫羌思君解佩愿遗玦遗玦不可得采芳聊薄撷
送野塘王经历三十韵
世变浩无极俯仰长吁嘻人情恩与雠相值每不期邯郸至受兵何与鲁酒醨弄丸本无心乃解两家围怀古意未竟伤今有余悲世无武城宰偃室有谁归世无吴兴令牛屋奚敢辤不虞涉吾地叫嚣且突隳樽俎化桎梏宾主生戎夷范雎几拉骼蔡泽成颔颐自怜还自笑此物至奚宜犁牛受鞭絷文狸坠阱机此岂物有罪罪在角与皮安之若有命虽死无悔追俄闻天际星一夕躔次移光芒照人间是为使者车翩然下青冥持斧衣绣衣文章星斗烂号令雷霆威幕府遴高选分遣羽檄飞君来山水县草木生光辉洗手奉三尺不肯枉毫厘登山缚虎兕入水擒蛟螭斯民久疮痏妪煦以母慈遂使斯道福溥及山泽癯盘水无先容倾盖无素知南北风马牛何以极至斯生物不言功固匪天地私寸草犹有心那得报春晖临行持盃水劝君重踌躇为我更持献端谢夹谷师
和耜岩讃易传来韵
三釡养弗违五斗腹巳餍归无买山银聊占白石崦崦西有斗室草色青入帘有时独悲歌白云低覆檐心劳髪成丝不敢开镜奁纯鈎未曾试敢谓铅刀銛行行行复止恐为世猜嫌俯仰宇宙窄吾姑养吾恬濯髪餐沆瀣载魄吞玉蟾世味纷浊浊食鱼谁溉鬵君来此山中相逢一掀髯议论不苟同醎酸惟梅盐探索卦爻赜抉发天地潜君思方浩浩我足愧沾沾未竟先天奥巳报归邮籖重来诘玄秘试与君一拈精神寄四圣後学未易觇堪舆物最巨蝡动物至纎雷震与风行水润复火炎孰匪隂阳用岂待蓍策占吾身亦具足谁能减与添六画无一辞三才道巳兼大象不可名小言徒詹詹九师易巳病安得恶石砭况复坐井窞周旋类鮧鮎独以嗜成癖食苦自谓甜方此愧施孟敢自比伊濓雄玄倘犹白墨突空不黔阿谁登负丘赤手捕长蚺泠然御风至瞪目不可瞻大声忽挥绰皇荂俱口箝窃意吾道孤四海谋无佥安知太皥虚前奔有飞廉参同合左契机迅留无淹忆昔世道衰九侯巳醢腌作易为忧患九卦首履谦子云卒投阁拟易空噞噞君子观遯象恶在不恶严心易写不尽恨无千文缣书空只一画自向笔端粘君如会此意此节真鎚钳君肯来南山相从效比鹣
和何逢原寄韵
世界归大壑人事如奔淙浮生萃草木万变成飘风触蛮两蜗国王侯一蚁封下观黔首愚咄嗟书虚空怒攘亦蠢蠢羣飞何梦梦失手弄刀剑转眼生兵戎万骑彀弓矢千夫驾临冲原野肆尸血道路哀离鸿帅师有丈人在师得师中不辜多全活不与羣丑同师克未为绩不杀真肤公乾坤一胞与感此重戚容涿鹿始争战千古开武功春秋书战伐三复为惙忡南风鼓虞氏吾谁与王通击磬斯已矣荷蒉犹可宗无用媿社栎浪出羞涧松君谓叔孙智人笑郦生庸未能半分补政堕一动凶归来友石友相对仲与翁抱神慎守一吾欲师崆峒
和刘府判寄诗
那有贤贰车抗节今无侪拄笏看千峯冷风散虚斋庄陵一丝絶白云鎻双崖曷时从君游聊以纾余怀
赠术士邵易庵
易道皆万变万彚寄一易大道降九流至理散方术譬犹八面窗八方可从入譬犹九达衢九轨所由出道术虽二致殊途极归一得医为仓扁得法为轨革郭氏探锦囊甘心步璇历勿谓所执微垂名等籍籍易庵挟四技每技探易赜技分易不精君独精以密我愧絶韦编所得止一画一画未为病错出已什伯四事君尽兼惧君苦形役持此应世间化身须百亿
赠何觉山
昔有二道士学道隐此山一觉径超诣脱屣遗人寰石影未灭没半出林峦间空山以名存高踪那能攀下有可人翁老去双鬓斑天涯蹇行足日暮倦鸟还神交藐千古试为问丸丹
题邵古香乾坤一亭
一亭亦直寄作者知为谁结薜开户牖柱桂辛夷楣百年此宴乐常恐生忧悲天地一传舍过客安可羁唐肆欲求马万事隙决驹白云亭上山流水亭下池夜半抚朱绳美人生白髭
送淳安括田省委贾都事
白马何方来青丝红锦韀手持省府檄身着从事衫分麾莅属邑衔命司括田一见为鸾凤不肯为鹰鸇视民如有疾见客似无官疲民得贾父僻壤戴苏天羣情有欲愬百口难具宣君来五閲月熟察民颠连严为浙偏垒淳在严万山按图览舆地邑境若斗然一分布阡陌九分奠山川垦亩杂沙砾斸土见水泉桑不给茧丝农不供粥饘耕凿地力尽租税民用殚江南享有国钱塘余百年地偏费实浩额外赋益繁和买非正绢茶役皆赢钱民穷未忍死上慈政令寛三年输未足一榜逋悉蠲遗黎戴白叟尚能话兴元天朝大一统地域跨八埏中邦定成赋远氓均受?吁嗟天地仁岂使雨露偏君归勿委蛇禁中需牧颇愿言述民劳海表同恩波相彼西人好东人争奈何
感怀再和山房韵
幽人癖好山结屋山北方於菟出绕屋宁复劬秃当岩溜晴霡霂野烧夕炖煌疗饥采紫芝不救病髪苍何人赋小山静听心茫茫倚歌和招隐意长曲未央夜梦衣云锦乘虬朝帝旁钧天听未了玄运不可常百年少壮心时醉歌并凉层城闭青蛾无处覔玄霜亡羊两得失奚择谷与臧齿舌谁堕在宁计彼软刚千古云山高?泉酹严光
慰严溪张君贡士
朝日景曈曈湛露溘巳曦日暮风凄凄啼鸟失其雏时迈感物化抚事成伤悲严溪子张子有儿读父书年少隽且文亲顔悦以怡一朝成鬼録登台空望归望归不归来泪尽双目眵赢博招尔?忍抚游子衣生子期养亲安知亲哭儿古伤邓伯道天道不可知穆伯有收子暮年良可期
赠相士许松坡
天地委尔形祸福唯所命夭顔夀盗跖穷宪富猗顿隂阳气不齐所受各有分司造秘不言谁能作天问君今挟相术两目烱清镜开口说是非窃弄司造柄富贵闻者喜贫贱闻者愠分定不可移喜愠两皆病朝暮芧四三空使衆狙竞安知鸠与鹏小大各适性劝君且归休吾方游神廷
旌表陈节妇古意
庭隅堕缺月慈乌惊夜啼哀啼心独苦抱雏耿孤栖孤栖不自恤怀人在中闺婺纬织不成抚杼羌憯凄??守孤儿覆额髪未齐矢心负螟蠃两手各持携廪粟不自富岁以粒遗黎大火化刼运终然完白圭邅回蹇吾道三纲坠涂泥须眉衆妇女媿死一寡妻徽名表贞节光彩生门题斵雪灵山山濯清沙溪溪三唱卫栢舟天横斗柄低
饯于高士
狙公穷四三羸马疲鈎百归来南山南扫门谢俗客有客扣我扃猿鹤惊褫魄行行杖青藜吹烟照琴册双頄凝丹霞秋水入瞳碧极谈造玄玄对坐忘岸帻山巅有老杞枯槁无液泽夜半出精怪尚或闻犬咋祗今吾丧我谁能逐辙迹一笑客出门山空霜月白
次山房赠阮尉烛诗韵
翩翩佳公子青丝络白颠黄绶映春花来作吏隐仙鸣琴镇白下赋剑起通泉谁分读书烛良价重蜡鞭官烛不以照持此当坐前釡炊陋贵习炬围嗤少年东壁得余光夜绩长不眠好留待他日列照修史编【宋庠帅蜀列姬执烛修唐史人望之若神仙】
次山房岐丝吟韵
南北本同归何人泣异岐玄黄本同质何人悲素丝悲泣不自巳吾故悯翟朱圣贤急救世犹或与心违二子救世心岂愿戾厥初兼爱与为我本昧善恶几贼人视兼爱残忍终罔知失已视为我流荡返故迟安得二子心不为世道思吾将责二子一世将焉知
次山房见寄韵
怀人夜寤擗彼美天西方世变急三峡吾道蹇两当起坐观列纬翕箕正煌煌游云起碧落反覆变白苍两仪浩无际万期归渺茫感此不成寐振衣夜未央思君见梁月忽若堕我旁月明照我心知心岂寻常浩歌自起舞宵景何苍凉墓梅萃彼鴞葭露化为霜鸡虫两得失奚用论否臧日月此昭质天地吾直刚愿言朂本心百世垂耿光
感怀追和前韵
寒氷不附炭圆枘岂纳方心同媒易合分隔意难当膏火不昼耀夕暮长煌煌松栢无春华霜雪自苍苍万物何定极百世终混茫曕彼巢林隼胡为水中央夜梦衣云锦乘虬朝帝旁钧天听未了玄运不可常百年少壮心时醉歌并凉层城闭青蛾无处覔玄霜亡羊两得失奚择谷与臧齿舌谁堕在岂计彼软刚千年青铜镜宁为垢损光
次山房韵古意四首
思君吹参差幽路蹇离絶绿蓝不盈?芙蓉在木末采蝱解我忧忧思谁察识世态反覆手况复问宿昔韝鹰岂思扬辙鲋固相沫得时与失势离附奚足惑耳余难为交管鲍易全德伐木无良朋白驹有佳客
佳人藐中洲倚竹翠袖寒捐玦属蹇修脉脉一水间夜半下云旗逸驾歘可攀结言永为好矢报念急难君有金错刀我媿白玉盘终然盐梅心死不易醎酸往事化蜩翼徂生遗鼠肝永言岁寒心寤擗长起叹
牵牛饮天河河水清可挹天孙抚机杼终日不成织相望空寤言无人谅心迹人生窘良会百年倏朝夕朝夕不可期来世固罔极无金铸锺子鼔瑟逝安适帝子竚不来采芳翳庭实悠悠万古心俛仰三叹息
夜舟不藏壑川流无囬波百年逐忧乐昼夜相戞摩逝者不复来皓首成蹉跎谁欤伤凤衰毋乃楚狂歌兹世固难免纵有朝与鮀猗兰曲易弹祗恐听者讹折杨杂黄荂每与俚耳和感此歌晨风忘我将如何
再和
采芳遗所思所思道幽絶濯髪沐兰膏卷然在髪末鴂啼衆芳萎微物固先识我方行迈迈我载歌昔昔操舟入觞深被髪出梁沫至人本神游讵知见者惑畏途窘善步变境乏全德委顺天地间谁主复谁客
火鼠不畏热氷蚕不畏寒未能蹈氷火吾姑袭人间徒骇广可泳太行巍可攀世路蹇幽蔽邅回行路难君坐歌三调我起舞七盘歌苦舞未终观者心未酸矢言浩无极恐彼隔肺肝无言赋悄悄永夜长寤叹
渴不待醴酒行潦聊可挹寒不待罗襦短布聊自织人生志富贵役役死尘迹天鸡报明晨暮钟送归夕万化迭故新来者未终极百年无定期余日姑自适拟学种蟠桃谁能待花实海鸥倦长风低徊此休息
刼池出墨灰厄海腾洪波隂阳互勃蚀天地相激摩人生夀能几百岁易蹉跎毋用戚戚忧且赋浩浩歌鷽鸠渐溟?修鲸渺沙鮀物性各有极相企成舛讹顺天以全德安土以敦和及时且娯乐不乐将奈何
三用韵
大钧播万彚运化元不絶芸芸方归根倏见上枝末年华逐流波去去人不识少壮几何时忽霍异今昔林?美鸠乳水滑羡鱼沬鬒髪忽成霜乍见忽惊惑玄化不吾常吾姑守玄德千古万古人等如传舍客
琼楼藐层云絶栋天风寒阿谁吹玉龙哀响落云间挿羽欲相从百尺那可攀脉脉隔绮窗欲语两俱难当年古铜人夜半失露盘露寒湿如水见者为悲酸谁能铸铁关鑱石为肠肝已夫巳矣夫无言付长叹
贫女伤莫年有泪不可挹秦川五色锦半世劳独织织花空过眼新故总尘迹抚机悲岁年顔貌非故夕妾心比锦丝丝长恨无极綉衾双鸳鸯抱此欲谁适沃桑叹黄陨尚肯赋梅实悠悠世上儿何处堪食息
何年铸铜柱请为问伏波蓟子去不远金狄谁再摩世变落莾渺吾意成蹉跎盗跖饫肝脍孔圣厄弦歌祸福吾欲问当世无史鮀问夭天匪高秪恐民听讹形骸天委质性命天委和吾固闻诸天如何复如何
用侄炜之山行韵
惜花急晨游起坐旦未逹骑马去踏花朝雨马蹄滑落花委尘泥花香在罗袜猗兰覔余春牡丹迟未发游子何时归使我幽愤豁目断囬雁书遥遥楚天阔
诫子
鲁语诲时习商书称时敏一字该二义学者盍重省又日新其德成汤常自儆三月不违仁顔子独深领今日或因循明日澡即新前月或断续此月复即仁圣贤惜分隂於此犹兢兢学者能用力其名曰兢辰人有一大时一去不复仍十五入大学明德与新民二十曰弱冠既冠责成人勤怠只数年贤愚系终身过此为失时人不再青春譬之农力穑春耕而夏耘耕耘苟失时无复望秋成父母上俱存兄弟下无故饱食无用心白日任虚度幼壮老复至一朝忽仄顾对人语不了握笔书辄误龙鳞映犬豕面目可增恶哀哉复哀哉追悔已迟暮及此尚可图勉旃须早悟
题林同舍初心诗集
与君别一世忽见疑梦境感往双泪悬华髪各垂领青灯对白酒相朂敦暮景别後诗逾佳朗歌竟夜永
赠徐教谕爱兰
朝采水中芹莫采水中茆采采不盈掬意不在寸草顾瞻尔子衿忧思郁中抱濯江暴秋阳岂不日杲杲杲杲虽丽天寒荄易枯槁君来升文堂钟鼓试击考轰霆起羣蛰沈淖赖雪澡以中养不中寛慈以为宝惟皇均降衷三代此直道迪教敦民彜端拜谢师造
歌行
赠天台遇仙翁
天台华顶飞丹霞飞梁絶壁仙人家刘郎归去不复返千年药径生蠙蛙老翁家住山谷口入山往往逢青华授之长生不死药山头采采札与砂炼养火鼎成黄芽日虀蔓菁饭胡麻方瞳丹颊生鼎花犹为人世忧龙蛇下游汗漫周八遐手持药管青牛车更资易数余齿牙占步祸福百不差朅来访我一舍蜗剧谈世事长吁嗟我语君君试听劝君不用六十四卦推天星但愿得君肘後之丹经普度百万亿生灵君不见安期生李少君一匕神楼生羽翎入无间升苍冥造物虽有数不能囿无形人人絶粒餐琼英免堕巅崖受苦辛
和寄可庵卢教谕
可庵卜筑夀藏於家山之麓蛟峯山房南峯伯仲来游擕壶荷锸相与赋诗真一时盛集也濳斋何某不得与新丘之乐乃赓载歌以自附於四先生之後云
平生浪说齐谐志杞国有天惊堕地不周摧折天柱倾咄咄古今真恠事元气不死桥运兴千古日月长悬奔照见可庵一片心脾真硉兀挥斥八极游天根两眼痴蟇不能食坐观蝡动自形色独吸泠风饮沆瀣去向南溟六月息不学神仙慕安期陶濳旷达其庶几卜筑前窀从与老太行世路从顚危桓魋石椁嘻未达昭陵玉匣荒丘垤东门树檟四时青独对青山问明月孤山梅逋仙一去唤不囬三迳竹空怀二仲人如玉处士松世无郑老遗高风何如及今收拾千岩万壑秀飞廉道前丰隆後美人服薜带女萝自起傞傞舞长袖得时为鸣凤失时为卧龙且问君王乞三峯百年三万六千日倏忽起灭天际虹散髪披襟任坦率时浇磊磈斟寒碧眼高一世四海空婢膝奴顔死人役君不见乌栖曲白紵歌长绳不系白日梭时耶命耶将奈何前有香山翁後有洛阳老嘉会不数逢千载谁复道蛟翁此来游三珠烱相照凭谁画作五老图着我坐隅添一笑
赠徐霞锦
昔日山隂老魏仙丹成飞去三千年倒影灭没不可得谁驾玉犬骖云軿当年从事君家祖独向炉边得丹谱刀圭入口羽翰生至今去作羣仙父丹砂散地无人收聚作丹霞如锦球腾腾五采狎猎起夜半精光冲斗牛问君从事适孙子浑家住坐丹霞里夜窥璇玑落星躔昼负丹囊踏山水有时卖易挂白钱醉卧圯桥堕双履问君何事落人间谪业巳尽当复还人间处处风雨恶不如归去蓬莱山山上朝霞犹可餐
汾阳徐祥英还家
君不见当年原上武陵家有人随水覔桃花桃花未落君归去到得重来无覔处又不见石室山中一局棊有谁采樵不知归斧柯烂尽俗缘起归到人间长孙子君今采药入山中一笑相逢樽酒同鸟啼花落隔人世不知世上谁雌雄令威千年化作鹤回头犹念旧城郭城郭虽故人民非归去归去遄高飞
赠星学叶氷壶
祝融掷火驱六龙火轮吐焰烧长空彤云挂树凝翠歇九根灼烂红炉中黑菟喘啸风不起紫蛟嗔卧潜幽宫燕然山高倚絶壁下有凌隂厚千尺阿谁琢雪开琼花贮向玉壶寒照骨层氷底下浴蚕虫口吐茧丝成五色氷姿入火热不焦那识人间烁金石苍生病暍死道途左拥右扇唤不苏愿化氷蚕作氷茧上天下地成氷壶
得雨行
至元壬午秋夏之交弥数旬不雨建德尹卜侯彦才谒乌龙山湫祷焉七月七日澍雨前邦侯紫阳方虚谷赋诗歌咏青溪野人何某属闻其事从而和之辞曰
万井泉枯民徙市谁碾火轮烧海底蛇医堕瓮鞭弗灵丰隆困卧屏翳死天驱鬼格啄黔氓神龙蓄雨不敢行万树翠乾禾赤熛田田兆坼龟纵横卜侯闵雨无处祷下问三老及五更为言乌龙有圣水絶顶一泓如监平寻常澍雨多芳沼颇怪年来云气少有时掣电现光怪或见盘空形攫矫猩鼯藜藿人不经侯往愿乞水一瓶得水入城甫三日一夕载雨来江亭生来不识此山状见说人行蹑云上殷雷下界婴儿声培塿千峯那可望山高地迥生神灵莫嫌瀦水才盆盎鬃头一滴落人间平地鲸鲵生巨浪世事春花与秋叶野马红尘云起灭龙山万古龙常存年年幻变生鳞鬛歛藏神用濳幽宫畜眼草草那识龙贤侯异政今鲁恭此心直与神龙通吁嗟疲民隔天日那值岁祲十六七麦烂蚕死谷复饥沟壑委填忧旦夕及今雨足稻粱红预期一饱龡豳风龙不有功归我公公不复有归太空谁解作颂美形容发微抉眇声金舂老我击壤歌山中瓣香敬为曾南丰
饭牛歌为胡子徽作
朝饭牛饭牛原上草夜饭牛饭牛霜下藁草香藁软牛饱肥黄犊跳梁犍卧噍烟蓑雨笠犊鼻禈髫龀饭牛今巳老有时扣角苦劳碌人世触蛮等双角古今名利成战塲不似倒骑牛背乐君不见齐甯戚长夜饭牛歌白石漫漫待旦骭衣单待旦未明何嗟及又不见百里奚未遇时未遇饭牛人不知平生爵禄不入心何故要秦五羊皮老翁牵牛傍流水水不饮牛宁洗耳入去山中深更深芦管一声千古意乾坤旦暮不曾知那问人间荣辱事
和卢可庵教谕鼓歌
崇牙枞枞贲鼓逢逢始作之以荆衡底贡之新革试叩之以巴蜀故产之孤桐雷震一声草木拆蠖信其屈龙起蛰天地欣合万物苏阳气宣声隂屏迹蒙瞍一鼔歌辟雍始与斯民发童蒙大胥再鼓徵学士复与学者开天聪当其俎豆前陈甫掖山立缀兆序位登降终日吾故鼓之以相礼所以作尔之强力乃若冠盖孔孟佩服程朱鷄鸣而起亦步亦趋吾故鼓之以戒晨所以觉尔之迷途至若理欲昏明义利白黑夕惕不谨日省何益吾故鼓之以谨昏所以使尔非心之必斥呜呼鼓人軄废周礼湮方叔入汉鼔收声举世瞶瞶呼不应千载孔堂丝竹音镗然一鼔惊雷霆撼动天地衆耳醒昌黎老死石鼓裂愧我才薄争奈此鼓文
蛟龙歌
蛟峯先生以猩猩歌鸡雏吟二章见寄所以兴起人心维持世教甚切切也其发明比兴巳无余藴後有作者无能再出新意矣今辄以蛟龙歌答赋猩猩歌希有鸟吟答赋鸡雏吟前章以昭蛟峯先生之心後章以广可庵老子之意
生物具角齿每每与物抗蹈穽虎以刚触籓羊以壮世间恠物有蛟龙三百六十?之长神灵出嘘吸变化互来往布爪层云兴鼓鬐歘电放无欲不受刘累驯假形岂被叶公诳时飞则飞潜则潜所以随时知得丧莫道鱼虾性不灵相依喣沫岂敢嗔江濆鱣鲸久失水闻此鼓舞咸相亲世无刑醢受时非法网秦然匪藉余?安能逃世人亡象齿与革亡猩血与唇有身即有患谁能无其身安得此身化为云随龙上下云无心
希有鸟吟
穹壤纷衆羽固有仁不仁鴞凤虽异性同为隂阳根惟彼希有鸟於禽集大成力可振海岳翂翐似无能鲲鹏侈变化比予尔何曾羣鷇偃下风举受翼卵恩万里不足飞千载始一鸣远之不可疏即之不可亲地维缺不震天柱拆不惊安得以宠辱而能累其身世固有大物天地间气生卑卑局耳目夫谁识其真道大固难同安能抗世情何如任毁誉徜然忘我人不谐衆人口而谐万世心
愚石歌
大块初分生恠石曾与不周山作骨山崩地缺天柱摧片石耆姿转奇崛娲皇炼石补天工化作五星成五色地下为石天上星顽质变化生神灵一朝天狼啮蚀五星陨陨石宋野犹有光晶荧何人夜负入海屿错杂昆吾无覔处中间块石独嶔住在锦溪溪上浒石润可以砚石文可以屏贔屭或刳鼎亷栗或劖铭不然云母与紫英否则丹砂和空青尔材於用百不适空有千尺高棱层暴流没马不加减霜降石出不加增火不焦水不凝刻桐扣不鸣饮羽射不惊世间至智不能化而我安敢逃愚名人闻愚恶闻智喜君谓我愚真知已筑室招子愿结交更请柳溪作愚记我笑巳愚君更愚世有两愚适相值江流东去夕阳西千古相看只如此当年三品不点头况被旁人鞭得起
芸窗集画图
天马不生韩干死崔白翎毛落蒿里虎头妙笔夜通灵主爵郎中羞画史杨君画眼空四海賸把金奁贮奇诡榆关牧马边草秋一骑一纵骅与驑阿谁青騘嚼金勒拔剑奔逐髯怒虬提弓空扞鸣镝尽尘沙马耳风飕飕篔簹谷中一梢出冷蕊相看氷雪骨葵花二色空争妍没骨丹青翰水墨猿猱两两雄顾雌獐鼠伎伎母趂儿水禽并下照秋水足踏枯荷浸莲漪人间清景能几许野马战塲祗尺咫芸窗一幅水沉烟俛仰乾坤千古意
赠梅谷高士
去年无方老瞿昙授我云门一劄禅今年羽衣梅谷仙丹法葛翁口谈玄无方是兄仲梅谷误堕凡胎投母腹岂非江郎三石人两石飞来化双玉君今一字透锋机札断三关鬼莫窥掇取玄珠入蓬阙自携灵母养婴儿寒山梨枣霜中熟碧莲池边结茅屋蛾眉白髪两潇踈夜抱寒蟾成独宿相逢丹鼎问金砂笑灌玉泉餐紫霞崑仑瑶树渺何许辽海白鹤还归家归去无方问何其为说此行奇更奇
和南山弟虎图行
高堂突兀生崇冈於菟眼电牙磨霜古言市虎人不信谁信挟一来座傍衆犬僵仆儿辈走猛士腰弩成蹶张老翁卒见亦惊恠便欲骑取参西皇乾坤戾气产尤物谁为驱雷入神笔古树萧萧风刁刁隂崖幽幽云墨墨横行屭贔不畏人弄子庭除成穴窟蓝田饮羽惊夜行今乃捋须当白日画图画虎心自知触目或疑犹喘息世间多少涪村民毛爪未完心巳易
赠方云卿地理
金仙顶门一只眼五眼通神识无限云卿留得眼一只眼力最高人不识眼里青囊一卷经照破山川无遁形口谈祸福句句验人谓先生真鬼灵自言好眼与人别当年点得白龟睛上血龟存双眼我双眼两眼精明光雷掣有时采珠撼龙宫有时捋须探虎穴独眼独眼真地仙一角灵犀妙莫传谁知一眼二眼化千眼笑杀时师空眼穿
观慈乌反哺
有鸟有鸟名慈乌羣儿哑哑争相呼羽毛甫集思反哺为报父母恩劳劬民彛天理久沦斁闻此肝胆为昭苏禽虫微物岂知义乌性至孝由中孚枭獍雏成躯为裂伯劳雏长肉巳刳天地生物无不仁何至善恶相悬殊禽中孝子尔乌是世上逆子彼二雏父母爱子恩罔极子心能似父母无人生谁实空桑出为感物类长嗟吁嗟吁不足日云暮老乌抱雏宿夜树
赠秋蓬王相士【兼治齿有效】
秋蓬秋蓬我不愿爵三公亦不愿禄万锺君谟骨相祗如此休向蓬州问李翁迂叟病齿落半空岂是天食蛙骨虫但愿壶中乞方?齿髪复出还婴童漱石清溪歌九曲饱饭黄精羮杞菊
有客曰孤梅访予於易庵孤山之下与之坐夜未半孤月在天笑谓孤梅曰维此山与月与子是三孤者为不孤矣因相与酾酒更诵逋仙疎影暗香之句声满天地酒酣又从而歌之歌曰
蹇西山之孤竹兮商周二君藐三径之孤松兮晋宋一人天地氷霜兮木落归根遗万物而独立兮吾梅兄其仅存夫孤高不易抗兮故多以落落而遭世之闷闷孤洁不易保兮故多以皎皎而受人之昏昏惟湼而不缁兮梅质之清磨而不磷兮梅操之贞嗟梅之爱兮旷世无闻将梅有心兮千古谁论
昨日王德父何昭德囘後曝背于庵後大山上甚乐因成数语效大山体亦皆写景聊以寄似
碧旻收云兮秋气肃清万籁声沉兮秋日晶荧青山崟崟兮白石瑛瑛麋鹿跂跂兮出高陵野鸟活活兮两岑对鸣黄犍湿湿兮逐羝羣或讹或寝兮于野于垧吾忘吾独兮吾与禽兽兮为邻违市朝兮不与世撄利名不入兮宠辱忘惊聊遗吾形兮放吾情美背曝兮不可以遗君时分吾席坐兮采樵负苓吾其徜徉乎此山以终吾生兮其乐无央
逐妇吟
逐妇吟思夫君也
妾生不辰兮命孤奇妾嫁夫君兮尚髫垂被谗放逐兮妾不复归欲出门兮心重悲心重悲非别离夫与姑命相依愿姑谨擕持山有豺狼水有螭
偶书塔坞水中石
白石兮磷磷清泉兮泠泠岸有蒲兮水有芹敲竹筇兮金石声长啸歌兮惊鬼神世间岂无宦海之可航仕路之可骋兮不如此壑之安且平鱼自泳兮鸟自鸣花自开兮木自荣任我心兮流水等世事兮浮萍上下天地兮吾并忘乎吾身
和蛟峯先生熟睡吟
幕苍天席大地睡去不知人世事觉来榻上总埃尘口不能言睡中义古今万事昼夜同万八千年秪一寐荣辱事真梦里黄粱一枕邯郸市北窗谩说晋朝臣周公不见吾衰矣日高丈五闭柴门不知身世华胥氏不毡不被老希夷山上白云霞流水得失事真梦里鹿蕉翻覆终成戏人言夜半息如雷我纵行行还美睡
和仙诗友鹤吟
友鹤仙诗云苍波万里茫茫去驾风鞭霆卷云雾玉堂金屋不归来红尘向上青冥路四海明月五湖风飞冲直上凌虚空随风不肯逐西东夷犹夷犹春空中流水一张琴清波一壶酒抚琴响花湾花香侵坐右春风饮啄眠花间羊裘烟雨间仙凡仙中不知凡世事游鱼鼓舞鸥鹭欢机鸣籁动不自巳数声嘹唳一江水江上年来风浪多日午高人惊不起
当年只鹤扬州去羽衣虹裳灭烟雾千年华表不归来来时忘郤邯郸路短篷月白起酸风天隂鬼哭战塲空黄昏欲望城西东乱山青处白云中谁解歌离骚我自斟酌酒一醉醉百年无梦到浙右揷我羽翼两臂间顶丹蜕尽毛骨凡下天上天随君去不与人世同悲欢星星有语说未巳夕阳西去东流水一声嘹唳入苍冥青塜累累呼不起
鹃啼曲
蚕丛鳖灵两丘土玉垒灵关一荒莾杜鹃衔哀诉千古万里游魂腥血汚寃声无路叫天公吻血洒地花为红巴江东下流无极目断巴山归不得此身岂是无羽翰天梯石栈云漫漫落花冉冉江城暮年年客梦乡关路丈夫志气笑沐猴安知狐死还首丘沛公击筑歌汤沐钱王锦衣衣林木寄巢生子傍他谁衆鸟虽怜祗自悲哀号力尽飞不归老尽遗民城郭非
赠地理钱季实
神仙地理无多诀未用寻龙先看峡次看峡内有明堂外峡内堂垣气结交结深时垣气牢交结浅时垣气泄囘看远障起星峯认得星峯是祖宗祖宗派下分嫡庶庶是旁枝嫡正龙足趾未曾登絶顶如何辨认嫡庶踪庶是旁枝为外从嫡子必居堂奥中此是大法论嫡庶未是穷源寻极致眼前大法既能明更看嫡枝辨臧否譬如人家有嫡儿或贤或否不易知贤者起家不肖败嫡枝还更有姸媸到此须是牢着眼切莫泥取嫡谓奇龙到成形方结穴若不成形縂虚设倾欹破碎缩肿麄杂乱摆窜瘦死絶凡属此类不劳看认得正龙成丑拙认形既真穴亦真真形真穴自天成左右必有真纒护真案真朝无异情地真气象自然别山必绸缪水回折葱葱郁郁日囘环入眼精神俱焕发设从流派问源头定是祖宗真骨血虽然龙真穴自真或隐或显多误人正结人人能识得不识偏颇闪侧情地有恠穴无恠局认局方知穴法精毫厘之缪隔千里万水千山差一指横斜直曲跬步间撼动山川泣神鬼一山入脉百山随尺寸高低认玄秘穴真节节自相符若不相符穴是虚龙真穴假祸福异误杀世人徒信书眼力不在书纸上泥书空画葫芦様扫除万卷总虚谈收入灵犀一点间
山房约会於黄滩别後寄似
玉堂佳人佩琼英月下乍见心眼明贞心野雪压不死幽韵天风吹逾清玉龙声高夜漏下緑衣舞短天鸡鸣岁寒一见苦易别安得白头敦弟兄
濳斋集卷一

[book_title]潜斋集卷二
<集部,别集类,南宋建炎至德佑,潜斋集>
钦定四库全书
潜斋集卷二　　　　　　宋　何梦桂　撰七言律诗
和张按察秋山二首
三百余年卧甲兵天低雨露此生成万家都会楼台矗千顷平湖舸舰轻环佩玉堂人楚楚靓粧珠箔女盈盈囘头万事俱尘土惟有湖痕岁岁平
右赋杭州
钱塘日夜水东流囘首孤山緑尚稠千载老仙随鹤去百年此地少人游相逢柳色还青眼说着梅花总白头身後闲名推不去当年误识薛杭州
右赋孤山
见田察使
玉节星轺御史冠邦人多少路旁观半空寒月千峯榭一?清泉七里滩天地鸢鱼春鼔舞山林鸡犬夜平安好须借得长年住截断车轮挽佩珊
赠冯樵隐琴棋
纹楸漫灭?桐焦赢得无何醉浊醪别墅功随淮上水广陵人化里中蒿知音那似无弦好当局何如不着高寻取旧樵归隐处坐看尘世戏儿曹
寄王南叟寓江乡
歌尽骊驹落日寒相思无处问平安客愁白髪三千丈世路青泥百八盘夜月梅花频入梦秋风菰米强加餐高山如故丝弦在懒向旁人取次弹
挽劲轩郑府理
东林冠盖旧耆英百尺丰碑志墓茔经济志高官职小睦姻义重货财轻永平仓下遗红粟仁夀堂前有紫荆夜半山舟谁负去盖棺犹是昔簪缨
灯夕乐舞
天碧星河欲下来东风吹月上楼台玉梅雪柳千家閙火树银花十里开紫凤笙繁声曼衍黄龙舞缦影徘徊香车匝地红尘软莫遣铜壶漏箭催
饯竹所叔赴庆元征官和韵
正好山中赋草堂老龙谁唤起南阳青衫华髪剑三尺白犬丹鸡酒一觞尘世功名蕉下鹿半生爵禄梦中羊年来处处波涛险莫趂风帆上海艎
寄王提举
地到偏方苦雪霜苍生寒谷望春阳一麾使节来天上万口行碑在路傍里役庄成民弛担关征法简旅行粮秪今骑鹤扬州去賸得新诗富锦囊
答杨冰崖寄韵问注西铭
勘破西铭识本真添来注脚又重新父天母地元同体物与民胞总是春放荡异端黄老佛纷争战国楚齐秦要知俯仰皆无愧请向圣贤求事亲
邑庠杏坛初成诸老倡和见寄因次韵
双杏坛前花自春登坛宛见仲尼心千年此树几寒暑一綫生机无古今西狩事非成反袂缁林曲在尚鸣琴闲花满地乾坤老三叹遗风感慨深
和宋英叟先茔建亭作
谁表新阡瞰石关要将孝义轨人寰千年永宅归元亮百尺丰碑葬鲁山旌旐尚存青檟外亭台半在白云间儿孙自是骅骝种早入君王十二闲
和宋英叟二首
圮上编书未出奇有来相问重相规桑蓬自笑平生志泡露谁能万世基闲去带鉏编露术醉来呼酒赋江蓠青门待得瓜成熟不似西山老伯夷
不堪血泪望长陵囘首松楸又几春荒壠牛眠何处是古经狐首伪邪真固知迁墓疑非礼幸有周棺可芘身若向防丘逢孔父尚遗马鬛诏今人
徐仲修寄诗次韵
一枕邯郸午梦醒好风吹信入轩棂溟抟六月鹏先化胎孕千年鹤已灵气囿隂阳元有数道超天地妙无形何时共作缑山隐滴露松萝写易经
赠尹巽斋易数
万有滋荄隐混蒙谁开玄窍泄神工易经四圣羲周孔数贯三天先後中执筴不须谈管辂太玄休复问扬雄只今风起从何入知得风来是巽翁
高县丞不负堂诗
闲丞八品一官卑许赞男邦问便宜议论是非晴雨异刑囚出入重轻疑案头涉笔余心愧松下哦诗官事隳丞得君来真不负祗应百姓与天知
寄夹谷书隐【并序】
严陵书生何某受恩受察於夹谷相公书隐先生非可与寻常遭际者同日语自古杭分察移按淮安遄陟中朝上下四三年间天地隔阔莫能写衷情以寄缱绻此心未尝一日不在钜鹿也兹因野塘王君朝京便武赋诗二章聊寓数千里皈倚之私惠徼采瞩
巅崖一落费攀跻汲绠千寻重挈提往事雪中鸿印迹旧恩堂上燕衔泥钱塘东去江涛远银汉西流斗柄低天地秋风黄叶老年年春在故桃溪
当年曾忆赋高唐囘首邯郸事渺茫黄阁故人千里月青山老我半头霜交情脉脉园中柳忧思悠悠陌上桑吹断参差天欲暮薄言兰芷寄衡湘
九日偕府城诸贵人游南山寺分韵和杜工部九日诗【寛字韵】
饭山吟瘦带围寛过得秋来一日欢谩道高风怜破?还应衰髪恋南冠黄花几度今人老蓝水干年时梦寒日暮归来成醉倒南山风雨不堪看
有感寄唐月心
日暮佳人雪满簪不堪重听楚骚吟游豚吹浪江风恶穴蚁坯封山雨深遯世敢谈枰外着济时空抱梦中心闲花满地将军老莫向东风更鼓琴
贺徐提管可大得子
四十生儿得宁馨试教啼看是真英五文凤自云间落一角麟从天上生积善家应长孙子读书种定作公卿他年大耋还推子谩道同年我是兄
饯何君元赴汾阳儒谕
雪月堂前冷掾厅况如此邑甚於氷行移太白西边次【居西河】去占高青最上层【邑人亭名】氊冷不然官舍烛俸凉自籴太仓升诗书莫道同刍狗尚见宫墙践豆登
上张察使老山
元是公侯孝友门及今几代见礽孙便遗柱下持天宪暂住都亭洗物寃花影月边吟子野木从窻外访南轩汉庭羽翼须良计谁是商山老绮园
玉节星轺浙水边好将疾苦问愚黔十羊九牧鞭俱毙一鼠羣鴞肉未餍地处覆盆遮日月天教持斧拯闾阎吴山不逐行人老留取勲名衆具曕
赓曾省斋旧题凤翔空壁
沧溟陵陆起黄埃荐福碑惊半夜雷玄鹤归迟生墓草白鸥飞尽上矶苔寒泉辱井留脂水黑土夷陵出烬灰往事兴亡浑一梦高名千古党碑魁
寄田察使
尊酒长亭忆别离参差吹断竟谁思我怀知己惭鬷蔑公喜逢人说项斯一坞烟霞双鬂老数椽风雨二天私钱塘日暮长江阔薄撷芳馨结桂枝
山居
短短檐楹小小亭先生家住緑杨隂轩前乐意青山色桥上行人流水心半醉半醒时自舞独行独坐更微吟青鸾有约孤云外立尽阑干到夜深
送李县尹
河阳桃李是谁栽怕说春归叠鼓催正好鸣琴看锦水俄惊飞诰下金台一堤烟柳离亭路两岸风花送客杯百里桑麻正生意为言来者好栽培
和方耜岩见寄
世事兴亡转脚跟长安处处战塲尘种桃一去非秦世采菊犹传有晋人已矣覆蕉成梦鹿谁欤被髪趂骑麟千年尚记辽东路肯向城头访旧民
感兴
賸得田园归去来江南两度见黄梅轩窻有侣余松竹墙壁无人半藓苔独抱丹心徒自苦相逢白首不须哀人间万事不可极一梦蘧蘧心已灰
赠边县尹【并序】
淳为严陵山水县民之雕瘵久矣令尹虚席民日望得慈父母临之省部按行博询舆望以建德主簿边公奉檄摄事至之日首问民疾苦登进父老慰谕之民莫不感激居月余田里相谓府公以贤令尹予我惠至厚也山人何某尝以事造庭下得以樵夫礼拜辱不鄙徵诗辄为赋二章一章颂其德也二章颂其政也尹明敏有力牛刀割鸡游刃余地夫东南民力竭矣休养生息使耕食凿饮不知有尹五月报政当有转以上闻者
君家久富五经储更有儿孙读祖书事究麟经明亥豕理穷羲易得筌鱼枳丛不是栖鸾处花县来观展骥初北道主人今有托华山应得老骑驴
声价中州第一流双鳬飞下锦溪头隐微去处求民瘼潜伏中间破吏媮暮雨烟村无吠犬去年荒土有耕牛昼帘余暇浑无事好去栽花待胜游
和勉斋侄二首
谩学狂吟试笔氊惭无风度似僧?五车不作黄金屋方寸犹存白玉田万事混茫随梦境一关玄牝透真筌北窻人在羲皇上占得清风一榻眠
有鸟千年去不归归来沧海刼尘飞白杨北郭行人少青草中原战马肥喑噫隂阳成物累浮游天地寄身微老来尽弃人间事犹占江头白鹭矶
观禽鸟哺雏有感赋诗三首示诸子侄
父母人心物岂无静观禽鸟见中孚自来择木心劳瘁到得成巢口卒瘏囝趐渐长郎罢短【闽人呼子为囝呼父为郎罢】仔身已壮阿癯【江西呼子为仔呼母为阿】人间恩义尚如此几个林中反哺乌
考叔分羮我独无不如鸣鹤自相孚世途跋涉牛先喘仕路驰驱马已瘏弗逮子舆三釡养空余顔氏一箪癯蓼莪诗废遗躯在愧死林中孝义乌
万事空花过眼无到无言处自心孚践头苏?刍何用垂耳塩车马以瘏野鹤不须惊客去山雌一任笑人癯他年史氏求遗藁幸免台中道噤乌
和山房夹谷佥事韵二首
一家南北混车书谁使斯民耳目涂昔日簪缨今役户朝时弦诵暮征夫迩来风雨无完屋何处乾坤着腐儒不意斯文天未丧凤凰来後见河图
苍生下土望天仙乞得君恩易地然绣斧聿来霄汉上丹书先到淛江边学徒免隶夫征法官品宁输户役钱愧死支离疑效报不妨鼓筴乐天年
贺蛟峯先生入宅
富贵朱门盖里闾先生斸石此山居一区自足子云宅三径何妨靖节庐万壑风云生几席四山花木入庭除乾淳岂少高官爵自是寒泉要着书
和王石涧儒免韵
鴞林何处听遗音三叹斯文试共论梁木梦非千圣往瓜丘烟断六经存悠悠沧海东流远耿耿中天北极尊吾道未亡邹鲁在肯教失脚落他门
和方大山寄韵
老去庄陵一钓竿钓鱼犹胜乞麤官十年事业闲中过千载功名死後看往事危枰休下着交情枯木独知寒相逢一笑双蓬鬂还倩何人斵鼻端
贺中斋黄大卿得子
闻说南山孕凤雏崭然头角见嶔?月宫仙桂托根异海岛蟠桃生子迟七袠高年堂上父一生足事膝间儿朱顔白髪方强壮要看梧孙长碧枝
唐昌地理王生求诗
千古青囊破六丁太原衣鉢在心经天教文字留心印世有儿孙振说铃跨断九龙行地脉踏翻八卦撼天星灵犀一点无传诀莫向山头泥鬼灵
挽方宫使
鼎湖弓堕赋归来地拆天分泰华颓膝上二雏兵血磷楼头万卷刼池灰百年豪杰埋荒草半世功名落大槐身後有孙酹松栢桥陵金粟暗苍苔
哭桥陵
百年弓剑入桥陵岂料三泉化刼尘空有鱼灯照荒土忍将玉轴问遗民苍梧日落啼丹雀金粟云深卧石麟寒食家家上丘冢六宗盂饭属何人
和岳文二公西湖韵
昆明灰出海扬尘老去英雄白髪新宫阙崔嵬千里月楼台牢落十年春血流杜宇悲游子梦断梅花忆故人立尽断桥寒日薄囘头何处望天津
吊岳文二公二首
拟吊英雄酒一觞二公肝胆一冰霜金人得策将军死宋事无成国士亡湖上黄埃寒栢惨沙塲青血夜磷光生刍一束新亭泪千古兴亡说未央
如此光隂冉冉何青萍失手意蹉跎门前流水溪山在帘外落花风雨多百岁身名头半雪十年世事泪悬河相逢莫问升沉事且对尊前听浩歌
吊维扬琼花
只鹤扬州问故家一尊后土吊琼花人间惊破霓裳舞天上徵囘玉女车死蘖记曾沾雨露落英誓不汚泥沙後庭玉树今谁主犹得台城葬丽华
和文山先生
坐对烟煤冷麝脐一窻风雨懒幽栖蚕丛国破鹃啼血王谢堂空燕落泥华表有时归老鹤桃都何处听天鸡十年往事俱尘土莫上扬州唱竹西
丁亥清明和昭德侄孙韵
风吹苦楝结轻寒乾石青精屋半间泼火雨收春树緑踏青人出画帘闲红顔白髪悲欢事旧日新年梦觉关满地落花啼鸟急天涯游子几时还
和石庵洪府理金沙酴醾牡丹二首庚辰春
金沙开遍牡丹忙更簇酴醾上架芳霞绮罗纨围国色玉堂金屋拥君王粧成三月春光富留得一年花事长昨夜紫薇红药里诏君题品是谁香
洛花欲放趂春忙一架花添两様芳倚槛白红多侍女临轩黄紫是真王只愁吴苑馆娃老无奈唐宫春恨长说与天公须爱惜莫教风雨委泥香
再和张秋山杭州孤山二首
歌舞钱塘厌说兵悠悠往事竟何成钱鏐铁箭干年在伍子鸱夷一死轻湖上园亭春代谢江头潮汐月亏盈相逢白首休相问见说宫门草树平
处士横桥野水流先生家住暮云稠百年故国成尘梦千古青山忆旧游林下客盟寒白鹤梅边诗藁问苍头公来但扫坟前竹莫载虚名入帝州
和汪子雨问易
玄白纷纷老子云那从覆瓿覔遗文六爻本自画前具三极都从心上分未许诸儒将见见只应四圣自闻闻浪谈正堕负苓笑况敢持芹更献君
寄和竹所叔摄慈溪税官二首
莫向扬州唱竹西枯桑海水自相知笼中老鹤千年翅冰下寒蚕五色丝官小暂淹山谷驾庭闲好和老坡诗凌风更上丹山顶应笑人间蚁垤卑
半夜愚翁挟北山头衘休系旧时官风云失手剑光冷霜雪满头衣带寛归去荒园三径菊相期晏岁九臯兰年年江上风涛恶不上严陵七里滩
和牛知事
白首相逢叹暮年楝花风後草连天单车载月来林下樽酒移春入座边野老争持寒涧水山灵尽扫暮庭烟从君去後柴门闭惟有闲云绕屋椽
招隐三首
昔年有约共投簪囘首红尘白髪新物外烟霞逢野逸山中风雨望佳人好凭野鹤寻和靖莫待山灵唤孔宾迟暮不来松?落飞柯恐解折车轮
别後频惊束带寛相逢亦复笑苍顔秪今岁月青牛老何处烟波白鸟闲千古心期寒緑绮十年世事堕黄间修篁倚遍空江暮枉杀招呼费小山
囘头五十九年非千里晨风翼倦飞门外黄尘时事改樽前白髪故人稀金河沙煖春鸿去朱雀桥空海燕归惟有严陵滩下路年年潮水上渔矶
邑水南夜归即景
郊原踏遍拾芳蘅归听城头打二更野渡无人舟早宿山蹊有月马迟行人家灯落半江影僧寺钟来隔岸声世路百年双屐底青山不老白头生
和毅斋喜雪
阿滕试手下祥霙散入郊原一尺盈春近园林先富贵夜深天地更分明懒随柳絮夸安石浪入梅花妬广平明日诗坛期白战莫将点墨汚瑶琼
和表露石庵韵
乾坤不固夜舟藏去跨青鸾覔玉霜东野诗随山月堕龙门洒落塜泥香生传嘉佑皇储疏死葬贞元緑绶章九些招魂招不返黄昏豺虎啸山墙
和闽人龚玉峯韵
猛拍阑干赋感伤十年往事几囘肠宁能璧与头俱碎安得车将臂怒当太传长沙悲鵩鸟中郎北海牧羝羊天荒地老英雄尽万古青山只故常
病鹤衰翎叹折伤惟余芝草疗饥肠阵图死不忘鱼复江舰生难候马当自分无帷埋畜狗尚怜有肆返屠羊头颅老尽心犹在夜半钧天梦太常
挽袁安人徐氏
政自伤悲叹纬嫠可堪重赋柏舟诗鸠怜只影营巢瘁乌喜孤雏返哺慈半世苦心生自媚百年贞节死方知曼曼世路成孤愤惭愧山前读墓碑
和李经历见寄韵
白水轻烟古辋川满山红叶稻平田悠悠客梦孤云外落落诗情夕照边天阔风高黄鹤影江空岁暮白鸥缘推敲不任骑驴去郤讶昌黎识浪仙
李郎中有诗谢寄藤杖仍次韵答之
海南覔得古藤枝持与诗人杜牧之紫贝斑文鞭更烂赤龙苍骨蜕尤奇路无夷险终全节用有行藏一任时非但与君扶脚力鏦蛟剸虎要支持
和方山房韵寄李郎中
世路悠悠水上萍相看谁与眼长青千年彛鼎观勲业一代图球见典型谩道石能生白璧自知竹已化青宁絶怜驿路梅花句肯落空江杜若汀
梅杖诗
曾向孤山?薜萝根株栗擳试摩挲持身惯历风波路囘首还怜雪月坡铁骨自将惟世用赤心不偶奈时何会寻苍竹成龙去莫向葛陂深处过
夜坐有感
银汉无声玉漏沉楼高风露入衣襟洞龙睡熟云归岫枝鹊啼乾月满林瓮里故书前世梦匣中孤剑少年心征鸿目断阑干角吹尽参差到夜深
存厨徐君徵生挽歌
一厨聊寄等归藏荷锸携壶毕此乡逆旅不归前路恶盖棺未了後期长圹中酣饮自忘癖道上哀歌人笑狂千古心存千古事青山流水付於塘
偶成
一卷南华一炷香身闲随处是仙乡竹声侵户朝眠觉花影移堦昼坐忘杜曲自耕贫亦乐柴桑可葬死何妨悠悠往事俱尘土剩得头颅上雪霜
再用前韵
沉水烟销宝鸭香山窝人在水云乡鱼非惠子同鱼乐蝶化庄周并蝶忘心了固知身是寄物齐宁与道相妨清明即是神仙界不用丹炉炼玉霜
小有山中即事
闲随鹤影步山蹊摘草归来养竹鸡水带平沙流涧浅云将落照压山低覆堦乱叶凭风扫护径丛筠借鹭栖万物不言皆自得此心触处见端倪
偶成寄王德甫
休休万事总归休犹占青山对白头籁寂乾坤机落落境忘身世梦悠悠孤云野水辽天鹤明月清风露地牛此意不知谁会得一声铁笛万山秋
和王德甫见夀二律
百年闲梦寄山窝世态人情任唯阿竹裹贞心经岁老梅开白眼看人多身从野叟分樵牧莫遣山灵扫桂萝黄阁朱崖身外事一蓑牛背夕阳歌
竈堕丹飞昔未仙重来人世了前缘自怜白髪随孤影空抚青萍忆少年黄菊秋余花尚耐玄梨霜後果初圆问君何以为翁夀但诵黄庭内外篇
挽新城徐岘山
骑鸾一去藐尘寰万里天风杳佩环江海十年生白浪星霜七袠陨朱顔瑶池月堕梦中梦翠岘云归山外山身世到头秋露尽吟魂犹自在人间
道汾阳不及访逢原蒙寄诗次韵
浮槎曾误客星占屐齿空传遍好山弱水方壶三万里武夷玉女九重关蹇驴有径穿花外短棹无人出苇间不是锺山真勒驾自惭松桂莫能攀
王石涧赋小有洞天之诗邵青谿和之辄次韵奉谢【并寄青溪】
自怜恶石狠难鞭归去渔樵结老缘野鹤分无轩上禄醯鸡粗足瓮中天病来摩诘非真佛睡去希夷已半仙僻好自耽如嗜酒醉乡休与醒人传
和韵问魏石川疾
谩道无丹蜕骨凡绣襦不换嫁时衫老天倘未忘周孔巫鬼何须问抵咸身健加餐亲鼎饪眼明减药认囊椷山中吠犬千年杞采采犹堪餍吻馋
不是尘中骨相凡蓉裳蕙带芰荷衫勿疑有疾淫成蛊须信无心感是咸裹药曾经丹竈火裁书秪欠土奁椷病余努力加蔬饭莫笑篔簹太守馋
灵山何许问巫凡狭地知难旋舞衫枕上病虽忧白傅床前教肯媿陈咸君宜借力寛诗课我亦埋头事药椷种术养鳬随分足岂因富贵堕涎馋
赠董君竹梧亭
买得园亭乐赋归一庭翠碧映参差自怜封户培新笋更喜添孙养嫩枝翠袖倚看云影乱银床坐对月隂移沉香栏北花如故富贵无心懒赋诗
山窝适兴
剩得闲身镇自怜更怜闲占此山泉满堦碧草客稀到半榻白云人对眠窻影枝揺知雀踏壁痕苔湿认蜗涎日长静看辛夷树落尽闲花忘宿缘
感兴
坐断乾坤老一窝修篁翠袖自婆娑半生梦觉青山在万世期长白日过云影对人闲里好禽声入耳静边多舞雩不是真狂者乐上心来可奈何
拟将物化问渔樵妙里无形本寂寥大地云生千嶂雨中天月上九溟潮山河刼运九中化世界尘缘座上销此意到头谁会得任他人道似逍遥
次山房韵
天教龙马现河图尽把先天授伏羲三极都从九里出六爻只向一中推易如可毁乾坤熄神本无方昼夜知三圣有忧辞已赘寥寥千载复何时
易寂无为有感几几存万物未生时隂阳理向极中看天地心从复处知潮上海门探月窟日回地户濯咸池何时骑鹤研朱露共勘经图叩古羲
西狩事非文殆丧舂陵书出道宁孤六经有舌存先圣千古留心付後儒杲日丽天随处见逝川行地几时无斋居珍重赓歌意即此全吞太极图
己卯春过西湖
世事谁家屋上乌重来犹认旧西湖风帘隔岸自高下烟寺前山半有无野水菰蒲飞属玉夕阳栏槛唤提壶十年不记梅花梦试向孤山问老逋
再用前韵和诸公
白髪星星纱?乌怕随年少过西湖清明上冢行人少寒食开门宫使无半世行藏随杖屦百年悲乐寄樽壶归来第五桥边路半树残阳噪毕逋
和昭德孙燕子韵
飘零短翅叹谁同犹记当年系足红人事合离梦槐国岁时来去旅新丰新楼绿幕无巢地故国乌衣隔海风说尽兴亡人不识春风双泪白须翁
再和
说着兴亡事不同且斟玄玉驻顔红云轩梦断宫花逝彩缕盟寒墓草丰处处社时茅屋雨年年春後栋花风人间不是无栖处要认当年旧媪翁
和梅镜寄韵
未能生翼化鲲鱼谁御泠风问太初十载青衫关洛客半生白首楚桥书蹇驴岂解思长道病鹤徒知恋旧庐世有二程精说易臯比何事到横渠
和郦佥事见寄韵
诗书无用戏侏儒两序今犹见璧图末路弟兄知己少中原人物似君无曲终湘水丝?絶书入昭陵笔砚芜珍重江南春信早暗随梅萼到西湖
半世虚名我误儒樊中短翅倦南图黄尘世路千年改白髪心期四海无绩纺妇慵麻褐短耕锄儿懦豆田芜老来万事心灰尽只愿君王赐镜湖
病起有感
声乾木铎说铃非天地无情世运奇吾道悠悠川水逝人才落落晓星稀百年身後千年远万个人中一个知一曲汾亭弹未尽郤教渔父泄天机
汾阳诸公招徐祥叔归代之答谢
富贵男儿昼锦衣天涯漂泊衆心违人情鈎饵惊鱼去世界瓶罗碍雀飞隐去廿从山鬼唤狎游宁堕海翁机草堂犹在终归去只恐风尘白髪微
涧陵望断忆玄晖一片春云渭水涯洞里桃开成隔世山中柯烂忘来时归休韦曲应无赖隐去玄真那有诗松菊相逢如见问此心欲寄已忘辞
和何宁谷韵
一曲樽前浩浩歌流年容易隙驹过眼前白髪故人少郭外青枫古塜多流水不弹嗟老矣雍门欲听奈愁何囘头城阙应非昔还记千年老鹤麽
归途再得八句并寄
石田归去醉时歌白日飞颿送客过舞袖低旋兼地狭出门长啸觉天多子卿朔漠知存否武帝秋风奈老何极目西陵台下路漳河东去复来麽
何逢原寄和章再和前韵
日暮归来弹铗歌诗筒何处又相过人生百岁乐时少春色三分尘土多愧乏丹砂修浑沌且樽酒醉无何近来江上风涛恶还有闲鸥似我麽
和昭德孙闻鹃
平生抵掌志伊吾闻着鹃声泪血枯故国蚕丛千古恨雾关熊耳一身孤自从飞去啼痕在纵不归来有梦无莫向延秋门上叫门楼无数白头乌
和抱瓮冯提学二首
吁嗟世事落黄间倦矣人间行路难流水已随锺子老仙舟徒羡李膺观从来豪杰为时出到底功名耐久看大厦将成要梁栋雪深方见玉龙寒
山人日卧岭云长扣户诗书枉纪纲多病半生双白鬂相思一日九回肠人情取舍成刍狗世事兴亡化石羊明日相逢且醉转头三万六千场
闻琴一首
自呼浊酒赋江蓠一曲朱?万感随沙漠美人青塜恨关河壮士北邙噫无人流水音谁赏老我雍门听转悲夜半月明天籁寂飞乌犹自遶南枝
赠乔县尹
神君当日蔼民謡【乔智明为隆虑令民爱之号为神君】复见君来试割刀花下帘栊闲讼牒柳边亭榭见旌旄农桑课最茧丝殿刍秣征寛马骨高泉出後田浑不饮恐他滴滴是民膏
寄方龙溪
欲扣玄关访偓佺人间无路铁鞋穿琅邪旧约惊千载嵩岳新来下二仙肯把丹砂分药鼎便将白玉种芝田瓣香欲谢双岩过郤道龙溪合受拳
乐意
真乐攻心无奈何自行自坐自讴歌云收雨净天无滓月朗渊澄水不波更把新诗勾野兴时将浊酒发天和傍人笑我荒唐甚真乐攻心无奈何
挽宁谷居士何公三首
英雄千古入泉台八十余龄死更哀隐谷云归龙已老吟坛月堕鹤空囘黄花满地诗人老青檟成阡吊客来白髪盖棺公事了朔风世路正黄埃
天寒白月堕西湖血泪啼枯听薤歌食子俱亡收子在近孙犹少远孙多北邙有地存诗窖後圃无人负鞠窠欲志鲁山惭四絶空遗陈迹照松萝
鼠遶枯藤啮未休得如此老死何求翁踰八十媪黄髪孙见曾玄儿白头身世幅巾归茧室岁时盂饭洒狐丘百年心事无人识分付黄花满地秋
挽合门唐中斋
英州别驾老昭陵尚有钱塘八代孙三略兵书生未识百篇诗史死犹存羊公岘首行人泪白傅龙门过客樽盂饭寝园谁是主凤亭霜露有鸡豚
挽吏部刘谦山
犹记青原白鹭盟转头宿草上新茔屋梁月落丹心在海水天寒白髪生樽酒十年儿女泪篇诗两地弟兄情盖棺事了君无愧未死遑知身後名
感寓二首
西风落日怕登楼倚遍阑干万古愁衰汉竟成三国误秣陵不盖六朝羞江山有恨留青史天地无情送白头击碎唾壶歌不尽荒台残雨梦扬州
试向昆明问刼灰几看麋鹿上苏台闲中历日生青草梦里乾坤化大槐塞雁南归春又去江潮东下暮还来临平山尽啼鹃歇可是征人唤不囘
挽太学正节先生徐应镳
国破君亡一死宜絶怜儿女死如饴龙池久负娲皇誓蛙坎空遗烈士悲洗骨不汚唐六馆沥心无愧赵孤儿北行多少生还客休向梯云读墓碑
寄淳安括田省委贾都事
括田驰檄遍封提分得清官照锦衣百里春风生几案千村甘雨自锄犁江南地狭人民夥燕北天遥日月低归觐九重如顾问尚歌云汉劳遗黎
送平石侄孙还杭
东风吹雨湿平芜三叠阳关醉唾壶往事尽随尘世界新来秪恠老头颅百年祖父留汤沐千里儿孙有饭盂目断长亭休折柳斜阳山外是西湖
送严郡知事石綉囘乡
三年幕府鬂成霜剩得行歌载道傍瓜戍春浓官又满莲池人好水尤香燕然碣石去程远江水云山看日长倚遍修篁衣袖薄长亭无路折垂杨
送入都佥事
天教持斧下钱塘来为苍生涤痏疮胷次对天悬日月笔端随地转冰霜云山有分高名在江水无情清议长临别折梅嫌太俗斵将冰雪荐琼觞
和尉衙落成赠阮梅仙
梅仙贵介出侯门庭砌犹传有紫荆黄绶铜章官小试青溪花县室初成公衙好作三年计少府香留百代名田野近闻多犬吠夜深刁鼔要分明
挽吴静轩
手摩铭碣吊延陵落日青山昨梦惊狭世路危行郤曲浮生事了去分明竹林熠耀飞台榭石壁鈎輈叫塜茔珠鴈玉龙今在否漆灯千古照佳城
赤壁梦鹤
辽海千年约未寒一樽还酹大江干夜深睡熟忘身世天阔归迟化羽翰满界红尘飞不下半船明月笑相看起来开户无人迹数尽枝乌吊老瞒
和雪
天上琼楼一夜开云林先约意徘徊灵河剪水急飞落色界凭风缓下来霓舞未阑离月殿蛾粧初试度阳台自矜顔色难为偶嫁得梅花郤占魁
送胡簿秩满归
佐邑三年去後思秪今无奈送行时不谐白雪皇荂耳谩指清风恶木枝台府无心空里镜士民有口路傍碑锦溪流下严陵瀬八月潮来有转期
承书言别再寄
一曲离鸾感寄心此心谁解试分明百年耆旧闲中话千古溪山去後名双鲤尺书儿女泪只鸡斗酒弟兄情男儿须勒燕然石归拜堂谖始是荣
寄赠潘氏积善堂
市义今无古孟尝不图近见郑公乡布金地己成秪树箪食人应遍翳桑身享九龄耆夀福眼看五世子孙昌天公有耳长聪听多少行碑在路傍
灞桥骑驴
小骊买得最便宜好是河梁古柳涯风急吹沙长耳峻雪深没板蹇蹄迟?鞍吟透肩双耸敲镫歌狂?半欹道上莫教逢大尹推敲句里不曾知
送陈治中勿斋二首
天台万丈下灵光便合乘旗翳凤凰身在金台天北阙手提铜柱地南荒一生许国心如铁万里封侯鬂未霜别驾小淹元不恶公来私得海沂康
箳篁三载诵贤侯折柳邮亭菊又秋无翼解随云北去有心长注海东流千崖雨意留行斾七里滩头送去舟蚤为苍生题福笔尚囘麾节顾沧洲
挽徐子愚母太安人
萱花落尽北堂空龙颔碑铭百尺丰鄹纥晚婚无徵在孟光不嫁有梁鸿一官得子荣身後四世看孙满眼中三酹生刍人似玉故丘狐首此封崇
挽方中立同舍
囘首炉亭梦已非英雄老尽壮心违钧天云散苍龙堕华表风寒白鹤归往事悠悠川水逝故人落落曙星稀乐天无子留孙在多少龙门客泪挥
又代人
一曲哀歌老泪垂英雄不偶数孤奇百年事堕槐安国半世名成荐福碑无禄逮亲生自憾有孙表墓死何悲黄门靖节均生死清议无情更属谁
送阮梅仙
佐邑三年吏隐仙声名留照锦江边才高不受青衫束官小聊将彩仗悬流沫吕梁游十仞抟风溟海上三千沙头双玉难为别一曲离歌约暮年
赠电目相士
知君说相压南州相我空贻白髪羞但得羊裘归钓泽安知燕颔去封侯穷通有分都休问出处难言已自谋一笑相看出山去逢人莫道见壶丘
挽汝南袁君
一曲哀歌行道难满堂试听一澘然两儿青紫开荣路五世曾玄送暮年乔木受风危易撼孤舟排浪险终全故丘狐首君无憾寒食年年洒墓阡
同挽前人
黄金不铸百年身世变相劘白髪亲龙角墓碑生古藓砥如亭路落缁尘明时事业留诸子前代衣冠见似人得失鸡虫都莫问故丘抔土是全真
同挽前人
桐木山西送落晖百年耆旧数他谁畏途几历青泥险往事惟余白髪知今代衣冠遗此老前朝簪笏付吾儿明朝归葬西邙路五世哀思百尺碑
挽检院吴对山
岝?山前吊隐君招魂九些泪沾巾风云失势丹心死天地无情白髪新西衣冠遗一老东篱诗酒是全人盖棺事了应无媿消得新阡号逸民
挽南坡章知县章运使子家则堂志
丰碑二絶照新阡节义成名得象贤善政人能书宰邑寛恩民尚诵公田家翁不负心传印家嗣能忘手泽编仕学一生行未了後来好为拂青氊
挽邵青谿二章
尊酒生刍吊旧游白髭老泪故山秋百年勲业黄梁枕一代文章白玉楼豪杰雕零天地老山河牢落古今愁行人不?青溪水付与闲翁对白鸥
贞元一曲泪沾巾耆旧今能有几存斗酒只鸡空酹冢缟衣匹马尚招魂百年身後事终定千古眼前谁共论试问故侯瓜熟未青门犹自有儿孙
山居即事
分得南窻与世违坐消白昼乐清时楼头秋意一声笛镜里岁华双鬓丝緑水放教通竹径清风招不下梧枝心期自得难为说白鸟青山是已知
赠旧同舍王景阳
何许相逢客路岐相看须鬓各成丝两年衰病苦牢落千里故人伤别离江月不遗流水逝天风未起老桑知人生百岁先朝露惟有贞名死不隳
送高参政
声名盖世古人豪天遣西来展六韬狐鼠何能婴虎旅鲸鲵犹合避龙刀将坛七拜功增重省府重登官转高他日中书勲第一汾阳应只是儿曹
送马高参政
瘦骨丰棱产渥洼几年俛首服盐车穿花久失青丝辔莝豆谁怜白鼻騧汗血浪夸空北冀风蹄犹惯步东华锦鄣不肯污泥水好去侯门逐五花
寄夀王直卿省郎二亲年八十诗二首
金盘玉筯脯麒麟荣福堂前夀二亲白髪宋州老司马红顔晋国太夫人生时曾结同年会见世重来两佛身庭下有儿归省掾执鞭时自导双轮
二老婆娑出夀筵緑衣人好舞蹁蹮餐桃阿母脸犹玉食杞仙翁头返玄堂上相看新八袠尊前重话旧同年累茵列鼎人间有安得亲庭此乐全
上留尚书
昆明池刼化灵缁梦觉功名黍一炊锺子未将南操变庾公空抱北朝悲归来眼底湖山在去後心期浙水知白髪门生怜未死青袍留得裹遗骴
挽何此园
南窻一枕梦槐安咽鼓悲笳生暮寒夀极星移堕芒角诗仙身蜕失丸丹扶藜记与渔樵话种菊留教孙子看归去休休言不尽残阳木末乱鸦盘
偶成
唤醒邯郸出梦关悠悠身世隔尘寰飞鸿落照琴三叠流水寒花屋半间老不如人甘遯世闲谁似我得看山乾坤许大双蜗角消得人间战触蛮
潜斋集卷二

[book_title]潜斋集卷三
<集部,别集类,南宋建炎至德佑,潜斋集>
钦定四库全书
潜斋集卷三　　　　　　宋　何梦桂　撰五言律
和访使徐容斋西湖韵寄县尹赵文玉二首
一幅西湖画谁将淡墨挥水浮孤屿出山约五云飞雨洞猿啼湿烟林鸟度微龙舟双翠檝曾此夜游归满目湖山恨凭栏泪雨挥泉寒龙已化云尽鹤犹飞楼影揺波乱钟声隐岫微谁家航十锦歌舞夜深归
和徐云屿寄徐清溪
平生经济事宁与世沉沦日暮倦行客天寒郤扫门百年双白髪四海一缁尘欲相壶丘子深慙见地文
为友人解无妻之嘲
自甘为牧犊何不娶巫臣鱼目长凄断雉飞徒苦辛远衣无与寄孤枕有谁亲毋惜蛾眉买黄金未是贫
寄月岩黄高士
有客扣松扃重来问宿盟青山尘世梦玄鹤故人情柯烂棋犹在炉寒药未成鼎边无好句惭愧谢弥明
和文公见寄降笔
玉垒失元戎关河惨北风中原残照外故国梦魂中往事随流水余生叹转蓬唾壶歌未已飞鴈落江空
和可庵见寄韵
蜃境平生梦名场逝水川相逢惊白髪一醉仰青天浪出疑鸥笑遄归伴鹤眠故人知道意珍重寄诗篇
倚栏即景
落日青山外寒烟古树头犬声隔村落渔火半汀洲兴废江郊屋行藏野渡舟夜深风雨恶人尚倚层楼
挽汾阳何北园二首
宇宙千年暮丘山一老遗头因忧世白体为哭亲羸明月落何处清风归去时英魂招不返囘首北邙噫五十年来梦邯郸黍一炊传家无长物志墓有丰碑落日江湖泪西风里巷悲故园吟不尽千古付他谁
登天台巾山
寸碧倚苍旻孤城俯可吞人行平木杪帆去入云根月榻留僧梦风松吊鹤魂江心千古石岁岁记潮痕
五言絶句
到石宝岩下二絶
十里矗巉岩移来指顾间相逢曾识面元不隔重关相望各天涯相看又恐差朅来山下路端的到君家
七言絶句
和夹谷佥事题钓台十首
白水龙飞帝运开先生梦不到云台当时己笑占星误岂易虚名落後来
当年江上一竿青老尽羊裘两鬓星往事成尘遗迹在石痕齿齿水泠泠
龙信蛇屈各升沉白髪朱顔亦故今出处两难人不识云山江水是知心
误出山来亟己还絶尘逸驾竟难攀狂奴不了宫中事剩得闲身宇宙间
咄咄相逢话故交不嫌万乘友渔樵当初未有玄纁至只好收纶学弃瓢
汉事如舟要着篙诸公已共济风涛勲华终不臣巢许莫道先生索价高
逝水滔滔七里滩高情聊寄一丝竿无鱼可钓浑闲事脚底龙眠尽自安
苔藓碑漫字断章休将汉事费评量兴亡付与东流水留得荒祠一瓣香
双台絶壁锁林霏每恨跻攀足力微今日重来问鸥鹭絶无人迹上苔矶
观风祠下谒先生隔世相知重感情归向中州诸老说且休拈出此山名
桃源三首
误逐桃花去访春当年犹有种桃人相逢休问秦时事世上兴亡又几春
洞里栽桃不记时世间秦晋是邪非落花满地青春老千载渔郎去不归
牧歌樵唱自朝昏白首何曾出洞门一度草青添一岁如今世代长儿孙
梦中作
草浓阡陌眠黄犊沙煖汀洲浴翠禽一径梧桐花落後半江春水緑隂隂
赠地理章月岩
世事兴亡千古意山花开落几番春年年惟有岩头月照尽今人与古人
赠张月斋
斸尽青瑶补缺光暂持玉斧下青苍相逢一笑乘鸾去顔色犹疑在屋梁
挽林公坐化
一枕黄梁透梦关独留蝉蜕在人间有时欲见公顔色木落枝枯月万山
题川无竭寄傲窻二首
远公招不到渊明莲社千年迹已陈莫道先生曾傲已如今更傲世间人
南山有路滑如苔多少人从半岭囘不是老僧空傲世世人自不上山来
和王樵隐阻雨二首
春水连天雨载涂春江无处认平芜茫茫世路风波恶留得湘潭橘渚无
偶出山来得半闲桃花落尽水潺潺早知人世多风雨只好当初莫下山
赠谈命月斋
万古缘空一镜磨移来一室影婆娑垂光照尽人间事只恐年来风雨多
桔橰
片片龙鳞蜕老苍有时伊轧卷沧浪真机动处何容力自是旁人脚手忙
晨起
晨起窻前日未曦玉梅霜後半开时梅花与我两无语寒雀相喧堕树枝
送儒医童达可
乾坤四塞五行淫利欲颠狂蛊入心黄帝不生岐伯死秪今谁下顶门鍼
赠童笔生
毛生归去罢中书谁肯相从问字奇近日长枪多东阁策勲依旧逊毛锥
石室和尚作航亭名江湖稳处闻梅境有作因寄题
当年舟子吃拳时失脚波涛万丈危归去好寻休歇处莫教再被八风吹【昔有舟子师得道有弟子参问得话头即去未出舟犹囘首若将有言师云汝更道有甚麽在一篙打堕水中弟子在浮沉间顿悟答云已会】
王德甫索归一诗留之
一叶扁舟雪夜来尚期东阁共吟梅长亭柳色不堪折怕杀阳关叠叠催
赠姜益斋【本莲舍人善饮】
种得莲花入宝池曾参惠远得锋机东林无酒渊明老故出山来访白衣
赠谈命月监
高悬一镜倚天边要与人间照丑妍天怕万形无遁处故教多缺少团圆
题桥亭
翠巘千重水一湾小桥数板屋三间此中竟日无车马时听樵歌落半山
和李尹
朅来老我差嫫母忽听佳人赋莫愁欲折芳馨聊寄似只忧疏绮隔层楼
赠章生
廷珪老死客乡亡楮国丘墟笔冢荒双脊龙文埋不得百年犹自出玄光
和山房寺簿见寄韵【坡诗云雷公蹑云捕黄蛇柳子厚有宥蝮文】
巨蝮磨牙血万家天边有鼓许民挝雷公手执腾云斧不到移文宥毒蛇
题王德甫樵隐堂
自入山来不记时棋边痴坐老年衣劝君柯烂休归去归到人间世事非
赠古歙汪恕斋【善大书】
自笑家鸡学未精枕中书法岂能真劝君珍重临池诀莫遣儿童太逼人
赠毛道人
人言诸佛在真经我向经中无处寻说偈不曾留四句教心那去覔三心
赠地理张松溪
赤松当日秘青囊圮上谁知授子房千古遗编无覔处君家独得壁中藏
题武强陈公灵宝会序
金轮持世业风多渺渺萧台正欝罗昨夜宝珠平地现浮黎碧落听空歌
寄平江灵岩寺至道和尚二首
睦州山下几重山片板千金一担担好着蒲鞋牢系脚上肩容易下肩难
说法灵岩席未寒重来拈出祖师禅入门一喝真奇特不似囘头面壁看
和乔尹四絶
兰枻藤桡桂作舟锦江江上泛春流自怜野燕翅翎短空望江头鹳雀楼
谁驾沧浪万斛舟风涛未济正中流同舟不用妨吟笑自有舟师把舵楼
千古兴亡夜壑舟悠悠世事水东流闲花落尽无人管飞过垂杨十二楼
剩得闲身野渡舟风霜两鬓岁华流人间万事邯郸梦休记行藏去倚楼
赠桐江于处士
吮墨含丹各衒奇解衣盘礴有谁知须臾信笔出天巧自此人间无画师
赠东山诗僧信老
曾透西来最上机尚余习气学诗痴寻常好句从何得翠竹黄花总是诗
赠陈桂山二首
陈桂山善弩每发命中好事已奇之暇日负青布囊访山水语祸福尤奇验益用赏识尝惠过文昌里谒潜斋居士於易庵中因以二絶句赠之
曾为将军试控弦马陵坡下死龎涓如今老大心犹壮时射星标夺锦纒
曾抉青囊指玉幖嘱君一语记须牢他年若卜嫖姚冢筑取祈连一様高
赠何相士
逆旅鸢肩终遇主将军猿臂不封侯相逢一笑休闲语老去无心覔虎头
尝令陈生作木苍龙头甚肖似因求赠言
谁试鸾刀作老龙浑疑沟断出神工明朝雷雨急飞去莫遣天龙骇叶公
赠云屋王相士
满榻尘埃不下山白云堆里老陈抟山中若见种明逸休说樵夫是达官
赠虚谷倪医士
采药山中不记秋朅来卖药驾青牛劝君莫入长安市恐被旁人识伯休
赠巅峯术士
孱顔突出万峯间禹穴龙门蚁垤环夜半扪参穷絶处半山风雨隔人寰
赠玉峯方画士
妙画今无顾虎头休论韩马戴松牛玉峯住近山中寺好画维摩施比丘
赠梅友胡丈
开遍南枝雪未乾阿谁吹玉并栏干相看不为和羹事要把贞心伴岁寒
赠枯崖郑高士三絶
孤撑突出万山高几度曾经刼火烧天遣五丁移不去须知立处脚跟牢
历尽冰霜几践更皮毛剥落骨峥嵘从前野烧闲花草莫遣春风吹复生
人於崖下送君还囘首人间梦觉关谁识巅崖隔风雨一重山外一重山
答文公索玉楼赋二絶
闻说当年白玉楼有人秉笔侍宸游如今世上无长吉谁敢乘云驾赤虬
鼎中铅汞未成丹血肉那能化羽翰待得千年玄鹤去上皇方御玉阑干
赠南谷倪高士
试向山中覔许玄朅来采药已千年相逢不乞神楼散问我丹台第几仙
题栖岩
青嶂千重水一湾白云半坞屋三间王孙归去休招隐免被移文笑北山
梅边
江南何处美人家认似梅花尚恐差近向梅边得春信始知人好似梅花
和潘汝勉三絶【名懋】
招隐今无古小山晨风倦翼暮飞还青山白髪人如昨千古仙风愧莫攀
几度桃源青草生相逢犹自说秦嬴山中不识兴亡事千载咸阳未息兵
潮去钱塘王气收西风黄叶故山秋杀身报国男儿志皓首偷生妾妇羞
岳帅降笔命作画屏四景诗
形模丑陋髪鬅鬙留得生来面目真拍手问谁能笑我秪今笑杀世间人
右寒山拾得
葫芦有药剑通灵南北东西物外身相对不知谈底事到头半语不传人
右锺吕二仙
饭山吟得两肩癯破?东风白髪微好是春衣都典郤醉来骑得蹇驴归
右工部游春
柳堤花港落红尘独鹤归来日半曛惟有五云山下路至今人说岳王坟
右西湖
答文山谢诗序
岣嵝神奇字已漫昌黎去後孰跻攀平生有道碑无愧幸托先生翰墨间
记梦
万木萧踈老翠高此身惭愧独坚牢编书未了留侯事何处仙源可种桃
丙戌九月二十四日己丑之夜半後梦入山中景象夐异不类人世间数家比居巷陌相属其人杂遝往来皆意度闲雅时觉秋气已深余忽得诗两句云万木萧踈老翠高此身惭愧独坚牢初不经意又纵意徐行入一小家甚爽洁倚窻而吟欲续前两句而未得隔间有老人坐於窻外貌古神清髯髪尽白问余吟句如何且云老聋余遂高唱前两句示之老人曰後句宜用张子房事余梦中意不及此答云只用桃源事如何老人曰武陵事亦好余遂续云相逢不是今人世应是秦民此种桃遂觉次日会昭德侄孙举似嗟叹久之因思桃源事固可形容老人相遇之意但与前两句意不甚相属始悟老人所指子房盖有深意自相倡和遂用留侯事作一句仍以种桃为末句姑笔记之他日从老人游当执此为左契
赠云庵董道人
一坞寒云暝不开茅檐低压半苍苔近来云出不成雨莫遣无心出岫来
见本路赵府判二絶
君来种竹两楼前风月平分入坐边尽日千峯吹不尽官清惟饮钓台泉
半生白髪老南州一见屏星万户侯归去山中诧猿鹤浪歌白石饭黄牛
赠紫岩周相士
梦觉邯郸事谬悠秪今瘦絶饭山头鸢肩莫问三公相老去青门是故侯
赠秋谷杨相士
负郭穷居陈户牖牧奴困死卫长平公侯骨相皆如此谁具神仙碧眼睛
赠月波相士
人心如面万参差觌面相逢未易知惟有天边一轮月千江长与月相随
赠宋道人无心
赤水珠光犹在海丰城剑气已冲天世人畜眼那知宝吏掾元来有隐仙
赠林龙岩二首【闽人】
坐挹岚光翠入帘出门俯槛弄清泉夜深滴露点周易辽鹤归时骨已仙
昔时曾共探玄玄一落红尘十二年君隐好听西涧雨我归亦?北山泉
度查木岭
一迳羊肠蹑岭腰鸟飞灭没叫猿猱囘头下界人如蚁尚觉山随脚步高
重到森溪桥二首
往事惊心白髪翁重来雪迹印飞鸿勲名未了将军老空负鞬囊二石弓
武陵深处隔黄埃怪杀渔郎误入来早识落花流水去当初好莫把桃栽
感兴
芳草长亭春寂寂白鸥沧海梦悠悠百年空负乾坤责应被青山笑白头
和管雪堂劝农之什
五马将春出劝农春风散入万山中山人未识君侯面每向村田问老翁
公堂无事化羲农闲揖青山入坐中人羡君侯得诗好元来杜陆是诗翁
学剑无成去学农学农更落惰农中邦侯慈惠征徭简喜课儿耕替阿翁
凝香坐啸有弘农更得冰壶照幙中人道千峯多好事好宾尤好主人翁
山北山南听老农袴襦歌已满城中邦人愿得三年住翻恐朝廷识弱翁
达摩乘芦图
杨子江涛百丈深黄芦一叶是梁津嵩山壁观浑闲事恐有山前立雪人
毛女
自出阿房鬌緑云耻将歌舞乐他人华隂梦断咸阳远隔世逢人莫问秦
芙蓉
柳老荷枯菊蕊乾写生红粉尚孤妍马嵬坡下芙蓉面犹觊君王轴上看
辋川图
休官归去问田园华子冈前竹里村麦饭葵羹春酿熟辛夷亭下弄儿孙
题集画卷尾
门外黄埃没马头山中花木自春秋尘忙恐被禽猿笑尽日看图不下楼
追记题诗助楼
独自吟诗独倚楼江山与我两悠悠诗成更不知诗力烟雨栏干看暮鸥
赠地理从玉峯
铁鞋踏破问眠牛茧足归来已倦游四世五公身後事前冈已分首狐丘
赠安禅僧如师
一庵许大且休休世界三千海一鸥大地山河容不得住持只在一毛头
赠同舍生
炉亭曾忆看梅花揺落江湖两鬂华梦断罗浮寒月堕见梅不认是谁家
饯林子敬还闽葬母
几度思亲不见亲连江万里见南云归来云逐江潮去却负江头土作坟
春日出行
浅涧沙平泉脉脉芳林风软雨垂垂无情落絮知谁管得意鸣禽各自私
约徐云屿游山中
曾拟幽寻采蓴蘅开樽奈有主人争明朝重约呼猿鹤到处云山得散行
翌日以触热不及如约再用韵寄之
招得秋风入杜蘅隂阳金火尚相争雪山冰井清凉界应笑人间苦热行
三用韵
荪壁辛楣屋缭蘅间人一榻少人争君来特地平分破镇断山云不敢行
赠夀岩星学
甘石谈天学不传谁从太史访星躔阶符色正欃枪伏试把璇玑测盖天
赠无方普禅师
一喝雷奔万镜空河沙诸佛落机锋顶门只眼人难觑山色溪声处处逢
一劄当头奇复奇箭锋不堕有无机踢翻玉女头盆水夜半泥牛跨海归
禅机四首
俊鹰搏兎
霜风一掣下云霄两翅雷奔眼电牢狡兎当塲难軃避郤教大地鬼神号
一箭双鵰
当风劄断二边机背手乌号鬼莫窥一箭双鵰俱堕落古梅枝上雪参差
一剑倚天
将军一剑倚天开镇断三军不许囘转盻刹那都丧命机锋直指万人摧
金钲一击
一声钲响弭弓刀万旅归营寂不嚣霜月满城天正午悠悠旌斾马萧萧
伤春志感
陌上花飞春又归春归人老髪垂垂离鸾一去无归路岁岁花开上故枝
春归陌上落花多往事伤心可奈何此意寻常禁不得九仙山下那堪歌
感兴
梨花院宇十分春一片飞花减一分不似山翁头上髪年年添雪上黟云
望夫石二首
夫君千里妾重闱哭尽秋天无雁飞夫不归来身化石朝朝风雨望夫归
夫不归来误妾身望夫心未化为尘归来不见生前面空向山头哭石人
送分水簿领高君
山泉洗耳澈琼莹解听行碑说政声君到汲泉聊一?此泉的的似君清
谁向清溪种柳林年年送客短长亭亭前系马人多少独到君来眼倍青
早梦初囘
天籁刁刁万窍间几囘欲听隔千山蓦然入耳知何处撞破三生梦觉关
安乐窝吟
安乐山前安乐窝问君安乐意如何黄粱饭饱葵根滑山北山南听牧歌
安乐山前安乐窝一窝深处白云多云来云去无人管闲看虚檐燕葺窠
寄邵琴山
百岁颓波去不还谁人能铸鉄门关世间只有闲中福不许忙人得自闲
偶成
坐定炉烟歇麝煤落花飞絮自徘徊闭门尽扫无人迹尚放营巢燕子来
赠姜墨卿
老尽头颅被墨磨到头墨更被磨多满堂玉玦今磨尽尚有闲年买石螺
赠李梅仙谈命
老树孤根占一坡雪霜奈此白头何自怜南北枝先後更看人间冷暖多
入庵偶成
满园桃李手亲栽开遍东风藉緑苔惟有木兰情意重留花犹待主人来
去年燕到主归迟今日人来燕亦归岁岁成家长孙子更将短翅傍谁飞
春色三分过二分归来触目见山青鸣鸠乳燕村村閙不似山中好细听
如此春光冉冉何青山亦笑髪皤皤门前修竹独欢舞今岁儿孙长最多
又四闲
世间万事不如山老入山来得嬾闲岩日三竿才睡觉不知山外有人寰
世间万事不如山趂得渔樵似我闲山上拾薪山下钓青蓑篛笠暮歌还
世间万事不如山输与山中事事闲薇菜藤羹南烛饭落花涧底弄潺湲
世间万事不如山分得心闲眼更闲终日看云闲不去暮云阅尽鸟飞还
四禽吟
鴈
云水悠悠万里身芦花明月落江城从来不带苏郎信莫与人间受浪名
鸥
海边元不为鱼来力怯江风薄岸囘白水苍烟随分足连云鸷鸟不须猜
燕
羽翮冲天势转危?泥莫笑尔身卑风雕要避云中箭秖托梁间不用疑
山鸡
自分臯林饮啄宜犹怜锦绶锦毛衣文华恐被虞罗妬莫向山前照水飞
木兰
木兰元是女郎身千载香魂落软尘曾学男儿解征战秪今相见似羞人
柬王德甫
自入重云深处深山寒云出已无心自怜鹤骨今憔悴欲制颓龄少术参
蛾眉霜雪隔重闱采采云英望未归青鸟不来春又去门前数尽落花飞
闻说平安倚竹听裁书无鴈寄云程加餐愿得身强健尚见藜烟照夜明
警世
花顔云鬂眼波秋元是虚皮裹髑髅黄壤纷纷青草窟少年曾共醉红楼
自述
妄从缘起本非真妄里求真妄转深真妄等来无一物如如自在是真心
见李察判竹溪四首
十年江浙说明公节钺青冥山万重春住钱塘还有脚新年移得到千峯
千古双台一钓竿台前閲尽过关船公来满载西湖水清似山头十九泉
十载风霜敝黑裘悠悠身世逐浮鸥东陵老去瓜田熟敢向人间说故侯
百不如人万事休白头独欠识荆州相逢不覔封侯印但问君王乞一丘
和何逢原夀母六诗
申国家庭作世程教儿元不为肥轻高堂鹤髪需荣养捧檄归来一笑生
九霞斟玉醉淋漓芝草琅玕青鹿肥庭下阿儿夀慈母簪花拜舞笑牵衣
春风霞袂玉堂前緑髪童顔谢自然令子重孙拜家庆阿?迎笑掷金钱
千锺三釡异甘酸此事难同肉眼看多少有羹无母遗只鸡羞馔亦檀栾
一官覊缚阻称觞千里归来足力强潘令闲居元不恶摘蔬沽酪钓池塘
六诗称夀祝期颐子和孙书更两宜四世相看真乐事他年补作白华诗
和何逢原南山八咏
南山住对北山阳十亩臯田种稻粱粗饭浊醪随分足焚香读易日偏长
右观颐堂
闲倚阑干水竹间浮云尽处见青山山前万古行人老日日林鸦入暮还
右遐观楼
一泓寒碧浸青天夜静天虚月在泉洗耳莫听人世事自弹流水和潺湲
右涌泉庵
清泉白石此丘隅谁解尘缨漱玉壶歌罢沧浪千古意秪今曾见似人无
右濯缨亭
一镜天公妬不容妖蟇食堕此山中琼楼玉宇知何在空忆明皇到月宫
右月坡
宰松千尺四时青松下丰碑马鬛平满地松花人不扫东风吹老杜鹃声
右松峦
白藕花飞上玉栏菰漂黑黍浸云寒鯈鱼自乐鸥忘我背立西风尽日看
右方池
住入山深涧水穷白头梦不到侯封巴卭橘老人应换二老如今不再逢
右栖云坞
赠松坡
千丈苍龙雪峤孤翠髯森戟紫鳞枯有心不愿明堂柱消得人间号大夫
梅友竹山居图诗【并序】
梅君友竹携万玉图访余山中属余疾杜门谢客久矣苍头奴以刺入怪久不见此举衣起揖入披图亟玩殆执热濯清风亦一快也梅君好竹固与穠桃艶李世态异第其去家远客岁暮盟寒吾惧此君不能无辞於竹友也为赋二絶以敦交道云
伐木诗亡冷友盟交情是处薄秋云寡谐自笑冰霜操独向天寒见此君
自是君家旧托根君行谁与护重门画图空记篔簹谷不道如今长子孙
赠鹰猎提领刘主簿
平生壮志执金吾俛首鸾栖岂丈夫鞲上有鹰韬有犬上林政要打於菟
送沙溪寓居何翔仲四首
夜半舟移世事非囘头沧海刼尘微千年辽鹤归来晩畜眼何人识令威
千里关山望白云归来聊寄倚闾心人生谁解空桑出感此丸澜泪满襟
一枕黄粱梦里身东陵合是种瓜人相逢不用歌招隐恐被山林唤孔宾
自笑衰鸿病起低更怜落树夜乌啼月明好认南飞去賸有高枝可择栖
郊行即事
东风马耳拂轻寒柳眼新青雨未乾留客野花遮略彴狎人溪鸟上阑干
忆亡马
垂杨古路策东风忽忆霜蹄失旧踪白髪重来鞯????在尔应行雨去为龙
赠嬾然子刘高士二首
翻却丹炉竈息然青蛇挂壁日高眠玄玄参遍头如雪始信人间懒是仙
一坞闲云懒出关惭无肤寸雨人寰君今占断云间卧郤笑游云未得闲
梦中幻成【辛卯十二月二十五早】
一片闲云本住山暂为行雨下人寰白云可是无心物朝出山来暮又还
起坐谩成
银河西转静无声唱彻天鸡夜未明万里无云霜月上坐鞭玄鹤下蓬瀛
偶成
心无损物宜平怨语不妨人贵寡尤说与时人莫相忌全家己拟鹿门游
赠星史胡达翁
杜甫拾遗终老去陈平户牖岂长贫达翁言命未为达安命方知是达人
题骆菊岩诗藁
?尽秋泉不疗饥菊边更读菊岩诗寒英揺落渊明老尚见遗编说义熙
吴对山跋
一点灵犀传地理明如指掌秘通神潜斋不作周公梦闲使人参郭景纯
电眸只是天机到龙脉皆如教法寻抔土百年人子孝知君不负托孤心
和柯提举寄诗
曾拂三台最上星赤城云气暖生春囘头往事邯郸梦落尽鹈霜白髪新
倚遍层楼数曙星鹧鸪声里暗惊春开元耆旧今无几怕听尊前唱永新
亲跨灵槎访渚星归来云锦照青春湖山夜半生神气一雨田田采芑新
天上文昌望六星陇头农稷趂三春玉京玄圃尘尘隔璧月琼枝岁岁新
秋思有感
落日西风卷白沙关山万里客思家芦花雁断无来信柿子霜红满树鸦
题竹境
种竹元非辟世人竹环人境似山村苍苔满迳客稀到云鎻闲堂鹤护门
赠章月岩乃子德父
学得屠龙莫履希屠龙有技未全踈斵轮老去谁传业珍重青囊肘後书
观燕哺雏
闲堂看尽燕双飞终日劳劳为哺雏父母此心谁不有生儿几个似慈乌
竹鸡塜
活活声乾落羽翎分甘碪几委危形主人肯与封抔土犹胜当年翳塜青
自题画像
七分形貌十分心纵有丹青画不真萧散风神清瘦骨分明小有洞天人
与张郎中省庵二首
一统山河遍八埏江南等作弹丸看公来踏遍官田土只有池蛙不为官
青山云影日悠悠却怪随龙上下游能卷沧溟为雨去白云依旧宿林丘
题二美人图
美人娟娟江水隔翠竹萧萧江月白笺心欲寄不成章竚立思君情脉脉
赠吴对山先生
绀裘久堕还天阙结佩乘云遗玉玦耿光灭没不可望一?寒泉酹秋月
赠钱季实
一醉狂歌天地老醒来不记邯郸道祁连千丈土一抔至今下马陵前草
赠月山相士
万古乾坤万古山山前万古月光寒人生几度能看月常被青山与月看
潜斋集卷三

[book_title]潜斋集卷四
钦定四库全书
潜斋集卷四　　　　　　宋　何梦桂　撰词
夀何思院母夫人声声慢
人间六月好似王母瑶池吹下冰雪一片清凉仙界蕊宫珠阙金猊水沉未冷看瑶阶九开蓂荚尚记得那年时手种蟠桃千叶　庭下阿儿痴絶争戏舞緑袍环玦笑捧金巵满砌兰芽初茁七十古来稀有且高歌万事休说天未老尚看他儿辈事业
夀徐信甫母夫人七袠八声甘州
对芙蓉峯晓雪初消云霭杂烟霏是阿谁夀母紫鸾笙里玉液琼巵元是云翘仙子弭节度瑶池手种碧莲子长记年时　此地神仙宫阙几花封玉诰金帔霞衣但夀星堂上七十古来稀捧夀觞莫辞满饮愿年年对鹤髪蛾眉年年有麻姑麟脯王母玄梨
送王野塘北归
东鲁王君野塘以均房招讨经历按涖严陵至且再期矣夹谷按察佥事行部识拔於稠衆人中使下六邑按问赃状閲实以闻自此声誉猎猎如日起壬午秋省台檄交至君奉命以往閲岁而後归归则诸公已列剡交荐矣旍麾载道凡六七年间蒙被休泽而歌颂勲德於祖帐之下骈肩累迹不特如老书生一人而己酌钓濑之泉磨锦峯之石固不足以形容伟绩濡毫染茧为赋八声甘州姑记其际遇之私依恋之情云尔试使善歌者为我歌之当使送君短长亭下者皆为君堕泪也
对千峯未晓听西风吹角下樵楼拥貔貅千骑旌十里送客芳洲曾是灯棊月柝赞画坐青油折尽长亭柳莫系行舟　忆昔相逢何处看飞鸿雪蹟休更囘头百年心事长逐水东流愿君如游龙万里我如云终泊此林丘相思梦明年鴈到尚讯南州
初夏满庭芳
燕子芹乾龙孙箨老緑隂深鎻林塘午风庭院人试薄罗裳数尽落红飞絮摘青梅煮酒初尝重门静一帘踈雨消尽水沉香　把当年团扇恩情犹在未是相忘笑衰翁鬂髪早已苍苍说与乘鸾彩女看世间多少炎凉都休怨百年一梦且共醉霞觞
踏莎行
夜月楼台夕阳庭院都将前事思量遍当初识面待寻常争知识後情如线　只怕梅梢参横斗转催人归去天涯远断肠多在别离时未曾说着肠先断
摸鱼儿
记年时人人何处长亭曾共尊酒酒阑归去行人远折不尽长亭柳渐白首待把酒送君恰又清明後青条似旧问江北江南离愁如我还更有人否　留不住强把蔬盘瀹韭行舟又报潮候风急岸花飞尽也一曲啼红满袖春波皱青草外人间此恨年年有留连握手叹人世相逢百年欢笑能得几囘又
把人间古今勲业一时都付杯酒青山行遍人华髪老尽门前青柳试囘首记晓雨征衫又过年时後相逢故旧浪说南楼北亭花纵好能似少年否　还自笑应是山林厌韭忘却儿童迎候兴来谩学长沙舞要舞奈无长袖眉休皱欢笑外风涛世上时时有共君握手且尽日樽前相一醉醉後明朝又
意难忘
避暑林塘元戎小队一簇红妆旌云影动帘幙水沉香金缕彻玉肌凉慢拍舞轻扬更一般轻弦细管孤竹空桑　风姨昨夜痴狂向华峯吹落云锦天裳波神藏不得散作满池芳移彩鷁柳隂旁一醉淋浪向晚来歌阑饮散月在纱窻
喜迁莺
留春不住又早是清明杨花飞絮杜宇声声黄昏庭院那更半帘风雨劝君且休归去芳草天涯无路悄无语待阑干立尽落红无数　谁愬长门事记得当年曾趂梨园舞霓羽香消梁州声歇昨梦转头今古金屋玉楼何在尚有花钿尘土君不顾怕伤心休上危楼高处
临江仙和毅斋见夀
十月江南风信早梅枝早报先春田园賸得老来身浪言陶处士犹是晋朝臣　人道革爻居九四谁知数在邅迍明年五十志当伸低头羞老妇且结会稽盟
满江红
春色三分怎禁得几番风力又早见亭台绿水柳揺金色满眼春愁无着处知心惟有幽禽识望青山目断夕阳边孤云隔　琴酒我成三益湖外舫山头屐且莫教春去乱红堆积记得年时陪宴赏重门深处桃花碧待修书欲寄楚天遥无行客
忆秦娥
伤离别江南鴈断音书絶音书絶两行珠泪寸肠千结伤心长记中秋节今年还似前年月前年月那知今
夜月圆人缺
西江月
犹记春风庭院柳隂深鎻帘帷东君去後雨丝丝空认紫骝嘶处　梦断萧台无据十年往事休追忽然拈起旧来书依旧长亭双泪
小重山
吹断笙箫春梦寒倚楼思往事泪偷弹别时容易见时难相看处惟有玉连环　人在万重山近来应不似旧时顔重门深院柳隂闲曾携手休去倚危栏
夀夹谷书隐沁园春
河岳储精宇宙呈祥锺英俊材想春秋夹谷前生夫子娑婆南赡见在如来龙角标辰蟾胎焴丙好是生朝华宴开笙歌里看儿童拜舞春满行台　重重好事相催便对把黄封酌夀罍更愿公殿上蚤纡衮绣愿公堂下长戏衣莱昨夜瑶池亲逢阿母欲寄蟠桃桃始栽三千岁待开花结子岁岁衔盃
和王伟翁上已满江红
睡起纱窻问春信几番风候待去做踏青鞋履懒拈纎手尘满翠微低?叶离愁推去来还又把菱花独对泪阑干羞蓬首　囘鸾字空怀袖金缕曲无心奏记碧桃花下夜参横斗六幅罗裙香凝处痕痕都是樽前酒到如今肠断怕囘头长门柳
沁园春
江淮等处行尚书省参知政事高公以至元二十七年庚寅春提兵繇歙之淳入长乐境平诸盗越两旬肃清八月朔师还山人何某谨拜手歌沁园春持献以尾凯歌之後尘词曰
衮衣绣裳彤弓卢矢山西将门自雪岭蓬婆夷成垣道炎州蜑獠剗去连营吴越儿童江淮草木七见元戎识姓名争知道这一隅斗大尚借麾旌　西风吹下天声看万骑貔貅入井陉彼山棚魍魉雷霆震击海濒赤子天日开明事会方来乾坤无尽千古英雄不偶生从兹去看云台翼轸麟阁丹青
和何逢原见夀水龙吟
倚窻闲嗅梅花霜风入袖寒初透吾年如此年年十月见梅如旧白髪青衫苍头玄鹤花前樽酒问梅花与我是谁瘦絶正风雨年时候　不怕参横月落怕人生芳盟难又高楼何处寒英吹落玉龙休奏前日花魁後来羹鼎总归岩岫但逋仙流落诗香留与孤山同夀
和潜江南惜春酹江月
三分春色更消得风雨几番零落年少不来春老去空负省薇阶药燕子飞忙杜鹃啼杀总为谁悲乐临春结绮旧家何处楼阁　一恁年去年来怅歌阑舞断尘生帘幙千古雷塘浑一梦人世到头俱错百岁心期一春光景付与闲盃酌青蛇犹在莫教雷雨飞却
感旧再和前韵
问春何去乱随风飞堕杨花篱落罗袜香囊无覔处谁有返魂灵药细柳重门碧桃深巷囘首曾行乐玉龙吟断夜深人在江阁因念璧月琼枝对玉人何处绣帘珠幕一半青铜尘满匣空抚鸾刀金错薇露烟销莲膏花凝不寐还孤酌一春心事总将愁里消却
和何逢原见夀沁园春
老去无心看尽青山山前暮云问重来海燕乌衣安在乍归辽鹤华表空存世路悠悠风尘渺渺白髪相催乌兎频浮生事筭天涯海角谁是闲人几番甲子庚申看青草年年秋又春笑武陵源上桃花未实崑仑山下瑶树长新霓羽飘零蛾眉萧飒欲覔神仙隔两尘草堂在但休教山鬼夜半移文
邵清溪赋摸鱼儿效颦谩作
把心期半生孤负玉堂元在何处朱弦弹絶无人听空操离鸾烈女遇不遇休更问悠悠世事都如许人生草露看百岁勲名青铜鬂影抚剑泪如雨　和谁语落落江空岁暮人间一梦今古雷塘十里斜阳外野草寒鸦无数身世寓聊尔耳江山有恨谁堪付冰心更苦都说与梅花参横月落一醉且归去
答何君元洞仙歌夀词
天涯何处望苍江渺渺纵买解飞人不到笑双丸乌兎两鬂霜蓬聊尔耳那是人间三岛　黄粱初梦觉起看孤云还自长歌自长啸不记桃源何地橘渚何年生涯事惟有炉烟茶竈问先生谁友有白石青松共成三老
喜迁莺感春
东君别後见说道花枝也成消瘦夜雨帘栊柳边庭院烦恼有谁撋就犹记旧看承处梅子枝头如豆最苦是向重门人静月明时候　知否人不见纵有音书争似重携手旧日沈腰如今潘鬂怎奈许多僝僽极目万山深处肠断不堪囘首情寸寸到如今只在长亭烟柳
夀毅斋思院五十二岁沁园春
尚书当年蓬矢桑弧初度佳期是词林老虎文塲威凤人中祥瑞天下英奇太守买臣【五十岁】中书坡老【五十一岁】五十二年囘首非人间事且开眉一笑醉倒金巵　阿婆还忆年时也曾趂鸿胪拜玉墀念青衫荷叶嫁衣尚在青铜菱影破镜犹遗半席寒氊一官俛首造物还应戏小儿问天看是他谁戏我我戏他谁
八声甘州伤春
倚阑干立尽看东风吹度柳绵飞怕杜鹃啼杀江南鴈杳游子何之梦断扬州芍药落尽簇红丝歌吟今何在一曲沾衣　往事不堪重省记柳边深巷花外幽墀把菱花独照脂粉总慵施怅春归留春未住奈春归不管玉顔衰伤心事都将分付榆砌苔矶
再用韵述怀
自辽东鹤去买何人挿得翅能飞笑平生错铸儒冠误识者也焉之谩道寒蚕冰底瓮茧解成丝何许丝千丈补得龙衣　镜里不堪勲业纵梦中八翼不到天墀看墦间富贵妻妾笑施施对青山千年不老但梅花头白伴人衰严陵路年年潮水不上渔矶
和邵清溪自夀贺新郎
世事浑无定问人间翻来覆去阿谁能忍海怒惊涛山相拍选甚鱼龙不任看今古英雄销尽坐对青山闲白日付长江流送千年恨天有意唯何甚　待将洗耳泉边枕正梅花霜寒月白斗囘西柄自夀一觞花前醉醉嚲彩旛金胜笑儿辈汾阳中令倚遍层楼阑干曲慨乾坤渺渺青云影无限事樽前兴
再用韵伤春
花落风初定倚危栏衷情欲愬踌躇不忍把酒问春春无语吹落游尘怎任待泪雨红粧蔫尽不道燕衔春将去误啼鹃唤起年年恨芳草路人愁甚　浮生一梦黄粱枕且不妨狂歌醉舞尘谈挥柄金谷平泉俱尘土谁是当年豪胜但五柳依然陶令千古兴亡东流水望孤鸿没处残阳影无限意伤春兴
三用韵寄旧宫怨
更静钟初定卷珠帘人人独立怨怀难忍欲拨金猊添沉水病力厌厌不任任蝶粉蜂黄消尽亭北海棠还开否纵金钗犹在成长恨花似我瘦应甚　凄凉无寐闲衾枕看夜深紫垣华盖低揺杠柄重拂罗裳蹙金线尘满双鸳花胜孤负我花期春令不怕镜中羞华髪怕镜中无伴孤鸾影天尽处悠悠兴
再用八声甘州韵感兴
叹人生聊尔便晨风翼倦也回飞况自骑欵段欲追麒骥千里安之种得玄芝瑶草不染满头丝一醉梅花下笑舞青衣　说甚封侯万里待朱门画戟大第崇墀人世何时足造物任隆施怪周公如今不梦意周公政自怪吾衰归来去夕阳牛陇夜月鸥矶
和何逢原见夀洞仙歌
青衫白髪独倚江楼小待欲题诗压崔颢慨凤台今在否白鹭沙洲芳草外剩得闲身江表　醉来疑梦里梦入梅花歌彻青衣听清窈起看飞鸿没尽白鸟玄驹谁能数曹瞒袁绍待明年七十问何如笑只是今朝浣花堂老
和何君元见夀玉漏迟梅
问春光开未江南野水得春初小独殿群芳郤道花前开早长苦冰霜压尽更说甚风标清窈些子好孤香冷艳有谁知道　年年吹落还开听画角楼头送他昏晓何处玉堂满地苍苔不扫谁是肝肠铁石与共说岁寒怀抱花未老无奈酒阑情少
和雪蓦山溪
飞仙欲下水殿严粧早娇澁怕春知跨白虬天门未晓霓裳零乱肌骨自清妍梅檐月柳桥风世上红尘杳重门深闭忘却山隂道呼酒嚼琼花任醉来玉山倾倒无言相对这岁暮心期茅舍外玉堂前处处风流好
再用韵
春工未觉何处琼英早夜半剪银河到人间楼台初晓霏霏脉脉不是不多情金帐暖玉堂深郤怪香尘杳天公谪下暂落红尘道顔色自还怜怕轻狂随风颠倒冰心谁诉但吹入梅花明月地白云阶相照天寒好
三用韵
蓬蓬窣窣睡梦惊囘早谁为散天花遍人间夜深分晓虚空幻出富贵照乾坤琼万顷玉千株莫道壶天杳平明三尺不拣江南道只怕不坚牢被天工小儿翻倒凝冰泮水世态总无凭明日事昨朝人谁丑还谁好
夀何逢原北堂沁园春
孔盖蜺旍月佩云裳人间女仙问韶光九十何如今日明朝好处最是明年戏舞称觞一堂家庆眼见儿孙曾又玄奇絶处看菱花白髪不改朱顔当年手种红莲笑几度桑田沧海乾想蟾胎炼就紫皇灵药龙髯飞堕玉女云軿青鸟重来红霞俨在一曲云和犹未闲羞尘世把蛾眉蝉鬂空为谁妍
浣溪沙寄刘总管
细柳连营緑?重暖风旗影扬蛇龙昼闲吟思入千峯紫绶金牌人緑鬂綉鞯丝辔马青騘会将三箭取侯
封
又用韵并简二千户
金紫山前山万重山高云密下苍龙春来好雨遍三峯芳草郊原眠茧犊垂杨营垒系花騘趣归行有紫泥
封
蝶恋花即景
风信花残吹柳絮柳外池塘乳燕时飞度漠漠轻云山约住半村烟树鸟呼雨　竹院深深深几许深处人闲谁识闲中趣弹彻瑶琴移玉柱苍苔满地花隂午
大江东去自夀
半生习气被风霜销尽头颅如许七十年来都铸错囘首邯郸何处杜曲桑麻柴桑松菊归计成迟暮一樽自夀不妨沉醉狂舞　休问沧海桑田看朱顔白髪转头今故乌兎相催天也老千古英雄杯土汾水悲歌雍门苦调堕泪真儿女兴亡一梦大江依旧东注
自夀再调玉漏迟
青衫华髪对风霜倚遍危楼孤啸恶浪平波看尽世间多少忘郤金闺故步都付与野花啼鸟秪自笑悠悠心事无人知道　扰扰世路红尘看销尽英雄青山亦老宇宙无穷事业到头谁了高楼一声画角把千古梦中吹觉天欲晓起看蕊梅春小
和玉漏迟
自怜翠袖向天寒独倚孤篁吟啸半世虚名孤负白云多少欲问梅翁旧约怕误我沙头鸥鸟时一笑行行且止人间蜀道　休怪岁月无情叹尘世浮生闲忙闲老待趂黑头万里封侯都了今古勲名一梦听未彻钧天还觉羌管晓楼角曙星稀小
和邵清溪水龙吟咏梅见夀
分知白首天寒千林揺落寻真隐天工付与冰肌雪骨暗香寒凝自许贞心肯教色界软红尘近怅緑衣舞断参横梦觉依稀旧家犹认　不为角声吹落向花前为伊悲恨玉堂茅舍风流随处年年孤冷不是人间肝肠铁石相逢休问筭知心只许东风漏泄一分春信
送吕总管八声甘州
恨公来较晚早归朝骢马去难留是朱轮华毂联珪叠组家世公侯今在玉堂深处借重护偏州好把青氊拂奕世勲猷　明日东津归路正梅花霜煖春上枝头看连旗列鼔送客下江楼对云山千年不老向楼前閲尽几行舟留名在严陵濑下日夜东流
传言玉女夀何逢原母夫人九十一
阿母今朝飞下琼楼金阙先教玉女为传言细说蟠桃手种尚记此春时节三千春後开花初结　宴罢瑶池洗蛾眉己半雪九旬偷度笑韶光一吷仙翁月日筭与人间全别从今一岁年年三月
最高楼夀南山弟七旬
南山老还记少陵诗七十古来稀清池拥出红蕖坠西风吹上碧梧枝趂今朝斟夀酒记生时　也不羡鲲鹏飞击水也不羡蛟龙行得雨人世事总危机扶床正好看孙戏舞衫不要笑儿痴更埙箎三老子鬂如丝
潜斋集卷四

[book_title]潜斋集卷五
<集部,别集类,南宋建炎至德佑,潜斋集>
钦定四库全书
潜斋集卷五　　　　　　宋　何梦桂　撰序
白鸥诗盟序
一日有客欵门右手挟黄册左手持丹鸡请於余曰吾将与诸生寻诗盟敢载册歃鸡翼君为盟主尚涖斯盟耶余语之曰诗难子将於何诗客曰君不见刘禹锡玄都篇与白乐天新井篇啭喉荆棘抑世之黄间固纷纷也吾求天地间无心可与为盟者惟江上白鸥白浪苍烟浩荡万里兴亡理乱荣辱毁誉一不与人世预吾将相从浮游以写宇宙万物之所自适何如余矍然起曰子将此与鸥盟鸥必无子疑矣顾余方乘莽渺游混茫以天地为一鸥尚复能为江上主人哉客曰唯命
清溪吟课序
诗始三百篇其上公卿大夫其下樵夫贱隶其性情之所发皆得以托於诗古诗逸五言始李陵七言始沈宋诗非古意去古犹近科举兴并与五七言俱废士非厄於山林逸於湖海与夫失志於朝廷之上而窜逐遐荒者不暇於诗清溪诗友暇日有诗课盖其不用於举子业而用於诗夫春雨时至草木怒生铫鎛廼芟而倒植者过半斯文在天地间未始一日泯灭辍於彼者此或茁焉生意固无往不在也虽然诗未易言也玄默敦牂岁夷则月朔日序
邵梅间诗序
天地冰霜万木冻折而冰姿铁骨玉蕊琼英傲然独出於万物之表故於是时上下尘世无一物得与梅齿其清彻寒絶雅宜在梅间者惟雪与月清溪有诗人癯然一髯翁江空岁暮顾影无俦独於梅花树下抱膝浪吟酾酒酹花若将与雪月分席者因自号曰梅间夫风尘涴人满目皆是踉空足音跫然以喜梅虽无言余必知无拒子也潜斋何【某】为作梅间序梅间邵之才字德翁
唐月心诗序
西风万壑明河在天水月相涵上下一碧有客扣门曰月心亟起揖入坐之月下曰吾方酾酒邀月顾影踌躇自谓三友旷絶尘表子以是心至尚相与酬酌以问子所见月与我同否欤我歌月徘徊我舞影凌乱太白所见如此只益丹心苦能添白髪明少陵所见又如彼二子之诗其趣况不同相去远甚岂其见月本异抑月同而境异境同而心异欤古人今月今人古月同归流水不知云衢海峤子之所见何似昔时还与此山松间竹外同一光景否子为我速道若见见同则月同不然则吾与子犹二月月心不答袖出诗藁曰月尽在是余蹶然惊喜为之展卷长歌歌罢长啸曰子去我醉且卧矣一揖而别盖明月犹在天津析木间也至元癸未秋八月序
金玉诗序
棋溪徐君奇之一日访余於双溪之上袖出金玉诗集曰此盖所以搜采名公钜卿骚人墨客之所吟咏之瑰章杰句将以为家庭恶藁借重也世谓至宝萃在是间方托诸棃枣以与好事者共之然丽水之金遇善冶而後贵荆山之玉遇善琢而後珍长编巨帙富则富矣而文价高下视君一言以为轩轾何如余应之曰子言过矣良金美玉自有定价使余亡言岂能使黄金为土白玉为石哉抑通都大国万金之所储羣玉之所积其色如黄龙气如白虹固有连城不足以易者至於璗鏐钣铣琼瑛琳琅横陈而错出者殆非一品岂必尽与?蹄麟趾【金名】悬黎结緑【玉名】同价天下有目者随其所得皆宝也余何言哉余何言哉棋溪曰唯於是乎书
赠李景雷序
地里家有李子景雷者家世是业其伯父良玉挟锦囊游诸贵公之门争罗致擢用景雷得肘後诀余於三十年前早识之从余游至今如一日其为学刻苦自励於古地理奥僻书有未解忘寝食求之弗得弗措繇是所业益精其与人交不苟得不为欺伪其不合寜不唯以去将挟所得以汗漫四方请余言余谓士大夫读圣贤书学圣贤道学言与行不相顾者或不免焉况以一技自名其志将以求食至於依阿取容颠翻希合者往往皆是如斯人者真隂阳家之墨守也子持此以往焉往而不遇哉於其行也赠之以言
汪斗山诗序
尝闻丹崖石柱多有奇人恨不得泠然御风汗漫其间以诵李翰林丹砂白鹅之句黄屯田黄精青鹿之篇媻姗易庵中一日有客汪君得一屦户外挟诗册升堂与之坐目击道存固已见温伯雪手旋取其诗读之则意圆而语泽骨劲而神清似其人时方采菊篱下因漉巾酾酒与二三友共歌之南山在望西风袭人亦柴桑中一大快事也歌罢为之序云
邵西坡诗序
客有挟西坡邵君诗踵门者余读而喜之因徵余序余曰序姑俟他日客三四返不得序且怒去余曰毋怒且止余有癖余非靳序也余有道癖方其有事尸坐一室吾视吾鼎中雄阳玄施雌隂黄包方潏潏狎猎起吾何暇序及其无事又有懒癖破緼蒙头曝日檐下方熙熙怡怡休休于于嗒然忘吾之有四肢亦何暇序无是则又有世癖经生学士谈诗说书劒客棋翁鸣楸弹铗坐观卧听更仆未已倦则杖屦臯田与畊夫芸子樵童牧竖相尔汝逮莫而後返吾又何暇序必俟吾三癖尽去然後取西坡诗燕坐读之如亲见其人使吾所欲序西坡者横溃突出於吾胸中而不可御而後使童子研墨濡笔亟书则序可以拱手得矣今吾癖未去而子亟吾序故序止此子持此以语西坡可乎客笑曰此君自序非序西坡也余曰子持此去非序西坡实与西坡作诗法也使能於吾言下领会不惟西坡一大公案东坡复生亦当印可
王樵所诗序
先辈谓杜工部以诗为史韩吏部以文为诗繇其胸中储贮博硕然後信笔拈出自成宫商非抉摘刻削求工於笔墨言语以为诗也太白豪放发於气郊岛穷悴迫於时降是无以议为矣近代坡诗如骏马诡衔不可羁馵山谷後山诗如风天秋隼霜崖枯槎不可攀企要皆各得其所得自成一家尚论谱绪当不在昔人删後也迩来诗社豪隽叠见层出岂能多逊诸贤下耶然至於气雕意耗骨弱肉浮者或未免如沈休文所谓八病释皎然所谓六迷者也樵所诗思婉以清语劲以泽不惟後辈当望避三舍使休文皎然及见之固当印可繇是进进使之横驱长骛迅掣高骞出意趣於寻常言语笔墨之外吾当问子於韩杜诸公坛上矣
题胡直内适安集
胡君直内挟诗册过余题曰适安请余言余谓子苦思於诗将不免饭颗山之讥亦奚安之适而自谓若此直内曰人徒见吾之为诗苦亦孰知吾之有诗乐哉夫羇臣寡妇细夫窭人其忧思感愤之所郁积而发於怨刺者若甚苦矣至於尸居环堵抱膝微吟得句则曳踪长歌声满天地凡世间富贵贫贱利害得丧可喜可慕可悲可感者一不入於吾心夫孰有以易吾之天乐耶故其所适适此而已余蹶然起曰诗抑末耳斯言也其几於道乎尚其朂哉
文山诗序
生而不屈者气也死而不泯者心也气之不屈者忠义而已心之不泯者亦忠义而已忠义之道塞天地冠日月亘古今通生死而一之者也宋丞相文公平生文章在方册官爵在史书皆不足为公道德佑乙亥天步阻艰朝野骇震公从江西率子弟七千人勤王於京师事之不济天也间关奔走卒为絷囚奉首朔庭万折不变以死古今死节惟以二顔张许为称首然两军交绥不胜即死无可拟议者至於纾之以岁月锢之於不能进退之间宗庙且不血食使回顾却虑而为身後子孙鸡豚霜露之计鲜有不屈膝者矣而犹若是真古今忠义士也沙塲青冢千古南音其所流落人间者惟有流离中吟啸诗史与狴犴中杜诗集句耳使人读之至今凛凛有生气呜呼公真死矣不自意其死後犹能以诗写其平生之耿耿而未尽者乎岂公果不死乎一点烈烈者无在不在故也天地无穷事会无极有能起生魄於九京之下非公吾谁与归生刍一束酾酒北酹为之序云
本心先生疏食谱序
客有问本心先生疏食谱於门人何某者曰先生固尝长丹屏贰黄扉矣饔人膳夫宜有致天下滋味以自奉者而日食若此毋乃太简乎曰子非知先生者也世固有一食数万钱犹若不足餍者此所谓肉食人也司马温国晏元献二公仕至宰相癯瘠如未仕时此其志趣岂直食前方丈而遽易其平生之素者哉若然则蔬食菜羮啜菽饮水固有甘於三牲列鼎者矣予从师门久暇日见其焚香燕坐对客清谈时瀹清泉美茘丹溲玉尘饵青杞以饷在座者使当时有饫羊胾哜乳酪者得借一筯犹将为之洗涤肠胃况先生玉雪其人乎故未尝一及先生之门而亲见其人何如者固未信疏食谱为炮牂淳母也唐侯举师善面受先生録谱将与世之知味者共之且徵余言敬拜手为之序时柔兆掩茂岁夷则月望前三日也
俞竹屋诗序
凡物有诗趣而物之洁雅静逸迢絶尘表者莫如竹老坡诗仙平生得意句正谓不可使居无竹耳俞仲畴妙龄工诗人不知其诗趣所自得仲畴筑吟屋於山中环万玉於其外日与此君周旋触目会心皆趣也春宜雨色娟娟然夏宜风声泠泠然秋宜月影刁刁然冬宜雪节苍苍然仲畴室於斯诗於斯故其得句也秀以贞泽以劲诵之而其音清越以圆想其成诗遍题竹间使文与可及见之真篔簹谷中一幅奇画也君其斵竹为洞结竹为楼暇日啸咏其间当日益高远他日直造竹所与君商确古今诗未晩姑序其篇端以识初识岁在旃蒙作噩中吕月晦前三日
吴仲远诗序
九仙山下有诗人曰吴仲远诗声在吴会间友人唐师善挟诗册示余徵余序余读之喜曰杭东南奇胜固诗人之多也抑知余有感於杭者乎陌上歌謡坡仙遗墨未乾也不知万锦军前軿车犹无恙否梅边吟咏老逋香句未歇也不知孤山林外高台尚复存否钱塘之潮汐吐吞吴山之烟雨出没不知骚人墨客尚有登高眺睨触景徘徊悲啸酣歌噫呜泣下而不能去者乎此其诗思岂直在灞桥风雪春草池塘而已子试持问仲远曰奚居师善曰诺岁旃蒙作噩中吕月晦前三日序
永嘉林霁山诗序【名景熙】
永嘉旧同舍郎霁山林德阳不远数百里寄诗册属严陵潜斋何某商略近诗三复唱叹窃於诗之变而有感焉方庠序羣居高谈濶论不过颂猗那歌清庙诵鱼丽天保鳬鷖既醉之什变风变雅不忍言之矣况复齿及魏晋梁陈以下穷苦愁怨等语如细夫窭人羇旅寡妇之为者相望十年间而士大夫声诗率一变而为穷苦愁怨之语而吾霁山诗亦若此世丧文邪文丧世耶古今以杜少陵诗为诗史至其长篇短章横骛逸出者多在流离奔走失意中得之霁山诗仅见三十篇其辞意皆婉娩凄恻使人读之如异代遗黎及见渭南铜盘长安金爵有不动其心者哉夜半壑舟有力者负之以去飞鸿印雪爪距俨然吾是以重有感於霁山之诗也吾是以重有感於诗之变也时至元丙戌夏五望前三日序
分阳何皆山序【名錡】
皆山何君正则当年壮气盛时以宦业自期汗漫半天下暮年倦飞将絶迹息影以归休乎山樊属邑市灾逮其居平生蓄租与毁俱烬仰而叹曰吾家无庐吾业无书吾其托宿於黄帝之囿假道於老氏之涂欤天目山之东有宫焉曰生仙瑞庆盖天师第一代祖降灵之所也一日访旧因止宿宇下夜半神交恍惚中若有所遇焉此岂前生宿缘尝鞭鸾笞凤以从祖师羽盖霓旌於金庭玉宇之下今谪业已尽当复返其故耶明发振衣裴回周览窃喜而计曰此吾莬裘也吾老焉於此矣菑畲畎亩将为子孙播获者辍若干以附益诸宫中所以引养吾余年也士章甫逢掖学为孔氏推其余犹将大芘生民使栋宇宫室丝枲粟粒举不失其所乃有自不得所盖藉而逸归於老氏者道之隆汚岂固有时耶吾以是重为皆山三叹也皆山以书来道出处且徵余说於是乎书
鲜于夫人李氏手帖序
伯机鲜于氏中原文献家也持其故太母夫人李氏手笔与夫缙绅先生之女传诗史徵序於当世之能言者曰此先人所以属诸孤也尚托一言以载不朽夫人夙遭闵凶间关兵盗夫没二雏呱呱拮据将荼以免於育鞠末年乱离颠沛幽路邅徊而玉质冰心烈烈不泯以死厥孤子初仅能奉持其夷居手抄屛山归田十词为连城完璧耳未几兰亭茧纸流落人间几不可复诘子初易箦诏厥子曰夫人书在必得是以无忘吾在莒时也岁月云迈悠悠我思我须我友一旦有以枕中故藏归我伯机者生前遗墨手泽如新鼪鼬藜藿之墟闻似人足音以喜况焄蒿凄怆若有僾然以见乎其位者有不一动其心乎君子是以重叹夫一门而孝义之道四也夫人为妇而节为母而贤子初孝子伯机慈孙於以敦彞伦媺教化兴起人心而愧死天下後世之不尽其分者也天高地下万古无穷人极不可以一日不立故书着妫汭诗咏凯风贞节孝行传於国史要皆劝善惩恶系三纲於不坠而已矣岂直觚翰云乎哉持此以往他日当有执彤管书汗青以补史官之缺者尚俟余言至元二十四年岁在丁亥春二月既望序
柴谦山诗序
谦山柴声伯故同寮从子也仆仕天台及与其大阮游咸淳己巳君满秩先归庚午春余亦被命为太学録不相闻问六年乙亥春复解后於杭君病仆煮药馈之病间谋归则已惫矣途穷垂槖时不能刲鹭股少资之平生负此欠事相距十四年间不知存在何似一日得谦山书知君物故邯郸昨梦回首俨然雷霆焚槐天地大絯万物之摧拉泯灭者何限而吾故人亦复雕落无几不意犹及见其子侄能以诗篇商略可否千里似人踉空跫然以喜若此者岂复千里似人之比哉既喜且悲悲且叹惋不能己巳书其篇端以归且志予感谦山少壮诗方进巨量他日携卷再见未晚至元戊子序
王希声隂阳家理学序
世人嘐嘐然曰地理地理果孰从而来哉大块泄溟涬决苍然而上胡然而天隤然而下胡然而地山胡为而峙川胡为而流星辰胡为而错布荣马洛龟胡为一六二七三八四九之数四七之宿又胡与於齐瓶吴蝎之分哉至於大岗小阜宛委顿息蜿蜒蹲踞千态万状若不可诘乃有望其落而知其所起观其发而知其所止非有神授而使之然者又胡为若是哉归而求之亦冥於理而已矣夫隂阳家小数也而有理焉推而上之则大而天地之所以推移细而昆虫草木之所以动植前乎八万六千之所以往後乎十二万九千六百之所以来一以贯之尽在吾目睫矣王君希声儒家流也少好山水壮而益精辑次诸家之说断之巳意以成一书名曰隂阳理学徵余为序愚於理之说而有感焉张而大之非为荒唐诞谩以欺天下也安得天下之知理如王君者与之共谈天地万物之理於此书之外哉壬申春仲书
送方次山序
方君次山一日携短轴访易庵散人於万山中谓之曰余始也轻以出於都邑无所遇名公大人有赋伐木劝我以归者归矣而又无所依好事者则又诵司马子长序说我以游横於两端进退无所择吾其为涂中之曳龟乎为道旁之髑髅乎余闻其言而悲之曰嘻甚矣吾次山之穷也上天下地之宇未始有极也以吾次山浮游其中不似垒空之在大泽乎奚用戚戚若是鸟莫小於鷾鸸莫大於意怠鷾鸸之畏夫人也虽落其实而不敢给视然不免袭诸人间意怠之於行列也引援而飞迫胁而栖然免於害子其逍遥以游天地间则倾盖之雅杯酒之欢皆吾友也奚必归睨旧业指为陆氏一庄乎子持吾说以往当有卒然相遇於子所不期然而然者子何患焉如曰今之天下皆龙蛇也皆虎豹也将无所於避不知龙蛇虎豹满天下久矣子何避之晩乎
浮沤集序
胡君子阳方外士也秋八月自塔峰书院翩然引去所与友者一琴二笛而已其将蹑匡庐跨衡峤泠然御风以极莽渺而後已耶其兄饭牛子招隐不返得其平昔所为诗裒集成帙徵余为序余谓子阳高蹈物表惟恐影响之不幽岂意诗名流落人间使人得以俎豆於诗人之列重为子阳累矣而又使予序之不知我累子阳耶子阳累我耶虽然子阳诗之予序之等於鷇音而已累不累又安足筭耶故为之书
侄孙昭德远游诗序
羣从中子弟年来多学诗存耕子年最大学亦最先诗自厉甚刻苦一日挟册来前曰某将有远适愿乞一言以资其行予谓诗天下公器也以吾情之私虽许予不足证若诗之得与否若工与否持以问四方之明师益友如何昔有老师僧遣其徒三人游与之期曰有得归以吿我三年而归问所得不告师犹以常徒畜之他日师诵经牕下适蜂鑚窻纸不达徒呵之曰世间田地无限汝即鑚那一边故纸作麽生师亟起坐谢曰闻汝言甚异愿以告我其弟子摄跏趺坐为说最上乘老师因得悟入余老且惰并故纸忘久矣子他日有得於四方师友而归或以相告使余得如老师僧奇甚奇甚至元辛卯春正月望日潜斋翁书
太学正节先生徐公序
夫国之危亡必有死节然死者人情之所甚难而食人禄死人事义有不得不然者故其忠肝义胆之所激烈虽太华颓乎前不吾压况婴斧钺蹈鼎镬赴水火尚复囘顾却虑哉抑古今不能多见吾於战国得一人曰王蠋於晋得一人曰嵇绍於唐得二顔张许而下六人五代得王彦章姚洪而下十一人如此而已宋三百年宗社覆坠於怙权误国者之手忠臣义士死社稷死封疆死学校者相继固未可谓国无人也太学生徐应鏕巨卿不忍从三宫以北将蹈火死不竟迄沉诸井以死且与二男一女俱夫国亡当事操兵者任其咎六馆诸生亦微矣岂义有不得不死者而若此亦既难矣况儿女睨睨能使之骈首相从於九地而无怼色难矣哉臣为君死子为父死一举而忠孝萃焉所以敦彞伦媺教化而惧天下後世之为乱臣贼子者也呜呼天地无穷事会无极世安有无君无父之国哉微斯人吾谁与归义士刘汝钧倡义葬之毕事以私谥正节易名且徵予序其事君经德诸生仆亦经德旧人也义不得辞三叹为之书
翠庭诗集序
翠庭好唫每握笔辄就随所得付之小奚奴日积月累归视囊中已充斥矣昔人有吟一字未安而捻髭断数茎者使翠庭若是则于?于?将变为一婆久矣余是以健羡翠庭得诗之易易也子其汗漫四海以旁搜名山大川之奇气博采明师益友之奇论而後归返故吾解衣盘薄畜其浩漫者而泽之以渊微敛其浮葩者而质之以真实他日举笔试吟故虽须刻百篇不为多终日一字不为少至此则诗之妙趣又非难易所可槩论矣子持此以语四方吟友当有信予言之不妄者归而求之有余师翠庭瞶告之不答书而示之粲然领去时柔兆掩茂榆火前一日潜斋老兄书赠
文勿斋诗序【本心长子讳本仁字性之】
诗者所以载民风系世变也商之诗慤而思周文武之诗憯怛而优柔邶鄘卫陈郑之诗哀幽厉之诗怨要皆时使然也魏晋而下诗大抵出於羇臣逆旅穷迫憔悴不得志於时者之所为故其悲愤之辞多而和平之气少尚论其时可知矣勿斋少好诗有志於古读其诗其思易以幽其辞淡以味夫必有所得诗三百五篇删後无能得其彷佛者而吾子有志焉则几矣抑知夫诗之所起乎诗之起由人心生也心感物而动故形於声声成文谓之诗然其声之嘽缓噍杀廉柔散厉错出而不同者岂人心之异哉时之变者为之也变风不企乎二南变雅不竞乎二雅故诗者所以载民风系世变也勿斋居今学古试问吾子所自执焉余老且未死尚观商周之遗声也岁在屠维赤奋若月在蕤宾哉生明序
唐心月集句序
荆公晩年好作集句正不免黄太史一笑余谓不然集句虽古人糟粕然用之如诸葛孔明学黄帝兵法作八阵图必其方圆曲直纵横离合悉在吾胷中而後可以应敌而不穷不然龃龉牵合仓卒鲜有不败者月心集句政类此吾方羡其三多而心手相应随取辄得固未暇以涪翁之说少之潜斋何某书
汪复心潇洒集序
人心感於物而成声诗为甚志高山则峩峩然志流水则洋洋然非声不同所感之异也琴且尔况诗乎锦峰绣岭云水吞吐又有披羊裘把鱼钓啸傲其间者昔人以潇洒名郡真不妄诗人汪复心在严陵得诗若干篇题曰潇洒集其思与辞称是於此可以观所感矣堪舆无穷物之感乎吾前者何限可喜可慕可哆可愕可悲可乐有万差不齐子其慎所以感之者
徐祥叔诗序
徐凝庐山瀑布非恶诗也坡翁飞泉溅沫之句欲与凝之洗恶盖其泄漏太甚故为庐山解嘲非恶凝诗也静山徐祥叔凝之云礽其所为诗以恶藁自命骚人墨客好自矜大从古而然祥叔乃独取衆人所共恶者以自号此其志岂浅浅者所能识盖将翻庐山之泉以与古人一洗之凝在九京当复起生魄
琴所王济君用诗序【越人】
琴所诗者鼓弦而吟也琴之趣清而诗似之朱弦疏越使听之者一倡三叹而有遗音世无赏识固无怪高山流水之不谐於俚耳也善琴者固难而听琴者之尤不易也广陵散絶矣不知琴所之诗为长清乎短清乎抑为长侧短侧乎鲁东门之曲巳不能不动尼山之感汾亭何时能使渔父不重叹於南风之操乎然 则琴所之诗其琴心必有所寄矣试为我闻琴所毋谓世无锺子期
玄学史提举序【四明人转委徐云墅求序文】
存初高士提举玄学史志潜宋故参相云麓之子卫王之孙越王之曾孙也夫以三世勲德其鼎铭载在盟府子孙金貂华笏锦裘罗襦其与黄冠羽衣固有间矣采悬溜家镜湖昔之人视弃官爵如弃敝屣人固有自见也楚大姓昭屈景也其食於楚非一世矣屠羊说之肆岂重於楚王之国哉故大第高门穹官膴仕安知非造物者之拘拘也犁牛之来絷文狸丰豹之来田角与鞹为之灾耳吾释然去之吾非诡异以求絶世也是谓帝之悬解也吾返吾素抱吾朴吾与天根日游於殷阳吾观吾身且犹蛇蚹蜩翼况其他乎余故谓君天下智人也老氏谓仁义为先王之蘧庐君今毋乃以老氏为蘧庐乎余方袭诸人间窃高下风为之书君当亦为一莞
侄煜之诗序
犹子煜之一日持所业诗来前请所以教夫堦庭子弟操觚弄墨从事词章愈於缀珠作凤拾香为囊以嬉玩於诸父间者多矣诗不易作亦不易谈也古之诗人名盖一时而流芳百代惟杜工部一人後世雌黄所不敢到若元轻白俗岛瘦郊寒率不免讥议况其下者乎故诗古今视为难事童而习之有皓首不得其阃域者今汝以年少学诗当如前辈所谓熟读三百篇及楚词至汉魏间诗人好处以博其识而後约而归诸理殆庶几乎尝诵少陵赠阿勤诗有云汝身已见唾成珠汝伯何由髪如漆予老矣无能为矣汝其勉旃他日坐使玄辈以八千轻师破百万於淮淝水上亦骚坛一奇也
潜斋集卷五

[book_title]潜斋集卷六
钦定四库全书
潜斋集卷六　　　　　　宋　何梦桂　撰序
曦髪道人诗序【闽人谢翺字臯羽】
曦髪道人诗原於骚骚盖古诗变风变雅之遗也骚深於怨古诗怨而不伤而骚近之怨非诗之正声也商之声直以肆周之声和以柔一变而为国风再变而为黍离甚矣而骚又甚焉道人诗盖骚之墨守也故其诗思远而悲徵而不讦而辞称之诗之所至志亦至焉於此可以观道人之所志矣驾言曦髪将以浮游於世垢之外濯之洧盘曦之阳阿适矣抑知夫终朝采緑而余髪之曲局否乎首如飞蓬膏沐谁容其於卫国风之诗固命之矣知我谓我心忧不知者固谓被髪行歌者同一调也反骚之作正恐如汉黄门郎者不少折琼枝结佩纕吾非斯人之徒与而谁与至元庚寅长至日序
刘可隐序
余卧病山中杜门谢客久有客叩扃入曰润甫刘君号可隐盖宣司檄按行郡邑掾属也私窃怪之谓君方有事一世而以隐自命毋乃不可请试问君可隐之义夫当其可之谓时孔子圣之时者也可仕则仕可止则止可速则速可久则久此圣人所以无可无不可者也世之隐者则不然巢由可老死於箕山而不可一?揖逊之水夷齐可饿死於首阳而不可一啖征伐之粟彼虽未必尽合乎中行然其隐居求志确乎其不可拔盖千万世四人而已君将为四子之隐乎抑将为夫子之仕止久速无可无不可乎刘君矍然起曰子言何居夫子之不可及也久矣四子之事抑可易言哉姑置可也吾以鲁男子之不可学柳下惠之可斯为善学古人者夫有际可之仕行可之仕际可行可吾仕可矣吾固未信吾之可否也不可则止吾如彼何哉吾返吾故有田可秫有园可蔬钓水可鱼采山可茹白石可漱清泉可枕吾俯仰取之无不可则吾可隐岂不绰绰然有余裕哉余应之曰可书以赠其行
胡汲古诗序
胡汲古余忘年友也汗漫吴越者十年归问所业出袖间诗册疾起亟读其辞温润以栗其思远而优游夫必有所得昌黎诗得於潮燕公诗得於岳工部诗得於秦夔巴阆子於何游而诗进若此践吴跨越岂果足以尽四海之大观然其触目骇心有感於诗莫近於是湖山落日钱塘怒潮顾眺徘徊只见夫挟万弩以射子胥之冲酾樽酒以酹钱王之魄者而鸱夷鱼腹阙角乌巢千古英雄今复安在涂山已矣禹穴茫然君其问诸海滨不知石窆玉环今尚存否孤臣嫠妇逆旅亡臣感发而为幽忧凄愤之声至於不能不诗诗者所以道情性也汲古行将览东南名山大川之胜尽收奇气以归於诗他日载诗以归当复告我
胡柳塘诗序
诗有谱而家谱尤亲歆向家於文谈迁家於史故诗不可以无家胡氏家世於诗诗源於静轩????於庸斋坦斋而流衍於诸孙若植芸若饭牛若天放若象先皆攻诗柳塘最晚出诗锋舋舋逼人政似诸王子弟缀珠作凤下牀虎跳总自不凡余是以嘉柳塘伯仲之昌於诗而喜静轩诸老诗世之不坠也远来订我书其篇端以归他日相逢当又刮目
柯通甫医药序
医书祖黄帝内外经非通儒率不尽解故太史公序儒家而下九流医列其一惟儒而後能攻於医易曰精义入神以致用不能精义入神於致用乎何有世之庸人号名曰医授之书有读不能以句者彼岂天降地出不由书而自得神圣工巧之妙邪此吾所以深有取於儒而医者也通甫儒者其有得於医本於书其自得於心非书惟通甫而後可以语此至元戊子序
雷阳父序
武当山介均房两州之间凤鸾岿然於武当之後清雰泠飈朝霞沆瀣峻絶不可攀企盖人迹之所罕及也方外士雷阳父年十五辞谢交旧蹑其巅而庐焉居六年忽焉若与神人遇授之神符易象数使之下人间活衆生俟十年尽责业而後至阳父归试其法则麾叱鬼神嘘呵风雨无不如意至於谈吉凶验福祸特其游戏余技耳诚若是亦异矣哉桃源何许世异晋秦丹霞如故不知桑田沧海至今几变神仙渺茫不可复诘凤兮凤兮吾衰久矣安得高歌以从楚狂之後邪明年春阳父将行践前盟於其行也为之书以识他日
汐社诗集序
海朝谓潮夕谓汐两名也汐社以偏名何志感也社期於信而又适居时之穷与人之衰暮偶而犹蕲以自立者视汐虽逮暮夜而不爽其期若有信然者类此谢君臯羽所以盟诗社之微意也泽中雷随易有取於向晦宴息坎为北斗卦曰劳卦亦以夫万物之所归也物昼动则夜静昼作则夜止皆然潮以朝盈汐不以夕亏君有取诸此固将以信夫盟抑以为夫人之衰颓穷塞卒至陆沉而不能自抜以死者之深悲也抑月者水之候也月升于天海水涌沸月降于地涌沸亦然月之升降无穷水之为潮汐者亦更禅而无底极方北浪驾山鱼龙掀舞阳侯海若横江而扬灵意谓海水竭於归虚矣不知夫龙门未平而九渊之下已浡浡矣至於阳运而蚀隂转而勃大鸟播涛於灵岳五龙噀水於北玄则灵机吐翕九海溢亏者天地一大消息庸有既耶计人在天地间犹大海垒空尔其不能无旦夜之常者天也而犹数数然为暮年衰世之戚则惑矣君其谓我言然否曰然遂识於卷末以归癸巳二月望
洪百照诗集序
百照洪肃甫以明经学业举子文少颉颃塲屋流辈率免胄避风卒至不偶以死犹有诗卷流落身後其子耕道挟故册与诸缙绅先生昔序复徵予言予谓百照文士也宜不攻於诗触景遇物兴至而诗亦从之诗盖百照笔砚膏馥之遗余耳骅骝逸骋超影奔电将一日万里乃络首馽足使之折旋鈎百於蚁封间者政惧不足以尽夫才也文人之技折而归诸诗正类此顷尝与友人谭诗谓文人之诗与诗人之诗异友曰不然诗患不到好处诗到好处又奚文人诗人之辨哉此语真诗家阳秋也呜呼百照往矣安得复起生魄试与商确此事壬辰三月三日
何氏祖谱序
何氏祖於韩韩晋出也晋唐叔虞之适胤周武王之裔绪也周本后稷稷本黄帝公孙氏其所繇来远矣叔虞为成王同母弟成王即位虽曰剪桐戏封以有土於唐然兄为天子为之弟者纵不得食於唐独无分土而已乎再世而爕父为晋侯亦惟王命故也桓叔封於曲沃为晋谋则不臧所以开韩侯三晋之业者其在是欤越十一世而不幸遭虎狼之秦蚕食六国韩灭固力不竞也安王子允易姓遁身实为千万世子孙兴亡絶续之会千钧一缕亦危矣夷考厥後在西汉则何并守颍川在东都则何敞守汝南曹魏则晏侯关内江左则充録尚书曾劭父子继仕西晋或进爵太宰或庀职司徒尚之父子济美刘宋或位列台辅或抗志自高虽人品高下不可以一槩律而其簪绂蝉聨冠盖相望汗青简册代不乏人自汉末逮晋齐椒房之贵照映三朝原其谱系虽不皆出一派然史传所録大抵出於庐江扶风陈留南阳要皆安王子允之子孙散在四海而绵诸历代者也本????自晋吏部侍郎相士肇基於永嘉八年间盖千载於此矣独恨的公以下茂公以上中间不续者数世使人掩卷欷歔感慨不能已已然有絶谱而无絶人天未覆坠式克至於今日夫以一人之身所以上承祖宗下开後嗣者悉系於此其事顾不甚重欤以昔视今则前日之祖宗今日之一身也由今视後则今日之一身他日之祖宗也以一人之身分而为百千万人人见其为百千万人而不见其一人之身也故兄弟而为比邻者有之矣再世三世而为路人者有之矣四世五世数世而为仇雠者有之矣又安知百世千世万世上下其初不过一人之身而已祗今二子之在吾膝下以至他日子子孙孙读吾谱而退省其私或有似吾前所云者可以恻然动心以亟反其初矣祖宗在天实闻斯言某年某月日汉牧亭侯三十九代孙前承议郎监察御史某斋沐百拜书
易衍序
易之道变化不穷而其致一而已矣易始於一一者太极也故曰易有太极自一分为二而为两仪两仪错而为四象四象错而为八卦八卦错而为六十四卦八卦错行而万物错出穷天下善算者不能尽其数而易以一隂一阳尽之非曰一隂一阳之能尽夫物也错之所以成变化也盈天地间诸万物而天地亦物也乾上为天坤下为地包余卦於其中为万彚万有相错故物虽其类无一物相肖者非天地物物而造物而物物自造固如此故易者天地万物变化不穷之象也孔子曰知变化之道者其知神之所为乎夫易之象为天为地为风为雷为水火为山泽八卦八象耳而其动其静其阖其辟其升降往来兹其故已不可究诘况万生在宇宙间相构相揉相推相代且变化万状而易亦与之变化为不穷故易之道大无不包细无不入仰观俯观远取近取盖无物非易无易非物学者所以格物致知圣人所以穷神知化国祚所以祈天永命率繇此道也子曰范围天地之化而不过曲成万物而不遗故神无方易无体此易道所以为无尽也易有卦画伏羲尽之矣卦画有辞文王姬孔尽之矣然伏羲之意尽於卦画文王姬孔之意殆未尽於辞也何也事物万殊辞贞於一而已耳圣人非固有靳也子曰书不尽言言不尽意圣人之意固非言之所能尽也故舍辞求易者非知易者也求易而止於辞者亦非知易者也善求易者质辞而通诸卦画吾见一物之为万物也徵卦画而会诸太极吾见万物之为一物也散易为万易在天地敛万为一天地在易此易道所以为变化不穷此变化所以为易道之至神也子曰变而通之以尽利鼓之舞之以尽神呜呼易尽於此矣愚以固陋夙嗜易易幽赜不易入探索既久若有窥见圣人之迹之万一者意曰易近之矣然不期於言也日书诸占毕聊识吾私然不期於传也谓易衍者取衍其大义焉耳言不文传不远固非敢望於今与後之知易者也太玄覆瓿或有扬子云者好之吾言固不足以载易因是而求之天地万物则太极流行无往非易是易不在吾言而在天地间矣虽然易不易知也岁旃蒙大渊献月应黄锺闭关日严陵何某谨序
陈古庄诗序
古庄钱塘诗家流也钱塘多名诗人诸老佳句流落湖山不逊逋老古庄後出刻厉於诗好事者挟册子过余徵序读而喜之爱之益信钱塘诗称不苟得古庄诗如幽闺处女靓妆绰约而愁情怨思间复郁发於妍姿媚态中美矣乍见谢夫人萧散林下犹似羞澁归而净洗铅华徐与天下妇人鬬好又一奇也予非知诗者窃复好诗辄妄评如此隔帘画西施政恐不肖似
徐氷壑诗序
近诗派盛於武林故士生武林多攻诗徐君冰壑盖诗中一派也客有携诗册远徵予序者亟起展卷长诵其遣辞与思清炯照人时暑酷炽天地焦热畏涂伏暍谁复以清冷沃之方坐我於凌隂壑中斲冰积雪亦一奇也诵终谢客且去客复请曰语止此乎曰止此客退遂为之书
杜学正竹处诗序
古今言诗者祖少陵盖世之常谈也少陵祖修文而孙书记则诗之源益远矣竹处杜君盖少陵耳孙也人知少陵之诗在方册而不知枕中之法肘後之方必有世所不传而君独得之者是鼻祖之文脉诗派殆私於君而不可与世之学诗者同日语也少陵诗如泰山乔岳不可攀跻修文书记或可企而到君其步骤二家而後造极於少陵则诗之大成尽在是矣奚必他求哉家鸡野鹜得失固有辨也竹处攻於诗者也其自命犹曰待删则其诗之进岂浅浅所能窥哉为之序以归
方叔规诗集序
史称平原君翩翩浊世佳公子也世之贵介绮襦纨袴弹丝弄竹犹是素态今世廼有华靴台笠以与恶少年游狎者虽以房杜门户寜不为李英公所笑邪其有弄墨操觚下友寒畯以文字相颉颃者非世之所谓佳公子乎方君叔规盖南峯先生之冢嗣蛟峯山房二先生之犹子也濡染家庭诗书之泽旧矣平日吟咏着之篇章皆灿然可观进境殆未易量坡翁誉迈牧之称阿宜以是知苏氏之有子杜家之有侄矣余老矣犹及见之此亦一快也执卷徵序喜为之书
罗济川诗集序
世之评诗者取少陵夔州以後诗昌黎潮州以後诗岂非以其气老识老而诗随之至於王勃滕王阁之句李贺古乐府之辞又皆其妙龄絶笔遂谓诗之工不系於老少抑不
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>