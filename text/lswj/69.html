<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,丹阳集全文在线阅读,丹阳集全文在线下载,大玄古籍书库">
<meta name="description" content="诗文别集。二十四卷，其中诗七卷。宋葛胜仲撰。陈振孙《直斋书录解题》著录《丹阳集》四十二卷，《后集》四十二卷。根据南北宋之交文人惯例，正集(或称前集)一般收录北宋时期诗文，后集收录“中兴以后”(即南宋时期)诗文。葛氏之正集与后集，大约亦如此区分。《宋史·艺文志》著录《葛胜仲集》八十卷，可能是通计其数。据胜仲之婿章倧所作行状称，“有文集八十卷，外集二十卷。初刊版于真州，兵燹残阙，隆兴甲寅(疑为甲申，即1164年)，知州事宋晓修补之，自跋其后”，“淳熙丙午(1186年)知州事姚恪又为重锓，中书舍人王信为之跋”。">
<title>丹阳集_葛胜仲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">丹阳集</span> <br/>
          作者： <span class="inputVal" id="bkauthor">葛胜仲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]155398</span> <br/>
          说明： <span class="inputVal" id="bkdec">诗文别集。二十四卷，其中诗七卷。宋葛胜仲撰。陈振孙《直斋书录解题》著录《丹阳集》四十二卷，《后集》四十二卷。根据南北宋之交文人惯例，正集(或称前集)一般收录北宋时期诗文，后集收录“中兴以后”(即南宋时期)诗文。葛氏之正集与后集，大约亦如此区分。《宋史·艺文志》著录《葛胜仲集》八十卷，可能是通计其数。据胜仲之婿章倧所作行状称，“有文集八十卷，外集二十卷。初刊版于真州，兵燹残阙，隆兴甲寅(疑为甲申，即1164年)，知州事宋晓修补之，自跋其后”，“淳熙丙午(1186年)知州事姚恪又为重锓，中书舍人王信为之跋”。可知葛集在宋时有数种不同之版本。因此，关于葛集记载多歧异。宋以后胜仲之集遂无见于书录记载。四库馆臣从《永乐大典》中辑出其诗文，分类编辑，厘为二十四卷，包括文十五卷、诗七卷、词一卷、所附行状、谥议等为一卷。然宋刻并未完全沉灭。近人傅增湘曾在北京书肆访得《丹阳后集》残页二张，据其考订，当为南宋高宗绍兴(1131—1162)间浙江刻本。二十四卷本，除《四库全书》本外，还有清德宗光绪二十二年(1896)盛宣怀所刻《常州先哲遗书》本。</span> <br/>
          封面： <span class="inputVal" id="bkimg">Z_18258.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]丹阳集
[book_author]葛胜仲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]155398
[book_dec]诗文别集。二十四卷，其中诗七卷。宋葛胜仲撰。陈振孙《直斋书录解题》著录《丹阳集》四十二卷，《后集》四十二卷。根据南北宋之交文人惯例，正集(或称前集)一般收录北宋时期诗文，后集收录“中兴以后”(即南宋时期)诗文。葛氏之正集与后集，大约亦如此区分。《宋史·艺文志》著录《葛胜仲集》八十卷，可能是通计其数。据胜仲之婿章倧所作行状称，“有文集八十卷，外集二十卷。初刊版于真州，兵燹残阙，隆兴甲寅(疑为甲申，即1164年)，知州事宋晓修补之，自跋其后”，“淳熙丙午(1186年)知州事姚恪又为重锓，中书舍人王信为之跋”。可知葛集在宋时有数种不同之版本。因此，关于葛集记载多歧异。宋以后胜仲之集遂无见于书录记载。四库馆臣从《永乐大典》中辑出其诗文，分类编辑，厘为二十四卷，包括文十五卷、诗七卷、词一卷、所附行状、谥议等为一卷。然宋刻并未完全沉灭。近人傅增湘曾在北京书肆访得《丹阳后集》残页二张，据其考订，当为南宋高宗绍兴(1131—1162)间浙江刻本。二十四卷本，除《四库全书》本外，还有清德宗光绪二十二年(1896)盛宣怀所刻《常州先哲遗书》本。
[book_img]Z_18258.jpg


[book_title]提要
钦定四库全书　　　　集部四
提要
丹阳集二十四卷　　　别集类三【宋】
臣等谨案丹阳集二十四卷宋葛胜仲撰胜仲字鲁卿丹阳人绍圣四年进士又试学官及词科俱第一官至华文阁待制知湖州绍兴元年乞祠归十四年卒諡文康事蹟具宋史文苑传据其婿章倧所作行状称有文集八十卷外集二十卷初刋板於真州兵燹残缺隆兴甲寅知州事宋晓补之自跋其後淳熙丙午知州事姚恪又为重锓中书舍人王信为之跋自明以来传本遂絶今永乐大典所载以类裒辑得文十五卷诗七卷诗余一卷又附録行状諡议为一卷共成二十四卷王信跋及章倧行状并称宣和北伐之时胜仲贻书蔡京力言其不可然宋史本传不载此事集中亦无此书又称由兖州教授入为太学正时上幸学多献颂者胜仲独献赋上命中书第其优劣胜仲为首今集中亦无此赋他如本传所载论郭天信不当提举议历所论僖祖庙增置殿室不必毁其奏议并佚不存又所称官谕德时为仁孝学三论献太子者今惟存孝论学论余无可考则其散失者已多然观其四分之一亦足以见其大凡矣胜仲为太府少卿时能拒盛章之援引知汝州时能拒李彦之括敛知湖州时能拒朱勔之求白雀鸂鶒其节甚伟历典诸州皆有干畧再知湖州遭逢寇乱复有全城之功其官绩亦足以自传本不尽以文章重即以文章论之在南北宋间亦裒然一作者也欧阳修尝辑建隆至治平故事为太常因革礼一百篇胜仲官太常卿时复手续其书为三百卷故于当代典制最娴官谕德时尝纂历代太子事迹为承华诏媺又考论诸史为评古篇故於古今成败最悉崇寜三年居父丧尽閲释氏大藏经故所着作往往阐明佛理惟青词功德疏教坊致语之类沿宋人陋例一槩滥载於集中殊乖文体今凛遵
圣训并从删削庶益为全美云乾隆四十六年九月恭
校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
丹阳集卷一　　　　　　宋　葛胜仲　撰劄子
进养士图籍劄子
臣窃以三代之盛班治显设之方尤备於成周而周之隆教养作成之法独推於文武文王之诗曰不显亦临无射亦保故其效至於多士以宁武王之诗曰丰水有芑武王岂不仕故其效至於无思不服虽圣人以神道设教其精神心术之妙不可推测意者殆将以作人吁俊为长久无穷之计非特用於一时以康庶事而已棫朴云周王夀考遐不作人下武云於万斯年不遐有佐故子孙赖之而国以长楙呜呼盛哉天佑斯文越千年而复生上圣应世觉民之迹若合符节惟皇帝陛下以徇齐渊懿之资履熙洽隆平之运圣学高明道心昭彻烛见治本在崇化厉贤故自躬断以来首议学政大开雍頖於以育衆才聨师儒而命之以宾兴考劝之法革科举循沿之陋陞进之令类出於亲制程试之文每尘於乙覧一岁饩廪无虑百万别为一司规画均制不取於县官而坐有余资且命诸道各设常产以资永业行之十有余年典法大备彬彬新美之才辈出而晏晏忠厚之俗已成虽诗歌文武之盛无以进焉既又命礼部以天下养士之额舍宇之费用之多寡田业之顷亩载之图籍掌在有司臣等恭承诏旨讨论编次随类编括克有成书取大观二年岁终为率既以逐州县离为析数又以天下合为总凡二十有四路而中都两学之费不与焉彼汉中世增弟子员三千人而唐太宗千一百区载之史牒已称甚盛顾视今日何足道哉所有天下养士图籍凡二十有五册谨随状上进干冒宸扆无任战悸屏营之至
乞以学书上御府并藏辟痈劄子
准大观二年八月二十二日御笔礼部掌教养之事学之兴内外恊力今已就绪而养士之额舍宇之数费用之多寡田业之顷亩当职之图籍掌在有司续准圣旨就差礼部长贰郎中编修并准圣旨以大观二年岁终月供具本部即不曾乞置专局糜费廪给缘大观四年罢县学并州县小学给食及裁减学费旧所取会却非的遂乞别会政和元年岁终编纂未了间承去年五月十七日勑学校之令并依大观三年四月以前指挥合依元指挥以大观三年岁终编纂今已成书总天下二十四路教养大小学生以人计之凡一十六万七千六百二十二学舍以楹计之凡九万五千二百九十八学钱以缗计之岁所入凡三百五万八千八百七十二所用凡二百六十七万八千七百八十七学粮以斛计之岁所入凡六十四万二百九十一所用凡三十三万七千九百四十四学田以顷计之凡一十万五千九百九十房廊以楹计之凡一十五万五千四百五十四既以逐州县离为析又以天下合为总凡二十有五册而中都两学之不与焉恭惟陛下以有为之资灼见治本不爱百万之费使隶学士之版者皆不家食所以加惠学者至深至厚又亲洒宸翰制教养陞进之法逮今一纪人材作成典法大备调度有余尽由朝廷兴学之初经画永久之计岁用不烦司农水衡而坐以赡足故其之盛如此盖自虞帝两庠文武东西辟痈以来未之有也顾视唐汉规模陋狭志气蹇浅何足为盛时道臣等不胜大愿伏乞以所编书依元诏书上于御府以其副藏辟痈并宣示史舘使陛下甚盛德之举诏亿万年垂示无极取进止
辞免太子右谕德劄子
臣伏覩御笔特除臣兼太子右谕德者蝼蚁疏贱之臣滥膺圣擢循省恐悸不知所出窃以有周盛时妙简贤智之臣以陪辅世子使日闻正言躬履正道如召公史佚之伦乃得为之下至导谕之官盖亦未尝不艰其选恭惟陛下盛德大业卓冠古初濬发明断肇建储位将以中春令日发册路寝亲御燕闲推择僚寀而臣闇劣亦叩头中选惟谕德之官委属攸重非天下端士博闻有道术者岂称拔举伏念臣学识行谊无以加人虽屡尘科选荐被使令而琐琐碌碌讫无铢髪之效今又超躐使赞德春闱虽仰戴君父生成之恩而退自省量大惧上玷明公登选伏望圣慈特寝成命改授隽杰使朝廷无虚授之嫌微臣免幸进之诮岂胜大愿重念臣官卑在法不当辞宠迫於私义不敢辄贪非据谨冒昧自列干凟天听臣无任陨越俟命之至
辞免大司成劄子
臣准东上合门告报已降告命除臣试大司成者卑贱之臣骤膺亲擢闻命震怖不知所为恭惟陛下大兴庠序以兴斯文声教之远外薄海表而成均辟痈之长实緫中外学政非宿德名儒岂称任使伏念臣孤愚一介经学浅薄徒知安分守义而行能器识无以逾人昨被选除再贰国子夙夜黾勉觊有毫髪之效而讫未有闻方惧旷官以干罪戾敢谓天慈不遗微品特加因任就进从班虽曲泽所加在臣至为荣幸而公议可畏不敢辄冒非据之宠伏望睿明特行迁令追寝误恩岂惟示名器之公亦以增学校之重所有告命臣未敢祗受干冒天威臣无任屏营俟命之至
表
贺皇帝元会御大庆殿表
岁统开端夙设九宾之会人正谨始还来四海之图受福无疆惟皇作极【中贺】恭惟皇帝陛下推仁济衆体道御时显勲绩则殆姚姒之所无辟土疆则皆汉唐之未复车惟同轨瑞必应图筑黄金之台忧已消於北顾镂白玉之牒礼方议於东廵属三始之肇更宜百祥之交拥臣叨膺铜虎之寄阻望云龙之廷称万岁之觞莫陪饮栢率百兽之舞但切倾葵无任
贺太上皇表
圣谟独断神器传归緜宗社於无疆浃人神而胥庆恭惟道君皇帝陛下跻时嘉靖体道希微唐尧闻康衢之謡有熊喜大庭之馆谓青宫之预建顾黄屋以何心爰降册书俾嗣历服巍巍荡荡难名不宰之功继继绳绳永享无为之乐臣出尸祠馆阻造朝班无任
贺孝慈渊圣皇帝登宝位表
祗遵圣诏光绍皇图历数在躬华夷交戴【中贺】恭惟皇帝陛下睿哲天纵钦明日跻主鬯十年懋毓震闱之德牧畿千里益宅寰宇之心骏命所归神器允属臣夙有厚幸蚤依末光奉匴以升实相阼阶之冠建储之始首叨潜府之僚方兹圣作之初阻预班朝之列无任
贺今上皇帝登宝位表
期安国步提亿万之全师遂享天心正九五之尊位黔黎有托社稷载安【中贺】窃以祖宗德泽在人国家鼎祚方永穹居叛涣神器震揺天纯佑於我邦时笃生於真主恭惟皇帝陛下钦聦若古勇智在躬禀上圣之姿当中兴之运慷慨奋发既宅四海之心委曲全安益验三神之助钦承初载漙协欢心而臣久冒宠荣粗有知识体元居正既欣历服之有归戡乱定倾更识太平之可待无任
贺册元符太后表
缛礼上仪肇举宫闱之庆欢声和气锵洋寰宇之传家国同休人天咸喜【中贺】恭惟皇帝陛下慕武王之继志同季历之因心深惟宝祚之居临实自先朝而弟及顾付托之恩无以报则友恭之义致其隆内则睦族而斯变於时雍外则继猷而力回於国是矧翼室受遗之际赖椒房赞策之功属宪府之建明委礼官而订审肆颁孚号申进显名懿范徽音益播管彤之美仁风孝治远形华裔之瞻臣无任
贺立皇后表
帝度其心寅念人伦之本天作之合肆登邦媛之良化肇六宫欢腾万宇【中贺】恭惟皇帝陛下唐虞明德夏子丕图谓二南为王化之基而五教乃天叙之典爰诹谷旦大正长秋彤管垂休将辅戓於隂教慈闱致养见永嗣於徽音臣服职祠庭庇身薮泽欣闻椒掖之孚号阻造枫宸而奉觞无任
代慰钦戓太皇后祔庙表
寝园复土祗遵三月之期庙室寜神甫毕九虞之礼威灵燕预遐迩?伤恭惟皇帝陛下义极慎终孝深锡类笃叙乃父顾元丰宫掖之贤则友其兄念永泰母仪之重追崇特异跻祔有严虽紫庭永隔於音徽而清庙肃承於灌献愿寛恻怛少副瞻驰
代慰钦圣太后祔庙表二首
役囬六遂怅复土於乔陵祭讫九虞肃跻神于清庙光灵肹蠁遐迩?伤恭以钦圣宪肃太后配德皇英轶功革挚决定大策援圣人于南面之尊退避宝图复明辟於东朝之养欻上宾於仙阙俄陞祔于秘宫恭惟皇帝陛下翼翼文心烝烝舜慕悼椒涂之长逝奉桑主以致?梦若平生时起悲於脂泽游於复道将永奉於衣冠愿副瞻驰少寛悲恻
徽音永閟徂运载周圣孝哀恫舆情藴结恭以钦圣太后道光周母声掩虞嫔遭时危疑独建大策跻民嘉靖遽复繁机岂徒修隂教於壼闱固已懋丰功於宗社流芳彤管将永播於亿年脱迹紫庭欻甫更於朞岁恭惟皇帝陛下尧仁因性舜慕以身疾方抱於嬛嬛孝日隆于业业愿寛哀念式副礼经
代慰钦慈太皇后祔庙表
隆名懿册追贲泉途缛礼盛仪祔陞宗祏悲纒当宁感剧寰区恭以钦慈太后锺庆高闳流芳彤管夙効扪天之兆果臻梦日之祥正位东朝莫逮含饴之乐跻神太室空余抚镜之悲恭惟皇帝陛下政用汤中道隆舜孝昊天罔极愿少抑於悲摧春露既濡将永亲於灌献徽宗皇帝显肃皇后懿节皇后梓宫还阙表
龙輴返国蜃绋戒涂俨七萃以护行森百灵而警侍照临所逮哀慕攸同恭惟皇帝陛下舜孝日严尧仁天覆昨奉两宫之讳躬服三年之丧目断殡宫日动羮墙之念诚通宵梦每兴奁监之悲由圣孝之感通致殊邻之悔祸饬使旃而遐卫奉题腠以言旋粤惟中壼之丧亦见素舆之至列城沃酹行路涕洟匶易四重已极慎终之礼役兴六遂行遵复土之期愿少抑於哀恫庶永安於爱戴
慰隆佑皇太后上仙表
变起慈闱悲纒寰宇恭以大行隆佑皇太后庆锺沙麓德懋管彤顷炎运之中微克保基图之固暨逆臣之俶扰再扶宗社之安方南土之囬銮奄东朝之告祲恭惟皇帝陛下道光帝绩孝笃母仪长乐问安极三牲而致养泰陵复土俨六遂以在行愿寛罔极之哀式副有生之托
慰懿节皇后上仙表
椒风告?薤露兴哀恸发六宫悲纒九土窃以大行皇后上天作合初载来嫔躬卷耳之忧勤服葛覃之节俭方专彤管之美遽陟白云之乡恭惟皇帝陛下治内而厚人伦追远以基王化虽禕衣重翟永閟於中宫而匰主黼筵将祠于别庙愿抑圣情之悲悼式副寰宇之瞻依
代慰圣瑞太妃薨表
柔仪长谢恤典致隆凡在帱临伏深悲怛恭惟皇帝陛下化先治内礼极慎终自仁率亲上动元丰之感因心则友更怀绍圣之伤追惟宫掖之贤曲轸宸闱之念哀荣特异升贲用光孚号大庭俾联华於二后寜神宝刹将祔告於诸陵愿少抑於恫伤庶永安於瞻戴
贺正旦表二首
年统载新礼重三朝之会阳功大凑气滋万宝之昌自天降康惟圣时克【中贺】恭惟皇帝陛下宅中图大居正体元灵承帝以寅恭茂对时而化育方且锡符而有美盖将嗣岁於无穷齐七政於玑衡纒离攸叙受四方之图籍蛮貊来同属治象之载颁宜神休之滋至臣等叨恩服采吁衆造庭保合太和幸亲逢於华旦缉熙纯嘏期永佑於丕图
三朝肇祚之辰乾坤交泰万国贡珍之会图籍来同受福无疆惟圣时克中贺恭惟皇帝陛下御时以道敕命惟几如日之升见文王之所以圣惟天为大同尧帝之无能名推余绪而运化於陶钧抚亨嘉而跻民於仁夀矢其文德絶域皆徕告厥成功珍符绍至惟繁禧之所介恊嗣岁以俱新历受人时灋颁治象惟皇作极大居正以体元与物皆昌首施仁而发政臣等蒙休盛旦代匮正司西陆发春喜廸泰元之吉南山荐夀仰祈时万之祥
天申节贺表
衆非后何戴欣逢震夙之辰邦永孚于休适配长赢之月自天申命薄海均欢恭惟皇帝陛下亹亹文勤孶孶舜善亶聪明而绍前烈宝慈俭而怀永图躬五载之焦劳已开兴运介万年之逸乐益拥殊祥臣限守虎符阻趋鵷列无任
贺明堂大礼表
大礼必简诚对越於三神至仁无亲泽均敷於万?溥沾惠术交恊欢心中贺窃以祭数则烦在竭诚而报本礼时为大必称事以从宜尊天地以合祠陟祖宗而并侑意孚明察制备情文恭惟皇帝陛下德懋日跻政修时迈已即圆丘而毖祀未登阳馆以宗祈甫临三岁之期遂度九筵之邃执瓒祼鬯遣宗英而严九庙之仪搢圭荐嘉被衮冕而极二仪之奉前期诞告先甲斋居列庶尹以骏奔亘百神而咸秩祝嘏告?於吉土煇胞俱被於湛恩臣早预从班晚分郡寄兼緫条贯无因奉倪寛万夀之觞宣布诏书尚能作王褒四子之颂
天宁节贺表
辰集木津实肇出宁之旦岁临单阏欣逢载震之期中外称觞迩遐拱极恭惟皇帝陛下实天元子为世道君孝德着而九庙居歆祀事明而三神欢喜威能远畅既收旧壤以来归圣不自居方却尊名而弗受福祥时万宪度日新斗适次於房心夀必齐於箕翼臣逖违宸陛外剖郡符听望岳之三呼阻簉鵷鸾之列赓继天之一曲第倾蝼蚁之诚
天宁节进银绢表
皇威远畅坐收辟国之功夀节载临遥祝後天之筭共致藩方之贡交修庭实之仪山阜之珍织紝所出仰禆九赋少将臣子之恭?请万年永保人天之庆
天宁节进折银钱表
外抚侯封猥荷分符之宠前临诞节聿修任土之恭祗率锺官式遵币贡尘三钱之府深慙不腆之仪称万夀之觞遥致无疆之祝
进奉天宁节功德疏谢诏书表
殊庭三祝?致悃诚细札十行误膺褒诏斋心展诵舞手懽呼【中谢】恭惟皇帝陛下兆有作之圣神嗣无疆之历服按六经而较德慴四裔而抗棱载遇诞辰实天人之交庆仰祈道?乃臣子之当然敢意慈怜申加慰藉永惟丕享之义誓罄不移之心
贺燕乐表
名与功偕肇建盛王之乐政由俗革遹新治世之音閲视燕朝颁传寰宇既备乃奏永观厥成窃以原乐之初声相应故生变语形而上道可载而与俱厥惟圣明乃议述作禹取身而为度夔制律以和声虽谐钧已格於三神而燕乐尚循於五季爰稽中正尽革哇淫增徵角之招而七律始全陈土石之器而八音初备有始翕从纯之美无细抑大陵之伤盖和声既涤於奸声则今乐遂同於古乐恭惟皇帝陛下道超器数治极盈成察龢於清浊之间象事以始终之序曰惟嘉飨深厌溺音立度出均始逹神明之德登歌下管遂同天地之和顺气应之治道备矣臣等无裨政化猥预荣怀为韶九成听铿锵而窃叹大食三宥愿保用於无穷
贺日戴承气表二首
化牟乾运洪恩丕冒於迩遐祥开日华瑞气并生於上下光腾羣目庆浃舆情窃以行中道以扬晖宗衆阳而循度旁出缨珥皆兆福祥见於戴者为国有喜之占名以承者示臣奉君之庆乃厎日之官程奏与说天之志恊符阳春方中晷景正午韪兹并应寔表多祥恭惟皇帝陛下盛德昭升至仁光被无思不服人文已应於丰亨将受厥明天瑞遂形於晋昼臣等具叨眷奨莫效燮调政察璿玑奚测弥纶之妙气调玉烛徒深拚蹈之诚帝德诞孚仰格景炎之应天休滋至继腾瑞气之华殊祥相望於後先美证交辉于上下清台襍候寰宇均欢窃以天惟隂隲而降监孔昭日乃阳宗而象类可考尧命四时之官而谨宾饯周以十煇之法而辨吉祥曰戴曰承旷千龄而莫睹乃神乃圣遂弥月而再瞻盖一德新而又新则诸福至而复至
贺日蚀不及分表
官占前告知交数之当亏圣德上昭致蚀分之不及照临所逮距跃惟均【中贺】窃以躔度相循实应大余之隂阳有眚乃侵内壤之光惟精意之潜孚则沴气之遽弭保章辨吉眡祲观祥有感必通盖钦若寅宾之证方交俄吐示及迟蚀寡之符恭惟皇帝陛下道与丰亨德参离照虽运弥纶之妙用不忘寅畏之小心天且弗违人其皆仰臣等谬膺眷奬服在弼谐修六职以导和仰繄庇冒率四方而来贺但切懽呼
贺日蚀隂云不见表
日当合朔前知薄蚀之期云起崇朝潜护照临之体坐销沴气溥洽欢心【中贺】窃以隂阳不免於交侵日月有时而同道盖盈虚之定在分至以非灾繄圣德之召和致天心之助顺云特瞻於游宇辰自应於集房恭惟皇帝陛下秉縂泰元均调冲气思其艰而制治正厥事以承休虽历步日微莫逃常度而德孚阳感自隔妖氛臣等积在慈怜敷同庆赖抑隂用社既虚十煇之占吁衆造庭愿上万年之夀
贺庆云表
气袭一阳方诞膺於神贶云舒五彩复昭示於天休登台以书击壤咸喜【中贺】窃以黄帝有华盖之瑞因以纪官汉皇祀汾隂而归尝闻覆鼎载诸往牒已号殊祥矧当至日之渐长方即路朝而展采俨九宾而就列锵六玉以导和纷郁呈祥轮囷曜色荡紫霄之氛祲映黄道以昭回於稽盛德之符兹谓太平之应恭惟皇帝陛下钦聦稽古寅畏享天仆景命於无疆告成功於不宰克开厥事秘文兆见於尧天恭受于庭卿霭复光於舜日臣等备叨殊奨获相上仪若烟非烟幸亲瞻於瑞?既旦复旦愿永播於赓歌
贺收复湟州表
爰整其旅起旧将以徂征克成厥功恢故疆而尽复捷音来上欢颂远传【中贺】窃惟湟水之封陲实迩横山之走集地形控厄天聚富繁归我版图昔有招擕之效弛其槛緤谁为纵敌之谋属圣武之绍兴斡神机而独运星文助顺军气益张匪安匪舒遂有来铺之效是致是附坐收无侮之功恭惟皇帝陛下遹求厥宁载用有嗣赫赫业业而天威远憺烝烝皇皇而兵势具严憬彼邈川故无劳於折箠蠢兹伪夏行亦见於消烽
贺收复燕山府表
取乱侮亡曾未施於三箭向风慕义遽求効於九州惸黎输欵塞之诚渠帅有倒戈之请事光惇史庆溢緜区【中贺】惟幽蓟之封疆本华夏之土宇粤从东晋始蹙版图垂二百年擅数千里凡谋国之士议弗敢及致在天之圣志未克伸恶稔罪盈衆怨神怒寇戎越在草莾师衆日?干戈仰怖德威如洪炉之燎毛髪蕲沾圣泽若大旱之望云霓遂扫境以来庭同叫阍而请命恭惟皇帝陛下神武不杀睿智有临救民水火之中玩敌股掌之上全付所覆仰承穹昊之休遹观厥成大洒祖宗之愤旧壤再归於中土经躔遂备於周星成兹不世之功尽出非常之断臣叨膺郡绂阻献夀觞抚鸣劒而驰伊吾徒深赞喜登泰山而建显号行庆升中
贺湟州芝草表
青唐慕化籍疆土以咸归朱草荐珍走驿邮而来献凡依怙冒交剧欢呼窃以斋房之诗徒着九茎之异瀛洲所产第存三秀之名彼固推为盛时亦复号称华观盖未有丛生千叶远叩九阍截然新附之邦卓尔无前之瑞扬华菌蠢托质坚刚介夷貊以邮传旷古今而创见此盖伏遇皇帝陛下化由神运道与时行默调抚於五辰遂昭苏於衆彚张咸池之乐以流於恊气定郏鄏之鼎以召於嘉祥因积人和且膺帝祉案诸图牒共欣蔓蔓之形播以声歌永配巍巍之治臣等生逢昭代获覩上仪敢同来贺之四方共祝无疆之万夀
贺瑞石表二首
臣某等言伏覩河东转运司进瑞石一据待诏封士宁状称磨砺已凹尚见天正尧瑞字并御笔验到诣实与元圭同宣示百官者告厥成功申锡久沦之至宝震于珍物是兴前告之殊祥质虽玉石之殊意若节符之合【中贺】窃以禹厎濬川之绩尧受延喜之圭虽孚尹尺二寸以标奇然湮没三千年而莫覩天将授圣理欲断疑爰出秘文以彰休应得自樊山之壤又为汾水之都究点画则本于自然考符瑞则昔所未有披图辉耀岂同凤羽之成文结体瓌奇恍若龟书之再出屡磨礲而不泐将藏秘于无穷恭惟皇帝陛下仁以则天智惟稽古孝悌而致万邦之恊钦明而臻庶绩之熙治既比隆福因缘类皆不求而自至盖合异以为同臣等叨预近司亲陪昌运地不爱其宝幸获观瞻邦永孚于休惟深呼舞
圭呈元色将昭受于大庭右出秘文预恊符于上瑞四方同贺百辟耸观【中贺】窃以龙甲浮河伏羲因而画八卦龟书出洛箕子所以演九畴厥惟自然之文每出大明之世不求而至获于汾晋之都载考其繇欲正陶唐之瑞缄縢来上磨砺愈明究字画则非笔墨之能工语休祥则实图牒所未有阐神明之奥赜胙历服之緜长道之将兴国以长楙恭惟皇帝陛下则天覆焘如日照临克明俊德而仁厚于惇宗不废穷人而政修于无告巍巍之功既就赫赫之应遂昭臣等叨预近司预观懿铄何知帝力载赓野老之謡请夀圣人更类华封之祝
贺水晶大花金码碯兴发表
天人精祲有感斯通山泽韫藏不求自至三邦程奏万宇均欢窃以贵异物非圣哲之本心致大利乃帝王之盛节盖仰膺於天佑必并显於坤珍壤带洛师发千年之水玉江连邕管粲万镒之精鏐顾惟宝石之英旧产大荒之远乃於近甸并效殊祥恭惟皇帝陛下协诸福之休擅无伦之富政事修而钱流於地上年谷熟而粟腐於关中民各厚生地岂爱宝惟兹三币并出一时掌在卝人不假地图之授藏之玉府永为邦贿之良臣等猥被眷求亲陪熙泰治道备矣何施寅亮之功宝藏兴焉幸预荣怀之庆
进奉生擒睦贼渠魁马谢诏书表
师行左实旋扫逋诛贡効右牵盖伸常礼顾烦神指曲降玺书诵读知荣捧承失据【中谢】伏念臣守近服属讨凶渠方鞠旅於前茅曾乏先登之助暨致刑於独柳徒将曲踊之诚弗悟温言特光孤迹此盖伏遇皇帝陛下宅师嘉靖基命漙将有此武功既宣威於暴乱矢其文德更加惠於臣邻虽处外而亦临俾增重於所涖道三二帝幸亲遇於昌期文七六经永袭藏於蔀室
谢收复燕云进马赐诏书表
复境金台师既殊於左次称觞玉殿贡辄效於右牵敢意恩纶俯光衡字【中谢】恭惟皇帝陛下智勇天锡徇睿生知稽古则断自唐尧以来治外则杂用采薇而下爰修羽干之舞同乎舜功之巍巍不遗虮蝨之臣赐以周书之噩噩深惟荣遇实贲余年愿加拾袭之藏更殒百身之报

[book_title]卷二
钦定四库全书
丹阳集卷二　　　　　宋　葛胜仲　撰
表
谢特赐諡先考清孝表
乡书程奏仰蕲扬善之公廷议具孚特被易名之宠恩光下逮感涕无从【中谢】窃以名者实之宾必考一时之德諡者行之迹永垂万世之传礼欲示于劝贤义特严於节惠鲁无骇则生有正卿之贵卫公叔则请於将葬之时若乃爵未及而特崇窆已久而追命自非絶德曷胜殊荣仰惟先臣夙有卓行饮冰自励清每畏于人知负米服勤孝实由于天禀十年辞禄而养志一介不取以律贪蹈曾闵之所难扳夷齐为可慕善每为而最乐徒信所闻道虽闇而日章其传自远敢图二美上逹四聦畧省户之参稽置礼官之订议特旌潜德俾受大名此盖伏遇皇帝陛下公听并观兼容泛爱同帝尧之稽象法汤后之立贤不吝饰终特甄收于片善未尝忘远曲崇奨于下臣爰霈恩纶来光泉壤殒百身而莫赎永悼循陔想九原之有知尚期结草
谢降诏不允乞外任表
教而知困窃幸退藏道以观能尚寛澄汰亲奉德旨之奨励继膺温诏之抚存宜去而留以荣为惧【中谢】伏念臣蚤蒙擢序驯致高华联禁涂供奉之班躐黉舍师儒之长冒居厥次未报隆恩辄乞其身实缘私义盖明伦善俗之时希遇则育材成德之任至难无作人之助则为旷官无授业之长则徒废学如臣愚陋涉世阔踈可谓人师雅无重望於斯碌碌屡荷容容徧尘胄子之官久妨贤者之路鼯鼠穷於五技难复进为鹪鹩巢於一枝庶安拙守故因次对自勉治民敢意包荒尚容游食奨以评文之当贲之振軄之称既蒙踰衮之褒复荷出纶之渥大哉之言诞播蕞尔之迹有光此盖伏遇皇帝陛下丰照直中乾刚独运懋昭大德遹求多士之宁灼见俊心深识百辟之享肆怜平进更责後图誓殚分教之勤少报兼容之施
休宁知县谢上表
躐厠仪曹媿匪小材之累日除还铨部犹叨大邑以庇身荷恩难名报德无所【中谢】伏念臣人门俱下仕学并轻虽偶窃於科名本自甘於州县识拔误除于师席编摩进直於书林佐贰宗英预掌银潢之津派登延册府获窥金匮之图书每自疚於超踰岂复睎於擢序久尸官於省户曾乏建明属议礼於宗祊遂成瘝旷蠡何施於测海蚊果困於负山特烦简礼之严上渎冕旒之邃止从澄汰实戴矜容此盖伏遇皇帝陛下尧厘百工舜明庶物黜陟必先於考绩贤愚咸使之遂情若此无能尚有攸处臣敢不承流宣化勉报政於三年念咎省愆誓输忠於九死
大司成谢上表
入持禁橐已媿超迁进长经黉更叨因任循涯虚受程奏恳辞膺诏旨之弗俞锡服章而加贲亦既就职深虞累恩【中谢】伏以兼三代之学以明人伦同四海之风而暨声教大申孝弟之义交献贤能之书历年滋多明效灼见小子有造预鼓箧者千人海邦率从来执经者万里惟时教法特轸渊衷责古人大全则荐降德音示圣经奥旨则亲为训传盖躬教立道之君处上则育材首善之臣至难方广询求以专属任而臣学非得已才不加人行谊不足为世之范模文藻不能作经之鼓吹偶自朝廷兴学之始首叨方郡分教之官玷礼曹郎属者四年预胄席师儒者三等所能何有每迁益高虽宾贤养士之规模粗知本末顾成德逹材之绩効蔑有毫厘不悟异恩就跻迩列此盖伏遇皇帝陛下诞敷文德遹图康功久於道而化成不忘乐育主其心而慎治更务能官察臣所守之靡他贷臣已试之无验猥加曲泽使勉後图誓毕微生仰酬洪造
谢江州太平观表
跻荣命教滥居学省之华负罪投闲尚窃祠宫之适寛恩下逮感涕横流【中谢】伏念臣学术空踈性资愚拙本为贫而干泽寖席宠以逢时俾游英俊之躔尽出圣神之造班陪从橐秩冠儒宫顾惟何人辄膺是选果缘冒处遂致疾颠仰繄亭毒之私犹颁饩廪之厚此盖伏遇皇帝陛下德侔天大恩均父慈扩仁恕以并容亶聪明而临照深闵向隅之戚特从祝网之寛退居寂寞之滨得从优逸上答生成之赐更誓糜捐
谢复右文殿修撰表
殊庭游食深幸安全秘府疏荣特从甄序隆恩下逮感涕横流【中谢】伏念臣学不造於道真材不周於世用自奋寒苦三收词艺之科寖冒宠嘉四躐师儒之等钦承纶綍俾长胶庠退量羊质而虎皮何补鸢飞而鱼跃肮脏但期於报国颛愚实昧於周身惟行法已咈於人情而处事每违於时论怨仇交积衅咎易乘猥自劾归亲乘训奨慰留之诏始下搏击之疏继闻凡可排根而中伤无不崇饰而诬蔑莠言甚巧惑投杼於三人幽结莫申类降霜於五月赖乾坤亭育之施察风波险?之危曲示优容止投闲左微生易殒圣造难酬旋闻邦诬靡逃天鍳阿比附会着在德音放逐流离屏之荒服臣之所坐岂假自明遂令流露之余曲被便蕃之泽稍贲集贤之职渐刊司败之书此盖伏遇皇帝陛下覆露万邦帡幪庶尹风挥日舒而专断云行雨施以均慈蹈舜之文哲而审官体汤之寛仁而宥过肆令浮贱不遂弃捐恩已重於丘山实踰始望身未填於沟壑誓竭孤忠
汝州到任谢表
序道山之秘职已荷疏荣殿陆海之名邦更蒙起废苦心易感危涕自零【中谢】伏念臣器识无以加人学问本期治已会睿神之博采旅俊哲以同升徧历清涂皆非素望直栈传廐虽知戒于回邪方穿运车顾每难于谐合昨承人乏进长国庠云汉为章于天何裨化养日月有明必照独荷矜全数侍清间荐膺训奨维时邦汋方擅台评凡可倾挤而中伤无不诞慢而崇饰倘非洪造岂有余年矧退黜仅及再周而恩渥已更三至既察采苓之罔遂叨剖竹之荣滨九死而复生殒百身而曷报此盖伏遇皇帝陛下宏规吁俊大德容愚旷然兼覆之恩仁为已任展也大成之业善与人同故虽无庸不使终否臣敢不益殚夙夜之力少纾宵旰之勤惩沸羮而吹虀更防後患羡渊鱼而结网勉企前修
谢改宝丰县名表
建节近藩已旌地宝锡名支邑更荷天慈闾井祗欢山河增重【中谢】窃惟汝郡密拱神臯欎葱之佳气旁连汪濊之湛恩光被是兴宝藏以表珍符沓来丱人厎贡玉府夤缘蕞尔之境申锡美哉之称此盖伏遇皇帝陛下富擅无伦化行有截爰正名於百物以彰信於兆民甸服用光信书惟永臣谬膺优寄躬被德音言顺事成实佩褒康之宠政平讼理益图报塞之方
为辄奏仪曹马俊公事放罪谢表
谳狱非疑自奸罪谴疏恩过厚特骫宪章荷德自天措躬无地【中谢】伏念臣中缘擢序外预使令兢兢诏令之遵龊龊简书之畏谓狱者天下大命而刑本君子尽心宁失不经上体好生之德何度非及顾无閲实之良轻黩九重特寛三尺此盖伏遇皇帝陛下斤斤之明进日恢恢之网如天知非法吏之深文爰贷守臣之妄发臣敢不知逃簿责益务简孚观过知仁幸不书於一眚咸中有庆庶图报於万分
谢除显谟阁待制表
窜名简札久奸刑史之诛寓直图书忽玷侍臣之选惊魂返干感涕交颐【中谢】伏念臣於世无庸以身得察不繇援助徧历高华自信直前未免木鴈之累周防虑害又乏蓍龟之明遂招贝锦之言上渎细氊之听仰承辨究曲赐保全起之祠宫付以民社义命大戒方励志以力行富贵危机实无心於饕取矧惟伯氏获缀近班甫依日月之光遽沦霜露之疾顾满盈之招损复怆尽之伤生方图幽屏於衡门敢意宠登於岩阁此盖伏遇皇帝陛下在帝陟降宪天聪明体尧之大以容愚用舜之中而忘过念兹簪履之旧援之沟渎之中臣敢不黾俛事劳缉熙问学命轻於羽期狥道以忘身誓有如江愿输忠而报国
湖州谢到任表
服劳尽瘁敢择地以求安积衅挺灾辄吁天而沥恳岂图名郡骤假畸人【中谢】伏念臣褦襶无庸肮脏难合入尘禁近深惭乍佞而乍贤出预承宣惟知畏首而畏尾廹于多瘠尚尔自营荷临照之末光遂寛闲之素志惟苕霅之胜壤号吴越之乐郊杜牧之三啓请行王逸少二代继守岂期泛宅之地乃获专城之居此盖伏遇皇帝陛下体文王之渊懿以官人蹈虞舜之聪明而临下畀矜无告特为相攸仰称慈怜誓当勤策挈紫荷橐徒梦想于清都坐白苹洲幸日陶于化国
邓州谢上表
危诚自列本缘三互之嫌洪造曲从改涖一麾之寄奔走奉职经营戴恩【中谢】伏念臣早幸逢辰过叨序爵容台蕝礼往来数预于讨论教府育材伯季迭居于长贰实备闻于德意敢中画于初心旋以拙踈久坐流落既不肯逐巧点妍而射利又不能变节易操以随时岁龠七更徒或梦游于帝所国门三过何阶入觐于天仪进无扳聨之因退守靖共之素惟兹楚境盖昔邓墟令臣领之为幸多矣此盖恭遇皇帝陛下蹈虞舜孶孶之善廓武王斤斤之明揽治具而毕张鍳人材而翕受少原之簪惟旧未忍弃遗丰城之剑可求聊加拂拭臣敢不布龎洪之惠泽佩烦悉之训词为国矢谋虽身远严徐之列与民兴利尚志睎召杜之风
再任湖州谢表
复旧历之近班已叨式序付尝为之便郡更荷就除不涉道涂即交印绂【中谢】伏念臣任过其量德慊於荣内之代匮於京师徧陪礼乐学校之寄外之服劳於郡县备谙簿书狱市之烦自黩真祠屡更嗣岁敢图起废复玷承流今所领州昔尝任事法令具在谁言厦屋之帡幪民俗可知妄指甘棠之蔽芾今兹器使实累诏除而臣益老无堪积忧多畏动而辄碍岂能游刃以解牛去已复来徒类下车而抟虎此盖伏遇皇帝陛下运天德以君世缵帝绪以膺期体道时廵择贤共治特加申命更勉後图惟自誓於糜捐庶少寛於忧顾驰朱丹毂敢从事於燕游探赤白囊第谨修於备御
谢除显谟阁待制表
奉混元香火之祠获从安便直永裕图书之阁复玷高华方课职以投闲顾冒恩而席宠辞不获命惧何以堪【中谢】伏念臣江海腐儒布韦冷族以身自励妄期兄弟於古人赋命多奇动辄参辰於时态昨膺申命来抚旧封当帑庾空匮之时适衣冠流寓之衆长鞭不及马腹宁免多仇割鸡焉用牛刀敢言易治拙踈若此汰免是宜敢期肆眚之隆寛不以旷官而赐隔还青氊之旧物缀紫橐之清班此盖伏遇皇帝陛下时迈其邦日新厥德揽智瘝而兼用作威福以并行荡荡巍巍每扩尧天之覆左左右右特从汤网之寛臣敢不知幸之不可常念德之宜有报益坚素守更勉後图
谢赐历日表五首
仰求天步运太极之三辰俯授人时协洪范之五纪祗膺诏旨灼见圣心【中谢】伏以考中星之合见而生昏明课九道之发敛而定冬夏积大余小余而综数辩阳历隂历以求端虽云观象之常未若纪元之密开缀文之局而演议推立极之日以为元凿井耕田共识作讹之候连珠合璧间无杪忽之差恭惟皇帝陛下化妙范围仁深覆育循尧之道以闰月而定四时用夏之正坐明堂而朝羣后臣出守支郡辱赐新书岂徒尊阁以知荣敢不奉承而加畏
协用五纪永执其中猷告多方不匿厥旨仰推天步俯授人时【中谢】窃以设南正北正之官实繄顺帝辨西陆东陆之候所以序年惟章分蔀元之不差则析因夷隩之攸叙厥惟举正乃克求端恭惟皇帝陛下官天地以范围历日月而迎送清台杂候既谨於畴人阳馆诞颁每先於嗣岁惟圣时宪以初为常臣谬厠承流宠膺锡本昔尝庀职慙无综数之能今幸牧民愿广正时之惠协用五纪厎日而无失日之差允厘百工後天而有奉天之谨【中谢】窃以帝喾序星辰而着衆唐尧钦历象以授人厥惟盛明必精推步顾纪元之衍数本基命以求端闰余靡乖宿离皆正恭惟皇帝陛下恩涵品庶道格昊穹坐行政之堂定四时而成岁颁在躬之历敛五福以锡民臣敢不祗奉玺书寅遵神筴昔缘推泽尝预於讨论今冒承宣敢忘於尊阁
发政施仁诞布自天之诏归余举正特颁厎日之书职在承宣敢稽播告【中谢】窃以南正北正以司天地羲仲和仲以理隂阳惟分至啓闭之预和则风雨晦明之可候肆於献岁之始大宣告命之文恭惟皇帝陛下寅奉夏正率循尧道面稽天若钦授人时俯察仰观千岁之日可致下蟠上际万物之生得宜夙推步於清台继颁宣於方郡志以定言行以出令拜赐札以玺书祗膺周诰奉万年之神历允协夏正上体求端敢忘承式发春献岁诞临行政之堂举正履端昭示在躬之历凡叨宠锡悉被恩荣【中谢】伏以凤鸟呈祥定分至启闭之候蓂荚纪瑞辨作讹成易之方起消息而正闰余分辰野而步躔次五者来备各以序万物之生得其宜盖惟保乾道之和乃能致帝者之用恭惟皇帝陛下绍隆景命光宅丕图调玉烛而和四时在璇玑而齐七政连环合璧仰无杪忽之差转扇飞灰俯有桴鼓之应肆颁告朔爰及守臣敢不?禀圣谟率循彛宪焉知天道昔尝预於讨论不违农时今第严於遵奉
代皇子辞官表
仙源袭庆曾微横草之劳睿检疏荣遽被苴茅之宠辄输危悃仰冒隆威伏念臣姿实滞冥质非岐嶷本支锡羡当诜诜揖揖之辰德齿甚微媿穆穆皇皇之美方上烦於顾复冀少廸於颛蒙敢图敷号之扬廷特相奥区而焘社秩均揆路寄重帅旄惟茂勲明德之可居岂弱植幼龄之敢冒伏望皇帝陛下俯矜愚欵追寝赞书名器至公特正君臣之分悃诚获诉益隆父子之恩
代皇子再辞官表
循墙恳避既沥於愚衷赐履疏荣未回於涣号仰蒙覆露辄再冒陈伏念臣托体天支承顔帝扆银潢分润日承鞠育之恩金辂啓封敢意褒扬之宠顾未亲於保傅已视秩於公师相南土以建旄保东方而受社并畴多赋并衍真租皆非分义之所安敢罄恳诚而再渎伏望皇帝陛下至明旁烛大度兼容俯矜髫龀之姿特寝丝纶之命朝廷之上庶絶於叨逾父子之间何容於伪慢
代皇子谢授官表
程奏上干冀回於成命恩言狎至终閟於俞音祗受宠灵第蒙荣灼【中谢】窃以胜衣佩印存汉室之旧章晬日锡封实本朝之故事敢图庸昧亦玷褒扬伏念臣质异徇齐年方稚孺属椒聊之繁衍联棣萼以辉华顾子职之未供荷王灵之先及建节旄而赐履按舆地以建邦命服九章粲威仪於上宰元戎十乘峻节制於帅垣曾是孱微并叨宠奨此盖伏遇皇帝陛下尧亲九族舜辟四聪念生子之在初虽多男而授职誓永坚於忠孝庶上答於生成
代谢赐名表
趣令安位已被恩纶谕使更名更纡亲札宸廷驭幸闾府增华【中谢】窃惟名以制义者礼之经言惟作命者上之宠惟叔虞季友之类父命有稽而唐武蒋义之伦君赐为重臣逢时独幸奠食久浮敢图贱名更出睿意怜其许国之志使坚戴后之诚问于申繻不犯废山之戒比之程昱更超加日之荣此盖伏遇皇帝陛下虽圣弗居以慈为宝肆推曲泽以贲余年三月而名虽动已孤之感千载之遇更怀难报之思
代嗣濮王谢升等表
祗受宝符永佑基图之固载颁睿渥曲惇族属之私凡预庥涵交深呼舞【中谢】窃惟濮王之支裔皆为英祖之懿亲论小宗则势实绵联视正统则稍为踈逖因礼有等衰之辨故法从降杀之文戚单者既罢赐名行卑者遂无縻爵生息寖广贫富不均韪圣度之独观裁宸章而亲定谓自义率祖虽或贵於断恩然立爱惟亲固无嫌於广孝爰因熙事丕变旧章官以行而迭升爵因名而更制情文俱尽恩义两隆磐石相维更益庙祧之重纶言下逮永为戚邸之光此盖伏遇皇帝陛下圣德尽伦王功恤隐体尧仁而惇九族绍舜孝以协重华肆令葛藟之生共仰蓼萧之泽愿深图於报称当共誓於糜捐
代谢宣诏再入翰林表
禁林清切登用词臣家巷光华喧传诏使仰膺申命实载隆恩【中谢】窃以冠内朝供奉之班代中扆训词之任粤自前世号为要津资东里润色之材处北门献纳之寄扉开铜式地秘金銮乐府立成乃有谪仙之誉嘉谟参决因存内相之名矧在圣时勃兴文治睿藻独高於夐古诸臣莫望於清光云汉为章独昭回於万物风霆敷号将鼓舞於四夷宜得名儒以当内制而臣衰迟无用窽啓弗灵问学久踈矧久废而将落文词甚陋又已试而罔功何期过采於虚名复使陞华於故职预拥经於帷幄参酌史於青编是皆剧荣并兹虚授此盖伏遇皇帝陛下宏规远抚聪听旁周图回万化以更新收揽衆材而求旧殊私所逮恳避弗俞奋发词章虽莫追於作者激昂忠义当不媿於古人
代谢不允乞外表
忱辞冒进冀乞其身恩旨俯颁俾安厥位叨荣未已席宠更慙【中谢】伏念臣独荷圣知再司邦计本图尺寸上报丘山衰疹所婴筋骸知马力之竭剧职寖废智谋同鼠技之穷惧速大呵上孤殊奨爰即威顔之座具输肝膈之诚为圣人氓丐就祠庭之佚避贤者路冀辞省户之华不悟眷留中加慰抚此盖伏遇皇帝陛下疏观万化原省衆材察其吁天本非择地特加因任使勉後图大哉一札之言永期尊阁蕞尔百身之殒曷称恩私
代辞官表
旌?所指肇辟遐疆纶綍载颁例增崇秩敢缘私分进冒隆威【中谢】窃以遹求厥宁蹻蹻圣神之造冞入其阻桓桓仁义之师饬偏校以鹰扬系名王而蚁伏铺敦积石奄有临洮初无遗镞之烦坐致舞干之格旷古未宾之地悉入版图穷荒始附之民交通鞮译仰繄睿断用厎肤公如臣謭才荷国重寄曾乏幄中之画少禆阃外之奇乃缘策勲亦叨序爵矧预闻於政事已屡玷於恩华傥无止足畏避之心必有亢满颠跻之虑伏望皇帝陛下监观本末惠顾始终怜其深惧於高明察其非涉於伪慢断从公论追寝命书位必劳升盛世固无以虚授利因义胜愚衷亦幸於少安
代谢授官表
兴师奋伐吉语遽闻疏爵畴功恩言滥至恳辞弗获祗受若惊【中谢】窃惟洮阳之奥区实为陇右之故壤地形控厄天聚富繁早纡先帝之经营尚习狂童之矫据神机默运圣武嗣兴询谋将才指授庙算不淹浃日坐取列城强弩何难於射痈震霆不及於掩耳游魂假息望旗皷以惊奔泥首归诚袭冠裳而欵附震叠三河之外铺敦青海之隅用夏变夷皆繄睿畧因人成事岂有微劳敢图近弼之颁恩亦使琐才而居宠此盖伏遇皇帝陛下英威服远盛德容愚土宇版章中外禔福谓义已加於不齿故赏宁僭於罔功特示睿慈俾沾优渥昆夷駾矣忻闻正域於四方元首明哉敢献无疆之万夀
代谢朝参减拜表
便蕃曲泽屡沐矜怜疲曳微躯特从优假礼稍寛於擎跽心深负於凌兢【中谢】伏念臣生值休明坐尸华显奠食久浮於真馆疏荣更畀於戎旃雅无横草之功少图称効徒有负薪之疾上轸眷怀乃知极辨之朝盖有常尊之分敢意惓惓之厚施特镌仆仆之多仪此盖伏遇皇帝陛下德冒臣邻庥?戚属谓礼虽宜於下拜而恩或出於非常因屈威顔俾苏衰薾马力将竭已逃颠踣之虞鼠技既穷尚誓糜捐之报
代谢敕设表
内苑赞书叨蒙宣召太官宿设更沐示慈荷蒙便蕃省躬殒越【中谢】伏念臣初非博综缪辱详延修饰讨论何补圣谟之懿饮食燕乐遽蒙台馈之颁此盖伏遇皇帝陛下优异词臣恢张国体因其涖职之始训以稽古之荣臣得尽心远继鹿苹之盛物无失性更同鱼藻之和徒媿属餍莫知上报
代兖州谢上表
潞子名邦方膺守寄鲁侯旧壤误沐诏除已税道涂敬颁条约【中谢】伏念臣羇危少与谨朴自将涉猎简编粗识诚身之趣平均法令稍知布政之经徒欲少亢於衰门讵肯求通於曲路微如鼹鼠方自足於饮河势若穷猿固未遑於择木握兰省户剖竹藩方自视数奇皆非始望矧岱宗之重镇存阙里之故家支邑民淳狴牢罕系属城盗息桴鼓稀鸣岂伊衰迟曾是畀付兹盖伏遇皇帝陛下建五皇极奉三无私宣化承流虽博求於夀俊匿瑕藏疾亦兼采於愚蒙臣敢不推广上仁循缘旧俗布中和而乐职戒烦苦之伤恩尚有毫厘仰纾宵旰
代沂州谢上表
泛扫真祠方自安於禄隐改临乐土忽误玷於除书仰冒大恩退慙小邑【中谢】伏念臣江湖冷族庠序鲰生遭时博延与士彚进擢佐水衡之重曾靡荒功再将使节之严廑无乏事遽陞华於兰省获欵对於枫宸横草无劳自媿含香之选负薪有疾因求襆被之行萧散再朞优游三径敢图纪録复被使令矧所领州昔尝试吏虽岁月惊於云迈而父老喜其复来此盖伏遇皇帝陛下施实德以厚生图康功而遹骏敷求良吏分列远邦因误听闻遂叨识擢臣敢不布朝廷寛大之泽谨惠文纎悉之科誓勉後图庶逃幽黜
代谢赐御书千字表
辞荣弗获烦一札之恩纶示眷有加锡千文之草圣昭回在望冗末增华【中谢】伏念臣久玷近严荐膺寄属当制礼作乐之运窃幸预荣方崇儒重道之辰独蒙加惠温言慰藉曲泽分颁仰惟奎画之文实出神机之妙卧笔远嗤於秃兎正书何取於怒猊肆笔而成非由水墨之积习为章于上宜有神物之护持不悟蔀居忽叨珍赐此盖伏遇皇帝陛下睿文冠古独智穷神道积于厥躬不忘典学天纵之将圣又极多能因点翰於燕闲特疏恩於禁近写之金石永图尊阁之藏燕及云来共侈眷怜之宠
代谢对衣金带马表
腰束九环并荷笥衣之宠圉颁四牡仍加鞗革之华感剧曳娄荣生罄控【中谢】伏念臣少罹陻厄自守覊单服止弊裘轻煖敢睎於狐貉乘惟下驷权奇絶望于龙騋不悟遭逢荐膺锡予此盖伏遇皇帝陛下缉熙政治寤寐隽良恩示解衣俾励素丝之节意存市骏宠颁赤汗之珍粲粲陈庭駉駉在廐於其视职出以疏荣鹈翼不濡俱积叨尘之媿蚁封可试庶无颠沛之伤
代高丽王谢赐太平御覧表
悃诚上诉恳求秘府之文恩渥继颁曲徇殊隣之请始终展诵俛仰兢荣【中谢】窃以太宗皇帝自诚而明惟睿作圣即古而克永世逊志而敏厥修往行前言已并包於圣学博闻强识更兼利於儒林肆命词臣广裒事类囊括千经之藴网罗百氏之言公孙数万之诡辞披图可见虞初九百之小说开卷尽知尝资睿覧於西清益萃灵辉於东壁讨论至当炳若丹青而不渝伦类相从焕乎朱紫之有别论纂实繄於鸿博流传尚隔於要荒臣僻处小邦粗惇末伎在汉则伊秩尝闻於入学於唐则吐蕃亦见於旧经辄援旧比以上干果奉睿恩而赐许丛沓简编之富光华象纬之传岂伊龙阁之珍藏乃作鷄林之秘宝兹盖伏遇皇帝陛下深慈恤隐夷量包荒以孝奉先故诞布前朝之美以仁柔远故曲从异域之求念臣尝献於逸书怜臣夙朝於北宇申锡皇文之千卷俾参旧约之八条肆是误恩猥沾遐裔臣敢不敬铭厚赐详绎羣言流播三韩共仰文明之化分传五族俾知赉予之私
<集部,别集类,南宋建炎至德佑,丹阳集>

[book_title]卷三
钦定四库全书
丹阳集卷三　　　　　宋　葛胜仲　撰
书
上扬州蹇尚书书
某南州细人材智下无所取虽服读儒衣书而器能无一加人者今大名守林公不知其不肖而称之於朝俾得预试校官盖弃其蕞尔之官守挈之而西川陆走二千里留公车者凡三见朔月也因是得曳裾卿相之门而侧闻圣天子初政矣方将封殖中外瓌俊耆杰环布列位使输智力共图康功故未及御殿而尺一搜贤急於星火韩公自定往黄公自亳往蒋公自庆往其余谏垣词掖学省藏室之臣粲然一新皆自外寄召也尚书忠义耿耿议论刚正勲阀暴着上方愿见窃谓宜如曹相国促治装行即召矣某也寄住淮海幸望履下过不自料请间可乎语曰貌言华也至言实也又曰狂夫言而智者择焉又曰君子善谋小人善意窃意主上见尚书劳问之外必访以天下大计施设所宜先者傥跽而进曰神宗皇帝创立宪令大功数十天下归仁先皇帝骏惠绍复不敢失坠天下称孝今惟取两朝成宪而踵之国是定矣呜呼言脱於口而利被海县功施社稷忠与望说争衡名与天壤相弊也某之心天下之心也某之言天下之言也某所望於尚书亦天下所望也尚书毋谓某位卑言高狂斐僭越而诛之崧高峻极加以一尘虽未云益岂有损乎尚书独不见晋伯宗汉龚遂事乎晋伯宗乘传过绦辟传曰梁山震传人曰山有朽壤而震何怪焉及见晋侯果问具以传人语对晋侯大说龚遂自渤海召王生曰即上问何以治渤海必曰此圣人之功非老臣之力帝曰安得长者之言哉遂即曰乃掾史教臣夫伯宗非不及传人也王生非贤於龚遂也然二子披心析肝而信之师用其言动寤万乘者言中於实会於时而纳之有素故也拳拳之诚实在於此若夫饰猥蔓之辞籧篨戚施以事容媚非惟某所不能想亦尚书饫闻而厌听矣干冒尊重无任战越之至
上兖州太守书
某闻濯金浣锦取鱼盐则贵有求贱之势培山益海资尘露则大有纳小之理商君佐秦气焰可炙而赵良以苦言药之狄梁公峻节雅望为唐名卿而元行冲愿备药笼中物夫踈贱之士骋辞开说以干大吏未必无一得之虑此两士者足以观矣愿赐须臾之间宿留?言何知无毫厘毗助万一耶尝观昔善宰郡者布政处事趋时循俗而弛张无一定之论故力寡功倍而民歌舞之崔郾治虢不笞一人及涖鄂则诛罚一不贷其说以谓陕土瘠民劳吾抚循不暇鄂土沃民剽非威不能治也柳仲郢尹京兆政称严明人莫敢犯及镇河南则以寛惠其说以谓辇毂之下先弹压郡县之治本惠养也若二子语政庶乎不谬通方之训矣合下以名士典郡所至有异等之効涂歌邑诵袭满人耳果何以得此声赵魏之间哉岂非能观察风俗随宜制变故邪且合下以赵之俗剽悍而嗜寇魁桀而侮法赭衣满道桴皷相闻故痛以法绳之铢两之奸不舍强梁褫气不敢迹境合下之至上党适岁荐饥殍者塞涂于是推行荒政已责缓刑俾豪右振廪而千里皆果腹焉惟知缓急先後之方故寛猛异施而两郡各治及乎诏书明扬改付东鲁车辙未至而闾里之士偷度臆计以为是必致隆于学校矣今旌麾所临之地即古泰山鲁二郡也宣精在上奎娄为文宿画野在下洙泗为儒乡阙里之堂矍相之圃故基遗址历历在目故其俗守经学其人多秀令号称礼义儒学之国凡?命而抚封者率以文教先焉亦犹赵之当用猛潞之当用寛也今视事弥数月矣条教既修威令既立雕瘵者苏矣跋扈者戢矣下至金谷米盐簿领期会仓猝冗末无不垂省独郡学未有半辞及焉今斋堂倾圮芜棘不除生师栖栖有陈蔡絶粮之色合下亦有意乎傥如朱慱所谓俟尧舜出而陈说之则无如之何矣昔鲁僖公旗色銮声亲临泮水之上饮先生君子以酒而顺彼长道故淮夷徐宅莫不来同此前事之验也抑又闻论事而不远嫌者宋人有劝其邻伐不祥之木从而请薪之类也荐言而不俟信者妇始入门而戒其仆无笞服之类也某待罪教职望履幕之日浅而遽贡狂直疑若自为道地上之则失于不待信次之则病于不远嫌惟寛明君子谅之而已
荅李集正书
某愚不肖经学行谊不能超絶等类谬恩推择使授业鲁郡惧不振职私檩檩也单车始至人士见迎者百数独足下奋然宠以书辞猥见褒假且望仆以尊顾眄剪拂之重仆虽不敏敢不因来示所称述而广之以晓左右者之听昔项槖七岁为孔子师颍川荀淑高自标待於名士少推许一日见黄叔度於汝南逆旅中竦然异之谓曰子吾之师表也王戎之於阮步兵祢衡之於孔北海少皆二十岁而相与为欢友河内之游平原之荐着事者以为美称也盖师取四术友求三益年龄後先正自不校足下引韩退之之辞曰生乎吾後闻道也先乎吾吾从而师之意谓仆年虽尚弱而宜居师表之位顾仆何足当之徒以黾勉禄仕有不得已者昔韦中立见柳子厚于南州欲北面就弟子列子厚逡廵逊却不受至退之则不然作进学解以诲诸生又为师说以授李氏子抗顔为师不顾怪骂夫二子以文艺卓越固为一世宗仰顾或抗或逊矛盾如此何哉退之任教职子厚居散地故也仆虽闇滞而代匮黉宇苟有铢髪裨补固不敢以犬马齿少为解矣试以一事塞雅意足下属词虽工而许与不自爱恐论议士它日不以标鍳相许也商周灏噩之文章卓然杰出于千百岁之上圣人不生斯文未易再覩今以牵强酬应之文轻见比拟不太诬乎至论宏辞舍刘柳而独推陆贽裴度甚善是欲以名义公阀见勉也三复叹息谨受教矣
上监职书
某尝闻何武行部先即学宫延见诸生试其诵论课以得失已乃入传舍问垦田见二千石其恢尚儒雅有如此者又闻奇章公始随计京师声望未白韩退之欲与延誉因携皇甫持正阚亡而过之大书其门曰某日愈湜同谒由是僧孺之名籍籍动等辈其成就後进有如此者每涉传记究观逹人胜士所为魁然拔俗远甚未尝不置卷遐想以为旷数百年未易再睹诚不自意亲於其身而见之恭惟合下以聪明之才位部刺史崇儒拔士之声嘈嘈乎列郡私固已藏诸胷中矣今兹车辙马足始至鲁郊戴褷垂缨之士方且引脰拭目以观所为然而金谷未问也簿领未核也囚系未虑也牒诉未閲也道从传呼先临泮水之上降舆跻阶欵谒庙堂要笏沃酹盘躃磬折退即学庭延见胄子雍容垂接与白屋亢礼悼稍食之觳薄叹室庐之颓陋慨然有意賙而新之兹非何武之用心欤某受性方拙既不能激昂奋迅以为身谋又不能喔咿乾没以追时好韦编棐几自守穷约合下乃欲卯而翼之屈二天之尊礼一介之贱使行路指目曰是虽无似然钜公尝一聘矣吴坂之鸣安知无三倍之价兹非昌黎之好事欤矧自近世逹官大吏类以刀笔期会为急至于教化本原往往浸不屑意视校学之庭则曰此虚器也顾师儒之职则曰此左局也轻蔑菲薄以儒为戏彼又乌知三纲五常所系而荐绅大夫所从出乎独合下远覧深识留情艺文施设缓急轻重与世异趣瞶者警焉洙泗儒风将配畴曩而於乐泮水之颂不得专美於前日矣吾道赖以掖持後来因之竞劝岂特某与逢掖诸生受赐而已哉爵跃蹈舞实为天下贺也私布腹心惟合下察之
谢曾运使书
某至愚极陋不敢自齿於搢绅诸公过听谬使斆学鲁郡视职满岁而经以疑质者无训发之功文以瑕求者无诋呵之效大惧瘝旷以羞儒林惟是缮完室庐营度稍食窃窃然为诸生庇身餬口之计姑欲杜衆毁而塞吏议如是而已间者使车按临始获肩随掾吏趍走幕下幸蒙不以常辈知遇妄以胥宇继粟为请退念位卑而劘上交浅而求奢不揣其本而惟末是图三者皆宜得诛絶之罪心口默计不寒自栗敢图厚德阔畧不问又从而听许之意无犹豫之疑文无勘诘之扰一日而賙三十万观听者惊焉方县官经用窘急之秋领使事营辑岁计笼络利源毫厘纎屑稍可纾目前有司之急者无不取也榷酤龙断与夫州邑之赋少阙常额则奉职之吏望风伺指忧虞惴栗之不暇今独无功而受厚赐自非大人君子留情风教进诱後学讵肯瘠彼肥此耶洙泗乡校有几废复兴之渐圆冠侈袂腾颊颂誉皆曰上之德我者如是不激昂奋励则为匪人鲁道庶乎兴矣功利之博与三十万之费轻重小大为如何哉若夫区区嗜学之心不为忧米盐乱因得卒业又不至失职而去此义恩及於一已而非敢私谢者也抑又闻士伸於知已尚敢以一事浼听仙源县学赐田岁租具在而田无所归甚有可并之理阁下盛名雅望朝廷方取信诚能书盈尺之纸转以上闻不伤公私不戾文法其势宜必得此邦受赐又非特三十万而已也峩峩大石深刻颂美者不在他门而作为声诗者亦且不胜听矣偶进记为谢又因以请惟执事实图之
上白祭酒书
某闻江左辞格变永明体抉微倡始实自隐侯辩平头上尾之差示切响浮声之奥慷慨着论以谓灵均以来此秘未覩故後来人士争宗仰之或击节赏带坻之句或援笔拟回文之铭于时有文章冠冕述作楷模之谚凛凛乎儒流盟主矣宜其自高待遇特慎许可然而鍳奬後辈惟恐一士名誉不由已立也故见王筠则曰自诸贤零落玩好殆尽不意疲暮复遇盛德一见朱异则曰天下惟有文义碁书卿皆取去何独不亷一见江革兄弟则曰御二龙於长涂骋逸骥于千里一见范岫则曰范公该博胡广无以加也一见孔休源则虚已引接位之朝贵之上而与之商畧文致观顾欢秀才策则曰过江未有此作观何思澄庐山诗则曰已所不逮观刘勰文心雕龙爱其文理每陈诸几席观刘显上朝诗称其藻拔至写诸斋壁虽刘之遴乳童曹景宗盭夫而片语寸长未尝靳齿牙余论也乃若谈地理而询崔慰祖议礼器而质刘士深宁以身受遗忘之讥而乐为二子延誉又其用心恳到者也其深闭固拒不少假借者特锺嵘一人将嵘果无可称録耶或嗜好酸醎人各异也虽然隐侯身为佐命功臣位处端右多士荣槁出其舌端而冺默寒蝉无所援引则虽有题品人物之长亦徒虚美而已故史家犹以无所荐逹少之恭惟合下以名士识拔为朝廷巨公学期于见圣而不肯诵记传注文贵于明道而不肯寻治声韵度越隐侯百等矣承平恢儒逢掖竞劝怀图挟术者云会学省而诏书属以司成之任又非艰难时祭酒比也窃谓山林畎亩穷阎隘巷鱼盐板筑弋猎负贩与夫冗僚末位一艺可録而声迹沉下未彻当涂之听者皆合下责也昔诸葛孔明高卧南阳王景畧习隐邺都未有以瘉人非徐庶徐统出力而游扬之则亦秉耒之下农鬻畚之贱伎尔张茂先赋鹪鹩宋广平赋梅花托意引类以自表见阮嗣宗苏味道一见而器之故隐然名重于世卒为望人闾巷士欲自致于青云之上非得先进钜人羽翼而雌黄之无以致也伏惟水镜者动心焉若乃箴邪说之膏肓振前言之木铎使元丰成均之政令煟然勃兴此自合下所优为方将延脰擿耳而观听其效不复云云干冒崇重无任悚悸之至
回施仲亷秀才书
某啓盛暑特烦顾宠且书文编见教廹于行役未暇周览已观经史首篇贯穿典籍辩正谬误皆衆儒所未到非鸿博好古之士孰能为之尝鼎一脔知天下之味则二十篇之书皆名笔也唯中间论春秋赵穿弑其君吾子谓丘明移之赵盾遂罹丧明之报若尔则穿果自弑而盾不知也宣子虽传载其美非一然此则不容不知高贵乡公之弑论者不肯以恶归成济而归贾充又不肯归贾充而归典午故有但见其上之语由此言之南董立史法以戒万世而孔子因之所以诛首恶也似不可轻议其它论易二典皆可以感发後学钦叹不已序引宜得显者以取重于世而仆非其人也既不敢承命并书复纳幸亮之
上前宰相书
某七品冗吏抵罪窜逐得邑嵓壑间自安贫贱之分忽忽校吏考不敢数以竿牍尘记室退念幸蒙相公不以常辈知遇曩虽得罪于朝廷未得罪于名义今隶迹丹书低簪把板为折腰吏相公岂以屯戹遽移眄接之恩哉因饰固陋之辞叙悃诚自通愿垂须臾之听使毕其说某窃在昔名节之士操守素定事至物来以其素定者处之不计祸福利害而叛其所学也轻于蹈患害而重于随时改度喔咿俯仰故能风节嶤然与霜日争光伏读旧史竦然慕之曩者误沐过听得备官使贵戚有沮挠教灋者抗章绳之近习有猥见辟置者洁身去之此皆分义之常而相公广坐谭赏此其意岂以碌碌凡流见望哉提挽不已遂得厠列文昌显曹常欲激昂奋拔稍自效见以报恩奨而未有路会相公暂解钧轴遂邪说丛兴中执法建议纷更上及僖祖殿室表里影响合为一辞某非不知脂韦享厚福婞直贾奇旤独念名教至重期待甚深不当选软瘝厥官因援引古义谓不当罢奉常诸僚是之继为奏议以上风宪不容相次斥逐直注丑地某得邑黟歙有汤镬最沸之称投身于兵戈杀越之乡鬭智于牒诉纷纭之地心疲神竭与九死为邻而处之甘如饴蜜者趍定也意相公未烛首末故详布腹心此言朝闻夕填沟壑无复遗恨?惟相公光辅圣政八年勲名德泽旁照华裔极天下金石竹帛不足铭功而颂美拔士数千百人寘之显列山陬水滨惟恐鍳采未至可谓无负于人士矣今兹恳谢机政颐神燕处薄海内外黄童白叟犹知歌狼跋九罭之诗引领以望而况门下士哉虽然名士之用舍世运系之非人力也孔子曰天之未丧斯文也匡人其如予何孟子曰天欲平治天下当今之世舍我其谁哉伏冀珍练眠食为天下自重
答王斋长书
某才智学问无足筭録又方窜逐于朝宜人士摈而弗顾吾子独惠然见存抵以书幅且引李白不愿万户侯愿识韩荆州之语何嗜好趍尚与俗背也韩朝宗行事虽史篇漏逸而白推以为人物之权衡且踵门求见资以收名定价其非碌碌凡士审矣顾仆何足以拟之然有以知吾子好学求益之意深也昔之名儒钜公闻某所有贤士则汲汲求见未必不甚于士之求之故皇甫规喜见王符则曰徒见二千石不如一逢掖桓大司马喜习凿齿则曰三十年读儒书不如一诣习主簿以吾子齿壮气鋭敏于文词稍自奋激则潜夫之篇魏晋之论不难及也此政鄙心所愿交况逃空谷而喜足音之时乎承暂留县学仆以职事当日夕继见承音旨之日未艾也深窃自幸因叙以为谢
答李解元书
某自入境蒙人士以书见及者十数遣辞立意褒与过甚皆非仆所敢当至吾子书辞比拟大非其类周公孔子大圣人也如仆辈未免为乡人岂可同年共世而语哉礼曰拟人必於其伦昔柳子厚牧柳州有杜温甫者以书为贽亦有周孔之说子厚皇遽逊避至累数百言夫子厚虽有附丽匪人之过然文章妙一世学问亦不碌碌且犹云尔况仆辈又远子厚数千丈乎虽佩厚意然不敢领纳吾子文辞婉缛固自瘉人惟太不慎品藻此亦夏璜之微瑕也因载书为谢并以相晓
与程嘉量秀才书
数辱见临猥示造述昨日复拜雅贶开编疾读如游玉圃於蓝田之郊如闻咸池於洞庭之野?耳惊目方咨美之不暇廼有师资之说何撝挹过乎柳子厚於韦中立犹逊避不敢当况吾子学识加中立数等而仆望子厚万里乎虽然语有之矣学所入者浅体所安者深闲习礼容不如式瞻仪度讽诵遗言不若亲承音旨又曰望之俨然乃不言之益与田苏游忘其鄙心则夫求当世望士与之周旋乃吾子之善学第仆非其人尔必欲规磨则书辞论子厚似太过子厚节操视退之虽父子然文章兄弟也子厚不敢以师表自处退之独抗顔为人师既作师说以着传道解惑之益又为进学解以诲诸生非其不同意者退之分教四门舘则授业乃其职子厚方锢散地不呶呶召閙取怒尔古贤胜人处事自有次第吾子以为何如披读有暇时过县斋以既所欲言者
与制置发运书
初春气和恭惟神相忠嘉台候万福某碌碌郡寄实隶部封日托大庇宁不知德伏奉谘目委以经制羡缗均籴二万斛具悉雅意施行则粟出於万室违命则罪集於一身某岂不知自谋实以弊邑乃水国蛙黾之与同处东南岁漕百五十万斛而吴兴独无半菽之输则土地不产米明矣去岁虽仅得下熟而暴风为孽於垂实之时收数不能什六比郡荐饥舟楫运致者尾相衔也今在市之米殆可粒数而中下户己无锺釡之积矣朝廷方复转运之旧弊邑当输米四万余斛日夜鞭笞科督殆将如额而民已病矣今米价正踊一斗将三百余傥以百钱籴一斗何止倍蓰之偿则必有流徙饥殍之困所以累承公?不敢从命又况执事元奏请止於平江常秀三郡均籴初无吴兴之文则是执事已知吴兴非产米之地矣今乃欲移嘉禾所赋於不腆弊邑瘠此以肥彼未烛所以也就使旋降朝旨比旨下恐亦已过时难输矣伏望台照惠顾此方特寝前命岂惟某受赐实数千万户戴不赀之德谨专介布腹心干冒使威无任皇恐待罪之至
答顔教授书
衰羸不堪当世用尚得窃吏二千石之禄以餬其口私意吴兴人士渊薮必有卓荦气义之士握笔牍日相规磨使不干于罪戾而到官弥月閴然未有闻也忽得来示详复累千言析理叙事汪洋昭晰若五湖东倾不见涯涘固深服左右之工於文矣不知仆之不肖使有所建明以苏民之急又窃服左右处心积虑之依于仁也昔王生尝以言警龚遂而任延亦以礼感龙丘仆无似何以得此所条预买诚中时病近岁县官经用不足给直每後时又胥史赇私公行更复轻重上下其手使齐民重困矫革之急诚当如奉漏瓮而沃焦釡然所陈四弊亦尚有可论者愿他日更仆议之得暇时过郡斋不宣
与胡学士书
甘露僧至奉四月五日示问具审长夏向暑寓居僧?种学味道菽水孝养文履佳福乖隔十有一年中间家国之变可骇可痛可忧可唁衆多如髪皆蒙详叙笔势澜翻既喜词藻之日新交情郑重又谙眷与之不替幸甚幸甚所寄刻漏铭典雅似陆佐公而隶法似刘寛碑普贤像记奇崛似柳子厚而安养三赞以辞逹意似玉局老人久矣不见斯作也虽自知岨峿疲暮之人穷口谈誉不能增公铢髪之重顾夙嗜在此政自不能不击节赏味尔百围之木干霄蔽日必饱霜雪之摧抑风雨之震凌然後能回万牛而中大厦古来贤圣类因流离窜逐劳筋苦志空乏拂乱然後能以名德垂世而传後退之贬阳山投身于蛇虺蛊毒之地画字于鸟言夷面之人後谪揭阳冒海气蒸雾之毒有鳄鱼飓风之忧可谓困穷矣终为一代名臣太史迁南游江淮上会稽窥九疑泛沅湘北涉汶泗讲业齐鲁困厄鄱薛过梁郑而归登穹山峻谷之崭絶目大川激流之奔注以佐其豪拔之气而着书五十二万余言遂为史家之冠吾友顷者苍梧之迁踰年始会恩往返万里川陆艰险无不历嵓壑瑰玮无不观前二说殆两得之岂造物者有意降大任欤况复一二巨公轩轾而俎豆之公义既伸旧爵旋复而一蹙青云指日可俟则前梦不足道也某晚涂薄佑第二子昨缘锁厅预荐因逗留拱州与其姊及姊夫俱为金人所掠至今不知存亡初闻实不赖生日远日忘偶留残息屏居江垒会科调不堪命避地吴兴依薄业以餬口今四年矣所居号宝谿连甍一大聚落日须租办而十里有菁山隐庵林谷奇胜时以烟艇往来又里中屋庐虽屡遭灰烬而书籍偶无恙近者辇至数簏颇有遮眼之具长子立方系官云间欲归未遂一一荐闻恐公念见及也往尝以韵语叙怀寄澶渊不识见之否所令作普贤赞固愿以笔舌结华藏之缘况事迹殊异如此敢不在念续当驰寄也公学识文词迥出侪辈岂久闲者行用矣千万保卫以须

[book_title]卷四
钦定四库全书
丹阳集卷四　　　　　宋　葛胜仲　撰
啓
谢试宏词及三经义入等啓
享弊帚以千金诚乖自见取鈆刀於一割大竦衆闻感藏情涂媿溢眉宇窃以唐室致详於取士词科尤盛於得人陆贽以建议而济兴元之功李绦以忠谟而辅元和之治杜遵素削权於诸镇裴中立服叛於两河巍峩勲庸辉映简牍乃若梦得夸毗於显仕宗元附丽於要臣科选虽优操行何取先帝懋亷能之衆诏书复词藻之科文治蝟兴卿材辈出大明继照衆畯鼎来推择至公劝奨尤厚自非文列班扬之伯仲六籍探奇学通游夏之渊源三冬擅富服匿识单于之器实沉穷大夏之神则何以上副旁求允膺妙简如某者会稡小伎褦襶顽姿风流莫簉於淹中恢博顾慙於稷下未识晏楹之奇字迥殊汲冢之多闻糟粕习传岂免轮人之议虫鱼缀缉坐贻伧父之讥迫就养於亲庭勉争雄於场籍怀鈆学省每玷上游充赋王畿屡尘第等茂恩解褐荣路彯缨读书未逮於五千补掾聊同於百六栖栖奥渫踽踽喧嚣平亭日困於丹书商榷寖踈於黄卷聊吟招隐屡作抵疑耻为南郭之吹竽每望西山而拄颊静言计议勉自激昂汨没而抗尘则殆昧乘时进修而应令则未为枉已文战更思於借一疲兵自贾於当千髦士云翔贵游波委敏捷争先於倚马华菁各擅於雕龙岂期晚生首玷清举矧是三经之选亦收一日之长丹桂腾芳已冒鲁山之一第青钱中选敢图阳峤之入科揣分无堪归恩有自此盖伏遇某官丕扬贤业光辅圣时务长育於人材不遗忘於微贱黍力吹于寒谷芑过采於中乡遂致琐材获阶寸进骏称千里由吴坂之提撕珍擅二都本华隂之拂拭某敢不退量侥冒更务就将不专事於辞华益惇修於器业黄香学浅方求未见之书任昉恩深行献感知之赋
兖州教授谢到任啓
横经之选猥及愚蒙负策之流衆为指议僶俛就职凌兢戴恩惟熙宁元圣之嗣兴起建邺真儒而光辅辟邪说於去圣悠远之後昭微言於举世黯闇之中慱延师座於东州乐育儒生於北面乔野之俗寖成文雅记诵之习变为讨论矧兹洙泗之滨上直奎娄之次泮宫芹藻多可荐之英才阙里弦歌有相承之圣化广德心者尚余多士立公门者何止一人宜得名流出领教法而某兰陵族冷勾漏绪微性滞少通学僻自信?翼九万虽妄意於远图鷄跖数千每自慙於浅植侵寻仕路乾没名场玷一第於仪曹粗承家学擢两科於政府滥厠英游夤缘君相之恩冒昧师儒之选术非博习贵异大知自愧拙艰之有余犹喜斆学之相长郑生东矣无着録之门人有子避之多献嘲之弟子尚祈善贷得至终更
与提学殿院啓
人材至难能长育则下皆乐矣治具有要善藩饰则人必亲之盖敦龎忠厚之俗待崇养然後寖兴虽温良粹美之材非作成亦将胥竭逖观周室大辟经黉谓就贤体远未足化民故尊君亲上然後兴学道德之妙则崇之以四术四教技能之末则示之以六艺六仪弊狱讼者於此而献囚恢武功者反归而告馘闾胥州长谁非劝率之人家塾党庠兹谓弦歌之地自俊士而升造士由小成而至大成故贤能之书献于乡大夫成均之法掌以大司乐曰觵曰挞小则为偷墯之惩或寄或移大则示奇衺之耻文风郁郁功化巍巍车书由是大同风俗於焉丕变古治既远儒林益衰蔽小智之自私胶大惑之易枉放言自若詖行无慙学非根道而譊譊各有所宗辞不传经而諓諓自以为是岂昔人旷絶而难继盖後世教养之无方汉有隆师之意而不能正踳驳於专门唐有训儒之名而不能救奔趋於覔举虽执经者有期门羽林之士而来学者或且渠伊秩之酋徒为美观何关王化俗久安於卤莽运始厎於亨嘉当熙宁元圣之勃兴惟建邺真儒而光辅革千载循沿之弊作一时新美之材恶雕虫害道而罢绌於辞章病邪说诬民而颁行於义训列经以五分舍惟三遐不作人绍王公之伊濯肆于时夏烝髦士以攸宜然书考之法方试於贤关宾兴之令未行於乡吏盖欲徐徐而善俗庶几寖寖以移风道之将行势若有待洪惟上圣嗣抚下民遹求厥宁仰继承於先志不遐有佐期广育於英才首诏国南肇营郊学东穷出日西浃流沙南连岭峤之邦北极幽都之远地虽僻陋人不鄙夷大开精舍而堂序翬飞衆建经师而人材麕至日讲月试时考岁升廪食之厚则缀费於户部右曹劝率之优则第名於仪曹南院新书始下宿学交趋尚虞崇养之云初或致奉行之不称矧惟剧道尤藉通材因烦部刺史之尊兼综外诸侯之学恭惟某官心源昭彻气宇粹纯智识深湛则古之谋人操尚高明则今之君子爰从书局峻陟宪台凛然白简之威名高掩青箱之前誉自下劘上以公灭私暂劳疏附之贤屈领将明之寄自典司於教法益简注於渊衷久隆嵓石之瞻即有锋车之召
贺郓帅岑待制啓
膺承明命厘保大邦政任旧人联九阍而蒙福戎有良翰合一道以归仁恭惟某官命世望隆觉民任重言无枝叶夙献替於朝纲学有渊源克赞裨於国论正容悟物直道事人回翔中外而将明敷纳皆其所长出入险夷而敦朴靖共未尝少桡阶缘初政识擢从班龙已升云蛇辅果闻於得所鱼方纵壑鸿毛更迅於乘风谅惟旧学之甘盘即正具瞻於师尹伏念某愚无敏识拙谢清涂粗坚嗜学之心获预拥经之选道山清切谁啓发於篇章泮水敞闲免沉迷於簿领系官有守望履无阶
贺兖守祝刑部啓
奉诏十行分符千里凡依庇赖共集欢欣窃以未丧斯文洙泗有圣人之化大啓尔宇龟蒙为叔父之封矧在祥符尝迂清跸落成琳馆光昭受祖之休登祀岱宗诞啓格天之业在今尤为雄镇择守必付重人恭惟某官雅望济时孤忠许国遇事奋敢为之气祥刑推钦恤之仁凛凛清规夙着破邪之论优优美化久传乐职之诗爰从潞子之邦改涖鲁侯之国吏民慕德日期抗隼之来僚属钦风预喜左鱼之出伏念某谬悠单见委琐凡材由仁义行期斆学半凤凰翔千仞分隔华途鹪鹩巢一枝自安拙宦侧闻命牧窃喜事贤倒屣以迎固非敢冀敛版而进庶或有期
与运使啓四首
督司行部?观揽辔之严履幕趋风甫遂披云之愿猥蒙折节稍赐俛眉曹事罔功一皆寛贷学徒艰食上轸哀矜仰玷照临之私实踰分愿之素凝严在候亷按少劳懋惟福履之膍来护寝兴之适恭惟某官清识难尚大雅不羣智畧凑上前言语妙天下美由世济位以才升辍省户之名郎领计台之肤使贮储邦用陈陈相因荐拔时才武武不絶属部望风而乡往墨官投劾以去归岂伊经济之贤久屈将明之寄行选於衆详延弼后之忠使暨乃僚丕显佐王之业
澄清剧部久闻公子之名临按陋邦始识荆州之面屈使华之贵重访胄席之敞闲精庐颓废而兴考室之谋廪食觳薄而动倾囷之意扪心无报镂骨有铭恭惟某官道直以方性刚而塞儒雅足以饰吏文章足以瑞朝端遇圣知肃将王命同何武之行部先即学官笑朱博之显名不喜儒吏传闻四远慕仰一词至於校岁计於低昂丰匮之间鍳人伦於亷墨智瘝之际顾虽余事绰有成功出裕邦储已富陈陈之积入陪国论即谐赫赫之瞻
外台居部久钦握节之威黉舍系官未遂披云之便辱在辉庇尤切震惶恭惟某官人品高华天资强济问学该富而守之以约材猷挺拔而持之以谦输忠自结于主知抗议力排於邦论陈寔未用公卿媿於先登左雄所言台阁以为故事宜居端右恊赞经纶然利器惟盘根而後知况良马於平路无以别暂烦智畧出緫赋舆咄嗟谈笑而仰给遽充移徙懋迁而调发俄集已裕九年之计即膺三节之趋
仰高希骥久约结於情涂入隩登龙未披瞻於神宇澄清使指托付吏师幸兹庇存施及冗末恭惟某官识资国是材助邦臧富学识则该综乎九流一百三家擅政誉则并包乎四善二十七最暂违卿月出领使星倾殚心计之劳补葺利源之入挽粟斡货居之便流钱知轻重之平官最升闻主知弥厚视历案上行分优渥之恩覆名瓯中伫见登庸之兆
谢郏教授啓
摛华试席命教泮宫识拔方初升腾岂晚恭惟某官材推秀頴学洞本源杰句凌云远过杜陵之三赋霏辞折角何止韦贤之一经果拔第於明庭复中科於省户敢图驾见更抵袖书用重要轻弗悟眷存之重以多问寡徒钦谦挹之先
谢宫使保和啓
分符南土微绩効之登闻序职西清荷宠光之狎至辞不获命媿无以容伏念某才不适时学未闻道戆不能以烛古今之理拙不足以周事物之机技断断以无他但知平进老冉冉其将至实负初心分甘弃日於簿书敢期寓直於谟训此盖伏遇某官明恢公听仁务曲成致兹坏蛰之幽亦预阳春之泽誓当黾俛上报恩勤
谢除舘职啓
芝检诞颁猥倚襃迁之宠兰台入直获从英隽之游退揣冥顽仰慙推择窃以登延册府号第一官紬绎秘文非具员吏历观前日率付可人为名流待用之途亦华姓起家之选故凡青钱学士不媿赤衣诸贤或由少讫老而手不置书或自甲至丁而卷能谈事或聚七千帙而考练或课五十纸而校求衒瓌奇者旬日而了秘阁奥篇自标置者三年而隔同舍共语图形东观蔚为经术之宗奏赋南郊焕若辞华之美以岑文本之材而始愿止此如张伯绪之望而固求不迁矧昭代之恢儒幸圣皇之崇学显帝尧文章而饰万物体周王夀考而烝衆材槐市交兴蓬山尤重肇新宝宇申揭云章老人出授於神书童子不忧於朋字荀録虞志拥籖带之纷纭任笔沈诗萃绅緌而商畧间犹讹谬特重校讐言豕渡河者三实资是正书马并尾而五更在研穷岂容素飱以累清议伏念某人门具下年位并轻虽问学勉企於前修而声望不高於时辈规规求志踽踽固穷偶屡窃於词科因数移於宦牒主青衿之学校久困虀盐对黄卷之圣贤益勤鈆椠俄婴艰棘深自屏藏摧伤甫逮於丧除收召俾承於官乏预清台之较历佐戚邸之司宗坐縻饩粮毫无功阀何言此假稍躐稠人秋熭简编觉芸香之消蠧夜窥坟籍惊藜杖之分光顾惟久衰多难之姿岂图偶得傥来之幸此盖伏遇某官朝廷元老学者宗师以献可替否赞时雍以激浊扬清昭人望显致抡材之助仰禆序爵之公谓牛鼎烹鸡用器固难於适称然蚁封试马历久始见於非常当求未见之书更辅多闻之友措诸事业庶能酬覆载之仁作为文词或可颂泰平之盛
谢监职荐县令应诏啓
按谱治民曾微政绩飞章荐士误沐恩华自惊流落之余有此遭逢之幸伏念某所学甚陋其愚不移宁甘三绌之穷羞为两堕之计量材揣分固宜奔趋州县之尘劳论事献谋岂足陪辅朝廷之末议故从贬斥但自省循惟海宁夙号喧嚣在江表独称繁剧处公绰於薛邑时谓非优责虞诩於朝歌人皆相吊念受禄固难择事而抵罪不可逃刑徒知夙夜在公不觉日月逾迈俗粗安其朴拙岁适会於丰穰民无推不去之謡士有念相闻之喜敢期过听特借重言岂惟荣耀於观瞻实亦激昂於衰懦束带而轻五斗较德甚慙失船而得一壶戴恩惟倍此盖伏遇某官位部刺史名世伟人以收恤淹滞为敛材之谋以拔举公忠为报国之实取同为验宜後而先廼如冗末之流亦在奨知之数益当黾勉冀逭谴诃虽絶望於亨嘉庶不孤於眷遇
贺中书舍人啓
疏恩黼座进职纶闱除目四传舆情交喜窃以充朝廷文章之任固为儒者之至荣代天子谟训之言尤极士林之高选非缘素望曷称明扬恭惟某官忠结上知材膺世用词华温丽追还三代之余问学粹纯洞逹六经之奥辍东胶之胄席领西掖之命书兼侍讲帷仍分省事掌中抽草已光侍从之联腹上生松行听弼丞之命
贺耿左丞啓
光被宸辉进陪国论人惟求旧允资攀附之贤政贵有常行廸泰和之治华夏咸喜天人同符恭惟某官气禀天和时推人杰备忠孝之令德兼文武之全才智谋天下之蓍龟文藻人中之星斗久负经纶之藴荐膺清切之除方睿神渊默以居潜赖耆明始终之庀职朱邸着讲论之益青宫徧调护之官逮九五之时升擢二八以自辅俾司枢筦实本兵权属强敌之长驱拥全师而深入人心恟惧神器震揺建兹多垒之还尽出万全之策料敌制胜有嘉右府之枢机经体赞元遂进中台之纲辖惟兹旧学光辅初元谅辰告於远猷以日下於膏泽愈峻具瞻之望行膺爰立之求伏念某涉世阔踈谋身拙直顷滥尸於礼寺亦叨预於宫僚寅缘亲依仰窥千虑幸会奨与实积三年兹闻涣号之颁深激懦衷之庆四蛇入宂欣已附升云之龙六鷁退飞无阶同贺厦之燕
上左丞啓
被眷中宸陞荣左辖钦闻诞告允副具瞻窃以经体赞元实赖翼扶之助继猷述事方当祗遹之时厥基永孚於休惟后非贤不乂果闻耆杰入副登庸恭惟某官恪恭粹和庄重明敏学究真儒之藴文高哲匠之华窥行已之始终古人是尚考立朝之本末天下共知自光赞於朝纲益允谐於人望同寅协?而修政事远抚长驾而熙事功民言惟嘉国是以定逮兹时举蕃有恩言入告谋猷已见君陈之顺后丕视功载行闻姬旦之齐工
答何状元啓
冠名英俊之躔陞华图籍之府仲舒之为举首启发道真子政之校中经夙昭人望朝廷得士寰海趋风恭惟某官学奥离伦材高周用元元本本博穷载籍之传济济洋洋蚤预宾兴之列果缘健笔力取殊科上兴见晚之嗟人以覩先为快名惊学子笔藁至於欲烧文播都城纸价几於骤贵敢图谦谢亦附冗僚退揆菲材固难当於益美仰窥佳藻亦窃幸於珍藏
回王状元啓
胪传上第首冠羣英下明诏於九天恩先桂籍收大名於一日光映儒林凡在见闻孰不庆羡恭惟某官宏材耸壑英气凌云卓尔异人时推於间出伟然大器不俟於晚成以妙龄秀发之姿奉高谊讲闻之对诸老谁先於贾傅天子亲擢於平津喜黉舍之有人掩名塲而得隽展逸足而华涂方践升大猷而远业难量某久共虀盐更窥珠玉知洋洋於流水偶赞文衡引皓皓於明星实由圣鉴拥长牋而肯顾溢陋巷以生光
回第一人董状元啓
唱第中宸冠名上甲虽事从故典推龙首以居先而恩出清衷并桂林而擢秀恭惟某官文知体要学有渊源望久重於乡闾声特高於场屋屡泣荆州之璞知者其谁独腾丰劔之光终然莫掩遡春官而累上沾皇泽以兼收有孤黄卷之心耻试红尘之吏气不衰於再鼓人忽惊於一鸣冕旒凝乙夜之观轩陛首春雷之震对贤良而举首遂继家风起徒步而封侯更看晚节某顷因乏使忝预攸司设网于河偶值灵龟之入窥斑以管讵穷文豹之奇方喜得於真才忽过蒙於盛礼【云云】
荅盛学士啓
占桂籍之上游得兰台之旧物士歆稽古之力朝有得贤之荣恭惟某官学茂大知器非近用处贵游而独惇素尚在蚤岁而已擅隽名混举子以登塲中有司之异等禁庭唱第名复甲於英髦宸笔评文语特嘉於警拔遂膺温诏擢校秘文问倚相祈招之诗素钦博古读杜牧阿房之赋窃幸知贤敢图过谦猥形私谢岂特借重言以华衰品盖将敦高谊以激媮风
荅郑学士啓
延登内阁典校中经儒馆增辉士流交庆恭惟某官识探圣域文播贤关自期国华不甘门调仕而优则学首登附试之科儒以道得民旋预说经之选谈易无疑於九事着録何止於千人辍刺举於南州擢刋讐於东观得时则驾方远步於亨涂饮人以和乃过形於谦谢佳笔但知藏弆厚意不敢当蒙
贺韩学士啓
被眷枫宸跻华芸省朝庆得人之盛士歆稽古之荣窃以挟册校文实重图书之府养材待用是为英隽之躔凡隶职於其间盖选贤而後授恭惟某官器识俱懋望实两高学有渊源博宗九品之奥文无骫骳追还三代之醇预蕝礼於曲台复雠书於内阁凤将子而惟九岂媿前修豕渡河而曰三实资鸿笔媿未遑於叙庆顾先辱於縢缄佩感至深袭藏为好
贺黄学士啓
被眷中宸跻荣内阁儒馆庆得人之盛士流歆稽古之荣窃以昭代右文辟三舘而聚书籍上皇吁俊差九等以宠儒臣中朝方复试选之科册府必用俊髦之士恭惟某官岂具员吏实不覊材早以隽名蔚有栋梁之器中缘鲠议颇妨涂辙之升道既久而日章理亦穷而斯变登龙尾之道已数近於清光复鴈门之踦谅即跻於要路
荅武学李博士子奇啓
曳裾见临削牍为贺翔凤凰于千仞岂测雄飞享鶢鶋以九韶徒深眩视恭惟某官器凝方重学造精微收科若摘颔髭吐论如霏木屑文词合处曹子建何足道哉时命鼎来谢安石恐不免耳岂伊右学能滞亨涂敢图谦撝猥见标榜过情之誉虽非凉薄之敢当会友之文当永珍藏以为好
与运使啓二首
将命计台着揽辔澄清之望尸官讲肆有高山景慕之诚未晋接於顔辞幸依栖於名德恭惟某官性天夙悟才地素优论器范则当从古人求较词章则应是我辈语事每试而皆可政无往而不宜早献直於霜台屡对扬於云幄忠规直节邦朋震慴以相惊崇论谠言国是雍容而自定暂枉将明之寄少分忧顾之勤原隰光华已上闻於功最威顔咫尺行入侍於清闲
坐曹无补深虞直指之严行部载临获展上交之礼自惟冗散方托庇存遽尔暌离已深敦慕恭惟某官声名籍甚器范自然轩轩雅操之独持衎衎公才之屡试方在责实循名之际凛然赴功趋事之能省户司金名特高於诸彦使台握节威自慑于属城从容计相之经营笼斡县官之调度行选於衆详延博硕之贤使复於王展尽经纶之业
谢江隂曹县尉袭啓
言旋故乡方有人琴俱亡之恨敢图都骑示以金石相宣之文仰惟学省之俊英早挹天墀之右第仕而优则学不忘探讨之勤因不失其亲更切规磨之助远贻华轴来贲郊庐自慙受粟之支离岂称画眉於浑沌徒欲借此言以增重敢不珍其贶而袭藏
<集部,别集类,南宋建炎至德佑,丹阳集>

[book_title]卷五
钦定四库全书
丹阳集卷五　　　　　宋　葛胜仲　撰
啓
复修撰谢两府啓
殊廷汜扫幸簉迹於臞仙秘殿疏荣或厠名於墨客稍从擦拭曲荷生成伏念某者奋自覊单进蒙简擢逶迤持禄深戒鄙夫之事君肮脏狥公妄期君子之谋道一昨超登侍从进长胶庠虽无成德逹财之功粗有畏法遵绳之志钦惟寄属每自激昂杜请托则深咈於人情多建明则显违於时论虽学子粗安其朴拙而憸人潜议於中伤孤根易揺小器先溢青蝇交集白简厚诬凡可排根而倾挤无不诞谩而崇饰彼正异放麑之惠固优为掇蜂之谗上赖照临止投闲左莠言甚巧类成叶於三年幽愤莫申将降霜於五月惟神听之难罔而天道之好还旋闻邦诬莫逃圣鍳畀虎豺而不食御魑魅以远行四门穆清百揆时叙惟兹枉桡屡乞辨明敢期旷荡之恩稍加丽正之职此盖伏遇某官心存体国道广济时惠顾穷人起伊尹纳沟之念磨礲治具肩傅说作砺之诚致脱丹书渐还清贯傥未填於沟壑誓仰报於陶熔
汝州到任谢两府啓
起於宫祠付之民社自顾散儒之陋谬当良吏之求亦既抚封莫知报德窃以鲁山沃壤汝水名邦密拱两都新被节旄之渥旁连四辅旧称屏翰之雄当承流宰牧之权必赴功肤敏之士而某生姿迟钝涉世阔踈途如阮籍之穷性有汲黯之戅学初为已妄期造道以逢原仕则慕君敢替当官而狥义顾多取於公器复显忤於要权致俎豆楚者几稀而鱼肉涉者甚衆骇机一发溢恶交兴惟鋭进之邦朋方上揺於国是从而下石易若吹毛独赖睿明烛知诬罔虽褫职辇毂之下独赋禄湖海之滨方齐得丧於环中而置恩怨於度外以退缩为安身之计以静默为进德之阶敢觊矜怜稍加收用此盖伏遇某官膺天大任佐时有为积累治功若农夫之望岁铨量人品如匠者之度材袁安不忍於锢人傅说但期於廸后肆令衰懦复与简求某敢不防患周身指覆车而自戒牧民涖政忧制锦之或伤
贺赵镇抚啓
周尊师帅之职实搃全师唐分藩镇之权旁提支郡於惟盛旦复举旧章敷求忠亮之贤付畀土疆之重恭惟某官材资杰出智畧挺生早被眷於宸廷屡出持於使节顷当艰险备罄忠嘉谅惟制检之荣即有斋坛之拜
贺运使刘龙图啓
祗奉恩辉宠除漕寄凡依庇赖交集懽愉恭惟某官学贯儒流望高时论以尽言不讳而挹巍第以忠愬无隐而光谏垣跻峻职於西清扈慈闱於南土预元戎之婉画曲尽訏谟领将漕之提封更荣申命行闻召节入冠从班某猥以散材获居属郡钦闻光渥第极归依
贺运使郎中学士啓
祗膺诏旨荣緫督司先声所传公议咸喜恭惟某官宏材挺特雅量粹夷学有渊源绰着淹通之誉言无枝叶裁成体要之文辄自望郎出当肤使谅未闻於煖席已宠拜於持荷藐自孤踪获栖大庇顾章绂之所系瞻履幕以末繇日俟按临禀承约束
与运使啓
仕途太戅合归湖海之滨朝论兼容尚叨狱市之寄幸兹昩陋托在庇存恭惟某官敦厚而疎通粹和而端亮跻荣策府知博贯於丘坟将命计台复登闻於课最赋舆不扰金谷如流谅惟注意之深即庆非常之宠某祗膺宸检改佩守符惟断断之无他寔惓惓而慕义顷栖大?固已荷於包荒今托提封行复欣於承教
贺胡发运啓
祗膺宸检就陟使权统九路之输将当列城之刺举凡依庇赖交集懽欣恭惟某官忠有古人之风学为王者之事宪府夙推于忠鲠中台作振于维纲益隆黼扆之知外领绣衣之寄逮兹推择愈着光华调发邦储暂倚成于心计超迁内务行亟拜于除书
贺提刑启
祗膺温诏出緫祥刑凡预庇庥共深欣拚恭惟某官望高朝论忠简上知入践要繁夙预月卿之宠出当忧顾屡膺星使之权伫闻赞书峻陟华贯某误纡郡绂适迩使麾不惟仰托於眷存实幸欵承於教警
答秀州知府曾学士啓
祗奉明纶改临重镇幸依邻庇遽辱书辞恭惟某官德宇粹温词华秀拔世济其美绍器业於相门官修其方敷教条於郡寄抚对云始结课已优方联册府之清班行正禁途之誉命祝颂至切称述奚殚
贺金陵曾修撰孝藴啓
吴都重镇位居藩伯之荣书殿华资职号儒林之贵时维隽喆仰副眷怀恭惟某官清时羽仪群辟冠冕智仁勇以兼劭德爵齿之皆尊虽遭时屡历於险夷而挺志弗渝於忠荩入居朝廷则蓍龟庶事出临方面则衡尺衆材表此百城暂倚兵钤之重闲于两社即登宰路之华伏念某受知素深去德滋远中缘艰棘久自屏藏寖冒甄陞遽罹贬逐夤缘幸会再依庇赖之仁险阻艰难尤切归投之素属官常之有守望履幕以无阶
贺王修撰啓
祗奉恩辉荣陞论譔有识交庆不谋同辞恭以某官学探道原望高时论事每试而皆可政无往而不宜顷膺一札之书出领三城之寄虽藩宣所赖因任既以累年然绩用登闻襃进殆无虚月行被追锋之召就颁挈槖之除某代匮陋邦依宝邻之千万蒙惇雅契枉华翰者再三感媿之深叙陈罔既
回河阳王待制啓
被命十行陞华两禁民遂借留之愿朝有因任之公凡预游从交深欣拚恭惟某官天资敏锐德宇粹温理穷性命之端事烛古今之表英辞振玉逸气凌云郄桂一枝卓尔儒林之秀和松千丈挺然大厦之资自结圣知出当方面河水东泊鄙邻国之白圭长桥卧波小平津之杜预报功崇德果疏持槖之荣尊主庇民行拜秉钧之召某备员邻境托芘卿云方修庆之未遑遽腾牋之先辱具为感戢难既叙陈
贺冬啓二首
一阳袭管气滋缇室之和五物书云瑞见候台之应惟时贤喆繁拥休祥恭惟某官材擅儒林望高朝论富金籝之奥学挹珠网之巍科大邑试材鸾暂栖於枳棘清班拔士凤将集於梧桐顺履天元茂膺帝祉
清台课历逢七政之同躔黄祲占年见五云之纪瑞惟时贤喆繁拥休祥恭惟某官性天高明才地敏给敷政无施而不可涖官所至而有闻大邑庇身暂倚拨烦之重嘉猷告后即摅经远之谋兹顺履於天元谅茂膺於帝祉
答周舍人贺冬啓
律回葭管登台爰纪於祥云星次斗躔推策载迎於长日方一阳之来复宜百福之类升恭惟某官文秀时髦学优圣域簪法冠於乌府侍香案於螭坳致美善於亲暂屈藩维之寄告谋猷於后行膺梦卜之求谅经刚长之辰即有诏除之渥
谢王奉议【以寜】啓
宠以书辞申之文卷言温布帛虽退恧於过情字挟风霜实仰钦於衆制闻暴公子固久见元德秀乃初频阻倾盖之欢深恨扬舲之遽顾蒙缛礼加惠陈人大鼎烹鸡远器尚淹於小用明珠弹雀珍文弗悮於轻投揣分何堪扪心知感
答卓奉议啓
载膺宸检获绾郡章约结无奇独倾心於名士嗜好殆絶尚抵掌於高文辱示书辞获窥学植屈廷臣之严重同邑子之进趋方何逊刘孝绰则多少俱工比鲍昭谢灵运则迟速皆美恐为品藻之累但深藏弆之荣
答张省干啓
枉道见存陈诗为贶峥嵘高论惊所养之益深璀璨大篇知见礼之加重豫章何必七年而见威凤盖由一羽而知矧在上庠屡以仲舒为举首获交诸父又熟阿戎之清谈契阔流离寤寐倾渴三年於此矣固多脱頴之流一言以蔽之罕见无邪之美仰惟此赐宜在珍藏
答孙宣教啓二首
诵汝坟之章少有干荣之意废蓼莪之什晚兴弗洎之悲比窃食于真祠偶藏身于偏垒实先人之旧治有元佑之政声悼岁月之不留怆音容之如在敢谓某官曲敦高谊追记曩游特纪述于雅言以发扬于潜德赋五君之咏献不待于讳辰诵百汰之金问何劳于曲室感荷之至敷叙奚殚
谈经败绩获寄迹于小邦闻善若惊犹倾心于诸彦敢谓某官曲敦雅好过采虚名忘固陋而宠以书辞慰孤寂而示之文轴见许询之远致自尔伏膺赏沈约之寄音敢忘击节岂特珍藏于书簏固将共托于词林佩服至深敷陈罔既
答曹宣教啓
校艺奏名疏恩赐第事光举首荣动朝端恭惟某官为君子儒知古人体学深穷于圣域文独步于贤关千丈乔松知有栋梁之用五枝仙桂实为门阀之光某夙赏高文欣闻誉命敢图谦眷亦损书辞虽钦造述之工恐累游谈之实一第溷子耳聊为进士之阶集贤有人哉行庆选抡之宠
答张学铭啓
何武先即学宫始之传舍朱博不喜儒吏深恶议曹既操术之不同宜治道之相远比缘休吏稍欲崇儒意虽粗勤礼实不腆敢期高谊载以雅文施挟求奢每自慙于寒乞要轻用重亦恐累於品题敢戢至深叙陈罔既
除显谟阁待制谢两府启
白简骤攻久投冗散丹书一洗复玷高华恩与为新德何以报伏念某文质无所厎材能不及中会初载之博延繇常途而躐进冒庠序师儒之长参言语侍从之流嶢嶢固人道之难全碌碌实鄙心之不肯鼠衔窭数知非容穴之谋蜩决榆枋不羡图南之便果罹谤铄旋辱辨明起於置散之真祠付以承流之乐土图回百绪黾俛二年朝廷不忆一州虽慙前咎民庶借留满岁粗有公言属积厉於衰门遽纒哀於伯氏念藐诸孤方赖同爨故蕞尔邑未可轻归不悟衷言俾跻迩列既沗辅郡二千石之印绶又直文考十九载之图书静推所蒙端有攸自此盖伏遇某官股肱元圣屏翰万邦以佑贤辅德为经济之谋以遵制扬功为寅亮之实用仁心而引类动义槩以恤淹赞翊事机独提纲而顿领吹嘘时彦讵拔本而塞源乃因肆眚之恩上广隆寛之施西厢寓直虽叨序爵之荣东阁撇裾尚恨趋风之远
贺太宰啓
光膺涣号册拜冢司周公之觏绣裳爰是皇于四国仲山之补衮职盖以事于一人夷夏共瞻宗祊蒙福窃以盛世以置辅为重志士以得时为难抱经纶之业者或困迹于草莱都廊庙之位者或贻羞于竹帛由才位龃龉而难合故勲业寂寥而无闻天将福于斯民世特生于良弼恭惟某官斯文木铎王国元龟学贯天人而博穷载籍以来辞该象数而尽屈能言之类英声茂实夙推先觉之贤峻节忠规笃守後凋之操自预闻于大政益眷注于渊衷遵制扬功中辖着弥缝之助奉公履正东台存绳纠之功果符梦卜之求遂冠钧衡之峻赞又新之政已寅亮于天工开衆正之门共行熙于帝载伏念某小器窘用孤根易揺久困风波幸托帡幪之芘未填沟壑悉归播植之公
湖州到任谢两府启
出刺周南曾微优最改临吴会更勉後图祗荷生成伏深荣惧伏念某简编糟粕之学塲屋骩骳之文用此跻荣可名侥幸推移从禄类衆狙之赋三选软畏人慕灵龟之藏六乐就外服以毕余年昨分一面之符未报三年之政虽免旷瘝之责遽纒伉俪之哀未能击缶以忘情亟欲卜冈而就窆恳求近地稍便私门荷大臣之用心付小麾而如志惟吴兴之乐土萃江左之名贤抒峯存三癸之名岘岭标五花之胜白苹洲上着骚客之风流紫花瀬边有茶山之燕赏敢图推择误及庸虚此盖伏遇某官惇厚惠和忠清直亮丕扬可大之业辅成不拔之基歛袵庙堂致藜藿之不采提衡品类直桃李以无言某敢不祗诵德音勉睎循吏庶几一得仰报万分
答海门知县啓
远贻书疏复枉诗文辞华高步於上京才义不慙於小雅舌耕滋久瞻奥学於胷中腹藁便成涌佳言於笔下虽云出衆顾轻示人诵读爽然政恐文卷之尽流传远甚居然纸价之高仰竿牍之甚勤识弦歌之多暇虽菁华之悦目揆凉薄以頳顔不敢当蒙但知感戢
答王知县啓
百谪交至暂整单装两怒既消复还旧治老守有蒙成之幸邑子遂依仁之公窃以恺悌抚循昔称良吏掊克媮快今号轶材既务守官固当罹咎虽粟邑换尹赏职益以卑而内史爱倪寛殿更为最果缘公议特勉後图愿益专於所闻以卒相於予治
邓州到任谢执政啓
愚诚上逹恳求避於亲嫌朝论兼容特改除於郡寄抚封云始揣分知荣伏念某才不足於治剧济繁学不足以鈎深索隐早缘识擢尝获在前晚以愚憃久从外补留滞周南之境奔趋吴会之郊岁琯七周未始侥求於内举国门三过其谁肯致於里言每处顺以安时姑深根而宁极惟兹巨屛素号乐郊敢图生成举是寄属此盖伏遇某官功弼乃后道觉此民扩伊尹纳沟之仁懋傅说济川之业弛张因革跻国势於安常小大浮沉器人材而式序肆令孤拙获此便安韦状员推岂敢责成於参佐召父杜母庶几追继於循良
邓州谢范左丞啓
祗膺宸检谬当方伯连帅之权趣引郡章获继钜德元勲之後荷恩实重揣分增荣伏念某文不辈於时流学仅传於家法幸缘亲擢稍躐常涂方幅员徧庠序之时五冒师儒之等暨朝廷兴礼乐之际三居绵蕝之官虽事功无毫髪之微而议论有金石之固岂宜乘隙遂尔易心中缘背驰久困外补萧望之各从所好晋荀息不食其言岁龠七更讵肯侥求於内举国门三过何阶入觐於中宸惟兹大邦夙号乐土猥当出刺深媿食浮伐柯在前既仰承於旧政隣辉不远又获借於余光恭惟某官天庭宝臣海内词伯险夷否泰在峻节以不渝进退行藏视古人而无愧方庙堂之阙位伫涣号以扬庭独专国柄之崇仰赞时雍之会重惟浮贱过荷奨知近缘假道以登门幸获望尘而侍坐加笾豆之践仍许造於後堂窥云汉之章遂徧观於崇宇虽大贤折节以下士而小已揣分以难酬感幸之深敷宣莫罄
与范左丞【致虚】啓
丝纶示眷藁块夺情将正位於钧衡姑承流於屏翰萦怀所击控避莫从恭惟某官学洞古今忠存社稷早登文陛服在谏垣仰昭正父之功力奋争臣之节赞裨绍述一言可以兴邦摈斥朋邪三进盖尝及溜久持从橐擢预政机方亮采以奋庸忽衔哀而去位上方侧席民亦具瞻与其失夔契之忠毋宁夺曾闵之孝果闻大涣趣使遄归谅惟朝事之初即播弼谐之命某属拘营职莫遂望尘辄陈竿牍之仪少伸寰海之庆
再与范左丞啓
确守礼经盖欲表仪当世曲从诚请是为体貌大臣郁四海之具瞻笃三年之通制有识交颂不谋同辞恭惟某官气禀天和学优王佐谠议早扶於国是忠规屡讋於邦朋爰録勲庸遂参机政王臣蹇蹇方尽瘁以输忠棘人栾栾遽衔哀而去位祗膺夺服聊免造朝仁者安仁固不忘於子职孝乎惟孝深上动於天聪岂惟君子之光实使懦夫有立
上执政啓
经邦硕辅阻窥数仞之墙刺郡冗僚屡枉五云之字瞻风莫遂结念增劳恭惟某官识远而非小知器博而宜大用幽经奥牒尽究生民以来大册高文坐屈能言之类独缘儒效自结圣知涖经事而知其宜临大节而不可夺补衮正上公之枋赐履昭元戎之权示大壮於端闱实资制作颁上化於阳舘更赖燮调不违咫尺之顔如倚左右之手爰从枚卜起付钧衡秘殿聨荣入告嘉谋於后鼎司爰立日下膏泽於民谅在迩辰更膺正拜伏念某方依覆露夙荷奨知怅滞迹於西州阻曳裾於东阁永言瞻颂难喻端倪
贺提举监丞启
祗奉帝纶显持使节先声所至公议咸归恭惟某官学穷古圣人之原材出见大夫之右顷膺推择入践要繁惟摘山煮海之权实富国强兵之利变通成法内则掌於冢司提按列城外则诿之部使暂烦直指即庆遄归某坎余年依栖大庇日竚轺车之至庶谐履幕之瞻
贺湖州秦守啓
对扬便殿具输献纳之忠擢领辅藩优畀承宣之寄先声远播公议咸归恭惟某官材冠士林望高时论学识九流之广文追三代之醇夙推廊庙之姿久屈云霄之步果膺拔举峻履高华宠之禁严论撰之资付之山水清幽之地自副车而陟守实耸州县之荣观以介弟而继兄更作衣冠之盛事谅未遑于煖席已夙驾于追锋某潦倒材踈陆沉岁久亦安身于林壑获托庇于帡幪侧闻凤诏之颁日伫隼旟之至其为欣望莫罄叙陈
贺宇文宝文时中知湖州啓
西清寓职总内阁之图书南土专城作行朝之屏翰命出九重之邃欢腾千里之遥恭惟某官直谅而多闻宏毅而任重量吞千顷腹贮五车词章特擅於家声伯仲并登於政府召还蜀道初畀乘轺改命吴兴复膺剖竹光生四水荣动五亭黄蘖山前续江淹之文采白苹洲畔继柳恽之风流谅惟开府之初即有追锋之召某久缘固陋坐窃安闲虽陶令已归於田园而庞公不入於城府徒托二天之庇阻修一刺之恭
贺陈大资【与义】知湖州啓
以心膂臣而暂辞机政以股肱郡而来布教条旌纛再临山河增重恭惟某官式是百辟媚兹一人文辞独行於中朝器业蔼闻於早岁繇北扉之清近擢东府之赞襄天赋之才盖天下士而非特国士人究其实乃社稷臣而何止功臣初违咫尺之顔如失左右之手昔之往矣留千里之袴襦今也来兹被三公之衮绣行闻召节登拜冢司
贺汪少卿【思温】知湖州啓
?命拜州差辰开府股肱帝室润分九里之河父母侯邦庇扩二天之覆恭以某官望高朝匠学冠时髦文体要以精深器恢宏而凝劭入居九列当牒诉浩繁之司出领一麾得山水清远之地承流伊始颂德攸同某乡庐顷遭鬰攸之灾浮家暂寓穷僻之壤退惟困踬辱在帡幪陶令已归田园但知退听庞公不入城府尚阻进趋
谢蒋县丞【汝功】啓
伏蒙某官拨簿领之沉迷喜亲戚之謦欬远迂都骑来顾衡门宠以长牋既遂盍簪之愿示之衆制更谐击节之观仰惟乡曲之英蚤擅文章之誉三年学而至于谷已极淹该一卷书而立之师更求博约惟他时之所到岂小智之易量感佩之诚敷陈罔既
贺中书侍郎啓
祗膺中诏入侍西台翊赞万几克懋格天之业践更二府共歆稽古之荣涣号诞扬敷天咸喜恭惟某官德尊一代智杰万人衆推为王佐之材自任以天下之重体道则六通四辟而咸在应事则千转万变而不穷早被简知亟跻华显洎居常伯适在版曹以邦用封靡为近忧以民力凋耗为深患间缘造膝之对力陈逆耳之言不患失於在前宁输忠而补外属嗣皇访落之始当强邻俶扰之初罙入都城日有举烽之警环观诸将谁为戡难之人旁采师虞显畴嘉绩起公於师帅之任付公以宥密之司旋降芝函改临凤沼光辅惟新之政大开至正之门载缵武功以销未形之患诞敷文德增筑太平之基式副具瞻行膺爰立伏念某多仇少与数免稀迁迹滞南冠莫遂望尘之幸魂飞东阁徒深颂德之诚
贺范留守【致虚】啓
爰择刚辰已开留府陵寝增重嵩洛有光凡预庇存交深欣拚恭惟某官经邦硕辅命世真儒以尧舜孝弟为尊主之谋以稷契忠嘉为奋身之术早跻大用莅经事而知其宜自励匪躬临大节而不可夺特辍燮调之任一苏衆大之区暂此居留着赤舄几几之望行闻入相赋緑竹猗猗之诗
贺平江知府胡舍人啓
奉选劳之新渥跻次对之旧班屏翰有光朝廷增重恭惟某官英豪间气道德名儒学穷六籍之醇文起八代之陋讨论润色崖因珠而不枯险阻艰难草以风而知劲顾惟剧郡既讫外庸龙已升云乃眷攀鳞之旧鱼方纵壑更逢激水之寛谅在遄归即膺巨用浇瓜为惠坐令一境之安采菲不遗更荷五云之及
贺吴少宰啓
显膺纶綍册拜钧衡一言兴邦独定公于社稷百官承式亟冠位于疑丞天人具孚华夏咸喜恭惟某官膺天大任为世真儒早以异材徧跻膴仕紫微司制衆钦华国之文青琐纳言自许经邦之策谋猷屡告权近不容久安均逸之居益养具瞻之望继锋车之峻召陟玉堂之近班凛然松栢之後凋卓尔蓍龟之前识临大节而不可夺可谓稷契之忠遭变事而知其宜赞成舜禹之事俄宼氛之俶扰致神器之震揺诸老生语如寒蝉见大夫窜若狡兎天佑国步公辅政机智畧如神而从容于仓猝之时言辞如涌而啓发于睿神之听力排出狩之议坐成坚守之功不移宗彛再造王室宋昌之迎代邸谋协天心谢安之击淮淝威破寇胆爰膺帝制进秉国成大开衆正之门力赞惟新之政窜斥壬佞拔举滞淹形孝爱之风念宸衷付托之重谨号令之出绳祖武艰难之初太平之期指日可俟某覉单之迹扑拙自将欣闻大号之扬倍激懦衷之庆
又贺少宰啓
光膺典册进拜钧衡君陈之入告谋猷久隆帝眷周公之丕视功载遂总国成纶綍诞扬朝野交庆窃以坐庙堂而谋王体秉机柚而亮天功上则燮和于隂阳外则镇抚于华夏用人得失系国重轻故当光明盛大之时必有魁伟俊杰之辅假羽翼而横絶强精神而折冲恭惟某官本朝宗工斯民先觉有经天纬地之文而济以淹该之学有尊主强国之术而持以肃括之诚方抡材三舍之初即冠名羣俊之上纸价骤贵衆共服于文鸣帝席屡前上特惊于见晚粤从词禁擢预政机遵制扬工上继承于先烈料敌制胜尽开拓于故疆果符审象之求亟付赞元之重无偏无陂已简记于渊衷有猷有为竚扩摅于远业伏念某斗筲小器刀笔下材册府交文尝预俊游之末铨曹浮食亦叨职守之聨流落七年浮沉三郡钦闻大涣窃拚危悰久困风波今幸帡幪之庇未填沟壑永依播植之公
贺张枢密啓
被宸廷之优眷陞枢筦之要涂国步必安海隅相庆窃以朝廷之基大治独倚柄臣兵戈之扰中原无甚今日恊赞中兴之业实赖本兵之贤盖时平则庸常措画而有余运否则雄杰驰骛而不足既选於衆必惟其人恭惟某官学穷载籍以来文冠能言之类屹然威望之重何止金汤渊然智畧之明共推蓍蔡蚤缘际遇亟践高华执宪霜台绳纠着正人之効摛词禁苑艰虞繄内相之谋果采衆谐遂膺大用坐运筹於帷幄方折冲以精神饬武备而俾奸凶褫魂敷文德而俾民俗按堵而某身投真馆名窜丹书虽王阳在朝不敢效贡公之喜而干木既进亦窃预西河之荣
贺枢密啓
光奉宸辉峻陞枢密诏颁中外喜动兵民窃惟宥密之司实负几深之托载用有嗣方备预於武经克壮其猷宜倚毗於人杰惟智局之劭故足以训齐军政惟威望之着故足以慴服远人果缘公论之归宠付戎昭之重恭惟某官生逢休运自致亨涂早摅告后之嘉猷久负御戎之上策谋畧之重则隐如敌国名节之懋则配彼上臣昨困险艰草因风而知劲退从闲左实在夜而愈光召还喉舌之官遂正股肱之任握兵之要虽倚重於珠钤秉国之钧即奋庸於石画
贺富枢密啓
拜恩丹陛冠位紫枢万口腾欢四方耸听窃以明主有兴衰拨乱之志惟得贤则能亮天工荩臣有见危授命之忠惟得位则能奋旧业上既有特异之眷下必收非常之勲恭惟某官德量深醇谋猷宏远直亮本於世阀忠义出於天资责难之恭以文武未坠於地将顺其美非尧舜不陈於前早缘补衮之司进贰本兵之寄坐摅素藴入赞沉机挺挺祖风夙秉威怀之畧蹇蹇臣节大施经济之才果协师虞进长枢筦方将芟夷氛祲尽辟汉唐之土疆崇振纪纲恢复祖宗之勲业某方縻远郡阻庆高闳颂咏之勤敷宣罔既

[book_title]卷六
钦定四库全书
丹阳集卷六　　　　　　宋　葛胜仲　撰啓
谢修撰啓
庇身闲左分老明时通籍禁严忽膺誉命人皆怜其愈钝已独愧於乍贤伏念某拙昧趋时愚惟信古在绂冕则多仇少与於涂辙则数免稀迁昨罢一麾今踰六稔憔悴自惊於黄馘饥穷殆类於白丁虽荣滞推天分以自安而出处系人臣之大义念国步多艰之际乃臣工致命之秋既不能画半策於圣天子之前又不获效寸劳於贤大夫之後扪心自叹顾影知慙忽玷高华实为侥冒此盖伏遇某官中兴佐命先觉上臣念扫河洛之尘将翕清於寰宇必扩山薮之量先广拔於人材愚智兼收功罪咸録袁安以不锢人为德荀彧以能进善为功杳杳钧天昔已甘於梦断迢迢星汉今或望於槎通尚觊异时得酬洪造
湖州到任谢两府啓
浮家四水初为习隐之谋出命九阍误玷惟良之寄免寒涂之偃薄即官次之便安自为之谋不过如此伏念某材非大受学第小知少不自量冀亨涂之接武老而多难洁孤迹以投闲方且赋归来篇於松菊之间咏招隐诗於雪月之夜躬营小隐以乐余年欻奉误恩俾临旧治白骨再肉虽荷生成于思复来岂无姗笑此盖伏遇某官中兴倚仗吾道权衡不废穷人知聋盲跛喑之有用若筑大厦须栋梁棼橑之各安肆令寒谷之人上逹细氊之听苹洲花瀬敢事於燕游羽檄军书第勤於警备
湖州到任谢监职啓
霅水便藩淛河都会承流自昔初无遗爱之在人申命督行独荷隆恩之图旧仰无以副朝廷因任之眷俯无以慰民俗挽留之诚奏职云初省躬多惧恭惟某官望高时论德冠士林当剧部之按亷竦百城之观听盘根错节方知肤敏之才耸壑昂霄伫发经纶之藴顾惟昩陋辱在庇存幸会实多敷陈罔既
上监职啓二首
肃将明命久钦直指之风退服冗僚莫展上交之礼逖瞻名德坐役营情恭惟某官学无常师文有奇分书林论篹实繄润色之工宪府弼谐夙着纠绳之誉眷兹剧部就委轶材岂惟资振职之中聊以副承顔之便伫闻召节擢寘禁途伏念某罪不逃刑贫犹仰禄量材揣分固难簉於英奇辩迹求心或未愆於名义幸兹委琐托在庇存
章绂之荣抚孤老而窃幸狱市之寄岂衰朽之能堪自惊流落之余犹玷选抡之渥幸兹昧陋托在庇存恭惟某官学冠世儒望高时论盘根错节而大才始见耸壑昂霄而远器叵量被眷中宸观风剧部将肃肃之明命已讫外庸赞巍巍之成功即跻近缀某方縻贱役阻造崇墉久深仰止之怀未遂景行之愿恭俟按临亲承约束
代谢改官啓
服勤书椠雅无编削之劳拜命恩纶误被超迁之宠仰膺僭赏俯激懦衷窃以职方辨九服之图使同贯利外史掌四方之志以逹书名洪惟圣朝奄奠区域尺地莫非王土黎献共为帝臣山川薮泽之混殽职贡族系之纷错宜有不刋之典以垂罔极之传肆命儒宗颛緫书局然地远则咨诹必广盖事大则讨论至难子云欲纂於方言徧询计吏太冲拟作於都赋远访蜀人因命方州各供图志择时髦而讲贯设劝典以褒延苟非其人不在此选如某者性愚而志癖才薄而数奇蹑屐担簦久拥经於学省濡毫操牍屡献艺於文场弟兄并缀於辞科仕宦独沉於门调失夀陵之步虽负初心读轮扁之书敢忘素业昨备官於曹掾获簉迹於师儒猥奉檄书使详舆地惟此海沂之境介于徐兖之间焚膏稽考者殆二年趼足访求者周五邑刋除谬误补缀阙遗无实之言固异景公之枣有得之虑辄献野人之芹徒知职分之当然敢谓宗公之过听特形奏牍俾进官联眄睐所加遂起驽骀之价恩华下逮更包龙断之羞此盖伏遇某官道德宗师文章哲匠敷求英隽以报圣主之知乐育人材上济师臣之美有如疵贱曲荷矜怜卵翼已成尽出生成之赐?埃可效敢忘报称之图
策问
治法
问传曰明王即位建大中以承天心则庶徵序於下日月理於上又曰天子建中和之极兼总条贯以顺成天庆故善治者莫大於建中又曰天下本无事庸人扰之尔第澄其源何忧不简邪又曰切恨国家释乐成之业而虚为此纷纷也故善治者莫先於靖民汤之执中舜之?已盛帝显王之称煌煌于天下率循是而已恭惟圣天子绍祚二年于兹精神所向天顺之人应之虽庶僚百执不足仰望清光然窃意其万一殆专以大公至正之术待天下也纪元诏书恳到切至士有一言及此者不以次而官使之此二三子所睹闻也夫居尊而制四极正始而虑万世非大明法度不足以藩饰非广延贤智不足以维持也今朝廷既皆知二三子其茂明之以着于篇毋使问以国事千转万变而不穷专美方册也
治功
问盖闻上古隆治之时俊良耆杰无不登用奸囬谀媚无不放斥四夷宾服百吏竞奋黎民醇厚风俗移易天灾时变昆虫草木之妖无不消弭休符嘉瑞麟凤龟龙之属无不备至郊天祀地神示顾答跂行喙息无不得宜呜呼何修何饰而至此欤本朝受命百数十年圣圣相授润色宏业以今观察治効之隆岂尽如古邪其亦有未至耶兴利之要何先补弊之术何贵守成之道何以杜患之几何务诸君具言之毋有所隐
治效
问周室之兴岐豳丰镐四易都邑修仁累义受命配天积十七年至於成康然後兵寝圄空号称极治何其难耶唐文皇仗义晋阳不三月帝天下投戈偃革之日未久巳能使贞观之民居者外户不阖行者旅粮不齎何其易耶然周道陵夷既久诸侯强大莫之敢倾郏鄏之卜卒过其历唐至天宝海内已乱自安史首难悍镇矫据四十八州乍服乍叛讫不能有岂治効有浅深之异故祸乱之作亦有淹速欤公孙宏诵语汉庭谓周公旦治天下朞年而变尚窃迟之则图治疑若甚易李石抗对便坐谓十年养德甫成尔天下治不治要自今观之则图治又若甚难孔子曰善人为邦百年可以胜残去杀矣治果易乎又曰如有用我者朞月而已治果难乎历观前世通儒上才品议时政亦杂然不一或曰日中必熭操刀必割持是说者其言刚果而必行若贾谊告文帝失今不治必为痼疾不肯早为岂异秦之季世是已或曰物暴长者必天折功卒成者必亟坏持是说者其言寛缓而不廹若朱浮告世祖游意经年之外望化必世之後是已二端异焉将时势使之然欤方文思天子在上逹孝绍先猷明德临海县厉精治道宵旰念此至熟也将远抚长驾井田学校比隆三代之盛又虑未可以岁月几也将兴补滞弊持守盈成苟图目前之治而已又虑不足以贻则万代也然则奈何诸君学优智明通逹国体其尽言之于篇以啓告愚陋亦斆学相长之义也
官制
问在昔隆治之时分职以驭羣臣因能以裁列位治稷者不以涖水土之功典礼者不以居犴狱之任下至虞人之贱犹知守官典衣之微不敢出位故能同德协义共图康功何其盛也去古寖远官制紊乱先後失当崇卑夺伦序爵之公无复可考神宗皇帝慨然念之远稽成周之隆近约宇文之制肇修废典董正治官始以阶定品而省台寺监之仪粲然一新矣名定而实应职分而事举在下者思於竞劝居上者易於循责品式周密济济乎郷於六服承德之时矣今朝廷绍隆前休增光润色约循成书以诏万世盖将与唐之六典并驱而争光也议者谓闲曹槩补则吏有冗员文移复重则局有滞事官司之迁徙太数司徒之弊蠧未清尚有可论者试条陈其端以复于上增损更化助成不刋之典岂不休哉
官方
问读先王之诗考其风声气俗士大夫廉耻行义蔼蔼穆穆何其盛耶仕止之义雍容可观羞于夸毗以幸爵宠故其诗曰靖共尔位正直是与引君当道不以拱嘿为智故其诗曰来游来歌以矢其音质实忠朴虽在隐陋无所蔽欺故其诗曰肃肃兎置施於中林赳赳武夫公侯腹心勤劳营职朝夕夙夜故其诗曰黾勉从事不敢告劳此其所以能振扶国是而宣赞时雍者也以今在籍考之垂缨戴褷充百执事之选者盖钜万计不为不盛矣然射进者以奔趍衒鬻为深谋患失者以抗直敢言为无策以至诞谩诬伪怀罔上之奸委靡因循为窃食之计殆不可缕数其能魁然振拔流俗之外者亦无几人尔岂干禄之路狃于故习讫不可变欤将播告训敕劝诱惩艾者未至也昔贾生有言人主所托财器职业者粹于羣下也俱亡耻俱苟安则国家最病今诸生受业学庭有日矣其宜据古验今议所以矫革之方若夫庸庸守常之论非所欲观也
选举
问掌铨总者以用人为职能官人则振职矣若其所以振职不必问也司贡举者以取士为任能得士则胜任矣若其所以胜任不必问也昔任昉指刘之遴谓王瞻曰此子学优未仕水镜所宜甄擢瞻即处以要官是昔之能官人者亦因衆誉也崔郾试进士吴武陵将杜牧阿房赋为疾读郾即处以异等是昔之能得士者亦采素论也今吏部之启拟一以资格礼部之考閲一以文辞成法定令付在有司尸其事者虽逹官近辅犹不得毫厘加损也况敢开请寄之路乎虽足以示至公而掖寒素然欲人人称其才分所宜未必尽能如古也议者欲少寛禁防兼采平日之衆论以为用人取士之术庶几已仕者无淹恤之患未仕者无遗失之嗟不识其说可听否试援古推今而论之
考察
问书曰无旷庶官天工人其代之语曰修废官四方之政行焉此圣人垂世之格言也後世乃有官省则事省事省则心清之说盖捜罗之不精课核之无法人人偷合保置而漫不营职则虽多无益也若夫百执事之选皆得真才而官使之咸修智能効见於事则岂以多为忧哉仰惟主上焦劳万务慎择庶明不爱爵宠以示延纳虽文王之能官未有以过也异时要官显级虚位弗置与夫闲曹复员一官兼领者今皆推择布满而联事合治矣又增六察以纠愆违置六尚以司服御鹾茗有使均输有官建内外学校而联师儒至於数百修山泽政令而命丞佐至於数千皆前日所未及者也尚虑百司庶尹不孚上意自奋於功名之涂而奉职因循姑为游食养望之计不识选除之方考课之令何修而可比於先王之盛二三子能知之乎
取士
问自乡举里选之法废而以词艺取士畧其平时而论其一日凡流幸进望士间黜非徒朝廷之深患待举者亦病之裕陵稽古欲核实於庠序而渐革科举沿习之弊于是成均政令一新广轮奂之居丰饩廪之秩慎师儒之选增弟子之员优迁补之条重请寄之罸以至于今人材之成比隆於多士济济之世德至厚也今朝廷欲推广美意增建州县学择其秀出於等类者升之辟雍论材而官之议固已定而法则未下也诸生试论着其详以待讲议局之采择
士习
问古之儒者用於君则忧君之忧食於民则患民之患在下而不用则积学修身而已固未有救乡邻之鬭而代大匠之斵者也今之儒服者往往不能以分义自安投罅伺隙干时射进追逐时好章交公车甚者饰游辞以诬善类倡邪说以渎先烈彼其居心积虑岂真有意於整纷救弊哉不过侥幸爵赏偷取少顷之荣而已迨夫时论载新国是既定则又尽变前日之说而更为趋附之计隐慝呈露上烦司败之刑呜呼古之所谓常心持操者固如是乎昔战国之际处士横议朝从暮横而东京之衰太学诸生品核公卿裁量执政以成党锢之祸皆前世弊事也以今文明之时教养之盛而士无纯一之操若此不识何以救之
劝学
问通经好学天下以邹鲁为称首今列学士之版者殆以千计可谓盛矣郡学新书蔽自上意加惠学者恩意甚宠遵行寖久虽十室之聚无不揭墙壁而昭示之业进士者皆所睹闻也是宜归心慕义云合雾集使泮林之上俎豆之容誾誾可观弦歌之声亹亹相属追昔洙泗之盛顾不韪欤今则不然狃于宴安志在琐屑甘为自贼自暴之士而恬然无不若人之耻者尚多有之甚者掉臂於改筑之宫其视黉宇废兴不啻如秦人视越人肥瘠岂能副天子乐育之意哉语曰学如不及犹恐失之传曰怀与安实败名昔人盖有轻千里而迎师走百舍而问道者今不出父母之邦而得自进于学诚非旦暮遇也顾左计若此独何欤议者谓攻异端辟邪说徐以圣人之精义诱掖而开逹使道德性命之固有者了然神受然後能乐灵德而趋向之劝学之序当如此诸生以为何如
试士
问国家三岁一下明诏猎取天下俊杰考其经以观其学考其论以观其识策之世务以观其才其轩然秀出者不旋踵而畀以爵位招延之路甚广眷礼之意甚隆而禁防之术似未尽也论者谓近岁场屋有四弊不书行实一也限以定数二也冒名代试三也挟书求售四也昔贾至议贡士欲使保桑梓者乡里举在流寓者庠序推庶几兼得士之行实今徒责一日之文而畧平日之行则可乎丁鸿议孝亷使郡国率户二十万岁荐一人不满则二岁一人故能革前日不均之患今诸郡取士寛狭至相倍蓰初不顾应书之数而一切限以定额则可乎假手旁坐借人外助此唐弊法也今欲得真才如之何不峻其防陈书庭中不肯露索此唐异事也今欲观记问如之何不核其实考言选士近在数月诸君智策甚高通逹国体科选利害讲之尤宜详愿悉意陈之将以告于春官氏焉
富强
问懋化居者理财之义训游惰者强兵之术语政者莫先焉元丰真人修明宪法加惠天下凡邦邑皆置平准局以权万货低昂使重装富贾不得擅豪夺之柄利源之入归於公上此泉府治市之余意也或曰设官笼货与细民争铢两之得似非王人布利之意其说信乎陪京诸道籍剽勇之民保伍联结教以技击蒐閲渐可革冗兵待哺之费此乡遂寓军之遗法也或曰聚不逞之人授之凶器非惟妨农堕业且虞其啸集生事其说信乎恭惟主上缉熙功绪纎巨毕举惟兹二者或置之不论或复之未尽其故何邪岂时异事变终不可恢复欤议论之士不深核其实而姑为是????????也诸君通知世务行作吏矣利害之实其详着之有补於今日绍隆之政岂不休哉
食货
问生人之本食与货而已农与末相资而国以殷富箕子陈洪范推为八政之首而史家亦曰道御之而王权用之而覇古今一也方成周时天子自治者止於寰内千里而懋迁治穑之官至不可胜数後世以为海宇之大生聚之富而曾无官师及於食货之务此民力所以多瘠也主上以孝友之德绍休两朝以神明之资励精庶政比诏郡邑皆置农田市易之官盖将挈提生灵纳之富夀凛凛三王之举矣今欲地无遗利而年谷常丰亡者使有利者使阜而民财不乏不识常有以裨朝廷宪令者乎
藩镇
问唐自天宝失御寇盗内讧桀黠为乱方镇割裂史家虽具着于篇而制御得失之方论述犹未备也魏博七州傅袭六姓不沾王化者一失於仆固怀恩再失於马希倩三失於李怀光四失於马燧五失於田布六失於李听其说信乎章武以元和九年秋讨蔡至十有二年冬十月然後元济授首尝怪其以英鋭絶人之姿团天下之兵据人主之势与三州之孺子敌顾乃老师旷日仅能克之杜牧谓由五败不去详考事实殆真有之至讨成德出入十年叛涣之臣讫不能覊致阙下或谓丁未诏书赦承宗而班师者谋失於白居易庚辰诏承宗受地者谋失於田洪正其是非又何如也卢龙之地已得复失议者皆归咎崔植杜元頴不知制将萧俛段文昌不知制兵或又曰始不用裴度而用张宏靖燕蓟所以亡终不用裴度而视贼弗讨燕蓟所以不能复矛盾之说又将安据也会昌泽潞之功李德裕一人耳观其抵排浮议要结外援训师使整而壮御将使专而勇谋猷有足称者愿并论之以观诸君慱古之藴焉
远识
问奸臣窃命谀媚成俗金匮大诰之书藏於海内西汉所以亡也而论者归罪张禹阉尹擅朝击断无讳回天独坐之謡譁于民间东汉所以亡也而论者归罪胡广岂其偏见异说苟欲惑衆欤将独览深识灼知基旤之自故探端揣本而诛之也齐晋之季也晏子叔向能预言吴虢之亡也子胥卜偃能先见隋文帝靖三方之难破五王之谋混一南北天下仰治而嫡庶殽乱房玄龄独深忧之晋武帝用张羊之谋仗王杜之决役不二时扬越归附而无经国远图何頴考独深忧之已而陵土未乾板荡同辙一何标鍳之明邪且天下大物也基广根深故无倾拔之虑苟目前之安而不思长久之计则祸隙虽未露而识者寒心矣方策所载诸生讲求熟矣悉条举以告愚陋者
靖民
问盘瓠遗育介恃险絶敢以乌合之衆骚绎吾圉虽蚍蜉蚁子不足污刀机然边氓一有不被浸润之泽者上圣所戚也於是起沉英於久废而属以干城之畧戮任职之不?而诘其诲盗之因赫然兴师洗涤区落诏使节方及境而两路之捷遽至矣归我旧境锡之新名而慎拣守将以绥抚之甚盛举也尚虑远人归附之始所以招怀安辑之方备豫久长之计有当议者幸详着之
律令
问律令之学号为较易然区别纲条贯通伦类意论轻重慎测浅深使纎微曲折无不与邮罚相当非积日?习者往往不能通其旨神宗皇帝睿虑及此始建东学以处士张法科以取人又命业进士者皆试律义庶家修人习知奉三尺以从事且莅官弊讼之际无致纷纭枉桡之失而惠泽延及於齐民虑至远也後之议者以谓经术儒雅自足饰吏事隽不疑北海一文学而能决疑狱徐有功东郡一明经而用法无寃至杜周张汤辈号明知宪令而弄文骩法至使人重足而立且吏道自有资材何至使待举之士弊精神於末学由是附律之意废格不用今欲取元丰之美意附益於取士法中二三子以为可否
<集部,别集类,南宋建炎至德佑,丹阳集>

[book_title]卷七
钦定四库全书
丹阳集卷七　　　　　　宋葛胜仲　撰
论
孝论
分之所赋有贵贱而孝亦有等差性之所造有浅深而孝亦有大小孔子以天子诸侯卿大夫士庶人之孝列为五等着之於经此所谓分有贵贱而孝亦有等差也若夫性之所造有浅深而孝亦有大小自论语观之可得而言矣夫孝天之经地之义在人虽为不学之良能不虑之良知然扩充於心効见於事岂能无辨是故贤人之孝则异衆人矣圣人之孝则异贤人矣承顔顺志而礼无违於事死孟懿子未必能知此也举足不敢忘父母故非礼勿动出言不敢忘父母故非礼勿言疾病之外不当贻亲之忧孟武伯未必能知此也尽敬孝之道而不以养口体为贵子游未必能知此也尽爱孝之道而不以有酒食为先子夏未必能知此也有父兄在闻不可遽行子路未必能知此也一朝之忿忘其身以及其亲樊迟未必能戒此也是数子者性之所造尚浅故犹待圣人谆谆以诲之若夫贤人之孝则进乎此矣德行素修名誉素着交游称之朋友信之人虽欲间於父母昆弟之言而不得也若闵子骞者能之父母全而生之子全而归之身体髪肤不敢毁伤不以且死为忧而以得免手足之伤为幸若曾子者能之是二子所谓贤人之孝者也若夫圣人之孝则大矣逹而在上者莫如禹穷而在下者莫如孔子有四海之奉而礼自贬於一身以一身之微而化可孚於四海是二人者岂贤人所能及哉人之情饮食欲厚也禹则菲饮食以自奉而致孝乎鬼神衣服欲美也禹则恶衣服而致美乎黻冕谓不如是则不足为民主也此所谓有四海之奉而礼自贬於一身者也入则事父兄而孝悌之化移於阙里其自处则曰孝乎惟孝友於兄弟施於有政是亦为政奚其为为政可谓以一身之微而化孚於四海者也记曰小孝用力中孝用劳大孝不匮其是之谓欤语载孔子论孝者凡十有四因论其小大浅深之序如此
学论
孔子以天纵之圣兆於变化而木铎一世凡道之妙皆不勉而中岂待学哉其自称盖尝曰默而识之则道不待於言传一以贯之则道不涉於多见然论语之书载其好学特详者何也盖圣人之言所以为中人法圣人恐天下後世以已为将圣不可跂及而遂惰于学也故为说曰我非生而知之者好古敏以求之者也盖学而加以敏求则就效速矣又曰若圣与仁则吾岂敢抑为之不厌可谓云尔已矣盖学而持之以不厌则用心刚矣以世之学常失於躐等故为之说曰吾十有五而志於学三十而立示进道当渐也以人之患每失於自堕故又为之说曰吾尝终日不食终夜不寝以思无益不如学也示入道当以诚也文武之道贤者识其大则固可宗不贤者识其小则亦未易弃故子贡曰夫子焉不学而亦何常师之有示求道当以广也所造者深则不可以一指名所成者大则不可以一言蔽故逹巷党人曰大哉孔子博学而无所成名示体道当以全也以生知之圣犹强学如此况中人乎圣人所以为天下後世计者深矣故劝学者之说载於语者凡三十有六而不为复也其曰学而时习之则亦贵渐之意其曰学如不及犹恐失之则亦贵诚之意其曰就有道而正焉可谓好学则亦贵广之意其曰三年学不至於谷不易得也则亦贵全之意是故於顔渊孔文子好学则称而美之於子路之六蔽伯鱼之诗礼则诱而进之於宰我昼寝冉有自画则辞而辟之其大要欲学者日趋圣域而已呜呼後之学者可不勉欤
齐论
昔太公望钓海滨而夹辅周室武王国之强齐使表东海其丰功盛德必有大过人者而司马迁为齐世家言文王拘羑里太公求美女奇物献之於纣以赎西伯西伯归而与吕尚隂谋修德以倾商政其事多兵权与奇计焉呜呼审如此则书诗所载反妄邪且太公之嫉纣而欲亡之者何也为其侈丽淫湎而毒天下也使其一旦幡然悔悟咎前之为更为善政以幸天下则岂不偃兵息谋恬然臣服之耶讵肯以尤物蛊其心而稔其恶乎且太公之过纣也曰收天下美女金宝缯帛也武王之过纣也曰作奇技淫巧以悦妇人也如是而以货色惑之是助其亡道抱薪趋火也其贤於纣几何哉又况?君於恶而已则图利太公讵忍为之耶藉使太公为之文王其安受之耶尝闻秦以女乐间戎矣又闻吴以珍货惑魏矣未闻圣贤亦为是诡谲也此迁之缪一也夫纣之积恶久矣文王积善亦久矣上帝下民去彼而就此非一日也孰谓隂谋修德以倾商政哉诗曰周世世修德莫若文王则是周之德不待商而修也书曰独夫纣洪惟作威乃汝世雠则是商之政不待周而倾也今奈何曰隂谋修德以倾商政耶夫在已之德则修之而使人附在人之政则倾之而使衆离是乃田常王莽簒齐盗汉之术尔太公岂肯以是导文王乎此迁之缪二也且纣有臣亿万武王乱臣十人而已纣兵七十万武王虎贲三千而已然而牧野之战前徒倒戈而势若拉朽者何也逆顺之势异也太公虽有兵权何所施虽有奇计安所用尝观六韬万有余言大抵皆修仁行义听谏用贤之说耳虽有隂谋之篇而惟以戒惧谦下为言也今奈何曰多兵权与奇计乎此迁之缪三也呜呼迁之言必有稽证然百子虚滥之说不能逆断而力排之猥存诸书以传疑於後亦迁之过也
南齐论
人君恢廓大度以御臣下示以赤心无或疑间则人人感悦争为报効虽有奸邪化为忠顺苟或猜忌刻薄不情多诈横诛滥罚逆防祸患则人人惴栗怀不自安虽有忠顺化为奸邪此理之必至事之固然也昔者齐明帝以宗属辅政首废二帝攘神器而有之鳃鳃然畏异世之後旁枝踈派袭已之迹而帝天下者非其子孙也於是包藏祸心剿灭同姓违显逹之忠谋而入遥光之伪策凡意所忌不戮不已使高武诸孙无复遗育连颈受戮无虑六十余人煮椒之酷燔香之伪有出於委巷小人所不为者而偃然为之其心遂以为基业之固晏然如日在天不足经虑矣不知身死肉未及寒而建业以墟其首兵倡乱者不在他姓而乃在於宗藩也嗟夫猜虐之虑果有益而未然之变果可曲防乎昔我先王并建宗英贵以爵位使之犬牙相制以扞王室居无事之时国邑茅社错峙环列不失亲亲之恩假设不幸一国弄兵则纠合衆援环而攻之鲜不胜矣观萧衍之起也下郢鲁如摧枯定浔阳如沃雪桴旝所临莫不褫溃东墉新垒以次归降则以无所畏惮而已乡使江夏不诛衡阳犹在河东之属噍类或存则缓急之际岂无义勇奋发以身许国者乎精兵毅卒循江而守长棘劲铩望猋而奋则萧衍虽善兵齐犹未亡也又况梁武之兴虽曰仗义然本以复前世之仇而澡私户之耻耳则夫明帝之猜虑果利乎果害乎昔宋欲去羣公子乐豫以为不可晋大灭宗室叔向知公室之将卑盖枝叶既落则本根无所庇覆股肱既刈则胷臆不能独存是以君子知王族之重也有齐之亡非东昏之罪实明帝取之尔
梁论
古之兴王既定天下莫不创立典宪维持後世迨其末涂子孙骄傲忘其先祖艰难然後残命亡世殆其国家盖自三代以下皆然至躬创大业而昩於持守祸乱四作亲於其身者一梁武帝耳嗟夫武帝起襄阳褰裳奋劒百战以集天下勤亦至矣一朝南面而立号令四海矜夸前功心侈意广经畧注措颠倒谬戾凡季世昬主之迹皆取而践之则国之颠覆不俟异世宜也寻其弃违嘉谋妖梦是践弗戒洛口之奔弗监冯亭之祸而招纳河南之叛既已王之矣而擕贰於心衰其礼遇结好齐国欲止而归之彼非偶人能无愤怨於心乎已而封豕长蛇突我黄屋又不能破以奇谋而羁以胜筭徒拱手端坐以待覆?低回纡郁竟瘐死於台城其干畧安在哉且武帝享御四十八载矣械用犀利宜倍於檀溪武旅精强宜加於全雍往以人臣弄兵以逆攻顺而有济今以人君问罪以顺讨逆而无功往以一镇之弱而取天下今以天下之疆而不能平一镇是岂取之易而守之难乎特始勤终怠故耳且共平日信仗者朱异也而缓急非可用平日依凭者柳仲礼也而将畧非所长异时耽味於内典而无益於攻战之谋异时信向於桑门而难驱於兵刃之际则太清之祸其谁御之乡使移三蠧之宠以礼谋臣囬同泰之费以给士卒沈约辈不以才诛刘显等不以能黜则虽百侯景亦可谈笑而臣之何至仓皇失图而身以戮没也其後简文幽於永福元帝覆於江陵方智廹於陈氏三世皆不得其死祀亦不传则以创业之不善耳噫创业以治犹惧其乱创业以乱则再传而遂亡犹为幸也
陈论
兵无常机亦有成算审乎此者善用兵矣凡伐国之兵利速战速战则主必摧凡却敌之兵利持久持久则客必溃此在兵法必胜计也昔崔乾佑之攻潼关哥舒翰曰贼远来思亟战王师必坚守不幸牵制於权臣遽与之战哥舒果败仆固怀恩之寇奉天也郭尚父曰彼深入思亟战吾缓之当自擕贰于是坚壁待之尚父果胜观二子之事则陈隋之计可知矣开皇之伐陈也扫境即戎兵五十万是谓动衆八道并进浮江千里是谓深入势如风霆飘忽振荡所向辄下遂逼都境为隋计者固宜因利乘便而扫平之矣陈人诚能出轻鋭之兵北据蒋山南断淮水闭关坚垒案甲养威为持久之计以挫之则江左之地庶几保有宗庙之祀未当絶也盖方是时资储尚富义勇尚强台城坚完未易可破彼以孤军深践吾境相持既久势必困敝馈饷之费能无乏絶乎精鋭之气能不沮伤乎根本隔远能无内顾之忧乎师老兵疲能无弃甲之念乎吾之镇戍岂无入援之人乎俟其引归徐以奇兵邀击归路彼前不得鬬退不得还不败何待嗟夫食肉满朝而皆昧於良画任忠司马消难皆进是谋矣惜乎弃不可弃之忠言听不可听之谬筭付文庆以经畧仗孔范以机要骤举轻发争锋於一日之间阵未及整而师已北矣使高祖艰难之业剪焉倾坠壤地数千里入之长安为天下笑宁不痛哉呜呼以叔宝之愚畏懦退缩苛娆淫昏介恃天堑以傲大国则压境之祸固有以召之矣一旦临大利害方且効儿女曹昼夜涕泣为坠井自全之计又乌足责望以经国长算哉然愚深恨当时之失谋在兵法可不败故慷慨而论之
论魏博
唐自天宝失御安史内侮拏兵转战历世不解踰河以北莽为盗区王化不沾魏博者积二百载讫唐亡不能抚而有也窃观旧史氏考核地形魏能蔽赵屏燕凡欲加兵于燕赵道必假魏故魏于山东最重黎阳新乡距白马盟津不数舍陴鄣一弛则指日而牧马于巩洛之郊故魏于河南亦最重又风浑俗厚人剽勇善战土平马健便于驰敌地垒巀嶭山河错互伸则胜蟠则固王者不得不王贼得之则天下不安故不可沦失于异类奈何不思控制乎魏慱七州一失于仆固怀恩再失于马希倩三失于李怀光四失于马燧五失于田布六失于李听由是传袭六姓一缕一蹄不入府廐矣盖自安史首乱州县残折当时苟欲招怀反侧湔洗诖误怀恩意恐贼平则已权不重又乱布羽牙欲广应援请裂河北地付授叛将由是田承嗣得有魏慱擅爵人私赋入缮甲兵而駸駸不可制矣此广德之失由仆固怀恩之为也其後承嗣益桀诸路进讨磁既降矣德既拔矣瀛洺既下矣裴志清既附矣卢子期既执矣朝廷遣名将济师则承嗣固机上肉尔顾以中人劳军贪婪冒没慢骂倨肆宝臣忿耻挟魏复叛于是兵不能制而与之更始矣故大历之失由马希倩之为也田悦叛涣三节度之师致讨双冈之捷俘虏畧尽于是引轻骑奔巢穴自固魏将李长春牢关不纳以傒官军向使乘机疾驱前军扼喉後阵抚背左排右掖则魏已瀦矣顾逗挠不进顿兵平邑经涉旬浃始薄城下使贼得以持久欺衆祝髪誓军合燕赵以为援而王师卒无功故建中之失由马燧之为也燕赵兵剽锐与神策相絶固非敌矣怀光又疲曳远来遽与滔武俊之师相抗会赵琳赵万敌以劲骑横击我师大败决河灌注饷馈路絶由是秋夏相持师不亟决四叛连衡坛坫僭擅故魏州之败由李怀光之为也镇人既杀田兴于是其子布将魏慱之兵讨乱谋非不善也奈何布无应变之才而徒以忠谨自将且不能以私讐激怒将士由是兵溃南宫而衆归史宪诚矣虽刺心以谢君父何有铢髪之补哉故长庆之失由田布之为也沧景既平宪诚有齿寒之惧请纳地效顺诏以李听代之魏人传嗣累世不乐天子约束久矣时议请假道以讨开志绍为听计者其亦宜倍道兼行乘未备而入境顾乃迁延舘陶按军不进谋泄计露于是魏杀宪诚而帅何进滔矣已而城闭不入师遂惊溃温造以魏乱职由于听岂虚也哉呜呼怀光怀恩叛臣希倩阉尹固不足诛若燧辈皆一时以名将称机会一跌丧威稔寇觜参之墟讫唐亡不能取是可太息哉
论彰义
宪宗以元和九年秋讨蔡至十有二年冬十一月然後元济就独柳之诛尝私怪宪宗以英鋭之资而制一孺子据人上之势而讨一叛臣圜天下之兵而搏蚍蜉蚁子之聚将李愬光顔之朋而与赵晔王仁清为敌当吴蜀江东泽潞易定魏博厎平之後破竹迎刃之势而致讨于蕞尔之三州以碬投卵未足为易宜其咄嗟谈笑之间摧灭破荡顾乃涉四年而後定尝窃迟之论者曰自希烈盗蔡而少诚踵之弥四十年民不知天子之恩泽习暴掠嗜抟鬪宛然有夷貊风又赵翼其北承宗为之援齐隐其东师道为之谋内恃陂浸以为阻是以拏兵累年官军厪克其一县厎定若此艰难也尝窃迹其事政以当时庙堂有二失五败而已讨蔡之役未竟而堂堂之师又出于镇冀之郊于时李绦谓蔡镇不可并取韦贯之请释镇州专力淮西张宏靖谓戎事并兴鲜克有济请俟淮西平乃治承宗而谋适不用方且命刘总兴武强之役诿郄士美举柏乡之战是以势分力屈兵不坚决其失一矣李逢吉险谲王涯暗沓非惟才识不足属大事且忌裴度有功隂图沮止排抵中伤訿訿百绪而帝不之察顾使与度并肩当国由是二子得与钱徽萧俛辈共为首鼠而屡有休师之请逮至十二年逢吉始罢十三年涯始出不既晚耶其失二矣杜牧论兵谓元和诛蔡天下乾耗四岁不能取由五败不去也寻牧之言诚中时病盖当是时调兵诸道名为客军每战客军居前主人在後志羸力弱多致败衂此董重质所深恨也则牧以不蒐练为一败信矣韩愈请四道置兵道率三万乘时逐利一日俱纵则蔡首尾不救可以责功吴武陵欲分三大将环贼而屯以实期授濒蔡诸将而以三期绐贼皆指日破贼计也而议不出此是以师老兵屈饷亿不继天子至出禁钱以赡军程异讽诸路输货李鄘先诸道藉府皇甫鏄且因是得宰相则牧以不责实料食为二败信矣韩宏为都统以官齐王锷为耻陈书自列校遽授司徒班谔上他时诸将告捷辄累日不怡逗桡若此而受赏每与诸将埓虽裴度犹畏之至避更张琴瑟之语则牧以赏重为三败信矣袁滋去斥候与贼通好六月无功而止贬为刺史高霞?轻悍寡谋统制不善败於铁城而旋召为将军严绶有磁丘之衂令狐通有马塘之败而未闻斥责以励将率则牧以轻罚为四败信矣崔峻为监军李议诚为制将谋画不同进退掣肘一曰为偃月一曰为鱼丽三军万夫日翔惝恍之间贼骑之来每致折北则牧以不专任责成为五败信矣乡使二失五败无讥议之迹则缓不过岁月无蔡州矣何至旷日持久而後胜相府有横屍之祸陵戟有燔毁之辱乎议者徒见德宗合十六道兵以讨少诚溵河广利五楼之役相次而败尺地一级无得焉未几怵韦臯之说听贾耽之计而复其官封终其身不能臣也宪宗由裴度而得李愬由愬而得王士良而得吴秀琳由秀琳而得李佑遂定袭蔡之谋而赤叛者之族遂以德宗为稔寇宪宗为成功殊不知宪宗特贤于德宗耳兵法有役不再籍宪宗何预也
论镇冀
宪宗再驾成德出入十年叛涣之臣讫不能覊致阙下问罪之师方兴含糊之诏已行偷安留毒纵虵豕而勿之抟元和史策未尝书某日克赵而司农赋入卒无镇冀之半菽焉论者皆以厌兵纵敌威令不振归过章武愚则以为羣臣谋筭乖失谤有所分矣丁未诏书赦承宗而班师者谋失於白居易庚辰诏书赦承宗而受地者谋失於田宏正初承宗拒命刼囚薛昌朝拒却景忠信於是诏削官秩遣神策河中河阳浙西宣歙兵进讨时元和四年冬十月也虽吐突承璀非制将之才郦定进有丧师之悔然精兵剽师云翔电合张茂昭有木刀沟之胜刘济有饶阳束鹿之捷高霞?多获铠仗田季安自办饷亿卢从史逗桡顾望隂相啸结又已缚送京师矣贼势困蹙上书请罪譬釡鱼喘息势不支久朝廷诚能遣名将督战以代承璀则削平逋寇咳唾间尔居易反谓不亟罢兵且有四害其说与李绦权德舆相表里於是五年秋七月诏罢兵而全以六郡付之矣呜呼居易风节挺正唐名臣也至此则不得无罪其後承宗益桀谋援蔡兵燔河阳仓断建陵戟杀丞相伤御史於是诏絶其朝贡出河东义武卢龙魏慱之师进讨时元和十年秋七月也时虽营屯离置主总不一然诸镇鋭兵凯捷踵至燕人败之於武强魏人败之於南宫郗士美兵鋭整最有功帝以为能办我事於是殷侑招谕而听命柏耆胁说而承宗己破胆矣于时齐蔡既平而贼无唇齿之援譬如破竹数节之後迎刃而解朝廷诚能遣一乘之使缓颊鈎说使籍地自効不听则举兵剿灭之临菑渤海之地可全有也宏正反因其请救而表于上欲効三郡质二子而缓兵朝议不欲忤宏正而猥狥其请於是十三年四月诏罢兵而赦承宗矣呜呼宏正去污効顺唐功臣也至此则不得无罪机会一跌百年不复承宗得完首领宪宗有失刑之议成德之地终唐不能有不於二子而谁责乎帝之讨蔡也沮议百出钱徽萧俛之徒交请罢兵惟韩愈谓持之不坚伤威损费毅然致诛由是师出有功至成德之役则揺於浮议而志不坚决所谓师老力惫而讫无成也成败异变功业相反无他断与不断而已
论卢龙
丰爵秩以塞其侥觊之心峻绳检以抑其豪鋭之气知是说者知御将无事而蒐练则警急有备平居而抚养则仓猝可使知是说者知制兵今夫载笔之士追咎长庆之失皆曰崔植杜元頴不知御将萧俛段文昌不知制兵由是燕蓟之地已得而更失刘总挈八州効顺惧部将溃乱先籍朱克融辈送京师欲朝廷划疆土处之使北方歆艳其宠不复甘乱当时柄庙筭者虑不经远徒知五两半通之命为可爱而不知慰其覊踬之心既又弛槛緤而纵豺虎由是克融披撅不可制实崔杜二子之为也穆宗初两河无虞遽议偃革建请天下镇兵岁俾十之一为逃死不补谓之销兵既而籍卒逋散啸聚为盗克融一日收用之朝廷募乌合充战疲琐不能支敌遂失河朔实萧段二子之为也愚以为不然盖始不用裴度而用张宏靖庐龙所以亡终不用裴度而视贼不讨卢龙所以不能复就使当时无御将处兵之失碣石之野亦未必不乱何者张宏靖傲虐自肆燕人苦之於是囚之蓟门而挟衆为乱彼所欲逐者宏靖耳克融虽不北还彼谓军中不可一日无帅将不取豪健得衆者擅立乎又况宏靖之囚也衆请朱洄为帅谢老疾而後以其子克融领军务使朝廷狥总之请而以钜封剧镇付之克融则洄且自为之矣父子影会举兵连衡祸未必不更大也故愚以为崔植杜元頴之失未必能致乱元和十五年正月俛文昌始当国明年七月克融已叛销兵之议甫一岁耳十分天下之镇兵而不补其一又始二岁失职者未甚夥也王廷凑同时反赵亦收用之则克融所得又其半耳克融有畔涣之志虽无失职之兵岂不啸引凶党用之乎李怀仙朱滔犯顺亦岂因朝廷所销之兵耶又况克融拱手安坐坐享旄节朝廷未尝致讨而克融初不用兵也故愚以为萧俛段文昌之失未必能致乱然则一日而亡地数千里由不用裴度尔刘总入朝请析八州为三道以弱燕蓟之势其策固善至请以宏靖卢士玫薛平分治之则用人固已踈矣奈何弃度不用又全以总地宠之宏靖之帅幽州也不能用俗制变遂致军乱彼魏始降而度往宣慰也徧至属部扬天子之恩泽魏人欢服使之代总必不肯如宏靖朘削军费取緍钱二十万供私费矣蔡始平而度往视也以蔡牙卒侍帐下使之代总必不肯如宏靖肩舆障盖与士卒殊劳逸矣度尝建请私第见士延俊英访筹策必不肯委成参佐旬一决事罕见将吏矣度之入蔡悉除元济偶语馈遗之禁必不肯专以刑法根治吏士矣总之降也诚能起度於河东而付之以宏靖之重寄彼将恤乏吊灾丰犒而勤恤之则卢龙何自叛哉此策之失一也夫既不能用度而产患若此矣克融拒刘悟使不得入旋以易定为寇於是时诚能枭合鋭师北首燕路而以授钺之寄属度则已失之燕谈笑可复观夫克融之援廷凑也度移书开说遂请罢兵其执杨文端也度画二策即日听命韦处厚曰使度位廊庙则幽镇自臣使二镇还者皆曰裴度居东人情失望奈何帝冲逸而弗知用也且在先帝时戮师道而平齐诛元济而平蔡承宗献地程权入朝皆自度谋画之致
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>