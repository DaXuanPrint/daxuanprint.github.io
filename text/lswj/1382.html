<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,骑省集全文在线阅读,骑省集全文在线下载,大玄古籍书库">
<meta name="description" content="宋代诗文别集。30卷。徐铉著;吴淑编。徐铉早年仕于南唐,后归宋,官至散骑常侍,故世称“徐骑省”。此书是徐铉生平著述的合集。晁公武《郡斋读书志》、陈振孙《直斋书录解题》均称《徐铉集》30卷。陈彭年在《序》中说,徐铉曾自编生平文稿20卷,“制、诏、表章多不留草,其余存者,子婿吴君淑编为十卷,通为三十卷”。宋真宗天禧元年(1017),都官员外郎胡克顺得其本于陈彭年处,始刊刻行世。此书前20卷收南唐时期著述,卷1为赋,卷2至5为各体诗,卷6至9为制,卷10至12为碑铭,卷13为记,卷14为赞,卷15至17为墓志,">
<title>骑省集_徐铉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">骑省集</span> <br/>
          作者： <span class="inputVal" id="bkauthor">徐铉</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]136717</span> <br/>
          说明： <span class="inputVal" id="bkdec">宋代诗文别集。30卷。徐铉著;吴淑编。徐铉早年仕于南唐,后归宋,官至散骑常侍,故世称“徐骑省”。此书是徐铉生平著述的合集。晁公武《郡斋读书志》、陈振孙《直斋书录解题》均称《徐铉集》30卷。陈彭年在《序》中说,徐铉曾自编生平文稿20卷,“制、诏、表章多不留草,其余存者,子婿吴君淑编为十卷,通为三十卷”。宋真宗天禧元年(1017),都官员外郎胡克顺得其本于陈彭年处,始刊刻行世。此书前20卷收南唐时期著述,卷1为赋,卷2至5为各体诗,卷6至9为制,卷10至12为碑铭,卷13为记,卷14为赞,卷15至17为墓志,卷18、19为序,卷20为表、状、书、祭文。自卷21起的后10卷收入宋以后的诗文,卷21、22为各体诗,卷23为序,卷24为赞,卷25至27为碑铭,卷28为记,卷29、30为墓志铭。徐铉为诗学白居易,平易浅近,真率自然,如《寄高邮陈郎中》、《贬官秦州出城作》等,皆如自肺腑流出,自然真挚,毫不造作。其为文承晚唐骈俪之风,文思敏捷,体格孤秀。有《四部丛刊》本,《四库全书》本,徐乃昌翻刻宋本(附《补遗》1卷,《校勘记》1卷)。</span> <br/>
          封面： <span class="inputVal" id="bkimg">Z_19571.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]骑省集
[book_author]徐铉
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]136717
[book_dec]宋代诗文别集。30卷。徐铉著;吴淑编。徐铉早年仕于南唐,后归宋,官至散骑常侍,故世称“徐骑省”。此书是徐铉生平著述的合集。晁公武《郡斋读书志》、陈振孙《直斋书录解题》均称《徐铉集》30卷。陈彭年在《序》中说,徐铉曾自编生平文稿20卷,“制、诏、表章多不留草,其余存者,子婿吴君淑编为十卷,通为三十卷”。宋真宗天禧元年(1017),都官员外郎胡克顺得其本于陈彭年处,始刊刻行世。此书前20卷收南唐时期著述,卷1为赋,卷2至5为各体诗,卷6至9为制,卷10至12为碑铭,卷13为记,卷14为赞,卷15至17为墓志,卷18、19为序,卷20为表、状、书、祭文。自卷21起的后10卷收入宋以后的诗文,卷21、22为各体诗,卷23为序,卷24为赞,卷25至27为碑铭,卷28为记,卷29、30为墓志铭。徐铉为诗学白居易,平易浅近,真率自然,如《寄高邮陈郎中》、《贬官秦州出城作》等,皆如自肺腑流出,自然真挚,毫不造作。其为文承晚唐骈俪之风,文思敏捷,体格孤秀。有《四部丛刊》本,《四库全书》本,徐乃昌翻刻宋本(附《补遗》1卷,《校勘记》1卷)。
[book_img]Z_19571.jpg


[book_title]提要
骑省集　　　　　　　　别集类二【宋】
提要
【臣】等谨案骑省集三十卷宋徐铉撰铉有稽神録已着録晁公武读书志陈振孙书録解题并载铉集三十卷与今本同陈氏称其前二十卷仕南唐时作後十卷皆归宋後作今勘集中所载年月事迹亦皆相符盖有旧本也集为其壻吴淑所编天禧中都官员外郎胡克顺得其本於陈彭年刋刻表进始行於世铉精於小学所校许慎说文至今为六书矩矱而文章淹雅亦冠一时读书志称其文思敏速凡有撰述常不喜豫作有欲从其求文者必戒临事即来请往往执笔立就未尝沉思常曰文速则意思敏壮缓则体势疎慢故其诗流易有余而深警不足然如临汉隐居诗话所称喜李少保卜隣诗井泉分地脉砧杵共秋声之句亦未尝不具有思致盖其才高而学博故振笔而成时出名隽也当五季之末古文未兴故其文沿溯燕许不能嗣韩柳之音而就一时体格言之则亦迥然孤秀翟耆年籀史曰太平兴国中李煜薨诏侍臣撰神道碑有欲中伤铉者奏曰吴王事莫若徐铉为详遂诏铉撰铉请存故主之义太宗许之铉但推言历数有尽天命有归而已其警句曰东隣构祸南箕扇疑投杼致慈亲之惑乞火无隣妇之词始劳因垒之师终後涂山之会太宗览之称叹不已云云後吕祖谦编文监多不取俪偶之词而特录此碑盖亦赏其立言有体以视杨维桢作明鼓吹曲反顔而诋故主者其心术相去远矣然则铉之见重於世又不徒以词章也乾隆四十六
年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
骑省集卷一
宋　徐铉　撰
颂德赋【东官生日献】
伏惟先王之建国体皇极而垂制仰则观于辰象俯则察于地义前星为帝座之辅苍震乃少阳之位非明德与茂亲不足膺兹主器故万邦以贞而本枝百世是必天赐嘉祉神输百祥山河资其正气日月分其融光膺期运以载诞配乾坤而永昌者也惟我储后昭明俊德黄裳元吉沈潜刚克鈎深致远曾莫楫其津涯问安视膳每或形于顔色在昔冲让高追太伯乃剖麟符保厘东宅受道师傅稽疑典册化自诚心风行邦国乃拥干旌南徐之城左抚勾吴前对敬亭京师河润盛德日新其畏如夏其惠如春谢传围棊静一方之沴气条侯高卧息万里之惊尘令闻孔昭元功莫二人情不可以久郁皇统不可以终避乃畏天命允兹储贰鸣玉?以徐来与春郊而德至龙楼雾廓鷄戟风生珍符叠委和气交迎百度以之而式序多垒以之而载清史书有年衢传颂声岂人事之协赞信宗祊之降灵于是玄圃凝隂瑶山密雪宣猷之缇幕半下蒙汜之曾冰乍结爰书庆诞之日始过嘉平之节丽正晨启重明夙设调护之客娱侍之臣峩冠炜燿佩玉璘玢咸稽首而再拜献多福于万春有宫坊之下吏乃捧觞而进称曰自古圣贤率由辅导伊循名与课实故成败之异效粤若成王史佚周召左右前後惟仁与孝靡过不举无善不告兹君臣之一体故风声之克劭降及後代亦慎厥初实聘四老复延二疏咸由古道以佑皇储若乃征和戾园有思台博望之盛贞观承乾有玄龄魏徵之重或有其礼而无人或有其人而不用何择祸之忘轻信非贤而罔共英英副君鍳古知今百揆在乎手万务经其心朝廷之所寄者重苍生之所望者深既赏兴王之谏亦访百官之箴故曰生民在勤好问则裕不躬不亲人将孰信一游一豫乐有常度节八音以导其和平调五味以适其喜怒情义兼于家国故知无不为爱敬极于君亲故惟道是谕俭以足用而施舍不可不行仁以接物而刑罚不可不具冗官宜省而才不可遗疆事渐寜而备不可去居安思危覩灾而惧上分一人之忧以成天下之务俾中外之禔福与宗祧而永固伊下臣之不佞蒙国士之殊遇实含和而吐颂岂登高之能赋愿降鍳于刍荛庶効诚于尘雾
木兰赋并序
顷岁铉左宦江陵官舍数亩委之而去庭树木兰因移植于宗兄之家及铉徵还席不遑煖又窜于舒庸吾兄感春物之载华拟古诗而见寄吟玩感叹谨赋以和焉虽不足继体物之作庶几申骚客之情耳
伊庭中之奇树有木兰之可悦外烂烂以凝紫内英英而积雪芬芳兮谢客之囊旖旎兮仙童之节【仙人有紫旌节】许蒲茸之窃比听兰芽之并列于是辞下土之卑湿历上京之繁华耻衒价于豪门乃托根于贫家资幽人之赏豫有好事之称嗟一旦逐客程远君门路賖削闺籍与印组岂独留乎此花噫人屡遐弃花犹得地分兔苑之余?向藩房而吐媚授简多暇攀条属思持香草以予比効骚辞而我寄感此生之百忧何斯物之足贵悲夫馆客长吟山城夕隂想馨香之不改叹欢宴之难寻凭归梦于飞翼写商歌于素琴歌曰光景兮愁暮别离兮易久真宰兮无党贞心兮不改诚知异日重滋田氏之荆但恐相逢共叹桓公之柳
新月赋【庚午岁宿直作】
五月五日繁隂乍晴倬彼新月丽于太清映玉?而绚彩掩银汉以腾精对鳷鹊西南之影步明光东北之楹历历迟漏悠悠我情虽万古之不易感一年而始生乃有騃女痴男朱顔稚齿欣春物之骀荡登春台之靡迤杂佩璀错轻裾飒襹纷乎拜祝怡然宴喜人岁岁以潜换景年年而若此昔我当年胡云不然世路多故流光暗迁易壮心于大观变玄髪于华颠顾一毛之无济愧两绶之徒然况乎万象虚明九门奥秘对宣室以方罢閲通宵而不寐忧心似醉既慷慨于君恩急景如驰更凄凉于往事想愬月以长歌遂抽毫而见意
早春左省寓直
旭景鸾台旦微云象阙间时清政事少日永直官闲远籁飞箫管零冰响佩环终军年二十默坐叩玄关
寒食宿陈公塘上
垂杨界官道茅屋倚高坡月下春塘水风中牧竖歌折花闲立久对酒远情多今夜孤亭梦悠扬奈尔何
将去广陵别史员外南斋
家声曾与金张辈官署今居何宋间起得高齐临静曲种成奇树学他山鸳鸾终日同醒醉萝薜常时共往还贱子今朝独南去不堪回首望清闲
将过江题白沙馆
少长在维扬依然认故乡金陵佳丽地不道少风光稍望吴台远行登楚塞长殷勤语江岭归梦莫相妨
登甘露寺北望
京口潮来曲?平海门风起浪花生人行沙上见日影舟过江中闻橹声芳草远迷扬子渡宿烟深映广陵城游人乡思应如橘相望须含两地情
山路花
不共垂杨映绮寮倚山临路自娇娆游人过去知香远谷鸟飞来见影揺半隔烟岚遥隐隐可怜风雨暮萧萧城中春色还如此几处笙歌按舞腰
京口江际弄水
退公求静独临川扬子江南二月天百尺翠屏甘露阁数帆晴日海门船波澄濑石寒如玉草接汀苹緑似烟安得乘槎更东去十洲风外弄潺湲
早春旬假独直寄江舍人
省署皆归沐西垣公事稀咏诗前砌立听漏向申归远思风醒酒余寒雨湿衣春光已堪探芝盖共谁飞
从驾东幸呈诸公
吴公台下旧京城曾揜衡门过十春别後不知新景象信来空问故交亲宦游京口无高兴习隐锺山限俗尘今日喜为华表鹤况陪鵷鹭免迷津
重游木兰亭
缭遶长堤带碧浔昔年游此尚青衿兰桡破浪城隂直玉勒穿花苑树深宦路尘埃成久别仙家风景有谁寻那知年长多情後重凭阑干一独吟
赋得彩鷰
缕彩成飞燕迎和启蛰时翠翘生玉指绣羽拂文楣讵费衔泥力无劳剪爪期化工今在此翻怪社来迟
送魏舍人仲甫为蕲州判官
从事蕲春兴自长蕲人应识紫微郎山资足後抛名路蒓菜秋来忆故乡以道卷舒犹自适临戎谈笑固无妨如闻郡阁吹横笛时望青谿忆野王
题殷舍人宅木芙蓉
怜君庭下木芙蓉嫋嫋纎枝淡淡红晓吐芳心迎宿露晩揺娇影媚清风似含情态愁秋雨暗减馨香借菊丛默饮数盃应未称不知歌管与谁同
送史馆高员外使岭南
东观时闲暇还修谕蜀书双旌驰县道百越从轺车桂蠧晨飱罢贪泉访古初春江多好景莫使醉吟踈
春日紫岩山期客不至
郊外春华好人家带碧溪浅莎藏鸭戏轻霭隔鸡啼掩映红桃谷夤缘翠柳堤王孙竟不至芳草自萋萋
宿蒋帝庙明日游山南诸寺
便返城闉尚未甘更从山北到山南花枝似雪春虽半桂魄如眉日始三松盖遮门寒黯黯柳丝妨路翠毵毵登临莫怪偏留恋游宦多年事事谙
赋得有所思
所思何在杳难寻路远山长水复深衰草满庭空独立清风吹袂更长吟忘情好醉青田酒寄恨宜调緑绮琴落日鲜云偏聚散可能知我独伤心
赠王贞素先生
先生尝已佩真形绀髪朱顔骨气清道秘未传鸿宝术院深时听步虚声辽东几度悲城郭吴市终应变姓名三十六天皆有籍他年何处问归程
春夜月
幽人春望本多情况是花繁月正明竟夕无言亦无寐遶堦芳草影随行
爱敬寺有老僧尝游长安言秦雍间事历历可听因赠此诗兼示同行客
白首栖禅者尝谈灞滻游能令过江客偏起失乡愁室倚桃花崦门临杜若洲城中无此景将子剩淹留游蒋山题辛夷花寄陈奉礼【本约同游陈不至故咏此】
今岁游山已恨迟山中仍喜见辛夷簪缨且免全为累桃李犹堪别作期晴後日高偏照灼晚来风急渐披离山郎不作同行伴折得何由寄所思
骑省集卷一

[book_title]卷二
钦定四库全书
骑省集卷二
宋　徐铉　撰
和殷舍人萧员外春雪
万里春隂乍履端广庭风起玉尘乾梅花岭上连天白蕙草堦前特地寒晴去便为经岁别兴来何惜彻宵看此时鸳侣皆闲暇赠答诗成禁漏残
寄蕲中高郎中
贾傅栖迟楚泽东兰臯三度换秋风纷纷世事来无尽黯黯离魂去不通直道未能胜社鼠孤飞徒自叹冥鸿知君多少思乡恨并在斜阳一笛中
寄和州韩舍人
急景駸駸度遥怀处处生风头乍寒暖天色半隂晴久别魂空断终年道不行殷勤云上鴈为过历阳城从兄龙武将军殁于边戍过旧营宅作
前年都尉殁边城帐下何人领旧兵徼外瘴烟沈鼓角山前秋日照铭旌笙歌却反乌衣巷部曲皆还细柳营今日园林过寒食马蹄犹拟入门行
景阳台怀古
後主亡家不悔江南异代长春今日景阳台上闲人何用伤神
春分日
仲春初四日春色正中分緑野裴回月晴天断续云燕飞犹个个花落已纷纷思妇高楼晩歌声不可闻
寄驾部郎中
贱子乖慵性频为省直牵交亲每相见多在相门前君独疎名路为郎过十年炎风久成别南望思悠然
和王庶子寄题兄长建州廉使新亭
谢守高齐结构新一方风景万家情羣贤讵减山隂会远俗初闻正始声水槛片云长不去讼庭纎草转应生阿连诗句偏多思遥想池塘昼梦成
谢文静墓下作【时闽岭用师契丹陷梁宋】
越徼稽天讨周京起战尘苍生何可奈江表更无人岂惮寻荒垄犹思认後身春风白杨里独步泪沾巾
观人读春秋
日觉儒风薄谁将霸道羞乱臣无所惧何用读春秋秋日雨中与萧赞善访殷舍人于翰林座上作
晩出西垣步步迟秋光如水雨如丝铜龙楼下逢闲客红药堦前访旧知乱点乍滋承露处碎声应想滴篷时银台钥入须归去不惜余欢盖酒巵
送和州张员外为江都令
经年相望隔重湖一旦相逢在上都塞诏官班聊慰否埋轮志气尚存无由来圣代怜才子始觉风清激懦夫若向西冈寻胜想旧题名处为踌躇
和明道人宿山寺
闻道经行处山前与水阳磬声深小院灯影迥高房落宿依楼角归云拥殿廊羡师闲未得早起逐班行
晩归
暑服道情出烟街薄暮还风清飘短袂马健弄连环水静闻归橹霞明见远山过从本无事从此涉句闲
月真歌【广陵妓人翰林殷舍人所録携之垂访筵上赠此】
扬州胜地多丽人其间丽者名月真月真初年十四五能弹琵琶善歌舞风前弱柳一枝春花底娇莺百般语扬州帝京多名贤其间名贤殷德州德州初秉纶闱笔职近名高常罕出花前月下或游从一见月真如旧识闲庭深院资贤宅宅门严峻无凡客垂帘偶坐唯月真调弄琵琶郎为拍殷郎一旦过江去镜中懒作孤鸾舞朝云暮雨镇相随石头城下还相遇二月三月江南春满城蒙蒙起香尘隔墙试听歌一曲乃是资贤宅里人緑窗绣幌天将晓残烛依依香褭褭离膓却恨苦多情輭障薰笼空悄悄殷郎去冬入翰林九霄官署转深沈人间想望不可见唯向月真存旧心我惭闒茸何为者长感余光每相假陋巷萧条正揜扉相携访我衡茅下我本山人愚且真歌筵饮食常无情自从一见月真後至今赢得颠狂名殷郎月真听我语少壮光隂能几许良辰美景数追随莫教长说相思苦
走笔送义兴令赵宣辅
闻君孤棹泛荆谿陇首云随别恨飞杜牧旧居凭买取他年藜杖愿同归
天阙山絶句
散诞爱山客凄凉怀古心寒风天阙晚尽日倚轩吟
除夜
寒灯耿耿漏迟迟送故迎新了不欺往事并随残历日春风寜识旧容仪预慙岁酒难先饮更对乡傩羡小儿吟罢明朝赠知已便须题作去年诗
寄锺谟
看看皤鬓二毛生昨日林梢又啭莺欲对春风消世虑敢言樽酒召时英假中西阁应无事筵上南威幸有情不得陈公终不乐乞教红袖出门迎
正初答锺郎中见招
高斋迟景雪初晴风拂乔枝待早鸎南省郎官名籍籍东隣伎女字英英流年倏忽成陈事春物依稀有旧情新岁相思自过访不烦虚左远相迎
闻鴈寄故人
久作他乡客深慙薄宦非不知云上鴈何得每年归夜静声弥怨天空影更微往年离别泪今夕重沾衣江舍人宅筵上有妓唱和州韩舍人歌辞因以寄
良宵丝竹偶成欢中有佳人俯翠鬟白雪飘颻传乐府阮郎憔悴在人间清风朗月长相忆佩蕙纫兰早晚还深夜酒空筵欲散向隅惆怅鬓堪斑
寒食日作
厨冷烟初禁门闲日更斜东风不好事吹落满庭花过社纷纷燕新晴淡淡霞京都盛游观谁访子云家贺殷游二舍人入翰林江给事拜中丞
清晨待漏独徘徊霄汉悬心不易裁阁老深严归翰苑夕郎威望拜霜台青绫对覆蓬壶晚赤棒前驱道路开犹有西垣廰记在莫忘同草紫泥来
欧阳太监雨中视决堤因堕水明日见於省中因戏之
闻道张晨盖徘徊石首东濬川非伯禹落水异三公衣湿仍愁雨冠欹更怯风今朝复相见疑是葛仙翁
送吴郎中为宣州推官知泾县
文脊山头月鸡鸣伴客行可怜何水部今事谢宣城风物聊供赏班资莫系情同心不同载留滞为浮名
寄舒州杜员外
信到得君书知君已下车粉闱情在否莲幕兴何如人望徵贤入余思从子居灊山真隐地凭为卜茅庐
九月十一日寄陈郎中
我多吏事君多病寂絶过从又几旬前日龙山烟景好风前落?是何人
和司门郎中陈彦
衡门寂寂逢迎少不见仙郎向五旬莫问龙山前日事菊花开却为闲人
赋得捣衣
江上多离别居人夜捣衣拂砧知露滴促杵恐霜飞漏转声频断愁多力自微裁缝依梦见腰带定应非
九月三十夜雨寄故人
独听空堦雨方知秋事悲寂寥旬假日萧飒夜长时别念纷纷起寒更故故迟情人如不醉定是两相思
寄抚州锺郎中【时王师败绩于闽中谟在建州】
去载分襟後寻知在建安封疆正多事罇俎若为欢都护空遗镞明君欲舞干绕朝时不用非是杀身难
送欧阳太监游庐山
家家门外庐山路唯有夫君乞假游案牍乍抛公署晚林泉已近暑天秋海潮尽处逢陶石江月圆时上庾楼此去萧然好长往人间何事不悠悠
立秋後一日与朱舍人同直
一宿秋风未觉凉数声宫漏日犹长林泉无计消残暑虚向华池费稻粱
赋得霍将军辞第
汉将承恩久图勳肯顾私匈奴犹未灭安用以家为郢匠虽闻诏衡门竟不移寜烦张老颂无待晏婴辞甲乙人徒费亲邻我自持悠悠千载下长作帅臣师
和元帅书记萧郎中观习水师
元帅楼船出治兵落星山外火旗明千帆日助江陵势万里风驰下瀬声杀气晓严波上鷁凯歌遥骇海边鲸仲宣一作从军咏回顾儒衣自不平
秋日卢龙村舍
置却人间事闲从野老游树声村店晚草色古城秋独鸟飞天外闲云度陇头姓名君莫问山木与虚舟
和萧郎中小雪日作
征西府里日西斜独试新炉自煮茶篱菊尽来低覆水塞鸿飞去远连霞寂寥小雪闲中过斑驳轻霜鬓上加筭得流年无奈处莫将诗句祝苍华
中书相公谿亭闲晏依韵
雨霁秋光晚亭虚野兴回沙鸥掠岸去溪水上堦来客傲风欹帻筵香菊在盃东山长许醉何事忆天台
寄饶州王郎中效李白体
珍重王光嗣交情尚在不芜城连宅住楚塞并车游别後官三改年来岁六周银鈎无一字何以缓离愁
寄歙州吕判官
任君郡占好山川谿水萦回路屈盘南国自来推胜境故人此地作郎官风光适意须留恋禄秩资贫且喜欢莫忆班行重回首是非多处是长安
宣威苗将军贬官後重经故宅
蒋山南望近西坊亭馆依然鏁院墙天子未尝过细柳将军寻已戍炖煌【史万岁尝谪戍炖煌】欹倾怪石山无色零落荒池水不香为将为儒皆寂寞门前愁杀马中郎
附池州薛郎中书因寄歙州张员外
新安从事旧台郎直气多才不可忘一旦江山驰别梦几年簪绂共周行岐分出处何方是情共穷通此义长因附邻州寄消息接舆今日信为狂
寄江都路员外
吾兄失意在中都闻说襟怀任所如已纵乖慵为傲吏有何关键制豪胥县斋晓闭多移病南亩秋荒忆遂初知道故人相忆否嵇康不得懒修书
张员外好茅山风景求为句容令作此送之
句曲山前县依依数舍程还同适勾漏非是厌承明柳谷供诗景华阳契道情金门容傲吏官满且还城
送应之道人归江西
曾骑竹马傍洪涯二十余年变物华客梦等闲过驿阁归帆遥羡指龙沙名题小篆矜垂露诗作吴吟对绮霞岁暮定知回未得信来凭为寄梅花
送元帅书记高郎中出为婺源建威军使
寒风萧瑟楚江南记室戎?挂锦帆倚马未曾妨笑傲斩牲先要厉威严危言昔日尝无隐壮节今来信不凡唯有盃盘思上国酒醪甜淡菜蔬芟
游方山宿李道士房
从来未面李先生借我西窻卧月明二十三家同愿识素骡何日暂还城
题画石山
彼美巉巗石谁施黼藻功回岩明照地絶壁烂临空锦段鲜须濯罗屏展易穷不因秋藓緑非假晚霞红羽客藏书洞樵人取箭风灵踪理难问仙路去何通返驾归尘里留情向此中回瞻画图畔遥羡面山翁
临石涉港
碕岸隳萦带微风起细涟緑隂三月後倒景乱峯前吹浪游鳞小黏苔碎石圆会将腰下组换取钓鱼船
病题二首
性灵慵懒百无能唯被朝参遣夙兴圣主优容恩未答丹经疎阔病相陵脾伤对客偏愁酒眼暗看书每媿灯进与时乖不知退可怜身计谩腾腾
人间多事本难论况是人间懒慢人不解养生何怪病已能知病敢辞贫向空咄咄烦书字与世滔滔莫问津金马门前君识否东方曼倩是前身
寄江州萧给事
夕郎忧国不忧身令向天涯作逐臣魂梦暗驰龙阙曙啸吟闲绕虎谿春朝车载酒过山寺谏纸题诗寄野人惆怅懦夫何足道自离羣後已同尘
和州江中丞见寄
贾傅南迁久江关道路遥北来空见鴈西去不如潮鼠穴依城社鸿飞在泬寥高低各有处不拟更相招
和锺郎中送朱先辈还京垂寄
分司洗马无人问辞客殷勤辍棹过苍藓满庭行径小高梧临槛雨声多春愁尽付千盃酒乡思遥闻一曲歌且共胜游消永日西冈风物近如何
送郝郎中为浙西判官
大藩从事本优贤幕府仍当北固前花绕楼台山倚郭寺临江海水连天恐君到即忘归日忆我游曾历二年若许他时作闲伴殷勤为买钓鱼船
翰林游舍人清明日入院中涂见过余明日亦入西省上直因寄游君
榆柳开新焰梨花发故枝辎軿隘城市圭组坐曹司独对芝泥检遥怜白马儿禁林还视草气味两相知
陪王庶子游後湖涵虚阁【东宫园】
悬圃清虚乍过秋看山寻水上兹楼轻鸥的的飞难没红叶纷纷晚更稠风卷微云分远岫浪揺晴日照中洲跻攀况有承华客如在南皮奉胜游
柳枝词十二首
把酒凭君唱柳枝也从丝管逓相随逢春只合朝朝醉记取秋风落叶时
南园日暮起春风吹散杨花雪满空不惜杨花飞也得愁君老尽脸边红
陌上朱门柳映花帘鈎半卷緑隂斜凭郎暂住青骢马此是钱唐小小家
夹岸朱栏柳映楼緑波平漫带花流歌声不出长条密忽地风回见彩舟
老大逢春总恨春緑杨隂里最愁人旧游一别无因见嫩叶如眉处处新
蒙蒙堤畔柳含烟疑是阳和二月天醉里不知时节改慢随儿女打秋千
水阁春来乍减寒晓妆初罢倚阑干长条乱拂春波动不许佳人照影看
柳岸烟昏醉里归不知深处有芳菲重来已见花飘尽惟有黄莺啭树飞
此去仙源不是遥垂杨深处有朱桥共君同过朱桥去密映垂杨听洞箫
暂别扬州十度春不知风景属何人一帆归客千条柳膓断东风扬子津
仙乐春来按舞腰清声偏似傍娇娆应缘莺舌多情籁长向双成说翠条
凤笙临槛不能吹舞袖当筵亦自疑唯有美人多意绪解衣芳态画双眉
骑省集卷二

[book_title]卷三
钦定四库全书
骑省集卷三
宋　徐铉　撰
贬官秦州出城作
浮名浮利信悠悠四海干戈痛主忧三谏不从为逐客一身无累似虚舟满朝权贵皆曾忤绕郭林泉已遍游唯有恋恩终不改半程犹自望城楼
过江
别路知何极离肠有所思登舻望城远摇橹过江迟断岸烟中失长天水际垂此心非橘柚不为两乡移
经东都太子桥
纶闱放逐知何道桂苑风流且暂归莫问升僊桥上客身谋疎拙旧心违
赠维扬故人
东京少长认维桑书剑谁教入帝乡一事无成空放逐故人相见重凄凉楼台寂寞官河晩人物稀疎驿路长莫怪临风惆怅久十年春色忆维扬
秦州道中却寄东京故人
风紧雨凄凄川回岸渐低吴洲林外近隋苑雾中迷聚散纷如此悲欢岂易齐料君残酒醒还听子规啼得浙西郝判官书未及报闻燕王移镇京口因寄此诗问方判官田书记消息
秋风海上久离居曾得刘公一纸书淡水心情长若此银鈎踪迹更无如尝忧座侧飞鴞鸟未暇江中觅鲤鱼今日京吴建朱邸问君谁共曳长裾
赠陶使君求梨
昨宵宴罢醉如泥惟忆张公大谷梨白玉花繁曾缀处黄金色嫩乍成时冷侵肺腑醒偏早香惹衣襟歇倍迟今旦中山方酒渴惟应此物最相宜
陈觉放还至秦州见寄以诗作此答之
朱云曾为汉家忧不怕交亲作世仇壮气未平空咄咄狂言无验信悠悠今朝我作伤弓鸟却羡君为不系舟劳寄新诗平宿憾此生心气贯清秋
王三十七自京垂访作此送之
失乡迁客在天涯门揜苔垣向水斜只就鳞鸿求远信敢言车马访贫家烟生柳岸将垂缕雪压梅园半是花惆怅明朝樽酒散梦魂相送到京华
陶使君挽歌二首
太守今何在行春去不归筵空收管吹郊迥俨骖騑营外星才落园中露已曦伤心梁上燕犹解向人飞始忆花前宴笙歌醉夕阳那堪城外送哀挽逐归艎铃阁朝犹闭风亭日已狂惟余迁客泪沾洒後池傍
雪中作
赋分多情客经年去国心踈钟寒郭晚密雪水亭深影迥鸿投渚声愁雀噪林他乡一樽酒独坐不成斟
赋得风光草际浮
宿露依芳草春郊古陌傍风轻不尽偃日早未曦阳耿耿依平远离离入望长映空无定彩飘径有余光颭若荷珠乱纷如爝火扬诗人多感物凝思绕池塘
寒食成判官垂访因赠
常年寒食在京华今岁清明在海涯远港蹋歌深夜月隔墙吹管数枝花鸳鸯得路音尘濶鸿雁分飞道里賖不是多情成二十断无人解访贫家
送客至城西望图山因寄浙西府中
枚叟邹生笑语同莫嗟江上听秋风君看逐客思乡处犹在图山更向东
送写真成处士入京
传神踪迹本来高泽畔形容媿彩毫京邑功臣多伫望凌烟阁上莫辞劳
九日雨中
茱萸房重雨霏微去国逢秋此恨稀目极暂登台上望心遥长向梦中归荃蘪路远愁霜早兄弟乡遥羡?飞唯有多情一枝菊满盃顔色自依依
寄外甥苖武作
放逐今来涨海边亲情多在凤台前且将聚散为闲事须信华枯是偶然蝉噪疎林邨倚阁鸟飞残照水连天此中惟欠韩康伯共对秋风咏数篇
寄从兄宪兼示二弟
别路吴将楚离忧弟与兄断云惊晚吹秋色满孤城远信鸿初下遥乡月共明一枝栖未稳回首望神京
附书与锺郎中因寄京妓越宾
暮春桥下手封书【海陵桥名】寄向南江问越姑不道诸郎少欢笑经年相别忆侬无
锺代答
一幅轻绡寄海滨越姑长感昔时恩欲知别後情多少点点凭君看泪痕
亚元舍人不替深知猥贻佳作二篇清絶不敢轻詶因为长歌聊以为报未竟复得子乔校书示问故兼寄陈君庶资一笑耳
海陵城里春正月海畔朝阳照残雪城中有客独登楼遥望天边白银阙【天帝以黄金白银为宫阙】白银阙下何英英雕鞍绣毂趋承明阊门晓辟旌旗影玉墀风细佩环声此处追随皆俊彦当年何事容疵贱怀铅昼坐紫微宫焚香夜直光明殿王言简静官司闲朋好殷勤多往还新亭风景如东海邙岭林泉似北山光阴暗度盃盂里职业未妨谈笑间有时邀宾复携妓造门不问都非是酣歌叫笑惊四隣赋笔纵横动千字任他银箭转更筹不怕金吾司夜吏可怜诸贵贤且才时情物望两无猜伊余独禀狂狷性褊量多言仍薄命呑舟可漏岂无恩负乘自贻非不幸一朝削迹为迁客旦暮青云千里隔离鸿别?各分飞折柳攀花两无色卢龙渡口问迷津瓜步山前送暮春【去年三月三十日瓜步阻风】白沙江上曾行路青林花落何纷纷汉皇昔幸回中道【昇元中扈驾东游之路】极目牛羊卧芳草旧宅重游尽隟荒故人相见多衰老禅智寺山光桥风瑟瑟兮雨潇潇行盃已醒残梦断征途未极离魂消海陵郡中陶太守相逢本是随行旧乍申拜起已开眉却问辛勤还执手精庐外树最清幽一税征车聊驻留闭门思过谢来客知恩省分寛离忧郡斋胜境有後池山亭茵阁互参差有时虚左来相召举白飞觞任所为多才太守能挝鼓醉送金船间歌舞酒酣耳热眼生花暂似京华欢会处归来旅馆还端居清风朗月夜窗虚駸駸流景岁云暮天涯望断故人书春来凭槛方叹息仰头忽见南来翼足繋红牋堕我前引颈长鸣如有言开缄试读相思字乃是多情乔亚元短韵二篇皆丽絶小梅寄意情偏切【亚元诗云借问小梅应得信春风新自海边来此篇尤佳】金兰投分一何坚银鈎置袖终难?醉後狂言何足奇感君知已不相遗长卿曾作美人赋玄成今有责躬诗【铉去春醉中赠醉妓长歌酷为乔君所赏来篇所引故以谢之】报章欲记还京信笔拙纸穷情未尽珍重芸香陈子乔亦解贻书远相问宁须买药疗羇愁只恨无书消鄙吝【子乔问药物所要又问置新书故有此句】游处当时靡不同欢娯今日两成空天子尚应怜贾谊时人未要嘲扬雄曲终笔阁缄封已翩翩驿骑行尘起寄向中朝谢故人为说相思意如此
送蒯司録归京
早年闻有蒯先生二十余年道不行抵掌曾论天下事折腰犹悟俗人情老还上国欢娱少贫聚归资结束轻迁客临流倍惆怅冷风黄叶满山城
闻查建州陷贼寄锺郎中【谟即查从事也】
闻道将军轻壮图螺城江下委犀渠旌旗零落沉荒服簪履萧条返故居皓首应全苏武节故人谁得李陵书自怜放逐无长策空使卢谌泪满裾
还过东都留守周公筵上赠座客
贾生三载在长沙故友相思道路賖已分终年甘寂寞岂知今日返京华麟符上将恩偏厚隋苑留欢日欲斜明旦江头倍惆怅远山芳草映残霞
送杨郎中唐员外奉使湖南
江边微雨柳条新握节含香二使臣两袖对悬云梦日方舟齐泛洞庭春今朝草木逢新律昨日山川满战尘同是多情怀古客不妨为赋吊灵均
表弟包頴见寄【此子侍亲在饶州累年卧疾】
常思帝里奉交亲别後光阴屈指频兰佩却归纶阁下荆枝犹寄楚江滨十程山水劳幽梦满院烟花醉别人料得此生强健在会须重赏昔年春
和
平生中表最情深浮世那堪聚散频谢眺却吟归省阁刘桢犹自卧漳滨旧游半似前生事要路多逢後进人且喜新吟报强健明年相望杏园春
寄萧给事【萧江西致仕】
危言危行古时人归向西山卧白云买宅尚寻徐处士飡霞终访许真君容顔别後应如故诗咏年来更不闻今日城中春又至落花愁绪共纷纷
送锺员外诗序
岁辛亥冬十月天子命吾友德林为东府亚尹太弟谕德萧君洵诸客饯於石头城云日苍茫园林摇落罇酒将竭征帆欲飞处者眷眷而不能回行者迟迟而不忍去烟生景夕风静江平君子曰公足以灭私子当促棹诗所以言志我当分题故以风月松竹山石寄情于赠别云尔兵部员外郎知制诰徐铉序
赋石奉送德林少尹员外　铉上
我爱他山石中含絶代珍烟披寒落落沙浅静磷磷翠色辞文陛清声出泗滨扁舟载归去知是泛槎人
赋月　萧彧上
丽汉金波满当筵玉斚倾因思频聚散几复换亏盈光彻离襟冷声符别管清那堪还自比两地倚楼情
赋竹　孙岘山上
万物中潇洒修篁独逸羣贞?曾冒雪高节欲凌云细韵风初发浓烟日正曛因题偏惜别不可暂无君
赋松　谢仲宣上
送人多折柳唯我独吟松若保岁寒在何妨霜雪重森梢逢静境廓落见孤峰还似君高节亭亭堪继踪
赋风　王沂上
静追苹末兴况复値萧条猛势资新?寒声伴暮潮过山云散乱经树叶飘颻今日烟江上征帆望望遥
赋山别诸知已　锺蒨上
暮景江亭上云山日望多只愁辞辇毂长恨隔嵯峨有意图功业无心忆薜萝亲朋将远别且共醉笙歌
赠秦州掾令狐克已【文公曾孙】
念子才多命且奇乱中抛掷少年时深藏七泽衣如雪却见中朝鬓似丝旧德在人终远大扁舟为吏莫推辞孤芳自爱凌霜处咏取文公白雪诗
送荻栽与秀才宋观
羡子清吟处茅斋面碧流解憎莲艶俗唯欠荻花幽鹭立低枝晩风惊折叶秋赠君须种此不必树忘忧
使浙西先寄献燕王侍中
京江风静喜乘流极目遥瞻万岁楼喜气茏葱甘露晩水?波淡海门秋五年不见鸾台长明日将陪兔苑游欲问平台门下吏相公还许吐茵不
常州驿中喜雨
??旱天雨凉风一夕回远寻南亩去细入驿亭来樵唱牛初牧渔歌棹正开盈庭顿无事归思酌金罍
驿中七夕
七夕雨初霁行人正忆家江天望河汉水馆折莲花独坐凉何甚微吟月易斜今年不乞巧钝拙转堪嗟
赠浙西顾推官
盛府宾僚八十余闭门高卧兴无如梁王苑里相逢早润浦城中得信疎狼藉盃盘重会面风流才调一如初愿君百岁犹强健他日相寻隐士庐
赠浙西妓亚仙【筵上作】
翠黛嚬如怨朱颜醉更春占将南国貌恼杀别家人粉汗沾巡盏花钿逐舞茵明朝绮窗下离恨两殷勤
回至瓜州献侍中
紫微垣里旧宾从来向吴门谒府公奉使谬持严助节登门初识鲁王宫笙歌隐隐违离後?水茫茫怅望中日暮瓜洲江北岸两行清泪滴西风
邵伯埭下寄南陲陈郎中
故人相别动经年候馆相逢倍惨然顾我饮冰难辍棹感君扶病为开筵河湾水浅翘愁鹭柳岸风微噪暮蝉欲识酒醒魂断处谢公祠畔客亭前
谪居舒州累得薛高二舍人书作此寄之
三峯?霭碧临谿中有骚人理钓丝会友少於分袂日谪居多却在朝时丹心历历吾终信俗虑悠悠尔不知珍重韩君与高子殷勤书札寄相思【舒人以潜晓天柱为三峯】
和张先辈见寄二首
去国离羣掷岁华病容憔悴愧丹砂谿连舍下衣长润山带边城日易斜几处垂鈎依野岸有时披褐到隣家故人书札频相慰谁道西京道路賖
清时沦放在山州筇杖纱巾处处游野日苍茫悲鵩舍水风阴湿弊貂裘鸡鸣候旦宁辞晦松节凌霜几换秋两首新诗千里道感君情分独知丘
叩秀才至舒州见寻别後寄诗依韵和
羁游白社身虽屈高步词场道不卑投分共为知我者相寻多愧谪居时离怀耿耿年来梦厚意勤勤别後诗今日溪边正相忆雪晴山秀柳丝垂
行园树
松节凌霜久蓬根逐吹频羣生各有性桃李但争春
题雷公井
揜霭愚公谷萧寥羽客家俗人知处所应为有桃花
送彭秀才
贾生去国已三年短褐闲行皖水边尽日野云生舍下有时京信到门前无人与和投湘赋愧子来浮访戴船满袖新诗好回去莫随骚客醉林泉
移饶州别周使君
正怜东道感贤侯何幸南冠脱楚囚皖伯台前收别宴乔公亭下舣行舟四年去国身将老百郡徵兵主尚忧更向鄱阳湖上去青衫憔悴泪交流
避难东归依韵和黄秀才见寄
戚戚逢人问所之东流相送向京畿自甘逐客纫兰佩不料平民着战衣树带荒村春冷落江澄霁色雨霏微时危道丧无才术空手徘徊不忍归
詶郭先辈
太原郭夫子行高文炳蔚弱龄负世誉一举游月窟意气轻时人名字登仙籍及我窜羣舒向风心鬰鬰归来暮江上云雾一披拂雷雨不下施犹作池中物念君介然气感时思奋发示我数篇文与古争驰突彩缛粲英华理深刮肌骨古诗尤精奥史论更宏拔举此措诸民何忧民不活吁嗟吾道薄与世长迂濶顾我徒有心数奇身正绌论兵属少年经国须儒术夫子无自轻苍生正愁疾
和集贤锺郎中
石渠册府神仙署当用明朝第一人腰下别悬新印绶座中皆是故交亲龙池树色供清景浴殿香风接近隣从此翻飞应更远徧寻三十六天春
送刘山阳
旧族知名士朱衣宰楚城所嗟吾道薄岂是主恩轻战鼓何时息儒冠独自行此心多感激相送若为情
题伏龟山北隅
兹山信岑寂隂崖积苍翠水石何必多宛有千岩意孰知近人境旦暮含佳气池影摇轻风林光淡新霁支颐藉芳草自足忘世事未得归去来聊为燕居地
送黄梅江明府【江前为江夏令有善政今更宰小邑赋诗留别作此和之】
封疆多难正经纶台阁如何不用君江上又劳为小邑箧中徒自有雄文书生胆气人谁信远俗歌谣主不闻一首新诗无限意再三吟咏向秋云
咏梅子真送郭先辈
忠臣本爱君仁人本爱民宁知贵与贱岂计名与身梅生为一尉献疏来君门君门深万里金虎重千钧向永且不可【刘向谷永】况复论子真拂衣遂长往高节邈无隣至今仙籍中谓之梅真人郭生负逸气百代继遗尘进退生自知得丧吾不陈斯民苟有幸期子一朝伸
和萧郎中午日见寄
细雨轻风采药时褰帘隐几更何为岂知泽畔纫兰客来赴城中角黍期多罪静思如剉蘖赦书才听似含饴谢公制胜常闲暇愿接西州敌手棊
送黄秀才姑熟辟命
世乱离情苦家贫色养难水云孤棹去风雨暮春寒幕府才方急骚人泪未乾何时王道泰万里共鹏抟
送王四十五归东都
海内兵方起离筵泪易滋怜君负米去惜此落花时相忆看来信相寛指後期殷勤手中柳此是向南枝
和太常萧少卿近郊马上偶吟
田园经雨緑分畦飞盖闲行九里堤拂袖清风尘不起满川芳草路如迷林开始觉晴天迥潮上初惊浦岸齐怪得仙郎诗句好断霞残照远山西
又和
抱瓮何人灌药畦金衔为尔驻平堤村楼野店景无限緑水晴天思欲迷横笛乍随轻吹断归帆疑与远山齐凤城回望真堪画万户千门蒋峤西
抛球乐辞二首
歌舞送飞球金觥碧玉筹管弦桃李月帘幙凤凰楼一笑千场醉浮生任白头
灼灼传花枝纷纷度画旗不知红烛下照见彩球飞借势因期尅巫山暮雨归
离歌辞五首
莫折红芳树但【平声】知尽意看狂风幸无意那忍折教残朝日城南路旌旗照緑芜使君何处去桑下覔罗敷事与年俱往情将分共深莫惊客鬓改只是旧时心暂别劳相送佳期愿莫违朱顔不须老留取待郎归拂匣收珠佩回灯拭薄妆莫嫌春夜短匹似楚襄王
梦游三首
魂梦悠扬不奈何夜来还在故人家香蒙蜡烛时时暗户映屛风故故斜檀的慢调银字管云鬟低缀折枝花天明又作人间别洞口春深道路賖
绣幌银屏杳霭间若非魂梦到应难窗前人静偏宜夜户内春浓不识寒蘸甲逓觞纎似玉含词忍笑腻于檀锦书若要知名字满县花开不姓潘
南国佳人字玉儿芙蓉双脸远山眉仙郎有约长相忆阿母无猜不得知梦里行云还倏忽暗中携手乍疑迟因思别後闲窗下织得回文几首诗
骑省集卷三

[book_title]卷四
钦定四库全书
骑省集卷四
宋　徐铉　撰
和萧少卿见庆新居
湘浦怀沙巳不疑京城赐第岂前期鼓声到晚知坊远山色来多与静宜簪屦尚应怜故物稻粱空自媿华池新诗问我偏饶思还念鹪鹩得一枝
又和
惊蓬偶驻知多幸断?重联惬素期当户小山如旧识上墙幽藓最相宜清风不去因栽竹隙地无多也凿池更喜良乡有嘉树緑阴分得近南枝
送勲道人之建安
下国兵方起君家义独闻若为轻世利归去卧溪云挂席冲岚翠携筇破藓纹离情似霜叶江上正纷纷
送许郎中歙州判官兼黟县
尝闻黟县似桃源况是优悠冠玳筵遗爱非遥应卧理祖风犹在好寻仙【许宣平黟人得道】朝衣旧识熏香史禄米初营种秫田大抵宦游须自适莫辞离别二三年
送彭秀才南游
问君孤棹去何之玉笥春风楚水西山上断云分翠霭林间晴雪入澄溪琴声酒趣神相会道士仙童手共携他日时清更随计莫如刘阮洞中迷
和明上人除夜见寄
酌酒围炉坐愁襟默自增长年逢岁暮多病见兵兴夜色开庭燎寒威入砚冰汤师无别念吟坐一灯凝
正初和鄂州边郎中见寄
潦倒含香客凄凉赋鵩人未能全卷舌终拟学垂纶故友暌离久音书问讯频相思俱老大又见一年新
送刘司直出宰
之子有雄文风标秀不羣低飞从墨绶逸志在青云柳色临流动春光到县分贤人多静理未爽醉醺醺
送从兄赴临川幕
梁王藉宠就东籓还召邹枚坐兔园今日好论天下事昔年同受主人恩石头城下春潮满金柅亭边緑树繁唯有音书慰离别一盃相送别无言
送龚员外赴江州幕
烦君更上筑金台世难民劳藉俊才自有声名驰羽檄不妨谈笑奉罇罍元规楼迥清风满匡俗山春画障开莫忘故人离别恨海潮回处寄书来
送朱先辈尉庐陵
我重朱夫子依然见古人成名无媿色得禄及慈亲莫叹官资屈宁论活计贫平生心气在终在静边尘
送德林郎中学士赴东府诗序
德林始以才术优赡入参近司旋以地望清雅宠登书殿会东畿克复上以君有遗爱于江淮之都故辍侍从之班摄尹正之任吾一二亲友共饯行舟铉也不才请以言赠理大国若烹小鲜言不可挠之也况乱後乎德林当本仁守信体寛务断大兵之後民各思乂听其自理任其自营为之上者导其蒙遏其淫而已示之以聪明则民益迷拘之以禁令则民重困弃仁则吏暴失信则衆惑急则民伤不断则民懈慎此四者何往而不臧噫嘻吾党皆忘形者也平生以来胥会者几何思当鸡犬相闻舟舆不接开口而笑携手而游在吾辈勉之而已忘身徇国急病让夷德林此行理减离恋盍各赋一物以为赠乎九月十七日序
得江奉送德林郎中学士　乔舜上
掺袂向江头朝宗势未休何人秉桂楫之子过扬州飒飒翘沙?漂漂逐浪鸥欲知离别恨半是泪和流
得酒　徐铉上
酌此杯中物茱萸满把秋今朝将送别他日是忘忧世乱方多事年加易得愁政成频一醉亦未减风流
得菊　萧彧上
离情折扬柳此别异春哉含露东篱艶泛香南浦杯惜持行次赠留插醉中回暮齿如能制玉山甘判颓
得远山　徐锴上
瓜步妖氛灭崑冈草树青终朝空极望今日送君行报政秋云静微吟晓月生楼中长可见持用减离情
得水　陈元裕上
上善湛然秋恩波洽帝猷谩言生险浪岂爽见安流泛去星槎远澄来月练浮滔滔对离酌入洛称仙舟
得新鸿别诸同志　锺蒨上
随阳来万里点点度遥空影落长江水声悲半夜风残秋辞絶汉无定似惊蓬我有离羣恨飘飘类此鸿
送陈先生之洪井寄萧少卿
闻君仙袂指洪涯我忆情人别路賖知有欢娱游楚泽更无书札到京华云开驿阁连江静春满西山倚汉斜此处相逢应见问为言搔首望龙沙
送龚明府九江归宁
茂宰隳官去扁舟着彩衣湓城春酒熟瓜阜野花稀解?垂杨緑开帆宿鹭飞一朝吾道泰还逐落潮归
和江西萧少卿见寄二首
亡羊岐路媿司南二纪穷通聚散三老去何妨从笑傲病来看欲嬾朝参离肠似线常忧断世态如汤不可探珍重加餐省思虑时时斟酒压山岚
身遥上国三千里名在朝中二十春金印不须辞入幕麻衣曾此叹迷津卷舒由我真齐物忧喜忘心即养神世路风波自翻覆虚舟无计得沉沦
送薛少卿赴青阳
我爱陶靖节吏隐从弦歌我爱费徵君高卧归九华清风激颓波来者无以加我志两不遂漂沦浩无涯数奇时且乱此途今愈賖贤哉薛夫子高举凌晨霞安民即是道投足皆为家功名与权位悠悠何用夸携朋出远郊酌酒藉平沙云收远天静江濶片帆斜离怀与企羡南望长咨嗟
送高起居之泾县
右史罢朝归之官句水湄别我行千里送君倾一巵酒罢长叹息此叹君应悲乱中吾道薄乡族旧人稀胡为佩铜墨去此白玉墀吏事岂所堪民病何可医藏用清其心此外慎勿为县郭有佳境千峯溪水西云树杳回合岩峦互蔽亏弹琴坐其中世事吾不知时时寄书札以慰长相思
宿茅山寄舍弟
茅许禀灵气一家同上宾仙山空有庙举世更无人独往诚违俗浮名亦累真当年各自勉云洞镇长春
晚憩白鹤庙寄句容张少府
日入林初静山空暑更寒泉鸣细岩窦鹤唳眇云端拂榻安棊局焚香戴道冠望君殊不见终日凭阑干
题紫阳观
南朝名士富仙才追步东乡遂不囘丹井自深桐暗老祠宫长在鹤频来岩边桂树攀仍倚洞口桃花落复开惆怅霓裳太平事一函真迹鏁昭台
赠奚道士【含象】
奚生曾有洞天期犹傍天坛摘紫芝处世自能心混沌全真谁见德支离玉霄宫远人长在金鼎功成俗未知他日颷轮谒茅许愿同鸡犬去相随
题碧岩亭赠孙尊师
絶境何人识高亭万象含凭轩临树杪逆目极天南积霭生泉洞归云锁石龛丹霞披翠巘白鸟带晴岚仙去留虚室龙归涨碧潭幽岩君独爱玄味我曾躭世上愁何限人间事久谙终须脱羁靮来此会空谈
题白鹤庙
平生心事向玄关一入仙乡似旧山白鹤唳空情眇眇丹砂流涧暮潺潺尝嗟多病嫌中药拟问真经乞小还满洞烟霞互陵乱何峯台榭是萧闲
步虚词五首
气为还元正心由把一灵凝神归罔象飞步入青冥整服乘三素旋罡蹑九星琼章开後学稽首奉真经天帝黄金阙真人紫锦书霓裳纷蔽景羽服迥陵虚白鹤能为使班麟解驾车灵符终愿借转共世情疏圣主过幽谷虚皇在蘂宫五千宗物母七字秘神童世上金壶远人间玉钥空唯余养身法修此与天通何处求玄解人间有洞天勤行皆是道谪下尚为仙蔽景乘朱凤排空驾紫烟不嫌园吏傲愿在玉宸前三素霏霏远盟威凛凛寒火铃空?没星斗晓阑干佩响流虚殿炉烟在醮坛萧条不可及骖驾上云端
留题
瑶坛醮罢晩云开羽客纷飞俗士回为报移文不须勒未曾游处待重来
和陈洗马山庄新泉新泉乃古迹洗马所重修也
巳开山馆待抽簪更要岩泉欲洗心常被松声迷细韵忽流花片落高岑便疏浅瀬穿莎径始有清光映竹林何日煎茶醖香酒沙边同听暝猿吟
奉和七夕应令
今宵星汉共晶光应笑罗敷嫁侍郎斗柄易倾离恨促河流不尽後期长静闻天籁疑鸣佩醉折荷花想艳妆谁见宣猷堂上宴一篇清韵振金铛
又和八日
微云踈雨淡新秋晓梦依稀十二楼故作别离应有以拟延更漏共无由那教人世长多恨未必天仙不解愁博望苑中残酒醒香风佳气独迟留
和印先辈及第後献座主朱舍人郊居之作
成名郊外揜柴扉树影蝉声共息机积雨暗封青藓径好风轻透白踈衣嘉鱼始赋人争诵荆玉频收国自肥独坐公厅正烦暑喜唫新咏见玄微【印以南有嘉鱼赋及第】
和致仕张尚书新创道院
梓泽成新致金丹有旧情挂冠朝睡足隐几暮江清药圃分轻緑松窻起细声养高宁厌病默坐对诸生【尚书时有瘖疾】
和尉迟赞善秋暮僻居
登高节物最堪怜小岭踈林对槛前轻吹断时云缥缈夕阳明处水澄鲜江城秋早催寒事望苑朝曦足晏眠庭有菊花罇有酒若方陶令媿犹贤
和陈赞善致仕还京口
海门山下一渔舟中有高人未白头巳驾安车归故里尚通闺籍在龙楼泉声漱玉牎前落江色如烟槛外流今日君臣厚终始不须辛苦画双牛
京使回自临川得从兄书寄诗依韵和
珍重还京使殷勤话故人别离长挂梦宠禄不关身趣向今成道声华旧絶尘莫嗟容鬓老诗句逐时新
陪郑王相公赋檐前垂冰应教依韵
窻外虚明雪乍晴檐前垂溜尽成氷长廊瓦叠行行密晚院风高寸寸增玉指乍拈簪尚媿金堦时坠磬难胜晨飡堪醒曹参酒自恨空肠病不能
送礼部潘尚书致仕还建安
名遂功成累复轻鲈鱼因起旧乡情履声初下金华省帆影看离石首城化剑津头寻故老同亭会上问仙卿冥鸿高举真难事相送何须泪满缨
和尉迟赞善病中见寄
仙郎移病暑天过却似冥鸿避罻罗昼梦乍惊风动竹夜吟时觉露沾莎情亲稍喜贫居近性嬾犹嫌上直多望苑恩深期勿药青云岐路未蹉跎
池州陈使君见示游齐山诗因寄
往岁曾游弄水亭齐峰浓翠暮烟横哀猿出槛心虽喜伤鸟闻弦势易惊病後簪缨殊寡兴老来泉石倍关情今朝池口风波静遥贺山前有颂声
再领制诰和王明府见贺
蹇步还依列宿迁拱辰重认旧云天自嗟多难飘零困不似当年瞻气全鸡树晓花疎向日龙池轻浪细含烟从来不解为身计一叶悠悠任大川
送高舍人使岭南
西掖官曹近南溟道路遥使星将渡汉仙棹乍乘潮柳映灵和折梅依大庾飘江帆风淅淅山馆雨潇潇陆贾真迂濶终童久寂寥送君何限意把酒一长謡
和王明府见寄
时情世难消吾道薄宦流年厄此身莫叹京华同寂寞会经兵革共漂沦对山开户唯求静贳酒留宾不道贫善政空多尚淹屈不知谁是解忧民
和方泰州见寄
逐客恓恓重入京旧愁新恨两难胜云收楚塞千山雪风结秦淮一尺冰置醴筵空情岂尽投湘文就思如凝更残月落知孤坐遥望船窻一点星
文献太子挽歌词五首
国有承祧重人知秉哲尊清风来望苑遗烈在东籓此日升丹岭何因到寝门天高不可问烟霭共昬昬夏启吾君子周储上帝宾音容一飘忽功业自纷纶露泣承华月风惊丽正尘空余商岭客行哭下宜春出处成交让经纶有大功泪碑瓜步北棠树蒜山东百揆方时叙重离遂不融故臣偏感咽会是叹三穷甲观光阴促园陵天地长箫笳咽无韵宾御哭相将盛烈传彛鼎遗文被乐章君臣知巳分零泪乱无行彩仗清晨出非同齿胄时愁烟鏁平甸朔吹绕寒枝楚客来何相缑山去莫追回瞻飞盖处掩袂不胜悲
送王员外宰德安
家世朱门贵官资粉署优今为百里长应好五峰游柳影连彭泽湖光接庾楼承明须再入官满莫淹留以端溪砚詶张员外水晶珠兼和来篇
请以端溪润酬君水玉明方圆虽异器功用信俱呈自得山川秀能分日月精巾箱各珍重所贵在交情
奉使九华山中涂遇青阳薛郎中
故人相别动相思此地相逢岂素期九华峯前闲未得五谿楼上坐多时甘泉从幸予知忝宣室徵还子未迟且饮一杯消别恨野花风起渐离披
奉命南使经彭泽【值王明府不在留此】
远使程途未一分离心常在醉醺醺那堪彭泽门前立黄菊萧疎不见君
南都遇前嘉鱼刘令言游闽岭作此与之
我持使节经韶右君作闲游过武夷两地山光成独赏隔年乡思暗相知洪崖坛上长岑寂孺子亭前自别离珍重分岐一杯酒强加餐饭数吟诗
阁皁山
殿影高低云揜映松阴缭绕步徘徊从今莫厌簪裾累不是乘轺不得来
玉笥山留题
仙乡会应远王事知何极征传莫辞劳玉峯聊一息形骸已消散心想都凝寂贞气自清虚非关好松石九仙皆积学洞壑多遗迹游手归去来胡为但征役
庐陵别朱观先辈
桂籍知名有几人翻飞相续上青云解怜才子宁唯我远作卑官尚见君岭外独持严助节宫中谁荐长卿文新诗试为重高咏朝汉台前不可闻
文彧少卿文山郎中交好深至二纪巳余暌别数年二子长逝奉使岭表涂次南康吊孙氏之孤于其家覩文彧手书于僧室慷慨悲欢留题此诗
孙家虚座吊诸孤张叟僧房见手书二纪欢游今若此满衣零泪欲何如腰间金印从如斗镜里霜华已满梳珍重远公应笑我尘心唯此未能除
朱处士相与有山水之愿见送至南康作此以别之
怜君送我至南康更忆梅花庾岭芳多少仙山共游在愿君百岁尚康强
清明日清远峡作
岭外春过半涂中火又新殷勤清远峡留恋北归人
回至南康题紫极宫里道士房
王事信靡盬饮冰安足辞胡为拥征传乃至天南陲天南非我乡留滞忽踰时还经羽人家豁若云雾披何以寛吾怀老庄有微词逹士无不可至人岂偏为客愁勿复道为君唫此诗
和歙州陈使君见寄
新安风景好时令肃辕门身贵心弥下功名口不言韬钤家法在儒雅素风存簪履偕游盛乡闾俗化敦临窻山色秀遶郭水声喧纎络文章丽矜严道义尊楼台秋月静京庾晚云屯晓吹传衙鼔晴阳展信旛一篇贻友好千里倍心论未见归骖动空能役梦魂
和贾员外戬见赠玉蘂花栽
琼瑶一簇带花来便劚苍苔手自栽喜见唐昌旧顔色为君判病酌金罍
光穆皇后挽歌三首
仙驭期难改坤仪道自光閟宫新表德沙麓旧膺祥素帟尧门揜凝笳毕陌长东风惨陵树无复见亲桑永乐留虚位长陵启女扉返虞严吉仗复土揜空衣功业投三母光灵极四妃唯应彤史在不与露花曦隐隐阊门路烟云晓更愁空瞻金辂出非是濯龙游德感人伦正风行内职修还随偶物化同此畏轩丘
严相公宅牡丹
但是豪家重牡丹争如丞相阁前看凤楼日暖开偏早鸡树阴浓谢更难数朶已应迷国艶一枝何幸上尘冠不知更许凭栏否烂漫春光未肯残
侍宴赋得归雁
夜静羣动息翩翩一雁归清音天际远寒影月中微何处云同宿长空雪共飞阳和常借便免与素心违
又赋早春书事
苑里芳华早皇家胜事多弓声达春气奕思养天和煖酒红炉火浮舟渌水波雪晴农事起击壤听赓歌蔷薇诗一首十八韵呈东海侍郎太尉中书令郑王从善
緑影覆幽池芳菲四月时管弦朝夕兴组绣百千枝盛引墙看过高烦架屡移露轻濡彩笔蜂误拂吟髭日照玲珑幔风揺翡翠帷早红飘藓地狂蔓挂蛛丝嫩刺牵衣细新条窣草垂晚香难暂舍娇态自相窥深浅分前後容华互盛衰罇前留客久月下欲归遅何处繁临砌谁家密映篱绦罗房灿烂碧玉叶参差分得殷勤种开来远近知晶荧歌袖袂柔弱舞腰支膏麝谁将比庭萱合自嗤匀妆低水监泣泪滴烟画拟凭梁广名宜亚楚姬寄君十八韵思拙媿新奇
依韵和令公大王蔷薇诗
緑树成阴後羣芳稍歇时谁将新濯锦挂向最长枝卷箔香先入凭栏影任移赏频嫌酒渴吟苦怕霜髭架迥笼云幄庭虚展绣帷有情萦舞袖无力罥游丝嫩蘂莺偷采柔条柳伴垂荀池波自照梁苑客尝窥玉李寻皆谢金桃亦暗衰花中应独贵庭下故开迟委艶妆苔砌分华借槿篱低昂匀灼烁浓淡叠参差幸植王宫里仍逢宰相知芳心向谁许醉态不能支芍药天教避玫瑰衆共嗤光明烘昼景润腻裛轻丽似期神女珍如重卫姬君王偏属咏七子尽捜奇
和门下殷侍郎新茶二十韵
暖吹入春园新芽竞粲然才教鹰嘴折未放雪花妍荷杖青林下携筐旭景前【采茶须在日未出前】孕灵资雨露锺秀自山川碾後香弥远烹来色更鲜名随土地贵味逐水泉迁力藉流黄暖形模紫笋圆【茶之美者有圆卷紫笋】正当鑚柳火遥想涌金泉【阳羡茶山有金沙泉修贡时出】任道时新物须依古法煎轻瓯浮緑乳孤竈散余烟甘荠非予匹宫槐让我先【槐芽亦可为茶】竹孤空冉冉荷弱谩田田解渇消残酒清神感夜眠十浆何足馈百榼尽堪捐采撷唯忧晩营求不计钱任君因焙显陆氏有经传爱甚真成僻尝多合得仙亭台虚静处风月艶阳天自可临泉石何妨杂管弦东山似蒙顶愿得从诸贤
骑省集卷四

[book_title]卷五
钦定四库全书
骑省集卷五
宋　徐铉　撰
春雪应制
繁阴连曙景瑞雪洒芳辰势密犹疑腊风和始觉春萦林开玉蘂飘座裛香尘欲识宸心悦云謡慰兆人
进雪诗
欲使新正识有年故飘轻絮伴春还近看琼树笼银阙远想瑶池带玉关润逐麳麰铺緑野暖随杯酒上朱顔朝来花萼楼中燕数曲赓歌雅颂闲
自题山亭三首
簪组非无累园林未是归世喧长不到何必故山薇
二
小舫行乘月高斋卧看山退公聊自足争敢望长闲
三
跂石仍临水披襟复挂冠机心忘未得棊局与鱼竿
和陈表用员外求酒
暑天频雨亦频晴帘外闲云重复轻珍重一壶詶絶唱向风遥想醉吟声
奉和右省仆射西亭高卧作
院静苍苔积庭幽怪石欹蝉声当槛急虹影向檐垂昼漏犹怜永丛兰未觉衰疎篁巢翡翠折苇覆鸬鷀对酒襟怀旷围棊旨趣迟景皆随所尚物各遂其宜道与时相会才非世所羁赋诗贻座客秋事尔何悲
忆新涂觞池寄孟宾于员外
往年涂水驻行轩引得清流似月圆自有溪光还碧甃不劳人力递金船润滋苔藓欺茵席声入杉松当管弦珍重诗人频管领莫教尘土咽潺湲
右省仆射後湖亭闲燕铉以宿直先归赋诗留献
湖上一阳生虚亭启高燕枫林烟际出白鸟波心见主人忘贵达座客容疵贱独慙残照催归宿明光殿
送孟宾于员外还新涂
暂来城阙不从容却佩银鱼隐玉峰双涧水边欹醉石九仙台下听松风题诗翠壁称逋客采药春畦狎老农野鹤乘轩云出岫不知何日再相逢
孟君别後相续见书作此詶之
多病却烦暑短才忧近职跂足北窻风遥怀浩无极故人易成别诗句空相忆尺素寄天涯涂江秋水色
纳后夕侍宴
天上轩星正云间湛露垂礼容过渭水宴喜胜瑶池彩雾笼花烛升龙肃羽仪君臣欢乐日文物盛明时帘卷银河转香凝玉漏迟华封倾祝意觞酒与吟诗
又三絶
时平物茂岁功成重翟排云到玉京四海未知春色至今宵先入九重城
银烛金炉禁漏移月轮初照万年枝造舟已似文王事卜世应同八百期
汉主承乾帝道光天家花烛燕昭阳六衣盛礼如金屋彩笔分题似栢梁
北苑侍燕杂咏诗
竹
劲节生宫苑虚心奉豫游自然名价重不羡渭川侯
松
细韵风中远寒青雪後浓繁阴堪避雨効用待东封
水
碧草垂低?东风起细波横汾从游燕何谢到天河
风
昨朝才解冻今日又开花帝力无人识谁知玩物华
菊
细丽披金彩氤氲散远馨泛杯频奉赐缘解制颓龄
柳枝词十首座中应制
金马词臣赋小诗黎园弟子唱新辞君恩还似东风意先入灵和蜀柳枝
百草千花共待春緑杨顔色最惊人天边雨露年年在上苑芳华岁岁新
长爱龙池二月时毵毵金线弄春姿假饶叶落枝空後更有梨园笛里吹
緑水成文柳带揺东风初到不鸣条龙舟欲过偏留恋万缕轻丝拂御桥
百尺长条涴麴尘题诗不尽画难真凭君折向人间种还似君恩处处春
风暖云开晩照明翠条深映凤凰城人间欲识灵和态听取新词玉管声
醉折垂杨唱柳枝金城三月走金羁年年为爱新条好不觉苍华也似丝
新春花柳竞芳姿偏爱垂杨拂地枝天子徧教词客赋宫中要唱洞箫词
凝碧池头蘸翠涟凤凰楼畔簇晴烟新词欲咏知难咏说与双成入管弦
侍从甘泉与未央移舟偏要近垂杨樱桃未绽梅花老折得柔条百尺长
奉和宫傅相公见寄怀旧四十韵
谢傅功成德望全鸾台初下正萧然抟风乍息三千里感旧重怀四十年西掖新官同贾马南朝兴运似开天文词职业分工拙流辈班资让後先每媿陋容劳刻划长慙顽石费雕镌晨趋纶掖吟春永夕会精庐待月圆立马有时同草诏联镳几处共成篇闲歌柳叶翻新曲醉咏桃花促绮筵少壮况逢时世好经过宁虑岁华迁云龙得路须腾跃社栎非材合弃捐再谒湘江犹是幸两还宣室竟何缘已知瑕玷劳磨莹又得官司重接连听漏分宵趋建礼从游同召赴甘泉云开阊阖分台殿风过华林度管弦行止不离宫仗影衣裾尝惹御炉烟师资稷契论中礼依止山公典小铨多谢天波垂赤管敢教晨景过华塼翾飞附骥方经远巨楫迎风遂济川玉烛调时钧轴正台堦平处德星悬岩廊礼絶威容肃布素情深友好偏长拟营巢安大厦忽惊操钺领中权吴门日丽龙衔节京口沙晴鷁画船盖代名高方赫赫恋恩心切更乾乾袁安辞气忠仍恳吴汉精诚直且专却许丘明师纪传更容疏广奉周旋朱门自得施行马厚禄何妨食万钱密疏尚应劳献替清谈唯见论空玄东山妓乐供闲步北牖风凉足宴眠玄武湖边林隐见五城桥下棹洄沿会移苑树开红药新凿家池种白莲不遣前驺妨野逸别寻逋客互招延棊枰寂静陈虚阁诗笔沉吟劈彩牋往事偶来春梦里闲愁因动落花前青云旧侣嗟谁在白首亲情倍见怜尽日凝思殊怅望一章追叙信精研韶顔莫与年争竞世虑须凭道节宣幸喜诸生为将相定由阴德致神仙羊公剩有登临兴向子都无嫁娶牵退象天山镇浮竞起为霖雨润原田从容自保君臣契何必扁舟始是贤
相公垂覧和诗复贻长句辄次来韵
西院春归道思深披衣闲听暝猿吟铺陈政事留黄阁偃息神机在素琴麈柄暂时踈末座瑶华频复惠清音开晴便作东山约共赏烟霞放旷心
九日落星山登高
秋暮天高稻穟成落星山上会诸宾黄花泛酒依流俗白髪满头思古人岩影晚看云出岫湖光近见客垂纶风烟不改年长度终待林泉老此身
十日和张少监
重阳高会古平台吟徧秋光始下来黄菊後期香未减新诗捧得眼还开每因佳节知身老却忆前欢似梦回且喜清时屡行乐是非名利尽悠哉
御筵送邓王
禁里秋光似水清林烟池影共离情暂移黄阁只三载却望紫垣都数程满座清风天子送随车甘雨郡人迎绮霞阁上诗题在从此还应有颂声
和张少监晩菊
忆共庭兰倚砌栽柔条轻吹独依隈自知佳节终堪赏为惜流光未忍开采撷也须盈掌握馨香还解满罇罍今朝旬假犹无事更好登临泛一杯
送冯侍郎
闻君竹马戏毗陵谁道观风自六卿今日声明光旧物共看旌斾拥书生斩蛟楼下谿烟碧射虎亭边草路清应念筵中倍离恨老来偏重十年兄
又絶句寄题毗陵驿
会持使节驻毗陵长与州人有旧情为向驿桥风月道舍人髭鬓白千茎
陈侍郎宅观花烛
今夜银河万里秋人言织女嫁牵牛佩声寥亮和金奏烛影荧煌映玉鈎座客亦从天子赐更筹须为主人留世间盛事君知否朝下鸾台夕凤楼
送萧尚书致仕归庐陵
江海分飞二十春重论前事不堪闻主忧臣辱谁非我曲突徙薪唯有君金紫满身皆外物雪霜垂领更离羣鹤归华表望不尽玉笥山头多白云
赋得秋江晚照
落日照平流晴空万里秋轻明动枫叶点的乱沙鸥罾网鱼梁静籉簦稻穟收不教行乐倦冉冉下城楼
奉和子龙大监与舍弟赠答之作
石渠东观两优贤明主知臣岂偶然鸳鹭分行皆接武金兰同好共忘年怀恩未遂林泉约窃位空慙组绶悬多少深情知不尽好音相慰强成篇
史馆庭梅见其毫末历载三十今已半枯尝僚诸公唯相公与铉在耳覩物兴感率成短篇谨书上伏惟垂覧
东观婆娑树曾怜甲坼时繁英共攀折芳岁几推移往事皆陈迹清香亦暗衰相看宜自喜双鬓合垂丝鼎臣学士侍郎以东馆庭梅昔翰苑之毫末今复半枯向时同僚零落都尽素髪垂领兹唯二人感旧伤怀发於吟咏惠然好我不能无言辄次来韵奉攀和谢悦
忆见萌芽日还怜合抱时旧欢如梦想物态暗还移素艳今无几朱顔亦自衰树将人共老何暇更悲丝
再次前韵代梅答
托植经多稔顷年向盛时枝条虽巳改情分不曾移莫讶堦前老还同镜里衰更应怜堕叶残吹挂虫丝太傅相公深感庭梅再成絶唱曲垂借示倍认知怜谨用旧韵攀和
禁省繁华地含芳自一时雪英开复落红药植还移【谓尝为翰林又为史録】静想分今昔频吟叹盛衰多情共如此争免鬓成丝
太传相公以东观庭梅西垣旧植昔陪盛赏今独家兄唱和之余俾令攀和辄依本韵伏媿斐然徐锴
静对含章树【汉有含章檐下树】闲思共赏时香随荀令在根异武昌移物性虽揺落人心岂变衰唱酬胜笛曲来往韵朱丝
鼎臣学士侍郎楚金舍人学士以再伤庭梅诗同垂宠和清絶感叹情致俱深因成四十字陈谢悦
人物同迁谢重成念旧悲连华得琼玖合奏发埙篪余枿虽无取残芳尚获知问君何所以珍重杜秋诗太傅相公以庭梅二篇许舍弟同赋再迂藻思曲有虚称谨依韵奉申感谢　铉
旧眷终无替流光自足悲攀条感花萼和曲许埙篪前会成春梦何人更已知缘情聊借喻争敢道言诗太傅相公与家兄梅花詶唱许缀末篇再赐新诗俯光拙句谨奉清韵用感钧私伏惟采覧　锴
重叹梅花落非关塞笛悲论文叨棣萼末曲媿埙篪枝逐清风动香因白雪知陶钧敷友悌更赋邵公诗
和锺太监泛舟同游见示
潮沟横趣北山阿一月三游未是多老去交亲难暂舍闲中滋味更无过溪桥树映行人渡村径风飘牧竖歌孤櫂乱流偏有兴满川晴日弄微波
又和游光睦院
寺门山水际清浅照孱顔客櫂晩维岸僧房犹揜关日华穿竹静云影过堦闲箕踞一长啸忘怀物我间
和张少监舟中望蒋山
谿路向还背前山高复重纷披红叶树间鬭白云峯尽日慵移櫂何年醉倚松自知闲未得不敢笑周顒
御札
新酒初熟偶与郑王诸公开尝於清燕堂庑之间既覧秋物复瞩霜牋因赋茱萸一题以遣此时之兴卿鸿才敏思不可独醒宜应急徵同赋前旨
茱萸诗翰林学士臣徐铉进
万物庆西成茱萸独擅名房排红结小香透夹衣轻宿露沾犹重朝阳照更明长和菊花酒高燕奉西清
奉和御制茱萸
台畔西风御果新芳香精彩丽萧辰柔条细叶妆治好紫蒂红芳点缀匀几朶得陪天上燕千株长作洞中春今朝圣藻偏流咏黄菊无由更敢邻
蒙恩赐酒奉旨令醉进诗以谢
明光殿里夜迢迢多病逢秋自寂寥【臣以病戒酒多时】蜡炬乍传丹凤诏御题初认白云謡今宵幸识衢罇味明日知停入阁朝为感君恩判一醉不烦辛苦解金貂
秋日泛舟赋苹花
素艶拥行舟清香覆碧流远香分的的轻浪泛悠悠雨歇平湖满风凉运凟秋今朝流咏处即是白苹洲
题梁王旧园
梁王旧馆枕潮沟共引垂藤系小舟树倚荒台风淅淅草埋欹石雨修修门前不见邹枚醉池上时闻鴈鹜愁节士逢秋多感激不须频向此中游
奉詶度支陈员外
古来贤达士驰骛唯羣书非礼誓弗习违道无与居儒家苦迂濶遂将世情踈吾友嗣世德古风蔼有余幸遇汉文皇握兰佩金鱼俯视长沙赋恓恓将焉如
明道人归西林求题院额作此送之
昔从岐阳路簪缨满翠微十年劳我梦今日送师归曳尾龟应乐乘轩鹤谩肥含情题小篆将去挂岩扉
送宣州丘判官
宪署游从阻平台道路賖喜君驰後乘於此会仙槎缓酌迟飞盖微吟望绮霞相迎在春渚暂别莫咨嗟
北使还襄邑道中作
九月三十日独行梁宋道河流激似飞林叶翻如扫程遥昼苦短野迥知寒早还家亦不闲要且还家了
禁中新月
今夕拜新月沉沉禁署中玉绳踈间彩金掌静无风节换知身老时平见岁功吟看北墀暝兰烬坠微红
观吉王花烛
王门嘉礼万人观况是新承置醴欢花烛喧阗丞相府星辰揺动远游冠歌声暂阕闻宫漏云影初开见露盘帝里佳期频赋颂长留故事在金銮
棊赌赋诗输刘起居奂
刻烛知无取争先素未精本图忘物我何必计输赢赌墅终?利焚囊亦近名不如相视笑高咏两三声
春尽日游後湖赠刘起居【刘时方烧药】
今朝湖上送春归万顷澄波照白髭笑折残花劝君酒金丹成熟是何时
送察院李侍御使庐陵因寄孟员外
绣衣乘驿急如星山水何妨寄野情昔向九仙台下歇闲听孟叟醉吟声
後湖访古各赋一题得西邸
南朝藩阃地八友旧招寻事往山光在春晴草色深曲池鱼自乐丛桂客频吟今日中兴运犹怀翰墨林
送德迈道人之豫章
禅灵桥畔落残花桥上离情对日斜顾我乘轩慙组绶羡师飞锡指烟霞楼中西岭真君宅门外南州处士家莫道空谈便无事碧云诗思更无涯
送陈秘监归泉州
风满潮沟木叶飞水边行客驻骖騑三朝恩泽冯唐老万里乡关贺监归世路穷通前事远半生谈笑此心违骊歌不识高堂庆特地令人泪满衣
又听霓裳羽衣曲送陈君
清商一曲远人行桃叶津头月正明此是开元太平曲莫教偏作别离声
又题白鹭洲江鸥送陈君
白鹭洲边江路斜轻鸥接翼满平沙吾徒来送远行客停舟为尔长叹息酒旗渔艇两无猜月影芦花镇相得离筵一曲怨复清满座销魂鸟不惊人生不及水禽乐安用虚名上麟阁同心携手今如此金鼎丹砂何寂寞天涯後会渺难期从此又应添白髭愿君不忘分飞处长保翩翩洁白姿
骑省集卷五

[book_title]卷六
<集部,别集类,北宋建隆至靖康,骑省集>
钦定四库全书
骑省集卷六
宋　徐铉　撰
保宁王制
门下昔先王聪明时宪文质载周亲亲之义莫之或改乃知封建之重宗社攸赖友爱之美风教代先寅奉旧章敢忘循举二十弟某禀质冲粹慎德孝恭出言有章好学不倦故我文考慈训备隆而能践修嘉猷惠迪前哲卓尔令器时惟老成粤予眇冲肇当缵服赖贻谋之啓後仰垂鉴之在天尚念多艰惧弗克荷是用睦懿亲以佑凉德班宗彞以怀万邦锡尔以山川表尔以车服师长之任申而宠之敦叙之恩于是乎在於戏苴茅侯社礼莫缛焉连华棣萼亲莫昵焉履信思顺可以无悔尊师重道事以多闻尽爱敬以奉亲顔极惠和以厚宗室勿佻勿惰有初有终服我训词永光懿烈可
南昌王制
门下昔西周之分陕服则曰风声所存南朝之治扬州则曰本根攸寄非亲贤硕望不足以表东夏非辅相重位不足以副具瞻天下为公百王不易肆予敷命匪敢有私长子某敦信厚之风秉孝恭之德允迪前烈率由生知自剖麟符往绥淮甸尊敬师保奉行诏条有所问而不干知为善之最乐东楚之俗向风而安时以为能朕亦自慰夫陟明赏善有国大典苟得其所虽亲何嫌是用特就留台宠开相府崇贵之数仪制存焉噫为政无他勤则有继举德甚易终之实难无以安佚自居而忘夙夜之戒无以骄贵自负而忽药石之言治乱善败则有先圣之遗经宪章文物则有中朝之成式谘访佩服身先行之敬哉慎哉无忝多训可
张居咏制
门下昔在先王任贤尚齿出将入相所以任贤也尊师重傅所以尚齿也况乎择藩屏之寄膺辅导之求高步承华诞扬师训克堪其选我有人焉某负贞干之才禀纯厚之德亟更庶尹历事累朝昇元始基赖其献纳故陟鸾台之位爰立作相保大踰岁籍其绥怀故委龙节之权受脤於社懋乃嘉绩协于朕心殿邦政成辑瑞来觐方图位着爰得佥谐而昔自故相已尝为保重烦耆德俾傅东朝尊敬之仪典章斯在噫昔者叔孙疏广善於其职克继来躅可不慎哉勉着嘉猷以副时望可抚州节度使马希崇除舒州节度使制
门下姬周同德曹叔封于王畿炎汉功臣杨仆耻居关外是知藩翰之重所寄必同远近之差以斯为宠我有成命尔其敬听某识度恢宏风猷茂远高勳盖世不怙贵以骄人多难荐臻每忘身而济物知能适变仁足亢宗来庭不俟于七旬保境岂徒于五郡刘总举全燕之地弘正输雄魏之邦故实攸存懋章何恡是用加之饫赐尊以上公陟负玺之崇资委建牙于列镇虚襟而见前席与谈言语有章威仪可则既协跂予之望且坚恋阙之心蔼尔诚明形于表疏愈叹忠勤之操宜更节制之权而永泰全军舒庸旧国地望无惭于汝水封疆密迩于王城用谐日近之言尚资河润之福俾回新命往受中权於戏大义昭彰朝恩涣汗千里之地可以观政三军之帅可以图功永树风声无忘多训可
太弟太保冯延已落起复加特进制
门下爵赏之行宪章斯在急于务则适其变终其事则归于礼将军重位足以夺孝子之情特进崇班自昔冠诸侯之上申为懋典允属公才某官冯延巳儒雅积中机神应物风云夙契鱼水冥符处多士之朝副具瞻之望及移相府出镇临川封境绥怀声猷茂远顷集蓼莪之痛俯从金革之权露冕有诚辑瑞来觐畴咨旧德保佑东朝比疏傅之在前允谐拟议类鲁公之拜後适就变除俾进崇阶庶申优宠於戏将相之重资尔以惟圣储两之尊繄尔以成德知人则哲予用弗疑勉扬令图无忝多训可落起复冠军大将军加特进余并如故
林仁肇浙西节度使制
门下建侯树屏有国之攸先崇德报功百王之所共斯为令典予敢忘之镇海军节度浙江西道观察等使留後金紫光禄大夫检校太傅济南县开国伯食邑七百户林仁肇禀此星芒郁为时干鼓鼙之气指勍敌而愈高金石之心因时艰而益壮故能灼殊功于南部夷多垒于东门元戎所行绩用昭着及总留务于浙之西成师着无犯之威察俗有惟清之化屹尔京口隐然长城予惟汝嘉俾正藩守因尔才略树之风声雄师大邦所以屏王室尊官盛典所以懋官成惟惠惟和有严有翼使予无东顾之虑者繄其赖焉克坚一心以永百禄可依前检校太傅兼御史大夫使持节都督润州刺史充镇海军节度使浙江西道管内营田观察处置等使功臣散官勳封如後
纪国公封邓王加司空制
门下宗子维城良臣惟圣故有王社之颁鼎司之权亲亲贤贤古之大训也我有成命时惟至公第七子某识度淹通器质清粹就傅之岁威仪不忒出阁巳来闻望所着向由邦政入践中枢内形将顺之规外尽弥纶之业人知亲附俗待和平邦家之基斯实攸赖今六騑巡守万乘啓行方资扈跸之勤宜有畴庸之典画南阳而锡壤掌邦土以命官并加驭贵之资益峻具瞻之望於戏义极君父爱敬之道兼焉任综文武弛张之政存焉尔其佩服前训咨询旧德勿骄勿惰有初有终永树风声以保元吉
上太后尊号制
门下膺昊天之眷荷宗社之重何尝不严奉慈训聿循孝理所以化成天下弘济多艰亲亲尊尊教之大者也况沈潜之德丕显於国风辅佐之勤光昭於王业今遗恩累洽灵鉴在天俾予小子恭践大宝思弘任姒之烈绍恢三五之基彞章盛典敢忘只奉宜上大行国主皇后尊号为太后
太子少傅徐运授太子太保制
门下崇德尚贤推恩录旧兹惟令典允属时英予以眇躬嗣膺丕业戚藩之望羽翼之恩敢忘宠章用光师道某清直禀气忠厚为质实戚里之所宗历累朝而见重敬慎即保家之主恭勤无出位之思爰自京口临藩克贞师律鸾台作相足厚时风留侯旋务於退身疏受更闻于称职纯诚益着雅望攸高昨者预奉缀衣导扬末命忠贞以济典礼无违顾惟冲人惧德弗嗣当此承祧之日益坚重傅之怀是用就改崇资仍加食赋於戏班崇一品秩视三师苟非贤臣孰克臻此永期纳诲无替令猷可
米业江州节度使制
门下古者诸侯之贤入为卿士上公之宠出为方伯故中外之任践更攸宜我有勳臣咸曰名将藩维宿卫夹辅冲人肆予仰成是用申告某家传武略天赋纯诚名因勇闻位以材致周旋数纪佐佑累朝由裨将以统元戎勳劳滋茂自百城而登连帅声政洽闻宠益盛而若惊位益高而愈让予纂服之始骏奔来朝且坚恋阙之心因处周庐之任忠贞弥固夙夜惟寅辇下肃清时乃之力永言旧德岂忘予怀会九江元侯入奉朝任中流之寄非贤不居是用辍兰錡之权付金符之重往分巨屏更伫殊庸噫简师旅以壮军声明纪律以宣庶政可畏可爱富之教之是汝所长无替前効陟明有典厥惟钦哉可
朱业宣州节度使制
门下车服之宠所以报功藩阃之权可以观政兹为令典允属信臣某知勇推高忠贞特立秉武经以致用服戎政以居多诚悃洞然终始一揆及分符出守持节主留恩信并行诏书毕举肃连营而无犯视赤子以如伤所临之方去思仍在向锺多难入卫京师忧国忘家令行禁止羣情自固戎事以宁肆予仰成时乃之力今疆场甫静蒸黎未康宣城奥区国家巨屏方当谋帅是用策勳资果毅以壮先声假惠和而苏疲俗付尔节钺往镇抚之惟尔慈俭足以安民刚正足以行法必当望风自理投刃皆虚宜弘寛大之规以集中庸之德勉兹具美永振嘉猷可
泉州节度使刘从効检校太师制
门下望高于朝则享师保之任惠加于物则进土田之封所以启佑冲人藩屏王室者也我有宠数属于元侯某山岳储精星芒禀异挺全才而应用激大义以致身而自际会先朝奋扬奇策静二方之多难越万里以来庭故得倚作藩宣誓之带砺而能恩威洽着纪律修明戎政有经理声日远黎献有不欺之颂朝廷无南顾之忧茂绩忠规古难其比粤予眇质嗣德弗明赖我友邦越乃贤帅推诚翼戴克荷景灵涣汗之恩唯恐不至是用增以井赋崇为太师美号峻阶并伸殊渥噫乞言之礼可以观德殿邦之寄可以树勳勉扬令图永锡繁祉可
右揆严绩除司空兼门下侍郎平章事制
门下天作司牧必生丞弼非君臣同体道则不明非律吕交感功则不济粤予眇质负荷景重不有时贤岂堪多难敬若先意畴兹旧臣某纯粹炳灵惠和成性袭台鼎之庆连肺腑之亲历奉累朝亟更庶尹忧国家之事知无不为经夷险之间中立不倚言必由于忠信行必自于诚明劳而不矜谦以自牧先朝鉴其诚志任以腹心顷当巡狩之初俾贰主留之寄尽规竭虑夜思昼行京辅以宁时乃之力及奉扬末命以佑冲人送往事居礼无违者忠勲茂绩入无间然今二后在天万物思理予方乃眷民亦具瞻是用命作司空倚为左相兼国史枢机之任进方阶食赋之资岂日宠章是同忧责呜呼受遗作弼厥惟艰哉尔其崇远大之谟布简寛之政询箴谏之士塞便佞之言满假自贤则其知益蔽虚怀接物则其猷益光念兹在兹以底于道可
信王改封江王加中书令制
门下唐尧之圣也既以序九族为先汉祖之隆也亦以守四方在念矧予小子弗堪多难实赖羣后共康烝民粤有贤侯亦在诸父庸勲表德敢或爱焉第二十叔某天赋机神生知礼乐肇开朱邸则孝敬之道升闻出建斋坛则威和之风远振况五岭之际俗杂地雄吏服其明民安其教煦如冬日隐若长城孤以不明只奉丕业资乃庶尹至于友邦师保之规既自家而型国蓼萧之泽当由亲而及远是用正左相之位崇三司之仪增赋进封并伸宠数於戏昔我文考并建懿亲藩屏所系社稷是卫燕翼之旨可不勉与敬伫嘉猷以永繁祉可
谢匡策加特进阶增食邑
门下王者均庆推恩无远弗及矧有旧德居然将臣方申求旧之怀岂恡畴庸之典某素推勇气夙负壮图立功旗鼔之间发迹风云之会出分符竹入守关防翼卫天门董齐兰錡咸着在公之绩可观适用之材享此期颐保兹优逸臻富夀之福全终始之名比之古人不可多得孤以眇质嗣守庆基方资无改之规式重後凋之节俾升阶序仍进户封於戏二品崇资三朝贵仕人臣宠禄何以过斯勉荷朝恩永扬令问可
郑王加元帅江宁尹制
门下睦亲尊贤王者之盛业也中台上将有国之重任也是必畴兹公议稽若前经举而行之谓之令典我有爱弟时维宗英论道经邦勲德滋茂肆予有命允叶厥中某挺命世之才秉生知之哲机神颖迈器宇冲深自宝玉分封缁衣授职内藴清明之德外宣寅亮之功持谦下之资以亲附百姓体勤俭之节以表率时风学问该通每谘询而自益忠诚孝悌常将顺以无违昔者三后协心十乱同德允兹古义非尔而谁粤予眇躬惠迪先训获守大业汔臻小康实繄手足之贤以集股肱之寄无德不报虽亲何嫌是用诞举渥恩就加名数夫元帅者民之司命中枢者国之宗臣尹京所以表则四方增封所以藩辅王室毗倚之重何以加斯於戏义兼国家权总文武动静之际治乱系焉所先者在乎弼谐所慎者在乎听受清如止水故是非之说不可欺平如悬衡故善恶之徵不能惑有犯无隐非好异也不违如愚非苟合也惟公是务惟道是从所务必老成所亲必端士服兹多训永树英声可
朱业加中书令宣州节度使制
门下予尝顾藩屏之重思黎献之康欲使折冲之威迭行於封略惠和之化普及于方州既报政之屡闻乃改辕而敷宠咨尔贤帅听吾话言某武毅致身忠厚成性践更事任昭着勳庸倚若金汤誓之带砺自持使节出镇中流恢?易之风立严明之令仁而有断吏不敢欺故使万井阜安连营辑睦蔼尔殿邦之绩协予进律之文率是通才何适不可予以宣城列镇甸服奥区久阙元戎未孚王化藉尔有成之政副吾共理之怀右相之崇宰司所重申为殊奬以极朝恩於戏有惠于民有功于国中台贵位累镇剧权苟非纯诚何以臻此尔尚守益恭之节励匪懈之心永懋嘉猷以光时望
马在贵加官制
门下尽忠於国者其报深有劳于事者其泽厚方切念功之义仍当均庆之初不有宠章孰先懋典马某深沈有勇质重寡言少推学劒之能早识择君之举自策名旗鼓受任疆场履险身先有功不伐向分符竹实制要冲化行於富庶之时节着于艰难之际纯诚懿绩时论多之入总禁营遂成优秩富寿之福无阙敬慎之风愈高予惟汝嘉思有以劝属此推恩之际俾升掌武之资噫忠勲既明宠禄亦至终始之义今古所高勉扬令猷以享元吉
游?言左仆射平章事制
门下昔在明王膺图嗣统虽复格天光表继文下武犹曰实相以济又曰克艰厥臣矧为寡昧畴咨庶尹若乃丞弼之重毗倚之隆询于具瞻敢或轻授游某世济文雅挺生公器中兴之始即为辞臣重熙在运亟更近署忠为令德实浮於名蔼然直声允洽时望先皇帝省方展义分命羣司藉尔重臣辅予小子直躬无避正辞不谄翊从行阙克申其劳至於受命交兵之间抗节履危之际繇义以济知无不为此皆古之所以为艰予之所以嘉尚者也间岁出于独断命长南宫议者但高其尽公之诚未许其理剧之用遂能正身而立当官不囘厉风霜之威以纠其慢坚夙夜之节以率其勤请托不行纪纲自举羣议由是咸服六职以之孔修风雨不渝始终一致实为国器想见古人而躬亲簿领之间遽成劳勩从容庙堂之上未尽谋猷畴庸之典予所多愧是用命作左相陟兹鸾台进金紫之崇阶典图书之秘府勳爵并赋并示宠名於戏释细务足以导节宣之和恭大政足以畅弥纶之业繄尔致君之效成我知臣之明往维钦哉无假多训可
骑省集卷六

[book_title]卷七
钦定四库全书
骑省集卷七
宋　徐铉　撰
李匡明御史大夫制
敇御史所职实为纪纲百官之邪得以归正衆目不理得以举明使朝廷凛然罔懈於位兹朕之攸赖而和庶政也向者治刑不暇官业靡申遂用省其讯鞫之烦委以澄清之寄庶循理本谅在得人通议大夫守吏部尚书柱国赐紫金鱼袋陇西县开国子食邑五百户李匡明学术优深德望清重可副丞相以镇时风中散大夫守右常侍判御史台事柱国赐紫金鱼袋赵丕自掌宪司克勤于职而侍从之列朝夕论思期于弼违宜在专任今以庶狱移从理官可归骑省以备顾问各践乃位允期懋功匡明可御史大夫丕可守本官罢判台事
宋齐丘知尚书省制
敇两掖南宫枢机之地也元台上公股肱之寄也况亲贤在位中外具瞻式叙彞伦爰申明命夫真宰之任大政咸归出纳王言固当综录侍中夀王某向兼南省未协旧章宜罢判尚书省便领中书门下两省事太保齐丘虽道在经邦方资纳诲而事殷会府兼藉允厘可知尚书省事大元帅齐王总纳百揆以贞万邦凡曰谟猷悉关献替其三省事并取齐王参决朕允思恭己以荷景灵用一国之才敢辞则哲成天下之务庶协无为方俟沃心岂劳多训
刘崇俊起复制
敇匡时启运功臣威边将军濠州都团练观察处置等使光禄大夫检校太傅使持节濠州诸军事守濠州刺史涡口两城使兼御史大夫上柱国彭城县开国子食邑五百户刘崇俊濠上观风克昭祖服光禄大夫检校太保持节常州诸军事守常州刺史兼御史大夫上柱国刘佑晋陵守土允茂政经而皆夙练军声习知边要方深朝寄遽属内艰永言护塞之权宜举墨縗之制俾加宠命改授阶资勉抑孝心以从王事并可起复云麾将军余如故
冯延鲁江都少尹制
敇朝议郎行尚书虞部员外郎武骑尉赐绯鱼袋冯延鲁顷者尹县留都首变田制克勤於事以利于人自归朝行巳踰周岁如闻衆庶未甚乐成矧彼浩壤所宜均一是用假尔亚尹往毕旧功其在条理得中厚薄无挠俾乃比屋咸遂所安至于刑谳之繁亦以公平为用务令称职无忝加恩可令本官判江都少尹公事
王彦俦加阶制
敇王者旌董戎之功重殿邦之任疏宠之命因事有加所以劝能而伫効也佐时卫圣功臣建威将军康化军节度池州观察处置等使起复云麾将军检校太尉兼侍中使持节池州诸军事池州刺史上柱国太原郡开国侯食邑二千户王彦俦作镇方隅克扬威信师谋不挠庶政有常肃尔先声宣我朝命向者起于哀制授以崇阶礼适就於变除寄方隆於藩屏俾从增邑式示推恩勉扬令图无替丕绩可光禄大夫加食邑一千户余如故
李匡明舒州刺史制
敇通议大夫守御史大夫柱国赐紫金鱼袋陇西县开国子食邑五百户李匡明向缘时望命长宪台既历岁时亦闻敬慎方伫茂绩以光大猷遽覩拜章固辞重位俾全宠遇宜辍准绳尚赖分忧无忘守节可检校司徒兼御史大夫使持节舒州诸军事守舒州刺史充本州团练使余散官赐邑如故
赵丕御史中丞制
敇朕以御史未理庶政靡清思得良臣副吾慎选中散大夫守右散骑常侍柱国赐紫金鱼袋天水县开国子食邑五百户赵丕再履县署钦若攸司迭为侍臣匡予不及俾授格心之寄宜膺独坐之权夫才识兼通然後能得大体公正无党然後能肃百司纠正失中则纪纲挠顾避不言则职业隳尔其钦哉无辱朕命可御史中丞余官勳赐爵邑如故
陈襃制
敇出身事主忠之効也以年致政古之制也淳风将振斯道复行朕用嘉焉宜示优宠宣徽使某官陈褒以敬慎之操俊乂之才辅予潜九之初协我司总之寄出纳惟允佐佑尽规勤劳王家数纪於是永念耆德方注虚怀遽从知退之言亟有悬车之请虽面谕难抑岂旧功可忘而司卫列卿秩崇务?俾退辞近侍犹在立朝勉回高尚之心式重君臣之义可卫尉卿
杜昌业江州制
敇十连之帅百城之长藩屏王室其揆一也随时省置何常之有焉朕只荷庆基懋循古训迭用旧德以颁诏条交修予违践更尔位肆因大庆式举朝章金紫光禄大夫上柱国京兆县开国子食邑五百户杜昌业始以明敏肃恭服劳近密出纳惟允固慎无违先帝用能委之邦政明九伐以恢王略坚一心以迪大猷六事允谐时乃之用将图尔效且尽其才朕以中流之寄九江为重控五岭之冲要镇百蛮之驿骚属予相臣入总枢务惟尔公望克嗣其勳是用辍夏官之崇膺外台之职尚虚使节以便理戎其往慎乃攸终遵我成宪简易以申令恩信以即师惟惠惟忠无忝朕命依前检校太保兼御史大夫使持节江州诸军事江州刺史本州团练观察使散官勳如故
招讨妖贼制
朕闻先王之静人也四裔咸宾尚先慎德之诫一夫不获则轸纳隍之心是故导以仁声浃之惠泽犹不可化遂成有刑昨者岭表遗甿聚为寇盗违其上命犯彼战锋而敢乘我国哀伺我边隟侵轶我封部诱惑我黔黎保据谿山肆为剽掠朕以肇膺丕业先洽德音矧彼狂徒皆吾赤子弗忍尽杀冀其自新所以虽命师徒且令招抚而凶愚不革结聚愈繁暴害吏民攻围县邑一至於此其能久乎国有常刑吾又何爱仍闻衆军致讨累有杀伤平人无辜暴骨於野兴言及此永恻朕心况常赋及期三农失业特申矜恤更示怀来?州今年应属省租税并可放免仍委诸县长吏安存编户宣示国恩防护警巡勿令扰动妖贼张茂贤首为刼盗罪在难容若能束身归降亦与洗涤收录如闻命之後因循未宾即令招抚诸军分路进讨如所在百姓及徒党中有能擒斩茂贤者不计有官无官并赐三品赏钱一万贯庄一区并已分产业并永放苗税差役传之子孙此恩不改若能同心计画及数内或擒获得称王称统军军使之属并次第首级止於一队一寨头领者即约此例等降优赏放免苖税差役或能自出身归投有田亩者各令归业仍放三年赋租无田者委本道录奏各与逐便优稳安排及重加赏赉如凶恶不回为诸军擒获者不问人数即便处斩明申威信汝自择焉诸军将士有能斩获茂贤杀戮支党官赏之制并越常规予不食言尔宜自励朕永惟止杀许彼悛心且妖贼等烧毁仓储蹂践禾稼聚食则资粮立尽外取则谷实不收进则大军扼其前退则领兵掎其後况乌合之衆本不同心缓则苟避征租急则各图恩赏函首来献翘足可期资尔羣党等自保家乡共思宁息与其碎身於锋刃孰若乐业於闾里咨尔将士等各奋骁雄早成功绩与其暴师於境上孰若受赏於辕门体我深怀速清边徼布告本道咸使闻知
魏王宣州大都督制
敇惟先王体国经野建邦设都并立懿亲以藩王室当畿服之地则任辅翊之重有戎昭之绩乃增督护之威是以王略恢而诸侯和矣宣城重镇陪京之南制天险之津梁据三楚之襟带境环千里邑聚万民我朝以来戎寄尤切太师魏王受钺先帝建牙是邦宣导皇风董齐师律生植茂遂礼乐兴行时惟懋功协此时论粤朕小子惧德弗堪允升大猷其在叔父虽师保之命已迪茂章而刺举之名未极公望宜升大府式壮中权於戏立爱之恩予不敢怠敬保之义王其谓何勉启乃心以底于道可升宣州为大都督府以魏王为宣州大都督府长史余并如故仍编入册命宣降
王崇文刘仁赡张钧并本州观察使制
敇守边之要在乎崇垣翰而重威令也任能之方在乎因善政而加宠秩也懋迪斯道时惟令猷金紫光禄大夫检校太傅使持节吉州诸军事守吉州刺史兼御史大夫上柱国太原县开国男食邑三百户王崇文儒雅饬身威猛宣用入奉旅贲之列出申刺举之能光禄大夫检校太傅使持节袁州诸军事守袁州刺史兼御史大夫上柱国刘仁赡沈厚有谋明断能理护塞之略历任弗迁光禄大夫检校太傅使持节歙州诸军事守歙州刺史兼御史大夫上柱国清河县开国子食邑五百户张钧践履班行昭着声问守土之効一心靡违而皆克嗣乃勳诞扬我武协比成绩勤劳王家朕以眇躬钦承鸿业实赖良将绥安四方肆於布庆之辰而有加等之命就升使职并驾兼车仍崇驭贵之封增立将军之号并申宠寄尚示克终无懈乃诚以底於理陟明有典予不敢忘崇文可光禄大夫依前检校太傅使持节吉州诸军事守吉州刺史兼御史大夫充本路都团练观察处置等使进封开国子食邑五百户仍赐号威勇将军散官勳如故仁赡可依前检校太傅使持节袁州诸军事袁州刺史兼御史大夫充本州团练观察处置等使封彭城县开国男食邑三百户仍赐号贞威将军散官勳如故钧可依前检校太傅使持节歙州诸军事守歙州刺史兼御史大夫充本州都团练观察处置等使进封开国伯食邑七百户仍赐号武威将军散官勲如故
高逸休寿州司马制
敇朝议郎行袁州司马赐绯鱼袋高逸休立身谨行闻於朝廷负才好谦老於州县先皇奬异锡以银章优秩自居十数年矣其子焴秉乃直笔为吾史臣适当均庆之初先有腰金之命而爱敬之切发於中诚乞循回授之文庶遂显亲之义辞旨恳激览之恻然俾允所陈且成其美仍加宠秩以就悬车噫望族旧人唯尔而已覩本朝之恢复拖紫绶以优游孝子克家耆年致养兹惟盛事足慰尔心可检校尚书水部员外郎寿州都督府司马致仕赐紫金鱼袋
宣州营田副使兼马步都指挥使李萼可节度副使罢军职
敇王者官人之旨必褒贤能而均劳逸也列辟垂宪予弗之忘某官李萼夙负壮图少为裨将余勇可贾有劳不矜泗水剖符边候宁晏宣城从帅连营辑和而将领之权久烦耆德毗赞之任未极初筵俾援尚齿之文就疏加等之命勉承朝奬无替忠诚可
驾部郎中冯延已兼起居郎屯田郎中阎居常兼起居舍人
敇朕凝旒端冕以临万邦而左右史臣执?近侍言动得失注记无回故布政罔不臧承化罔不若惟圣攸赖慎简难虚某官冯延巳君子之儒多文为富发之为直气播之为雄文某官阎居常行顾枢机学臻精博得廷臣之体多长者之言而皆践彼周行奉予元子或奏记有翩翩之誉或罇罍多亹亹之谈蔼然清风协此时望是宜兼领郎署咸跻掖垣於戏君举必书朕敢忘於恭己无德不报尔勿怠於懋官各振公才副兹多训可侍御史王仲连可起居舍人监察米崇楷可右补阙
敇朕尝思古先哲王所以致理区中垂宪万祀者盖有史臣以记其过有谏官以弼其违或面诤于廷或举书于册故政令所及罔不化成而怠惰之心无自入矣将振斯典必求其人某官王仲连爰藉才能亟参秩序正巳而率下尽节而向公某官米崇楷早负时名寻升闺籍佩韦以临事慎独以修身而并服豸冠或司纲宪或立朝多按劾之奏或典刑有钦恤之心协我懋章宜升右掖勉修官业以副?求直笔正言无有所讳可水部员外郎判刑部查文徽可侍御史知杂
敇秦汉以御史掌四方之记我朝以杂端正百官之邪其名则同所职实重副是慎选其惟通才某官查文徽克负美名早从交辟寻陟郎署升为王臣法谳之难俾其参决而察情无不当持议无不平俾止絶滥刑下知耻格率是干用使持宪纲在能振举霜威肃清朝序尔其直躬而处衆正色以当官纠谬绳愆无或顾避陟明有典可不懋哉可
左常侍张义方可勤政殿学士
夫珥金貂直骑省以备顾问非不重也而文学之选宜又加焉某夙号名儒久登华贯台阁践历声实相符侍极而来当官无挠朕只奉先烈勤求大中谘访阙疑藉尔稽古特加近职以示开怀顺美弼违无忘谠直
楚州刺史刘彦贞可本州观察使
敇懋官之旨非增秩不足以示宠行边之任非进号不足以申威施之其人是为令典某厚寛得衆深沈有谋克荷家声累膺朝寄百城观政三郡底宁而长淮上游地雄师衆刺举之职未极当官廉问之权实谐佥议因是敷宠更伫厥成噫千里之长三军之师任遇斯重勲庸是图尔其敬哉无隳乃力可
外祖母追封某国夫人
敇昔帝钦明义先敦序九族既睦万邦以怀矧乃推自叶之恩疏漏泉之泽有光茂典式表孝心外祖母李氏丽德坤仪垂训内则储庆渐生民之什显魂开石窌之田庶予眇躬弗忘只凛而嗣膺鸿业若涉大川奉长乐以自宁过跃龙而轸念追远之数宜有加焉是用进启大邦载崇懿号昭示戚里知予永怀可
大理卿判户部刁绍可工部尚书
敇周礼六卿皆有军政汉制尚书奏事禁中历代亲重也如是今予有命亦属其才某官刁绍始以干能屡参繁剧向由卿寺践历省垣制国用而无违登生齿而有羡丕显成绩是为才臣今朕只嗣丕图永怀司会俾率诸吏表於南宫爰陟冬卿式申庆泽尔其钦承彞训修举官司无忘克终以忝殊渥可
兵部侍郎张义方可左常侍
敇某珥貂服冕侍从献替骑省之任也必以儒学大僚端方名士入膺兹选允协懋章而尔义方可谓能矣践历台省抑扬声实纯诚直道造次靡忘今予眇躬嗣守丕训弗惠厥德思闻谠言乃均庆恩命为常侍从容左右敬伫嘉猷尔其念哉无渝乃节可
太常少卿李贻业可宗正卿
敇先王睦亲也必求宗姓之贤者朝行之名臣为之表仪序其昭穆今我有命时惟旧章某官贻业学以润身文以行礼贞以干蛊直以事君有一於此是可嘉尚矧备四者非所谓名贤乎今朕嗣续丕基敷遵庆泽是用选於掌乐为我司属使吾宗室有信厚之风非贻业而谁勉修厥官无忝多训可
左司郎中陈继善可工部侍郎
敇国有六职百工预其一焉我朝巳来其选尤重矧自尚书郎而擢拜者不其鲜与某官陈某以干蛊之才克构之美亟更庶尹遂历省垣委之以繁杂之务而事益明兼之以榷筦之司而利不匮弘羊心计亦莫加焉属朕出震嗣图施令布庆贰卿之任颇难其人今以继善为之尔其可以称职噫大僚之体存乎简易兴利之要在乎廉平无渝乃诚以挠吾法可
水部郎中判刑部萧俨可祠部郎中赐紫
敇某官萧俨夫王者之为政也任能举直理刑懋功如斯而已今秋官卿佐皆阙尔俨实专其司定法察情克举攸职切言直气屡闻於朝靡私厥躬何其爱朕之深也方将图效适属均恩是用就升名曹仍加命服俾耀省闼时予宠章尔其念哉无易乃心无回乃行决狱以寛?当官以公平一心克终予慎嘉汝可
屯田郎中李景进可工部郎中
敇某官李景进昔汉馆陶公主为子求郎而不得何者非其人也今汝景进亦吾外戚而谨愿儒雅好学善言久为台郎颇副时望故均庆泽擢转名曹彼汉推公而吾?善两得其道不亦宜乎
骑省集卷七

[book_title]卷八
钦定四库全书
骑省集卷八
宋　徐铉　撰
大府卿张援可司农卿兼大理寺事
书曰任官惟人又曰惟刑之恤朕服斯道因举而行某官张援为性端方处衆和雅贞亮足以干事哀矜足以得情亟更攸司弗易时用因予有庆期尔尽才命为大农俾掌廷尉於戏庶狱之慎不可忘也单辞而行不可为也平反伏念夜思昼行尚于措刑体我求理敬之哉
权知江都令李浔正授
敇四京令之重也其选惟一是以试可以进之均庆以宠之盖欲慎厥官而安其政也某官李浔屡为长吏绰有能名东夏之理不易其操事?俗便予甚多之爰用加恩俾从真授勉钦朝奬无懈乃心可
和州司马潘处常可金部郎中
敇先王之制官刑也过无所隐其肆大眚也善靡有违无私之义于是乎在某早服时望亟更台郎予在东朝列于宾席旋贰廷尉实奉邦刑偶违伏念之言遽贻一黜之命今朕只嗣丕业诞敷庆恩岂以职事之愆遂忘樽俎之旧是用召自近郡陟于南宫勉承宠光以永无咎可
浙西判官高越可检校水部郎中赐紫
敇王者之建藩辅也必命重臣以临之又择贤士以佐之政成当迁留而增秩古之制也高越以儒学淹雅见称于时顷自南宫直于东观笔削之言方励弓旌之礼是求从事大邦率多婉画有嘉令望爰属庆恩俾假正郎仍纡紫绶服我加等之命无懈尽规之心
安陆郡公景逵检校司空太府少卿
敇夫太上立德其次亲亲能兼之者鲜矣惟是具美属于我朝某孝友资身贞干为质守枢机而无悔居富贵而不骄蔼然善声成此嘉器朕肇袭丕业广覃庆恩矧有名臣近在宗属是用假以邦土列于亚卿仍进崇阶并示优宠於戏行为民则尔其勿忘爱克厥威朕不敢尚服我多训永扬令图
保定郡公景迪可朝散大夫检校左仆射赐紫
敇朕历选列辟见其睦亲名器之难必当慎?信不可私於其属也故我疏宠务先推公保定郡公景迪静惟端方动必孝敬佩师友之训成信厚之风宗室之间闻望尤着属我嗣服之始协于立庆之恩尔其率循令猷惠迪前烈勿骄勿惰以永乃成
右拾遗郑延枢可清江县令赐绯
敇夫邑令之有声者入奉清列谏官之满岁者出宰百里盖朝廷忧民立政之意也某官早历宦署无废官常擢参禁垣克服彞宪而南楚大邑长吏尤难命自周行往宣朝旨仍加朱绂以示殊恩无易乃心勉修所职
浙西判官艾筠可江都少尹
敇天下之大建亲分陕以尹之东夏之重选能设贰以维之兹用安民而政举也某官艾筠识量纯素学术通明奉我东朝周知其善辍借侯幕载扬令名海隅之康筠有其力夫以亚尹之难如彼而有适用之才若此俾膺慎选不亦宜乎勉励公方更施勤绩
阎度可江宁府参军
敇乡贡明经阎度士子起家而预清级者盖亦有之自非才地兼茂则不能光朝命而协时论矣以尔名父之子自强不息学业履行实浮於名属予出震之初成我多士之世俾掾天府以渐亨衢无忘益恭更扬令问
冯倜可秘书省正字
敇五品子冯倜兰台图书之府起家而预之自非有才孰克处此以尔早服严训实扬令名励学检身如恐不及成尔嘉器富我士林俾授初资以渐清贯无忘诗礼之学以益刋正之勤可
舒州司马李景述可虞部郎中
敇王者用士其要惟公苟得其才近亲何避某官李景述承茂勲之後秉素士之风颇有美名闻於戚里郡丞之任惟久台郎之位为宜俾疏庆恩改授清级无忘师友之训以奉朝廷之仪
江州判官赵丕可司农卿
敇王者之正百官也黜其有过其肆大眚也许以自新则邦典行而朝恩浃矣某官赵丕谨行以处衆克勤以在公台省践更诚心不替故先皇奬用寄以准绳而靡达官常自罹常宪朕缵承鸿业广布庆恩以其久列班行偶因迷谬特申渥泽俾授正卿勉励乃心伫扬令望
江西推官成幼文可主客员外郎
敇诸侯之佐命于朝廷而治职有劳奏课称最者则当升闺籍补为省郎盖劝能取士之旨也某从事大镇於兹累年本以诚明济之通敏论不阿谄政无颇邪一方允厘尔实有力今予宠尔以立朝之位命尔以司藩之官尔其敬哉无忝我陟明之典
洪州判官袁特可浙西判官
敇袁特朕以关辅之大控制要津出保傅之重镇之以屏王室择宾从之贤佐之以齐政经而特尹县神州理甚?便运筹盛府言必端详协于?求宜授斯任夫润之民固与洪无异而尔之操当与初不渝则官业允厘而朝奬无替矣敬服斯训往励乃司可
洪州掌书记乔匡舜可浙西掌书记赐紫制
敇乔匡舜朕以师傅之重敬而不违式遂便安俾临关辅而军旅之事不可无佐奏记之任不可非才闻匡舜以高文受知以直道从事历岁斯久弘益居多故因其宾席之资加以紫绶之贵改辕东适从吾上公无替初心以忝朝命
知杂御史查文徽可起居郎枢密副使
敇秉记言之笔以侍左右受司聪之寄以典出纳并居二职其可非才某官查文徽儒雅表文忠厚成质早践华贯时为名臣以南宫清望之资当宪府雄极之任提纲有序而衆目巳理正身自处而周行以清物论与之予固嘉尚居中理极不亦可乎噫为朕腹心注人耳目执节一懈悔咎随之尔其慎之无忝吾命可
润州丹徒令顾彦回可浙西推官
敇长人之吏亲职为劳观风之佐坐筹为异均其所任是曰优恩某官顾彦回以清节士风尝恭王府以耆年笃行出字齐民课绩尤异自当优宠驱驰州县非为所宜俾陟宾阶奉我元老优游盛府足以光华
抚州刺史周宏祚可池州刺史
朕以将复淳风务先理道思得良二千石以安吾民倘副?求迭受大郡斯盖布政懋官之旨也某官周弘祚勳臣之子雅有父风自服佩恩华践更事任训齐武力能得士心绥怀边方克壮兵略俗阜秩满序劳当迁朕观其才可谓良矣青阳名郡控制中流前所任者咸属重望今以授尔尔其钦哉进爵升阶式出兼宠苟勤节弗易池人来苏考绩策勳吾有彞典
吉州判官鲍涛可?州判官
敇?之为镇俗杂地广化不可一时生寇攘雈蒲既平闾井思乂可以佐吾良帅而宁吾齐民者也闻某官鲍涛久倅列郡克举官常从政以和理剧无滞况?吉邻郡声绩素彰便道之官率旧为用副兹慎选谁曰不然尔其敬承无忝明训
给事中阎居常可金紫检校司空充庐州节度副使
敇王者推念旧之心申优贤之旨官序出处纵其所安谅不可滞于一方也某官阎居常执心冲粹为学精博修贤人之业多长者之言粤予纂承实重旧德俾掌駮议直於琐闱而无妄之疾未痊贞退之请弥切重违诚愿抑此朝恩俾佐藩方式便颐养金印紫绶邦土宪司并申宠光以示优渥陟明之典当俟有瘳可
虞部员外郎史馆修撰韩熙载可太常博士
敇某官韩熙载朕以因心之感同轨有期严恭禋祀仍从此始求所以节丰俭而振废阙者属于礼官慎选其人必在时彦以熙载学问精赡辞气亮直本以通识济之奇文惟名与实咸副是命故辍自东观列于曲台使代称礼乐之盛吾实有望于尔勉之哉
虞部员外郎史馆修撰张纬可句容令
敇为政之要在乎安民长人之利在乎慎选故吾用古道择尚书郎而命之某官张纬学问该通辞艺精絶自东朝载笔石室抽文朝论蔼然以为名士矧又渊识理体周知物情是为通才何适不可王畿大邑既庶而富藉尔敏惠为吾教之仍假台郎以伸朝奬苟闻报政岂恡加恩可
浙西判官高越可水部郎中
敇多士之世副台郎之选者前代谓之贤乃知三署之属例无轻授某官高越早践朝序尝为史臣当官有声聚学不倦顷属上将出临大藩辄参入幕之宾备观理剧之用府罢赴阙时名益高司川之秩俾从真授无忘职业以荷朝恩
左监门将军赵仁泽可宁国军都虞候
敇南藩之寄宣城为最师劲而衆地近而雄故朝命列授以贰军事所以重其威令也某官赵仁泽名将之子颇有父风在军积年武略精练出宰大邑归预禁营副予?求俾隶宣部往绥乃绩无替前劳
左司郎中高弼可元帅府书记
敇某官高弼王者之用师也必先以文告之命训誓之辞故戎车之往记室为重而朕前委爱弟实司邦政今命尔弼使典军书任才责功其意斯在矧弼尝参西掖寻履南省所历之任藉藉有声今能奋雄辞而塞慎选陟明之典予岂忘哉
右领军将军孔昌祚可泗州刺史
敕左领军卫将军甲仗宫城营造等使孔昌祚朕以长淮北偏隔阂西夏惟彼泗口实当要冲凡为守臣罔不慎选而昌祚以贞干事以勤懋德周庐巡徼之政宫禁繁剧之司董齐典理靡有违者历岁且久秉心不渝朕观其才可为边将授以符竹付之临淮尔其扬我武威修乃郡政登于考功之籍以塞任能之恩可
水部即中方讷可主客郎中东都留守判官
敇某官方讷朕以分陕之任非亲贤不可故迭用子弟以居守复以佩觿之齿唯训导是务故慎选名德以从行而朕在东朝先皇命尔讷列我宾席参预文雅抱其风度将顺规讽挹其忠诚寻又奉予爱子益固是道今所授任非讷而谁客曹正郎留台幕职往示兼宠尔其敬哉乃心不渝懋典宁忘
袐书郎田霖可东都留守巡官
敇某官田霖朕命爱子表正东夏管记之任樽俎之间唯才与行乃可是选而朕在储贰则尝知霖文艺直心绰有余裕累参载笔之任近登袐籍之司列于王宫颇协时望故授以留台之职副兹托乘之求尔往敬哉无忝予命
前山阳县尉张师古可袐书省校书郎
敇王者之行庆也奬能振滞赦过责功如斯而已矣某前为县佐以公事罢免而闻其立身修已有足多者故从其涤瑕之命升诸袐籍之司往服乃官勿重而悔江州录事参军王崇昭可江西观察衙推
敕某官王崇昭西南大藩庶政繁会狱讼之理钦恤是先重轻一隳手足无措必得朝士以典掌之而闻崇昭可当斯任往涖乃职无忘益恭
前舒州录事参军沈翺可大理司直
敇某荫藉从仕以儒术资身蓬阁曳裾早扬声问侯藩载笔亦懋勤劳向事圭符实司经纪州县之职非其所长既失仪型遂从罢秩今庆赏斯浃一眚咸矜复尔名籍俾参棘寺吾不记过尔其自修
前舒州刺史李匡明可中书侍郎
敇朕以不德恭承丕基思闻献替之言以自开悟故以侍从之列尤用?求矧乃职奉诏命地参公辅历代精选可虚授乎某以风度爽迈克嗣遗业以文章弘雅累践清途先皇器之任遇尤重故其冠翰苑掌天官长宪台肃千里靖恭于位绩用有成舒人既康执璧来觐宜加疏等之命擢为凤阁侍郎敬之哉夫出为诸侯非不贵也入首三品非无位也持重足以镇物纳忠足以报我匡正不逮予有望焉
歙州观察推官翟延祚可水部员外郎
敇某以外诸侯吏入为尚书郎者非推恩酬劳何以臻此闻尔宰百里佐廉车皆有政能宜当选任往只乃事无忝予恩
大理司直唐颢可监察御史
敇某夫御史之列皆一时之清选而贵仕所由渐也闻尔执义有常从事以直持刑甚平允当官有勤劳故升诸朝廷俾之察视尔其懋乃才用修我纪纲无倾侧纠讦以为能无依阿顾避以自守勿贻尔悔以忝予恩礼部员外郎冯延鲁可中书舍人勤政殿学士
敇侍从无职总同清要若乃参书殿之列备顾问之重使如纶之命式光人文无询之言不入吾耳所寄若是其选可知某惟望与才皆副是任况东畿亚府有理剧之用南宫礼典多伏奏之勤俾膺?求必协虚伫夫前言往行尔所只服正辞谠论予之嘉闻无从匪彞以忝多训
筠州刺史林廷皓责授制
敇耻过作非言不顾行为臣如此在法难容某顷自归朝颇推有勇俾之为将所以图功及封疆多难之时车徒四出之际遂能激扬壮节措之师旅付以圭符而畏懦屡闻遁逃不暇震惊城守诖误军谋当此之时已宜行法予以义深罪已功在止戈既屈身以弭兵乃含垢而务德复移郡寄仍绾使权苟奏课之有闻亦在人而何弃未终考绩爰掇讼辞犹且累上表章屡言构陷洎遣制使明徵其辞乃自滁阳罢郡巳来筠州移郡之後侵渔公帑积数且多干犯诏条为罪不一证据明具词理并穷殊不省非更为文过谓竞厮养为耻以对狱官为羞欲盖弥彰侮我何甚其武勇也既如彼其诚心也又如此倘犹弘恕何以律人尚以君臣之间务全终始特从薄贬庶克自新勉荷寛恩无重而悔
告天地文
臣以寡昧叨嗣庆基对越上玄申养长乐侧身恭已靡敢荒寜而圣尊后自夏秋已来寝膳违豫医药备竭祷祠必至数月於是有加无瘳忧劳之诚不知所措敢陈蠲洁仰告威灵伏惟精恳上通玄恩锡佑哀臣乌鸟之志悯臣栾棘之心使六气惟和百祥荐降冀於旦夕速就康宁臣内顾眇躬弗明于道方深慈训之益欲报劬劳之恩烝烝之怀区区于是隳沥肝胆以俟鉴临
祭世宗皇帝文
稽古灵命造图伊始圣人既生万物咸理玄功格而高谢令问垂而不已通玉帛於无外执豆笾而萃止盖百代之不易言皇猷之至美恭惟盛德乃圣乃神爰初缵服旧邦维新瞻顾函夏实始经纶三驱示礼四载弥勤济之以武守之以文降鉴回虑全国庇民既戢兵而禁暴咸服义以归仁功成理定返朴还淳羣贤在位百度惟贞方将致宣王之薄伐焚老上之龙庭还师衽席检玉云亭何祝夀之无感忽缀衣之在辰呜呼哀哉神祔轩丘化流南国率感义以孺慕共衔哀而沾臆日月以之匿曜烟云为之改色庸辑瑞之长违恨攀髯而不得呜呼哀哉永惟下国获嗣余基奉天光而不早顺文告以何违仰霆电之震以警其失赖阳春之泽以赦其迷既宾礼之加厚亦恩情之过私大信有千龄之固承欢无存稔之期览讣书而恸絶奉遗赐以涟而呜呼哀哉集同轨於七月遏八音於四海桥山之冠剑长掩灞涘之川源不改敢荐忠信敬陈脯醢庶有感而必通愿降神而如在
骑省集卷八

[book_title]卷九
钦定四库全书
骑省集卷九
宋　徐铉　撰
光穆后諡册
维年月日嗣国主臣某再拜稽首言臣闻体厚德而母万物存乎尊位腾耿光而蕃百世繋乎鸿名继统广业莫斯为重顾惟小子惧忝贻谋对越祖宗敢扬公议伏惟大行圣尊后姜任显族皇英茂德作合元圣长发祥符秉妇礼於储闱正嫔则于四海孝心天赋惠问川流祚启重熙尊归壼内率循隂教钦若皇猷顺承利坤元之贞辅佐流周南之化慈抚公族仁怀六宫清净广于真风戒慎刑于外戚用能永锡繁祉弘济多难保佑冲人克荷丕构仰繄慈训方恢景福灵台告祲永乐长违罔极之怀触绪荒殒恭惟尊名节惠之典载考儒臣礼官之称咸以为光大孝悌之懿肃雍贤德之盛昭映前烈垂示无穷列辟承式弗敢失坠谨奉玉册琮宝上尊諡曰光穆皇后伏惟威灵如在鉴兹缛礼延九庙之积庆与二仪而长存呜呼哀哉谨言
封保宁王册
维保大元年八月丁未朔某日皇帝若曰稽古夷庚只叶皇极建侯树屏保乂王家用能乘运会昌历世重光先哲所以启後列辟所以时宪者也我思立爱宜有加焉咨尔二十弟某中和萃灵寛裕成德戏必俎豆之礼学无城阙之游聪明仁智仰遵前训孝友婣睦率由生知昭此玉音应於麟趾朕以不德凛乎丕承文武之功期无独享契龟胙土抑为旧章今使某官持节册尔为保宁王食邑二千户敬之哉昔我文考对越上帝敷佑下民克俭于家无纵于逸再造之业与世无穷予以尔有邦膺受繁祉今尔尚迪遗烈保终令图无从匪彝无狎非正耉老是听训典是师绥宁乃封以永元吉
?封许国太妃册
维保大三年太岁乙巳七月乙未朔某日皇帝若曰昔在祖后法象天明旁求淑女式敷隂教并建内职以丽外朝故其先德之举显魂之命比爰庶尹无不及焉盖敬终贻後之旨也咨尔故汝南郡君周氏恭俭执中明知资性顷谐法相入奉先朝紘綖之勤夙着於彤史汤沐之宠竟饰於泉扃粤子纂承祗禀兹训家道既正国风以理仰蹈成式永怀旧人是用厘举阙遗追崇名数昆吾旧宅太岳全邦申画四封以光懿德今使某官持册封许国太妃呜呼令问不忘盛典无替昭昭复魂闻予此言
蒋庄武帝册
维年月日皇帝若曰稽古皇极训民事神诏大号以崇正直之威垂大名以纪昭明之德牲币有数典礼不愆政是以和神降之福莫不由斯者巳若乃以死勤事没而不朽流光储祉蒋帝有焉惟帝冥符灵气孕毓玄造嘉猷雄略昭映前人在昔潜耀大川跃鳞下邑着艰难之节所以事君彰变化之神所以显俗惟德是辅感而遂通建福会昌以戡时难丰功厚德以享帝郊史臣执?於无穷工祝正辞於不絶顾惟寡昧只嗣龎鸿敢忘人谋以叶灵贶瞻言神岳作镇皇州兴运惟新祯符丕显而位极於炎昊名谢於康惠坠典未举予用慊焉濮阳诸姬实纂服之旧邦尅乱除害乃庇人之盛业合为缛礼申告祠庭今使使某官持节奉册追諡曰蒋武帝呜呼丹青懿烈光光如彼?册庙貌昭昭如此永为民正无乏神主之望焉
?封安王册
维年月日国主若曰稽古大猷启迪来裔藩翰之寄重事也不以亲属为嫌宝玉之分盛典也不以死生易节昔在有魏苍舒早世降及我唐子云无禄咸用追启王社饰於泉扃垂为宪章肆予遵举咨尔某禀信厚之德持谦下之资在傅不勤为善最乐烝烝敬孝之性恂恂友悌之风及苴茅北藩授仕殿省别六尚之名物参九伐之政令行以正直持之公平诸御知方羣校竞劝职修事举朕甚多之爵止极於公封位未登於六事流光不待时望慊焉申予有恸之怀加尔饰终之礼冬卿峻秩楚泽全封丕举茂章永光余烈今命使某持节册赠工部尚书封安王呜呼延吴之怀予用多愧间平之德人其识诸?册无亏丹青不泯昭昭复魂亦克知之
?封丰王册
维年月日国主若曰名器之重典册之崇不以亲疏为嫌至公之举也不以死生易节归厚之道也先哲彞训我仪行之咨尔某挺岐嶷之姿禀山河之秀亦既就傅时惟老成迪祖宗之猷不愆不忘奉诗礼之学惟几惟勤公室所推藩屏攸寄秀而不实凋此妙龄天性所锺永悼何巳真王异数护塞雄藩举为宠章饰彼幽壤今使使云云呜呼分以宝玉苴以白茅弗及图功犹足表德尚尔不昧知予此心
卫王刘仁赡改封越王册
维年月日国主若曰忠臣之事君也殁且不朽王者之念功也久而弗忘故贤哲膺期风烈所及千载之下若旦暮焉矧先朝旧臣藩方贤帅雄名大节震耀区中粤予纂承敢忘褒宠咨尔故某命世英杰奕叶勲庸便藩宠遇茂着声实闲者辍自离卫镇于寿春导德申威罔不率俾国步中梗边烽载惊介然孤城横制险地威略所奋以战则靡亢恩信所加以守则弥固社稷是卫岂惟封疆呜呼壮图中夺而英气动于二国奇表长谢而忠规流於百代肆我文考爰极宠章崇为帝师建以王社大名备物无不及焉咨予小子敬想先正闻鼙之感斯极饰壤之礼未行是用越于彞章再光赠典山阴大国会稽遗墟申画四封永旌懿烈今遣使某官持节改封越王呜呼忘身徇国其至如彼愼终追远其厚如此永锡繁祉子孙保之
庆王进封陈王赠太尉册
维年月日国主若曰古称王者之贵必有先也岂不以在原之助义切於邦家陟冈之恩情均於存殁自非增饰之宠宁申敦叙之怀稽迪前经式扬盛典咨尔某受天正气为国宗英器量川停机神秀出纵横之智发为事业儒雅之度播为文辞自锡壤侯藩调兵兰錡行令惟一抚下惟仁周庐不惊宸极甘寝天覆形于锺爱时望极于维城景命不融仪表长谢壮图大略嗟时运之难并遗文余烈绵岁序而常存粤予小子只荷丕基奉慈训于长乐颁公器于懿亲友于之恩追怀何巳是用修严缛礼申告九原以王有文雅之称故改封于陈社以王有重厚之器故建号于上公光昭令猷永垂不朽今命使某云云噫花萼之游宛成今昔宝玉之赐遂隔平生尚想明灵鉴兹永悼
追赠留从効父册
维年月日国主若曰立身扬名君子所以显父母也慎终追远王者所以厚风俗也政之大者其可忘乎咨尔清源军节度使留某父赠鄜州都督彦雄行当于躬量韬于世修诚明而应物积善庆以流光实啓高门诞生贤嗣建节风云之会致身藩翰之权清宁一方表率羣后岁勤职贡恭守朝经位崇帝师勳在王府向非禀训有自膺期而生则功勲所昭何以及此虽褒赠之典已贲于九原而督护之名未比于太府俾加缛礼荐洽朝章今遣使云云持节册赠尔为潞州大都督呜呼节钺之贵命屈于生前典册之崇礼符于不朽既足以光尔之有後亦所以表予之推恩昭昭有灵知我斯意
昭惠后諡议
臣闻广莫极於坤元则含容光大拟议着焉尊莫隆于王后则窈窕思贤咏歌发焉是以上德无名而称谓流于百代至道无象而仪形表于万方此固天理出于自然圣人所以无避者也矧惟节惠之礼百王盛典述德之议史臣至公诞昭耿光敢扬懿德伏惟大行国后生商遗烈安刘积庆淑质奇相惠问英才光映台华作俪公族绍隆藩阃载辑储闱世子专寝门之礼孝心不匮大君以家人之庆天覆有加诚由肃雍之德协比睦姻之盛言内则者以为美谈及属运飞天尊归配地严恭匪懈禀母仪於上宫慈惠积中率妇道於天下澣濯是服而六衣有炜环佩中节而九御有伦思脱簪之戒以成忧勤之政躬大练之饬以辅纯俭之风阴教既孚王化茂远方舆告变椒风永閟恸结长乐哀纒紫宸龟筮协从攒涂将启旌德之号彤管斯存若乃山河表德而文之以礼金玉其相而守之以恭垂训以慈进贤以哲至於诵经习诗之敏审音知乐之明超然远识夐絶终古勤行孝养下自从化故寛裕怀于六宫天资明惠学无不通故遗爱锺于宸眷载稽具美实光前烈谨案諡法德礼不愆容仪恭美皆曰昭慈哲远识寛裕遗爱皆曰惠仰惟实录足表鸿猷谥曰昭惠后谨议
骑省集卷九

[book_title]卷十
钦定四库全书
骑省集卷十
宋　徐铉　撰
武成王庙碑
下臣伏读前史穷探政经莫不以兵战为危事目干戈为凶器异达人之格论盖曲士之常谈若乃上考洪荒遐观仪象九畴垂范何当弃从革之功五纬丽天讵可沦长庚之耀春生夏长非秋无以收成雷动风行非霜不能肃杀先王设教谁敢渝之垂衣裳以正其本为弧矢以申其用板泉戡难所以见轩后之神明丹浦庇人所以成帝尧之光宅七旬来格本由舞羽之仁八百同辞始自葬枯之惠故修文庙堂之上者武功之始折冲千里之外者文德之形如仁而忘兵则西夏偃王以之而殒恃力而弃义则夫差嬴政由是而亡乃知文德不修则武功不立武功不试则文德不昭相须而成其揆一也故立其教者谓之圣大其业者谓之贤圣则应天顺人西伯受代殷之任贤则开物成务太师有佐命之功当其偃息朝歌盘桓渭水量恢宇宙既处困而能通才冠生民亦俟时而後动云雷之屯已亨天人之契冥符历数有归君臣相遇投钓而起同车以还尊为王者之师我无慙德加之百官之上人絶异言大矣哉圣哲膺期无得而称巳故能式遏乱略大拯横流把白旄而誓师操黄钺而助断解倒悬之困释比屋之诛大统既集天保巳定然後式庐表墓归马牧牛申义风于夷齐授成事于旦奭宏开四履高视五侯及其德泽将衰风流巳远犹使纪侯大去不遗九世之雠周室既卑更赖一匡之业自非道充四表功济三才孰能丕显光烈若斯之盛者也其後圣人既没真风渐漓战国如焚羣生殄瘁先王利器举为争夺之资阙里诸生率用纵横之说遂使中都愤叹聿兴未学之辞柱史伤嗟始发不祥之论流遁忘返积习生常则我武濩之音将坠於地夫至公所以应羣动上德所以综万殊达其旨则左右咸宜迷其本则弛张两失自汉参覇道魏济奸雄藐尔千年荒哉七德国家参墟发命扈水膺图羣黎兴徯后之辞八表有宅心之地高祖奉天革政扇牧野之高风太宗屈己师臣蹑渭滨之盛轨施其法则致其报入其国则思其人贞观年中始於磻溪立庙玄宗祗若先训奋发神谋平内难于女戎嗣鸿图於代邸永言遗范重祀严禋开元中诏京师及天下州府并立太公庙着良辰於上戊抗缛礼於虞庠而复历选前修式崇配享得其体者参入室升堂之列蹈其迹者俨抠衣函丈之容穆矣皇风焕乎甲令肃宗来朝走马初严避敌之师九五飞龙遂荷在天之命浇戈既戮商奄犹骄方资戡定之勤更举褒崇之诏礼尊南面位极真王取其大告之称以定易名之典历代之阙文备矣圣皇之能事烝哉故得灵鉴孔昭羣臣竞劝诸侯供职函夏同文中兴之功配天齐古虽复运逢兴替时有安危造周之德既隆思汉之人常在烈祖沉潜刚克神武有徵静氛疠於萧墙功高庖正扫搀抢於丹徼业茂宾门由是四海乐推三灵眷命光复旧物洪惟至公大道将行皇猷累洽今上允文允武克长克君自出震见离发号施令雷行天下丰宜日中信及豚鱼仁沾行苇若夫尚齿尊贤之教宵衣旰食之勤制礼作乐之文返朴斵雕之质固巳纷纶帝籙掩映瑶编犹复协比臧谋畴咨庶政以为五材并用废一不可天下虽平忘战必危是故简万乘之人申九伐之令六官联事百度惟贞副君以介弟之尊当抚军之任威而不猛动必以仁大元帅齐王明德茂亲由诸王而宿卫副元帅燕王敦诗说礼以长子而帅师用能启迪大中张皇下武其余西京名将雾集星罗北府奇兵飈驰电骛并列云台之像咸开长水之营地利人和思深虑远域中无事则用之于进贤兴功四方有变则用之于吊民伐罪故出车瓯骆则系以长缨鞠旅衡湘则举为内地皆所以拯其涂炭之患息其沈阏之争非徒夸大兵威兼并土宇而已至于篁竹雈蒲之聚田昭屈景之宗或粗举先声或聊分偏校莫不厥角稽颡请命即刑史不絶书野无遗寇斯乃声明文物之外庙堂帷幄之间思未半之功已倍矣加以为而不宰让德於天洁粢丰盛靡违於时事春兰秋菊远被於无文乃顾戎韬式严邦政以为三王四代之事罔不从师前哲令德之人必将崇祀列圣盛典实启孙谋乃复旧章爰作新庙於是宗伯建位梓人授规入端门而右回旁太学以西顾瞰康庄而列屏因爽垲而营基他山之石咸移中伐之材毕萃成之不日自比灵台揆彼方中宁慙楚室崇堂屹以特起高门豁其洞开筵有笾豆之区阶有宾主之位干戈在序钟鼓在庭繟然观艺之场蔼尔致诚之地春秋二仲时和气清醴醆交羞牲牷不疾雄冠礧剑展告?荐信之仪玉戚朱干俨象德达神之列中军元帅出建灵旗六郡良家来登勇爵斾旌铙吹桓桓推毂之威金石丝簧穆穆燕毛之序观之者乱臣知惧比夫汉尊黄老讵臻清净之源秦用刑名徒有深刻之弊中庸之德其在兹乎嗟夫圣人没而微言絶王泽竭而颂声息奚斯露寝诸侯之事何观吉甫清风衰世之音孰尚岂若帝图光赫圣祚宏新人知鼔箧之方家识止戈之渐固可着之金石列在鼎彞微臣学愧常师用惭兼备承明再入固无经国之才宣室徵还幸对受厘之问将使延州听乐长闻雅正之声圯上受书世出帝王之佐敢扬丕训敬勒贞珉其铭曰
於惟基命建用皇极实有武备以昭文德弗惠弗迪是纠是殛天地刚柔惟帝之则是则是效文王武王惟师尚父时维鹰扬匡正天下绥爰四方微禹之烈於汤有光肃肃牵牲皇皇表海简礼从质因民不改难老曰寿专征为大泱泱之风至今犹在大道既隐明王不遭走鹿争逐赬鱼告劳冺若四履纷吾六韬我思古人心焉忉忉天或爱民物无终否率此叛国归於圣帝自葛初征至牧乃誓君子万年本支百世鸿图再造二圣重光亦既大赉宁惟小康六事允厘四维孔张梦寐卜猎咨嗟钓璜虎踞之阳龙藏之涘爰作新庙毕崇明祀设祗交戟朱门纳陛嵬?穹崇重深奥秘名光大告礼重真王侑神祀食入室升堂威仪文物容貌采章列圣有作兹焉不忘胶庠既成教义既明三湘即序百越来庭马无南牧人怨东征烈烈政典洋洋颂声商郊车骑灌坛风雨绩用不冺威神若睹镂金石以表德荐馨香而受祜春兰兮秋菊无絶兮终古
蒋庄武帝新庙碑铭
臣闻南正司天授宗祝史巫之祀春官掌礼诏牺牲玉帛之仪皆所以别类人神统和上下三时不害力穑以之普存百物阜安荐信犹其多品用能举明德而徼景福播和乐以致灵祗三五已还皆是物也若乃浑元宣气山岳成形云雨於是乎生财用於是乎取故有毳冕之服璋邸之符或以肆瘗垂文或以徙悬着法虞舜圣帝也而有徧于之祀周武明王也而有惟尔之祈至於祊田高邑之都藻茝桑封之秩稰稌有羡兰菊无亏大典奇篇论之备矣後王徂帝闻斯行诸金陵山者作镇扬都盘根福地峙天险之左次瞰台城之北隅阳岭前瞻包举青林之苑隂崖右转经营玄武之池絶巘嶔岑蔽亏日月深岩窈窕吐纳风云层台累榭临其岭涌泉清池湛其下白鹿麏?腾其薮鸳雏孔翠栖其林豫章梓杞之材橘柚樝梨之实赭垩丹青之美锡银金碧之饶固以事异假珍富兼诸夏登于轨物掌以虞衡矧复奇怪中潜絪緼上属真人未应瘗杂宝以祈年智士攸同指盘龙而建国亦何必嵩丘发峻始号降神岷岭腾精独称建福自时厥後代富灵游刺史还都即有栽松之地诸生肄业非无讲学之场岫幌云关访徵君于幽谷鹿巾霞帔集道侣于中林斯亦羣帝之密都先王之册府者也在昔霜钟细品犹淹耕父之居反景微光尚驻长留之驾况乎皇州列岳宅怪储灵不有吉神孰司隂隲蒋帝孕清明之气禀正直之资实九德之所生与五龙而比翼自西江考绩谢联事於玄夷北部申威辑庶功于黄绶于时祚终四百运偶三分人怀涂炭之愁家有剥肤之痛帝则勤劳徇物慷慨忧时既授张敞之俘即振李崇之鼓赤丸未尽执汉节以忘生青骨难诬降北山而受享飞虫显俗生民之舒惨焉依白马耀奇平昔之威容如在故使中都之印式报隂功长水之营旁旌同气庐宫改命非因介子之焚庙貌崇坛讵比愚公之徙自是光灵茂远代祀绵长或昭德而降祥或害盈而致罚黄旗紫盖奉五马之祯符朱鬛碧蹄修高山之巨盗贤如谢傅犹繄草木之形亲若始安亦假弟兄之助故得王封锡羡帝服归尊追炎昊以齐称躅虞黄而接武事光典册惠浃幽遐任水木之逓迁顾高深而自改国家緑图受祉黄钺庇人分二牧于土中包九有于宇下虽十聨百里亟更守宰之权而四望五郊不易宗彛之数及威名暂失龟鼎中迁瀛海颷回坤舆幅裂而盘礴之际常奉周正封域之间独为汉守衣冠旧族宛洛遗甿咸趋怀德之乡共免永嘉之乱终使皇天眷佑百姓与能克昌再造之基奄有六朝之地烈祖功踰嗣夏体濬哲而致中兴皇上德迈继文懋元良而恢下武格天光表慰率土之歌謡累洽重熙渐羣黎之肌骨所以珍符总至灵命毕陈极金箧以标年尽瑶编而纪瑞袭于六艺贯彼三坟矧复圣作无方神谋不测殷周损益文武弛张制在先机申于後甲百吏奉行而不暇兆民日用而不知帝典恢宏天文贞观摛华发藻抉瞶披聋丹浦非好战之师两阶有诞敷之舞坐知千里廓清五岭之氛後不踰时底定七闽之难国风王泽自北而南树立之权由来尚矣康无专享止崇藩屏之封穆吊不咸但着急难之咏未有极至公之举正太弟之尊大义鸿猷如今日之盛者也副君膺则哲之寄有圣人之资由上德而贞万邦用英才而总百揆丽正继明之业仰奉宸谋持谦敬客之心俯怀庶品则有齐藩上寄纡盭绶而握兵符燕邸真王珥貂冠而掌宫龠周公则武王之弟夏启则吾君之子故能缉熙帝载寅亮天工晏平仲之论和北宫子之谓礼自家刑国草偃风行上下之际既交华裔之情如一黑齿奇肱之俗欵塞来王碧嵩素滻之滨除宫望幸后夔典乐已播薰弦司马进称行陈秘检功既隆矣德亦厚矣尚复往而未止谦以益尊政靡不修思无不及以为无文咸秩训诰之格言明祀是崇春秋之大义农祥晨正丰洁四驰密云不雨馨香并荐载纡睿鉴爰顾遗祠诏曰蒋帝受命上玄奠职兹土力宣往代泽被中区所谓有益于人以死勤事者也今号位已极名諡弗彰阙典未申朕甚不取其以胜敌克乱之业为民除害之功因姓开国追諡庄武仍令有司修寝庙备制度焉于是即旧谋新审形面势农工告隙营室方中或悬水以为规或饬材而攻木塼埴之工麕至圬塓之伎星罗径术常夷靡薙王孙之草荆榛旧辟宁诛宋玉之茅百堵齐兴自岁而毕缭垣十里重屋四周树文木於庭中交枝靃靡挺开明於阈外诡状髬髵纳陛逶迤碧叠元州之石横梁夭矫雪披後渚之梅豁朱户之曈曨阳光不夕閟深宫之霮?暮霭常霏堂上布筵楹间设奠管磬钟鼓罗於下笾豆簠簋肆於前再变之音克谐永贞之祝无愧神光倏忽裷服连蜷孔盖翠旌若有光而罔觌蕙肴兰藉若有云而不亡用是高揖灵玄永司纯嘏罔两魑魅岂烦夏鼎之图风雨雪霜无待桑林之祷则知民和而後降福事理而後不祈人祗之间如斯而已者也粤若先王命祀神道教人前哲令德之流九魁六宗之类或以公族视秩或以户邑奉祠子晋之为帝宾真阶匪极傅说之骑龙尾景耀未融斯皆地势本高升闻易达讵有权轻五技壤狭一同而能比敬轩台分光尧日纵质文之迭改代奉典章及圣哲之丕承更加崇饬故金简玉字兴王之统可?两骑五车受职之期斯在虽将历选安得同年昔者崑阆穷游尚纪白云之什燕然薄伐亦陈玄甲之铭孰与冥贶昭彰寿宫宏丽水通悬圃萃气色於阊门路接白杨焕丹青於垧野此而莫述後嗣何观微臣润色无功讨论奚取思问神於先圣姑欲事君苟获罪於玄穹曷容媚竈惟於旧史想见英风适当罢役之初爰奉属辞之诏西州作颂诚慙邑子见称南国刋铭或望至尊所改庶使千八百国会执玉於兹峰七十二家配泥金於此地其铭曰
茫茫玄造万物资始一经神怪一纬人理先圣则之以着纲纪仰观俯察上天下地高卑既定品物咸宜宣气者山配地曰只三公是拟九德攸司天作金陵蒋帝荒之岩岩金陵作镇上国隂林巨壑材生物植洞穴岩房逶迤诘屈隐士无言仙童不食洪惟庙貌奠此名区位重天孙权倾坤轴薜荔之服辛夷之车若自空桑来游下都翼翼京扬冯冯辇毂运属多垒聿祈深福峻殄竖夷勋亡景覆肸蠁玄功威蕤帝籙皇唐膺命和悦人神崇名则旧受职惟新祥图杂集祀典纷纶终全王土以俟真人再造延洪继文光大隂阳不测天地交泰没羽梯航雕题冠带成民致力祭神如在犹防阙典乃韵遗灵永怀简册钦若昭明克乱除害膺兹大名亦有制度备于祠庭式瞻昏定昏定既正爰揆农时农时弗亏虞衡肃给般尔交驰加之砻斵益以章施新庙既成神居既宁我有常祀蒸肴荐腥匪禜匪祈歆我惟馨三时不害大庖不盈昔在周象逮於汉室徒骋骐騄虚罗甲乙纯嘏弗臻斯猷愈失载返其风爰归圣日五衢植木四照栽花驰烟驿雾晦景韬霞方介十五何忧一车行观吉玉愿折疏麻谢傅长逝王公不作独我庄武先纡睿略鲁坟无棘辽城有鹤刻此苕华永传嵩霍
武烈帝庙碑铭
臣闻昊穹凝命玄化不宰司契牧民之重授以圣功益谦辅德之明显诸神道玉烛景风之瑞所以报忧勤天时地物之妖所以警安逸是以古之圣人覩灾而惧因败而成拨乱反治之勳偃武修文之业延洪光大皆有幽赞者焉故禹奠九州受苍水绣衣之命武师牧野接五车两骑之神或假灵于五将三门或取象于长庚北落奇怪愡怳历代有之然则洁粢丰盛崇名纪号钦若天意丕显隂功元元本本政之大者也兹我后所以侧身修德允济时屯武烈帝所以御灾扞患光膺帝服人神合应岂不伟哉惟帝才冠生民道高振古登贤能于乡老论昭穆于本朝若夫忠孝文武之风信智言行之懿提纲按部之绩夷凶静乱之勤论道经邦之猷宫悬锡马之宠忠身徇国之节惊愚显俗之奇固巳炳焕丹青铿锵金石用能高标名祀大庇烝民牺牲玉帛数有加于羣望备物典册礼遂缛于真王是知妙极无方数均不测告祯符於难遇擅宏济于独能虽通幽洞灵实圣哲之所务而问神语怪非典册之攸先故扬?而论盖史臣之职也主上以功成弗处无德不报增封进号厥有旧章乃下诏册赠武烈帝备名数礼也於是正南面之尊穷大壮之势耽耽新庙奕奕崇堂雉门两观之严左墄右平之制龙旗銮辂云?轩悬兼三代之盛仪抗五郊之殊礼与夫周人革命止陈玄牡之祈晋室主盟但用朱丝之祷报功之典不亦盛乎常州刺史何重贵初领前军独当强寇以忠贞为甲胄以恩信为金汤首挫贼锋力全郡垒褰帷之任因以畴庸坐树之风更成德让皆足以光昭雅颂垂示来云後之君子知天命不可以智欺大福不可以力胜幸灾怙乱鬼而得诛背盟奸好人将谁与覆车斯在殷鉴匪遥类委土以为师树丰碑而纪事下臣奉诏谨勒铭云
玄功不宰帝德无为化机冥运羣动交驰必有神道鉴而董之董之伊何惟帝之职恍惚有象隂阳不测如岳降祥配天辅德保我蒸民莫匪尔极伟哉间杰多艺多才名驰八紘位重三槐祀典光启王封肇开人思邵树俗畏轩台洪惟我后积仁累庆运启再造功宣二圣金监在握璿玑以正隂阳既和人神交应时灾有数孰克违斯灵命自天畴能问之盗兵窃发玄贶冥期风云鼓荡气励殱夷蒋侯助顺霍山启道卑听匪远诚明则到上曰钦哉享兹昭告帝服加尊大名纪号多垒既平连营既宁奕奕新庙崇崇百城民罔疵疠年斯顺成庭有备物时殷颂声祸福何常惟人所择弃信毁义恃衆与力上帝不蠲明神是殛勒石严祠敢告万国
重修筠州祈仙观记
筠州祈仙观者东晋黄真君上升之地因为道馆绵历代祀互有增修国朝保大中元宗皇帝奉为吴让皇再加营构金石具刻此不备书夫言意假象故立朝修之所形器有坏故资缮完之工此观当荆楚之要津实邮传之便道过宾税驾游子解?憧憧往来罕或虚月修葺之後二纪有余閈闳垣墉颓落且半道士罗自正总摄真侣启焕玄风以为道由人弘德以勤维下饰不美人其谓何於是心谋躬行节用畜力授其徒之可任者会其士之好道者月省岁计经之营之即旧谋新兴废补阙十有余岁其绩大成凡建圣祖殿黄真君殿各一区峙瑶坛范洪钟造桥梁於通津植茂树而蔽野其修旧振坏者层楼重廊二十余间其取材也时其择匠也良程之以壮督之以固瓴甋瑌磩尚其密藻绘丹雘尚其丽帑廪不费工庸不劳焕然新宫峙此灵境君子是以知其能也夫神仙之事史臣不论岂不以度越常均非拟议所及故邪仲尼书日食星陨皆略其微而着其显虑学者之致惑也又况於希夷恍惚之际乎然而载籍之间微旨可得书云三后在天诗云万寿无疆斯皆轻举长生之明效也及周汉而降则事迹彰灼耳目不诬天人交感民信之矣於是通儒鸿笔始着於篇至如许君黄君通幽洞冥穷神极妙逮尔姻族与夫家人乘景上隮超然絶俗故墟旧井真气裴回至其乡而思其人仰其道而践其迹斯观之盛岂徒然哉铉顷岁扈从南巡有事於游帷之观二宫相距两舍而遥使指有程瞻望弗及逮今一纪无日忘之会罗君状其功绩图其形胜见托纪述欣然而书开宝七年九月二十四日记
筠州清江县重修三清观记
元气既判天地乃位气之清明灵粹者锺乎洞天福地名山大川之间真圣之所戾也景福之所兴也然则游居走望乃建道馆焉通都大邑往往而在豫章之地实曰奥区带豫章之通川据西山之雄镇郁映磅礴神异所栖高真十二震曜方夏方灵轨辙靡迤蝉联保大庚戌岁诏复高安县为筠州析其北鄙为清江县而三清观负新邑之左瞰长江之右形胜高奇坛宇严净闻诸故老云昔吴许二君尝游兹地夜覩青气上属于天相与叹曰此非凡地当为神仙之宅及二君登仙之後邑人追感前言共缉以茅茨岁时荐献衆目为草堂道院函关紫气事往名存盭厔草楼人非郭是年世弥远增修益崇开成中始诏赐号三清之观自时厥後又踰十纪运逢治乱道有汚隆中兴巳还百度咸复官得其守人尽其能道士吴宗元允迪玄风克堪道任以为朝礼之域颷歘所临不饰不美衆将安仰于是月考岁计庀工饬材补废扶倾无所不至建三清之殿造虚皇之台设待宾之区敞饭贤之室范华钟之铿訇耸层楼之迢嶤回廊复道重深奥秘于是饰仪卫备器用肃然必洽焕焉可观成功既告碑碣爰书
骑省集卷十

[book_title]卷十一
钦定四库全书
骑省集卷十一
宋　徐铉　撰
舒州周将军庙碑铭
将军讳瑜字公瑾庐江舒人也吴史列传功炳乎丹青皖城遗祠颂阙乎金石呜呼皇天有造物之柄有爱民之仁必待圣人而後行王者有承天之德有济世之量必待圣人而後发故天人合应圣贤相须民之司命阙一不可也虽复凌云之台非一木之材千金之裘非一狐之腋然其建大号运长策总览英杰弘济艰难亦一二人而已故革夏者九有之师而伊尹为阿衡翦商者三千同德而吕尚为尚父秦为无道高祖诛之则酇侯盖於羣后莽据闰位光武正之则仲华冠于四七汉宗失御孙氏奋发破虏讨逆继志勤王而将军倾盖於千载之显濡足於百六之会策名江左宣力中朝殊勲盛烈旷代齐契何其伟哉於是王业始基羣凶方炽国难荐及人心屡揺将军情发於中义形於色履艰危之际贞节弥坚率振荡之衆伸威方厉推诚以明大义故逆折游说之锋屈身以表至公故首定君臣之敬摧赤壁之阵势动九州建汉中之谋量包四海於是强敌摄迹羣生延颈奸雄之智无所施为汉室之隆未可量也呜呼天未悔祸国之不幸修涂止於偏帅大命殒於巴丘流恸於当时遗恨於终古岂四百之运历数难移三分之基疆宇有限不然何雄才大略神授之如彼短命促龄天夺之若此忽乎茫昧不可得而详也夫英声由於茂实元功出於全德威棱所及非勉强之攸能绩用斯存岂毁誉之可夺有吴为新造之国柴桑乃观望之师大帝非争衡之才子布有私室之顾将军投袂而起横戈以出魏蜀二主天下英雄或垂翅而宵奔或俛首而求救降兹以往乌足道哉至於分财推宅之仁观乐审音之妙知人先觉之哲存交服物之怀实天纵其能亦行有余力矣嗟夫民坠涂炭真主所以臞瘠天造草昧良佐所以驱驰非君臣同体不足以济大业非帷幄共断不足以制衆流将军能沮蒋生之谭而吴主亦能拒敌国之间将军能画不世之策而吴主亦能破羣疑之心故得丕显霸功如斯之盛当此时也如赵士之碌碌汉相之龊龊徒使有若林之会安能施一绳之维又况於市道之交署门之客哉此义夫节士所以感激於风云惆怅於时运者也呜呼微管之绩既息於中区盛德之祀遂崇於东夏历世逾远善庆弥彰翼子诒孙徙封移社而支庶繁衍故在舒庸召树犹存鲁堂无坏光灵不泯实生太尉中书令西平恭烈王焉半千之运悬符祖德万夫之望允济时屯始爲定乱之雄终为佐命之老而仁风所被多在故乡王与嗣子邺皆节制庐江今仲子祚复刺举灊部过里门而载轼瞻庙貌而长怀命梓人以新其堂奥督里宰以除其径术教祝史以絮其笾豆率宗属以荐其孝思肇建丰碑以永前烈懿哉象贤之美共理之勤民用接和岁则大有戾夫不佞敢作颂云
皇天上帝敷佑下民既命贤主亦生贤臣有若将军救时之屯仗义秉信资忠辅仁堂堂定策謇謇忘身雄飞夏口横荐江陵将军犹生汉室不倾将军既没天下三分盛德之享严祠未湮壮夫击节义士沾巾猗欤旧国赫矣云孙嗣勲纂服长戟高门寿公有焕云貌如存我纡兰佩来挹牺罇怀贤慷慨用献斯文
大唐故匡时启运功臣清淮军节度寿州观察处置等使特进检校太傅持节都督寿州诸军事寿州刺史御史大夫上柱国彭城威侯赠太尉刘公神道碑
闻夫郊圻内理牧万民者是曰诸侯夷狄外壤守四方者其惟猛士然则安危异任文武殊涂故天下方争韩彭英吴横雕戈而震耀羣生待理龚黄寇贾拥皂盖以从容及夫昭格寰区纷纶简册其归一也代有人焉若乃总是全谋覃於奕叶流光受社潜齐累将之家崇德计功下视世卿之族古难具美我则兼之公讳崇俊字德修其先彭城人高祖升调补山阳淮阴尉遂家焉即爲县人也岳峻洪基海疏遥????阳城相土千龄侯伯之封沛泽中兴两代帝王之胤怀黄结紫论鼎甲以盱衡刻像图形誓山河而捧袂国史家牒披卷可知顷者圣运中微羣方暂扰骊山之北犬戎兴戏水之师践土之庭天子屈河阳之召公路拥南阳之衆僭号仲家隗嚣据陇右之图坐论西伯勤王问罪吴太祖始定扬州赐胀专征昭皇帝遂加殊礼於是扬旌北讨迁寇迹於淮滨辟土西封谋守臣於诸将命我显祖作牧锺离乃固堡障之严载施犬马之备军无粃政将期十万之行师有见粮即聚九年之蓄方图大举已仗前殳永年不登未几而殁长山羣盗旧畏来公西域故营愿从班勇复命烈考嗣膺使符不还渭水之兵誓卒龙门之托故蓼城之战斩获过当汝阴之围策勲居最先零委质鬭充国以无由玁狁惊蒐射郅都而不中畴庸锡羡建清淮军以壮中权加礼愼终赠太尉公以光幽穸既而鼔鼙凄怆部曲徘徊家有遗恩人思世德帝曰崇俊惟尔恭俭孝友诚明惠和任则中军帅位则文昌长诞举攸职予惟汝嘉濠梁之郊控扼遐裔惟乃祖金克懋厥始乃考仁规克愼厥中肆予命尔克成厥终往哉汝谐无废朕命公衔恤奉诏墨絰即戎铺陈政经讨閲军实思有以光大前绪播扬国风初二先公之理也属洛邑再迁浚郊作梗伪新窃据延仍十五之期黄武开元始创三分之业犬牙之地虿尾常揺锋镝纵横车徒奔走摧身兽困尚遥匡复之谟頳尾鱼劳未暇绥怀之术逮公之理也寇皆远遁民伫息肩千里风从四方耸听以为格物必在於立制也故艺贡赋以息贪暴之端畅刑章以拯奸宄之极赏不虚授罚其必行以为富邦必在於务本也故使民以时相地之利持未熟之稻游惰自迁班再易之田兼并絶幸以为边宁不可以忘武备也故远斥候浚沟隍竹与木而靡遗膏与苫而毕给亭障屼峙军声隐动以为强兵必在於实皇畿也故招怀边甿讲习戎事游兵冀马俱为无犯之容晋杰齐雄并集选和之下岁拣精鋭归之京师其余庶政常经门见户睹斯可略而言也高皇帝礼均元老宠冠列藩受禅之初则进上公之秩肆类之际则委廉使之权言必见从无再却之奏君常高枕忘北顾之忧皇上钦奉重熙聿遵无改毗倚尤重亲敬如初先太尉公之薨也西北小惊戒严从便因诏执事移清淮军於寿春及是复立定远军即命公为节度使仍以公少子匡符尚永嘉公主留侯操印初跻上将之坛帝子吹箫即降王姬之馆礼优伯舅望重懿亲於时公涖濠梁十有七年矣米盐皆序丞史当才闭合罕争举烽无警朝廷以公能光前烈雅得边情清淮之师遗风仍在俾盛一家之美载严万里之城改寿州刺史充清淮军节度使邓侯倏去鷄鸣伤父老之心长者负来虎渡息乡闾之患能事毕举考功再期方将建大斾以风驱指函关而电扫云中鸡犬八公之迹徒存梦里膏肓二竖之妖遂作春秋四十保大四年夏六月十有六日薨於寿春公署皇上剪须靡及穿壁方遥投緑沈之瓜悲哀竟日赐黄银之蒂慷慨沾襟废朝三日中使护葬诏兵部侍郎李贻业持节册赠太尉赐諡曰威即以其年秋九月十五日备卤簿鼓吹葬於濠州锺离县大化里之原礼也前夫人李氏後夫人陇西郡君李氏皆太师赵忠懿王女也赖乡仙李即开柱史之源参野飞龙遂纪宗卿之籍勲庸六鎭时高谢氏之门师范两朝室有班姬之训荃蘼兰蕙映戚里以芬芳藻荇苹蘩播妇仪而昭晰门内之理夫人有焉子八人二子幼长子节早亡次范滁州刺史次简次策次霸时未仕次符秘书郎或得公之政事或得公之兵钤学礼学诗惟忠惟孝皆推酥酪之味咸有芝兰之芳所谓积善余庆世济其美者也惟公山河龙凤凝粹彩於神姿纬候风云集渊谋於灵府议公家之事不以身为行将军之令每由刚克卒祖祢之成业可谓聿修膺牧伯之宠章讫无虚授所以始终匪玷福禄攸归同族之间朱轮结轨季父仁赡作镇夏口弟崇怙崇僖更典晋陵其余将军列侯中郎校尉银黄照烂光浮道德之门珩佩陆离响杂高阳之里苟非自天攸相与国无疆其孰能与於此乎向使享大年敷远略鸿飞鹏举功未可量也天命不然能无永悼昔者荆州从事犹牵堕泪之悲太宰旧寮亦有怀铅之请况乎世功丕显揭日月以高骧帝念惟隆会云龙而下济欲垂万叶可不务乎微臣职典丝纶词非清润持赤管以承诏拂贞珉以投刃庶使蚩蚩甿隶观迹而长怀眇眇来云披文而尽信其铭曰
惟彼陶唐有此冀方自天佑之後嗣其昌侯迁鲁县帝隐芒砀猗那大族嵩华配长渢渢彭城兴我遐祚显显山阳着我高祖高祖伊何仁而不遇庆锺令孙聿来用武皇运中否诸侯起争浚郊怙乱淮壖不庭吴王奋发受钺专征命我显祖守濠之城濠城严峻濠兵骁勇显祖帅之羣凶振恐将军下世边烽亦耸乃命象贤荷时之宠荷宠伊何载大其功蠢蠢梁寇言言颍墉是馘是俘兵无顿锋爰有奇略集於威公
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:36-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>