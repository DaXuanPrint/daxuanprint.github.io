<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,李卫公别集卷一,李卫公别集卷二,李卫公别集卷三,李卫公别集卷四,李卫公别集卷五,李卫公别集卷六,李卫公别集卷七,李卫公别集卷八,李卫公别集卷九,李卫公别集卷十,李卫公外集卷一,李卫公外集卷二,李卫公外集卷三,李卫公外集卷四,李卫公本传,会昌一品集全文在线阅读,会昌一品集全文在线下载,大玄古籍书库">
<meta name="description" content="文集。一名《李文饶文集》,又名《李卫公文集》。唐李德裕(787—850)撰。20卷,别集10卷,外集4卷。德裕字文饶,赵郡(治今河北赵县)人。宰相李吉甫子。以荫补校书郎,迁监察御史。武宗时,任门下侍郎、同平章事,以功兼太尉,封卫国公。任相期间,恰值处理回鹘、黠戛斯等降附、册封等事宜,选用将帅,军中书诏等,莫不独决,其他诸相无预。宣宗时,贬崖州司户参军,卒于贬所。少力学,善为文,虽居显位,手不释卷,平生著述甚多,今存《次柳氏旧闻》及此集。是集成编于唐代,从事郑亚为序,汇诗文于一帙,宋代以蜀本流传。收诗120">
<title>会昌一品集_李德裕_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">会昌一品集</span> <br/>
          作者： <span class="inputVal" id="bkauthor">李德裕</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]139144</span> <br/>
          说明： <span class="inputVal" id="bkdec">文集。一名《李文饶文集》,又名《李卫公文集》。唐李德裕(787—850)撰。20卷,别集10卷,外集4卷。德裕字文饶,赵郡(治今河北赵县)人。宰相李吉甫子。以荫补校书郎,迁监察御史。武宗时,任门下侍郎、同平章事,以功兼太尉,封卫国公。任相期间,恰值处理回鹘、黠戛斯等降附、册封等事宜,选用将帅,军中书诏等,莫不独决,其他诸相无预。宣宗时,贬崖州司户参军,卒于贬所。少力学,善为文,虽居显位,手不释卷,平生著述甚多,今存《次柳氏旧闻》及此集。是集成编于唐代,从事郑亚为序,汇诗文于一帙,宋代以蜀本流传。收诗120余首。其文状、表、论、书等360篇,约13万字。语言雅正,说理明晰,其中所收“代刘沔与回鹘宰相书白”、“安抚回鹘制”、“赐嗢没斯等诏”、“幽州纪圣功碑”、“异域归忠传序”、“奏回鹘事宜状”、“论讨袭回鹘状”、“赐可汗敕书”、“嗢没斯特勒等状”、“赐黠戛斯可汗书(与纥扢斯可汗书)”、“黠戛斯朝贡图”(王会图)序等等,详细叙述回鹘、黠戛斯等与唐交往及其内部一些状况,是了解唐代回鹘、黠戛斯等族历史的珍贵资料。是集《四部丛刊》影印常熟瞿氏藏明刊本,题《李卫公文集》。重印时又据《全唐文》、《唐文拾遗》、《全唐诗》、《唐书百家全集》诸书订正错简,录补缺文附于后,题为《李文饶文集。》。</span> <br/>
          封面： <span class="inputVal" id="bkimg">Z_18309.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]会昌一品集
[book_author]李德裕
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]139144
[book_dec]文集。一名《李文饶文集》,又名《李卫公文集》。唐李德裕(787—850)撰。20卷,别集10卷,外集4卷。德裕字文饶,赵郡(治今河北赵县)人。宰相李吉甫子。以荫补校书郎,迁监察御史。武宗时,任门下侍郎、同平章事,以功兼太尉,封卫国公。任相期间,恰值处理回鹘、黠戛斯等降附、册封等事宜,选用将帅,军中书诏等,莫不独决,其他诸相无预。宣宗时,贬崖州司户参军,卒于贬所。少力学,善为文,虽居显位,手不释卷,平生著述甚多,今存《次柳氏旧闻》及此集。是集成编于唐代,从事郑亚为序,汇诗文于一帙,宋代以蜀本流传。收诗120余首。其文状、表、论、书等360篇,约13万字。语言雅正,说理明晰,其中所收“代刘沔与回鹘宰相书白”、“安抚回鹘制”、“赐嗢没斯等诏”、“幽州纪圣功碑”、“异域归忠传序”、“奏回鹘事宜状”、“论讨袭回鹘状”、“赐可汗敕书”、“嗢没斯特勒等状”、“赐黠戛斯可汗书(与纥扢斯可汗书)”、“黠戛斯朝贡图”(王会图)序等等,详细叙述回鹘、黠戛斯等与唐交往及其内部一些状况,是了解唐代回鹘、黠戛斯等族历史的珍贵资料。是集《四部丛刊》影印常熟瞿氏藏明刊本,题《李卫公文集》。重印时又据《全唐文》、《唐文拾遗》、《全唐诗》、《唐书百家全集》诸书订正错简,录补缺文附于后,题为《李文饶文集。》。
[book_img]Z_18309.jpg


[book_title]提要
钦定四库全书　　　　　集部二
会昌一品集　　　　　　别集类一【唐】
提要
【臣】等谨案会昌一品集二十卷别集十卷外集四卷唐李德裕撰德裕有次柳氏旧闻已着録是编凡分三集会昌一品集皆武宗时制诰外集皆赋诗杂文穷愁志则迁谪以後闲居论史之文也明代袁州有刋本然仅会昌一品集十卷外集四卷此本正集二十卷别集十卷外集四卷即穷愁志与晁公武读书志所载相合意即蜀本之旧欤陈振孙书録解题称卫公备全集五十卷年谱一卷又称蜀本之外有姑臧集五卷献替録辨谤略诸书共十一卷则其本不传久矣史言德裕在穆宗朝为翰林学士号令大典册咸出其手而文不多传意皆在五十卷内也会昌一品集序郑亚所作李商隐集所谓荥阳公者是也其文亦见商隐集称代亚作而两本异同者不一考寻文义皆以此集所载为长盖亚所改定之本云乾隆四十四年二月恭校上
总纂官【臣】纪昀【臣】陆锡熊【臣】孙士毅
总　　校　　官【臣】陆费墀

[book_title]原序
会昌一品集原序
纶綍之兴载籍之始先王发号施令明罚勑法盖本於此也唐虞之盛二典存焉夏殷之隆厥有训诰自胤征甘誓乃有誓命之书皆三代之文一王之法也虞夏之际代祀緜远其代工掌制之名氏莫得而知至於成汤太甲则有仲虺伊尹为之训诰高宗得傅说则有说命之篇周公召公相成王则有洛诰酒诰周官顾命秦始皇帝并一区宇丞相李斯实掌其言汉兴当秦焚书之後侍从之臣皆不习文史萧曹之辈又乏儒墨之用每封功臣建子弟其辞多天子为之纵委於执翰者亦非彰灼知名之士武帝使司马相如视草率皆文章之流以相如非将相器也厥後寖微寖长下於魏晋亦代有其人我高祖革隋文物大备在贞观中则顔公师古岑公文本兴焉在天后时则李公峤崔公融出焉燕许角立于玄宗之朝常杨继美於代宗之代洎宪宗皇帝英武启运雄图赫张中兴之业高映前古其时则先太师忠公翺翔内署有密勿赞佐之绩平吴定蜀时惟其功及登枢衡作霖雨尊王室卑诸侯图蔡料齐外定内理显王言于典诰彰帝范于图籍纪在徽册播于无穷特进太子少保分司东都卫公长庆中事惠皇为翰林学士训诰之业彰于前闻昭肃皇帝统握乾符寤寐良弼诏自淮海复升台庭尽付玄机允厌神度每彤墀奏罢列承天睠帝亦讲伊尹傅说之旨定元首股肱之契以太平之制度上古之文教咸属于公焉会先太后懿号未立帝明发有永怀之痛公述沙麓神井之瑞赞绕枢怀日之庆懋遵圣绪光慰孝思于是承命有宣懿祔庙之制及武宗郊昊天拜清庙文物胥备朝廷有礼华夷述职河朔修贡乃显神休荐徽号奉扬一德以示万方于是撰仁圣文武至神大孝之册封域无虞天子翛然有求玄之思乃范贞金模圣表隆准日角烛于宫庭中外臣僚咸欲颂山河而褒日月也公于是有圣容之赞天街之北獯鬻攸居因饥凭陵怙衆强御严之以刁斗而勃尔无惧申之以文告而腆然不率天子震怒旋命征之公独运沈机上资宸断万里胜负决于帷中雷霆既震犬羊遂溃疣赘披抉腥羶解离遁其名王复我贵主于是有讨北狄之诏天宝末蓟门为首乱之地疮痏榛棘袭世未平至於渔阳帅仲武埽除妖孽臧获仇讐奉扬威神乃底康靖仍愿勒石于卢龙之塞以叙圣功飞章上闻帝用允若公祗膺明命舒展格言呼啸神祗吐纳嵩华当画而文星见不寐而白凤来成诸侯不朽之勲尊元后无私之化公於是有幽州纪圣功之碑潞帅刘从谏死其子因关河之嶮恃甲兵之衆请爵争地屡闻王庭中外疑迷互挠天听帝将耀神武公累罄忠谋且言曰重耳在丧不闻利父雄渠受戮祗以抵君况明皇旧宫天井内地跨揺河北胁倚山东岂可行有匪人坐为污俗若可忍也孰不可容沃心无疑蹑足乃定又曰上党居天下之脊当河朔之喉今漳水雄兵常山劲卒是为唇齿实惧因依不若乘其未萌制其将动帝俞其奏乃妙选使臣以劳谕之严立刑赏以劝戒之魏侯镇侯勠力从命絶壶关之右臂收泜水之上游获兹渠魁在此成算又辕门叛将横水余凶窃上相之旌旗盗晋阳之管钥帝怒斯赫人心愈疑咸以师老于郊枭巢尚固议罢兵者蚊聚请宥过者雷同公又扬笏而言曰彼地则义师帅分宗室是玄祖勤商之邑后稷造周之邦瓜瓞具存堂构斯在苟亏策画不袭仇讐则是奬弥牟逐主之风长冒顿射亲之俗诗称筑室于道书谓疑谋勿成由是洞启宸衷大破羣议运筹制胜举无遗策防微虑远必契神机授钺之臣伏膺承命谢安之围碁尚刼曹参之饮酒方酣果有军书继闻戎捷砥磨周钺水淬郑刀万里来袁尚之头颅二冢葬蚩尤之肩髀欢声虽震于朝市喜气不见於形容何其纂立功勲镇定风俗若是之重也公於是有伐上党之制平晋阳之敕宗英可汗献琛贡賮越自絶漠通於本朝文毕伯氏之胤呼韩谷蠡之师或执玉而朝灵囿或解辫而拜甘泉并垂於册书光彼明命公於是有谕回鹘之命五慰坚昆之书四文章等於训传机事出於神明固将偃仰邳石之符傲睨鬼箝之録闻之者可以袪聋聩得之者可以弼邦国每牙管既拔芝泥将熟常於前席亲授笔札公亦分隂可就落简如飞时有急宣关於密画内庭外制皆不与闻或势切疾雷机难终日宣室未召武帐莫开公则手疏封章达於旒扆当乙夜观书之际未尝不称美再三此又岂可与传洞箫而讽于後庭闻子虚而嗟不同世者论功校德邪岁在乙丑羣公常伯以天子之道贯於神祗一年而风雨攸序灾沴不作二年歼丑虏兴北伐之师四年诛狡童咏东征之歌而又移摩尼之风坏浮图之俗偃兵返朴四海胥定思欲增鸿名光下武公乃观东序之图按西崑之牒铺舒名实藻缛文采类於上帝为唐神宗於是篹章天成功神德明道之册文号位既毕华夷会同方将命礼官召儒者访匡衡后土之议采公玉明堂之图考肆觐之礼於梁生取封禅之文于犬子尽皇王之盛事极臣子之殊功而轩鼎将成禹书就掩然犹进先尝之药献高手之医藏周旦请代之书追汉宣易名之美作为大诰祈于昊天始终一朝绍续九德其功伐也既如彼其制作也又如此故合武宗一朝册命典诰奏议碑赞军机羽檄凡两帙二十卷辄署曰会昌一品制集纪年追圣德也书位旌官业也岁在丁卯亚自左掖出为桂林九月公书至自洛以典诰制命示于幽鄙且使为序以集成书寻玄珠莫究其倪域听希声莫穷於高下承恩震恐几移朝夕援笔而复止者三四伏念江陆尽荡辞让不及因斋洁以序焉夫全功难恃大名难兼日赫于昼而乏清媚月皎于夜而无阳煦冬之为候也则雪霜飘暴冻入肌髪夏之为用也则金流石烁火走肤脉如阳春高秋者稀焉南则毒虺之为厉也北则獯戎黠虏之为患也如洛邑咸秦者几焉雕鹫不傅之以驰骋骅骝不授之以骞翥如应龙者鲜焉仲尼圣贤之宗也位止於司寇老聃道德之祖也官不过柱史如姬旦者几焉是以保衡傅说左右殷宗召公毕公寅亮周室咸着大训克为元龟书契以来未之多有李斯以刻石纪号之文胜而不在休明之运又何足数哉周勃霍光虽有勲伐而不知儒术枚皋严忌善为文笔而不至岩廊自是已降其类实繁惟公藴开物致君之才居元弼上公之位建靖难平戎之业垂经天纬地之文萃於直躬庆是全德盖四序之阳春九州之咸雒品彚之应龙人伦之姬旦後之学者其景行之云尔郑亚序

[book_title]卷一
钦定四库全书
会昌一品集卷一
唐　李德裕　撰
徽册　讃
上尊号玉册文【会昌二年】　奉勅撰
维会昌二年岁次壬戌四月乙丑朔十四日戊寅摄太尉光禄大夫守司空兼门下侍郎同中书门下平章事臣德裕银青光禄大夫守尚书左仆射兼门下侍郎同中书门下平章事臣夷行金紫光禄大夫尚书右仆射兼中书侍郎同中书门下平章事臣拱银青光禄大夫守中书侍郎同中书门下平章事臣李绅及文武百官金紫光禄大夫捡挍司徒兼太子太保臣僧孺等六千五百七十四人言臣闻羲皇首太古之号成汤显神武之称我高祖皇王是宪尊名若古贻厥丕训为子孙之法岂不善始善述哉矧乃巨唐受命继体承业理运将至大君以兴昊穹所以开至圣也曩者明两未定帝华不协舍胤传圣深惟至公先后所以昭天命也亦犹尧发於唐侯文兴於代邸神明之祚不其难哉伏惟皇帝陛下清明溥鬯光耿四海玄德莫隣天休大赉日角见表气志如神爰初定命正心理物如辰居极而天下无邪矣由是昭德塞违尊贤远佞禹不自满成不敢康罔盘于田不迩于色自闺壼以施王教由家道而刑国风去比周核名实擥乾纲择圣纪修旧典协诚质扦嘉坛款泰一进正臣以端治表礼故老以求谠言远无蔽狱近无留命祈玄祖而膏雨降祀灵岳而嘉谷登省刑罚而蓬孛消发仓廪而螽螟息去岁龙旗承祀大辂亲郊捧玉瓒而一献光灵来格振金石而六变魄宝昭临然犹古训是学缉熙于道天文炳焕云汉其章温?敬逊承太任之教和乐恺悌洽戚藩之心德风偃于羣黎威霆动于絶域又以敬养不逮于长乐昭配未升於祢宫每怀慈徽蒸蒸而慕所以奉若慈训对越两仪因心立制永锡其教寛?刘之罪兴恻隐之仁回电收霜为之反汗及单于慕义景附朔边耀德戢兵谦临是受至於备文物展国容莫不先甲而布甘泽丁辰而廓隂雨和景晏温卿霭絪緼斯所谓神只之心应矣天人之际交矣於是服冕之士戴鶡之伦暨藩侯邦伯黄髪骀背不谋而进曰陛下玄默天晬辉光日新大矣孝熙四极爰臻诚宜玉版温润镂鸿明之德神宝焜耀荐万斯之年丕夫大典不可辞也陛下犹谦退固拒至于三四羣臣不已乃曰俞哉夫徧覆包含之谓仁极深研几之谓圣宪度着明之谓文蛮夷震慑之谓武感而遂通之谓神无思不服之谓孝臣等不胜大愿谨奉玉册玉宝上尊号曰仁圣文武至神大孝皇帝伏惟陛下乾健不息谦尊而光乐戒其耽禽戒其荒夀乃侔於殷宗俗乃厚於成康贻燕後昆受福无疆臣德裕等诚欢诚跃顿首顿首谨言
上尊号玉册文【会昌五年】
维会昌五年岁次乙丑正月已酉朔一日已酉光禄大夫守太尉兼门下侍郎同中书门下平章事臣德裕光禄大夫守尚书左仆射兼门下侍郎同中书门下平章事臣悰朝议大夫守尚书右仆射兼中书侍郎同中书门下平章事臣让夷朝议大夫守中书侍郎兼户部尚书同中书门下平章事臣崔铉及文武百官大中大夫太常卿臣孙简等六千二百二人言臣闻在昔周宣猃狁内侵四牡薄伐以定王国则诗人大其功暨於汉宣北夷乖乱呼韩慕义郅支远遁则简策着其美惟此二代称为中兴间者开成之末星孛如云螟飞蔽天先帝戚之黎人惧焉乃授至圣遗大投艰迄兹成功厥有冥数伏惟仁圣文武至神大孝皇帝表应龙翼粹合乾刚神全而正气凝宇定而天光发智烛千里动必察微心镜万机物来斯应於是三材用四维张建中和之极缀前圣之纲重枢机修法制刑御家之理无出壼之言销谗邪远佞幸絶背公之党退好径之人内严体貌增堂陛之峻外絶缔交去辅车之势古所谓受命于天惟舜独正也又曰一心定而万物服惟陛下得之曩者北狄矜功耗蠧中国种类磐?根柢封殖异术肺腑缟衣如荼挟邪作蛊浸淫宇内倒悬不解百有余年既而龙祠垭灭擕国欵塞质帝女蹙海疆有狼顾平城之心鲸吞咸洛之志爰命枭将搴旗刈旃兵鏖穹庐火烈荆榛扬罽幙碎轒?六驘遁逃贵主生还剗灭妖迹剿除丑类故名王结髪冠带入臣坚昆稽首鞮?来献而又奸臣放命二纪陆梁?太行之固下窥洛邑通故绦之道旁睨近关树其遗孽以窃兵柄议者佥曰积甲十万积谷十年泉鱼不察汤网宜悬陛下雄断霆声群疑氷释扬清风而扫云鼓迅雷而破山任冯异则拔天井而振上党仗吴汉则发突骑而窥邯郸壶关失险山东夺魄属有戍边叛将窃发参墟人心揺荡异议放肆陛下临朝而言曰二寇获罪於天予所不舍未三旬而定晋阳才期年而灭潞子不以金购狶将多降不劳师克粤首驰报非至德感物孰能臻於此乎由是台宰百辟藩屏将帅上言曰成伐东方而肃慎来贺景剪七国而王室乃安莫不始於武功终致刑措将以禋上帝荐祖宗宜受鸿名以答玄贶陛下犹谦逊而五让之勤精弗已乃屈已以俞之云汉为章所以昭法度也神明其德所以成教化也巍乎有功帝尧之则也勤於大道玄祖之训也臣等不胜大愿谨奉玉册玉宝上尊号曰仁圣文武章天成功神德明道大孝皇帝伏惟陛下不有其名以保其成不德其功以戒其盈享殷宗之福致周道之平熙我王度玉振金声臣德裕等诚欢诚跃顿首顿首谨言仁圣文武至神大孝皇帝真容讃【并序】
仁圣文武至神大孝皇帝御极之五载气应天和德感人心朝廷四方咸一於正以精荡祲以道胜残故得风雨时若螽螟岁息销蓬孛为休气驱戎狄为怀人北荒坚昆重译而至厥有窘伐凭阻弄兵陆梁韦顾既伐夙沙自缚武功既成体德昭明前古未闻百王莫致之事皆葳蕤於图谍矣皇上以为大禹叙九畴敬五事岂不曰貌恭则庄视明则正予欲作缋传照审其仪形且夫圣人?心於天以通神明先定其神而万物理矣昔之访具茨期姑射在此而已况乎广成之戒抱一玄元之去多欲予所遗道良谓是矣岂眩夫系风之言奇彼淖水之术从偓佺之所珍遗尧舜之令命也哉於是图轻素写良金拟监形於止水若凝视於清镜五彩既彰穆穆皇皇居列仙之舘近玄祖之光盖以昭燕翼之谋显丕承之德矣臣闻古之至圣必有奇相是以黄熊之瑞应於龙体赤精之符协於图表颀然而长文王所以王天下也体貌多奇汉高所以威海内也然则缋事之微极於惟肖至於天光睟精日华明润非可图也庶彷佛焉末臣奉诏敢扬言曰
唐运中兴天授大君轩耀其武尧焕其文北伐猃狁朔漠消氛西伏坚昆稽首称臣祲生壶关盗起河汾沈机先物雄断解纷克定羣慝竟全大勲八表既宁万机益勤爰命彩缋载模天真崑阆仙岑峻极秋旻蓬瀛白日光昭清晨涵育如天尊严若神辉赫絪緼为龙为云圣作物覩祯祥以臻宣光孕灵虞熙载甄政建中和金声玉振泰堦既平庙器乃陈化下以德持盈以仁四凟宗海衆星拱辰亿万斯年藻朗日新
会昌一品集卷一

[book_title]卷二
钦定四库全书
会昌一品集卷二
唐　李德裕　撰
纪功
幽州纪圣功碑铭【并序】　奉敕撰
幽州卢龙军帅捡挍尚书右仆射张公仲武往年修献捷之礼今年有铭勲之请二者君子韪之岂不以诸侯有四夷之功献其戎捷春秋旧典也宗周献肃慎之贡铭於楛矢天子令德也斯可以为元侯表可以为後代法圣上嘉其动而中礼乃命宰臣采其元功传於惇史臣德裕敢扬言曰夫兵者所以除暴害也爱人则恶其为害禁暴则恶其为乱虽睿智不杀化之以神至德允怀招之以礼然书有猾夏之戒传有修刑之训虞舜四罪乃成大功文王一怒以至无侮非德教之助欤仁圣文武章天成功神德明道大孝皇帝熙我文典焕乎光明极象外之微臻於至道鼓天下之动致於中和虑必钩深退而藏密故能神机独照成未兆之谋威光远震制不覊之敌当其时也烽燧迭警羽书狎至人心大揺羣师沮气皇帝以轩后之威神汉高之大略光武之雄断魏祖之机权合而用之以定王业此议臣所以不敢望於清光也倬哉天地应而品物生君臣应而功业成故龙跃而云成鹤鸣而子和方叔伐猃狁蛮荆来威安远击车师西域振服宜有良将殿於朔边张公礼阅战器书成传癖张仲孝友子孺塞泉流落不偶光景未耀明主雅闻奇志持印而拜将军遥推赤心筑坛而命元帅拔自雄武授之蓟门果能精诚奋发策虑愊臆千里献筹一心忧国则知龙顔善将任人杰而不疑日角好谋叹敌国而强意回鹘者本北狄之裔也或曰獯狁或曰山戎五帝所不能臣三王所不能制前史载之详矣暨薛延陁之败也酋帅吐迷度率衆欵塞太宗幸灵武纳降立回鹘部落置瀚海都督因我封殖遂雄北方肃宗之戡内难也叶护以射鵰之士亲护戎旌亦由羌髳率师以翼周北貊枭骑以助汉既殄大憝乃畴厥庸特拜叶护司空岁赐缯二万疋厥後饰宗女以配之立宫室以居之其在京师也瑶祠云构甲第棊布栋宇轮奂衣冠缟素交利者风偃挟邪者景附其翎侯贵种则被我文缋带我金犀悦和音厌珍膳蝎蠧上国百有余年既而桀骜无亲天命不佑僭侈极欲神道恶盈本国荐饥畜产耗半黠戞斯因利乘便遂焚龙庭区落萧条隂磷青荧今之乌介可汗亡逃失国窃号沙漠非我册命自为假王其来也羡漫隂山睥睨高阙玄塞之下氛雾蔽天质贵主以前驱依大国而求援或丐我米糒捄其饥人或邀我甲兵复其故地外虽柔顺内有桀心因行人致词徵呼韩故事愿居光禄塞急保受降城其下有二部曰赤心宰相那颉啜特勒赤心者天性忿鸷戎马尤盛初与名王嗢没斯首谋内附俄而负力怙气潜图厉阶为嗢没斯所绐诱以俱谒可汗戮於帐下其衆大溃东逼渔阳上乃赐公玺书授以方略公以室韦悍亟之兵近我边鄙俾其侦逻且御内侵寻以徵役不供为虏所败由是介马数万连亘幽陵伏精甲於松?布穹庐於碛卤散若飞鸟止如长云火燎於原不可向迩公激义气以虹贯发精诚而石开奇计兵权密授髦俊乃命介弟仲至与禆将游奉寰王如清左敌万李君庆张自荣高守素李志操率锐兵三万建斾而前介胄雪照戈矛林植命以义殉壮由师直声隆隆而未泄欲逐逐而不食戢以听命严而有威公曰险道倾仄且驰且射胡兵所以无敌也致之平原勒以方陈我师可以逞志也於是?於莽平环以武刚首尾蛇伸左右翼张轻骑既合奇锋横骛如摧枯株如搏羣兎讋慑者弗取陆梁者皆仆掳王侯贵人计以千数然後尽衆服聼悉数系累谷静山空靡有孑遗槖駞駃騠风泽而散旃墙罽幕布野毕收马牛几至於谷量流血殆同於川决径路宝刀祭天金人奇货珍器不可殚论乃命从事李周瞳驰传上奏又命牙门将周从玘继献戎俘皇帝受而劳之羣臣毕贺昔长平七征骠骑一举窦宪合氐戎之衆陈汤槛城郭之兵或生灵减耗士马物故或邀功捄罪矫命专征然犹告类上帝荐功清庙顾视二汉不其恧欤以公威动蛮貊功在漏刻因命公为东面招抚回鹘使先是奚契丹皆有北使监护其国责以岁遗且为汉谍自回鹘啸聚靡不鸱张公命禆将石公绪等谕意两部戮回鹘八百人虽介子讨罪於龟兹班超行诛於鄯善未足俦也回鹘又遣宣门将军等四十九人诡辞结欢潜伺边隙公密赂其下尽得隂谋且欲驰入五原大敺杂虏公逗遛其使缓彼师期竟得人病马瘏缩衂而退挫锐解纷繄公善计今乌介自絶皇泽莫敢近边并丁令以图安依康居而求活尽徙余种屈意黑车寄托远道流离饥冻黑车亦倚其威重廹胁诸戎造谋藉兵解仇交质自谓约齎深入汉将取而未期渡幕轻留王师往而非利公以壮猷远驭长讨羁縻不媮避嫌之便终致尽敌之术将时动而得隽岂岁数而胜微矧乎明主仗将帅为爪牙视戎狄为鼠彘方猎猛敌不翫细娯非周宣无以成召虎之勲非汉宣无以听营平之计朂哉上将光我中兴公前後受降三万人特勒二人可汗姊一人都督外宰相四人其他侯王骑将不可备载王褒以日逐归德称为人瑞班固以稽落荡寇大振天声孰若天子神武百蛮振慴乘其戚困临以兵锋刈单于之旗纳休屠之附非万里之伐无三年之勤巍乎成功辉焯後代宜刻金石以扬鸿休铭曰
太和之初赤气宵兴开成之末彤云暮凝异鸟南来边靖之徵北夷颷扫厥国土崩逼廹迁徙震我边鄙长虵去穴奔鲸失水上都蓟门兵连千里曾不畏天犹为骄子丐我边谷邀我王师假我一城建彼旛旗归计强汉郅支嫚词狼顾朔野伏莽见诛雁门之北羌戎杂处濈濈羣羊茫茫大卤纵其枭骑惊我牧圉暴若豺狼疾如风雨皇赫斯怒羽檄徵兵谋而渊默断乃雷声沈机变化动若神明沙漠之北虏无遁情渔阳突骑燕歌壮气﨣﨣元戎耽耽虎视金鼓誓衆干旄蔽地爰命介弟属之大事翩翩飞将董我三军禀兄之制代师之勤威略火烈胡马星分戈回白首剑薄浮云天街之北旄头已落絶辔之野蚩尤未缚俾我元后恢宏远略取彼单于系之徽索隂山寝烽亭徼櫜弓万里昆吾九译而通蛮夷既同天子之功儒臣篆美刋石垂鸿
异域归忠传序
会昌二年四月甲申回鹘大将嗢没斯率其国特勒宰相尚书将军凡十二人大首领三十七人骑士二千一百六十八人内附制授嗢没斯特进检校工部尚书左金吾卫大将军同正封怀化郡王其酋帅徧加戎秩赐之金紫於是穹庐之长尽识汉仪左袵之人咸被王泽矣臣闻书载率服美大舜之功诗列既平显周宣之德暨汉宣帝亦单于慕义呼韩来朝历纪数千称者三代则知非常之运必待非常之君诚契感通斯为难遇伏惟圣仁文武至神大孝皇帝绍高祖太宗之神武慕玄宗宪宗之远略英才天纵武节霆驰静深之谋渊然若海先难之志屹然若山自嗢没斯归款朔边注心魏阙制置大略尽出宸筭汉高从善能用六奇光武揣情坐知千里诸将无搴旗之効羣臣乏借箸之筹夫天以信而成功地以定而载物惟大君懋一德法两仪故能怀异俗之心盛中兴之业嗢没斯者回鹘之贵酋也夙禀正性生知大义识倚伏之数明祸福之机回鹘运属天亡岁久不稔畜产大耗国邑为墟流亡徧於沙漠僵仆被於草莽由是国之将帅各率支兵或入西戎或归诸部惟嗢没斯精诚上逹天诱其衷拔自狼居之山愿拜龙顔之主封章沥恳指日誓心不夺之诚介如石矣先是有赤心宰相桀傲乱常颇为边患嗢没斯潜布诚款於天德军使田牟暴其罪状枭首以徇归大国明也戴圣君忠也去乱邦智也服强敌义也其比四夷悉谓诚臣昔仲尼以曾参孝因为陈君臣父子之义以着孝经今圣主以嗢没斯忠爰采武义贞烈士以为归忠传则圣人善诱之道又何以加於此乎廼集秦汉以来至圣朝去絶域归中国获名节自着功业保终者三十人勒成上下两卷其不因献款无迹可称者今并不载臣又闻为善者天报之以福为不善者天报之以殃神道昭晰应如影响嗢没斯方欲保大节成大勲宜乎佩服斯文以为鉴戒臣备位台铉获奉睿谋受诏序事冠於篇首
黠戞斯朝贡图传序
昔越裳贡雉荐於宗庙西旅献獒陈以典训所以感其至而戒其初也仁圣文武至神大孝皇帝御历之四年天瑞灿烂王道昭焯五材并用六辔斯柔布政宣室以张神化振兵朔野以耀威灵故得天晬而清日晏而明虫螟不生嘉谷以成中?既安四夷来庭由是龙荒君长黠戞斯遣使注吾合素等上表献良马二疋絶大漠而贡赤诚涉流沙而沾赭汗非至德所感孰能臻於此乎皇帝以前有鸾旗焉用骥騄不贵龙友鸣驾鼔车乃命其使见於内殿赐以珍膳锡之文锦谨按故相魏国公贾耽所撰古今四夷述黠戞斯者本坚昆国也贞观二十一年其酋长入朝授以将军印拜坚昆都督逮于天宝季年朝贡不絶暨中国多难为回鹘隔碍黠戞斯忿其桀骜乘彼荐饥於是破龙庭焚罽幕萧条万里地无种落始得出重泉而见白日披氛雾而覩青天臣伏见太宗谓羣臣曰南荒西域自远而至其故何哉宰臣房玄龄对曰殊域来朝者中国乂安帝德遐被所致也太宗曰向中国不安亦何缘而至朕覩此怀惧何者昔秦始皇并吞六国汉武帝威加戎狄今殊方异类无远不宾窃比秦汉想无多愧亦欲传之子孙念二王之末途朕所以不能不惧尔臣伏思太宗往日之惧致我唐百代之隆则圣祖诒谋可谓深矣此太宗所以永保鸿名为受命之祖陛下所以丕承王业为中兴之主岂不宜哉天旨以贾耽有陈平镇抚之才得充国通知之敏其所述作该明古今乃诏太子詹事韦宗卿秘书少监吕述往莅宾舘以展私觌稽合同异覼缕阙遗传胡貊兜离之音载山川曲折之状条贯周备文理洽通臣伏以贞观初中书侍郎顔师古上言昔周武王天下太平远国归款周史乃集其事为王会篇今万国来朝蛮夷率服实可图写请撰为王会图有诏从之臣辄因韦宗卿吕述所纪异闻饰以缋事敢叙率服以冠篇首
会昌一品集卷二

[book_title]卷三
钦定四库全书
会昌一品集卷三
唐　李德裕　撰
制
宣懿皇太后祔太庙制　奉敕撰
门下朕近因载诞之日展承顔之敬太皇太后谓朕曰天子之孝莫大於丕承人伦之义莫重於嗣续穆宗睿圣文惠孝皇帝厌代已久星霜屡迁祢宫旷合食之礼惟帝深濡露之感宣懿皇太后长庆之际德冠後宫夙表沙麓之祥实茂河洲之范先朝恩礼之重中壼莫偕况诞我嗣君缵承宣宗已协华于先帝方延祚于後昆思广诒谋庶弘博爱爰遵旧典以慰孝思当以宣懿皇太后祔太庙穆宗睿圣文惠孝皇帝室率是彞训其敬承之朕只奉慈旨载深感咽宣示中外咸使知闻主者施行
仁圣文武章天成功大孝皇帝改名制
王者照临万㝢名岂尚於难知敬顺五行理宜避於胜伏徵诸前史义实炳然昔炎汉之兴洛傍去水所都名号犹乃避之况我国家运昌土德岂可以王气胜於君名所以宪宗继明之初实已舍水必有冥数叶於祯祥汉宣帝柔服北夷弘宣祖业功德之盛侔於周宣御历十年乃从美称朕远惟大汉之事近禀圣祖之谋爰择嘉名式遵令典敬承天意永保鸿休宜改名为炎仍令所司择日分命宰臣告天地宗庙其旧名中外表章不得更有回避布告遐迩咸使闻知
遣王会等安抚回鹘制　奉敕撰
敕自古令王抚宁荒服忠於国者则有继絶之恩顺於道者则有固存之义所以厚其向化优以报功回鹘累代姻亲久修臣礼服我声教保兹信诚昔以国难识其忠良严霜见其贞松疾风知其劲草永言勲力岂忘予怀如闻为纥扦斯所攻兵折衆叛畜产大耗国人荐饥流离转徙远踰沙漠近因太和公主遣使入朝已知新立可汗寓居塞下告穷请命未有所归每念艰危载深悯恻今欲捄恤穷困抚慰疮痍使四方知朕不忘旧勲保其大顺昔匈奴乖乱呼韩款塞汉宣帝转粟赈救权而施宜故得三代称藩北边罢警前代令典可不务乎宜令右金吾卫大将军兼御史大夫王会持节充安抚大使宗正少卿兼御史中丞李师偃充副使专往慰问仍赈米粟二万石俾期安辑离散渐就汉南再复旧疆永保恩好宣示中外宜体朕怀
讨回鹘制　奉宣撰
门下夫天之所废难施继絶之恩人之所弃当用侮亡之道朕每思前训岂忘格言回鹘比者自恃兵强久为桀骜凌虐诸部结怨近邻纥扦斯潜师彗扫穹庐瓦解种族尽膏於原野区落遂至於荆榛今可汗亡逃失国窃号自立远踰沙漠寄命边邮朕深念衰残寻加赈恤每陈章表多诈谖之词接我使臣如全盛之日无伤禽哀鸣之意有困兽犹鬭之心去岁?入朔川大掠牛马今春掩袭振武逼近城池可汗皆自率劲兵首为寇盗不耻破败莫顾姻亲河东节度使刘沔料敌伐谋乘机制胜发蛮貊之骑以为前锋搴翎【一本作歙汉书陈汤传搴歙侯之旗】侯之旗弋彼在穴短兵鏖於帐下元恶轶於彀中况乘匪六驘衆才一旅储粮已竭计日可擒太和公主居处不同情义久絶怀土多畏亟闻黄鹄之歌失位自伤宁免緑衣之叹念其羁苦常轸朕心今者脱於豺狼再见宫阙上以摅宗庙之宿愤次以慰太皇太后之深慈永言归宁良用欣感其回鹘既以破灭义在剪除宜令诸道兵马并同进讨河东立功将士以下优赏续次条疏处分应在京外宅及东都修功德回鹘并勒冠带各配诸道收管其回鹘及摩尼等庄宅钱物等并委功德使与御史台京兆府各差精强干事官点检收録不得容诸色职掌人及坊市富人辄有影占如有犯者并当极法钱物纳官摩尼等僧委中书门下即时条疏闻奏於戏昔汉宣帝值匈奴乖乱推亡固存呼韩单于擕国归命入朝保塞汉后所以有拥护之恩郅支单于背叛礼义伤毁威重汉史所以明可诛之罪二人祸福皆自取焉四夷百蛮宜以为鉴布告中外深体朕怀主者施行
讨刘稹制　奉宣撰
门下定天下者致风俗於大同安生人者齐法度於画一虽晋之栾赵家有旧勲汉之韩黥身为佐命至於干纪乱律罔不枭夷禁暴除残古今大义刘悟填居海岱尝列牙爪属师道阻兵六师问罪三面开网一境离心乘此危机遂能归命宪宗嘉其诚款授以南燕穆宗待以腹心委之上党招致死士固护一方逮於末年已亏臣节刘从谏生禀戾气动扇刚风因跋扈之资以专封壤恃纪纲之律以逞骄恣暂展执珪之仪终无上绶之请隙驹为乐魏豹姑务於絶河井蛙自居孙述颇闻於巴蜀大受亡命妄作妖言中詗朝廷?图左道辄谋动戎师屡奏隂谋顾苕卵之可矜岂泉鱼之是察暨乎沉痼曾靡哀鸣犹驻将尽之魂恣行邪僻之志罔惑旧校树立狡童中使挟医莫覩其朝服近臣衔命不入於垒门逆节甚明人神共弃其赠官及先所授官爵并刘稹在身官并宜削夺成德军节度使王元逵魏博节度使何弘敬或姻连王室或任重籓维恳陈一志之诚愿扬九伐之命吴汉任职受诏而初无办严卜式朴忠未战而义形於内况成德军尝以骁骑横冲首破朱滔战势方酣再回鲁阳之日鼔音不息三周不注之山魏博军亦以大斾涉河竟殱师道建十二郡之旗鼔以列降人削六十年之厉阶尽归王化士贾余勇军有雄名必能禀鄼侯之指踪成葛亮之心伐咨汝二师朕尤注怀元逵守本官充北面招讨泽潞使弘敬守本官充东面招讨泽潞使潞府曩者烈祖在藩先天唘圣符瑞昭晰缋事焕於泗亭銮辂廵游金石烈於代邸实为可封之俗久为仁夀之乡艰难以来颇着诚节必非同恶咸许自新其昭义军旧将士及百姓等如保初心并赦而不问昭义军旧大将等如能舍逆效顺以州郡兵衆归降者必厚加封赏如能擒送刘稹者别授土地以振勲庸其村乡百姓如所在团结归顺者亦加爵赏刘悟下郓州旧将校子孙及刘从谏近招致将士等喻以善道宜听朕言凡秉义立名须明大顺未有忠於所奉上悖君亲昔郤至有言受君之禄是以聚党有党而争命罪孰大焉田横能得士心人多致命伏於海岛莫敢猖狂及汉高召之奔走向阙岂尝违拒汉使留止田横唯慕殉以成仁不相挺而作乱故得其王殁延殊宠光显令名尔等既有义心宜思改悔如能感喻刘稹束身归朝必当待之如初特与洗雪尔等旧校亦并甄酬仍委夷行刘沔茂元各务进兵同力攻讨其诸道进军并不得焚烧庐舍发掘丘墓擒执百姓以为俘囚桑麻田苖皆许本户为主罪止元恶务安生灵於戏藩维大臣抗疏於外髦俊旧老昌言於朝戒朕以祖宗之法不可私一族刑赏之柄所以正万邦宜用甲兵陈於原野虽朕以恩不听羣臣以义固争询自佥谋谅非获已布告中外明体朕怀主者施行
授王宰兼充河阳行营诸军攻讨使制
【奉敕譔】
敕淮南劲兵伏灌夫之勇河内雄屏委寇恂之忠各用所长俾专大任以兹制胜斯为良图忠武军节度使银青光禄大夫检校工部尚书兼许州刺史御史大夫上柱国王宰结髪从军拥旄为将一剑横陈万筭皆全隂则难窥勇能重闭亚夫急缓之任继武绦侯祭彤御侮之才为吾子路近者狂寇凭阻屡犯顔行茂元莫遑定居骤闻三捷愿言奋旅方展六奇遽属爽秋暂婴寒泄诚威重之可倚顾卧护之未任是用改尔乘轩縂齐诸校隐如敌国御彼奔冲昔韩信建旗出井陉之隘邓艾束马越隂平之艰皆立奇功称为名将尔宜自厉无愧前良
授刘沔招抚回鹘使制　奉宣撰
昔东汉中夏既宁匈奴饥馑臧宫请命将临塞图刻石之功光武报云柔能制强且传闻之事常多失实虽灭大寇不如息人朕每览前史为之兴叹又以大禹修德有苗归心周穆徂征荒服不至固存取乱在择良图回鹘顷以本国荐饥落种擕贰纥扦斯乘其衰乱遂覆危巢既焚老上之庭尽剪名王之族可汗失地远害来附塞垣朕言念姻亲不忘勲力谕以呼韩款塞汉氏旧章外不干内国之大典且分兵食捄彼饥人令归溟南方议赈赡属可汗久婴沉痼酋长异心虽随畜荐居固无定所而控弦深入颇亦渝盟边将戎臣屡抗章疏策虑愊臆咸请驱除朕以王者之师以全取胜匈奴见短嘉娄敬之善筹马邑设权戒王恢之兵首推诚含垢亦以踰时况朔夜沍寒有皲瘃之患隂山遥路多曲折之艰宜以德绥岂劳兵碎某官刘沔久临沙漠颇识边情既启十乘之行必致六驘之遁委之告谕方俟成功可守本官充招抚回鹘使如不自改悔终须驱逐其诸道行营兵马使权令指挥主者施行
授张仲武东面招抚回鹘使制　奉宣撰
门下古人云兵者所以明德除害也故举得於外则福生於内朕每念戎事务安生灵既获远图宜恢长算回鹘可汗寄托塞上未归虏庭近者遣使蓟门恳陈诚款宋人病告於子反朝鲜心附於楼船繄我信臣实得要领幽州卢龙军节度副使知节度事观察处置押奚契丹两蕃经略卢龙军等使银青光禄大夫捡挍工部尚书兼幽州大都督府长御史大夫兰陵郡王食邑三千户张仲武风云感契鳬藻协诚自升将坛首剪狂寇戈鋋亟闻於彗埽牛马殆至於谷量故能望影揣情巳探致虏之术岂止闻风破胆益坚慕义之心遽奏封章愿申告谕彼既率服宁忘怀柔况边骑往来疾於风电沙场夐邈介以山川临敌应机固难统一昔卫霍之袭荤允异道而征辛赵之系?羌两从其志成予庙胜之策在举髦杰之臣俾尔鹰扬挫其狼顾将复蛮夷之叛固在七擒勉思将帅之风无忘五利崇以夏官之秩委其统制之权当竭一心敬兹休命可捡挍兵部尚书兼充东面招抚回鹘使其当道行营兵马使及奚契丹室韦等并自指挥余如故主者施行
会昌一品集卷三

[book_title]卷四
钦定四库全书
会昌一品集卷四
唐　李德裕　撰
制
授王元逵平章事制
门下古之命帅必重其名假三事之崇允万夫之望故韩信以丞相击魏樊哙以相国伐燕克成茂功赏抑有典成德节度使镇冀深赵等州观察处置兼充北面行营招讨泽潞等使金紫光禄大夫捡挍司徒兼镇州大都督府长史御史大夫驸马都尉云骑尉王元逵生禀忠厚天资信诚奇正得於心机严庄表於师律去病之略无假孙吴翁归之才实备文武属狡童逆命自固穴巢果能扬义声以载驰繇直道而先奋锋逾骇电势盛疾雷宣士卒上据层峦削成垣垒下临平壤尽见秋毫始擒伏莽之戎遽拔升天之险寻又陈兵原野渐洗尧山摧困兽之鬭心挫螳螂之怒臂弃甲者万计折首者千人先献戎俘益彰臣节彼则望王师之陈草木为兵闻吾帅之风椒兰比德顾其残孽岂获稽诛夫赏不逾时速人为善虽卨敷五教已列三公而禹分兵麾宜佩相印是用命尔升于鼎司於戏昔吴起有大功者三不为魏相窦婴破藩国者七未践汉台岂非名器之重曷常虚受尔其奋扬威武殱厥渠魁当感激而成功勿迁延而玩寇服兹休命可不戒哉可捡挍司徒同中书门下平章事兼镇州大都督府长史依前充成德军节度使镇冀深赵等州观察处置兼充北面招讨泽潞等使散官驸马勲如故主者施行
授石雄晋绦行营节度使制
门下兵家之策戒在势分故楚为三军破於英布光武料敌非刘尚之别营葛亮出师制魏延之异道专其大任方见成功断自朕心授之戎律天德军丰州四城都防御本管押蕃落等使兼充晋绦行营诸军副使银青光禄大夫捡校左散骑常侍丰州刺史御史大夫上柱国石雄倜傥仗义沉密有谋近者被羽先登搴旗深入剪彼荤允碎其穹庐勇则冠军威能振敌属壶关逆命羽檄交驰命征虏奉公之心思成臯过险之将嘉其壮节召自极边既而亚夫会兵驰六乘之传庶乎马武力战为衆军之锋朕以彦佐早升大将之坛久服上公之冕资其硕望任以指踪邓禹之镇关河功虽未遂羊祜之守吴会不必自行罢戎役以会朝待寇宁而抚俗亲授方略慰彼蒸黎爰擢奇才付予重事尔其重申兵法奋起士心去病无以家为勿邀天幸臧宫保於常胜实在贵谋敬聼朕言副兹宠寄可守本官兼充晋绦行营诸军节度使余竝如故主者施行
赠裴度太师制
敕尧之旧臣伯益显庸於舜禹周之元老召公流美於成康永惟其人是属良相裴度始以谋策除害佐烈祖之中兴终以忠贞立朝毗累圣之鸿业经纬之志华皓不衰功勲烂然图史辉焯奸邪所忌臲卼于时暨氛雾既开鱼水将叶条风孰见其喜愠零雨皆美其来归未践明廷遽婴沉痼威凤莫翔於旧沼虚舟长往於夜川殂谢之初朋党异义赠典不称人情欝然属告类上玄涣流大号载怀先正宜有褒崇宠既极於维师恩有加於在昔岂必望鄼侯之垄方念茂功过梁道之祠乃思遗美以兹为劝可不务乎
赠陈夷行司徒制
敕昔柳庄云亡辍宗庙之祭公叔既殁表贞惠之名前代所以追往悼怀饰终加礼永言髦杰宜峻旧章故河中节度晋绦磁隰等州观察处置等使检校司徒兼河中尹御史大夫陈夷行身为儒宗位致宰相言必体要行归於周得壶遂之深忠持顔子之极乐信能感物桃李所以不言思在无邪藜藿由其不采朕缵承鸿业再授钧衡陈羣立朝道无适莫葛亮称物心匪重轻虽壮趾为灾躧步为蹇朕之毗倚方图始终任以建牙暂去岩廊之上射不穿札遂居将帅之间方期永年为我良翰遽闻沦谢痛悼于心是用襚以衮章载之简册言念旧德尚怀黄髪之谋?想贞风爰举素?之节以资缛礼用慰幽魂
赠崔琯左仆射制
敕孔子以顔冉之行首於四科汉代以荀陈之门方於八凯乃眷时哲保兹令名用举饰终之恩以抒殱良之叹故山南西道节度使银青光禄大夫捡校吏部尚书兼兴元尹御史大夫上柱国崔琯诚明履正粹密隣几有子政之精忠得公绰之不欲礼乐二事以为身文仁义五常自成家范往以茂器列于大僚属贤相受诬庙堂议法用长孺之道以右正人微京兆之言岂闻非罪既是魏其之直益彰王凤之邪庄色于朝羣公耸视谠词不挠淑问攸归历践名藩皆有遗爱居常慎独清则畏知爰自子衿迄于白首厉翼之志终始不渝未陟台阶实孤公望追荣左揆式是优崇
赠王茂元司徒制
敕昔许穆公身殁於师赠以侯服王事加等春秋所书言念劳臣终于尽瘁举兹盛典用峻彞章王茂元幼则服儒长能习吏晩为边将颇振军声近者元戎启行大旅临境誓陟羊肠之险宁辞马革之劳来必挫锋去者夺魄挑战孤垒自掲高旌坐观爇火之蓬方解迎刃之竹必当樽俎制胜枕席还师势如风霆功在刻漏遽婴沉痼莫展良图伏波之壮勇不衰吕蒙之疗护无及日未回於三舍星已旋於再周列诸葛之鼔旗徐驱而返阅祭遵之车骑悼往则深亦既闻其绥复是宜加於衮敛勉尔羣帅知予报功
赠右卫将军李安静制
敕昔班固有言何武王嘉区区以一篑障江河用殁其身朕常以固作一代之典非所以垂法劝後也若观时以避祸量力以图全则三纲之道几於絶矣故右卫将军李安静其祖太子少师纲謇谔大节炳於青史安静聿修厥德不陨令名往者产禄擅朝充躬交乱每念王室殆於阽危不惮芳兰之焚竟全孤竹之志广称遗老抗感愤之词荀不食言由忠贞之故永怀臣节远迈前良近者深戒有司下令遴拣惟尔苖裔靡有孑遗昔庭坚不祀臧文所叹仲宣无後魏祖兴嗟荣以先王之臣褒以扬名之典懋兹休宠用慰冥魂
赠故蕃维州城副使悉怛谋制
敕兵家之法地有必争远则汉氏之得隂山匈奴恸哭近则张愿之城河外朔边底宁乃眷维州实为险隘有金汤之固居襟带之冲没为戎疆垂六十载故蕃维州城副使悉怛谋尝解辫髪献其垒垣议臣托以和盟沮其诚款寻令束缚归戮北庭彼获甘心且无噍类昔常山临代为全赵之宝符河西絶羌断西戎之右臂弃兹要害用长寇讐至今蜀人言必流涕岂陈汤之专命由匡衡之废忠言念始谋久罹幽枉爰加宠赠用慰贞魂
授元晦谏议大夫制
敕昔汲黯薄淮阳守愿出入禁闼补过拾遗则谏争之任实资谅直我求其比今得正人吏部郎中元晦往在内廷尝感先顾奋发忠恳不私形骸俯伏青蒲至於雪涕数共工之罪不蔽圣聪辨垣平之诈益张文德近因旌别邪正宰弼上言以鲁公藏罟莫如寘革於左右汉后辑槛孰若列游於公卿是用命尔登於文陛尔其副我宠擢不替初心勿沽小名以枉大节勿避嫌怨以负公评我求端士用继前良期尔尽规致予无过勉服厥官母忝优恩可
授徐商礼部员外郎制
敕朝议郎殿中侍御史内供奉上柱国徐商于公以容驷高闳虞氏以升卿名子其所全活不闻大贤犹诚感幽神庆流苗裔矧乃祖往以淑闻尝为理官属政在吕宗谋克王室将相?辟忠良受诬而深念羣狱之寃固拒诏使分别楚囚之滥自履危机义激命轻仁为已任有是隂德宜覃後昆尔风度粹和文词温丽列於清宪雅有贞标既旌先正之忠爰举赏延之典勉修官业无替家声可
授狄兼谟兼益王傅郑柬之兼益王府长史制
敕古者圣人之教子也皆妙选天下之端士以卫翼之汉代梁王好书则以贾谊经纬之才推明其志淮阳好政则以玄成礼让之节镇静其浮前王令猷百代良法况朕建立元子锡之粤区朱邸初开黄髪是宪以兼谟慷慨纳说有爰?正席之忠以柬之取舍俟时有贡禹弹冠之操皆行不苟合诚无暗欺历职有声居正无挠举其素行擢在首僚尔宜广德义之风明孝爱之道俾其严於问寝敬不絶驰化与心成中道若性服我休命可不慎欤
授郑朗等左谏议大夫制
予欲左右前後皆得正人朝夕交戒儆予之阙所以分左右而备箴谏也思见大儒骨鲠白首耆艾论议通古今喟然动衆心所以增其秩而厚其禄也朝散大夫守谏议大夫兼弘文舘学士上柱国郑朗等皆以贞正守道列於左掖从容讽谏每竭嘉猷况朗璜近因陛见乃能庭争执以言责本於志诚昔峻坂乘危爰?揽辔期门近出次况当车增主之明二臣之力我求端士用继前良期尔尽规致予无过拾遗左右汲黯之愿已谐禄赐愈多贡禹之诚当励勉思厥职无忝优恩可
授郑裔绰渭南县尉直弘文舘制
敕宣议郎前行京兆府参军骁骑尉荥阳县开国子郑裔绰昔汉武帝云有社稷之臣汲黯近之矣缅怀先正实迈前良况两代持衡皆有贞节守正持法遗风凛然尔生於德门且服儒训黄金不遗唯守於一经白环比德方荣於四代嘉其励行不陨令名俾从丹地之游伫继缁衣之美可京兆府渭南县尉直弘文舘散官勲如故
授李丕汾州刺史制
贾谊云守圉扞敌之臣诚死城郭封疆圣人有金城者此物此志也若火焚冈而不改其贞风振野而独标其劲临危自奋见义必为得不宠以命爵列於上赏忻州刺史兼御史中丞李丕幼而倜傥长负不羁才耀奇而頴出智释结而觹解御侮是寄益德冠於三军骚动得人剧孟雄於一敌昔在尔祖志康国屯翼龙而飞既濡其雨露刑马而誓已表於山河贻厥孙谋载扬休问近者?生参代盗起汾川保信都之城不为威惕戮邯郸之使终以节全戎士间行奏章狎至阅其忠款可谓着明乃眷西河控于大厦文侯旧壤干木遗风以节概着者居之固其宜也勉图嘉绩以保令名可
授李丕晋州刺史充冀代行营攻讨副使制
敕晋谋元帅必有佐军汉制出师皆立副贰所以重戎事而肃王命也李丕颇有大虑常好奇功自为攻拒之书尤邃揣摩之术淬其智刃斫未兆之机森其礼干得备严之称暨蝉蜕丹水鹏抟赤霄未及岁暮累见诚节今以玉璧重地汾河要津俾换珪符用佐樽俎庶乎易行而诱成苖贲之为不胄而驱效叶公之入勉於荡寇副我知臣可
会昌一品集卷四

[book_title]卷五
<集部,别集类,汉至五代,会昌一品集>
钦定四库全书
会昌一品集卷五
唐　李德裕　撰
诏敕上【诏敕凡有敕字者便行无敕字者请翰林添奨饰语他皆仿此】
赐回鹘可汗书　奉宣撰
敕我国家统临万?列塞在隂山之南先可汗縂率本部建牙於大漠之北各安土宇二百余年此天所以限隔内外不可逾越近闻为纥扦斯所败加以饥荒国邑为墟屍僵道路今可汗稍收离散渐近边城将议远图今先文诰故兹命使宜聼朕言可汗累代以来推诚向国往者中原有难助剪羣凶列圣念功每加优宠宁国咸安二公主降嫁龙庭爰及先朝复以今公主继好又以土无丝纩岁遗缣缯恩礼转深诸蕃称羡久保诚信两絶猜嫌但以国家旧章蕃汉殊壤稍逾经制岂朕所安去岁嗢没斯特勒巳至近界边将愤激便请袪除朕念其无主可归且令安抚今可汗既立彼又降附便合率领渐复旧疆漂寓塞垣殊非良计又得宰相颉于伽思等表借振武一城权与可汗公主居住中国之制与外蕃不同须守前代规模祖宗法度昔汉朝单于乖乱呼韩款塞宣帝送单于出朔方鸡鹿塞唯赈以米粟国初太宗皇帝命李思摩建牙於汉南遗址并存事皆可验未有深入汉界借以一城与退浑党项微小杂种同为百姓实亦屈可汗之尊贵乱中国之旧规若以未复本籓或欲别迁善地求大国声援戢诸部交争亦须率思归之人且於漠南驻止朕当许公主朝觐亲问事宜傥须应接必无所悋冀今彼国从此辑宁岂不谓去危就安转祸为福朕缘公主将可汗丹诚来告深感于衷制置之间须存远大故遣右金吾卫大将军兼御史大夫王会宗正少卿兼御史中丞李师偃驰往喻怀爰定所居便申誓约神明是质岂可食言可汗并保一心自求多福
赐回鹘书意　奉宣撰
朕想可汗公主以久修隣好累降嘉姻望我国家如归亲戚朕每弘容纳之意固无纎芥之嫌但以将相大臣累陈公议以可汗代居絶漠临长诸蕃名声既雄部伍甚衆今逗留塞上逼近边城百姓不安人心疑惑耕种尽废士马疲劳朕二年以来保护可汗一国内阻公卿之议外遏将帅之言朕於可汗心亦至矣可汗亦须深见事体早见归还所求种粮及安存摩尼寻勘退浑党项刼掠等事并当应接处置必遣得宜惟是拟借一城自古以来未有此事天地以沙漠山河限隔南北想蕃中故老亦合备知只如长安东有潼关西有散关南有蓝田关北有蒲关今四海一家天子所都犹有限隔况蕃汉殊壤岂可通司且天下者高祖太宗之天下朕守祖宗成业常怀兢畏岂敢上违天地之限中隳祖宗之法每欲发一号施一令皆告于宗庙不敢自专所借一城理絶言议想可汗便须息意勿更披陈其余令杨观专往亲喻朕意
赐回鹘可汗书意
杨观至览表欲求粮食牛羊粮食已许自已马价绢就振武和籴三千石缘中国以农为本最贵耕牛百姓所蓄无多常断屠杀羊则产於北土不出中华惟塞土蕃浑各有畜牧朝廷未尝徵率务使安存今之所求难允来意又所请束缚嗢没斯送归者嗢没斯比自投边将屡厌诚款自本国破亡之初奔迸先至塞上不随可汗公主已是二年虑彼猜嫌自怀忧惧穷廹归命望朕保持未尝有交构之言离间两国前可汗已缘失制驭之道无兼爱之仁侵扰诸蕃肆为暴虐所以亲属内叛部落外离国破家残实由於此今可汗失地远客危难之中尤须追悔前非以安反侧若又仁爱不至骨肉相残可汗左右信臣谁敢自保朕统万国非止一蕃未附者须务怀柔归诚者因宜存抚傥徇可汗之意殊乖覆育之恩今已特许归降止於存其种族必不别有任使授以腹心在可汗不失恩义於朝廷免亏信义岂不两全事体深叶良图况前代以来尽有故事汉朝呼延邪单于款塞其下大将乌厉屈乌厉温敦并来降附汉宣帝封以列侯又国初颉利可汗之破败也降者甚衆酋豪首领至朝廷皆拜将军仅百余人无不抚纳想可汗深明朕意勿更再论摩尼教天宝以前中国禁断自累朝缘回鹘敬信始许兴行江淮数镇皆令阐教近各得本道申奏缘自闻回鹘破亡奉法者因兹懈怠蕃僧在彼稍似无依吴楚水乡人性嚣薄信心既去翕习至难且佛是大师尚随缘行教与苍生缘尽终不力为朕深念异国远僧欲其安堵且令於两都及大原信向处行教其江淮诸寺权停待回鹘本土安宁即却令如旧赐回鹘可汗书【并公主及九姓宰相诏书】
朕自临寰区为人父母惟以好生为德不愿黩武为名故自彼国不幸纥扦斯所破来投边境已历岁年抚纳之间无所不至初则念其饥歉给其糇粮旋则知其破伤尽还马价前後遣使劳问交驰道路小小侵扰亦尽不计今则可汗间屯近塞未议还蕃朝廷大臣与四方节将皆怀疑忿尽请兴师虽朕切务含弘亦所未喻日昨数使郤回皆言可汗只待马价及令交付之次又闻所止屡迁或侵掠云朔等州或讐掣羌浑诸部未知此意终欲何如若以未交马价且近塞垣行止之间亦宜先告边将岂有倏来忽去迁延不常虽云随逐水草动皆逼近城栅遥揣深意似恃姻好之情每观踪迹实怀驰突之计况昨到横水栅下煞戮至多蕃浑牛羊岂悋驱掠黎庶何罪皆被伤夷所以中朝大臣等皆云回鹘近塞已是违盟更戮边人实乖大义咸愿因此剪逐以雪殂谢之寃然朕志在怀柔情深屈已宁可汗之负德终未忍於幸灾石诫直久在京城备知仁【一本作人】心愤惋发於诚恳因请自行嘉其深见事机所以不能违阻可汗审自询问速择良图无至不悛或贻後悔
赐太和公主敕书　奉宣撰
敕姑远嫁絶域二十余年跋履险难备罹屯苦朕每念於此良用惘然恭惟太皇太后春秋已高慈爱深厚比者望姑朝谒再叙悲欢倏已岁暮寂无音耗想姑见旧国之城邑能不销魂望汉将之旌麾必当流涕今朔风既至霰雪已零絶国萧条固难久处旃樯罽幕何以御冬肉饭酪浆且非适口朕抚临万?子育羣生一物未安终食三叹况姑累年漂泊何日忘怀想姑高明必是悬鉴姑承宗庙之余庆为王室之懿亲先朝割爱降婚义宁家国谓回鹘必能侮御安静塞垣使边人子孙不见兵革昔射鵰者不敢西向畏轩辕之台今回鹘所为甚不循理蕃浑是朕之人百姓牛羊亦国家所有因依汉地遂致蕃孶回鹘托以私讐恣为侵掠每马首南向姑得不畏高祖太宗之威灵欲侵扰边疆姑得不思太皇太后之慈爱为其国母足得指挥若回鹘不能禀命则是弃絶姻好今日以後不得以姑为词若恃我为亲禀姑教令则须便自戢歛以继旧欢想姑以朕此书喻彼将相令其知分更不徇非塞外祈寒且无?纩朕每御裘服则思彼未授衣岂可以回鹘譸张遂忘亲爱今具冬衣若干具如别録
赐背叛回鹘敕书　奉宣撰
近数得边将奏报知卿等本国自有离乱可汗遇祸虽未委虚实良深震悼我国家与卿等本国代结姻好久为亲戚协德同心常为诸蕃所羡故得边候不耸封疆晏然卿等忽领师徒漠南屯集又数至天德侵掠颇扰边人聚师无名忠义俱失既乖旧好良用怃然若卿等本国所立新主非可汗至亲人心不从扰乱未定卿等只合自申方略竭效忠诚安靖本蕃以图勲绩亦合遣使告朕具述此心若新立可汗是中国至亲人已归附卿等便合早自相率保国宁家与可汗协心以修旧好岂得寄命塞上久劳师人朕缘与卿本国情义至深事同一体又缘公主在彼未知存亡故遣使臣魏謩往谕朕意卿宜备陈诚款不得虚词兼禁戢师徒勿为侵轶近闻天德游奕军将曾有交锋卿等既犯塞垣亦是边将常事今已各令诸镇不许交兵卿宜晓谕部落各令知悉
赐回鹘嗢没斯特勒等诏书　奉宣撰
敕回鹘嗢没斯特勒那颉啜特勒颉于伽思於解亦阿躭于思莫贺逹于宰相伊难朱密伽谛略摩咄将军谛略等天德军逓所奏表至再三省览忧属良深彼蕃自忠义毗伽可汗以来代为亲隣连降爱主恩礼特异古今莫及君临万国抚育殊方苟有未安则宜来告况特勒等乃祖乃父归诚累朝昨遣嗣泽王溶吊册先可汗回始闻卿国中丧乱诸部乖离捄患恤邻岂忘令典方图镇抚以命使臣今又知坚昆等五族深入凌虐可汗被害公主及新可汗播越他所未归城邑特勒等力不能制思存远图相率遁逃万里归命又知欲奉公主朝觐忠谋不从已踰大漠之南同款五原之塞发此单使布其赤心言念艰危恻然轸叹料卿等皆英酋贵族羁寓沙场怀土之情如何可处岂非欲讨除外寇匡复本蕃抱此至忠托於大援但缘未知指的难便聼从又虑边境守臣见卿忽至或怀疑阻不副朕心故遣鸿胪卿张贾驰往安抚朕既奨卿忠款报以信诚虽隔塞垣已如相见卿须深明朕衷尽吐所怀一一言於使臣令其速还闻奏伫闻诚愿续有指挥必当副彼急难固不惜於事力勉於谋度用保忠勲秋熟卿及部下诸官立左相阿波兀等部落黑车子逹怛等平安好遣书指不多及
赐回鹘嗢没斯等诏　奉宣撰
敕回鹘嗢没斯特勒那颉啜特勒悉勿啜特勒乌离思特勒赤心宰相等张贾等回知卿等欲远赴阙廷自申忠款眷言深志岂忘于怀闻卿等本国顷因饥荒遂至离散亲属内叛诸部外侵新立可汗犹未安定既是国中所奉则为卿等君亲古人云未有仁而遗其亲者义而後其君者想卿等本心必思推戴况回鹘代雄朔漠威服诸蕃今已破伤足堪悲愤若皆自争雄长不顾其君各据一隅必更衰弱深虑从此之後为诸蕃所轻与卿等本国代结姻亲久修隣好每念於此良用恻然与卿等为谋须务远大莫若自相率励同奉可汗兴复本蕃再图强盛朕欲召卿赴阙亲谕此怀又恐可汗闻知谓朕幸其艰危因有招纳盖欲深全国体兼为卿等避嫌以此思之难遂於请卿等宜早归本国不更滞留卿等表请器甲朕君临万国非止一蕃祖宗旧章不敢逾越国家未曾赐诸蕃器甲卿等亦合备知若一处开恩必自兹援例朔州般次旧例须待可汗遣駞马迎圣方令进发可汗信使未至难於遣行今有赐物具在别録以卿等率先向发特示优恩缘新立可汗未受朝廷册命数降使至卿等部落亦恐非宜所有赐赉止於此度想卿等明识深谅朕怀便令高品魏敬休宣谕想宜知悉
赐思忠诏书　奉宣撰
吕卫等至知卿与可汗不能戢下颇扰边疆既告谕不悛须兵势驱逐卿忠诚奋发愿立奇功请退浑沙陁等部落合势及战马器甲等并已允卿所奏各有别敕处分今令左卫将军何清朝蔚州刺史契苾通分领蕃浑部落取卿指挥朕已切戒何清朝等令其协尽心力副卿忠诚进取之时一切取卿方略卿宜每事与弘顺等商量审度事机勿为轻进但得可汗抽退不敢稽留塞上安宁即是卿之勲力必不可落其奸计以损国威兼令高品骆遂泰权监行营将士卿与之筹虑续续奏闻
会昌一品集卷五

[book_title]卷六
钦定四库全书
会昌一品集卷六
唐　李德裕　撰
诏敕中【黠戞斯国号皆依蕃书译字所以不同商量册命时奏请依贾相公华夷述便以黠戞斯为定】
与纥扦斯可汗书　奉宣撰
皇帝敬问纥扦斯可汗时属载阳想彼休泰朕抚临万?子育羣生思致洽和用臻至理将军踏布合祖等至鉴表具知可汗生戴斗之乡居寒露之野智谋精果材志沈雄威动龙荒声驰象魏眷言丕绩深用注怀我太宗文皇帝圣德高於百王英材轶於千古内定诸夏外服百蛮贞观四年西北蕃君长诣阙顿颡请上尊号为天可汗是复降玺书西北蕃君长皆称皇帝天可汗临统四夷实自兹始暨贞观六年太宗遣使臣王义弘至可汗本国将命镇抚贞观二十一年可汗本国君长身自入朝太宗授左屯卫将军坚昆都督至天宝末年朝贡不絶则可汗祖先已受我国家恩德计可汗国中遗老必自流传朕缵奉丕图思申旧好比闻天宝以後为回鹘所隔久阻诚款回鹘自谓天骄罔修仁义肆行残忍凌虐诸蕃知可汗代为仇讐果能报国灭其国邑皆已立君驱彼酋渠尽逾沙漠茂功壮节近代无俦回鹘当中国伐叛之时尝展勲力列圣嘉其大顺累降姻亲今失国逃亡寄於塞上只合早归穷款受朕抚循而乃转自鸱张益怀狼顾在隂山之外诱惑小蕃乘我无虞即来侵掠恣为边患今已四年朕大徵甲兵久欲除翦比令幽州太原两道节度使皆充招抚以示绥怀望其悛心犹务含育而凌蔑公主频拟伤残驰突边城敢谋盗窃近太原节度使刘沔不胜其忿潜出偏师乘其譸张使袭牙帐虏衆大溃穹庐尽焚元恶伤残脱身?窜已取得太和公主即至阙廷回鹘残兵不满千人散投山谷旬日之内必合枭擒朕再见公主良深欣慰可汗既为讐怨须尽残夷傥留余烬必生後患想远闻庆快当惬素心闻可汗受氏之源与我同族汉北平太守材气天下无双结髪事边控弦贯石自後子孙多习武略代为将门至嫡孙都尉提精卒五千深入大漠单于举国来敌莫能抗威身虽陷没名震蛮貊我国家承北平太守之後可汗又是都尉苗裔以此合族尊卑可知昨闻太和公主为可汗衆兵所得可汗以同姓之国使遣归还有以见可汗秉礼义之心重亲隣之好朕深用感叹至于涕零公主寻为回鹘所夺久不归国可汗所使使臣皆被诛戮朕言念伤痛至今不忘昨见可汗表求访公主使公主上天入地必须覔得今边将愤惋已立奇功回鹘罪人计日可致即当显戮以谢可汗况回鹘夷灭种族必尽与可汗便为隣国各保旧疆继好息人事同一体从此边陲罢警弓矢载櫜必当诸部服从皆怀健羡知我两国永为宗盟想可汗明智自有良筭故令太仆卿兼御史中丞赵蕃持节充使以答深诚质於神明用存大信朕言不贰可不勉欤又自古外蕃皆须因中国册命然可弹压一方亟欲垂命可汗时加美号缘未知可汗之意且遣谢怀行赵罄回日别命使展礼以申和好彼国将相并存问之遣书指不多及
与黠戞斯可汗书
皇帝敬问黠戞斯可汗将军谛德伊斯难殊至览书及领所献马百匹鹘十联具悉皇帝聪明天禀英姿生质恐德未徧覆愧汉宣兼临之盛况与彼国壤隔内外非正朔所加礼既不施政岂宜及但以惜可汗宗盟之国顾保先盟为可汗弘远之谋须除後患所以具古今祸福往谕至怀昔呼韩单于以郅支尚存国难未靖称蕃事汉福及子孙至後汉单于比以大父体汉而安继袭其号上书款塞永愿藩蔽漠南遂致朔塞?宁烽燧永息近则囘鹘结大国之援雄长北蕃诸部率从莫敢不服一隅安乐百有余年此事昭然可汗所覩况今回鹘种类未尽介居蕃汉之间爰及黑车子久畏其威素服其信虑彼再振当持两端须令小蕃知朕亲厚可汗弃絶回鹘实在和好分定内附约盟则邪计奸谋无由而入故欲显加册命昭示万方况登里可汗回鹘旧号是国家顷年所赐非回鹘自制此名今回鹘国已破亡理当嫌避朕以可汗先祖往在贞观身自入朝太宗授以左卫将军坚昆都督朕思欲继太宗之旧典彼亦宜遵先祖之明诚便以坚昆为国施於册命更加美号以表懿亲况坚者不朽之名昆者有後之称示不忘本岂不美欤朕昨令礼部尚书郑肃等与彼使臣面陈大计温仵合将军等皆谕朕旨愿言结成岂必契径路之金举留犂之酒保兹诚信固在厥初顷者回鹘初至塞上请国家精兵十万送至漠北渐归本蕃又请借汉界一城养育疲羸以图兴复朕以可汗之故尽不聼从今回鹘是国家叛臣为可汗讐敌须去根本方保永安是天亡之时易於攻取古人云天与不取反受其咎可汗须乘此机便早务芟夷回鹘未灭以前可汗勿以饮食为甘弋猎为乐励兵秣马不可暂闲所恨隔在诸蕃国家难於同力傥更近塞岂复稽诛又恐余孽归降可汗未能尽戮纳有罪之衆受逋逃之臣傥收吾憎必开边隙则是蕃养虺毒自生厉阶前年回鹘宰相等向汉使云李靖擒颉利後国中只有三二十人便郤兴复郢在危困尚尔张皇可汗深察此言岂得不虑又闻合罗川回鹘牙帐未尽毁除想其怀土之心必有思归之志速要平其区落无使孑遗既表成功彼当絶望可汗已摅积年之愤自为一代之雄至於居处服章皆悉变革焉得安於所习姑务因循则何以震耀北方弹压诸部朕抚有中夏爱育生灵常恐百姓未安一物失所岂愿更广威略遥制要荒但缘与可汗方保和盟义同忧乐纎微之事皆欲备言想可汗与将相筹谋副兹诚意此使到日必谅朕心即宜速遣报章此当遣重臣册命夏热想可汗休泰将相以下竝存问之遣书指不多及
进所撰黠戞斯书状二
右今月十三日於阁中面奉圣旨令撰书进来者臣请待郑肃等与语了撰述今撰讫谨进上
进所撰黠戞斯可汗书状
右奉宣令臣与书内添坚昆事者缘未审知黠戞斯的是坚昆之後恐须粗言梗?未可明书今已依宣添改其间有词意未尽处亦更加添臣学识空虚文理浅近再陈严扆伏积兢惶谨连封进
赐黠戞斯书【进状附】　奉宣撰
皇帝敬问黠戞斯可汗将军谛德伊斯难殊至览书并白马二匹具悉可汗降精斗极雄朔漠以称君禀耀旄头分天街而建国特负英豪之气夙雄统御之才眷想嘉猷载深寤叹来书云温仵合将军归国後汉使不来温仵合去日朕书具云速遣报章此当遣重臣册命自是可汗未谕此意报答稍迟此则寻欲遣使只是延望来信又云金石路已隔絶盖为山川悠远未得自与可汗封壤接连非是两国之情犹有阻隔想可汗明识无复致疑又云两地遣书彼此不会且书不可以尽言言不可以尽意况蕃汉文字传译不同只在共推赤心永保盟好岂必缘饰词语以此交懽每欲思惟先思好意不更疑惑便是明诚又云欲除去两楹间恶刺此一事最是嘉言缘回鹘雄据北方代为君长诸蕃臣伏百有余年今可汗扫其空庐大雪讐耻功业既高於前古威声已振於北方固已深务远图岂可更留余烬黑车子不度德量力敢保寇讐则是轻侮可汗独不向化此而可忍孰不可容况可汗前来云求访公主使上天入地必须覔得今若舍而不问何以取信朕怀想可汗乘彼盛秋长驱精骑问回鹘逋逃之罪行黑车子後服之诛取若拾遗役无再举从兹荡定岂不美欤来书又云送公主到彼无一语来缘公主才离可汗五日便被回鹘刼夺所遣来使尽被杀伤公主二年之中流离沙漠事已隔远所以不再叙言然赵蕃去日已具感悦之心足表殷勤之意又闻今秋欲移就囬鹘牙帐灭其大国便保旧居足使诸蕃畏威回鹘絶望稍近汉境颇谓良图所云请发兵马期集去处缘黑车子犹去汉界一千余里在沙漠之中从前汉兵未尝到彼比闻回鹘深意常欲投窜安西待至今秋朕当令幽州太原振武天德缘边四镇要路出兵料可汗攻讨之时回鹘必当潜遁各令邀截便可枭擒此是【一本无是字】军期须合符契想可汗必全大信用叶一心谛德伊斯难殊朕已於三殿面对兼赐宴乐竝依来表不更滞留朕续遣重臣便申册命故先逹此首令彼国明知册命之礼竝依回鹘故事可汗爰始立国临长诸蕃须示邻壤情深宗盟义重以此镇抚谁敢不从宜体至怀共弘远略春暖想可汗休泰将相以下竝存问之遣书指不多及
进所撰黠戞斯书状
右奉宣令臣撰进来者臣详其表中情款一一报答尽不阙遗兼不为文言遣其易会缘册命时须令其称蕃事须云册命之礼竝依回鹘故事若须更有邀约即待朝廷命使日别赐敕书稍为允惬谨缘上进未审否
赐石雄及三军敕书
敕石雄晋绦密迩王畿地当襟带自卿与将士等扼其险要勇冠诸军扞彼奔冲为吾砥柱每尅期深入屡挫狂锋批亢捣虚导游刃永言勲绩岂忘於怀昔商伐鬼方三年乃尅周公东征三年不归宪宗平淮西文宗定沧海士不解甲或三四年想卿等久在戎行心经此役且士之生代本为功名仗义从军固当殉命居平则孝养父母成长子孙衣食所资无非国力有事则投袂而起负甲先登抚养之恩惟此为报今者才近百岁未曰劳师功在垂成往无不捷将士等各宜感励成此功名上党既平天下无事从此永安家室不复征行近者杨弁首为猖狂扇惑乱卒今则身膏齐斧戮及妻孥生为不忠之人死为负义之鬼身名俱灭可不痛哉诸部既安王师益振乘此声势必殄余妖故令中使宣慰兼赐优赏卿等便须鼔行而进径入贼界下营从此驻军速图进取勿使功业归於别帅爵赏在於他人勉务壮图副兹厚遇想宜知悉
赐潞州军人敕书意
刘稹乳臭騃童未有所识皆是郭谊王协幸其昏弱矫托军情妄献表章欲求继袭志在肆行祸福自擅兵权称感从谏之恩誓同生死及见山东三郡皆已归降事廹势穷归恶刘稹令其一门受戮便欲自取宠荣不义不忠古无其比朕以诱?刘稹皆是此二人贩卖图全义难容舍已令泽潞冀氏两路遣军只取郭谊王协及同恶之类其他军人一切不问仍各有优赏後从敕处分如两道兵马未到以前有忠义之士先非同恶者能自擒戮郭谊等所与优赏并同裴问王钊例处分已诏石雄王宰到彼不令侵扰军人百姓如秋毫有犯便按军法各宜勉思机计共保忠诚勿受奸人扇动妄生疑忌互相告报咸使明知【扇动一作扇惑妄生一作妄怀】
赐党项敕书
敕自尔祖归款国家依附边塞为我赤子编於黔黎牛马蕃孶种落殷盛不侵不叛颇效信诚比闻边将不守朝章失於绥辑因缘征歛害及无辜念尔远人莫知控告特命朕之爱子实总元戎所冀羣师聼命而不敢自专诸部怀怨而有所披诉奉我宪令以保和宁如闻莫顾私恩遂怀凭恃攘夺不避於官物驱掠罔惮於平人擅兴甲兵恣行攻刼岂有朝廷内地辄此鸱张道路阻艰商旅殆絶朕便欲诏命诸镇同力剿除深虑玉石难分善恶同毙今再为条例各使得宜却令节将指挥许其处断如是有【阙】滥政乘公平并遣廵院奏闻朝廷必为申理如或不知恩贷犹敢猖狂国有典章必难容舍故兹宣示当体朕怀
赐刘沔张仲武各诏
敕刘沔等自回鹘本国残破寄命北边朕以其艰难之时常效勲力平宁之後结以姻亲义切怀柔情深兼爱亦既转粟赈救降使抚循示信推恩朕无所愧而狼顾塞上鼠守云中闻我有备虽暂移营稍隙复来近塞察其情计殊未归还朕只荷丕图抚临万?守祖宗之法制思黎庶之乂安岂可蓄虺穴於塞垣养虿毒於怀袖乘其驰突必欲驱除昔晋侯报楚之功避子玉於三舍然明【一本作先轸】背秦之惠覆孟明於二崤安国庇人大义斯在卿宜遣使告谕明示朕怀如或迟留尚为巧诈即须犄角相应临以兵威勉务良图副兹委遇
赐张仲武诏
敕仲武周璵至省表知可汗犹有疑惧近日移营卿自縂戎麾累剪狂寇英威所振桀骜皆从仁义所绥降附相继昨者可汗来依塞表已在彀中岂谓黠寇之奸心尚怀翻覆柔服之际又此遁逃远揣敌情必终难保信昔去病深入大漠方殄獯戎近李靖再袭穹庐始擒颉利况卿伐谋制胜才出古人宜选练劲兵掩其无备使吕嘉怀贰而受首孟获虽纵而必擒特立奇勲永光千古朕已令刘沔旋斾却入东径候卿本道成功即令归镇经略之事全以付卿须及塞草未青虏骑方困一举便尅使无孑遗卿先发马步一万人於大界原防戍今缘可汗入卿掌握已在网罗岂得更屯精兵守无用之地即宜追赴本道同力剪除缘卿师旅至多费用尤重其出界粮料已令所司依前支给卿宜勉於尽敌以副朕怀
赐何重顺诏【与王元逵诏同惟向前句九词不同】
敕重顺卿代传忠孝志在功名朕每用注心岂忘终食况卿先父当太和之际已有诚款思靖隣封臣节昭彰遐迩称叹泽潞一军素闻忠顺从前命帅皆是儒臣穆宗以刘悟有归阙之功委之心膂令居善地镇靖一方及殂谢之时不能坚守臣节遂使三军上请以幼子縂戎其时朝廷因循姑务安靖授以旄钺事盖从权今从谏疾恙所侵颇闻緜惙昨士□奏至大将及下复请刘稹权知军务朕深惜刘悟一门自夫逸怀以来累代忠节今刘稹又欲自擅隳其门风当撤瑟之辰罔闻忧戚在尝药之际便窥兵权尤为臣子所当共弃卿宜训练戎旅严固封疆候彼军中有变便须遣书告谕令其三军送刘稹归阙请朝廷推新择帅朕必选旧德重望委之抚循刘稹厚加爵赏别有任用如妄自制置邀求宠荣国家典法亦难寛宥泽潞一镇与卿事体不同勿为子孙之谋欲存辅车之势但能显立功效自然福及後昆勉务良图副兹委遇高秩厚赏无所悋焉
赐张仲武诏
卿智略挺生忠诚特着每陈章奏皆契朕心言念壮猷无忘寤寐今缘从谏疾病颇以深緜深虑将校异谋妄有制置太原地连河朔城府空虚已诏刘沔旋师却归本镇又缘回鹘余烬未灭塞上须有防虞藉卿长才列於御侮边境戎事悉以副卿宜深体朕怀勉弘方略控驭朔塞为我长城当使早殄余妖永清絶漠副兹委遇以保功名
赐刘沔茂元诏
敕古者凉风至白露下天子乃命将厉兵以征不义申令誓衆今则其时况蓐收司刑助天而肃杀金星动色应节而耀芒咨尔帅臣为予之佑得不敬顺天道振扬兵威近有诏书令取七月中旬五道齐进王元逵久蓄忠愤为国除残率兵先诸军深入其险阻拔宣务要害之垒絶尧山应援之兵既以?咽必当破胆而卿不务疾雷先奋欲以岁月胜彼凡为将帅谁不乐此岂祭遵之安重致栾伯之迁延且不副於诏书以後期於成德若未可深入亦要先声宜早进军速临贼境树立城栅罗列旌旗深沟高垒勿与之战兼择猛将时出奇锋令彼一方疲於奔命如此足分贼势益壮东师昔赵充国征羌汉宣帝诏曰太白出高用兵深入敢战者吉卿宜思古名将早立奇功无执狐疑之心勉务鹰扬之举国之大事赏罚必行当体朕怀勿稽诏命想宜知悉
赐彦佐诏意
卿累当大任实縂元戎既行节制之师须务绥怀之德养威持重属在於卿至於负羽先登搴旗深入本非将帅之事当假拳勇之材况自古出师皆有副贰临难则权以相济料敌则智以相资故韩信伐赵张耳为贰吴汉征蜀刘尚副军国朝以来多用此制李积之取平壤参以道宗李靖之袭隂山副之公谨近者刘沔全师北伐按甲云州委石雄先锋大破回鹘朕以石雄近摧北敌巳着威名久在徐州谙练士卒今辍自天德与卿副领诸军卿宜选徐州陈许精兵三千人便令先入励其猛气必立奇功倘能挫覆妖巢亦自勲归元帅勉於率下深务协心体朕至怀以副委遇
会昌一品集卷六

[book_title]卷七
钦定四库全书
会昌一品集卷七
唐　李德裕　撰
诏敕下
赐石雄诏意
敕石雄古者有必胜之将无必胜之人欲立奇功实在谋帅朕所以求鸷鸟於累百得飞将於无双总率诸军以临贼境况卿受尺一之诏初无办严盘丈八之矛果能荡寇眷言勋绩深注余怀近闻从谏时百姓相惊云卿以七千兵至数告於衆魄兆於人今天策向晨已及成军之候龙骧建斾必叶渡江之謡旧史昭然冥符可验加以天道在乎西北顺岁有功福星焕乎龙庭为国大庆勉弘方略契此休徵昔锺会以二十万兵顿於劔阁邓艾才一万衆直抵成都只在决机岂由衆寡知卿能办故谕此怀然闻卿每自履军常先士卒既有轻敌未足耀奇朕借卿一举之功以定必擒之计至於小阵不可自行魏武帝尝戒夏侯妙才曰为将当有怯时不可但恃勇也当以勇为本行之以智计但无知任勇一匹夫敌耳张辽单身入昌狶家魏武责曰此非大将法今卿为万人之帅启千乘之行举必贵谋动资持重报国在於平贼不在轻身为将本於坐筹宁劳陷阵卿宜以朕之戒尝自书绅务建功名副兹委遇
赐刘沔诏意
缘卿二年在外城府久虚今囬鹘未平南北皆有戎事欲令卿却归本镇应接两隅行营诸军未知所付闻王逢颇有武用卿所素知今已追赴大原欲令充本道行营都知兵马使又缘例偏禆日近官秩尚卑指挥诸军未即宜称今缘石雄王宰皆欲进兵得卿一军齐入足分贼势卿宜审自筹度归本镇後在朝及侧近武臣谁人堪付行营兵事宜密状具一两人进来如卿离行营後兵力事埶深入未得亦须审具事实闻奏不要隐情今取决於卿切在审详
赐李石诏意
访闻近日贼中转更穷蹙自相杀戮人心不安即日兵权多在郭谊因此诱动必应事机李丕是郭谊亲密尤合相信卿宜暂追赴使令与郭谊书论以利害遣其自图刘稹早务归降倘效诚款必重酬赏卿宜面看李丕手疏兼令便自封题分付王逢遣密作计召军人百姓送入泽潞其书草卿宜封进
赐王元逵诏书
材干筋革出自江淮除进奉之外竝勅令所禁盖以有国之制固须立防朝廷法度理当画一卿国之懿戚时之信臣方进劲兵坐清残孽诚宜假以利器壮我军威朕之於卿固无爱惜但以河朔数镇事体应同若一度赐卿必传相援例恩信不一非抚御之远图赐与频繁隳朝廷之旧制卿是朕之心腹必合乐守宪章故示至怀想当知悉
赐李石诏意
省所奏刘稹令贾羣齎李恬书与卿将兵属同赴阙庭兼请归葬东都事宜具悉比者河朔诸镇惟淄青变诈最多刘悟随来旧将皆习见此事察其情伪深要精详盖缘四面王师尅期赴敌又闻王元逵并石雄王宰巳据天井卿当道又得石会既失重关之嶮将弋在穴之妖镇卫劲兵皆临境上城孤援絶情计巳穷所以密将款词归命上相恐是偷安旬月溃缓王师稍得自完复来侵轶况馈运日有所费春作渐已及时劳我师徒恐非至计卿与其要约令面缚来降卿即驰至界首亲自受纳苟不如此且须进军必不得因此迁延令其得计仍不得先受章表便与奏闻今赐与刘稹书白想宜知悉
赐王宰诏意
省所奏差张公辅入泽州潞州亦粗得贼中军情若许招诱乞赐诏命事宜具悉刘稹丧父之初已拒朝命旋又焚爇晋绦庐舍侵逼万善孤军罪恶贯盈言词甚悖自卿全师压境顿挫其埶寻得天井重关下临高平危壁迩来颇自知惧方献伪词然天夺其心鬼迷其志宋人已病不告析骸之情朱鲔乞降曾无面缚之效尚闻张皇叛卒觊望鸿恩不戢羣凶徒云继袭想卿忠愤必志枭夷况自去年以来频奄毕今又福星焕耀正临天驷东汉书云毕为天网网罗不善之人房为明堂方集重华之庆悬象昭晰前史所书朕奉天道以行诛守祖宗之成法顾兹小寇终不贷刑亦知晏实是卿之爱弟将申大义在抑私怀岂无鴒原固慎名器今料其初通信使必谓卿且驻军想彼叛徒犹希洗雪乘此讨袭必有奇功韩信袭历下之军李靖翦隂山之寇皆因敌心懈弛故得机讨不遗想卿久习兵符备详虏态便须覆其巢穴不可更有招擕刘稹纵有表章请自面缚不得便自报答亦须奏闻当务远图勿拘小信速宜攻讨以副朕怀想宜知悉
赐张仲武诏意
昨以李石文吏不可自赴行营令在太原应接戎事缘亲兵在外城府空虚杨弁糺合征师衆才一旅廹逐主帅擅领兵权寻诏近地行营量抽兵马便令翦扑计日枭夷缘州地接土门最为便近已诏元逵出师五千人马向南诸军声援顾兹小寇未足劳卿大军缘何清朝下河水官健曾经杨弁将领久与乱军同处恐其自思家属因此揺心宜速与卿本道都头密意动静与清朝计会犄角相应如万一清朝官健禁戢不定抽归太原已令把絶鴈门遏其归路卿便须出军掩袭勿遣漏失凶徒每事与清朝商量务从权便应机在速不更待奏闻
赐刘沔诏意
敕自古出师莫重谋帅李广临塞威动殊邻吴汉理军允如敌国举兹制胜方见成功往者边夷构乱伊洛未靖光弼以上勋元宰移守盟津即知急病捄艰因事为重以卿近破狂寇已着英名河内当贼咽喉为吾雄屏爰求威望将以抚宁昔汉光武谓寇恂曰頴川廹近京师当以时定惟念卿独能平之从九卿复出忧国可知也卿勿以累换雄籓轻此寄任策勋之日迁擢必殊诏到便宜择精兵二千人自领赴镇直抵万善震耀威声壮忠武【一本作捕鹿】犄角之形分长蛇首尾之埶今属水潦将至农事已兴偃武息人固难淹久勉弘方略副朕诚怀
赐王宰诏意
将帅大略前史备书保境者以守险自固进攻者以遇险必尅制其死命务须批亢今贼在网罗只守巢穴广立虚栅多设疑兵盖谓自防岂暇侵轶且欲偷安岁月以老王师卿分兵相守果中奸计况卿已得天井寻扼咽喉游刃其间更何顾虑闻天井前後寨栅二十余所以备奔冲如此费兵固须寡力料贼四面设备兵数可知卿进大军便须拒扞何暇更於诸路敢轶封疆以近事明之足可为?昨者榆社兵马尽赴太原自沁至仪五百余里贼已却得石会其间细路至多数旬无备竟不驰突卿以此揣度可见其情又诸军都头各守一寨迁延避寇苟务过时卿若更广询谋取其自便必恐挠卿思虑难见成功卿宜密度事机自为心计其贼路逼近州县及当卿腹背受敌之处即须留兵防守用备寇虞其他抽随大军并力攻讨如此则出其不意必覆妖巢国家无徵发之劳计司减馈运之费足得制胜岂在济师又闻每度出兵伤夷不少待其疮痛皆复不免战鬭阙人今为卿方圆无所爱惜其阵没官健如无子弟便别择少壮者充替其亡没家粮赐亦许不停其伤夷校重有妨役使者亦任择人充替其伤夷者仍不停粮非惟感励士心亦冀渐完兵力卿宜以此宣示各使闻知故令中使专往看卿处置须待事了方得遣回
赐石雄诏意
与王宰诏同於奸计字下【云】闻冀氏翼城寨栅有一十八所以备奔冲自此以後又与王宰诏同至各使闻知下【云】又闻将士有苟避兵锋全不得力者卿宜便令守寨不要将行其彦佐随使衙队自大将至宴设及工巧之徒除卿先令归本道外闻在者尤多卿既领节旄自有土地并宜晓谕发遣不要更留仍具人数奏闻虽卿善於抚衆皆自乐从然亦在割情不令挠事故令中使专往看卿处置卿须待了方得遣回
赐王元逵何弘敬诏意【与彦佐等诏同何後别各存处分】
比缘暑热未退固难进军想卿至诚岂安终食今清商已至鼙鼓声雄白露将凝戈鋋气肃击隼应节而逾厉代马嘶风而自豪顺天行诛正在今日近者天井冀氏频有交锋盖缘卿等当军未抵邢州莫分贼埶并有精卒得以奔冲今四面王师一十万鎭魏两军自当其半屯集在境已及岁期虽罚罪除残诚无所悋然生人膏血杼轴其空朕既为父母岂可坐延岁月想卿忠愤固不怀安况卿当道顷为卢从史刘从谏所败与泽潞素是深讐卿之骑兵海内精劲将?刘残愤士有鬭心宜乘此机岂可玩寇想诏到之後速抵邢州但得缀力精兵不合并力西向朕当诏王宰石雄齐心攻讨破此残寇决在今秋故令中使往谕朕意想卿勿更疑惑副兹朕怀
何弘敬诏中改未抵邢州为未过漳河况字以下改为卿奉亲之孝朕所深知想陟岵有怀循陔思养违离周岁固切归心当早决机岂宜玩寇
赐王元逵何弘敬诏意
近频捉得贼界生口及收得投降人等每知贼中精卒数亦无多只是应急旋抽并当一面破其此计实在共攻缘王宰即过乾河便抵泽州城下恐贼兵取山东兵马抗拒南面王师卿宣诏到日便须深入缀其精卒不遣东西旬月免有捄兵王宰必能成事如因此掎角便克泽州则卿之功勋更高王宰朕每念陈兵原野又属炎热由此孽重致兹暴陵然猃狁孔亟周宣兴六月之师淮夷未宁公旦有三年之役事非获已谅匪劳人卿当深体朕怀早图戡剪上荐功於宗庙下息患於生灵则卿之子孙永受休禄朕之酬赏必极宠荣布告三军咸令知悉
赐缘边诸镇密诏意
近者寇孽初平海内无事方欲永櫜弓矢保乂生人图远开边诚非朕志然盛衰倚伏皆有其时古人云圣人无巧时变是守盖惜其时也昔汉武帝命将出师轻齎深入耗中国三十余年竟不得臣伏匈奴荡定沙漠此未得其时也至宣帝值匈奴百年之运因坏乱危亡之机单于稽首三代称籓烽燧不设边城晏闲此遭遇其时也近则回鹘常以兵助中国有戡难之功朝廷累降姻亲岁致缯絮因我为援振服诸蕃百有余年最为强盛及本国衰乱种落流离景附北边犹为桀骜因其入塞暂举偏师遂大破穹庐却收公主归降甚衆枭戮至多一国销亡易於拉朽岂非得其时也今吐蕃未立赞普已是三年将相猜携自相攻击缘边兵马颇已抽归想其城镇皆空守备多阙倘彼鬭战未定自有党讐一国之中疑惧相半则备边城守固有异心计卿军镇必有旧人谙练边事深入窥探来往是常易知隐伏之情足见存亡之兆宜精意选练务得其人切须识见精专诚信可保资以财帛俾其隂通自陇山天宁关北至萧关原州安乐州乌兰桥等皆是贼之险路入寇要津各要知兵马多少何人主领如兵数寡少人心动揺乘此危机必易为计多设反间密用奇谋使自归心岂劳兵力观衅而动取若拾遗此兵法所谓不战而屈人之兵善之善也国家河西陇右四镇一十八州皆是吐蕃因中国有难相继陷没今当其破灭之埶正是倚伏之期取乱侮亡圣人远略斯乃以直报怨非是不守和盟想卿精忠必逹此旨故令刘蒙专往亲谕朕怀卿宜选练师徒多蓄军食使器甲犀利烽火精明尺籍伍符尽无虚数务修实效勿显事机制置之间尤须密静诏书有所不尽皆已指示使臣勉建良图副兹委遇
停归义军敕书
敕李思忠首率蕃兵归诚向阙念其忠款特许来朝而又久慕华风愿留京邑俾参环卫用报勋庸其归义军使宜停将士等同叶义心所宜优宠况闻诸道军镇皆置马军选择蕃浑尤不易得缘此将健久工骑射颇出常伦列於牙旗足壮戎阃宜分诸道节度使团练收管便给本道衣粮稍加安存务令得所
置孟州敇旨
敕昔冯异之守盟津已建军号近光弼之保伊洛先据三城盖以河有造舟之危山有摧输之险左右机轴表里金汤既当形胜之地实为要害之?令所置制岂限常规积万庾於敖前尤资地利列二矛於河上须壮军声其河隂县宜割属孟州仍改为望县其河清县却还河南府县官等并准前敕处分其东都镇遏兵马依前属东都防御使郑滑汝州防戍兵各一千人令弘敬权指挥事平後续有处分
李回宣慰三道敕旨
敕成德军魏博皆出兵甲俯临贼境秋气已至攻取是时元逵弘敬制胜伐谋必有成算固须命使远访嘉猷又回鹘虽已遁逃尚存余烬今朔风始劲塞草具腓犹虑未革枭音敢怀狼顾廹於饥窘复扰边城仲武久欲荡除俾无噍类成其志业壮彼威声亦在使臣往谕朕意各宜奋厉早建殊勋解甲劳还免及祁寒之候止戈除害庶臻仁寿之期咨尔帅臣副予委遇宜令刑部侍郎兼御史中丞李回充幽州镇魏等道宣慰
赐王宰诏意
卿顷莅泽州颇彰惠政彼之黎庶自合有情申以恩威正在今日卿宜大布诚信且务绥怀不得焚其室庐剪其桑梓自当壶浆塞路襁负而归兼招取丁壮三五千人不要分给器械每至填壠攻垒皆遣先驱料泽州城内非其父兄即其子弟必合自相爱惜岂愿交接兵锋兼领遣使逼其军城再三号令若能舍逆效顺速自归降非但生全仍加优赏克城之後不犯秋毫如坚守危巢坐待扑灭必当不存噍类务极兵威料其闻此先声皆自感厉勉於方略副朕深怀
会昌一品集卷七

[book_title]卷八
钦定四库全书
会昌一品集卷八
唐　李德裕　撰
制词
授嗢没斯可特进行左金吾卫大将军员外置仍封怀化?王制
敕昔秩訾献筹归忠於大国日逐避祸纳款於明廷宣帝嘉其一心宠以优礼或存故王之印绶或赐归德之美名爰举旧章式崇新命回鹘嗢没斯特勒倜傥慕义深沉有谋駃騠之生超千里鸷鹗之击厉九秋属献款诚布于边将寻执羌夷不遗君亲戢其馁殍之徒曾靡秋毫之犯旋观所履大节甚明朕与回鹘代结和亲久敦邻好念其乖乱义在固存莫若抚其酋豪显其大顺使诸蕃知我招擕之礼更逾往昔之恩仍加带砺之封俾授爪牙之寄服兹休宠可不敬哉
授嗢没斯检校工部尚书兼归义军使制
敕囬鹘代雄絶漠名振北蕃而乃厌金革之强慕朝廷之礼愿袭冠带思覩汉仪蝉蜕自致於洁清豹变独蔚其文彩不有髦杰孰啓壮图嗢没斯禀气隂山降精斗极生知忠孝神授兵钤自强之心隐如敌国卫士之气森若戈矛果能因乱布诚覩几立节深叶怀柔之志不因告谕之词昔者取士殊邻秦能致霸得贤异壤晋实用材是用优以宠光处之权贵褒纳忠之显效锡归义之美名俾建斾於新军示絶席於诸将勉修臣节服我官常
授历支特勒以下官制
敕国家与回鹘久修邻好重以姻亲视其酋豪犹吾赤子属本蕃乖乱种落未安君长之间自相疑阻穷而归款得不抚宁况尔等生戴斗之乡精能贯日负射鵰之艺气乃凌云忠而善谋勇则能断率其骁骑来附北边愿削衽以图全且櫜弓而俟命矢其一志之死靡他既投我以诚则招之以礼昔徐卢款塞即受汉封比能入朝仍疏魏爵今则解其被毳荣以彯缨爰嘉介石之心式宠衔珠之命秺侯忠孝可保於克终安上子孙方期於必贵勉兹师律为我信臣
授嗢没斯改姓李名思忠制
昔项伯归义奉春建策赐之刘氏列在汉宗爰宠茂勋仰惟前典嗢没斯代雄沙漠勇冠天山早称良将之材尝佩贤王之绂附於絶塞岁以再期秉是一心竟全大节今则解其毳服制列牙旗自我加恩益闻厉志骥登吴坂感顾盻而长鸣剑出丰城因拂拭而增焕朕以汉北平守广北狄避之号为飞将顾其苖裔颇在龙庭美瓜瓞之所兴因而命氏念棣萼之方晔当使同荣夫思在无邪忠为德令嘉其立志用以锡名尔宜念之无替休命
授回鹘内宰相爱耶勿归义军副使兼赐姓名制
自古军制必有佐贰逮至汉氏亦循旧章既得将材俾参戎政实资谋策用正纪纲爱耶勿往在龙庭常为贵相乘其乖乱遂投迹於殊邻加以怀柔竟归心於上国而又推诚所奉果协良图每获异谋必来献款旋观深志可谓竭情昔戎狄请盟良由孟乐呼韩率服始有秩訾言念茂功所宜异等因其请族锡以嘉名汉锡秺侯尚采祭天之义魏亲程昱用醻捧日之心宠以貂璫冠於禆校服兹新命宜保厥终可检校右散骑常侍兼归义军副使乃赐姓李名弘顺
授何清朝左卫将军兼分领蕃浑兵应制
敕新授金紫光禄大夫检校太子宾客使持节都督银州诸军事兼银州刺史充本州押蕃落使及度支银州监牧马副使何清朝汉用骆甲则灌婴副於骑将魏得关某则张辽挟以前驱故能挫强楚之锋芒取顔良於麾盖尔夙负智勇备尝艰难精诚发而石开志气作而虹贯朕以思忠仗义倜傥秉心坚正且闻誓翦雠寇不以贼遗君父委之兵柄庶展拘原举骇电之锋期於尽敌得射鵰之骑未足称功宜勉一心成予九伐俾参环卫用壮军声可检校太子宾客兼左卫将军侍御史散官如故仍分领河东道蕃浑兵马赴振武界取思忠指挥
奉宣代诸道节度使书
代刘沔与回鹘宰相颉于伽思书
会昌三年八月二十日大唐河东节度使检校右仆射刘沔致书於九姓回鹘颉于相公阁下曩者回鹘因延陀之乱归心中国太宗亲幸灵武纳彼降人置瀚海都督列於内地爰初封植自我深恩回鹘立国立家莫非唐德皇帝自闻回鹘乖乱继以灾荒为纥扦斯所攻国已残灭可汗率伤痍之衆席卷而来朝廷遣告谕之使毂击於外诚宜?聼诏命渐归漠南国家得以施拯救之恩成招擕之礼昔呼韩单于亦以离乱归附汉廷定计之初则遣子入侍款塞之後又来朝京师既得为臣之义实展外藩之敬然後汉家拥护出塞救恤加恩况回鹘累代称藩久修臣礼只合先请朝谒自陈艰危太和公主是帝室爱女太皇太后夙所锺念可汗亦宜遂其情礼便遣入朝虽皇帝不许当勤固请为可怜之意陈自托之诚岂不感明主之心塞华夷之望则我之捄恤无所愧怀而乃睥睨边城桀骜自居邀求过望如在本蕃遐迩之人无不惊叹今又深入边境残虐生人以退浑为名侵暴未已黎庶伏窜莫敢定居秋稼盈畴不遑收刈夫欲求大国之援继姻好之情当务交懽岂宜如是来书又云蕃人易动难安如忿怒後不可制得只如回鹘为纥扦斯所困岂可一日暂忘举国将相遗骸弃於草莽累代可汗坟墓隔在天涯固宜泣血枕戈尝胆思报大雪寃耻告谢幽魂回鹘忿怒之心合施於彼而欲灭弃仁义逞志中华天地神只岂容此事诗云刚亦不吐柔亦不茹回鹘以纥扦斯之强不敢报复可谓吐刚矣轻退浑之弱惟务伤煞可谓茹柔矣又诗云君子如怒乱庶遄沮君子怒以止乱不闻生乱望相公深思此义勿更轻言今敝邑恃回鹘之信不惮回鹘之怒若外与中国结怨内为纥扦斯所排迁集鸟徙流离蓬转以沔揣度终难取济前代郅支单于不事大汉寄命坚昆寻又远托康居自成夷灭往事之戒得不在怀昔呼韩之败也其君伊秩訾劝呼韩称臣事汉从汉求节呼韩纳用其策竟保安全又戎子驹支将预晋盟执政以其有二亲数於朝驹支乃自称不侵不叛何恶能为执政嘉之遽命即事今相公以伟才弘略匡弼可汗既无秩訾之明谨於事大又无驹支之辨自逹其诚而欲絶累代之懽兴二国之祸偁虽释憾何以戴天又古人云失之东隅收之桑榆倘自改悔实未为晩恐未尝思此聊布所怀信之与否幸垂见示不具沔白
代忠顺报回鹘宰相书意
来牒云未得般次归国不知今日推明日回鹘闻此事尽头闷者国家富有四海岂惜微细资财比在京交付药罗葛九政【药罗葛氏也】之时已不管领只缘可汗都无定所来去不常又无大段駞马自取般次恐诸蕃刼夺须稍安详欲令送至东北岭外忽虑万一散失又以词语见尤望依前自遣駞马般运此令兵马护送又云嗢没斯王子不合亲近我国家统御四夷皆同赤子倘顺於国尽合绥怀如天地之广无不覆载如江海之大无不包容况嗢没斯是先可汗子孙今可汗兄弟穷而归命尤所矜怜若弃其款诚何以柔远回鹘须自愧不恤兄弟令其不安更欲追寻是何道理彼酋长如迫於饥渇愿归国家优待之礼必与嗢没斯无异想知朝廷眷遇回鹘之深也如可汗早依圣旨不入边疆但归汉南候命朝廷岂有所惜又云回鹘往前蕃人易动难安不可制得朝廷只要回鹘承顺国家常为好事惟行仁义不作尤违则朝廷欲踈隔回鹘一日不得若只务侵扰汉界刼夺牛羊以此为强实所不惮如此行事与诸小部落何如欲称回鹘强大岂肯敬贵忠顺边将麄才性本愚直辄此忠告幸垂三思
代刘沔与回鹘宰相书白
纥扦斯专使将军踏布合祖逹千悉禾亥义判官元因娑拽汗阿已时等七人至天德上表云破灭回鹘之时收得皇帝女公主缘与大唐本是同姓之国固不敢留公主差都吕施合将军送至南朝至今不知信息不和得逹大唐为复被奸人中路隔絶缘此使不回今出四十万兵寻覔若彼别人留连不放请子细报即差人就彼寻覔上天入地终须覔得送公主使若入吐蕃国去即至吐蕃皇帝自览表章颇深轸念缘与回鹘可汗久修邻好加以姻亲艰难之时常展勋力情义至重休戚是同今纥扦斯讐怨可汗兼求公主必虑大兴兵甲纠合诸蕃长驰南行直至塞上今可汗人衆饥馑兵数无多强敌倘来将何御扞非惟大唐之力救助至难兼恐边城之民因此罹患可汗须与将相熟议早务良图依倚侧近山川深自藏匿且送公主归国以避责言且纥扦斯虽来足得免祸又踏布合祖云纥扦斯即移就合罗川居回鹘旧国兼以得安西北庭逹怛等五部落又云昨者二千骑送踏布合祖至碛北今累路逢着回鹘即煞?布自本国至天德西城更不逢着回鹘一人无可煞戮又恐回鹘与吐蕃通信已令兵马把断三河口道路则筹略兵马之艺揣度可知且兴废在天否泰有运纥扦斯以寡为重以弱为强岂止人谋固是天赞古人云大福不再来盖以天亡之後终难再振若欲且依黑车子延引岁时不惟雄豪所耻实亦诸蕃轻笑倘纥扦斯逼逐则黑车子之心焉可保信不如早归大国自保安全顺天命以去危恃姻好而求福皇帝宠待存恤必更加恩辄献良箴幸垂采纳恐要见纥扦斯表本今亦録往
代符澈与幽州大将书意
某月日河东节度使符澈致书幽州大将周都衙以下比闻海内之论幽州师有纪律人怀义心河朔诸军以为模楷今之所覩异於是矣窃知大将以下初上表举陈行恭寻又举张绦皆云文武全才军情悦服今又不容张绦斥逐而来取舍之间苍黄骤变且举棊不定春秋所讥远近闻之莫不嗤笑旬月之内移易三人不可谓师有纪律矣不俟朝旨专自树置不可谓人怀义心矣今思顿雪前耻再取美名莫若谢罪朝廷别请戎帅如此则一军盛美千古流芳澈沗在近邻素钦风义辄陈鄙见实谓良图幸大将等三思不至疑惑
代弘敬与泽潞军将书
昨览大将等陈情表未知迷复颇事游词弘敬任忝专征兼许招谕思欲布朝廷大信解彼深疑指事而言更无文饰只如公等本使疾病緜惙既以上闻便须请监军权知兵马以俟朝旨岂有表章未发邪计已萌遽遣刘稹衙内决事不令常侍父疾既亏子道深紊国章远近闻知无不骇聼姜崟四月十三日到城至二十三日圣上惊异此事要知端的遂令追问冀得实情姜崟状称四月六日大衙宅内小聼实本使至八日晩後刘稹传本使处分令入城请医并不见本使又云女婿李全方四月五日降职至十将妹婿王再晟发遣山东充邯郸镇佐军虞候崟见女婿辈皆被降黜遂怀忧惧求郭谊覔使入城至四月三十日追问梁叔乂亦只缘公等本使不见宣慰问疾使又不见医官梁叔乂自通状云刘守义扶刘稹时叔乂对都押衙郭谊向守义道且莫如此若拟扶郎君待国家处分不可依河朔自专刘守义因此怀恨叔乂诈传本使处分令入奏谢医药方便夺叔乂职事姜崟梁叔乂是彼心腹尚不得面见本使於朝廷通状称本军尽云已亡军中法严不知委细宣慰使既不得面见固难辩明今公等章表仍云故使初奏病疾姜崟梁叔乂并云被台司收系军人闻此消息自是公等行诡谲之计诬罔朝廷凡所施为事多矫诈在朝廷须知事实焉得不一一追问及奏公等本使丧亡圣上三日废朝宠赠师傅方欲遣使吊祭以备哀荣寻属薛常侍回知不入衙门不受敕又镇州史省方回及常道军将樊琮回知公等拒命之心必无悛改圣上曲为含忍询访百寮朝廷大臣藩翰戎师切齿愤惋如报私讐圣上事非获已方降明制始终恩礼可谓无遗公等须知罪恶贯盈神人共弃更不得扇虚妄之说归怨朝廷聊布所怀各当深悉
代彦佐与泽潞三军书
自天宝以後兵起山东惟泽潞一军不亏臣节李司徒抱玉以元勋上将初领戎韬李相公抱真武略忠诚复总戎柄教习步射振起军声为列镇之雄皆李公之力及说谕太尉武俊首破朱滔击韩师於武安屋瓦皆振剪符寇於淮服草木为兵六十年间忠名尚在及李相公殂谢朝廷以王尚书?休代之追李缄令居丧东洛一军受命莫敢借留改泽潞功勋成泽潞节义迩代节相谁继李公彼军尚不顾私恩以隳王制岂有从谏跋扈既久忠孝无闻於彼一军有何恩泽若委心泽潞将校即不合别置纪纲刼脇人心自图身计奈何拒君亲之命从逆乱之谋近者卢从史首鼠两端贪狼成性苞隐奸慝逗挠兵机彼大将乌司徒与王宪等因事图之寻就束缚破朱滔之功未朽擒从史之效又彰诚动上玄忠贯白日一军盛美可不惜哉比闻从谏志在猖狂招致亡命逆人亲党游客布衣皆在公宴之中列於大将之上一军愤愧固已积年岂可舍累代之美名忘近岁之深耻将性命家族以狥騃童生为不忠之人死为不臣之鬼彦佐忝受明命縂彼成师感叹之怀寝食忘次愿将忠素宣布皇恩俟彼英豪见几而作爵秩荣宠身自取之岂得临难因循为人受祸勉思奇策以副深心
会昌一品集卷八

[book_title]卷九
<集部,别集类,汉至五代,会昌一品集>
钦定四库全书
会昌一品集卷九
唐　李德裕　撰
奉宣代诸道节度使书
代李石与刘稹书
贾羣至承二十八日书晦承郎君自知僭负思保生全望阙披诚祈天请命远述迷复聊慰石怀以石思之郎君为子为臣忠孝并弃居丧未袭阻命专权数遣乱军侵轶邻境比者河阳晋绦未有重兵侵犯顔行屡焚庐舍又疆塲之吏牧得彼管簿书皆呼官军为贼来即痛杀可谓悖言肆口逆节滔天今欲自新诚为善意伏思圣上屈累朝之法实亦至难在将相等怀忿惋之心岂宜延纳然须得实事并见忠诚则圣上矜贷有名羣臣陈请有路惟有尽率国属面缚来降石即驰诣界首亲自受纳然後承诏解缚送赴阙廷则在朝公卿岂有异议临境将帅皆得息词如拟先求解兵次望洗雪则此暂延旬月之命以偷顷刻之安苟怀是心谁敢保信石属忝宗室任极台阶将身族保人岂是小事况国家自元和以来累翦叛臣至於事廹计穷潜输密款伪词变诈无不备谙今欲行之必恐非计夫鲁阳回日邹子动天更无其他只在诚信如未从鄙见空献表章石忝帅臣岂敢容受时不可失幸少详思
代卢钧与昭义大将书
钧谬承宠寄获抚雄藩实欲布时雨润物之仁昭苏合境扬薰风解愠之德安辑疲人想衆心必当感怀况昭义艰难之後常保忠名兴元之初又着勲力穆宗以刘稹祖宗乘机变归款朝廷委以节义之军授以腹心之寄岂谓移淄青旧染之俗污上党为善之人日往月来羣情如醉今王师问罪将及岁期悯彼一方迷而不返皆以奉刘稹为义实所懵然且封壤城池莫非王土军人黎庶莫非王臣刘稹祖父窃我宪章质尔家族蔑弃大义显负於君亲将何诡词自固於军旅且夫示衆以大顺求人以尽心而五郡从之终乃不悟昔晋侯重耳曰君父之命不校校者吾讐公等岂无诚心见此事理又公等贵刘稹祖者必以识君臣之义审逆顺之心濯身沧波上覩白日以此为是遂能乐从今则自遭其时足以行志近者杨弁起於卒伍敢乱晋阳康政孙制等皆是耆将已居右职一旦狂惑助其凶威曾不再旬果就擒缚戮於都市罪及妻孥公等覩此祸机得不深戒李丕中丞能全劲节自拔乱邦曾未一年骤历三郡已分茆土为国功臣公等见其光荣得不健羡成败利害昭然可知祸福无门行之即是钧所以不引古事不饰虚词直指目前易於取信公等倘枭戮刘稹自建功名大则别领将旄次则不失符竹身受爵禄福及子孙去危就安事同反掌又得戎旅解甲黎庶归耕老幼无焚灼之虞闾井得晏安之乐再洽恩化岂不美哉先布至怀各当信纳
代李丕与郭谊书
夏首初热伏惟十三叔动止万福丕自归朝廷颇获优宠三领大郡荣列中司想十三叔远闻必深喜慰顷岁寓游上党与主公素未相知十三叔翦拂提擕遂叨右职寻蒙见哀羁旅申以婚姻托系援於高门实光荣於鄙族每怀恩遇刻骨铭肌去年初投国家便蒙圣上於三殿召对此时丕具奏云臣是十三叔遣密归国先布款诚十三叔久受刘家厚恩未忍便弃留待挟持不得埶力稍衰必擒翦军中恶人率先归国圣上深赐信纳已记十三叔姓名自後缘丕除授忻州去彼疆界遥远常抱深恨无由自申今蒙改授晋州兼充右尚书副使密迩封壤瞻望不遥若不披露赤诚实负姻好回鹘可汗士马已尽一身归授黑车子近黠戞斯国王遣将军百余人入朝请发本国兵四十万衆袭逐可汗擒送京阙又西蕃赞普近亡新立赞普才年十岁国中至今未定两蕃宰相以下进表请托附大唐今国家边塞?宁八表无事须将国力平殄五州除有司馈运之外圣上不惜内府金帛频以出赐又诸道兵马微有损伤即徵兵填替必作数年讨伐之意十三叔自料形埶必当坐见危亡幸因丕在邻近朝廷委信必须早图攻效自取宠荣保衰老之年全一门之命书名竹帛岂不美哉丕只在冀氏相去咫尺只要十三叔有一明据得圣上密知此状到後且望惠数行手示潜布忠款丕便遣人进上必请密诏安存此事石尚书并不知丕指天誓心逹此诚意幸垂延纳不至迟疑祸机在身岂得顾望古人云宴安鸩毒不可怀也盖以偷安比於鸩毒切望思之临纸零涕此情何极
代石雄与刘稹书
雄白比者牙【一有内字】兵马使弃累代之勋业为四海之罪人寄命网罗坐待夷灭将谓廹於将校未遂本心今则将校尽离军心日骇若不见几而作必恐受戮於人昨打暮宿寨收得文书云陈许游奕使贺意密报云官军二十五日齐进雄牒报王尚书请勘虚实近得王尚书报云追到贺意勘责款称曾在昭义效职与彼军游奕使唐再清情分至深每因游奕相见彼此说军中密事并已承伏王尚书便已按军令讫贺意又款称唐再清隔乾河密说云朝廷若与郎君节须从西面来若从南面来缘刘公直心怀两端必恐自取又云二郎疾病絶重命在朝夕军中已别有凖拟不久即是王人忠武军何必苦相杀伤又收得彼处投降军将高文端等皆云回西诸寨兵马商量欲立安全庆替兵马使文端等不愿更事全庆所以归国雄虽久在行间不与先相公交接然俱是河朔军将臭味略同将覩覆亡不无深惜今圣上方示大信以安危疑倘能自新必舍罪衅况两面主兵大将皆有贼心事廹图全必自救祸兵马使若不早决大计束身归降更欲迁延即无所及凉风已至白露将凝弓劲马豪视险如砥粮储丰足器甲精坚并是诸道强兵近访抽到士皆宿饱人有鬬心大兵一交立见燋烂辄申愚虑幸纳至怀
宰相等书并诛罪人敕
宰相与李执方书【并是奉宣撰】
何司徒顷因军中扰攘起授翰垣推体国之诚动遵朝典罄守籓之礼终保令名遽此沦亡深可悼惜闻以监军朝觐贵安事情军府事权令後嗣勾当本於忠顺固匪徇私伏以圣上君临惟新景化施王者之号令事贵有名奉祖宗之法度不可轻易旋观臣节岂惜恩荣今公卿之议皆请别命戎帅圣上恩深悼往义在安人以司徒之尽忠方垂茂轨想後嗣之善继必有令图只在邻近将帅成其美志元和初两河跋扈之埶尚未可怀朝廷制置之宜难於今日李师道兵锋物力足以自强犹悉献吏员请颁贡赋管内盐法皆归有司沥款披肝乃授留务王承宗迷而知复寻自纳忠进德棣两州以效诚节故得举族荣盛一门保安望尚书以朝廷公议两镇旧体令速效忠款自求宠荣不使河朔邻封误其大计尚书籓方重寄宗室信臣报国之忠仰思展用成人之美必当为忠谋望早布嘉言勤於善诱邀其赏效勿受诡词临事制宜固在明略若未获要领无惮再三待知赤诚方可闻奏但出於雅意不可云某等令布此怀其间若须商量者望於判官大将中?忠信有才识人令充使至此伏希鉴悉
宰相与刘约书
张判官至奉问具承情者尚书以幽蓟颇有叛乱志在澄清远陈嘉猷益见忠恳况先侍中累代继美功德在人尚书自按邻封日彰惠政想彼人情瞻望芬若椒兰圣上天纵英明文武并用正是忠良报国之日将帅展力之时圣意又以幽蓟一方频害节将惩其汚俗未欲加恩张绦固顿首变乱风恭俟朝旨若拟作三军章表坐望兵符窃料圣情未必允许倘不早图良计先效赤诚计不日之间必又致变闻彼军大将多是旧人感先侍中深恩聆尚书美政导其善意必合遵承且望密遣腹心大布诚信令张绦自求多福以保永安若能请朝廷命帅举尚书领镇便自归阙必不失二番金吾若欲外任即商量宋亳大郡便与亚相军中兼与二十万疋物充赏大将以下皆酬以官荣令此一军永为朝廷心腹倘不思大义姑务因循即三数月间且不问着既未降朝命何以保安望尚书审更筹度早施方略必不可费国家财力致他日兴师倘成此功永光史策张判官到後且详观事埶审自揣摩可之与否速望报示
宰相与王宰书
近闻游奕使更收得刘稹章表窃以王太尉武校有安国之大勲藏於清庙至於孙承宗阻命在镇犹遣亲弟承恭自太原诣张相上表祈哀宪宗不许旋又遣男知感知信入朝属淄青殄灭因制使杨仆射检得文案方知危害武相本在淄青承宗无盗杀之罪方获昭雪今刘稹父子无功皆负重衅既不诣尚书面缚又不遣家属祈哀置章表於衢路之间望朝廷降非常之泽悖慢无礼前古未闻游奕将不便毁除实恐非是况杨弁遣亲侄入潞州潜通情计刘稹并不擒送又石会关将杨珍却还石会关兼投贼界刘稹便敢受纳已加兵固守比令逆将贾羣送表至太原少傅李相公奏闻旋属军中有变竟未有进止处分杨弁?送贾羣却归刘稹亦便受领狡童逆状如此不知进表何为昔汉宣帝将图霍禹名臣张敞云不合明诏自亲其文只合明诏以恩不听羣臣以义固争令将帅大臣容其章表即是私惠归於臣下不赦在於朝廷事体之间交恐不可切虑尚书以疆场之事皆须上闻惟此事抑而不奏未为乖当望向後更有章表便令将校所在焚之惟面缚而来然後可受领辄此披陈幸垂鉴纳
宰相与卢钧书
圣上以尚书亷简奉公和惠恤下所至之地皆有能名以昭义乘僭侈之余非亷简无以革弊当掊克之後非惠和无以安人故辍自汉南抚宁上党承入境之日煦然如春壶浆塞途幼艾相庆甚善甚善近频见章表捄雪罪人姑务和宁以安反侧窃循雅旨备见深怀然周书云刑乱国用重典盖以污染之俗终须荡涤虽唐虞之际至理之极犹投放四罪天下乃定且以近事明之顷岁刘总送幽州大将二十人当时执政以苟且为意奏请放还其後朱克融之徒皆是其数朝廷深惩前弊不得不然尚书公忠简俭皆以具美惟稍阙威断实愿弥缝昔子产戒太叔以政莫如猛夫火烈人望而畏之故鲜死焉水懦弱人狎而翫之则多死焉太叔为政不忍猛而寛郑国多盗太叔悔之曰吾早从夫子之言不及此诸葛入蜀刑法至峻法正谏曰吾初有其地未垂惠恤且客主之义宜相降下愿缓刑弛禁以慰其望亮答曰宠之以位位极则残顺之以恩恩竭则慢吾今威之以法法行则知恩限之以爵爵加则知荣荣恩并济上下有节为理之道於此而着尚书以子产诸葛亮何如人也尚不以寛而理断可知矣切望寛猛相济仁勇并施仗义而行临事必断不以小惠挠兹至公待一方之人皆明大顺然後渐布仁德平之以和斯为得也辄陈至言幸垂信纳
处置杨弁勅
勅杨弁起於卒伍获在福禆方属徂征敢为桀逆廹逐戎帅啸聚叛徒朕姑务苟安未加显戮舍其悖乱令赴行营遂驻南辕之轩已盗北门之管战备符玺并而窃之启石会重关潜输逆稹释贾羣缧絏俾远奸谋惑榆社之义心召潢水之同恶虿毒近发於怀袖蚁壤几漏於江河康政等被枌邑之遗风习华墟之有礼遽忘臣节仍助凶威抚弦登陴曾不兴叹以卵投石自取灭亡虽禁暴除残国之大典然俾其?辟终用愧怀
诛郭谊等敕
敕理髋髀者不可以芒刃图蔓草者必絶乎本根故前代甲兵以正其刑钟鼓以声其罪爰用重典庶清乱邦逆贼郭谊等狐鼠之妖依丘穴而自固牛羊之力得水草而逾凶久从叛臣皆负逆气顷自刘从谏背德反义掩贼藏奸稽其怙乱之谋无非亲吏之计刘公直安全庆各凭地险屡抗王师每肆悖言靡怀革面吴寇将败周丘尚务於陆梁陇坁向平王揵犹称於必死况郭谊王协闻邢洛归款惧覆妖巢卖孽童以图全据坚城而请命环甲以祈於抚纳要君以盖其前愆天地神只所难容舍昔伍被诣吏不免就诛延岑出降终亦夷族致之大辟无所愧怀郭谊王协刘公直安全庆李道德李佐尧刘武德董可武各宜处斩其余反党各从别敕处分
诛张谷等告示中外敕
敕顷者刘从谏与李训郑注结刎颈之交济其奸谋以图不轨张皇兵力脇制朝廷自擅一方外为三窟张谷陈扬庭等皆凶险无行狡谲多端比在京师人皆嫌恶无地庇身投迹戎籓寄命从谏久怀怨望得肆隂谋或妄设妖言成其逆志或为草章表饰以悖词既无礼於君亲曾不愧於天地自朕君临万宇姑务含容而怙乱益坚苞藏未息诱受亡命招聚逆徒志犹恃於金汤心不利於王室近又敢为狂计挟助孽童汚我忠义之军叶其豺豕之党天之所弃神得诛之逆贼刘稹弟曹九等张谷并男涯等陈扬庭并男窠郎等张沿并男欢郎等门客甄伐伎术人郑谂背党逆贼李训兄仲京郭行余男台王涯侄孙羽【阙】约男茂章王璠男涯并就昭义枭斩讫夫为善者天报以福为恶者天报以殃今殄气既消逆节咸服方布和於四海庶日戢於五兵宣示中外各令知悉
会昌一品集卷九

[book_title]卷十
钦定四库全书
会昌一品集卷十
唐　李德裕　撰
论朝廷大政等状
请尊宪宗章武孝皇帝为不迁庙状
右臣等伏闻开成中文宗尝顾问宰臣欲褒崇宪宗功德其时宰臣莫能推顺美之心明尊祖之义臣等至愚切所叹息伏思国家受命二百二十五年矣列圣之功德区宇之广大王化之盛兴礼乐之备具过殷周远矣而未有中兴不迁之庙臣等所以夙夜发愤也礼祖有功宗有德夏之祖宗经传无闻殷则一祖三宗成汤为始祖太甲为太宗太戊为中宗武丁为高宗刘歆曰天子七庙苟有功德则宗之所以劝帝者功德博矣故周公作无逸举殷之三宗以劝成王汉景帝诏曰孝文皇帝德厚侔天地利泽施四海庙乐不称朕甚惧焉其为孝文皇帝庙为昭德之舞以明休德然後祖宗之功德施於万代其与丞相列侯中二千石礼官具礼仪奏丞相申屠嘉等奏曰功莫大於高皇帝德莫盛於文皇帝高皇帝庙宜为帝者太祖之庙孝文皇帝庙宜为帝者太宗之庙天子宜代代献祖宗之庙又汉宣帝诏夙夜惟念孝武皇帝躬履仁义选名将讨不服功德茂盛不能尽宣而庙乐未称其义奏有司奏请尊孝武为世宗庙奏盛德又始五行之舞天子代代献此则子孙褒崇祖宗之明据也自天宝以後兵宿中原强侯缔交髋髀甚衆贡赋不入刑政自出包荒含垢以至於贞元德宗惩奉天之难厌征伐之事戎臣优以不朝终老于外其卒则以幕吏将校代之故长武城在王畿之内斥逐主将矣河中居股肱之郡坐邀符节韦臯因备边之埶自擅灵关李錡窃煮海之资专制泽国而两河蕃镇或仓卒易帅甚於奕碁或陆梁弄兵同於拒辙宪宗感祖宗之宿愤举升平之典法始命将帅顺天行诛元年戮惠琳暨辟錡季年枭元济及师道其他或折简而召或执珪请觐献其名城割其爱子不可遍举岂有去天下之害不享其名致生人之安不受其报臣伏见元和初议迁庙之礼而史官称中宗不得号中兴之君凡非我失之自我复之谓之中兴汉光武晋元帝是也臣等切思此议实所未尽中宗朝自以政事多衅权移后妃所以未得称为中兴恐议者复以此为疑夫兴业之与隆道事实不同汉光武再造邦家不失旧物晋元帝虽在江左亦能纂绪此乃王业中兴可谓有功矣殷高宗躬行大孝求贤俾乂周宣王微而後兴衰而复盛此乃王道中兴可谓有德矣故诗云车攻宣王复古也宣王能内修政事外攘夷狄复文武之境土又烝民美宣王任贤使能周室中兴焉又江汉美宣王能兴衰拨乱命召公平淮夷又汉书宣帝赞曰功光祖宗业垂後嗣可谓中兴侔德殷宗周宣之美若皆如汉光武晋元帝则殷宗周宣并不得称中兴矣臣等伏思任贤使能内修政事平淮夷之叛复祖宗之土皆宪宗有之所谓隆道中兴与殷高宗周宣王汉宣帝侔德矣臣等敢遵古典请尊宪宗章武孝皇帝为百代不迁之庙上以昭陛下大孝之德广贻谟之训下以表臣等思古之愤申欲报之诚如合圣心伏望令诸司清望官四品以上尚书两省御史台与礼官参议闻奏谨录奏闻会昌元年三月十一日司空兼门下侍郎平章事　右仆射兼门下侍郎平章事　右仆射兼中书侍郎平章事　中书侍郎平章事　奉宣卿等所论至好待读施行其表留中不出
宰相再议添徽号状
右奉批出已蒙允许今欲颁下制命昭布万方伏以轩屈崆峒尧期姑射未有不心游於至道而能功济於生灵暨汉之文景尊奉黄老理致刑措时称太康开元中玄宗经始清宫追尊玄祖阐绎道要遂臻治平六合晏然四十余年今者陛下蹈轩后之灵踪修开元之故事进道不遗於尺璧澄心巳得於玄珠圣夀必过於殷宗景化方跻於汉代臣等所上徽号义虽尽美意有未周今谨上尊号为仁圣文武章天成功神德明道大孝皇帝所冀冠皇王之高号尽臣子之至诚伏希圣慈容鉴丹恳谨录奏闻伏候敕旨枢密使称中旨欲得有道字所以奏改
宣懿皇后祔陵庙状【第二状第三状附】
奉宣宣懿皇太后祔光陵同玄宫及不移福陵只祔庙何者为便商量奏来右臣等伏以园寝已安神道贵静光陵因山久固仅二十年福陵近又修崇足彰严奉今若再因合祔须启二陵或虑圣灵不安未合先旨又以隂阳避忌亦有所疑不移福陵实合礼意伏以照临在天光灵未远合食清庙於礼无违足以申陛下大孝之心表先后昭配之德既遵旧典尤惬衆情臣等商量祔太庙不移福陵实为允便臣等不任感切之至
第二状
奉宣宣懿皇太后祔庙事令更审商量奏来右臣等伏以陛下孝极因心感深追远敬慎礼典发于至诚臣等仰奉圣情旁询物议经旬思虑敢不精详并请依前状只祔太庙不奉陵寝实为合礼谨再奏状以闻谨奏
第三状
宣懿皇太后祔庙事右臣等访求典礼敢不详慎伏以太庙合食非臣子所议苟不由礼必为後代所讥汉书云古人据正守顺不敢私其君如此之难也臣等若轻为献议不守礼经非惟上负圣德固亦自贻物论所以前者附钦义承应口奏假以太皇太后之意即於礼至顺人无异词制中云近因庆诞太皇太后追感先帝久旷配食之礼便及先太后母德慈仁合配先圣陛下祗承圣旨诏臣下行之於礼无违可为後代之法若舍此商量便须出於圣意降敇情礼至重实难措词伏望陛下察臣等爱君之心约臣等秉礼之至特允所奏必合羣情臣等不胜恳切之至
请立昭武庙状
孟州汜州县高祖太宗塑像右汜水武牢关是太宗擒世充窦建德之地关城东峯有二圣塑像在一堂之内伏以山河如旧城垒犹存威灵皆畏於轩台风云还疑於丰沛诚宜百代严奉万邦所瞻西汉故事祖宗尝所行幸皆令郡国立庙今缘定觉寺例合毁拆望取寺中大殿材木於东峯改造一殿四面兼置宫墙伏望号为昭武庙以昭圣祖武功之盛委孟怀节度使差干事判官一人勾当修造缘圣像彩色颇巳故暗望令李石於东都差拣絶好画手就加严饰初兴功日望令东都差分司郎官一人荐告至功毕日别差使展敬未审可否奉宣今日以後百官不得於京城置庙状
右伏见礼记云君子将营宫室宗庙为先廏库为次宫室为後又韦?五礼精义对曰古之制庙必中门之外吉凶大事皆告而行所以亲而尊之不自专也今令城外置庙稍异礼文书於史策必亏圣政伏以朱雀门至明德门凡有九坊其长兴坊是皇城南第三坊使有朝官私庙实则逼近宫闱自威远军向南三坊俗称围外地至闲僻人鲜经过於此置庙无所妨碍臣等商量今日以後皇城南六坊内不得起私庙其朱雀街缘是南郊御路至明德门夹街两面坊及曲江侧近亦不得置余围外深僻坊并无所禁所贵不违礼意感悦人心臣等频奉圣旨有事许再三论奏辄罄所见庶禆聪明谨具奏闻伏候敕旨
论侍讲奏孔子门徒事状
右今月十三日於延英殿陛下谓臣等云侍讲称孔子其徒三千亦可谓之朋党臣等自元和以来尝闻此说幸因圣慈下问辄敢覼缕而言西汉刘向云昔孔子与顔回子贡更相称誉不为朋党禹稷与臯陶转相汲引不为比周何则忠於为国无邪心也臣尝以鲧共工驩兜与舜禹杂处尧朝共工驩兜则为党舜禹则不为党何者共工驩兜相与比周迭为掩蔽也如贤人君子则不然忠於国则同心闻於义则同志退而各自行已不可交以私是以赵宣子随会继而纳谏司马侯叔向比以事君不为党也公孙弘每与汲黯请间黯先发之弘推其後武帝所言皆听汲黯虽与公孙弘并进然庭诘云齐人少情讥其布被为诈则知先发後继不为党矣国史称太宗尝与房玄龄图事则曰非杜如晦莫能筹之及杜如晦至竟以玄龄之策此又同心图国不为党也何者为党汉书称朱博陈咸相为腹心背公死党东汉周福房植各以其党相倾议论相轧故汉朝朋党始於甘陵二部及其甚也谓之鈎党继受诛夷以王制言之非不幸也魏朝何晏丁谧依附曹爽祖尚浮虚使有魏风俗由兹大坏此皆为朋党也略举数节以明其类至於历代朋党不可殚言仲尼知季路之不免子游识子张之未仁曾子罪卜商丧亲无闻夫子罪宰我钻燧为久恶既不掩善固宜称此又不为党也班固称周室既微由是列国公子魏有信陵赵有平原齐有孟尝楚有春申抵掌而游谈者以四豪为偁首於是背公死党之议成守职奉上之义废矣此四豪者各有门客三千而谓之党仲尼三千则不为党盖仲尼之徒惟务仁义不以爵禄为贵四豪之门惟务谲诈常以势力相高今侍讲欲以奔走权埶之徒攫挐名利之辈比方孔门上哲实罔圣聪臣未知元和以来所谓党者为国乎为身乎若以为国则随会叔向汲黯房玄龄之道可得行矣不必聚党成羣以臣观之今所谓党者进则诬善蔽忠附下罔上歙歙相是态不可容退则车马驰驱唯务权势聚於私室朝夜合谋清美之官尽须其党华要之选不在他人隂附者羽翼自生中立者抑压不进孔门顔冉岂有是哉陛下以此察之则奸伪自见臣恐更有小人妄陈此说辄举事例庶禆聪明伏望陛下留臣此状时赐览閲所冀小臣瞽说免惑圣心臣不任恳激之至谨录奏闻
论朝廷事体状
右臣等每蒙延英召对获闻圣言常欲朝廷尊臣下肃此则是陛下深究为理之本伏以管仲古之大贤明於理国其言可以为百代之法管仲云凡军国之重器莫重於令令重则君尊君尊则国安故安国在乎尊君尊君在乎行令明君察於理人之本莫要於令故曰亏令者死不从令者死五者死而无赦又曰令虽在上而论可与不可者在下是威下系於人也自太和以来风俗大坏令出於上非之者在下此弊不除无以理国韦弘质所论宰相不合兼领钱谷臣等敢以事体闻奏昔匡衡云大臣者国家之股肱万姓所瞻仰也明王所慎择也传曰下轻其上爵贱人图柄臣则国家动摇而人不静矣今韦弘质受人敎导辄献封章则是贱人图柄臣矣臣等又以萧望之是汉朝名儒重德为御史大夫奏云今岁首日月少光咎在臣等上以望之意轻丞相乃下侍中御史中丞诘问又贞观中监察御史陈师合上书云人之思虑有限一人不可总数职太宗云此人妄有毁谤止欲离间我君臣流师合于岭表又贾谊云人主之尊譬如堂羣臣如陛衆庶如地故陛九级上亷远地则堂高陛无级亷近地则堂卑亦由将相重则君尊其埶然也如宰相有奸谋隐慝则人人皆得上论至於制置职业固是人主之柄非小人所得干议古者朝廷之士尚各守官业思不出位况韦弘质贱人岂得以非所宜言上黩明主此是轻宰相矣後汉太学诸生颇干时政其时谓之处士横议皆是乱风俗深要惩絶伏望陛下知其邪计从朋党而来每事明察遏絶将来之渐则朝廷安静邪党自销臣等不胜感愤辄具奏闻伏望特赐省览谨录奏闻
会昌一品集卷十

[book_title]卷十一
钦定四库全书
会昌一品集卷十一
唐　李德裕　撰
厘革故事
请增谏议大夫等品秩状
右据大唐六典隋氏门下省置谏议大夫七人从四品下今正五品上自大历二年昇门下中书侍郎为正三品两省遂阙四品建官之制有所未备谨按左氏传云衮职有阙惟仲山甫补之能补过也仲山甫则周之大臣汉书汲黯称愿出入禁闼补过拾遗後汉书张衡为侍中尝居帷幄从容讽谏拾遗左右皆大臣之任故其秩峻其任重则君敬其言而用其道况謇谔之地宜用老成之人秩不优崇则难用耆德其谏议大夫望依隋氏旧制昇为从四品分为左右以备两省四品之阙向後与丞郎出入迭用以重其选
御史中丞
右中丞为大夫之贰缘大夫秩崇官不常置中丞常为宪台之长今九寺少卿及秘书少监国子司业京兆少尹等并省寺之贰皆为四品惟御史中丞官业虽至品秩未崇望昇为从四品为大夫之贰令不隔品亦为丞郎出入迭用以重其选
以前臣等商量缘事关朝廷典制须行之可久必在博尽羣议询谋佥同望令两省御史台五品以上尚书省四品以上太子太保太常卿参议奏闻未审可否
论时政记等状
右长夀二年宰臣姚璹以为帝王谟训不可阙於纪述史官疎远无因得书请自今以後所论军政国要宰臣一人撰录号为时政记厥後因循多阙纪述臣等商量向後每坐日圣言如有虑及生灵事关典替可昭示百代贻谋後昆者及宰臣献替谋猷有益风敎并请依国朝故事知印宰相撰录连署名封印至岁末送史馆
起居注
右起居注比者不逐季撰录至有去官三五年後犹未送纳者伏以每度延英奏事後向外传说三事犹两事虚谬岂有起居注皆三二年後采於传闻一日巳隔固非实事向後起居注记望每季初即送纳向前一季文字与史馆纳讫具状申中书门下史馆受讫亦申报中书门下其起居改转便望以注记迟速为殿最如有军【一本有国字】大政传闻疑误者仍许於政事堂都见宰相等临事酌量如事巳施行非关机密者并一一向说所冀书事信实免有传疑
修史体例
右臣等伏见近日实录多云禁中言者伏以君上与宰臣及公卿言事皆须衆所闻见方合书於史策禁中之语向外何由得知或得於传闻多出邪妄便载史笔实累鸿猷向後实录中如有此类并请刋削更不得以此纪述又宰臣及公卿论事行与不行须有明据或奏议允惬必见褒称或所论乖僻固有惩责在藩镇献表者必有答诏居要官啓事者自合着明并当昭然在人耳目或取舍存於案堂或与夺形於诏敕前代史书所载奏议无不由此近见实录多载密疏言不彰於朝听事不显於当时得自其家未足为信向後所载羣臣奏议其可否得失须朝廷共知者方可纪述密疏并请不载如此则书必可法人皆奉公爱憎之志不行褒贬之言必信矣
以前臣等伏见近日实录事多纰缪若详求摭实须举旧章谨件如前
论九宫贵神坛状
右准天宝三载十月六日敕九宫贵神实司水旱功佐上帝德庇下民冀嘉谷岁登灾害不作每至四时初节令中书门下摄祭者准礼九宫次昊天上帝坛在太清宫太庙上用牲牢币璧类於天地神祗天宝三载十二月玄宗亲祀乾元元年正月肃宗亲祀伏以累年以来水旱愆候恐是有司祷请诚敬稍亏今属孟春合修祀典望至明年正月癸丑差宰臣一人祈请向後四时祭并差仆射少卿尚书等官所冀稍重其事以申严敬臣等去月二十五日已於延英面奏伏奉圣旨令检旧仪进来者今欲及祭时伏望令有司崇饬旧坛务於严洁谨录奏闻伏候敕旨
论九宫贵神合是大祠状
右既经两朝亲祀必是祈请有徵伏以自太和以来水旱愆候陛下常忧稼穑每念蒸人臣等所以上副圣心以修坠礼伏见太和三年礼官御史等状或言纵司水旱兵荒品秩不过列宿今者五星悉是从祀日月犹在中祀又云太一天一此九神於天地犹子男也窃观其意皆是以星辰不合比於天地曾不知统而言之则为天地而在天成象自有尊卑谨按後魏五均志大辰第二星盛而常明者为天皇露寝大帝常居始由道粤而陈变通之迹又天皇大帝其精耀魄宝盖万神之秘图与河洛之命纪皆禀焉此则上帝是星之明据也天一掌八气九精之政令以佐天极微明而有常则隂阳序而大运兴太一掌十有六神之法度以辅人极微明而得中则神人和而王道平又北斗有衡权二星天一太一参居其间所以财成天工辅相神道也若一槩以列宿论之实为乖谬又按汉书天神贵者天一太一佐曰五帝古者天子以春秋祭太一则列於祀典其来久矣今五帝犹为太祀则太一岂能降礼稍重其祀固为得所刘向言祖宗所立神祗旧位诚未易动又曰古今异制经无明文至尊至重难以疑说正也以刘向博通尚难改作况臣等学不究於天人礼尤懵於祀典妄为参酌恐未得中伏望更令太常卿与礼官详定庶获明据【太常卿等奏议合为大祀】
论冬至岁朝贺
右伏以近例其日若遇有敕权停朝贺惟诣兴庆宫贺太皇太后义安太后积善太后不诣阙庭恐乖严敬臣子之礼实不遑安臣等商量向後冬至岁如遇有敕权停朝贺者其日中书门下与百寮先诣东上阁门拜表称庆望内降高品宣答百寮受宣毕然後赴兴庆宫庶为得礼仍望永为常式未审可否谨录奏闻伏候敕旨
请复中书舍人故事
右以见天宝以前中书舍人六员除机密迁授之外其他政事皆得商量宰臣姚崇奏云事有是非理均与夺人心既异所见或殊抑使雷同情有不尽臣既须先据经义其次取正史策故事不得自为意见言涉浮华如礼官学官才识出人议论精当者向後擢授台省官郎吏别与迁擢所冀汉魏之风复行今日
以前臣等今月二十五日巳於延英面奏奉圣旨令条疏将状来者谨具如前
请改单于大都护状
右访闻塞北诸蕃皆云振武是单于故地不可存其名号以启戎心臣等谨详国史武德平突厥後於振武置云州都督麟德三年改为单于大都督圣历元年改为安北都护开元八年复为单于都护其安北都护本在天德自贞观二十一年以来移在甘州迁徙不定今单于都护望改为安北都护如此制置稍循故事未审可否
公主上表
右臣等伏见公主上表称妾李者伏以臣妾之义取其贱家人之称亦要别嫌因循旧章恐未为得臣等商量今日以後公主上表从大长公主以下并望令称某邑公主第几女上表仍不令称族所冀臣子之道因此正名郡主县主亦望准此未审【状不出】
会昌一品集卷十一

[book_title]卷十二
<集部,别集类,汉至五代,会昌一品集>
钦定四库全书
会昌一品集卷十二
唐　李德裕　撰
杂状
论仪凤以後大臣褒赠状
故中书令郝处俊
右仪凤元年八月高宗将传位於天后处俊对曰天下者高祖太宗之天下也非天皇之天下也天皇只合谨守宗庙传之子孙诚不可持国与人有私於天后其事遂止处俊後子孙为酷吏所害
故文昌右相岑长倩
右天授初凤阁舍人张嘉福与王庆之等率数百人连名上表请立武承嗣为皇太子长倩与地官尚书格辅元竟不署名以中宗在东宫不可更立武承嗣言词切直仍责上书者遣散为承嗣所害
故御史大夫同凤阁鸾台平章事格辅元
右张嘉福请立武承嗣为皇太子天后问辅元辅元固称不可为武承嗣所害
故右卫将军李安靖
右天授年王公百僚皆劝革命安靖独义形於色及被收下狱来俊臣诘其反状安靖谓曰以我是唐家老臣须杀任杀若问其谋反实无可对为俊臣所害
故赠越州都督徐有功
右当天后革命之初宗室英贤将相旧老忠於国者相继受诛徐有功自司刑丞累迁至司刑少卿数议大狱务在平恕凡所济活者数百家前後奏雪枉破家者三经断死而执志不渝兼明玄宗外祖母龎氏之寃开元中赠越州都督就第吊祭赠物三百段一子官【兼明一作兼雪就第一作就家】
以前臣等伏见元和以来禇遂良狄仁杰张柬之等子孙累有恩制授惟此数家未蒙甄录望各访求子孙承嫡者特受一官如先未有谥者各令有司定谥如无子孙特与追赠所贵百代之下再振清风海内忠良无不感厉未审可否吏部状准制请复旧官爵
故循州司马杜元頴【二状】
右臣等商量杜元頴虽失於驭远致蛮寇内侵然握节婴城舍生取义围解之後惩贬不轻但以蛮夷之情不可开纵若为之报怨以快其心则是不贵王臣取笑戎狄汉景所以闻邓公之说恨鼂错之诛元頴长庆之初首居宰弼洁亷畏法忠荩小心虽无光赫之名颇着直清之称既逢昌运合与申寃望却还旧官阶等仍追赠右仆射未审可否
第二状奉宣令更商量奏来者
右臣等商量比闻外议皆以元頴不能绥抚南蛮又无备御责此二事以为愆尤臣等究其情由实有本末缘韦臯久在西蜀自固兵权邀结南蛮为其外援亲昵信任事同一家此时亭障不修边防罢警若後人加置一卒缮理一城必有异词便乖隣好自武元衡以後三十余年戎备落然不可独责元頴蛮退後京城传说驱掠五万余人音乐伎巧无不荡尽缘郭钊无政都不勘寻臣德裕到镇後差官於蛮经历州县一一勘寻皆得来名具在案牍蛮共掠九千人成都郭下成都华阳两县只有八千人其中一人是子女锦锦杂剧丈夫两人医眼太秦僧一人余并是寻常百姓并非工巧其八千九百余人皆是黎雅州百姓半杂獦獠臣德裕到镇後移牒索得三千三百人两番送得与监军使於龙兴大慈寺点閲并是南界蛮獠缘朝廷宠待如旧从此蛮心益骄今西川节将惟务姑息臣等所以薄元頴之过谓合追荣频承顾问不敢不缕悉闻奏况元頴殁後五经大赦下位卑官皆得追复官爵倘圣旨以赠与为优望只准赦文却还旧爵其赠官落下未审可否
论太和五年八月将故维州城归降准诏却执送本蕃就戮人吐蕃城副使悉怛谋状
右臣顷蒙先朝授剑南西川节度使其悉怛谋虽是吐蕃酋长久乐皇风将彼坚城降臣当道臣差行维州刺史虞藏俭便领兵马入据其城飞章以闻先帝惊喜其时与臣仇者望风疾臣遽兴疑言上罔宸听以为与吐蕃盟约不可背之必恐将此为词侵犯郊境遂诏臣却还北城兼执送悉怛谋等令彼自戮复降中使迫促送还昔白起杀降终于杜邮致祸陈汤见按是为郅支报仇感叹前事愧心终日今者幸逢英主忝被台司辄敢追论伏希省察且维州据高山絶顶三面临江在戎虏平州之冲是汉地入边之路初河陇尽没唯此州独存吐蕃潜将妇人嫁与此州门子二十年後两男长成窃开垒门引兵而入遂为所灭号无忧城从此得并力於西边更无虞于南路凭陵近甸旰食累朝贞元中韦臯以经略河湟此城为始尽鋭万旅急攻数年吐蕃爱惜既甚遣其舅论莽热来救雉堞高峻临冲难及於层霄鸟径屈蟠猛士多糜於石莫展公输之巧空擒莽热而还及南蛮负恩扫地驱刼臣初到西蜀衆心未安外扬国威中缉边备其维州熟臣信令乃送欵与臣臣告之以须俟奏报贵探情伪其悉怛谋等寻帅城兵并州印甲仗塞途相继空垒来归臣即大出牙兵受其降礼南蛮在列莫敢仰视况西山八国隔在此州比带使名都成虚语诸羌久苦番中徵役愿作王人自维州降後皆云但得臣信牒帽子便相率内属其蕃界合水栖鸡等城既失险阻自须抽归可减八处镇兵坐收千余里旧地臣见此有莫大之利为恢复之机所以面许奏闻各加酬赏臣自与锦袍金带顒俟朝旨且吐蕃维州未降以前一年犹围逼鲁州以此言之岂守盟约况臣未尝用兵攻取彼自感化来降又沮议之人岂思事实犬戎迟钝土旷人稀每欲乘秋犯边皆须数岁聚食臣得维州逾月未有一使入疆自此之後方应破胆岂有虑其复怨鼓此游词臣受降之初指天为誓宁忍将三百余人性命弃信累表陈论乞垂矜舍答诏严切竟令执还加以体被三木舆於竹畚及将即路寃叫呜呼将吏对臣无不陨涕其部送者更遭蕃帅讥诮云既以降彼何须送来乃却将此降人戮於汉界之上恣行残忍周固携离至乃掷其婴孩承以枪槊臣闻楚灵诱杀蛮子春秋明讥周文收送邓叔简册致贬况乎大国负此异族塞忠款之路快凶虐之情从古以来未有此事伏惟仁圣文武至诚大孝皇帝陛下振睿圣之宏图得怀徕之上策故南蛮申请朝之愿北庭效款塞之诚臣实痛惜悉怛谋等举城向化解辫归义而未加昆邪之爵不赏庶其之功翻以忠爱受屠为仇讐所快身遭此酷名又不彰职由愚臣陷此非罪虽时更一纪而运属千年臣所以具陈根本不惮繁细冀蒙睿鉴追奬忠魂伏乞宣付中书各加褒赠冀华夷感德幽显伸寃警既往之幸心激将来之峻节臣无任恳愿之至
论救杨嗣复李珏陈夷直【三状】
右臣等闻向外传说纷然陛下皆遣中使未测其由臣等相顾忧惶不知死所嗣复等所涉论实负圣明臣等所以显书其罪不为末减只望上於窜逐用戒羣邪古人称刑人於市与衆共弃陛下若以嗣复等罪状必不可容伏望且降使臣就彼鞫问待得其罪显戮不迟如便遣使必贻後悔文宗只缘贬宋申锡更不按问至今人以为寃臣等於嗣复等实无情故所利者宗社所惜者圣明不欲令一事骇听失天下之望若使四方将相或以此为词臣等避罪不言无以塞责伏望陛下特囘宸虑下纳愚忠臣等余年方敢自保陛下若以臣等事君不尽情涉容奸先罪臣等实所甘分辄陈肝血不避严诛不任恳切兢皇之至谨俯伏待罪望速降敕旨
第二状
右臣等适以有状论奏未奉圣旨今向外之心惊骇不知所为臣等若苟务偷安不更冒死陈奏必恐旬月之後人情皆以为寃陛下此时追悔无及臣等昨者商量之初只以嗣复等所涉议论不可令在藩镇止於贬责足以塞辜如更过於此实摇动天下之心必损圣明之8德如以臣等情涉顾望伏望先罪责臣实所甘分臣等专在中书伏望特开延英赐对得面陈肝血死无所恨
第三状
右臣等适再已陈奏未奉圣旨伏见贞元初宰臣刘晏缘德宗在东宫时涉动摇之论竟以此坐死旋则朝廷中外皆以为寃两河不臣之地悉恐亡惧德宗寻亦追悔官其子孙近则宋申锡涉交通藩邸贬官文宗寻又追悔至于流涕如嗣复等蝼蚁之命至细至微特赐矜全必彰圣德天下臣子孰不上感天慈不尔恐四海人情自此忧惧臣等亦兢危不暇无以禆助圣明伏望特开延英赐臣等面陈血诚以安中外如蒙圣慈纳臣等愚恳伏望更重贬官所冀人心允惬
张仲武寄囘鹘生口驼马状
右臣等旧读实录不至遗忘伏思累圣以来未有此例谨按左传诸侯不相遗俘昔鲁受齐俘见讥左氏诸侯尚为非礼况在台臣臣等忝备钧衡须谨绳墨若苟受私遗不守旧章则何以上戴圣君仪刑百辟伏望圣恩尽许却还从此便为故事仍望许臣与一书报答令其深谕国体其书草续撰进上以闻
前试宣州溧水县尉胡震
右胡震博通六经华皓一志家在海郡筋力未衰臣童幼之时於震受业岂谓年逾四纪位列三公虽自君恩亦因儒训臣伏以元和二年前扬州士曹参军薛玄造缘与臣亡父授经具表论荐宪宗授越州诸暨县令臣幸因家门旧事辄敢荐闻伏希圣慈特受浙东管内一官所冀臣报其旧恩获继先志既显荜门之士实为儒者之荣臣不任恳款兢皇之至
奉宣卿官至将相不忘本师朕深所嘉叹宜依所奏
论河东等道比远官加给俸料状
右河东等道或兴王旧邦或陪京近地州县之职人合为乐只缘俸禄寡薄官同比远元和六年閠十二月十二日及元和七年十二月二十四日敕河中凤翔鄜坊邠州易定等道令户部加给俸料钱共当六万二千五百贯吏曹出得平留官数百员时议以为至当自後访闻户部所给零碎兼不及时观察使以为虚折皆别将破用徒有加给不及官人近地好官依前比远伏望今日以後户部却与实物仍及时支遣诸道并委观察判官专判此案随月加给官人不得别将破用如有违越观察判官远贬观察使奏取进止又选人官成後皆於城中举债到任填还致其贪求罔不由此其今年河东陇州鄜坊邠州新授比远官等望许连状相保户部各借两月加给料钱至支给时除下所冀初官到任不带息债衣食稍足可责清亷
请淮南等五道置游奕状
淮南【缘疆界濶远请令出三百人】浙西宣歙江西鄂岳【各出二百人】
右访闻自有还僧以来江西刼杀比常年尤甚自上元至宣池地界商旅絶行缘所在长吏掩闭道路颇甚怨嗟望每道令?前件人解弓弩及谙江路者每一百人置游奕将一人须清白强干稍有见会者充如法造游奕船五十只一百人分为两番长须在江路来往淮南游奕至池州界首浙西游奕至宣州界首江西游奕至鄂州界首常须每月一度於界首交牌各知界内平安申报本使其下番人便於松江要害处置营不得抽归使下其粮饷春冬衣委使司差人就营所支给如三度以下擒捉得贼委使司超与职名其官健以下便以贼赃物赏给务令优厚如两度有贼不觉察游奕将科责差替如容纵贼盗不问有赃无赃并委本道差人所在集衆决杀如贼大段巢穴去处仰数道计会一时掩捉倘去根本军将授官酬赏所贵邻接之地同心叶力江路盗贼因此断絶臣等今月二十五日已於延英面奏伏蒙圣恩允许未审可否
论两京及诸道悲田坊
右恤贫寛疾着於周典无告常饩存於王制国家立悲田养病置使专知开元五年宰臣宋璟苏頲奏所称悲田乃关释敎此是僧尼职掌不合定使专知请令京兆按此分付其家玄宗不许至二十二年十月断京城乞儿悉令病坊收管官以本钱收利以给之今缘诸道僧尼尽以还俗悲田坊无人主领必恐病贫无告转致困穷臣等商量缘悲田出於释敎并望更为养病坊其两京及诸州合於子录事耆夀中?一人有名行谨信为乡闾所称者专令勾当其两京望给寺田十顷太州镇望给田七顷其他诸州望委观察使量贫病多少给田五顷三二顷以充粥饭如州镇有羡余官钱量与置本收利最为稳便若可如此方圆不在更望给田之限各委长吏处置讫闻奏
会昌一品集卷十二

[book_title]卷十三
钦定四库全书
会昌一品集卷十三
唐　李德裕　撰
制
论田牟请许党项讐复回鹘没斯部落事状
右臣等虽不习兵钤昧於边事然酌其物理情实可知伏希圣慈特赐详览比者陛下常虑回鹘国中离散未是实情今据我阿泥伊难珠合等书云此间更无活处即是实耗又回鹘安孝顺云赤心宰相问汉国中看你回鹘好无足知依倚大国意甚懃恳今若许田牟徇党项贪利之心不自量力犯必死之虑絶归欵之诚事捷亦损耗甲兵大亏恩信不成则永为边患取笑四夷况穷鸟入怀尚须矜悯远人慕义曾未犯边自六月至今未尝捉烽戍一人夺党项一物披诚欵塞望阙哀鸣昨者所献表章词恳意顺弃而不纳先务诛夷此不可一也若回鹘国中无衅种落皆安嗢没斯叛逆而来即须拒絶可汗既自失国牙帐已无携挈伤残寄命他所嗢没斯等廹於饥困各欲求生田牟执称背国亡命是去年为恶徒党都似与德彞雪屈为党项报讐察其用情殊非体国此不可二也汉宣帝五凤中匈奴大乱议者多曰匈奴为害可因其坏乱举兵灭之萧望之对曰宜遣使吊问救其灾患四夷闻之咸贵中国之仁义其後南单于果是臣服六十年边境无事今纵不能扶其微弱岂宜因此幸灾此不可三也伏望具诏太原振武排比骑兵於边上严防侵轶待犯国家城镇然後以武力驱除若只於党项退浑小有劫夺任部落自相仇报未可助以甲兵常令大信不渝怀柔得所彼虽戎狄必合感恩待张贾使回足知情实仍望诏田牟不得擅出诡计妄邀奇功兼诏仲武不得纳将吏惑词为国生事如蒙允许伏望付翰林酌此意处分
请密诏塞上事宜状
一?太原奏事官孙俦称昨来回鹘到横水栅杀戮军人百姓今抽在释迦泊东约西去可汗三百里未知此回鹘是郍颉特下为复是可汗遣来今且须以此回鹘为罪人云不受可汗指挥擅自劫掠边界请密诏刘沔与仲武计会先经略此贼如可以讨逐事亦有名摧此一支可汗必自知惧
一比闻公主与可汗常别居帐幕每见汉使去即令将密意看方便说谕公主知亲庙子孙只合死生爲国常须作计自拔归投国家不合与可汗同行扰乱边界如万一迎得公主亦不得便令赴阙须且留在边上制置回鹘纵力不能及只要假公主名号制服蕃人
一又虑回鹘於山外安置老弱家口将精兵逼近城栅搅扰百姓如有此事即须坚壁清野不得与战其小城堡兵力薄少不堪固守处并望抽入大城回鹘纵得小城亦无用处即别选骁将潜出兵掠其家口辎重此最是制胜之术
右谨件如前望各赐密诏潜令以此为意
请赐回鹘嗢没斯等物诏
右此者只待张贾使回今到已数日须早发遣缘回鹘已入边界未测多少天德兵力寡少须务怀柔伏以自古御戎只有二道一是厚加抚慰二是以力驱除此事利害较然前古皆有明効汉宣帝厚抚呼韩大享其利边境六十年无事汉武力制匈奴海内疲弊生人减半今嗢没斯若不稍加恩意令尽欢心须至以力驱除必恐永为边患假使其衆残破摧伏不难亦须先加以恩不令疑贰古人云将欲取之必固与之正谓此也臣等商量纵不与粮食接借其赐物不可太薄若止於只赐特勤宰相实恐发遣未得须是稍令优厚於朝廷若无费损可以保全朝野羣情皆望如此伏希圣慈特赐察纳
请於太原添兵备状
右缘嗢没斯等本国残破未有所归逗留塞上今已岁周虽近有恩赐喻其归还然本蕃未寜时属寒沍马畜羸乏必难首途回鹘和好多年忠効久着虽在边境之内计无侵轶之虞臣等所虑吐蕃变诈多端不可测度或谓朝廷方备北敌未暇西防或云嗢没斯招米点汗回鹘乘此机势谋陷丰州缘元和十三年已曾此来不可无备太原兵额虽存皆被军将放却散诸处缓急点集至难臣等商量请发陈许步军三千人郑滑步军三千人令至太原屯集如北边有警则大同军正当贼路足应事机如河西有虞便令取岚石路过河至亦近便况两道人心忠义徵发不难只如一年防秋无所损费臣等询於物议皆愿有此堤防伏惟圣明特赐允纳
请遣使访问太和公主状
右伏以元和中回鹘累请和亲宪宗不许至长庆初穆宗以北庭代结姻好中国无虞边境晏然生人受福所以割慈下嫁用示怀柔今回鹘国已破亡公主未知所在若不遣使访问慰其艰危戎狄必谓国家降主北庭本非爱惜便怀轻易之意永无敬重之心非止甚伤边情实亦负於公主臣等商量望令苖稹将一二十骑轻賫诏书先至嗢没斯处令其转差人送入至公主所在若嗢没斯便受朝旨固表恭顺之心若辞拒此行足彰背叛之迹因此侦察无所隐情伏希圣旨特赐省察
论幽州事宜状
右臣等今月五日於紫宸陛下访问刘约事宜令臣等亦与君赏一书谕以此意臣等将谓君赏久在河朔谙练戎机远授规模必副圣意君赏只合自出已意潜道欵诚事从乖张泯然无迹岂有将朝廷密旨显示乱军激其悖心致此章表兼见君赏与张绦手疏词甚卑逊非惟失将师之体实亦失忠荩之诚近者何重顺未得节制初遣茂复谕旨又遣执方致书臣等两度令元蹇申意料重顺岂不知是朝廷密谕然竟无大将军表终守恭顺之词所以授之有名不紊朝典幽州一方自朱克融留连中使不受赐衣继以杨志诚累遣将吏上表邀求官爵自此悖慢之气与镇魏不同今若便与书谕实为朝廷之耻伏望且逗留旬月更候事宜克恭傔回日伏望不赐诏书庶全事体
请令符澈与幽州大将
若访闻张仲武是幽州大将张朝先之子沉勇有谋陛下纵欲加恩亦须且挫其气又幽州旬月之内移易三人因此翻覆多端亦要令其知愧臣等商量且望令符澈与大将已下一书观其报答词理足以知其情出邻道节将於国体无亏其书白谨同封进
条疏太原以北边备事宜
一云州之北并是散地备御之要系把头烽今符澈虽修缮已毕把头烽内并未添兵镇守事同虚设恐不应机未废把头烽以前把头烽後并合抽却望令廵边使速与符澈计会却抽旧
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:28-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>