<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,自传,卷一,卷二,卷三,卷四,卷五,卷六,卷七,卷八,附录卷一,附录卷二,贞素斋集全文在线阅读,贞素斋集全文在线下载,大玄古籍书库">
<meta name="description" content="元代诗文别集。8卷,附录2卷。舒頔撰。《四库全书》曾据浙江鲍士恭家藏本编入别集类。本集有数种清抄善本,又有1种清抄本,仅残存10卷,现藏安徽省图书馆。8卷本《贞素斋集》卷首有明洪武四年(1371)舒頔自序,《贞素斋自传》。在自序中,舒頔说:“虽居离乱中,艰难险阻千情万状,独于诗未尝忘情。”自传中进一步说自己“喜为文章,人求记述,则欣然命笔,未尝以事辞”,“又喜咏歌,或古风长律,取意而足,不蹈袭,不求奇,务在理胜”。足见舒頔对于写作是十分认真的。卷1为记,卷2为序,卷3为辨、碑、跋、文,卷4为传、赋、说、墓">
<title>贞素斋集_舒頔_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">贞素斋集</span> <br/>
          作者： <span class="inputVal" id="bkauthor">舒頔</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]76610</span> <br/>
          说明： <span class="inputVal" id="bkdec">元代诗文别集。8卷,附录2卷。舒頔撰。《四库全书》曾据浙江鲍士恭家藏本编入别集类。本集有数种清抄善本,又有1种清抄本,仅残存10卷,现藏安徽省图书馆。8卷本《贞素斋集》卷首有明洪武四年(1371)舒頔自序,《贞素斋自传》。在自序中,舒頔说:“虽居离乱中,艰难险阻千情万状,独于诗未尝忘情。”自传中进一步说自己“喜为文章,人求记述,则欣然命笔,未尝以事辞”,“又喜咏歌,或古风长律,取意而足,不蹈袭,不求奇,务在理胜”。足见舒頔对于写作是十分认真的。卷1为记,卷2为序,卷3为辨、碑、跋、文,卷4为传、赋、说、墓志铭等文体,卷5-6为古体诗,卷7为五七言近体(包括1首六言绝句),卷8为七言长律、词。附录卷1为《贞素斋铭》,《贞素斋记》等资料及明洪武十二年张梓撰《舒公行状》。附录卷2为舒远的《北庄遗稿》(卷首有8世孙舒孔昭写的题识)及舒逊的《可庵搜枯集》。舒頔在《贞素斋自传》中说:“三为教官,遭时抢攘,遂退处教授私塾,所居曰贞素斋。”因此,舒頔把文集题为《贞素斋集》。本集为舒頔后裔舒旭、舒孔昭辑刊于明嘉靖年间,由当时的绩溪知县赵春出资刻印。舒頔的诗以七言古体最为擅场,他的文章比较讲究法度,但成就不如诗。</span> <br/>
          封面： <span class="inputVal" id="bkimg">Z_19423.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]贞素斋集
[book_author]舒頔
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]76610
[book_dec]元代诗文别集。8卷,附录2卷。舒頔撰。《四库全书》曾据浙江鲍士恭家藏本编入别集类。本集有数种清抄善本,又有1种清抄本,仅残存10卷,现藏安徽省图书馆。8卷本《贞素斋集》卷首有明洪武四年(1371)舒頔自序,《贞素斋自传》。在自序中,舒頔说:“虽居离乱中,艰难险阻千情万状,独于诗未尝忘情。”自传中进一步说自己“喜为文章,人求记述,则欣然命笔,未尝以事辞”,“又喜咏歌,或古风长律,取意而足,不蹈袭,不求奇,务在理胜”。足见舒頔对于写作是十分认真的。卷1为记,卷2为序,卷3为辨、碑、跋、文,卷4为传、赋、说、墓志铭等文体,卷5-6为古体诗,卷7为五七言近体(包括1首六言绝句),卷8为七言长律、词。附录卷1为《贞素斋铭》,《贞素斋记》等资料及明洪武十二年张梓撰《舒公行状》。附录卷2为舒远的《北庄遗稿》(卷首有8世孙舒孔昭写的题识)及舒逊的《可庵搜枯集》。舒頔在《贞素斋自传》中说:“三为教官,遭时抢攘,遂退处教授私塾,所居曰贞素斋。”因此,舒頔把文集题为《贞素斋集》。本集为舒頔后裔舒旭、舒孔昭辑刊于明嘉靖年间,由当时的绩溪知县赵春出资刻印。舒頔的诗以七言古体最为擅场,他的文章比较讲究法度,但成就不如诗。
[book_img]Z_19423.jpg


[book_title]提要
钦定四库全书　　　　　集部五
贞素斋集　　　　　　　别集类四【元】
提要
【臣】等谨按贞素斋集八卷又北庄遗稿一卷元舒頔撰頔字道原绩溪人至元丁丑江东宪使辟为贵池教谕秩满调丹徒至正庚寅转台州路儒学正以道梗不赴归隐山中明兴屡召不出名所居曰贞素斋着自守之志也所着有古淡稿华阳集今皆不传此本乃嘉靖中其曾孙旭元孙孔昭等所辑绩溪知县遂宁赵春所刋其文章颇有法律诗则纵横排宕不尚纎巧织组之习七言古体尤为擅塲卷首有頔自序及自作小传均以陶潜自比而其文乃多颂明功德盖元纲失驭海水羣飞有德者兴人归天与原无所容其怨尤特遗老孤臣义存故主自抱其区区之志耳頔不忘旧国之恩为出处之正不掩新朝之美亦是非之公固未可与剧秦美新一例而论矣附録一卷载俞希鲁唐仲实等所作铭记数篇北庄遗稿一卷则頔弟远逊遗诗亦孔昭等所采入今并仍其旧録之焉乾隆四十六年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]序
贞素斋集序
予早岁浪游湖海间所作益多求其合於体者盖寡因其寡而尝致极思焉自壬辰寇变家藏谱画书籍与所作旧藳荡然无遗虽居离乱中艰难险阻千情万状独於诗未尝忘情复盈数帙自题曰古澹华阳藳贞素斋文集不过纪其所历所见为异时话柄四五年间妖孽未除兵革未息出处未宁东奔西窜又复零落当饥寒鬰悒不堪於怀发而哀怨愤切之语关於民风系於世事槩见於辞虽无匡救之直而忠爱之意惓惓然一饭不忘然则三百篇不作则治乱风刺之义不几於息乎予之所作虽未合於体契於道或者有阙於时设未尽善尚俟夫後之知音者订正云洪武辛亥冬十月六日华阳逸者舒頔道原甫序

[book_title]自传
贞素斋集自传
华阳山中有一老翁年踰七十浩须烱瞳自号贞素先生性直率守信不阿亦无骄矜之色王公大人见之坦如也喜为文章人求记述则欣然援笔未尝以事辞称人之善必本於父兄师友又喜咏歌或古风长律取意而足不蹈袭不求奇务在理胜三为教官遭时抢攘遂退处教授私塾所居曰贞素斋斋之前植花木数本四时红白相继环以湘竹良辰美景邀亲朋叙谈话有酒酌数行不强人不过饮蔬殽随所有陶陶然油油然不计家之有无素性如此风清昼闲或篆隶数章意与笔悟则快然自得虽不逮斯繇然时人亦莫之解步星者云当及渭叟自谓死生有命岂敢必其说富贵非吾愿靖节翁与予异世而同志者赞曰
无拔俗才无轶世志为乡里所耻守贫乐道靡骄靡傲惟古则是蹈田不及顷荒顿大半欲与富室等何不量之甚耶嗟呼诗书之泽至於五传子孙贤愚一付於天儒衣儒冠将不继乎先予於是有憾焉

[book_title]卷一
钦定四库全书
贞素斋集卷一
元　舒頔　撰
记
大鄣山记
浙水出大鄣山见诸郡志其山高数百丈石如壁立横截溪洞间深邃不可测去邑五十里东接唐昌出天目山南逾歙度陆衍远陂陀会於钱唐其源盖出於兹予生五十有二年因避地历览兹山之胜西南由大塘上甘桃岭行数里崎岖确硌周百丈岩前曰屏风岩两岩对峙如相尔汝然傍曰云洞岩之下曰葫芦潭其状惟肖上曰龙潭皆深不可测中有鱼龙居焉复去数里皆苍岩翠壁云林雾峤大石如削凿穷度足架独木为桥名曰险桥匍匐而往临深跨絶过者股栗莫敢下视稍弗谨致殒厥命度四十二湾攀藤萝跨石磴曲折纡回若断若续若见若隐高若升云下若入阱其寛可以容车其窄可以立足前曰隌坑林木蓊郁石若屋覆行休息其下虽盛暑可以衣重褐又度一岭曰瓦窑上胡子坑观龙门泉喷噀不絶雨阳致洪纎焉山之南曰湖田相去五七里广数百亩皆平衍无石一庵居有髪僧仰四方布施有田出芦可以为帘田之阴产菅草可以为席人皆赖以资生曰白鹤池清泚可爱由胡子坑寻源而上又三四里巨石横涧嵌立茶炉药研丹井其上皆天成自然非人力所致旁有弈棋石方平卓立未知刘商辈曾着手否又去数里曰平墓四山开辟一望豁然岂料穷谷中坦夷如许墓曰天子世俗相传藐不可考岩曰通判亦不知何代人曰双峯诸山之最高者地理家谓之山祖犹言发骨处曰上邯地稍亢旷居者断竹引泉弗劳汲绠上鄣之外曰爆竹坑松篁间植茅舍棊布迤五七里自西山出大岭北通石痕村岭之长里之计十五其地多寒虽盛夏无蚊蝇阴云则雨民居其间无良田美池种茶艺粟采药椎蕨以遂其生无五味以戕其寿无声色以贼其性风俗淳朴率皆八九十岁人嗟乎昔闻鄣山之胜拟欲一往而不可得兹因避地获遂所怀惜不得畅情纵览其间搜罗远代名人仙子胜迹以纪其实又不得从容与其父老诉我罹乱之苦虽或观其大概终莫能畅然於怀民之生也天下治无狱讼之忧天下乱无干戈之扰樵山引泉煮山中所有以全其天以终其年如斯而已迨乎时平兵息尚可擕友读书其间以娱老境山中猿鹤毋曰生客
游石照记
绩溪之东涉湍濑踰陂陀山行五六里巨石嵌立崖谷间巉然而高莹然而明光洞然鉴人毛髪为一邑胜槩骚客逸士慕奇尚寂不惮跋涉资以游观者必於是即焉山回路转荆榛翳如崎岖硌确苔藓积如藤萝交络涧泉涓如真下一亭少憩行客抵北行数十步老屋数椽峰峦夹耸午不见日兰若以石照院得名良有以也世传自李唐来已有之二三衲子居其中远尘俗处荒僻林木蓊蔚禽语相答如闻钧天之音非性空悟寂超然物外不能一朝居也住持曰悟心原颇聪明事修饰不茹荤酒稍稍异衆类恒产虽不多困於征徭时春雨稍霁予与客徘徊其上因顾而嘅曰自有天地即有此石光明莹洁妍媸必监类性空欤幽深閴絶尘俗不染类悟寂欤俾飡粥趺坐存想其所以为石所以光明者何一旦豁然了悟澂澈本源向之积翳亦稍辟矣原夫至顽者石犹明明烛物吾心匪石本来之光明未昧奚为而弗若慎思笃行则三乘地位一指点可到斯理具在岂石能照我吾心亦能照石悟乃弗答俄而天风泠然声振万壑芒芴若幻化而升寥廓也
绿照亭记
忠烈庙既成乃具牲享神人协和以燕以乐酒半唐侯彦昭欣然谓衆曰闻昔有亭曰绿照俯临大溪凡游观者咸於是憩士大夫之来或燕饮咏歌其上观山川之雄景物之胜亦兴起而乐焉兹妙庭适成斯亭不可不构功亏一篑奚以美称衆曰诺不日而亭告成梁栋榱桷朴坚是尚弗侈弗隘於观游也始称於是复置酒其上以酬其工惟时东皇谢事节届麦秋时雨乍霁旭日曈曈嘉木菀茂翠阴拂檐环流湛深虚潭碧澄羣山隐约於几席之外万緑移照於尊罍之间黄鸟交交游鱼队队令人意绪翛然心与景会物我两忘若飞仙之游浮丘也迨其夕阳坠晚烟起渔歌樵唱互答失响丹青满目焕然天成彷佛王维之寓辋川也於是衆复执爵谢曰庙与亭苟完矣非侯之力不如是之壮观也神其贶之侯曰不然非予之助诸公相与扶持之力神明默相惟多今四方息兵革之声朝廷无事幸得与诸公优游而乐於此亭者圣天子之赐也或曰水可以鉴形不能鉴人之心侯心如水清澈不挠物至无遁妍媸毕照然则治民之暇又能事神以成厥功亦政之善也夫他日立大功为国家梁栋以福天下民思慕不忘亦将如神之百千世而悠久也侯掀髯一笑曰毋子期子姑去迂老舒頔获陪斯燕庆其事功之成乃为之歌曰登源之东神明之宫溪环清流不激不冲新亭翼翼庇於椅桐参天蔽日苍翠重重昔扁绿照今成厥功我侯所创兮靡有他址不可废兮飞甍峩峩骚人墨客兮来游来歌长篇短调兮若奏云和鱼川泳而鸟云飞兮清阴婆娑前村烟雨兮樵笠渔蓑青黄接亩兮高下麦禾政化所及兮於理则那声诸诗兮纪侯来过勒丰碑兮永矢弗磨
五松亭记
云台观旧在邑西地陋屋老羽流仅二三人道士王虚中忧其居陋其徒与教寖微施吾家秀野之隙地而栖焉先山门城门之西创亭一间去华就易以除风雨以憩游观亭之前有松五本亭亭若盖列坐十余人因以五松扁纳?嵝於几席俯闤□於目睫凡朔望邑僚吏祝圣人寿必於是焉至坐五松之下绿阴满牀凉颸洒面心怡神旷若登瀛洲而跨玄圃及其清声□飒毛髪竦立若风雨乍至而起乎无涯俄焉叠韵接响冯凌太虚又若游云霄而听钧天之乐迨夫雨晴云敛蛟龙蟠而鳞甲近郁郁苍苍可观可爱或围棊或煮茗游乎方外而澹乎世味此乐未易与俗人道也夫松非异木也林麓山谷岩壑之间樵牧以伤其生牛羊以残其蘖未若兹植日接乎清虚之士时听乎钟磬之音岂非松之遭与嗟乎向之所谓微今则衆且阐矣向之陋与老今则胜而奂然矣余尝慕老氏教而未探其窍以观其妙孰能服松华咀松苓乘元气而上升保精气以延修龄吾将与为徒虚中曰然遂书之
一清堂记
太清天地之元气絪絪縕縕浑浑纶纶周流穹壤间无一息停者其惟元气乎其扶舆绚丽湛然者未始不清及其晦冥变化则有时而浊矣绩歙唐之华阳镇鄣水出其东入淛江瀦於海其清之元乎前江淮知府理侯当艰危之际出处未尝关於心来宰吾邑民朴而事不繁官安而吏多暇下车初辟草莽去瓦砾恤孤闵幼政明弊革不数月间百废具举明年筑堂於寓舍之隙为燕息之所扁曰一清将如水之源乎将体天地之自然者乎侯高昌人也聪明刚果识见超卓奇勲懋德不可指计仕於南国历年多於世事靡不通晓见世人之汨泥扬波者衆惧辱於已乃弃大府而僻壤是依洁身治事若甚宜之时方劳鞍马於矢石疲甲兵於战争而侯扁堂曰清节而侯之心可见矣居官而守此则身可保矣以之治国则天下可保矣或曰黄河清天下太平予耄恐弗及也昔者伯夷耻食周粟死於首阳孔子称之而孟氏仅许以清陈文子洁身去乱然未见其心果见义理之当然而无所累夫子亦以清许之然则君子言行之际不可不慎及其风晨月夕洞开八牕则乾坤之气清与我为一体青青蒲畦间植花木则眼底之清意具物之中又与自家意思何异若夫投壶咏歌赋诗饮酒则有宾客之清语存焉侯愕然曰予之所扁意有所在子之所论包天地万物善则善矣而犹未也复有所思乎予矍然曰源清则流清今侯之心清政清惟冀元气之清耳源苟浑浑流将焉救侯笑而不答是为记
无名斋记
盖闻老氏之道有物有名有名後天而立无名先天而生予生有名之後泝探无名之先不亦难乎然默而思之竟不知无名何物也若以物论之则物於物非无名也近於不生不化之说矣若以无物论之则曰虚曰无亦非也近於荒唐不根之论矣盖无名者不可以浅近而窥不可以粗俗而度是盖无声无臭类乎有声有臭矣无象无形超於有象有形矣先於天地而不为久长於上古而不为老老氏曰有物混成先天地生佛氏因之曰有物先天地无形本寂寥能为万象主不逐四时凋二氏又将无名以物言之可乎吁无名之义大矣哉一字以蔽之曰道而已矣今吾友戴公仲德以无名斋扁之盖有得於是欤公之生禀山川之秀而锺一气之妙能存心养性不为物欲所诱不以利禄动心其有得於自然之妙与故曰无名者道也予将因是以记之
谦斋记
晚进之士知学之可以立身识时务不苟进甘澹泊不为私欲动非有卓然之见其孰能如是乎市东黄克敬氏年富才赡与其兄克明弟克文孜孜矻矻日与讲肄窥其涯涘将升堂而入室讲肄之所以谦斋掲卑以自牧之意蔼然可见易曰地中有山谦君子以裒多益寡夫易四圣人之全书六十四卦谦六爻俱吉以一阳处五阴之中阳微阴盛一刚不能制羣柔非谦其何以处之虽然君子有是德始虽卑而终益尊始虽晦而终益明故曰有终此谦之象也然则谦乃君子之盛德与顔闵之侃侃誾誾夫子之申申夭夭其亦谦之意欤汉张良遇老人於道履坠圮命进履良进履老人以足受之曰孺子可教凡三遇出书一编曰後十三年见我济北谷城下黄石即我也良之谦乃尔所以成汉之大功周之时魏子击遇田子方於道下车伏谒不为礼子击曰富贵骄人乎贫贱者骄人乎子方曰贫贱者骄人尔富贵安敢骄人国君而骄人则失其国大夫而骄人则失其家夫士贫贱言不用则行不合则纳履而去安往而不遇贫贱哉斯言也绐子击而深让之惜犹未悟噫宁不知子方父执欤师欤倨不为礼理之当欤以师弟子言之亦不为过由是论之子击之问非礼也然则二子之遇不遇在谦不谦之间耳克敬宜审之矧於四圣人之书加之以涵泳进之以德业融会贯通於进复动静悔吝吉凶机微易简莫不洞然於心胸矣余嘉其识时务知进学而不淆於俗故遂记之
蔓青楼记
昔任昉称新安大好山水然山水莫胜於婺源予闻凤游山去婺源八九十里山水为尤胜夙尝慕焉惜无事不得一造其间以偿所愿邑校方君彦默谓予曰子知夫凤游山之胜讵知夫世家因胜而居者曰汪氏端慤达於变好文而守礼人品不凡宾朋过从馈饷饯赆之礼日不絶子弟耕读彬彬然守家法不为绮靡所敓当兵戈扰攘之际里中犷狠纠戈叛者蠭起苍头杀主恶少杀人掠财蓄毁室庐斁纲纪恬不为怪惟汪氏素以仁义服人而人亦莫敢以凶暴犯盖平昔以善及人小大赖以安卒保守以免祸者汪之力也大军至主将命部领乡义一时号曰总管附马子敬王公时领兵镇婺源甚宠爱之兵日以消时日以宁汪退乃处於山之阳择胜筑楼轩牕豁如焚香读书葱菁蔼如平挹朝紫远分夕翠蔚蔚巗岫浮浮爽气若造化者摄奇伟排怪特献於兹楼也因题曰蔓菁夫蔓训滋也延也言山色若黛绿然滋蔓延绕绵亘不絶以助兹楼之胜也汪氏世居其中子孙历千百世亦犹此山云耳夫然後仁以居之义以行之礼以成之信以守之庶斯楼之胜与山俱也任公之称岂欺我哉彦默曰然遂书以遗之俾归而鑱诸石汪氏名絅字彦温叔伯父恭前朝尝为甘肃柔远州廵检云
秀岩云逸记
翬山之北有隐君子曰秀岩长身瘦竦雅操厉行昂昂若野鹤然年逾七袠如五六十人业神农术药病疾济夭死贫富不以利贿较抱疾者日踵门相接辨色察脉曰某病可治某病不可治越日数一一如其言信乎医之良者与家虽贫汛扫一室异夫厚积者之为至於适夫趣者细蒲香草佳菊矮桃摄夫生者黄精白术椒实芎藭葳蕤交加婀娜庭槛以造物者为引年之资翛然物外不以得丧累其心见者咸以为神仙之居自号曰秀岩云逸寓物适情表夫隐居之意以自乐耳夫云动也岩静也合动静之机以处肥遯何适不可况乃翬山峙其阳吴山背其阴峯峦攒列苍翠万状门枕清流云叠远岫接於耳者潺潺然浮於目者霭霭然林影绚緑天光湛碧献奇纳秀飞动几席不可悉名於斯时也炉篆腾茶烟息怡神养性默坐忘虑不知天地之寓我我之寓天地也嗟夫闲居自适者乐天知命者也守志厉行者仁人君子之盛德也知疾病死生者医师之良也不为浊世所汨者超世拔俗之士也子尝敬慕焉後汉韩伯休药不二价恒惧人知忽一女子呼姓名辄遯去秀岩翁居翬山之阴不入城市以逸自处遯世以终其身抑亦伯休之徒与予故乐道而记之翁姓汪名询字子文先世为儒家
交山记
壬子秋七月余偕弟士谦过旌川拜扫祖陇毕访吕君养中於邑庠假榻西斋挑灯夜话议论古今人物得失若烛照数计然情甚欢洽出示交山诗卷甚富一时名公卿题咏甚壮丽且曰予世居上泾交山金鳌峙其北黄山拱其左岩峦拱揖烟霏吐吞态度万千若交契有情者因掲以自号况某托交於先生且久愿丐一语幸毋吝予闻上泾吕氏自昔故家族大而支蕃於兹有年矣子以交山号宁无意乎将薄世俗之交漓而与山交乎将山交颈接吻而有情爱乎抑谓世居兹山思祖宗之德泽而不忘乎将慕两山若尔汝而妩媚乎将弃置遗俗不与汚浊混乎意子心有所悟趣有所得而然乎苟非契合则山自山子自子矣奚斯焉取今曰子非兹山不交山非吾子不友然则交山之胜子殆独擅欤抗尘走俗者将不获容迹於其间矣言未既有客闯门难予曰交山隐者之号将非与山为徒殆唾利禄絶事功与鹿豕游与木石为偶者乎予曰不然养中既达主邑頖秀育英才历有成效亦期大用於世岂胶於文山者哉诗不云乎高山仰止景行行止又曰维桑与梓必恭敬止养中为近之子之言何其固耶客不答一笑而去遂书以为交山记
聚贤亭记
陈氏之居独马村不知其几世矣村之东西两水合流下注于溪环居左右皆陈姓贫富虽不侔无异姓居好事者跨合流构亭一楹浑坚朴素广丈余袤如之掲以聚贤亦高山仰止景行行止之意长至後三日适余过子周隐居家羣俊秀或集於亭子周属予文或者曰以太丘拟之余曰未也夫贤者有才德之称出类拔萃之谓顔子孟子大贤也汉之司马迁相如扬雄班固刘向刘歆之属唐之韩昌黎柳仪曹李观元结皮日休舒元舆之徒宋之盛有周濓溪邵康节张南轩横渠河南二程及我乡文公先生皆以贤称古之人无大过人者仁义存於心道德蕴诸身动静出处有仪有则此所以为贤今人所不及也若夫游焉谈诗书礼乐孝悌忠信化漓为淳斯善矣息焉咏歌情性讲明修身齐家以至爱亲敬长及乎治平之道尤善矣其或杂坐餔餟燕酣是图无稽之谈不急之察里巷郑卫之音纵心悦耳自谓快意君子无取焉司马公云不乘驷马车不复过此桥厥後名誉益着果如其言贤乎哉传曰君子贤其贤而亲其亲又曰见贤思齐焉登斯亭者其亦不思乎子周与予忝姻好敬以是复羣俊秀苟不忘其先志司马之志心先哲之心黾勉自进超超乎出类拔萃人皆曰独陈多贤乎其庶几乎迂老目击盛族五世故不以颂而以规
适安堂记
昔任昉称新安大好山水其巗岫之特异泉石之幽奇而吾绩为尤最邑之北重冈叠阜逶迤蜿蜒窈窕深邃恍若盘谷支分□蝼曰五更岭依山负郭林木蔚秀絶喧嚣远尘俗吾家世有其居壬寅兵戈蠭起室庐刼尽遂寓山北别墅越一十有五年丙辰岁季弟逊构数椽於故址以蔽风雨不华不饰名其堂曰适安余未知其所以安也将建立事功措诸社稷如磐石乎将同流摸棱冀幸免於世位之危乎将栖迟偃仰乐其四体而已乎然则堂之名取诸韩赠李愿文则其安可知矣若夫拄笏看山开窻邀月足以娱其朝夕耕而获樵而且牧图史琴磬森罗左右客至觞咏谈论今古言不及功利其余勉耕读之功明静定之义得之於心则其安又可知矣嗟乎愿之言不遇时者之事也起居无时身则安矣苟不遇之则闷郁抑热其中心颠危展转於寤寐虽山林远遁亦恶能目为安是安其身不若安其心也昔禹之治水履?於山乘橇於泥手足胼胝过其门不暇以入若心法之传则察之守之复危於安其不安其身而有以安其心也较然矣韩子之告愿不及乎此余与逊言重天伦也岂敢槩以事功望人哉遇焉不遇焉无适而不自安余将以之相期於吾弟也於是乎书
野航记
航之与舟大小殊制其所以济川致远则一帆以丽乎樯横其御风也柁以辖乎轴制其旋波也钉以附掣所以镇浮也楼以望远所以防奸也?以扞涛篷以覆雨欲其坚固而缜密也橹以荡之?以维之进止在我也若篙桨师慎择乃任则在乎子矣於以实万斛於以浮大江风涛汹涌此身安然若坐密室曹从善氏以野航号将蓄其具而置诸寛闲之野寂寞之滨乎将翛然遗世独立将飘然湖海如鸱夷子乎将鄙薄斯世避尘氛汚浊乎不然奚夐絶若是亦将友烟波钓徒乎唐杜陵客成都依严武筑草堂浣花潭上题南隣诗云春水才深四五尺野航恰受两三人遇物适情陶写一时所见尔年华益茂词辨博洽游历南北第恐斯航将久靡於山中矣嗟乎君子者济世之航盍思而勉之
仁知堂记
仁知堂者甥冯枢居之堂也祖居冯村临孔道而修竹华栋残於寇兵垂二十年迁於杨村去祖居十余里新构数椽方池嵌前活水??流不絶四山环绕林木郁茂居者三二家有似盘谷或曰似王官谷类隐者之所居予尝造其所爱其山水幽僻题曰仁知枢乃请文於予若夫丽日迟迟微风扇和嫩緑娇红眩耀岩谷虽王维韦偃复生不易着笔及其凉炎凄凄天高气肃万物敛华俗子远迹黄冠野衲絶交於斯时也临清池可以观游鱼坐奇石可以对棊奕况膏腴鳞次近接目睫名花佳果第列左右逍遥徜徉足以自乐枢之曾大父曰贞卿以医鸣於时其父仁伯壻予女弟尤精於伤寒前朝尝为郡医学正今三世矣枢尝云人生世间若轻尘朝露居诸易迈苟不以清致自适将与草木同腐於是择旷处幽临清卜筑将如李愿司空图辈栖身其间以终余生子闻而喜之然而盘谷托文於昌黎公以传王官构三休而名益着惜余非韩拟而生之堂将如司空乎夫志林泉则唾利禄重道义则轻王公难与鄙夫同日而语噫生乎乱世遭乎不祥东征西伐徵敛靡有虚日胶胶扰扰弗获时刻宁厥功乃得窃暇寸阴以乐山水以偿所愿非幸与易蛊之上九不事王侯高尚其事善固善矣第恐时有弗容昔人有善为不龟手者後封以士虽然医之为业疗疲癃济夭死种阴功用之甚溥非仁与医者意也鉴形辨色察夫脉之虚实视其疾之可否而药之非知与夫仁知圣人之事也传曰仁者乐山知者乐水甥归学圣人之学心岐黄之心日究竟於是躬行实践非虚斯堂则予名堂之意亦不虚矣甥勉乎哉
乳溪道院记
洪富山高数百丈峙立於北原委於东南是为乳溪纡回曲折又二三里曰浣沙溪世传仙女织其上邑因以名乳溪之原实自洪富山郊曰乳村地稍稍平衍羣山环拱林木秀郁龙虎森卫融结之气锺焉邑人胡庆云佳城宅其中家业日肥因构屋十余楹榜曰乳溪道院祀其先世示不忘也刳竹引泉为池为亭清流??以厨以溉植以佳木名花春和景明邑之人咸於是游玩殆山水之胜者庆云之传逮至四世而孙始繁曰彭曰有曰鼎曰庆咸克厥家庆生二子长应淳次应祖而彭之嗣复以应祖继比俭而理富而润居充广其膏腴生意津津焉应淳生仲文次宗文应祖生关弟次关寿家庭之间怡怡愉愉联芳并秀若芝兰然为时所称道亦云盛矣壬辰兵戈道院就毁应祖父子谢世仲文亦长往矣惟宗文嘅然念先世创业艰难一旦丘墟弗忍坐视乃与诸侄佥谋薙榛荆畚瓦砾即其故丘募工伐木始於十月冬明年七月落成为屋凡若干楹敞而不隘朴而不华复其旧而新是图牕开南山爽气勃勃袭人杖策东林鸟声嘤嘤悦耳荣辱不知黜陟不闻诚隐者之居奉先之室也予因叹曰离乱後富贵家子孙衣冠陵替丘陇不守甚至易主者有之发其所藏者有之斩断者有之悲夫今胡氏子弟昌而荣睦而义佥谋以克成先志亦可谓善继者乎夫仁人之心根於天性之固有及为物欲所蔽则有时而昏苟充足而罔思先世今之罪人也工师给功不有譔述何以劝於将来余同里也知其先世也稔故历叙而书之并以告夫世之嗤嗤者俾自厉宗文将复请於当道大手笔以耀其家以永其传云
埜耕堂记
大江之滨长淮之濆有名郡曰阳和山陂陀而地平衍蜿蜒磅礴郁葱之气融而为云霞舒而为五采意其间必有英勇慷慨文武之士生焉惜未遑一造以偿见闻镇抚谢公伯英实生其间秋七月以公事至邑访予衡门衣冠楚楚威仪棣棣谦恭而和缓雍容而礼文不自知其为将官也以埜耕号抑功成名遂身退之意与春雨一犂玩以自适与将假农桑以谢军政与非知几其孰能如是耶舜之历山伊尹有莘之野皆起於耕垂名传记至於今称道之至正壬辰兵戈蜂起世运徂革今圣天子聪明睿知提孤兵渡长江网罗俊杰十余年间淹有海宇伯英出自将家负文武长才冒弓矢攻城池风餐露宿与士卒同衣食分劳苦丁酉戡定祸乱卫国公【邓大夫崇】委以镇抚新安爵忠显校尉今二十年余军畏其威民怀其惠上下穆然可谓得其心得其衆有道矣较武之暇净扫一室为休息之所掲埜耕二字於其楣嘉宾萃止或焚香观画雅歌投壶弈棊打马饮酒论诗一日之闲尽一日之乐视彼区区於利禄而罔知进退者大不侔矣今天下无事息兵甲以事畎亩善固善矣第恐扶摇九万不容山麓久息也伯英曰不然吾不效坚白鸣久矣英之高祖武功大夫赵宋知濠州以才能着年远罔记讳字曾大父天佑巴延丞相下江南以功授大中大夫辰州路总管祖文彪善骑射骁勇有才识随侍芒古歹丞相除武德将军镇守信扬管军千户父致远袭祖爵承仕郎永新州判官兄珵袭武德职事金华弈指挥嗟乎一家之内继继承承簪笏蝉联可嘉也夫伯英秉磅礴之气负英勇之才以矢石汗马之劳一戎衣位在六品列纡银衣绯不为不重矣由祖宗积德百有余年历三朝子孙文武衣冠相继不为不荣矣以埜耕号恬淡之意可素书云乐莫乐於知足镇抚公有之昔曹彬征蜀不事杀伐凯旋舟中无他物惟图画而已後三子皆领旄钺若夫後之云来思祖宗积德文武忠厚食禄累朝加之以谨慎勉之以问学将见谢氏显荣未易量也镇抚公与予交非一日好也徵文与予闻其言而喜之故并及之
昼锦堂记
瀛川处士章运之重建昼锦堂成处士之世孙宁国路同知麒卿予表兄也属予文记曰按章氏家谱运之宋平章事郇国文简公後钱塘伯之孙也文简公居浦城作昼锦堂於县南峯刻仁宗赐诗凡子孙登科仕宦者镌名於此南渡时仓部员外郎迁昌化亦多显者雄主徽州婺源簿櫄通议大夫槱主信州玉山簿樵知处州监通奉大夫爵钱塘伯铸福建路转运使淳淮东干官祖康军谘祭酒祖邵知浦江县颀之桐陵县主簿运之从仕郎运之始迁瀛川乃大其阖闾以奉先祀则仍取郇国故居之名牓诸厅事所谓礼不忘其本示後世犹有考焉耳瀛川状若祥云捧月七星为案瀛岩北嶻屏南嶂峙龙川左遶瀛源右旋东南山水委灵输秀至是而极章氏居之陟降之际上念祖德毋或不?史称文简为人庄重深厚持守法度在中书八年宗党亲戚一切抑而不进建邦启土今百几十年运之值兵戈倥偬救死不赡之余乃能表扬之天殆将复兴章氏乎宁国今以武功显爵秩盖未艾也消息之机存乎天兴废之道存乎人天固未尝以其消而不息人亦何能以其废而不兴苟以其终之不能不废也遂辍而不兴焉是夜不不必有昼而天之贞也亦不必复为元矣君子於此亦惟顺天道之消息以尽力於人事之所当为者耳文简公诗书之传辅相之业其可复者盖不止於一堂而已运之积而未施施而未竟宁国当诏子孙图复其大者远者以不忝所生则庶几於此堂为无负也
重建翠眉亭记
邑之西两山如妩横列左右着眉黛然故名亭翠眉岁月邈不可考宋元丰末颍滨苏文定公宰斯邑登斯亭思其故乡日吟啸其上甫半载被召留题三十六韵而亭之名益彰凡观游者即兹以为胜今二百余载旁有观曰云台亭惟观是依至正壬辰烽火四起邑之室庐皆毁观与亭虽废景物犹有可观者迨甲午道士王椿永迁观於邑之北遗其故基无复议建者丁酉秋事变八月江淮知府理侯至肇理邑事会政繁敛扰越明年流逋甫归赋平事简乃举坠兴废侯慨然曰昔之翠眉不知作於何人颍滨至而名乃彰岂非地以人而胜与虽世殊事异昔贤过化登览之地讵可湮没耶复议再构遂卜幽择胜得地於观东山川献奇闤闠下瞰谓无如横列者昔贤登览之意可以复继於是乃垣乃墉载涂载塈工既告讫民乐以嬉亭成为堂三楹於其後扁曰溪山一览祠文定公於其间以邑大夫贤者配岁时缺祀事遂买田以亩计者二十有奇租之入以石计者亦二十有奇命椿永掌之以充其费且俾贮其余为葺亭之余侯之图存为悠久计者用心亦厪矣然则亭之胜视昔为侈乎梓橦峙其左翬山耸其右烟峦雾岫隐见太虚溪流洄洑清彻无底倚阑纵目神驰思爽若与造物者同游乎寥廓或曰亭可迁而景不可移是大不然苟不迁斯亭则名与景俱湮没无闻矣若乃琴堂事毕封篆退署使客不来边亭罢武与客觞於兹悠然而思惕然而忧曰方今兵革未息民怀呻吟愁痛之声吾侪何幸窃半日之乐盍思夫转呻吟於欢笑化愁苦为泰和此侯爱民之意人有弗及者昔柳柳州为零陵令薛存义记三亭谓邑有游观亦为政之具今迁居构亭继前贤将坠之迹果为政之具与复立屋买田以供祀事掲三十六韵於楣殆过於薛矣地以人胜岂专美於前人侯名思明字天章号曰彻恩高昌人
文会亭记
文公先生祠成後余隟地复构小亭一间息焉以资讲肄游焉以舒情思不雕不饰去浮靡而俭素是尚瓦代以茨示简朴也岸累以石期弗崩也中洼而为池沼清涟也莳莲畜鱼取濓溪所爱而兼飞跃之义也县治相望政教接也弦歌琅琅羣英集也四牕玲珑景豁如也贤侯至止励进修也扁曰文会本诸圣经也礼让进退非所以事游观尚燕乐也盖将隆师友博经籍切磋琢磨日求乎进益而登斯堂讲明斯道仰瞻貌像则思学为圣贤者所学何事退而憇斯亭融仁义於方寸视利禄於土苴与造化游与万物一然後於扁之意得矣苟规规於言语文字间而下究夫所以然吾於二三子不取虽然其始未有亭也斯亭之构自欧侯始故为文以志之
明理轩记
理一而已矣贯万事通万物根於人心之固有合乎天道之自然一本万殊万殊一本莫非此理虽然理岂易言哉欲明此理非博学审问慎思不可也六经昭如日月统此理也圣贤千言万语明此理也是故曰天曰地指形气而言曰性曰命是得形气之灵者皆从理中来有此理然後有此事与物盖理之初也无始终无内外无小大精粗无声色之可求无形迹之可喻理已具因事而後着焉明与不明存乎人耳易之六十四卦书之九畴中庸之莫见乎隐莫显乎微明乎此始可与言理矣指一事一物而曰理止於是岂理哉里人许子仁予之表弟也性聪明识道理筑室於鄣山之阳扁其轩曰明理读书其间又心於地理之术予惧夫泥於术也乃为记其轩如此云
小盘谷记
予尝谓山水之胜待人而重翬山之阴村曰小谷去邑治仅五十里许其山陂陀蜿蜒起伏环绕程氏世居其间为望族履善之伯父曰无方业岐黄术活人惟恐後其泉出山下??廵庭除鸣清洁可濯慕唐李愿所居更名曰小盘谷辱徵予文昌黎公序盘谷之胜状隐显之迹详且尽矣欧阳公谓唐无文章惟有昌黎序盘谷一篇讵庸其间再一转语觉我形秽不思之甚与然履善请之懃懃焉敢默然弗以慰所请哉予尝谓山水之胜待人而重小盘谷之记宜属之何人今夫峯峦耸秀峭拔崷崪飞舞若龙凤驰骤若骥骐曲如弓折如规秋气含爽夕阴凝碧不可悉名山之胜也至於渊澄洁清渟滀洄洑风行而纹縠生月朗而奁监掲兹水之胜也犹有可状者焉及乎春雨初霁奔川赴涧如长虹挂空如玉龙喷雪如鸣琴如溅珠涓涓不息汨汨不竭兹又胜之奇者也迨夫川上之游与夫必观其澜斯道体存焉未易概论吾意夫履善处承平之时习纨绮之丽友朋相过诗酒殆无虚日山水之慕志恐未坚也呜呼天道无知惜与伯道同一嘅履善笑曰陶潜五子昧文翰而坠休风任昉四男懵经术而替家业有之与无旷达之士所不论子与予托姻好知之深何其写予心事之真耶谷之称非子文其何以名遂记之敢复为之歌曰谷之曲子其卜筑谷之夷浚以清池谷之旷草木茂畅谷之深窈而愔愔盘乎磅礴烟霞漠漠巨石平削列乎仙着嗟谷之乐兮亲戚故旧日徜徉其间兮曰诗与酒醉则譁兮日月扃牖笑且歌兮入无何有何螽斯之不平兮森门楣而擢秀意造物之眷眷兮俾金石而为夀峩佳城之伊迩兮龙虎左右俯仰无怍兮视富贵如苍狗亘千百祀兮斯文不朽
贞素斋集卷一

[book_title]卷二
钦定四库全书
贞素斋集卷二
元　舒頔　撰
序
石镜诗序
吴元年丁未允升朱先生自翰林致事归明年改元洪武冬十一月先生以他事过邑适通判夏侯偕六安郑士恒邑令欧德渊相与观石镜时仓卒未暇赋去宁国以此诗寄頔代书之庚戌十二月先生以疾不起余屡欲书而寺仅创茅一间涂塈未完而欲题无处遂命悟上人制此帙僭为序其端复搜访前後名士大夫题咏附於帙以便观览夫名山水待人而增重若岘山之堕泪采石之蛾眉良以是与向使主寺者好事则诗不既多乎兵燹零落难复记存仅得一二附於後岂惟增重於兹山亦不失信於友朋之一端也
送戴山长之清忠书院序
清忠书院者不知为何人而设也曰清曰忠表而出之概可见其为人矣圣门三千之中未尝以是轻许人今书院在松江华亭夫松江为浙右名府其间多名人仙子居之若鸿渐令威昭昭在人耳目者也吾友戴君仲庸受紫微垣檄俾职山长夫山长职专而事一无牵制之患仲庸负跌宕不羁之才蚤岁浪游湖海间所遇王公大人皆朝廷重臣为一时知己交今翰林承旨埜里公其故人也昔居浙东帅阃仲庸过访公常举为右职耻而不就又十余年公复以茂才举始遂初志仲庸常曰短裾窄袖从事於鞍马间君子不为也嗟夫故人以贵显之重名位之隆犹眷眷不忘於布衣久屈之士其交情为何如且今之为教官者其途有二科举茂才而已然而坐明伦堂上与诸生讲论斯道周旋礼乐者吾未见其人若仲庸之才之德实称斯举庆吾道之得人也虽然非翰林公之知人莫克斯举非丞相之知翰林公之用人莫遂所愿是则二公相须而成吾仲庸也仲庸讵敢怠厥事以负二公之心哉南风其熏绿绮再鼔士友喜曰可以出而仕矣於是舒子引觞而告曰君去云间与诸生讲暇为我访诸华表复有昔时学仙者乎他日归也茶经肯惠予否清忠本末无忘见示仲庸亦喜而辞曰敬受命
石印诗序
頔尝谓物之瑞往往时与人相应时之应大而人之应专气之相感类之相符有固然者一日父老告於予曰邑南七里潭曰油潭石曰石印汨没沙碛泥潦中有年矣春大雨泥沙四净石乃献奇斯何祥也頔抚然曰斯所谓人之应哉县令理侯开治之始亷明刚正几七閲月民安於政教则瑞之应殆谓斯也间以语侯侯怪而问焉乃率父老集邑之士及载酒馔披荆榛剪芜秽盘旋於途纡回於溪策马即石而观焉状若蹲虎小石错崿若积若累四虚中隙屹立於溪溪水清香环绕洄洑林木蓊郁丰草茸蓐於是坐而观愕然相顾而叹息曰郡志载石印令亷乃见否则隐前之见崔正吉为令徵黄门舍人其次苏子由擢侍郎又其次张仲纪拜中书右辖今之见於我理侯不尤有徵哉惜出非其时未见天下太平耳是日也风日清美二麦告成侯与士友合饮罄欢以归喜其瑞而庆侯之廉也各赋诗纪其事侯名答里麻识理字天章高昌人
溪山环秀序
黄氏友仁好修士为弟子师市居性不爱喧閙择夫幽僻东溪之上筑一室以聚其徒扁曰溪山环秀事亲乐道起居与适一日袖卷过余请文以张之予谓天地之秀或胚胎於溪山之间而山川之秀锺而为人人禀其秀为万物之灵具衆理应万事溪山之秀固以尽得之矣余谓友仁坐一室得溪山之秀朝吟暮诵莫若得人之秀为佳拔其尤者而授之以三坟五典道之以礼乐刑政幼而学之为一邑之秀壮而行之秀当甲於天下岂特一室专夫秀哉然则秀之义亦大矣予之得夫天地之秀者如是所以期夫友仁者亦如是友仁学不厌而行有恒必有得也书以勉之
朱万户剿宼序
处大事立大功昭昭於时不屈不挠为生民除祸为国家宣力非其谋谟忠义素蕴积於胸中不汨於物欲者不可也今守御绩邑克用朱侯文武兼济优才德而长政事为时杰然者至正乙未冬宼复据黟私窥我大藩侯总兵严陵泝淳安驻札於威平常窥宼多寡时兵不满千计乃出奇待士卒以信其进也以诈兵书云兵不厌诈侯得是法故屡出屡中丙申四月新安克之寇大败直抵休阳及黟斩首数千级其用武也不在周鲁下丞相嘉之陞万夫长守绩乡有章清者险恶贩夫集寇党未溃侯默察状并其从厠六人即擒而戮诸市民不惊而余恶皆溃民乃歌曰侯来守邑咸蒙其德率衆归宁首为杀贼先总兵威平民有姚寿四者一园丁耳有膂力因捕宼获微功府设建德簿乃阴与宼通侯觉鞫讯情实戮其党二十一人由是兵大进虽然侯平昔立心处事往往若是嗟夫忠义可以贯日月可以动天地可以破山岳可以感鬼神彼区区贩夫园丁欺心罔上务虐民以肥其家忠义讵可欺耶予尝读唐史见处存义迁武义节度使每病国难未夷语辄流涕军中多处存义愈为之用素善李克用遣使谕士共平京师王铎差兴复功以勤王举义处存义为第一收城破贼李克用为第一今观侯之功业兼二子诚有为於当时者初侯侍今上皇帝出入禁闼十有余年忠义之气凛不可犯授金符爵土锡翼徽泰千夫长当四方无事则横槊赋诗雅歌投壶有古名将风其进兵也队伍棊布乘其虚出其不测计其必胜则胜也果是皆忠义所至不汨於物欲故也噫我国家得如侯百辈分布天下何宼之不可去何祸之不可除耶吾侪小子目击乃事庸是缉为菲辞俾民诵之无忘他日必有史官书之以昭侯忠义对扬天子休命
胡氏族谱序
予过龙山之阳岸帻临风而叹曰昔之彬彬衣冠故老今无一人焉昔之渠渠华屋甲第今皆荆棘焉昔之朗朗弦诵声振林木今何寥阒焉感慨畴昔恍然一梦忽内弟之侄燫手执家谱一通甚钜恳欵甚勤礼貌甚庄进而告曰先生读书着文名声昭昭湖海间敢请一言以华吾宗予辞不敏按谱胡氏始自青州濮阳县板桥村意其东晋渡江时也常侍公不书名爵亦当时侍从之官岁久而湮没与迁於绩之龙山为始祖为着姓子孙蕃衍充实迨今二十二世矣宋之兴衣冠之士登仕版者班班可考元之盛耕读不辍见称於时而家益丰至正壬辰天下大乱诗书之泽荡然几无遗类矣呜呼岂谓吾内姓尚存斯谱耶得见诸老於谱系间斯幸矣衣冠之族礼仪之风後之子孙苟能振起继其先世斯可矣予观浔阳陈氏自唐迄宋至於元朝累旌表其家凡二十余世犹同居共?及闻浦江郑氏今亦十五六世未尝分异读书严谨有家法昔人云就其如舜者去其不如舜者余老矣於胡氏尚有望焉
羣英诗会序
诗之不兴也久矣自三百篇以下汉魏李唐诸大家各以诗鸣时迨夫宋其声寖微及我元之兴也其音大而跨乎汉而超乎魏轶乎李唐之上猗欤盛哉传曰诗言志又云诗可以兴鲤趋而过庭则曰学诗乎然则诗其可不兴乎兴於诗礼斯立矣吾乡诸友遭羣凶攘窃之余而复形诸咏歌发其铿锵之音宣其湮郁之气和其性情之美或登高临深或良辰美景或悲忧愉逸一於诗是寄诗其将兴乎然而诗之义有六比兴赋风雅颂是已诗之格有四清奇古怪是已此举其大略耳予谓诗之病亦有六澁晦俗陋浅腐是已而诗之要有二圆活工致是已噫诗岂易言哉舍是数者而欲组织为工雕琢为奇吾未见其可也自今厥後凡咏物工於律他无所拘诗成缮写成编请延先达以考其工拙诸友当勇进一头地虽未敢与汉唐李魏齐驱并驾亦不在衆人下矣因目其编曰羣英诗会夫谁曰不可
夏守谦诗集序
诗始於三百十一篇孔子删而正之所以示政教观民风世降俗偷去古益远而诗之义不明世之学诗者以组织为工以绮丽为美相矜奇尚异而诗之意益昧夫诗岂易言哉晋魏以降音律犹有可观迨李唐家体有盛晚之殊舍杜陵奚取焉近代有所谓台阁山林江湖之诗然台阁诸老有非唐人所可及者如予所识金陵夏君守谦温然有容蔚然有文遭乱之世挈家西东如风木之翼燕山李君彦高相友善出处与俱会予山中出示平昔倡和诗一帙有和平冲澹之意无组织绮丽之弊处流离颠沛之中凡穷愁哀怨艰难险阻一於诗是寄其勤於用心亦杜陵之意与後之观民风务政教者必有采於兹三复是编敬书以复
松桂山房序
夫松产於穹岩幽壑上干云霄下蔽巨涧凌风霜虐雪雹不以肥瘠而易其色不以寒暑而剉其节类士之有守与古桂托根蟾窟影拂列宿雪霜不得侵雨露不藉润婆娑低昂与夫太阴者相为明晦类士之高迈与二者物之坚贞劲直故有道之士於斯有取焉星源方君彦默介乃行厉乃操飘飘然有凌云之志结屋於棠谷先府君之别墅扁曰松桂山房耕读自适志存养母盖敦尚古道寄松桂以逃名者今太守阎公仪以隐士荐申於礼部出故山泛大江游乎旧都观锺陵王气览天下豪杰士区区升斗焉能为君凂哉昔太史公周游四方历覧山川风士人物不如是不足以发其隐幽泄其情思则向所谓坚贞劲直终閟而不扬唐韦微表为御史尝云一班一级不见滋味将为菊松主人无愧元亮君往哉归而孝养之志不移余亦曰无愧松桂也进退之际惟君审处
时贤咏物诗序
作诗固难咏物为尤难意贵乎含蓄事贵乎櫽括妥贴迨乎不蹈袭不尘俗不堆积斯为善矣而又欲句圆而意新格高而语壮如斯数者可与言诗矣然非才兼识备气局过人者莫能造此友人遯斋余君暇日选名公大夫士善於状物櫽括妥贴者凡三百余首题曰时贤咏物皆缜密而工致且无半点尘俗搜罗裒集芟芜剔蠧其用心勤且公矣似非老手安能如是矧後生晚进萤牕雪案之余诚能用心於此櫽括含蓄发铿锵於金石变尘腐为清新将不在人後矣若夫寛闲寂寞更倡迭和或泄其奇怪或吐其精严谓非是编之功吾不信也予爱其选之精集之广故序其端为诗家楷式
林泉归隐後序
悦中王君与余同年月先於予亦以肩随之蚤岁同笔砚比长悦中试吏於宣予以菲才去南纪结知公卿大夫校士职冷上秋浦之南徐游天台不相见者辄一二十年壬辰世变後十有三年邂逅郡城一见予薄德以气自负时悦中典休阳邑幕又十年会於万山堂年各七十矣髭鬓皓然恍若隔世且悲且喜不图为世用世亦非我用矣握手出肺肝语未竟复示以诗卷乃休阳秩满时士友绘林泉归隐图赋诗以赠以笔其旋也序与诗皆能道其实而辞益壮予曰噫夫士而隐见称於後世渊明是也乃知时者隐而仕见诮北山周顒是也此乃不知时者隐而仕名亦不起若李勃魏野之徒今未见其人虽然典幕微职也掌六曹案牍其轻重出入可否当书决从典幕始其职不为不重予与悦中出处虽不同苍顔白髪与夫心事未始少异兹退处林泉日抱孙娱嬉以琴书自适以玩夫世之攘攘其乐殆过於予子曰克礼辟府吏予虽未觌面闻其人温然有仪知其为善君子也嗟夫世之享厚禄居大官贸贸焉据高位而不知退罔知民恤辱身丧家岂不大有恶於我悦中哉悦中居有司以清素自持家无余赀人多贤之先大父曰本?先生世居严陵尝典教郡庠因家焉然则一丘一壑予他日叩山灵岂容专美悦中一笑
漫游子序
淛江之东有闻人焉蕴籍如王右军吟咏若谢灵运文章似陆士衡幼读书有大智尝语人曰大丈夫生斯世当周游天下历览山川人物与夫灵异古迹遐壤幽怪惊心悦目莫不悉观毕覩然後贯穿事物之理融会天人之趣不如是不足以有为也是故不登泰华不知夫高且尊焉不涉江海不知夫深且险焉不迹夫通都大邑不知华侈而繁盛焉不履夫燕赵齐鲁楚魏之郊不知夫土之广生殖之繁焉夫如是生斯世也奚负所谓闻人吾郡通判刘侯昭父其人也号漫游子读书三十年天子即位之明年邦国以理干羽以陈於是朝廷以明经选士侯首膺是选擢忻州同知夫仕禄在行其道尔行其道所以行其志也今居一官守一职几败乃事者何可胜数若侯之蕴藉吟咏可肩王谢而文章政事殆过之况居邻禹穴一举而历览燕赵之墟涉黄河观泰华以摅其素志亦大矣夫漫游殆非虚语侯为人抗直而不阿政明而能断有诗数十卷清润可掬将行於世云
云台观燕集序
昔人称良辰美景赏心乐事是谓四美余谓景之美者莫如秋花之美者莫如菊夫秋气最清花得气之清所以为尤美也春夏之花衆人所爱渊明爱菊亦爱其气之清者与予家旧藏菊谱凡三百余种今所见者百中一二耳世经离乱人家所植虽一二亦罕有况好事者不多见重予一嘅云台道士王虚中植菊二十余本诚罕有仅见者至九日菊次第开风僝雨僽弗获往观邑大夫许君由衷尝慕观焉属以事亦弗果越十又六日天气晴朗道士过予曰花既开不可不一观许君造焉予与之俱花之大而奇者曰醉杨妃猩猩红曰锦云红御袍黄玉版白之类缤纷错杂亭亭挺立若午天之云若宫机之锦炫燿绚目不可悉名状少焉肴核既陈醆斚序行流而驩驩而赋则一时清兴似不减於龙山予曰噫花之爱岂渊明所独哉渊明遭叔世知晋室之不可支知禄仕之不可久在官八十二日假督邮而去赋归去来以自况其高蹈清絶千载之下一人而已观其诗冲澹雅洁夐出尘表固自成一家虽沈刘鲍谢未易窥其籓篱嗟夫花非异於昔也时有迁变而人品独殊耳今有人焉雅洁如之冲澹如之唾视利禄亦如之何古人之不若耶然则所谓四美百年之内几度相逢如渊明者又几何人今辰获陪邑大夫与诸公会燕而乐乐而能赋兹非幸与预燕者邑校方彦默府史何仲明序之者邑人舒頔也
赠星者房景星序
天地闭固霜风惨凄有客竦肩扬袂谒余衡门长揖而进曰某家淮南崇明郡房姓景星字乃阴阳家者流祖父自来今流数世於星也发躔度之妙於数也阐河洛之秘於五行也而徐子平之玄旨尤究心焉凡来问吉凶祸福一皆奇中以是名湖海间士大夫以是加敬焉予闻而伟之进而告之曰夫自伏羲画八卦而吉凶生焉大挠造甲子而五行着焉隶首作算数而祸福生焉厥後纷纭杂说不可胜数汉司马季主卜於长安宋忠贾谊游於肆辨论天地日月之运阴阳吉凶之本武帝聚会占家问之某月日可取妇乎五行家曰可堪舆家曰不可建除家曰不吉丛辰家曰大凶历家曰小凶天人家曰小吉太乙家曰大吉辩论不决帝令避死忌以五行为主今总而名曰五行五行之说自此始景星妙年家传有自矧慕季主之论参诸家之秘究河洛之旨於术也奚但若斯而已耶太史志而着之故非浅能小数之可及也抑不知今之辩论者有如宋忠贾谊者乎祖父之术抑尝造其微乎俟予暇日相与讲明之姑以是复之
送旌德县达噜噶齐赫斯公秩满序
旌德属宣古邑也居万山中去郡几二百里土饶民殷昔称易治凡监兹邑者率皆国族与夫色目亷慎有才之人至正癸巳秋令西夏赫斯公来为邑长下车初遭时多难甲胄未尝去体一食之顷战兢是持日思夫靖安之道而未得迨甲午冬钦承诏旨差税更免三年惠至渥也而四方未宁兵革不息供给之繁科敛之重尤甚於昔明年和买军需公恻然念民之穷困乃杜奸幸缩浮费俾富实之家蓄?干筋角皮革之属供给其用而贫者不与焉守御关隘则召募好义之士招集壮丁若沙城若上泾动以万计府委督是役秋毫无犯由是寇不入境民赖以安凡讼於庭者辨其曲直审其是非彼欺於心诳於官者辞穷色厉则责以罪而戒夫衆以警夫将来彼或当罪限信符以摄之吏胥弗获肆其奸於是庭无留讼民亦莫敢轻犯乙未秋八月郡失守公独守县治与民约曰宼至誓死战背顺者诛民咸畏之总兵者闻公宣力遂陞为本路治中夫治中古之别驾也职居佐贰与太守可否行事其职亦不为不重以监邑而陞别驾民社之寄何如耶汉龚遂为渤海太守宣帝召见谓遂曰渤海废乱卿何以息盗遂曰海濒遐远民困於饥寒而吏不恤故使陛下赤子弄兵於潢池中公之治邑爱民如子去而民思之不忘郡失守而公坚志不退彼闻风而遁者宁不少愧今秩满比旋行将羽仪於天朝也其盗贼之未息生民之穷困上召见之将如遂对乎民日望之相期於乂安也
赠江真卿迁调序
霜风沍寒万木帚立予方忧时多艰幽思退处友人江君真卿翩翩而来飘飘其裾濯濯其神过予衡门之下为之言曰某吏兹邑遭时多事凡军需供给讼牒追会与夫工役之繁科敛之重出於民奉於官官不知劳民无愁叹之声则吏之责殆尽然而犹复兢业自持惟恐怠厥事以辱厥志今将逾考而告迁愿请一言以壮之予进而语之曰今之位郎官禄二千石皆吏也岂特夫司县而已哉视其循酷何如尔然绩溪小邑也真卿才用磊落挟簿书佐邑长令剸繁理剧若庖丁解牛遇肯綮而後止耳予昔浪游金陵钱唐诸大邑友夫名公钜卿究其所历或门阀或以贵胄或起身司县间求平公无私惟法是守者千百中一二人焉以货败缋乃事毒於民以矫一时者何可胜纪今圣天子大一统而以御天下若台若省靡间南北登俊杰於枢要擢贤良於显途可谓盛矣然而人才未尽见设施法度未尽见公正岂守职奉法者未尽致理与抑人才未尽举用与何时事之多艰也贞卿年妙而质美多才而风流自县而州由州而郡上而台省何适而不可贞卿慎之勉之以副予相期之意系以诗曰车书混一垂百年东南人物还翩翩迩来台省体圣意置诸清要能多贤大才或遗小才弃公道一出靡後先勿谓州县徒劳尔由阶而升孰非然公亷慎慤勤佩服云路万里蚤着鞭人生适意在富贵名誉留与身後传寒风刮面雪满天有术安得宁戈铤相期德业宜勉?丈夫立志当弥坚
赠卜筮毕斗南序
海宁毕斗南性质直尚友谊以卜筮鸣於时凡占吉凶祸福者踵其门如市验人休咎如执左券毫髪不差抑何神耶晋隗炤善卜易临终语其妻曰五年後有诏使姓龚者至俾蓍而得金後果如其言斗南之卜将如炤乎抑亦通易之玄而预知吉凶乎又能通变使人不犯其凶乎门如市谈者夸焉宜哉由是家益饶有双溪读易斋予为作篆时焚香默坐玩其辞窥阴阳消长之理断其占知吉凶祸福之机亦善矣夫予闻严君平卖卜成都日止百钱自足下帘读老子将无同乎斗南发一笑
送杨子成归钱塘序
钱塘为东南大都会湖山之胜槪闤闠之靡侈岛屿外国珍奇诡异之物莫不於是焉集可谓甲於天下矣然而习俗之巧而儇亦非他处所可及者予昔谒选薇垣客开元宫与客泛舟湖上过南高峯访前朝遗迹俯江楼观海门潮势亦天下一奇见齐衰者未尝不伤悼而嗟叹之及归复睹其盛饰庖馔嬉笑如寻常人噫习俗之儇抑至斯耶五代之风尚流於今耶晋阮籍负才放旷居重哀废礼何曾责之虽然干戈扰攘後足迹不至者今亦廿载余不有变而复於古者乎余耄杜门谢世事忽沈良卿告予曰吾友杨迪丁父艰将归钱塘予因有感而道焉不知钱塘习俗犹如昔乎侈靡之犹如昔乎予不得而知也子成丰姿爽泽吏绩邑不幸以父忧去将不蹈陋俗袭颓风混於衆耶今圣主方以孝治天下归而访诸父老其以余言为然否遂书以为送行序
送胡兼善之南京听调序
郭山为乳水之雄诸山之宗见於郡志其山耸拔崚嶮支分天目源汇於钱塘其扶舆清淑之气又皆蜿蜒融结锺而为人由是英俊整洁之才多出其间乃自世经丧乱陵谷变迁向之乔木故家诗书遗泽悉陵替荒落至子孙无遗类者有之呜呼扶舆清淑之气理自可恒孰知夫世运之变有时而息者与若吾乡胡生兼善禀清淑之气英伟整洁况为人磊落不羁自幼好学美资质聪敏有度量俾其得良师友相与琢磨洗涤以薰其善其进未易量也由此观之生息之理殆未可穷诘矣予观其人岂久汨沉於司县者哉五年吏部符下凡历郡邑俸日月满悉以名上听调於四方明年春时雨乍霁寒风转和於是同列者咸戒行李出乎北门昔同游者觞以饯之予乃酌以酒而祝之曰生去京师其尚书侍郎皆负才德着闻望为天子所推重言貌之际惟谨再祝曰处朋友卑以自牧毋倨容毋狂以恣其非毋以便安为身谋三祝曰处公事如家勿私於其人以污其身以辱其亲勿以卑而丧厥志是行也予知其必有合矣生复奉觞谢曰愿从先生是训朝夕服膺以毋忘是戒
戴氏族谱序
余读孔子世家知圣人出於宋其祖弗父何及正考父佐戴武宣公知戴氏自宋出时与圣人同夫圣人以仁义道德之说游齐鲁楚卫之郊时君不能用退而修诗书礼乐天下後世则之戴之族或显或隐散处四方而名彰彰在人耳目夫岂偶然哉今以绩溪言之自前山忠公而来有曰恺者宋绍兴三年授承信郎监寿春府酒税六年除保义郎权佥书忠正军节度七年调成忠节度权通判夀春府兼管内劝农营田事九年迁武略大夫转武显大夫有曰泳者登嘉定十六年进士第同蒋重珍榜授修职郎主饶州浮梁簿厥後支分????衍子姓日繁徙於饶於婺於旌德於泾县於休宁於婺源者皆是也或因时而变迁或随寓而占籍其源盖於绩溪之新荣郷前山里猗欤盛哉曰六一公讳璚字玉甫頔之外祖父也頔髫稚时闻外祖云吾族居绩溪清白相承诗礼之声弗坠时家虽甚殷外祖守儒素厌纷华而博学尚友好接宾客喜谈论凡闻望重於时者过自乡里未尝不延接赆以礼寿八十有三谱之首序平章乡林亷公荣禄所作次德建录事俞晫元明所述其他则未暇记也壬辰世变旧谱不存而所抄亦为丙丁所夺尚能记忆大略呜呼外祖用心於谱系可谓谨矣夫谱者不过记宗派之亲疎别支流之远近然自吾祖以来至於吾身推之一气相传则何亲疎远近之有读苏老泉族谱序可以感发兴起後之子孙思先世之贻谋继古人之芳?比其富且贵焉无媿也贫且贱焉无愧也亢宗保族岂以自外至者为荣辱哉十五世孙曰元达携谱徵予文予於戴为外家礼有缌麻之亲重其族繁衍而昌大因述所闻於昔者缉而为序尚蕲勉诸
章氏族谱序
君子修身必本於孝孝莫大於敬亲自吾亲推而至於高曾同此一气下而及乎曾玄传此一气也传曰身也者亲之枝也敢不敬乎自高曾至於吾身几世矣由吾身而及乎曾玄又不知几世矣传愈久支愈远厥宗纪系此家谱所由作也爰自壬辰兵戈骚扰谱之存者有几予每思至此太息不已适表侄章子明袖出家谱一编丐予弁首简其容貌甚恭其礼意甚勤其恳请甚确顾予耄且悖笔砚废已久然子明之祖母予从姑也义不容辞案章之先齐太公支孙封鄣其後以国为氏云去邑为章子孙因之唐季康州刺史及居浦城五代间枝叶繁盛太傅仔钧洎夫人练氏阴功硕德载培载植用昌厥後故庆历名相嘉佑元魁彬彬辈出南渡时仓部员外郎迁昌化亦多显者翃之子槱樵诩之孙铸监皆相继登第翃主徽州婺源簿槱主信州玉山簿樵知处州櫄通议大夫监通奉大夫爵钱塘县开国伯铸福建转运使淳淮东总领所干办官祖康平江府军谘祭酒祖邵知浦江县颀之桐陵县主簿运之从仕郎运之往来父兄宦邸道过瀛爱其山水清胜因置田庄谓昌化为浙东最僻静处有势则易以兴无人则难於守鋭志迁瀛川奠家焉且以信义结乡人乡人无老幼贵贱咸仰其为丞相苖裔指其居则曰丞相之第也指其墓则曰此丞相家之墓也最为乡人所尊重今几世矣流风遗韵犹有存者岂非祖宗之积德有渐而致然欤传曰积善之家必有余庆今观之章氏讵不信然耶虽然人禀天地之中以生贤不肖异类虽圣人亦未如何子明之父宁国路同知父麟公兄旌德尉子良皆学博行醇有古循吏风方将敛其为郡邑者施於家然则兹谱也岂徒作哉记曰霜露既降有凄怆之心雨露既濡有怵惕之心子明於家谱拳拳不忘迨知孝之本欤若夫家世之兴隆云仍之显达又在後之人所积何如勉尔子孙以副所期敬之哉
北门张氏族谱序
夫祖宗之为孙子计者有官爵则思荣其身而昌其家有恒产则思厚其积而豪其乡此人心之所同无足怪者及其世代绵邈子孙蕃衍然後有贤愚贫贱富贵之殊万有不齐此理之常亦无足怪者今有人焉思其祖宗之勤俭幸其家世之不坠纂其谱系续其支????以符祖宗之心者曾几何人一日婣友德成告余曰张先世由歙之左汊徙绩今九世在目几二百年矣至正壬辰大纲不振兵戈四起弃我室庐遯於岩谷诗书之泽几废先世谱系逸遗靡存兹欲重修则失其本末不能悉记欲他寻外宗则非本支的????不敢妄为丘陇之所存瓜瓞之所系年远而支益蕃屡欲过左汊诸族是访以徵所从来属以事不果姑自九世祖始由所知者辑而为谱虽云阙略暂俾子孙知其大概竢足其全某与先生忝姻娅敢以序请辞弗获按张氏黄帝第五青阳生挥为弓正观弧星始制弓矢立祀弧星遂以为氏後世散处四方或荣或悴皆不可考一世祖和隐居读书三世祖讳寘号拙翁宋授江东提刑韩寀宋登仕郎秘书省点教官四世祖恢魁漕贡进士恬字安道元有天下版图归职方氏率民来归摄本邑令转铅山建德二县尹曰旗号方山习书广德路文学五世祖腾光宋补太学生鑅字孟洪授江阴州文学教弟錝字孟坚内则頔之从姑也质而文皆深衣大带表表为乡里矜式德成之伯父讳沧字彦清叔父讳润字彦温棣萼联芳魁梧有容仪皆厚积为乡里仰讳濬字彦深德成之先君子也磊落不羁里有不平事辄往从是焉然则余於诸伯仲间忝异姓兄弟之好宁无言乎况为邑望族自先世来以儒业进者前後相望绵绵延延不絶如缕岂天降善於儒门如是其久且远乎抑儒之业可以袤延後嗣衍而蕃耶及余所见亦四五世矣由丧乱後今又二十余年尚扰扰靡宁成德乃嘅然思念祖宗余绪恐久而失其传也自一世祖始至於八九世凡坟墓之在某乡某原某山某向及生没之年月与夫或隐或仕悉书之若子若孙娶某氏聘某氏亦书之区分派别裒於一集俾後之云仍粲然可观德成之用心亦谨矣由左汊家乳水聚族一门屈指九世不为不远诜诜绳绳不为不蕃张氏之族可谓盛矣嗟乎诗书一脉虽百世不可废後之子孙思夫祖宗创业思贻祖宗令名秋霜春雨焄蒿凄怆之心宁不勃然有感思继先世者乎斯可谓孝矣老泉云观吾祖宗之谱孝敬之心油然而生韩魏公云谨家牒而不忘乎先茔者孝之大也唐张公艺同居合?亦九世千载之下高其义宗家之事宜致思焉余耄矣张氏之门昌其家而荣其後天假之年容或见之读余之序亦必有感发而兴起者矣尚其勉旃
贞素斋集卷二

[book_title]卷三
[集部,别集类,金至元,贞素斋集
钦定四库全书
贞素斋集卷三
元　舒頔　撰
辨
石印辨
郡志载油潭石印方平有文其出没系县令亷否宋苏颍滨崔正言宰邑时尝一见後沉於沙世奇其说而传之予尝怪而疑之戊戌春三月县令理君天章亦喜其事拉予往观以究其实比至目其状痴焉顽精横卧溪浒长五六尺许高如其半其色若铁皆积小石以成磊磈错崿无甚奇者则郡志与传皆诬甚矣人之好怪也嗟夫自天地即有此石有是县然後有令令之贪亷者不知其几无乃苏崔亷而起石之灵耶抑石素灵知令之贪亷而为之出没耶石其有灵继苏崔者果无其人乎世有石知贪亷而时其出没则人不若甚矣宁不愧乎其好怪而昧夫理又复符其说而笔之於志识者讵庸信唐柳柳州记零陵石锺乳刺史贪戾邦人病且绐刺史明洁穴人以乳复告彼以绐而此以诬偶合一机耳今有人声誉洋洋在上海内称颂不置口洎见不副於实者往往若是岂惟石哉且丰其禄巍巍在位去兹不远矣予将火图经毁其石絶其诬使後之人无复疑碑
苏文定公祠碑
吾邑之西隅有亭曰翠眉不知其何人作也前则二小山对出自亭而望妩然如眉地势平衍林木蓊蔚元丰末苏文定公为县爱其幽清时往游焉赋诗其上公去而邑人思之即亭为祠中更党籍禁锢之余重以寇攘之厄井邑荡然公之遗翰了无在者绍兴中饰县廨一堂名曰景苏後令曹训核刋公在绩溪所为诗三十六篇於石而摹公像於亭岁月寖久栋宇弗支淳熙十年公曾孙秘阁修撰谔为江东路转运副使按行邑中来拜祠下出俸钱付县吏修之经久亦颓矣至前江淮太守高昌达理玛实哩侯天章当艰危之际出处未尝关於心来宰吾邑下车初询父老曰吏斯土者孰贤佥曰眉山苏公子由为吾邑之贤令也次日谒於祠叹感其剥落辄出俸泉固将及之召頔作文以为之记又明年厥土告曰祠已成矣辟亭为四楹得家庙本别绘公像於中前为轩楹以面两山後为舍以待游者以公之爱其处规制仍旧不敢侈也夫公之名满天下而文章诵於四夷功烈论议具载信史岂须记而後传盖绩谿在岩邑间公之为令仅以半载而邑人至今乃不能忘则其道德所加必有乐施而民信者矣虽然公之对制策当仁宗朝已有敢言之气而几见黜於有司驱驰州县不得用於台阁者踰二十年迨东坡先生以诗得罪公亦坐贬於筠州起而来绩谿则既五十矣自是始还曾不数年任言责司翰墨以翼政路而登门下者则向之忌嫉於公而蹭蹬不偶者未足为公叹也昔公自蜀入京师纵观河山之雄宫阙之壮上书韩太尉实自比司焉迁欲求天下之奇闻壮观以激发其志气顾以一县之微一亭之小耳目所寓未厌而乐之何哉公尝有言曰天下之乐无穷而以适意为悦方其得意万物无以易之其斯之谓欤今理侯之政惓惓慕公询民之思以志於公所游之地则绩谿者殆公之桐乡也故頔摭民之謡以为祠神之章俾岁时酬公而歌焉其辞曰公之居兮岷峨西怀栾城兮家贝茨翠眉之山兮何足以嬉公之来兮崑仑丘大江注兮九河流翠眉之水兮何足以游嗟公游於天壤兮等於浮沤扰扰万类兮是惟蜉蝣抚兹百里兮曾何异於九州剖折狱讼兮亦吾庙谋不为此弃兮讵为彼留金闺兮玉堂调神鼎兮辅岩廊朝临乳水兮暮栖海康荣枯贵贱兮公以为常藐祠庭兮山之左杉千章兮竹万个公之去来兮世莫可期惨云车兮斯人是思元至正戊戌冬十月癸酉日记
三贤堂碑
大明洪武纪元四夷卒服中夏来贡远迩咸期於治然匪教莫辅於是礼宣圣庙如常礼始创太史徽国文公朱先生祠公生时婺源居有井白气上腾者数日故生而神灵頴悟聪敏特异能言时韦斋先生指上曰天也复问在上何物先生奇之幼从羣儿戏画八卦沙上以指示之少长厉志圣贤之学年十九中进士第主泉州同安簿累迁知静江潭州转兵部拜直宝焕文阁侍讲致仕华文阁待制明年七十有一卒赠中大夫自登第仕外九任立朝仅四十日呜呼道其难行也夫理宗宝庆三年赠太师追封信国公绍定改今封諡曰文外氏祝居紫阳故得专祠杞绩独阙祀前令兹邑者欲作复辍弗克而就厥志人事不齐士气?默适湘中欧囦来莅政嘅言兴举乃摭旧学遗址去县踰百步许以是年四月治建堂立像惟肖以门弟子黄公干蔡公元定配经营斋庑及门甃石於墀级堦於庭垣墉庖湢丹艧涂垩外内完美礼饱於经术者为弟子师复构文会亭於後为师友讲肄游息之所面阳位亢牕牖明豁山光云影飞动栏楹间为一邑壮观诸士跃然曰文教兴乎令知所本乎嗟乎道之在天下如水之在地中斯道无乎不在日用动静语默之间无非道也三代已降周公孔子出斯道始着秦燔诗书道几於熄汉兴董仲舒云道之大原出於天当时倡为似是近世儒先方回以为天出於道学者善之先生继周程张邵诸君子扩圣贤未发之蕴奥缵百世之絶学六经四书仁义道德之说子史百家传志譔述之言莫不竭其心殚其虑剔抉刮劘穷天地事物之理测鬼神造化之机判古今得失之由论议卓然为百世师所谓衣被生灵羽翊斯道扶持世教先生之功为多大有关於风化也且夫邑有阙典而令不知举责民鄙夷而不可化是大不然苟不教而责其不化夫岂民之罪也哉祠成蠲以秋仲舍菜诸生感令之兴举咸愿刻石以颂余亦嘉令从道尚贤於法宜书然则为忠为孝以之相期於诸生也同寅县丞邢惓典史蒋原礼赞其成功云
重建登源庙碑
登源庙者越国汪公之神之祠也公生而岐嶷美髭髯好武事以勇侠闻叔父宝观为隋将深器之当隋之季也天下大乱高祖起太原受命有唐公秉山川之雄提三尺奋不顾身柄六郡屈万衆旗道旄指悉听号令武德三年庚辰濳遗其弟宣城长吏铁佛走长安申欵诚明年九月甲子奉表归唐高祖以制褒之曰汪华往因离乱保处州乡镇安静一隅以待宁晏识机慕化远送欵诚宜从褒宠授以方牧可使持节总管歙宣杭陆婺饶六州诸军士歙州刺史上柱国越国公食邑三千户贞观二年入觐授左卫白渠府总军十七年改忠将军行右卫积福库折冲都尉明年太宗征辽迁九成宫留守驾还伟其功二十三年薨於长安享年六十有四永徽三年归葬歙之云郎山按是实公四世祖叔举字鹏远宋武帝大明间为军司马年九十八卒葬登岭白杨坑鹏远生泰泰生勲明勲明生僧莹陈文帝天佑初为海宁令迁郡长史而公生焉呜呼公负忠勇之气保涂炭之民识天命之归达君臣之义仁知兼该威惠并至宜其没而为神庙食百世以祛疾疠以福我民可谓灵也矣宋累追封至昭忠广神仁武神英圣王庙锡忠烈改封昭忠广仁武烈灵显王庙之废兴不知其几复毁於至正壬辰之乱我朝龙兴奄有海隅凡名山大川忠臣烈士祀典实严神乃复唐旧封洪武八年许之长葛唐侯由弘州来令吾邑甫期政修民化邑以善治称越明年夏秋之交绩歙俱旱侯即?告祠下甘澍辄应是年独境内大稔民咸曰耿耿神之赐也侯所以致哉未几奉旨凡祀典神祗庙宇或敝废咸一新之侯乃蠲洁谒祠下致敬环视高下莽焉丘墟遂恻然审诸耆老曰庙毁久不治则甿祈日慢祯祥弗降为神羞於是无远迩咸相与剪榛翳畚瓦砾度材惟奇命工惟良卜日惟吉衆手并作殿视旧规宏敞壮丽翬飞翼然丹垩焕然像貌巍然羣峯拱於前一水环其下林木蓊郁閟幽献奇真神明之居也庶可掲?妥灵况水旱疾疫有祷必应生养休息皆蒙廕庥历唐迄今七百余岁绵绵蒸尝是孰使之然耶保障六郡民不知兵功孰大焉奉籍受命埽除奸凶忠孰大焉经曰仁者必有勇又曰未有义而後其君者神兼有之昔周穆王得八骏西廵乐而忘归徐偃王有朱弓赤矢之瑞四方诸侯宾贡者三十六国其後偃王不忍鬬其民北走彭城武原山百姓从之者万余家偃王卒凿石为室以祀至今香火不絶汉祖之兴吴王芮以功封长沙光武之起公孙隗嚣矜已饰知卒至土崩南越尉陀奉诏称臣黄屋左纛俱庙食百世与公之於唐功烈同其赫弈当时之民祠而祀之者惟恐弗及况我绩邑实神明桑梓之邦而登源又丘陵之胜者乎宜其邦人思之愈久而愈不忘也绿照亭在庙之东俯瞰潭洞虚敞高明修藤古木游鳞可观适足以涤烦虑絶尘想侯皆新之创始於是十一月辛巳明年四月工既讫士民大享於庭欣然曰穹哉惟休乃相与请文以勒诸石唐侯名昊字彦昭主簿高彦诚北平人
云台迁地重建碑
云台观者方外之士所创之居也肇於唐永泰初其故址在县南七里每旦望邑大夫必至惮往返之劳也宋宝庆三年改迁于邑之西翠眉亭之左盖取便於近也朝廷锡额今百余年羽流二三徒而其教寖微相地者以为龙山无气八风不停而致若是作兴之士再欲改创而卒无其所尝以为恨皇帝即位十有一年当至正辛卯河南宼变明年三月渡江四月突入徽境毁予邑而斯观岿然独存梁栋峥嵘牕户零落四顾萧然观者一嘅而已又明年春二月克复县治道士王虚中端愿而向道絶茹饮律守是恪予尝嘉之一日稽首於予曰观之不兴则其道几絶即欲迁创择艰吉良愿檀越以秀野之地布施之予叹而应曰夫秀野则頔之太祖母与太伯祖宋授忠义检法千乙公之墓在焉又岂敢弃而为子方外之居清虚之道场乎虚中请不已迹其心亦拳拳然於是以西偏之隙地充之广凡若干丈袤如广甲午五月乃辟其地剪其荆榛撤其旧而迁之三清居正中为屋凡三楹北居真武殿亦为屋三楹工之计凡三千九百二十缗之费凡三千八百有奇外为山门三楹若垣墉若廊若方丈庖湢将次为之嗟夫以方外之士廪无儋石之积囊乏分铢之资一旦成就若此岂易易哉予孔子徒也以仁义道德之说淑诸人老氏之所谓道德者云非吾所谓道德也悯其教之将湮乃施以是而俾辑之非求福田利益也求福田利益而施之其如仁义何後之为其徒者思其创之艰能继其业而兴则予家之地亦相传於无穷也虚中法名椿永授集贤院檄云
曹溪庵碑
凡山水胜概幽寂不与俗混而得名者一切为佛刹庵宇所有予年壮浪迹东南凡奇絶胜概幽寂深窈佳山水莫不注意登览寄情其问北归老田里追忆旧游殆不可复若曹溪庵虽不甚宏敞亦山之小胜者欤曩岁老屋数掾不蔽风日壬辰毁於兵榛莽不治荒秽尤甚舒太湖【今安庆路】善知识程善因辟地处据住持辟草莱薙荆棘为门为堂凡十数楹左泡右湢整然不紊若有为者之为额曰曹溪兰若修清净身作如来供日趺坐一榻诵华严数卷究竟身心航济彼岸较絶内骛外视规戒若虚语者不侔初曹氏族盛曰南坡厚积而薄施名所居之村曰曹村庵曰曹溪立祖祢木主其中岁时祭祀奉先思孝礼也因其姓而演其教宇焉而彰其功德人德而祀其香火世殊事异梦幻泡影殆不我诬今曰兰若释氏以为闲静处世有托闲静而混汚浊絶荤酒而不忘嗜慾者於善知识匪若也虽然太湖为淮西名邑司空二山祖道场在是故人多慕向佛氏峩巾大袖顶包手锡走名山师焉而不髠善也孑然渡江由宣之绩处患而择幽胜构故址而新是图耸观瞻於一乡异乎近世学者之为也梁天监初僧智乐之韶之曹溪闻其水香掬尝其味云此水上流有胜地去此百七十年当有无上法宝演教六祖禅师出果如其言虽然地分远迩而曹溪之名则一後之人念其勤俭嗣而葺之俾灯灯相续亦将如智乐所云则善之勤也庶无负跋
跋相溪图後
归附初省台缺吏用取诸有司吾乡以三人贡子原胡氏其一焉初吏御史台凡三载发建宁典兴化幕律身处事以平易闻閲三十月闽省理问所缺从事闻有守俾摄焉属邑簿赃败鞫实罢复眯其文匿其过而复其任事觉御史以失错黜何其幸耶昔三人同贡其二或戮或屯俱以恶受祸子原平昔以善着厥声以小失黜岂非天相善人哉然赞画兴化予虽不获见今观赠行诗及相溪图其友谊交情概可见矣虽然子原游历东西十余稔言辞之不迁礼貌之不易恂恂然平易人也嗟乎今之登仕版者官无崇卑一或小失非戮则屯极而不分贤愚一致可哀也夫子原处邑末寮复摄理司从事能保厥身而归囊橐萧然觇其所守可见较之他人荣幸多矣暇日提披是图如见相溪之友然则相溪之民宁不为子原思乎
跋汪杏山北游诗集
诗岂易言哉古人於诗凡忧思愉逸悲伤愁叹怨愤郁悒怀感恐惧不平於中必形诸歌咏所以宣其和泄其思成其音者也暇日仁斋汪君携其三世叔祖杏山先生北游集出示繇大江之东渡淮济入黄河历青兖达於燕冀其城郭之华侈江山之壮丽宫阙之雄奇人物之都会遍观历览士君子一出伟矣哉然予味其诗皆郁悒不平语嗟乎先生林泉丘壑之意深而风云湖海之志澹如也授郡文学归以将仕终仅存此集惜其无传焉仁斋志之示诸云仍於以见一代之文物也
跋白云文集後
作文固难古文尤难不效古虽工无益於道文所以载道志於斯道斯其所以为难汉之时司马迁扬雄班固刘向皆擅古文体制高辞气益充然者也至唐韩柳文体三变以去古未远故其气浑然迨夫宋理学而明文不逮古多矣此又关乎气数然也吾友仲实唐君实学懿行自南校官归罹世变故隐居於城南文有白云集关键理志雄伟雅健飘飘然有凌云之风至其论议浩涣若长江大河滔滔汨汨莫知所止盖熟於文然也先府君长孺先生尝昇南轩书院时頔尝资讲习归老以乡校致事文章学问为时所宗仲实盖得其家传云所谓充然浑然者当不在汉唐下诗尤高华缛清润有台阁风度昔仲实尝宾乌古逊左丞馆训其子弟左丞公好贤下士时公卿士出其门者甚多所居所见迥与人异文非难由其昧所见不得所传斯为难也予与仲实世忝斯文好年稍长而学不及惜不得朝夕求益徒兀兀老山林下辱示文集情不能忘敬书以归
跋百马图内三牛
勇於战者必以马力於田者必以牛今马百而牛仅三岂以战居多而力田者尝少与亦知世将用战而然与抑画师当时吮毫运意殆以是与抑所谓风马牛不相及者与非予所知也俟夫知者予将叩两端而问焉
跋竹洲胡君行述後
夫士之立身行道期无愧而已前庐州路儒学教授乡先生竹洲胡君粹德硕行建事便人曩教乡邑相地创学择师训生徒後师浮梁教充廪稍之不给构黉宇之将坠葺敝补罅归民田之久讼者余百亩教有方而养不辍先生可谓急先务矣至於施药济衆辟途筑堤惠於人者尤博当羣凶扰扰险难中而彼不为害也意造物者阴相之天假之年其事业又有可观者惜庐州之命下而遽已焉可悲也夫先生没垂三十年当大定丙寅邑士坤翁汪君哀其德之泯而无闻也始述行实椟於家至正辛卯先生之孙樟得行述於坤翁之从侄畴书箧中呜呼先生之出处昭於前晦於後而後明於今日盖天之未丧斯文也抑其立身行道无愧而至然也先生葬富龙山之杉木坞樟为凿池聚流以蓄其气术家所谓风水者昔杜羔失其先陇询诸父老罔知者馆浮屠氏悲泣追慕忽覩柱烟煤中彷佛有字拂视之乃父遗书云吾子孙欲求吾墓当於梁家问之遂讯梁果得其处予观子茂访遗书而得其祖之行述岂偶然哉馆於巨室资笔耕以营其祖陇事虽与羔异而孝敬追慕之心亦可谓厪矣予与子茂世忝姻好稔知其详故历叙其始末俾乞铭於当道立言之君子以贲其幽而垂无穷焉
文
绩溪县上梁文【辛亥八月十日庚寅】
伏以新安乃文公讲学之地乳水亦颍滨过化之乡道德可尊才名尤重矧弦歌之声蔼百里况政教之惠留一方顾梁栋之摧颓奈讼狱之繁剧爰因旧址复构良材共惟令尹仲良郑侯视篆之初谋以易蠧朽治民之道务以施循良适当丰稔之秋又值太平之日坚刚取夫大木经之营之简朴合夫古规完矣美矣非壮丽无以敌山川之胜非宏敞无以表子男之邦西挹翠眉时览羣峯之秀拔东瞻石镜常怀黎庶之穷愁羡武城小试於牛刀效单父雅弹於琴操用度广而不烦民力工役重而匪夺农时革故鼎新协和僚佐截长续短补答编甿爰架修梁辄伸善颂
梁之东搏桑旭日照曈曈久闻兵革三边静共喜车书四海同
梁之西禾黍秋风眼界迷小邑弦歌风俗美贤臣法令古难齐
梁之南琴堂深静坐潭潭事简吏闲民乐业小停僚佐共清谈
梁之北从今愿展飞腾翼年登丰稔乐四方人庆昇平歌万国
梁之上高挹云山数万丈反风吹灭虎渡河又见双鳬远相访
梁之下山川一带堪图画文风日振俗风淳士类彬彬诧游夏
伏愿上梁之後天地清宁人材俊杰风调雨顺家家鼓腹含饴海宴河清处处修文偃武赖一人而有庆祝万寿以无疆普降祯祥咸沾吉福
虎入市文
适有客过予曰近虎入市何耶夫虎狼阴类也昼则隐山林遁岩壑惟恐人之为己害暮则处幽僻惟村落是窥求饫其馁亦其性然曩岁村落间或有之市井未闻也苟一至焉莫不异而怪且惊也世俗变移虎狼白昼入市若虚焉攫犬豕牛羊复为人伤亦时耶奚其怪噫子所言者兽怪也抑知夫人怪有甚於斯者乎罔矜穷困虐敛荼毒教弛礼废斯文其将丧乎斯其有甚於虎狼者乎客不答感而哀之遂退
南山虎文
南山之虎黄质黑章白额与彪豹伍巡深山大泽中惟兽是食冬夏之交草木黄落得以肆志从欲猛莫斯盛藏深林伏衰草饱则眠饥乃出磨牙鼔唇掉尾而奋威咆哮啸风於广莫之野噫可畏也哉然樵夫竖子或於山蹊谷涧之际忽尔见之则胆落心丧莫知所以而虎欲伺而食之幸而免者乃潜踪间道以归诸父兄相与聚谋计张机画阱去猛兽而为人除害是心亦良矣彼虎何知也怛然如平昔时一日诸父集乡里之壮者强者有技艺者又羣聚而告之曰南山之虎与彪豹食兽殆尽必伺人而食之里之童稚朝暮而牧樵得不为彼见见必被牙爪宁复有全躯耶於是乡里善其说谋为机阱伏矢石於幽僻执枪刀以寻其窟穴四合以围之羣虎豹皆惊起莫能遁有中矢石者有坠机落阱者皆杀之迨无遗类矣且食其肉寝其皮而乡里宁矣悲夫物以类聚物之情也今之人深谋而怀毒有甚於斯始於害人而终为人害理之必然者由其见之不明悟之不蚤悟也因覩其事述为文以戒夫残暴者
代作祭郑知县文【公名仲良代其子永夀作】
追念先考自干戈扰攘出军旅中涉猎艰险凡二十余年遂丞武宁閲二考有声复移宰绩邑循循治民无疾言遽色及苛虐用刑遭时事之纷纭托形气於杳冥呜呼哀哉去家千里孤苦零丁上有伯氏白髪鬅鬙下有女兄皆髫齓而娗娗孰知夫禄可以得名而不足以保身孰知夫势可以及人而天不假以修龄呜呼哀哉痛裂肝肠兮老幼不宁举目无亲兮风霜惨人望下蔡兮云凴凴渺大江兮扬舲刲肥牲兮荐芳馨子女罗列兮哭前庭云车雾驾兮来魂灵呜呼尚飨
祭表兄戴仲德归圹文
我母汝姑汝父我舅中表弟兄如足如手幼同笔砚兄独挺秀比长异途兄独守舅田园是娱日酣醇酒亲友过从礼意弥厚天不假年踰五十寿嫂氏克勤家业益就遭时乱离殁於兄後双厝北庄十余年久兹当归藏山明水秀有子有孙赀产日茂頔等异姓兄弟亲谊实厚聊陈薄奠辞愧鄙陋魂其有知鹤驾云岫呜呼尚飨
祭方道夫文【代吴佑作】
某不幸早岁丧父孤苦零丁内无兄弟孑然独处若无所依况家贫无期功之亲相为引援所幸者赖外舅念某出自儒素以衣冠微族见称於时於是招赘于门年未及冠朝夕与外姑抚育训诲树立门户至於成人比长俾遂室家骨肉之亲半子之分迨癸卯生继宗在襁抱中外舅指此儿曰汝舅卧病在牀对姊氏云倘生男可与我为後不幸汝舅卒汝果生男遂名继宗立为後庶无违我儿前言无使汝舅无後也言之呜咽动心又云吾族应继者无其人纵有之族远不吾肖也田圜物业付汝夫妇掌管继宗长大敦师教诲俾其有成立即吾孙也汝无忘我言我老矣仅有一弟贤夫顾自有田庐谅不为我师汝母与外姑可同居朝夕奉养惟孝吾暝目可无憾矣其言凛凛在耳兢兢不敢忘今年春外甥婴疾旬余戚戚忧念设不讳将如之何幸而无恙私窃自喜所虑者门户之大税粮之重科差之繁非外舅只力莫能支呜呼天其佑善人乎其不佑善人乎四月八日疾复遘视以为常亦未尝服药饮食之奉淡如也翼日吐泻并作家人亦不经意俄顷长逝矣呜呼哀哉追念外舅自幼以辟荐董府事历历仓庾筦库中经丧乱几堕恶少手幸而得脱尝云世事甫定老於田园无复他求矣忧於心者惟女与外孙继後一事耳呜呼天其果从人愿乎外舅辛勤起家至於丰裕平生涉猎世故甚繁奉於身者甚薄交於人者寡俦谋於世故者未尝不为之用意年踰耳顺乡里称之曰善人亦善矣呜呼外舅之料於前者莫鉴其脱计於後者天其从之乎佑与外姑均抱无涯之恨者此也佳城已迁术者以为未吉暂菆乎後圃庸俟卜吉再迁窀穸兹陈薄荐少罄微忱躃踊哀送以奠安夜壑云尔
祭先妣安人戴氏文
寿而没於太平之世衣衾棺椁之备也必矣适遭乱离之时虽有踰七望八之寿而衣衾与棺椁之粗备而不华为人子者得不为之极哀而深痛耶吾母之生也以俭勤起家以和睦处衆不矜不耀畏威保守故家恒给而事无遗也壬辰夏四月寇至邑挈家上坑口依亲弟故瑞卿未几接踵而来罄所有而攘之吾母忧且惊寅夜去三十都泊外舅许氏以诸表弟之可托寄又虑顽犷势未靖安遂如十四都栖梧桐坑迤上竺岑之金洲止周荣甫家山深地险将谓难可逃而祸可避彼时吾母挈诸媳诸孙及吾兄弟凡二十余人登崇涉险不杖不扶徒步而趋筋力尚强健愁郁患难忘身心之为劳也頔虽私喜日夕兢兢於怀况四方蜂起人心煌惶身将无所依焉如此者半载事势稍宁回四小都庄暂息风翼而憩萍踪明年羣宼如初避地人四散逃走吾母一如平常时未尝以乏肩舆而告劳呜呼痛哉迨至丙申二月洞猺卒至时寇据吾郡猖獗猺怯捕屯驻水涡仅七八千余人恣杀人掳牛羊妇女丝帛之物时俱苎干莫之避衆惊惧以货通於猺老幼间道出頔与弟远逊以牛及家之所有赂五七恶少得脱负母至叶山时雨雪未止泥泞且畏怯步进复却顾潜高山小松树下衣湿天寒战栗不已又无深林巨壑为之掩蔽覆帱遂为寇所获吾兄弟皆被絷吾母哀以告得免頔与弟远逊裸而洗身中枪者六七几至殒命赖天地神明祖宗阴灵之庇免堕危难复缚至小庄以捡括未尽发而遗之苟全残喘当此之时母哭不见子子哭不见母哀痛吁天奈何奈何谁谓吾母子复存而活耶度不可居也顷如十三都抵上塘胡家势又未宁入大鄣山宿胡子坑几三月未尝知盐与肉味风飡露宿饱常少而饥常多暮窜而朝奔忧有余而喜不足天之相吾母者与之以寿而不与之以福及其老也与之以劳而不与之以逸伤哉痛哉丁酉秋七月澒洞复如初壬辰多事避杨溪坑半月虽免劳惊之患澹泊之况战兢之怀何曾朝夕安也谈星者云吾母寿望八袠之上私窃自喜意吾母复见太平而遂一日之乐是天不负吾兄弟也夫何不耄而衰不疾而萎使吾兄弟失望苦痛至於此极耶今年七月廿三日頔以事出邑母倚门而祝曰汝宜早归恒目送之言犹在耳二十七日讯来报母伏枕而粥食少进不知感何疾亟归以奉汤药卧而未起见曰吾儿来矣县中事静否对曰无事即喜忧门内之媳与孙也忧往来车马之扰攘也情绪不闲每每若是时则精神恍惚语言不如常时计将安施遂祷於神告於天则如谈星者所云吾妹自杨村来视疾感热证仅两旬旅榇而归其痛?为何如八月十三日也又七日吾母亦长逝矣岂期天下相数止於斯而夺吾母吾妹之速耶痛哉痛哉呜呼棺虽具而无椁衣衾备而不华吾知其不悦於心也必矣连城甲兵频年不息忧思劳苦万绪千端甘旨之奉未尝一日适口吾知其不乐於怀也审矣哀哀父母生我劬劳鞠育之恩昊天罔极生也何酬没也何报九泉之下永隔音容杳杳冥冥莫闻莫覩兹当七七设祭如仪?其有知耶其无知耶尚享
祭张仲敬入圹文【仲敬讳慎葬松塘代其子英才作】
维洪武二年十二月二十一日壬午孝男张梓谨以牲殽庶羞之奠百拜祭致於先考文宣教张公之柩呜呼哀哉兮遭时不祥痛父之不幸兮倏焉告亡叹家业之陵替兮父伯先丧?攘孑立兮干戈扰□何诗书之泽兮遽罹此殃哀皇天之不仁兮中情孔伤奉母兮北堂澹疏食兮韬光筹策莫措兮安贫守常浮菆浅土兮寸心皇皇岁月荏苒兮几星霜兹卜吉兮崇塘青山盘盘兮龙骧生气结兮鸾凤回翔水流子癸兮环抱明堂月吉兮时良魂魄安厝兮千秋永藏养生送死兮子道克襄百灵呵护兮川流源长阴福子孙兮百世其昌肴核杂陈兮奠椒浆
贞素斋集卷三

[book_title]卷四
钦定四库全书
贞素斋集卷四
元　舒頔　撰
传
三害传
蛟蝇鼠三者皆物之为人害者也较其害鼠为甚蛟蝇次之当炎暑时蚊与蝇党结而得志骈集而阵屯寻臭逐香沾其余沥昼之为害者蝇也伺隙巡罅纷聚如轰雷吮人之膏血宵之为害者蚊也鼠之害过斯二者翻盆瓮啮器皿跳梁穿牖莫分美恶虽贫亦恶之予谓蚊与蝇趋炎附势而已鼠则灵於二者昼乃伏宵乃出物无妍媸羣坏而莫知顾忌害尤甚者焉嗟夫世之害者岂斯二而已哉微而害物私而害公大害天下国家岂非斯类耶而予因有感作三害传
二节妇传
华阳在新安郡北当孔道山多耸拔连匝民生其间率多峭直至於妇人亦皆守贞不二志其一朱氏适宣政卿汪仲英年二十丧所天事舅姑以孝称乡里间生子一同文抚育至於成人延师训诲绰有父风葺旧田庐给以衣食躬历辛苦克成厥家至正间尝以节孝闻於朝同文破产竭孝道因世革不果就迨洪武来复举於御史亦不报年七十有余矣其一胡氏适汪龙年二十四子芝孙年二岁而龙丧家微其先隶於邑辛勤鞠子比长置身伺县中年三十以疾卒仅有一媳同甘苦育诸孙壬辰兵戈後室庐既毁家无余资亦守志不二今年七旬有三凄凄然毵毵然常着短布襦治家为活云贞素子曰自兵戈离乱後妇人守节者盖不多见曩余客金陵时姑苏破军卒虏一女子云其父尝为吴郡吏貌甚都善作软语媚其卒同过维扬会亲戚乃与合卺舟渡江半辄自沉终不为所汚此女子之守节者然华阳居万山中二妇生长其间非有聪慧之资识见之异其卓卓自守不为溷乱移易可尚也夫魏曹文叔妻令女夏侯文宁之女文叔早死无子恐家必嫁已乃断髪为信後家果欲嫁之以刀截两耳曹氏诛文宁为梁相微使人风之又以刀断鼻令女曰仁者不以盛衰改节义者不以存亡易心予观之令女无子不嫁毅然气节千古之下直欲与日月同光今二妇有子不嫁理固然也而较之优劣虽殊然皆有烈丈夫志呜呼世有食禄享荣临难遽易所守甚至卖降恐後反妇人女子之不若何哉世道不古民风日媮观於此宁无愧色况事关纲常风化有非泛泛细故者比予故牵联书之以警夫世之背媱并失所守者少自省云
赋
瑞莲赋
理侯天章治唐昌之明年移植白莲於治旁又明年花乃变为红而双头并开邑之民咸以为瑞形於歌诗末几除新安别驾乃瑞之徵也为之赋
繄草木之殊花兮气锺阴阳孕奇毓秀而生兮异夫寻常托根何所兮来泰华之高冈处淤泥而不染兮心涵雪霜湛七窍之玲珑兮纎丝中藏忽骈首而并蒂兮花於唐昌伉同茎而交颈兮恍若水上之鸳鸯始缟素兮幻红粧讶美人兮双低昂窈窕绰约兮冯夷中央俨亭亭兮类直方慨鲜葩之殊特兮为人降祥自李侯而致之兮孰云匪臧爰宰百里兮乃推恩光泽及品彚兮惟德是将意造化之阴符兮瑞应循良昔异亩而同颖兮惟周之强矧麰麦兆瑞兮曰绦之乡嘉禾连理兮载诸典章和气致祥兮羣生苍苍侯之声闻兮远迩洋洋宜超昇兮位列黄堂朅来新安兮先声播扬先此邦兮何酷何戕倒施颠错兮苛虐为殃侯之来兮埽粃糠六邑熙熙兮父母是望小大煦兮歌拟龚黄志澂清兮突过范滂秉钧庙廊兮作柱石黼黻皇猷兮为君栋梁致吾君兮超轶乎陶唐
蕈赋【并引】
蕈非一种有松花蕈蛤蕈肉蕈香蕈竹姑之属松林茅地间二八月有之樵夫竖子知其名采鬻於市不知名者食则杀人因作赋曰
彼松林之翳翳兮土恒润而处卑当秋季与春仲兮纷异色乎离离沾雨露之殊恩兮乃成形而产兹谓童子之奔竞兮携篮笼而去之何黑色之灿烂兮茁无根与士皮名可异而可食兮宜供羮而带靡脍微辣而细缕兮肉稍腯而薄披友玉版与紫蕨兮味甘美而益奇积磊磊於盘飣兮恍有类乎玉芝名不识而遽飡兮遂殒命於一时忆蓴丝而去官兮惜季膺之未知慨商山之莫逢兮叹首阳之甘饥啖苦笋与雕胡兮何孺子之可悲献我君於九重兮嗤曝背之龎眉意溪毛磵渣之可漱兮吾焉舍此去含饴辞曰菶菶万物阴阳乃和惟木有耳惟叶有莪气同质异蕈其孔多靡根靡蒂匪华匪柯荐之宗庙颂声有那商周或遗是用作歌
说
猫不捕鼠说
予家罹壬辰寇刼後居无恒居城北曹氏寓廨仅存予往来假寓焉草眠缶食苟尔延息迨至乙未时事犹未靖朝夕惕惕暮则羣鼠跳跃叫啸甚至不假寐邻媪畜狸奴甚驯假而归之时而食焉将俾捕而宁寝乃狸奴者馋於食而不馋於鼠鼠得以自恣啮而无忌作劳而无畏惮狸奴若懵然乃呼狸奴而告诸汝食我食同我居寓羣鼠跳跃叫啸而无畏惮亦莫汝捕殆如无某氏食汝何耶吾将再於他氏假狸奴俛首欲答而不能乃因叹曰吾惧夫鼠窃为狸奴是托兹不捕而恣鼠虐岂惟负所托亦窃耳彼利其利而不利於物与汝窃吾食而莫吾捕奚其异乃即携狸奴归於邻媪邻媪笑而受之予亦发一笑
瑞瓜说
庄畔小圃地靡盈十丈命童稚治畦杂蔬及瓜夏六月长缭枯筱袤五六尺许蔓骈如掌生首若鸡冠蟺蜒若青虯一蒂十花并开而实者七亭亭菶菶可爱可愕人奇之以为瑞予亦异之嗟乎禾之异亩同颖周以嘉称麦之一茎数穟绦以瑞应迨夫田中之麻九野之禾凡一花一草为时瑞者种种载方册兹瓜之异於常讵非瑞乎虽然时乃不祥瓜之瑞为时而出则其谓之瑞也宜哉
祛邪说
鬼神之事圣贤之所不论非不论也理不可经诘也不语怪乱神是也由是观之杳冥茫昧千变万化圣人且不可诘而况常人乎张子曰鬼神二气之良能程子曰造化之迹斯说最妙但未易窥测耳能窥鬼神者其惟知人乎姻高仲汪氏家世儒者受父师之训读书达时务於性命祸福之说亦尝讨论而推究之吁鬼神之情状抑知之乎抑究其所以然乎抑其中亦有所感而笃信之乎说者谓施符水祛邪魔捷如影响斯道家者流予孔子徒也於鬼神之事未尝究心夫学所以明理杳冥茫昧岂敢信言之暇日仲江携是卷过予予嘉其聪敏而多能也惧其惑而诬也复忧其泥於诞而致沈也作是说以贻之
退思轩说
夫人之立大功建大业必本於思思则明明则不惑凡发心施於作为者皆思也传曰二五事思曰睿睿者何通其微也又曰慎思此诚之之目也学而知也曰近思则心不外驰而所存自熟仁之道具焉曰思无邪统三百篇之义而言均思也特所指异耳原夫心之所发万虑万变其要归於正而已思云乎哉昇施君孟文昔从事都督耿公幕训练士卒发谋出虑时号奇兵性度温粹质美而德懋望之皎如玉树然识与不识咸称为寛厚长者又喜为诗文日觞七友相与倡和铿然有声侨寓紫阳山署其轩曰退思德之养也予曰君退而思将一日三省如曾子乎将谋猷画计如孔明乎将镇国家抚百姓如萧何乎不然退而奚思经曰退思补过无乃思其所不及与抑优游而思进与君曰不然子言过矣大丈夫生斯世进则思竭诚以报国退则思修身以行其道古者尧舜之治天下思以仁民无怨桀纣之治天下思以暴民多议就其如尧舜者去其不如尧舜者如斯而已子所谓大功大业奚出於是哉予退而思君之言悉矣敢述其意书而掲诸轩楣
墓志铭
故处士张君吉甫墓志铭【代旌德县刘性撰】
至元丙子夏五月绩溪有布衣张吉甫以疾卒於是邻邑与其邑之往来者交齎咨痛相吊曰急谊豪俊之君子死矣不可复见矣余未始识吉甫也而其氏名往往熟吾耳则必非庸衆者比是年冬吉甫之孤宪广以其里儒胡相所述事状来谒铭曰吉甫讳有常幼名重五姓张氏曾大父寊号拙翁宋授江东提刑官大父恢魁漕贡进士父腾光宋太学生吉甫年十二志趣超卓气貌沉沉提刑君见而奇之曰是宜为吾曾孙必大吾门故吉甫自少读经史洞悟玄贯本末粲然反已笃践不专见闻然亦未尝以自多也既壮去游四方益究核人情物理善趋时识变而终不与人苟同故无所遇合而归居乡里崇睦婣之行赴人之急以唯诺闻善策事之是非成败云後当然已而果於恤孤养老尤极隐恻周尽每乡校阙官必摄事葺旧起废达礼平气士兴其义题其居曰恒斋门无杂宾惟邑大夫之问政暨秀民之讲学者造焉初娶胡氏无子後娶章氏子四人宪广懋慎女四人孙男七人享年七十有三墓在邑之西九都曰叶里宪广之来谒也礼甚庄容甚戚辞甚恭予既辞谢不获则谓之曰予未始识而父也而今子之志不可以未之遂也矧曩者余相识也向老人言庶几可徵余观古昔盛时取贤敛材於其不能文辞者往往张其事以激靡敝之习求之於古亡有是也而父既没子能颀颀致孝容称其服知名其先人之行兹非道之行於家乎乡校者公论之所出不可压以势力而父摄事而长老子弟咸推服无异言兹非德之孚於乡乎且号其读书之所曰恒则吉甫之学有见於此恒也者德之平常而可久者也世或称吉甫为急谊豪隽此其本矣铭以是庶其传哉宪广皆再拜稽颡曰子诚为知吾亲者铭曰
古风愔愔以有恒心世媮孔壬浚之求深展也张君以恒不憯於家於乡式昭德音绩溪之阴墓门有林勿剪勿侵嗣人之钦
铭
谦益斋铭
歙鲍尚文氏积学好古扁其斋曰谦益乃为铭曰
六十四卦惟谦为吉内止外顺虚中以立高而能下卑而能屈处卑而自尊取退而自佚屈己待物恭已作则有歙鲍氏沉潜六籍且读且修斋曰谦益精进不已圣贤可及我铭斯斋朂尔令德
循善堂铭
循善堂者邑南余宗益之堂也予尝记之矣复为之铭以致相期之意铭曰
肇初厥祖家蕃银峯【德兴也】学贯经史胪传公宫子作孙述继承可及?然令闻式昭厥德迨十一世绵邈亨页有学有述乃迁祖茔杨溪秘阁山水衍廓遭世乱离辛勤厝椁徽饶异邦同此东江吁丕休哉硕大且厖植以厚德云仍蛰蛰三槐可徵五桂可必以启其後以光其先小子作颂以永其传
惟善堂铭
郡守魏侯璋筑室退处於城东扁其燕寝曰惟善乃为铭曰
楚国无宝惟善为宝着之於经允矣为好昭烈将终遗言戒之毋以善小而弗尔为苟能善善克己无倦人欲既消天理乃见厥初降衷至理浑然所性一凿狂悖生焉善乃天性靡生厚薄孟氏道善荀卿道恶善恶之际处贵适中荀也小疵轲言至公嗟嗟後学罔知所履柔则不立刚则无礼颀颀魏侯以善名斋朝夕仰瞻动作与偕善行是果善处在我守此恂恂戒彼不可鸡鸣而起乃圣之徒中心勿迁为後之模小子作铭僭窃是告敢告云仍善继芳躅
松崖铭
董建中氏通儒术论星数学以松崖自号徵予铭铭曰
形臞而清质坚而贞傲霜雪操结岁寒盟巉石坤厚不骞不崩屹立万仭载瞻载登伊谁之好托以高蹈番昜董生松崖自号谈子平术观初庵星参皇极奥玩巫咸经气凌云霄根蟠大地一朝良工材用可致彼炎我觇彼纷我恬进退用舍时乎我占嗟嗟小子安其所适敬慎厥德永保贞吉
赞
吕妇赞
岩镇吕竹坡左史之孙女讳嘉贞年十七适吴氏子壬辰避寇黄山桃花潭为寇所杀徵予文为之赞曰
闺门四德柔顺居先临难不屈出乎性天羣盗旁午岩遯穴宿逢彼恶少至死不辱年未及笄聘於吴氏志节凛凛风化是矢左史裔孙亚窦氏女纳欵受降宁不愧汝桃花潭上闻者叹嗟我赞高风贞烈永嘉
箴
复斋箴【为林彦和作】
客有号复斋者学阴阳家余未面晤友王生彦高徵予文箴曰
阴阳至理悉寓乎易筮决吉凶兆始於一龙马负图象数互立六四乃陈迭运駸駸阴极於子一阳来临於卦为复见天地心务学深智有林氏子研羲文奥赜旋玑理以复命斋圣域可企汲汲孜孜无利於时造化之妙兹焉是推朝夕黾勉敬慎尔思
杂着
普慧居士偈
有学佛氏者普慧张其姓短褐而峩巾望之知其为善知识也慕空尚寂於究竟殆未超脱欲俾人人解悟性根通彻本源见如来法身徧河沙世界是心普矣俾慧亦普恐未也夫人为万物之灵禀赋有清浊之异清者慧而浊者否焉乌乎而普是故普慧者佛氏之心也予惧夫迷於近而遗乎本乃作偈以解之
厥初形始赋慧性已云具朗然万光明照耀靡内外混混物欲中昧目唯见佛至人性不移不为彼所汨心有普慧心了了长如是每於静处观皎若大明镜脱彼汚浊途超入清净境竟作如是观皈依悉解悟
沈谷华休官入道盖庵疏
处士沈谷华久厌尘劳将依清净天官告老道妙求真茆屋中三教俱全蒲团内一心无染出家儿岂有卓锥之地平道人兼无点铁之金短疏恭持高贤乐助伏以五柳先生为折腰而弃职三闾公子因新沐而弹冠民生之至乐曰闲乡论之咸尊曰老笑指白云归去还他外物高人醉邀明月同行输与诗中乐圣一壶酒一枝花尽教慢舞狂歌数株松数椽屋赢得早眠晏起生於士归於土百年空自经营贫在天富在天一世何妨落魄卫国蘧夫子知四十九年之非西天善财童解百千三昧之智学有蚤莫道无圣凡悟则四病四相皆空迷则八识八风俱起盖棺事始定古今那一个抽头临死泪方流瞬目使衆人弹指既知如此即合处分且如老去做道人大似急来抱佛脚有证有修絶类盲人模像求解求脱还同巴客惊蛇福田罪性本来空地狱天堂皆是幻包天包地无过一点真心通鬼通神只是一个诚字照镜迷头演若达多狂走割皮悯世删陀罗树能医白老鼠黑老鼠啮断藤根好寃家恶寃家合成烦恼昔岁漂沉丘井今朝跳出樊笼解放痴绦泼杀闷火便是人间快活汉真成蓬岛地行仙黄金铸鼎要烹天地之根黑水煎铅将链兔乌之髓半斤八两多是一内生成万彚千名尽向三中变化秦楼楚馆天涯芳草王孙萝屋松牕纸帐梅花独自云筒息气一声高一声低声声透彻虚中拄杖麻鞋几步险几步稳步步踏着实地老先生醒了也衆徒弟去来兮回首见麽能几日桃李春风屈指数咱自连夜梧桐秋雨且道目今何处安身立命便休推调这里弛担息肩?擞旧精神安排新格范贫道人於红尘中閙市里不寛不窄非正非偏平地上安闲处盖一座小小茅庵富长者於欢喜内慈悲中或重或轻随缘随施福田边尘俗外做一件大大好事谨疏
登源祖庙疏
伏以英?定乱拔劔辅翼於李唐威武灵显锡号宠光於赵宋赫王封之八字巍庙食於六州惟我乳水登源实齐司马陵寝为藏祖之故地建奉主之专祠既殿庭久毁於刼兵赖明良再谋乎栋宇云车铁马神光烜赫於前朝虎略龙韬功绩播扬於令典民有水旱疾疫祷之默然国无凶荒札瘥护之惟谨兹圣主欲重新建造而贤令拟复旧完成正殿耸云霄大杗小桷之攸用粧楼锁烟雾深闺邃阁之适宜前後亭台要使行人喝采西东廊庑须教观者点头小道人不免抄题大夫士慨然乐助况朝廷下捐免之诏贫富饶优而庙宇及成就之年公私吉庆五风十雨兆嘉谷之攘攘百子千孙祝民家之世世福缘有自功德无边谨疏
赞【附】
题许公仲三小像
长身玉立奋威武於乱离迨乎成平恢广大之鎡基夭我徐卿固天命之所系寿拟孔氏亦世道之所希
贞素斋集卷四

[book_title]卷五
钦定四库全书
贞素斋集卷五
元　舒頔　撰
古体诗
为苗民所苦歌【六十韵】
二月初七日压天风雨急仆夫问讯回苗民水涡集仓卒戒行李二三竞奔入天寒泥涂滑出尸出不得或牵牛数头或缚鷄数只长枪插檐高短劔耀白日动辄便杀人相遇焉敢敌杂以无藉徒孰与分南北老母惊且忧扶持间道出彼来以此遁囊槖罄收拾急度墓头?复恐见雪迹行行叶山凹手足俱战栗儿云母疾行母说疲无力坐憩长松下蔽身草不密又逢恶少来见骂作强贼刀枪罗我前性命在咫尺母云我两儿惧怕避横逆再拜致哀告恸哭并二侄衣衫尽剥脱裸身肉见赤长绳与弟连缚手黑如墨嗔叱行步迟遽以大刀击血流未得止苦痛便走疾渐围至田中枪立哨齐吸拔刀斫弟项乞免幸弗及母忧失两儿儿复忧母泣艰险万状生忧危劳苦役内怀五脏饥外被一身湿箠楚卒未休死生安可必山中亦何有所蓄仅米粒检括殆无遗忽忽日将夕留连至宋村心绪茫若失倏迟逢一卒相见似相识恳恳甚心慈衆皆被呵叱但云解其缚外惧心悦怿兄弟相依回泣母何处觅哀矜复自怜举目百无一顷刻子见母哀号叙痛?斫松代膏明拾草当菅席主仆皆畏寒相忘共薰炙忧惧不待明鸡鸣咸盥栉又复去喜坑晨星尚未没山家避舍去老母独匐匍逐队跻山椒冒雨倚松立头上水淋面足下寒彻骨明日古唐山盘折犹嵂崒乱石如蹲虎狭径跨其脊呼号风泠泠掩映云羃羃初疑茫昧中天地始开辟往来不暂停昏黑亦忘食当时已狼狈宁复问家室幼女犹可怜含啼抱呜悒不忧行路难但恐弃沟洫朝廷本除祸仁道立民极假威及蛮猺所至皆戏剧杀掠果何辜曷尝分玉石披萝遍山林荡扫空郡邑不幸生斯时处处值荆棘皇天远不闻愁闷填胸臆残喘倘久延今亦匪畴昔渠魁未殄除默坐长太息
欲雨不雨歌
四方突兀云峯起一声霹雳震天地畎亩欣欣望不来须臾耆老翻憔悴风声萧飒雁横塞扫却云霓无点翳天生万物出至公底事生民不蒙惠西方有雨东方晴无乃天帝私意萌天下有道人不议雨阳不均安不评莫不是东海杀孝妇又恐是囹圄多寃甿彼有罪兮彼当罚此无辜者施恩荣墨云阁雨不肯下为问岁功何由成君不见田畴坼裂焦黍稌桔橰忍渇卧溪浒於是鞭雷公叱电母谪惰龙叫天母神祠血食贪膻腥真宰万灵亦何补呜呼我为苍生赋税忧食禄大官焉知民间暵乾苦
戏杨桓子威歌
僻居陋巷无车马绿树清阴对潇洒皂卒敲门耀武来将军元是风流者名家陕右赫前朝小试弓刀亦闲雅自言离乱步艰难磊落情怀辄轻写飘飘仙佩远自汴洛来莺莺燕燕何事双飞回情深岂料翻成怨恩重自古多狐猜江山迢递梦魂里风雨凄凉思虑起悲欢离合各有时共明月兮隔千里君思妾兮含怨疑妾忆君兮伤远离愿将顔色托鸾镜长照此心无少亏
月湾钓者歌
月湾钓者天与闲【吴月湾山长乐平人】长日钓鱼明月湾黄昏坐到月上山天低月高人未还月圆在天半在水明月湾头人所喜先生月湾家密迩坐钓明月那可已波神起笑弄明月月满波心鱼拨刺黄昏摇尾寒饵没烂月锦鳞鱼上出得鱼叩月唤隣家煮鱼和月吞香霞举杯月来金满花酒光荡月天无涯杯痕倒泻月入腹月兴恼人清不足杯天仰空月照目顾影翻怜月孤独夜深月冷霜雨天劝月不饮月乃贤置杯愧月坐月前月谓汝饮天之泉呼童就月即更酌月故怜人月不落月在忧来无处着但恐樽空月相却我不知曹老瞒明月可掇忧无端岂不闻严家汉滩月不满羊裘寒非熊辞月就西伯夜夜渭川空月白未如明月湾头客酌月取鱼賖酒吃忽自笑把酒问月者何如古人今人月在诸金尊照月常不虚胡为捉月骑鲸鱼青溪好月连江湖回环九曲月若铺我今亦愿为月湾钓者矶头徒展席为月沽酒後耳热醉舞明月歌呜呜
洞箫歌【为朱士元作】
我昔遨游敬亭山飞仙月底鸣佩环二十四管列凤翼宫商迭奏缥缈之云间紫姑吸玉液烂醉眠天关不知星移斗柄转但见池上桃熟垂红殷又闻悠扬清韵起复止呜咽彷佛啼小蛮当时萧郎凤楼教弄玉骑鸾海上一去不复还後来新制禄山献梨园子弟意在娱妖环双溪叠嶂别我久物华亦换我亦两鬓斑谒来金陵董大筑忽闻朱郎学弄玉萧史去已远谁能授新曲雅音久隳废举世淫哇续秋风泠泠欺茅屋归去来兮早田熟何时携此四尺竹为我倒吹一洗世间之尘俗
落梅歌
一枝两枝横水滨千片万片飞早春残香满地铺白茵贪结青子枝头新含章檐下肌理匀春梦未醒香醪醇君王宠爱恩情申何况点缀额与唇托根岩谷遭时屯莓苔剥落湮红尘碧玉柯干供樵薪更复扰扰来棘榛畴昔开伴粉署宾东风轻点泓池银归来天上迹已陈心肠铁石见无因惜华长叹华下廵见仁顿觉添酸辛角声吹月双眉颦不知谁是调羮人
大木为雪所偃歌
前山夜寒雪三尺大木尽偃僵且直疑是帝谪苍龙精潜形岩壑事修饰天公责物何无情至重屈折出至轻卧如铺琼瑶竖若立甲兵只愁漏朝旭照耀形与精嗟哉复嗟哉徒尔怀大材良工不见遇斤斧行相催君不见今古忠臣与烈士负志屈节皆如此
百牛图歌
繄谁画此百牛图绢素淋漓悬两壁摩挲细认角头奇无奈戴嵩留宦墨牧童骑策过前村春树阴阴春草碧云收雾敛山花明远近颠崖翠光湿平湖断岸水浅深皱縠粼粼展如席犊眠草间牛不乳饥啮青刍砺苍石或饮或浴云满身物我相忘祗自得横斜体态百头殊牧竖笼雏戏阡陌有时背上颠倒骑细雨斜阳横吹笛时平放尔桃林中布谷催耕苦相迫呜呼比年兵革弥天下千畦万陇生荆棘只今农父把锄犂处处开耕皆尔力斗米三钱户不扃四海苍生无菜色
秋风行
凉风起空濶即渐吹寒声路远衣裳单良人久从征妾身勤机杼唯恐衣未成短裁便鞍马密缝忧远行君昔辞家去王事迫期程守边十余载杀气犹峥嵘夫亦身徇国妾亦死誓盟志同心不改庶保身後名
趦趄行
二月晦日拟出邑中雨阻不果因赋之
今朝欲出还不出何况四山风雨急带水拖泥我所嫌息肩弛担心方佚既无汗马功又乏耕凿力暮史朝经聊自怡春塲秋选从迁秩天命付已定所得今已多任人笑我成蹉跎洗眼看破走奔波万千事计意谓何百年一梦归南柯汉祖麦粥滹沱河不如商岭四皓歌乌江项羽挥长戈不如采薇阳山阿君不见王霸功业殊总是一抔土英雄争战到头谁自悟君今洗耳听我歌趂取青春乐尊俎
次张德政观澜行
墨云压天殷其雷白云如注西南来於时我方高枕卧池上菡萏花初开从渠雷昏与雾暗推起篷牕时一看顷刻阴霾尽扫除但见冲堤仍破岸黄流浑浑能几时阴阳气忒何须悲风平浪静有妙处绿漪招我枯藤支我本人间无用叟澜兮澜兮观汝久蛾眉亭下如斯夫焦光寺前亦非偶縠纹细细万顷寛鳞甲簇簇生弥漫容光照灼上下千万态冯夷仙子往来乎其间天风不来如镜平一轮明月海底生两眼长向江湖看诗成落笔鱼龙惊山溪一篙足梅雨波涛不浸中流柱静观莫怪当时人南北滔滔皆要津
缫丝行
小麦褪绿大麦黄吴姬踏车缫茧香尖鋭入沸高下忙雪雹万斛浮潇湘千丝万缕雪炯光五色期补帝舜裳县吏夜打户租税无可措犹豫欲输官又恐奉上误踌蹰展转无奈何东方渐明事更多
苍鹰行
苍鹰击烦觜爪困无力城狐社鼠白昼纵横出天高日远维不张湖海茫茫漏余迹君不见楚歌四面惊老奴不闻天子闻亚夫
织妇吟五首次知县许由衷
妾家住西河家贫守清素年方二八初学织常恐暮父母生我时不识当门户夫君良家子安肯受辛苦
二
机织不畏多但畏官府促去年布未输今岁粮未足阿姑八旬余缩首日下曝君戍忧边庭妾心念机轴
三
妾忧机杼空惆怅时停梭机空且勿忧戌远当如何乌鹊噪檐树红叶翻庭柯夫君万里外妾织愁愈多
四
乱丝入手中上机十数疋细花间鸾凤精巧俗莫测朝餐釜底焦夜静壶下滴君心自明月愿照勤苦力
五
天边比翼鸟庭下连理枝高枝接伉偶孤鸟鸣何悲妾织还自制远寄良人衣君心谅匪石岁久当自知
络纬吟
夕云凄以清凉颷飒然至篱根继续声长茧缲络纬双股依草荄两翼鼔元气月明更漏迟似诉无限意微物尚知时难彼非物类我怀素潇酒闻汝澹心虑
题子猷访戴图
雪霏霏云羃羃一色乾坤无四壁乘兴移舟半醉醒故交剡曲真莫逆古人情今人心色取行违何侵寻管鲍去後俗风降披图感叹怀山阴
百马图
一马百马等马尔百马一马势态异龙眠老李意脱神代北大宛无不至楼兰失国龟兹墟玉门无关但空址葡萄逐月入中华苜蓿如云覆平地始皇长城一万里漠雨平添窟中水将军昔有李二师尺箠长驱万骐骥当时无乃或尔遗齕饮翻沙纵眼戏就中骁黠囓与踶或示仁柔奔且逝循坎屹立意度闲下首当膺若多智昂头振鬛彼者雄似恐世闲无猛士轮台诏下不再求蕃使往来知礼义不徒嫁女事乌孙祗以金缯相赠遗茫然圉牧不知谁牝牡骊黄交乳字世有伯乐不愿逢御若王良空善技汗血沟珠胡尔为无能安并驽骀视唐家太平有天子开元天宝周四纪是时天下政无事深宫每欲妃子喜教之舞数政如此渔阳鼙鼓动地起禄山见惯亦有似可怜零落四十疋後来值得田承嗣
竹溪书室图【为黄克文题】
清溪溪上竹无数爱竹移家竹林住阶前老竹铿玉声秋夜读书沾竹露书声绕屋杂竹声竹色侵书助书趣竹根个个长龙孙竹上凤凰亦来聚有时携琴陪竹弹两袖清阴分竹翠云梢月干竹弄影杖竹寻诗过桥去平生性癖亦爱竹不问主人造竹所君不见一筇投陂忽变化万卷蟠胸胜插架
六人蹴踘图【赵太祖　太宗　楚昭辅党进　赵普　石守信】
青巾白袍虎龙姿紫袍也是天日奇风云之会此一时太平无事不敢知君臣更作军中嬉紫薇小星燕尾眉雪炉炽肉寒语迟大嫂妇人殊不痴一榻之外他有之江南来臣河北遗开封大弟汝自为此意谁与同襟期蹴踘对戏两不疑揽衣政发羣雄嗤党家丽人蓬鬓垂羊羔金帐趂婢儿头巾半脱背後窥彼楚与石聊相随当时总恨弱子欺亦爱三百开洪基礼乐文物如诸姬吴兴钱选操兔锥落纸或有无穷悲周人彷徨歌黍离
唐十八学士登瀛洲图【王宏正白描】
天策将军龙凤姿十八人者皆英奇乾坤施转岂无意风云会合固有时唐虞盛际九官尔而此乃复一倍之神物在渊衆鳞集五采下德百羽随後来可惜贵才俊祗遣上古歌雍熙河汾夫子讲孔道弟子仅以功名期当时房杜亦可喜管仲器小宁无讥儒冠一着道士服岂为老氏谈无为頴达祖汉疏经义宜於圣奥初未知欧虞褚薛尚笔翰一戈何足穷毫厘魏徵王珪差解事亦足以格君心非玄武门前起仓卒手足之血亲淋漓此时此獠可扑杀敓昏仆碑竟何其斗米三钱户不闭小康不补大义亏瀛洲一登老生愿丈夫须作真男儿护龙河头生紫气郁郁葱葱天宇弥金陵岂无此学士医官酒保登天墀奎章开阁亦太甚天历诏书无乃危布衣无能坐长夜独搔短髪频歔欷老妻笑人小女起走把青镜临须眉西家好酒賖来吃无用劳烦阎画师
西湖曲
侬家生长西湖住昼舫红牕日来去不识干戈战四夷良辰歌舞酣朝暮越王怀愤攻城来士卒失守城门开娇容如花惜不得一旦零落同蒿莱百年气运如过电头白眼昏那忍见商山路杳云雾深桃源不假渔郎便钱王宫阙草树荒景灵台榭风雨凉孤山梅花幸无恙父老含悲辞故乡
江南曲
庭院深沉日正长绿牕红几绣鸳鸯落花风起停针看蝴蜨双双过粉墙
闷倚西牕月上时月将花影弄花枝欲将心事托明月花有残时月有亏
宝鸭曲
铜池织风翠波跃睡足暖烟饥不唼重帘未厌云水姿华屋清深寄闲絶生朱剥花红锦翅枯咽半湿蔷薇水宝灯夜悬琉璃光恍若淡在沧浪里当筵慢舞得娇娆指痕腻染罗纹细就中空有絶缨人误织韩【韩夀事】郎衣上气古闻舄花之言岂虚语愿学飞仙作双去
湘中曲【并引】
湘中徐姓官淳原偶以事逼沉於井其妻妾仍寓官所隣邑令故人也为同乡昔同仕徐交甚稔知其新寡遣人邀之遂至往来数数懽甚浃置酒食出肺肝语求其妾其妻诺之将卜日缔好忽松萝人求媒不允隐前议托词归湘中故人郁郁不乐明日告行携酒馔送南门外泣下各不忍别去若留情者至中途通松萝人以妾从黟令故人闻之怅怅若失不两月事觉坐金陵狱噫大丈夫居官若此者岂斯人耶堕妇人计者往往有之大抵好财与色者皆是彼以贪败此以色谋相去远哉俱谓之不仁可也矧区区一妇人藏机设计若此匪妖则祸为丈夫者才识可见矣黟令月余徒袁死江宁镇妇乃伶者闵其事作湘中曲非欲传於世也抑亦厉风俗并为居官者戒
妾家湘中曲十五事所天二十从夫君出戍守塞边食禄徐陈间奔走不记年转官入宣邑朝夕尤拳拳不幸夫君亡中道成弃捐故人宰隣邑仰望应周旋念昔交契深将谓心如前挈家来相依此意未易宣入室拜丹旐遗思及九泉遂托通家好往来无姻联私情中忽动外议殊未然托辞归故乡拟买番江船番江路绵邈情亦中道牵黟山亦在望乳水徒涓涓昨朝与君别芳草蔚萋芊妾意君不知因知非因缘鸾飞求其凰鸳鸯不独宿妾身如杨花君心如明烛烛明不照罗襦闇花飞东风恣飘逐古来儇薄无男女何况时情易翻覆嗟哉时情易翻覆可怜彼此为身辱呜呼世无柳下惠罕见卢氏妻近代贤郎亦如此不独斯事令人悲
秋雨叹
我行郊原积雨霁禾黍高下秋离离老翁拾薪焙晚湿羸妇拉穗充晨饥材乡啼号砦麦苦老幼奔走城墙疲自从四月天雨雹至今老树枝离披羣鸟杂处隘道路庶姓僻壤栖茅茨下土衔怨天降祸天为除祸民为悲遂令四海若鼎沸荼毒绵亘无尽期安得旄头鬼与死坐看云起来迟迟
缫丝叹
东家缫丝如蜡黄西家缫丝白如霜黄白丝出 蚕口长短缫出妇手大姑停车愁解官小姑剥茧愁冬寒向来苦留二月卖去年宿债今未还手足疲瘃事亦小官府鞭笞何日了吏胥夜打门稚耋生烦恼君不见江南人家种麻胜种田腊月忍冻衣无边却过庐州换木緜
渔父叹
溪浅每愁鱼鼈少泽深又虑蛟龙居移舟犹豫生涯拙举网徘徊作计疎山水清幽亡足迹江湖寛濶足庖厨古来疎罟今犹密输与陶朱得自如
续无家别
一生辛苦杜陵老白髪被垂常不饱夔州同安经乱离才略谋猷蕴怀抱我生不辰时偶同挈妻扶母西复东风餐露宿万艰险一已之外物物空富者相积今何有不如贫贱余升斗我今漂泊居无家妻子相看俱掣肘事业赫赫归英雄遗臭风烈将无同掀髯一笑入山去万壑苍翠啼天风
续新婚别
妾生二九顔如花父母许嫁归君家锦衾香融情脉脉君戍别妾天之涯君去日益远妾身何所依持赠古明镜背负双鸾飞鸾飞双双意和协君心如镜光皎洁愿分光洁照妾怀莫遣孤鸾泣离别泣离别嗟新婚人生誓莫生闺门祗恐容顔易零落妾心愿早承君恩
湘妃怨
湘江清湘月明月明不照湘妃心水清翻汚湘妃裙九疑云深苍梧死万古千秋只如此含双泪竹上弹至今湘竹留斑斑空令後世人长叹
春日謡
春雨昨日长绿苔春风昨夜吹残梅花残尚觉春未老头白怪杀春相催天上春光法天道人间春色贻人哀天时代谢人事变变极依旧春风来
祀事【五章章六句】
祀事国家崇敬也离乱後不覩兹典久矣乃今山川社稷风雷肇置坛壝斋庭庖湢列以位次春秋祭拜非昇平之幸与华阳山人舒頔欣见盛典声诸诗歌曰
严我祀事牲醪洁馨升降揖拜於山川后灵坛壝肇置有斋有庭
惟后稷氏播种百谷食我活我坛而不屋万世民生永赖是育
曰风曰雷曰雨曰阳弗忒於时嘉谷穰穰乃积乃仓惟邦家之祥
冠服整肃沐浴外宿昧爽礼行弗谄弗渎币实於篚鞠躬致告
伐鼓彭彭撞钟鍧鍧神人以和鼔瑟吹笙法古用今祀事孔明
双桧【七章三章章六句四章章八句】
昔宣圣手植双桧今五十五世孙谦夫之父再植於东鲁斋复为图为文岂惟昭厥美所以示不忘也华阳舒頔声诸诗曰
巍巍双桧植自东鲁既培其根亦沃其土伊谁之功实自厥祖
雨露所濡童童车盖蔽覆万夫圣德之大爰洎子孙绵千百代
宣尼所植千有余年气运所锺於兹系焉枝茂繁华以衍以延
曰惟厥考谳狱澧水详慎恤刑卒於官所母挈孤子寄食秋浦中经乱离谁其念险阻
天相厥子丞於休阳思桧斯植思考斯扬东鲁东斋惟耿有光承乃祖乃父示子孙毋忘
於皇厥祖缵周文武仰高钻坚亦孰敢予侮双桧苍苍与日月同光东斋煌煌垂万世无强
岂弟君子民之父母召公甘棠蔽芾其後惟其思之是以似之小子声诗相期似之
芙蓉花盛开可爱
亭亭芙蓉花开向疎篱边妖姿如美人不与春争妍又如汉宫粧窈窕娇三千斯花不解语一笑何嫣然我家旧池馆秋日鸣管弦赏花纷如织深夜醉花前爱花如爱人美恶人自偏但见人如花不如花年年
看书
一日不看书此心若有失看书心未巳细字费目力六经皆糟粕中有味如蜜古来圣与贤孜孜复汲汲流传百世下相见不相识今人不如古古人岂今日时还看我书抚卷三叹息
赋诗
一日不作诗此心成渇想非关贱性癖只为薄伎痒六义起商周汉魏相傚仿下迨唐宋交声韵迭清响於焉观治乱岂直事标榜穷幽与广达俱属浩气养何当搜神奇後世知音赏
节饮诗【并引】
夫酒适兴而已名曰欢取其乐也诗兴眉寿之歌书载沈酗之戒皆不欲其过於饮也故大禹之所恶靖节之所止莫非此意虽然宣其湮郁陶其和气非此生其谁欤於是赋节饮一章惟诸公其斟酌之幸毋曰寡情
麯生乃狂药大禹恶其旨古人慕玄味其中有至理我观栗里翁不醉日不已悟世若大痴兹焉名誉起後来效酺醩颠倒世间子予生无大量沉酗非所喜蛙肠与龟腹能容几何尔青州号从事真人呼白水骑鲸仙可期荷锸死不耻适兴与追懽岂在昏昏里揖谢糟丘生远汝幸勿鄙
古松
偃蹇岁寒姿盘屈当虚?苍皮络紫藓翠色摇青冥中藏六月雪下伏千载苓酷暑亦何畏隆冬愈加青老骨存蛟龙繁枝庇林垧不幸失所依流祸延丙丁恩深感雨露犹足扬王庭天风西南来慎勿惊山灵
寄胡季和侄
龙须高挿天石壁削苍玉中有伟人居琴书乐幽独昔经丧乱余俯仰几不足先君儒者师教食玉山禄之子温温姿以道训家塾散虑临清溪陶情玩修竹常怀老杜忧复效长沙哭客至辄开尊脱略外边幅旧物遗青氊愿言继芳躅
木槿
爱花朝朝开怜花暮即落顔色虽可人赋质无乃薄亭亭映清池风动亦绰约彷佛芙蓉花依稀木芍药炎天衆芳凋而此独凌铄慰目聊娱情苍松在岩壑
白槿花
素质不自媚开花向秋前澹然超羣芳不与春争妍凉夜弄清影缟衣照婵娟佳人分寂寞零落祗自怜鲜鲜碧云树皎皎万玉悬朝开暮还落物理乃自然嗤彼壅肿木徒尔全天年
绿照亭
亭亭登源山上有绿照亭下莹百尺潭树木冬夏青官僚时登眺毛髪亦洞照不用投以胶肝胆自同调许侯登科人胸次藏经纶又似亭下水清彻无与论
晚节亭
结亭山之阿而以晚节扁相期岁寒心松菊托深巘老翠郁严冬寒香护苍藓不竞桃李华日乃荆棘剪幽人寿而康营窝巧如茧有诗时复吟有酒聊自遣愿言百世孙努力各黾勉
七佛庵三十韵
春色如多情阴云贷游瞩登临不惮劳?踤转山谷石磴危欲敧梯身进恐复松风响箫笙花露滴巾幅凿凿石齿连盘盘山脊伏初疑路不通似觉地可缩小憩林木深大观天地育旷胸陵八荒举手决四渎岁暮历险艰时危事幽独情深山水佳兴遣杖屦复七佛庵先登一人泉可掬誓将寂灭心受此清净福尘世徒喧啾山门远荣辱艰难慨诸僧落莫栖老屋江水清入怀淮山翠凝目花阴覆层檐鸟语隔幽竹稽首幡幢翻升阶路径熟禅心絮沾泥世味?煮粥军政期严明民风慕清穆既兴杨朱悲复动贾生哭再上讲经台仍抠御风服凭高气层层眺远山矗矗石眼松落根崖腰树飞瀑一泓照须眉两地映兰菊骨蜕超尘寰悟空信机轴无心云自飞得趣景何倏绿树啼白猿青莎卧黄犊川原豁而开麻麦蔚以蓼游辰风日和行径花草馥冥冥鹤归来长笑下山麓
送何子舟征官秩满
友朋情若何最苦是离别亲爱不忍舍临岐语呜咽宦游南北州江海多隔越为官不必高饮酒不必冽寛厚长者心刚强见中辍所以甘棠阴千载称召伯
怀秋浦
我昔客秋浦窃食居芹宫朝游望京门莫宿齐山东看花拂晓露骑马踏春风稽首昭明祠香火千古崇钓鱼池尚在读书台已空当时不知几亦堕元恶中辛勤注文选休名照苍穹
暮秋弥月阴雨薪米甚艰晚霁至夜复雨
黄昏天开霁夜黑雨後作天公亦侮人稔岁变凶恶湿薪炊午庖生稻炒晨镬十日九阴雨何处散吾脚况味固不佳光景亦萧索孰云岁功成尚乃滞耕获倩谁开扶桑四海照一烁
子恭凌君仲冬回冷校居讲下醵杯以慰岑寂杯余偶成
有客美髯子飘飘双溪来手持青芙蓉笑索梅花开语寄宣城谢句咏都官梅日南见子月征途雪皑皑一官勿谓冷官热非其才吾道欣有托愿言且徘徊将何慰岑寂时共陈尊罍
用前韵
俗子推不去可人期不来芹宫有佳士豁达襟怀开缅想客秋浦醉弄清溪梅相别十余载鬓边白皓皑云霄走俊彦山泽遗英才韫椟谅有待因时暂徘徊虽无细腰舞何妨酌金罍
耕隐堂
张生梓尝从游乃祖重五氏有堂扁耕隐索题咏遂赋之
扶犂出东郊适值春雨足布种宜及时日至皆自熟村後数亩田村前三间屋赋税早了输勉励儿孙读从渠食万钱任彼学干禄官守言责无睡觉日晒腹
杂兴
种秫无一顷诛茅拟三间咏歌衡门下心与孤云间投竿傍远水采药归名山忽见双白鸟飞去时飞还南涧水泠泠东村月湾湾岂无一樽酒独酌开欢顔
述事
鹰鸇务击搏鸾凤尚文采凤子久不来鹰鸇抱饥馁狐兔满郊原觜爪今安在朝廷急贤才彼乃富於贿田里声嗷嗷朝夕不可待况彼亦罹难兹焉尚不悔斯理将奈何吾将扣真宰
立春
三阳肇开泰一气回新和百卉已萌茁光风扇晴波田畴入锄犂城郭仍干戈而我抱郁郁居焉万山阿忘言今古事叩角时悲歌治乱关气化世情今如何悠然出山去天濶浮云多
春阴
昏昏雾隐山羃羃云弄水造化如妬春又酿明日雨寻芳未可期息战乃所喜花泪愁阑干柳眼眠未起昔日繁华衢兹焉变荒址将何测阴阳默默数甲子
夏夜
飞萤委露草宿鸟惊风枝河汉耿玉宇东星忽西驰幽人澹无寐起问夜何其桂树影婆娑照我须与眉人生无百岁欢乐几何时有酒且尽醉长歌归来兮
次王和夫避世八都
生平性放旷处世常淡然但恐学未至读书究其玄时经丧乱际向慕心益坚仰睇高飞鸿翺翔入云烟云何杂燕雀下与鸡鹜连避谤去城市寻幽适林泉枕流夜雨歇坐石春风颠徒抱心耿耿复忧腹便便王君我畏友时寄五色鲜神鬼泣老笔风雪走长篇文章古所贵道义今谁传将谓礼乐盛遽罹干戈年六经既扫地一物安得全藉甚右军裔荣让诸郎先依山更带水问舍仍求田花下鹿濯濯云间鹤翩翩情怀渺何许风月浑无边尊酒何时会醉赓云锦笺
中秋对月无酒怅然孤吟
对月惜无酒怅然负良宵而我郁此居时世居无聊举头问明月桂影东林高南箕粲黄道北斗横青霄澹泊固常事佳辰何寥寥贳酒赏明月盘中乏羶臊何如待九日醉约柴桑陶
代喻景初送王仲才秩满升庐州府史
亭亭九华山??青芙蓉郁郁锺间气挺挺生材雄王君为时彦置身簿书藂分禄来淮西逢人说江东无为富鱼米频年屡兴戎奸贪互杀伐来往青与红想当官府初十室九已空税赋且缺略况乃军需供龎然杂羣处愦愦如盲聋承王奉王命御下悲下穷乱离慎所处襟怀自舂容一朝书上考行李何匆匆櫂发秀溪月帆挂巢湖风庐州古名郡地衍当要冲似闻太守贤才美皆升庸况复薇垣临恐是夔与龙会当腾踏去仰羡孤飞鸿
草堂文远长老
草堂尔何灵占此清净境缅想齐梁间谈空效甲丙迄今七百载愚谷昧究省晚结文远交参悟若脱頴灯灯续长明院院慨清景粤自兵革兴林泉息孤影源澄江湛波眼净雪冒岭幽幽居其常扰扰观以静澹然方寸间一切事俱屏愿开了了心下界洞光同
赠几上人
上人本忘机机锋触处有寂然不动时天地惧掣肘玄机近如何无语对苍狗机心不可忘用机成矫揉不停惟天机乌兔迭飞走有时机忽萌光芒射牛斗虑恐不见几枯坐如木偶谁能参我机直把命根剖我机未易参请看三缄口九年面壁坐解得此机否谈空未是空类朽元不朽机关识得破自家才放手笑挽北山云是我无心友
头陀废寺
微云漏疎雨春事将结束小径敷落红长条已栖绿行行叩禅关寂寂敧老屋犬吠知来客岩栖见僧独涟漪漾方池菁葱郁佳木立教虽尚空存心未脱俗於世竟何裨零落归山谷极乐迷羣生无生惑三竺风光慰羁人聊此寓游目
暑夜
火云夜不卷老汗如流浆展转复展转披衣趂风凉仰观紫微垣列宿森四傍分布各有位中天垂光芒如何久离间使我独旁徨纷纷热恼者跨海无津梁
春晓
月落牕未曙隣鸡再三啼揽衣起徘徊傍水鸣鸊鹈水末雾气薄花梢露华低晨光一开豁照耀东与西隔屋鸟语碎叫云鹤声齐治生不可缓童仆勤锄犂春晓最清淑竟作春晓题
宿兴福寺
金仙渺何许老树护法堂台殿月正高风铃语丁当自从入中国妄诞惊愚狂咸谓极乐国遥遥在西方血气人所锺有生必有亡胡乃不自觉於焉慕荒唐顶礼三世尊我心多妙香三千世界中物物被德芳忽然稻花雨散作先秋凉
杂兴
飒飒风已动霏霏雨将来沟塍水溢满晚稻花齐开黄鹄邈云汉青蝇集蒿莱流光倏云迈瑞气何当回寓目且如此长吁上高台
二
火流母金伏凉颷迎蓐收斗柄指西南银河界天浮鸿鴈沙溪来稻粱岂身谋尺书系其足关塞当高秋上言安邦策为解倒悬忧寸心抱耿耿羣飞日啾啾
三
五云宫阙高万里不可到振羽欲奋飞刚风蔽前道草蔓日已滋邦国日益耗爕理者何人调和夫深造堂堂贾长沙虚负夜半召时世今何如吾将问商皓
微雪喜晴
愁云起层层大雪落板板北朔号枯桑须臾眩吟眼阜凸恍若堆地凹忽疑剗红围麒麟炉绿泛琉璃琖朋友各远居相邀愧书简九天卷层阴八极开微暕
忆边
良人久从征关河音书絶莫念闺中情所贵保贞节妾心明如镜君心皎如月明月照万里青鸾惜离别绿牕起迟迟惆怅栉短髪愿将明月心长夜照天阙慎勿生远愁从渠自圆缺
赠星者吴子椿龄
偶来翬山阴数日雨不止出门送春去香泥溅双履峩巾者何人云是儒家子手持十二曜开口断生死我今已白头亦是湖海士王门曳长裾相府挂名字不辰逢抢攘林下且如此问兹复何如嗒然笑不已死生固有命修短顺天理顔跖不同途寿夭未可拟临风叫君平成都几千里
俞舜钦迁居城西
闤闠结华构轩牕豁虚敞山光映层甍云影互来往携书敎子读坐待明月上英风慕谢玄习气类任昉种菊依云根掩关谢尘鞅青囊秘奥奇白屋多景仰平生湖海心慷慨恶寸枉彼此爱桐乡今古意相仿賸栽竹满林恐是三径蒋
苎干
树老泣寒雨岩空号暮风岂无一尊酒为我浇旷胸夜梦生羽翼孤飞广寒宫玉皇香案侧窈窕双女童再拜辞恳切俯伏陈愚衷飘然跨白鹤言笑超鸿蒙
赠黟县丞臧起潜赴京十二韵
鲁山好家世累叶孙枝贤潜也甚俊逸诗思如涌泉去岁道吾邑之官上黟川今年大府委押运百万钱会稽古多士山水尤清妍君才如茧丝抽绎不断牵酣歌发天葩落笔数十篇字画倏变化纵横类张颠为政尚文质不负朝廷铨安得数十辈郡邑熙熙然驱车南京道木脱霜满天宠渥列近侍愿托冥鸿传
前山寺【并引】
予自上田回山庄过前山寺访秀山主因登後陇时雪初霁见前村一带人家苍松翠竹残白掩映宛如画图中惜不能呼起顾虎头为予着笔乃为之诗
登眺见残雪璀璨东西家点缀松与竹又如三春花抠衣陟崔嵬一日穷天涯霁色豁林麓新岁宜桑麻於时冬告阑天地寒弥加氷沍山下泉渐泊溪中沙老僧拨寒炉旋煮雪水茶澹泊生智慧萧条勿咨嗟我生星失躔负此两鬓华勲业上竹鮎岁月赴壑虵万事付一嘅仰羡投林鸦
齿脱
今朝一齿脱恍若孤城破动摇许多时被我独捱过一边无窒碍五脏恐饥饿虽免咀嚼劳入口爱软和空洞亦自好坚刚乃招祸舌剑如寻常匪才直欲吐
送欧宰入武陵
秋雨昨日足秋田再生绿送君入武林高下半成熟钱塘大都会奢丽眩人目百工竞浮华衢苑纷驰逐毋惑於彼夸毋憾於此辱折腰赋归来强项仍食禄奇哉八月潮天下惟此独南朝百余年故址烟草覆混瘗镇浮图何物太惨酷潮头子胥怒岭上岳飞哭纵观无古今长叹有倚伏君还定何时桂月奉?醁
闲步
和风漾晴云约我散芒屩步出东南郊情景欣有托好鸟鸣嘤嘤幽花澹漠漠平生江海交乱後半沦落惟余白髪翁林下甘寂寞眼前儿与孙懒惰不好学缅想栗里人取醉聊自乐
石山菖蒲可爱因赋之
崚峋一拳石含蓄千丈势苍松封莓苔清泠贮华第婆娑丛丛蒲笼络根本细朝汲井底泉慨焉结交契青青几席间勿遣尘纷翳小结山水缘娯情以卒岁
塞上归
昨闻边庭将斩首西北还笳鼔隘城郭愁云暗关山白马载辎重侧挂雕弧弯妻子迎入户告诉衣食悭夫亦久战伐面黑肌肉孱有儿莫从军至死受苦艰
朱士良紫阳读书诗卷二十韵
昔游紫阳山载拜紫阳翁六籍赖得注百家悉研穷四方共推仰千载知尊崇孙枝继芳躅结屋山之中读诵夜不辍吾伊声渢渢常怀恻隐心学术轩岐攻推五运六气为时起疲癃乘闲辍歌咏呼鹤携琴童轩牕豁明净松竹郁青葱移筇拂花露解?冲溪风采药南山北寻诗渔梁东归来对圣贤旨意务贯通思欲出佐理何如裨世功思欲竭智巧何如济羣蒙二者足名世安用心冲冲趣与物理会景与心神融如觌考亭面如接元理公啸傲穹壤间斯乐将无终愿授养生术复假明与聪招邀聂许辈携手超鸿蒙
田家
龎眉老翁抱孙嬉人惊犬吠鸡过篱曲屈枝悬树架豆榾柮火熟瓶煮糜深惭相见乏治具所忧辛苦遭乱离我语阿翁勿内惧他年会见清平时
清明雨
雪蓧花开百五日荒阡雨暗松楸泣道途随处白骨多纸陌谁标酒谁沥我家祖陇旌川南六载离乱泪空含明朝载酒挂钱去一路海棠红正酣
琴溪隐者【过琴溪汪胡二家相与欵予知贤而隐者乃为赋此】
琴溪两家气谊一风俗淳龎无今昔松萝犹有朱陈风泉石烟霞成痼癖桃华洞口秋复春恐有渔郎来问津转首不知桑海变眼昏错认商山人
舟行见渔者
河边得鱼河水煮老妪行觞翁作主风篷转湾舟自行篷底儿孙笑尔汝庙堂任重烦谋谟安得此乐与汝俱萧萧白髪秋江上悔不当时早学渔
贞素斋集卷五

[book_title]卷六
[集部,别集类,金至元,贞素斋集
钦定四库全书
贞素斋集卷六
元　舒頔　撰
古体诗
怀京陵故旧
忆昔族食王谢乡友朋济济相颉颃乌台突兀老柏苍绣衣骢马诸豸郎把手夜醉秋天长玉箫明月吹凤凰转头别我余十霜岁月流水何茫茫故人星散各四方或居天上旒冕傍或处湖海道自将一隐一显逢时昌山林钟鼎同休光爱亲爱国不可忘怀友细读停云章
平林烟雨
时人卖画千金传一片好景真天然四时不用舒展看翠娇绿润当牕前春三漠漠护暖雨秋九惨惨啼苍烟槎牙古怪云雾暗屈蟠偃蹇蛟龙纒初见疑是李将军又似水墨王辋川米家无根与艨艟安得活动金吾天明朝雨晴烟就敛便欲设榻林间眠请回谷口俗士驾幸勿惊我双胎仙
送彭如山主簿今上皇帝潜邸时如山偕朱克用随侍广西及即位克用除徽泰唐州保甲上副千户如山除太平县尉转武冈路宁绥簿因访克用囘赋诗志别
十年天上随飞龙锦衣出入明光宫一官荣调来江东铁面少府神仙风万乘岂独严陵翁千古气味将无同绥宁作簿行匆匆风尘澒洞途路中故人赖有朱元戎云霄高谊低穹窿相逢莫计官卑崇至尊岂不思我公羡公磊落气如虹五色相期帝衮缝
适耕堂为吴琴汪寿甫扁而赋之
萌坑岭下吴琴村中有汪氏居其源威烈遗风千载闻积善好礼枝叶蕃衣冠济楚信行惇筑室亢燥依山根适耕大篆楣扁存挂经扶耒穷朝昏以适为乐遗子孙浮云富贵安足论荒烟衰草金谷园云关雾谷截来辕烟蓑雨笠远市諠肯堂有子班箎埙山川瑞气藏浑沦文光五采朝吐吞月明清夜啼黄猨不羡变化南冥鲲不贪爵禄何负恩春兰秋菊芬幽轩客至谈笑开清尊任彼轻薄手覆翻退处宁学渠触藩女及笄嫁男已昏俯仰无愧乾与坤醉眠老腹摩朝暾至乐百世垂後昆休宁汪彦材讷翁山房四趣【萝墩憩松　太和问道　罗川听泉　西山耕钓】
松萝有客号讷翁山房书声夜渢渢堆案经史蟠心胸吐玉霏屑气吐虹惊世骇俗无雷同默坐如愚复如聋参破玄道并真空了达今古靡不通栋梁朴素牕玲珑奇花映竹纷青红方池漾碧春融融鲂鲤游泳春喁喁客来置酒乐意浓忘形取醉肴核丰萝墩朗咏憩古松为幢为盖阴重重太和问道搘短筇道在何处将何从康庄坦途无不逢川流??声淙淙洗涤烦热两耳聪有时扶来西山东要似鹿门龎德公长竿独钓鲫与鱅草塘水长青茸茸消摇散诞穹壤隆有生不愿王侯封有足不踏月光宫儿孙满眼短鬓蓬嘉禾盈畴菊成丛山房之乐乐无穷
胡子坑【属大彰】
两仪未判路不平凹凸突兀潜幽灵毓秀孕奇挺峭拔攒峰列壑争伶俜枯槎着藓半身碧老石迸土千螺青天净森鋩列画戟云开大彰横青屏临深架木侧足度飞瀑洒面洗耳听已有仙人浴丹室宁无烈士磨厓铭玄猨不惊籁寂寂白鹤下舞花冥冥便欲临风蜕凡骨来兹絶粒餐仙苓尚闻好事薙荒秽直上絶顶峩新亭茗盌先春煮碧涧蓬牕酿臈酾银瓶素衣何必待三聘白首尚可穷一经空谷时闻尚书履疎林夜仰处士星时乖狼虎集妖孽地濶魑魅行真行避世何烦慕清致忧时且复逃膻腥鄙哉时俗自汚浊喜甚润谷长清泠祗恐遇公易轻徙玉皇敇命守六丁
汪同甫见赐柱杖
吴王不朝赐以柱九节飞腾异人语葛陂化龙飞上天入手铿然亦轻举圆顶乾象挺正直八卦倒垂靡燥湿从兹筋力赖扶持九万天池六月息感子慷慨来高情植立牀头神鬼惊祗恐空山沐雨露策杖老子朝玉京
立秋
西风吹秋七月朔何曾一叶梧桐落六合如窑老火作炎光裂石金流铄透衣苦汗挥不却赤日行天无处泊山林近时迹难托祝融酷把朱方凿蓐收为我清焱约洗净热恼凉如昨万里东西纵行脚风云变化无拘缚骑鹤钧天超广莫
送丘克明归袁州苹乡
宜春太守推贤良丘东首荐中书堂谋猷或者拟李广命运争奈犹冯唐铨衡俾职五色线相期补衮朝明光长丝拟系乌兔足短丝织就龙凤章弥缝海鹤健帝德黼黻宇宙开皇纲功成岂料负薪戚阴雨两月不下牀遂告太守辞厥职主司犹豫心遑遑今朝西河理归棹月明羞澁浮行装大孤小孤浴秋色庐阜五老含青苍杨澜左蠡乡国近邻里载酒仍刲羊家山松竹久无恙留待晚节同幽香黄山白云不堪赠诗成远送还苹乡
题海宁吴筠轩山水窠手卷
世间名士多爱竹为爱扶疎伴幽独虚心直节傲雪霜尽日相看看不足松萝山下延陵裔自号筠轩咏淇澳明牕净几泚霜毫暖日晴风弄苍玉有时乘兴写山水复貌时人真面目一丘一壑胸次奇万貌万形心匠蓄潇潇洒洒声秋轩瑟瑟琅琅撼昬屋我家昔遇湘江滨此君与我情最亲别来廿载世离乱踪迹萍梗无音尘适与筠轩偶相见一笑袖拂松萝昏怡然赠我一幅画沧江万顷波粼粼远岫云开虎啸月疎林霜落鸿来宾抱琴疑是林和靖谷口又类郑子真扁舟荡漾空濶际芦华两岸纷缤缤感子高情写幽趣世无管鲍行踆踆明朝渔翁约我度溪曲彷佛又似桃源人
许子仁相招山中叙话
许君邀我来山中我来但见堂户空主人送客过溪去风吹两岸花蒙蒙屋後万叠金芙蓉紫气夜吐仙人宫涧泉流香过白鹿林木挂雨拖青虹羡君筑室读其下超遥不与世俗通一声黄鸟破幽梦四顾空牖俱玲珑我爱此地无暑气重来饱饭谈仙踪
陪邑长诸公集燕云台
琳宫陪燕集秋暮芙蓉花开色如故郎官骑马青松林儒士策筇红叶路四方玉帛车航来民物次第登春台廷臣骨鲠扶日月御史豸耸飞风雷白头拟献元和颂青眼谁识英雄才天风萧萧霜欲落巵深酒深同衆乐桑麻百里藉春温未信河阳只潘岳
予生之辰留水村风雪中偕戴仲本饮赋此自况
桑弧蓬矢负初志竹泉勲业期晚年扰扰无情万触目萧萧短鬓双垂肩文章慙侪司马氏清致合友林逋仙贵重何须六国印富余只用二顷田种花莳竹酌芳醑打马围棊和长篇底事今年醉亲友乱离重会非偶然
寄叶郭二郡守十六韵
番江千石皎玉树严濑五马拳苍顔武士镇边衆或忌文臣制节民具瞻侯藩布令谨出内相府驰誉无凉炎奋迅鹗书昔并荐飞腾骥足时暂淹呼童朝耕引暮汐携子夜读分秋蟾富贵逼人被波波功名到手犹谦谦江陵委付诘谗佞将牧予决存公亷水驿七千速旌斾官船一月谙虀盐旷怀远寄汉江曲雅调清絶庐山尖晚泊九江骇雪浪寒生五老悬氷帘囘头大小姑远望举手东西梁可拈寂寞蛾眉卧采石凄凉蓬鬓啼青帘山中猿鹤未必怨天上雨露何当沾几欲作诗慰行馆二公发笑时廵檐行藏勿与大官道穷达安用太史占却忆徘徊泮池上轻衫短帽春风严【大小姑在江州下东西梁在大信时酒禁甚严】
咏高景楼【蜀川陈氏】
蜀山迢嶤蜀水长中有伟士须眉苍筑楼百尺耸奇观追昔豪气相颉颃眼空林麓隘宇宙手抉云汉分天章仰观衆星何历历下视浊世何茫茫画栋朱帘杳掩霭丹霞翠壁森相忘我来着脚试登眺主人置酒仍刲羊琉璃盘凝玉酥滑玛瑙杯泛金液香是时天气颇蒸溽木末风飒生微凉楣间大扁高景字墨汁光润如珪璋高山景行有深意暇日对此宜端详心融理会与道一境界万物皆春阳心自心兮理自理富贵过眼云飞扬醉酣掷笔霹雳响共子一笑歌时康
长短句
怀京口
我昔游北固飘飘紫霞裾手招云中君啸傲惊天衢一别回尘寰於今五载余缅怀城中朱紫客朝台暮省相催迫东华馹使传宣来喜动诸公蔼春色偶遭祸乱居山中衣冠面目尘土蒙儒坑选冷难得调兀兀且作经年穷不知故人念我否诗成远寄南飞鸿
对雪
晚来阵阵风作威不知青山添却几尺围但见竹枝如罄折上天下天仍复片片飞出门如此冻何人携酒送烟村八九家未若自开瓮乘兴泛舟颇自奇人生但贵心相知牡丹开时已预报谁知愁遇蓝关道羊羔太俗茶太清我奇我謌君细评
陪知县理天章游石照
度东溪上东岭乱石绊健足修罗拂衣领曲蹊窄径劳攀跻上如升天下入井霜风严肃寒景寒氷照壑映林影一弯一抱山盘纡万壑万松声濜溳知县来閲清境山花含笑山勾引青铜出匣悬空崖照我须眉光炯炯不知谁凿复谁磨肝胆私耶岂容隐山僧来进紫霞杯一声长啸山云开百年尘世几更变台殿突兀今却灰世幻物幻我亦幻英雄豪杰何为哉二三老类四皓就中可惜无才调扶王抑霸今何人老天想已安排了归去路我已悟半醒半醉日将暮青天万里净无云鹳鹤横空叫烟雾
同弟仲修访胡亨甫病中
拂开红尘路直上青云关手弄碧芙蓉倒骑白采鸾飘飘乘风远相访万里无云春骀荡笑问久病老维摩肯教独占梅花帐只鸡斗酒情何懽咫尺如隔弱水寛祝君但愿厪加餐春山处处堪盘桓
七姑峰
大姑云髻青披肤小姑雾鬓青模糊三姑窈窕新沐梳不知山灵许嫁无婷娉侍侧第四姑五姑六姑醉欲扶惟有七姑低小隐复见疑是当年化石望厥夫风拭雨磨几千载挺立天地面目麤山顶日日望雾暗山腰年年草不枯精灵魍魉时出没下有猿猱挂树长号呼大椿老桂枝扶疎石室照夜丹砂炉乘鸾跨鹤来往环佩响彷佛蓬瀛阆苑仙人之清都佳致便合写作图时乎时乎归来乎
送苹乡丘克明
杨柳矶燕子飞江南倦客江东归芦芽出水鲥鱼肥君亦归去是耶非闻君疾未相识漫浪赠言恐无益新丰斗酒何日逢人生意气无南北喜津津去宜春莺花满路娱归人君不见都门冠盖都忧恼拄杖故园风日好
寄王和夫效骚体
我思美人兮山之北一别怅望兮年逾六七世事纷扰兮不得息朔风惨惨兮横戈飞戟睇寒云兮日将夕隔遥岑兮隔我话畴昔仰天长叹兮空相忆
我思美人兮山之阴来便邮兮寄佳音锦笺云字兮长短吟升沉荣悴兮君知我心路迢迢兮白云深思夫君兮忧心愔愔何时握手兮因盍簪
过伏牛岭
伏牛岭高高且远崎岖羊肠路百转仲冬跋涉汗流浆每叹时危历艰险阴厓惨惨生悲风极目四顾山巃嵸人生能着几两屐踪迹不异无根蓬我家居山南别业寄山北羣凶势纵横往返苦行役山中天气温如春絶壁遥见梅花新梅华年年见春色不见多少行路人
玉虚中道士见惠紫竹杖诗以答之
仙翁遗我紫肤筇九节入手生霜风霜枝露叶脱凡庸长身恐出嶰谷中七尺炯照蒲柳容苔班荆棘交户封精神气骨元化通扶策已喜慰老翁顔色无复惊疎慵拄访王母瑶池东桃华千树如锦红金童玉女云间逢倒拖笑入蓬莱宫留向牀头祗恐蚤晚化作龙飞上天去开九重扶重瞳
贞素斋集卷六

[book_title]卷七
钦定四库全书
贞素斋集卷七
元　舒頔　撰
五言絶句
春日杂言
日暖苔衣软谿行荇带长化工无限意袖手立斜阳
二
梅片点苍藓松花糁翠厓年年春自好奈此世情乖
三
贾谊思明主华元归故都张良辞北阙范蠡泛东湖
四
湖海半生客乾坤一布衣义哉周伯叔饱食首阳薇
题墨菊
寂寞东篱下花开几度秋相看有佳趣岁晚共绸缪
度翬岭
岑头云雾暗不见崎岖路寄语来去人黄昏慎行露
二
树隐猿猱形雪印虎狼迹天寒日苦短闭户莫出入
梦游三絶
霜月炯虚寂云霞灿缥缈玉府朝真回鞭鸾过蓬岛
二
天坛吹玉笙洞府骑白鹤绿鬓双仙娥乘风下寥廓
三
琤琤白玉佩灿灿紫云裘海上几千里云间十二楼
翠眉
西岭横翠眉读书舍其下谛观无声诗写我有声画
闵堂庵
山川藏胜地竹树隐孤庵泉冽出龙窟灯清明佛龛五言律诗
甲寅正月二日雪
元日喜开霁晚来云翳生园林春淡淡天地雪盈盈寒色砭肌骨晴光待燕莺繁华何处是人在凤凰城
野兴
日落山逾碧霞明水透红物华离乱际人事寂寥中园枣经时熟田禾失岁丰悲哉秋渐老天濶叫征鸿
宿田家
茅屋编踈苇童奴卧与俱僧来尨吠窦人静雀行厨未拟扬雄宅难招叶令鳬霜风正高洁有酒且须?
过洪富岭
野鸟声如鬼溪藤曲似蛇升高愁步履历险怯敧斜天近身疑蜕云飞手可拏振衣千仭顶苍翠渺无涯
次夏守谦游石照韵
空厓隐光怪一片倚林阿石古元非凿奁开底用磨月寒光欲吐露晓色逾多山鬼形难遁骚人费咏歌
次俞舜钦写怀
花落随流水枝空挂女萝位卑心独赤世乱鬓先皤僻处宾朋少康衢狐兔多边庭威武备数诵大风歌
九月晦日宿清福寺【即清塘寺】
一径通幽寂修廊碧雾融禅僧坐默默山鸟语空空花竹萧疎际林泉呜咽中日高人未起红叶下秋风
七夕
佳节秋无几欢娱在此宵云间兔捣药天上鹊成桥巧处从人乞拙来还我招儿童觅瓜果踏月慰无聊
幽事
毵毵垂鬓白惟怕事萦心泛海忧无计栖山恨不深早梅将破玉衰柳又含金造化无停辙幽怀那可禁
除夕
茅茨虽偪侧兄弟喜团栾酒灔玻璃琖鱼蒸翡翠盘百年从落魄再拜乞平安门外霏微雪颇饶今夕寒
除夜寓饮云台观微雨
天坛净寒雨残岁夕已除灯火澹城市寥寥类村墟民人各离散何日宁此居抱恨待明旦欲献军前书
病退
清闲无病恼即是老神仙临水簪花饮开牕枕
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>