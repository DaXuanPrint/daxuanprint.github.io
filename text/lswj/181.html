<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,养吾斋集全文在线阅读,养吾斋集全文在线下载,大玄古籍书库">
<meta name="description" content="三十二卷。元刘将孙撰。将孙字尚友。生卒年不详。庐陵(今江西吉安)人。其父刘辰翁的文名擅于宋末,将孙濡染家学,颇习父风。吴澄为作集序,谓其:“浩瀚演迤,自成为尚友之文,如苏询之有苏轼。曾以立序则谓渊源所自,淹贯古今。又说碑志诸文虽伤于繁富,字句亦间涉钩棘。序事婉曲,善言情款,具有其父所短,也未尝不具有其父所长。”原集本四十卷。已散佚。今存《四库全书》本(自《永乐大典》辑出)、清乾隆翰林院抄本(藏于北京图书馆)。_养吾斋集_全文在线阅读_养吾斋集_全文在线下载_大玄古籍书库">
<title>养吾斋集_刘将孙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">养吾斋集</span> <br/>
          作者： <span class="inputVal" id="bkauthor">刘将孙</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]190628</span> <br/>
          说明： <span class="inputVal" id="bkdec">三十二卷。元刘将孙撰。将孙字尚友。生卒年不详。庐陵(今江西吉安)人。其父刘辰翁的文名擅于宋末,将孙濡染家学,颇习父风。吴澄为作集序,谓其:“浩瀚演迤,自成为尚友之文,如苏询之有苏轼。曾以立序则谓渊源所自,淹贯古今。又说碑志诸文虽伤于繁富,字句亦间涉钩棘。序事婉曲,善言情款,具有其父所短,也未尝不具有其父所长。”原集本四十卷。已散佚。今存《四库全书》本(自《永乐大典》辑出)、清乾隆翰林院抄本(藏于北京图书馆)。</span> <br/>
          封面： <span class="inputVal" id="bkimg">Z_18370.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]养吾斋集
[book_author]刘将孙
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]190628
[book_dec]三十二卷。元刘将孙撰。将孙字尚友。生卒年不详。庐陵(今江西吉安)人。其父刘辰翁的文名擅于宋末,将孙濡染家学,颇习父风。吴澄为作集序,谓其:“浩瀚演迤,自成为尚友之文,如苏询之有苏轼。曾以立序则谓渊源所自,淹贯古今。又说碑志诸文虽伤于繁富,字句亦间涉钩棘。序事婉曲,善言情款,具有其父所短,也未尝不具有其父所长。”原集本四十卷。已散佚。今存《四库全书》本(自《永乐大典》辑出)、清乾隆翰林院抄本(藏于北京图书馆)。
[book_img]Z_18370.jpg


[book_title]提要
钦定四库全书　　　　　集部五
提要
养吾斋集三十二卷　　别集类四【元】
臣等谨案养吾斋集三十二卷元刘将孙撰将孙字尚友庐陵人辰翁之子尝为延平教官临汀书院山长辰翁已以文名於宋末当文体冗滥之余欲矫以清新幽隽故所着书多标举纎巧而所作亦多以诘屈为奇然蹊迳独开亦遂别自成家不可磨灭将孙濡染家学颇习父风故当日有小须之目吴澄为作集序谓其浩瀚演迤自成为尚友之文如苏洵之有苏轼曾以立序则谓渊源所自淹贯千古今观其感遇诸作效陈子昂张九龄虽音节不同而寄托深远时有名理近体亦多佳句序记碑志诸文虽伤于繁富字句亦间涉鈎棘然叙事婉曲善言情欵具有其父之所短亦未尝不具有其父之所长又宋元之际故老遗民如胡求鱼聂济之问学赵文刘岳申之文章郭汝介涂世俊之孝行多不见於他书独是集能具其颠末亦颇赖以传至所云欧苏起而常变极於化伊洛兴而讲贯达於粹然尚文者不能畅於理说理者不能推之文其言深中宋人之弊又云时文之精即古文之理韩柳欧苏皆以时文擅名其後为古文如取之固有皇甫湜樊绍述尹洙穆修诸家宁无隽字妙句幽情苦思所以不得与韩欧并时文有不及焉故也其言尤足以砭高语奇古而不能文从字顺之病虽所作不尽践其言要不能不谓之通论也据曾以立序四十卷而自明以来罕见藏弆惟周南瑞天下同文集首有将孙序一篇中録其文一篇顾嗣立元诗选仅载其诗一首盖亡佚久矣今采永乐大典所载辑为三十二卷以备文章之一格亦欧阳修偶思螺蛤之意耳乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
惟天下之公言为不容泯而世之为论至久而後定则人心之始蔽於其私也古文自先秦以来汉推司马班扬唐称韩柳宋数欧苏此天下之公言也而扬子云自谓五百年乃有知吾玄者韩昌黎集叙云时人始而惊中而笑且排终而翕然随以定苏子瞻叙六一居士集亦言世之不悦者譁而攻之能折困其身而不能屈其言呜呼古今文章议论至子云韩欧犹不能使人言之必无蔽於其私然卒亦莫能以掩其所不容泯者是故赖有君子之论也庐陵自欧阳文忠公倡古文为学者师後百有余年而殿讲巽斋先生太博须溪先生相继以雄文大笔儗於欧尽常苏尽变由是海内之推言文章者必以庐陵为宗先生为须溪先生家督天才宏澹蚤从严侍留古心丞相昭文馆已喧百寮诵佳句为时文辄翘然度越流辈渊源所自淹贯千古故先生之於文浑浩变化长驱直逐涛惊浪骇虎跃龙腾有倾河倒海之势而来者望洋不可涯涘同时宿学知名之士雅相推让必经论着共谓此须溪氏之文也四方慕一言以自异者必相与谋曰非庐陵先生而谁归闲居终日更请交谒未尝经意停笔而原理道性数典考文连引古今证据经史譬之化工随物赋形各极痛快又未有不靡然服也夫攒眉拥鼻血指呕心披拣之而获寸金组织之而成碎锦此非世所乏也至语大制作稽典谟而徵雅颂耀金石而播韶钧卓然成一家之言非正音大雅无以与此视钩棘以为艰深蹇拙以为简古数急以为紧严刻露以为劲峭施之先生真足汗流籍湜仆命骚耳而窘於步者常疾人之速乏於才者每忘人之多狭於施者辄惮人之广故其得於公论为不少矣而私窃异论亦或有焉抑孰知源泉万斛初不择地而出其浩乎沛然者诚得於天分之本自高非徒力所能至也方之苏氏父子将追坡翁以翺翔文章固自有定价亦恶可以无君子之论哉西山邵公济之论柳文以为文之行虽系其所载犹有待焉为之纪次非其门人故吏则其亲戚朋友自昔然矣闻礼之在门辱先生爱而敎之顾无所肖似不足纪次惟是先生之文其不容泯者在人心公论四方後来愿见者衆乃编彚为集凡四十卷爰锓诸梓以俟君子其散落人间者将广辑而续刋之不揆僭妄诚知无所逃罪抑编次之岁月不可以不之志焉而非私言也先生须溪刘氏讳将孙字尚友学者称养吾先生云门人曾闻礼序
西汉之文几三代品其高下贾太傅司马太史第一汉文历八代浸敝而唐之二子兴唐文历五代复敝而宋之五子出宋文人称欧苏盖举先後二人言尔欧而下苏而上老苏曾王未易偏有所取舍如道统之传孔孟而顔曾子思固在其中岂三子不足以绍孔而劣於孟哉叙古文之统其必曰唐韩柳二子宋欧阳苏曾王苏五子也宋迁江南百五十年诸儒孰不欲以文自名可追配五子者谁与国初庐陵刘会孟氏突兀而起一时气焰震耀远迩乡人尊之比于欧阳其子尚友式克嗣响夫一家二文人由汉迄今仅见眉山二苏而尚友之嗣会孟不忝子瞻之嗣明允呜呼盛矣然欧实宗韩明允乃以为非韩子之文而欧阳子之文刘与欧为同乡而不专宗欧予亦以为非欧阳子之文而刘子之文也明允雄浑奇峭永叔儗以荀卿直跻之周秦间子瞻长江大河一泻千里语者曰子瞻之文非明允之文也若会孟之諔诡变化而尚友之浩瀚演迤语者亦曰尚友之文非会孟之文则为知言也已呜呼百世之下有深於文者其亦然予斯论否乎尚友之门人曾闻礼编辑其文自附於韩门李汉予与尚友善素喜其文辞又嘉刘门之有南纪也是以序其卷首云泰定丙寅十二月之望临川吴澂序
先兄养吾先生自少时侍先君子於古心江文忠公馆中学为文出语惊人喧衆口逹朝路及长习程文屡魁郷校占前名老儒匠手敬服不惟抗衡且避其锐皆以小须称之先君晚年倦踈笔墨凡酬应者悉属之先君弃世之後其文益工四方之求者如先君焉笔力豪赡衮衮莫竭议论援据一出於正而能俯仰随时谐俗不惊挥毫漫兴纸尽词穷旁观唶唶脱手若忘故所着述虽多而存藳亦少其壻曾以立慨然於乐天写本传两家子孙珍藏之语遂编校刻而传之以立亲炙先兄既久才学日近诗文字法皆已逼真故於斯文不啻两手分也今其所编者多所意授而非效李汉辈徼名者也刻梓已成区区因得附名不朽并述其编次之意如此若夫先兄之文在人心公论非予浅陋者所能赞也泰定乙丑十月季弟参拜书

[book_title]卷一
钦定四库全书
养吾斋集卷一　　　　　元　刘将孙　撰
赋
黑猿赋【并序】
当庭之前楹丰草隂隂有猿时而游息以为公娯命曰黑猿以嫓赤凤并为之赋曰
参躔之精剑翁之孙潜心子云之易参色道妙之门黑可以监黔过於漆染烟化苍裁云守墨体崑仑之童乌面玉毫之团白臂通卢弓之长皮鬬鬒髪之泽龙战野之合气鼋里骨之戴色岂乌孙之异种抑元夫之灵质雾养润而削黳日舒光而藏碧墨卿之翠欲流黑灵之冥逾铁青玉环之返?醉道士之变石或腾而升或盘而嬉聨络东西之步扶摇下上之枝衣被泓頴之光发舒老苍之奇团鸦色之扬采淡螺丸之弄姿惟兹之俦自表於羣白敎射於矢人赤骇梦於步兵青表道康之童金记峡山之英每与人而相即浩变化之留名况夫与天一同其体返无色幽其光固湼之而不可缁亦闇然而有余章门列山房之玩庭止文字之祥勿长啸而怀寥廓勿捷走而志飞扬优游右军砚池之上食息笑啼墨竹之旁幸不为河东先生之所憎是可继玉堂仙人之所谓黑衣郎也
骚
寒岩词
余来延平首识沙阳张寒岩题其诗去之十八年忽相遇於剑溪之上出旧题一笑且示以寒岩图邀予为之赋溪山渺然相视白首余固栖迟俛仰无以自异於昔而君亦萧条独往方欲托之此以老也其能无所感耶因倚风而为之词曰
岩之上兮风萧然苍苍之木兮与我齐年东风过之兮碧叶华鲜岁寒兮伴我我不遐兮载笑载言岩不寒兮以我我之寒兮吟肩我不厌其寒兮岩乎岩乎吾与尔兮周旋
岩之下兮春草既緑风日岂不煖兮十寒一暴不改吾容兮植杖兮岩之曲岂不怀兮四方之人兮如玉宁此寒兮我独秋风兮卷芳岩不动兮吟客比屋寒不可加兮如此而足笑四方兮春梦斯岩兮宁不我卜
山悠悠兮入云眇荒荒兮无木仙之人兮何之浩东西兮何所於屋我欲从之兮石啮我足白云兮遐瞩毋我逝兮於我乎宿
仙之人兮何年昔仙未来兮山与谁兮周旋仙不知其氏名兮山乃以仙而传傥非是山兮仙亦泯然他山无仙兮亦浩荡而蝉聨仙不少留兮山空而云怨欲招仙兮问山山苍苍兮不能言
我昔对山兮三霜忽别山兮十五年而强我知我俗兮不敢与仙兮翺翔美人兮招我月露为之旌兮云锦为之囊仙之人兮来思傥分我兮余芳
五言古诗一
感遇
六经之为文其文汪以洋浩然如河汉万古流清光斯文一变史理绌气始张奇字抉幽眇陈说极焜煌岂不雄千古洪水之汤汤耳目虽可骇意象焉得望况如占毕者呐呐岂文章凄其怀古心宇宙何微茫
读书初何为耿耿各有意精神在宇宙沙滓为文字圣贤不自遇存此俟来世悠悠空言载未坠犹既坠徒然三千年竟未见行事谁知此空言亦复有时废来者愈难知伤哉圣贤志
道本无一言无言乃为天传心不传言所谓以是传回愚参也唯由赐未足贤多言固破碎不言非空玄向非载六籍何用行千年沉酣文义间于此求大全赫然废兴统欲夺王伯权何斯黄面老不立言语禅悟入得近似捷解驰聨翩尽驱诸夏豪堕落彼中边悄悄八九公一二挽百千书多言自长心苦辨愈坚至今讲糟粕未得离蹄筌
王言贵深浑此道何久荒断从西汉下偶俪为辞章剪截鬬纎巧何异于优倡代言袭一律设科号词场个字夸歇後廋词竞遗忘缀拾蚁注字套类蜂分房谓此台阁体哀哉虞夏商我欲揭古书使识谟洋洋又恐仿大诰句字摹偏旁
文章犹小技何况诗云云沛然本情性以是列之经赓歌五字始雅颂谱律声苏李非骚客醻倡流中情噫嘻建安来雅道日以湮晋人善语言其言明且清少许胜多多飘萧欲通灵使其入韵语岂但诸子鸣安得三谢辞远与陶阮并唐风晚逾陋宋作高入论遂令後来者末流骋纵横高者傚选体下者唐作程
古兴呈签事王朋益
凤凰择朝阳千仞不下视羣狡凤无能百鸟凤独贵丹山有梧桐中夜降甘露苟无饥与渴洁身故为瑞猛虎啸隂风百里为惨凄深山复长谷猎者安所施威行岂顾穽变或所不疑养威贵善用慎勿轻出之豺狼煽为羣朝暮据路岐樵苏不敢度吮血为之肥噬吞各饱去远引如能飞朝朝南山猎独得狐兎归蜘蛛结小网密密覆修竹徐行罥我巾仰视眩我目局蹐不能言低徊入复出天明属不照风雨曷无力孔雀出炎海毛羽异复驯舒翼为光采娯我主与宾置之雕笼中抚玩诚足珍讵知毛羽异其毒能杀人鹘或好义者鸷搏有异才同类有不平极力为?摧江南多蝮蟒盗抟情可哀萧条呼鹰台安得尔一来一乌延秋啼百乌毕逋应山中倾鹊巢横絶无敢竞飞鸣啄腥腐意得志逾逞哀哀失巢鹊飞鸣不能进巢蜂巢高高时出挠行客扑之不能尽弹之愈飞集举火往攻之扬去不留迹蜂虽蹔得息乔木损可惜蠧生文字间终老无所迁方册穿欲罄滞死不得僊年年七月曝薄福亦莫延不饮复不食性命絶可怜海燕重归来春风漫能语故人渺何之今人不我处风尘正眯目荆棘动成阻安得画堂成衔泥入君户
记梦
缥缈蓬莱宫夜梦仅能至幸曕金华伯手授琼笈记文辞杂篆籀反覆未了义侍臣抚掌笑正坐汝识字凡骨未易换十年巢名山服食学龟蛇沆瀣充朝餐道逢洞中仙哂我枯槁顔与我一顿饭火食如人间严严青华君英英蘂宫仙灵房数千间玉姬美於莲按歌节金玉微粲倾婵媛弃家漫学道仰视心凄然洞府不可探弃命穷其深践地狎虎吻攀藤陟遥岑赢粮久欲尽微觉径可寻疾步得平处乃在故山隂骖鸾越溟渤飞逹灵芝宫羣仙有公事期集东海东问言何当还刼籍校未终俛坐默有悟犹在运数中明明三山近每恨风引去多生得幸会乃一至其处仙公赐巵酒辞谢饮非素顾谓速遣归不饮安可度避喧入山深松下有棋者旁观记顷许归视家巳谢始知逢仙人问道乃未暇不晓局何长一子久不下白首读丹经传秘作丹竈辛勤道未成梦谒三神岛稽首愿开度摇手谬探讨节食省妄想全生以为宝传药不传火至人有微言铢两刻进退屯蒙时朝昏自谓得道妙见笑於野人子心火未灭火候安得论瀛洲隔弱水丹表奏玉墀共惟普度慈曷不通一岐天顔蹙臣过仙伯怒臣痴傥非间絶许久已郡县之
感兴
飘风集乱云顷刻墨四垂疾雷冯震电奔赴如恐迟咫尺不自辨混辟俱可疑海水当已立茅屋凛不支大声才数点夕阳已逶迤区区不成雨何以作势为
厥或抱危疾荏苒医屡更既伤乌喙毒又以鍼砭并峻补力已微养痾证复惊何人号国手参苓聊和平但令具衣冠不必完神明始知良医诀不死亦不生
丛祠閟荒毁草蔓森如束偶坐犹衣冠半体失腰腹规摹结构在风雨暗青緑倘无动人者何以有此屋谓此信有神今者一何蹙家国有废兴何况於土木
一水西来清一水东去浑清者緑波泚浑者黄流昏交流不相入一线各一痕风掀不能混波激不能分百里犹固然到海始可呑人言水无定孰识有定存
河流泻奔洪瞬息不可驻夹岸为洄波逆上可徐遡卷沙怒喷薄力尽成囘互使皆如中流往者归无路束急极得寛两密疎有处物理无不然人心自难悟
杂诗
楚水浩浩白楚山悠悠青人生自失路山水初何情重华入愁云阊阖环峩缨快然各千载笑汝空一生长风渺湘波屈恨何由平
兴衰昼夜事反覆今昔同可怜仁人心忍死不忍从明知力不及谁遣身适逢贩鬻有奇利守方无骏功一饿西山西一覇东海东
人生无智愚用舍随其向傥能采葑菲往往见所长当其未得意百计无一望因依岂非命遇合如有相张良本为韩陈平亦事项
才难圣所叹千百不一全能言未易得况复可继传大官老於事肉食偷目前方当窃光宠肯顾择後贤绦灌第一语老死贾少年
事主敢不忠忠乃特未易捐躯欲奚为中道咄非意是非或有局忠邪亦易位一时容异见千古尚倒置呜呼东市车此岂晁家事
大厦亦既颠一木何能扶况乃非栋梁曾不比栌彼皆无责备此独有遗诛公卿置何地文字累老儒寂寞扬子云见称莽大夫
小儿必解事老父何足记顷时床下拜终古眼中媿新交阴郭家平视寿张氏风生台阁上宠列诸王次固宜伏波翁岁晚困帝媚
人或恃故素安可知平时誓忠益一语成嗔痴布衣忽逢青云友旧意更先疑子陵作故态鼎足无益辞狂奴固当尔君房殊可儿
狂侠世共喜事败有余德咄哉皆恶子坐致人死力风尘岂纯臣饥虎傅健翼君看刦昬者此岂尝失职时平一偷儿世乱两汉贼
俗下未易居浮沉不可谐谀之为见玩嘿谓我不侪但平或可刦好语犹乱阶不能皆逹人谁当恕中怀德操尚可事逢人好复佳
百年未易料何往非失身功名固震世亦复多误人中道失知已小儿共经纶千年出师表磊磊悲如新一笑孝正语此岂高光伦
勲业各有天才智竟无与伯符志不遂公瑾年忽暮高台铜雀春黄屋台城路赤壁固依然江东两抔土二乔幸遇君君亦二乔误
英雄有惑志百链居然柔驱驰一世倦历落身後愁遗言教卖履想见诀涕流美人内隐笑世子外囘眸何待伏魄时已忘西陵丘
大缓人所有小靳非人情乘危作险语何能不疑嗔君心人岂知君语非所陈造然岂友道余悔不蔽身暮年王茂弘流涕周伯仁
遂非何不至中媿鲜自道谁能当末路未肯忘始好初心盛德事日暮行颠倒古人有风致语竟见怀抱处仲思伯仁桓公念阿浩
名辈不可高同流何浊清名犹天所忌况乃自立名邂逅有相逢恩怨不自明虚裁了何益实患安可婴平生庾元?晚拜陶士行
士贫患无主事主欲亲已亲犹恨不密密获全者几奸雄志负国疑忌及妻子此犹凛不保尔乃何足恃吐茵岌殆哉窥牍噫死矣
少年轻前辈新贵喜失序虚名随位起流俗浪交许英贤意寥落鼠子成乳虎岁寒何足较人事亦多故向来王逸少坐愧小怀祖
山河向寂寂乔木嗟久衰云间昔汜滥洛下相娯嬉朝游王和同莫宿刘乐随身犹先一辈事已被一时低徊波江来乃识蔡充儿
人生有邂逅所托非所愿物论极无情心迹谁与辨噫嘻落?狂岂有入幕恋髯参与短簿谈笑入文献孟嘉盛德人老续桓温传
六合方内外意赏各一尚朱门玩海鸥故觉神气王高屐游尘间谈辨雄坐上或云古无有彼道焉得放不见元嘉间尝有黑衣相
六姓更逐鹿南北沸问鼎炽然胪九锡纷若梦一顷何者非奕棋乃有愧未冺侄嘲子庐墓史诮士不逊如何千年齿独笑彦囘冷
晋阳家化国首事子推父擒充又戮窦平杲遂诛武东宫漫长嫡统业谁基绪纵无元武门可但天策府颇笑魏郑公欢取万余虏
语言谁不美肝肺鲜如流贯高对滕公令伯念母刘千年真寥寥情语罕其俦灵武黄瓜辞蓬莱家事谋吾评唐名相三叹李邺侯
知士明观火仁人心持衡宦阉祸东都以权不以兵大历衰失驭神策监专征伾文固奸朋易置亦忠君崛强昌黎公曷赋永贞行
论势不论理盗或非所憎苟安不虑远事有愿因循涓涓既成河滔滔愈无津固知多荆棘长此待何人不晓白乐天风谏平藩镇
宦海古风波高位危竿伎况复间乱离安所尽命义一朝姓七八忽起年三四富贵不掩身瞬息无噍类漫令冯瀛王得证佛地位
渊明节高世甲子书微茫子美穷念君同谷歌悲伤可怜天复末羁絏围困场故官署庚子事苦无名章得非韩致光坐累香奁香
遣兴以韩诗名浮犹有耻味薄真自幸为韵
小窻兀然坐十月闻啼莺高林已变衰四顾难为情风日岂不佳终非春晴明风流廹迟暮荏苒余虚声过时虽见采亦复可怜生
吾衰未四十鬓已先秋秋如何百年内长负千载忧读书或垂涕闻恶深已仇经营欲济世衣食不自谋大哉天壤间毋乃吾生浮
吾尝内攻恶於世宜悔尤佳客才周旋胜处必夷犹俗子殆粪土鄙言如秽羞时宜与我违富贵不我俦及我所知爱穷乃与我侔
端居閲世变反覆何不有金钱骄窟郎白首笑冯叟失时巧或拙顔貌姸亦丑纷纷外交惑往往顔不厚吁嗟自亷贞寂寞为谁守
平生所甚媿跋涉渐不耻我已悼本心人犹谓狂士不知謟谀者何物为心髓岂伊天又地别赋毛与里悄悄自如疑茫茫安敢鄙
吾生长过虑於世本寡味况复事远游屈身傍权贵冷看望尘拜顾我犹得气人品亦何殊宦途岂非畏善宝千金躯勿犯世忌讳
朝日照盘蔬草具殊不恶书生多乖迕揆分合穷薄勿言一囊粟已有素餐怍清谈得饱食可复忘高阁君看风尘中几人能寂寞
吾慕吾真长拨皮意皆真讵知深情子爱作多事人高标树夷齐挟术包仪秦面如九秋霜心事百摺轮而彼必得志汝乃谁肯信
空庭得客语初月光满地意赏未渠央浮云遽何自须臾惊枕雨破梦不成睡苍茫三更顷撩乱千古事何者非偶然维天正无意
临风勿怅怅抚事勿耿耿人事十年间若此已侥幸高之汝安能卑之汝多幸一官固落拓旧梦闲自省长咏秋风歌孰非滹沱警
释悲
我尝释人悲我悲谁释之我悲不自释始悟释人非悲来如春江泛泛愈渺弥倏忽为滔天归海茫无期三生余何业皇降于百罹阳春如我择霜雪独我为平生怀耿耿尝企古人齐人间寻常乐今羡东家儿悠悠皆胜我黯黯似我谁何意二十二为此忧患衰
与参议史文彬
圣贤所甚恨于世不兼济着书着其心留以竢来世岂非徒嘐嘐反覆事文义千年非无人位德不两致浮沉落州县俯仰媿名谊皇皇大行台上幕用佳士平生父子间馆谷抱奇字周旋属何为耿耿亦有志庶几行其言不负圣贤意
圣贤分易画其道必贵中位以中为近道以中为隆至哉居此位可以收元功号呼俾上逹润泽得下通和之为甘雨化之为祥风天乎惠西江惠之以我公
乾德一六合千古莫或先功业既如此扶持赖诸贤东南所以坏贪黠胥官聨甘言谩墙壁实害流林泉原推商监失此即周命延法度贵尚明文武各不偏备官必惟人以之为民天经纶有公等草野徒多言
风气各不同情伪未易识肤受浸润之明者或昡曲狱虽天下平寃或不能直死者不复生断者不复续罪疑情可亮哀矜必三复在昔有仁人夜坐閲庶狱为言求其生不得意始足余泽在子孙廊庙位接迹永命吁在兹岂独一人福
斯文天未丧人者自丧之兴衰世所有此道宁相随纷纷各改化更谓此一时读书既自误不忍复误儿所忧十年後识字将亦稀长官至学校惠顾岂不私低徊不能振欲怨当归谁此道凛未堕岂非逢良师
与龙仁夫共坐永业寺门信意成十诗
悠悠清江水一去何当归东流已云急况乃风送之古塔临寺门閲水几盈亏相看共千载水塔两无知感此忽自悟戚戚吾何为
飒飒松下风适从何方来向当炎热时汝独安在哉太虚本无有一气闭或开当其不得志亮亦如吾侪萧然持此念已足玩刼灰
峩峩百尺松一旦摧为炊主人岂不惜风力已拔之乔木临东偏夭矫更崔嵬外貌谩如许中空竟何为奈何谈仙者每欲千岁期
粲粲饭如雪光滑照瓦盆安坐择精美媿之不能飱已怜力作者汗血为朝昏矧惟有大化何功劳营营天公甚辛苦人媿何可论
团团庭中桂盛夏旉其荣微风飘拂之一叶为琤琤深根正生息薄命先凋零因依不坚固风亦初何情置之勿复念有酒还当倾
促促笼中鷄交竞相飞鸣洒血不自顾盛气何峥嵘区区共握粟彼我安所争赋命汤火中旦夕谁长生嗟汝尚若此奈何人心平
栖栖梁间燕辛苦营其居秋风一吹去南北不可知重来择故垒渺复容阿谁大化相推迁颠倒随所之哀哉不任运而乃苦心为
薄薄一樽酒虽薄亦足欢千年知者少谁为君一叹纷纷何易醉耿耿醉独难况有不能饮视此为忧端安得二三子擕之醉乡间
唧唧壁间蛩长夜悲漫漫如恐言不尽岁月忽已阑惜时心独苦受命风露间低徊初何求守节不敢闲物性有如此於人何独难
明明云间月万里共此光双阙高入云空街惨如霜故人九地下飞魄怀故乡天山直海角歌哭逓茫茫惟有杯中物与月长相忘
病中寄兴
病中百无为寂寞惟可嬾开窻对远山随意作料拣平生磊磈胷閲世极磨铲惟余豪髪在摇落岁年晚南游儿戱耳漫欲舒困眼及兹掉头去未许牵袖挽乾坤志愿违日月昼夜趱天机何当息逝水不可反亭亭萱草花临风为予粲我无忧可忘独复寄深叹

[book_title]卷二
钦定四库全书
养吾斋集卷二　　　　　元　刘将孙　撰五言古诗二
白云出岫图
白云如高人所积在深密晴明偶会意浩浩时一出人间可远望近视辄已失天游何不极变化安可必况能辨其色何一何不一天以云而高青者天之质当其初出山惟白无与匹及其升中天随遇不同律黑者泽通雨红者霎映日黄乃气所薄苍入玄始实皆非云本体亦若世流汨古今有志士抱负在遗逸初心迈莘渭勿化殊枳橘亮非事得已无奈变难诘其间成事业岂必殊学术是云本无心非为晴雨溢祥庆端有时明晦任比比若以色见我还君眼如漆
东户
东户启玲珑步造天窗顶下窥岩照井仰视云垂岭平田草茵褥屏列峯朝请竹树望如低登临亦高影和青山与晏镐民萧行叔彭氏园中欵陈南居山长诗韵三首
荒园余春色孤亭依墙隂汝能留君醉聊复散客襟可人对名花不能忘情唫慨然天宝上如见子美心斯时尚可事?矣犹未沉何知蜀天暗并入朔云深蕉萃到江南坡仙所登临茫茫渔阳鼓恨恨锺仪音已矣当何言千年古犹今
春风不成势春花爱微隂偶然一尊酒合此四海襟高谈遍风雅欠伸惟讴唫俯仰此何年苍茫谁知心亦知沧海变岂意俱陆沉逝者已如斯君何求之深东风换枯枿啼鸟亦好音但当择胜地日日醉如今
临觞黯怀旧玄云结重隂当时一执手语别如絶襟淋漓我与子歌哭寄以唫悠悠望来日耿耿何苦心骇机子先觉锦穽我後沉幸哉欝相望疏矣情犹深但恨无弦琴久失知已音弃置勿复道往者岂及今
题南郑尹氏四序堂四咏【并序】
予既为萃贞堂诗又得永思景先二亭义塾万卷堂四记皆良臣所揭於是萃贞之道尽矣昔後山之记思亭东坡之赋思成皆一亭而已范文正之义庄养而未专於教也李氏庐山之山房刘氏清江之墨庄皆藏书感事亦未尝揭然以万卷为博也斯堂斯名聚人间之所不能聚而备天下之所未易备岂独光於前闻而敷遗後人者复有过此者乎夫子孙之贤不肖虽天而人事之所当尽者惟教祭筵济济高山景行虽无此心亦检束之有其所向往焉而得其师顾瞻而毋忝尔生反求而自诒多福是则出斯门者且将如望而如其为司马家儿矣视韩昌黎以富贵诱符杜牧之以废兴戒宜者不其小哉有萃贞而无二亭犹未足以为劝有二亭矣而无是塾是堂则亦未得谓之教也所谓萃之永贞者不在兹乎是宜各为诗以传
世人谁无思思仅目前止惟其所思近其就亦浅尔圣贤计千载孝义香百祀虽无一时赫而可来世俟试思堂中人閲世如不死矢心毋或忘勒记自某氏
右永思亭
合族闻诵弦余润及乡隣推我淑後心以广桑梓仁读书初何为知理自爱身岂非郑公乡愿作滕廛氓想见同井间比屋如古淳与人已愈有寜但一门春
右义塾
十日一休沐调赵宜可
十日一休沐休沐一杯酒百年以此老千载以此朽空庭对夕阳儿童自宾友须臾各非意嬉笑成侮诟使尔如我年此乐寜复有饥寒累目前功名动身後所以古贤达杯酒即长夀持杯满属君愿君醉如柳酒醒月方中露下更擕手
儿时逢此日喜若得释囚宿约二三子明当何方游自从识书趣休沐长不休坐此一念误忽忽二十秋勿遣儿辈觉此事何足尤
寒坐
残灯挑欲尽小雨止复作山寒无人声瓶冻梅自落呼茶不惬意掩卷兴逾索岂无杯中物独举谁与酢残年十日尽千里一枝托前冬东湖雪亲友共磅礴取欢各极意且复叹飘泊而况只影留微吟付寥廓
文学山别去之洪索及赠言辄哦短章往送於江上奉呈静得提举一笑
此别岂云远此行为凄然当时黄金榜共祝玉堂仙俯仰事大谬历落三十年功名渺身外饥渴累目前鷄羣得失间鱼肆枯空悬端为五斗米去买十日船诸公多古道能不慷慨怜
送人岂不好惜不作好语往年祝遇合此日感羁旅明知聊复尔政莫奈何许四顾负贩人无不得其所而我独何为一食犹待诉天风吹浩荡激水西江注目极望归舟岁寒仍此聚
石牀
一窍仅容身一榻五尺地是牀元非牀而睡亦岂睡突洼得平处曲肱緫游戱亦悟世间人身外皆余赘
平村别青山
林雨急易止緑净无纎尘斜日出半池好鸟鸣树隂空堦对客语俛仰别日深新愁不可尽旧梦何堪寻对床黯如昨芳草忽已今吾道固悠悠悠悠亦伤心
百年堪几别欢会忍不嚬重持一杯酒昔日此共吟当时坐中客忽忽成埃尘彼有不得还此有不得亲颓然听夜语耿耿难具陈
我怀空作茧君已高谈禅视我恋幻妄一笑何足怜未知灵运佛何似丁令仙千年尚怀旧哀歌思凄然不忘固大累忘亦未足言愿君日精进岁晚当我传
暮过水驿
薄暮度长桥晚色入溪路山椒犹落日水面已微雾苍茫汀洲烟渔火三两处似可小盘桓楼角催人去
上下岩
一岩空空碧一岩英英白横穿左右室如建东西宅昂藏厦屋覆嵌窦壁奇崛上光下为土平地固无别
緑水潭【原注古佛运木造寺皆出此池中】
方池湛深碧来水了无迹曾经佛运木遂作无底穴僧言网得鱼千鲤随涎沫熟视黮沉沉此固宜有物
清都台
茫茫风雪中登此清都台坡仙经行处山川尚磊磈长吟诗一过燕以酒三杯先生不在兹先生安在哉
南安岩【原注相传古佛赴东京斋自天窗飞锡而去】
一穴中透空当年佛出处燕寂南安岩云乘东京去游玩一供斋瞬息万里路岂知不动者元只在里许
题皮君野逸堂
四时有野色秀丽入天趣葱茏浮动间浓淡浅深具江山带草木畦壠尽农圃依微远村烟明灭晴川雾桑麻蔚蓝晓花柳罨画雨悠悠辋川吟历历山庄赋造物苦违人佳景不轻付而况逸其间百一未易遇开山灵运狂梯华退之苦人生苟适意何往不可寓少文画四壁六一寄集古兴到即悠然俛仰六合抚皮君幽雅兴於野澹有取西村萧散笔遂为逸作所客佳时展卷晻霭排窻户古今好诗本往往以想悟可人不必识遥属宛如故吾题野逸堂不待展墨素已如见其人亦已至其处
狮子山
高蹲石作势偃翠竹为发平地呀吐呑尻首互依拂隔溪十二子奋迅如有约忽遇大狮王回环足如絷
晚晴
初晴喜见山骤雨忽暗户卷书听檐声何事尔喧怒沟渠欲侵堦江流想奔注焚香事一室幸乃无行路雨久不出门晴新喜闲步临流玩溪涨抚柳念春暮岂无桃与李一望山隐树谁为携一尊俄尔感虚度春霜半浓露春晓深作寒倚袖初阳升未曝衣襟乾轻花与嫩柳忍此良独难东风转微暄一笑反掌间晴忽已三日暄风荡春和纨扇久弃捐拂拭尘网窠斜阳泛樽酒花柳入歗歌天运诚当尔去日亦已多
杉关晓行
晓凉上关路苍茫绕高木瞢腾身踏空左右云满谷日光未出海平野气如玉葱笼虹五色霞翠锦一幅自非远役忙奇景曷到目囘语同行人为此游亦足
诚斋诗
喝石石碎裂指山山泉流匹夫志精激造化力不侔矧吾履践真岂与感慨俦人本有不诚阅世幻相醻读书事缘饰去道转谬悠是斋佳主人白首愈好修出言不欺心谨行自寡尤会心床头易一贯何显幽蓍龟以我动宇宙以我谋朋来睹斋扁内省无疚不读诵三省章以附青云游
病起秋怀示罗以道
风露侵小牕梦破四壁秋萧然属有念万古顷刻周贤达亦何为往往逝不留谁能识悟迷岂待岁晚休书生真妄意高欲比松桂萧爽固可怜傲兀不相契朝晖或未光夕坠已先悴寄谢尘中人何用抱奇气昔在少年时不悟天将夕至今迟暮恨愁见西山日况复感秋风低徊弄荒寂寒蝶不胜情黄花故悲瑟我欲画羲之清坐嗅花蘂亮其誓墓心举世不吾以壮怀蚤摇落佳话亦尔尔人生有不释未易知几几情事不可浅然亦何用深依稀光景间但能伤人心西风空尘埃山骨青岑岑此景岂不佳恨君不能琴浮云有厚薄流水互萦洑人生岁月短天运古今速苍茫不同志狭路纷击毂吾心耿如月吾鷄久如木青者日以黄白者何由玄问故人安在已矣变复还存者如枯枝逝者不待年为君振商音有泪当彻泉斗牛无英气风雨暗孤剑了无一寸光寜复百尺焰田翁腰间?春芟秋以歛光芒耿如昨何用才华掞此日今何惜此生古无匹惟应天黮惨有似怀襞积何当健羽翮六合浮云出逍遥与道俱寜当为愁役
丙申正月五日晚步用陶韵
开岁倏五日一分春半休积雨赏新霁意行得同游叩户无主人倚树临清流和声集飞鸟晴雪点飞鸥山城鲜闲旷转步陵复丘虽有登陟劳自爱寂寞俦老翁伺中路酌酒邀劝醻未知明年会颇有此客不笑指庭前花为子销百忧引满尽翁醉不醉吾何求
石碓【原注石甃作碓甚整云古佛所作緑水潭上有小水灌之惟碓寺中米他米辄不肯碓】
凿石作机舂聊应僧鉢求自碓不碓他岂恡此水流日用不容缺事办神不留何至作机械代衆生马牛
同此观观劒鞘凤山寺用西塔韵
会散惜晴日未忍遽絶溪共行斜阳路穿此荦确蹊弯岸弄流波升丘望秧畦山寺慨久别彷佛涂未迷入门悄无僧芳草没迹蹄长廊树劒鞘何年此安栖岁月渺不识神怪何所稽倦憇门外石怅然欲分题穹林催暮色佳兴浩难齐倒景入沧波云雾灿颇黎蚤归安得此笑领毋忘繄
延平斋居
一日或屡睡睡起日脚平萧然梦觉间遣此羁旅情经世俱不任读书晚何成南游复千里所得荔子生高居瞰万瓦悄悄无市声僧钟送朝暮鼓角报山城一闲用不尽天风有余清浩荡此身微能不百念轻今者吾忘我不独已忘名
三山客馆
古人惜寸隂今我玩日时但喜晦朔易不悟年岁移官事固难了了者彼固痴不了徒了日我岂愿此为读书志用世约略皆前期忽忽头半白皇皇欲何之我非坐无用天也人何疑浮沉宇宙间聊可相娱嬉
樵川再病
归计数日迫病乃复见留颓然无寸力弥觉吾生浮西风吹片云草草雨作秋檐声入残梦抚枕岁月遒冥冥北逝鴈整翮将南游萧萧我如燕无语行归休功名千古尘人事一聚沤新知何脉脉旧雨何悠悠斜阳闻断笛俛仰惊白头惜哉不可饮磊磈空如丘
夜归呼渡
寒星出云踈晴雾起溪湿呼舟空响合石磴久伫立来来勿告劳吾事亦何急街皷已惊人送迎非愿及
客馆对月
两檐蛎不合流月环中边推枕惊见之粲粲一榻前须臾上我被耿耿真婵娟抱持欲成梦玩视不忍眠忽兮舍我去回首如飞仙山风隔屋急林声乱流泉想像久营营竚立心茫然
顺昌道中
前路亦已近何必去苦驰解鞍沽村酒聊复申我眉秋雨作复止秋云澹如垂野店八九家高下颭酒旗父老向我言岁时稔可期长官稍清平田里不苦饥追思离乱始不谓有此时敢云有过望但愿常若兹酌酒谢父老汝言美可思
大乾旅馆
夜雨不成泥朝云有余隂四山含清气万木留萧森鸥飞点空碧烟淡出远林滩石得初涨金石发新音小憇临水阁前陈皆会心归程与晤赏二事俱难任
秋夜旅馆偶忆渊明诗气变晤时易不眠知夜永因辗转不寐用十字为韵成十首
凉秋卧孤馆中夜知露气横牎耿落月幽梦不可继携持单衾出忽与凉相值感此日月移吾生又兹岁中夜怀故人意或梦中见精神皆上下所梦非所愿类非平生亲往往日所面可怜风尘中魂梦亦复变吾生亦多幸遭变得蚤悟怜彼岁晚人逐逐入谬误千年古有今万事今非古及此更炽然愚哉汝难度种田田为石种豆豆为萁丈夫当穷时万事无可为促促床下蛩音响如桐丝我如不能言尔乃独知时夜读渊明诗读竟泪沾臆其时岂非季所遇未为戚折腰可弃去抱菊得闲适凄其後来者固穷安可易墙东临古道乔木余高柳满城寻故物嗟汝良独夀池倾台又平颇恨不速朽青青阅世人亦复有情不在昔亦何愚落笔夸字千终然何所得不得一熟眠此世已如此况欲行千年悠悠壮且老憬憬安所传神仙古难得世乱多有之乘除或一理慨慕可等期折节学方外大要忘欣悲嗟哉吾有心安能使无知鷄声唱复乱凉月去如泻人语起前涂窗隙晓光射所憎不容释所好不得借推枕天既明今朝复来夜吾年能几何来日川方永胡为浪自苦五内互炎凛幸无骇机蹈又不名塲竞为尔搅闲愁居然失甘寝
延平官满归路有感示送客
两溪东西合中有神物藏万石喧雷霆四海森锋鋩以此得名劒千载称镆将宇宙有此奇镆将岂其祥假令托兹地正似隐豫章父老为我言春西秋南翔当其一往来云雨浩惊茫此时君在西吾亦返吾乡隃指斗牛间紫气占夜光
亭亭文笔峯秀丽有笔意宇宙当何人应此山水瑞科目何足言一日定文字况此亦无传泯没谁与记三年伴我独朝暮景气异山灵自珍重世道大有事锺英勿草草翻作造物累相期浩荡间四海共钦迟
演山何年去山色长青青晴雨各有态远近为目成何必先有无物色诡氏名此山即可仙他山无此清大地分丘陵高下摩霄峥拥肿复蝉聨万种不可平其间特出者亦如人之英山如喜我知骤雨忽好晴森然倍作熊如为我送行
九峯如渴马双旌如树门厥初谁立石髣髴有足存四山无寸罅数叠为藩垣日月碍出没云气迷朝昏偪仄若可厌奇特未易言古寺植劒鞘脊凸无琢痕潭石隐异状画手同简繁信哉地灵别未觉他方尊聊当夸燕粤归以解鹤猿
老学百间屋风雨西山巅我来雅饰之青红照平川舟行仰指点想像居欲仙岂知个中人忍日如忍年阁道蔽絶景明晦阑干前下方临鼓角缥缈云雾边娱我忘我独我独长周旋山水岂不佳块然自萧然我代未及去陈迹已如捐马廐依前荣鸡栖混西偏凡我晤赏处继我谁此怜反复固有尔耿耿不自宣猎猎彩旗风遥遥鼓笛喧联翩使君马来欵冷官门使君举杯泣羣吏各献尊惜哉从此别三岁无违言此学非君子荒凉如廐园苟完子亦去念子良弗谖低头辞使君薄命何敢论人皆获佳处所遇辄艰屯四年三往返屑屑道路烦幸逃官长骂不逷狗曲冠职分惧未尽已媿鹤在轩唯有使君意愈远常如存
我有二三子送我来吉舟【原注舖名过顺昌三十里离南劒一百五十余里】爱此名适似与我到家侔不远二百里欲别重夷犹临岐一掬泪回首何悠悠顾我不任德之子焉所求茫茫客西去浩浩水东流寂寂山溪路忽忽影无俦屡頋不可见独语始莫醻想君低徊意如我离索愁三宿犹有情况此托三秋只应今夜梦与子仍绸缪
林子年逾六【原注林元甲仁初曾为太学服膺生】汤子老望七【原注後村先生集中题汤野孙词四六者其人也】林如依人鸟汤亦退飞鷁张子於其间【原注张世清】壮志未展翼三年赖三子伴我形影只小牕听积雨长廊送永日我无亲与踈俗有远难密了知未易别况乃吾语出老称见无期壮谓会难必頋我尚何言临风意如窒
别尚学林
墙东倚爱景划与好客辞依依不能别索语强支离明知不能留聊复寛心期合离相因依安能长追随此别若可惜岁宴行及之养筠托梅竹婉娩为此时此时乃分飞能不感我思君归空江上我守沧洲湄清谈夜秉烛文字为娱嬉悠悠一尊酒彼此两相思
江路梅当花不得共一杯君言毋太苦春风还复来此来七十日多情共徘徊君行固云久别恨终难裁彭城夜雨老亲友白髪催得闲即相过有兴莫易衰聊将春风约遣此愁怀开
三诗别王稼村末寄其子巨济
平生王茂弘丧乱始得识峩峩千尺松风雪见古直浮沈婴世网耿耿未易出相见复何言欲语难尽臆桃花一日雨江路涨三尺逆水缓归帆迟回尽相忆
东皇布百花粲粲日以好斯文如秋风萧索入衰草苍茫黯凝竚岁晚此相保一或天相之与子兴此道慎毋若黄鹄矫矫恨不早
浮浮西江水千里一脉分悠悠相与言颇及操与君一为路傍尘一作天边云此地不相见何日当共论东风吹断鴈天路声相闻寄将长太息恨恨当何云
杂诗
虎为百兽长女乃无与配屈意采下狐惊走不敢对固知为婿宠亦惧杀身害君意安可常未可辱君爱鹊鸣人所祝鸦乃得人唾主人属有疑闻鹊喜惊坐鸦随噪其间反复无可那人言有不信况复飞鸟过

[book_title]卷三
[集部,别集类,金至元,养吾斋集]
钦定四库全书
养吾斋集卷三　　　　　元　刘将孙　撰七言古诗一
淮之水
淮之水为王节山而作也节山尝从赵冀忠靖公掦州补镇江户曹掾於是因其人思其所主及其地以发其生死之哀也
淮之水中润扬扬之流美洋洋金蟠焦踞瓜洲横大江滔滔兮日夜未央江东注人西去大江依然兮斯人一往不见且为土
淮之水铜扬州扬之山天悠悠当年三城江为沟祖鞭不神兮风木幽幽营星哭铜扬踣楚云荒凉兮平山客尽秋草春自緑
淮之水江流平江既平淮水清空山无人月满城归来兮景景平生苍苍者山翳翳者木于躬不赢于後尔福
寓言
益友不能善其朋孝子不能谏其亲而况下土虮蝨臣乃欲取必於其君彼其生深宫长妇人岂比讲贯道义明制六合重万钧左右顺适候笑颦奈何布衣事摩拂欲去所爱捐所珍甚者使其好色不敢好旨酒不敢斟谁无便嬖无私爱乃眷不克保志不克伸吁非人情偶逢伶优诡故实悠然有感於予心龙逢比干固俊物人非尧舜何能有所益早已亡其身
天道远人道迩古人事天但修已旁推巧测求其理圣贤远灾异起六经?纬纷不轨洪范五行经有之附以象数真无谓庚午辛卯四字止其初不过以实纪讵知穿凿汉翼李隂阳邪正百怪诡孝经亦复神左契遂令不信不如已天道悠远偶然耳吁嗟伏羲尧舜氏之不作衰久矣
稷狐不灌社鼠不熏古语以比於近君既欲择所重得不置所轻及其祸败成国亦或以倾何况稷与社又安得存嗟哉当其盛时此事难以口舌争
倡优贵战士屈一笑倾城又倾国但道佳人难再得未应三寸脚踏倒长安千丈壁马嵬坡下淋铃雨琵琶膝上何王府颇得回思向来否人间又看新歌舞
河济左泰华右长江天堑三复九劒阁崔嵬一夫守潼关天上井陉口高者如登天下者如投井险者不可径与舟万里提封亿兆貔貅自非天崩地陷当何忧孟津河上步逐萤金城驿中卧无灯奉天袴寒华州粥荡隂贷钱食瓦盆呜呼胡为至此极曾乃不若涂之人坞中金三四万斤成就脐中一炬连日夜达明胡椒一物八百石赢得夫妇相对泣当年惟恐子孙贫转眼已不知何人彼贪宜祸不足责投欲争献窥伺之谄子厥罪均此徒往往侥幸免所以前倾後覆辙迹如相寻女自媒非贞士自荐者轻伊尹五就要割烹孔孟辙环老於行良平邓窦房杜固随世比之绮皓子陵不可同日论功名虽云道义视此轻事亦安得不与人使其材不愧其位计虽少贬亦人情惟其得之不以道既得无可称遂使山林之士鸿冥冥
渊明不肯折腰向小儿弃去五斗归来兮却来柴桑不救饥缘门乞食感赋诗至欲冥报以相贻等为一食俱乡里何忍於此不忍彼人生安往非口腹不仙不去聊尔耳渊明政尔无奈何东篱日晏愁孔多笑渠饱食腹皤皤效陶采菊行婆娑
燕南垂赵北际惟有此中可避世十重堑十丈楼铸铁为门谷成丘地中舞天上鼓美人无声泪如雨易京倾夜大明百楼营橹转眄平噫吁嘻非避世乃致人松耶栢耶客耶昔者之客今谁家必复以我为口实谓我不能尽其力吁嗟又当败一国古有败主无败客事已尔吾何云愿天勿生此人愿人皆无此心
有天眼有肉眼天眼除非世外人非佛非仙无此神肉眼虽凡犹是眼眼前好恶犹能拣无如俗眼最可憎瞠若两目元昏盲
人生何用侯万户不如稚子生纨袴人生何用家千金不如愚儿坐守成人生福智不兼得富贵经营总劳力壮年苦辛老侥幸欠伸未快梦中失少年气盛安所知第可纵横快一时便敎颠倒尽失计早已极意无足悲千年兴废多如此何但膏粱二三子高堂往往好老公政复业奴豚犬耳珊瑚七尺八九株胡椒八百如蓄租彼非贪贿曷至此千古万古嗤其愚虽然盗亦有道者不亦天命赋予殊使其无获难锱铢使其无力无巧图不见巧者拙更痡不见穷者锥亦无是虽借彼观须臾岂得坐飨逃天诛取所不应皆一趋不独今也古有诸一匹绢或以死一钱盗或弃市玉川一宿永宁里佛说大藏八万卷犹有秘密藏不传临终说偈法非法无一个字名为禅自禅以来又几藏隔皮吹调如风烟标宗异派各贤圣抽戈拔劒丝命悬名山钟鼓饱食坐所讲何事消天年末流假托不一种动谓其力能回天空余一藏谁肯看反使文士穷蹄筌杀生聚秽过世俗顶戴服御亲乃寃深山铛脚谁共煮括糠择米交炽然佛乎见耶亦不见尔步何用黄金莲
莽兮秋云不知其何所极泬兮凉风不知其何所息望之渺渺断予目思之嫋嫋感予臆独欲随之出尘外浮六合意者可以快然而有所得顾安所而致六翮不如低头掩关坐悠悠高远非我力
五更钟一更钟风雨霜雪昏晓同嬾者卧贪者起神仙也少能闲底若使希夷真个睡华山驴上笑不坠一年中秋今夕望今夕何人举杯赏云间漫自十分圆寂寞清光委林莽昨夜无月人人愁有月不计既望不便敎一二分不满亦自满意断送秋庾楼黄鹤两寂寂世态人情看历历能知解赏已无谁落後搀前都可惜书窗坐对月正中斋居对酒空情浓月乎有情偏照我我亦随身移坐相追从
题天开图画歌
晋朝羊公一片石千年过者犹涕流南阳诸葛已无庐至今图画代不休古今宰相几千百何独二公感人得彼犹始终都哀荣况复东南坚铁壁当年山水天画图匹马领客荒寒区何尝泉石着歌舞惟有笔墨相嬉娯东山棋残无喜屐海天风恶神龙鬰漫留一卷旧山川付与人间作陈迹李生生长郑公乡徘徊收拾得散亡人虽已远迹未熄草木矜持犹苍苍画图天成何异昔惟有英灵何处覔不知襞积几百年复为乾坤再生一当年摩诘图辋川後来山庄画龙眠此图世道有关涉珍重此笔传之异代千百年
题江山春色图
锦城绣岭花为云金明太液波扬尘沈香亭北牡丹醉长安水边多丽人东风如酒花满眼千点万染还一真浮青换緑野浩浩新潮宿雨光鳞鳞峩眉彷佛大面近浣溪曲折潇湘邻东林西林互出没前台後台高嶙峋柳隂船隔人待渡石磴沙断村连津虹桥重屋闭寂寞野水略彴行逡巡佛庐杳霭木杪见晴竹远近烟竿新翠眉浓淡秀欲语桃叶浩荡招难亲窅然世与流水远着我画作孤烟身茅亭蔽树可招隐渔网列栅谁垂纶篷回谷合路忽尽川平浪远天无垠数帆落落已烟雾远岫杳杳同飘沦却知人间真艶丽不要妆束添精神红顔正嫌脂粉汚天然何必丹青匀不知住此者谁子辋川词客当絶伦不知何处有此景子瞻买田愿为氓当年画手极点缀丝缕想像几暮晨苍然水墨见妙趣直与元气同化醇展图早觉心目醒何况遂作桃源民
林峦夏緑图
妖红艶紫飞成土飒飒南风入清暑秋千院落闭重帘寂历黄梅新过雨千峰如洗青欲滴万树入云深几许萋萋幽草徧天涯嫋嫋芳洲到鸥渚緑隂流水胜花时叶不惊风日停午此时秀野偏得趣正在红尘难到处料渠长安市上客方堕黄粱梦中苦炎埃赤日倦无浆逐马随车汗如煮岂知穹林间絶壑别开胜境疑仙宇高岩下石澹明润旧翠新黄竞清楚泉绅瀑练界烟碧叶幄萝帔丛山圃村墟静闭若无人野径独行非俗侣重楼复阁知谁住远塔微钟难覔户潮生港涨渡船迟登高忽见渔郎浦人人在在有此景山水于人元不阻世外日月开清境自是人生多龃龉只言尽日长苦短如许日长谁领取低徊热恼空难息汝自不去谁缚汝开图往往意萧然转眼不知身靡所蹇予平生丘壑兴正坐失计悔可数不辞诵咏深自怜万一观图有人悟
江山秋意图
遥岑涌翠联林丘远水兼碧环沧洲荒荒野净日凄薄索索叶语风萧飕谁家复阁临流闭何许华屋撑岩幽重关接栈蜀山道孤城隐雾峡中州悬崖峻阪乔木外平沙疎柳古渡头连樯渔艇寻别浦板桥茅舍通层楼抱琴策杖岂高士絶顶依竹疑仙俦香台翠岭半天出丹枫白荻连峰稠萦回鸥渚四五曲开阖屏岫百折周西风尘销天漠漠长空雁过云悠悠穹林絶壑浓淡趣回川乱石清浅流不须烟雨添莽苍坐觉俯仰怀夷犹少陵平生故人梦仲宣落日他乡愁凭阑星霜感齿发举目草树增离忧思吴吟越兴晼晚悲屈吊贾情绸缪何曾黄落写枯悴岂必桑化伤沈浮满前繁密无异昔触境揽致何能休此如弹琴不弹字泠泠丝倡桐自醻声文天成辞抑末趣味玄彻神与谋四时惟此心会景难於色见於音求此画有诗诗有画诗成如在画中游
雪晴图
轻轻盈盈积复叠晃晃耀耀明不灭萧萧条条天野接点点缀缀心目彻烟笼不尽雾不遮月照无痕野无缺乱石崩腾添浪缀枯木棱层供眼缬小亭孤撑突以兀重櫩一片平如截乌鸟影断云不夜墟里烟沈路迷辙江流无波色暗夺石壁分岐惊闻裂近村遽失费指点远浦平铺混邱垤重林如苏没又露遥树疑塔昭若掲何人杖策访山寺底处寒舟藏石蕝堆山积阜大富贵张天幕地真陈设严风不动澹傲兀斜月微照增荡潏恍然立我通明前直可泛之河汉碣苍茫一棹者谁欤毋乃山隂清兴切人生对景各有情相忆相求随所悦王孙公子夸燕赏志士幽人寻胜絶到头歌舞一梦散秪有风流千古说穹庐窖里太苦辛灞桥驴上嗟穷拙茫茫对此几魂销落落可怜人事别故人便遣长相忆远道何能心百折四方安道岂无人难覔子猷能泛雪
子卿归汉图
隂山隂大泽北雪花如席云如墨寒漫漫野荒荒汉天何远塞天长当年出关头漆黑节旄与髪各丈八如今秃发似断旄归拜茂陵陵上栢生妻去房儿仅存官霍构怨儿无孙老孤通国访消息李陵当笑汉少恩南使解鞍夸诮汉戎传归鞍谈辔缓可怜万死一生身画尽酸寒与君看
春日郊行和城山
春怀满眼不可道安能寂寞为愁老蹉跎情绪自匆匆浩荡春光非草草等闲一出便成赋谁向山中书第考初春最喜晴色久山市况试新灯早尊中有酒杯有月归路何辞玉山倒风流心曲自相知亦有痴儿笑何好醻君岂须青玉案行处不必红云岛一杯两杯评酒淡三首五首添诗恼但敎每岁赏春晴定遣旁人图绮皓
送五羊区善叔买书
五羊士区善叔奉广东宪府檄乘传诣江闽浙买书实尊经阁过庐陵求所以赠因记坡公送杨次公游钱塘谓其以王事而从方外之乐今善叔亦以公事而从文字之乐敬和坡韵写坡诗于前以纪其兹游之胜絶云
南海去观北海日炎曦靡惮黄埃赤摇官船去买官书乐意不减商山橘几年身谋夸九九流俗溺人剧於酒一朝科复梦惊回却恨穿杨无妙手从今经笥不愁虚正可胷中着石渠翻思往日几书阁何恨牙籖饱蠧鱼由来读书无别法心广眼开谁得敌输君收揽徧东南天壤应无此闲客
送王实甫
庐陵实甫垂髫流落从其母於卤获俘隶之中卒从卖身得赎并赎其母以归故乡然为贫逐食复奉母依其所为主於南海上母遽死焉可哀也已因为赋长句反覆古今之痛以慰之呜呼实甫有读吾诗而悲涕者即有以处吾子於死生患难之间矣
絶裾儿将母絶域伏劒儿相母无骨功名何用宁馨儿不如之子髫齓哭相随堂上老公呼脱足合下郎君骇还目天哀神合几见稀不如之子卖身并赎归云飜雨覆落干戈巢破卵碎同网罗断筝啖臂不得死织履卖烛吁奈何谓天不仁若予佑万里母前容子後几多骆谷散全家又看故琴执儿手谓天至仁怜此儿单车归母江之湄风霜伶仃母良健一食南海母弃之瘴云憔悴天不语今古人间一抔土全归葬处尚江南何限杜鹃啼血苦蕯保锦袍哀久羁建中望断沈婆儿更怜岁晚黄龙骨痴待南风到北吹
送李生
劒南诗老文章公一生隔絶江以东时时夜梦出关塞荥河温洛恍惚中人生材命不相合本志历落空辞雄一衣带水又百载九州今乃吾世同昔人梦游所不及皆可杖屦舟连通如何闭置守乡里仰屋偪仄如涂穷坐令小儿竞得志跃跃鞍马欺盲聋山河奇杰须俊句我辈不往谁当上东南人才堕衰弱正坐顾虑怀土风向来岂无英特士偷安未肯陈范鸿贾生不奉宣室对江充来见犬台宫居然时论卑南土更俾方士随旌弓生儿朝气正几许二十寒暑顔非红青年不蚤快奋翼白首何恨如飞蓬苏君激发贵张仪马周受用穷新丰藉令富贵不可幸不负双眼一览空李君昔年乍相见高视肯顾斥鷃丛十年再会万山厎笔墨意气光摇虹我衰固无当世用君亦四十未就功披腹正欲呈琅玕意行直且登华嵩逢时金台曳珠履寓目匹马游无终赠言何敢怀不已所虑濡滞年匆匆往时借手所推毂先鞭或已夸犀童可能不贵复不去东西湖海添诗筒爱君愿君一吐气他日为我谈渢渢
送平阳李汉臣
南垂北际天地合朝驰夕秣万马踏牛车龙轴遍梯航玉佩金腰遡阊阖就令嶔崎可笑人亦复轻肥照耀春吴娇越丽金买屋山飞海步鱼袭鳞何人嬉游但娯目何人萧散不累俗诸公去者辄翩翩今我何为长碌碌异哉此君何逍遥长身如鹤之飘萧闲谈不知剧暑去清坐能令客意消我行铸错毡未稳君吟瘦颗饥可忍穷涂执手自相怜过午呼茶不嫌冷高翔百鸟争风香眼中见此孤凤凰往时邺下刘公干此日江南穆伯长人间往往难留盼泛爱虚名徒足叹虵行贡禹有弹冠钩直子舆无裹饭悠悠薄俗久厌之人生作客真何为担头第惜二万卷一字不疗寒与饥此中无定留君住君亦尘间无住处山中猿鹤望归来个里燕鸿相避去萍蓬相遇知何年欲别未别心茫然长安市上倘重见更赋匡山第二篇
书生何用三寸舌嘲风戏雨晴飞雪等闲日食米二升比似常人倍磨折书生枉费头上冠同流合汚良独难俗人固已嗤鄙我吾党亦在瑕疵间人生谁遣称书生诈怜伪喜中实憎十人共语九不应一语不中谤已腾书生薄命为诗人呕心刳胃供笑嗔千金谁要长门赋万首不捄哭雪贫早知所遇有如此恨不投笔弃脱屣秪今鬓影半苍凉正在尘中不生死惜君所向非郑庄叹我裹饭徒子桑江湖鱼命自相吊宇宙蜗角争何长为君感发嗟薄命我亦风尘老孤夐金莲何限两足尊我尔三生宁好径明年我亦归去来君游汜滥涂方开江空年晚黯执手他年须记此衔杯
古梅先生不远数百里特为我来以斯文故此谊厚甚复枉贽篇临别走笔依韵为之语短不能尽情也
秋霖蒙蒙客西上惨澹江山供意匠尘侵短策叩城门寂寞行人问何向明经当家推几文旧日题名千佛藏秪今辎驾欠蒲轮空余讲部尊鸠杖出门乘兴强为起如此西风行道里奈何远记徵山香亦遣河伯夸秋水此宾此主可人人我愧我称君子子书窗一榻尘又悬秋鸿数点天如纸
石麒麟
堂堂麒麟驿边路东西相望数百步莓苔荒裂形象存云是六朝陵寝处公卿琢石为虎羊别作麒麟表帝王山平陵圮隧道没平畴晚风禾黍长相逢老翁荷锄耕借问老翁何处陵遥指隔田稚子立此处往往留其名我生犹及闻祖父此田又复几易主何况千年废帝陵只有麒麟知处所我闻此语泪沾襟人生反复理难寻陵迁谷变谁料得便房幽户何用深中原百年生荆榛清谈歌舞为君臣珠襦玉匣贼不讨金鳬银鸭恨又新麒麟落落得为石千年犹存旧踪迹不如变灭都无余免使行人三叹息
中秋与青山露坐口占长句
今宵之月天下无天下有月无吾徒吾庭数丈为庭除不许一木来扶疎斋居无肉陈盘蔬高歌乃有吟客俱盃行授简诗须臾急起迭奏声乌乌吾不负月月负吾满城闭户如幽都去年之客今年殊欲饮此酒可得乎东家之君万石租西家之室二八姝肆筵设席我不如岂有一语能形模羣仙琼楼宴天厨龙肝麟脯玉醍醐酒酣杂击抽簪瓐青冥之上为天衢蟾光俯踏照六虚坐狂一语干天诛谪下生世为凡愚况敢纵饮狂歌呼呜呼此月岂独天下无

[book_title]卷四
钦定四库全书
养吾斋集卷四　　　　　元　刘将孙　撰七言古诗二
题南郑尹良臣【时用】萃贞堂诗
人道以萃为大成天道以贞为一终否睽离涣浩难聚荣敷华实收其功贞如循环起元亨萃至於庙功乃崇非亨莫萃安得贞萃乃异彼豫与丰彼盛彼大物常理物理有极贞无穷世人视祖若渺茫君子以身为栋隆方兴备礼犹或有已坠蒐绪谁欤同美哉南郑尹氏孙此堂继志宣祖宗森然名德叙昭穆远矣光宠如新蒙里人纵观兴孝义信史采摭扬休鸿外丧力举十不惮孤侄代死神犹恫功缌听长世谨率翠华幸燕恩湛洪废兴奈何厄运数神具相尔仍乐融新堂翼翼焕楹桷旧刻濯濯芟蒿蓬後来称说萃贞始又似推本七世翁天於伦纪极留意忠孝如种生芃芃子孙蕃衍族复合余报贻答幽显通人间此事何处得千古相望四五中长歌扬厉端有触如美泱泱风渢渢
客中岁宴
朝暮三年葱复醋未若辛酸岁晚路何况连年作宦游只影萧然山上往一更钟断蒙头睡五更钟动半枕寤下方市合久见日四望峯环犹是雾荒凉过客常无人来往闲庭自徐步前山望雨十里来半溪云看隂晴度时惊潦水屡赢缩夜听滩声静喧怒怪禽飞鸣作人语山蛩闭蛰犹啼露我行游戱乃久留辗转简书无可诉平生迂意竟何许读书长笑为儒腐文经武略固非长世事心期岂无素十年奔波成百拙一朝推择偶相遇重来铸错不可改时复望云嗟巳误秖今憔悴经节物何爱别离走荒戍人言微官胜家食我媿长勤负初赋奈何忧患久侵凌兼复儿女迫昏娶低徊岂独隐身世浮沉聊以应门户十年出处未易言百念悲辛自狂顾亦知贫贱宁所少如此飘流属何故天地四时有消息风月三生感回互寒氊寂寞固其所青灯忼慨空无数
寄郑义山
万山之间春日长春山之外云苍茫客来叩门称清江袖书上有郑字章广文先生初入庠闻有束担汀之阳寄缄丁宁携报襄得之倒抽心慨慷喜极疾读泪数行四坐惊怪旁观旁谢客卷书行伥伥昼立夜坐中彷徨书辞仅百语非详一纸虽短情永伤上言北行子南装中言出处还江乡感昔霞佩相颉顽今专一席各一方幸不变化鬓巳苍重游丽泽临修廊俯仰陈迹一苇航携手倚醉阑干狂今我衣冠领洋洋此会二纪又半强惟君记省平生尝使我回首悲行藏往者驱驰翰墨场君廿有七顒卭卭我才十入俱翺翔君先十载名声扬我後突出高与亢榜帖先後姓字香余子侧目汗走僵先辈歛袵才葩滂咸曰二人且腾骧此岂泥涂老风霜酒楼涛翻九霞觞扬州飞挟琵琶倡或惜书记私皇皇或憎阿瞒谤浪浪一笑美恶孰在亡襟期何许虚名彰梦未合眼炊熟粱仅为人作春衣裳谁数马周推君房彼如铁榜夸装潢今我白衣媿粃糠长忆过君沧洲芳迎门笑谓里卜祥兆曰贵客来徜徉君期我为凤若凰我媿君如秋後螿年二十看田海桑乱余无谁哀沦丧惟君见我涕泗双我坐无计蓬风扬吹落闽峤栖幽篁君诗戱靳念渠央君行万里排云阊我逃墓庐望兄冈平素热交顷刻凉谁闵练裳哀羸尫傥不自植甘括囊蹴踏蹈藉勇且刚东邻高楼穴埽墙西?泮岸池侵隍岂无他日尔许忙畏哉人心过劒鋩我始避尔南之疆藉此一官走屠羊岂比君锦荣且光泛家上冢夜发艎携儿讲坐朝升堂大江前陈风泱泱高楼吟啸渔鸣榔亲友上谒洽酒浆清江之上嘉谷秧清江之友楩楠樟昔有典则叔度黄梅洞磅礴河汾王高风特达圭璧璋如心博雅珩琮璜人间此士不可常可惜抑郁如干将大秀蒿目谈虞唐想已金华鸣鏐锵若此未收柱与杗君宜诵如君家庄毋计彼欲与彼商我怀可人心内痒我友岂念我遯荒滕兄揽辔四牡彭原章一生志始偿前趋後谒东西厢狂奴故态敢厚望【原注自谓】故人何用中书郎谁梦太白落月梁孰为伯乐空冀良捩眼不泊思旷傍捷路惯走甚若麞巧聋善瞽美舌簧蛇信蠖屈头地抢我拙疎远极自量人生有命定低昂所不宜得徒披猖及得虽巧命适当以此於心澹平康更数年耗官粮昏嫁事毕脱络缰祝君青云日益壮致身事业行炜煌一洗廿载闲愁膓因君感念着不忘作诗宣心写悢悢百书安能尽毫芒诗成楼鼓三击镗风灯影乱雨打窗
紫山为瑞阳邹氏赋
向来夕阳行万山晃耀闪烁霏微间烟耶霞耶远夺目老者少者惊换顔其隂半壁仍翠浪其上咫尺熔金盘腾如虹霓宛激射璨如火齐堆络环郁葱勃涌劒冲斗冲融荡漾海浴丹庆霄倒晕去入采灵焰嘘吸透九关摩尼水波珠气王通明风定炉烟闲居然隔我埃外岂可不作蓬莱看始知画手真乱色点染极力何能攀忽闻此山锦江上四时朝暮总一般闻名见诗忆所见转使想像心骨增清寒
广石行【原注石在建昌道上】
巨灵斜劈山半壁一半飞空去无迹至今枯骨不生皮撑拄棱棱骸赤立倾崖东西首相击钱路井窥天一匹划开束峡临清旷特耸屏帏蔽风日斜崩覆压如重檐横展平铺几百尺旁蹲侧踞森鬼怪丑卧奇奔随散掷猿猱攀缘定难上燕雀礨孔时容入净无寸草点空碧惟有溜痕留旧湿可怜道周不遭遇斗大浯溪二三笔秪今荒寒谁愿省莓苔不没狂题蹟当年中兴藐灵武湘水何所山水窟海楼云气傥成龙此地东西正行驿大书深刻待名手过车下马留争席惜哉山灵不努力五陵萧瑟三神泣茫茫六合一片石谁向天涯海滨覔
青原门外夜饮口占
青原寺前门已闭青原门外歌如沸歌声不是绕梁声东坡之诗动鬼神松风吹露月当空一世巳入醉梦中吾徒之狂不在酒借酒放歌歌愈有人间何许无月明谁肯作此山中行此山此地宁无客曾有夜中惊破月东坡正尔不自聊长歌有泪如吴潮我闻歌声忽掩泣文字生前那得力诸贤能狂勿惜狂持杯未识能断肠自怜我巳无狂态坐负山中月明海
烂柯图为福宁州尹殷周卿作
福宁州尹殷公往贰三衢府事为烂柯图名士叙咏成卷予昔以郡文学获事公於闽宪知公尝用是以消日乃为烂柯图诗曰
神仙闲日无处消借棊对着聊逍遥蓬莱光景无昼夜顷刻坐见年光凋信安山中亦尘世樵夫来往朝复莫偶然观奕出世间遂号柯仙无再遇廼知仙境只眼前三山弱水非桑田仙乎终日与我即我自不见吁无缘清风明月时时有空山无人夜如昼萧然有客听松风却怪旁观柳生肘我评二奕证樵夫此樵三世名金书傥非仙骨当发舒柯且烂矣安得渠
题明皇按乐图
华清选胜春迎銮内家小队双琱鞍虹桥风清直驰道玉座按曲乐未阑换头促拍知几许髻偏钗嚲嚬无语绣茵赐坐列琼枝似是霓裳第三部龙顔捻髭记紫云部头唤起调更新展缣奏谱意未惬指擪沉吟思入神娇棠含露波脉脉藕膓知为谁丝结东风一笑万花香端正楼头端正月犊车先道指玲珑何人曳裾御路中辎軿深闭八贵人紫衣毋乃冰山公人间乐事随风散只有开元画供玩太平天子五十年酿成人间一离乱
题谭梅屋所藏杨妃上马图
万花御路东风香六龙揽辔回扶桑芙蓉煖梦醒来晚端正晨装未肯忙趣持步辇四辈急贵人娇痴故迟出欲行未行望何遥待来不来意如失仙韶一片下层霄宝?重帏降鹊桥凤尾扇开晴日早龙珠节动暗尘销先驱欲似明駞使期解君王凝竚意翠华晼晚又西来分队如花立千骑从官侍卫总前瞻矫首红云断复连天顔脉脉未回笑列仗肃肃何当旋逡巡步障开烟雾玉座围春按歌舞至尊屡顾不胜情侍儿奉上新翻谱古今谩说絶倾城风流未必并世生太平天子妙晤赏絶代佳人不负名遂令图画极精艺一一当时意中事笑他赤凤温柔乡仅得老樊谈拥髻人生正尔聊称心世故反覆无定形千年百代兴亡事何必宫中有太真
题张萱写虢国出游图
平明朝天澹扫眉温泉午浴侵暮归意行尽欢丞相府天街蹋骑宵游嬉不知禁漏今几许凭醉晚粧鞭缓步笼妨嫌杀桦烟香九万青天明月炬罗巾三角低髻云姨?嫱倦苍庐英堆鬟不省子兮粲聨鞚交暎苕之荣惊鸿飞鷰何曾画高足大鞍雄善跨若教画坠烂五花肯但素姿从七马人生反覆後昔今马嵬仓猝投竹林三郎忍泪玉环别仗外那知虢与秦韩生把笔双丝绢追写百年如目见明眸皓齿巳三生烟埃彷佛春风面南唐北汴印斑斑江东遗墨送官垂芳遗臭等寂寞总得千年百世看
题天师画梅
当年夜泛剡曲船三更酒醒心茫然推篷雪压不胜重半露一抹洲明烟船舷戛岸露地白枯梢老干横中坚上者不见空蒙玄下者不见根盘旋腰支正对婉娈处笑靥适映须眉边美人背面犹可怜况此明媚停婵娟繇此移棹回前川已见安道不复前此画此笔通灵仙写来妙相无与传秪今王戴已相识但玩此图非雪非月长千年
赠黄庸之传神
人心不同如其面人面千百日所见可能一目阿堵中古怪清奇随电转世间人物不可知是邪非邪任渠疑眼前衆里面对面颇似不似安可欺山川草木晴复晦古貌前贤无定在难将活脱戱虚空却向人前施五采坡公颧骨真复真至今想像谪仙人形容似否亦闲事描写政恐羣儿嗔人生好恶何足数不似丹青留画堵时花美女有人玩掷瓦盈车谁要汝庸之庸之汝诚能纵横笔墨皆巧心短图大幅恣簸舞寸田尺宅存古今如何模写亦到我壁上童儿惊似颇酒酣醻赠作长歌我可定无渠不可
以立此来遂不得会以予心之怅然知必倍我之怀因写竹米诗再用韵为一行公案
道旁石人笑卢胡谁遣嗜好流俗殊曷不深居宁子躯担簦负笈携行厨粉儿騃子交嗤愚古人远矣乃欲俱雕玉刻楮为葩柎呕心捻髭欲立枯森若武库戈矛戵净洗不作鈆华肤自诧明月如意珠顷刻欲使花滂敷鄙薄无盐夸子都衣裾不惮醉墨濡吹嘘槁乾荣华荂连昼分夜忘其孥食寒屡煖饥靡须以苦为甘瘦为腴行歌拾穗如美稃囊盛筒走急急符犹谓未及三一隅剧欲面觌搜枯芜此间真有龙凤雏云开日明非馍糊谁知交臂失异途天公捉遣差特铢一彼一此何之乎自怜濩落锥欲无十年远宦无蓄租饥欲使哺寒欲襦人情落落秦越俘宇宙莽莽四望孤能不録録惭丈夫吾行聊尔谁忍诛子虽虚返勿厌儒任彼复扶扶【原注与扶扶皆玄爻辞语】循饰自好东门荼不作花奴与玉奴
禽笑八首
鹦鹉南飞异风土巧寻人意知宾主唤茶惯道小玉名吟诗时学长城句秪缘觜角矜小黠未忍鸣号杂凡羽如何人面介葛卢不肯随人作人语
鼠鸠形丑百无肖缩头闭目充戱调隔林衆鸟噪相看连架黏竿捕如钓网罗岂必在高密同类机张非复料世间大有面如蓝第一相逢未须笑
鹧鸪悲啼瘴云黑一马南来一马北深林丛薄自相呼水远山迢正无极南人断肠北人笑故家兄弟嗟何及近来海外也堪行只有山中行不得
白鹇毛羽文且泽条疏缕密分黑白如图如画远可观不鸣不啼百无益主人以冗多见弃童仆得闲时恶剧信知文采无补人故可人间作闲客
乌啼何嫌鹊何喜嫌乌好事不到耳佛言乌眼乃有神洞视隂灵粲如指或以其睛点人目变化幽通当若此怪君说事非眼前元是乌睛长见鬼
饥虵望蛤奔欲啖蜈蚣见虵宁肯逭包藏二毒适遭逢反覆三义交畏惮可怜颠倒无奇术捉将一处共嬉玩满前相制不相吞所喜无灾且无患
痴儿爱鸭好緑头强驱作鹰驾以韝草间放飞乃低走羁绊欲困犹怒投悲鸣自愬此脚手抓沙何以供追求故人拊掌笑阿浩何以当年莫上楼
雉媒驱雉虞发机由鹿诱鹿足折踦归来笼槛饱饮啄视尔鼎俎相追随物情豢养或失性人事恩怨何难知他年布弟刘玄德坐上徐称董太师
禽言六首
不如归去归去无处江南旅魂招不归汝独啼向江南路东风千年吹落花蚕丛而後往往皆天涯愿後身世世勿生天王家
郭公郭公何人误杀此老翁至今哀鸣於云中世间可惜好活计长安公家旧宅墓聚六州八十四县铁铸不能成受人误
婆饼焦阿婆惜杀孙儿娇白头望孙收我骨谁知孙儿不得力断送阿婆无饼吃孤魂犹记孙面目孙又不知何处哭
把禾箩谷人生无足去年谷熟不偿债今年籴谷如食肉朝相催暮相催秧田水放三两回尚待谁家借谷来泥滑滑春雨多行不得也哥哥长冈峻阪君奈何驿涂横陈八九尺马蹄踏裂深没膝滑达滑达君勿驱安得飞来助君力
提葫芦村村处处无酒酤去年驿骑乘锋车江淮酒课江西敷江西之水不得力若问沽酒江西无

[book_title]卷五
[集部,别集类,金至元,养吾斋集]
钦定四库全书
养吾斋集卷五　　　　　元　刘将孙　撰五言律诗
默坐
焚香听春雨默坐不观书千古如昨日一心游太初山寒鸟语寂叶落晚窗虚受用偿今我平生不愿余
岁初
新岁已复旧雨深无客来踈踈青入柳淡淡緑肥梅世虑随年倦天机借物催计迂托萧散不厌小徘徊
春雪
一夜东北风三千世界陈明明不羞昼白白欲争春河煖澌残冻天清压色尘今番化工别又是一洪钧冻木坚犹折轻花忍独难何期逢腊後未可怨春寒欲鬬粧逾泽将曦泣待乾由来顷刻玩賸得一番看寄牕选授教导大慰公评辄赋二诗叙贺
府檄从公论乡黉致硕师校官得明复【原注孙明复从范文正公於睢阳范公荐之为学教导】弟子待千之【原注焦千之善教开馆洛学吕申公使子弟从之称焦先生】虎帅凭君重臯比乐我仪从今不落寞三岁共襟期每叹君房拙仍嗤学究村居多平丈我【原注放翁诗都都平丈我谓村校误读郁郁乎文哉】更笑釜金坤【原注宣和间有出问题云乾为金坤又为金何也乃书坊本误刋坤为釜作坤为金学徒以监本示之乃悟】本色传都授【原注唐书都授者学长也】当家润讨论【原注近年教导为教官掌代文翰之职】君来一洗濯汤便试黄昏
七日散藏经斋罢独留南岩
斋散我自住雨闲云共栖留行木上座送尽饭闍梨共客梯云洞随僧屐水蹊慙无大椽笔空负石岩题
酒阑
对酒不成兴闻歌早断肠天悬万户水月浸一庭霜翻觉闲为病谁传醉是方深村逢长老何事鬓苍苍
洗砚
洗砚得新雨题诗聊纪年山川存笔墨岁月只云烟花事红尘外春风白髪前一溪清涨满江海意悠然
日出岩
恰值佛生日游於梦境囘望云穿石去带雨出山来中野疑何暝前?望或开午晴吾亦憇新緑对池台
岩游
游子潇湘倦归心逐翠萝谷深才有寺江远不闻歌禅梦世还小覊怀愁更多有情岩畔月待我一婆娑
调刘虚舟
一语不可得可怜相见难未应怀锦字要似问金丹世路秋同老心期岁未寒涂穷思度世俛仰絶堪叹
过樵径
历历昔所见悠悠今复经愁能添髪白尘不到山青斜月迟归燕微风起腐萤人生会行役可复恨飘零
欲行
役役长千里番番是莫春自怜蚕作茧岂有燕留人囘薄何关命迂踈更坐贫吾生等无择石上问来因
槐城王国正挽诗
涉迹收三馆题棺号一麾斯文空日色吾道并天疑家庆生荣备耆英死传悲一为当世恸更使後人思论事心如血怜才眼最青山河向寂寞乡国遡仪刑盛德何人记佳城万古扃通家最承盼揽泪寄山灵
十日宿曲江上
别久望江路行迟翫岁华嫩晴云剪叶新水浪翻花古岸劖成壁枯洲浅带沙悠然又成赋不省堕天涯
中秋月圆
富贵南楼燕风流赤壁舟若为千里客又负一年秋岂不团圆许终无晤赏休酒酣如此夕君莫唱汀洲
宿石岐铺
曾此僧同宿归欤影自擕岁年慙种柳勲业媿闻鸡旅店多相识山溪渐不迷村酤聊湿口明日是江西
正月晦
贫岂文能遣花知信又寒东风天地阔久客岁年寛壮志空留剑闲情莫倚阑栖迟兼落落俯仰付漫漫
别敖幼迈
相望只同云兹行及故新江空怜久客年近看归人岁月堂堂老乾坤草草春共留今夜话更觉别情真
语别
中路亲知别三年远客心语长愁烛短酒浅酿情深落月山兼水荒涂古又今殊时得同宦特用慰浮沈
宿鹭洲楼上
新月不满树沧洲无限秋何须主下榻不是客登楼别久更相问宵残语未休披衣听晓角此日得吾州
答彭巽吾见忆
未必片云远能令故意踈第怜相尔汝颇费问何如顾我俱为客输君自结庐又闻莳花竹安得共樵渔
哭长舅斯济萧国谕
一日不能待百身何可追飘颻宁识我变化复为谁一世来因浅三年到处悲千行如血泪并入五言诗无复来相过何繇更嗣音山林空好在诗酒莫重寻天远鸟雏力春归燕子心高堂?白髪一望泪盈襟
参政徐忠肃公【宗仁】挽诗
从橐频忧治【原注咸淳左史】锋车急济时犹传相韩偓竟莫返家覊歌断龙蛇尽天长猿鹤衰并无一哀处空复百年期
逃山或行遯蹈海亦言然灰冷身为腊湖平月尚悬【原注死於水火】有寃藏极浦无地禁新烟远媿生蜍志归荣鲁仲连
往往嫌迂濶悠悠共乱亡忠公忠是谱【原注忠公楳埜元杰其叔皆广信人】节惠节相望玉表千人见丹心百奏长翘材记觇矕岁晏抚苍茫
过章山携表弟萧朝阳之子谒先姑周氏墓因为之立後割已田与之使岁时祭周氏
宿志如今契天知贵我希非关大业卜自念若敖饥瓜蔓人犹摘芦灰独为飞百年通一念持用答春晖
意乐
欲睡莺起我闲行鹊导吾山川奉佳致烟雨画新图风日催暄早阑干入倦扶隔溪数声笛可爱不能呼
宿斋
宿斋似禅观细语透边中何必三家异将无一笑同茫茫痴证梦扰扰实谈空尝试观川上江流万古东狠石在镇江甘露寺云孔明仲谋坐处
促膝何知语当时汝共谋得非谈赤壁焉得借荆州地得羣雄重名余一世羞三分成底事不似此犹留
和永兴院题壁韵
古寺如松老危巢寄塔颠悲风来独树急雨失鸣蝉皷角传天下旌旗拥日边乱离谈笑重日晏且留连
凤山寺
小步散微酒斜阳投古禅地偏苔带露山暮树浮烟壁画评新意梁题怆废年兴衰增眼底於意失萧然
江春【原注庚子三月三日赴临汀】
佳节减凋零人间万不平富儿儗金谷俗士品兰亭歌舞悭风致山林羡腐腥随时双眼孔亦复?为明
又出杉关
寥廓增屡顾四年能遽忘何来尝畏垒一笑亦桐鄊二水循流尽千山隔路长有怀初过日竚立咏苍茫
候舟
萧然无可事投枕赏新凉为客当中路凭阑又夕阳夷犹虽足乐展转亦何长到得延平日依然是望鄊
三日微晴临川发舟
三日逢壬吉中涂发轫初西流添雨涨午日澹郊墟忽忽鄊心近悠悠宦蹟踈看人作太守同乐是归欤【原注是日有抚州赡都丁同知赴衢州治中同时发】
东关发舟
一棹欲安之微官未了痴可怜为客日又是落花时迂与闲身称贫非远宦宜乾坤真莽苍坐失素心期
舟行
萧然无可念欹枕听江声上水如此雨北风真复情四山天欲束万古石难平独有幽禽语时时入耳清
访完顔慎独副使
旷世不一见居今有是公神明天子後刚正古人中霜气千官肃春阳万里同三年香一瓣此日到南丰淹滞当前日哀怜有大功凤能知汝屈麟不恨吾穷盛德枯鱼泣深仁密网通东风桃李列亦是一枝红少日慙流俗周旋颇异闻劒迟寜可学砚在不堪焚世已无吾党公犹念此文长怀谈孔孟何地得云云别李政卿副使不及归乃得其留别数字
送行得寄声中路见多情微雨适来集独归殊未平相知在倾盖何用说平生拄颊西山上悠然目若营
旴江小楼
远役寜辞暑留行去且徐一凉思客馆三月梦家书高枕余闲足清谈百念踈凭阑终有兴明月照踟蹰
示赵青山
连床听夜雨推枕话平生此世无宾主穷途自弟兄向来何许志乱後且为情士雅何当奋还令越石惊
留建昌
烟城澹塔竿缩水抱洲寛客路几行役故人谁岁寒孤舟中道感三日两年残无复遮留者悠然抚夜阑【原注往年过此赵定宇每以不及为恨今亡矣】
与赖爱山别
吾归君更老此路岂重来难说别远近祗应书往回江湖耆旧少岁月道途催古树沧洲晚徘徊一棹开
与熊天慵自三山同归天慵出江西
我又送一客何时我亦归不妨身少住但使愿无违白鴈仍南北青山孰是非徘徊立江上云影记秋晖
候赵弘道佥事移江西
冷官候归客俯仰意萧然往复同千里苍茫记一年寒云乱鸦後野日落鸥前独坐孤亭久悠悠极自怜
七哀
死乃尚可忍哀哉何可甘风尘起燕赵海角?东南机会浑难信功名勿漫谈从今收百念改面事黄昙望望乃大谬云云信有诸谁能收玉体宁复歛金鱼有髪难归妇无儿可守庐斯人乃如此愤愤欲投车斯人尚如土我辈合为泥英气寒燕北余羞洗陇西孔明难尚可越石恨应齐从此江南树羣乌得意啼
三山初归
欲脱如惊兎一行真悔来不能凤翔仞更遣鸩为媒久客愁烦役闲情总冷灰寄声谢风伯好送一帆回
清江江上
新月带雨湿颓云如陈残细谈不可了欲睡更重看静听江鸣橹谁知客倚栏更同一夜话转觉别时难【原注时萧高风同宿】
客夜有怀
夜雨如流水春寒满小牎孤灯立四壁倦梦渡西江山气侵诗?檐花和角腔何人有忘疾此处此心降
六日出闽界
度关犹借问真个是江西便觉安心竟今非作梦迷出山轻可悔随世久俱低婚嫁何当毕闾阎亦定栖
出关
旗鼓喧重骑郊关驻别杯仍烦厚相送犹记悔初来无德谁将恋多情亦甚推不惟载家去更喜抱孙回
连作三山书问倦极有赋
人事须来往寒暄托故新昔为嬾叔夜今作倒陈遵世路方苛责客心长畏人何时深却扫笔砚付生尘

[book_title]卷六
钦定四库全书
养吾斋集卷六　　　　　元　刘将孙　撰七言律诗
临汝书院【原注马深居所创深静完整往年予尝得山长不赴】
高坚栋宇夥沈沈弦诵无人锁绿隂岂有文章扶世道空余楼阁压穹林苍茫话柄寒灰後寂寞诸贤道统心曾割半氊嫌尚远十年更着万山深
客来
睡起小窻闻客至蝉联坐露久成痴他乡明月我与尔四海古人今者谁风雾空蒙谈慷慨溪山破碎梦参差平生本欲逃昏宦展转中年兴可知
和马佥事乡饮韵
皇华嘉惠礼行嘉坐觉东风转柳芽诸老如归周北海穷乡相会鲁东家豆笾自古称为圣风雅遗音诵敢譁莫笑陈人衰已久雍容宾席岂非华
佥事崔公彦材【杰】临发索诗【有序】
伏承亷访司佥事相公临按山邑肃清吏民观风所覃染俗顿革幸备下走得奉教条每蒙抚存曲尽诲爱临发索赋佩意弥深辄成短章以志知己
一节公忠衆莫攀四方选表不教闲气吞西雒山河外名撼中州台省间仪凤游麟出为瑞握蛇骑虎笑非艰苍生大有为霖望未许驱驰老玉关【原注公见告平生所历官尝未满复迁擢去且历言周旋台省屡排大奸扫权贵数事】
先声所至凛於秋怀抱如春语笑柔庶狱哲矜真泽骨万金涕唾肯回眸十官一马无留畜二膳常衙不退休但得片言皆政论他年会有史能修【原注折狱辞金以及不买马不退食皆公相与言平生及此】
州县由来系本根茧丝保障渺难论但教落落皆元结岂必区区恨子元稂莠不除终害稼参苓虽好莫还魂有怀绪论书绅在不但人间清渭恩
高轩少日浪名虚流落穷山怨莫舒百谪陈遵宁可免一言鬷蔑喜无如威严曲霁何非教政术皆师但恨疎
从此四方说门下已应胜读十年书【原注公临去时曾有公举之言】
清江分司蒋长卿佥事席上和韵
何人能顾客星槎浩荡春风放两衙尊酒西园同藉草清谈雅咏欲生花人生难得开怀笑明日相思有味茶不为使君留得住片帆当已宿渔家
送方嵓章君昆仲归南剑并寄汤中山及林碧山范碧湾张省吾诸君
游云藏剑坐差池二陆江南为说诗春絮送君分袂日暑风记我出关时天长雨絶嗟何及燕老鸿稀有所思寄语故人好消息相看未失旧襟期
志闻
县吏家家夜打门春寒悄悄昼空村料应仰屋多窃叹安得先生肯正言乳虎一时宁复计弘羊千古不称寃岂无他术搂高位亦使苍生得自存
又说舟车算赋租宁惟硗确化膏腴遗民堕泪元太守蛮子叩头桑大夫有客不须夸泛宅从今敢复叹乘桴闲中今古聊成笑难载西施泛五湖
和尚学林感怀
古路三义落日凄总难开口况谈诗青春已去安归只万古不然今信噫落落故应君与操悠悠焉识我为谁自怜年少成何事昨日旁人指鬓丝
夙兴
自笑残生爱睡乡时时也作揽衣忙西风三日木犀雨薄晓满城梅角霜三十九年惊梦过五更二点记班行八千里外瓜期报徙倚看云喜意长
和青山会散韵
烛光穿透半林明携手行扶送衆英月色挟霜寒半户梅花带雪守残更沉吟独笑谈堪忆欲睡不眠诗未赓忽忆明朝当送客孤灯挑尽若为情
与郑元夫会社平而别
等是兵间乱後身同行共辔了无因已怜太白配残月况复南箕望北辰一世壮心成昨梦千年知已待何人诗成忆尽平生友举扇西风几许尘
解嘲
九万风高落照前三千身老暮云边我生本是悠悠者汝正何须研研然龟策肯知贤士意琵琶自感昔人怜断无六国黄金印犹复痴心二顷田
九日和彭明叔登高
古今九日称孟嘉落?陶潜独酌潜於嘉为外孙潜为晋处士而嘉以此与桓温同传哀哉孟生本自落魄何与人事郗超辈安在彼不与为党而嘉与焉前史之妄不足惜而千载未有一明之者岂不可叹也因和韵志其恨云
酒与身名孰是亲垂芳遗臭等时新小儿已作晋处士一命独为温辈人壁後岂无推幕客醉余不濯堕缨尘千年史册无端的闲爱禅房白氎巾
山中
澹澹疎云衬日光雨新泥软暑风凉林空终岁有落叶路转半山无夕阳客燕又看忙护子乳莺时听静调簧三年到处成桑下何限闲情总未忘
文江中秋夜宴和观复佥事
空蒙露气霭天庭桂影无风玉宇澄一段碧云如渡海半牀凉月欲眠冰昔离今聚怜秋雨坐咏行歌得酒朋踏破琼瑶三万里广寒元不用梯层
不知秋夜几何长似可淋漓更几章落月窥人如半面清风对客不成霜坐来欢伯聊知已行听箫声为断肠如此江山如此酒可能隐约待回廊
鼓笛沧江破夜阑意行缓坐得追欢一年此夜况有客万里与君同倚栏叠纸挥毫驰腕脱停杯移坐就天寛纵谈满眼中州集更觉琼楼玉宇寒
考试
十年矻矻事雕虫二十周星断晓风废简回春冷灰外寒牕读赋万山中重期将相公侯选肯信倡优卜祝同努力後来宜絶艺太平制作待诸公
送陈宏叟第三诗寄其兄壮叟
十年名士不相知後出难兄更崛奇落叶空山人自语西风古路客携诗往来尽是新吟者谈笑长如未乱时异代他乡犹有此匆匆能不恨分离
未可悲歌吾道穷讵知异好有同功千年科举除流俗一旦文章得古风余事倡酬供日月太平制作望儿童了知此事须吾辈碌碌还应媿阿蒙
长公仲氏近何如临别凭君问讯渠四海元龙难着傲穷涂阮籍故应疎三生有命中原世千古无情一卷书有约不来秋又去江空岁晚孰怜予
约龙仁夫共语不至
黄埃赤日君何往嘉树清泉我欲眠阅世平心多一笑逢人开口亦前缘坐从塔影无隂起问到山僧建寺年共对金仙思此劫不知为减复为贤
登麻姑山
五月炎天不作埃清风如泛陟崔嵬吹教紫陌红尘浄直上玄都絶顶来骋望未应吾兴尽好怀须待可人开瀑声近处行微倦未饮先尝水一杯
残雪
忍寒小立傲空蒙此夕何人意赏同断角疎钟人定後乱山残雪月明中一天霜气凝冰柱万里烟痕衬玉虹尚可数朝供【去声】茶事今年最是不匆匆
二日寒雨闻客语有感
岁暮因依风雨交寒炉客语慨农郊夜呼总是田赋急火迫都将椒颂抛闾巷闭门无竹爆儿童剪胜自梅梢苍生辛苦谁当奏憔悴臣同在旅巢
临川荆公祠堂
白发何求坐庙堂苦心千古视荒荒天津有客攒眉早洛下何人着史忙展转已怜初意失是非更觉後生长青青芳草江南又谁向新亭泣夕阳
秋怀
渺渺西风遍九州江花江草索然收青天万里鴈飞尽长日四时蛩语愁白发宫人杜秋曲中年客路仲宣楼浮生何用思渠事天地由来惯作秋
放榜
零落鸠盘待抹涂依稀榜帖报黄荂龙门久息三春浪马廐新开一日花鴈塔天倾尘莽苍雉谯风紧字横斜少年场屋麄豪意直舍人归看暮鸦
宝气亭
千年九地蛰深藏独为张雷发伏祥自是羣儿无眼目何曾一夜不光芒隂幽如狱堪蟠屈变化为龙极混茫我欲西江吞一口行浇镡水浴干将
题郭招讨野斋
少日经行某水丘至今如画目中留千年尚父遇西伯万里伏波思少游风致山林疑未晚功名岁月慨如流但存物外超然意何必山庐更钓舟
旴江
山围故垒郁参差辽鹤归应记旧时巷陌犹书晋甲子女墙未改汉罘罳【原注旴江城未废视其脾睨坊扁犹开庆旧题】高林翁仲留残照古字尘埃拂旧碑寂寞西江犹有此风流俛仰可胜悲
罗壶秋访来志别
霜信横江鹭不飞风流晚岁倍依依苍茫寒日三竿短冷落诗人一舸归南北行囊惟史记文章余事到禅机秖怜夜夜空梁月梦破梅花水四围
游白紵山【原注白紵山在当涂十数里相传桓大司马每登其上歌白紵以是得名後人亭其处为游赏北望地又名四望】
危亭突兀据山墩芳草长封晋屐痕去後无人歌白紵行来何处是中原一春不识桃李面夹道聊看桑柘园豪杰风情谁复念晚烟归路市关门
咸淳已已余年十三随侍漕幕时幕中多名士以诗称者莆田黄一?以牧而山南余魁安裕自建康来尤自负诗笔素称江东偶诸公共会白紵山山南为此亭赋诗余固未尝学作律体也不肯为不能者强出此和家君一见微笑以视诸公山南一?大称赏以为去後行来虽後村诸家节制不过如此明日一?又诵之古心公且以简来云一夜思之此聨无以加繇是予亦妄意冲口而谈诗今发种种无以醻知已之言姑记当日提奬之所自如此非敢衒也
送春
竟亦何尝受用春送春每叹百年身曾无一觉扬州梦也见三番海水尘前度看花谁负我长楸走马似何人从教风雨连天暗我尔相忘一欠伸
送春三首
今夜初程阿那家飞觞恨不到天涯人情空似绕枝鹊春事真同赴壑蛇夜雨兴亡余燕麦晓钟南北梦莺花千红万紫成何事至竟桑麻是岁华
此别年年何在今但悲不得醉乡频多情薄幸日边雨万水千山天上春芳草茫茫金谷友斜阳冉冉燕楼身杨花零落沧江路每岁相逢是故人
色香世界转头空万古销磨一笑中独坐最愁当落日骤歌忽觉已南风长门天远千金尽阆苑云深八骏穷明日多情聊遣处绿隂啼鸟隔帘栊
马观复同天宁阁上观水和韵
身如飞鸟立云孤恍惚相携药市壶是处荒残增感慨个中指点到虚无江湖烟浪东南坼仙圣风埃九万扶曾是年时登览处茫茫斜日水平湖
豫章台
杰阁高台断复连旧时歌舞落荒烟空余乔木枯成腊转觉西山淡欲僊湖海元龙何敢傲江山王粲自堪怜书生情性终来别才到登临思悄然
临川
临川门外绿浮城拟岘台前雨弄晴宾主千年几叔子江山一笑亦初平【原注临川地志称羊角洞天故云】闾阎歌舞更随世翰墨词华肯让名【原注台有数碑皆继南丰不知裁而作而写曾记者复自书名不书曾】晤赏由来俄顷耳好风佳月付台兵
题城隐
何处如今更有仙此心安处即悠然移松忽忽成尊行种柳匆匆又少年世外笑谈怀客语闲中早晚刻邻烟东风似妬人清福啼鸟牛山惊昼眠
与黄西友宋梅洞郭外小步
不得过江观烂霞却乘余兴到山家可怜晴日况此客但有赏心何必花荒草野田随步远断流新雨绕城斜村酤虽薄须聊醉明日沧波望眼赊
自省
如此风流如此休十年心事两悠悠昔如骏马方驰阪今似饥鹰欲附韝秋雨路傍相识少春风观里独来愁倚阑莽苍无言处何必成翁是白头
清明日晴
莽莽中州草自青江南池馆黯然平飜教风景不相似选得清明也解晴荒塜琵琶忘旧曲断桥羌管竞新声山河了不关人事底处曾为百二城
到洪
才从杨柳隂时去又向黄梅雨里来漠漠晓云低欲暝冥冥水气湿如苔神仙政尔皆陈迹城郭依然只废台鸥鹭莫嫌何屑屑行藏自欲混尘埃
丙申元日
家书宿报平安字尊酒相於南北宾【原注时数客留学於此南北皆有焉】香雾空蒙残梦晓烛光荡漾小窻春谷莺海燕闻雷早风虎云龙送雨新客舍官居人事省掩关燕坐属闲身
十七日宿新口
关水潺潺各自还归人去客路聨翩【原注是日遇夏元帅将欲赴福州总管】千端世事堪一笑百岁人间几八年随寓无聊吾僊矣兹行所得足萧然秪应後日谈痴絶尚与溪山结澹缘
送归
积水平溪柳自春天涯海角白头新茫茫相遇同为客去去时看汝送人明月何曾隔吴越青山各自占湘秦归心远逐江西去翼翮何由生我身
旴江买船
南州行去不多时又买西江短棹归六月雨肥秋渺渺一篷人瘦月依依倚楼宿酒余残梦转柁孤城恨落晖最忆旴山奇又秀千岩如画翠屏围
和萧壑冰至日见寄三首
几度寒炉话雨隂平生心事付长吟久留未觉怀倾倒忽别却知愁浅深柳下水边重到约人间世外未来心多情正尔还多恨谁把吾曹直一金
爱君妙语絶如隂笑我三年作越吟岁冉冉同行客去雪茫茫隔万山深登临惝怳形神影俛仰欣悲风月心不晓相思缘底事过於失玉更遗金
何限笙歌不咽隂天教我辈作蛩吟可人政尔少愈少阅世奈何深复深醉里平生华屋眼花前一往少年心眼中夸夺纷如意自喜无惭举袖金
随兴
荒閴亦无芳可寻飘流赢得此登临轻云阁雨花逾泽斜日穿帘树有隂诗酒澹能留客兴溪山展不尽春心锦江洛浦吾生晚反覆人间古又今
阻风泊郑步共壑冰诸贤上岸徘徊久之夜坐於柂楼风甚
江阁弥旬目断望沧洲共载宿连荒似怜我辈一别苦特作北风三日狂是事有时忙不得我行无速住何妨但惭柂屋谈相对寒倚吟肩无处藏
欲泊新淦次质记戊五日亦相与阻风南塘湾口
浪颭烟竿淡霭边寒欺客袂北风前当时停棹曾五日今与同舟忽十年历落尘埃吾老矣纒绵今夕子依然故人昔醉华堂夜转盼山丘更可怜
过新涂遇萧高风宋梅洞
牵聨解后得同流有约何能似此醻远客不忧明日晚北风似为可人留去鸿住燕同今雨沽酒得鱼来水头正尔合离惊梦觉一川晴雾落悠悠
赠兰思
兰思卷舒师席领袖家山羣玉留人沛吾乘兮云气九仙招我忽临睨乎故乡喜季子之来归感朗陵之久别高矣美矣孰如晚节之香言之歌之真有登仙之羡惠徼谊味薄叙和悰
一代风流贺季真人间游戏谪仙人神仙昼锦新官府文献天葩旧搢绅南涧林泉端有约北山猿鹤断无嗔九仙迎笑还吾侣第一头衔不染尘
俯仰
俯仰如鷄寄鹤羣家书信鴈两浮沉小窗淡月浪浪雨一枕西风寸寸心痴絶已无金屋想梦游不到玉堂深少年似我原虚度况复漂流老日侵
送莆田班尉舜玉
宇宙犹容此士奇江湖坐叹此生违扬州旧日名书记塞上中年勇布衣对酒醒狂豪气在倚楼意赏壮心非何当着我东西屋笑傲风尘也息机
剑客三年叹索离眼明初见便知希相从已觉十年晚忽别俱持一笑归匹马短衣鱼计得残山剩水鹄身微寄书漫有临分誓正怨江闽鴈自稀
甲寅离光泽至石岐
殷懃送客话新晴俛仰流光百感生一往波涛随运去回看岁月自心惊浮沉玩世今方朔萧散居官一长卿古路尘埃漫今昔八年赢得客身轻
漫题
力屈涂穷定某州如今草莽是何丘已伤无哭田横处乃有追评葛亮谋剑气閴寥狐拜斗龙光变灭蜃成楼逢人不忍重相问时倚空庭泪洒楸
穹穹厚厚此含人零落累魂托断云万里忠精记高庙一函枯腊从先君越吟已复江南些汉土终无海外坟故旧尽哀知有处西州鞭语不堪闻
李志蜚和前韵作三诗来见且道座主瓠山王公自东平寄声语各如来韵次答之
一笑相逢寂寞滨未言蚤已识丰神我为何者元和脚君勿谈之戴晋人道故此时喜倾盖语离前路渴生尘意轻万里当如此浩荡男儿不负身
素餐千载愧河滨落月依稀梦不神特达公能为座主栖迟我未免乡人寄声未有一个字揽袂更添五斗尘河济闽山瞻莫遡抚今感旧可怜身
笑渠寂寞卧漳滨岂必区区着论神往返不知三阅岁飞鸣会见一惊人纵谈倾坐茶余味得句连章水不尘甚喜故人真有子风埃珍重祝长身
快阁
此阁因依翰墨香高於儗岘匹滕王峯多远引江平阔野旷平陈天混茫清景何曾於世隔人生强半为尘妨後来岂但无诗句絶笑痴儿抵苦忙
向令贤达尽得意岂有风流遗後来安得人生如此水莫论世事且衔杯昔时风月多情赏闲处山川笑口开不是深明穷太史东南更有最高台
慥庵郎中快阁留题刻布传和过庐陵得见一钜轴次韵
案牍劳形九曝蒸阑干入手一吟凭片帆落日天风饱一雨中宵雪浪增明月窥人长是客画图着我胜如僧沙鸥洲鹭休惊起社入江南自我能
寐怀尘外桂枝丛感慨凡间野鹤笼有限身聊永此日不平事付快哉风飘零江海诗千首报荅乾坤酒一锺欲识襟怀玄悟趣扁舟清涨百滩空
呈敬轩公
莆田参政敬轩公与先君子须溪先生定交於庐陵谪居时同舍同年同门同朝知契深厚乱来隔絶不肖来闽往复二十年每问契家何如於莆田往来者兹行光泽见吴教谕能言中斋屹立风波中深慰此情闻教谕弟归欲专拜书渺其今昔何所可极辄附小诗以见惓惓言有尽而意无涯也犹忆癸酉先君送先参政守庐陵归诗序有云追念江东辞举姑苏惠予孰非可感此诗传之两家子弟永为好耳今诗追记前语俯仰凄然
市朝早叹转头空门户欣传屹栋隆南北风霜陈迹远江闽子弟几时同空余易世怀中散未必通家记孔融四十三年一诗问犹胜今字不相通
延平移病
吾行不计是耶非身外茫茫一羽微避世长卿何况病强来王式径须归老人儿子长竿伎有道先生杜德机千里无慙持一笑萧然清絶返莱衣
旅楼
重云辛苦熟黄梅四望冥冥拨不开细雨小楼人独坐黄昏隔屋燕飞来昔时种柳今成树前度看花半是苔徙倚周遭成冷笑人生逐臭肯心灰
五言长律
浴乎沂
休沐宜相浴时哉岂自娱于沂尽贤者吾道亦春乎尽洗言侯霸羣来咏鲁洙驾言适彼水余兴舞於雩花柳圣门乐鸢鱼天理俱笑渠修禊者除袚竞区区
已已三日当涂学官招幕客同舍会于东教厅浴沂亭李叔通谨思素相与忘年戏笑因谓东教赵崇鈭养大云宜试此君赵盖初上未久赵谓已非词赋逊西教天台戴觉民希尹戴方思所以命题吕监簿圻正父云只亭名最亲切讙以为宜才具笔墨叔通戏云停笔磨墨者罚诸客环观或曰只有沂字可押余性不欲蹈成说不敢谓乎字亦可押漫且题奉试小缓之即得春乎韵恰凑上娱字萧如埙先生云娱字十虞叔通曰岂可押乎字耶客共谓难押忽见落笔皆惊赞及成篇传玩尤以花柳鸢鱼一聨为精微入理一时夸许至达朝路他日贾平章堂中亦问古心公云闻江东时馆中一後生省诗押奇韵公举此亦一笑偶然亿中无足道者而斯文之知始此至今犹蒙被其赐故不敢忘而着之此云
玉堂今夜凉
今古文章手传宣卧玉堂人间秋未到天上夜先凉学士青绫被中书白象床襟怀三伏雪枕簟五更霜漏静闻铃索风回带御香明朝传制草好语满班行
是岁六月留昭文馆中值谢堂建节丹山先生当宣锁随诸客往观中夜在庭丹山已易服堦下立马待矣丹山忽见顾云子为我立成一诗玉堂今夜长吾改一凉字子即赋之当时口占作此丹山极赏人间天上之句且谓劈头今古字便是活处尤喜後四句语诸客云此郎会到此处今渺焉如梦惟大君子之赏识不可以不识也此诗拙速所为有当改处不忍忘当日意姑存之

[book_title]卷七
[集部,别集类,金至元,养吾斋集]
钦定四库全书
养吾斋集卷七　　　　　元　刘将孙　撰五言絶句
古兴三首
井深泉始冽绠短空劳心不悟绠不及但怨古井深弓强力苦弱挽极意废然不道力不逮反咎弓性偏新弦上古桐挂壁三十年不省久不弹更且求新弦
六言絶句
和宜可感怀
路傍王孙勿泣南冠君子莫啼铃语占胡洛度童謡听拉飒栖
有客太息太息东风一年一年越女归来化石秦人大半成仙
坐阅燕来鸿去寂无虎鬭龙争雕栏玉砌何在高台曲池未平
焉能忍此终古与女游兮九河婵媛为予太息夫君不来奈何
得酒但须径醉有诗何用镌顽斯文自万古事一醉又一日闲
年年三月鴈去日日五更鸡啼玉关不见生入会稽谁念愁栖
海上一十九岁车中三十六年逢人不敢开口避世除是飞仙
天道非耶莫问人生到此何争铜辇荒凉无梦叶沟呜咽难平
事去剑空斫石悲深泪漫悬河弹棋有不平处饮酒如作病何
东方小儿狡狯长乐老子痴顽署大传作履历挼北斗似等闲
七言絶句
春日即景
急雨惊雷短梦过晚晴草色静如何一溪新緑无人管付与鳬雏饱弄波
红紫元知只软尘不堪日夜竟时新回风珍重思归鸟又向人间送一春
深緑啼莺清似琴转丸流水自天成王孙公子雕笼内憔悴何缘得许声
布谷知时苦劝耕农贫谋种更关情不知聒得田家厌夜夜村村叫彻明
城阙荒凉秋复春青林高下岁时新乱山野水斜阳路渐觉沙鸥不避人
天风梅雨尽新亭谁寄遥遥贞观孙满眼儿童新宇宙已无父老说开元
布谷子规啼暮春春山蚕箔更清新教人却恨南蛮舌不似禽声字字真
杨柳隂隂梅子酸燕泥雨湿落花乾东君也作人间别特地花开几日寒
桑叶青肥蚕再眠低云疎雨晚春天笋舆睡觉山新湿流水断桥闻杜鹃
山路茶香触鼻清不须煎焙入甆瓶摘来带雨徐徐嚼也得篮舆午困醒
和宜可感怀
六朝旧迹余淮水百尺荒城感石头不用题诗悲往事後来自有後来愁
锋车使节欲空班昨日平章出北关断送乾坤消几许一邱荒草木绵山
连云伟观千般巧赛锦头船十样长只恨里湖游不到里湖到了外湖荒
长羡马城城畔叟油牕眩目四时花如今邸第难依傍旋问山农学种瓜
狎客有楼贪午夜幽人露坐惜芳樽风流彼此无消息无雨无风早闭门
绦纱玉斧瞻天表雉尾龙旗破晓云万事由来谁料得天涯今日甬东君
撤了明堂诏举贤大州论万小州千如今不用人围棘满地荆榛杂草?
赞祀转厅颁邑厚宣麻归衮赐金多太平宰相平安在闻说翩翩北渡河
孤山大小屹江心最爱危亭隐树深粉壁半颓诗客尽一江憔悴到焦金
闲说承平似昨朝回头何事不魂销珠帘绣幕争迎驾金鼓红旗看弄潮
山居苦
村深无药又无医旋斫生柴晚未炊风雨连朝人迹断盐无来处菜枯时
夜半星炊起饭田月明绩露趂檐前囊衣缾粟粗能遣草荐藜牀亦可怜
长官入境费逢迎县吏敲门早纵【去声】横不但过军能色变夜间吠犬亦心惊
故京道上
百年吴会朝天路抛却筠州行信州二十年来信州断黄河通得两淮舟【原注诚斋诗云筠州旧是朝天路七十年来行信州】
旧日三更有夜行公邮私饷走如轮可怜白塔山头路白日堂堂少过人
石板长街化乱蹊连甍华馆改鸡栖尘埃坏壁依稀字犹有咸阳一德题
和城山见贺迁城隐六絶
江山草草成万古天地悠悠今五年犹能东住移西住尚胜南迁与北迁
处士竟谁分晋宋小儿不复辨曹刘游尘漠漠能成海洪水汤汤尽化沤
龟策安能卜尔居悠悠忽忽复为娱假饶夜梦千亿种岂有天风九万图
夜光处处閟奇珍闲却千年有用身落落风云无胜槩悠悠天地总孤臣
蜀鸟尚思前日蜀钱塘不是旧时钱何堪世事分今古惟有江流送岁年
茫茫世俗尽成猜敢向人间自诡才江濶波清鸥自在山空云暗鹤归来
村平闲日与青山赌诗各得数解
檐隂缓转厌呼茶手倦圑绡坐半斜忽聼一蛙鸣草际呼童着屐探荷花
緑隂啼鸟不知名午睡醒来独自行山下行人应羡我谁知愁是此中生
飞鸟带将梅子落痴虫打得纸窻声莫嫌独坐愁如海满眼新诗拾得成
竹林风定日流金人似游鱼抱釡鬵道是无情如有意时时一霎放轻隂
日长谈倦厌拈棊怕惹闲愁?赋诗忽忆故人天外去緑隂浓处立多时
莫将幽梦搅天涯珍簟凉厨锁碧纱自爱竹牀趺坐久起来薝卜已开花
田间即事
力作朝飡苦易饥眼穿妇饁已多时隔田又见邻先饷遥问侬家底事迟
梦语
芙蓉谁赏玉腰围香雾何人煖凤栖寂寞一窻残梦醒满山明月杜鹃啼
和赵定宇欲游武夷访道
匡阜只今无太白华山未必有希夷节食服药差少病闭户焚香取次嬉
戍妇词
幸自清宵远梦稀何人递得近书归不知山上人成石犹说天寒更寄衣
汪水云复索西湖一曲櫂歌如诸公例十首走笔成此
东桥西桥春水生南高北高春日明画船四望遥指点何日两峯高处行
朝见去棹波鳞鳞暮见归舫泊层层断桥桥边初弦月大佛头里一点灯
第一桥东嫩柳黄第四桥外烟微茫舟中何处窈窕女岸上谁家游冶郎
柳堤点点照红粧画楼历历盼倚牕净慈寺前僧三五涌金门外船几双
当年两度别西湖湖固依然客自疎岁岁城中出游赏鴈飞不带上林书
捩泪休窥葛岭边停桡莫近里湖前当时眼见都如昨一梦人间三十年
清明时节下湖天富贵中官百戱船就里最夸水爆杖如今秪有掌喧阗
春燕弟子头船棝三学诸斋日日争宝佑坊街无角伎西湖书院有书生
连云伟观想飞埃丰乐楼基又刼灰珍重书生数间屋慈【原缺】元曾架梁来
迍贱覊臣感旧游萧然乐叟出春愁道人閲世心如铁受用西湖到白头
别龙仁夫返浙八首
十载如云取意飞一行似鴈忽先违江西生长江东老又说江东正是归
历落江湖一束书平生浩荡志何如高怀健论消磨尽敢向人间说遂初
此世悬知不我亲平生更觉白头新不知落月空梁梦四海锺情合几人
杭州客舍望归情岁晚乡关忽去心欲问再来愁出口十年一别到如今
膝下娇儿语带吴眼中氷玉托崔卢把锄相对吾无望时节浇松子念无
烟雨楼台苍莽中建章禾黍塔西东可怜旧日明光手想像招魂补楚风
欲说思吴思悄然君游不及竟宁前平安只有西湖水每岁春风着画船
老鹤飘然遂故丘一壶何日泊中流如何季子貂裘敝只在春风燕子楼
延平谒告归省涂次杂纪
珍重延平八面山一年着我翠微间终然不滞看山福又共东风作往还
往日骊驹意已灰年时铁错铸难回可怜梦梦西江去漫道重来似未来
当年病客倚空斋破屋西风自感怀谁信再来开絶景溪山亦若为安排
二十年无进士科新愁旧学久消磨一官乞与闲无奈徙倚庭前自放歌
水遶山围故有情旧鸥新鹭总成盟东风独作乡人意一雨緑波相送行
北南从昔意难侔清浊相逢复异流何事邮亭一杯酒殷勤也作弟兄愁【原注高提控良臣张司狱仁卿】
十年白屋遽青云转眼练裳怆客程使国不亡那至此临岐一恸不缘卿【原注刘渊德时相送过顺昌盖蒙川元枢子也】
我亦安能振子衰徘徊百里泪如挥江云淛雨无他祝好做温州一布衣【原注渊德别於吉舟舖持杯再?而泣本瑞安人】
萍梗相依忽一年相於相密岂非天未归只道归时乐及至临分更黯然
把做玄都小梦回自飜公案絶惊猜刘郎临别丁宁意但有桃花一任栽
题娄易牕北行诗卷
送尽高人侍尚方金门羽客意堂堂个中也有悠悠者万里归来诗一囊
金掌仙人去不辞秋衾铜辇梦无谁可怜华髪玄都客风雪龙沙自咏诗
送刘师复道士随主人进京并寄萧与道
烟雨空蒙一鹤轻又随人去上瑶京三山明月聊须看莫望花枝傍辇行
移棹才过桑落洲满前今古到中州且寻故老谈成史未用题诗莽说愁
百年寤寐想中原输与闲人恣北辕万里故人烦问讯可怜沟壑但寒暄
诗余
踏莎行
闲游
水际轻烟沙边微雨荷花芳草垂杨渡多情徙倚忽成愁依稀恰似西湖路　血染红牋泪啼锦句西湖岂忆相思苦只应幽梦解重来梦中不识从何去
阮郎归
舟中作
斜阳江路柳青青传杯那放停上船不记送人行南风吹酒醒　江曲曲路萦萦月明潮水生送将残梦作浮萍角声何处城
南乡子
重阳效东坡作
山色泛秋光点点东篱菊又黄岁月欺人如此去堂堂一事无成两鬓霜　佳节共持觞无限盃供有限狂明月明年诗句苦茫茫细把茱茰感慨长
八声甘州
九日登高
不看茰把菊对名山无帽压西风渺四海故人一尊今雨万里长空宇宙此山此日今夕几人同举世谁不醉独属陶公　当日白衣几许漫凄其寄兴落日篱东抚停云六合借醉托孤踪吊古不须多感古人那得共杯中酩酊明年此会谁似从容
和人春雪词
看东风天上放梅开经岁又新成笑柳眼迷青桃腮改白蝶舞尘惊任是万红千紫无力与春争想建章鳷鹊犹是残霙　不比腊前憔悴賸寒炉榾柮茶薄烟清快玉龙战罢四野迥收兵望红光扶桑国里玉珑玲海天平晴窻下疎疎花雨滴滴春声
送春
又江南三月更明朝便已是南风拟强驻韶光狂追柳絮卧占残红早向尊前沉醉莫听五更钟赢得春公笑恼杀渠侬　只道东风不改年来岁去柳密花浓但沈腰潘鬓无复旧时容春还是多情多恨便不教緑满洛阳宫只消得无情风雨断送匆匆
满江红
建安戏用林碧山韵
正好花时忍办得悤悤来去道一往无情却又别颦愁妩细说云鬟高样髻长思红袖行分路怪近来不怨客氊寒婵姢误　黄花约终难据曾未肯清园住只昼思夜梦浅斟低诉莲子擘开谁在薏徐娘一笑来何暮又争知寂寞白头吟寒机素【原注碧山劒人仕建安词中云鬟红袖皆建近景莲薏徐何皆建故有名妓戏存具其姓名知者可一笑也】
和李圆峤话别
南浦緑波只断送行人行色虽则是鹏抟九万天池春碧鸾侣凤朋争快覩鸥盟鹭宿空曾识到玉堂天上念西江今非昔　公去也宁怀别人感旧情空切但岁寒松柏相期茂悦好在莫偿尘土债风流宁可金门客俯人间大暑少清风多炎热
改调满江红
五日风雨萧然独坐偶捡康与之伯可顺庵词见其中櫽括金铜仙辞汉歌自谓缚虎手殊不佳因改此调虽不能如贺方囘诸作然稍觉?妥长日无所用心非欲求加昔人也
千里酸风茂陵客咸阳古道宫门夜马嘶无迹东关云晓牵上魏车将汉月忆君清泪知多少怅土花三十六宫墙秋风嫋　衰兰露啼痕绕画阑桂雕香早便天还知道和天也老独出携盘谁送客刘郎陵上烟迷草悄渭城已远月荒凉波声小
摸鱼儿
己卯元夕
又悤悤一番元夕无灯更愁风雨人间天上无归梦惟有春来春去愁不语漫泪湿香绡茅草人何许百年胜处还更有琉璃春棚月架万眼蝶罗否　风流事?负後来儿女可怜薄命三五千金无买吴獃处更说龙飞凤舞今又古便剩有才情无分登楼赋春醪独抚也难覔阿瞒肯容狂客醉里试酣鼓
甲申客路闻鹃
雨萧萧春寒欲暮杜鹃声转山路东风於汝何恩怨强管人间去住行且去漫憔悴十年愁得身成树青青故宇看浩荡灵修徘徊落日不乐复何故　曾听处少日京华行路青灯梦断无语风林飒飒鸡声乱摇落壮心如土今又古任啼到天明清血流红雨人生几许且赢得刘郎看花眼惯?复赋前度
用前韵调敬德
甚平生风流谢客刀头梦送酸楚不堪听得花间曲猛忆云英霜杵闲情赋谁催就月明云鬓犀梳吐才情几许待遗策重来吹箫一弄鸾凤共轻举　留春住买断绿波南浦黄金散如土蔷薇洞口三生路无奈风光顿阻新情绪也待见东隣花艳墙低处东风看取便娇送飞梭半摧编贝笑咏尚高古
金缕曲【用稼川韵】
老我无能矣叹人生得开笑口一年间几去景悠悠如有待白发已非春事便一笑何曾是喜我本渔樵孟诸野向举家尽叹今如此空自苦有谁似　堆堆独坐文书里是无能爱闲爱静清时有味出处古今无真是往往君言有理看攘臂後来锋起戴晋唐虞一杯水只鲁连犹未知之耳况碌碌共余子
梅花引
和子昂题水仙花卷
云涛白凤贺瑶妃仗葳蕤路芳菲十月温汤赐浴卸罗衣半点檀心天一笑琼奴弱玉环肥　风流谁合壻金闺露将曦雪争晖贝阙珠宫环佩月中归误杀洛滨狂子建情脉?恨依依
江城梅花引
登高
明霞回雨霁秋空笑难逢?城东直上翠微客有可人同回首向来轻节序筋力异心犹在媿鬓蓬　悲年冉冉江滚滚骑台平蒋陵冷天高年晚山河险烟雾冥蒙一幅乌纱闲着傲西风古往今来只如此便潦倒渺乾坤醉眼中
六州歌头
元夕和宜可
天涯倦客如梦说今宵承平事车尘涨马鸣萧火城朝狂歌间嬉笑平康客五陵侠间相待沙河路灞陵桥万眼琉璃目眩去闲买一剪梅烧数金娥彩蝶簇带那人娆说着魂销掩鲛绡　波飜海尘换世铜仙泪铁心娇渺何地趿珠履解金貂?宫腰瑶池惊燕罢瓶落井箭离弨灯楼倒吴儿老绦都迢点点梅梢残雪似东风吹恨难销悄山村渔火风鬓立春宵梦绕寒潮
水调歌头
败荷
摇风犹似斾倾雨不成盘西风未禁十日早作背时看寂寞六郎秋扇牵补灵均破屋风露半襟寒坐感青年晚不但翠云残　叹此君深隐暎早阑珊人间受尽炎热暑夕几凭阑待得良宵灏气正是好天良月红倒緑垂乾摇落从此始感慨可能闲
沁园春
近见旧词有隐括前後赤壁赋者殊不佳长日无所用心漫填沁园春二阕不能如公哨遍之变化又局於韵字不能效公用陶诗字作诗之精整姑就本语捃拾排比以自遣云
壬戌之秋七月既望【原注望效公予怀望平读】苏子泛舟正赤壁风清举杯属客东山月上遗世乘流桂棹叩舷洞箫倚和何事呜呜怨泣幽悄危坐抚苍苍东望渺渺荆州　客云天地蜉蝣记千里衔舻旗帜浮叹孟德周郎英雄安在武昌夏口山水相缪客亦知夫盈虚如彼山月江风有尽不喜更酌任东方既白与子遨游
十月雪堂将归临皋二客从坡适薄暮得鱼细鳞巨口新霜脱叶?影行歌有客无肴有肴无酒如此风清月白何归谋妇得旧藏斗酒重载婆娑　登虬踞虎嵯峨更凭醉攀翻栖鹘窠曾岁月几何江流断岸山川非昔夜啸扪萝孤鹤横江羽衣入梦应悟飞鸣昔我过开户视但寂寥四顾万顷烟波
大桥名清江桥在樟镇十里许有无闻翁赋沁园春满庭芳二阕书避乱所见女子末有埋寃姐姐衔恨婆婆语极俚後有螺川杨氏和二首又自叙生杨嫁罗丙子暮春自涪翁亭下舟行追骑廹间道入山卒不免於驱掠行三日经此桥睹无闻二词以为特未见其苦乃和於壁复云观者毋谓弄笔墨非好人家儿女当谅此情词虽俚近而首及权奸误国又云便归去?东涂西抺学少年婆乂云错应谁铸皆追记往日之事甚可哀也因念南北之交若此何限心常痛之适触於目因其词为赋一词悉叙其意词不足而情有余悲矣
流水断桥坏壁春风一曲韦娘记宰相开元弄权疮痏全家骆谷追骑苍皇彩凤随鸦琼奴失意可似人间白面郎知他是燕南牧马塞北驱羊　啼痕自诉衷肠尚把笔低徊媿下堂叹国手无棋危涂何策书牕如梦世路方长青塜琵琶穹庐笳拍未比渠侬泪万行二十载竟何时委玉何地埋香

[book_title]卷八
钦定四库全书
养吾斋集卷八　　　　　元　刘将孙　撰书启
与姚牧庵参政书
某尝历观於古人知己遇合之故未始不慨然而有怀也夫所谓知己者岂直交相为之谓哉其乐固有在乎此也然有周旋游从於终身而後为师友者有不远千里求而後得之者有怳焉中路相遇而若平生者有未尝识面神交而悬合者夫得英才而教育之者天下之至乐也孔孟是也若邴根矩之於仲弓范孟博刘玄德之於元方康成虽远不惮也识鬷蔑于堂下得孟嘉于坐中适然而相遭者也此皆理之所宜有者也至於不识而知心不待内交而如师友此则於知己之道疑於神矣而亦非过也季札见子产於郑如所素识孔程班荆倾盖而语山涛嵇康一面为金兰士龙鸣鹤云间日下各自谓得意此犹可曰相知之素相得之快固有如此者也苏氏父子生於眉山万里之外明允之慕用欧公可也子瞻童时谓为我师以至昼诵其文而夜梦见之他日相知文字间遂为千载师友嘉话计一时山巅水涯之士诵欧公之文而悦风者何啻苏氏父子而欧公中朝数十年知友交契所赏激所敬爱自圣俞子美来如三苏者政复何限然一旦得之如未尝有老苏则以为既去之後公虽贤俊满门至於不言而心喻者於何取之欧公不以其言为过东坡则以为富贵不足道有大贤焉为之徒优哉游哉可以卒岁欧公欣然不意其如此且有读之汗出之叹盛哉有文字来未有若此之相得者也有师友来未有若此之鲜俪者也是意也孔孟而下未尝得之於言欧公虽乐其乐而亦无自而发适会二公能言而千古知己之味初见其一二焉而未易言也今夫朋游少长歗歌俯仰友惟其所择交惟其所与然犹晤赏之无所同问辨之不可合知音之弦欲絶斵垩之斤安施参差难合抑又多故况於宾客之造请僚吏之奔走位益高趋益衆非其人势不得以不相与非其间情不容以不之接幸而吾党之有其才吾世之得其侣而或彼之所怀有藴于欲利有志于迎合有急於自营气不足为之主而好恶是非迁徙变化亦无以发彼之所长而寄吾之所乐又况知道之喻所谓莫逆於心言语文字特记以见趣其乐有在於同异可否之外者哉此固旷数百年之所不能合閲千万人之所不能知而得於吾世出於吾徒故欧公虽极意於苏氏而不为党苏氏自视一世无谁而不为僭虽更千百世圣贤复起而犹无以易此也嗟夫自昔先辈之望於後进後进之攀于先辈孰不有是心哉尝慨叹异端之徒皇皇然以得人传道为事或片言之契虽资讲授他意有在必不负当日者之一晤而吾道之是非斯文之引翼乃若媿之振於前者动掩後为不足望起於後者类訾前为有未足各私其贤而吾谁与归於是士之求知者特怵於势利而失其所从论卑而气弱虽贤者不免韩退之最号倔强而光范之书几若无具其间顾虑纒绵虽辞华亦复不竞惟三苏骤起虽不免於科举之累进取之望而恢疎慷慨犹未失斯文浩然之气故欧公得之也如不期而其所为遇欧公者亦非有侥幸之心此则知己之所以乐文气之所以昌於韩公风声之树於後世风流之系于人心者又在乎此也伏惟明公文章门第为天下第一以真儒位参预如昔欧公凡及门者孰不道古今誉盛德明公几厌闻之矣窃尝见明公之草书而观于制作私以为明公之雄于文皆其气足以充之也夫草书之所以妙纵横浩荡奇诡变化不可以意测不可以迹泥其落笔也与造化之生物同其功推之而无不极极之而无所碍不慑不疑不胶不挠投之所向无不如意望之若槎牙汹涌而识之者行云流水不足以喻其顺不知者以为神施鬼设而知之者蚁封回策亦不足以尽其理也字者形也气者神也得是气者形神之所以妙盖明公之於草书至矣而未有若明公之隷之又古也凡文字之大雅也亦然某自年十二知为文十五六试时文亦能遽擅其塲诸老或许其可与兹事而所自见者亦止此早撄世故今且五十矣忧患退堕志落而才退一无以自表於世往岁东平容斋公於浙於湘闻或者之称其少日也会江西有闽选事不谋而置之校官之列繇是入闽者再粗不见非于公议而才不足以有为力不足以自拔年运日往本志何为亦自分不复分寸望矣独斯文之缘未断四方来者犹以少日待之家世期之笔墨不能已於酬应然未尝敢有意於文也因其人其事尽意之所欲言者而已大惧索居鄙陋从俗改化隤其家声闻明公来江西亟欲一见於下执事且承明公绪论亦若知有已者将知已於此乎在而食贫牵制虽七百里之洪一舟之便久不能至则其疎濶可笑往往类此窃尝喜老泉论欧公之文非孟子韩子之文而欧阳子之文也故於诵咏吾牧庵先生之文有草书之说焉明公其谓之然乎否也未见顔色谨具书不备
贺雪楼除学士启
伏审涣发中纶晋登内相王人絫骑昭禁庭迅召之章阁老冠鳌峻特旨真除之拜一佛出世六经同风窃以上古之书典谟训诰两汉而下号令词章其义雅浮与时高下驯至骈四而俪六几于倡一而和千然而元光建武之制书得王言体兴元奉天之诏令革武夫心风雷一时黼黻千载惟翰林罕置於院长亦儒林难遇於宗工唐称九相为美谈宋仅数公号本色盖将诗书相表里而编之策所谓将相而富贵则固其宜衆人特以喜贤哲之登庸君子於焉占运数之升降断唐虞而下必得南北之大宗师遡欧苏以来又见朝廷之真学士诸生待此久矣天意不在兹乎恭惟大学士内翰相公先生学力木本而水源笔妙金声而玉振扫空絺章绘句之陋习独见尊主庇民之大全伊川之雪明道之春备四时气禹贡而图春秋而志成一家言云龙混合之交珪璋特达之选登瀛眷早入掖班高兼绾而使南台独对而趋北阙埋轮奏执政百僚惮侍御之都亭褰帷示监司两道颂亷车之按部虽黄阁紫枢犹谓晚岂金鸾玉署足为荣顾诸子百家之言久纷而三光五岳之气始合於是而整顿破碎之大道真足以追还灏噩於古初肯仅使作者比崔魏徒观所谓其功不在禹周公下若稽故实厥有华宗天球繇翰长秉钧在益部使归之後沧洲自外庸掌制振江左正始之音伟哉我公夐岂前比某托根有素承盼愈青不但恩深极栽培於拱把固尝意许讲制作之体裁欣闻驿召之传不胜松茂之悦固以动得舆之至喜宁不希附骥之素期其如守株之途穷坐觉出门之天碍心虽驰於前路迹每至於後人落落自怜悠悠何赎若为安世不通今涑水之书窃附庭坚遥赋旧东坡之句敷陈语浅欢拚心长谨具启诣堦墀庆贺伏惟钧慈俯赐鉴念不备谨启
谢李士元俞佥事存问启
伏以屏迹抱书媿冷更生之藜杖褰帷接士喜登元礼之龙门敬立下风薄修初贽窃惟宪部所以扬清而激浊前贤於此拔异而蒐奇唐赞皇德裕江左观风每进孤寒之匹士宋淇水清臣京东按部遂成醻唱之美谈岂惟一时之因依乃留千载之风致厥若芳躅允属当仁恭惟亷访佥事御史相公先生华胄仙李之分蟠异禀长庚之挺秀东西将相共推天下才气之无双政事文章见谓朝中门地之第一盛德之报宜贵钜公之推愈高太白称五藏之皆成文东坡咏一身之都是德评参东府察直南台贞清则朝隐之封上千斤执法则素立之力争三尺暂屈当朝之霜简出驰将指之轺车虽一道幸遇如前之广平然九重久思於今之汲黯已传择笏表南面之顾怀见行信银趣西江之召客某疎无时用迂有书痴亦尝高慕於古人无奈早撄於世故凄凉少日误诸老之高轩俛仰中年从俗人於委巷偶辱东平公之异顾遂入南外选者十朞一官不补於遗余再调自怜於落拓误为故知而越俎不虞潜祸之发机何图宿留之间乃有特达之遇长怀请间谢未识之祁大夫重荷垂慈问所在之徐孺子感斯文之笃厚恨陈迹之趦趄傥不假於辞鸣将曷抒於情藴晚依门下敢攀北海之通家春在坐中愿托临淄之识面敷陈语短期望心长
序一
先圣格言序
昔者夫子喟然而有无言之叹夫子之叹盖叹道也四时行百物生天之所以为天者其在於言乎其在於不言乎天固不言也以不言求天何足以知天不知天矧知道微子贡之问夫子一语而止谁当悟者然竟未有悟也谓以此讥子贡之多言者浅谓游於无言之天者诞夫子则与天一可以无言学於千载之下不於言何以哉夫子未尝着书易书春秋裁定而已论语皆弟子记诸善言其敢溢出於语之外称之曰夫子所闻所传闻敢有异辞使当日有存於齐鲁间问王知道传习有宗皆当如二十篇如玉如金故余於安城萧君佐俌所萃先圣格言敬受而读之不敢置评议其间也今道统诸贤语録山立其间遗忘废缺睹记参差壹尊事之不敢小同异廼於称道圣言而疑之彼出於诸子固或附益依托然槩皆流风未远师传友述精思论着非但匆匆问答独奈何尊海而後河数典而忘祖佐俌又备考世纪碑记褒典皆所以慎事尊敬推之罔极其心与力勤矣佐俌经家老宿年七十六成此书岁晏驰百里来城首以见示恨不获就正於家君遂俾叙其端嗟乎佐俌此书谁敢叙复何待叙哉则为志其感耸始见之私如此云
礼记义帙序
东莱编文监独取书义二篇欧公在清班拟进士廷试题以谏晦庵称致堂酒酣诵人自靖献义以为豪杰之士有科举来六七百年於此时文亦屡变经义最後与词赋争高而辞理过之至近年而极如礼记数十年来以学庸二书之精微过诗书而作者奇变纵横无不自达如洋洋乎分上下截亦使人无异辞嗟乎时文盛而科举衰固前无古人而亦後无继者此予於读静轩刘君礼记义帙不知慨然言之及此也往予为时文时尝尽取诸经义閲之见前辈所为词简而理足其光彩俊逸俱不尽露不独吾赋家然也居今言之岂不因乎人哉当时已有分省监方州者予尝谓不然辞主於达义主於当讵有省监异人而方州异教亦何意一朝并尽吾党持此技如屠龙无所用如冠章甫适越以为怪後生弃不之学相谓无用甚或谓世道之敝以此伤哉未易言也静轩乃能笃守所业不为俗变不为利迁义纡余而体裁论反覆而根据大之可金华殿中语小之犹所谓当时旧过秦也是当使何人作明有司而没没谨自献若此呜呼往者升歌清庙今也独弦哀弹岂独一人一世之不遇哉尝闻有某公辟时文不容口今翰林张待制师道复之云某可辟此艺公乃不可或谓公不能此故辟之奈何於是某公语塞予因叙君义及之亦以间执不能者与不为者之口呜呼往者吾不及来者吾不闻已而已而
解金刚经序
王寄牕诗文外邃於内典留意金刚经遂能扩开二千年之云雾脱离八百家之声闻指示四句偈之端的采摭融会坦然明白不推堕滉瀁不添减注脚是真为人解缚减担庶几修行诵念如中流傍岸容易得度尚欲余言为叙毋乃增益迷涂耶寄牕吾党也惟以吾党心胷求释氏之解悟故能尽扫诸说而求其当彼偈颂者就彼法中亦不得不尔昔吾夫子亦有四句偈曰毋意毋必毋固毋我盖无我人衆生夀者相即毋意必固我也当夫子时释未为释道未为道圣人之悟往往而同後来谓三教一家者特未识其初耳是安得有三教哉佛之所以出没其词虽说一大藏最後收拾为金刚五千言又约为四句偈其不容以明言者惧学者之无得也吾夫子之性与天道虽子贡且不得闻而若仁义道德之讲析辨论其何不极而繇後来儒者言之其心体而身验者几何人也於是知佛之引而不发者慈悲广大然亦未尝不发诸祖以来其不得以明着之者犹佛心也乃今掲然指其所归然非自为之说秪在从来义疏中不离从来义疏而义疏非从来所有予为寄牕叙繇吾儒家相与映发以为以实明实贤乎托虚以状实且以识吾儒之有未能知夫子者

[book_title]卷九
[集部,别集类,金至元,养吾斋集]
钦定四库全书
养吾斋集卷九　　　　　元　刘将孙　撰序二
刻长吉诗序
先君子须溪先生於评诸家诗最先长吉盖乙亥辟地山中无以纾思寄怀始有意留眼目开後来自长吉而後及於诸家尚恨书本白地狭旁注不尽意开示其微使览者隅反神悟不能细论也自是传本四出近年乃无不知读长吉诗效昌谷体然类展转譌脱剑江王庭光笃好雅尚取善本校而刻之寄声庐陵俾识其端抑所不可闻者莫能载也何以爲是编言哉第每见举长吉诗教学者谓其思深情浓故语适称而非刻画无情无思之辞徒苦心出之者若得其趣动天地泣鬼神者固如此又尝谓吾作兴观集最可以发越动悟者在长吉诗呜呼姑着其常言之浅者於此凡能读此诗者必能解者矣其万一有所徵也
天下同文集序
唐刘梦得叙柳子厚之集曰文章与时高下政厖而土裂三光五岳之气分太音不完故必混一而後振作者?以爲知言予独尝谓梦得之辞则高矣美矣以其时考之则未也唐之盛时在贞观开元间其时称欧虞禇薛最後称燕许大手笔今其文可睹也至贞元元和来以韩柳着比至德爲盛而去混一之初则有间矣才未必皆福福亦何必其才因使人思易所谓吉人辞寡者其福未易量也此则所谓时也吾取以叙安成周南瑞所刻天下同文集甚宜呜呼文章岂独可以观气运亦可以论人物予每读汉初论议盛唐词章及东京诸老文字三千年间混一盛时仅此耳彼乍合蹔聚者其萎弱散碎固不得与於斯也然此盛时作者如浑河厚岳不假风月爲状如偃松曲栢不与花卉争妍风气开而文采盛文采极而光景消梦得之言之也不自知其盛者已及於极也方今文治方张混一之盛乂开辟所未尝有唐盖不足为盛搢绅先生创自为家述各为体功德编摩与诗书相表里下逮衢謡亦各有烝民立极之学问南瑞此编又得之钜公大笔选精刻妙则观於此者岂可以寻行数墨之心胷耳目爲足以领此哉自文选来唐称文粹宋称文监皆类萃成书他日考一代文章者当於此取焉
潜光集序
柳子厚爲其先世墓表碑隂列叙先友姓氏敭历名德用表见其所与者皆当世名士大夫古之孝子顺孙欲张其前人之景光者无往而不用其极也往年李肯斋芾守庐陵集四忠一节行状铭碑諡议刻之郡斋名景行编肯斋西州文献高山景行之怀犹若此後来长沙之节照映东南与四五公相望不朽岂非其志尚之所立哉吾郡乔木世家自澹庵忠简公後惟平林萧氏近年麾节之盛历世愈显居官行事表里愈伟行録隧碑名流钜笔五世不絶书闺则阃仪又他所未有焕有绍承先美如恐不及纂録太中公以来庸斋赵尚书而次所爲铭志萃爲一编名之曰潜光美哉八叶之家声不啻过也他人之所谓发潜者谓其有当世所不及知者有待於发而後着若一门阀閲昭揭於乡闾而传播於南北其孰不知孰不闻固不待於斯集乃焕有之所以集者盖将使後来知其聨荣袭庆之光大者百年之泽奕世之传皆自期其身如乃祖父之盛德善政垂芳而传後不但於世官而家庆也嗟乎焕有岂但孝子顺孙之心哉吾知其光远有曜者虽十世可知也萧氏本大和人自平林公来居城中云
川云清润集序
夫川泳而云飞者交游之至乐氷清而玉润者家庭之美谈故气类之相同宣心写妙真一时之希有人物之辉映播芳吐秀亦或百年之几见怳然之遇乃不知其可乐愿而不得求而不遂间见昔人之所逢为之羡慕企叹而不容已予於四方斯文之望惓惓也故名此集曰川云清润而叙其说如此去年闽归吾倩曾以立间以诗来谂随而和之或聨翻数十叠或牵引满百韵而寄窻顔民詹於以立师友之好亹亹起予者复相望焉会今年春雪醻倡狎至以立稡而爲集谒名与叙予爱川云之辞秀雅而雍容清润之称简远而爽朗二语不谋而同不约而合兴致适可而情味玄着宾主妍丽之乐婣友颉颃之愿渊泉兴观之益闻斯名也犹可以悠然而远想矫然而遡怀况得而览观之也昔东坡之知山谷也得其诗文於孙莘老盖山谷娶於莘老氏及宰西昌始和密州半字韵诗且勉白下诸生亦笃於酬倡自是辞华翰墨照耀千载称苏黄他日王子立参於秦晁张李间坡戏举不知犹有王郎语以见文字无涯之喜前辈朋友亲戚间风流意象宛然可睹记也寄窗以立又皆西昌家也予欲重评兹集疑於誉家鸡抑斯名也亦足以传斯集矣
本此诗序
古今诗人自得语非其自道未必人能得之如谢灵运池塘生春草自谓梦惠连至如有神助非其郑重自爱兼家庭昆弟之乐托之里许此五字本无工致或者人亦皆能及也其二语爲园树双鸣禽此句乃似作意又或以双爲变变不如双双乃有一时自然之趣灵运倘不自发其趣後人当更爱下句耳诗本出於情性哀乐俯仰各尽其兴後之为诗者鍜链夺其天成删改失其初意欣悲远而变化非矣人间好语无非悠然自得於幽闲之表而留意於兹事者仅以爲禽犊之资此诗气之所以不昌也本此卷中诗往往皆昆弟宾客之集酒边花下乘兴倡酬非无谓而作此其一笑倾怀或四顾感赏池塘春草之兴具在目中故其词情酣畅如和风之醉人更不自觉正不必点缀清妍词皆清美融适四六俱料实句称予尝评郊岛之诗仅能作寒瘦语如昌谷亦特宜苦如昌黎非不奇古然沛然者有文字之福焉文章可能也福不可能也本此作虽不多皆隐隐得福意此予所以深喜而乐赞之也
新城饶克明集词序
古之人未有不歌也歌非他有所谓辞也诗是已登高能赋可以爲大夫虽牀第之言不踰阈廼诵之会同不为之慙抑扬高下随其长短而音节之由是习於声者裁之以律吕而中而房中之乐或异於公庭然有其调不必皆有其辞丝竹之所调或不待於赋降及竹枝金缕始各爲之辞以嫓乐与舞而有能歌不能歌者矣然犹未离乎诗也如七言絶句止耳未至一长一短而有谱与调也今曲行而参差不齐不复可以充口而发随声而协矣然犹未至於大曲也及柳耆卿辈以音律造新声少游美成以才情畅制作而歌非朱唇皓齿如负之矣自是以来体亦屡变长篇极於哨遍大酺六丑兰陵无不可以反复浩荡而豪於气者以为冯陵大叫之资风情才子乃复宛转作屏帏呢呢以胜之而词亦多术矣乐府有集自花间始皆唐词兰畹集多唐末宋初词曾慥集雅词近年赵闻礼集阳春白雪他如称大成称妙选数十家未憗然歌喉所爲喜於谐婉者或玩辞者所不满骚人墨客乐称道之者又知音者有所不合新城饶克明盛年有志兹事以美成为祖类其合者调别而声从之近年以之鸣者无不有且四方增益而刻布之予以其主於调也爲言歌焉
送彭元鼎采诗序
近年不独诗盛采诗者亦项背相望寜非世道之复古而斯文之兴运哉安成彭元鼎以明经世美清才能诗持此道行江湖刻本成帙诸赠之策者上规古史下极诗评顾犹索予一言予岂能外此而他有以相资哉抑尝观於物理而有感者窃以爲采之道或有取乎此也今夫园林盛丽千红万紫神眩目夺虽飘英堕蘂无不可爱亦无敢疵者而荒寒野水一枝数朶虽远望动容廹视还目而憔悴於孤孑踈淡草莽枝虬节拥固可喜亦可议及於黄稊白苇弥漫极目乃或野芳小艳稍异顔色手撷意赏不能无情下至蜂蝶亦徘徊焉嗟夫文章亦若此矣吾尝叹夫子既删之後离骚未作以前宁无一言之几於道而旷数百年不见称於世是虽一技岂不亦有时命哉昔吾先君子须溪先生每哀江南百年文献之零落欲以诗存其为人盖采诗者之行四方以此然竟未得遂其志每诵河汾续诗语於乎小子未之敢忘故於元鼎也言采诗之道焉行矣元鼎观於四方其必毋废斯义也欤
送临川二艾采诗序
予尝读中州集怜伤其意以兵余乱後史佚人亡存其梗槩於此因念东南百年丈献爲盛今渺然谁复睹记如予之晚出犹能及诸老见闻知其彷佛今髪种种已尔尝欲效中州体因其诗各为之小传以待方来苦无四方之使徒时时望云而兴叹故每於采诗者之游未尝不怂惥厚望之也临川二艾君以诗家之英远求予於光泽吏尘中以发其采诗之行自此而杭而金陵子之欣然跃然爲何如哉因记往年谈间有及成都旧事谓范石湖爲帅陆放翁来入议幕成都一妓能诗有称石湖先戏之云陆参议诗中第一汝能动之否妓笑曰可放翁至石湖亦先以告且曰毋落儿女子奸便一日开燕妓圑扇题两句其上云画堂蟋蟀怨深夜金井梧桐生暮寒范陆相顾不能得其所出陆於唐诗号无不记周遭无可奈则呼而问之逡巡对曰妾诗也二公大骇谓其甚似唐集中句也今劒南有此聨微异嗟乎此往昔一妓犹尔也二君行矣虽琐琐如此者犹未可忽况磊磊轩天地者耶他时见倾囊细论尚愿有以成余之区区而不负君之跋履者
萧学中采词序
古今作者之作流落多矣岂独当吾世为可恨哉秦少游词胜於诗正销凝黄鹂又啼数声乃其词最胜处然洪容斋记杜牧之正销魂梧桐又移翠隂乃知少游所出几於句意仿傚不止暗犯而已後来行到一溪深处有黄鹂千百乃其观化垂去神变活脱犹未离此窠臼牧之要何可及哉然予极意求其全不可得顷乃得之古诗杂袭中非容斋拈出讵复知有牧之者文字流落人间本泰山毫芒复有如是不传之恨岂非无与采而布之之恨哉诗以句犹有口熟而称道不忘者词特散碎落落故不传尤甚江湖百年骚人墨客苦心为之如牧之不传者何限夫樊川固名家也犹尔况於不如樊川者哉姜白石尝试春寒共数客垂虹赋词以被蒙头行吟未休逐句涂改一词之就其难如此不传之恨可胜叹哉年来采诗多未有及词者吾友萧壑氷之子学中慨然有意兹事学中固尝及吾先君子之教怒长拔出笔墨粲然其爲此非借爲名者予固甚愿之也是行得词若诗皆广搜而悉储之予愿得而细评焉往先君子尝见教云少时京华道中爱观壁间留题亦有佳处玉山旅邸有题一词者中两语云如许凉宵无可恨恨只恨故人头白洎再过则失其壁矣嘻君雅趣自牧之来以予心之景景者爲子发之而以是二语也为采之先容念哉学中虽壁间者且不可失也

[book_title]卷十
钦定四库全书
养吾斋集卷十　　　　　元　刘将孙　撰序三
曾御史文集序
东南百五十年来庐陵文字为盛胡澹庵奇博如彛欵鼎识周益公典裁如金科玉度杨诚斋清峭如氷松雪栢二三大老风流相望大启迪於後人杨东山以衍裕承家曾撙斋以藻洽启秀毅斋以醇茂华国近年黄庐东之简则刘玉渊之精隽欧阳巽斋之天趣理致又往往出弥高盛哉岂独四方不敢望唐所谓三百家盖风斯下矣唐文虽变於韩柳然同时樊宗师皇甫湜辈未免囏棘求如李习之杜牧之刘梦得者四方落落仅可数而偶俪事实之敝至西崑犹未憗也欧苏一变而议论皆本心关洛嗣兴而词华兼义理师友之渊委胷襟之本源虽场屋试艺亦丈从字顺不媿古作者尚论一代文字所自出欧阳公罔极之赐也则吾庐陵之盛宜哉故御史东轩先生曾公则生乎欧公之里接於毅斋秘监之风而於巽斋又如东坡之遇欧门也自少参诸老浩然自任於斯文天资高朗一往超诣入太学魁公闱升舍选称名进士初分教即入阃幕婉画章檄称才书记两佐春官所得皆宿士称明有司分察德佑论不合即去称不阿时御史此集凡五十余卷其雍容也祥麟威凤不鸷搏而羣狡服其雅正也清庙朱弦不于喁而衆音希其剖决也楚锺周鼔不章采而制作备其明丽也青天白日不炫焯而万景呈至於以少少许胜多多许幽兰芳芷不足喻其清也纡余曲折辞极意足晴春风景不知而使人欲醉也呜呼此岂眩世以为奇骇俗以为工者哉先是公之长子复初与其族叔舜咨彚而编之今益初巽初刻梓以成集昔公之以赋魁公闱也巽斋欧阳先生实校文其发粟长沙也古心江文忠公於是为知己而先子与公同时六馆公闱同试联魁亚壬戌同第於巽斋同师古心同门平生心同道同相知为深乃巽初兄弟以序引为属亦唯是斯文纒绵之好虽非其任而亦无所可诿也且公实知我窃推论斯文之盛以至於公者岂独为庐陵望哉文献之徵宜有考於此也公名睎顔字逹圣学者称东轩先生毅斋其族今益初兄弟又以文世其家云
萧逹可文序
太史公作史记笔力神志专在世家列传方创体变史法自为一家言藏之名山大川不假金匮石室得以独行其志是非去取俯仰谈笑第如閲世老人历历闻见或旁及微隐或中絶参差其为赞特以足一传余意嬉戏彷佛或无足更论漫借他事着一语如为言高帝功臣之兴皆若此如世无善画者莫能图何哉无问大人物大功业縂只里许但使人爽然意足眉目倡叹如对当日班孟坚以精密胜之而优孟不复似孙叔敖矣此古今文章之第一流也而学者第以史视之以叙事读之可叹也昌黎得其精变发之金石絶出千古且出奇为毛頴一传乃或为人嘲病是殆子长所谓未易为俗人言者耶然昌黎造意为之矜重刻露若不自然不知使肆於唐史当何如也後来谁不知尊史记知学韩丈然语人学文读史记为文效毛頴传非灼然动悟心领者鲜矣吾友萧逹可盛年以时文称已有古意涉古文即玄思深构凝頴而作诸起兴运意即不落迳窠臼至韵语亦楚楚非时世粧真所谓戛戛乎陈言之务去或者诮之惟吾家君须溪先生一见之即喜尝以语门生儿子辈曰此其入处异乎诸子之撰如人学道参顿悟禅即不成佛已离初地逹可每求一言以自信迟之又久间叹曰吾日俟其亹亹且逼当犹不止此也已矣谁当知者逹可茫然徵绪言於篇端掩袂相视谓犹当有以益我顾皆君之所以蓄积尚奚言哉抑君之作也其皆感於中而溢於言乎抑不免於矫其情性以徵其事也庄子之长於譬喻也愈下愈近愈逹故不厌太史公之鼔舞变化类常事小节他人以为不足传者君不患不奇不患不古独不能使君不为奇不为古学古人如传神有得其形者有得其神者即神似虽形不酷似犹似也吾言如东坡灯下模壁上颧骨君得无以为卑之无甚也乃所愿则共学
瞿梧集序
冕山熊先生门人新刋瞿梧集成以寄其承学刘某於临汀郡泮某别先生且三十年得而读之爽然如侍鹤臯而从明秀不知岁月之远而今昔之异也作而言曰斯文之得丧天也圣贤以来往往皆以所遇之不遂其志而千载者亦在於此六经诸子其孰不然顾所遇之时有浅深而所发之辞有隐显洙泗辙环憔悴以及其徒诸所论着既极开物以来正大之情而无学问之可入漆园氏於孤愤长往是以一人而自为名字混天地造化四方内外而一之不待见於论议而某某者无不精义存焉虽假物以鸣亦深造其微盖所遇已极而所发愈奇呜呼孰知後三千年而遂以瞿梧名吾冕山之集也哉悲哉乎梧也昔者岂非凤之所栖而朝阳之所往来者乎忽崦嵫其岁暮寓四海於一枝虽未尝非潭潭之千仞而闻其声者有感其木者矣吾固自处於瞿鹊之间而入於耳触於心者未尝不以为前日之凤也欧公谓苏梅待太平而生者与致太平之功等抑初志孰不愿此抚一代之百年问梧年之何许岂凤之愿乎毋亦梧之衰也或曰是为瞿梧言则然矣後之评斯集者何如谨以东南之言着之曰冕山先生在太学程文变一时文体考官得之者如六一遇东坡其教庐陵也得人才不减湖学而文采过之其碑铭记序诗赋杂传变化庄列混涵瞿昙嬉笑颦叹卓然自为一家然皆其粗也当其提教授兵解舟苍然亭下志念何许耆旧凋零灵光晚烛及使门人弟子执笔叙致先生之不遇而斯文之幸也故曰天也某年十七以试艺见异於先生今髪亦种种白矣编集论次责也顾适外流落仅能写其感慨之私如此先生东阳澹圃先生之子父子兄弟科第文字直冠冕当世家君须溪先生尝叙藻思流春惜辛未上三人不能致自庐陵教授国子正挂冠去遂为清虚道人
清权斋集序
予尝嘿有感於诗之故而壹非语言文字间意也五言起二卿以少卿提数千人横行絶域意气何如而纒绵婉娈不睹英气曹孟德豪杰变化妙出羣雄上岂功业不建而音韵低黯殊不见下马横槊之姿下至韦苏州悠然者如秋泊然者如水乃自陈往者共杨开府豪侠跌宕岂独如两人嗟乎不知其人诵其诗可乎松瀑黄可玉庐山西坡先生家也犹及接於古心昭文家庭问学之趣文献典刑之存怀抱至一之性感慨蒿目之悲其景景者凄其诸葛之望其伥伥者薇歌之不任四方上下之无足以怀而托之此也往从吾先君子讲悟期之为太玄之一足今读其诗者共知其可味而未有知其为人者也知之者亦知其为高尚士而曾何足以知其心之所存哉予庶几知君者而亦恫然於言之也盖君之自藏也久矣呜呼因言以见志而志有不着於言吾岂敢谓昔人之言与志异哉抑屈折於文字不得不俛仰低郁而掩抑者亦在是矣是则雄伉者往往皆伪而情性之深密非以其人索之其肮脏者未易识也於是诗之音远也而其故可感也予惧观斯集者以为昌黎之张东坡之晁而以为足也故反复映发着之嗟乎可玉其使予与若如此为知而已也还当三千秋更起鸣相醻长歌远望命也柰何
谭村西诗文序
文以气为主非主於气也乃其中有所主则其气浩然流动充满而无不逹遂若气为之主耳故文之盛也如风雨骤至山川草木皆为之变如江河浩渺波涛平骇各一其势大之而金石制作歌明堂而颂清庙小之而才情婉娈清白雪而?阳春古之而鼎彛幼眇陈淳风而追泰古时之而花柳明媚过前川而学少年故昌黎之古文其小律小絶无不精妙东坡之大才其囘文丽句各极体裁或有谓能文不能诗能诗不能文者皆其主弱而气易衰也茶陵村西谭明望寄予以其文若诗其书记序志浩荡奇伟之中有节制严密之意杂着诸赋在古雅磅礴之外得优游含蓄之思诗文精整磊落属对巧而寄兴远凡其翩翩迈往而截截畅逹者岂非其得所主耶昔韩公於东野有昌其诗语而东坡二百後自昌身昌诗昌气而极於昌志予亦於气为主之言而窃愿有所益也主者同而所以为主者异辄欲更之曰文以理为主以气为辅村西其有得於是耶故为村西举此
九臯诗集序
九臯者幽闲深远处也而鹤则乐之夫岂其上林梧桐之不可以栖息然其声之所极虽雝雝喈喈翔仞而覧辉者未必如其清彻而无旁岂非去人愈远於世若踈其声之不可闻而天者遂与之一此远则彼近也此踈则彼密也而非耳目间意也嗟乎天地间何往而非声也天?莫如风而翏翏而调调可尔而嘑而譹而激而叱披靡之不给而听者有厌之者矣莺之绵蛮也燕之呢喃也宁不可爱而过之也有忘之者矣若夫感赏於风露之味畅适於无人之野其鸣也非以为人媚其闻也非其意而得之缥缈者无不囘首萧然虽肉食之鄙夫筝笛之聋耳将亦意消而神媿则惟九臯之鹤声为然故曰声闻於天非天不足以知之凡声者不过闻於人而已孰能闻於天九臯何许天高听下复何以加焉物之负清气出乎其类者如此人声之精者为言言之又精者为诗使其翩翩也皆如鹤其诗之矫矫也如其鸣於九臯将人欲闻而不可得闻诗至是始可言趣耳夫诗者所以自乐吾之性情也而岂观美自鬻之技哉欣悲感发得之油然者有浅深而写之适然者有浓淡志尚高则必不可凡世味薄则必不可俗故渊明之冲寂苏州之简素昌黎之奇畅欧之清远苏黄之神变彼其养於气者落落相望皆如嵇延祖之轩轩於鷄羣宜其超然尘埃混浊之外非复喧啾之所可匹侪凡学诗者必不可以无此意也而未之见也乃见薛君卬夫焉卬夫以公侯胄子人门家地如此顾萧然如书生厉志於诗名其集曰九臯此其志意过流俗远矣余阅之尽卷飘飘乎如青田之君子立乎吾前泠泠乎如华表之仙人戛然於吾侧爽兮如饮金茎醉玉液不知其骖蓬莱而梦赤壁也虽然九臯者无求於世而不能使其声不闻於天抟扶摇而遡紫清者其游也其亦不可以已也下视臯壤之旧其犹足存也吾闻天门九重仙人终日追陪惟鹤之与侣吾等且将一闻其声不可得矣安得不周遭反复於兹集也哉
跖肋集序
老杜有新诗改罢自长吟之句盖其句有未足於意字有未安於心他人所不知者改而得意喜而长吟此乐未易为他人言而作者苦心深浅自知正可感也他年闻吾乡罗磵谷李三谿徐西麓胡古潭诸贤各以诗为日用四方行李每为会期远者二三岁一聚近者必数月相见无杂言必交出近作相与句字推敲有未稳处或尽日相对无一言眉间欎欎参差倚阑行散馈食不知问事不?如是者数日以至踰旬乃别虽其诗格律高下难以槩论而一时用心与力之勤繇今举之岂非风流文献哉每见作诗者言之易其疵病前辈也过目如不存窃尝私恨於此是贾长沙所为流涕於三年之二句也以立每寄诗辄进余每俟而劲之然其可取在於诗外者诗来辄请改勤甚此其意象异乎诸子之撰进之不可已者在是矣然诗有可改者不可改者篇中之句句内之字可改者也长篇之曲折不可改者也长篇兼文体或从中而起或出意造作不主故常而收拾转换奇怪百出而作诗者每不主议论以为文人之诗不知
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>