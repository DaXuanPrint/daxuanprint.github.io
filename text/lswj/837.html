<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,洞麓堂集序,卷一,卷二,卷三,卷四,卷五,卷六,卷七,卷八,卷九,卷十,附录,洞麓堂集全文在线阅读,洞麓堂集全文在线下载,大玄古籍书库">
<meta name="description" content="明代诗文别集。尹台(字崇基，号洞山)著。《四库全书》著录依据江西巡抚采进本，为明抄本，凡10卷，前有万历三十五年(1607)邹元标序。据《千顷堂书目》和《明史·艺文志》记载，《洞麓堂集》为38卷。王重民《中国善本书提要》怀疑是合奏议及其他著作统计之。其实，38卷本有刻本，明万历三十五年(1607)黄承玄刻本。即是38卷本。四库馆臣当时未寓目，实是可惜。另外，现还存尹台《思补轩漫集》明刻本，凡8卷。《洞麓堂集》一作《洞山集》，四库馆臣曾作考证：“考集首邹元标序，称《洞麓堂稿》，大宗伯洞山尹公所撰，去公家里许">
<title>洞麓堂集_尹台_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">洞麓堂集</span> <br/>
          作者： <span class="inputVal" id="bkauthor">尹台</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]155122</span> <br/>
          说明： <span class="inputVal" id="bkdec">明代诗文别集。尹台(字崇基，号洞山)著。《四库全书》著录依据江西巡抚采进本，为明抄本，凡10卷，前有万历三十五年(1607)邹元标序。据《千顷堂书目》和《明史·艺文志》记载，《洞麓堂集》为38卷。王重民《中国善本书提要》怀疑是合奏议及其他著作统计之。其实，38卷本有刻本，明万历三十五年(1607)黄承玄刻本。即是38卷本。四库馆臣当时未寓目，实是可惜。另外，现还存尹台《思补轩漫集》明刻本，凡8卷。《洞麓堂集》一作《洞山集》，四库馆臣曾作考证：“考集首邹元标序，称《洞麓堂稿》，大宗伯洞山尹公所撰，去公家里许，有奇洞，峰峦卓诡，遂以名堂，且名其稿。然则洞山其号，洞麓则其堂名，实一集也。”并评其集说：“集凡文六卷，诗四卷。元标序称其诗数百首，力推唐雅。制疏书序记铭状表数百篇，出入汉宋，阐释名理，不屑绮语，虽乡曲之词，例皆溢美，今核其所作，尚不尽诬云。”今观其集，所言不谬。</span> <br/>
          封面： <span class="inputVal" id="bkimg">Z_19026.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]洞麓堂集
[book_author]尹台
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]155122
[book_dec]明代诗文别集。尹台(字崇基，号洞山)著。《四库全书》著录依据江西巡抚采进本，为明抄本，凡10卷，前有万历三十五年(1607)邹元标序。据《千顷堂书目》和《明史·艺文志》记载，《洞麓堂集》为38卷。王重民《中国善本书提要》怀疑是合奏议及其他著作统计之。其实，38卷本有刻本，明万历三十五年(1607)黄承玄刻本。即是38卷本。四库馆臣当时未寓目，实是可惜。另外，现还存尹台《思补轩漫集》明刻本，凡8卷。《洞麓堂集》一作《洞山集》，四库馆臣曾作考证：“考集首邹元标序，称《洞麓堂稿》，大宗伯洞山尹公所撰，去公家里许，有奇洞，峰峦卓诡，遂以名堂，且名其稿。然则洞山其号，洞麓则其堂名，实一集也。”并评其集说：“集凡文六卷，诗四卷。元标序称其诗数百首，力推唐雅。制疏书序记铭状表数百篇，出入汉宋，阐释名理，不屑绮语，虽乡曲之词，例皆溢美，今核其所作，尚不尽诬云。”今观其集，所言不谬。
[book_img]Z_19026.jpg


[book_title]提要
臣等谨案洞麓堂集十卷明尹台撰台字崇基号旧山永新人嘉靖乙未进士官至南京礼部尚书明诗综称其有洞山集此作洞麓堂集考集首邹元标序称洞麓堂稿大宗伯洞山尹公所撰去公家里许有奇洞峯峦卓诡遂以名堂且名其稿然则洞山其所居地名洞麓则其堂名实一集也台以护持杨继盛一事为清议所归集中如与罗念庵书谓近世宗良知家者心说沸扬只缘金谿错认孟子先立乎其大者一语又极论即心即理之非谓即实有所得亦只此心灵觉之妙盖非所见之理释氏有见於心无见於性陆氏之学大率类是又谓程子之徒当时且有失传如吕氏游氏寖入禅学朱子没後勉斋汉卿仅足自守不再传尽失其旨如何王金许皆潜畔师说不止草庐一人其攻击姚江之学甚力亦可谓屹然不移集中有祭陆东湖文一首推其望重朝廷功盛社稷云云东湖陆炳号也炳名列明史佞幸传中与台殊非气类考史称炳岁入不赀待权要周旋善类亦无所吝世宗数起大狱炳多所保全折节士大夫未尝构陷一人以故朝士多称之者台之假借或以是故欤君子论公义不论私交究不免为白璧之瑕也集凡文六卷诗四卷元标序称其诗数百首力推唐雅制疏书序记铭状表数百篇出入汉宋阐绎名理不屑绮语虽乡曲之词例皆溢美今校其所作尚不尽诬云
乾隆四十六年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]洞麓堂集序
洞麓堂稿大宗伯洞山尹公所撰也去公家里许有奇洞焉峯峦卓诡公容与其间图书掩映烟霞流照甚适也遂以名堂且名其稿诗数百首力追唐雅制疏书序记铭状表数百篇出入汉宋阐绎名理不屑屑绮语盛矣公薨且久常偕友人甘子开氏谋曰公一代名硕其人如高山大川後学典刑立朝多劲挺与诸佞幸为敌护持杨忠愍一事流注士人口吻尤伟虽未竟公大业然不朽者自在文恶可漫漶不传而两人家食诎於立不果会绣水黄与参使君观察吉州念其大父遂泉公为公门下士思深源本捐俸为公广传以邹子里中後进属弁诸首简元标常考诸方乘知吉川文献甲於海?宋自欧六一周益国高峙百代姑亡论我朝以史学婵嫣馆阁者几二百人然解吉水杨西昌两内阁最着解天马行空自出杼轴不可羁馽杨步武六一沉浸浓郁後作者麟麟然或传或不传禾川自刘文安洎公鼎起後先相望盖皆艺苑赤志而士林之标表者也刘如琼林武库晩而趋约手自裁集不过数卷公集视刘稍赢纾纾容容浩淼无际伯仲韩欧世必有知者文安相虽未久称名相公虽未相然当时稍稍奸时喜好参大政如窥左足然公固守我里古先辈家法宁留滞周南十余年敦行详裕邅徊不少贬兹公之所以为文宜传不然当时以文鸣者岂无人读未毕熟数当时事令人髪上指冠呜呼传公者岂在兹集哉闻之先辈读书中秘拜一官久不徙盖欲畀之囏巨理乱之寄必先投之寂寞恬淡之乡惟寂寞而後其志定恬淡而後其守坚志定守坚则其审物之情也熟出则能肩斯世斯道处亦不失为名公卿公当时虽优游南北乎然神情因依多吾里名德及海内一二方闻先生是皆所谓恬淡寂寞志定守坚人也公索诸先生於山■〈土幻〉水陬间欿然思有以自下故公之造诣至老不衰今何时乎予因公有无穷之感又因公而思吾里先辈之盛无论列宗朝即在嘉靖间多远识深诣班班人伦冠冕如此此又读公集者所当悚然兴也万历丁未季夏月吉水邹元标尔曕父撰

[book_title]卷一
●钦定四库全书
洞麓堂集卷一
（明）尹台 撰
○序
赠梦山先生迁庐陵令序
梦山先生既以谏左出为龙泉丞在治甫朞月而异政歌於旁邑直指使以闻天子特迁庐陵令於是朝之缙绅太夫士咸啧啧诵明圣显能而昌直矣初先生左出时门人隷通籍者二十有三人并谋申乃言先生蹷然曰某既以言被罪诸君复扬搉其过无乃非相益意耶至庐陵之命出门人乃复合谋曰是可无言已乎台曰唯哉事有衆人之所轻然在贤人君子则独重非先生兹迁谓耶且夫和氏之璧始献王而刖足再及其後也秦赵以十城争之不获铁泄於葛卢之山成於莫邪氏之冶世无知宝者久之精跃神动天下愕其良夫物或时渝而能见屡湮冺而皭然耀世者理固不可以类慨也矧贤人君子之致用其轻重顾得与衆人品校哉是故迁不迁宜无甚与先生事而羣诵至弗能已岂不有繇然耶且明圣在上能者用而直者不遗先生直动中外能又焯焯出衆表夫苟无当於世则已如世之不可遗先生也则一致用间视重海内岂但百衆人举错之常而倍过之矣乎故台惟先生兹迁也四善备乎其独有焉曰不讁过言其说在喻竈昔卫有壅政者近君或告君曰窃常梦君於竈也君曰何哉曰竈一人炀则前者不见後今得无炀君者乎於是卫去壅政者而国治夫竈视君不恭之喻也君不讁其过而信其言则主悟之明矣曰不察疑迹其说在宵行者段产言於新城君曰宵行者能亡匿邪不能使无疑迹故臣被忤主之罪则负宵行者之迹矣明主不疑於用然後其志显焉曰择臣於谨节其说在原守晋侯难守原者而得赵衰谓馁也不私其壶飱观行於谨节也夫壶飱足以择臣况论列不辞谴罚者乎曰重官於近民其说在邺令魏有西门豹者文侯知其贤而使令邺曰去矣就子之功夫近民莫如令魏使贤而勉其功故邺治称诵至今文侯之重官矣是故古之贤主以权量别天下士而器使之官人必当其位举人必因其能四善之知用尔夫豕零鷄癕列于肆则沮洳之泽无弃毛梁丽■〈木戈〉桷陈於室则扶疏之林无枉植贤人君子克国家之器使视其材能所登称则士与同进者稽焉故苟得其人一可以倡十苟失其人十不能不沮於一先生第往乎将使今之在位者欢权量於器使而稽其进引之端凡诸直与能者思济然并效於昌显之朝也不存乎先生之兹试矣哉
赠滦西王大夫参政山西序
滦西王大夫以兵科都给事中出参山西省政其行也同寀诸君子为谒赠言於史氏台史台曰嘻余言奚有於大夫虽然亦窃闻大夫之贤久矣夫大夫之学于古也非黝乎深积默藏而不着其有者耶曰然大夫之为令于邑为言臣於给垣也非靡心惠下不矜哆其能仡仡乎公私大计不慕激切之虚名者耶曰然大夫之饬行也非偃乎建素朴为表而遵晦於明窢然旷同不设沟塍之浚阻者耶曰然史台曰嘻若是大夫之淳备於道哉夫二气变化不可以控揣而万物参错繇之以成类者虚之致也灵舆之广载也周旋无始极矣然四方上下不揆则而顺位者易之循也是故君子效法焉内致其虚充之不盈不以泛乎其外者居学也濡乎若膏泽浃物而不偏概乎若权衡称施无所操其用者兴政也其视人也不以已间决然无主吾不施其所晰之故趋舍不离乎本素者惇行也君子修於此三者而道无所於出入矣世之称材贤士执其一曲挈然与衆易慕察其不知为其不能以觭忤於物曰吾不遗於理道之故其於学也异适以为高於行也孤矫而难为後以加乎政而民乃大咈是其於道也盖尝进乎一隅否耶而世犹称侈若勿及故吾得详闻数君子而益以大夫为难能或言诚若大夫之贤也不大有奋振於是者乎史台曰余观材上世得二人焉夫晏婴形不逮中夫志念常若出人下者然相齐而显名诸侯天下慕其贤文子退然若不胜衣其言呐呐如不出其口乃能佐主昌霸举士於筦库者七十人晋国数世赖之是二贤者观其始有所谓奋振於时者无有哉睹厥攸成比今之世用者较殊矣若大夫之贤不近二子者之选与兹往而引其行学之绪日纶放政业则显闻斯世必不但前所试效止尔盖令至亲民矣然所及仅一邑之小谏臣言天下事矣然言之耳兹往参大政於一省则既什伯於邑又凡前论列莫用者朝夕足自见行事则二子之业庸足为大夫比长哉台不佞敬以是终属大夫而复数君子
赠徐子补贵池令序
夫今天下近民之吏若如令然世顾曰令难擅一已制使乃其志恒■〈垂夬〉■〈垂夬〉虑出下人虽贤者犹不免是何哉其故我知之矣其毁誉是非之衡则固持之人也是故一邑之民治安矣然或弗能伛曲以承势侧俯以媚贵即有善政上弗予之矣其求於民也校索不厌苟利乎功名之会虽伤於义无惜也然或能借贵要以立已资逡逡乎势门之托蕲济其枉以成其私即有不善之政上弗指之矣是故毁招於励贞而循良被闇闇之过誉建於饰邪而暴汚蒙显显之称若是乎期一邑获治虽贤者宜难之矣君子曰噫嘻久哉兹说之疑於世乎古语有之人莫能左画方而右画圆也是故蠧积於物腐沸止於薪除虽有善毁不能为由夷诋虽有巧誉不能为跖蹻助夫迅驷坚车遇羊肠无却步者负其能进也朽栜朴榱隆衆支而莫辅乎挠者本败而力不可任也故曰谁蔑其实渥流之泽枯者弗濡轮囷之言巫者弗居夫世信之寡矣乃吾於徐子不其有望於斯成者耶九江蔡大夫曰戾哉厥睹无以为徐子告哉夫徐子不昔为淳安长乎民诵其政曰孰嗣我今令亷而明不扰而事振然徐子病上之条下於邑而违民之好也数执不以行虽让言至无回色故上之人嗛之抑抵之不可得则数中言直指史黜其名於荐剡焉乃今嗛者罢斥去而徐子之名始益彰假令尚在位徐子得终离蔑实之毁哉尹子曰噫嘻余读往记窃悲古良史之志矣夫以文侯之贤尚私惑左右之议於邺令况他哉况他哉然则欲成治名於末世者舍援助之人无立耶鄙谚曰徒手攘攘向市羣往喻俗之不长厚利慕者日争於下上也然世惟无自出於毁誉之涂者斯贵要之人小动揺足扤其志即有若邺令行事其肯为龋龋者求托借之门邪夫徐子交余十数年其志固非今之巧宦者可概矣迹其政又不尝一二为淳安究乃今补贵池宜无以易其操尚尔盖吾闻直木不可为轮曲木不可为桷是故善弦者无更柱之音善治者无枉已之政徐子往益持其初志不怠庸讵知淳安之难不为贵池之易易者耶徐子闻之蹷然曰尹子知我且其言足相我於邑盍识以遗我於是序其说
赠周清夫判庐郡序
明有天下百七十年鸿卿硕辅奋业当时显功名後先者彬彬可考见矣指厥事能议其材效独擅着一代咸云文襄文襄斯岂其时会之异耶抑作之前备矣继焉者莫或为之盛耶史台曰吁嗟有以哉虎未成文气已食羊其步视远矣余观周尚书始第进士时即自疏求入读秘书兹其志可与世之仅仅持尺寸者道哉夫慕远者不急於迩就计成者不毁於俗嗤豪贤意度要之必出乎庸情测量之外其所至者衆人之所不至也故余谓文襄功业不待睹之抚视三吴时迹其不轻自试而顾储有成不讳流俗人之讥而引疏以自推虽古名世之士不能过其趋识矣乃今其遗烈章章天下则小夫孺子知之至语其所繇致达士或未之推考焉往余游留雍识尚书之孙清夫时清夫官台幕余既叹地之生相近无以问其世交清夫惜甚晩比久习益知清夫之能肖似厥祖者於其志足类求云乙未冬清夫起艰赴京师余数从议论则嘅然扼念曰夫先尚书之绪不大坠於余乎丈夫不克自树身乃伈伈徇世泽之庸无片能可短长于世吾赩焉旦夕恧之耳无几改北幕果上书乞一卑秩补外以图效所欲致者不报比今年秋始有判庐郡之命或曰清夫之求外补於卑秩也不近於矫厉乎哉史台曰否否不然夫鄙夫尚同达士耻随尚同故阿世求徇耻随故违衆似激若清夫可不谓能耻随而特立者耶人情好矜诩自多则或挟前世之有闻人矣或歆侈其世禄之仕矣或仕而立内朝则思久固无外迁矣或晛睍索索安退怯矣或计其必外迁则希荣崇秩以要利矣孰肯为清夫之矫厉者弃衆人所挟所歆侈不为动而遣久固自安希荣利之规挈然负其欲显白者以抵之当途之人兹其志岂与文襄读秘书之志异哉清夫往庐郡道三吴观具区松柳诸堤泄之迹问其地父兄耆老之传说知前闻人之志施於政事弘且详若是即所筹画虽广概之天下无难况佐一郡之理哉清夫行同郡缙绅士咸有赠言而余以详知其人故特为之序
赠无锡训周君序
古今人成材不同厥效可指述矣或论其繇必曰时然又曰固数使之论时然者眡诸山木夫山枞枞然昔美材矣易时而鞠无遗良则其盛之忽焉索者非时莫之致也人材之成易古而难於今亦时盛之不可复耳曰数使之喻年谷之丰眚也夫地靡间而力同而谷之登独违其恒计者年之丰杀尔殊也故世数至昌极乎三代治隆之际并頴重穋非日穮耘之可冀矣嘻惑哉厥述异乎吾所睹闻者哉夫木不因山谷不视年其播与艺者存乎人也人之有教犹谷木之有播艺也虽有善地非艺不生虽有穰年匪播不成昔三代圣王之训材也颛颛然若农夫之於谷山虞场夫之於木也时其播艺惟惧生成之艰底焉故为之学以居之欲其根植之有托也为之师以启之欲其长茂之有作也师刑而教尊学立而文备圣王所以播艺天下其具固周且详若是後世人材成造类不几似乎古者非天独匮之也艺之无良则地孰徵其美播之弗力则时孰观其成其具不修欲人材一二乎古也难哉今天下立学兴师效法三代之盛布建豪英列於畴采乃顾恒叹弗称用苟不推本求原徒咎时数之相戾亦失察於教之说已闻诸先正崇教莫若重师故君所不臣於臣者二当其为师则不臣也三代之君重其师若此则治化崇厚而教益章流固师之导迪为效也乃今学校遍天下求师之导迪其士者寥寥无一闻焉岂非上任之轻故彼所自立亦相其轻而怠委耶教之不尊其所繇致者渐矣则吾於虚我周君之训无锡也安得不教以自重之道夫使君之材苟充其所至即事功之难致可不匮其成兹近一学训官耳岂患不能於职哉盖世惟鲜知师之为重故教弛而学不易兴其究也师亡其为师者矣其所导迪若是士何赖焉今君之往慎毋徇时而自失其量焉耳夫无锡东南首邑也其山川盛气不但财赋物产焉专之名贤伟辅盖往往履迹相承矣乃士汩於其习染而竞华屏实日浸漫不知所止极於是不得乎师端其尚以堤其风之所流将士益观效靡然矣故曰位小而任大秩卑而务崇学师之官之谓也夫地美饶艺时穰敏播无锡固成材美地际乎今日盛明之会则譬丰年之登殖矣往哉君慎所以播艺之方奚患无锡之不有三代之材哉
赠前村王子令建平序
前村王子既拜建平令或曰建平何以居王子也夫王子厚积而不匮久试而能练乃者屡摈时数之奇矣以建平隘且碞使居王子不掩其究施之绩耶王子曰嗟乎过觌予哉予无有乎建平尔闻明者政易察予明之未能晢也勇者政易行予勇之未能振也敏者政易达予敏之未能决也夫政恃三者以立予一之未能而胡有乎建平尹子曰譆兹王子之易政哉充其所论即天下之政无难矣夫明者浚於察是故测物覛微或过乎晢焉则鈎摘而盭化勇者果於行是故起弊兴仆或过乎振焉则暴急而偾务敏者速于逹是故率事赴能或过乎决焉则扬躁而害功若是而政是从其谁能与之故曰斤斤然察者眩也其明之晳之谓也隆隆然威者折也其勇之振之谓也夬夬然断者失也其敏之决之谓也古之君子知其然故明烛幽无侗乎其若愚惧察之浚而晢也勇絶百物偃乎其似怯惧行之果而振也敏轶衆材僿乎如不能裁惧逹之速而决也是故其施於政也旼旼以持之而人不敢欺也由由以作之而人不敢遏也循循以计之而人不敢蔽也故用有所不用能有所不能而天下之用与能不可胜穷矣三者不过之类也夫王子於是三者进之深矣故不晳以为明而物可使无遗照也不振以为勇而事可使无遗举也不决以为敏而务可使无遗理也所谓察之浚行之果达之速虽若有不及焉然三者之不过吾信其必有矣若是则王子不用之用不能之能孰得而胜穷耶王子往哉执是以从政天下无难为者况一建平尔哉吾不能益王子之政而悦道其所深进者以勉其成故有是赠
送石阳陈子令政和序
夫今所谓立名誉之人其几不出文学功能矣二者虽非古圣贤所急慕然要之皆宗统道德极其至并足以流昭旷之业乃世所侈扬则功能尤显伟夫文学原本六艺推百家指意之殊有累世弗通其义当年莫究其说者而功能士诋之於无所用焉故稽综天人兼贯今古则视以为眩濶而靡伦引物连类烛达幽眇则视以为诞谬而失经援比诗书该洽往古则视以为记摭而近诵洋纚辞述摛华掞精则视以为繁饰而疑史夫文学所难其凡固不越数者而彼诋眎若此非繇所趋舍异耶然余意二者至相成助不可为诋也是故语功能者不揆之训籍则无以博观材术之施用议文学者不括之理务则无以深明述作之旨会期以炤今弘後泽名誉之推称难矣故曰以縠尚縠孰知其美也以素缘素孰知其纯也今四方宁平既久功能之材无所效於事用故文学士得着其所长而作者比兴乃吾郡石阳陈子希踵慕迹以斯业起名褎然出人士上者十数年故一时名卿士大夫咸不藉推引而知石阳子文学之周然竟诎名进士之科乃时俗人不厌讥笑则反谓勤斯业如石阳子且邑邑不遂一第况他哉夫文学固无当乎事实耳而石阳子慠然无动於中迄以禄养求补外得政和令以去於戏余观石阳子岂颛颛局文学之长者哉於二者相成助之具盖岁劘而月成之已至顾功能不见之施用尔即世情所诎可谓孅说褊觌轻品量天下士矣且进士者文学之致而功能所繇起也然往往有不必是者则存乎所自立焉耳犹之端玄以为章饰非有加於进退周旋之礼也今有服玄端不由礼者人取其章饰贵之乎抑由礼而不必端玄者之隆乎石阳子邑中有杨文贞公者文学功能盛一代然固不进士途出也天下闻其人弗叹诵思慕之者哉石阳子往之政和必持是志自表立剉砺焉若簳筈之取劲也輮轧焉若轮轴之攻远也则文学功能相成助吾不知其止矣
赠■〈艹伯〉庄方大夫序
上践阼之六年既新显陵爰升安陆州为承天府隷州一县四寻立留守师统卫二乃今年夏驾视陵还京诏三大臣率文武百执事奉太后梓宫南祔於是抚按臣议承天南寝重地诸需应繁出军民混并郡卫罔兼辖守巡使无特设非便乃奏立荆西道置守巡使各一人请救俾专厥事任制可於是冢卿择所宜任者而■〈艹伯〉庄方大夫遂以江西佥事擢参议湖省往分守其地是时台适竣使北报命取道南昌藩臬诸大夫觌而授之简曰方大夫行不可无太史之文赠也台曰嘻艰哉今承天之事非大夫之才畴济虽然不至其地罔知其艰也不陈古推今罔知艰之故也不知其艰之故虽才罔协夫承天顷余奉使时周睹之矣厥地故郢楚世称霸之邦也昔楚方强盛广地六千里黔巫江汉之区括为内县於是楚并其徵输搉六千里之赋舻会毂走於是邦可谓至聚足然熊蚡一侈冒国民弗堪卒召乾谿之辱楚弗竞者数世何也其地之所成者鲜薄方壤隘蹙弗可以远逞也是故连山亘■〈山耴〉不衍阡陌之利长汉劲溃不蓄洫隧之流高原多垆则蚕桑之作寡成卑泽旁泄则鱼稻之出罕羡而又北搤樊邓西交陕蜀南抚辰沅东抗沔湘舟车游骛所通会成市其至必仰之食也故自楚肇国至今鲜闻其富饶岂非地所出者弗周民无以事其上邪今天下车同一轨上念业图始闻陵阜基本之攸在也引幅员而首重之恩施至勤厚然自寝园聿新以来将作之工诛委之吏讫十余岁无宁息顷至家摘户算民无偏丁即役繇逮占其孥矣曾未旋踵而属车跸扈梓辇从卫後先幸驻不越十旬外乃今潜殿孝城之役复相寻而未艾焉往余过暏环承天数千里间赤野周延无际闾廛特女子相粥至斗釡割肌肤之爱甚者扶羸枕饥旦夕虑须臾弗缓迩不知所振施也顾上下几步舍间役夫聚万衆骡马牛槖駞之畜万头使往来旁午於道日不下数十百辈氓隷军厮奔走之徒驰数蕃咸需应虽丰之年饥食而劳不得息矣谚曰一马十骑鞍辔何施语当事者之难难於其民之罢且急也故曰难哉承天事於乎大夫其往哉夫事以民兴功以民集是故民急矣苟可以寛其急即事之来罔程也民罢矣苟可以苏其罢即功之成罔计也夫然後大夫之才可汔济民亦曰庶少瘳乎大夫始释褐为御史显名介节寡同屡谪起至今官是行也知大夫所欲推施之志矣故台不敢颂而以是告
送东沔康子令漳浦序
尹子之在留雍也有友二人焉其一政和令石阳陈子其一今漳浦令东沔康子二人并西昌产也而咸负文学名乃康子志犹挈挈古人云始陈子往政和尹子赠之言曰夫文学政事相助成者也是故必原本道德之推用极其所至而昭旷之业垂焉士修之以建立则能自托於无穷矣康子取读之叹曰诗有之无弃尔辅不输尔载夫吾今诵是文知竞得失於一第者之为耻哉今年春康子既又试宗伯弗售而得选漳浦令以出也问尹子曰得无一言相我耶尹子曰嘻夫吾所言於陈子既弗逆子之志矣则奚以益诸虽然聊取子之向慕古人者质也昔鲁叔孙氏称士所不朽者三曰太上有立德其次有立功其次有立言吾每訾其说而过之夫叔孙将非以立德则或匮乎功与言耶立功与言者不繇乎德之出耶则古之人功若大禹言若周公孔子假令德不极能使是二者常立矣乎即数圣人德若是而功与言不当其时不适於用虽不立於天下何病也夫古之人事备乎是矣政事文学语其极至不越是其选也然要其原本稽於道德之推用数圣人弗能违也故文学者言之轨也通之政事或窒则辞章徒丽不察理要之实矣政事者功之舆也揆之文学或盭则法术徒深不程训猷之经矣盖古之君子秉道执德立其所自有而益求底乎至极其文学也宣其自立者於言也故无意於言然出则天下训之其政事也成其自立者於功也故无意於功然施则天下利之是奚繇致然耶彼立其所自有者原本既固是以能相成助不穷尔康子兹往哉奚假余言之相乎虽然吾意之矣往人称康子以文学其今去为漳浦也庸讵知康子不又以政事称耶乃康子所自立与余之慕康子者不专是故赠康子忘其为复言焉康子归觏石阳子问其已进於是乎则吾愿有以复我也
益庵吴翁七十夀序
夫夀之成也有三太上本世其次因时其次尚修世也者言乎其出者也木之有贞坚者草之有茂劲者其贯四时不改柯易叶非本乎所出之异耶乃其成也孑然独异衆物矣时也者言乎其遭者也岁之无害风雨日星霜电之气不相蚀则百昌之兴遂鬯如虽有瘯劙焉寡已故时无坏而物可久其因成於所遭乎修也者言乎其自致者也天之於物其固也或立之其圮也或仆之非天之有偏存也物所自致者矣然则天不得不然尔故语其莫之致而致者虽存乎天而致所必致者则由乎物之修矣人之於夀也有违是三者之理也上古生人多夀其传载於简牒者略矣其仅见一二皆非後代称有年者可及於稽其世盖厥先咸有大功德被民者也抑时则醇龎而修之能凝备者也斯成於天者全而其自致者可推也今夫朝菌不知旦夕而冥灵大椿至春秋筭乎无纪人之年夀本乎所出之异不犹物之各有类邪传曰尧舜之民仁夀桀纣之民鄙夭政化仁鄙譬岁之有丰凶也民夀夭因之则犹物之从岁然尔谓时之遭勿与焉可乎夫世成其出矣时因其遭矣而人所以修之者不至犹之物本出乎久固之类而蒙乎丰硕之年乃其植根立柢无壅培沃灌之资则寻至於折阏而悴萎也讵非其自致哉余持是三说以观人年夀之促永其有弗徵者鲜矣乃今於歙吴氏益庵翁尤信夫吴之先姬也泰伯之德至矣延陵札秉让尊仁扬其风泽盖百世无泯也衍族溪南以迄於翁上下三千余年协气坌横既富能谷用昌弘乃家则本其世之出也远甚翁生元黓执徐之岁在敬皇帝出震之二年童及壮齿濡渍十八载乂安之治以迨观今上中兴礼乐建极之化无四方兵革之事以撄其心无繁赋重役谪徒更夺之扰以乱其志无暴官鸷吏专擅恣睢播流虐政以诎其奉公守顺之常则时足使之安业裕生保性情之和以全其天年是仁夀之遭也乃其善赈财以周乏弛利而急於义所至缙绅大夫忘势分而托交好往往车撃毂而马骈肩非修之无懈曷致之则翁於是三者盖庶几乎全邪翁今年十一月十三日周七十之辰其子良爵因友人烟溪程子谒余言为夀余闻翁之贤旧矣兹奚以夀翁无亦曰修之不可以已乎昔之在位君子有年九十作戒以自训者其告国人曰毋以耄弃余是其所以为睿圣也翁能景服行之则益修其致夀之实其年尚可涯邪归哉良爵奈言无过乎是矣
赠周彦敏谓桂阳令序
宁州周彦敏令铜陵三年铜陵人悦而慕之无异晬婴儿之安其襁乳也然其邑负大江陆走吴楚黔蜀之交舟车实通聚彦敏为吏务俭惜其民贵要人乘传上下或弗中所欲即怒怼出形色於是彦敏数白大吏请致其事去大吏念彦敏之贤惧弗终於邑也乃疏请调以简僻者於是改郴之桂阳或曰桂阳其彦敏之优乎夫彦敏宁产也桂阳之俗似宁而铜陵则反是是故崇山回阻别於江陆之通走也偏壤独治戾於舟车之互沓也兹往取所习於宁者治之足矣或曰桂阳湖南之徼邑也其民之土着者固稀所在坊市墟井之集善出材智称雄长者率皆客至之民而江之右居什九其疆壤南交宜韶北引衡桂连更数百里山谷险邃相并错故旁迩地或弗靖不逞之氓即往往薮伏其中林呼莽啸莫可薅猕夫舟车之会孰与客民之竞族也江陵之衡孰与盗掠之纠伏也故曰桂阳难於是彦敏疑若有沮焉者史台闻而咍之曰彦敏亦忘昔之在铜陵乎彦敏治铜陵则以铜陵治之矣曷尝问他邑之俗以相概耶其施之事也固由由然顺所出也曷尝惮其难而勉修所弗及耶夫十室之廛不胜殊习乌暏桂阳之似宁也古之善治民以良善待暴窃而使行旅之悦出其涂又乌暏盗之不可化而客民之不可为土着也顾铜陵之民悦之而贵要人或怼且怒斯桂阳不免尔矣彦敏行哉同其悦不同其怼且怒吾知桂阳之易为也哉
赠尹汝信赴南宁司谳序
南宁百越之徼郡也其地控炎交黎岭之会西南盘海嶲其民杂并夷獠往往盗出没相纠聚不可究诘俗好鬼轻法小大齮齕龎溃无统纪吏治其土者率难究展志意於是始有思峻刑以折畏之者矣然其势急之易乱吏观其志已然虽负鸷悍材或不敢迄用其所能余宗友汝信氏适为其郡司谳夫司谳刑官也欲举其职非刑焉攸措於戏吏失其道也久矣刑者治之辅翼非恃以为治者也史知治之难乃不思反其本顾独倚於刑以为用则岂为南宁不可哉虽齐鲁易治之邦亦将无所行之司谳刑官也欲举其职不知刑之本可乎昔先王命士制刑则曰迈种德於民刑期无刑夫以种德为本而要之欲其无刑是故民远罪而入於治甚易先王所以仁覆天下者也後之议治者异是子产春秋良大夫也首铸刑书於国而告子太叔政则曰火烈民望而畏之故鲜死水懦弱而民狎玩之则多死焉是殆以刑刚制其民欲民知畏而苟免之尔则先王种德之意其微耶夫刑之未成也引法以正之及其既成也决狱以丽之虽咎繇不得不尔也然法求其必正而不能使民之无犯法狱求其必丽而不能使民之无怨狱夫岂所谓期无刑哉故孔子曰古之知法者能省刑本也今之知法者不失有罪末矣言使民无犯法之难也又曰古之听狱者求所以生之今之听狱者求所以杀之言使民无怨狱之难也於戏汝信往慎哉夫执法以议狱辞成而入者不得复出入出之间民死生判矣故曰刑者成也一成不可变君子尽心焉甚矣刑之不可无慎也几微失慎虽一閧之市不能弥之使无乱况岭外万里之徼郡哉汝信往与余游成均甚习知其本素厚而慎足以持之兹往於南宁也必宜故有是赠
徐先生擢谕乳源序
夫有其华而实弗至者士耻蒙焉士固以才艺为华者也然使才艺周而实德匮则犹袭锦负薪几何其不敝裂也乎故士弗循实虽华亡观矣今天下言才艺之华必曰浙士浙士之盛必曰浙西不及东远甚乃其士自校比亦然吾独否之夫云盛者非以士产之衆多邪乃其士又往往能挟才艺之华以成进取则其称盛也固宜虽然亦固外焉己耳浙西士大抵知耻竞於外故才艺周而实德鲜戾比之浙东殊究矣明兴百七十年间金华数子独彬彬擅其名业於一代浙东之士孰先之兹非华而能实才艺足稽於德之明效邪余取友於浙之士既贤西郡而尤以严为最严士间不甚数接然所与一二人率徇实黜华矫然絶他郡士吾邑学郡师迟斋先生出严世大家得所见闻以成才艺既不懈足自章表乃逡巡焉不少衒可谓华而能实不失其风尚之美者故今训永新六年士亡弗悦而慕之知後才艺而先实德久之於士尚亦稍变兹擢谕韶之乳源士往从弗及要余言导其志乃先生亦愿余有告也余闻韶昔以石乳之良称天下乳源之得名也以是其后有治政於邦乳告竭而忽来复者邦人至歌以为祥夫以甚无知之物一感治政犹足使之既竭而复出矧士作於教化之易成者哉韶昔以产士推先代名相实兴起之而今也或寥寥焉乳源之勿振於前可知已假有行教化於是邦者能作士以复其昔则视乳之来复其为祥不既大邪先生兹往必试之吾闻昔人论乳之说曰乳材良恶易视也其激滑以夷其肌亷以微油然而清皦然而辉其形之出于土也如是斯品之至美也夫士因华以观实于类得无象之然乎先生教乳源士诚得是类者作起之敛其华俾归于实斯才艺之成奋于时也愈一乳之来复千百矣诗云人知其一莫知其他以乳喻士之类也先生行哉吾将望乳源士庶几浙西则必于先生是行乎卜哉
赠古峰徐先生序
昔唐阳城为国子司业告诸生曰凡学者所以学为忠与孝也余诵斯言未尝不叹阳子之贤焉嗟乎自汉而下教人者有及於是乎夫三代之教必自人伦始人伦者君臣父子之道其先也故教者之所教学者之所学不先忠孝为之本期欲至乎道则譬外谷粟以营食黜麻丝而索衣必无几矣阳子之学余无所考见观其教人者如是其贤可知已抑其言之切近易入故一感喻间能得人服信之衆不终日而还事其亲者数百人则阳子之贤何如也虽然余不能无恨乎其时矣彼数百人者能服信阳子之教幡然易迈往之志以事亲岂不皆可为贤乎哉使时诚用之则广孝於忠辅其君以匡治术必事功有可观者乃卒不闻其声称非见用於时者寡邪夫世不知贤者之当用即善教何当焉抑阳子之教未竟施且忽有道州之出矣夫学生诣阙乞留者徒衆迄不能少迟阳子之南也则是数百人者尚望其一二获用邪故阳子之善教无施於理化君子盖恨乎其时也自是而後司教人之责者庶几斯义盖鲜少吾永新学近有四明宋先生佳者余不及见其人然闻其贤也盖本忠孝而不失当时被与其教者出守官政则振节闻施德厚乎四方居称善士於邦邑要不鲜矣士习因为之一变岂非闻阳子之风而兴起者哉乃今邑司训古峰徐先生立己教人独能不诡於是其可称也已古峰先生尝有徐孝子名章章往志中其从祖倅虔当巨盗婴城能死勤不懈虔人至今祀之古峰每自许於忠孝之门曰苟不隳先人令闻斯已矣他何庸计其施之文字述答间亦往往及时於戏其可谓有阳子之慕尚耶後宋先生有作宜无以易古峰也古峰业举子学不愧一第究时事推之论识令当一郡邑之选甚裕顾翔游师弟子间数十年居之无少怨怫不平其所存又可知矣兹往谕崇仁吾知其教益易行也夫崇仁自昔多躬行君子近世草庐吴文正公以大儒倡絶学流泽之在其乡未泯也古峰往以所自立者教焉使士相先於忠孝之道则犹氷之寒火之热视阳子所感谕者宜服益信无难其不为崇仁之宋先生耶诗曰唯其有之是以似之夫是道德者古峰之既有者也故吾知其往必似矣姑序以俟之
荼陵守曾君政绩序
夫士从政所以行其学也是故不学道而从政古之士无有也学道而不优於政必其学之弗至矣余读往史列传私怪是义之久无闻述者也儒林循吏班取而胪称之至使後之习吏治者抵捂於学道笃儒业者濶略於从政甚则讥孔门冉季游夏之流议材各有殊长其失比伦之过非史之谬有以遗之欤夫学道从政孔门之士修之无二术也举其施用易地则皆然要之出处异成岂必其材之有偏科哉夫学徇其材之偏者孔门之士不由也今天下贤士从事政学之间溺其材之偏者衆矣余友泰和曾君明卿挈然求古之士所修之术矻矻服行之方其学道於家治心理性以探穷实得於己闇然若无辨乎政者也及出而令剧邑治闻之烈章施下上昔之名吏鲜过矣今守荼陵仅二年其政益茂以达其民益感以信按臣疏其贤至环楚数十郡称第一荼士大夫颂其节美不能忘乃相率条次其最尤者歌咏而传之司训张君名金持以示余余谓曾君之志要非颛颛欲政事显白当年者乃所施用异於今之吏治独远其绩美之流谓非原本乎学道之得不可也观荼士大夫所列述若勤农兴学均赋缓征训民习督士业弛刑讼殛奸盗储廪以赈饥修堤以防患皆彬彬焉着为政之大者乃其推心御下正身先物扩然与民同好恶之公则原本学道之得殆不可诬焉传曰岂弟君子民之父母岂以强教之弟以悦安之又曰民之所好好之民之所恶恶之此之谓民之父母若曾君其庶矣乎余辱曾君谊至深然实不足以知曾君因司训之请聊以是复曾君苟以余言为幸中其行事则幸示我以相益焉
夀太守阆中何公五十序
太守阆中何公始为御史巡京城也某方举进士业中秘未有僦宅而舍之逆旅主人焉逆旅主人为言曰夫也受廛为氓观御史巡城者衆矣无如何公冶政夫何公不察而善稽不为矫亢人之貌而人不敢媚以私室不米盐程督而事罔偾隳由由然易衆人所操执以济其当位之宜施可不谓难邪某固心识之已乃见公数上疏言天下事擿大臣所不法皆凿凿中隟窽坐忤时以出迄蒙谴谪不悔然後知公独志伟立独孑然伉奋一世外物不足以动之也数岁迁守我郡台方上告乞省觐思归幸觌公庶几一遂所向往比相见则直指使方按部会语迫猝无从容之闻盖慕公譬饮河濡其渇而弗济不无反涉以跂之思也乃今三月二十有一日公五十更始之辰於是吾令长沈侯珠属某言往夀某念夙所景行於公者既久方以言夀庸可独颂云己乎盖人之生期年以百者恒也计公所修者百期宜过之五十奚夀焉五数之中也成於十则以中成民之应也古之君子制政思求民之中以用之核之於理殽之於数参伍而不失然後治可出矣是故河出图洛出书圣人则之其数咸中极於五故图五中乘而策之衍也五十书五中居而位之从衡也十五以成变化以出治道咸於是乎纪故五十者天地中数之攸成治之极则也公之年适丽是民无亦视数之符思公治道有成庶利泽我民於不穷乎京城天下之枢也四海九州之民内之欲一其性情以成乎中至难乃公巡城固不久人誉而思之既章如是则出所溢余利泽我郡之民殆章坊而决其漉渗尔抑某有疑尔天下号难治者称我郡夫独非民耶而吏其土者率犹然难之何也九邑之广风气殊而习尚戾民大抵文而慧悦争而好利残而不耻是故其君子饰智矜气则摽名节以自高其小人暴诈使力则挟鬭讦以求胜俗之不长厚甚矣是故京城糅四海九州之民居之譬和物之鼎也辨类而错调之惟易牙之为使我九邑之摄并乎郡则犹山毛水葅蜇吻缩舌并外而陈之俎夫审性以别其良非炎岐鲜辨矣故求民之中而用之在因俗以成变化易曰知变化之道者其知神之所为乎书洪范曰强勿友刚克燮友柔克沉潜刚克高明柔克斯图书中五之用圣人所以成道以出治者也公利泽我民傥必以是则所谓数之先符者已效矣某不佞敬以是夀公亦因复吾令长其以为何如也
太宰罗整庵先生夀荣録序
上之二十三年太宰整庵先生罗公既夀隮八十守臣以闻诏特用礼卿议命江西抚按大吏往即公里第宣问赐之少牢秬卣而月饩岁後视昔予加宠厚焉於是内自朝公卿大臣外暨监司邦邑之牧长及乡荐绅大夫与宗戚士校之有慕尚者咸啧啧诵公齿崇德茂所以获上恩数之优盛要不为徒致矣抑又信天人之交协徵上下之靡间凡忻愿於公有是获者不特以为一人一家之私庆尔乃并播之篇述声之歌咏渢渢乎引类肆陈观者盖未己云公仲子太守君珝既裒録而慎藏之题曰夀荣因谋之伯氏礼舍君琰并梓传焉而介书属某使序某自穉龄仰公道德之风窃想慕其行事久矣长适四方闻天下士有私谈公者必尚拟古之夷契者流谓唐虞三代之治苟得复闻今则权舆理化之托将庶几斯赖盖其素望之攸积者如是比後数岁始得读公困知记叹曰圣学遗统吾舍是焉从事乎夫六艺微言更宋数大儒以明吾道殆於无隐乃今二氏近似乱真之教得复燃其已熄之焰其最炽若达磨慧能之徒所立自性顿宗之说语道者靡然并趋之不知其为幻也兹非为人立异好新不求於理党詖淫以自攻毁之过欤惟公识明养邃故凡儒禅同异之旨必洞究其始终于毫厘忽微之间勇辨力沮罔避天下之怒讪此其卫道之功岂不昭昭然挈日月而显行哉公於吾人可谓启先觉之迷辙翼圣学之巨闲者矣乃若辞召端揆乐迪性常动轨物程言遗世法则奋乎百世之上而风乎百世之下後有作者皭然莫或尚之矣夫古有道立民命宏保艾无疆者君子以为夀矣然非天畀之年则其道无由久成德光四表流令闻不已者君子以为荣矣然非上锡攸好则其德下无由训之公道德信流於天下既无怍斯语而功在我徒又章章不可泯昧如是则今日所隮之寿所获之荣谓天人交协而上下靡间也不其然乎夫久道化成好德锡福凡圣王尊齿尚贤固将风天下而示之极训也论公之夀与荣以为但一人一家之私庆焉不近于隳同好之良者耶故是録行而天下之公愿得太守君梓传之意可与成不匮之孝矣台忧病属仍不能迹先数君子一造公以竟平生卒业是録得无慨然长思而心往神动於三顾云亭之间矣乎然幸因太守君之属遂得以不肖氏名谬列之简次亦不为无快然於心者也
贺野航李君修通祠成序
自三代宗子法坏而世家无闻於天下秦并诸侯灭氏族之书於是人自为姓莫推其所从出伦次弗齿服属亡亲比党相维之势衡决而不可合矣夫有不夺之宗然後有不毁之族有不毁之族然後有不可解之人心此三代仁义立国之治所由非後世可及也然宗子一法盖与封建相始终秦坏其制更数千百年莫复其势则然耳後之君子欲推明先王之法救其所已坏凡可因时变礼使不失情文之宜抑安得不反之人心就其所而曲为之计耶是故伊川始先之祭为百世不迁之宗计也岁有常报主之以继大宗考亭祠堂之制为五世则迁之宗计也神有定依主之以继小宗凡以士庶人无庙之家因之修其孝飨斯礼也虽古之所未有而以为义起也非欤顾今世家大族往往遵伊川始先之祭而并用考亭祠堂之法於稽其义已与之寖远而况聚族之力侈竞一祠甚或榱题杙桷僭拟王侯观於器数升降之间有能合礼者鲜焉兹其务外相先之过比於离本弃始之失所相揜几何而好论者不是之咎乃徒病始先之祭疑近禘祫之僭而祠堂兴创非祭寝者之得为也於戏其无亦不原儒先义起之故而所云因时变礼就其所曲为之计者或未深察也乎夫伊川始先之祭未闻专庙考亭祠堂之主止列四亲固於今之族侈一祠祠重始先者殊致然余犹有取焉取其足守族训家捄宗法之已坏比党相维之势因之可渐成其效固非曲学拘说者之能喻也夫礼失而求其次称礼君子抑何以讥云吾县近郭之西其大家曰李氏先世盖出唐西平王晟系牒近矣族故有通祠以奉始先四亲之祭而不戒於郁攸於是余婣家野航君良治谋诸衆修之皆应曰然而难其费君曰嗟吾先人尝有志乎是今吾庸可以力诎辞乃函出其私藏鸠工度材操日夜之勤以莅之凡尺椽片甓之直丁夫单匠之力一不以问衆人为堂前後各几楹左右翼以对室中峙祠堂外缭埴垣庖库斋湢矩陈胪列差其费不訾矣仲冬之月历吉告成阖宗升堂于于秩秩肃然如见祖考之歆降也於是其诸昆之贤者合辞忻嘉之余闻亦叹君之难焉记曰君子将营宫室宗庙为先此以议有禄者重本急先其兴建之序当如是尔曷若君首勤专力不事私室而惟是汲汲焉者乎世之丰屋华门侈隃以慝己欲视先世栖神无椟曾不一少概其中者岂独闾右无识之豪然哉若君所为岂非贤於人远乎虽然吾愿有告焉夫祀先之忠孰与奉先之孝肯构以继先志孰与履善以承先德之为至也古之人立法维家使伦次服属相守不乱为道必自孝敬始君俶傥慕义其贤既过人远甚诸昆又以文儒之业相振耀凡朝夕所究切者必在此不在彼余谬辱婣谊之厚以言相君不容不及其大者若夫其合於古而不谬於今者则余既悉其义矣
武陵精舍诗序
余少读桃花源记私怪隐居避乱之人乃能得善地而安之至老子孙更世代旷然历数百年不与嚣俗接是何其异也好事者因侈为神仙迂诞之说而画史书徒往往肆之篇绘不复以为人间事矣非世远而传之谬耶顷余奉使自长沙入武陵中间多崇岭曲谿杂以美田高木时逦迤迷所出往窈然若晋人所称记者不一而值焉然後知斯地信天下山水幽奇诡閟之会也至郡问桃花源所在则西距不啻二百里山水莫究其深远扣秦人踪迹盖已无闻於世殆千年而其山犹有曰秦人洞者云自天下兵戈息絶西南夷罗施莋都之域咸入于中夏车书之流相并混则昔所谓桃花源者今且为四会孔道其民虽欲如秦人之匿不可得意者自秦逮晋地之通固未若今时後数更乱其偏阻又非英雄所必争取者则秦人之得久安於是宜也而今之寥寥无闻亦势所必至耶余又思风之渐靡其士好遯不汚其民乐耕耨之业妪然无慕於世其犹庶几秦人之遗乎而未知其何如也乃今少司马高吾公以耆德宿彦当未悬车之年优游林谷若将终身天下士想望之殆翩然仪鸿之振鹜於九冥也令子梓吾承理剧郡流华声趯焉负轻矫絶世之思其博大宏钜之积盖方流未艾焉尝手一图示人曰斯吾武陵精舍之构其上则吾尊人静芳乐止诸亭在焉吾行四方斯图必随之每一覧观未尝不慨然兴念於是括为六景士大夫咸诗歌咏述之予婣友周子宪常辱交於君以所谓六景诗者示予予观其诗则图灿然矣虽然不能无感乎其地也夫武以止戈为义当汉之先西南夷之域未入唐蒙中使冉駹及滇於是大发卒治道而武陵之郡为内境功至今赖之其後马援平五谿诸夷迹往往载是今天下武弗竞甚日者交南贡阻赖天之灵俾就羁縻以幸弗骚屑今北方猖獗环三晋数千里地糜溃於肝脑封疆御侮之臣莫或提一麾自奋议者惜今人材空乏思旁罗乎八紘之表也公英猷伟略系天下望久矣而君才谋勿懈甫及强仕之日诗不云乎方叔元老克壮其猷高吾公实当之膂力方刚经营四方非君之宜自任者耶由此观之静芳乐止其曷足为公重而一精舍之不忘乎念亦非君子所以为武陵显者也君往哉今唐蒙马援之绩移树于燕然狼居胥之间将使桃花源故地无复秦人避世之迹则吾于高吾公之壮猷与君之经营是托也其抑以是归告乎公并自试其力能何如因周君请聊书以验之
夀师相徐公六十序
今年夏上喜纳台臣奏廓清政本斥絶幸原诸附离罔法者并先後底正於宪常于是隂氛洒祓郁昧昭宣宇内淑协之气蒸蒸然充引旁达矣其时师相存翁先生徐公实赞密猷以长百僚宣式布采用对扬天子之休命於是近自公卿文武吏士远及黎甿暨於海外夷裔靡不交目跂趾延望治化之即成曰名世上贤兹持大政魁柄其丕将茂弼一人聿绥元元於有艾伊傅宏业庶几幸见於今已乎乃是秋九月十又三日公周六十之辰南太仆卿徐君纲少卿郑君本立以书抵台曰公首辅揆既大快海内人士之心吾侪辱从牖诲之久得无一言侈公夀台曰然二君古仆臣之职盖司天子之御者也请以御复可乎夫御六马齐乎辔辔两骖应乎其毂以行大车则一日而易千里何者御得其人而操车之任专也天下不啻一大车也君不自劳择相而授之御欲使横骛四远极乎轨迹之至不受衔橛之患者夫非得人善制而专持之其可几耶公自跻上第历敭显任入相帏幄十余年不可谓非得志大行之极然天下士恒觖然靡厌其心叹公不亟首轴政垣故上慕治徒勤而德泽鲜流事睽於志之阻谋夺於交之蔽则欲有效乎治平之绩何由哉乃今奸萌塞而羣枉摈贤茹拔而衆正升天其以公易治改化永有辞于不匮所更始不在今乎夫十日十二子相配数穷六十穷则必复其本故六癸互乘讫亥以受乃成是天地循环始终之一变也公生其岁而适当敬皇帝守文之盛治化屡更皆因人而为之制举往测来不可以推天数耶间考我明之兴至是盖三易六配之纪首尾相寻然所值必得贤臣之助在昔圣祖终元余癸开国名佐功施方内炳炳焉莫可竞已其时御者肆其车坚马良之致骋辙康衢不烦策吻而迅千里正统之初三杨奋烈弘治之季刘谢协忠车材马力虽若少懈于前时然御以良造之工故迄能久行不仆也嗣是御者虽出一轨大舆腹壮其宜有竢于公与夫泝公之生既符盛数以降神则占公之成必彰显绩以震世六癸周配穷而复盛之灼验非公畴应之哉台推天以合之人邦家治平之托公其有不得让焉尔夫车疾驰之而骊牡闲缓驱之而和鸾协左右折旋从容尺度之中车顺马调奔九阪若跳丸斯御者之独至不可以告人者也公神明内朗虚融外裕盖已进於良造之技矣以御天下之大岂但一易其前之轮辕已也夫识微通远者深乎智信下达上者孚乎诚好贤若甘食饮欲仁之施不匮也恶奸若苦疾疢欲义之出有制也四者御世衡轭操车不能旦夕废之矣公有一之弗备乎天之生公欲为我邦家畀重於亿万年因以卜公夀祉不推之宗社久长无疆之祚孰从而稽焉诗云保兹天子生仲山甫信公之生有自来其非偶然之故者乐只君子万夀无期天固以公基邦家之命而笃黄耉保艾之休於无竟也夫二君闻之曰允哉是可述公夀矣乃遂拜手书之以授其使者
栢泉胡公督抚奏议序
古之大臣兴事建计以敉宁一时之患施之後世无遗功者岂其材术独异哉主之以忠果自任之志故临利害而靡眩出之以夷险一致之节故更成败而莫渝由是推之政令则不戒而民从陈之谋议则未试而上下信之若宋张忠定公之镇蜀中范文正公之经畧西夏皆其志节素定於平时故举措规模言论风采表然掀掲一世其功泽亦因之坌流久远不随事变湮泯也今观少司马柏泉胡公督抚我江西其可谓不懈二公所树建非耶余间读公诸奏疏详其後先行事知公忠果自任之志夷险一致之节真可起宋二公与之上下相追从者凡我江西得免刳燔驱掠之苦以振引其煦妪燠休之气公之功岂偶成幸遘者之可几哉公自为滁诸生究推六艺阐述百家黝然多深沉之思顾自处愔愔若无能人滁之人盖鲜窥其际也其後成进士益研精理性之学视法制名律兵财之嵬琐若其所不足屑意者比督山西学政目覩边患艰棘乃始奋陈时弊条其可行若干事疏上之而忌者讳恶其言故因改参藩司之政文致以挤之公退处田庐十八年其名遂隐然益振於是廷荐交推稍起视秦越事久之督抚我江西之任及矣公始载旄节入境江西诸郡县惊怵於盗之蹂躏民不敢望有宁室其时抚建最急公即趋抚历建麾兵大击贼二郡之难解乃始适任已亟遣兵四出所至获奇功乃议立三营东西相掎角而中时为之格应也议更置文武将吏差别其功罪议修复民兵仿古保甲法令民自相守望议留京帑之赋以佐军储之难集者已而上皆俞行之於是校军实閲选练表忠节徵材武督所司次第饬行不期年盗辑民乂公曰未也闽广之渠弗殱江西其有寝息时乎乃大裒夹攻之旅自将以次建昌遣偏师由汀漳间道出贼巢後以搏之自是二省咸捕得盗党连数郡悉扫平而江西始帖帖无谍传矣诸若教养防卫赈贷蠲恤之政纚纚各疏牍中则固未易更仆数云世恒言儒者多文少实扞天下之大患非豪杰士莫与也公非踆踆儒者耶考宋二公未当事任时与公在滁诸生中汲汲问学不及他治何异乃所成事旷世相符微独志节之同焉不知古今所称豪杰士垂声列史牒其绩效视公孰多寡也或言公议山西事既不免忌者之构乃顷在江西亦有疑而讪愬之者於戏是恶足识公皦皦无疵瑕之心哉夫张忠定能使蜀中百世思之而不能使讹言一日之遂禁范文正能致夏人小大摄服而不能致二府悦而诸将和要其皭然着白於穹壤间公与宋二公行事无贤愚皆可指见之尔捷捷谝言即奚庸一二校说也抑公仕隐之际孶孶理性之学无倦终始视张公之易范公之中庸专勤不啻过之读其文可思其本矣
送司谏周君擢任湖广参议序
湖广跨今南服列省之中其壤地延亘数千里视他大藩所治不啻兼倍其东汇以洞庭之水灌引江汉茫洋极於无际郡县旒缀沤浮其间时不能无舟防之戒西交黔粤荒郊之外长山穷谷绵邈不可探穷衡永诸郡县则又羣山所簪集夷獠判服出没无常奸氓往往相勾匿为乱麻阳首孽震摇辰靖诸境毒及三省至勤数十万师更累岁乃仅驱殄其他大小变扰耳目所暏记殆未易更仆数也议者言今抚治大吏其责任固崇重乃若藩臬之司当守廵寄托坐专制一方者皆郡县所禀承其治民尤迩要恶可不慎择其人哉南礼科给事中慎斋周君久在谏垣尝疏罢浮淫之蠧指斥奸贪率凿凿中郤窽中外盖称之曰能天嘉其材擢为湖广参议乃所守治则正当衡永诸县郡之梗士大夫莫不以得君为庆於是其僚杨君朝明辈咸来谒余言申赠以余与君同所职隷有寅协相成之谊也夫藩臬皆县郡表率然其职各有先重要未可一道推盖藩臬以守为任则凡所动措宜制之无形而谨之未乱辨夷氓以列之防别良暴以树之风其事固不专恃於法视宪臬之秉律贞度握符简兵因己形已乱为之裁治者不无或间然也周君所领辖四郡之广夷氓千里相杂并其事若余先所概述又湖广诸守廵之独异者闻之往记礼禁未然之前法施已然之後盖孔子称为国以礼上好礼故民易使也儒者言安上治民之道岂可一日去之者夫礼非颛颛治民以仪文度数之详一切矫拂其荒戾愚鄙之俗相与从事於雍容揖让之间然後为极至也不矫其常不拂其俗本以忠信之积而出之经常之制使之敬逊施而暴慢革敦厚成而凶狡化庶几民不胥兴於乱斯非礼之成效耶苟礼教不先而徒恃法束钤则民日忘其愧耻之心暴戾恣睢安循於盗攘横逆莫知仄由是欲使之易善去恶以悉更旧习之蔽宜道之无从入也周君官礼垣数年简朴以绳已恭退以御物京都文武吏士及诸勲伐世禄之家无或僭奢干犯陵纵犯义自放於礼闲之外者後先秉礼之司赖君振纲维秩等威茂扬天子笃行礼教之风其所宣流禆益甚大余承匮兹任未浃年叹不能与君久切磋也君行乎哉终始率由礼可使上下无遗道矣是故百司由礼则品式明而官常叙庶政由礼则章程布而事守定以振法曲以肃纪度天下固可运之掌上矧四郡千里之间哉
奉贺大司马李公考绩受褒序
古称豪杰之士异凡民岂以其材智独轶絶衆常哉志存而诚辅故能撄天下之至难而天下重任有不足受之矣三代名佐其行事列之载籍固未闻专以材智取必成事惟志与诚通乎常变夷险之中出入万务不少为之一动惑夫是以能持颠投大无疑谋而扞艰披患无忒守视後世建立功名之士一切乘事会以幸有就岂可同日语哉兹孔子所以思虞周之际深叹其人之难致欤余观今大司马克斋李公盖可谓不愧若人之俦独怪海内搢绅士往往但称公材智过人乃志与诚所蓄积则未有能推识其微者是可与言知公乎公自少孝友天成在乡党宗族中恂实无他奇尚弱冠筮仕耻俛意涂贵人久乃寖戛戛相枘凿坐是触忤祸蒙久谪留滞十五六年始起藩臬晋台省人忻望渐大用矣乃未几复矶柄臣怒夺官归田里又十年讲业求志翛然衡泌喜遯之风最後岛夷棘乱淮阳议开府治兵始以旗节徵公於家是时吴楚闽越间闾廛既刳极淮阳二郡孑尔大江之北民弊寇徭兵乏简练後先再易大吏积岁靡尺寸功公当更新草创之日赤立画格守计衆莫不愕其难持也及睹公临任乃凝寂若无事所隷郡县但禁诛扰息烦苛而已民既恃以不恐寻贼入境公出按视营垒指麾将士百需若夙备周旋濒海之曲奔驱战陈凡几閲月馘贼至四千余其丑类膏横原野至多不可胜纪然民竟若不知有兵抑又何神也议者称自有倭祸以来胜绩殆未之前睹天子既念公劳召贰中枢而二郡思公恒若不能朝夕乃创祠立石告公功德於不泯无何南郡突有营卒之变任事怖失所为计公从容筹画诛其首乱二十余人中外耆定会公既北召重臣更至偾绩廷论请简公出长厥师公至于于坦坦不先事设机牙第申什伍之法制分比之规屏朘削省役罸条行数事士衆遂帖然向风若私耻其平日叫嚣不驯之为者久之肆妖言者於市戮其干纪数人户巷郊陌遂禁不闻讙噪声夫公屡兴树大功不动声色迄措一时於戢戈■矢之安谓非材智所施用不可也抑孰知公所素蓄积者有以先豫哉夫志不以危变而渝故利害无择於趋避诚不以狡戾而迁故反侧自循於格化兹公所以垂功施於无极遗保艾于不匮也於是公治南都戌务既三年司功述其最上嘉公休爰茂褒崇之典南少司马霍公率厥属来徵余言为贺以余从公久真知之必深矣嗟乎余恶足以知公哉然尝闻公论士之品云士苟易富贵之志於功名则功名不患不着易功名之志於道德则道德不患不修语志之当辅乎诚也公之诲我如是抑余复何以为公助哉诗有之乐只君子邦家之基乐只君子万夀无期余不佞惟祝公永念於是天其必笃公以无期之夀俾久为邦家立生民之基庶几慰天下仰望之心他奚庸赘一辞
送司谏杨崐南君之江西按察副使序
古今人不相及世恒有是语吾固病其非通说也夫古之人亦今之人也乃今士往往自逊不古若何哉天之降才要无古今之殊今士间不古若岂才之罪也乎故才与诚合古之人之独至也特今士勿勉耳夫农夫之治田也以耒耜乃其稼有成有不成则耒耜勿与之矣操舟者之行江河也以维楫乃其载有至有不至则维楫勿制之矣人受才于天以经画庶理周施万务不犹农夫之资耒耜操舟者之假维楫乎顾其成与至旷然不可同日语非才诚不皆合之效耶吾观汉初在廷之臣类多椎质少文其行颛颛若无可表述者然自三代而下语治绩终莫之过焉宋及中叶才贤踔伟辈出名章章着简牒视汉臣似非其伦比乃夷考治效之成稍能不懈於汉鲜矣议论多而声容盛意者才不尽出於诚与明兴治化远轶古始汉事无足称引顾自弘德以来风习流尚正恐不免宋中叶之弊闻之君子即欲方内兴久乂之化非得才与诚合之士一出障反其波溃古治盖难几哉乃余上下求之迄未睹其或类者南吏科给事中杨崐南君殆弁然蓬倮之章甫也君余南宫所校士故获悉其行事自少笃行肫肫由庭闱达之乡党人称之无间言其修诸家已斤斤不愧古人矣比余与同仕陪都垂六年旦夕相游从考隲人材商搉政体辨淑慝以明章瘅审利害以计因革日访月求寸揆而铢校之炳炳焉无不一出於诚者夫是以参详於举错之微宣陈於旌别之显靡不合天心允人志封章抒布皦然精白着论建焉盖君子之才既通之物变无不周乃其诚又推之人情无不协宜有作必成试行所言皆足致人信悦也今年夏诏以君擢江西按察副使在近岁为殊陟矣当涂荣君欲使有位者之观君之贤於是其同寀上虞张君鱼台甄君来索余言为君赠夫君才诚所素蓄积即令列置汉诸臣间固当不愧汲鲍之俦视谷杜辈俛仰阿世文采无当其实志君且惄焉惧凂之耳君行矣异时入持鼎轴任左右承弼之托慎无袭宋议论声容之盛侈虚美而害实政使天下卒受其患也哉抑君往余江西则尤有深赖者焉自顷一二贵臣焜赫当涂气势所倾动乡党能自好者无几前辈长厚贞亮之遗因之乎薰灼一变君以法拂表仪之素振矫其敝刓笃修亷守挈然照式乎四壤十三郡之士若民渐化於熟烂之久闻君之风有不更相悔惕思移易其未殄者乎余庆乡省之士将大有儌福於所媮坏也因二君之请遂并私及之
赠通参徐君考绩北上序
古今论士曷尝不本其器识才术为质哉然而能兼备之者鲜焉是故深厚不伐或病综理之难周多智善谋犹讥沉断之勿果久矣士勿睹其全也夫欲庶几乎古之人与非学固莫之成致矣昔孔子论臧武仲之智公绰之不欲卞庄子之勇冉求之艺终必文之以礼乐乃可以称成人故以四子之贤其卒未深於学之致尚不可成所全也况其下此者乎夫後世岂少踔特之士乃恒不逮古之人者学与不学之异效耳余求友于天下数十年观今之士往往自愧非余及然独以廓原徐君为难能盖其器识才术颀然既加人一等而学又足以成之兹所以大拔乎流俗耶君始用易学起浙西浙西士多从之游者其教人与所自成未尝不以古人为必可至泓涵之以大其受则宏足以居也揉砺之以确其守则毅足以持也夫是以器能广容而不隘识能经远而不蔽才推衆事之繁而不括其出术循羣物之变而不疚其施矣兹君所为善成其身於学乎往余校试南宫得君之文读之叹其充厚而不迫疏达而能辨私心已占其器识之伟已乃纵观其所驰鹜旷乎莫之或拘也旁觑其所采摭总乎莫之可乱也其才术兼人又不於文概得其似哉比出司常郡理法应德唐太史间为余言诸凡官此郡未见有及徐君者事上恭而不挠其执聼下察而不遗其防乃亷与公又足为施措之主本时与论学纚纚然固不可穷也夫太史素慎许与其於人未睹所重若徐君者乃部使者交荐其贤大都类太史所云其实足观信矣迨召补谏垣衆方幸君之得大行会触微文镌外君逌然无少动中也仆而复起通厄殊遇处之于于若平时乃今自禄丞符卿改贰留纳言之省凡历下大夫秩垂五年诸後君跻显当涂陟枢筦曳金绯殆不下数辈君铩翼其後固愔愔未尝一置论校中兹满考当报计其僚长月川刘君来问言夫以君之贤假令即当鼎轴之任其建树岂後古之人乎若余之捣昧抑将何辞复益君哉虽然盖闻之君子矣人之器识才术得天者各有所独盛率其履造非学固不能无抵牾也夫器识而不精之以学则不足究几先之微若汉之霍子孟宋之宼平仲是己才术而不养之以学则不足成顺应之大若唐之李文饶宋之吕垣夫是已在昔筑岩之夫佐商中兴其业固奋兴于终始之典学而以诸侯为周卿士者亹亹然自儆其国中至耄老犹不倦勤焉故诗人歌其德仪比於圭璧金锡之美而本其所致要非学问切磋琢磨之功莫致也古之人所以坐进此道非後世之可及者其不以是乎徐君之志吾见其不欲戾古之人矣兹往益笃其学之所至老而不懈乎逷迈异时懋启沃交修之功着抑抑睿圣之德将由此其驯致夫
送浙宪长蔡公序
士君子欲有所建立於世固难可幸致矣不考古人行事之迹无以广材术於先不历四方物情之变无以制裁应於後此仕学所以相成而豪哲之士终其身亹亹焉不敢自懈焉者也余行天下托交一时贤大夫君子衆矣其称奇伟卓荦之杰盖尚多有之然能以是二者周之身无匮施于理道而成务踧然若畏其建立之勿至何其寥寥不数见也夫浮藻之艺修则弃古人行事於糟粕故材术无以推其实虚诡之习成则轻四方物情於刍狗故理应无以析其精仕学之不相为用万事勿逮古先其究非朝夕之积矣我藩伯敬轩蔡公殆异斯伦与揆厥成致要於二道矻矻有深获其名实日加上下有由也公始读书中秘余适承乏翰林备职事司局覛公列朋侪中斤斤信厚自律守余虽不数公过从乃心窃慕用独勤知其学不竞浮藻而文有经远寄重之思行不徇虚诡而器有受大荷艰之用自一时同进诸士咸啧啧诵叹其难及乃公则闇然若无以犹人不少因所至自惬也比试政司马数年历广右宪臬晋参我江藩政本儒行以饬吏治推物情以通政要所至僴然着成绩顷岁岭南之盗方合闽寇肆孽剽刼三省诸郡县猖盛我江藩罹其荼毒自百年所未暏闻者岭北一道尤盗出入襟吭势駸駸鱼烂土崩之渐矣公佐今中丞吴尧山公殚心剿抚诸务宣布威德无惮勤瘁殊类遂为之面内顿颡革志从化四壤因大宁谧焉资劳茂着中外并称之曰能廷议爰以公总浙藩宪政於是南安守林君舜道贑州守黄君扆感公在镇浃岁凶渠驯抑郡县长吏咸得信其欲为之志事大小泯然絶患害兹别公诚不能无重念余伉拙不能偕世自归耕陇摈迹当涂之交久矣虽於公幸夙知愧何能为二君言其似者则以所私慨於中一二为公梗概之盖今公卿大夫仰承休德宜皆濯祓披拭争以材行自宣摅期无负当年所任使者顾或求与用违往往声实不迄副何也夫浮藻之论倡於上则学鲜近里之功故多言忧其畔道虚诡之习成於下则仕靡循实之效故饬志易以儌名兹二者天下之通患也士大夫所尚不同国之治忽恒因之而岂细故也哉浙东南首藩荐绅先生以学问相切劘成风其弊视他方宜稍间公兹往得无意乎夫降德弼教使人日迁善而不自知固上世所望于法士也矧公之贤为今天下士大夫所推信振其仕学可以易海内人心之向往於浙何有明天子擢拜公意必非颛颛法比辞听其托者余不佞漫以愚言复二君俾质之公倘不为戅且迂也尚用式诸四方其于世风岂小补也夫
赠虔中丞吴公北上大理卿序
顷数岁中闽广濒海诸郡既屡刳於岛夷之难由是山薮幸乱之民往往窃发相煽啸羣党寇刼四放乃我江西介在二藩省间其僻遐邻比之壤民岌岌若危鸟巢风枝将卵鷇之莫自完也其在南贑二郡被屠掠焚荡之苦殆环数百里无宁岁故二郡之民仅仅恃虔台托朝夕而四省八郡所重寄承禀莫不倚虔为巨障焉朝议虑重镇难得其人凡有推择必慎举才諝出衆表仪一世之贤以充选乃前後践斯任者殚猷致忠或病事机之每戾出奇效筭鲜覩畴功之迄成自兹官隳损其声称盖余耳目所及数公矣矧在今事日棘而势出异秉旄钺专制视昔之独柄无挠得自奋遂其欲推行者尚可同年语耶大中丞尧山吴公浙名郡之特产也始以御史历按诸大藩所至岳岳树巍绩入佐棘寺从容平反之议博大宏厚秉执靡骞人固久以揆辅望之矣暨简莅兹镇以来考军实峙饷储广间谍密讥防申什伍以明法严守望以饬备由是出纳杜浮淫之蠧封宇絶伺窥之萌威加强横恩流畔援其宣诸礼化以训顽播文告以绥叛又恒轶超乎政令束缚之外由是盗摄奸屏远慕近怀四省八郡之甿黎若出汤火而濯清泠之渊若远行林莽而即通都大邑之周衢若辞枕干席戈之危以从事俎豆衣冠之揖让也由是诛锄奸黠招辑嚚阻仁之所感信之所结狡戾者输诚凶狙者献忠无大小之勿驯若矣古之神武不杀威无加于鈇钺之施者其固循此道也非与肆今圣天子践阼之始崇陟俊良登列功叙念公之久烦於师律也诏以大廷尉趣召公入若曰刑之大者莫如兵公能慎重其大者兹俾持天下之平使民丽法而逮於刑不至有一夫受寃抑焉其效殆章章可校暏乎乃在抚治之人自虔以及四省列郡之僻徼其交走尸祝咏诵戚然若襁稚之失慈乳无耄幼尚纷若也即为之长吏何以自塞其婉娈之慕兹南安守吴君炳庶贑州守黄君扆所为望行幰而动思睠祖道而含嗟者也以余尝隷太史辱交公久习知其行事不远数百里遣介谒言佐厥行余以愚戅摈弃於时闭户省愆絶不敢一通讯当涂君子乃二邦侯之请亟恳至即欲无辞以复得乎盖尝闻之往训矣兵以禁匿刑以诘奸皆圣人不得已为之制也故二政非仁者莫之能用夫泽匮伤于网密仁弛病於法峻圣天子思兴至仁之化故期无刑止辟鞫然欲上与五三同风所愿得公共理微但求于法比之审克己也公行矣推一方奠丽之仁以广四海平缓之仁其功施大小庸啻与诛锄招辑一时者并论校乎哉
贺中丞吴公晋秩少司马留总虔镇序
大臣兴事建公能以才智着施用遗生民久长之安计其人盖自古难之哉非才智之难也才智一出於诚不少变乎利害顺逆之难耳羿之善射也其巧力固加人数等矣然使神夺于心目之交而志分于弓矢之持则虽百羿不能以一中王良造父之御古今称絶技矣彼其和车马进退之节顺辔御抑纵之用苟所执一累他扰则专精勿致仆殆之患立及尚能以其技传天下而名後世也乎故诚之所致不可以卜揣求而才志之出必由之非其人固莫之与也夫一艺且不能违矧兴建事功计民生久长之安其可忽焉不知所专事而欲汔协乎成济哉兹余于中丞尧山公抚定虔寇之绩所以深叹其难能私信公诚有所积故能不挠於利害顺逆之变足以当天下之大事也夫是虔开镇以来上下数百十年凡以才智负一时之望出膺斯任者衆矣乃後先相承独一阳明王公为鲜俪岂才智之果相远欤抑其忠诚素积有非夫人可及者故才智斯出沛然施用不匮兹非王公独至耶今观尧山公行事比迹阳明可谓异趣同揆其才智推见於事功者实能遗生民久长之安皆诚之不可揜焉尔夫虔镇所辖列郡壤错四省而多介乎岭海江濑之间长山深谷穷林危箐之相翳蔽其民不可招而使也悬畛曲术盘陇僻疃之相参阻其赋不可督而集也是故急之而乱丝棼缓之而湿薪解久矣其难驯制也夫兵威不振之先则无以怵反侧之心礼化不渐之後则无以一离畔之志自王公去镇踰五十年昔之革面归心着籍称良善者今不知凡几易志其遗孽播流滋蔓而莫之薙拔殆所在不可殚纪故以剿则议格於势险虑出师而丧威以抚则谋眩於情盭惧隳防而纳侮岂非任事者忠诚鲜积故变患得揺惑而才智施用亦往往因之罔效耶尧山公方莅镇之始即思盗不可徒抚非威无由效章瘅於是首暴罪状於朝牓列三巢负固示以必殱罔贷峙糗陈旅一战遂覆宼之衆斩馘六千有奇已乃乘破竹之势驱掎角之师凶渠授首逆衆褫魄二巢逋党因之稽颡祈哀乞旦夕活天声所扬庶物咸欣欣吐气矣公念武不可究特播肆赦之令遣郡大吏按行所部裒朋胁之衆联以什伍之法闵孱吊惸立学兴教凡厥林林咸我赤穉视公殆无懈慈母之依焉於是数十年稔患不崇朝并廓清人颂公才智非常不知始兴事之日利害顺逆之计纷陈互集能不变所守者几谁一有所动则事功立异其施用攸出非忠诚孰为之事闻天子重念公劳既极褒锡之加无何遂以大廷尉召入而议臣言公茂绩甫建不可以易代间成事诏晋公少司马秩仍留镇虔中於是我郡守袁侯某幸邦人庇扞有托不可无辞述公美爰暨二三邑长盍来徵言於余余幸藉公之休获守先人敝庐庸忍概逊以揜公之大赐盖闻盗亦人也古不有德感殊类化及所难格者乎今之论虔计者不越剿抚二道即公亦岂能易此顾施用各殊乃诚有至勿至焉耳是故持斩蛟击蛇之勇则盗可无剿而自畏怀渡虎化鳄之仁则盗可不抚而自服夫诚积之效其不可揜有必致兹公所为制度之本宜才智踔轶事功掀伟非夫人所及也余将何以为公益侧尝闻之先正矣功着于诚之积诚定於志之虚是故以千万人之才智为施用而不任一己则可广衆思于不匮以千百世之事功为建树而不徇一时则可振宏业于无穷古大臣所以格皇天而佑纯命其道盖若是而皆诚之所出者也敉宁一方继阳明镇虔休闻特公绩用所托始尔不佞无以副邦侯属委聊申兹语用祗代瞽诵之献云
送少司马吴公赴南都序
自昔名世任事之臣非功业建树之难遇其主之难也是故有明圣之主必能辅材贤而宏功业熙亮载翼之丕猷岂不焯然由上致哉夫察臣之能信其忠则谗邪咻之不为惑重臣之使程其劳则艰危畀之不为忧斯明圣所以究材贤之施用或亹亹於不匮者也在周盛时管蔡挟三监播流言不能夺分陕之寄於居东察其忠故莫可间矣晋卫率侯邦扞王室卒为卿士佐天子修政重其劳故人知有劝矣及末季之衰十月以无罪怨谗嚣则忠者无所明其志北山以从事告劬瘁则劳者无所息其躬当其时欲功业建树之有获不甚难乎兹余于少司马尧山吴公忻其遭遇之特盛私抵掌为天下庆焉公持旄钺镇虔中盖六年於今矣始以忠绩受先帝简任继劳勩久被今圣宠锡之蕃乃者公避言累疏请休诏解公虔务入赞陪枢则又若念其久若欲逸之期以晋展大用视成周分陕佐政之托可谓旷世同符非耶公初试令振华声历践中外要司踰二纪卓然负海内钜望其宦履余不能悉搉述独功在我虔中以近数十年耳目所睹记殆未有能俪之者顷阳明先生之烈缙绅士咸能诵说之矣揆今势事人情视昔不知孰难易乃劳绩多寡则又较然着明公所立章章若此何犹不免议者之譁也自公未临镇日岛夷外讧势方张莫殄兼巢宼内猖党弥炽寖棘先帝亷公稠侪之中选於他镇委以安攘大计公奋不顾身举东南耆定之绩为己任壮节雄气以破凶胆而褫逆魄若振槁故前斾甫摇後俘随载首披香寮之剧党次翦大田之臣孽济师闽广倭奴荡迹久之膊平远■〈比〉始兴大鏖漳湖二源之界残憝宿渠枭斮鲜遗类最後整师下历恶酋竟殱执讯舁馘多至不可胜纪电廓霆扫极一时一心之愉快所犁贼垒积数百有奇阳明曩疏所列陈人以为多且过之何成功之伟与公盖禀踔絶之材而持以靖共亷慎之节平居踆踆蹈绳凖及临敌致筭奇诡捷出握中变化若神鬼故所向无不摧靡处人情事势之难矻然无少疑介于中顾非赖二圣日月之明何以致忠绩劳勩之迄信显若是遂使士论公是章章着白于一时功泽遗之千百世有耿光在古名世任事之杰未能或之先焉公遭遇赫盛何如也夫使小大有位咸知臣节不可无振思勉企公行事即中智常材犹可效尺寸於当年矧奇哲不羣之士乎哉世化感励之机未必不自公兴起之兹余所以踧然为天下庆也於是公戒行有日矣明圣在上公得大行其志占绩业当与名位并进翊扶鼎极禔福蒸黔未艾也耕陇伧夫所日夜祈祝我邦家治化之隆在廷有若公辈何患大猷不允升乎
送郡司理郑侯赴刑曹序
大江以西之郡十有三棊列江岭湖薮之间其壤俗要不能皆齐乃我吉郡独断断称难治何哉政教勿一则风俗不能使无盭风俗勿协则讼狱不能使无繁是故其君子矜气尚名或执见闻以蕲胜其小人巧术深文或持法比以衒奸贤不肖各售其济私之长揉杂相寻於攻取之涂由是政教日以贸乱风俗遂因之大坏渐靡所成岂一朝夕之故哉故自国家建郡以来惟我吉特设司理二人其原可考推已顷岁省官之议数下台臣乃举衆郡例格比裁焉识者恒虑郡狱词日积久将勿治计非得强明任事材智出衆常远甚者不足以办之我长乐修斋郑侯之至人占其难倍昔矣侯顾不颛颛爰书亭谳之治而特以政教风习为先重事挠政教虽势权纠之不为避情害风习虽久远鞫之不以缓其要归于崇化本杜奸萌蕲民之不抵法而已孔子曰聼讼吾犹人也必也使无讼乎又曰古之知法者能省刑本也今之知法者不失有罪末也侯盖有察于是乎故在郡三年要简所稽牒不捡而自清法无扰而自振民踧然有慈父之爱严师之畏士大夫得所观式弃矜尚以成其向往者抑有之矣异时二司理之政侯兼治之恢恢乎若有余施其强明任事虽材智加人数等然要之能先识其本故所成着有非儌功炫名取效一时者之可及云余自归耕陇不交当涂诸公之问久矣侯上岁以事临敝邑翩然过我於田庐比行秉炬对舟中倾谈亹亹至夜分乃别其勤然政理之诹询虽劳跋不一少倦乎侯盖真知黜已所有而以好问不自用为大非深於理道有至焉者能几乎宜民之畏爱并而诵戴归患侯一日去郡而有悒然之感思也兹拜召补刑曹之命郡别驾东莞麦侯以侯尝於余谬相取也走币以赠言属余叹侯之贤非一刑官足究其施用充所至将进之辅翼魁政纲纪四维宜无不可任者铨宰之以是拟召其无亦觇侯识治狱之本可与弼明刑之化即古淑问迈种德之业不由此其权舆之与今天下之法密矣憸臣操之以制威用於上奸吏倚之以肆朘削於下安得深推其本若侯十数辈使落落布列海内诸郡与民一更始邪侯行矣驰轻车於熟闲之道泛巨楫於久游之川焉往而不得信其志者其尚廓虚受以广好问之资矜失道以御勿喜之情则出其政学之素有沛然可周于天下一刑司颂美安足为侯侈说也哉
送陈侯擢赴刑曹序
士君子欲建施一时以自着其效固不能徒致矣是故有所不为於先则守定而才可达有所必为於後则志果而事可成盖古之能奋树不泯者未有不本是为绩用其善择人成辅翼者抑固不越是道取之耳是故晋之举赵衰也以馈飱信其所不为而有所为者可识矣故佐难之功立齐之任管仲也以射鈎察其所必为而其能为者可推矣故践伯之绩显余尝叹古今人不相及诚暏世之材杰士察于考已观人之间有知揆择所先重不左谬其向往固鲜矣矧能矻矻自致其建施之实哉夫修之於着而其微者莫之辨故不为之守乱欲才之达譬引泉於渗渎也勇之於易而其难者勿之力故必为之志阻欲事之成譬累址於沮泽也士之不能自成其所欲致与邦家不获取士得贤之效其渐摩盖非一朝夕尔兹余于邑长锦江陈侯信其贤加衆人一等以能挟不为之守而振之以必为之志不以今材杰士概观也顷余在留省邑人为言侯始下车即询民病苦斤斤持检押不轻以一颦笑假人居常澹素自茹虽畦菜之微未尝问之市侩士大夫礼祭及诸例常酬予在衆情所不狷拘者侯峻执靡纎濡其介厉若此然不欲矫之为名也余因是知侯有不为之守矣莅政踰月即取前令吴贞山陆侯所遗邑条约订刋之附以律意及诸民事所急要者列之教令俾父老次第讲行迄今为阖邑首便境有二剧盗横甚积十数年勿除侯至立捕缚肆诸市吏匿奸若山蠧弊棼积总赋之胥垢腻尤未易爬剔侯毛举而根薙之前後刷祓无留迹侯年甚茂乃其周虑老成人勿及也余又因知侯必为之志殆奋决莫之挠矣往冬余觝怒重人被构归卧痾田间不获数造侯贡邑俗侯时枉车相过从耳其言谔谔循正轨不以古道为勿可行也事诸大吏岌然直躬标已志耻僶俛以趋时尚其于民患所存必极轸计然不以发摘隐伏为能剂调於抚厘征科间务事集而民勿扰在邑四年久未尝一渝其初於戏侯盖知审择於斯二者举其先重而力措之行事可不谓守定志果皭然能自着其建施者哉肆今政成人方庆休明幸际奸回屏而正直升天子耳目之司必侯其首抡者迨比部之檄下衆鞅鞅觖所望侯顾妪然忻适勿自张侈其功能也人益以贤之盖吾闻古之君子仕道不以官择彼所重诚有在者矧生人大命寄诸刑司一失厥丽民无所措手足其感效所极可以动上下之徵应斯圣王必慎简制辟之臣任之加於他寄托也夫持不为之守则货来不易其听振必为之志则威富不能疑其断以此豫治狱明刑之本天下岂复有寃滞乎侯其行哉慎斯无懈奚啻刑司之能称已也由之以晋服大寮亮翊宏化固沛然施之咸宜尔余虽老而衰尚庶几扶杖陇畮一逖听侯名业之成
泰和康氏族谱序
自生民以来凡施大功德于世者其子孙必食开国承家之报是三代封建之所同也至其传世久远不坠絶则先王宗法兴行有以维之使不仆是故有封建而後有诸侯大夫而後宗法有所错封建既坏诸侯大夫各失其世守宗法欲无废得乎是故无诸侯大夫之继别者则无百世不迁之大宗无大宗故合之不能统其同无诸侯大夫支庶之继祢者则无五世更迁之小宗无小宗故分之不能辨其异是伦缺义悖戚疎易而昭穆乱其效在後世可推已故曰封建坏而宗法废天下无世家矣先王所以管摄人心正伦理厚风俗其具既无所於托後之君子伤其敝而思救之以为由今之治欲变古之道莫若明谱牒以导之之为近夫谱也者托空文而寓行事其要归於统同辨异反生人自始以救宗法之敝者也有圣人作修其通变宜民之术使人各知亲亲长长致天下之平其道固於斯焉备矣而世或忽之为弥文竞之为末饰冒非所出之祖以诬先稽非所受之姓以诡後甚者援比无当纂附鲜据相寻於侈诞之骛平恬而不之怪则谱道将为世教裂矧欲其救宗法之敝乎於戏久矣兹惑之难喻也吾郡世家知重谱牒盖自宋欧阳公开先焉其法既播之天下为式程後有作者不能或加矣是故考泝百世则推大宗之统同更端五世则参小宗之辨异由之可以管摄人心正伦理厚风俗巨室右族效为之不懈其以辅翼世教岂微哉泰和康氏系出周太保召康公之裔子孙以先爵諡为姓盖称世家于三代旧矣在五季之际有讳立极者自金陵官太和留家二子延庆延恩择壤揆卜延庆居邑之爵誉延恩居邑之雷冈数传而二族互有更徙然皆不出其先世故址上下六七百年间名人显士蹑迹振奋於当年殆不可殚数世经丧乱谱牒荡灭无传二族遂据所近知为系久未能并之一也入我明文教四暨雷冈有仲恭郡丞爵誉有存吾处士并汲汲于先牒之修而辑续谱诏後顾袭沿相仍未及深推远始考一人所自出者故二族之分谱犹昔云近岁人争以古学相慕二族隽彦彬彬奋业庠序中咸悼谱牒勿治无以倡教有家乃谋诸其老长合志增修肇推始基泰和之祖尊为百世不迁之大宗其诸支分派别代有绍着并以小宗五世则迁之法相例次视先正谱义殆合矣夫康之先世积有大功德在民其子孙食厥遗报延历数千百年不衰盖天之所祚也天之所祚代因其人作德之休固有旷百世为感者夫人能不自蔽其天故可荷天休命弥久不坠絶也余闻召康公之戒王曰有冯有翼有孝有德而周公欲勉公以卒留也亦曰汝克敬德明我俊民夫本孝德为冯翼敬明之以治其身及乎其邦家是康公之能不蔽其天祚流子孙于百世者也康氏隽彦祗思先德抑思所以振之於不匮乎孟子称孩提之童无不知亲知长故爱敬由之可达乎天下诚以人人各足自性之良能纯天而不蔽若孩提之始有知也则亲亲长长致天下之平其道皆举之矣康之先德所以冯翼邦家明俊民以启後人夫岂有加於是者亶念思不忘则所为施大功德於世积而得天之祚引遗传於久远不坠殆所必至已非身有其实恶足以及之夫教出其身之实有是古所谓匹夫能化乎乡闾者而况其初本一人之身之族耶余欲进康氏诸士以厥先康公之道故因其问序爰举斯义特着篇首
洞麓堂集卷一

[book_title]卷二
●钦定四库全书
洞麓堂集卷二
（明）尹台 撰
○序
赠黄子体行序
昔孔子愍世之学者求於外而勿思反也断然并趋之莫知其害己也为之慨然兴惜焉曰古之学者为己今之学者为人其言既深切而着明矣虽然以概今之学者不其益远耶夫其为人也固求之外矣要其志则利禄不足以动之观今之学者其弊独外求己乎其所以畔道戾德终其身不知反者独为人之害己乎利禄之入其心则自始学至壮老期一得仕进之阶止耳父兄之所为教子弟之所为学未有能越是者则亦何勿至矣是故其己仕也即褫弃其学若弁髦视圣贤性命道德之训藐然皆非吾有也则所谓为人而求外者果足以尽今之学者之病耶儒者盖伤之乃复为之说曰古之仕者为人今之仕者为己夫仕出于学者也仕而为人则学不专於求己明矣然犹以为古焉吾不知今之仕者所谓为己何物也盖时反覆其意未尝不为之大息流涕嗟乎诚欲易今学者之志使挈然从乎古以庶几为己之业则非有豪杰之士奋起而作新之身其教以先天下欲人之向往於是难已余闻乡先生君子有一峰罗先生者其学为己之方积而成其自立之实可谓刚大不屈矣其教人汲汲乎慕外之严而深斥以利禄为志者之非今其言语文字固存可诵而由之者盖鲜无亦为人之学为己之仕二者之习胶人而入之深则其风之莫振有以也余在京师见有南城黄子体行者朴毅无华近乎有为己之慕乃志汲汲然不欲以世所趋竞者尚其身意今士如之者盖鲜间问其世则知其先大公松崕太守尝游罗先生门盖其学有从出也未几擢倅荼陵要余言为赠余自顾无以益体行久不能塞其请兹归且二年询荼之人则称体行者勿絶声曰其行不皦皦矜名而上之人信之其为政不曲徇近下而下之人鞠然从之噫可谓善推行罗先生之学也夫仕同道学同业二者固相成不悖者也荼今守曾明卿氏吾邦友之间特着兹为体行长僚旦夕所讲行其无亦思扬素业必期以罗先生之学交剉揉务相与增益其不能则所进庸可竟乎体行倘有得尚时而告我勿忘所谓相益之道焉可也
小水李氏族谱序
吾永新诸大家惟李氏之族最蕃其派分播徙不一地然咸称唐西平忠武王晟之裔云小水之族盖出泰和同陂同陂出袁宜春之白芒宜春之祖袁州刺史游则实西平孙也以官留家其子孙散布诸郡邑簪绂相继承藉藉矣小水视他族显仕大夫虽弗及然遡往稽今代不匮闻人诗书礼义之泽若翔流而未己焉岂非西平丰功茂德覆庇乎当时者足以食其报於无穷耶天於李氏非私独厚之也乃李氏之谱诸族既咸备於是小水之彦廷兰惧世远而系独逸也谋诸衆因往谱修之求余言以序余闻李之先自虞咎繇以官肇氏其後有食李以免於难者因易姓李则余欲告李氏之族也请以李喻可乎民之始有族固若李之艺乎圃然夫其圃同艺之时又同然使壅溉之或异则杲日所熯无几而燋者半矣其勿燋者飘风所振又无几而折者半矣乃或勿燋勿折而榛莽之交蔌蔌如椔蘝之蒙荟荟如求其勃然兴翘然遂者即十百中不一二耳已而勃然兴者叶沃乎泽焉杲日熯之勿燋也翘然遂者枝离乎繁焉飘风振之勿折也斯岂天之独偏殊哉其本盛而不可夺物莫能残之也是故春之气达华则韡韡然布矣夏之精凝实则累累然垂矣投地而种之易圃而艺之无勿然者然使艺之诚良而斧斤相寻无以辞其伐螘螬相嘬无以遏其蚀吾未见枝叶之能沃繁而华实之果布垂也故家大族承积厚於前显人壅溉之既至则所谓本盛不可夺者非一旦夕之成矣是以废迁勿损其常理乱勿易其故则枝繁叶沃离乎飘风杲日之患者也世久而支派益盛裔分而声问弥大则华布实垂禅春夏而勿损溘者也夫李氏之有今日是己非西平丰功茂德所积流曷从而致之虽然余因是不能不一思为李氏告也夫三代圣王拯民匡世其功德宏远矣子孙称神明之胄者不能修敬承善继之道至颠覆无以嗣守其先服岂功德不足为之蒙焘耶何其後之难久恃也夫败度隳礼伐家之斧斤也偭义从欲蚀身之螘螬也有一於是未有不陨坫以自蹷者王者失之不可以有四海矧故家大族之後人乎於戏为李氏之裔者尚慎惧而知戒哉廷兰余先太史外弟惇厚竞绍足以树李氏之表臬矣其欲使余序是以告其族之人也固不厌余言之厉也
赠都御史任公抚治郧阳序
太史公称中国山川东北流其维首在陇蜀尾没於勃碣余以其言推天下形要信哉其善睹乎而凡欲立国制势成久安长固之道盖不可无察於此何者形要得失国势重轻持焉守而修之斯存乎人尔顷成化初秦蜀之间数告乱奸阻攻剽往往突出於深林峻壁荒原长谷之中而皆依郧地以长阻险征师苦之於是计事之臣因宼平始议升郧为府设抚治都御史督临焉凡三省六郡亘延二千余里间军民咸隷其统摄传符走檄惟所制置徵发无敢慢自是数十年来盗不数扰动即动剿处之甚易夫非形要既得之明效耶余尝因是按考凡郧斯设非徒仡然侈雄镇一方迹所筦辖实天下大形要云是故其山川自汧陇以入河华表里秦晋翼辅神京蟺蜒至碣石而穷非太史公所言首尾中国者耶西擘岷嶓江汉所从出逦迤中州是兴桐柏诸山河淮合注又即其支委矣然则北扼蓝嶢大散经营商洛以扞南阳固秦楚之门坫而汴宋之藩屏也西引褒斜骆谷悬栈叠阁全蜀咽吭实於是乎寄息南府荆襄当千里上游古今所计取而力争者又近在其襟袵下东摭信阳截英六之徼隘江淮掎角中原所隐蔽由此而执枢运毂因缓急为指使天下大势殆十举其六七已而岂惟三省六郡所宜隷其统摄者哉虽然观地制形相势立政要之不可废一也所谓守而修之存乎其人者今百司序职海内乂安全盛之势方如豪宗巨室垣墉备而扃鐍固自堂徂序无敢有玩易伺亵其侧者要之必户庭内外老幼姁乐食寝无失其常然後家可振而患变足御焉间者川陕大饥汉中南阳流逋遍郊野江表诸郡征搉师旅之赋日繁集所至闾井萧然矣立国之势若此当事者独得无虑耶夫势一也而所重异施由昔之势重在守形要以遏乱由今之势重在修人和以保治善计国者审势所重轻以施之政而已任公智足以识务仁足以附衆才足以达变信足以结下其声称着京兆已藉甚天子俾出践斯任三省六郡之民庶几既迄有赖乎而岂惟是哉执枢运毂因缓急为指使天下将仰之以无患非公蓄积之素者耶台幸从数君子後辱公之诲有年其谊非旦夕燕娯之相好已也故兹赠公必择公所欲闻者而详说之
送李君之训婺源序
昔先太史之业士校也李先生民牧暨其从弟先生民望并受学焉先生谓李诸父曰二子其皆达乎兄也行笃弟也才茂往出而应世必有所着见矣已而民望不数岁果隮第为名御史显当时而民牧竟偃蹇诸生中屡试有司不一售久之始占贡出然识不识犹咸以先君之言为固中非溢许云於是民牧贡京师连试宗伯大宰拔上列而廷试则学士先生及诸翰林手其卷交读之曰夫非佳进士耶士诎於所由之涂盖若此乃冬十月铨司以训徽之婺源焉於是先生欲余一言以别往余方冠游学官愔愔未有许者民牧一见所课文辄愤然叹勿及同舍先生或笑之民牧愤曰此人不即先诸君第吾眢吾目已踰年余举乡最後获从使命觐省归民牧揖余传廨中相劳苦曰我言直何如夫民牧之知余顾不犹先子之知民牧耶乃先子之言中民望迄不中民牧而余谬窃幸於民牧之言之中也则吾三人者其可豫信於卜稽之具同而中不中独异非命孰为之故尝譬命之推行於物也犹风驰荡於江河也人值焉以为得失利钝固舟檝之假风为逆顺者矣彼占名位於才行徒中其人不必中其命其可谓画一乎哉百尺之舵受胶於枉渚如云之帆不进於奔涛视夫扬舲戛舷一瞬而千里所遭之逆顺远矣舟檝之利涉与否能自擅其力耶即吾三人者之後先殊揆可观矣盖民望当先朝言事被杖谪及上召用遂振风纪於台中敛其不施以彰孝德之光比於高舻大艑簸掉出风涛全其货载维安流而中止焉斯器之善物不可尚者也余以弱航轻苇遡洄十洲三岛之间十几年所谓蓬壶近而风引去之者知何当於实用也乃民牧虽晩就然拟之浮海之桴明堂■〈木戈〉栋千围巨材世所不能致者非此莫登之则所职固不卑易矣即吾二人成至安睹其卒有过之者民牧往哉夫婺源子朱氏之昌陬也士兴起遗教以才行称天下要不鲜矣民牧又以笃信倡导之庸讵知不有名世者奋乎其类以出哉若是则民牧所成造殆不但余前所云意先君之言之固中也将或效於斯乎独愧余久负民牧之知不能自立於远且大者民牧则何以益之其尚因教学有相长者毋忘余告朂则余虽不敏必有所复之矣
赠镇山先生提学福建序
自余弱冠获与镇山先生游也今二十余年矣中间并试诸生先後成进士其试诸生也异邑而成进士也异任然心之同好不以异者或左其去而离来而合远殆五六年近不下三四年最睽逖者辛丑别京师戊申始得交臂於吴下然每一觏集未尝不忻叹镇山之德益茂而才益进也夫其伟然自树立称时名人所成非一日之能几矣乃余私论镇山履行凡三变考其所底就可述焉往镇山方丱角即翕然有声校序中既余辱友从则见其精华敏布英果奋溢若三军之盛朝气海怒八月之潮而衆流为之逆簸也其张触於论说侈掉於文辞批亢捣虚所击无前排山奔野汹决孰止寡觌肤闻之士一受指南鲜不惊怵自废瞠然忽失其故存矣其後囬翔仕进之辙出长健邑入佐剧曹剉砺之以蓄其材揉括之以更其智引曲通微迎画即中昭往析来靡虑勿周而又博总於百家之记正信於六艺之文紬绎既富述作斯鬯故海内高流倾踵愿交以修言者慕其辞以建事者钦其识亦信一时之耸动矣乃余觏承於吴下也睹厥底孰知镇山屏意於前所称者久焉是故其敛才也晦其遵德也谦其养辨韬识默而成之有独至者也故取之於已侐侐然若无所持也羣之於人由由然若罔勿可与皆也虚融於人已物伦之间颛颛若有所从事而不得顾其外也古有之为道日损为学日益学至於为道则能损其所益凡世所矜羡者举不足入其中取矣即虽践修已及且迄不知所至足岂非镇山之欲究竟者耶而余曷足以窥之兹出而提学闽中长育多士转移成化之道求之岂复有遗事哉昔程伯子得顔氏默识之学门人杨中立氏独受微指载道而南遂开豫章延平之密绪至文公恢廓之盛矣今闽固数君子论学讲业之乡也顷镇山皇皇求友於四方亦欲绍明数君子之业以诏世兹行为此邦多士之师举是以风之何啻冠宋人以章甫命鲁国之儒使逢掖扬觯於宾射也其有不悦从者乎镇山即往哉今闽士转移成化憣然悦慕数君子之学捐所益以反求诸内駸駸不诡於圣人则吾於镇山是行卜之尔其尚溯思往谊教学有相长勿忘吾同好之朂
赠司训刘士贤序
语有之观士必於其乡余自童丱托游里姻娅中得兄事刘氏之贤者二人焉其一前宁武令舜卿其一令高邮学训士贤也舜卿强项质果守官事上絜絜信已无他肠持朴直自好迄褫其职不悔士贤温恭姁厚虑事详朗曲中临利便皭然不苟近其居家罔异在邦邑也二人皆不涉洿俗之末流可谓笃行君子者耶余初为诸生时士贤已翕然着声校序中又其经专春秋士业之者独鲜人咸言高第可立占无难虽士贤亦心易之乃今迟逥数十年隃艾龄始仅获一贡以出受今官盖孔子所谓命者非欤乃士贤能终安之于于诩诩不知其有拂也斯非笃行之有本乎哉余闻之学官者职痹而任崇禄薄而责厚今天下不治由士道之舛也士之舛由教之不立也学官思抗之表以称其所崇作之模以副其所厚其必于已取之矣夫剽括为奇演滥为博文不当其实舛也偃倨自高谄诎自降仪不衷其度舛也儇狡乱智谲变乱谋才不律其行舛也是三者沉涸於士之身而日安乎其师友之接不俟察索可知也然有一於是皆足以伤民化而蠧国经乃今士固往往蹈是莫耻焉高邮扬大州也其民黠於通贸机利而蔑义士因之以敝其嗜尚三舛之縻浃于心孰制之士贤往慎哉以笃行之本抗之表而作之模则所谓任崇责厚者庶几其有振乎余往与舜卿议兴社教以淑我里中蒙士其要在导之有本必可使人心囬易兹高邮岂异我里中人性耶欲教行则唯推此道进之尔他日训高邮有成请告舜卿即以施吾里社中则一乡蒙士不昭然有开哉是余谆谆所勤望於二君者也
送河南提学副使徐君孔霖序
古之为学者其学果今之学乎上之人所以作而成之者其教果今之教乎士不以三代之道自待其身也久矣世之豪杰君子恻然思愍而易之然终莫能使之易焉教学之失其本欲士相先於三代之道犹却其行而道之前也是故徇外而内愈遗趋名而实益眩古道之不可易今也非其果然耶夫古之学也以义今之学也以利古之教也以成德今之教也以成艺执途之人皆能指说之矣至语其本之所在天下莫或辨焉故吾尝叹今之时诚使士皆易其所学而在上者皆易其所教犹然无进于三代之道也何者其本之未能明耳闻之先正学莫先於尚志教莫大於明术以是察其本而善求之则义利德艺之不相侔何啻较然若黑白也夫尚志明术始学之士能言之而学者教者反之身以求其实则诵焉勿知所择而诏焉勿知所率者童及白纷皆是矣本之胥亡岂非其渐积乎今天下提学官盖职专教士者士业庠序间所学各异非提学无与作振而一之然则为提学官亦难乎称已以古道易今习使士知相勉於三代之业术不先本之辨焉欲开正所从适之路得乎乃今河南提学副使徐君孔霖吾十数年前校试南宫幸读其文而识其贤於衆人中今孔霖所自立既挈然信天下凡士无贤愚莫不以为豪杰君子也则所云尚志明术者孔霖盖学之而能择教之人而足以有率矣往践斯任其不能以古之道易今乎哉夫河南天地之中三代所更都王教流行历千数百年未冺也士生其邦气灵性正相与兴起三代之教学甚易孔霖取尚志之学自择以成其教明术之教率修而益励其学则记言教学相长察于务本而可以为人师者不在孔霖耶同志君子重孔霖之行谓余不可无言也余知诸君子之期孔霖欲其必以古道易今不惑于流俗以自溺也故聊举辨本之说相质焉盖虽知孔霖所已至而吾犹无厌其渎告者也
赠太守沧溪黄公序
有可行乎古而施之今焉则盭政之所以欲因时也有可治乎内而推之外焉则窒法之所以欲揆势也政不因时故令咈而民疑法不揆势故罔密而奸愈不胜二者之弊於治也岂其政与法之过哉天下有不可以政一者求之已而能正则不必其令之加而导之自无不从矣有不可以法制者协之人而能顺则不必其禁之及而止之自无敢犯矣故曰政原未立之先法详已示之後苟非其人不足与议於政法之本已乃今观之吾郡太守沧溪公之为治也其效殆章章可考信焉公始方莅郡时簿书之积盈乎几未见其日程而旬督也人曰公盖不欲鳃鳃於政邪然而坠怠者无勿起矣狴犴之奸塞乎堵未见其首束而尾絷也人曰公盖不欲斤斤於法邪然而匿伏者无勿讁矣是故不期岁之间盗息奸屏赋平而讼以抑民不知公之治郡公亦自忘其郡之所以治也惟公寛仁而有制敏辨而无苛处身之洁澹然若鲜与於物而不为皦暴以自着守官之慎皇然若恐失其所循据而不为鈎察以自炫故举之和而无所迫也损益从时由由以出之於是政媞而人易遵振之速而无滞也伸缩顺时持持以安之於是法简而人易信夫其养之深故取之浑极而莫穷其立之也固故建之坚久而不拔此岂偶试而袭得之也哉其所以为之本者具也吾郡界江岭之交俗龎人碞自昔称悍忏难驯前是长吏当推代执政者必慎择诸司之良不敢以忽视也故後先名守之多非他郡可俪然自余耳目所睹闻数十年来未有能及公之贤者也所谓其本素具非邪是岁之春公守郡既周三年故事当报最京师乃郡士民惧公之即去其境也合词请於二台及诸藩臬太史於是公果疏留不得行人皆忻忻自庆若烦疴获苏醒而洒焦燠以清风也吾邑之长冯侯符辱公成诲之久谓余谬尝知公者谒言以道其私感余惟冯侯治邑毖勤真能不负公之教矣邑人幸禔福悉公之为赐也公兹留郡虽知不可以岁月淹久然举熟御之车趯然驰行於夙谙之涂使之踆足轨不失王良造父之步辙若冯侯之在我邑也凡诸邑布列之吏能皆由此道以不忒则其政之足以宜民而法之足以信衆上下相成不啻和鸾鸣而六马齐以并致古循良之绩奚难焉吾郡各邑之咸理不庶几往牒所称载矣哉故因冯侯之请举余所尝知信者诵公而次第其言若此虽然余敢自谓能识也哉
赠太守松溪都君序
镇江丹徒令王仲行余礼闱所校士也以书来讯而盛颂其郡太守都松溪君之贤曰同伦仕不知方惧治邑无以逭官常之谴也蚤作夜思求政之勿眊愦於理者乃久益茫乎其莫获焉退而执牍考业问所经要於太守公之庭则忽若发蒙振聩炳炳然视聼不逆於心矣夫揆故知今稽往识来太守公之训诏诸邑实宏多同伦愧未能究施之行事虽然敢不思勉所未至以蕲无负太守公之德闻又曰太守公仁我属而亲之也有子姓之爱焉导我邑政而愿成之也有傅师之教焉引其初欲冀其终灌其根欲食其实所以勤相而默牖之者盖更仆不能悉数矣夫古有祈祝之辞多出於怀感报者之心若同伦非其类也夫惟是秋八月某日实太守公悬桑之辰幸先生惠畀一言俾同伦持献之傧筵赞几之间得因少寓其申引傥於义或不诡邪余手其书曰不亦善乎夫古之义不概行於今也固久乃仲行独能及之可以观都君之政矣盖守治一郡之政以仪率诸邑之吏是故郡辖诸邑犹之家联乎衆室也守视郡以家则自堂徂序不可使有一之不辨矣郡总诸邑之政犹之身摄乎衆体也守视郡政以身则自首至趾不可使有一之不顺矣夫合郡县为一家故大小无勿举之务通守令为一身故伸缩无勿祛之易所谓上下交而其志同者推是道也以往将治天下无难况一郡邑之事哉然余观今之为利者苟足於已庸恤乎所治之吏是故郡视邑则简弃之若椓毁垣焉撒罄其址未睹成之者之劳也守视之吏则搤揵之若束湿薪焉担竭其力未睹任之者之艰也夫是以政人相宣之情睽而理化相成之效微欲天下庶几於治得乎都君守股肱之郡惠化流行江甸之表比岁倭扰充斥甿业剽播君所属邑无不被其毒螫然井里虚而仍聚室庐烬而更完君且和其令晏晏以出之媞其政由由以行之民若忘菑孽之日荐罹也非诸邑之吏能受君之意指讲问施行不失次第故其效易致而其民易瘳也邪斯岂独诸邑利之丹徒隷郡轨辙中朝夕得於效法之近宜仲行怀感报之心独至即丹徒而诸邑之效足稽也故曰可以观郡君之政矣盖吾闻古盛时上下之交不以截然相严之礼易其欢然交悦之谊故志意通而无壅情爱结而不解此诗人祈祝之辞所由以训者也乃今则孰举之夫古之义无行而仲行独能及焉余是以乐序其事以传诸世
宋国簿黄四如先生文集序
宋国簿黄四如先生仲元闽之莆田人今江西佥事文炳之九世祖也佥事以尊人木斋公命重校刻其文於浙中余得而读之叙曰唐人有言文非深於斯道有暴至焉者不能也夫自秦而下作者世胡可胜纪求其慕道有至殆邈焉寡觌已盖凡能言之士方挟所长奋肆掞述於一时固将蕲後世之知我也而无几姓名湮灭若翔霞惊电过者不复念之岂非文不涉道於教鲜所禆流则人勿美爱而传之者寡耶闽之文唐以先无着者自欧阳行周以其辞崛兴建中贞元间而当代名流若昌黎陇西辈咸游扬而张侈之厥後叙其集者盖称其文大振耀闽越之乡不知有他人也则行周信闽文之开始者欤乃余诵其撰着固於道概乎未有闻也行周之後闽之文寖彬彬盛域中余不讫论在宋绍靖之际龟山杨中立氏肇以程氏之学倡建南闽人闻其风而向慕之庶几一变至道其後艾轩林光朝氏起莆而龟山之学东矣艾山之学一再传复有网山林亦之氏乐轩陈藻氏其师友相劘切要非汲汲乎言语文字之徇者然世称艾轩之文上迫檀弓谷梁下不失与昌黎并驱而网山一言一句欲明周公之志乐轩笃信守道不以穷厄动其志其文亦旷然无怨恨不平之思盖三君子之志於道也其趋同故其文异於世之徒以辞艺骋者与今观四如先生说学明道其去就终始之节不少渝易於世乱物改之後可谓毅然自立无愧三君子之俦矣故其文本事揆物类艾轩之深奇稽古训今类网山之博达流离益信其守艰贞勿夺其志类乐轩之浩乎自得说者以先生上接三君子之传信知言乎先生之学得其父独不公之家授而微言邃旨则多出於瓜山潘柄氏复斋陈毖氏由是上泝考亭尽括其指归故其於道殆若水寒火热饥渇而食饮之者也其文之美传岂宜求於其辞乎夫以辞而已矣则闽自行周以後作者宜微啻数君子而况若先生其不懈而及之者岂少耶余闻先生当乱世凡欲究之业困勿竟遂者固多梦笔一记反覆史家义例慨然有感於获麟以後之作者大哉志乎可以嗣河汾而兴起矣或疑先生自志若窃窃不忘细能隐善者夫孟氏着书不遗辞金出吊之浅事观先生之道不推其细且隐者後世何式焉则自志宜不可无作也余叙先生之文特详及乎是惧鲜识者求先生於辞尔於戏由余言以考先生之世庶几其不谬尚论也夫
封御史马蕙坡先生七十序
先王养老之政行而民莫不知兴於孝敬夫老者之得其养也由上所礼厚之者常至耳是故自家而及於乡以进齿乎天子之学其尊视之无勿同则教之所渐积也久矣盖娱其耳目心志之适顺其游行出入之好凡老者之养於家微独鼎俎尊豆之陈冠帻杖履之撰不懈乎其子弟已也履行无敢并其式止息无敢肩其位凡老者之养於乡微独献酢升降之仪徒御歌咢之节不隳乎其比党已也飨之於上下之庠食之於东西之序非无庖宰之羞矣然必亲袒而割明所重不在牲牢也非无百有司之供矣然必亲执酱而馈执爵而酳明所崇不在器物也则凡老者之养於天子之学其致饰乎深燕缟玄之衣侈文乎宪行乞言授几行糜之数先王以为斯特有司之常节其慎且备如此焉夫是以老者咸忻遂其天年而孝敬之化由之以日兴其治之盛可推也後世养老之政不修老者无仰藉於上也则不得不择行以养其身少者无所观视以通其孝敬也则致养不得不竭其力之能具由是乡士大夫之养其老者有非衆庶可慕望者矣余於今封君马蕙坡先生考其所自择养於身与其令子通政君之能致养於先生则匪惟时所鲜觌即三代善养老之世比论其全固当不数数见焉吾是以思张之俾为天下训劝也盖吾闻先生少孤弛学尝恨先世儒业不襮振於是饬躬砥行期以所闻六艺指要勉禔之践修盖其持已也刚故人知惮畏自艾其遇物也仁故拯施穷厄必极其心之所欲至其训通政君於少日朝夕惟德义之朂迄大成名以跻显仕视古称一乡一国之老所操施可概推矣生长钱塘盛丽之邦日与诗书章缝名俊相嬉游徜徉湖山烟月之际亦自足娱适而顺其好矣年踰指使宠拜章服之光华通政君左右承养於是羣海内素封之君探奇咏胜雍容京社遗熙朝之雅事视昔高年但严事其家与乡者名实之相较何如也夫古国庶之老养之天子之学虽极上尊礼然飨献之加多或强其筋力之难任而馈酳之将未必皆衰迟耄倦之所悦矧历视五学岁无尝举则老者固不皆恒与其典乃先生所侈乐事慠然取之已而不竞於时充极其效有足风天下人父之能成子名者而通政君之善以其官荣致养视传记所称能承亲之志其优劣可辨抑何叹古今人之不相及哉吾於是深慕敬先生之贤以所择用足辅近世养老缺政盖於理化为有助不但可考见通政君之孝谊尔也今年六月二十有六日实先生悬桑之旦通政君数过以夀言请余嘅先王之政其废坏不修於今者衆矣然最莫如学校养老之失政乃今学士文儒往往鲜言涉之宜孝敬之风益衰故因先生稍及焉异时有举行先王坠政求国庶之老於卿士大夫之父兄必先生其推首乎诗曰其德不爽夀考不忘夫举先生所择养於身者既足为祉夀基本其永锡难老岂俟衆人祈祝之而後获哉故余并略之而特以此复通政君云
赠宪副西谷李君序
大丈夫当树羽扬旌横行荒沙广汉之外为国家建万里奇勲此在躬居侧陋之士怀慷慨功名之志者莫不思幸一出以其所能自表见矧彯缨垂绂膺四方经营之寄其有不欲勉相奋竞乎然余观今凡称慷慨功名士所挟持固亦可相推耳平居不当事任抗负嵬放激讦之气施於谋议非不足动竦衆人之听闻也将谓韩彭英卫之俦复作事功必无大相远者搤狂敌之颈褫■〈施，冉代也〉裘而笞其背殆指顾可即成矣乃或一受事权之托临小利害仅若毛髪比即遂囬计改思幡然欲徇其身图苟所受迄不获免未有不怨怒愁嗟指向时委托之人为挤穽甚或出讪讥以宣泄其忿恨不平之情若是之类盖多矣夫事固有难成者非吾人孰当之平居无他患变袭故常以塞官守乘马从徒谈笑簿案计书之间此碌碌无所短长之人能效之而何待乎慷慨功名之士彼慷慨功名者临利害必不肯自徇其身图故是能毅然当难事而无怨则大丈夫行事不大可推见矣乎吾友河南宪副李西谷君盖其人真有合乎是者也君与吾游十数年自顷以文字相知信及今乃益详其事实平居恂恂不为嵬放激讦之论故其慷慨功名之志人莫能一一测识之然自历数藩臬大僚所与同事任者咸推其志气才猷足为国家建非常之勲不愧大丈夫行事比岁敌数窥边郡震吏民迩三辅诸臣因檄重吏督劲兵为卫三河简练之兵李君今提之二年矣驰驱山谷矢石之间劳苦百倍於衆人未尝一见其忿怨不平之色尽已所当为不以功名成毁易志职所宜受不以任托难易择而事往时敌内犯盖数穿白羊诸塞口以入故今言要厄之守必先焉李君再岁历诸险乃今秋截遏白羊之功尤伟甚盖吾闻谋边陲者不患无三军之勇重关之壮患无任事之人以当居守耳今西北万里之塞敌所蹂躏无虚地诚皆得李君其人制之敌岂能飞踔絶徼纵其长技以相陵突也此不足为今之慷慨功名者励哉李君既竣事将还归其同年太仆少卿何君光禄丞刘君辈谓余不可无一言为赠余知李君独深久故特表着其实焉诚观君能毅然当难事於今日则信异时建国家奇勲不诡大丈夫之业者必在此而不在他也
夀太宰三渠先生王公六十序
古今论大臣材品其章章在传记者果皆以名行功业之焯着哉夫名行功业非诚足弃简也其本实所从出要自有先重者存耳夫秦穆公显霸西土春秋不侈其贤乃殽师再辱始知悔创蹇叔之谏趯然思黄髪之良以为截截谝言适足危人之邦国故任用改辙迄睹终猷之罔愆此其智鍳不大有加人数等乎哉故仲尼叙四代之书録其誓载之讫简而曾氏特援以证大学终篇之义若深有味其指不以霸辞贱黜之也则世之第大臣材品者举所先重殆可考镜其得失已台自壮齿入翰林从诸先达後揆摭言议稽行事凡出流俗所耸尚要非名行功业莫竞校故以掞搉当时之务振耀历纪之闻迄无禆於邦国之质用夫截截谝言易以感人之听从霸者犹厌斥之乃世或辞艺谋辨之矻矻期以希幸名行功业之就将不濶远於仲尼曾氏之训矣乎故台历选今卿辅大臣独以我太宰三渠先生王公为难能其所蓄存远于流俗之推拟矣是故望其仪观旷乎其若夷觇其襟度冲乎若无竟极也贤者由然欲亲之非有所结而不自解不肖者闇然思揜其情无所严而莫敢与狎词艺溢於广受迫而出之其富不藏也谋辨晦於默成挫而守之其锐不可括也故台每觌公未尝不戃然自失蹷然慕伏而不能已嗟乎秦誓所思断断无技休休有容之贤臣非公孰可当者公岂今世大臣材品足概论哉初公解宫谕西归台适请告屏居多年友人罗公赞达夫数言公之为人是时某未知所以事公也顷谬从公出入宫府禁林前後十数岁侍公引诲既久则识公之智愈深睹公行事既详则信公之贤益至盖秦誓推柄用得人之效谓实能使邦家黎民被受久利於不穷公真其人矣哉丙辰之春公以宫保大宗伯学士秩偕二三首臣直西内会属微疾请告上念公劳苦乃改畀南太宰以逸之而仍领二秩若故其冬某亦谢翰篆出佐公於铨省公忘年进某为知已朝夕相与上下其评隲视昔所云不啻若自口出者殆过焉引而浚之思决其行之达灌而壅之欲望其实之成某何以报公之德厚耶既滥获考绩别公去明年正月十日公周六十之辰某逖阻相违不能持一觞献颂公夀乃四曹长二杨子守鲁等谓台宜预有言以导宣衆志某闻古之纯臣虽其身寄天下之重然不以介毫自与故名行殊而志则一功业所成不必咸相似而其休休之度断断之诚固更千百世无以尚之是以家国天下仰其年以翼辅历祚之永长庸但为一人私夀已哉故书称天夀平格保乂有殷而南山之诗歌君子万夀无期必诵其为邦国之基非虚取义於祈祝也公立朝四十年率履不懈既嫓美秦誓之称一个臣其惠效家国天下之广将无若诗书所咏述俾左右一代之盛矣乎夫平格成陟配之功夀考作邦家之基其事固不独吾二三僚属之愿效祈祝於论述已耳天欲我国家亿万年灵祚远引不匮则公之夀其必迈殷周耉老之佐为卜矣邦之荣怀亦尚一人之庆在公宜莫可辞其任者请以是致天下之公祝焉
夀大司成东廓先生七十序
古之君子其盛德必有名着而不可揜者是故风之所动逌然及乎久远不独当时知诵慕之後世咸取其行事为极则焉孟子称伯夷之清柳下惠之和奋乎百世之上百世之下闻者莫不兴起彼非其德之明着何以能着久远感从之若是是故贤人君子之成德尚论其微即古之高智絶识之士不足以推究之乃其章章乎行事不可揜者则小夫孺子固咸能睹传而稽信盖其实志积存不以顺逆变化而夷险易故德之驯造日以盛大光明久之信天下而仪後世由有此具耳兹夷惠所以为百世师能使鄙薄寡懦之夫旷暇皆有所渐靡岂诚抑强之致然也哉吾郡大司成东廓先生少以高才振一世既冠南宫践词垣节行文章海内豪杰士莫不倾伏以为不可及顷之闻阳明先生说学憣然若有独获於心往从之游遂以其道推行昭施於天下门人学子徧四方凡宗先生者无异多士之在阳明先生时也台曩侍先生最深久夷想其气度言论取以朝夕自朂劘则恒叹先生之大为难成夫古之人与其不可传者往矣六经之训二氏之指揆诸本原几微之相去其失不能以毫厘而究其底成何啻千里盖本异而末未有能同者纷岐多说求不畔於圣人之道也鲜矣偏者不足以语中狭者不足以示之广微先生之大求以易其偏而平其狭务折衷乎异同之归使圣人之学无抵牾人知其勿能已惟先生成德之行不专一善成名故小夫孺子即睹闻咸知信慕而高志絶识之士欲出私是以少加先生之大卒莫不戃然自失久之果见其无以踰也故稽索古始不足以效其博抉擿幽险不足以钩其奇控揣无际不足以举其高穷掘渊泉不足以极其深夫然後知先生之大积之乎无以累而出之乎不能自止其成立之行信非习勉之能至拟度之可窥求矣先生以今年正月某日周七十南都缙绅大夫士旧游先生之门者勤然欲抒其愿夀先生之志以台在先生乡党後进中为特爱宜有言台观凡物之所受既大未有不自立于久长非待取之外而足也故日月之光周八极则能久照而不息江河之流浸九野则能久行而不匮贤人君子本成德以致其大无异日月之盛其光江河之沛其流即久长尚不托假於年数岂吾人之可以言祈祝哉惟先生之人殆出天之所独成台愚不能知徒取小夫孺子所咸睹述者强名焉则诚远於高智絶识者之究推然举先生成德概诸夷惠之间因信古之人所以能师百世者宜有在彼浅薄寛懦之夫犹能兴起乎旷远矧吾人求先生行事自艾淑举而施之其有朝夕耶谨持是往夀先生
吴江沈氏族谱序
吴江沈贡士伟余柄试南畿所校士也为人好古笃修自其兄弟相师友有轶然拔出乎流俗者吴人士故多称之顷卒业太学尝以兄位所纂族谱来问序会余病久未之应也今秋位从诸生试京兆谒余复请之余读其谱嘉其志之不诡於世闲盖吴世家鲜及焉乃进语之曰若於谱既得其数矣抑尝闻谱之义已乎夫谱也者普也普吾一心以协家族举而训之载牒欲其义可推行於天下斯谱之由作也故本吾所自始则遡一人以逮千万人而系於是焉稽矣推吾所自同则合千万人并出於一人而世於是焉列矣着而遗之无穷则以始之同聚後之异使久远无失伦而义例於是焉述矣凡皆自吾一心以协而普之由家族而施之天下不可远间近忽者也昔者先王之世宗子之法序於家而天下无不比之族氏族之籍藏於国而天下无不知所自出之姓乃上所谓示极敷训又无一非伦化之周浃夫是以小大相亲上下相固孝弟之教易施而仁让之风足兴行盖先王普天下为公之心举之身而措之政事如是民信从若流水推之无勿顺而导之无勿效其固有由然耳後世宗子法坏故下无所统一不可以比其衆於家氏族之籍不考修故上无所据持不可以收其涣散之势於国乃上所以为之政令者一切取法术束持之先王普天下为公之心几何其不澌灭也哉是以世之君子忧之思即姓为之谱以救其所敝是故谱以遡系而宗子之法可因诏於家矣谱以列世而氏族之籍可以辨于国矣谱以伦化昭义例而孝弟仁让之风可寖兴行於天下矣故曰谱者普也普吾一心以协乎家族则训之载牒久且推行不废先王普天下为公之心庶几其犹一二仅见乎位之为斯谱也以遡系则直而不诬以考世则质而不僿以论述明义例则仡仡乎有矜世悯俗之思又恒慨然於先王宗子法之坠推本其说欲见之政理不疑於迂濶难行其殆可与究斯义也夫
赠大司空砺峰康公序
三代之世上之养士周矣然其任之也恒不为过求士之自成其材全矣然其受上之职委也恒颛焉不移於他慕抑其时庸独士所立尔耶兔罝之夫可为公侯干城卒不废中林之椓杙执龠秉翟之人非乏公卿大夫之器能乃终其身甘猥贱卑伏之业不辞夫先王之教入人深而及之远故士欲自效其材以称上所养之实不随俗迁化而上任使之不过亦计士所自立未可陨获於方行其相成皆非後世之能及也我国家养士学校既咸师用三代之制其取而程之政也度材试事无重沾沾之名积资叙庸必贵闇闇之实上不过求乎士士亦无所施其外骛之志即一二简擢之异特出於伦类千百中者则固以待天下非常之材其抑三代所宜有乎夫我高皇帝并建豪英顾独优崇翰林之选拔之草泽倔然跻班乎禁近即素亲信之臣受显知而被渥眷者恩礼殆莫或过之列圣遵承其事故每数岁一抡简进士之良收置馆阁授以中秘坟典欲俾励学以广其材宠数之加若此士荷被其遇不以非常之绩报上恶可与比乎臣列哉又况因上所任不过求一切托为苟简自傲厌避其不欲就者以为翰林本侍从文墨是职他吏事程督若非其宜究取焉此不几择便遂高诡华仕而蔑实任大负上甄举之隆矣乎吾友闽莆田砺峰康公与余同第进士偕读书翰林馆中已乃并领史职先後陟学士柄院事暨今同官此都交与垂三十年相视既亲久其後公以少宗伯晋秩大司空分长南六曹中而或言其省务交杂嵬琐故甚若非翰林所尝据者乃公但退然谢勿堪未尝一少慊於心也嗟乎儒者之道古人尝耻一事之勿效矣矧立国大政若水土工虞之饬修关梁屯卫之讥设皆掌治於司空士欲稽儒者之效非此孰奋策哉康公学于六艺百家其要微无不总统出之为文经纬宏密有深远不穷之思充其材抑何施而不恢恢也夫大司空之官在唐虞盖兼大禹伯益之任故汉世以尊显三公耆旧之臣兹诚儒者极荣非康公其谁能优之抑士养于翰林之久出受上任使之盛平生志气宜在今日徵信吾知公所暴闻於天下者必是其效之矣余碌碌愧从公後学不益加而志无所成故窃羡公斯柄任足振儒者功施将迄为吾党光茂不敢附和流俗人之论私以■〈垂夬〉■〈垂夬〉於公也诗不云乎左之左之无不宜之右之右之无不有之公盖真足以辨是者乐只君子天子命之乐只君子殿天子之邦余得不以之特厚望于公哉
赠侍御毅所黄君屯政考绩序
儒者言三代之政所必不可行於後世者其惟井田乎余窃叹其过矣井田之制历六七圣人逓相敬修无敢坏其效章章载之千数百年间孰谓後世之必不可行也独其法破灭久远非创业之君举一世更变之不足与议其成耳何由知之以近代屯田之事知之夫屯田肇自中季以来其始因征伐四夷人徒衆而馈饷勿继故散兵列屯取地於敌使之耕食相伺此盖即边邮所弛遗之利蕲以得志於中国非夺吾民之有为饶益者也後遭天下苦乱内地田畴斥弃不耕者衆於是英雄往往据以成创造之资斯渐乖其始事焉要之括田籍卒诲畮而均授之隂施寓兵於农之术盖亦髣髴井田之遗然试之者累绩用其效不概可睹推哉夫三代圣人公天下以周万民为之画井分界使匹夫咸有世业相养上无一毫私利其中者揆之屯田经营于争战纷扰之际其事讵可同日语乃方兴事耆功民莫敢一訾议其非便卒之推行久而施利多相沿其法莫可变何也开创之君举一世更变之苟志之定事孰勿成既事之成民孰勿守假令其时有以屯田之法兴井田民岂不趋从若流水哉乃言其必不可行悖已虽然政固因人立者也屯田之法虽不可比匹三代公天下之制然後世每得人治之其事效班班流载籍夫使兵自食其力以省吾民供输之困烦则虽无与於民实固利民之大者在昔我高皇帝艰难百战深思立国久长之谋不可一日废兵而养兵足食其势不能不及於民故屯田近易之法修之大业甫定之日抑知民苦干戈朝夕无暇顾恒业矣田不授兵危民岂有息肩时耶盖理天下斥弃之田俾养必不容已之兵故屯田一兴计遂以寛民赋于不匮推之三代制井田厚民之心要未可差异观也则举斯心以行一切之政岂非小大任事之臣所宜斤斤自竞思祗承德猷于不懈者乎今边屯之政其故牒多泯没无考豪右擅侵掊孰相诃禁军国之需益廪廪於是边吏恒告急岁索金内帑为常校增请至数倍前时项计臣屡上言天子赫然思振举使者望於道迄莫有出善画相禆助者所谓得人立政之难非耶南京畿辅之屯最名捡搉无漏籍其敛散殆庶几开国始制而议者言利屯莫大乎恤军夫军勿加恤即田孰与耕治矧其本固在足兵耶侍御毅所黄君按修其政三年属仍岁东南大水负江之屯多垫没赋无与蠲省又往时屯军治业必先农种而後蒐閲故训练惧妨害其耕耨之时近事或稍易矣则吏士寖以溺职君悉心咨谋务去害而存其利屡疏豁坍决之赋赈蝗旱之灾剗其浮蠧专乃督成要厥从事盖未始不先军士疾苦而後及屯赋之盈积者也兹将上其最天曹同官诸君子咸来谒余言为君赠夫古称任事在知权有能推昔先王用心以行令政则政未必真古今异也若屯田之视井田虽不同条共贯然苟以三代厚民之心行之其究何大相远余感是不能无悼於边屯之政矣诚得黄君其人往殚心讲修焉去害存利以大悦边人之志抑何患其不振举若畿辅也哉黄君寛和有志刚果而不自用其按屯美政未易以更仆数傥由此加之重任令试他难事即三代所未举良法自可取其意类充之故余因屯田特及井田之说盖即世所言难兴者例之於其易抑见古今之无异道耳黄君其不以余言为迂僻乎则愿更推施於所未效矣
夀大司宼卢公七十序
古今论大臣材品岂非以质行为先本哉观诗书所称三代名德之辅其才猷绩业非不烺烺耀当世矣乃其人类多畏慎自将敦让而不伐抑又何志念深远也降及春秋列国之贤卿大夫往往能逖稽先正询求往哲思斤斤不诡其行事盖犹三代笃厚之遗足使邦国仪法焉故秦穆悔殽之败感其断断无技休休有容之风以为子孙黎民安利之托尚终久赖之孔子有味其言取以列书之终篇而记大学者推用人镜要勤然绎述之不置则古今所训大臣之道其先重可概识矣汉去古未远廷择公卿必尊选名德深厚之人即未若诗书所称然视後世受柄任者矜奋其才猷绩业以与衆士争一技之长不尚相左盭耶余以是校睹於今大臣中未尝不敬慕南大司寇後屏卢公之为人而私叹其难能也公起家进士由行人擢给事中历通政都御史入拜大廷尉佐司空之政遂总陪台风纪绩三十余年至今官宦绩扬布中外奕然既光显矣乃固不探奇炫异终始一德踆踆若无能人至其受难重之任治繁剧之务施之恢恢乎有余然不以才猷先物也举之凿凿乎效成事然不以绩业着能声也其论列臧否指刺贤不肖正直忠厚未尝一徇情于偏讦故天下诵公盖魁然深厚长者其负含若高山大川人莫能测视其底止即忽焉投以危大可使镇定不惊扰其效默引之久长必能致浇薄之囬易公真不愧古大臣之风其庶几秦誓所谓断断无技休休有容者耶今年四月二十有三日公周七十之辰同寮少司宼吉阳何公言公将上疏请致其事志在归老而索余言为之夀余谓公质行大类石丞相之孝友醇谨其博大容物出入军旅刑狱之任无勿优称则又似文潞公之蓄德深厚处事潜密者焉二公在汉宋时亦尝以年至求去而当时因慰勉任用之不衰今天子兴修化理简毗老成如公宜召还政省俾默襄大治於有成左右大臣其肯听公去不为之赞尼使公无行耶虽然中世士大夫能全君臣之义於进退从容之际者其人固不多数矣公金声玉振岿然一时卿座中之望而夀考福履迄与荣名相周旋无坫缺盖天所以表邦家治业之盛其效非独在公之一身而已昔诗书所称大臣固有告老而同官留之望以平格保乂之事者也抑有年过九十为周卿士犹作抑戒自警且惓惓诏于庭曰毋以耄老而弃我者然则余欲夀公以其大者孰若此道之进即公欲自处古大臣之列又岂汲汲告老求佚之足慕无亦思以此道亹亹焉益竞朂于不匮也哉余故特以是代祝他世俗之词可畧云
洞麓堂集卷二

[book_title]卷三
●钦定四库全书
洞麓堂集卷三
（明）尹台 撰
送邑侯朱及泉先生之任我永新序
今有议政者於此问治民之吏孰要急必曰守令然守兼一郡之治其视聼与民不相及者衆矣最近民莫如令故二任相推揣必又曰令要急乃程校其职务则守受成於令者也令出而莅民举一人耳目之加其视聼已不能周察矧集衆人耳目之视听私以谋决於一心则虽日殚罄其聪明以徇之能使民之情皆得矣乎夫劳一心之谋虑与但受成於人者行事孰利视听不皆及民与耳目旦夕之加焉者上下交望之情孰专故爲令之难视守特相悬其出乎已而求於人者异也虽然迹独难之中所处又不能皆类则邑之有大小简剧是已故凡爲令而得夫邑之大且剧者其难视他至相倍蓰什伯焉以独难之职而托之以最要急之任试之偶授之邑而举其不类至相倍蓰什伯则仕而爲令者虽持仁民爱物之志不能不乐始而惧终累思积顾迄动其快忽不自遂之情斯岂非渐靡之由成哉有能旷然趋其所乐不以独难者沮乎外悠然易其所惧不以偶授者渝乎内问其民则思乂之曰彼虽碞无以拂吾之诚也觇其俗则思制之曰彼虽窳无以戾吾之媞也如是而往恶有不得一邑之理者即奚俟施之既平而後知其政投之既顺而後识其才沾浃之既濡而後得其所惠利之泽哉诹询之取可与辨初意色之交可与观成隐乎其不示而炳然莫之庋也动乎其不虑而昭昭然无所盖匿也兹吾自得朱侯及泉任我永新卜其将振於大治私以爲邑之人庆也夫我永新介居吴楚偏徼号称难治旧矣然吾竟不知所云难者何也爲其大耶则其赋不足当中邑之什伍爲其剧耶则传道无舟车之入征役无兵戍之扰民归本业荒壤斥地可凿而食也士推之学问秀质美材无比屋之乏产也治教易行固宜若沸鼎之烹小鲜耳而何言其难盖吾观近岁之爲令者治其难有自矣嵬琐以立严民或忮鸷而弗堪迂缓以效寛事或棼丛而莫解无其大而料赋简丁睒睒若弗周也无其剧而口吃身怠促促疲旦旰若弗能自暇息也乃民之嚚悍不驯於法者俗之媮诡不安於礼止於义者日改月坏卒未见所以喻化之道是果其难在民耶抑所以治之之术失也前是永新尝病於赋矣京山胡侯更之而赋平又苦於讼之交匦盗之接跰於闾廛矣长洲陆侯绳之而讼衰而盗屏今兹之政无有格於行若二侯时者宜难之可易也乃县迄不闻以治报何哉天官卿谂於衆藩泉大夫与比邑缙绅先生之以永新告者咸曰得贤令往斯庶乎於是虚其补一年乃今始以侯行夫侯之名着久矣吾以倾盖承邑之始对席接语之既虽未能即竟其深远然所谓辨物观成考政理推行之具不於今一二槩得哉吾意侯之才有前京山之密而慎小物似过之其志有长洲之洁乃沉几内晰坚守外健挈然不知孰後先也振我永新治闻以易前人之所难喻化民俗使由乎道不孤上下交望其将於是行卜乎凡邑之士旅游京师同予私庆之心者有太学生六人焉以侯行谋谒言引叙其意予甥刘幼学又勤以问予爲申斯语赠侯盖余自信吾言之必验以於侯尝观之审者也
送宪副曾君思极赴镇重夔序
圣人察着於微虑近於远故天下虽治安必饬可恃之备以待不制之患衆人惟着之睹而其微莫之辨也近之计而其远莫之校也故变常出所不虞而患多至渐深不可解吾读史观历代兴乱之迹窃怪蜀中地视四方特险远其民怖吏奉法若恇怯可狎侮然往往善怨上疑衆积其愤憾不平之气至猝然骤作使人奔掉徙靡不知祸难之发端此自秦汉三国以来其事棼纶难究数矣夫世途见蜀民之情於着而莫识其微以其险远偏立爲无患而不知其势廵巡不止则所忧将及於近要也故凡蜀中揺动兴事多出天下无败之先而其俛俯屈服於力势之弗校每居天下既定之後此非但其地与民之固然抑亦处之者之未知豫尔在昔元失其驭我高皇帝以神武之师取汉吴如茀蒿芥而明氏之乱迄十数年不殄熄今百八十年间蜀中凡几变动皆必烦重师迟历岁然後一仅扑止斯岂非前事之不可忘者哉蜀之门户在重夔最要害南阻黔巫诸山之峻西受岷嶓千川之汇故立备兵宪使开巨镇以独临之可谓扼吭拊喉抑蜀人而制其命矣近数十年蜀中号安平无事重夔列郡擅富足人民嚣然不知有兵革之事故士大夫皆相指爲宦游乐地不恶其险远也吾西昌曾君思极今拜是官於重夔也人咸言处之太佚非所以究宣其才能吾意独不然夫承平久而人心玩则足启奸雄窥觊之隙地远而民易侮则暴官汚吏易虐用其下肆然不知所惩惧此皆蜀中今日之隐患而重夔又以富足无事自怠侈傥好乱不逞之谋揵出而乘其懈即蜀之可畏岂微哉盖有其萌而无其形非负炳几先物之识莫镜也此宜曾君之独至矣夫瞿唐三峡之水其始演迤曲折於畎浍之间行乎舟梁之便人矍然思趋所利也不束其势不遏其怒何至成垫溢覆溺之害故曰处之者宜豫耳曾君往哉今海内称才能器识轶然英妙之年堪任邦国之大事者吾以千百求一二必曾君其选矣然则饬襟吭可恃之备以潜遏蜀中不制之患即非曾君谁与而岂惟重夔一方斯赖藉也哉
会试録後序
嘉靖丙辰春礼部当会试天下士上俞尚书臣用宾等请特诏大学士臣本辍直侍往柄其事臣台亦滥从焉既祗命竣役乃登内外诸执事暨中式士之氏名并所试文之优者如故事成録以献臣台宜有言序後臣惟天生人而作之君欲其履尊图大万事咸承乎理也则必翼辅之以天下之贤材人君思贤材爲治理最急不可以易得也是故养之於未用之先其教必专而豫择之於方用之後其法必慎而精唐虞三代之盛君恭已而化成士明扬而绩显盖其效有自致矣汉接秦敝迄於有宋上下千数百年间英谊之君代作岂无矻矻乎政理之勤者而未闻一庶几古帝王之治盖贤材不得其用则繇养与择之道失也明兴我圣祖高皇帝代天抚世驱逖氛而廓清之首念贤才至重故兵革未戢既究意庠校之事自都邑接乎海隅荒徼四方及万里之外莫不立学盖尝面谕廷臣谓人材必养之既成而後用之譬耕稼以求获也於是建设师徒昭明训法以牖迪方内人士其养之专而豫也如是御极之再年遂定三岁科举之制本经术以黜词赋严考校以絶幸托鍳历代取士之法而折衷之其择之慎而精也又如是列圣遵用成式至於今莫可改易百九十年来名卿硕辅匡骏治而熙鸿号勲烈焯着於当世盖彬彬其选矣肆我皇上道超邃古统绍先圣敬一敷言施於学官之讲肄士无贤愚皆知诵服兴起恩德翔洽历三纪於兹济济衿佩乐长育以企成造则既日有所睹效士之养岂一朝夕之致也屡勅有司申明科举之典禁经说之叛儒先者慎重所择盖视旧加倍矣夫养士以专豫之教则业守其常而志一择士以精慎之法则官得其理而事劝此我圣祖所以遗久安长治之道於无穷者我皇上吁俊知宅夙夜勤毖故士斐然宣灼於实用旁溢词艺不可以曩昔观也臣顷肄史署尝再预校士之末已复司南考今四入试闱叨典事读士之文而推其志察士之志而觇其所从向仰窥我皇上神化敏布徵积於迟久士岁异而月不同非其宜然与臣报塞无能敢不窃爲以人事君之私庆兹多士进矣臣愿终有告者自古贤材欲出而有行患不得时有其时而可出矣患不得用今圣人在上作新万类多士所值盖千载不易遘之时也出当有司之择用盍亦思所爲迄副其成者耶夫上养之而遗自养是弃菑畴於不播者也上择之而忘自择是登恶莠以自殖者也我圣祖耕稼求获之望将期灵效引长於无穷焉尔多士曷仰答之矧当时与用会顾不能以志行功业表见翼辅邦家景遐之祚则士之失职人将孰与芘赖哉臣荷受皇上豫养深恩择处近密之任盖顷官太学曾承乏养士之责愧瘝旷无补自称兹上被简命则又谬膺择士重托益惧负任所不能俾补万一且内讼自养自择之道未先履践於身将言而人莫或信也故愿与尔多士交朂以相成焉尔多士其尚茂励毋忽也哉
寿封君友松先生胡翁八十序
先王养老之政何其善备而笃至也使老者各以其年受上所养之制恬愉相引姁然无少拂苦於心则夀考之成臻岂非繇上之所致然哉是故五十养之乡则乡人敬之老者能安於其乡矣六十养之国则国人尊之老者能重於其国矣七十养之学则卿大夫齿先之老老者能无爵而贵於天下矣自七十以上其养益厚而有数其礼益崇而不可降是故国老庶老天子之所勤视也三老五更天子之所严尚也冕而总干袒而割牲执酱而馈执爵而酳父事之以教凡爲子者曰吾欲爲人之子而不可得也然而天下皆兴於孝矣兄事之以教凡爲弟者曰吾欲爲人之弟而不可得也然而天下皆兴於敬矣孝敬刑於百姓施於四海先王养老之政岂非致民顺治之大端邪上之政及於民是故民皆知老者之养宜先也敬而尊之贵与其爵同齿自乡而国以逹乎天下其情无不一焉斯礼教之所以兴行而王道之所易成也後世养老之政不修民之高年耆老皆上所忽弃无笃者是故里巷之间少长相踰民不知有孝敬之道老者肩乎子弟之列而莫或下之其自养也心既闵劳而鲜怿其爲之子爲之弟者之养之也义多陵拂而莫或循焉欲老者恬愉相引乐跻夀考而不厌又使凡爲子弟者观感相悦油然兴起其孝敬之心其效固无繇致已传称仁夀鄙夭各从其世岂非事之所必应者哉虽然吾所望於今之世其犹有在下不在上之说焉则老者之自养与爲人子弟者之养之也其道固可自推行尔是故义善周於其修福履隆於其受凡爲自养之道上之人孰与夺之而奚至闵劳以自疚起居必时所安则祝■〈飠訇〉祝鲠之从无以踰其便也饮食必顺所嗜则外饔酒正之共无以加其适也凡爲子弟者之养之道上之人孰与抑之而奚至陵拂以相戾夫二者交致之养不能一足於老者之身其端固自有在恶可专訾於上之政邪金陵友松先生胡翁其吾所谓老者之能自养者邪翁翰林吉士汝嘉之父少孤克亢其家殖财喜施比老而义益振故居於乡而乡人敬之能自安於乡矣中岁服贾四方所至人信其无欺年近六十乃有吉士以大濬其祥衆叹天道隲善之报故游於国而国人尊之自能重於国矣及今大耄之年视聼不耗强健踰初遂能观吉士之成显名从容上都出入缙绅先生之列无不慕向悦从之游者以布衣近天子之光能奕然自致其荣遘岂非无爵而贵重於天下者哉乃吉士日承翁诲期以所致显扬之望勉奋之身不霣坠其令名视传记所称子弟之养何啻过之则二养交致之身固莫有备於翁者也乃是冬十一月二十九日实翁八十悬桑之旦吉士以余尝与典校之知而推详翁行事也特谒言爲夀献夫使先王养老之政果今行则吾必且黑缟其衣从翁翩然於东胶虞庠之间观四代燕飨之後以周旋乎俎豆雍容之盛乃吾固不及逢之也则即翁父子所交致之盛无所求吾犹将侈之况吉士请之勤乎盖吾观先王之世老者得敬重乎乡国洋洋然足教天下之孝弟者要不独其上之政使然彼所养之老皆爲天下之贤者斯亦其自致之不可诬也迹翁履行则吾所欲爲夀者岂必高年令祉之爲颂故聊举古今不相及之义以效献亦欲明吾交养自致之说盖在此而不在彼也
送少司徒应谷刘公赴陟南都序
大臣任邦家之重非才施於事之难识能达其才之所施爲难才与识并若有建着於绩务矣乃或诚不足以济之则出之无本焉所效之故才譬则轮也识譬则毂也毂动轮应千里可旦夕致而人怠马佚不能范驰驱於周道之广执辔临辙顾叹车之不能行远此岂有实志於千里者哉持是以治一职受一事犹然不足与辨况任邦家之重者乎我少司徒应谷先生刘公盖今大臣之诚於任事而才与识又嵬然踔絶一时足推行其实志於绩务中者某幸并事先朝闻公之贤固旧矣公始仕计曹敏辨蚤成遇事颷发鸷举自部尚书下至诸郎吏莫不倾伏其能有所猷画必得公一言乃定於时人咸称公之才而不知识之独超于衆也暨出守齐卫壮郡领藩臬於海右江南西诸巨省寻至长辖八闽入践伯冏之任皆会多事俶扰之秋历试其甚难者公不避危险而先事每慎乎防无动气色而虞患必制其渐卒之谋顺志得功树而名日起於时人咸服公之识而不知诚有以豫其本也比我江西当盗刳兵操之後益以诛征无艺民贫而敛加急力罢而役靡休嚣然不遂其生久矣公陟大中丞奉命廵抚诸郡兼军务之督问民疾苦举时诎盈以爲法敝宜更势穷当变凡往时调发徵集诸烦一切厘罢之惟仡仡邦本之寜赋役之节是思於是正催科杜诡冒核丁归粮而征输有常式因粮授役而审编无杂目盖循实以定画一之规擿奸以蠲朘剥之害行之浃岁民若脱徽絷即袵席涤除薰灼而洒以清冷之风咏歌其政泽曾不知谁之爲者公曰试可也已爰疏闻成永例而令刋示久远嗣今无或变易焉则公之於民何其虑久而思深计长而惠厚环一省数十郡邑之衆若皆其老幼之在庭户者至是始信公之才与识所以大过乎衆人断断然一本之诚可称备古大臣之难能非耶会其时言者谓南储专理宜仍归之计部而总督都御史之设并省则於政体协一爲便制可乃遂陟公少司徒往兼摄其事於是公行有日矣藩臬诸大夫及二三节镇之长怅公趣去将失所仰法以某素辱公知宜有言佐厥行台闻自昔任邦家之重者才茂衆长功犹稽之屡省识兼羣品事必成乎久习其效之卒符所需非诚固无以出之也今公往佐邦政即理财非其大者耶易称何以守位曰仁何以聚人曰财盖君之能守其位与民之能聚其衆不可一日去财爲国也然三代之财理之下而常足後世之财理之上而常匮其善不善之间有足深长思者孔仅桑弘羊之徒巧敛以逢君之欲琐琐无足置论有若耿夀昌刘晏之才曾不得与於先王理法之善其苟徇一时便利岂常先识政之大者王介甫号称通经学古爲儒乃自是其才识之偏陋熙丰施建反大出耿刘诸人下卒之祸宋爲天下讥笑大臣任邦家之重其才识与诚之相去厥效岂不章章着明哉今天下视汉宋何如矣异时土木丽而祷祠盛加之四方水旱干戈贼盗之爲患司农偲偲告竭不知凡几上闻先皇帝盖深忧之亟下其议於廷臣而章奏丛猥无有推国大体以制经常之法者乃纷筭及於宾兴邮传之微其因是益叹才之果难庸独其识与诚视古不相及已耶幸今圣天子悼愍元元躬俭得爲天下先海内承风庶政一循旧轨司农大帑之财庶几不至蠧耗若昔时公负大过人才识而又出之以任事之诚其少试於郡若藩臬所敭历而大於我江西所更革遗流者夫既效见之矣则举三代厚下深意以周军国之储而振兵民之急其注措於财赋出入间者於公奚有哉继自今入有毕荣远谟之告出有方召壮绩之襄兹行将遂为之权舆焉夫识达於才之周故物务综而纷繣不能乱诚贯於识之微故几先炳而震撼不能扰持此以恢张施建奋秉勲庸焉往其不济者汉宋而下事功讵足为公侈说也诗不云乎左之左之无不宜之右之右之无不有之某无似第觇公之才识与诚知足任邦家之重无难而恶能遂窥其深也夫
安福上城刘氏续谱序
安福之刘有二族其一出楚元王交其一出长沙定王发皆汉高帝苖裔也乃元王之後尤显盛元王传若干世至晋安成太守遐始居今安福之笪桥考之载记遐本任城世族其居笪桥盖以官留家云遐後十世爲隋尚书郎延又徙邑下村子孙蕃播居泰和者曰上村居永新者曰中村居茶陵新喻者曰马头曰荻斜後先并赫着一方称望族中村之後讳谦当五季时因避乱徙家今上城焉夫自元王历千数百年至上城自上城历七百年至今逖哉邈矣乃世次无一或谬非以谱牒传行久远足信据必其先名哲代兴文献焯然着世守然未有若刘氏之最章明者也岂其肇始有种遗哉前史言刘本系出帝尧神圣远泽与天地相终始其钜盛久莫之京也夫固理数之不可违与上城之谱宋後屡毁於兵元有国史提管应衡特辑修而梓布之入我明絶弗续纂又百数十年正德中监察御史廷簠乃沿旧载更以宗法成图五世一改列代序粲然易观考乡称为善谱肆今又六十年矣生齿衆而纪述湮世次乖而昭穆混御史族孙刑部员外郎尚平受命其考东桥翁爰谋续修之采摭参订积以岁月举例无易御史之旧顾其勤则过之已既成协族衆将复梓布而躬持状请余序余惟先王之世井田疆理万国合比闾族党之衆以振师徒而兴学校民安於训化莫不更相亲睦胥成大道爲公之治其世臣大家则又有宗子法为之统摄其涣散谱牒藏之小史百世义伦可绎也後世治蔑古始先王教养之政不修井田弃而比闾族党之制隳宗法亡而百世继别继祢之伦废故在三代虽县远千家之衆情爱蒸然犹同室降及後世服属宗支之本一人自出者乃或藐视若涂之人焉岂古今人性殊远抑世变之爲渐靡也乎王政缺失民无所牖导以日入於戾畔之归其所从来久远矣士生斯世欲移化之甚难举先王之法之易行者近自家族推之一乡一邑以寖及乎其远非文与实交修其道固无繇推施也夫因文以致实谱牒之兴盖其首物焉今之言谱牒者固多忽视不目爲重事问能汲汲於是则又徒慕观美以相侈耀非其人恶能因文以致实若上城後先所纂续其诸异乎斯伦之撰与夷考其人固可推知之矣御史公清节古行先少宰尝托交而时诵说其行事余童幼则耳熟焉志虽不及大行然按部所至趯然有古名直指使之风员外君邃学雅操掲掲不瓦合於时其孤伉自信又余仕处数十年所历探而深知者兹谱余即未及详校然意二君子之为之也当必汲汲明德亲族之是务用以风迪後人作世楷法庸讵啻能善其谱之义例尔乎余载世辱交二君子故序斯谱不敢以不文辞抑因是以觇刘氏之泽宜愈翔流未艾非二君子之贤谁能翼引之爲其族衆者尚思绍闻先德勿但慕观美以侈其乡必思因文致实毋忘二君子之志则庶几员外不爲徒续也夫
送郡守周侯入觐序
传称君子学而後入政未闻以政学也推其指归岂不有佚论哉夫士学道以成身与从政以行其学皆本所性之内外合者故始之学而入政终之以政爲学正先後之相为用耳而可诋以为病也乎自三代之衰政学不出一揆士鲜於材德之全故有二者专施所长矜诩以自着流史家沿袭谬陋之见儒林循吏分叙而昈载之彬彬咸附论说故政学因爲天下裂寻至笃儒业者或濶畧於从政优吏治者每忽弛於学道甚则议孔门冉季游夏之俦程材各有殊科其失拟伦之似非士术所繇以寖敝与夫不学道而从政古之士无有也学道而不优於政必其学之有弗至耳子夏退居西河固未尝一与诸侯之政乃言游少试武城即能以弦歌使民其效岂诚出冉季之施费蒲下哉今天下士思自树於政学之林往往溺其材之偏焉始之工为诵记文辞既失学道之本暨出而更涉吏事不复知有反身自修之实则二者交相蔽溺抑何怪今之弗逮古先也我郡守鹤臯先生周侯曩余悉其贤於衆所推述旧矣方侯学道於家治心养性研穷实得於己愔愔若无辨乎政者及释褐而令剧邑爱抚蒸黔章施材美於畿辅间昔之名吏鲜过焉已入南铨司爲郎南铨务絶简侯以其隟访学取友孶孶不懈为诸生日余辱同省署觇其殚心问学之勤所存固远非苟徇一时之名而已迨余叨长礼事侯复时相过从探所养益邃於是叹侯信磊磊非常士也其後余忤重人被谗构以归积岁闻侯有出守我郡之命则私为邦人庆幸知侯必能以所学振施矣比侯下车果不浃时涤除旧政一新已则铲积盗惩猾胥禁奸游杜沉湎凡诸为民蠧患者一切荡洒无遗力久之作六谕以迪诸邑之吏刻治行志训诸书示士民轨法自僚属下及甿隷谆谆亶告不啻讯家之髦穉施戒令於庭户指使之及也其他征赋之目催科之节又靡不列爲式程俾可自今推行之久後尽九邑吏治失得之故民俗良恶之归烂然若引绳贯珠一有失协未尝不踖然劳乎其志故士服教而民怀德僚友薰之则着羔羊素丝之节属邑承之则振鸿鴈中泽之惠远至穷陬荒壤之氓询侯行事靡不咨嗟诵咏即所牖导惟恐遵向之或後也侯何以得此於衆情哉学道爱人之真志积之中而效之外其豫从政之本岂一朝夕之成效也乎夫我吉贤守功行载之郡牒衆矣往代所不讫论自明兴二百年来朱蔺陈张而次业以所能载声称夷考其施措皆足企古循良皭然於政学有独至者乃近守之贤若济上靳两城岭南黄苍溪余并托游最深其焯焯遗士民颂思视洪范三德之乂盖咸有其质具焉侯类靳公之高明而抑以柔克之密兼黄公之沉潜而制以刚克之毅其学道从政施之顺而动之应讵当沾沾为校吏治计功能者道也故自古之称理邦未睹上下相感若今兹之盛者易称观我中正观於民焉非侯其孰能几之侯行矣献绩施以入觐明天子将恢辨朝熙典举汉褒宠朱邑召信臣故事则侯必首蒙其旷数也哉郡士民不释侯去方捷捷亟望其来侯宜无重峻陟乐久任以大吾邦治化之成斯非古朱召辈所为爱浃吏民之深至者耶因郡丞倅诸君请言赠侯行故敬序着而因致余之私谂云
送邑长万侯入觐序
自昔称治政之吏重守令岂非以其近民也哉然守兼一郡之治其视聼与民不相及固衆矣最近民莫如令故其职比重於守在治政所需或先焉夫令朝夕乎民者也举其耳目之加杂然并陈交取而莫可厌者日胡可殚计令虽仡仡勤旦夜焦然谋虑於一心其能使民之皆得矣乎守受成於令以出一郡之政民之情伪政之缓急守有所察问非令谁与归者令承守以推其政於民欲谋虑之无先劳不可也夫劳一心之谋虑与
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>