<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,敬轩文集全文在线阅读,敬轩文集全文在线下载,大玄古籍书库">
<meta name="description" content="明代诗文别集。薛瑄(字德蕴)著。薛瑄的诗文著述初未有刻本,后来薛瑄的孙子薛禥将其稿交付给常州同知谢庭桂,今仍有存本的成化年间刊刻的《河汾诗集》8卷即是谢刻本,但其稿未能刻完。弘治二年(1489)监察御史杨亨从朱氏那儿得到薛瑄稿本,继而薛瑄的门人张鼎又从杨亨那儿得到其稿。其本字句舛讹,多非其旧,于是他重加校正,三易稿乃编成,共得诗文约1700篇,厘为24卷,刊刻行世。张鼎并作序。《四库全书》以此刻本为底本收录。此外,还有嘉靖三十五年(1556)赵府味经堂刻本,题名《薛文清公全录》,凡47卷,除诗文集24卷外">
<title>敬轩文集_薛瑄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">敬轩文集</span> <br/>
          作者： <span class="inputVal" id="bkauthor">薛瑄</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]209248</span> <br/>
          说明： <span class="inputVal" id="bkdec">明代诗文别集。薛瑄(字德蕴)著。薛瑄的诗文著述初未有刻本,后来薛瑄的孙子薛禥将其稿交付给常州同知谢庭桂,今仍有存本的成化年间刊刻的《河汾诗集》8卷即是谢刻本,但其稿未能刻完。弘治二年(1489)监察御史杨亨从朱氏那儿得到薛瑄稿本,继而薛瑄的门人张鼎又从杨亨那儿得到其稿。其本字句舛讹,多非其旧,于是他重加校正,三易稿乃编成,共得诗文约1700篇,厘为24卷,刊刻行世。张鼎并作序。《四库全书》以此刻本为底本收录。此外,还有嘉靖三十五年(1556)赵府味经堂刻本,题名《薛文清公全录》,凡47卷,除诗文集24卷外,还有《薛文清公读书录》11卷,《读书续录》12卷;还有嘉隆年间、万历年间《薛文清公全集》刻本,凡40卷,附录1卷。这两种刻本诗文皆无所增益。薛瑄虽是明代理学大师,但诗文创作的理学气并不浓,尤其是诗作,尚见情韵。四库馆臣评论其集说:“明代醇儒,瑄为第一,而其文章雅正,具有典型,绝不以俚词破格。其诗如玩一斋之类,亦间涉理路。而大致冲淡高秀,吐言天拔,往往有陶、韦之风。”(《四库全书总目》卷170)陈田《明诗纪事》也认为:“文清古体淡远,律诗雄阔,绝句极有风韵,非一时讲声律者所能及。”王世贞《艺苑卮言》曾举其“翼轸众星朝北极,岷嶓诸岭导南条”,“天连巫峡常多雨,江过浔阳始上潮”等诗句,认为是极有情韵的佳联。可见其非击壤体。</span> <br/>
          封面： <span class="inputVal" id="bkimg">Z_18785.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]敬轩文集
[book_author]薛瑄
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]209248
[book_dec]明代诗文别集。薛瑄(字德蕴)著。薛瑄的诗文著述初未有刻本,后来薛瑄的孙子薛禥将其稿交付给常州同知谢庭桂,今仍有存本的成化年间刊刻的《河汾诗集》8卷即是谢刻本,但其稿未能刻完。弘治二年(1489)监察御史杨亨从朱氏那儿得到薛瑄稿本,继而薛瑄的门人张鼎又从杨亨那儿得到其稿。其本字句舛讹,多非其旧,于是他重加校正,三易稿乃编成,共得诗文约1700篇,厘为24卷,刊刻行世。张鼎并作序。《四库全书》以此刻本为底本收录。此外,还有嘉靖三十五年(1556)赵府味经堂刻本,题名《薛文清公全录》,凡47卷,除诗文集24卷外,还有《薛文清公读书录》11卷,《读书续录》12卷;还有嘉隆年间、万历年间《薛文清公全集》刻本,凡40卷,附录1卷。这两种刻本诗文皆无所增益。薛瑄虽是明代理学大师,但诗文创作的理学气并不浓,尤其是诗作,尚见情韵。四库馆臣评论其集说:“明代醇儒,瑄为第一,而其文章雅正,具有典型,绝不以俚词破格。其诗如玩一斋之类,亦间涉理路。而大致冲淡高秀,吐言天拔,往往有陶、韦之风。”(《四库全书总目》卷170)陈田《明诗纪事》也认为:“文清古体淡远,律诗雄阔,绝句极有风韵,非一时讲声律者所能及。”王世贞《艺苑卮言》曾举其“翼轸众星朝北极,岷嶓诸岭导南条”,“天连巫峡常多雨,江过浔阳始上潮”等诗句,认为是极有情韵的佳联。可见其非击壤体。
[book_img]Z_18785.jpg


[book_title]目录
钦定四库全书　　　　　集部六
敬轩文集目録　　　　　别集类五【明】
卷一
赋
古诗
卷二
古诗
歌
卷三
歌行
卷四
絶句
卷五
絶句
卷六
律诗
卷七
律诗
卷八
律诗
卷九
律诗
卷十
律诗
卷十一
杂着
卷十二
书
卷十三
序
卷十四
序
卷十五
序
卷十六
序
卷十七
序
卷十八
记
卷十九
记
卷二十
哀辞
祭文
卷二十一
碑
卷二十二
墓志铭
墓表
卷二十三
墓表
行状
卷二十四
箴
铭
赞
章奏
【臣】等谨案敬轩文集二十四卷明薛瑄撰其门人关西张鼎所编初瑄集未有刋本瑄孙刑部员外郎禥以藁付常州同知谢庭桂雕板未竟而罢弘治己酉监察御史畅亨得其稿於毘陵朱氏鼎又从亨得之字句舛讹多非其旧因重为校正凡三易稿而成书共得诗文一千七百篇厘为二十四卷鼎自为序引朱子赞程子布帛之文菽粟之味二语为比殆无愧词考自北宋以来号为大儒者朱子之外率不留意於文章如邵子击壤集之类道学家谓之正宗诗家究谓之别派相沿至庄?之流遂以太极图儿大先生帽子高送我两包陈福建还他一疋好南京等句命为风雅嫡派虽羽翼之者大言刼制究不足以厌服人心明代醇儒瑄为第一而其文章雅正具有典型絶不以语録方言纵情破格其诗如翫一斋之类亦间涉理路而大致冲澹高秀吐言天拔往往有陶韦之风盖有德有言瑄足当之然後知徒以明理载道为词常谈俚语无不可以入文者犹客气矣乾隆四十三年五月恭校上
总纂官【臣】纪昀【臣】陆鍚熊【臣】孙士毅
总校官【臣】陆费墀

[book_title]原序
敬轩文集原序
布帛之文菽粟之味朱子尝以是而赞程子矣布帛可以常衣菽粟可以常食圣贤着述立言亦犹是也舍此则奇怪隐僻不经於世若左氏浮夸庄周荒唐是已君子所不与焉先师敬轩薛先生有见於此故其着述立言浅近平易使人易知岂奇怪隐僻不经於世者所可拟哉先生名瑄字德温别号敬轩世为山西河津人自幼笃信好古博学善记所着有读书録续读书録河汾诗集行於世惟文集则先生孙前刑部员外郎禥曾托前常州同知谢庭桂板刋未就今年夏四月前监察御史畅亨先生同郷谪官陕右道过镇阳予因访前集畅曰某於毘陵朱氏得之矣予喜而阅之但舛讹非原本矣因仿唐昌黎集校正编辑总千七百篇分为二十四卷凡三易稿始克成编於戏先生文集流落江南二十余年今传於世岂非其数有所待与先生永乐庚子河南郷试第一登辛丑进士宣德丁未初授行在广东道监察御史正统丙辰擢山东按察司提学佥事陞大理寺左右少卿以狱事诖误闲居七年正统己巳用言官荐左迁大理寺丞景泰庚午奉勅总督松潘粮饷事竣陞南京大理寺卿未几改北京大理寺天顺丁丑陞礼部右侍郎兼翰林院学士入内阁转左侍郎越五月以疾在告恳乞休致通前章三上方得俞允时年六十九矣天顺甲申夏六月终於家朝廷遣官谕祭为营葬事赠礼部尚书谥文清予尝记先生设教河汾一时及门之士云集川滙鼎方十五六先生格言至论耳濡目染犹能忆其一二惜乎少年不及向学大抵先生刚方正大以圣贤为师处已接物不诡随不屈挠讲论经书穷究义理自一身一心推之至於万事万物然後约之以归於一其余子史百家靡不淹贯究竟至极尤邃於性理之学周易太极图西铭近思録未尝释手常瞑目端坐思索有得欣然见於顔面其学盖已至於乐之之地矣言动举止悉合规度可为人法辞受取予一决於义终日衣冠危坐望之俨然可畏虽燕闲亦然居家孝弟忠信对妻子如严宾及至接人和气可掬不语人以其所未至尝以程门教人居敬穷理接引後学晚年造诣高明践履笃实益至纯熟其诗文平易冲澹浑成不假雕刻诚所谓布帛菽粟切於民生日用而不可缺者也读者自当得之予早侍几席壮历宦途老无所得追思诲谕不可及也先生历官政绩载在国史其风节道德自有天下後世公论在不敢私弘治已酉夏五月端阳门人关西张鼎序

[book_title]卷一
钦定四库全书
敬轩文集卷一
明　薛瑄　撰
赋
黄河赋
吾观黄河之浑浑兮乃元气之萃蒸濬洪源於西极兮注天脉於沧瀛贯后土之厖博兮杳玄沟之晶明过积石而左转兮龙门呀而峻倾薄太华而东鹜兮撼砥柱之峥嵘入大陆而北徙兮迷不辨夫九河之故形经两海而纪衆流兮擅浮沈之濯灵览颓波而怀明德兮又何莫非姒氏所经营登崑仑而俯视兮固彷佛其初迹驭高风而骋望兮遂周游其曲直何末流之混浊兮始清澂而湜湜羌澹灔而徐趋兮势沄沄而自得触险石以鬭暴兮诧雷轰而毂击天宇扩其沆漭兮渺上下之玄黄雾雨霪霪而滃集兮混邃古之洪荒微风荡拂而涣散兮天机组织其文章颓猋浩而汹涌兮百怪垂涎而簸扬腥云浊浪以荡汨兮恍忽颠倒夫舟航灵曜升而赫照兮乘正色於中央望舒在御而下临兮列宿涵泳其光芒若乃震秉符以行令兮百谷淫淫其冻释山泽沮洳以上气兮增滉瀁之洋溢鱼龙乘涛以变化兮杳莫测其所极祝融载节以南届兮雷雨奋逹以滂沛潢支流而股合兮百川奔而来会木轮囷而漂拔兮蔽云日而淘汰狂澜汹而啮岸兮块土焉塞夫冲溃霜戒严而木脱兮少昊执矩以司秋洲渚缅邈而石出兮始杀湍而安流霰雪纷其四集兮颛顼乘坎以奋神大块噫气而摩轧兮流澌下而龙鳞层冰横絶而山委兮河伯驱石以梁津羌险夷而明晦兮变朝暮与四时飈风起而冲木兮蟒怪骇其难推覩圆方之一气兮恒来往而密移昔尼父之叹逝兮跨百世而罕知顾川流之有本兮与终古以为期啓龙图而翫六一兮悟主宰之所为喟余心之未纯兮感道妙之如斯聊诵言以自明兮庶昼夜之靡亏
虚庵赋【为佥宪泰和刘咸作】
观堪舆之槖龠兮恒嘘炎而吸寒漠空洞而容纳兮神化继出而源源混真精之微密兮生人物於两间何此气之杂糅兮异明暗与强孱物扰扰而并进兮慨中虚之委填虽暂空而还塞兮又何以纳夫清言圣览兹之蔽浊兮啓象告之幽玄上呀然之泽水兮下安安之崇山山中辟以承泽兮泽下浸以潺湲覩咸虚之受益兮知中私之可刋有君子之好古兮质清明而粹完窥羲皇而求索兮仰姬孔以援扳肇佳名以爰锡兮寓虚庵而颐顔辟混沌以为室兮键太素以为关列冲澹而为榻兮铺恬静而为莞幕天宇之廓落兮镜止水之澄湾延皓月以为友兮抱虚明之团团抚瑶琴而写中素兮清风去而徐还步逍遥而徙倚兮悟达人之大观饮太和而疗渇兮味道腴以充餐佩文史之璜琚兮服礼义之衣冠不先物而内植兮恒洞逹而平寛理无微而不藴兮善无入而不安知静存而动出兮合大化之循环守此度之益敦兮谅感通之何难顾余质之中窒兮慕夫人之闲闲愿相从於广宇兮长依倚而盘桓
雪赋
维月之孟阳兮气栗烈而严凝岁忽忽而遒尽兮閟升降之机扃相重隂之藴杳兮霰雪下而纵横何玄冥之工巧兮镂六出之奇形初挥霍而散漫兮遂漠漠而无穷乍大荒之微垩兮久川谷而俱盈洒长松之落落兮玉龙夭矫而骞腾逐回飈而入竹兮磕金石之琤琤被嶔崟之絶巘兮若天吴起立而海波倾讶城闉之方啓兮敞冯夷之幽宫卷前帘而凝睇兮悬旒玉於檐楹九臯之鹤横空而远逝兮惟闻夫戞然之长鸣舞瑶台之佚女兮迷不覩夫绰约之冶容疑地媪之効瑞兮珪璧磊落而晶荧岂清都紫微之既春兮梨花飞絮而交零载瑶车而驾玉虬兮将远观夫九野与八紘遵渤澥而东鹜兮渺万里之沧溟登九疑而瞰南极兮祝融不炳耀其銛锋循流沙而涉弱水兮历峥嵘之长冰临大漠而睨中土兮山川纡曲而齐同天地混融而为一兮又孰别夫浊与清乃旋輈而息驾兮独惝怳於中庭四方上下皆在我闼兮扩灵府之宏澄探元化於终古兮聊向风而抽情乱曰洪钧斡运一气孔遒兮四时相?而翕辟何由兮阳以隂肃恩若仇兮閴寂无余而发烂莫收兮虫牟降伏三白肇休兮岁荐若兹我将何求兮
自修赋
皇降予以衆美兮实清明而粹全胡赋质之不犹兮乃蔽昧而强孱自有识而发愤兮窥前修之阃关诵古训之数数兮服至理之拳拳虽苦心而极力兮犹未从容乎矩步忽内怛而自修兮吾知其故善既复而或失兮怠与敬其交鹜心暂开而或蔽兮理与欲其纷互此实进退之机兮肇千里於跬步苟决择之不勇兮将邪赢而正负盖必於敬於理而保持兮於怠於欲其屏去既经心以自明兮复诵言以自固庶成性之存存兮全上天之所赋
思本赋
吾行年之匪少兮胡贸贸而靡思善恶原於杪忽兮寖千里其远而木油油而上耸兮波沄沄而载驰托后土之鸿厖兮本大化之无涯肇总总之衆物兮咸资始於天渊矧含灵之物秀兮孰有不自其先先昭列而在上兮子孙绳其在下或一日而不思兮将原竭而本仆或广植而不食其获兮或勤施而不责所负渺河流之汪淫兮润实渐於遐土啓我人以坦途兮辟我人以大户既登名於荐书兮复显仕於朝列念积累之艰难兮恒拳拳而恐失服圣贤之明训兮索衆妙於微赜仰皇昊之赋畀兮保天理於晷刻谨余识之昭昭兮匪他岐之敢惑洁余身之皓皓兮岂外物之能涅是惟顾本源以自修兮若见亲於羮墙行斯百而靡亏兮体毫髪而匪伤坚此志之罔替兮爱此言之不忘敦忠孝而日新兮庶末盛而流长
古诗
祷雨效韩体
盛夏将几月亢旱何赫炎山泽不通气水雷更深潜毕亦无所为徒闻挂银蟾丰隆久喑默列缺寜窥觇蝼蚁闭深穴老蛟遯幽潭凡此衆隂类畏避何安恬而独哆口箕簸扬助飞廉微云稍欲布驱逐无毫纎隂气歘将合极力故搅撏蓬蓬太虚内日夕恣并兼既迎望舒辔复送羲和骖遂使平田中百物如烧燖吏民纷祈祷土梗空巍岩击鼓神弗闻旱气转觉添焚巫果何计暴尫信虚谈我欲欵上帝上诉箕风谗狂吹既清息长舌亦收缄得使隂阳和坐见雨露沾枯槁总滋遂沛泽皆濡淹室家合饱足儿女无諵諵永荷神力慈式歌大化覃抱此虽自奇临期复凝瞻
翫一斋为柳克新赋
静观一理大寥閴竟难言惟於流行际特达见本根胡为岐路杂灵妙日已昏玄圣发曾子濓溪啓程昆後哲总超悟殊途集同门吾友展禽裔古道性所敦乃作翫一斋游处资操存极力屏羣欲笃志收奇勲歛兹义理微芟彼枝叶繁始知千万绪无不会心源了此匪为易仰视有苍玄
舞阳阻雨留宿
清晓发昆阳緑野散朝旭夹道禾黍长泥潦淹马足东行得平冈舞阳忽在目入自西郭门两街喜多竹爽气拂征衣清风戞鸣玉便觉人境偏似有太古俗阻雨留宪台倏忽经再宿永日览图书清宵散华烛念此居处崇内顾王程速敢不勉忠勤而胡遂安欲比邑足名贤王【常】韩【韶】炳相续明发登前途回首忆高躅
宿信阳慈氏寺有怀赵侍御二首
禅室絶清洒夜景何寥寥白月堕檐隙凉飈拂林梢有客不能寐起坐心劳焦所怀同心友相去一何遥开门望天宇露冷河汉高恨无双羽翰奋飞共游遨秉烛遂至旦诗成还独謡
山寺月皎皎流光入帘帷神清不成寐起视夜何其天汉渐回转参斗亦西移庭草泫繁露林竹生凉颸抚景念良友渺在天一涯会面曾几日成此远别离冉冉易寒暑悠悠隔山陂岂无他人好中情讵能知所愿得懽晤以慰平生思
舟行野湖中
湖水与天平波涛亦何壮我舟驾长风远破万里浪玉节方在斯百怪谁敢傍明登岳阳楼八荒应在望
叠前
少小心好奇斯游岁方壮云帆拂遥天画舫压高浪青山历历过可见不可傍明泊洞庭湖还当极遐望
龙阳山行遇雨二首
楚山饶古木楚水遶奇石林霏暗不开石濑泻何急久行路欲迷岚雨互蒸湿陟降童仆劳竟日未遑息向晚落叶多揽辔更驻立
岁晚山行深山中水重叠丛篁夹溪桥桥断横槎接隂雨竟连朝云林黯一色虚风忽泠然萧萧坠黄叶抚景复何为内顾远游客
宿山亭
山深邮舍孤入门晚色静四顾足乔林萧萧北风劲向夕起重霏窻户倏已暝燃松代秉烛明暗光靡定草草具杯酌何暇梨菓飣乃知山林趣足发远游兴天明登前山清风满萝迳
潇湘八景
余少时闻潇湘八景之清致而未得一游也今年冬来湖南始得亲历而详览之遂为八诗以写其趣
山市晴岚
雨来万壑昏雨过千岫出晴旭楚人家蛾眉昼生緑看看如有情余光远相逐
洞庭秋月
西风浄晚烟天水远相接琼楼玉宇深炯炯涵虚白夜久风露寒一曲湘灵瑟
平沙落雁
霜清秋水落风过人迹平飞飞随阳鸟相呼下寒汀向夕聚俦侣月映芦花明
烟寺晚钟
夕照下山门清音出烟雾暝壑一僧还侧伫寻归路月上楚天寛霜落洞庭树
潇湘夜雨
两岸丛篁湿一夕波浪生孤灯蓬底宿江雨篷背鸣南来北往客同听不同情
江村暮雪
落落渔樵家苍苍起烟雾岸滑移钓舟沙平失归路似有凌波人盈盈月中去
渔村落照
钓艇收晚缗归鸦集疎柳天风吹彩霞明月映江口孤村一笛横万虑复何有
远浦帆归
翩翩投极浦漠漠背残照水栅歌竹枝清风激幽调归舟渐觉稀错莫尚凝眺
微恙不出
客居养微疴久与人事疎早起无所为盥栉读我书我书有真味寜比膏与腴膏腴常有厌真味谅难如自得复谁告抚心但踌躇
泊舟贻溪宿阳楼山下三首
泊舟清江浒肩舆渡回溪微迳入丛筱蒙笼行欲迷转步忽开旷溪田间高卑傍水野航小连林茅屋低适遂情景豁寜觉人俗非山堂稍曛黑冥冥子规啼
草堂傍溪谷潇洒无尘埃隐几流水去开牖青山来客情既虚静远目何旷哉弭节得周览外虑仍侵怀村落日已暝山氓犹未回念此不能寐远抱殊难裁
窈窕入清溪侧迳何纡曲鱼梁截奔流雪濑漱寒玉空翠湿人衣雾雨满新竹路穷上野航前登得平陆日暮烟火迷似向桃源宿
舟中闻蝉
扁舟泛湘水水碧风日晴适有异郷感忽闻衆蝉鸣凄切篁竹茂断续枫林青家园旧喜听客里难为情时节知已易远游心绪惊因念衆儿女依依候门庭虽云悯中私尤当顾王程
湘江舟中
湛湛湘水緑夹岸丛篁多挽舟逆水上南风起微波嘉此晴霄景逍遥翫江沱沙渚旷缅邈云岫纷嵯峩远目为舒畅客意将如何濯缨吾所爱聊为扣舷歌
至襄城
襄城古名邑山水殊清妍我游适已再入境心欣然宪府絶潇洒乃在城东偏停骖得所止景静俗虑捐修竹满堂後翠栢当庭前攀折将有赠聊比志节坚念之不能已长謡遂成篇
望诸葛草庐
我行迫王程访古少暇日晓出南阳门马渡消河急举目眺西冈林木半苍碧有祠中岩峩云是孔明室使我心慨然揽辔久瞻立忆当炎祚衰四海皆横溢奸豪竞虎呑孰知顺与逆公时独悠然放歌聊自适及来耕隆中日以老所益高视千古人管乐自俦匹有时发中怀长啸独抱膝寜知卧龙姿还为冰监识贤哉刘豫州三顾何汲汲问以当世事指掌皆历历自兹出茅庐鱼水情尤密後来大业兴益见前筹力公心果何如是欲靖羣贼复汉还旧都志愿乃终毕奈何逢厄运终匪智能及五夜星陨营三军泪沾臆至今五大原悲风尚萧瑟遂使英雄士遗恨无终极今来望公庐咫尺不暂即园井定依然遗像想犹昔平林渺寒烟长峦带古色所贵贤者居孰不仰遗迹鞭马复南行回想犹未释朗诵出师表沈思八阵石浩浩天壤间奇才难再得他年拟重来更当展良觌
襄阳道中
晓醉新野县午入襄阳境迢逓冈坂长曲折溪流静入村竹青青便觉异风景惟时霜雪繁岁晏北风冷中私且拨捐壮观极驰骋日暮临汉江穷源思方永扁舟过须臾波涛任奔猛远行足险夷吾心良独省
登岘山
停舟汉水滨跨马陟岘首汉北渺川原汉南足林薮山水两回环地气蓄不走城北一掌中名胜良不偶红楼杳难即粉堞粲可取虚白瞰远沙疎翠俯高柳柳外居人家向背各开牖美哉风景奇诗兴浓於酒下马复山行遗垒高培塿岁久悉荒残战骨亦枯朽缅思前代争南北此枢纽典午窥并呑元宋竭攻守兵连历岁时良田生宿莽力屈或不支乃为强者有而虽富土疆竟莫絶稂莠明运开万方稽颡惟恐後浩浩江汉间一洗旧昏垢诗传二南俗人享百年夀乃知皇力尊泽及生灵厚小臣职观风登览匪外诱所愿歌昇平弥亿万年久
岘山羊公祠
岘首羊公祠周围带草莽重是古名卿舍舟聊一上雪消江路滑气暖神扉敞扪碑澁藓痕搴帷缀蛛网字隐不可读风流犹在想想当公昔年跨马此登赏顾彼山常存身灭足怅怏寜知千载余公名蔽天壤遂使山增辉过者悉瞻仰足明仁厚泽不与时世往我来复何为作诗踵遗响
游习家池
谷口一迳入苍山四边开中有习池水水碧无纎埃泉源初喷薄交流遂潆洄飞鸟镜中度行云天外来微风一荡拂林影久徘徊寒光空心性俯翫何悠哉爱此不能去载歌写中怀
游君山寺
为爱湖中山遂寻山下路跻攀转幽邃涧谷亦回互石蹬足莓苔青林杂烟雾前林如有穷岚岭乍分布招提压重湖千里周一顾孤峯四无根形气自依附山僧复导我窈窕更徐步疎篱野蔓悬老圃寒泉注径转山房深重与絶境遇白云檐外生清风竹间度庭花杂无名岁晏色犹故澄心得妙观忘言契良晤爱此林壑清遂薄尘俗务重来待何时尚子毕嫁娶
洞庭遇雨
孤舟行何迟岁晚洞庭雨跳波乱明珠随风扬细缕云雾失君山波浪连吴楚莫唱斑竹枝别思满南浦
青草湖即事
洞庭方始过青草又相续水落湖地寛冬暖草芽緑游目解孤闷即事忘拘束舣棹观鱼罶援弓射鸿鹄取笑复何为聊尔徇人俗
雨後临双池
时雨夜来歇双沼朝欲平香草何琐杂芊蔚绕岸生修竹泻风露圆荷贴青萍顾此好修客览彼衆物荣徘徊抚雕槛徙倚当素屏采掇终有赠缅焉起深诚
杂咏六首
岩岩泰山石霭霭石上云须臾遍八极霖雨竟朝曛功成不言利收歛不盈分致此岂云远举目窥嶙峋溶溶緑池水上有嘉树林白鸟来何方集此清池浔毛羽粲霜雪和鸣激流音可见不可即徒劳观者心一举冲青天虞罗谅难寻
江汉岂云广一苇可以航山岳岂云大吾将陟周行淇水有菉竹澧浦多兰芳既自抱孤节还应发幽香合并会有时远抱非俗量
皇天无私厚一雨万物滋朝树泫膏沐庶草纷凄其青阳舒景曜谷风扇和熙远游涉献岁寜不感良时惟山有奇石惟水有涟漪吾心谅谁告耿耿徒自知悠悠世间物邂逅贵有时後来安刘者往日吹箫儿向非附青云汨没将何为苍苍霜雪干岂无大厦姿山深少蹊迳匠石慎所遗
古剑匪新器古瑟匪新音虽无适俗态知已在所寻充子佩服美感子淡泊心韫匵固有待无闷良可钦
新笋
方池锦萍满花草被四阿生意一何盛新笋池上多緑苔已穿透粉箨方包罗锐若毛遂頴森如羽林戈朝翫夕已高旧竹时复过相期保坚节岁寒心靡他
会同院中
会同古峦服市邑何萧条霜台絶清僻道院无俗嚣芳草滋新茸高柳垂长条石砌满苔色可以慰逍遥行翳凉景肃顾望白云迢尘羁岂能绁何用山林招
溆浦杂咏三首
山县孟冬交草木尽黄落官署何严严寒雨洒寥廓读书三十年志愿常异豁栢府既先登宪节复早握蛮荒过三秋征科愧才弱所愿采兰芷聊以比葵藿深念方在兹无欲自欣乐
辰沅异风土十月足霪雨竟日复通宵清响彻乌府久客厌闻之晏坐默不语经世志未酬读书心独苦往事感中怀良辰复谁许悠悠付深期取适自容与
溆浦絶小邑昔无名士游我何秉宪节来此乃淹留庭前高木落屋背荒山秋公厅静苔色风雨寒飕飕离别感时节得无念中州深衷如可致过是非所求
山馆
税驾日亭午爱此山馆清藩篱翳嘉木但闻幽鸟鸣开门远翠来白云望中生便觉臞者肥似有战胜情野蔬足充餐作诗纪兹行
渡双溪
双溪始合流崖渚遂经复洄潭一镜平秋影空寒緑野渡得孤航山家带乔木适意方自兹前呵戒僮仆抚景重悠然谁能和斯曲
沅州元夜
五溪古荒服连延列边墉自从啓明运便已变华风民俗竞佳节适与中州同我来一何久三见春灯红窃食饱官廪曾无分寸功岂不愧伐檀还应感飞蓬今夕复何夕列炬当庭中行翳修竹枝吟对梅花丛翫此岁寒物舒我天游踪言归即当归挂席湖江东
赠赵彬
黔中山水奇产物亦秀异丹砂色光炯黄金质精粹碧舂石汰淘汞炼土腾萃其他楩楠樟挺特皆伟器因念上天公造物无私智不应山水灵而独锺斯类朅来客沅州果惬向所意赵子生其间不与凡猥厠神完骨亦清最得二五秘卓从少小日即负远大志蛮荒乏师友买书自从事子集圣贤文左右悉堆置抽览无停晷一一欲强记昼诵声聒邻夜讽响穿市寒暑忘冷热饥渇失滋味停蓄才思深驰骋笔锋利出语动惊人缙绅悉推避勤苦凡几年锐气久仍肆迩来加歛收精识亦超诣雅欲求本根不独夸文字我昔从先人壮游满天地邂逅多贤豪殊趋各同志谈论随有得皆足饬昧稚自忝台阁官遂揽湖襄辔方惧过不闻深恐德将坠忽於僻远中得子喜不寐我愚藉子砭我失任子刺所以爱子心诚实不虚伪观彼物怪瑰时尚亟搜致况贤治之祯尤为国上瑞四门方洞开四目方远视明堂要梁栋法驾用骐骥子当寜厥需会起靡天翅
题太极图
大小圈十个都在一圈上如是究竟言一圈也无象
古诗十二首
爰初辟清浊悠悠千万年三坟既已失古道茫昧然神圣既有作人文渐开宣义轩御元极尧虞运中天粲粲河洛秘密密精一传太和良自兹玄功竟难言万理如何即寤叹窥遗编
窈然观化始本自同一初圣者惟其性大道蟠皇舆云何千古後岐路如锱铢西学外形器玄宗畅清虚滔天势方涨捧土诚为愚不有诸老力生民竟为鱼寄语後来人慎莫迷所趋
行鸿畅远泽鸣条沛时雨白旄一以麾九鼎奠中土三后同一功休明谅难伍云何王风颓故宫满禾黍大雅遂寥寥遗音独凄楚悠哉复悠哉白云在高阜
水火非无功焦溺亦由此所以玄天机千载莫能理君子得其操小人迷所止四海岂不遥发轫良自迩泰山岂不高举足不踰咫薰风惬民心簧竹荡人耳善恶反手间胡不慎其始
七百卜公旦万世期咸嬴岂不同所愿天道有亏盈岐山麟凤集函谷虎豹争趋舍乃如此大运焉得并蓬莱舟始泛博浪车已惊遂使三秦士不独骊山坑已矣勿复言九宇皆炎精
霭霭商山云招之正徘徊冥鸿一以纵毕弋胡为哉寜知羸豕壮蹢躅多毒猜沈沈辟谷子为谋一何乖向非平勃力炎灵遂如灰独有周南篇歌之有好怀
山空魍魉出天黑鸱鸟鸣姬辙既东迈岐路殊纵横青牛适西域大鹏抵南溟谈天竟何益刺股徒首兵纷纷险谲辈琐琐难具名有若迷方客甘心棘与荆不有仁义篇何由覩天明
吾意六籍外尚多古人书一朝秦焰裂焚荡无遗余掇拾煨烬者补缀诚区区讹缺固已多尽信寜非愚独有羣圣心昭哉难翳如多谢宋诸老万世开迷途
季子多黄金张仪富秦土腐鼠争饥鸢鹿豕竞贪虎周道久已非王纲如缀缕岩岩养气翁鸣凤独高举圆方遍九州周览无定所天飈激和音云汉濯文羽大道今依然捭阖安足数
日月自有明隂阳自有行万物纷变化人事更衰荣云胡道术裂瞑目谈丹经泛海竟茫然楼居亦虚名自古良若兹扰扰将何营
圣人无曲行大道无邪岐云何周辙东驱车迷所驰杨朱学仁义庄老尚无为申韩首法俑苏张倡危机遂令千载下道术日以支憔悴莫之悦淳朴谅难追此语匪为诳书上有其辞
易莫易玄穹简莫简坤土圣心本虚明条达无曲阻如何末学差崎岖踬榛莽二者袪除之明白可深覩多谢古老心相将践斯语
秋日杂咏四首
庭树生秋风微凉入衾枕久客得无思远意复谁谂道腴足充餐天和可当饮以兹拨离忧僻好安所禀大义自古来旋履吾已审
翻翻高荷叶秋雨生微凉岂不怀远道抚时坐空堂何以为我懽简册多遗芳古人不可作古道不可忘兹理将无厌欲语堕渺茫安得忘言子相与倾一觞
亭亭紫玉竹尔节岂不坚托根自有地勿羞桃李顔桃李固妍好尔节重自保请看君子心浮云湛秋昊粲粲黄金花绕砌顔色好岂不重所思焉得致远道远道不可忘感时历炎凉人心岂此异保尔秋节香
述怀
少小习书史政自赖先德十五慈见背四十严永诀追思鞠育恩俛仰肝肠热中心恒拳拳每惧有遗失早忝科第登中厠缙绅列荣耀既连绵声名颇烜赫小子心不然自顾真有缺国恩未酬报孝祀久亏越只命湖湘间久载宪府笔一往三年余及归有华髪家室寄中原无产给衣食大儿亟假田农作不遗力次男失学惯游惰无俦匹三子虽孱懦刍牧无休息昌子最痴小奔走百不识寒即索母衣饥则索母食老妻亦何为频年苦煎迫上以奉继姑下以抚儿婢执?色焦槁补缀眼昏澁我虽官在朝蓬梗真浪迹及归苦告诉数子俱未室生理况萧条侨寓亦何益我复对三叹此乃共所恤顾我有王程尚敢怀私适勉强数日留慷慨一旦出悠悠离蓬茅行行向金阙路从黄河过舟自卫水发舟中忽有怀所怀何历历吾闻古人言老穷当固节况我筋力强所愿岂契濶誓将笃忠贞于以守清白上隆唐虞治下布雨露泽祖祢如有神光贲亦行及拜恩省先茔勒石纪世烈栽桑汾水南广土中条北既足纾困顿还可树远业男女各婚嫁亲戚共周急此事良可期援笔聊自释
台中归
习僻已成性於人懒将迎日暮台中归掩户亲一灯但取书笑乐不顾俗重轻自得复谁语兹道将吾成
一室
奉使三年归京华营一室一室陋且偏入门惟四壁岂不忧窭贫所贵称达人家无仓廪储心有宇宙春蝜蝂复蝜蝂颠冥不知返周道能摧轮不在羊肠坂惟河有天源惟山有崑仑扰扰勿重陈宴坐思探元
题思顔卷
零零雨露滋肃肃霜气寒时物代荣悴君子感所观所观一何苦时运靡终古俛仰天地寛思父复思母梦寐如见之温温金玉姿行坐或可覩冉冉霜雪丝春风若在室机杼倚虚壁咳唾落珠玑琴瑟当窻急颠倒将无厌而不间毫纎幽感鬼神泣明被日月沾所以永言者诚孝不容假朂子勤蓼莪短章代风雅
古诗二首
骊珠出九渊炫晃稀世宝缄藏俟良价赏识待终老云胡知者稀衆道鱼目好君子复何忧温明但自保津人善操舟惯捷轻洪渊来济者谁子濡溺几不全颠倒受嗤薄中怀讵能宣请陈经济略视彼蠛蠓然
夜坐二首
银烛一寸光照我千古心心事谅谁语秉笔空沈吟幽怀载草草妙思弥愔愔岂无扬子云视昔犹视今沧海岂不大井蛙良自余至言岂不美俗士恒苦拘贤哉顔氏子妙领非真愚若人不可即郢质将焉如
读陶诗
靖节一何高理凿时运表返耕甘苦饥弃世乐枯槁所以见诸诗淡泊出天造掩卷思其人清风起林杪
示儿
我祖自奚仲奕代河东居家本尚儒素业岂羞寒虚先君绍前烈奋迹由诗书勤勤教诸子为善乐有余藐孤钦诲言而敢忘斯须忆从向学日爰自丱角初吟哦竟朝昏诵习忘饥劬收歛心自得放佚已不趋周旋恐失坠日奉庭闱娯立年忝科名严训尤渠渠进学固无怠即仕其慎诸承懽曾几何风木俄悲吁追慕复何及首疾心更瘉中间趋明诏皇渥弥寰区禄有不家食官有台阁居循才觉孱弱索报知蔑如以兹宠若惊自治如菑畲更念汝四子赋质各有殊当思祖泽长勿贻汝父虞汝父岂可师不有贤圣欤孝友亟敦励心性勿填淤匪善人莫交匪义财莫需止酒戒狂诞窒慾谨湛孺从慾剧坠石放言甚奔车言多必招戾恶积终陨躯人生有定分造化司柄枢穷达由天然富贵非人且歛迹甚勿竞闭户宜自虑但使德学充不愧金璧储达即思致泽乐即思贤儒小子敬所植永久期无逾
新燕
高堂新燕子当昼语喧聒双双葺旧巢衔泥自寥廓巢成去还来莫负明年约
楚楚者谁子
楚楚者谁子意气何轶人居若无俦匹独步莫敢亲姬公虽大圣尤尚吐握勤此道久已非扰扰勿重陈
翩翩谁氏子
翩翩谁氏子鞍马殊辉光入门佚兴发促步登高堂妖姬列左右哀弹送清觞酩酊百不忧但愿白日长
答赵彬十首
余知赵君将十年矣近又会於京师惜乎余力不能振之也虽然君子求其在我者而已用舍迟速非所汲汲况如君者又当待振与否能为之轻重者哉余近有山东之行君以十诗见贶反覆诵玩益知其所存之不苟但称许区区者有所愧耳情不能已辄依来章以答其意云
美人生南国艶色世所稀明眸一回顾草木生光辉我行重嗟惜便欲携同归赠以青玉案贡之黄金扉如何久契濶此念将无违
右答冀北生骐骥
仙山有高梧玄圃足修竹飘然九苞凤下览遂所欲流音散天飈文彩绚朝旭泰和良在兹瑞牒光前録
右答青青岭上松
层云生岱宗时雨遍东海杏坛宛如昨圣人教犹在况当时运熙文风盛而蔼翘翘士林英无不生光彩我行亦有为棫朴诗当采
右答屈轶生尧庭
峩峩宪府台郁郁台中栢顾我樗散姿缪作乘骢客悠悠今几年区区竟何益寜知忧窭贫但自保贞白中复荷宠光分符海东域得观邹鲁风载沾诗礼泽皇仁一以敷菁莪共欣悦犹有江湖心时将恋天阙
右答泰山何岩岩
驰车出都门遥遥指齐鲁念子不能别对景独容与垂杨袅薰风轻尘裛朝雨仰视云间翼分飞无定所丈夫方有为离忧寜足苦愿保金玉躬潜修继前古
右答扶桑日初出
鹪鹩在一枝鲸鵰起千里达人足大观曲士焉足拟所以君子言观海难为水大哉天地间举目皆至理努力探化元高歌望吾子
右答丹砂生楚国
天运行不息君子恒法之乾乾不自己汲汲非所私仁义存诸身有蓄必有施既非浅俗观当负远大期吾子安厥需彚进寜非宜
右答日月易流迈
丹山有文羽和鸣向青霄沧溟有潜鳞一夕抟扶揺如何贤达士甘心向渔樵谅怀肥遯志恐负山林嘲休明盛夔契于焉共逍遥
右答珊瑚生海底
吾观天地大万物同一源如何末学差坐此枝叶繁铅华灭素质雕虫失本根忆昔南游日得子同晤言图画发幽秘身心契真元邈哉追前修此道期共敦
右答天道久不讲
古来贤哲士用舍皆无心所以穷达间一节良可钦赵子不浪出客居时光临矢心永无斁感子金玉音
右答古人重见处
敬轩文集卷一

[book_title]卷二
敬轩文集卷二
明　薛瑄　撰
古诗
穆陵关夜雨
暝色来远谷清风动华烛山楼雨声寒罗帷人独宿
山行
山鸟多清音山花有异香但得山间趣宁辞山路长
又
荒冈断复连风叶散还集霜落秋涧清烟横晩岫碧
作息吟
向晩羣动息向晓羣动作羣动作息间乃是先天学东平行台有竹翳於恶木荒草命仆芟治嘉植乃遂诗以纪之
生平苦爱竹义若君子交兹轩忽见之俄顷漆在胶振衣步其下周览增欝陶恶木一何多蔓草一何饶翳此破苔笋挠彼凌云梢命仆恣剪伐得辞斤斧劳除恶贵絶本藴崇及沟壕荒秽旣了了凉风亦萧萧修茎遂生植嘉?惬游遨作诗纪顚末庶为同心謡
穆陵关
危哉穆陵关高出衆山顶地势愈觉寛天宇相回迥林木何萧森首夏风色冷山楼试一登眺览恣遐骋沂岱环西隂淮海接南岭齐州走北川扶桑控东影道里会一门山川挈要领缅思千古前豪伯互吞并齐履空复然秦蚕已侵境干戈被长峦生民困鱼鼎于今天道旋四裔守安静山行昼落然水宿夜无警顾我观风人符节得屡秉作诗纪兹行传与山将永
兰陵怀古
早发郯子国午至兰陵邑兰陵久已荒禾黍带荆棘惟有古寺存迳入林影密老僧知我来出门远候立下马问往事为我指遗迹苍茫古城东墓有荀卿石我欲往寻之还为野水隔忆昔周室卑蛮荆凌上国兹邑乃其疆人物殊烜赫寂寞千载余浮云空古色如何当日贤重有逃谗责只今文字存尚为人指摘鞭马舍之去极目远天碧
敬吟
人惟肖天地亦具天地性性无物不存存性惟一敬心敬体不偏情敬发必中头敬形端直鼻敬气肃静目敬无邪视耳敬无妄听口敬不妄言身敬不妄动手敬容必恭足敬容必重瞬息敬存身早作敬致用致用在天伦天伦敬斯定夫敬必先义妇敬必从令子敬孝必隆父敬恩必盛臣敬百軄修君敬万邦靖兄敬笃其爱弟敬谨其行朋友以敬交然诺必重应敬则伦理明不敬百行病仰惟古圣人一敬更相命尧钦帝之宗舜恭明两并祗台念禹德日跻有汤圣文王安敬止武王勉敬胜笃敬传孔业敬德着周政敬惟羣圣枢大训迭辉暎下逮河洛儒绍统开迷迳整肃严堤防主一谨操柄惺惺不昏昧收歛无余剩用力在斯须百体孰敢横圣途渐可登圣言良可证一敬苟不存万欲皆奔纵身心坠卑汚纲常灭天正禽兽将同归人类孰与共噫嘻敬怠间狂圣越天阱法言述圣谟匪曰小子佞
送杨参议三首
白露下将夕天宇生凉风之子有所适告别何匆匆羣公尽祖送飞盖凌长空停骖泺水曲列宴历亭中秋容澹觞酌高风急丝桐酒尽俨将发斑马何玲珑行当释尘鞅还应挂飞篷大江转吴楚重山入天丛锦城有佳色浣溪有遗踪访古遂舒啸观风足从容坐令全蜀俗解与邹鲁同兹游岂云易两情若为通翘首迟归鴈应是春花红
右分韵得红字
林木生凉飈臯兰被清露念子三川行正值九秋暮天空一鴈翔江远孤舟骛旬宣有佳兴载咏甘棠句
右分韵得露字
岷江泻东溟岷山倚西极江山古名秀杨君将此适秋风送征帆夜火明水驿相忆瑶华音看取东飞翼
右分韵得驿字
友鹤轩
九皋阻且深洁白有佳鸟中宵忽长鸣清响彻四表开轩一听之衆理悉明了蚌蛤藏洪渊秀气浮浩溔良璞在崑冈清辉散岩?雅兴与兹同至德潜且皎温温圣者孙大道思远绍友鹤名华轩存诚絶外扰水积成川流水壅盛顚杪功深効岂彻响大声不小慙非风雅才作诗心自慓
冬夜怀魏希文【希文名纯山东莱州府高密人时谪戍玉田】
冬夜气何厉冰雪辉前楹单居不能寐怀我旧友生行云去不息宾鸿各时征两情旷难合欲语谁当听惟有寒月光见予心宇清展转遂至旦远思徒营营
余既作此诗至来年三月间有党厚本者关中士人也先任教职又为县令後谪戎伍间复膺荐授荆门州幕职道过荥邑党先与余有故因复问之始知吾友希文亦以荐至京师未及试用而死矣及考其死之冬适余作诗时也呜呼希文纯古君子将谓其不终老於草莱也而乃竟止於斯岂非命欤且余作诗时适与其卒时又相先後亦岂非平昔交游之深默有所感欤呜呼已矣时宣德二年春三月河东薛瑄识
荅仰宗岱寺丞见贻韵
念子青云器早涉青云路行行捧德音睠言省民务风俗广咨询幽隐亟告诉来为人所悦去为人所慕皇泽一以敷郡国足膏澍况复崇文儒士林喜披雾心涵玉壶冰气袅金茎露怀哉明盛时展矣风云遇而我同官良惟子荷与顾通籍来旬宣各自植嘉誉独有兰臭言祗以同心故还应笃忠良更此写中素何当展良觌相期在秋暮
题陈希夷图
三峰亦何峻白云亦何多中有高世士冥栖掩松萝石泉漱寒玉好鸟间青歌歌长一披拂红紫争纷罗山隔五季尘年颓万里波岂无经济策肥遯矢靡他威凤不浪集冥鸿难重过清心探化机瞑目养天和真息深在踵利贞静不讹只疑龙蛇蛰不管岁月梭我欲昇玉井濯手攀嵯峨扣关起公语妙理应如何欲去还自休马图今在河
永慕堂为杨大参赋
大化运不息逝水无停时依依旧居室恻怆中肠悲书残读遗编机有余断丝斑衣不再舞寿觞宁重持庭前百卉芳但觉隂阳移仪容切寤寐恍惚如见之亲心我所安亲志我所期心志着且存大节矢靡亏悠哉孝子情朂此终天思
游禹门【禹庙在焉】
春泽周四野闲情乐时和出郊纵逸兴缅怀佳山河禹门忽在望峭壁云嵯峨石磴接飞栈危楼架洪波空山响丝竹虚堂进舞歌父老诚苦心旨酒神所呵由来非一朝吾意其如何
河汾五贤咏五首
卜子夏
浩浩西河流遥遥东鲁山山河远相隔千里独游还升堂奥可入岂曰文辞观相从陈蔡厄松栢知天寒索居晩归来侯国师甘盘去之几千载高风洒尘寰瞻望不可及青云映西关
段干木
冥鸿不受弋神龙不可羁所以高世士孤情薄云霓矫矫段干木志节一何奇珪组岂其愿轩冕不吾希踰垣犹弗见况乃趋走之岂徒侯国尊凛为百世师
文中子
古人不可见古俗宁复淳依依万春乡踈属连清汾良时旷莫与鸣鸟寂不闻悠悠礼乐志终与麋鹿羣颓波逝东极寒云满西津惜哉经世言淆杂多芜榛时无伊川子此意将谁论
太史公
爱有所见忘忠有所见疑古来非一朝人道每如兹悠悠太史公言论适有期谓必情可白宁知事参差奇文虽自解骤骥谅难追巷伯彼何人千载存其诗
东皋子
人仕为其名子仕独为酒一斗衆所称五斗吾自取犹嫌酒未足弃官归陇亩葛巾耕东臯烟雨牛一耦种黍学陶翁自酿还给口沈饮得真味万事亦何有清风千载余谁复尚能友
古诗
天地常不没山河镇如斯惟有人与物代谢无停时因过咸秦境周览生悲思渭水自萦带南山亦参差兹惟帝王宅自古称雄奇当时宫阙壮摩霄切云霓千门与万户珠帘锦绣帷一朝时事去扫地无复遗城市尽为墟麦秀草离离亦有英雄辈干戈互相持慷慨争土疆终老志不衰只今但丘塜名姓宁可知京都足妖冶高门富姜姬绰约姑射仙鬒发冰雪肌只今化为土况乃粉黛施休明盛文物旗常画蛇龟千乘及万骑杂遝相追随将相立轩冕声乐奏英池繁华有万端一去不可追俯仰千古事有若梦幻为往者既已然将来复如之寄语执迷子当以理自推
浩叹
浩叹复浩叹宁知亲眼见相彼天雨雪必有先集霰蚁穴不知防鲸波今汗漫君子虑兢危小人尚欺诞已矣无与言归去耕吾畔
泸川古意
三蜀古名郡泸川古名州我来值残暑偶此数日留新秋忽改节凉风渐飕飀逍遥散前除仰视天宇周征鸟去不息白云亦悠悠佳人渺何许重林蔽层丘秋日复西迈大江自东流良辰不我与古道旷莫酬愿闻瑶华音行矣旋吾輈
五盘山
五盘何艰哉石磴绕山腹诘屈入云霞囬互下崖谷嗟彼远道人陟降劳筋骨跋马登层巅悠然注远目惟见山色高似觉地势促蜀道古艰险兹险甲西蜀忆我去春来山山正芬馥今夏喜北归四月暑未燠兹山得再过颇快登览欲前驿望黄坝苍苍但云木
登金牛驿楼
好山四巃嵸汉水前萦绕小楼试一登山水青未了因思大禹时洪流方浩渺乃竭胼胝劳神功弥八表岷山在经纪岷江亦疏导贡赋分九州梁州已通道世传金牛诞曾不细搜讨山驿赋短章将为愚者晓
七盘道中
晓度七盘山北行道弥恶峭壁根虚无危栈架飞阁飘飘风吹衣漠漠云涨壑下有黑龙江乱石何磊落急濑转雷毂奔湍散流沫洄潭更隂沉俯视诚可愕兹路属再来即事情已昨艰险难具论惟与存顚末
褒斜道中
褒斜一何长深谷自迤逦云木青无边羣峯各峻峙鸟道缘崖巅危栈架江涘冥冥叫子?决决响溪水累日山峡中陟降亦劳只古来蜀道难此道难莫儗自我入蜀门今已一年矣既乏督办能兼负素餐耻而况鬓发苍胡宁不知止上章乞解绶诏许感不已虽云此谷险且遂北归喜行色宣柔毫庶用传孙子
远道
远道复远道驱驰何草草及归已踰年白发添不少入门悼先亡痛哭伤怀抱子妇共号咷百感相煎煼拭泪问里闾叹逝惊莫保衰杀谁使然矫首问苍昊从此甘息机田野安吾老
盂城驿雪中咏竹
高沙有候舘阑槛殊幽清槛内足凡木凋萎不可名独彼凌云竹欝有冒雪青飘萧散寒叶修直揺苍茎灵籁奏清响锵若金石鸣晴霄吐华月流影乱虚明赏翫竟朝夕似当西南朋乃知岁寒操匪独松栢贞矢心又不如愧我为物灵
徐州洪
乱石何巉岩长堤更宛转狭岸忽陡起急濑如注坂囬旋聚流沫骇浪洒雪霰舟行良已难下上劳拽挽翻思游川峡江石尤险远瞿塘十二滩波浪激雷电回视过兹洪反若历平坦乃知所观大小者不挂眼
淮南讴
淮土何漫漫淮水自悠悠小山去已久桂树遗岩幽昔有学仙子意欲仍丹丘秋石既烹炼鸿宝亦藏收鷄犬竟莫闻行云去难留宁虑时事异翻结千古愁舞榭荆棘生歌台麋鹿游信知希世事伊岂望外求揖让有尧舜高风想巢由此道久已非聼我淮南讴
高邮冰泮发舟
晩泊高邮城雨雪竟连日念彼役人劳寓此盂城驿扁舟候晴发河冰复鳞积因之累宿留令我心悁悒忽报寒沍解喜泛春流碧直过大江东此地成追忆
冰解舟发
春冰涣然释春流复溶溶解缆盂城驿百尺牵东风连翩大舸来峩峩挂飞篷登舻恣春览烟华正蒙蒙泽国旷无际重湖渺难穷渐觉高邮北行及广陵东所过足清眺舟人莫怱怱
出自城北门
出自城北门周览快心目峩峩锺阜青漫漫平湖緑木依长堤茂树隐芳洲曲缥缈天际楼高下林间屋遥遥江上山连连远岫出江山自雄奇帝里在经复佳丽从古然嘉气方葱欝官署何岩岩列宇面山麓偶兹吏隐兼颇遂萧散欲超哉复超哉白云自相逐
晚翠亭为张司徒作
花木何纷然各竞芳菲时一夕下霜霰憔悴无故姿严严司徒府後圃殊逦迤而於岁寒日挺此万竹枝羣芳尽揺落兹物独见奇密叶既不凋劲节亦不移一迳入深处横桥夹清池池亭昼虚敞宴坐生寒颸清影落四檐静与秀色宜适契君子节贞固老不衰为取亭中琴弦我晩翠诗
澹庵卷为谢侍郎乃兄题
闽山何迢嶤闽水亦清泚中有肥遁人雅志丘壑美山田入云耕结屋傍流水耕稼有余闲琴书时复理寄兴槁梧中游心竹素里庭户无嚣尘外物絶珍绮疏食足充餐絺布良适体朋来无杂言谈道而已矣至乐既无假浮荣焉足拟所以忘岁年足不至州里白云在高丘鸣鹤在中沚安得蹑轻风一访澹庵子
拟古四十一首
天地形之大隂阳气之尊伊谁知此物来自无极门清浊既莫离动静互为根大化去不息至理亦长存彼哉虚寂子已矣无复论
悠悠复悠悠水中有行舟四序无淹晷代谢不可留春鸟寂无声寒蝉号素秋落叶满阡陌白云散岩幽去去莫复道颍阳有遗老
庭前桂花发清香散凉颸采采黄金英倾筐方自持思欲赠远人风波阻长岐望望不可反馨洁空自奇吾思古圣心迥出八紘表天理为之大人世为之小尧虞禹相授杯水拱揖了终古骇其事未足称逹道四时一何神变化不可测隂阳既交代星辰逓罗列孰其主宰之终古不差忒圣人秉明灵动息有贞则吾慕鲁中叟矢心以学易
端居忆远游路经首阳山山有二贤祠青松?重关斯人难再得守饿心独安清风激颓俗高义越人寰去之几千载可慕不可攀
驺虞兽之瑞麒麟兽之仁物性尚不杀而况形为人夫何周辙东王道久已湮孙吴骋狙诈申商号无恩流毒剧洪水遗黎苦漂沦强嬴灭诸国三户亡咸秦天道信反覆永为来世陈
圣治奠九有禹迹亦茫茫王泽既饶洽彛伦复昭彰以兹熙皥世举俗跻乐康胡为古道非极意开边荒征行苦锋镝飞挽失耕桑民生既骚屑天和亦乖伤广土竟何益不救危与亡兹事已千载雄豪有秦皇
荆山有美璞巴蜀多名材此物信为奇攻治亦难哉匠石得其良宝就成层台胡为用匪人坐此斵削乖既自玉之玷还为木之灾而况上天工理代必汝谐餗覆良可虑栋挠谅难陪所以虞周圣登庸必贤材
湖边多杨柳山上多松栢松栢存正性不改青青色杨柳易为春随风发枝节二月丝垂金三月絮飞雪纷纷冶游子赏翫不知歇松栢寂无言枝干独挺特空以木自奇不为时所悦请看霜霰余荣悴居然别
时来行堤上春气薰人心宛转湖山曲隐映花树林芊绵草抽緑蒙茸柳垂金鸣鸟何间关纎鳞或浮沈生物方总总大化亦駸駸当时浴沂者乐意不可寻
混沌鸿蒙中伊谁作主尸洪河出龙马清洛浮神龟有文粲以别实惟天所为悟彼隂与阳契此偶将奇大圣发深智运意画两仪生生之谓易变化无崖涯宇宙岂云大弥纶靡有遗如何千载余图象閟莫知卓哉弄丸子探源遡希夷从兹识姬孔还应见伏羲伊闽有遗编学易真吾师
灼灼春庭树开花渐离披因思唐虞世日方亭午时大禹亦神圣兢兢为保持如何百代下此道久已衰丰亨王格之请看大易辞
木腐虫蠧出气乖肬赘生曜灵一薄蚀隂曀欝然兴道术裂周季纵横乱秦嬴青牛既夙驾白马亦时征汜滥自涓滴熺赫兆星星多谢宋诸老万古开昏冥如何阳光发尚自爝火明寄语行路人勿迷棘与荆
萋萋湖边草荣荣山上花山中有高士探化心靡他天地自槖龠万物从交加深居不窥牖四海皆森罗我欲见其人扪萝陟山阿山阿忽回合冥蒙起烟霞至道复谁语奈此高士何
太虚浩无际何所立天堂坤厚大气举地狱置何方此理亦昭哉妄见胡冥茫万世为之惑福果侥难量高标拔地起飞宇就天翔抟刻土木梗熔剂金银糚人力为殚竭财物亦耗伤既自息吹乖焉得寒暑常兹事自前季滔天势弥张反经如可作兴言讨彼狂
圆象无停运大化不可留征车既西迈行舟复东流辙迹苦相背两美焉得有青松生涧底白日丽高丘余光不回照直干空萧飕去去莫复道零露满春草
五陵多侠客三辅足贵豪园池占佳胜高第干云霄不惜千金重雅意一日遨绮筵镇水陆清歌间笙匏酒酣视天地泰山一鸿毛中情既昏惑外体亦劳焦谁似林居子神理恒超超
在隂鹤相应迁乔鸟当歌琴书满瑶席良朋亦已多各爱芳菲时共惜光隂过齐心何所求所求保太和壮年不努力奈此老大何
白云在高丘緑萝在深谷中有冥栖士云萝蔽茅屋独抱尚友情缅遂硕人轴古琴时复弹古书还更读逍遥无外事俯仰长自足沮溺耕在野姜叟钓渭曲伊人岂无心耻衒荆山玉将须凤来仪朝阳满梧竹
庭前双榴树叶密枝相交时当四五月吐花红夭夭人爱花烂漫我爱花始苞尧夫有妙识造化满即消情知酩酊醉还见离披凋所以大圣人持盈不忘劳吾今老学易看花遂成謡
虞帝尚钦恤大禹泣罪人所以圣者心天地同一仁周政失其御侯章僭无伦刍灵既莫施作俑亦不闻秦穆一朝逝殉以三良身临穴殊懔栗仰天亦悲辛古犹惜累辜如何杀俊民王诛一以失流毒荡无垠骊山锢重泉银海通幽津遂使三秦衆半作地下尘天道本好还嬴族亦沉沦因歌黄鸟诗重为仁者陈
回观自古来黄金世所急郿坞几万斤梁苑亿千镒贪求刻人骨堆积盈家室宁知造化权随时有消息人无长盛年物无不散日金穴竟荒虚金谷亦空寂发塚尚有儒胠箧岂无力长见聚金人终为大盗积往者既悠悠来者方役役旨哉庄生言独无郢中质
蒿莱不招凤梧桐不栖鷄物故各有趣高卑焉可齐伯夷居东海吕望钓磻溪峩峩太行巅荟蔚方朝跻阳光烛四表发轫岐山西二老既云往妇子争扶携固知贤圣人去就关崇卑试听紫芝歌坐见嬴道隳
王良称善御时方尚诡遇季子洛阳归张仪关中去佩印夸乡里驱车塞道路说合从与横而取贵将富孟轲陈王道反为迂阔误已哉无复言远矣哲王寤
骊珠不易探至理不易论端木称逹者性道犹弗闻五十知天命玄圣有遗言区区事末学役役劳其身葩藻?素质声利迷心源有若亡羊客秪见岐路分何当息冥升来复求其根
孤桐生龙门檿丝出东国相合为素琴不离君子侧清弹何悠扬遗音为发越中涵千古心养彼至人德云胡变新声丝竹异古昔繁响难具论哇淫日沦惑举俗逐时好谁能称在昔万事亦复然不独琴与瑟
吾思一气大浑浑无边方天机自流转随至互低昂寒暑既代序日月亦运行庶物勃然出满虚各有常万化定厥基终古为维纲大哉庖羲圣有画粲以章易道谅斯在请看隂与阳
吾思洓水翁志节一何高褰裳辞宥密视若秋鸿毛古人不可作流俗正滔滔色过夏畦病意甚乞墦劳趋走信机巧苟得还骄豪闲咏青蝇诗载翫硕鼠爻
吾思鲁公仪拔葵去织妇傅翼两其足实惟天道故云胡世君子大得兼小务生殖广田园贩鬻罔泉布牙筹既自执龙断复登顾彼哉何足言义利各有悟
蜩鸠笑大?夏虫疑寒冰语之斯道大心识何蒙冥属文箧笥满读书栋宇盈徒劳一生力了无寸见明谁言点也狂鼔瑟有深情
月盈乃生魄隂极阳复来损余补不足天道良昭哉淳朴日浇散斯理亦何乖既剥犹未已丰亨尚增培君子过佚乐小人穷之灾所愿均厥施九域登春台
万锺固知富於性无加增千驷虽云衆难为身重轻逹人抱大观不以外物婴夷齐首阳饿伊挚莘野耕清风激千古贤圣留其名邈哉务光让鄙矣蜗角争蝇营徒为尔鸿飞自冥冥
青山何迢迢白云自超超云山日在望开门两相高既喜山静止还爱云飘飘秀色可揽结吾其陟山椒大气浩无涯厚地大气举形气自依附人物乃中处刚柔生变化隂阳行寒暑自古谓之然满虚宁可数吾思弄丸翁深情契斯语
丹毂既云饰翠盖亦时张驷马复在驭鸾和自鸣锵执绥者谁子升车气扬扬回旋逐水曲驰骋登周行行人为之辟谁不羡辉光胡取覆餗诮而置郜鼎章轮舆虽云美致寇安可量所以大易辞负乘着厥祥
洪荒日已远文籍日以繁华僞灭真实汗漫迷本源左氏已浮夸战国皆诈言班马扬其波蔚宗助其澜继者如蝟毛美恶爱憎间谅非董狐笔尽信诚为难谁哉法宣圣大典垂不刋
人生苦不足得陇更望蜀祖龙泛海行刘郎祀竈术仙事俱茫茫百年竟飘忽汲汲复营营何时满所欲吾慕首阳翁清风在山谷
庭树微飘落凉气始披拂却忆少年时泛舟湖湘曲秋风起波澜寒霜下林麓日出江上枫雾隐楚岸竹兰芷亦萧条芰荷不秋馥灵均旧游处骚思方满目忽忽三十年凉意复相触九歌有遗辞得意在云谷
庭竹生凉飈明月从东上候虫草根鸣夜静声愈响逍遥步阶除悠然起遐想三皇五帝时淳朴竟焉往王风降黍离礼乐委榛莽反复千载间霸业杂相长是非垂不泯胜负在俯仰令人意难平拨置聊自广
人巧千万端莫逃造化巧三王行仁义子孙永相保绵历百千载顺理得终考嬴隋南北朝窃国骋暴狡社稷旋荒墟苖裔悉剪剿天巧必胜人人巧何足道
出金陵
金陵宿雨霁杲杲秋日明缪承北阙召促装出西城追随冠盖集酌别临江亭徘徊不能别去住难为情挂蓆晓风发解缆早潮生抗手谢送者令人意难平所愿各努力令德崇端贞
江行三首
石城上朝旭宿雾渐已收大江何茫茫柔橹泛中流锺阜犹在望白云散岩幽两载宁无情湖山忆同游佳胜邈难即回想空悠悠
顺流驾长风挂蓆何快哉青山若相送两岸犹崔嵬恩召信光渥报称知非才贞白有君子宁不动中怀我舟既云迈长风起层波天水共渺茫云岫纷嵳峩石城犹在望赤岸还经过远堤秋树小水国蒹葭多老遂金陵游奈此佳丽何北归已陈迹江行遂成歌
过仪真
怱怱过仪真来往已三度兹行复祗召严程还北去湖田收晩禾长堤落秋树已远金陵山渐近广陵路乘月宜舟行牵者且莫住
夜泊广陵
夜到广陵城已是三更後官舡少停泊驿吏劳奔走风清月色明河汉粲星斗行思方揺揺怀古复何有
高邮
又见高邮城连延傍湖水水上红驿楼登眺忆往岁昔逢春雪飞今值秋风起岁华与人事回换理如此中贞谅自保期不愧行止
高邮湖
去年冒春雪扬帆过高邮今岁属秋暮长风送我舟湖心射日气骇浪蹴天浮观象卦有涣悟易情悠悠
淮阳怀古
淮阳古名郡卧治有昔贤禁闼不可留遗想增慨然顾我岂其俦宠擢何连连本乏实德称重为虚名牵抚心益自愧怀人遂成篇
雨中渡淮
风雨渡长淮波浪何冥茫两仪混不分恍若窥洪荒舟人贪利涉片蓆就空翔翩翩入烟雾随风任低昂北岸泊水驿暮雨益淋浪且喜对官烛粲烂竟夕光
清河晚晴
向夕起长风秋云静天宇清波流月光白露下寒渚榜人喜晴霁理楫夜相语早发过锺吾漫漫见徐土
夜上吕梁洪
水村夜寥寥秋月流空白牵舟上吕梁逆浪涌寒雪愧彼役夫劳当此滩水澁忆我四方游江湖饱涉越祗召复兹行恩重知才劣矢心复何如长洪石如铁
过徐州
去年春正月南泛彭城舟今岁值秋暮北上遡长流踪迹信往复景物惬观游风寒堤柳落波减岸石稠白见高城堞苍出远山丘何处戱马台彷佛燕子楼化迁无停轨事往不可求陈迹竟泯泯虚名但悠悠览今亦怀昔发声遂成讴
送欧阳宪副
凛凛谷中风亭亭山上松风声亦何劲松自无改容竞秀固妍好弱植徒丰茸独於霜雪余卓然见高踪悠悠四十年所遇多尚同欧阳信佳士亮节抱始终苍苍岁寒质展可为国庸适来述所职归思何怱怱载歌君子篇德期皓首崇
杂诗三首
洪荒一何遥悠悠几万载古迹竟茫然古道复安在巍巍唐帝尊放勲薄四海文明啓中天伦典粲而蔼鲁叟删述劳于兹立圣轨寥落但陈编抚事增叹慨
孰云天地大形势两暌絶一气周流之神理有昭格雍雍虞庭臣穆穆贤圣德太和良在兹畴咨方未歇所以祥凤仪不独大乐阕如何此道非千古空遗迹
山龙匪舜乐卑菲真禹心大哉虞夏圣忧民同一深既服四载劳还弹五弦琴九功亦时叙勑天尚遗音如何精一传载往不可寻独有简册光留照犹至今
西溪鱼跃为乐安杨贡侍御题
西溪渺何许乃在杨林阿杨林古名族乐安世其家家住溪水曲林木相交加地僻网罟絶溪邃游鱼多濈濈聚弱藻洋洋戱新荷逆水微波生仰沫细雨斜跳跃自有适出没静不譁杨族有名士考业咀英华爱此鱼性乐契彼道味嘉乃知天机妙万象皆森罗却鄙中散慢宁效濠梁夸缅怀旱麓诗载赋西溪歌永言继真躅胜景垂无涯
龙江晓望
两岸青山隐隐一江白浪茫茫烟树高低城郭风帆远近舟航
遣闷二首
客中欝欝不自得忽思古人读古书古书古人亦如此吾怀不放将何如
少时都不解忧喜壮年百虑搅我心我心默默向谁说呼酒只对东风斟
临清曲
临清人家枕闸河临清贾客何其多停舟落落无可语呼酒只对长年歌
题墨牛二首
青松落隂石苔上雨余百草芊绵长老叟牧牛牛性驯牛背读书兴萧爽书中之味深且长高睨盘古窥皇唐日暮驱牛下山去风清月白天茫茫
緑杨芳草被平坡老人骑牛行且歌歌长扣角角欲碎悠悠古意何其多布褐凉风生两肘几度归来月明後夜深遗响入青云应有知音与携手
蚕妇吟
采叶者谁妇蓬首面不洗年年丝作人家衣短布裙穿不揜体绮罗不是养蚕人三复斯言情不已
偶题
磊磊落落塞胸臆推荡始觉心和平丈夫志量包宇宙细故那得风波生
忆绣荣二孙
绣孙犹未识阿翁翁在山东一马骢近别荣孙春又夏相应学语问阿翁
歌
赠刘佥宪
古磬不谐人之耳古瑟不合人之心茫茫天地亦大矣人生岂谓无知音阳春白雪听者寡巴人下里和如林退之奇崛篇子美烂漫吟谪仙逸气隘六合一字价抵千南金神游八极不可见独留文字几千卷江河万古行地中饮者杯勺各满愿我生其後欲追逐蹇若跛鳖趋紫燕【良马名】东西南北流览多公取古词各矜衒迩来忽遇刘虚庵胸中元气何潭潭沉酣百子索幽怪模熔万象穷川岚兴来落笔亦何壮一日千里驰风帆又若秋溟露毫末明珠大贝相错参始悟古人今可学嗟我见晚生腼慙虚庵虚庵真奇士磊落声名固应尔相逢一曲伯牙琴高山峩峩水清泚
茅屋漏
辛丑进士河汾客早向中州买居宅宅有茅屋八九间补葺聊以蔽床蓆进士所好惟诗书衣食取足无剩余朝朝暮暮诵周孔行行坐坐歌唐虞以兹狂僻误生理老屋支撑几星纪前月大风撮茅去今月久雨漏不已移床徙榻那得乾堆书卷被空长叹文章不足补穿漏翻为儿女生?顔豪家大屋足懽笑已觉纨袴轻儒冠却忆唐朝老工部西蜀草堂几风雨亦有官居鼎鼐尊欲起楼台无处所昔贤穷达还复然我何愠此沾湿苦且待天晴饱读书比屋渠渠不须数
太行歌送丁分教之襄陵
太行之山何崔嵬铁崖翠壁万仭中天开其势北来吾不知其几万里但见横亘辽碛包括秦晋斗起中原之地何壮哉往年吾尝陟其顶四顾山如培塿树如苔黄河一线遥遥下砥石奔流直到东海不复回此时英风浩然洒六合便欲历览天上金银台其中羊肠九折走峻坂摧轮怪石硱磳磊落而成堆太行之高且险也如此子今远行令人兴难裁倘到昔所登覧最高处为我歌此一曲还徘?西望襄陵迢迢秪几驿驱车径须往渡清汾隈愿子居易思险慎厥守始终永保令誉慰我相思怀
永和双山歌
永和四境千万山双山之势尤漓岏两峰对峙若天阙中有一境通人寰南峰突兀半空里连岫峩峩方并起苍松古木何萧森朔风搜搅鸣不已北峰形状尤奇瑰怪石刻镂楼与台上有云屏立霄汉隔碍星斗回风雷我来登览值冬暮攀缘石磴到高处沧瀛碣石觉东倾弱水崑仑在西顾俯瞰累累冈阜多巨壑无底如盘涡远近幽深杳难测寒云冷雾纷荡摩因思未辟天与地澒洞无涯惟水气轻阳一隙渐飘浮大块无边遂凝滞波涛荡漾成高低刚为金石柔土泥此山想得阳之极层峦削出天之西独恨古来壮游者足迹不到兹山下遂令奇絶委幽穷无由题品继风雅我才虽非作者流爱此欲去还夷犹摩娑石壁写长句千古当与山同留
凤凰台歌次虚庵韵
吾闻凤鸟不与凡禽栖隆周之时曾集丰镐西锵然一鸣向人世喧啾百鸟不敢争与啼昔有名臣黄覇生汉世治民之才迥与时流异颍川出守曾几何休风数感灵禽至灵禽文彩明山川和音哕哕闻中天遂筑高台表神异台空凤去余千年只今坏埒才数尺野鸟纷纷竞来集简册空存纪瑞年荆榛不复快覩迹我来跋马登高丘荒台已远犹囬头为忆循良心耿耿缅怀瑞物情悠悠凤台凤台重披访往事何须空怏怅方今圣明治理登俊良会见一朝飞去青云上
舟中苦热
大江千里流炎日暑气波光互蒸湿火云压风空不来舟中苦热何太剧坐睡昏昏汗雨流对食欲餐还复休扣舷直欲发狂叫安得少昊囬清秋安得少昊囬清秋一洗烦热情悠悠
洞庭湖歌
吾观庖牺龙马图五行惟水居其初自从清浊奠高下山泽通气无时无荆南之水亦衆矣壮观惟有巴陵湖世俗相传八百里足迹未到空踌躇今秋持节来南楚舟泊岳阳访奇古登楼始得肆遐观万顷洪涛际天宇如从东岱窥沧瀛一点仙山隔烟雨长风歘起层霄间渤渤汹汹增狂澜轰天掲地急雷鼓排空炫日堆银山须臾风止波涛定涵泳虚空开玉镜金乌饮渊千丈红白鸥落影一行动行客喜甚无氛埃连翩大舸争往来我亦飘然下楼去放舟中流何快哉蜀江西来半天泻潇湘南接苍梧野一剑横空有所之丈夫不作悠悠者洞庭洞庭七泽雄邹鲁昔有观澜翁我今赋此良不苟乃知有本无终穷
沅州春日歌
南州二月春来早緑水青山四萦绕城中何处足春光御史台中富花草牕外青梅结子稀门墙桃李争晴辉暎日红绡正缕缕漫空白雪何霏霏芍药锦苞犹未啓兰荪露叶光泥泥杨柳风搓碧玉丝芭蕉叶吐青鸾尾苔茵展地萱草长千红万紫遥相当竹林好鸟自鸣寂菜畦蛱蝶殊悠扬生意由来满天地糚点池台足佳致门清祗觉白昼长庭闲况复游丝细静观元化深无涯中心默默含春熙愿効冰霜逹阳气普期八表仁风吹
敬轩文集卷二

[book_title]卷三
<集部,别集类,明洪武至崇祯,敬轩文集
钦定四库全书
敬轩文集卷三
明　薛瑄　撰
歌行
杜鹃行
昔读古人书知有杜鹃名今泛沅江舡始闻杜鹃声杜鹃生子不自哺野老相传之语如少陵惟有古来称望帝变化无端竟茫昧吾意百鸟相推尊亦如蜂蚁君臣义气化感物不自由四月五月声喧啾一声未了声转急千林万壑波涛秋远客扁舟睡难着两耳还遭杜鹃聒归心一夜忆虞廷鸣凤时应集阿阁
续杜鹃行
杜鹃变化有无宁复论百鸟之中乃为衆鸟尊以兹少陵托忠愤再拜谓是古帝魂我来何处闻逸响扁舟夜泊沅江上林霏拂岸滩风清峡影沈波江月朗下远乍近鸣未休听之转急如有求远客毋劳厌恼聒少陵忠义方难俦
壶头歌
沅水南来几千里乱石激涛蹴空起急捎官舫上巉岩闲倚驿楼看山水隔江万叠云峰稠一峰平立名壶头云是伏波驻兵处至今石室留山陬忆昔炎纲断如缕草窃纷然?寰宇宁知田牧隐奇才挥斥奸庸识真主西征实藉聚米忠南伐谁比铜柱功中兴诸将数筹略直与贾邓争豪雄老身甘向边陲殁誓扫羣蛮静坤轴壶头战死非无情天遣英灵镇南服跳梁小丑胡为哉竟因遗筭稽颡来虽云未雪薏苡谤白璧本自无纎埃昔於青史叹高识今向荒山访遗迹怒涛犹带薄伐声愁云似是忠愤积马侯马侯真丈夫大器自与凡材殊庙食勳名几千古英风激我章句徒
骢马行春歌为陈侍御赋
五百啓运天地清羣贤奋翼风云生九重治理逹远迩王度实藉执法明同年才子青云客意气昂昂超等列孤松耸壑见高标一鹗横空叹奇绝今年持节辞金台青骢蹀躞万里来乃知霜雪达阳气马蹄到处山花开邂逅沅阳话畴昔昔曾联步趋文石豸冠已觉凝秋霜绣服还应绚朝日沅阳宪署情何多连床对榻同吟哦吟哦未已欲将别索我骢马行春歌愧我诗才劣韩杜长篇险语急难就强操纸笔为君题挂一何止於万漏骢马骢马登周行揽辔直拟清四方发奸凛凛息豺虎洗窟蔼若囬春阳古来豪俊皆如此陈言雅欲追芳趾相将努力笃忠勤图取英声耀青史
歌风台歌
素灵夜哭秋郊月汉祖吴鈎三尺血芒砀云气从飞龙咸阳竹帛随烟灭独屈羣策驱羣雄汉中一旅红旗东韩郎对语识成败董公遮说开天衷王者之师仁以武诸侯効顺力如虎关河百战芟羣雄垓下一歌散强楚风尘荡涤天下清万乘不忘布素情黄屋归来见乡邑宴饮父老如平生酒酣拔剑高歌起歌词激烈振天地雄志深知大业难覇心尚思猛士倚羣儿逐和声悠扬起舞四顾何慨慷乐极哀来泪沾臆魂魄千秋思故乡遂令此邑为汤沐独承天宠何优沃四百休运同始终三国遗民想兴复至今有台泗水滨雄豪一去余千春坏埒层层积苍藓平原漠漠生黄尘我来正値清秋暮桑柘萧萧叶飞雨泗水南流芒砀高覇业王风复何许徘徊重是古帝郊摩挲石刻心劳焦俯仰秋天莾空濶杳杳鸿鹄凌风高
昆阳行
策马从北来南涉沙河渡登岸得平原极目风景暮暮天落叶何纵横翻翻乱触马足鸣苍山无数昔人远前瞻忽及昆阳城城南滍水流城郭英雄事业犹如昨白水真人在侧微谨厚伊岂常情度是时炎运寒如灰五威使者车奔雷惨惨三精云雾塞萧萧九县飈风回真人一怒奋神武手握赤符兴义旅昆阳大战开天功乌合如林散何许吾想当日严杀多洗兵雷雨何滂沱滍川倒流虎豹伏乱麻屍积山嵯峨自尔威声震天地凶魁恶党?飘逝夏后周宣果再兴成功磊落光前世悠悠此事千余年至今父老犹相传我来正値太平日战地尽作桑麻田生平游览好奇特徘徊吊古中肠热举鞭一笑寒天高万里关河坐超越
襄阳歌
持节过樊城南渡汉江曲汉江远自嶓冢来遥望真如鸭头緑江干楼堞何峥嵘壮哉快覩襄阳城少日常思一游览今朝始遂来经行经行处处多遗迹满目苍然悲思集後人游似前人游古人忆是今人忆欝欝岘山翠遥遥鹿门深残碑人堕羊祜泪隐居谁识龎公心龎公一去已千古尚有清风洒寰宇茂林鸟宿鱼潜渊区区刘表焉能取城南习家池池水清涟漪当日山翁酩酊醉风流未许他人知更寻王粲宅留井岘山麓铜瓶无复汲深寒蔓草空余覆幽緑悠悠往事难具陈高名尚有隆中人师出二表鬼神泣图成八阵风雨频乃知襄樊士风好由来英达何草草汉水东流岘首高秪因配此名不了方今明圣坐垂旒百年礼乐登虞周仁恩已满天地大王化久浃江汉流江汉游女心如结士习诗书仰先烈乌台使者来作歌期与国风传不歇
过鹿门山
西来汉水浸山根舟人云此是鹿门峭壁苍苍石色古曲迳杳杳藤萝昏乱峰幽谷不知数底是龎公栖隐处含情一啸江风清双橹急摇下滩去
游沅州城南
回环绿水流城陴出门一顾心懽怡连林竹树献苍翠缘江梅柳争芳菲和风荡耳沸箫鼓晴日照水流旌旗沅湘信美匪吾土中州久客还思归
寄颉文林侍御
前年挂蓆趋北斗九月泊舟都门口绣衣人是同乡人骑马江边问行久龙江驿里同徘徊呼酒饮我何壮哉兴酣往事真草草愿倾东海添樽罍别後倏忽几寒暑吴江木落洞庭雨黔巫东望山嵯峨恨不高飞揷翎羽丈夫本是重四方眼底道路如寻常风帆早晚下吴会仍寻旧约歌慨慷
寄朱侍御歌
吾观古来磊落大丈夫致身特达自与凡才殊若不功作霖雨润枯槁便当手持玉斧清寰区二者都应不可得大田可稼长川渔生平抱此心耿耿烂读古书极驰骋中年滥骑乌府騘几载蛮荒苦便静忽闻按部同官来江山六月霜风囬楼舡弹压湖湘百怪息宪节荡拂溪洞云烟开是时思得懽然一相遇何意黄鹄东飞燕西去令人凝望佳节过开尽冬梅老春树春树纎纎柔叶多沅江江上浩烟波喜得瑶华好音信兴来独立东风歌歌成写寄凭双鲤心事非公复谁理会合悠悠自有时还期高议金门里
黔阳江行歌
黔江转急势未已两岸苍崖削天起官船双橹疾於飞倏忽云林过百里生平胆气尤崛奇三年蛮徼甘奔驰恶滩险浪不经意白日自保公无私空囊敝箧一何有满束古书置前後船牕豁达涵虚明书中得意宁容口忽忆江山千古长不知何日开鸿厖隂阳争胜鬼神急造化不停真宰忙千奇百怪气参错轻飘重坠奠清浊三光宣精四海明五行顺序百卉作有物不名复不凋泯默万化常超超眼底江山未为壮大地比是犹毫毛感此人生浪自苦万事悠悠随所与放歌一曲南风来坐对青天两无语
鹤山小隐
大江之右多奇峰天台远与罗浮通鹤山苍苍在何许嘉名独擅东南雄中有隐士好事者作图远寄乌台下乌台柱史隐士交持卷索我挥狂毫开图指点山佳处峭壁回峦簇烟树涧花流出山中春松风扫遍溪头路数椽茅屋何萧然白云檐宇常周旋读易已了嘉遯趣作诗或赋招隐篇此境初从柱史说令人掩卷想奇绝振衣千仭或可期万里云霄坐超越
齐都歌
偶把渔竿来渭水诸侯八百从如蚁洗兵一雨天下清兴王事业应难比茅土之封东圡侯奄有青济都营丘千乘龙旗照沧海百层雉堞临淄流淄流拂曙歌钟起人物喧阗隘都市黄金白壁酬君公文马雕轩觐天子前朝後市何辉光歌台舞榭遥相望长劎危冠盛皋虎珠亷绣幕围姬姜伯业相传仅千载宁知时去繁华改盗贼公然窃宝弓坐令青社无光彩是非得失俱悠哉空余废址连荒台往事凄凉不可问淄流呜咽悲风来
古松怪石歌
山东宪署两绝奇古松怪石相蔽亏耳畔或闻海涛作眼中不见云根移皮皴鳞蹙澁寒雨霜雕雪刻莓苔聚方惊白日起潜蛟更讶幽隂踞虓虎因怜二物争豪雄壮顔毅色孰与同閲世不今亦不古回头几觉凡物空岱宗千尺云崑仑一勺水安得良工为我写此松石图坐携造化入袖里
怀忠堂为都指挥李进赋
将军树勋起云中结发慷慨从飞龙几年拥节驱罴熊扶桑日出西崆峒旄头射落天山空青海不复烽火红仁义之将良可宗丈夫不数卫霍功时清包裹刀与弓八蛮入贡重译通朅来分阃何从容敦崇诗礼轻豪丰所居之堂名怀忠怀忠事业应无穷我虽儒冠心颇雄寸管不让三尺锋等闲禆补造化功拟今四海歌皇风怀忠将无与君同
登州行
騘马晓辞莱子国北上高冈俯辽碣辽碣万里天风寒山溪二月凌澌结空蒙极目春无边春涛汹汹揺春烟还从绝岭下长坂高城忽起沧溟前沧溟倒浸红楼影通衢豁逹尘埃静已应持节是明时况复观风得佳境天开海阔霜台高霜台远思何飘飘巨鳌戴山真浪语大方见笑非虚謡乾坤俯仰高歌起有物无名大莫比瀛海茫茫未足夸真是人间一泓水
望海歌
我生足迹半天下朅来持节临东夏万里沧溟入壮观洞庭彭蠡足惊诧三韩之西日本东元冥少昊回祝融归墟尾闾杳难测清江碧汉来无穷碣石依稀望中小天台不断连山绕烟波明灭散羣鸥云水空青浮衆岛扶桑渐觉明朝暾还从海底昇金盆太隂灭尽清辉发羲和稳驾波无痕有时飓母逞神武冯夷撃鼓百怪舞白浪峩峩摧雪山黑雾茫茫涨天宇三山六鳌安在哉祖龙已去刘郎来楼船不复返秦使云帆更欲寻蓬莱雄豪千古俱沦没唯有潮声尚如昨从谁海上论盈消独倚苍山看寥廊
东平行台十五栢
行台台上十五栢一一皆抱梁栋姿自应生长得元气更当培植需良期孔明庙前今在否才大空闻少陵语何如此木生中原万牛不用可立取
送王秀才省兄归京师
海右传闻此亭古亭中送客豪英聚清风入座华筵开流霞满眼金杯举是时霜落天宇高岱宗南望干云霄况复齐川走沧海三山恍惚连六鳌山奇海壮环名邑落落高怀感今昔琬琰难酬北海词风雨寜如少陵笔想当促膝兹亭中飘飘逸气凌长空至今草木生光彩名将山水传无穷皇明文运超唐李鸣凤高冈鸣不已王君之府玉堂仙清秩仍兼举三礼难兄早擢贤良科内台执法平不颇朅来海岱振风纪王君柰此想思何鸿鴈联翩暂相接又是离亭动行色萧踈荷芰颭秋波凌乱桑榆下霜叶王君王君我所奇不须怀古伤分离但愿埙箎迭相应一门清誉流无期
琅琊行
正统六年夏五月予奉勅过诸城其地即古琅琊郡追念古迹湮没而喜今之民物宁熙是皆国家深仁厚泽培养休息之所致因赋琅琊行以纪之
秦祖琅琊台坡老超然台两台千古两寂寞但见参差云木山崔嵬我行正値四海昇平日千里连城万家邑烽堠花开火不惊林园麦秀雉争集茫茫一气天无私山川民物皆欣熙三事小臣効精白九重圣主方无为但愿此景垂过亿万载天为城郭地为海人间无处不春台苏刻秦碑真戱乃
山水图为赵给事赋
黄门给事好事者一幅江山谁为写云雾波涛满眼生坐觉襟怀自潇洒衡庐倚叠岷峨高洞庭彭蠡洲渚交又疑雪消蜀水来黄牛白马增春涛细看清浊分天地地脉山形宛相际良工妙夺造化工白浪青林走云气缘江细路古木齐耳畔似闻幽鸟啼倚岸扁舟久将济入云茅屋谁同栖江草山花不知数采芳未是良辰暮英灵不闻涧谷歌仁智自谙水山趣忆我昔游天下时跋涉险阻探清奇何如此图不出户胜槩一览无所遗
送赵大参之浙江
浙右新参拜天宠赵君籍籍声名重晓辞仙仗出都门骅骝塞道香尘拥交游送别情何多离筵正値东风和山光入坐水侵席柳条弄色花满柯花前罢酒官桥远潞水开帆驿程转九重金阙尚驰情千里吴山行在眼吴山自昔称繁华居民比屋过万家西湖烟净拭明镜海门潮起翻银沙复有孤山号清境清溪浅露踈梅影处士不作封禅书节与孤山共高耸大藩形胜甲南东好山不尽湖江重薇垣轩豁挹清气使符出入宣皇风皇风正是全胜日圣明侧席求贤急方期礼乐过百王直使仁恩涵八极赵君好体轩尧心嘉禾莫使蟊蠧侵旬宣他日有成绩策勋还作商家霖
送卢知县致仕归金华
高秋九月都门道冠盖光辉耀晴昊离筵觞酌送者谁花县郎官乞身早郎官自是青云姿飞腾况值明盛时着书东阁见才俊之官南国怜英奇英奇未了哦松兴鹗荐陞官播佳政单父横琴今几年故里悬车想三迳三迳乃在金华阿金华山水名且多绕户清溪漱寒玉当窗秀岭横烟萝到家尽得溪山趣交友过从乐相语为言壮仕老归来此是天恩最深处
题罗侍御仙舟出峡图
御史新图妙难比画船秋泛瞿塘水瞿塘水束三峡深两岸削铁虚无里虚无难辨峯顶高白云林壑生虚涛阳台何处笑荒幻阵图回首思雄豪雄豪一去几千载壮志何须增感慨自知豸角邪可触不为声泪空洒东行更饱湖海观绣衣不日朝金銮览君此画动清兴扁舟便欲相追攀
题罗御史骢马行春图
青骢蹀躞长风起蜀道南来八千里揽辔不觉羣山高釼阁峩眉平若水行边正値韶光浓千岩万壑花争红晴霄丽日照旌节芳郊草软揺玲珑三川玉斧廵将遍父老懽传喜相见瘴厉都从淑气消隂寒总逐阳春变阳春本自天上来行春此日何壮哉还从画图识神骏回鞭却上黄金台
张忠定公祠
乖崖自是奇人物两回走马定西蜀才惊锦水云飞扬坐见雪山峯突兀龙剑破匣揺寒芒斩艾荆芥驱天狼父老但知歌舞乐黎庶不觉科徵忙铁心一念真能止侍女三年犹处子乃知金石诚可通遂使西人信如此功成拂袖归几年年深惠化犹相传蛟龙上天风雨急声名垂世日月悬至今西人感公德牲醑年年进公室回头却笑鄙猥徒身名泯泯无遗迹
寄题广汉张魏公读书岩
广汉之山甲西蜀闻有石岩在山麓想当英杰未遇时擕书独向岩间读岩间日月闲且长远从虞夏窥黄唐幽探造化鬼神变明察典礼人道常古书遍读饱经济一朝适与风云际社稷频将赤手扶砥柱不逐洪波逝金轮腾踔乾与坤冥冥九宇皆兵氛要除和议正人极誓迎北辙归中原其如谗口增萋斐一斥南荒垂二纪容光虽荷天开明孤忠竟与时已矣俯仰於今几万秋名将江汉无停流思公招公公不起遥想寒岩添我愁
西蜀歌
天险不可升地险犹可登西蜀之山盘亘大地几万里层峦叠嶂危峰峭壁何崚嶒西岭峩峩太古雪巫山苍苍晓云白北有剑阁中天削出石门高南有峩眉凌空夤缘鸟道窄羣山合沓险远不可穷危梯侧迳无不相连通楩楠松栢古木不知数攅峦架壑隂森蓊郁起烟雾野花涧草乱杂难具名纷葩蒙茸齐沾天雨露熊罴虎豹猿狖相与为羣曹幽禽怪鸟雄飞雌遶各以时鸣号蜀山草木鸟兽之环奇也如此登高一望但见千里百里峯峦涌翠如海涛中有长江横界井络域发源岷麓东注沧溟无底谷深山幽壑溪涧千万支穿林络石竟与岷江共联属蜀水行地山入云东连吴会西崑仑梁州旧是禹迹九州地谁言自古隔绝不与通中原忆我緫角年曾来到西川惟时记一不识百白头回想空茫然前年丹诏下田里布衣走马见天子擢官便作大理丞持节重到三川里三川山水得纵观笑睨重险轻狂澜不为三峡鸣堕清泪不为五夜鹃啼惨旅顔老读古书破万卷物理深深颇窥见大莫大於天无际眼中山水足惊羡慨此悠悠险隘区一分一合千古余奸雄割据奴辈尔干戈盗弄鼠子如独想南阳老诸葛三顾茅庐鱼水合复汉功留二表中出师星向五丈落至今庙食锦水头讨贼忠义垂千秋下视纷纷草窃盗名字泯没何异狐鼠澌腐埋山丘只今天开明运四海为家日岷江安流道途夷坦险阻失我作歌词纪载混一全盛时期与江山永永传无极
题刘都宪山水图
谁写新图妙难比叠嶂连峯向天起逼人已觉爽气清入眼浑疑暮光紫缘山细路分高低云林远近何参差晴崖杲杲风日白隂壑惨惨雷雨迷沙水微茫绕山脚半空飞瀑银河落山光水色交清辉世外尘氛尽消豁忆我壮游大地中名山历览千万重良工巧夺真宰意云气恍与诸山通刘侯家在江南住正在此图好山处开门只见金芙蓉散倚青霄不知数侯今官已都宪台家山尚自萦高怀匡时未许赋归去观图且喜清风来
题郑侍郎莲鹭图
高堂忽见华山顶十丈仙花开玉井新梢出水藕横船圆叶当空盖欹影纷披花叶相交加緑云片片连红霞疑是瑶池宴仙子酒酣肌理无纎瑕何处纷然下羣鹭伫立相呼复相顾六足联拳方比翼一喙低迟还独步衔鱼仰视空外来故知两意无嫌猜参差九鹭态度别红莲香里同徘徊徘徊毛羽胜霜雪散布苍烟几点白浑如野鹤出尘垓回视凡禽迥殊绝匪独九鹭粲有光就中饮啄性亦常不比饥鸢得腐鼠仰首却吓孤凤凰无限鵰鸇与鹰隼爪觜銛利性贪忍何如此鹭纯且真不搏不击意深稳谁哉巧夺造化工花鸟幻出丹青中洁白真堪比君子还歌振鹭鸣西雝
题角鹰图
疑是楚公戴角鹰写出神气何棱棱健如熊虎一心猛快若风火六翮轻旷野秋高草萧瑟百万雄师大猕猎合围已见三面齐翻韝似觉千里窄纵横搏击鸟兽羣风毛雨血何纷纷云里鵾?尚须避草中狐兎宁复论罢猎归来立高树似听风飈欲飞去安得真骨殄鸱枭长见鸾凤在云路
画梅歌为朱大理题
天地有清气锺人亦锺物阿谁写出江南春彷佛湖山见佳木老干何槎牙柔条亦森罗踈枝夭矫相交加花神幻出连空葩长风吹落天家雪万蕊千枝晓争白瑶台仙子舞衣飘姑射神人佩珠结冰玉之姿孰与伦生来不受半点尘野草闲花真琐屑麄桃俗李徒纷纭物意有如此人间真太奇庾岭何须访消息孤山不用寻横枝但愿江山处处结真味共与塩鹾调六气星骑箕尾若可追编书垂誉过千世
山水图歌为蒲守徐孚题
谁写云山与烟水爽气清风盈幅起想当解衣盘礴时坐驱造化入笔底须臾削出金芙蓉奔湍骇浪争朝宗元气直穿古石裂悬流疑与银河通青林远近不知数林内山房啓晴户时清似有招隐歌地偏不见采芝处我昔持节天下游东穷海岱西梁州忽见斯图忆所历江山清思何悠悠河东之守好奇者特送图来索题写自知老大笔力微挂一漏万语非假强裁长句卷还时坐中尚觉留清颸仁知高怀在山水贤守玩此应得之
送郑侍郎归省
吾闻侍郎之父御史祖閲世如今八十五飘萧鹤发未龙锺巉岩俊骨自奇古侍郎蚤岁簪笔趋螭头五朝出入迁擢宠渥稠往年龙勑推恩出天府前年鸾诰封秩来庐州老亲荣贵重重真罕比银章金带照耀乡闾里侍郎官署居南京思亲只隔长江水今春乃上陈情归省章报可丹诰飞下五云乡试问此时拜恩感恩意东流之水与之谁短长便理南归旧囊槖沙头潮退画舫阁京华相送尽公卿冠盖追随出郊郭是时正値春光明媚春气和柳条弄色流莺歌江草萋迷含烟竞驻紫骝马江花凌乱随风飞拂金叵罗酒尽潮来挂征席想到家乡秪几日升堂拜舞多弟昆堂前罗列儿与孙歌曲庭闱沸丝竹宾朋门巷如云屯大啓华筵斟夀酒懽声喜气倾前後齐言灵椿不老南山高共愿亲龄与之同悠久
送安城戴勿谅归江西
戴生大司成之侄婿经授春秋?凡例春王正月大统明西狩获麟笔削既二百四十二年指掌中属辞比事须融通谨严独得昌黎老大义特造伊川翁经世之书真大典鱼鲁何如尚讹舛胸中要自有权衡笔下何须苦裁剪戴生业此凡几年一朝归兴何翩然连环屡梦老亲面兰桡便理西江船江头载酒纷纷来送别半是青云之器桥门客离情草草何足云英论滔滔殊未竭明维九月天宇凉洞庭木落南鴈翔丹枫耀日染霜叶白云暎水揺秋光祖筵酒尽挂征席千里乡闱秪几日升堂拜舞称夀觞倍觉双亲喜盈溢双亲之喜将何如有子一别三年余但得经书载子腹绝胜甘旨左右趋戴生起拜奉亲志读书须学圣贤事古来声利等浮云直自麟经遡洙泗
春江送别为陈侍御兄赋
有客有客官内台难兄千里拏舟来典衣沽酒共欢笑狂歌放饮怀抱开灯前几时同聚首又复怱怱各分手借问归期何太忙荅云慈母相思久交游出祖春江边春江杨柳含青烟维舟荡漾碧波里倾觞潋灔飞花前玉瓶酒尽征帆发咫尺风涛分楚越沙上鶺鴒相背飞云间鸿鴈分行别莫云去住难为言谁似君家贤弟昆难弟致身位方逹难兄归养名何尊想到淮南春未老慈亲手弄连环好称觞正値佳节和戱彩偏宜晴日皎切切丁丁母子情为言官况清如冰会有鸾章下霄汉褒封永作家门荣
送虞宪使考满之京
山东宪使何昂藏铁心古貌眉发苍出入四朝荷天宠操持一节飞秋霜海岱茫茫几千里十年监部平如水只今报政趋神京僚庶追攀情不已薰风杨柳城西亭绮筵别酒倾银瓶一举十觞劝公饮气酣感我千古情千古之情向公道要使苍生乐熙皞内台黄阁正需贤此去严程到须早
醉吟楼歌为刘佥宪父赋
醉吟之楼高且雄谁其作之醉吟翁翁心豁落真宰同作楼直欲凌苍空危梯缥缈叠撑拄层轩洞达相开通白云片片宿梁栋青山隐隐当帘栊长夏绝超爽灵风洒清响秋蟾散影九万里晓雪悬光一千丈四时风景佳翁来日登赏赏心苦未足呼酒涤尘想一觞一咏自风流兴酣万物良悠悠傲睨五岳衆山小吞吐七泽三江秋有时醉倚阑干望八极便欲排风御气仍丹丘却思李杜文章伯只今已作神游客举杯且复一招之招之共饮楼头月月光入口清心魂唾珠洒作澄江雪澄江雪何茫茫瑶翻玉涌蛟龙翔是时翁与二子相颉颃搜括百怪神鬼藏陶熔万象造化忙乃知醉吟楼不让采石江边亭浣花溪上庄
遇知行简陈广文
岂不闻北海鹏扶揺一夕起搏击九万程又不见渥洼驹朝饮东海水暮宿崑仑墟古来磊落奇男子变化腾骧亦如此英风激烈干云霄伟绩轩轰冠青史我昔年少天下游大河南北西梁州望远将登岱岳顶观澜欲泛溟渤流尔来战艺梁园日秋月离离桂花实更随春水到龙门一跃风涛生霹雳中间歛翼就闲居峩冠且复歌唐虞半载悠悠客京索千钱僦得城南庐城南之庐绝萧洒开门直见南山下南山朝青暮亦青人情谁似山光者陈夫子儒之豪早年独步亨衡高雄文应不让班马清词真可追风骚籍籍才名三十载到处菁莪秀而蔼春生杖屦乐薰陶霜吼金钟共倾骇衆人视我同衆人先生视我情何真乃悟知音古来少伯牙独与锺期亲先生賸注樽中绿我为先生歌一曲老天生才既有需岂向尘埃长碌碌一歌既竟还复歌歌长此意将如何残冬便须终日酩酊醉春来喜见万里风云多
题王司训汶阳亲舍图
先生累叶居邹鲁礼乐诗书绍先祖夫子遗风饱已闻杏坛遗迹频经覩一自宾兴上玉京便拜除书绾丝组官在中州千里余回首乡关路修阻为因甘旨缺晨昏故遣良工写乡土淡霭初分岭上村轻烟乍点天边树洙泗微茫洄不流龟蒙岌嶪黯将雨凭轩忽若无丹青汶水之阳见庭宇花间一鸟窥帘栊竹里儿童随杖履静听如闻琴瑟鸣细看似觉斑斓舞先生乃是纯孝人思亲对此融心神锦衣有日遂荣养夀觞更祝如大椿吾闻昔日唐忠臣大行跋马高嶙峋白云孤飞绕亲舍望之不觉涕零巾至今香名满人耳先生岂不追芳尘愿将此图莫轻掷子孙永作传家珍
留别王大尹
忆昔年少登公堂公堂开宴罗笙簧红烛传觞鹦鹉煖锦笺落笔蛟龙翔贤侯爱客情无已留连夜宿重帘里香消古鼎语未阑月满雕梁眠未起中间契阔十年余千里关山恨索居何意今朝复相见烹羊酾酒为懽娯愧我马蹄随计吏朔风又卷河梁袂握手难忘父母邦铭心佩感贤侯义贤侯之义孰与俦冰壶玉监涵清秋报政行将觐明主春花相约凤池头
题醉仙图
画图忽见瑶池仙排风驭气今几年弱水蓬壶恣往还沧海见说成桑田流霞之酒如长川偶来醉倒东风前长松落落芝芊绵羣仙倚侧坐与眠壶既为之倾瓢亦为之顚沈冥不管山花妍拂?凉飈神凛然共骑黄鹤凌苍天
赠同年
吾闻洞庭之水几千里巨浸茫茫接南纪蛟龙夜舞风涛寒鸥鸟晴浮镜光紫岳阳之楼高且雄元冥北牖南祝融娲皇悞落补天石君山一点玻璃中咄此湖山两奇绝孕秀储精此其穴应有贤俊生乎间岂独崧高产英杰我昔年少天下游只今三十来神州同时射策揔豪迈翩如彩凤翔高丘有客昂藏好眉宇家住巴陵几今古已应秀气锺湖山更觉词华绍先祖偶骑鲸背游赤霄赤霄仙子争相招想当沈醉碧桃下一花吹落春江潮自尔楼神元圃侧炼气餐霞学胎息一朝九转就还丹羽化千人万人识清水芙蓉吐异葩兰苕翡翠相交加珊瑚色明海底树云锦光吐空中花紫府之名照丹籙钧天细听箫韶曲欣逢明圣登俊良喜遇昇平调玉烛马蹄共踏金台春与君义气殊相亲志节功名须努力赓歌愿作虞廷臣
金台春意图为夏进士赋
西山千仭挿天碧东海排空浪头白山雄海壮拥神京中有金台临紫陌台高迢递绝尘埃九天星斗罗三台台前一夜东风起吹得皇都花柳开花枝杲杲明朝旭柳色依依袅轻緑九衢车马睹晴辉万井笙歌连曙烛有客磊落丰城人宝劒出匣光芒新两度青云不得意今年一举超常伦金台骀荡春光好对策彤庭漏声晓宝殿胪传瑞气多天门榜放祥云绕锡宴南宫春昼迟锦袍不管杯淋漓醉向和风满归路紫骝蹀躞争骄嘶绮楼翠牖出云幕粉黛朱顔拥芍药倾城人看绿衣郎意气昂昂动寥廊幸逢明圣坐垂旒联翩彩凤鸣高丘成名祗向鴈塔写放歌不作平康游金台春色看未已又沐天恩还故里尽将此意入丹青期与乾坤传不毁
送刘侍御
青騘晓嘶春日明银鞍稳被珂玉鸣豸冠绣服何光荣乃是鸟台柱史朝神京故乡之山郁峥嵘绿溪白石蒲芽生交朋相送难为情大搥鼍皷吹匏笙四筵列坐皆豪英高谈直使鬼胆惊醉来不觉金罍倾起舞意气殊纵横我歌一曲送君行丈夫立志当轩轰古来多少彯华缨惟有忠义留芳名岂无铁面寒亦有揽辔清愿君追取二子烱烱之精诚仰酬盛世开隆平
苦雨
凉风飒飒雨声急出门跬步苦沾湿山城拂地云雾深河渚交流潢潦溢田夫野妇坐叹息园中有枣不可食况复离离禾黍垂及时不得收获力一年百事望秋成秋成奈此淫雨积谁哉为我诛云师宛见青天行白日男亦欣欣女亦懽有衣有食安家室
郊游
客居烦聒毒我肠偶骑欵段登周行西行三里渡小水北上百步临高冈远近人家翳乔木依稀邮舍围垂杨是时陇麦半乾槁南风起浪日色黄所遇林桑已空兀谁家妇女犹提筐惟南有山接嵩少云门开阖峯低昂清回爽气彻心目便觉尘虑都消忘回鞭窈窕历溪谷野花野草供幽香殻蜗垤蚁各生遂潜鳞飞鸟咸徜徉东折萦纡历平坂纵观大化穷毫芒乃悟羣生隐无极始知一气包鸿荒此意悠悠真罕识令人酷忆点也狂缓辔归来日已夕满怀风月天茫茫
故镇行
北山崒嵂界天碧山前古境烟霞集两街老木风飕飕几道寒泉声沥沥沟塍缭绕禾麦稠椒林果实被道周人家门巷甚萧洒村园水石殊清幽西边梵宇临深谷俯视溪田蔼新绿钟阁风云入壮怀佛殿金银炫尘目断碑苍藓还摩挲细看岁月良已多赵宋金元迭兴构黄童白叟争奔波夸雄竞丽犹未已衰歇几何还又起大道由来甚坦夷何不归斯而舍彼亲朋导我村北行丛祠户牖涂丹青龙堂鬼物极雄怪土祠洞府何幽冥还复崎岖历西涧褰衣竞涉波凌乱高柳啾啾栖暮禽平芜渺渺语飞燕嗟哉此境良亦稀游览未毕情依依念我昔年走天下每逢山水娯清辉况兹故里好林壑有田可耕薪可斫待余他日重归来拟卜山居寻旧约
西磑行
偶来与客游山前地幽便觉人境偏路入青林几萦曲浓隂不断风泠然??清泉来远谷绀色寒声莹心目石梁急泻跳明珠草岸平流浸青绿北行更欲寻泉源山门蓄雾势吐吞两峯秀出半空里锦屏屹立当中尊复憇山【阙】小琳舘洞户云扃殊宛转袖拂尘埃读古碑茶余苦乏【阙】精饭归来白日天未中回头尚爱千云峯更待秋初稍凉冷还登绝顶窥鸿蒙
峡石山行
古道黄泥没车毂峻坂迢迢客行苦别寻细路出山椒俯瞰羣峰如累土山椒怪石何巉岩小大累累儿逐母忽惊耳畔过狂飈老木如人自掀舞隂隂空谷啼饥猿惨惨深林啸猛虎时时一顾破羇顔秋叶秋花解媚妩霜林色重红欲然露菊香寒寂无语日暮崤陵风雨来千山万谷堆云霾回视人寰不知处恍疑驭气游蓬莱
新安行赠王广文
西通崤沔东洛阳涧流曲折波浪浪连峰叠巘互低昂溪桥野店遥相望函关开豁地一方新安老树浮高隍山回川合郁苍苍储精孕秀不可当钱君若水慎行藏急流勇退何徜徉韩侯擒虎智力强高勳亦可铭太常其余豪杰皆昂藏弱毫未易俱谈扬王乔古洞南山阳世传铁斧殊荒唐洪鑪烈焰徒煌煌百炼不改纎毫钢古来雷斧坠穹皇隂阳抟结成锋鋩铁斧无乃类此行胡为末俗相惊惶我行爱此山水乡往来屡宿芹頖堂芹頖广文情慨慷时能取乐行华觞诸生罗列芝兰香争持斗酒浇我肠醉来意气何扬扬为之放笔扫粃糠掇拾故迹百十忘颇胜燕石为琳琅欲行不行意徊徨明朝别思俱茫茫
寄温县江司训
君住江南我江北关河千里万里隔一朝振翮起翺翔同逐春风游紫陌是时英俊天下来南宫角艺何壮哉岂意主司滥收采缪将寸木升崇台君持木铎向温邑曾问士风解愁寂我亦拜恩归读书却抵荥阳问家室荥阳温邑隔大河相寻一苇曾经过严亲今岁官河内往来扰扰如奔波爱君特达好心事一回相见一欢恣夏舘清谈移昼隂秋斋共宿发幽思有时酌我金屈巵我还荅以二鸟诗醉来意气觉奔放生平肝胆何崛奇近日分携隔风雨羇怀落落向谁语行将跨马过君家寄声为酿新秋黍
送萧都宪归盘窝歌【并序】
盘窝者都宪萧君所营别墅之地名也萧君江西龙泉人其所居里曰南园去南园十余里有山水林木峭列回环蓊郁其间人以其地僻远而莫之顾萧君自登进士为佥宪时以省祭归乡里因游其地登高而望入溪而步俯仰四顾知其胜绝可为退休之所乃命童仆芟其草莱而佳树列疏其壅滞而泉流清则山若增而高地若辟而广水若积而深而凡云光霞彩嘉花美木千状万态献秀争奇於前观玩之久意若忘归萧君以古有盘谷以斯地较之未知其为孰胜因名之曰盘窝乃结茅以避风雨遂记其事而目为十景诗以咏之今年冬萧君以病得赐告之恩将南归寻所谓盘窝者朝之大夫咸为诗歌以赠之余亦赋萧都宪归盘窝歌以送其行云
古扬州之域今大江之西名山名水相望其间罕与之齐龙泉乃在山水最佳处盘窝直与盘谷争胜足以成幽栖吾友萧君生其邑锺秀精英抱高识神骏早掣飞电踪大鹏快展扶揺翼天上迢迢十二楼鸣佩早与羣仙游东俯扶桑枝西瞰崑仑丘珊瑚文彩沧瀛流吴鈎光射瀚海头声誉喧喧鬓未改赐归倍觉天恩大萧萧行李出都城漠漠云帆挂淮海长江西上知几程家山次第来相迎盘窝林岭秀盘窝水石清东潭西障迭隐见马山龙洞相纡萦离口横波秋色冷朝帽之峯露高顶平林归翼晚来稀远浦渔舟歌韵迥云陂春牧散无边高野秋禾成万井盘窝之景何其多萧君柰此盘窝何或时采其山或来钓其波松根茯苓自可斸而煮松花崖蜜亦可调而和山间茅屋极萧洒岚霭氤氲清水泻静时翫易窥见天地心闲日弹琴并与亲朋话盘窝之乐难具陈应知道卷堪怡神但恐勿乐有喜鹤书飞来自天上东山谢老未许独乐忘生民
敬轩文集卷三

[book_title]卷四
<集部,别集类,明洪武至崇祯,敬轩文集
钦定四库全书
敬轩文集卷四
明　薛瑄　撰
絶句
铜雀台
铜雀台高春日明春风无限绮罗情笙歌莫向西陵奏松栢萧萧起暮声
春日即事
一夜东风柳穗柔晓来红日在帘鈎少年两两鸣鞭过唯见香尘扑马头
舟中杂兴柬韩克和刘自牧王尚文宋广文十八首
公等文章班马俦偶来聨步上瀛洲天恩又许归乡里同泛南风五月舟
天上同沾雨露多扁舟又喜泛沧波冥冥鸟背夕阳暮千里月明闻棹歌
霄汉银河接潞河诸公同此沐恩波於今又遂归宁愿渐近家山喜气多
万家城郭通州市十里帆樯潞水船清晓登舻望京国凤凰楼阁五云边
波光到底见星辰中夜行舟月色新睡觉水村鷄已唱云帆清晓过天津
细草微茫间渚沙烟林杳霭暗渔家舟行不辨东西处但倚危樯看月华
舟行暑气正淟涊岸上行人方欝蒸安得长风来万里顿令烦浊片时醒
天高云影层层出野旷河流曲曲长百丈牵风晴袅袅橹声摇月夜茫茫
两堤草色緑无际五月草虫声已清自是天机能动物舟中闻此倍多情
堤上闲游眼界寛青天不尽地漫漫此心便觉无拘碍谁信人间行路难
天开水面平铺月风涌潮头倒卷沙舟过前村迷远近一堤杨柳数声鸦
夹堤杨柳緑依依傍水人家篱落稀小妇携篮卖蒲笋得钱含笑入荆扉
水畔人家舟作屋飘飘身世长儿孙几回睡足芦花月又引帆樯过别村
参透诗禅渐息机掀髯覔句句还迟橹声惊觉船窗梦遥见青天一鸟飞
才罢沿流又遡流关河不尽兴悠悠书生别有胷中略闲看横江万斛舟
千年宇宙混舆图万里江河接舳舻泽国晚来飞鸟尽海风吹月上天衢
芦叶青青潮水平吴侬揺橹唱歌声歌声橹韵随潮去背立江风无限情
江北江南一水通往来舟楫自怱怱推篷独坐浑无语遥见青天日正中
酬陈广文送莱
秋圃应知雨露多嘉蔬分送奈情何书生咬得其根味絶胜金盘荐紫驼
早度古嶢关
四围山势欝崔嵬清晓关门傍水开一骑秋风扬策度野花随路送香来
由蓼子谷取捷路抵巩黄河北徙有感
此路经过已十年重来河水变桑田西风不尽登临意又见寒鸦下夕烟
巩洛道中
嵩高云气晚嵯峨清洛西风咽急波水色山光浑似旧宋家陵墓夕阳多
王弼墓
四圣千年道久湮谁从羲画见天真先生埋骨邙山後犹有玄虚误世人
宿白马寺人家
白马驼经事已空断碑残刹见遗踪萧萧茅屋秋风里一夜雨声乡思浓
函谷关
嬴秦烈焰掩全齐谁遣君侯更向西关上月明关下路英雄千古怨晨鷄
登平陆城楼四首
独倚危楼日向西洪河风起浪高低中条北去无多路回首乡关路不迷
断岸奔流万里风踈林黄叶九秋中画阑干外斜阳暮并作离愁一段浓
客愁偏向九秋多况复登楼望浊河相去弘农才咫尺苦无一苇暂从过
中条秋色满山城一上危楼感慨生天外黄流来滚滚扁舟端拟驾长鲸
兴让里
岐阳日色正辉辉才被余光便息机却把争田为弃土顿令江汉总思归
山水小景四首
湖水茫茫浪拍天春风湖上有人烟小楼半在花林内帘卷青山看钓船
石上长松落午隂有人松下鼓瑶琴南风过处浑无迹秪见千山万水深
老树苍崖满目秋水明沙浄晚烟收如何万里长江内只见斯人泛一舟
两崖雪罢树无风泛泛扁舟水月空疑是山隂寻戴老此时清兴正无穷
七夕三首
絶怜天上有佳期汾水西风独夜时望断银河仙路远鹊桥不见度星旗
身世浮云无定迹客中二十四囬秋故乡此夕逢佳节闲看星河彻夜流
三处三年逢七夕鄢陵京索晋河汾人生是处堪行乐领取清风对酒樽
留别诸友八首
留连冉冉已过夏离别怱怱又値秋酒尽玉壶歌舞散月明千里照汾流
多情累月重留连惆怅西风送别筵咫尺江山暂分手及归应在早花前
緑树秋风起夕凉离筵歌舞断人肠欲知别後相思切明月关山满路霜
楼头钟尽晓风清南陌殷勤送我行十里汾流两岸月祗应总是别离情
汾水西风生夕波离筵忍听唱骊歌男儿不洒相思泪翠袖红裙奈若何
离鸾别鹤不须愁暂向中州访旧游待我明年二三月看花同上禹门楼
扁舟清晓渡汾河露草风芦两岸多却望高城云雾尽好山一带列青蛾
锦瑟银筝酒半酣离情几许旧曾谙却怜後夜相思处三晋山高月正南
秋日过洛阳
洛阳城西今又来飒飒秋风吹客怀禾黍荆榛蛩韵切昔人曾此起楼台
中秋对月遣兴
凉露满天秋气清月光先到客边明举杯对影深相属只有姮娥不世情
元夕寄故乡诸友八首
故乡千里隔关河好景年年客里过又见元宵春一度红灯几点月明多
乡人新自故乡来千里鱼书手自开闻道家山风景好玉笙吹月共徘徊
寂寂闲门掩月华春街儿女任諠譁窻前坐久银灯烬首首诗成只忆家
莫道他乡胜故乡思归一日九回肠元宵忽共乡人语为写新诗寄上庠
思乡无日不关情况复春灯对月明欲作家书附回使归心先过洛阳城
旧说归期已失期更逢佳节倍相思交亲若问今何似客里春来困酒巵
中州何事重留连忆别诸公已半年迟我河汾看春色百花深处酒如泉
回首乡关入梦频马蹄踏尽几年春客中胆气峥嵘甚肯把明珠漫赠人
题毋处士画梅竹二首
疑是孤山处士家暗香浮动月初斜千红万紫虽无数独领春魁是此花
湘江两岸鹧鸪啼翠袖天寒日又西可是无人伴幽独纷纷桃李下成蹊
行黄河岸上
苍崖千仭俯黄流滚滚波声大地浮惆怅灵槎无复见壮怀祗拟付神游
看杨花戱作
纷纷拂拂雪花香旋逐囬风过粉墙坐困緑隂看未足无端春思正悠扬
题蒲守刘公梅竹二首
谁倾金醴醉仙娥绰约朱顔总已酡莫向风前吹玉笛恐惊春梦入江波
此君老矣势犹豪新长孙枝节渐高好似一门贤父子清风相倚迥难招
韦广文送醯
鼎鼐何堪欠此生银瓶携送满寒清从今肝膈添诗思肯使酸斋擅大名
过贾鲁宅
长平驿是相君家不见当时富贵花只有苍苍乔木在至今犹宿夕阳鸦
长平
行过长平惨旧名路人犹指昔年坑不知当日将军死地下曾无见赵兵
荥阳道中九首
老亲官定覃怀後游子南来京索时舟渡浊河高处望太行秋碧绕天涯
前途十里即温城暂向村林避欝蒸野老多情能欵客呼儿旋撇瓮头清
一年几度过黄河霁景清风此日多临流滚滚兴无尽直欲遥吞万里波
河水南边广武山山头簇簇故城闲徘徊不尽千年事秋草秋花驻马看
独寻危坂出高冈蔓草荆榛古道荒谷口人家似仙舘几间茅屋?垂杨
一上河濆眼界寛秋风禾黍动秋山敖仓甬道不知处唯见孤云自往还
连村緑树乱蝉秋禾黍离离正满畴为爱中州好风景挥鞭不厌往来游
天高地阔鸟云飞天际凉飈动客衣万物生成看未足满怀清思正微微
马上看书意若何悠悠随处任经过举头忽见南山近爽气清辉倍觉多
次刘佥宪见寄韵四首
忆对清隂转午迟杯行到手欲无辞高山流水今何处鸿鴈南来有寄诗
开缄忽见右军书丽句清词惬所需何限相思动秋意蝉声况是晚凉初
几年持节道途间骢马遥遥意气闲况有青山随处好料来诗思未应阑
宪府新成小屋居居中惟贮旧琴书希声古道应何似一榻清风乐自如
通监
千二年来治乱机只从理欲辨安危若将此监为心监三五如何不并归
禹门
连山忽断禹门开中有黄流万里来更欲登临穷胜观却愁咫尺会风雷
渡口
两崖陡起束狂澜南去沙平势渺漫长有扁舟依渡口行人莫道往来难
栈道
石岩危柱迭相承阁道萦回接杳冥天上黄流来滚滚长风五月洒衣清
明德宫
碧瓦朱楹白昼闲金衣宝扇晓风寒摩云观阁高如许长对河流出断山
宫前老栢
苍苍老干铸青铜缕缕香毛引细风自是栽培年岁久托根长近禹王宫
看鹤楼二首
石磴盘云到上头高风五月已惊秋眼空四海无纎物惟见黄河天际流
一柱巍峩势独尊铁崖三面下无根偶登絶顶思前事满目河山孰与论
水阁二首
水阁凭空结构牢苍崖直下俯洪涛辘轳牵绠应千尺还似垂纶钓巨鳌
飞楼缥缈架黄流滚滚波声世界浮遍倚阑干忆前事功成四载几经秋
后土祠
一木为桥渡断溪山风水气冷凄凄千年古庙苍崖下万里河流正在西
石龛
古屋纵横半亩余只疑神鬼护隂虚苍崖直上通元气点点寒泉滴露珠
靖应姜真人庵
靖应真人隐者流声名往日动宸旒功成不在飞升去禹庙连云桧栢秋
题四景四首
云满青山水满溪緑杨红杏绕幽栖抱琴童子随师去归到桥心日未西
水心亭子四山青亭下荷花照眼明我欲唤船杨柳岸隔溪终日不闻声
四山木落晚江空江上茅斋爽气中立尽秋风何处客矶头日日看飞鸿
怪来寒气袭襟裾忽向高堂见画图树老山空江似练扁舟不受旅人呼
题季札挂劒图
心许君侯口未言归从陵树挂龙泉生平负诺知何限始信当时公子贤
题负薪图
自古诗人咏伐檀山中不道负薪难到家远近何须问行过溪桥路已寛
四皓图
雪鬓苍髯识者稀功成犹自昧先几宁知後日纷纷处却道刘侯计已非
睡熟
睡熟不知风大作到晓犹闻波浪声起坐覔纸欲题句却忆远人无限情
纪先人旧游三首
坛树浓隂覆四墙春深好鸟啭笙簧慈亲此日不同听乐意翻成泪两行
西壑南冈景物幽先人曾此数追游重来不似当时兴緑草红芳总是愁
先人最爱佳山水每对清流翫翠微俯仰忽成今与昨看山看水泪沾衣
检旧书得先人手迹
素帙窻前自卷舒忽看先父数行书分明笔迹如平日一字伤心一泪珠
题钱舜举山水小景
琪树秋风生早寒楼台缥缈暮云间桥头有客长无事闲听溪声静看山
观太极图二首
歛襟坐久此心虚静看濂溪太极图理在象中元不杂莫於象外用工夫
一理隂阳及五行乾坤万物各生成莫言真宰元无迹久向图中露此情
春兴三首
客居城市厌喧嚣举目云林变緑条好景一年都已过何曾散步到西郊
怀抱何由一洒然劳生扰扰故相牵城南山色青如许不到云林又几年
又是春风换物华静观芳意浩无涯寄语莺花休怅望新诗已懒向人夸
新郑学宫夜宿
清飈槭槭响林柯夜宿秋堂冷簟波睡醒不禁乡思切满庭明月候虫多
刘广文携酒饯行
先人馆下老门生三十年来故旧情今日相逢头已白殷勤载酒问归程
过卢沟河有作
乌府新承帝泽覃又持宪节按湖南卢沟桥上瞻都邑金阙连云倚翠岚
出汉口五首
扁舟泛泛野湖平岸转奔流近汉城满目江山如画里留题多少旧才名
万里长江滚滚来楚山凝碧树如苔扁舟横渡浪花急一蓆好风何快哉
汉江南合楚江流新涨兼天雪浪浮黄鹤不来仙已去舟人犹指旧时楼
万里沧江水自东武昌烟树晚朦胧独持宪节怱怱过兴忆南楼夜月中
人家楼阁枕江烟江上危樯泊万船欲问当年无故老青山依旧水连天
出汉口至大江追忆往事有感而作
武昌城对汉阳城城下长江漫漫平二十年前曾过此烟波一望不胜情
览嘉鱼图经
闲览嘉鱼县地图半为山谷半为湖生民计业知应薄祗赖昇平雨露余
公安咏古
古砌长衢满緑苔踈篱多傍水边栽欲知何处怀平仲老竹荒祠风雨来
蜀江水涨如黄河江北诸山彷佛太行遣兴而作
蜀江浊比大河黄江北诸山似太行误喜中原应不远却闻人语是湖襄
澧州
秋日秋风澧有兰碧峰如画水如环荆南自古多骚思长在闲花野草间
常德
百里平川古朗州沅江滚滚向东流竹枝留得唐人句一曲西风碧树秋
武陵
万水千山旧武陵伏波曾此向南征只今无复壶头险击鼓讴歌乐太平
次同年赵侍御阻雨韵五首
秋夜萧萧雨未休碧窻欹枕忆神州霜风会见清南徼未必轺车久滞留
天使乘骢此暂休今朝我亦到南州栢台孤枕银灯夜还似当年阻雨留
瑶树西风透客怀早秋凉雨压尘埃行台壁上留佳句知是同年揽辔来
壁上留题见好怀旋将征袖拂尘埃浪游不得逢知己阻雨今朝独後来
境入桃源喜满怀分司衙里絶尘埃绣衣壁上题诗日正是随车好雨来
桃源晓行
隔江烟树晓模糊纵有丹青画不如且喜桃源风景好山行不厌路崎岖
宿界亭驿
山月娟娟满户庭秋虫唧唧四边鸣一杯强饮不成乐坐听山童打二更
辰溪次赵子裕韵二首
尽日山行不厌迟肩舆随处爱秋溪路回忽见江头县风景清幽兴不迷
辰阳已觉鴈书迟满目云山接五溪秋夜一杯江县酒醒来乡思不曾迷
益阳山行遇雨
云林漠漠雨凄凄节节危桥曲曲溪可是青騘行处稳满山红叶衬秋泥
雪中度风门岭
肩舆千仭历峥嵘朔雪寒云杳霭中远近东西浑不辨只疑犹未辟鸿蒙
靖州道中溪水清驶可爱
石淙急泻响奔雷溅沫跳珠雪涌堆正苦荒山劳降陟且随流水共萦回
池边笋生
緑锦池塘春已深池边青笋欲成林贪看物理添新趣不管滔滔岁月浸
遣兴
永日霜台与衆踈相亲惟有圣贤书緑云满院苍苔合自喜能兼吏隐居
黔阳春日杂咏六首
满庭落叶似深秋好鸟鸣时地转幽坐对青山才咫尺会登絶顶望中州
风起杨花满院飞翠屏门外送清辉蛮中好景非吾土春燕来时客未归
两年三度客黔滨前是秋冬後是春新緑满庭清昼永好风时复送香尘
弱柳新梅?户庭好山门外列青屏间关幽鸟鸣春昼宛似家山把酒听
睡起霜台似水清晚春风日弄新晴笑看蟢子频频集却忆人家望客情
驻节黔中改岁华四山重叠绕天涯空庭独坐听鸣鸟拂面春风吹柳花
黔阳山中十首
景好宁知是异邦竹篱茅舍枕沧江吏情更有山林趣緑树门前画戟双
星轺玉节万山深到处溪流足茂林雨过瘴烟清似洗蛮荒不减壮游心
尽日江行路不迷沟塍水满稻秧齐参天緑树茅茨小何处人家叫午鷄
山青云白楚天涯驻节山中白昼迟纵是无边清兴好知音谁与和新诗
江村地僻草萋萋小阁闲登日欲西风景不殊云木秀只嫌中有鹧鸪啼
清和时节似中州江遶茅堂尽日幽官况不羁情散诞坐看云影自悠悠
宦情不改读书情闲爱山林兴致清随意时时写佳句却嫌行处有虚名
竹椽茅屋江边静永日惟应鸟雀飞云白天青山万叠霜台远客正思归
花木时光总不穷青山叠叠水重重欲寻真宰元无迹祗见苍苍一气功
草阁南风分外凉看山面水据胡床宦情萧散知何益身在江湖忆帝乡
四月望夜院中作
月照芭蕉叶上明小阑干外竹林清一襟风露凉如洗似有新秋在户庭
对雨遣兴简陈侍御七首
秋雨通宵尽日鸣栢台双沼涨皆平緑荷袅袅欹香柄细看明珠泻未停
曲阑干外芰荷香秋雨来时水满塘喜与同年骢马客水心亭上共持觞
南荒久与故人踈邂逅同年一月居共指小塘荷叶底水添秋雨欲生鱼
同年持斧到南荒笑指关山满路霜一月沅州城里往听风听雨喜连床
君恰来时我欲归沅江秋雨正霏霏鵷班若问新消息为说清霜满绣衣
緑萍如锦盖青池池面高荷静不移闲爱小亭听雨坐恰如湘水系舟时
同年喜有绣衣人沅水相逢意气亲我去君留莫惆怅边氓快覩晓霜新
襄阳雪中杂咏六首
扁舟南渡汉江来阻雪连朝住宪台莫道铁冠官况冷琼瑶庭下已成堆
乌台南面郡城高城外诸山雪乱飘胜蹟欲追羊叔子会从岘首踏琼瑶
空阶密雪下无声叶落层层盖已平尽日戟门清似水端居谁与论诗情
堂台高敞四虚寒窻外萧萧竹万竿一夜霜风鸣到晓散为清响满人间
襄阳城外雪纷如散入江流片片虚乍有却无迷望眼只疑神女弄明珠
少年曾读浩然诗襄汉风流百世师今日雪中清兴好论文翻恨不同时
芭蕉
夫君本自一心空舒卷如何叶未穷自是根株通大化故教有象显无踪
靖州月夜杂咏五首
一节三年久在边天威咫尺玉堦前靖州城里清宵月应与家山一様圆
参差林影受风斜坚坐胡床爱月华凉露在庭清似水不知今夕是天涯
城外清江城上楼满城明月似深秋忽思昌子虽痴小也念阿爷尚远游
未有涓埃荅九天漫叨官廪过年年静思仕学多违性搔首能无愧往贤
三百年来新郡邑七千里外古蛮荒无私好是中天月布满清辉一様光
夏夜闻钟
翠帷藤簟竹方床孤枕慵便五夜凉梦里不知身作客忽疑钟响是家乡
卢溪冬夜五首
几度官船过武溪匆匆都未有留题今来驻节当寒夜绦烛红炉兴不迷
曲曲清江节节山霜台分外朔风寒寸心祗与梅争白颇觉苍顔称铁冠
江县萧条岁欲除溪山寥落野人居九重时复行寛令使者徵求忍蠧渔
夜深风雪响侵门绣被熏来睡正温忽念中林有樵者独慙余煖未能分
久客霜风入緼袍壮心犹倚劒吹毛武溪溪上乌台夜猛虎一声山月高
重题五友五首
竹
长日无风亦自清踈篁况复满秋声几回睡醒窻前月疑是瑶堦佩玉鸣
兰
几载栽培雨露深好风披拂正关心瑶琴一曲凭谁写惟有宣尼解此音
莲
朝来微雨湿臙脂并倚新糚照緑池莫使香尘涴顔色深情还有正人知
梅
花正开时节已过祗留清影弄檐阿潇湘千里客归去想忆花时思更多
菊
未到高秋有别情新丛簇簇傍阶生归心不待花重发留与新知作眼明
董公二首
席卷三秦赤帜东力陈大义讨元凶董公筹略应无敌萧相虚当第一功
纷纷豪杰欲兴刘缟素应为第一筹何事元功盟带砺丹书不到董公侯
又题五友五首
竹
三年乌府长琅玕粉箨新梢次第看今日成林足风雨坐听清响彻云端
梅
红白双梅户外横看花看叶兴俱清今秋只恐归期近重叠题诗寄别情
莲
镜里芙蓉一色开高荷倚醉好风来采芳谁识心如洗持赠聊同驿使梅
兰
几岁南州老铁冠霜台底物可为懽祗应九畹滋新种时采幽香满把看
菊
簇簇新丛傍宪台台端有客日徘徊归期若在花前发留向新知次第开
怀沅州五友五首
竹
劲节虚心独耐看霜台三载伴清懽今朝朔北遥相忆谁与萧萧共岁寒
梅
正是花时远别离绮牕应已发新枝蓟南腊月霜如雪相对长吟有所思
菊
几簇芳根遍小台自呼童子看浇培沅江回首深如许纵有清香亦自衰
兰
频除恶草惜佳丛笑采幽香岁岁同一自沅江骚佩远小阑谁倚看光风
莲
方塘红锦日熹微绝爱天葩照客衣几赋新诗去雕饰相思重觉赏心违
又怀五友五首
莲
谁识当年周茂叔爱莲别是一般心沅州宪府花如锦囬首蛮山万叠深
菊
铁冠不受晚风寒采得幽香静处看幸自托根今得所栽培应有露团团
兰
九畹曾怀楚客骚不堪沅澧去人遥多情只有当时佩别後清香尚未消
梅
红白沅州有二梅年年长是近春开飘廊点砌今谁惜祗有东风扫石苔
竹
栢台清絶爱踈茎踏影攀枝绕砌行卫水舟中风雪夜梦囬疑是打窻声
博浪沙
大眼由来视独夫恳怀忠义报凶渠英谋已自输曹沫只恨当时中副车
院中杨柳
去日庭中始见栽既成林後客归来春风摆尽轻狂絮留得清隂满宪台
敬轩文集卷四

[book_title]卷五
<集部,别集类,明洪武至崇祯,敬轩文集
钦定四库全书
敬轩文集卷五
明　薛瑄　撰
絶句
朝回行堤上
御沟行处早春回春水平堤不起埃柳緑蒲青无限好客边襟抱一时开
简焦李罗刘四侍御五首
緑柳红葵满宪台几陪簪笏共徘徊昨朝一别长官去直到新年院里来【末用韩句】
文明门外水悠悠妓子归来雨打头却笑道人心似铁久无飞梦到青楼
铁扇都门镇日开无风车马也尘埃雷公不吝连朝雨洗尽炎蒸一快哉
每忆清谈对数公别来无日不从容少陵自是能诗者却笑樽中酒屡空
黄榜同年双进士青氊并榻两先生四君高论应难及别後深知鄙吝萌
读刘靖修黄金台诗
贤者何曾为此来黄金空复垒高台先生志节超千古一曲清风溢九垓
再怀沅州五友五首
沅阳清气满乌台为有修篁绕户栽两载好风明月夜新诗谁对此君裁
无端诗兴远谁添红白双梅倚画檐千里中州风雪夜一窗清月忆湘南
帘卷秋风绕砌花沅阳几对昔年华关山白露三千里谁采金英泛紫霞
持赠曾同驿使梅纫香聊尔意徘徊当时九畹花应在几向光风烂漫开
薜荔阑边緑锦池竹亭深坐晩凉时忽成远道空劳想秀色天香发向谁
汾上春行
清汾信马踏春酣汀草萋萋陇麦蔪正是煖风啼鸟日水村花坞似江南
骤寒
晓起题诗砚有氷苦寒端欲诉玄冥却思持节荆南道腊月湖山草色青
河南将归
我忆汾南田舍好緑槐如盖拥高门南园旧种双桐树应有孙枝到碧云
忽忆
忽忆巩东峰子岭入云遥见大河流中原胜槩皆堪赋揽辔还当遂壮游
汾河南岸看杏花二首
两载东风看杏花汾河南岸水西斜几回驻马怜穠艳只恐春流泛落霞
汾水南边锦作堆连朝相报杏花开东风好景休虚掷一日须来一百回
过夀阳用韩文公韵
征骑鸡鸣发大安山深五月尚风寒夀阳举目孤城近东岭金乌烂晓团
宪台斋宿
宪台斋宿几连宵绦烛银炉伴閴寥斗帐梦回更漏永只聼窗外冷风飘
喜雨杂咏简院长诸公八首
圣明端拱太平时好雨当春细若丝应是栢台添气象旋滋花柳更催诗
正是阳和溥万方知时好雨润羣芳趣朝共覩天顔悦应喜斯民乐泰康
霏霏朝雨润彤庭恭逐鵷行谒圣明白玉桥边鸣佩过御沟春水一时生
御沟新柳湿鵞黄佩马朝回雨露香栢府文书春日静相过唯觉和诗忙
栢台春静昼厌厌好雨如丝不卷帘最是东君能借力闲庭草色一时添
雨过西山翠欲流葱葱佳气满神州书生莫笑今霜鬓骏马看花已偿游
圣主龙飞第一春天垂雨露万方匀苍生坐见跻仁夀自昔赓歌有舜臣
万国同心奉至尊斯民重见饮衢樽欲知和气薰天地只在三春雨露恩
发通津驿三首
六月官船发潞阳水村烟树共微茫天门忽已如天上秪见青山一带长
新捧天书带紫泥又承恩旨按三齐通津南下波连海渺渺风帆去似飞
五色天书出禁中儒臣将命按三东沧波南下通洙泗鱼跃鸢飞总帝功
宿临清薇省行舘
薇垣潇洒九秋天风叶敲窗夜月圆有客乘骢来借宿新诗留作赁房钱
泉林寺
日午停骖暑气收参天古木乱蝉秋絶怜好景添清兴为写新诗纪胜游
梦与陈侍御话旧
分司相见是京华风节山东向骇夸邂逅不知身是梦觉来秋两溅窗纱
菊开忆去秋同官台中共赏
去年客里遇重阳曾与同官摘晩香今日分符行郡邑独将远意看秋芳
嘉祥分司元宵
行台北面是苍山古栢风生分外寒又值元宵春一度谩烧红烛伴清欢
钜野道中
钜野茫茫远际天春风春雨淡春烟河流尚自成陈迹俯仰千年事落然
题汶上分司二小栢
霜台对植长新枝翠叶交承雨露滋直干总应无曲处穉年俱有栋梁姿
闻蛙有怀
春晩乘骢驻德平古城墙外有蛙鸣却思青草池塘夜三载湖南厌此声
暮春道中见桃花尚开
马穿新緑过园林已恨穠芳误赏心犹有小桃花未落独留余艳到春深
邹平分司杂咏二首
行台独坐聼鸣鸠乔木参天五月秋举目好山青未了应随马足遍东州
树绕行廊散碧隂莺啼小圃送清音葵花无数开如锦解是倾阳共此心
临淄道中
平郊漫漫树依依人物千年总已非多少荒台芳草合不知何处是三归
青州分司榴花
石榴小萼未开时浑似红樱压翠枝照日含风千万朶故园千里正相思
穆陵关夜雨
万山絶顶穆陵关一上山楼五月寒烟树满川浮瞑色晩风吹雨湿阑干
胶州
几点青螺海上山参差楼阁海天寛行台五月不知暑秪觉侵人海气寒
栖霞见青桃
来日红桃尚有花青桃如弹过栖霞无端马首还东去直看青山到海涯
栖霞行台夏日
四山环绕栢台深緑树浓交户外隂还似湖南持宪节坐听山鸟弄清音
望岳
揽辔西来过泰安拂空青霭掠征鞍东还算是初冬日拟上天门次第看
莱芜怀古
清节谁能似范丹清名千载重人间莱芜县里停骖日坐对南山秋色寒
再咏汶上分司二小栢
一回相见一回高夹砌行看翠叶交伟器定如房与杜相期耸壑更昂霄
鱼台分司
翠竹红榴掩映间栢台清昼鸟声闲情知物理相关处心与乾坤一様寛
三咏汶上分司二小栢
高标离立入檐长已有清隂近画堂别後又看新子结风生满院散天香
题松鹤图
忽惊虚室起潜蛟云气隂森爽气飘霜雪不知几千古长年惟有鹤来巢
临朐分司四小栢二首
解是平生独爱材新移四栢後堂栽悬知数百年来後应有清隂满宪台
四栢移来拱把余一行分植傍阶除故应雨露均培养直干争看耸碧虚
简黄仲芳大参三首
正统四年秋九月天官门下识君时神都第一科中客接踵青云愧後期
雅量每期黄淑度正人应愧薛居州斯文四海知同调且喜京华并辔游
天衢连日踏尘埃忽听萧萧夜雨来明日况逢重九节好怀应为大参开
十二景为衍圣公孔彦缙赋二十四首
小亭花雨
小结茅亭垒石台绕亭时雨百花开一襟道气清如许更挹幽香满座来
曾过君家饮小亭醉看红雨湿春馨别来生意应如昨长对东风閲圣经
夹道槐云
夹道槐根孔世家两行飞盖影欹斜要承浓渥千年?不爱秋黄八月花
数仭宫墙一路深屯云交翠落青隂红尘十丈知何处秪引薰风养道心
兰阶清露
零露瀼瀼带晓浓绕阶晴霁转光风云仍对此琴三弄还与宣尼古调同
九畹移来遍孔家芳丛时遣石阑遮故应天意怜香洁玉露年年润好花
桐井甘泉
千章嘉树古梧森一窟寒泉碧甃深静扫浓隂汲修绠清泠长是涤尘心
树环嘉木桐隂合井冽寒泉地脉通彩凤九霄应有待道源千古自无穷
海棠缀锦
长笑时人爱海棠芳姿何事近宫墙自缘要识东风面任遣花神缀锦粧
緑烟初散锦霞空绰约倦人半醉中莫恠海棠顔色丽等闲红紫尽春风
萱草堆金
緑带春深近北堂更看红锦烂天香国风千古遗诗在对此应知百虑忘
自是春风造化机织成锦翠烂相依细看一种生生意真宰无言识者稀
松窗皓月
拂窗凉籁起秋声绮席流光皓月明却忆邹轲谈夜气此时心迹已双清
画堂松月夜窗虚宴坐澄心一卷书莫道画前元有易静中天理亦森如
竹坞凉风
半亩琅玕出短墉煖烟轻雾碧隂重开门净扫苍苔坐细叶萧萧引好风
戴雨含烟一迳幽每从长夏数追游浓隂深处不知暑秪觉凉风似水流
苔石叠翠
山骨移来带藓痕层峦叠巘势飞翻杏花坛里三春雨疑是岩间一片云
气通霄汉润通泉融结还从太古年数点青螺云起处散为霖雨遍山川
花圃繁红
煖云无力趂东风小圃芳菲一迳通若问人间真太极便应携手看春红
参天乔木圣公家应爱春风满圃花还似濓溪窗外草一般生意浩无涯
古墙秀栢
曲阜城中夫子墙墙头老栢正苍苍托根终古同元气未许抡材作栋梁
根蟠厚地干参天还合宫墙不记年遥想杏坛传道日唯应此木见三千
方沼瑞莲
?重当年太极翁曾将道笔写清通孔门自是传心者还向方池看夏红
玉井空传太华峯何如方沼看新红浇培更有如船藕渣滓都归浑化中
行台杂咏简黄宪长暨诸宪僚二十首
行台西接大明湖细柳新荷入画图海石风光今古意品题殊觉少陵孤
独宿行台暑气清清吟已觉动高情令人苦忆黄诗伯肯许连床听雨声
杨柳隂隂宪府深读书因见圣贤心锺期去後今千载谁复人间是赏音
猎猎风蒲水满塘轻隂微雨芰荷香偶来乘兴观时物徐步芳洲趂晚凉
烟笼庭树水侵阶隐隐轻云细雨来爽气已添烦暑退好怀千古一时开
緑柳红葵满宪台清渠碧沼断尘埃城头雨过天无际高鸟孤云自往来
菰蒲深处水禽鸣雨过林塘晚更清露满碧荷看不定秪疑仙掌万珠明
栢台清昼鸟声闲影落高梧夏日寒且喜轻隂天际歛开门咫尺见南山
水满方塘盖锦萍软风高下扬蜻蜓清宵雨歇蛙声急却忆湖湘草色青
万朶红葵折锦苞新粧相倚闘妖娆道人独爱倾阳意并起丹心忆圣朝
行台直北是高城城外溪流面面清更拟濠梁寻胜事观鱼侈有昔人情
明时叨秩意何如秪向行台读古书自得自歌还自乐青天白水看鸢鱼
四月行台暑雨过方池无数长新荷贪观物意归来晚杨柳薰风到面多
潇洒流年老铁冠鬂毛虽白寸心丹天书重叠叨天宠骢马长鸣宇宙寛
耿耿江湖意不忘频年草疏奏明光行台夏日看时物最爱葵花向太阳
忆捧天书别九天分符频与岁时迁行台几度逢佳节五月薰风入舜弦
夏雷挟雨急倾盆风色苍苍晚更昏清晓行台看双沼新荷已没旧波痕
泰山触石云初起六合茫茫一雨同试听康衢应有颂调和玉烛圣明功
绕屋葵花锦作围画墙墙外柳依依日长庭院游丝静乳燕穿帘自在飞
万顷平湖接宪台红莲如锦望中开何当与客凌飞阁更揽山川入壮怀
题赵雍画马三首
逸气棱棱不受覊苍林磨痒立多时会应有待王良驭掣电追风始见奇
白面骊驹汗血乾风鬃倚树玉蹄攅谁人为制青丝络骑出横门万衆看
玉马王孙已入周曾将絶艺写骅骝谩夸有子能传业不道东陵有故侯
读峄山碑【李斯篆】
六国平来四海家相君当代擅才华谁知颂德山头石却与他人戒後车
重题临胊行台四栢二首
四栢移栽已二年重来相对意留连时人莫比甘棠树浅薄慙无惠化传
宪府重来栢渐高良材元不困蓬蒿还应老大惊人目香叶团空有凤巢
重题胶州行台二首
六年三按古胶东两见葵花五月红却忆端阳沾赐扇曾陪鵷侣觐飞龙
留题今是两端阳海气仍飘五月凉却爱名花当户发还将远意采幽香
四景为李通政赋四首
石桥流水自东西緑树连云翠嶂低却忆当年持宪节扁舟曾泛武陵溪
红尘飞不到青山宛转桥东水合寒立尽夕阳桥上客看山看水不知还
木落霜青水不波野人茅屋带岩阿幽林采得怜香洁坐对南山兴最多
竹林茅屋枕江臯叠玉峯峦夹岸高似是剡溪清兴发独冲风雪泛轻舠
四景为张给事题四首
云满青山水满溪百花如锦草萋萋少陵诗思知多少到处娇莺恰恰啼
百尺清潭万仭山山围水合下虚寒道人已自无焦火况在山光水色间
无边草木不禁霜只有黄花晚更香笑采黄花斟美酒南山咫尺兴难忘
仙家楼观郁嵯峨雪岭氷溪眼底过驴背探春春信早诗情不必灞桥多
斋宿杂咏十首
高堂灯火夜相亲点检诗书忆古人自愧久持三尺法一生长保寸心春
霜竹风寒夜向深灯前读易见天心京华又是逢长至坐忆尧夫子半吟
再入霜台持宪节又承丹诏育菁莪只今理寺通朝籍倍觉天恩滚滚多
灯花静夜结金虫炉火其如树杪风小阁有春应自省此心期与万人同
法从追陪二十年寸心期不愧先贤士师自是庭坚軄尚忆虞廷咏勅天
马蹄频踏暮街尘理寺归来月色新静室有心空自省忘言相对是何人
金门待漏三更月玉陛趋朝五色云补衮即非樗散质微诚长祝圣明君
迹沗鵷行第几班朝回马上看西山雪崖氷谷清如许咫尺烟霞未可攀
待伴未消窗外雪宜人偏爱竹间风斋居已自心如洗况与寒宵此景同
都城锺鼓夜深沈棘寺灯前有客吟不是少陵耽丽句虚台元是发清音
题陈希夷图
白云回首是三峯宴坐苍苔睡正浓人世红尘浑断絶野花啼鸟自春风
题枯木竹石四首
野渚春容
荒溪野渚曲流通苍翠漓岏淑气中潇洒一般春意思纷纷红紫挹高风
临波春意
苍玉生苔浸緑波新篁老木散枝柯徒劳人世歌招隐淡荡东风野兴多
淡霭凉生
扁舟几度泛湘波老木疎篁翠石多凉吹淡烟图画里远怀清絶奈秋何
萧骚霁雪
山间昨夜雪三尺晓云如拭天无痕恠得清声满人世石林冻竹风翻翻
絶句三首
一室无尘静有余清风频度小窗虚韦编读罢心如水闲看浮云自卷舒
扰扰征途二十年萧萧短发赋归田青山緑水都如旧得失升沉事落然
早知大道心无外始觉身闲乐有余一卷陶诗千载兴悔将名利役慵疎
絶句四首
疎懒经旬不出门炎风暑气任昏昏饥餐渴饮披书卷高卧开窗看白云
忆昔曾游海上山夏云冬雪满征鞍如今嬴得身无事一榻清风白昼闲
长江风起浪如山驿路红尘几往还三十年前回首处烟蓑依旧钓矶闲
年少争名老可羞青山緑水去来休是非得失何须问已是忘机伴白鸥
汾上春日二首
道边桃李緑隂繁花落难招万片魂只有清汾流不尽年年长是绕孤村
汾水春流岸岸深水村新緑满春林残红已逐东风尽不道游人负赏心
宿青桥驿听江声
青桥驿近黑龙江江上滩声暗入窗高枕才眠过夜半惊回旅梦正淙淙
草凉楼驿
翠华西幸驻山间草阁乘凉动喜顔何似长安歌舞地凤楼千尺更高寒
朝天驿
征骖行尽褒南道又上朝天驿畔舟两岸云林青未了嘉陵南去水悠悠
盆池鱼
浮游南北与西束不出区区斗水中何似巨鳞居大海波涵天地浪揺风
泛川江有感
双亲未老我童年曾泛岷江六月船今日重来泛江水我衰亲没泪潸然
夏夜宿龙爪驿
风树飕飀雨不休夜眠江舘似深秋梦回忽见窗前烛驿吏催人又放舟
效竹枝歌三首
锦官城东多水楼蜀姬酒浓消客愁醉来忘却家山道劝君莫作锦城游
江上小楼开户多蜀侬解唱巴渝歌清江中夜月如昼楼头贾客奈乐何
杨柳曨曨天欲明锦江夜雨江水生盐船无数恶年少闲上江楼看晓晴
却赠
有人情重赠尤多奈我中心义理何纵使尽添齐楚富一身之外总为他
放船
野旷天低江面平放船东下好风清江天况值新晴霁云白山青望眼明
江行
两岸好山看不尽一江烟水去无穷谁人为和沧浪曲兴在空蒙杳霭中
平羌望峨眉山
峨眉画出天边秀青到平羌尚未休山月半轮怀李白扁舟我亦下渝州
读史二首
汉唐末事谁能监晋宋当年世所知犹有一编青史在悠悠长使後人悲
东言来若用言难不用忠言亦等闲若信当时江统论定无戎马到长安
除夜
又逢除夜客西川银烛金炉白髪前却忆去年京邸夜朝衣新试候朝天
蜀中元夕
京华西蜀两元宵总去家山道路遥来岁乞归逢此夕故乡灯火沸笙箫
成都看梨花
锦城风煖不生尘开遍梨花万树春吹散緑云帘尽卷广寒宫里有仙人
看木瓜花
杏艳桃夭二月终好花难比木瓜红回头总愧青青栢生怕林间一夜风
咏史
平吴四海尽为家内苑新添万树花秪喜羊车游别院不堪轵道驾牛车
戏题则天乡
无端险恶山川气尽付当时武媚娘淫虐千年遗?在至今人唾则天乡
纪行口号
襄阳曾渡汉江水嶓冢还寻汉水源自笑苦无经济略道途何事往来烦
自朝天驿回京
去春舟发朝天驿今夏朝天岭上回水陆朝天行已遍朝天从此上金台
太常许卿送菜戏简十首
为谢东隣许太常嘉蔬频送意难忘呼童带叶连根煮咬得其中一味长
摘送园蔬露未乾虀成新味带咸酸几回放筯诗肠饱絶胜先生苜蓿盘
空堂养病似斋居喜送东园几种蔬吃此久无烹宰事不须仍用远庖?
白髪青袍老寺丞卜居喜近太常卿故知气味多相似频送东园菜把青
菜出东园种种新太卿相送意何亲平生自是甘清味肉食能无愧古人
园蔬新拔带霜浓烂煮香根放筯空谁识其中有真味不须苦羡紫驼峯
自笑官贫气尚豪党姬休复论羊羔卿家能送东园菜清味还应厌老饕
此色斯民不可有此味庙堂不可无顾我己非调爕手先生相送意何如
雅契名卿柰若何嘉蔬频送意尤多生平味此无厌足恐似当年吃菜魔
京华交契似君稀白首相看意不违忽见名园送新菜故乡老圃倍思归
徐州见黄河
吾家正在龙门下流出黄河几曲长忽向徐州城外见牵情一水正思乡
燕子楼
孀妾当时一女流犹知守节度春秋往来忘义忘仁者莫上彭城燕子楼
戏马台
八千兵渡大江来戏马高台亦壮哉何事乌江骓不逝高台翻使後人哀
陵母墓
鹿走中原海起尘独从草昧识真人纷纷都是人间死母死高名万古新
吕梁洪
长洪几折奔流急乱石两崖还叠重被髪行游浑不见往来舟楫自匆匆
过淮阳有感而作
武皇侧席正求贤直道谁居汲黯前何事不教留禁闼淮阳高卧度流年
高邮露筋庙二首
高邮女子志何坚假宿寜论性命全甘向荒陂死蚊喙此生元不愧苍天
囋血其如利觜何荒陂一夕死贞娥从教筋骨当年露嬴得清名世不磨
渡江
仪真北上念三年又上江南济渡船清晓登舻望京国锺山彷佛翠云连
望南京
虎踞龙蟠入望边锺山瑞霭翠相连仰思圣祖开洪业定鼎宜过忆万年
题双鹊图
梅竹交青暎栢枝飞来双鹊立多时主人翁好无弹射有喜令渠日日知
太平门
何处清时快往还太平门外好湖山闲花野草应无数惟有青松最耐看
大理後庭竹林山色二首
锺山雨过翠成堆竹里清风作阵来爱竹看山有真乐高人远矣忆追陪
闲爱修篁静爱山清隂秀色座中看老来渐得悠然趣天际浮云任往还
临终口号
土牀羊褥纸屏风睡觉东窗日影红七十六年无一事此心惟觉性天通
青城分司暮春
漠漠杨花满院飞重来又见一春归去年记得停骖日正月庭前雪作围
题松竹梅图
翠竹青松共白梅几枝潇洒出尘埃长年自保风霜节不学春红向煖开
濮州道中口号
岁月多从马上过勲名未立鬓先皤风霜满面谁能识极目苍天一放歌
舟发辰溪岸
岸脚挿江深洄潭揺石影舟行若天游妙处心独领
静夜
雨滴霜台静灯明宪府深新诗吟谩好谁复是知音
题墨兰二首
已见光风转应知九畹深殷勤采香洁持慰美人心既自充楚佩还曾入孔琴寄言采芳者云谷莫辞深
秋夜
泠泠碧窗风皎皎疎帘月重门掩秋霜素练捣寒雪
荒迳
晓行荒迳中瀼瀼草上露日出云气收一鸟空中度
夜饮李海昌宅
重门敞春夕灯烛霭余辉醉我百壶酒留连夜未归
早起
鸡鸣耿不寐展转待明发童子看窗前犹言有残月
早发
晨星耿孤色晓月余清朗舟人解缆行梦觉波声响
野市
野市二三家柴门傍水斜溪童卖蒲笋归路不辞賖
率成
舟过水无迹云收天本清外物自纷扰吾心良独明
敬轩文集卷五

[book_title]卷六
<集部,别集类,明洪武至崇祯,敬轩文集
钦定四库全书
敬轩文集卷六
明　薛瑄　撰
律诗
送和司训
秋色满平隂秋声处处砧离筵对衰草别路绕疎林白日青霄迥红云紫极深此行应得意早晚报佳音
久雨遣怀六首
客居连市井积雨竟朝昏屋漏频移榻泥深少出门窗风侵座泠檐溜入宵繁赖有诗驱闷无劳问酒樽秋来常苦雨风气早生寒小鸟投林急高鸿下食难奔流淹古道密雾隐前山试诵停云句中怀独未寛连日对秋雨其如客思何泥涂寜出户流潦欲成河生菌井阑遍积苔墙角多无由访知己遣兴且吟哦泥泞不可出茅斋静坐时怀贤寻往传课子诵新诗近悟柔为胜深知巧是非雨声杂凉吹萧飒发清机密雨洒如丝凉风散漫吹泥途殊汨没茅舍久淋漓秋意心先得虫声耳独知田家望收获何日静云霓小窗聼雨坐灯影照孤吟谁识无边道元同不外心客襟澄夜气檐溜滴清音诗就无余和悠悠思转深
寄秉忠周司训二首
良夜对床宿清晨送子行西郊雨新霁古道马频鸣执手别时话挥鞭独往情相思杳难极鸿雁带秋声过我衡门下秋宵雨歇初繁星随汉阙明月到窗虚别数寜辞酒谈多不厌书今朝远相忆陡觉鬓毛疎
谩成
客里经年久交游日渐新名浮真自愧知少不生嗔大道终非外微言总是真悠然无所竞转觉快心神
陈广文见访
爱客情何厚肩舆到所居樽醪携腊蚁盘错间春鱼雅意忘年契高怀胜日雩剧谈移永昼未儗促归途
挽江处士
处士好静者放情丘壑间樽前流水远窗外白云闲孙子诗书熟交亲礼数寛百年今已矣凉月满柯山
卢沟桥
沙水相荡潏晴宵飞彩虹阑干临极浦华表撼高风爽气西山秀祥云北阙浓南征从北发归拟驻华骢
入湖南界
行尽中州地湖南境界初渐闻人语异更讶鸟音殊溪谷多栽稻池塘尽养鱼山村聊借宿风月夜堂虚
应山道中
万壑岚光满晓骑骢马行茂林交拥盖修竹送前旌到面溪风冷经心石涧清豺狼应远迹狐鼠不须惊
晚至云梦
云梦行看近肩舆趂晚凉稻塍新穗吐莲沼落红香密树隐茅屋芜堤系野航霜台絶萧洒容我得徜徉
发云梦二首
鞍马几千里又登云梦舟天围平野阔水入大江流笑傲倾樽蚁微茫聼棹讴往年怀七泽今日遂清游昔闻云梦泽今泛楚人船地远烟迷树湖平浪拍天南风清宪节北斗烛龙泉频向中宵望武昌何处边
大江逢霁景独酌有作
舟行逢霁景逸兴杳难羣緑树江边影青天水底云衆山连复断双橹合还分自酌樽中酒微吟到半醺
舟发城陵矶
急鼓催舟发依稀见岳阳远波浮岛屿衆水合岷湘竹瓦居人合杉脾贾客房且看风景异未觉远游伤
辰溪晓泛五首
沅水一千里辰溪又泛舟山云合雨暗身世与天游己觉鸡声远惟闻橹韵幽所经多险涉还似解离忧湛湛江流碧层层石岸高蛮讴催健橹瘴雨洒轻舠自朂氷霜操寜辞旦夕劳五溪山万叠何处是龙标怪石双崖峻秋江一道平榜人皆异语岸鸟亦殊声洞户编茅小蛮舟刳木轻虽惊风土异重喜万方清苍峡几千尺天开万古余波穿石眼瘦舟压水心虚历历瞻奇秀悠悠想化初所希观物妙难覔邵尧夫自有烟霞分观风任所之洞余盘瓠种江遶伏波祠秋老芙蓉树云深薜荔丝欲知消远思秪是咏新诗
舟发长沙四首
晓遡湘江水微风漾碧波好山随岸远野烧入林多往哲题诗处今予鼔棹过年来游览数天意遣吟哦已觉长沙北犹瞻岳麓西天浮湘水阔树入楚山低岸芷余香草丛篁染旧啼昔贤游览地我亦为留题长沙城下驿解缆发扁舟水栅千家市沙村十里洲喜逢晴霁景况值太平秋宪节叨光宠怀贤独未休十日长沙住登舟忆少陵花飞有底急酒美为谁倾浩浩当年兴悠悠此日名幸逢明盛世持斧故南征
湘乡道中
湘乡南去路连日是山行地僻溪潭緑冬和草树荣野人悬稻把【山家以稻作把尽悬於架旋取煮食】古戍列旄旌异俗今如此归当话友生
思亲
二亲俱久逝孤子际明时缪沗风霜任深承雨露私光荣寜及养劬育竟何为愿竭涓埃报焚黄会有期
宿湘乡道中山亭纪怀
又是山亭宿林峦夜杳冥天临南岭近风入北窗清开卷求心事倾壶荡客情二亲久辞世不寐想平生
沅州新正书景三首
楚南时节异正月似深春傍砌萱苖长临池草色新江山晴景媚庭院煖风频坐惜梅花落题诗忆远人颇讶沅州地新正景不同远山青草瘴深院落梅风角角寻巢鸟喧喧采蕊蜂春衣初试裌和气满帘栊楚地春来早羣花次第开轻黄舒柳线重碧染莓苔永日香凝篆和风酒满杯端居叨宠渥何以答涓埃
正月十三日夜书
两日是元夕山城已试灯讴歌连夜发萧鼓遍街鸣人喜新风景时逢旧太平栢台谁是伴梅月正交清
遣兴
庭幽多乐趣向歇爱晴晖緑竹生孙早红梅结子稀赋诗新有趣读易渐知几眼镜何空阔看云天际飞
晓上草阁
通宵雷雨骤晓霁试登楼百鸟声相和双江涨合流寜知冀北客来按楚南州满眼波涛急飘然欲放舟
乔口遡流往长沙
楚岫无边翠湘流不尽清香兰屈子赋苦竹鹧鸪声风景当年事云霞万古情沙头旧鸥鸟谁肯与寻盟
武口守风四首
连日北风疾江涛拍岸鸣天垂平野月浪颭近船灯湖与归心阔秋因客思清不眠聼鼓角高枕念王程武口丛祠下维舟几日余北风增骇浪南客念归途水远浮三蜀烟浓暗五湖江村秋雨里难覔酒家垆归思方正切北风何太狂江村平隐见湖树远微茫浪起鱼龙伏天低鹤鹳翔貂裘思更着秋雨早生凉系舟杨柳驿风雨苦连朝远岸烟埋树荒村水没桥年华身老大湖海兴萧条天意何留滞应怜望国遥
舟中偶成
舟中如斗室坐卧觉心清闭户嫌风冷推篷爱日明偶思前世事因见古人情自顾知何益诗书浪得名
汉江晓泛
城下扁舟发江清宿雾消竹村迎岸出粉蝶背人遥神女无消息明珠久寂寥鹿门看渐近满耳飒清飈
舟中遣闷
五日行不尽洞庭青草寛穷隂连旦夕密雾隐湖山诗思虽难竭酒壶行复乾孤舟亲爱远何日暂为懽
近日收书渐多戏成
元凯真成癖收书日又多静须频检閲忙不废吟哦得意欲谁语感怀聊自歌忘形到尔汝胶漆岂能过
武陵晓泛
今朝风日好来泛武陵溪碧水寒依岸苍林远护堤沙光揺野鸟人语散鳬鷖二月桃花发还应处处迷
院中遣兴二首
为客知应久池塘夏景深圆荷高倚盖新笋密成林山鸟因时语隂虫应节吟乾坤知帝力自许一生心片雨过山城空阶物意清黄梅拾又落翠藓踏还生几许催诗景无端望国情蛮方耕事少乌府但横经
夜坐偶书
夜夜烧官烛时时读我书斗牛双古劒天地一迂儒郡邑三苖外风霜两岁余江湖怀魏阙似觉鬓毛疎
舟中三首
来往虽云数应无愧此江观书心见独揉橹韵闻双岸转山相掩湍奔石互撞裁诗清兴发晏坐启船窗石底明皆见清波淡不流几年乌府客一叶楚江舟求富知为妄存心得自由所欣安履顺未必叹淹留好在黔中地相留过几年岸经冬岭树水宿夜滩船支枕思前事清心忆往贤一阳看渐近吾道故应旋
黔江晓泛
五月蛮江涨官船泛泛轻波光一道白山色两边青只有耽书癖都无报国能中原有家室终日望归程
诗礼堂为衍圣公赋
洙泗趍庭日相传自世家三千惟有敬一语自无邪乔木参天色猗兰绕砌花遗风从此地花雨被无涯
崇恩堂为衍圣公赋
赤芾趍朝日彤庭锡劳时宫壼沾宠渥命服被恩私遗泽应无竭深恩勉自持高台书盛事行见被声诗
题风木卷
秋色满天地寸心将若何行云寜返迹逝水絶回波断织封蛛网残篇掩蓼莪空余东岭树向夕受风多
题瞻云卷
游子久行役松楸空系情几经秋草合长见白云生水暎遥空淡烟迷暮壠平鹤归华表夜沧海月虚明
人日立春
人日逢春日韶华此又新暂归持斧客犹是读书人别久交游敬年深骨肉亲昇平占霁景爱国赋诗频
村居
乔木荒村古归来遂所居人情安瓦落机事识舟虚岁晚霜横野宵长月照书心田恐芜没不敢废耘锄
读书
俯仰千年道常看万卷书鬓毛兼黑白事业尚铅朱庭雨催寒早窗风度月虚抚时寜浪出慨想北溟鱼
中秋夜诸生持酒至二首
宪府乘骢入湖南仗斧游异乡饶节序故里忽中秋白月当空度明河入夜流诸生劳载酒坚坐看相酬五见中秋节湘南想北州忽看今夜月忘却昔年愁汾水通河汉龙门近斗牛霜锺传永夕高咏未能休
示弟瑭
大屋星霜久新年雨雪频田园知巳薄生计可忘勤乔木宜思祖鸡豚莫恼邻东堂花几树应与岁俱春
闻张侍御陞大理卿复陞都御史
闻道张公子频年被宠光一清廷尉法再肃栢台霜絶足风云阔高门岁月长所期崇令德汗简看垂芳
夏夜
肃肃凉景夕满怀诗思生虫鸣新雨霁锺逓晚风清爽气浮天极乡心对月明中州知久客归兴绕汾亭
挽吴孺人
高节知谁似终身不二天修篁秋更緑老栢苦尤坚意切和熊处心伤断织前贤郎今有立紫诰贲幽泉
直沽舟中
潮来两岸平风顺一帆轻海濶浮云白天低野树青久叨持斧客非是弃繻生岱岳行看近秋高试一登
按部出济南
雨歇西门道微凉草树秋风云连北极海岳接东州圣世方全盛书生得壮游频年叨宠渥感激未能休
七夕宿郯城
郯子国中宿高堂蜡炬红满林惊夜鹊绕砌响秋蛩远意知谁省长吟未许同去年当此夕京国见西风
发长清
清晓出南郭南行喜有山入林秋雾薄到面水风寒已觉年华大还应宇宙寛几回持宪节不改铁为冠
卢主事具庆堂
卢子古名族几年家大梁未为观国士已作奉亲堂乔木侵檐密芳花绕户香春风长满座永日但称觞
登州抵福山道中二首
冈岭高还下荒村断复连波涛风卷雪岛屿日生烟水坼人间境春融世外天云霞今古异何处有神仙正是春光好重来海上行轻鸥聨影落旅雁一行鸣徐市三山棹安期万古名只今俱泯没惟见水云平
潞河舟中
岁月忽如昨三年又此来水长通御苑山近绕金台谬拟传心学慙无济世才永怀清不寐终夕望三台
舟中思亲
三十年前事舟中忽有思老亲游宦日巴蜀泛江时青嶂两边合黄猿万树垂只今行海岱忍自受恩私
沧州舟中
澶漫沧州北舟行逆水迟连林秋柳瘦接翅晩鸦稀原野波涛减人家生理微端居对明烛深念莫相违
病齿
病齿经时久忧烦屡搅肠吟哦良觉废诵读縂相妨志切风雷益心惩噬嗑刚古柔无所苦因悟养生方
赐纱
理寺承恩召宫纱被宠光红酣昇海日浓染自天香省德知轻重裁衣称短长章身良自愧何以报皇唐
赐扇
勑赐端阳扇云笺五色花动揺烦暑退披拂好风斜法语真堪畏汤铭恐未加【扇两面细书皆圣贤训戒之言】身心蒙帝力留与子孙夸
登南坡
雨霁陟迢嶤凉风作阵飘目随青嶂远心与白云高野草连冈细家林百尺乔茫茫天宇内倦鸟已安巢
汉江源
巨峡自天辟峨峨嶓冢尊回
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>