<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,范太史集全文在线阅读,范太史集全文在线下载,大玄古籍书库">
<meta name="description" content="五十五卷。宋范祖禹。(1041—1098)撰。范祖禹，字淳甫，一字梦得，成都华阳(今四川双流县)人。祖禹少孤，由叔祖范镇抚养，闭门读书。后举进士甲科。曾从司马光在洛阳编修《资治通鉴》达十五年之久。书成，司马光荐为秘书省正字。王安石颇爱重之。哲宗时，官至礼部侍郎。后因上疏反对绍述新法，力阻章惇为相，被贬为武安军节度副使、昭州别驾，安置永州、贺州，又徙宾州、化州，不久病卒。祖禹平生作文，不下数十万言。史称“其开陈治道，区别邪正，辨释事宜，平易明白，洞见底蕴。其疏类皆湛深经术，练达事物，深有裨于献纳。”著有《唐">
<title>范太史集_范祖禹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">范太史集</span> <br/>
          作者： <span class="inputVal" id="bkauthor">范祖禹</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]280173</span> <br/>
          说明： <span class="inputVal" id="bkdec">五十五卷。宋范祖禹 (1041—1098)撰。范祖禹，字淳甫，一字梦得，成都华阳(今四川双流县)人。祖禹少孤，由叔祖范镇抚养，闭门读书。后举进士甲科。曾从司马光在洛阳编修《资治通鉴》达十五年之久。书成，司马光荐为秘书省正字。王安石颇爱重之。哲宗时，官至礼部侍郎。后因上疏反对绍述新法，力阻章惇为相，被贬为武安军节度副使、昭州别驾，安置永州、贺州，又徙宾州、化州，不久病卒。祖禹平生作文，不下数十万言。史称“其开陈治道，区别邪正，辨释事宜，平易明白，洞见底蕴。其疏类皆湛深经术，练达事物，深有裨于献纳。”著有《唐鉴》十二卷、《帝学》八卷、《仁宗正典》六卷，而《唐鉴》深明唐三百年治乱，深受学者敬重，视他为“唐鉴公”。此集全名《太史范公文集》，为五十五卷，另有十八卷本，为明人程敏政从秘阁借阅本集抄成。《宋史·艺文志》、《直斋书录解题》均作五十五卷。其中诗为三卷、表章札子九卷、奏议十四卷、墓志铭及石记为十七卷。《朱子语录》称：“范淳甫文字纯粹，下一个字，便是合当下一个字，东坡所以服他。”又曰：“四六语佳，莫如范淳甫。”本集有清钞本数种，常见为《四库全书珍本初集》影印本。</span> <br/>
          封面： <span class="inputVal" id="bkimg">Z_19325.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]范太史集
[book_author]范祖禹
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]280173
[book_dec]五十五卷。宋范祖禹 (1041—1098)撰。范祖禹，字淳甫，一字梦得，成都华阳(今四川双流县)人。祖禹少孤，由叔祖范镇抚养，闭门读书。后举进士甲科。曾从司马光在洛阳编修《资治通鉴》达十五年之久。书成，司马光荐为秘书省正字。王安石颇爱重之。哲宗时，官至礼部侍郎。后因上疏反对绍述新法，力阻章惇为相，被贬为武安军节度副使、昭州别驾，安置永州、贺州，又徙宾州、化州，不久病卒。祖禹平生作文，不下数十万言。史称“其开陈治道，区别邪正，辨释事宜，平易明白，洞见底蕴。其疏类皆湛深经术，练达事物，深有裨于献纳。”著有《唐鉴》十二卷、《帝学》八卷、《仁宗正典》六卷，而《唐鉴》深明唐三百年治乱，深受学者敬重，视他为“唐鉴公”。此集全名《太史范公文集》，为五十五卷，另有十八卷本，为明人程敏政从秘阁借阅本集抄成。《宋史·艺文志》、《直斋书录解题》均作五十五卷。其中诗为三卷、表章札子九卷、奏议十四卷、墓志铭及石记为十七卷。《朱子语录》称：“范淳甫文字纯粹，下一个字，便是合当下一个字，东坡所以服他。”又曰：“四六语佳，莫如范淳甫。”本集有清钞本数种，常见为《四库全书珍本初集》影印本。
[book_img]Z_19325.jpg


[book_title]目录
钦定四库全书　　　　　集部三
范太史集目録　　　　　别集类二【宋】
卷一
诗
卷二
诗
卷三
诗
卷四
表状劄子
卷五
表状劄子
卷六
表状劄子
卷七
表
卷八
表状
卷九
表
卷十
表状【牋功德疏右语附】
卷十一
表
卷十二
表【笏记附】
卷十三
奏议
卷十四
奏议
卷十五
奏议
卷十六
奏议
卷十七
奏议
卷十八
奏议
卷十九
奏议
卷二十
奏议
卷二十一
奏议
卷二十二
奏议
卷二十三
奏议
卷二十四
奏议
卷二十五
奏议
卷二十六
奏议
卷二十七
进故事
卷二十八
翰林词草
卷二十九
翰林词草
卷三十
翰林词草
卷三十一
翰林词草
卷三十二
翰林词草
卷三十三
翰林词草【乐语附】
卷三十四
啓状
卷三十五
赋
论
策问
卷三十六
记
序
铭
书
传
卷三十七
青词
祭告文
哀词
诔文
卷三十八
墓志铭
卷三十九
墓志铭
卷四十
墓志铭
卷四十一
墓志
神道碑铭
卷四十二
墓志铭
卷四十三
墓志铭
卷四十四
墓志铭
卷四十五
皇族墓志铭
卷四十六
皇族墓志铭
卷四十七
皇族墓志铭
卷四十八
皇族墓志铭
卷四十九
皇族墓志铭
卷五十
皇族墓志铭
卷五十一
皇族墓志铭
卷五十二
皇族墓志铭
卷五十三
皇族追封记
石记
卷五十四
皇族石记
卷五十五
手记
【臣】等谨案范太史集五十五卷宋范祖禹撰祖禹字淳甫华阳人嘉佑八年登进士甲科从司马光修通监书成荐为秘书省正字历官龙图阁学士知陕州为言者所诬谪徙宾化而卒事蹟具宋史本传所着帝学及唐监诸书已别着録其文集世有两本一本仅十八卷乃明程敏政从秘阁借阅因为摘钞以行世实非全书此本五十五卷与宋史艺文志马端临经籍考所载卷目相符盖犹宋时旧帙也祖禹平生论谏不下数十万言其在迩英守经据正号讲官第一史臣称其开陈治道区别邪正辨释事宜平易明白洞见底藴故本传载所上疏至十五六篇而集中章奏尤多类皆湛深经术练达事务深有禆於献纳其中偶涉偏执者如合祭天地一事祖禹谓分祭之礼自汉以来不能举行又谓一年再郊此必不能且夏至之日尤未易行同时苏轼等据周礼以分祭为是而祖禹与顾临坚持之後卒从祖禹之议盖其君习於宴安而议者遂为迁就之论诚不免於贤者之过然其大端伉直持论切当要自无愧於醇儒当时以贾谊陆贽比之说者不以为溢美云乾隆四十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
范太史集卷一　　　　　宋　范祖禹　撰诗
乐通神明【御试】
世治兴和乐阳来符正声纯能格天地幽可逮神明协气流无外灵心识太平九歌人鬼享八变地只迎翕纵多祥集欣欢万祉生须知勲德大圣作掩英茎
春鲔初登【锡庆院试】
风煦阳和候氷消水泽春乘舟施密罟登鲔荐明神大壑翻红鬛长波失锦鳞味参笾实美羞与涧毛新事异观棠日时非滥泗辰猗欤潜有颂率职自人
游先主祠堂置酒
驱车出郊垧涉谿上青岑峰头野寺不足到先主祠堂犹可寻祠堂之前流水长翠屏重叠揺清光老松窈窕入云汉五月郁郁炎天凉庙中女巫日歌舞神去神来何处所龙吟虎啸生风云未似当时臣遇主三分割据霸业开山河气象皆西来功名烜赫陵宇宙顾盼可使强敌摧西南历数俄迁改岷峨霸气今何在万里浮云卷壮图空余江水东流海山风吹月海上来松间云气嘘酒盃高歌且醉一杯酒昔日英雄安在哉此时分散已陈迹何足惨怆令心哀
四皓
南山石壁陵苍苍中有四老眉如霜中原龙虎困格鬭九霄鸾凤高飘翔赤精斩蛇入咸阳南极老人转遁藏一朝相顾下云巘共为羽翼安储皇白云黄鹄高飞扬虽有矰缴安能伤君王慷慨但饮酒戚姫起舞无辉光古人不见虽已远吾将杖策登崇冈
席上探题二首
红蕉花谁植风流太守家烁烁犀灯燃晩雨亭亭蜜炬照晴霞
秋夜雨点滴梧桐乱人语几行寒雁起沙汀万里渔舟泊烟渚
资水
资水通巫峡谁家万里船随云排楚气隐几上吴天神女迷朝雨湘娥泣暮烟何时一飞檝长啸下牢边
资中八首
劒阁横空鏁蜀门资中岩岫若云屯天倾白日千山厎峡束长江万里奔
资山岩谷多神仙鸾车凤马随飞烟神女萧萧来暮雨浮丘往往下云軿
醮坛高倚碧天开中有清都白玉台雾拥霓旌乘月去风吹仙乐下天来
五月江流万贾船迅如飞电擘羣山荆云峡雨须臾过白帝江陵朝暮间
六月炎蒸烈火高黑云驱雨驾波涛千崖雪浪飞泉吼万壑隂云古木号
风定江澄境象闲水清波影倒云山渔舟荡漾清光里白鹭惊飞杳霭间
夷界荒山几万重西穷月窟与天通何时汉使还持节从此乘槎上碧空
武侯祠庙徧空山万古名垂宇宙间昔日南人皆稽首至今歌舞聚夷蛮
资州路月山亭
轩亭枕苍峯缥缈视空濶长江飜天去回斡地轴折洪涛破山门崖谷尽争裂孤云行无踪飞鸟去自没游子怨路长烦襟此披豁昔观黄河流浩荡窥禹穴乾坤何壮观永叹旧游絶兹亭虽非匹山水颇秀发茫茫八紘内所历但毫末安得乘飞颷人寰恣超越
资州路东津寺【寺有古佛殿唐乾宁元年所建】
山行无晨暮日暝崖谷昬哀猿落客泪永路惊旅魂凭陵高山巅俯视大江奔迥环岛屿合萦转洲渚屯行云赴楚天飞鸟下蜀门地遐怪物聚寺古深殿存忆昔李氏末烟尘暗中原奸雄竞草窃割据穷海根干戈百年後见此败屋垣我来属清秋登览无俗喧山深虎豹归水静蛟鼍骞临风独笑吒浩荡欲飞飜
月夜船行入资州
忆昨卧碧山苍苍丛桂间白云为屏石为枕緑萝长挂明月闲忽乘轻舟泛江水山月随人还在此白鹭惊飞宿霭间青山倒卧沧波厎此时孤棹发中流川后停波听棹讴不学子猷中夜返欲乘明月向资州
七月五日热退喜凉资中有怀二十四韵
仲夏金火争隂阳势相夺乾坤鼓洪鑪夸父死奔渴普天无纎云厚土万丈裂亭亭太阳午安得日车跌清冷想寒门浩荡思舞雪叹彼老农耕有苖不得活乞雨祷潭龙望云驱旱魃帝车俄回指四序苦飘忽木落天地秋清霜洗空濶凉风破阊阖势欲卷溟渤衆鸟尽不飞峥嵘见孤鹘登临涤魂神飒爽动毛骨因怀京洛间车马填城阙红尘暗天宇愚智共汩没出门无所适肝肺为枯竭平生喜林泉潇洒爱风月沧浪有渔父逸步脱羁绁超然思远游万古访遗辙安能公侯间俯偻事干谒及来山水县素志得少豁白石拂云眠芳荪乘露撷寻山喜幽胜照水翫澄澈虽无巢许操夙慕夷齐洁庶以保吾真无为事其末
文潞公生日
天监仁皇德惟时岳降神英姿备文武贤业富经纶梦赉求岩野于畋载渭滨三朝瞻上宰四海入洪钧谟烈重光啓枢衡万化新珪璋扶日月劒履上星辰述职分东陕宣威震北垠长城万里远奠枕四夷宾自昔登储后惟公秉国均川河赖舟檝霜雪见松筠阊阖朝黄道云龙对紫宸忠勲藏庙祏异礼冠臣邻风雨王城会烟花洛苑春麾幢近泉石衮绣出埃尘照社祥光盛充闾庆旦臻御鑪熏黼黻天廐辍骐驎帝念深元老邦基属柄臣公虽慕前哲天欲觉斯民左右萧何手安危晋国身济时归夀域遐筭等灵椿
送赵清宪入蜀
上圣隆西眷中朝报钜贤三刀重梦寐四国赖蕃宣自昔方隅远惟公惠泽偏弦歌初抚字使节再聨翩召父深仁浃文翁美化全南图回海浪北极上星躔霖雨苏羣物卿云被八埏从容方论道引避不居权忠驭何频叱行帷义一褰漏天开雾雨烧栈扫云烟玉垒山横雪罗江水映緜闾阎瞻冕服父老识旌旃清静尝能理烦苛冀尽蠲销兵无吠警含哺但安眠富庶宁加此功名固有焉岂惟私蜀土伫更秉陶甄
送圣徒入京兼呈纪常子进
二年隔京洛思见亦已久骊驹将戒行姑共一杯酒君来买园林山川既富有顾我犹旅人安排卧林薮不意嵩岭云输君先入手谋生已知拙高遁慙居後贵富等浮云名声似箕斗终当结茅屋邻舍闻鸡狗杖屦作往还过从惟野叟爱君修竹间一水似崖口扫除石上月寒桧揺青箒早赋归去来无为事奔走前期知非远同集待诸友寄我思洛诗东风想回首
大雪入洛阳
昨夜关山雪仆夫晨起惊挥鞭骑紫马晓入洛阳城川原渺茫茫长啸视八紘有如乘风驭迢逓奔玉京伊水象天河云涛向东倾喧然古都市沽酒吹玉笙予心正浩荡万里赴归程遥望嵩峰顶连天冻峥嵘欲攀玉女窗举手摩太清思之不可去怅望空含情
寄名山李着作
劒外虽云远名山信日闻漏天常泄雨蒙顶半藏云万里飞鳬舄三年隐豹文茗芽春後好应许故人分
厎柱四首
黄河倾落九天来厎柱三山立欲摧崖谷吐吞成雾雨蛟龙战鬬作风雷
巨灵贔屭两山开东放黄河万里来地轴横斜争斡转天维欹侧恐倾摧
禹开厎柱放河奔浊浪轩轩日月昏唯有三门君不见惊波一起动乾坤
厎柱初开禹力穷黄河从此去朝宗长鲸一喷连山起岌嶪高於太华峰
望岳
客行西入函关道秀气东来满关好北顾黄河天际流回望荆山欲倾倒前瞻太华三峯高中天屹立争雄豪羣山朝岳皆西走势似长风驱海涛金天杀气何萧爽羽驾颷轮应可往安得云梯倚碧空上拂烟霞看仙掌
希夷陈先生祠堂
太华朝紫清莲花开緑烟尝闻希夷隐欲学南华仙道与寥廓友形随变化迁餐霞倚八极御气游九天静夜披蘂笈清晨漱瑶泉闲临日谷啸下拂云窗眠一朝玉棺坠委体同蜕蝉霓旌自宛转羽驾何飘翩空余故馆在遗像犹依然嗟吾生已後不得见当年扶揺若可借永谢区中缘
望朝元阁
昔年曾上阁边行步步凌霞出太清鹤驾不归云缥缈凤箫空断目分明秦川错绣孤烟媚渭水浮银落日横惆怅重游今未遂参差天半望飞甍
长安
东风吹尘客心起京华去蜀三千里我来踏雪走函关下视秦川坦如坻晓登太华三峯寒凭高始觉天地寛却惜京华不可见烟花二月过长安长安通衢十二陌出入九州横八极行人来往但西东莫问兴亡与今昔昔人富贵高台倾今人歌舞曲池平终南虚绕帝王宅壮气空蟠佳丽城黄河之水东流海汉家已去唐家改茂陵秋草春更多豪杰今无一人在细观此事何足愁不如饮酒登高楼秦王何苦求九鼎魏武空劳营八州当年富贵一时事身後寂寞余高丘春风开花不易得一醉何必封公侯
过朝天岭二首
夜上朝天晓不极举头唯见苍苍色回看初日半轮明下视嘉陵千丈黑
地拆天开此险成飘萧毛髪壮心惊人间行路难如此叹息何时险阻平
游李少师园十题
松岛
孤屿何亭亭苍松郁相对池中蛟龙起天际风雨会
芡池
向日铺青盖浮波散緑盘明珠洛浦佩白玉水仙丹
笛竹
凤食实已美龙吟声更奇惜无蔡邕识那得马融吹
鹤
王子吹笙去仙禽下云端夜栖松月静朝舞桧风寒
水轮
崩腾喷雪浪昼夜无停息回旋天磨转运动日卓侧
竹迳
整整植翠旗森森列羽卫微风羣玉动赫日苍云翳
莲池
藻荇徧回塘芙蕖出清水红灯迭照映翠盖相磨倚
月桂
天寒桂子堕花发向庭中月华十二满常照此芳丛
雁翅栢
高枝含烟雾密叶张羽翼参差随风势惨澹入云色
茅庵
结茅深林下开户流水边晓听松风坐夜枕云涛眠和张二十五游白龙谿甘水谷郊居杂咏七首
君家潇洒住园林更入青山迳路深唯有白云为得侣祗应流水是知音
松姿鹤性自宜闲天与幽奇避俗喧谢客风流临海峤秦人歌啸入花源
南窗高卧看云生日暮回风动紫荆鼓吹不须过野坞青蛙雨後自能鸣
田家何所乐野老饭蒿藜沙月鹭投宿松风猿乱啼侵衣青竹冷拂面緑萝低幽步无车马唯应杖可携石迳人行少山云袖拂看水流情共远天濶望随寛笙磬珍禽响龙蛇怪蔓盘洛川回首处烟霭暮漫漫夜静月明谿水喧先秋风物已萧然藤萝作帐云为枕冷挂絺衣石上眠
青山跬步去无由唯有登临可散忧浮世只知轩冕乐几人能得少时休
西街
西街春日永辇道与天通御水横银汉仙桥挂彩虹草荒平乐馆花发上阳宫扰扰都门路轮蹄日向东
和子进六言二首
夜静碧天如水山空明月随人此兴庾公非浅远游王子何频
萧散独游何处寂寥四顾无人月露沾衣觉久水风吹面宜频
和子进千春院观桃花二首
西度天津水见沙轻风飞盖緑杨斜相逢喜到千春寺最後方开第一花富媪英华当间出东君照育想非賖神仙高格黄裳色安得深根植帝家
凤刹花光照碧霄龙楼柳色暗朱桥夸娥素月人疑近姑射仙山路岂遥琮玉温姿轻拂拂鞠衣嘉色宛飘飘都人莫怪芳华晩如隔烟霞在泬寥
三月十八日雨後访张二十五以诗见寄次其韵
池上鱼相乐林间鸟不惊雨余荷气湿风动水纹生俗客心犹爽高人兴自清何时作邻里卜宅剪榛荆
又和再寄二首
青春忽已过白髪不须惊招隐寻居士论文访友生到来尘虑息归去梦魂清尚想穿幽径楸花间紫荆花落春台静鸎啼晓枕惊竹间流水过窗外白云生襟抱怀氷爽诗篇叩玉清荒唐漆园吏环堵但披荆
张三十病愈久不相见以诗寄问
公干清漳卧维摩浄室居作诗心在否问法意何如台榭花飞尽池塘雨洗初剧谈能强起便欲驾柴车
和张二十五春日见寄五首
绰约花无语间关鸟自吟及时须赏翫风雨不能禁莫恨生华髪唯须不负春风光无老少祗属有情人【来诗云未分生华髪】
潇洒幽栖地山岚日夕昬松风吹緑绮溪月湛清樽白日春台上欢娱莫诉盃飞花留客醉啼鸟近人来流水家家入修篁处处同城南履道宅白傅有遗风
和子进夏日忆宝上人
径藓铺苍锦林花落绦趺山光入户牖云气起瓶盂宴坐期三月迷行有万途寥寥方丈室一物更应无
秋夜
月上霜威重烟消霁景分岭猿寒啸侣涧鹿夜呼羣天静纎毫见山空落叶闻此时真吏隐高卧看浮云
送廷珍殿丞兄通判阆州
十年京洛弄残书喜见西归别驾车锦里追游贫莫厌彩衣荣侍乐何如诏条安远民为本才刃如君地有余不日还趋宣室召伊川重访野人庐
寄题傅钦之济源草堂
傅公有幽居近在盘山下清济出其间白石明可把盈科赴溟渤习坎日倾泻竹色洗娟婵松姿照萧洒室有古诗书门无俗车马公居虽畎亩寤寐惟朝社云山聊啸遨鱼鸟同游冶在我本无心羣生系用舍终当入帝梦肖象求岩野题诗寄林垧俚调慙非雅
范太史集卷一

[book_title]卷二
钦定四库全书
范太史集卷二　　　　　宋　范祖禹　撰诗
和蜀公紫薇花再发寄中书舍人
几年幽独饱风霜一日荣观似堵墙地养深根成异产天回淑气发新阳宾朋须醉千锺酒蜂蝶争偷百和香留得青氊真旧物于今凤阁有名郎
和五十四翁登恩第後赠杨君章
力穑良农晩岁收英名初喜动凝旒光如劒气斗间没文似河源天上流莫叹黄金才易箒安知布被不封侯【平津侯年六十方对策擢第】暮年烈士心方壮双鹘抟风向九秋孙秀才下第蹔还京口留别起居邀余和以赠行
翔鸾戢翼下层空南浦归帆逐晓风梦寐兰陔清露白啸歌江国火云红王畿结绶来无久天汉乘槎去可通莫为淹回销壮节力行须与古人同
和蜀公八十岁自咏
卫武年将百僖公夀有千形方通帝梦兆始见王田白髪高山雪新诗清水莲福绥真乐只燕处自超然浊酒中徐圣泠风御列仙劲松临絶壁独鹤在青天出处邦之望清虚性所便老谋方眷用微物正思怜汉室求园绮周家重夭颠虽怀箕颍志应未许终焉
答孙莘老病中寄谢诸同舍
言有逆耳忠药有苦口利康强本危虑忧患生逸意先生蹈周孔陋巷乐仁义新命登谏垣四方想平治舞雩逐清爽伏枕送炎炽作诗存警戒教告在同志苍生系正人丹扆渴高议矧当敷经训劝讲日严侍桓荣大师尊郑公三监备天衢进方亨王路坦无陂告猷补衮职正色伏蒲地阳城可以起醇酒毋数醉
春日有怀仆射相公洛阳园
阙塞当门外伊流遶舍西松筠不改色桃李自成蹊穉笋穿堦迸珍禽拂面栖公归卧林壑好作钓璜溪
和吕龙图贺仆射相公
鼎铉承家有庆基苍生翘首圣神知韦贤世德传经远卫武年华入相迟霖雨八方随说命带河千古誓萧规行看凤沼原鴒集莫为旌麾滞朔陲
蜀公恳辞经席改领嵩宫赋诗以代献夀
累诏褒优免造庭两宫虚竚想仪形千年辽鹤高华表万里云鸿独杳冥绮皓采芝终佐汉桓荣稽古旧传经真宫岑寂烟霞外南极光中作夀星
和门下侍郎东省夜直寄左丞光禄
黄合訏谟作帝龙【门下之职盖古纳言】文昌纲辖振邦风羣才藻鉴归能哲万事钧衡仰至公连璧辉光时共美断金情契昔相同折冲千里精神壮正似山河绕汉宫
和子开从驾朝谒景灵宫
雨师泛洒霁光匀华盖香风不起尘亿兆欢呼真帝啓谋猷左右尽君陈云随仙驭三山远日出咸池六合新一别都门变桑海来瞻原庙祗悲辛
瑶池真气降东莱营室新临渭北开载见辟王遐迩至思齐任姒肃雝来龙胡尚泣遗弓劒燧火俄惊变柳槐谁识九重宵旰意中天云汉望昭回
四月三十日慈孝寺山亭席上次韵经父舍人送子敦都运待制赴河北
去年使河东饮饯天始秋今年使河北复作萧寺游愧我燕居息送公频按州雍容鵷鹭列环佩鸣琅球岂知勤徒御与国扬王休譬如果适口安问梨与榴此行功名会肯使岁月流载酒都门饯行当迓归輈
同子瞻送子敦赴河北都运次韵
顾公涉沧海宇宙观奇伟十年守沈冥应笑柱下史动静虽有殊要之盖棺已迩来拜东台岩穴弹冠喜昂藏出风尘壮志在千里忽持肤使节急病仁为美翰林出新诗风霆奔落纸朝廷日清明君子慎所履行当继禹功洒灾澹洪水过我伊洛间松风醒俗耳
和张给事喜雨
玉座焦劳侧席居侍臣忧国尽应徐宸心有感先离毕星使分祈未下舆触石寸云寰?徧稽天巨浸百川趋不才太史那能颂唯待丰年以喜书
又和张给事喜雨
瞻望昭回每夜分崇朝忽起泰山云乾坤荡暑如醒醉江海生波想织纹禁漏深迷天阙晓朝衣凉带御炉熏时清封奏何妨简献纳赓歌见爱君
席上分韵送天觉使河东以登山临水送将归为韵分得临字
唐尧茹藜藿民俗犹忧深晋国壮山川羌虏皆外禽宸心敬折狱使节慎所临夫君台阁旧空老翰墨林松柏饱岁寒鵰鹗候秋隂揽辔上太行北风爽烦襟当令桑枣地愁叹为讴吟二江带双流三峨耸危岑何时早归耕杖屦日相寻
谢赐御书诗五言十韵【并序】
臣今月十五日赐燕东宫伏蒙圣恩就赐御书诗一首臣不揆荒浅谨赋五言诗十韵少谢荣遇之万一谨随表上进
圣志探渊学皇慈示至仁论经穷古训锡燕比嘉宾天醴尧觞举箫韶舜乐陈隆恩均近辅赐札下严宸洒墨星辰烂飞毫日月新聪明钦作后气志俨如神龙马观牺迹【伏牺氏画八卦始作书契】延陵识圣真【孔子亲书有吴延陵季子字】受藏辉蔀屋荣遇极儒绅方讲三王治思还四海淳顾慙愚陋识何所补涓尘
殿试覆考和子由侍郎
十五年前宿殿庐伊川一纪卧岩居雕虫尚忆长杨赋汗简犹残太史书日月当天瞻法座烟霞落纸看华裾品题幸预诸公末更许追随侍玉除
和子瞻禁林锁院诏赐烛酒
晨入金华暮浴堂声容不动笔奔忙星间忽降龙衔耀天上重分玉醴香【是日早迩英讲读退以风寒赐执政讲筵官御酒是夜翰林又被烛酒之赐】欲炧寒宵宫漏永半酣归梦蜀山长起看绦阙银河晓山立千官拱未央
送周思道再知汉州三首
千山行尽见平川鸡犬相闻俗晏然父老共知仁圣意十年重借使君贤
使君昔日抚疲羸曾奏囊封有直词一卧家山今白首重来犹拥旧旌旗
两川相望各繁华二牧蕃宣出一家衣绣聊为乡社宠行看召节向天涯
送周正孺知梓州
先朝直节贯秋霜殿壁於今有谏囊汲黯犹烦卧居郡冯唐何事老为郎山川壮丽开戎幕草木荣华过故乡青盖从来宜白髪行看高步入明光
寄题蒲氏清风阁
阆山锦屏秀阆水碧玉寒高阁俯城邑飞甍出云端惟昔隐君子卜筑兹考盘图书侔藏室一一手自刋山园养松桂庭砌被芝兰雾深豹文蔚风壮鹏翼抟来为廊庙重归为里闾欢乃知哲人训基构自艰难我昔侍先君借书尝纵观题诗尚可记手泽想未乾尔来三十载感事一丸澜侧身西南望安得陵风翰
久雨中厨屋坏
我从山中来安宅岂敢卜穷秋积霖潦陋巷没车毂环堵不蔽风下牀每涂足竈鼃日已长釡鱼时可漉瓦解岂一朝粪土扶朽木中夜若崩山微躯忧压覆晨炊无尺椽慨叹食重肉益思反蓬茅终老依松竹云居?薜萝野性狎麋鹿涧溪可濯饮薇蕨余肴蔌宁惟此寓馆薄宦同旅宿吾食敢求饱民生犹歉腹囊空庶无寇囷竭尚有粟墨突不暇黔谁能忧破屋
寄题颍昌王氏巽亭二首
危槛跨层城凭高俗虑醒鹏飞适莽苍鸿去上青冥隐地临箕岭贤游会德星跻攀何日共远目寄郊垧旧馆怀贤躅先朝翊帝图虹梁引层构血汗出奇驹几杖延乡老诗书问鲁儒南天望云气应泣舜苍梧
送道纯归南康
平生闻庐岳梦想入松门京华走尘土岁月空崩奔缈思放岩壑枕石清心魂羡君归旧隐山水当高轩云林对寝食烟霭变朝昬晴空天池溢瀑布银河翻奇观穷宇宙梦泽可以吞少年负志气海运期鹏鲲晩登桂堂籍燕石笑璵璠飘飘考城吏放浪彭泽园回首出都邑仙禽谢笼樊顾我老文史望天方戴盆俛仰半世间同僚念金昆存亡已永隔风义古所敦寄语谢嵇绍终惭山巨源
珍台闲馆切昭回笙鹤应无俗驾陪天浸祥池三岛向春迷神囿百花开沙鸥泛泛人相近风燕飞飞隼莫猜清洛故园荒径在与君何日赋归来
同安诞日赋小诗祝延
海上蟠桃方结子月中仙桂欲生枝须知隂德多余庆仁者从来与夀宜
【阙】
又
奕世登公衮羣生入化钧须知盛德後宜有正家人令日垂门帨清风采涧苹儿孙环坐侧岁岁祝千春
送吕通直致仕南游归夀州
掞天畴昔阻雄飞未及耆年早拂衣白日浮丘仙袂远清秋范蠡片帆归京华岁月双奔毂淝上沧浪一钓矶况有孟光为道侣散花诸国叩岩扉
答刘中叟
十年卧伊洛半世老铅椠君恩还故栖蠧简幸窥觇滥陪英雄游自觉山野僭有美刘夫子相逢乐无厌腾骞入霜台便若阻城堑朝言渴蹇谔民瘼待鍼砭清诗叩哀玉孤秀出羣艶伐木激颓风佩兰起幽念顾我久羁寓来如水鳬泛晨兴想三川夕梦越双劒终当出都门瘦马揺破韂事业付公等斯言免为玷
和刘莘老赠王圣美三子侄补试太学聨中高等
风流江左并淮原王氏衣冠不乏贤文似三珠才竞爽名如羣玉气相连九秋鸿雁方遵陆万里骅骝始下鞭白髪星郎推雅量似闻折屐喜成颠
黄鲁直示千叶黄梅余因忆蜀中冬月山行江上闻香而不见花此真梅也鲁直然余言曰不得此乐久矣感而赋小诗
江上清香隔水闻林间不见雪纷纷春寒忽忆登山屐归梦犹寻谷口云
水纹扇
翦出潇湘一片秋动揺君手向空流微风自有云涛气梦入江天一钓舟
寄蜀州吴廷珍太守
红斾前驱一舍间里闾相望俗安闲春风城郭千家柳落日楼台四面山南亩劝耕丹诏远北堂侍膳彩衣斑梁园倦客思归久五马何时命驾还
腊後一日雪晴西郊
腊後寒威壮春回岁律穷薄云霏小雪爱日解严风银阙千门迥瑶林万里同谁能拂毫素移入画屏中
寄华州提举崇福李侍郎
洛社曾陪祭酒闲承明复接侍臣班论交晚见松筠操驻景长思氷雪顔【纯之服兎丝老而有少容】华岳闭门穷简册【来书云闭门读书所乐甚多】邵堂隐几看河山相逢一笑知何日心逐飞云出故关
李方叔馈潭笋
穿云劚石远林空来涉烟波几万重实比梧桐堪食凤箨翻风雨便成龙一枝未许尘鞍挂千亩终留渭水封陋巷菜羮知不称君王玉食愿时供
和李方叔惠嵩山术煎松黄
八公淮水留丹竈四皓商山余紫芝嵩岭今成花链术周原空咏堇如饴容顔氷雪端能变心肺尘埃信可治多病直疑生羽翼更?仙客上清词
右术煎
直干千年老雪霜不随羣木四时芳冥冥黛色凝寒碧冉冉云英末嫰黄仙桂一枝聊比德幽兰九畹幸同香移文应怪归来晩安石东山兴未忘
右松黄
石耳
庐山五老峯下临大江水絶壁千余仞青冥洞无底烝云自太古流雨洒千里白日照层巅阳崖生石耳采之悬绳梯磴藓滑屐齿朱门登华筵味敌蓴丝美小人勇趋利所得仅刀匕鸿毛轻躯命一坠即已矣吾思窒羣欲岂独艮其趾高深有前戒来者慎所履
范太史集卷二

[book_title]卷三
钦定四库全书
范太史集卷三　　　　　宋　范祖禹　撰诗
和张芸叟左司被赐资治通监
六世承平有史臣【班固称六世史臣谓司马迁】紬书东洛布成均网罗遗佚三千载采撷精华十九春天作冠篇坟典大上思稽古宪章新乌台御史辞讐校头白空余汗简人【芸叟同校定以执宪先罢】
送郑闳中待制提举洞霄宫
成均祭酒出储胥叹息东门祖二疏顾我言非韩吏部多公节似孔尚书诸生共惜阳城去三径重开蒋诩居琳馆遥瞻霄汉外秋风一鹤上空虚
和吕原明上清宫落成
炎历储祥亿万年宫成四海共熙然玉虚真境朝羣帝金阙泠风下列仙初日翠华来照耀半天碧瓦欲飞骞已瞻圣孝勤三殿【有司定仪本命殿遣官分献是日有旨亲献三本命殿】更写欢声入五弦
送李邠州
文昌冠劒辍名卿书殿丹青得老成晓日旌旗熊虎动秋郊组练雪霜明邠郊风教农桑国秦帝山河屏翰城竹马儿童应借问使君揽辔旧澄清
和门下相公从驾视学
尧天云汉炳文章亲学严师款上庠万乘及门先降辇诸生望日俨成行三雍盛典遵前训千古元龟鍳逸王儒服观光真幸会为容深愧鲁高堂
兴龙节传法院译经御筵
诞圣千年日祈祥亿刼尊秘言翻贝叶胜事集祗园宝盖天香住银璫诏语温曾无了义学空愧酌尧樽
送文周翰出守陕郊
维师谢公衮稷契仰高躅公子睠庭闱西郊作侯牧飘颻丹穴凤灿烂文昌宿雅望冠朝端妙年分陕服彩衣照洛水红斾驱崤谷荆山连太华翠气堆羣玉长河从天来?斡卷坤轴东奔触砥柱北向摧平陆壮哉山河固屛翰神明隩秦人亦劳止生气日已蹙兵戈困疮痍赋敛苦敲朴使君得召父庶可饱饘粥耕桑徧南亩礼义兴比屋门前长安道日夕撃征毂念昔西徂东经过厌结束尔来卧岩谷十载归天禄犹如闭樊笼恨未随鸿鹄隐几思故山侧身望乔木何时拂尘衣假道西走蜀驻马问甘棠歌謡听淳俗
守岁
岁逐更筹尽春随斗柄回和风先傍柳薄雪暗惊梅坐对灯花结欢吹酒蚁开莫嗟华髪短且喜一年来
和吕子进元夕
何处元宵好天街第一坊九重金阙外万夀彩山旁扈跸凝祥岛【十四日】迎銮资善堂【十五日】帝城灯火满归坐若禅房
原明官闲以余兼职良苦作诗见劳次韵二首
忘言象外已无求应物环中自不忧匠石旁观伤手斲尚应皮里有阳秋【右原明】
野性从来麋鹿游强加冠服秪为忧何时放出樊笼去定似飞鸿上九秋【右言志】
送秦主簿赴仁和
我思适吴越怀古意如何太伯振高风仲雍扬清波绪余有季子饥食玉山禾山水发奇秀古来英俊多秦君淮海彦文锋雄太阿早依苏扬州匠手为礲磨光芒侵星斗气象奔江河青衫拾科第试邑佐弦歌春水生南国扁舟浮緑罗方将剖蚌璞焜燿随与和我病久废诗缅思眄庭柯旁徨恋紫闼岁月屡蹉跎看君登朝廷奏颂助猗那为我谢苏公先归待江沱
和钱穆父尚书蒋颍叔侍郎从驾景灵宫二首
紫嵩清洛映重闉【紫嵩清洛西都二馆】旧隐荒芜白髪新麋鹿未能驯野性鸾凰何敢望前尘分班拜舞趋文陛扈跸赓歌纪庆辰共助成王朝太室慙非史佚奉明禋
寝庙威神挟正元【天兴殿左右门名曰正元】初晨天仗下端门寒生碧瓦气?郁日丽琱舆景晏温霜露感时知世远星辰拱极见君尊自怜多病思归客唯有山川役梦魂子瞻尚书惠?星砚月石风林屏作歌以送之赋十二韵以谢
端溪千仞?明星虢山木古藏隂灵苏公赠我此二宝使我坐卧瞻云屏我观天地间有物皆流形或从清空入幽谷中夜陨石翻堦蓂齐谐志怪不能状欲说但恐同优伶公游浙江探禹穴长啸宇宙临沧溟手攀天河弄星月醉落大笔还微醒故分星月入我室光照窗户风生庭长林偃絶壁晚色寒青冥似闻洪涛卷万木直干不折当风霆玄云欲落雪夜久孤灯荧报赠愧无青玉案苦吟徒使鬼神听
送蒋颍叔赴熙州
诗书谋帅得豪英去拥洮河十万兵舒卷风云为号令笑谈樽俎是功名胡尘不近弹筝峡汉月长悬细柳营莫谓安边无上策农桑千里见昇平
和王都尉押高丽人燕射北园
天上星弧日射狼副车衣袂得余香朔云曾落双鵰羽辽海将归万里航酒灔尧觞宾已醉春回汉苑漏初长何郎拜舞恩波渥花簇金鞍道路光
谢子瞻尚书惠墨端溪砚二首
禹平洪流锡玄圭班于羣神朝会稽辽东飞烟过沧海徂徕古气临天齐丹砂化出黄金鼎雄麝焚身何噬脐鱼胶清坚岂易致燕支山北随佩觿双龙蛇蟠戏缺月吴军破甲光水犀黑云如轮起端溪挥洒倏忽奔鲸鲵先生海内文章伯穷年蒿目忧黔黎玉堂新制自心巧想见星象躔宝奎落毫无胫走珠玉雨雹霁止垂虹蜺陋儒穷经唇欲腐石室汗简空沈迷眼昬画纸仅成字何异月闇投玻瓈唯当藏作箧中宝并荷蓑笠归锄犂
右墨
端溪清冥几千尺玄潭喷云嘘紫石层空飞溜泻珠玑大古隂崖摧霹雳翦裁岩屏作风字琢磨水镜成月魄似闻松上飕飕声一洗尘埃倾七泽先生每思穷禹穴东叱天吴挂帆席山祗水若献幽宝赠我不啻千金璧玉堂金井汲寒泉坐视青天浸虚碧岂知来从海峤外鸟道穿云下絶壁嗟我本是山中人慙无词藻对卿客乡人子云思奇苦终老汉庭长执戟至今旧宅有墨池何怪着书玄尚白行当提携返敝庐更广牢愁吊遗迹
右端溪砚
初到玉堂
旧庐风雨暗柴荆丘壑元无绂冕情一纪周南陪太史八年书殿厠桓荣陈编岂待伤麟止藻思那能倚马成空愧朱衣华髪吏玉堂三世见题名【院有老吏尝引接叔祖忠文公叔父资政今又引接入院】
翰林寓直
雨冷絺衣初觉单清秋寓直玉堂寒蒙蒙宿雾昏鳷鹊猎猎光风转蕙兰藓积书筠尘不落云生砚水墨无乾十年曾向伊川卧长忆闲中梦寐安
夜直闻御沟声
银河秋泻月明中云卷风吹下碧空终夕玉堂魂梦冷蜀江声绕水晶宫
送陈元舆侍御赴庐江
忆昔仁皇凭玉几延和春昼神龙起赭袍黄放诸生却下红帘半天里君为第二惊衆人愧我非才居後尘题名桂籍皆年少有似鹤鸿毛羽新尔来四朝三十载相逢何怪容顔改昭陵拱木郁参天麟阁名臣几人在侍从同登白玉除每思夙昔梦华胥君今出作八州牧千里旌旗引舳舻淮阳卧治岂当久宣室夜召终非踈下车先表崔节妇助我汗简成新书【包孝肃公崔节妇居庐江】
八月十一日夜玉堂对月
银云栉栉王堂明奁镜初开六合惊天卷纎毫光不隔风收万籁夜无声蓬莱想像皆云气宫殿虚无尽水精一夕梦飞双劒外已疑身到雪山清
送七主簿赴龙水
山行水逶迤郁屈如盘龙缘谿夹修竹被岭多长松悬门倚岩石终日对青峰初仕昔为宰读书过三冬忘机狎鸥鸟劝稼亲老农讼庭可罗雀铜印苍藓封尔来三十年梦想幽人踪风尘京洛间邑子或相逢晩岁上玉堂天门深九重缅思寒潭碧一洗我心胸送子西南归恨无羽翼从为我谢邦人今愧白髪容
和子瞻尚书仪曹北轩种栝
苏公沧洲趣日夕怀山隂公堂植珍木寄梦天姥岑亭亭碧玉干气象俯乔林雷霆已难拔霜雪何敢侵苍皮卷鳞甲细叶抽锋鍼稍出珊瑚枝中含笙磬音鸾凤待栖息讵肯容凡禽西风荡积雨畏日方流金潭潭宗伯府窈窕岩谷深北窗卧羲皇笑语合朋簪苍生望安石出处本无心万象入毫端四溟纳胸襟文房俎豆列武库矛戟森甘棠爱召伯勿使蝼蚁寻世俗多贵远岂知古犹今他年老东山应记梁父吟
吏部彭侍郎召会冯少师园亭即席赋诗
门生犹记凿龙登载酒东堂命友朋终日清谈陪几杖赤松况是坐禅僧
多病
多病心牢落惊秋髩飒然风乾桐叶地雨冷菊花天旧隐荒江汉新居俯涧瀍西都长梦想何日赋归田【成都西都也】
九日寄诸弟
白髪宜新酒黄花似去年怀归双劒路极望九秋天乔木西山外觚棱北斗边遥知行乐处药市隐真仙
【阙】
彩斾蓝舆访隐扃云松雪竹想仪形函关应望真人气傅野今无处士星犹忆九臯闻鹤唳徒劳双目送鸿冥将回俗驾频搔首深愧山文旧勒铭
永州作
京华驿候远楚越山川分心驰桂江水梦绕苍梧云夕与木石居朝游麋鹿羣圣治踰绳契皇明轶华勲炎陬暨海表休气塞无垠羇臣此幽絷何以答恩勤
御制太皇太后挽词四首
任姒基王迹涂莘首化风德超千古上治定九年中日月无私照乾坤不宰功宁神登太室永佑宋无穷定策元丰末劳谦圣烈光外家深自抑俊德尽明扬恭俭隆三世寛仁覆万方功成身不处仙驾白云乡天佑周邦世世仁笃生文母济斯民嗣徽慈后光宗祖配极英皇育圣神崇庆垂衣宁宝座延和负扆翊冲人长言永慕遵遗训要在齐家与正身
八荒同轨夀原成雨露俄悲岁律更晓日曈曨开凤翣春风缥缈转龙旌晨朝尚想趋金殿颷驭难留返玉京宝册形容虽四字谁知盛德莫能名
臣奉御宝批撰挽词四首进入内两首七言两首五言谨依圣旨撰进
古今诗体多以五言在前伏乞裁酌
太皇太后挽词二首
诞保天基命光开帝永图轩星临斗极尧日上云衢美化形风雅成功入典谟羣生何以报损夀济寰区授几咨元老垂帷揽衆贤舜功成二十周士得三千德泽流终古规摹遗亿年宁唯照彤史石室烂青编
又三首
九载扶皇业三朝赖母仪成乾功不有并日照无私天上轩星暗人间薤露悲君王自仁孝旧典奉元龟治道初无事齐家与正身练缯躬至俭行苇被深仁受册辞隆礼为霖属老臣太平遗德在白首泣尧民能助君成圣惟知谏必从徽音推二后盛治见三宗虚扆翔丹凤仙輴驾玉龙凄凉厚陵路墓木拱高峰
王岐公挽词三首
景运光华际洪钧十六年文明宪前古礼乐被敷天有美经邦业无成载物权【易曰地道无成而代有终】君臣时契会俯仰逐流川
乘云仙驭远出震帝图新百辟瞻元宰繁机仗老臣中天扶日月拱极失星辰终始先朝遇勤劳至没身王俭风流相岐公博赡资【唐相杜佑封岐公】敷文成国典亮采作官师劒佩空黄合音容想赤墀元臣葬礼盛箫吹朔风悲
王开府挽词三首
圣历当千运天庭第一人荣光亲日月优宠极臣邻贾马推先进夔龙接後尘藩垣赖耆德宣力至终身康宁五福备出入四朝安劒佩逼台室旌旄登将坛天池将浴凤云汉拟骖鸾缥缈凌霞意今成逝水叹连帅诸侯长维师列爵隆仪刑宪万国眷礼视三公白日年华尽浮云世事空九原伊洛上松柏自悲风
司马温公挽词五首
伊吕为时耦夷齐得圣清精忠贯日月至行格神明微物沾仁泽穷荒服德名须知千载後瞻仰重嵩衡文母扶皇运成王绍庆基萧公翼左右裴相系安危共恨登庸晩俄成殄瘁悲旗常纪勲业长与日星垂上相经纶日羣生化育中初开仁夀域重立太平功海?还淳俗朝廷复古风英灵在王室应佑宋无穷尽瘁忧民瘼孤忠简圣心忘身甘首疾报国竞分隂天夺杨公速人思召伯深秋风咽笳鼓行路泣成霖自昔龙门峻叨蒙国士知紬书陪太史问学仰宗师一纪依林壑千秋隔履綦余生愧簪绂无路送灵輀
韩献肃公挽词三首
孝友天生德公忠世象贤八元推亮采四海入陶甄枌社棠隂老槐庭棣萼聨谘询赖黄髪零落已重泉舜禹勤劳治臯夔翊赞功秉钧瞻上宰宪老佚三公夀考登耆耋哀荣备始终凄凉颍川路箫鼓愬南风东阁开无倦西园宴不疲苍生望安石多士美当时功业归青史音容閟繐帷乌衣门巷在过客有余悲
李朝议挽词二首
美行商山老高年渭水翁政留循吏迹家有古人风操几门庭在安车里巷空子孙皆孝养余庆自无穷解组红尘外忘机白日迟烟霞随步武松竹想风姿沇水流清范盘山厚福基乡人应配社犹恨不期颐
鲜于谏议挽词二首
西蜀文章老中朝侍从臣谏垣风烈在书殿宠光新宣室虚前席清漳叹病身致君才未展青史迹空陈白首方登用忠规溢皂囊仲山违衮职汲黯卧淮阳墓劒知谁挂人琴竟两亡犹思挺直操松柏凛秋霜
哭司马公休
昔在西都日趋庭见伯鱼金华同劝讲石室共紬书鲍叔深知我顔渊实丧予衰年哭心友忍复望灵车
中书侍郎傅公挽词
岩野为霖後千年复有人累朝推鲠直二圣倚经纶尽瘁忧民色孤忠许国身徐公德不变可使俗还淳洛社瞻贤躅书筵继老成【公昔免讲改侍读祖禹承乏是职】声容陪夙昔论议想平生节与盘山峻名随沇水清草堂空旧隐松月为谁明
常大夫挽词
礼乐追先哲文名动搢绅忠勤白首节惠爱远州民石室诗书在天衢日月深九原何所憾有子嗣芳尘
王承事挽词
井络西南奥今无处士星天真养恬漠世累絶尘冥松菊陶公径诗书孔氏庭传家清训在潜德继先铭【先生考官教蜀郡忠文公为铭】
范太史集卷三

[book_title]卷四
钦定四库全书
范太史集卷四　　　　　宋　范祖禹　撰表状劄子
辞免兼侍讲状一【元佑元年九月】
右臣准合门告报除臣兼侍讲者臣伏以迩英劝讲职参近侍必得耆哲之士端方之人日新辉光仰备顾问臣语学则不足议行则无取承命愧恐不知所为矧今名儒硕德并在左右啓发圣学不无其人而臣自知最为浅陋频蒙识擢未有报称辄玷兹选实非所堪恐无补聪明之万一适足以累朝廷之公举乞还误恩庶厌清议
二
右臣准尚书省劄子奉圣旨不许臣辞免兼侍讲者臣不惟学不称职恐无以塞责而义有未可不敢不言伏以陛下深居九重不见声色唯以大公至正身先天下进退黜陟以明好恶将使人知廉耻兴礼义也至於风俗厚薄人情美恶则凡为士者皆预其责是以臣之素心官不敢虚受利不欲苟处恐伤廉耻则败风俗上累国体罪之大者也而臣擢於小官无尺寸之长朞岁之间荐蒙褒序史闱纪实滥备讨论经幄敷言复俾陪侍虽陛下选用义不及私而臣有姻戚之嫌敢不自列臣妻父吕公着方秉国政虽在臣职业所不当避而於臣情分则有未安窃恐仰累至公下负夙志岂可冒昧先诸儒而进乎伏乞圣慈特赐矜察追寝成命庶使迂拙少安分守臣不胜拳拳之愚谨再具陈免以闻
实録院乞避亲状
右臣伏睹已降敕命差尚书右仆射吕公着提举修神宗皇帝实録伏缘公着是臣妻父於条合该回避伏乞罢臣检讨之任谨録奏闻
乞给假至颍昌状【二年六月五日】
右臣伏为臣亲叔祖端明殿学士镇行年八十居颍昌府多苦腹疾近以次子丧亡忧伤尤甚臣之私情实所不安欲望圣慈特赐给假旬日蹔往省见不敢久妨职事谨録奏闻
谢赐银状
右臣伏蒙圣慈以臣请假往颍昌府特降中使宣问赐臣银一百两臣无任感天荷圣激切屏营之至
奏知状
右臣今月十一日入内内侍省内侍高班李正臣至臣家传圣旨以臣请假往颍昌府赐臣叔祖镇实封御前文字一封实封银合一具令臣齎赐臣已依圣旨收领谨録奏闻
奏为将到臣叔祖镇谢恩表状【七月】
右臣昨蒙给假往颍昌府准中使传圣旨赐臣叔祖镇实封诏书一道龙茶一银合因令臣宣问臣今将到臣叔祖镇谢恩表二道诣通进司投进
谢讲论语毕赐燕表【九月】
圣人之言高弟所记王者之事大学为先永惟百世之师实首六经之训顾慙譾陋获侍清闲方迨终篇曲蒙饫赐恭惟皇帝陛下务学时敏作德日新亲迩儒臣懋昭圣志以为举直错枉则万民咸服克已复礼则四海归仁取法於尧必则天之惟大思齐於舜当恭已以无为尊其所闻终之不倦式颁礼食昭示龙光臣等咸备迩聨预沾慈宴属厌知愧尽瘁为期
又谢赐御书诗表
宸晖照烂圣札飞腾拜手受藏震惊喜拚臣闻孔子称尧之德曰焕乎其有文章书称舜曰濬哲文明诗美文王曰倬彼云汉为章于天周公多才多艺孔子将圣多能论语曰志於道据於德依於仁游於艺书即六艺之一也古之圣人莫不以好学为先游艺为美恭惟皇帝陛下聪明天纵睿智日跻嗣膺大统于今三载间御便殿延对儒臣敷求经训啓发圣学虽大冬盛夏肄业不辍臣窃观陛下容止周旋动必中礼垂拱渊默性唯合道终始如一日进无疆四海之人方翘首以望辉光之新倾耳以听问誉之隆然在廷之臣未有被亲札之赐者臣以末学滥备劝讲适终篇帙无补涓埃预蒙优恩加赐燕劳忽颁宸翰获覩飞毫乃知陛下闲燕之中留神笔画研精储思欲臻其妙臣愿陛下笃志学问亦如好书益进道德皆若游艺则圣神可至事业可成如天之积高地之积厚广大深远不可测也臣不胜拳拳之愚敢以此谢谨当传之子孙以为永宝夙夜思职少图报称
谢开实録院赐燕表【三年三月十七日】
编摩云始燕衎遽颁祗荷详延伏深震惧臣闻继志嗣训以为孝记久明远莫如书先帝之御万方仅踰七闰信史之示後世动流亿年顾以顽疎误当属任和铅就职未知书法之谓何折俎示慈亟荷圣恩之特异均颁肴核诏集搢绅事虽故常宠实优渥此盖伏遇皇帝陛下绍承先烈祗遹燕谋瞻望西陵永悼威神之不复论着东观将传功德於无穷曾未濡毫特先置醴徒重大官之费岂有良史之才思称所蒙敢忘自竭表里诗书之策为法具存画绘日月之光强顔何已
谢太皇太后表
信史诞修恩筵显设仰膺宠奨内切兢营伏以先帝之盛德成功羣臣之嘉言善行将传永久爰命讨论敢意孱虚遽叨属任龙湖已远强图日月之光鼠技未陈猥被云雷之施此盖伏遇太皇太后陛下思光往绪垂裕来昆睠兹传信之勤加以示慈之厚编摩代匮虽有玷於甄收尊阁视成庶无慙於器使
谢开实録院赐银绢表
紬绎信书方谨编研之职分颁厚币遽沾优渥之恩拜赐无功受藏有腼此盖伏遇皇帝陛下纂隆下武追孝前文仰惟丕显之谟莫重不刋之典将以示亿年之永久齐列圣之休光顾忝司存误膺诏委眷开编而首事加实篚以示慈才乏三长方惧旷官之责恩均九式实叨懋赏之私冀竭微勤上酬鸿施
谢太皇太后表
职当载笔方紬垂世之书赉及有家忽降自天之泽便蕃所被惕厉靡宁此盖伏遇太皇太后陛下勤治万方诒谋亿载保佑重光之祚缉熙前烈之文申敕攸司发挥大典顾循譾薄误玷选抡眷兹简册之初优以金缯之赐先事後得慙劝赏之遽加广记备言唯服劳而仰报
谢开实録院赐砚墨笔纸表
典司太史论次新书顾在诸儒已尘盛选遽拜出中之赐罙深载笔之荣此盖伏遇皇帝陛下茂烈谨於丕承逹孝资乎善继发扬先帝甚盛之蹟图示万世无穷之传以臣等预游着作之庭并给上方之札抽毫执简使备於编摩抱椠和铅适资於润色将何报称秖益兢惭思绘画於乾坤固知不可禆涓尘於海岳勉竭所能庶集微劳少醻洪造
谢太皇太后表
伏以发挥天地之功润色圣神之业自昔文章之用序事尤难方今儒学之官紬书为贵顾惭譾陋辄冒详延属藁云初拜嘉有腆此盖伏遇太皇太后陛下垂精大典贻训後人发禁省之珍藏循书林之故事隂山坚石之璞上党芳松之烟妍妙晔光水苔之质圆和正直秋兎之毫曲示优恩并推异数宠灵甚渥报称谓何誓殚夙夜之勤少答宠光之厚
辞免除起居舍人状一【四月】
右臣今月二十日准合门告报已降告命特授臣守起居舍人者臣窃惟左右二史选擢尤重文学之士号为显涂方陛下延登衆贤式序在位臣以非才谬尘书省同时并直前辈犹多而臣幸得执经日备顾问夙夜惟念无补圣学其敢过贪荣宠以速罪戾伏望圣慈收还误恩旁求俊良副兹慎简如臣浅陋实无以堪所有告命未敢祗受
二
右臣准尚书省劄子奉圣旨不许臣辞免起居舍人者承命震恐不知所图臣以侍经职在左右岂敢过为矫饰烦渎至於再三直以诚实上干天听伏念臣赋性朴愚临事不敏往在书局十有五年不敢有荣进之心述史之余粗不废学至於词藻实非所长是以前此蒙恩除授着作检讨乃至经筵兼职苟可勉强不敢固辞今蒙陛下擢寘西省俾之执事记言日侍殿陛臣不唯非才无以当此美职窃闻旧例中书舍人若值假故则以次记注之官当权草制臣实无敏疾应猝之才不敢以所不能贪冒天宠黾勉就命瘝官塞职为罪滋大是敢先事自列不避重诛况臣着作已为史官劝讲亦参近侍敷陈经训以承圣问常惧不足敢有二事以及其他伏望陛下矜察特赐寝罢今来恩命臣谨当穷思竭精专意所职庶有微益不负圣知
三
右臣近两具奏辞免除臣起居舍人恩命准尚书省劄子奉圣旨依前降指挥不许辞免者臣非不知烦渎圣听稽违君命邦有常刑然臣以才性迟钝不能及人窃自惟念累年以来荐蒙褒擢未有报称今兹进职渐阶近侍实惧无以堪任伏望陛下察臣肺肝令臣且守旧职责其报効若臣朴学少有补於圣德在臣所愿胜於迁两省之职多矣所有告命臣必不敢祗受伏乞早赐俞允
四
右臣准尚书省劄子奉圣旨依累降指挥不许臣辞免起居舍人者圣恩深厚无有穷已非臣陨首所能上报重念臣实以文字迟涩不工如前所陈乃其平时素心不敢冒昧由此以进臣今若就职将来或未以罪斥则文字之任无说可辞若谓今日可以且受而俟他日坚辞则是臣缘此美职以为进取阶梯然後却辞他日差遣怀利事上不唯臣所不敢陛下亦何所用之伏望圣慈察臣至诚实非矫激特赐追还所授免更辞费上渎睿聪臣无任兢惶廹切之至
申三省状
右某近准合门告报蒙恩除授起居舍人前後已具四奏辞免备述诚恳决难祗受伏乞特赐敷奏早降指挥追还告命免至辞费上渎朝廷谨具申三省伏候裁旨【五月八日三省同奉圣旨依所乞】
请假往颍川状【元佑四年二月七日】
右臣有亲叔祖故端明殿学士赠右金紫光禄大夫臣镇不幸考终卜以今年三月一日葬於颍昌府阳翟县臣欲蹔请朝假旬日往赴襄事不敢稽违以妨职业伏望圣慈特赐矜允
辞免召试中书舍人状一【三月】
右臣今月十四日奉圣旨召试中书舍人者闻命震恐不知所从臣以凡才谬尘史职复缘朴学进侍经帷至於文词实非所工今兹给札以备代言之选大惧无以厌塞士论辉光帝猷兼臣昨已辞起居舍人之职今不由记注直俾试言天恩过隆弗循旧典在臣愚分岂敢克当伏望圣慈特赐寝罢召试指挥臣无任祈天俟命恳切之至
二
右臣今月十六日奉圣旨不许辞免召试中书舍人者伏念臣昨蒙除起居舍人非敢辞记注之官实以文词不工窃恐误被书诏之选故不敢冒昧荣宠乃是辞今日之试也陛下不以臣为非才特降召试之命臣若就试则宁如前日勿辞且前日之辞是则今日之试非今日之试是则前日之辞非前後相违何以事上臣虽至愚实不遑处伏望圣慈察臣恳诚特赐寝罢今来指挥庶安分守敢不毕命以报圣知
辞免除中书舍人状一
右臣近两具奏辞免召试今准合门告报已降告命除臣中书舍人者非常之恩不试而授震惧殒越无所自容臣伏以祖宗以来用人有序必记言动乃司训诰举以次则人不竞取以试则下不偷所以示名器之公严侍从之选踵为故事未之或渝唯是文章宗工人望久属馆阁旧老士论共推或絶伦之才躐等而进不待试可曾无几人以臣方之何能为役况乃辞记注而特召辞召试而直除何以厌服人言答扬圣选而复遂格召旨又隳故常啓侥幸之途丧廉隅之节皆自臣始诚何敢当伏望圣慈察臣悃愊追还新命俾安分守免更渎烦天听愈重罪戾
二
右臣近上奏辞免除授中书舍人恩命准尚书省劄子奉圣旨不许辞免者窃以内史文学之选号为清华秉笔之士无不愿慕臣远方孤生读书仕进心非木石岂不求荣况自臣叔祖臣镇叔父臣百禄皆由科第历践此官今臣非才复被误恩若一日就职遂为三世掌诰岂非寒族之宠小臣之幸实以词学荒落才力有限久备修书之职复参劝讲之任粗容朴拙黾勉冒居昨蒙选授右史非谓不能记録言动正恐循次而进用承人乏是以先事沥恳至於数四及召旨期於必辞不图天恩更越伦等重念臣始辞记注实辞召命既辞召命实辞此职今若祗受自食其言前之所辞皆为虚矫岂唯愚臣心知不可实亦清议皆所不容伏望圣慈矜察本末早赐追还新命
辞免除谏议大夫状【四月】
右臣今月四日准合门报已降告命授臣试右谏议大夫兼侍讲充实録修撰者闻命震恐无所自容臣闻三代之时自公卿至於列士皆有谏职降及後世乃特置官祖宗以来尤慎此选必得忠正之士骨鲠之臣言足以广君心学足以知治体乃不误於耳目而有补於圣明苟非其人无以重国臣识智浅陋心力衰疲受恩不赀无禆毫髪近蒙选授内史荣参法从臣愚窃欲专劝讲之任不敢复兼书诏之职是以不避烦渎至于恳辞伏蒙天恩曲徇诚请不图求谏之广下及刍荛擢寘西省责任愈重大惧无以补衮职之阙塞搢绅之望内自揆省实非所堪伏望圣慈特赐追寝令臣且守旧职所有告命不敢祗受
谢谏议表【五月】
从大夫之後以谏为称近天子之光唯言是职顾惭譾陋深积兢惶伏念臣识智甚愚资才不敏久玷道山之籍获趋便坐之班入则执经奉一人之典学出而紬史纪先帝之成功非尧舜不敢陈於前庶文武尚未坠于地萤爝无禆於日月涓尘何补于山渊已叨儒者之荣复被争臣之选付之言责宠以服章俾图报国之忠未识陨身之所此盖伏遇皇帝陛下聪明时宪圣敬日跻体轩皇敦敏之仁躬帝喾静渊之德思闻谠议深沃清衷兼收一介之微进备七人之列重念臣自陪经席日侍威顔曾无稽古之能每荷虚中之听唯毕精而竭虑尝废寝以忘餐矧今眷遇加隆事责弥重敢不益厉自公之节不移介石之诚冀毕余生仰酬鸿造
谢太皇太后表
后从谏则圣俾服在於迩僚臣责难曰恭敢不祗於休命腼顔而受思职惟忧伏念臣遐逖孤生颛愚懵学赐第仁皇之末紬书神考之初天禄三年周书一纪唯弊精於蠧简敢觊幸於荣涂迄奏终篇召寘儒馆荷大德之广覆兼收细微属睿明之统临旁烛幽隐史闱记实滥备讨论经幄敷言复参陪侍负戴有丘山之重勤劳无毫髪之微擢右史之华资进西垣之近职皆从恳避特出矜容窃希散秩之安乃被争臣之选朝无幸位义不辞难仍服不称之衣越处非据之地此盖伏遇太皇太后陛下母临万国坤载羣生思齐任姒之功诞保成康之圣建大公而在上登衆正以交修明目逹聪来直言於远迩献可替否图庶政之中和重念臣爰自下僚以跻近列每膺除命皆出宸衷徒坚报国之心未获陨身之所冀殚微力上答鸿私
举自代状
右臣伏覩朝散郎守尚书礼部郎中陈轩资性耿介志守廉静学以为已不求人知使居言责必有所补臣实不如举以自代
范太史集卷四

[book_title]卷五
<集部,别集类,北宋建隆至靖康,范太史集>
钦定四库全书
范太史集卷五　　　　　宋　范祖禹　撰表状劄子
乞避亲状【六月八日】
右臣伏见户部尚书韩忠彦已除尚书左丞缘臣妻是忠彦妻之堂妹於条合行回避谨録奏闻伏候敕旨【十二日内批特不许回避不得为例】
上殿乞避亲劄子【十六日延和殿进呈】
臣近奏乞与左丞韩忠彦避亲准尚书省劄子奉圣旨特不许回避者臣窃见近岁言事官与执政有亲不以戚疎近远例皆回避今蒙陛下待以不疑在臣愚分尤难安处伏望圣慈特依近例许臣回避【同吴司谏上殿宣谕云卿等公心必不为亲戚不言且为官家文字不须进入】
辞免中书舍人状【七月八日】
右臣准合门告报已降告命除臣中书舍人者臣蒙陛下擢任谏职未及两月曾无毫分之补职事实未举修夙夜以思未知所处今蒙进擢西省华要之职在臣愚分深不遑安兼臣自去年蒙恩除起居舍人凡四次辞免今年三月蒙召试及免试除职亦四次辞免前後不避烦渎天听实以文字不敏不敢当书诏之职今臣愚执与前无异伏望陛下天地之恩察臣累辞出於至诚特赐追还告命臣无任惶惧俟命激切屏营之至
辞免给事中状【十月八日】
右臣准合门告报已降告命除臣试给事中者闻命震恐无所容措臣窃以门下封驳之职最为要涂比虚其员盖重此选臣自居言责曾无禆补万分之一今超越西垣擢置左省臣不唯才识愚陋所不敢当在於义分亦不遑处伏缘臣近上言回河不便乞罢修河司实系生民休戚数路安危未蒙朝廷辨别臣之所言是非若臣言是乞赐施行若臣言非即当显黜而论列未及累日遽蒙进官由臣非才不能称职内省愆咎唯俟谴诛岂敢贪冒复当迁宠伏望圣慈特赐追还新命除臣一外任差遣
二【十三日】
臣近奏乞追还除臣试给事中恩命除一外任差遣准尚书省劄子奉圣旨不许辞免者睿恩深厚天地难踰臣义有未安敢避烦渎伏缘臣近论回河不便乞罢修河司臣所引先帝诏书及陛下昨降罢修河司指挥及中外人言皆以为非便臣不知大臣何以止信一李伟之言遂不用先帝诏书及却改陛下先降指挥一切不恤人言而无故兴大役动大衆困扰数十州生灵将来河不可回民不堪役何变不有何事不生为无穷之费又有无穷之害而章奏才出未及累日遽蒙优迁臣窃惟陛下设置谏官责之以言欲得其忠益若不然其言而复进其官将何以来天下鲠直之论亦非朝廷黜陟之典谏官以言责事陛下职在於救正若忘其职业而唯贪宠利陛下虽不以为罪臣亦何以胜中外四面之责哉伏望圣慈特赐辨别臣言之是非然後议其升黜则臣之幸所有告命不敢祗受
三【二十日】
右臣近两具奏辞免除臣试给事中恩命准尚书省劄子奉圣旨依前降指挥不许辞免者蝼蚁之诚未回天听伏念臣入侍经幄于今四年擢居谏垣及此累月毫分无补夙夜不遑遽被误恩进升左省名品加峻班秩增隆人臣事君谁不求宠臣以有言不效得罪为宜是以旁徨未知所处伏望圣慈特赐追还告命除臣一外任如朝廷姑务含容即乞改授臣京师一闲慢差遣【二十一日内批依前降指挥不许辞免二十三日受告】
谢给事中表
言责无补宜加诘诛宠典惟行乃被褒进辞不获命以荣为忧臣闻帝舜命龙作纳言夙夜惟允仲山补王之衮职?舌是司门下之官盖本於此号令之所出纳政刑之所惨舒先帝董正羣司分置二省封驳之任选授尤艰二圣并明万邦承式职业粹于羣下治乱在于庶官臣以庸虚入侍劝讲谬尘法从之末滥备争臣之聨曾无药石之言上负耳目之寄遽从西省擢处东台此盖伏遇皇帝陛下大学日新至仁天覆渊默守道埀拱视成虑一二之万机差毫厘於千里罔兼庶慎自尔师虞黎献共为於帝臣羣仆交修於后德不遗菅蒯俾効涓尘谨当风雨不渝氷霜自厉庶竭余生之力上酬洪造之私
谢太皇太后表
备员谏省曾无补衮之勤进职琐闱误被出纶之宠祗膺褒序深积兢惶伏念臣才不逮人学非造理惟知竭尽以事上不敢低回而爱身进偶休明擢升侍从滥处七人之列辄希五谏之功终非药石之良讵有涓埃之益复因人乏冒进官荣升东掖之华资筦纳言之要地恩无虚授礼有固辞尚不寘於严诛终莫回於成命腼顔而受居宠惟危此盖伏遇太皇太后陛下德协勋华功齐任姒建大公而御极守至正以治繁登进羣才缉熙庶绩乾坤至大曲成物以无遗日月有明在容光而必照顾臣孱琐亦预采收益坚匪石之心庶效捐躯之节
讲筵乞避亲状【五年三月二十二日】
右臣伏见新除臣叔尚书吏部侍郎百禄兼侍读臣窃以叔侄并侍经筵近世未有此例於臣私门实为荣遇在臣愚分岂敢遑安伏望圣慈许臣回避特罢讲职
二【二十五日】
右臣近上奏以臣叔百禄兼侍读乞罢臣讲职准尚书省劄子奉圣旨不许回避者臣窃惟陛下置讲读之官以备顾问若稍涉物议则无以辅导圣德今臣叔侄并侍左右求之故事未有此比岂敢贪荣以自取戾伏望圣慈特许回避
三【四月一日】
右臣近两具奏以臣叔百禄兼侍读臣乞罢讲职准尚书省劄子奉圣旨依前降指挥不许回避者臣伏见太学博士吴师仁德行纯懿经术渊深修身慎独非礼不动朝廷起之布衣授以学职宜在左右敷陈前训伏乞罢臣讲职擢用师仁稽之士论必以为允敢望圣慈特降指挥
乞避亲状【五月二十六日】
右臣伏见司马康除左司谏臣有女许嫁康之子承奉郎植於今月二十四日已行定礼准敕官员亲戚职事相干并回避今臣与康门下後省及讲筵所实録院并职事相干合回避伏乞罢臣职任以协公议
乞免馆伴状【六月十八日】
右臣今月十八日合门告报已降敕命大辽国贺坤成节人使到阙差臣充在京馆伴使者伏念臣久苦脾胃之疾经年不愈造朝供职虽粗可勉强窃恐应对使客以病阙事伏望圣慈矜允特赐改差所有敕命臣不敢祗受【依奏】
乞郡状【七月二十四日】
右臣辄倾愚恳干冒宸严仰恃矜容未即诛谴伏念臣自去夏伤冷得脾胃之疾经涉一载有加无瘳又积年苦暑暍之病重以腹疾殆不能胜近累在假旷废职业缘臣赋命羇薄受才拙囏误被奨擢叨尘侍从宠禄已过灾病益侵况臣入官以来止为试衔知县一任自熙宁後专以修书为职未尝履历州郡官政民事多所未知伏望圣慈察臣悃诚悯臣尫劣特除臣京西一闲郡使之自效因得休养疾病若幸痊愈未填沟壑誓竭犬马之力图报天地之恩
二【八月一日】
右臣近上奏乞京西一闲郡自效因得休养疾病准尚书省劄子奉圣旨不允所乞者臣私恳廹切不能自巳再渎天听无所逃罪伏念臣识智凡近学术疎浅陛下过听误加收擢入侍经席于今五年记实史闱亦既再闰臣非不知讲书将毕修史垂成臣子之心谁不欲久处朝廷长侍左右臣实以脾疾害於饮食气力羸劣今已弥年窃恐向去更难支持遂成膏肓不愈之疾况门下省经筵实録院皆不可以瘝官旷职数在假告岂敢遑安伏望圣慈察臣至情实非矫饰早赐俞允除臣一郡【贴黄如蒙矜允欲乞差臣知襄州一次】
三【四日】
右臣近以疾病两具奏乞京西一郡准尚书省劄子奉圣旨依前降指挥不允所乞者睿恩深厚天地难踰非臣陨首所可上报辄沥危恳重干天听臣以朴愚久侍经席尝忝谏职进擢东台曾无丝毫禆益圣德素餐尸禄为罪已多况复疾疢婴纒心力减耗大惧废职而烦刑书伏望陛下曲垂父母之慈不违蝼蚁之志特赐矜允除臣知襄州一次
乞解给事中状【九日】
右臣近三上奏乞京西一郡准尚书省劄子奉圣旨依累降指挥不允所乞者仰渎天聪每烦睿训震悸陨越无所自容臣虽疾病?遵诏旨未敢更乞外任辄有愚恳冒昩陈闻臣伏见仁宗皇帝天圣四年初读唐书侍读宋绶乞解勾当三班院以专讲劝章献太后许之神宗皇帝治平四年仁祖实録将成提举韩琦奏修譔王珪权免学士院诸杂文字吕夏卿宋敏求亦免舍人院轮直专意笔削遂成大典今臣非才岂敢跂望前人而兼门下省讲筵实録三职比之同辈过为侥幸加以久病心力俱耗实恐隳废职业以重罪戾伏望圣慈矜察特解臣给事中之任止令兼讲筵实録二职或乞依孙觉近例领在京宫观一处庶竭愚虑少禆圣学万一仍得专精史笔蚤成先帝一朝大典臣不胜幸愿
二【十四日】
右臣近奏乞解给事中之任乞供讲筵实録二职或乞领在京宫观一处准尚书省劄子奉圣旨令臣权免签书给事中文字候实録书成日依旧者圣恩隆厚曲赐优容天地大德未知所报臣以非才兼领三职罄竭愚短非敢避事止以久病心力减耗虽欲勉强实恐不逮是以冒昧陈情今蒙诏旨权免签书在臣之私则为侥幸然於事理深所未安伏缘今两省职事官与昔日知制诰之类职名不同臣岂可居其官而不治其事受其禄而不任其责臣昨奏援引王珪吕夏卿等故事盖以前辈犹须专一乃得成书臣以疾病止欲比附解罢一职宋绶但以进读犹许解三班院今讲筵实録於臣疎拙职事已不为少伏望圣慈特解臣给事中除一在京宫观差遣臣愿毕力以供二职蝼蚁微诚乞赐矜察累渎天听实非得已臣无任惶惧俟命激切屏营之至
辞礼部侍郎状【六年九月二十二日】
右臣准合门吿报已降告命特授臣试尚书礼部侍郎者臣窃以春官亚卿省部清选必得博闻强识之士逹於礼乐制作之原乃可以稽合典常折中论议居是职者古难其人伏念臣学术迂疎识虑卑浅误被简拔寖服显休擢处东台徒更岁月虽殚薄力无补万分加以气耗早衰体羸多病坐慙尸禄深惧瘝官惟襆被以俟行冀守麾之得请未从谴斥尚荷兼容敢谓眷知复加迁宠伏望圣慈回乾坤之施察蝼蚁之诚特寝过恩俾安愚分改授臣一闲慢差遣所有告命未敢祗受
谢礼部侍郎表
备员左省久尘夕拜之班赋政中台进贰春官之长避命弗获居宠为忧臣窃以舜命九官秩宗典礼周分六职帅属佐王肃恭神人建保邦国欲称兹任实难其才伏念臣识智冥顽术业浅陋猥缘末学误被圣知入侍经帷怳已更於六岁进参法从方仅及於三秋徒怀爱日之诚曾乏适时之用报国已穷於薄技窃禄实非其本心讫无横草之勤矧有负薪之疾宜绌居於散地乃升列於清曹此盖伏遇皇帝陛下懋建大公缉熙庶政责交修於近辅分小治於羣司尧帝钦明咨百工之允理文王陟降思多士以图宁特收一介之微俾预六卿之亚仍加藩饰以示宠光臣敢不夙夜惟寅服劳匪懈风雨如晦有陨不渝庶効涓埃仰酬覆载
举自代状【十月三日】
右臣伏覩左朝奉大夫直集贤院兼侍讲吴安诗识虑清远学术渊深向在谏垣献言骾切入侍经席进讲详明臣实不如今举自代
谢讲尚书彻就东宫赐燕表
古文毕讲徒殚岁月之勤圣学又新益广乾坤之业式颁燕衎昭示惠慈窃以虞夏商周之书出於孔氏之壁典谟训诰之作备见圣人之心历代之所宝藏人主以为矩范载之行事能自得师恭惟皇帝陛下禀轩皇敦敏之资法尧舜钦明之德顺稽古道远监前王日御西清躬勤典学九仞俄成於覆篑三年遂见於通经优宠儒臣载加礼食肴核惟旅并秩於周筵丝竹之音如闻於鲁宅臣等幸陪劝讲每愧空餐适当肄业之终更被属厌之赐
谢太皇太后表
经幄侍言方讫帝王之大训宸慈锡宴实为臣子之至荣荷天度之包容叨特恩之厖厚恭惟太皇太后德凝坤载治协离明谨律度以诚身正端源而驭俗申命博带之士入讲华林之庭窃观圣德之日新殆与古书而契合渊默临朝则体虞舜无为之化恭俭好礼则稽召公敬德之言庶绩其凝九功惟叙固将着见於实效非徒紬绎於多闻臣等妄陈口耳之知曾乏涓尘之补终篇甚幸示惠过隆金奏宣和听钧天於梦寐皇华命侑渗湛露於萧稂深惟稽古之勤罕及逢辰之幸致君有道当取於百篇报上无穷更祈於万夀
进神宗皇帝实録表
窃以书契之兴以纪天下之事典谟之作乃见圣人之功欲垂法於将来在属辞於信史适当际会预备讨论恭惟神宗皇帝爰自东宫暨升大位孝行同於舜帝友道比於文王极典学之高明勤治功於旰昃乾健不息日照方中将追三代之风遽损百年之夀惟规摹之宏远有记注之浩繁太皇太后陛下保佑丕基布昭明德皇帝陛下纂隆下武骏惠先猷申诏儒臣裁成大典臣等误被圣选愧非史才徒广记以备言实殚精而竭虑久淹岁月仅就简编无以发挥经纬之文髣髴缉熙之烈将陈旒扆若蹈氷渊其新修实録二百卷事目十卷谨随表上进
乞梓州表【元佑七年五月十八日】
臣某言入侍经幄七改岁华违去乡邦再终星纪辄倾丹赤上渎高明伏念臣生本遐方才非大器猥缘末学获近清光荷天度之兼容竭秋毫而无补误膺宠典寖历显涂恭遇陛下盛德日新多能天纵藴神明於默识集圣智於大成所宜旁求俊杰之才上奉缉熙之学顾臣浅陋何所发挥大明方中宜收爝火巨浸无际奚取细流况臣气耗早衰体羸多病目视昏近几画字而不成骨节支离殆胜衣而弗克精力殚於简册梦寐役於松楸恐填壑之无时唯首丘之是念伏望皇帝陛下回乾坤之施察蝼蚁之诚特假守於方州俾暂还於里社傥余生之未泯庶九死而可酬敢望圣慈特除臣知梓州一次
乞梓州劄子【二十六日】
臣近上表乞特除臣知梓州一次伏蒙圣恩赐诏不允仰烦谟训丁宁诲谕震惧陨越无所自容臣子之於君亲义无隐情故不敢避再渎之罪辄复冒昧陈请臣以庸虚久侍经席积日累月已涉七年陛下天纵圣神日跻睿智高明之度非可管窥臣之所学竭尽无余肺肝底里皆可监照顾臣浅陋中无所有繁言复语无禆圣学陛下方躬蹈尧舜壼奥日深宜得儒学之宗道德之老延之西序执经於前敷陈坟素发明圣藴一辞开折百虑洗然乃可以益新辉光奉承濬哲如臣之比实非其人加之疾病连年心力耗废若不自揆贪恋宠禄失之一发百发皆弃差之毫厘千里为谬陛下虽欲保全庇护亦不可得伏望圣慈以其久在左右特赐矜允则臣之余生今日以往皆陛下之所赐也臣无任惶惧恳切之至
二【六月七日】
臣近上奏再乞知梓州一次准尚书省劄子奉圣旨依前降诏书不允所乞者天高听卑未能感动再三为渎无所逃刑臣伏思元佑以来与臣同时劝讲之臣程颐以人言罢黜孙觉病废死於扬州顔复司马康皆死京师而臣抱疾累年日加羸劣形骸若此福禄可知故臣愿及罪戾之未闻疾恙之未废得郡而去一展先臣丘墓庶几死无遗恨若未先犬马填沟壑则臣之报国犹有日也今儒学之英皆在左右宜更详延俊德旁求岩穴博问遐观益广聪明如臣已陈之迹已试之效陛下所悉无补可见伏望圣慈察臣愚诚早赐俞允
辞免翰林学士第一状【二十日】
右臣准合门报已降告命除臣翰林学士者臣近三奏乞知梓州未奉俞允方欲再露诚恳干渎圣听忽蒙迁授恩出非常闻命震恐不知所措臣窃以学士近职侍从之首文章议论儒者所宗必得天下英材声称第一乃可以厌服人望为国光华臣以朴愚获侍左右才力緜薄无所堪任使之解经述史粗能勉强至於文词实非所工是以前不敢当书诏之职已蒙听许今兹禁林尤为极选重以久婴疾病形神俱耗岂可强顔秉笔贻朝廷羞在臣之义必难冒处伏望圣慈特垂天恩追寝成命检会臣累奏特除知梓州一次
二【二十五日】
右臣近上奏辞免翰林学士恩命乞差知梓州伏蒙降诏书不允者睿恩隆厚圣训丁宁在臣之愚何以堪此臣不惟文学无以过人前已辞书诏之职近又累乞乡郡义难祗受兼於国朝故事有不可者伏缘臣叔百禄见任中书侍郎臣窃见仁宗时翰林学士王洙以兄子尧臣参知政事避亲改侍讲学士昨苏轼除学士承旨亦以弟辙执政恳请出知颍州今中书政本枢机之地无不统摄臣若就职理实有嫌伏望圣慈许臣依王洙苏轼近例避免臣未敢更乞川蜀远州欲乞除臣京西一郡自效誓毕余生以图报称
三【二十八日】
右臣近两奏辞免翰林学士恩命准尚书省劄子奉圣旨依前降诏书指挥不许辞避者稽违诏命邦有常刑然臣子之情不敢不竭尽於君父臣窃以避亲故事简策具存方陛下懋建大公以先天下而臣岂敢贪冒荣宠晏然自居虽无人言岂不内疚此臣所以不避诛责至於必辞也伏望圣慈察臣肺肝实非矫饰追还新命特除臣京西一郡誓殚犬马之力图报天地之恩所有告命不敢祗受
四【七月七日】
右臣近三奏辞免翰林学士恩命乞京西一郡准尚书省劄子奉圣旨依累降指挥不许辞避者渎烦天听非止再三罪不容诛义非得已臣窃以侍从清切莫如禁林儒者之荣孰不愿此况臣一门自叔祖臣镇叔父臣百禄前後相望今臣复蒙迁授是为三世迭居此职臣虽至愚岂不思上奉圣神之眷知下为门户之光宠力欲祈免殆非人情然臣所以不避诛责必辞不已者伏以朝廷有避亲之法实关盛衰盖将垂永世之规非特为一人之计远则仁祖之世故事甚明近则神考之时韩维亦避兄绦出守藩郡今陛下训廸在位未尝不以至公然则祖宗故常君臣所宜共守臣岂可腼顔居职隳废旧章天下之人不可户晓窃恐上累朝廷无私之举而於臣有贪得幸位之讥此臣之所不敢处也伏望圣慈矜察特赐收还告命除臣京西一郡他日任使臣不敢辞报国之心死而後已
范太史集卷五

[book_title]卷六
钦定四库全书
范太史集卷六　　　　　宋　范祖禹　撰表状劄子【笏记附】
辞免翰林侍讲学士状【十七日】
右臣准合门报已降告敕除臣翰林侍讲学士兼修国史者闻命震恐无所容措臣窃以侍讲学士之职始於真宗所以延登耆儒尊尚经术自神考更定班制止以侍从兼官元丰以来久虚学士之选恭惟先帝神功圣德在太史金匮石室之藏今将继五朝之书成一代之典考之故事多委辅臣伏念臣以朴学侍经帷以薄才居史观徒积岁月讫无劳能间引亲嫌恳辞禁职愿从外补少养沈痾乃蒙假以宠名付之事任大惧无以报塞唯速悔尤方今献臣宗工在位服采必有杰俊可当选抡伏望圣慈改授贤才庶协公议所有告敕不敢祗受
谢翰林侍讲学士表【七月】
臣某言伏蒙圣恩以臣辞避翰林学士恩命特授翰林侍讲学士兼修国史寻具陈免伏奉诏书不允者辞其可辞敢忘故事受其可受祗服新恩【中谢】洪惟真宗初置讲职问学常勤於日昃论经或至於夜分以啓廸於後人俾监观於成宪先帝更新治职止命兼官虽因革之制不同而经纬之文则一惟熙宁元丰之成烈有金匮石室之旧闻丕显帝谟尚资史笔追观列圣之典多委四辅之臣夫何一介之微膺此二任之重此盖伏遇皇帝陛下钦明文思齐圣广渊如日方中法天不息谓二帝三王之道当穷极於高深一祖四宗之书已光昭於永久惟念终於典学聿追孝於前文以臣夙侍书筵叨尘史观曲加宠数用示眷留昔鲁缪公之於子思亟馈鼎肉燕昭王之於郭隗改筑金台二子者或以无人乎侧而不能安或欲致士於远而先为始如臣陋学敢望古人非怀人爵之可荣窃喜圣心之不倦
谢太皇太后表
三请乡邦莫遂告归之恳四辞禁职获伸引避之文成命曲回明纶再降省循非称震悸交深臣窃以在昔文武之兴本由任姒之圣绳其祖武诒厥孙谋教诲之勤诗书所述恭惟睿德光越前闻大公如天地之无私至明如日月之必照保佑元圣跻登泰宁思出入起居罔不钦故左右前後惟其正笃先朝之成烈有太史之陈编申敕司存俾加论次如臣浅陋曷副选抡此盖伏遇太皇太后陛下丕冒羣生答扬列圣以正君心为定天下之本以守国典为固後嗣之基惟廸前人之光以成昭子之法兼收末学俾赞大猷重念臣病骨支离壮心消落周南一纪已期终老於岩林书殿七年窃觊归荣於桑梓分安闲散廼寘高华臣敢不勉企前修益坚晩节庶图薄效仰答至仁
笏记
臣伏蒙圣恩特授翰林侍讲学士兼修国史者侍言经幄特升严近之班汗简史闱俾缀缉熙之典此盖伏遇皇帝陛下道法尧舜孝承祖宗永言若昔之猷仰对在天之烈夫何重任猥属非才当勉竭於衰疲庶少酬於造化
又
执秩经帷奉迩英之典学紬书史观扬神考之烈光顾臣何人获预兹选此盖伏遇太皇太后陛下坤元至正天造无私积思六经日进圣神之德垂鸿千岁眷言简册之文永肩报国之忠益励致身之节
谢赐对衣金带鞍马表
臣某言伏蒙圣慈特赐衣一对金腰带一条金镀银鞍一副马一匹者锡六命之章仰勤司服加三接之礼进视康侯循已无堪在顔有腼伏念臣布韦筮仕徒步入官经术空踈谢桓荣之稽古史才浅陋慙倚相之读书骤升清切之班复被便蕃之泽牺尊所弃饰以青黄刍狗已陈加之文绣此盖伏遇皇帝陛下吁俊尊帝养贤及民藩饰羣臣宠绥四海德必称服愧无君子之容负以乘车当戒小人之寇
谢太皇太后表
华林劝讲益亲咫尺之威文陛对扬更被龙光之渥省躬非称拜手若惊伏念臣寛褐一夫疲驽十驾衣緼袍而不耻每欲书绅驭欵段以言归敢蕲乘驷岂意艹茅之质并蒙车服之华此盖伏遇太皇太后陛下章物采以纳民重爵禄以劝士既锡之福又昭其文同缁衣之好贤授之馆粲异白驹之食藿加以絷维誓竭忠勤仰酬眷礼
进神宗皇帝御笔文字表【六年十月四日】
臣某等言先奉圣旨编修神宗皇帝御笔文字今已了毕者出而为诏见王者之深心言则成文表圣人之能事着为轨范属在继承恭惟神宗皇帝天纵圣文神资睿断体虞舜之大智躬夏禹之克勤经纬万机焦劳百虑自朝至昃而不遑暇食昧爽待旦以啓廸後人号令惟行若风雷之鼓舞指麾所定如日月之照临惟门下省审之司实王命出纳之地钦承圣画洞察物情谟训具存真游已远恭惟太皇太后陛下皇帝陛下并明御极濬哲在躬遹追燕翼之谋仰对丕承之烈将观成式以起治功申敕司存俾加紬次编之简册用资乙夜之观列於图书永为大训之宝臣等谬居职业幸预讨论迄奏成篇愧无薄效其御笔十卷目録一卷计十一册谨具进呈
辞赐茶合状【八年二月十日】
右臣伏蒙圣慈以臣进神宗皇帝御批真笔特降中使赐臣茶一银合者伏缘三省同进先帝宸笔臣以门下後省旧职亦预上殿所进止是七件在臣殊无丝髪之劳今兹随例受赐实慙面目伏望圣慈许臣回纳庶安分守则臣蒙被睿恩过於拜赐多矣
二【十六日】
右臣近奏乞回纳赐到茶一银合准尚书省劄子奉圣旨不许辞免者臣前後受赐未尝敢辞今所进神宗皇帝真笔不唯文字至少与中书尚书省不同兼以实无微劳是以不敢避烦渎之罪伏望圣慈除本省主行吏人支赐外特降指挥许臣回纳
辞免翰林学士兼侍讲学士状【四月二日】
右臣准合门报已降告命特授臣翰林学士兼侍讲学士知制诰者臣以朴学久侍经帷前蒙误恩擢处禁职既以亲嫌引避天造曲成特修废官俾专讲劝先帝大典付之论撰兼此二任惧不克堪而曾未朞岁复承人乏顾慙浅陋每简圣明重念臣早衰多病心力减耗使之执经述史尚可勉强至於词翰实非所工诚不足以尘污玉堂之禁重兼金华之职矧今儒学之英布列中外可备此选不无其人伏望皇帝陛下察臣恳诚特回睿听追还成命俾安旧职亦所以全覆其短不违所长庶殚薄力少图报效所有告命未敢祗受
二【六日】
右臣近具奏辞免翰林学士兼侍讲学士恩命伏蒙降诏书不允者仰烦睿旨训谕丁宁内省庸虚伏深震畏辄沥愚恳再渎天听臣伏见仁宗之初孙奭为侍读学士凡七年乃兼龙图阁学士又三年以本职出知兖州冯京避亲除侍读学士後为翰林学士不兼侍读神宗之初司马光吕公着皆以翰林学士兼侍讲初不兼学士之职臣叔祖镇事仁宗英宗再入翰林治平中以侍读学士出知陈州神宗召还复为翰林学士亦止兼侍读不带学士臣於去岁蒙除禁职圣恩许避亲嫌改授侍讲学士今蒙复申前命遂兼旧职是臣因避亲嫌不一朞岁得两学士在臣之分夫岂敢安朝廷如不许臣辞免新命又以臣久在经筵仍令兼职即乞依旧例止兼侍讲不带学士则於职事无改而不违典故少安分守庶免罪戾贪冒天宠臣无任慙惧激切屏营之至
谢宣召入院表
右臣今月日翰林待诏秦训至臣所居奉圣旨召臣入院充学士者使节光华误被以旌之召臣衣颠倒岂容俟驾之行闾里生荣搢绅动色臣窃以谋猷入告於内是谓论思号令罔有不臧实繄文翰自唐世始命名此职及圣朝尤慎择其人宜得宗工进为治表如臣者学虽为已才不逮人蚤尘儒馆之游久备书筵之访徒勤夙夜无补涓埃五岁乞骸固已慙於疏广九年入侍何敢望於桓荣间引亲嫌获辞禁职复膺前命殊匪初心此盖伏遇皇帝陛下天纵圣神日跻睿智德刚健而笃实学缉熙于光明登进衆贤兼收一介俾陈薄力以助鸿猷臣敢不策励疲驽激昂忠义苟可益国其敢爱身
谢太皇太后表
王人将命天诏颁恩望宸极以拜嘉即私庭而示宠省循非称伛偻若惊臣窃以正王者之心慎在左右鼓天下之动系乎文词唯兹翰墨之林实首论思之地仰膺异选宜得伟人如臣者经术不明艺文无取金华劝讲获亲日月之光石室紬书俾述乾坤之业曾蔑闻於绩效乃罙入於禁严此盖伏遇太皇太后陛下洪覆无私大明旁烛急尧舜之先务哲在知人躬任姒之思齐宁於多士况臣一门叔侄三世後先起下国之孤生受累朝之殊遇负荷岂胜於山岳糜捐何啻於毫毛臣敢不弥激儒衷益坚素守誓不渝於终始庶少答於生成
笏记
臣蒙恩特授翰林学士知制诰者敷言经幄无禆典学之勤视草词林实玷右文之选避命弗获居宠惟忧此盖皇帝陛下虑宪祖宗面稽尧舜克囏厥后无竞惟人思广揽於羣才故曲收於末学唯当尽瘁以答殊私
又
西学侍经无入神之精义北门掌诰非华国之懿文祗荷宠灵交深愧汗此盖太皇太后陛下照临区?拥佑圣神官不及私人惟求旧无菅蒯之或弃同茅茹以并升冀竭微诚仰酬鸿造
谢赐对衣金带鞍马表
臣伏蒙圣慈以臣入院特赐衣一对金腰带一条并鱼袋金镀银鞍辔马一匹者司服颁衣以仪辨等飞龙出骏凡赏眂功顾惟何人亦预此赐伏念臣文采不足以自表学问不足以有行轩冕之来实惟絶意文绣之美不愿施身已叨儒者之极荣复备迩臣之异数此盖伏遇皇帝陛下慎司名器训廸臣工以为都士之容宜有常而不贰君子之乘欲既闲而且驰故於侍从之聨特加蕃庶之锡书绅自儆惟敬慎於威仪希骥为心当载加於鞭策
谢太皇太后表
使轺趣召入居文翰之司宸扆对扬荐被龙光之渥省躬非称拜手若惊伏念臣短浅凡材颛愚朴学谬尘法从误简圣知骤膺识拔之私复荷便蕃之锡此盖伏遇太皇太后陛下坤元广载兑泽旁流道在宝慈人无易物重金饰带特颁上禇之珍错彩成韀仍辍内闲之骏仰愧崇贤之礼难逃致寇之讥惟勉励於疲驽庶少酬於覆露
举自代状【十八日】
右臣蒙恩授前件职合举官自代伏覩国史编修官着作郎集贤校理国史院检讨张耒文章瑰玮论议闳博必能发挥典诰为国光华臣实不如今举自代
谢勑设表【二十四日】
享有加笾虽循故事与之礼食以示优恩惠浃宾筵荣生官次伏念臣挈瓶小智挟筴陋儒蓬荜桑枢进处玉堂之禁藜藿粝食骤加雕俎之珍於臣无馈肉亟拜之勤而人有既醉太平之行此盖伏遇皇帝陛下重禄劝士大烹养贤稽虞书膏饫之文从周家忠厚之礼食呦鹿於苹野俾得尽心觞鶢鶋於鲁门愧非所养唯当夙夜图报恩私
乞郡劄子一【九年三月二十五日】
臣辄沥诚恳仰干睿听退省僭渎无所逃罪臣自熙宁之初受诏修书先帝末年擢寘儒馆陛下嗣位寖加简拔经筵史馆倂兼二任遂尘禁近竭力无补而不离文字之职二十五年两目昏闇几於失明早衰多病心力损耗自元佑五年任给事中日乞知襄州一次六年七年又累乞知梓州一任皆不蒙开可臣实何人误被眷知固当尽死以图报称而臣目疾愈甚衰病日加实惧精力不逮瘝官废职虽填沟壑无以塞责重念臣自入仕以来未尝历官州郡今筋力疲惫未敢远乞近乡差遣伏望圣慈特除臣京西一郡俾之展力自效因得休养羸疾傥未即死则臣之报国犹有日也伏祈天恩特赐矜允臣无任惶惧激切之至
二
臣昨日因上殿面陈至恳伏蒙圣谕不须入文字臣受陛下殊常之知虽陨身丧元未足为报固当?遵诏旨靖共职事然臣窃伏自念入侍经席於今九年自元佑以来侍从之臣得在陛下左右无如臣之久者岂可贪冒天宠处之晏然夙夕傍徨不能自已是敢干犯严宪剖列私诚伏望圣慈终赐保全特除臣外任一次臣无任恐惧俟命之至
三【四月五日】
臣近上奏乞除京西一郡伏蒙圣慈特降诏书不允捧读震惧无地自容辄复倾竭愚恳干渎天听臣伏见仁宗乾兴之初孙奭入侍经筵至天圣九年出知兖州祖宗之时侍从出入盖示优容非以在外为踈也今陛下圣哲天纵辉光日新而臣至愚无奭经术自初入侍今九年矣羸薾多病心神衰耗目视昏闇日甚一日是以不胜蝼蚁之诚徼幸大恩特许外任俾效薄力因得少遂休养庶几所疾不至沈痼未即填委沟壑犹当麋躯陨首仰酬天地之造伏望陛下曲回睿听早降俞旨臣无任恳切俟命之至
四【九日】
臣近两具奏乞外任准尚书省劄子奉圣旨依前降诏书不允者再三为渎罪不容诛仰恃寛仁亮其诚实伏念臣先於元佑五年八月两具奏乞京西一郡又奏乞知襄州一次六年三月两奏乞知梓州一次七年五月六月四奏乞知梓州三奏乞京西一郡然则恳请补外乃臣素心非始於今日也伏望圣慈察臣蝼蚁之诚悯臣犬马之疾累烦宸听为罪已多曲垂天恩早赐俞允除臣京西一郡臣无任惶惧激切俟命之至
谢除龙图阁学士知陕州表【绍圣元年四月】
北扉入直已窃玷於华涂内阁延登复谬尘於近列付以民社处之藩维祗荷宠私伏增震惧伏念臣受材謭薄逢世休明学不足以造微文莫能於行远徒以久陪劝讲误被眷知讫无横草之劳素有负薪之疾剡章屡上请郡以行词禁严凝获解论思之职河图秘邃犹叨侍从之班仰惟天地之仁难图蝼蚁之报此盖伏遇皇帝陛下钦明稽古睿智如神回日月之光幽深必照廓山海之度细大兼容悯驽力之已疲施鸿恩而下济臣敢不激昂晩节砥砺初心益誓麋捐仰酬覆育
谢对衣金带鞍马表
伏蒙圣慈特赐臣衣一对金腰带一条金镀银鞍一副马一匹者延阁升华搢绅以为荣遇明廷拜赐车服加於罔功伏念臣寛褐陋儒衡门贱士仰际亨嘉之会获亲咫尺之威累尘侍从之班重被便蕃之泽此盖伏遇皇帝陛下宠绥四海藩饰羣臣爵赏所以劝能恩礼欲其称事臣敢不省身知愧弥坚报上之忠执策忘劳益励首公之节
笏记
臣伏蒙圣恩特授臣龙图阁学士知陕州军州事者伏念臣蚤缘朴学久侍清光误被圣知累尘法从获避北门之直复跻内阁之班此盖皇帝陛下大德兼容至明委照察丹衷之有素垂洪造以曲成誓竭疲驽仰图报称
陕州谢到任表
伏奉告命差臣知陕州军州事於今月二十六日到任上讫对扬扆宁方违远於清光分职藩维已布宣於寛诏伏念臣蚤缘末学误被眷知经幄九年无发明於古训史闱十载获纪述於神功非尧舜不言窃慕责难之义惟祖宗是宪仰禆求助之明日月之光萤爝何补乾坤之德绘画难工廹衰疾之交侵沥恳诚而屡渎获解近严之职犹尘侍从之班惟陕服之旧邦有召公之余化西当蜀道东迩洛郊稍即便安良为优幸此盖伏遇皇帝陛下钦文稽古濬哲在躬育德新其辉光典学念於终始谓臣久备顾问每倾竭於肺肝深简睿明实照知其悃愊曲从所欲用示至公臣敢不上体宸慈俯求民瘼庶有承宣之效少寛宵旰之忧
国史院取索实録草沓奏状【六月二十三日】
今月二十三日准尚书省劄子检会提举修实録吕大防劄子奏臣昨奉敕提举修撰神宗皇帝实録今已成书窃闻旧例所修实録草沓史官各收一本照证今来本院所修实録草沓合依旧例又缘别无公案见得欲望圣慈特许依例除定本外将见在草沓各分一本与见在提举修撰官以备照证外余依前降指挥焚毁取进止黄贴子称如蒙赐允委不传写漏泄元佑六年十月十二日奉圣旨依奏六月十八日三省同奉圣旨令范祖禹将所得草沓限当日如法封角差得力人管押逓舖转送赴修国史院送纳如有传写到别本亦同封角送纳或转写与他人即令自陈如辄隐留当重行贬责者
右臣寻依准尚书省劄子内圣旨指挥将所得草沓并事目共二百一十沓并於当日如法封角共计五笼差职员十将各一人管押逓舖转送赴修国史院送纳去讫外即无传写到别本及不曾转写与他人委是诣实谨録奏闻【并申尚书省照会及申国史院乞依数交割讫公文回示】
贴黄草沓外有官簿五册系是院例检閲实録文字亦同分到不敢隐留今并送纳合具奏知开封府界居住报应国史院取会文字状
今月二十七日准尚书省劄子龙图阁学士左朝奉大夫范祖禹已降敕命差提举亳州明道宫左朝奉郎充集贤校理黄庭坚已降敕命差管勾亳州明道宫六月十八日三省同奉圣旨各於开封府界居住就近报应国史院取会文字
右臣寻依准前项圣旨指挥已交割本州公事与通判管勾讫见赴发前去开封府界居住听候指挥报应国史院文字次谨録奏闻
永州谢表【二年三月】
臣某言臣於正月五日准告责授武安军节度副使永州安置寻於七日起离开封府界於今月二十五日至永州公参讫者罪恶盈积重於丘山仁圣寛容厚侔天地伏读训戒感极涕零伏念臣鄙野陋儒荒唐末学往承人乏进备官聨紬太史金匮石室之书纪先帝成功盛德之事才不称职罪岂容诛无以仰述对天之休共成垂世之典实由愚闇自速颠隮宜正典刑难逃显戮尚蒙全贷投畀幽遐此盖伏遇皇帝陛下法唐尧之至仁体虞舜之大智以好生为德故刑罚必主於轻以不忍为心故昆虫亦保其命特屈士师之议弗加萧斧之诛禹下车而泣辜汤开网而祝兽重念臣禀生素弱赋命多奇疾病有年死亡无日今兹越洞庭重湖之国邻桂岭炎瘴之乡形魄虽存喘息殆尽敢不刳心念咎刻骨衔恩蝼蚁至微誓答乾坤之施犬马虽毙永怀帷盖之仁
贺州谢表【三年十月】
臣某言臣先蒙责授武安军节度副使永州安置准告责授昭州别驾贺州安置臣已谢恩祗受即起发赴贬所於十月十七日到贺州公参讫者窜投湘浦痛省咎諐流放炎荒尚寛诛殛仰荷全贷伏切涕零伏念臣赋性至愚受恩过溢顷居近职尝有瞽言不慎发於枢机宜即刑於鈇钺圣心恻隐讫至累年天造?容难遏公论由臣迷罔失道狂惑妄行自灾厥身以陷大戾百生何补万死犹轻伏遇皇帝陛下天地施生日月临照躬蹈尧舜心存禹汤推文王葬骨之仁轸仲尼埋犬之惠虽当殄戮犹或哀矜赐以余生屏之裔土已投身於魑魅之域将沦骨於瘴疠之乡傥及泉而有知犹结草以图报
范太史集卷六

[book_title]卷七
钦定四库全书
范太史集卷七　　　　　宋　范祖禹　撰表
代王君贶宣徽北京谢上表
偃藩全魏掌龠留都选授所囏寄付尤重【中谢】伏念臣识非虑远才不兼人被遇三朝历年四纪窃隆名於薇省视峻秩於台司往岁诏自西都日朝法扆宣圣猷而何补尸厚禄以空慙辄贡需章恳祈闲职寛恩从欲蕃锡示慈特置使於祠庭俾即安於私馆间者祗奉召节入对迩顔幸陪宗祀之仪获预骏奔之列天光委照宸眷曲临特颁涣汗之恩复假北门之守越从散地并总剧权此盖伏遇皇帝陛下盛德日新至仁天覆责实羣后分治九围眷朔土之奥区为浚都之巨屏大河斯控重兵所屯常辍元老之臣俾居连帅之职夫何图旧猥及匪能重念臣久齿近班三领兹任抚绥之要镇守之宜虽素乏於智谋尝粗经於心目敢不益坚晩节弥激懦衷勉企前修仰酬洪造
谢敕书奨谕赐银绢表【以下代司马温公】
臣某言伏蒙圣慈以臣编修公卿百官年表成书降敕书奨谕仍赐银一百两绢一百疋者奏篇甫上褒诏爰颁荷宠若惊省躬无措【中谢】伏念臣浅才末学苦节孤忠久尘侍从之班曾乏猷为之补顷膺睿旨俾纂旧章恭惟祖宗创业垂统之难邦国立政任官之要必表年而纪月可鍳古以验今略举宏纲庶存成式淹留累岁紬次终篇仰稽乙夜之观方虞旷职之咎敢期温诏发自渊衷锡外府之贡金加丘园之贲帛载惟虚受罙切腼顔此盖伏遇皇帝陛下顺考百王丕承列圣德刚健而笃实学缉熙於光明眷执简之微勤形赞书之重奨宠踰华衮既稽首以拜嘉赐厚百朋实无功而冒赏
谢再任崇福宫表
囊奏上陈实为贪禄黈聪垂听亟沐颁恩仰荷寛优伏增兢悸伏念臣器非适用学不知方被遇三朝叨尘二禁辱天光之顾问侍经席之从容亦尝委总宪司讫无报称擢陪枢府终获恳辞剖竹雍都蔑闻於治效分台洛邑幸养於沈痾仍再领於祠庭遂十更於岁龠顷自受命先帝俾刋旧闻迨陛下之缵图发德音而继志而臣携藁在外奏篇未终盖简册之浩繁致岁时之淹久虽官守无事慙四体之不勤而史笔专精实寸隂之是惜惧先沟壑以负恩知久去班行顾其他而无补坐糜禄廪常自讼而靡遑尚或无厌曾不知耻辄披私恳轻冒宸严岂谓皇帝陛下大德包荒至明烛远罔责再三之渎曲垂开可之私盖特出於异恩故不拘於画法乾坤至大虽万物皆遂其生雨露所私或一夫独被其泽惟颛愚之无状容侥幸以滋多臣敢不深戒晏安祗勤夙夜毕精撰述图报生成
慰山陵礼毕表
臣某言伏覩今月十日慈圣光献太皇太后山陵礼毕者溥天同轨有严圣后之丧卜壤因山备尽孝孙之志寝宫长掩庙祏惟新臣某诚哀诚惧稽首顿首恭惟皇帝陛下行过高宗念深文母极奉终之大事怀追远之至哀瞻容卫以如存痛音徽之不返原陵永固与天地以无穷祀享深思惟春秋之匪懈伏望顺礼之变卒哭以时加养体之膳羞护如神之志气上承宗庙下庇羣生凡在臣民不胜恳愿臣属居官次阻觐阙庭瞻望宸极臣无任悲陨激切之至
谢四任崇福宫表
自天有命如地兼容祗荷宠私伏增汗愧【中谢】伏念臣性非语上学昧造微仰会圣朝缪尘侍从久去近严之列旷修臣隶之勤荐领祠宫坐贪天禄而年龄逾迈齿髪益衰疾疢交攻形神日耗唯职思於简册庶上助於谋猷敢期复霈厚恩俯从私欲此盖伏遇皇帝陛下大明委照罔间幽遐洪造曲成不遗品物收簪履而未弃悯蒲柳之先凋特加异於常伦俾养痾於散秩顾勤劳之靡效曷报丘山冀撰述之有成少禆毫髪
辞免转正议大夫表
中天霈泽近辅书劳亦及罔功岂容虚受伏念臣素无他技唯罄孤忠误蒙累圣之知寖服近僚之列终因人乏进贰宰司先帝审训羣臣靡预誓言之末陛下嗣膺大宝曾无翊戴之勤岂弗畏於多言讵敢当於懋宠矧乃方任人而立政惟即命以记功将深戒於官邪宜先从於近始伏望皇帝陛下慎司名器申劝臣邻收出綍之过恩亮循墙之愚恳爵惟驭贵免上累於至公赏必及劳庶率由於旧典
上太皇太后表
仁惟图旧赏异及劳义所当辞情难冒处伏念臣早缘末学被遇累朝乏稽古之令猷无致君之远业入陪经幄久亲日月之光出领祠宫实荷云天之施会慈宸之御极登嗣圣以承祧误膺乏使之求擢预赞襄之列属宠褒於近弼特序进于文阶顾无横草之勤均被出纶之渥舆情共骇内讼靡遑伏望太皇太后陛下洪造听卑至明烛隐慎守驭臣之柄无轻出器之名昭示大公辍已行之成命少安遇分息被已之深讥
谢表
离明继照兑泽旁流祗受以还震惶无措臣闻以贤诏爵则民兴行谊眂功为赏则下絶觊觎故德盛者其位隆力勤者其报厚劝沮斯在授受靡虚伏念臣学不适时才非经世谬尘近列最後诸臣辱体?之兼隆竭股肱而无补属举懋官之典咸畴卫上之劳绩用蔑闻褒章误及虽危衷之备列终成命之莫回居宠无名在顔有腼此盖伏遇皇帝陛下驭臣惟礼厚下以仁优其进等之恩责以致身之节乾坤至大均覆载以不遗日月无私委照临而尽及永图报塞唯誓糜捐
谢太皇太后表
明纶误及涣汗难收弗获恳辞终慙冒处伏念臣自陪机政无补圣猷虽夙夜以自强惟事功之匪立每流年之是惜加衰疾之所婴敢以瘝官复当懋赏是以历陈故实备述悃诚荐奉诏音两?使节对天威之咫尺烦睿训之丁宁循走无从强顔祗受此盖伏遇太皇太后陛下至仁勤施大德兼容推均一於鳲鸠昭忠厚於行苇体乾坤之覆育品物不遗并日月以照临光明下济誓殚驽力仰答鸿私
谢起居减拜表
伏准合门告报今月十四日内降以臣与吕公着近各推恩转官所有将来正谢特令两拜起居余免舞蹈仍於执政官班次後别作一班及自今後凡遇前後殿应干大起居特令别作一班止两拜起居恩出非常礼加异数优假太过惭负愈深【中谢】臣猥以琐才预闻机政去春以後疾疹屡生入冬以来饮食渐少迨兹岁序之首顿觉筋力之衰拜起絶艰朝请殆废内惟恩纪之重天地所不能踰退思绩效之微丝毫未尝有立欲避位则为罪益大欲就列则强力不前朝夕为衆目所观啓处无措躬之地敢谓太皇太后陛下仁沾枮朽明烛幽微特亏着定之仪曲遂形骸之便臣询诸故老或谓有旧章然彼皆位跻宰辅之崇德着耆明之美岂臣么麽所敢比方欲辞则实所不支欲受则自知非分踧踖心悸战兢汗流惟仰赖於宠灵冀有瘳於药物病庶遄已礼得如初期於竭忠不敢爱死
辞免除右仆射表
非常之宠丕降於中天不次之恩骤加於庸品承命震骇顾已腼慙伏念臣起自诸生初无远业学不足以廸先民之觉才不足以揆当世之宜徒以被遇累朝服勤庶职荷生成於天地无禆补於涓埃惟知直道之可行勉罄孤忠而自守仰属继明之始首膺访落之求拔自散僚进陪机政苟可利国知无不为期於致身死而後已比婴衰病累贡危诚祈解组以即安庶负薪之可愈忽奉告庭之命并叨躐等之荣越从三事之中擢冠百僚之上力小任重居宠思危义所当辞情难冒处伏望皇帝陛下逹聪埀听劼毖任能灼知三俊之心深虑万机之委慎名器而不假念后臣之克囏俾逃窃位之讥获遂循墙之请
上太皇太后表
诞告外庭眷求同德延登上宰猥属匪能承命兢惶无所容措臣闻宰相者所以代天理物论道经邦上和隂阳下遂动植权衡赏罚藻鍳贤愚大厦栋梁岂容于挠弱巨川舟楫将济於囏危苟非得人则必误国臣早尘显仕晩玷近司受恩不赀竭力无补加以疾虽损而未已老将至而益衰将何以率万邦黎献之多居三事大夫之首内附百姓外镇四夷非薄力之所堪惧瘝官之有咎义当引避情敢冒居矧今俊乂孔多耆硕咸在必有良弼仰当圣心伏望太皇太后陛下考慎其人登庸於位俾熙帝载以亮天工如臣之愚恐不克称乞回明命以示至公
第二表
囊奏上陈诚辞既竭纶言申答谟训未俞臣窃惟自古睿圣之兴皇天所佑必有硕辅为时挺生同德协心建功立事故有尧舜之后乃有稷契之臣有成康之君乃有周召之佐用能盛烈格于上下鸿名冠乎古今方册所称轨躅可见陛下大明出震至德承祧始在亮隂动循礼法既亲典学日就缉熙实惟亿世无疆之休兆民咸赖之庆宜得先觉之士老成之人左右有民承弼厥辟同底于道永孚于休如臣之愚曷副兹选而况弗循位序夐越等夷非拙分之所安亦多言之可畏靡遑夙夜如蹈氷渊伏望皇帝陛下鸿造曲成至仁广施听辍已行之命免贻非据之灾讵敢饰辞恭祈报可
上太皇太后表
命出非常义无虚受仰勤睿旨未奉俞音臣伏以在昔仁皇纂图明肃听政英祖嗣服慈圣临朝皆有宗工之臣一德之相诞保皇家之定命发扬文母之徽音是以左右前後罔非正良号令风采咸可称述克有成烈底於太平民到于今并受其福陛下齐任姒之圣保成康之君坤德静而直方母教仁而慈爱端拱宸极丕冒海隅敷求哲人式序在位宜得硕辅翼宣大猷臣本非长才又乏远识误膺器使进贰宰司不以德功超居鼎铉将何以对扬休命追配前人安海内於覆?尊京师而奠枕兹任尤重非臣所堪伏望太皇太后陛下深轸睿慈亟回成命庶少安於过分免上累於知人
谢表
君劳求贤实出过听圣职论相非容恳辞拜命以还腼顔无措伏念臣受才至薄造道匪深无所有以及人唯自信而行已逮事仁祖被遇英皇膺前席之眷知奉迩顔之顾问当熙宁之初政近神考之清光唯知至诚可事明主冀以直道少禆圣时先帝察知不欺听顺所守恩厚侔於天地礼待优於臣邻思陨首以无从痛上宾之已远陛下大明继照庶政惟新祗遹先猷眷求旧物越从散地擢寘近司尸厚禄以空惭罄拙谋而无补属婴病苦久赐告休宜从策免之科乃奉庭扬之命延登揆路进备冢司顾非经世之才实玷代天之任日有万几之慎虑身无数器之兼能辞不获从居之益惧此盖伏遇皇帝陛下?膺骏命诞受丕基永惟立政之囏思致生民之义谓职业粹於羣下故加体貌之隆治乱在於庶官必自股肱之助方恭默以思道将垂拱而责成乃俾琐才遽当重任臣敢不上体至眷愈坚一心不遗力於余生庶少酬於鸿造
谢太皇太后表
成命已行难收涣汗力辞如伪终负腼顔祗受以还震惶无措臣窃以经纶天下之务必得名世之才斟酌元气之和实惟宰物之任德称其位古难其人矧当宵旰之勤协济囏难之治伏念臣早缘末学历事累朝徒罄愚忠无禆至化荷天地生成之德蒙山海包纳之仁知其一介之无他惟有寸诚而可録陛下睿明临照旁及幽遐圣政始初眷求耆艾擢居左省参翊大猷岂闻岁计之有余未覩时雍之於变卧家婴疾旷日瘝官犹图报於君亲已分填於沟壑遽奉告庭之命并加躐等之恩承乏宰司秉均揆路越处百僚之上荣升三吏之崇夫何迂拙之人骤被爕和之寄此盖伏遇太皇太后陛下布昭明德保佑丕基思济羣生永绥四海惟责成而任下故独断而不谋特出渊衷俾司大柄虽自昔君臣之会遇如此几希而当今宗社之安危莫斯为重臣敢不夜以继日公尔忘私庶图毫髪之勤上答乾坤之施
谢优礼表
非常之礼振古未闻不世之恩容身无所伏念臣自婴疹疾久限朝趋违夙夜匪懈之勤回日月并明之报方祈病免乃被褒升既孚号于大庭仍赐告於私室相臣如此旧典所无欲辞则阻觐於天顔欲拜则不?於君命进退维谷战兢履氷实上赖於宠灵幸小瘳于药物犹以足疡为梗体力未胜诏免造朝俾先治事愈弗遑於宁处终获遂於恳辞复膺眷注之优曲就疲羸之便谅非获已乃敢钦承肩舆及门百辟骇视给扶入殿两宫赐存对咫尺之天威几颠倒於臣节自昔元勲硕辅大老宗公或以询谋特加异数岂伊庸琐乃更超踰顾兹绵薄之余生益恐危亡之无日此盖伏遇太皇太后陛下覆载侔於天地恩义兼於君亲曲垂恤下之仁特越循常之制虽不能陈力就列犹将使同寅协恭慙非论道之才叨被改容之礼极臣邻之殊遇损着定之彛仪顾虽杀身无以报德斗筲近器蝼蚁微诚苟有益於公家唯常致其死力
遗表
臣闻始则有终物之常理生而必死人之大期垂没之言哀鸣以叙伏念臣久居散地寖廹颓龄仰被眷知遽当大任伏遇陛下恭默思道垂拱仰成图庶政之惟艰登衆贤而共济臣备位上宰总率羣司婴疾三时卧家累月殊常之宠旷古罕闻每思糜捐无以报称常欲竭股肱之力继之以死图国家之利知无不为虽喘息之仅存唯忧勤而不已而膏肓之苦药石难攻将永谢於明时犹沥陈於愚恳伏望皇帝陛下务学时敏作德日新体尧舜之钦明视祖宗之宪度奉亲思孝守位以仁永建无穷之基益隆有大之业臣虽瞑目犹生之年臣无任瞻天恋圣哀切屏营之至
上太皇太后表
臣闻凡物之生必皆反本忠臣之死犹不忘君敢陈属纩之言上逹垂帷之听伏念臣天与愚直性惟拙迂谓古道之可行排衆言而自信常欲省躬而无愧事上以不欺被遇累朝照知忠荩擢居上宰断自睿神伏遇陛下思齐任姒之功诞保成康之圣延登衆正共济多艰而臣受命以来半居病告造朝之际每荷优容蠲其下拜之勤宠以给扶之礼唯知尽瘁以讫微生圣明之时独先陨越太平之业不逮落成没身有衔报国无所伏望太皇太后陛下明昭在位保佑有邦御六气之中和跻羣生於仁夀畴咨哲乂虑宪祖宗汔登济於成功不惑移於浮议臣虽终蝼蚁之壤犹依日月之光永辞圣朝无任瞻天恋圣哀切屏营之至
为司马公休谢赐银修碑楼表
臣康言伏蒙圣慈差管勾修建先臣光碑楼入内供奉官李永言齎赐臣银二千两充修碑楼支费者天恩远临优赐下逮衔感泣血未知所报伏念先臣历事四世唯坚一心晩节遭遇得行所学是以夙夜尽瘁不敢爱身劳心役精继之以死恭惟皇帝陛下天地覆载日月照临深轸股肱之亏曲流泉壤之泽恤典之厚超越常伦窀穸送终哀荣已极今丰碑之建复加颁赉矜念存殁感格幽明重惟先臣俭约清贫未尝畜积啓手之日家无余赀圣明烛知俾济终事伏思前後罕此异恩非臣陨身丧元所可上报待尽丘垄不知所言瞻望天庭臣无任攀恋号殒激切屏营之至
为司马植谢赐钱营葬表
右某言伏蒙圣恩差将作监丞张某催黄河运木就管勾先臣康殡葬仍赐钱一千贯已於今月二十四日迁葬了毕者忠如皦日痛亲志之永沈德及幽泉戴君仁之下逮伏念臣父康笃行成巳力学传家二圣以似其先人一旦欲加之显任而顷因过毁已属沈痾揜遗恨而莫伸委深恩於不报自初告卧以至丧还赐药赐珍归赙归襚优命沓至常分已踰复因匠属之鸠材俾过家茔而视堋克襄大事无费秋毫此盖伏遇皇帝陛下礼遇臣工孝治邦国将为世忠良之劝岂独臣父祖之私往者不亡当有鬼神之结草微而含气犹知鸟雀之衔环
谢太皇太后表
致主之心已沦幽壤饰终之锡更躐旧章兆协卜之以时恩殒身而莫报伏念臣祖光以德业名世尝擢任於宰衡臣父康以诗礼传家亦登延於劝讲而侈俗方改哀杨绾之已亡太医遽临痛桓荣之未老无禄私室荐罹鞠凶自啓手足之初至掩窀穸之际君命屡至賵赐有加复因匠属之鸠材俾过家茔而视堋残喘何力秋毫在官此盖伏遇太皇太后仁深念功礼不遗旧将博劝於士类岂曲私於臣门克意绍先独自期於忠孝纒哀待尽两无报於君亲
范太史集卷七

[book_title]卷八
钦定四库全书
范太史集卷八　　　　　宋　范祖禹　撰表状
慰太皇太后梓宫发引表【以下代富韩公】
真驭不留慈顔莫覩奄及祖庭之礼永违夀殿之居恭惟皇帝陛下感创至深哀号难处俨龙輴之将驾攀凤翼以无从凡在食毛同增陨涕臣退居田里阻觐阙庭瞻望宸极臣无任悲哀陨越之至
慰皇太后表
山陵备礼仪卫啓行祖载及期真游永远恭惟皇太后殿下孝思罔极号慕难居瞻服御以如存望辎軿而不返凡在臣庶同切哀惶臣退老田庐久违京阙不获奔诣宫庭无任悲殒哀越之至
慰梓宫掩皇堂表
昊天罔极率土同哀远日有期因山制礼掩玉衣於栢寝閟金殿於泉扃恭惟皇帝陛下号慕难居孝诚备至痛慈闱之永隔哀真驭之不还亿兆之心感涕斯切臣身居田里心在阙庭瞻望宸极臣无任悲恋殒越之至
慰皇太后表
神山祔卜从先帝以上宾真宅言归与厚坤而同久恭惟皇太后殿下奉严宗庙致孝皇姑想真驭以如疑痛徽音之永远臣退居田里阻诣宫庭臣无任悲陨之至
慰祔庙表
三殿问安音容永隔九虞毕祭庙貌惟新恭惟皇帝陛下孝极奉先感深追远天长地久蒙休佑以无穷春禘秋尝惟时思而匪懈伏愿节哀顺变调膳御宜仰奉宗祧俯安区?臣阻陪慰觐徒切悃诚
慰皇太后表
仙仗徐还容衣长掩升灵清庙合食宗彝恭惟皇太后殿下追慕增深哀怀罔极惟春秋之孝享感雨露以时思臣不获奔诣宫庭无任悲殒之至
贺同天节表
伏以朱火司辰薰风应律当真圣挺生之旦乃皇家累洽之期罄海宇以倾心望帝宸而献祝恭惟皇帝陛下躬膺骏命寅御宝图体乾健以当阳向离明而布治流虹纪庆甲观诞祥文轨所臻华夷胥拚臣叨尘三事亲际千龄退老故庐阻趋魏阙处陶唐之俗岂知帝力之深效华封之民但祝圣人之夀
乞免赴明堂大礼陪位表
合宫蒇事将严宗祀之仪宸检颁恩俾预骏奔之列顾惟衰耄实切兢惶恭惟皇帝陛下圣孝日跻慈仁广被秩百王之盛典因四海之欢心对越上灵陟配昭考执笾在列拱侯甸以同寅鸣玉造庭俨臣工之率职何图求旧亦齿陪祠伏念臣自处田庐久婴疾疢步趋多梗拜伏为囏惧殒越以无堪顾恪恭而难勉徒荷乾坤之施曲回日月之光唯同击壤之氓预享寜神之福心摇魏阙莫申显相之容梦想钧天阻听我将之颂臣以老疾不获依诏奔诣阙庭无任瞻天感圣战汗激切屏营之至
谢诏书允所乞表
昭事上神特降陪祠之召闵劳黄髪复推从欲之恩祗荷寛优伏增荣悸伏念臣久尘爵位无补圣明虽退老於故庐实系心於魏阙尚纡宸眷洊沐恩波将严享帝之仪俾预造庭之列?奉自天之命岂当俟驾而行俯念残年素甘多疾奏囊封而恳恻望宸极以踟蹰莫克骏奔惟怀惕厉伏遇皇帝陛下至仁广覆大德兼容知其筋力之衰既难为礼免其道路之苦俾遂养痾颁温诏以抚存荷清衷之矜允礼加旧物风厚寰区冀毕余生仰酬鸿造
贺明堂礼毕表
五室奉祠严祖宗而陟配诸神受记祚邦国以流光熙事备成普天同庆恭惟皇帝陛下?恭宝位骏惠先猷泽浸羣生化孚四表建大中而顺帝茂馨德以事神载谋载惟祗率精禋之典我将我享式隆孝治之风物采备陈福祥纷委御中天而发号宥率土以均恩书轨所臻动植咸遂臣退居田里阻觐阙庭徒倾就日之诚莫预称觞之列
辞免转司徒表
明缗忽降宠数并加内自省循交深震栗伏念臣本由孤进仰会先朝擢居三事之崇谬处衆贤之列当仁祖御图之久唯英皇毓德之初於时执政之臣肇啓建储之议计安社稷乃惟报国之宜力赞圣明是亦秉均之职九庙威灵以在上慈闱保佑以居中景命有开大统终集实由天啓谅非人谋敢伐善以称功期抱忠而没世年踰二纪事历三朝退安田里之居俯廹桑榆之景岂意故臣之奏议仰纡当宁之览观特简渊衷遽形褒诏敷闻华夏震耸缙绅涣大号於明廷霈鸿恩於私室发自睿断匪由佥谐特迁五教之司益重三阶之秩顾兹衰朽敢冒宠荣且既往之功复何足録而非常之泽义所当辞伏望皇帝陛下俯亮丹诚慎行过赏听辍出纶之命免贻据蒺之灾重念臣早玷近班素安拙分年将及耄宠则踰涯已窃位於公槐仍兼华於将钺当知止之日岂饕荣之时虽蒙虞帝之念功曷称武公之善职由衷之请报可是期
谢明堂加恩表
世室奉祠明庭涣号鸿恩俯被黄髪为荣伏念臣素乏异能早逢亨会荷三朝之眷遇秉二府之钧衡徒膺体貌之隆岂有涓埃之补迨引年而遂请蒙佚老之推慈获偃息於故庐幸优游於圣日伏遇皇帝陛下讲求国典亲飨明堂对越上灵严配昭考受皇天之笃佑拥宣室之蕃厘丽泽丰融羣生鼓舞荐绅蒙福朽枿回春顾惟残槁之姿均被厖鸿之渥矧更新於官制特序正於文阶图鼎餁之前劳形赞书之厚奨衰悰感槩旧荜光华虽居畎亩之微敢忘天地之施
谢转司徒表
涣汗难收末由恳避宸章申答重荷褒嘉祗受以还震惶无措伏念臣早缘末学进齿清朝误蒙仁祖之知擢备宰司之位迨英皇之嗣服长枢府以秉均曾无补於圣猷遂出修於藩职熙宁初载睿哲统天入居论道之司重辱改容之礼属婴疹疾靡效毫分幸赖曲全始终久遂休佚岂意登储之请仰关当宁之怀特追念於前勲俾对扬於休命顾臣何力冒此殊荣此盖伏遇皇帝陛下骏惠先猷纂隆下武推至仁而求旧举懋典以记功上昭神祖之明丕承文考之志不遗耄齿犹録微劳虽贪天之功古有明戒而惟帝之念敢不奉承当仁宁负於腼顔追孝实彰於睿德昔为羽翼之助者隐不复显书龙蛇之诗者死而後知逢时之荣在臣何幸顾廹桑榆之景曷酬天地之仁
谢男受合门祗候表
有命自天延赏于世祗奉宸旨弗获恳辞俯念衰迟岂胜感慰伏念臣本兴孤族幸守素风惟忠孝以传家非公侯之继世致位上宰席宠三朝何图退老之时犹被褒功之典中台进秩弱息预荣断自清衷加於私室此盖伏遇皇帝陛下天临万?子育黎元追先帝之升储眷辅臣之定策以为固社稷者犹将宥其十世诏爵禄者所以驭於羣臣体虞帝之寛仁法周家之信厚特推懋赏以及贰宗因垂劝於将来故深矜於旧物臣敢不知恩所自重义於生虽典谒无能益励教忠之训傥析薪克负俾酬及幼之仁
辞免册命表
君牙拜命祗圣训以奉承史佚赞辞在臣工而曷称辄殚悃愊上冒高明伏念臣起自诸生谬尘三事乏代天之远用窃浮实之隆荣眷求辅政之初尝有登储之请因推懋赏追録微劳矧惟吿老之人当避涓辰之礼伏望皇帝陛下特回睿听俯徇私诚罢法扆之临轩寝明庭之发册庶安止足之分免昭过溢之尤
慰慈圣光献太皇太后大祥表
再朞之丧三代所共礼制有限圣情无穷适临祥事之辰深切永怀之感伏惟皇帝陛下奉先思孝追远厚民体高宗之宅忧同大舜之终慕上尊祖统?遵服重之文仰法天时俯就立中之制渊衷轸念率土同哀臣以告老不获奔诣阙庭云云
遗表
臣窃以天地者生成之本故物终必复其初君父者伦类之先故人死不忘其报垂没之恳泣血以陈伏念臣夙以薄材起於孤族思有为於当世窃志学於古人进会休明寖跻华显奉使方强之敌驰身不测之渊仰凭宗庙之灵复继先皇之好仁皇帝以臣粗知忠义尝冒险囏擢自诸生俾司大政英皇缵服慈后临朝入长天枢助宣圣化陛下大明继照濬哲统临祗遹先猷眷求旧物延登三事委总万机任遇不殊於两朝优礼实冠於羣后而臣拙谋无补衰疾有加乏期月之成功辜帝心之妙简守藩无状报政蔑闻俄得请以告归俾养痾而自便曲全终始许遂退休间者圣孝奉先皇明烛隐尚忝策勲之拜特迁掌教之司而臣沈瘵日侵颓龄愈廹盖桑榆之向尽非药石之可瘳重念臣历事三朝辞荣一纪年登八十位正三公进则光显於朝廷退则安佚於田里在臣揣分何啻踰涯故虽喘息之仅存唯抱忠诚而不已臣常思竭股肱之力继之以死徇国家之急奋不顾身苟蹈义而可为虽沈族而不悔今乃幸终牖下获尽天年将归窀穸之墟莫效糜捐之节顾瞻白日睠恋明时受恩不赀图报无所伏望皇帝陛下钦承宝命光宅庆基养气志以如神宪聪明而作后临下以简守位以仁跻俗雍熙之期纳民富夀之域臣虽瞑目犹生之年臣永辞圣世无任瞻天恋圣激切屏营之至
代范尧夫辞给事中兼侍讲表
右臣准合门报已降吿命除臣给事中兼侍讲者臣窃以门下封驳之职实惟出纳之司苟非公忠正直之人无以振举纲条论议得失选任所重实难其才伏望陛下日亲儒臣啓发圣学劝讲帷幄敷陈典训必得经术行谊之士厚重端方之臣缉熙光明陪侍左右臣久去朝廷待罪外官识智闇浅记问涉猎加以衰迟心神耗废学忧不讲经患不明将何以供奉禁密仰承访逮兼是二职皆非所堪闻命震栗靡所自容又臣与司马光旧为姻戚臣隶左省义亦有嫌伏乞天恩听许引避亟收误宠遴简衆贤必得时髦以副眷委所有告命不敢祗受
代杨中散遗表
臣闻生则尽忠乃人臣之常守没犹有恋惟君父之难忘辄陈忍死之言仰渎盖高之听伏念臣早由科举进齿仕途慎守诏条悉心民政惟谨廉而洁已【阙】勤恪以在公未尝枉道以事上官附势而取高位宰司五邑典守三州虽无可纪之能薄有见思之爱徒积劳於岁阀遂升秩於卿曹洛邑分台盖免守麾之责祠庭领职益怀尸禄之慙伏遇宗祀熙成鸿恩普被更新官制敷锡臣工特易文阶仍畴封邑而臣颓光已薄衰病内侵杳杳重泉将归於幽壤昭昭白日永谢於明时顾无论报之因徒切哀鸣之恳伏望皇帝陛下御中和於六气同长久於二仪聚会百祥覆庇四海臣虽瞑目犹生之年重念臣自历官途踰五十载未尝被监司之刺举烦朝宪之谴诃内揆始终实无愧悔犹希漏泽俯及微宗辄沥悃诚敢援故实臣今有孙男某粗承家训未齿官荣伏望圣慈特赐於文资内安排臣永荷及泉之恩敢忘结草之报臣无任瞻天恋圣激切屏营之至
代唐通直提点利州路刑狱谢上表
中宁颁恩外台领使载驱传遽已案部封祗荷甄升伏增震悸伏念臣材资最下术业无闻徒服教於义方遂策名於士路备员冗吏絶意荣阶蒙召对於燕闲获亲聆於谟训会有峤南之役俾为湖外之行唯罄忠勤惧辜选使擢参公掾旋属家艰起哀疚之余生贰转输於外计猥惟孤进尽出渊衷当右辅之剧烦顾小材之绵薄一尘官次三换岁华曾无奏最之能宜被黜幽之典敢期易地仍委案刑叨任使之寖隆荷宠灵之下瞩惟岷梁之旧域迩庸蜀之奥区封壤虽遐狱讼素简俯容策励分职纠?此盖伏遇皇帝陛下刚健博临高明广照总核英髦之效不遗疎远之臣特收转饷之微劳进备宣条之乏使臣敢不上体钦恤志期肃清俾山谷之遐氓识朝廷之惠泽益殚犬马之力图报天地之私臣无任云云
代楚待制谢再任崇福宫表
宸扆颁恩琳宫分职载循衰朽祗荷寛优伏念臣世绪单平天资闇浅误膺烦使寖履荣涂曾无尺寸之长谅乏涓埃之补延登天阁久尘侍从之班委总价藩荐被干城之寄自戌归於外阃获退领於祠庭屡易岁华坐糜禄廪及兹满秩辄复冒闻敢期从欲之仁特遂庇身之请此盖伏遇皇帝陛下至仁天覆大德海容无一物之遐遗俾羣生之咸若故虽蒲柳之质犹沾雨露之私冀竭微诚仰酬洪造
代忠文公遗表
臣闻生也有涯卒随於物化人之将死尤切於情言易箦以正其终视圹而知所息敢忘忠恳仰列睿聪伏念臣起自孤生出逢华旦蚤备谏垣之职误膺仁祖之知入三朝之禁林侍二帝之经席坚一心而事上冒万死以进言荷山海之兼容返耕桑而自乐伏遇陛下大明出震盛德承祧延登正人眷求旧物録臣初议进陟峻班远追尚齿之风特降迩英之召而臣已不任於筋力阻趋觐於威顔既获恳辞复遂休佚窃惟礼乐之大实系国家之隆臣在先朝尝陪末议是敢辄伸所学犹惜余生克谐金石之音仰备庙堂之奏方志愿之永毕廹年龄之已颓傥圣作明述之有成则朝闻夕死而无憾伏望皇帝陛下日跻圣敬时宪聪明畜德新其辉光典学念於终始刑孝风於四海冒仁泽於羣生追尧舜之隆名扬祖宗之大烈臣虽瞑目犹生之年臣永辞圣世无任悲恋激切屏营之至
上太皇太后表
臣闻自古有死乃前圣之训言君子曰终亦先贤之志愿啓手足而知免视丘原而与归犹陈垂没之诚上逹盖高之听伏念臣本由孤进素乏异能被遇仁皇擢居谏省期於死职不敢爱身暨蒙英祖之知再入禁林之直神宗皇帝召从近辅复寘迩聨唯坚一心如事二帝辱赐骸骨许归田庐荷天地之兼容戴丘山而莫报犬马之齿踰八十年麋鹿同游几二十载伏遇陛下翊扶真圣保佑丕基登进羣贤眷求遗老録至和之初议加秘殿之华资仍推延世之恩以及负薪之息召陪经幄起领祠宫特矜枯朽之余再遂佚休之请得以考正锺律之法讲明礼乐之原莫获造庭克谐奏御方同百兽之舞未覩三雍之成而臣年已廹於桑榆疾无瘳於药石将归黄壤难恋明时方今天人和同夷夏欢悦功莫高於任姒俗将跻於成康傥制作之有期虽陨越而无恨伏望太皇太后陛下深惟庙社之重仰对祖宗之休澄宸虑於繁机纳天和於冲气加膳玉食颐神法宫永庇烝民之生益隆万夀之祉臣永辞圣世无任悲恋激切屏营之至
代吕正献公遗表
臣窃以死不忘君乃人臣之常节穷则反本惟生物之大情虽余喘之至微犹孤忠之未泯伏念臣早由末学进备迩聨重膺累圣之知克绍前人之烈材力不逮岂期位列於三公气血早衰敢望年踰於七十伏遇陛下践盛德之阼拥无疆之休思庶政之惟艰图旧人而共济给扶以登文石之陛特班以拜大昕之朝顾未能致主於唐虞跻民於仁夀惭无补衮之效已廹首丘之期伏望皇帝陛下思先帝之绪以遗大投艰奉文母之训以永世克孝不替询谋於黄髪勿忘视戒於丹书作德日新务学时敏无为以守至正好问而察迩言崇成圣功永对宗祏臣没而不朽尚依日月之末光死者有知虽为泉壤而受赐臣无任瞻天恋圣激切屏营之至
上太皇太后表
臣闻学不羡生古皆有死惟归全而知免乃得正以吿终敢忘垂絶之言上冒盖高之听伏念臣夙闻前训早服近僚席累世之弓箕备六朝之鼎铉升降相与休戚是同伏遇陛下思齐任姒之功诞保成康之圣延登衆正共济多难而臣入侍经帷进陪冢席独膺一相之任愧乏三年之成屡陈请老之言历罄避贤之恳重辱改容之礼特跻论道之司同军国之谋谟参师保之辅导尚贪天宠往践世官唯高位之疾颠矧羸躯之多病仅存残喘犹抱孤忠虽深轸於慈宸讫无瘳於眩药伏望太皇太后陛下储神蠖濩澄虑穆清畴咨哲乂之良顾諟祖宗之宪纳民仁夀跻俗雍熙则臣虽委骨於重泉犹衔恩於永世臣无任瞻天恋圣激切屏营之至
范太史集卷八

[book_title]卷九
<集部,别集类,北宋建隆至靖康,范太史集>
钦定四库全书
范太史集卷九　　　　　宋　范祖禹　撰表
贺升许州为颍昌府并德音表【以下代王乐道侍读】
伏覩某月日勅命升许州为颍昌府今月某日德音赦颍昌府管内徒罪以下并蠲放秋税进士免解赐耆老粟帛祭山川祠庙者太岳旧封伊昔建旄之地黄图近辅惟时啓圣之基爰锡嘉名特开新府上奉祖宗之庆俯慰臣民之心当扆顾怀寰区拚蹈臣窃以帝尧光宅肇发於唐邦孝文纂承越从於代邸然未有迩王畿而夹辅固宗子之维城遂升明两之辉以久太平之运珍图大定景命有融考濬哲之勃兴在册书而絶拟恭惟皇帝陛下大明出震盛德统天丕承五圣之休高视百王之表惟英考御图之始席仁皇累洽之期陛下天授至神地居上嗣温文夙茂渊懿日跻於时特隆主器之仪初被抚军之寄疏封东土仗钺南邦允当四海之宅心奉答皇天之眷命旋膺帝典登践储闱历数在躬讴歌归啓运属离明之盛岁踰星纪之周命式九围光被四表乃眷兴王之旧聿怀追孝之诚冠颍府之大名即许昌之故号合为美称用协休祥明命惟新鸿恩下霈宥罪寛赋招亡礼神甄録贤能优恤耆老神祗共喜动植交欢况臣被遇青宫观光朱邸潜跃之始攀附最先仰丽泽之洊加与羣黎而同庆阻预称觞之列徒倾就日之诚荣幸之私倍万伦等
谢传宣抚问表
今月日入内内侍省内东头供奉官某乙至西京伏蒙圣慈以大行太皇太后山陵并祔葬事臣干治悉已办集传宣抚问并赐臣茶一银合者先后在天方饬尊崇之礼尸臣谨职特加抚谕之恩拜以受言感如挟纩恭惟皇帝陛下德齐天地孝格神明衔罔极之深哀严送终之大事瞻原陵而感慕知臣子之勤劳临遣使轺俯传天问念违离之岁久怜衰朽之力殚载听丝言如亲咫尺乃颁茗饮俾涤冥烦况臣早翊储闱今司宫钥夙夜匪懈惟知勉效於公忠日月有明敢谓特回於私照益当尽瘁仰答见知
谢山陵礼毕表
今月十日慈圣光献太皇太后山陵礼毕者云收仙驭从列祖之威神天作崇丘与厚坤而长久克终襄事幸免瘝官伏以先后扶持保佑之功邦家永赖陛下报复尊崇之志典礼极隆申诏有司恪共大事嗟上宾之遽远廹同轨之届期臣夙夜在公寝食俱废犹惧不及岂敢遑宁资羣吏之鸠功致多仪之肃给此盖伏遇皇帝陛下大孝格於天地至行感於神明遐迩一心中外毕力灵祗幽赞先寝永宁曲全守土之臣俾逃旷职之咎臣荷恩实厚居守方遥无任瞻天望圣激切屏营之至
祔葬礼毕谢表
今月十日濮安懿王二夫人祔葬礼毕者寝园祔卜真宅言归克成三板之封永閟六珈之服讫无旷失苟逭谴诃臣窃以濮王二夫人福庆所基音容久翳未备葬礼实轸圣情因展事於桥山俾制仪於藩国二役并作庶功实繁廹先远之届期幸烝徒之克集此盖伏遇皇帝陛下孝严宗庙敦睦懿亲追远以厚生民送终以当大事礼仪悉备兆宅以安上承英考之圣灵永慰濮园之泉壤惟庀司之官守免获戾於简书臣分职留都阻觐宸阙无任瞻天望圣激切屏营之至
谢宣赐银绢表
伏准宣命以臣修奉慈圣光献太皇太后山陵了毕赐臣银一百五十两绢一百五十疋者桥山展事曾无述职之能宸扆颁恩猥被赏劳之典载自惟省深积腼惭臣闻以庸制禄则下不觊觎先事後得则人无侥幸故功大者其礼厚力勤者其报优授受靡虚劝沮斯在伏自轩宫掩耀宸极纒哀四海遏音共奉宅忧之政万邦同轨恪承送往之仪而臣居守都畿典司陵寝固当上体圣孝祗率官常竭臣子之至情奉邦国之大事庀徒仅集卜兆克成皆上禀於睿谟实俯资於衆力凡居执事敢惮服勤至於道路所经次舍之设唯惧不供之获罪岂谓有劳而可书锡外府之贡金加丘园之贲帛顾兹忝冒深切兢惶此盖伏遇皇帝陛下大孝格天至仁育物使人不求其备序情而闵其劳上严圣后之丧内尽神孙之志务从优厚以称尊崇顾无补於涓埃亦预沾於宠赉虽赏之宁僭曲存劝善之方而受以无功岂逭伐檀之刺誓殚忠力仰答恩私
皇后赐绢谢皇帝表
云軿远降方展礼於因山星使俯临遽颁恩於守土宫庭之积私室是充祗受以还兢惶无措伏念臣典司筦龠营奉陵园骏奔远郊迎扈仙跸属母仪之届路修官守以在公曾无供亿之劳仅免旷瘝之责已荷内朝之大庀复叨实篚之殊恩仰戴便蕃实为侥冒此盖伏遇皇帝陛下教先宫壼德御家邦礼尊奉於宗祧惠曲加於臣子体乾坤之覆载品物不遗并日月以照临光明下济推恩有自论报何阶冀竭愚衷少酬鸿造
谢德音表
陵寝即安甫终於大事宗祧升祔肃奉於明禋孝恻宸衷恩覃甸服诏音所被蠢类相欢恭惟皇帝陛下祗遹诒谋布昭明德极奉终之盛礼广立爱之慈仁眷言二宅之郊爰及三城之壤陵土既复役车告休谓真驭之所游意圣灵之降格哀矜庶狱悉缓於眚灾甄序百工特畴其勤绩赐田租於农亩蠲屋粟於经涂开释逋逃之辜申严樵采之禁恩被动植德歆神人臣等分职留都叨司陵邑恭陪营奉幸免旷瘝已蒙寛宥於简书更获究宣於睿泽感拚踊跃倍百常情
慰蜀国长公主薨表
臣某言得进奏院状报今月十七日蜀国长公主薨谢辍朝五日者主第纒哀天支掩秀讣传中夏惨结舆情伏以故蜀国长公主柔静宜家肃雍成德锺先朝之至爱有贤女之令闻姆教弗烦化风自远早筑王姫之馆大开蜀土之封宜茂享於修龄永增徽於宝萼而穠华蚤落眩药无瘳倏为降渚之游遽终归妹之祉恭惟皇帝陛下念深同气爱本笃亲趣驾临丧惊复衣之不返废朝出令极恤典以追荣况宗祧之升祔犹新昭寝之哀思未远重此悲恻挠夫睿神伏愿推理於难谌割情於无益上释慈闱之悼念俯安羣下之忧惶臣掌钥留都违顔法坐莫由慰觐徒切悃诚
贺明堂礼毕表
飨帝报功极圣人之能事配天严考举有国之盛容熙典备成鸿恩诞布声名所暨拚蹈攸同恭惟皇帝陛下神智在躬至仁守位法陶唐之稽古专讲於旧章放帝喾之执中丕冒於羣品荷三灵之眷命因四表之欢心练日季秋戒期百执斋宫蠖濩储精意以致?清庙显严展孝思而入祼然後御六龙而旋轸跻五室以交神黍稷馨香式昭於明德金石击拊备荐於和声辟公显相以在庭侯卫骏奔而率职灵心昭格景贶洊臻发大号於中天均洪休於率土巽风鼓舞兑泽丰融凡在萌生率同茂遂臣幸班持槖阻预侍祠守龠留都病叹周南之滞受厘宣室何阶前席之荣
谢传宣抚问赐药差医官表
今月一日某官某乙至西京伏蒙圣慈特赐传宣抚问并赐臣汤药一银合仍差医官某乙看医臣所患者王人俯降天语遥临颁药品之良俾蠲除於积疢诏医师之属就诊疗於微躯九死之余再生可望祗荷悯恤伏切兢惶伏念臣自领留都实殚拙力顾久尸於爵禄冀少效於涓埃唯成周分正之郊素称多事属先后因山之礼仰廹严期夙夜在公寝食俱废唯知竭节且昧养生甫及暮春已动累年之病苦载离炎暑复加百体之尫羸寒热交争於肺肠疮痏外毒於肌革精魄飞越盖积劳而损神视息眇緜嗟鲜食而伏枕药饵苦口极眩瞑而弗瘳疾痛呼天廹困穷而反本辄倾血恳仰吁宸阍岂谓皇帝陛下曲记旧臣特回睿眷恩深覆育轸父母唯疾之忧德过生成念犬马至微之命远驰星使传谕尧言仍分御剂之珍更委国医之妙慈仁俯被沈瘵复苏顾兹望外之所加岂尽生涯之可报臣谨当专精饮药委命就医傥肉骨以生存誓没身而酬补
辞观文殿学士正议大夫表
恩惟求旧赏乃及私闻命若惊抚躬无措伏念臣本由孤进仰会先朝徧跻台阁之荣讵有谋猷之补徒以朴忠少与狷直自将当陛下潜跃之初首东朝翊护之选回渊讲学最承访逮之私内寝问安日奉温恭之德寖叨误宠进履亨衢掌右掖之赞书奉西清之密议旋升内阁之直出领全秦之师属景命之有开方储闱之肇建亟膺严召俾预下僚遽承英驭之宾天幸会飞龙之抚运擢居宪府曾无报称之能斥守辅藩曲荷保全之力越从旧许入领大农复违去於迩顔尚保厘於西洛守符屡易报政蔑闻俄得请於别台幸即安於私馆衰迟晩节蹭蹬十年已絶望於荣涂唯系心於魏阙间自淮阳之卧再司鼎邑之繁疲力已殚颓龄浸逼养生素拙多病日侵既历三时仅存余喘旷瘝斯久陨越是虞方哀吁於宸阍丐生还於里舍忽奉自天之命特加躐等之恩载自揣循实为侥冒伏望皇帝陛下至明日照洪造天垂延登俊髦慎假名器听辍出纶之命俾安据蒺之忧况当陛下旰食九重励精百度宪章前古董正治官曷可无功而进阶岂容越次而受职舆情共骇自讼何安重念臣疾疢未瘳医疗方切实惧满盈之咎敢饕宠数之荣高位疾颠昔贤明戒由衷之请报可是期
谢观文殿学士正议大夫表
涣汗难收丝言俯谕末容恳避徒积兢惶恭惟先朝经始内殿聚典学之古训延备问之宗儒择人甚囏其职多阙必践二府乃居此官未有夐越等夷辄假名器上圣有作百度惟新稽古建官任人立政始定大夫之位以易贰卿之聨谅惟考绩之明乃预升阶之典如臣者识非虑远学不知方历事三朝叨尘二禁震闱调护惭无羽翼之能甸服蕃宣屡被股肱之寄素甘多疾久去近班荷大德之包容嗟微生之屯厄自膺睿旨再领留都甫及周星半居病告危衷备列委照曲临蒙降侍医俯救残喘荐被出纶之命并加躐等之恩内揆无功敢当误赏虽露章之甚苦终赐礼之靡俞祗服宠荣实踰涯分此盖伏遇皇帝陛下布昭明德保宥羣生承英考之烈光御寰区之泰定谓啓封之地已优复於黔黎赐履之邦亦惠沾於动植追惟潜跃之始犹録攀附之勤因宗祀之休成霈鸿禧而普被方叙劳於庶尹亟兴念於遗簪推颍邸之余恩记储宫之旧物力排羣议深简圣衷将特示於宠私故靡循於功次臣敢不益亲医药强整筋骸冀毕桑榆少酬尘雾
谢加开府判大名表【以下代韩康公】
进阶极品易镇别都恳避莫遑冒荣有腼伏念臣才非经济识昧几深两尘鼎铉之司累玷节旄之宠顷从词馆起涖洛师廹神考之遗弓奉裕园之复土遽被中天之命再叨朔部之行肆觐阙庭仰祈旒扆冀遂乞身之请靡收涣汗之恩顾残槁以何堪岂勤劳之敢惮勉祗成命深积愧怀矧乃相印聨华天伦并列逢辰之幸旷古莫俦此盖伏遇皇帝陛下濬哲统天至仁浃物责成羣后分治九围图任旧人特举懋官之典奄受北国俾修述职之勤誓竭疲驽仰酬覆育
谢太皇太后表
礼均三事宠冠文阶节制诸军任隆藩阃伏念臣早缘末学进齿近班被遇累朝历年四纪虽朴忠之自竭无嘉绩之可书夙闻知止之风屡有告归之请迩者对扬宸陛亲奉德音叠贡需章特纡使节惧频烦於睿旨敢确守於私诚终叨将相之荣尚被腹心之寄顾循朽质深切汗顔此盖伏遇太皇太后陛下保宥羣生照临万国眷求旧物宣布上仁锡以龙光兹及臣工之品倚之屏翰特严宫钥之司唯誓麋捐以图报称
辞免恩命表
恩唯厚下曷可误加赏异及劳岂容虚受伏念臣早尘上宰出守别都怆神驭之宾天属桥山之卜壤八荒同轨极丧考之深哀七月戒期严送终之大事而臣典司陵邑申画畿封暨复土之克成乃居官之所职惟虞获戾敢谓书劳上简圣衷诞宣庭告进陪多赋衍食真封懔如蹈涉於氷渊敢避渎烦於旒扆伏望皇帝陛下特回宸听深亮愚诚亟收出綍之恩俾逭伐檀之刺恭祈报可讵敢饰词
上太皇太后表
明纶荐降宠数并加义所当辞情难冒处臣向以典司宫钥修奉寝园竭臣子之至情严邦国之大恤实惟官守非曰事功而况万国会同百执奔走共奉因山之礼岂繄守土之勤丽泽天垂明庭辰告益疏井赋增食爰田夫何送往之微劳乃预报功之懋典伏望太皇太后陛下曲回睿听深轸渊衷辍成命於已行慎褒章之或过俾安愚分庶协公言
再免恩命表
记功惟厚祗宠靡遑恭布危诚未奉俞旨臣窃以慎终追远以敦教义之风送往事居当竭公忠之力臣备位藩镇服劳国家何足言功乃蒙推赏伏望皇帝陛下慎司名器深察肺肝特寝过恩免贻公议
上太皇太后表
宸晖下济睿泽曲加敢避渎烦必期俞允臣窃以命书之宠井赋之封表疏爵之隆恩系驭臣之大柄非其分义虽一介以难加苟有勲劳则万锺而可受臣职当居守礼在奉终乃事国之所宜顾何顔而冒处伏望太皇太后陛下俾人浮食慎赏罔功深矜悃愊之诚特辍褒优之命
谢表
因山制礼奉神考之真游复土书劳锡尸臣之壤赋弗容恳避唯切兢荣伏念臣席宠累朝受恩奕世义均休戚任处蕃宣方圣宁之宅忧当臣工之走职共襄大事咸底庶功惟殚夙夜之勤敢期日月之照此盖伏遇皇帝陛下奉先思孝守位以仁眷惟西屏之臣实司同轨之会爰加懋赏特越常伦益图报国之忠仰答念功之赐
谢太皇太后表
命出吿庭恩加守土恳辞弗获祗受尤惭伏念臣倾莅别都奄承遗训方切上宾之痛已惊先远之临祗率羣司克集大事而况中外咸献其力遐迩各致其诚岂臣独劳膺此异数此盖伏遇太皇太后陛下穆清垂照睿哲宣慈知臣子之服勤重原陵之送往赞书示宠率土知仁誓竭精忠仰酬鸿施
北京谢上表
分正成周获辞宫钥偃藩全魏复总兵符祗荷宠光伏增震悸伏念臣久尘近列仰际先朝委秉洪钧再司上宰一违鼎铉累建节旄引年则过於从心报国唯知於尽力顷从西洛入觐迩顔历陈匪石之诚愿遂归田之请叠膺睿旨莫奉俞音终叨衮钺之荣重被翰垣之寄此盖伏遇皇帝陛下仁如天覆明与日升方庶政之始初饬羣工而励翼深简股肱之旧曲加体貌之隆乃登进於文阶俾殿临於巨屏臣敢不上体至眷乃心本朝?修述职之勤勉企壮猷之效誓坚晩节仰答鸿私
谢太皇太后表
保厘洛宅曾无分正之勤偃息魏藩更委居留之重方临旧部祗荷渥恩伏念臣被遇累朝历年四纪秉钧宰席再尘上衮之司授钺斋坛荐忝元戎之寄唯朴忠而许国无敏智以过人顾廹残年久司厚禄未遂乞身之请复膺涣汗之恩此盖伏遇太皇太后陛下懋建大功敷求至治仁惟图旧道在宣慈眷朔野之奥区为浚都之巨屏洪流荡析生齿垫昏郛郭阽危耕桑失隶责老臣之绥辑分圣宁之忧勤特加三事之宜俾修连帅之职臣敢不恪恭夙夜强勉事为庶图毫髪之功上答乾坤之施
范太史集卷九

[book_title]卷十
钦定四库全书
范太史集卷十　　　　　宋　范祖禹　撰表状【牋功德疏右语附】
求退第一表【以下代文潞公】
窃以不能者止盖量力以效忠有疾则辞岂爱身而避事辄殚悃愊上冒高明伏念臣学古迂疎受材浅薄惟不欺而行已敢有志於济时徒以辱先朝过听之知荷陛下非常之眷越从散地擢处近司虽智力之已穷谅毫分之无补属婴衰病累涉旬时沈绵几及於膏肓羸瘠仅存於皮骨桑榆向暮药物难瘳未知朝谒之何期唯恐颠隮之无日千锺赋禄岂高卧而可当三事列居非养痾之所处夙宵兴念惕厉匪宁何待人言固当自省伏望皇帝陛下仁深恻隐明烛幽微曲成万物之宜不夺匹夫之守使其全进退之义察其无矫激之心早赐允俞俾遂安养伏乞除臣宫观差遣一任下情上逹必冀於感通人欲天从誓期於得请
二
忱辞仰请初冀於必从温诏报闻敢烦於曲谕荷并容之至广增危惧以弥深再沥由衷仰祈垂鉴伏念臣少而志学出则事君岂徒干禄以代耕顾已委身而许国窃欲粗行其志庶几有补於时在畎亩以无忘矧庙堂之或处自陪机政思竭愚忠盖欲知无不为期於死而後已傥非疹疾敢就便安蒙赐吿之恩已将弥月在具瞻之位曷可瘝官久处公居坐尸厚禄岂敢慕名而自洁盖惟揣分以难安伏望皇帝陛下感动至仁哀矜旧物回大明之久照察一介之微诚赐以残年全其素守使得上还重任退即散僚则臣永荷生成之恩犹图陨越之报
三
疾难自力盖将止於不能听未及卑尚莫从其所欲敢避再三之渎终期开可之私臣伏自学古以入官常欲捐躯而报国在下位犹将竭力备辅臣岂敢惮为所惜者难际之时所处者可行之地初心未遂羸疾已侵强力外殚疲神内竭革肤日削食饮至微顾此形骸已临沟壑况复眷存特厚礼貌加隆累降侍医频烦诏使垂天地大生之德轸父母惟疾之忧展转伏思战兢无所非不欲力图报塞勉就痊除而勿药难期造朝曷日所以恳祈引避实不遑宁伏望皇帝陛下深谅至诚曲加大惠察臣力小而任重闵臣福过而灾生处以闲官俾安拙分肉骨之赐没身敢忘俞允为期屏伏以俟
再求退第一表
窃以论道经邦惟人乃可以胜其任陈力就列不能曷可以强其为辄沥愚诚上干天听伏念臣久安散地寖廹颓龄猥以薄才遽当大任伏遇陛下恭默思道垂拱仰成图庶政之惟囏登衆贤而共济臣备位上宰总率羣司而婴疾三时卧家累月亏君臣之至敬损着定之常仪每自省循不遑啓处威顔咫尺莫伸下拜之勤病骨支离犹贪攘臂之禄复以足疡为梗步履益艰赐告滋多在公几废不惟非养疾之所亦恐违责任之宜岂可瘝官犹将卒岁伏望皇帝陛下曲垂昭鉴深恻至仁闵枯枿之逢春荣华无几哀疲驽之尽力驱策何堪特解近司俾安散秩傥未填於沟壑犹图报於毫分
二
囊封有请恭布悃诚纶旨载颁曲垂训谕荷眷存之至厚增惕厉以弥深敢避渎烦必祈开可臣伏以君为元首臣作股肱休戚所均逸勤胥共既委身而许国敢避事而贪生况臣亲逢难际之时道在可行之地岂不欲久安禄位益勉事功而力不逮心事将违愿婴纒多病困厄百罹旧痏未平新疡复溃形骸若是沟壑可虞岂可犹居三吏之崇徒窃千锺之廪庙堂之上乃处病夫轩冕之荣仍加槁质实恐累国诚非爱身伏望皇帝陛
下洪造曲成至明委照【阙】　　　　　　　俾全进退之宜特示始终之赐上还相印退即里居则臣永荷更生之恩敢忘九殒之报
三
臣以久婴沈疾累贡危诚【阙】　　　　　　　频烦睿旨尚閟俞音义不遑安言非获已臣窃以上宰之任大君是毗师长百僚仪刑近列巨川舟楫将济艰危大厦栋梁岂容挠弱当靖共於夙夜以帅正於朝廷而臣受命以来半居病告造朝之际每损国容复归卧家又已踰月革肤益削喘息仅存傥勉强以能支必疲羸之愈甚内则万目所视外则四夷所闻岂可尚备冢司犹尸重禄迩者合宫蒇事百执骏奔既免侍祠又违宿卫端居公馆阻受厘宣室之朝近望阙庭有卧病周南之滞今明禋已事率土蒙禧是愚臣可去之秋况拙疾无瘳之日敢祈避位庶免旷官伏望皇帝陛下深谅至诚曲加大惠察臣力小而任重闵臣福过而灾生使之弛负担於秉钧专精神於救药退安散地以尽余龄沥恳叩阍期於得请
贺太皇太后受册表
报功文母奉册东朝书轨所臻人祗交庆伏惟太皇太后陛下天临万国坤载羣生济皇业之囏难佑圣图於久大号令之动渊默而雷声德泽之流云行而雨施幽遐鼓舞跂喙涵濡惟时盛典之行曷称难名之烈至乃预抑徽称之请退避外朝之居躬大禹之劳谦体文王之寅畏爰诹谷旦率吁欢心百辟造庭九奏备乐载扬丕册祗上鸿名同倾就日之瞻共祝後天之祉腾颂声於四表翔休气於九清
贺皇太后受册表
涓选休辰诞扬鸿册书文所暨岳拚攸同伏惟皇太后殿下俪极先朝母仪万国禕衣揄狄奉宗庙之烝尝卷耳葛覃首周南之风化布宣隂教保定皇家莫隆帝母之尊爰备天秩之礼羣后在位六乐充庭祗率欢心奉将容典体坤元而同久与圣祚以无疆臣近望宸闱亲逢华旦
贺皇帝表
秉圭正宁发册明庭三殿讲仪万方知孝伏惟皇帝陛下穆清居位濬哲在躬圣敬日跻聪明天宪露门亲学惟先五典之从温室问安岂止三牲之养奉东朝之慈训扬文母之徽音德教始於爱亲神明察其事地容台秩礼筮史涓辰弁冕在庭笙镛备乐金螭玉检发挥帝典之文揄狄禕衣炳焕轩宫之耀咏大明於周雅稽贵母於鲁经凡在羣生率同大庆
贺皇太妃牋
展仪中禁发册外朝盛典惟行羣臣共庆伏惟皇太妃塞渊秉德柔顺承天辅佐先朝勤劳内治附宝啓轩皇之运姜嫄兴周室之基诞育圣明纂承谟烈爰膺万乘之养实冠四妃之尊涓选休辰奉扬显册尧门协庆轩耀增辉
贺太阳不亏表
伏覩今月一日太阳当食不食者此日而食方克谨於明威先天不违遂仰销於变眚伏惟皇帝陛下?恭正事赫奕凝图茂馨德以感神建大中而顺帝当正阳之告朔有太史之奏占减膳法宫霈恩海?诚心所格精祲自通是以灵雨夕流清风旦发三辰澄焕万物昭苏光明不亏夷夏咸覩昔者商宗祗畏享国百年宋景忧勤退星三舍穹高鉴德今古同符臣亲覩殊祥限守留钥莫由庆觐徒切欢呼
谢赐六典表
伏蒙圣慈特赐臣六典一部者上圣有作百度惟新稽古建官任人立政将宪章於周典爰考正於唐文眷惟当世之宜必视後王之法颁於列位延及守藩俾私室之受藏仰慈宸之训廸披观敢怠紬绎知荣
慰坼殿櫕表【元丰三年二月】
伏审今月三日大行太皇太后坼殿櫕者大事请期西阶啓殡慈顔寖远真驭不留恭惟皇帝陛下号慕难居孝思罔极凡在臣庶同切忧惶伏望少抑睿怀俯遵经制上严宗庙下庇生民臣夙奉春宫远司留钥阻趋慰列倍切常情
慰发引表
伏审今月二十日大行太皇太后灵驾发引者凤翣啓行龙輴肃驾适临祖载尤切攀号恭惟皇帝陛下孝性自天哀情过礼痛真游之不返瞻内寝以如存中外之心追慕同切臣阻陪班慰但极涕零
留司慰发引表
伏承今月二十日大行太皇太后灵驾奄及发引恭惟皇帝陛下攀号摧咽圣情难居臣等伏限官守不获奔赴阙庭无任陨越之至
又留司慰皇太后表
伏审今月二十日大行太皇太后灵驾奄及发引恭惟皇太后殿下攀慕摧咽圣情难居臣等伏限官守不获奔诣宫庭无任殒越之至
灵驾至西京慰皇后牋
伏覩今月日大行太皇太后灵驾已至西京境内者恭惟皇后殿下远违凤阙祗护龙輴俯临洛宅之郊即次桥山之邑追攀罔极哀慕难任臣居守封畿奔迎道路无任悲殒之至
又留司慰牋
伏覩今月日大行太皇太后灵驾已至西京境内者恭惟皇后殿下躬御云軿远护仙跸将奉安於昭寝爰俯次於洛郊哀慕惟深孝诚罔极臣等恪居官守迎奉道涂无任悲殒之至
灵驾到陵慰皇后牋
伏覩今月日大行太皇太后灵驾已至永昭陵下宫伏惟皇后殿下配位宸极严事宗祧祗率六宫远护仙驾奉安甫迩哀慕难居臣以职事奔赴山陵无任悲殒之至
又留司慰牋
伏覩今月日大行太皇太后灵驾已至永昭陵下宫伏惟皇后殿下远违椒掖严奉梓宫上体圣怀倍深哀慕臣等各以职事祗赴山陵无任悲殒之至
进皇后礼物状
具衔臣某某物右谨随状上进冒渎尊严臣无任惶惧激切之至谨进
谢皇后回赐状
具衔臣某右臣伏蒙皇后殿下特遣中使赐臣某物若干臣无任感荷激切之至谨具状奏谢以闻谨奏
慰掩皇堂表
伏覩今月十日永昭陵奉安慈圣光献太皇太后梓宫礼毕者桥山既祔永追先帝之游苍野不还深结溥天之痛伏惟皇帝陛下深居恭默西顾哀号想真驭以如疑慨慈闱之杳隔臣骏奔陵寝祗奉典司慰觐无由忧惶徒切
又留司慰表
伏覩今月十日永昭陵奉安慈圣光献太皇太后梓宫礼毕恭惟皇帝陛下攀慕摧咽圣情难居臣等伏限官守不获奔赴阙庭无任陨越之至
留司慰皇太后表
伏覩今月十日永昭陵奉安慈圣光献太皇太后梓宫礼毕恭惟皇太后殿下攀慕摧咽圣情难居臣等伏限官守不获奔诣阙庭无任陨越之至
掩皇堂毕慰皇后牋
伏覩今月十日永昭陵奉安慈圣光献太皇太后梓宫礼毕伏惟皇后殿下奉先尽礼送往增哀大事甫终孝诚备至臣以职事祗从行宫无任陨越之至
又留司慰牋
伏覩今月十日永昭陵奉安慈圣光献太皇太后梓宫礼毕伏惟皇后殿下哀深送往号慕难居臣等各以职事陪从行宫无任悲陨之至
慰祔庙表【三月】
伏审今月
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>