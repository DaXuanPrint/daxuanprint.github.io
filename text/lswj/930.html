<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="王叔师集题词,王叔师集,附录,王叔师集全文在线阅读,王叔师集全文在线下载,大玄古籍书库">
<meta name="description" content="汉代诗文别集。1卷。王逸(字叔师)著。王逸原有文集2卷,《后汉书》本传又称其著“赋诔、书、论及杂文凡二十一篇,又作汉诗百一十三篇”。今皆散逸。明代张溥辑其遗文,编为此集、刊入《汉魏六朝百三名家集》之中,计收赋《机妇赋》、《荔支赋》、《楚辞序》,以及《九思》、《琴思楚歌》等。王逸以研究楚辞著称于世,故集中所收楚辞序多达17篇。文学作品不多,成就不显著,写得较好的是《荔支赋》,全赋几乎句句用比喻,生动形象,把荔支形象摹写殆尽。此集又有《汉魏六朝名家集初刻》本。_王叔师集_全文在线阅读_王叔师集_全文在线下载_大玄古籍书库">
<title>王叔师集_王逸_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">王叔师集</span> <br/>
          作者： <span class="inputVal" id="bkauthor">王逸</span> <br/>
          朝代： <span class="inputVal" id="bkdate">汉代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]8259</span> <br/>
          说明： <span class="inputVal" id="bkdec">汉代诗文别集。1卷。王逸(字叔师)著。王逸原有文集2卷,《后汉书》本传又称其著“赋诔、书、论及杂文凡二十一篇,又作汉诗百一十三篇”。今皆散逸。明代张溥辑其遗文,编为此集、刊入《汉魏六朝百三名家集》之中,计收赋《机妇赋》、《荔支赋》、《楚辞序》,以及《九思》、《琴思楚歌》等。王逸以研究楚辞著称于世,故集中所收楚辞序多达17篇。文学作品不多,成就不显著,写得较好的是《荔支赋》,全赋几乎句句用比喻,生动形象,把荔支形象摹写殆尽。此集又有《汉魏六朝名家集初刻》本。</span> <br/>
          封面： <span class="inputVal" id="bkimg">Z_19119.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]王叔师集
[book_author]王逸
[book_date]汉代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]8259
[book_dec]汉代诗文别集。1卷。王逸(字叔师)著。王逸原有文集2卷,《后汉书》本传又称其著“赋诔、书、论及杂文凡二十一篇,又作汉诗百一十三篇”。今皆散逸。明代张溥辑其遗文,编为此集、刊入《汉魏六朝百三名家集》之中,计收赋《机妇赋》、《荔支赋》、《楚辞序》,以及《九思》、《琴思楚歌》等。王逸以研究楚辞著称于世,故集中所收楚辞序多达17篇。文学作品不多,成就不显著,写得较好的是《荔支赋》,全赋几乎句句用比喻,生动形象,把荔支形象摹写殆尽。此集又有《汉魏六朝名家集初刻》本。
[book_img]Z_19119.jpg


[book_title]王叔師集題詞
屈原在楚平王時，以忠被疏，作《離騷經》。頃，襄王立，放之江南，復作《九歌》、《天問》、《九章》、《遠遊》、《卜居》、《漁父》、《大招》，自沉汨羅。其後，楚宋玉作《九辯》、《招魂》，漢賈誼作《惜誓》，淮南小山作《招隱士》，東方朔作《七諫》，嚴忌作《哀時命》，王褒作《九懷》，劉向作《九歎》，皆擬其文。漢武時，淮南王安始作《離騷傳》，向典校經書，分為十六卷。東京班固、賈逵各作《離騷章句》，餘十五卷，闕而不說。至王逸復作十六篇《章句》，又續為《九思》，取班固二序附之，為十七篇。今世所行《離騷》，皆王本也。東漢《文苑》：王叔師父子，皆有名文。考《靈光殿賦》與《夢賦》二篇，世共傳誦。叔師文少有習者，讀《離騷》乃見之矣。文字存亡，常有時命，或存己集，或附他書，俱可不敝天壤。叔師《騷註》即不能割本書獨行，然自以為與原同產，南陽土風哀思有足親者。《章句》諸篇，與遺文並錄，不類巨山《詩序》、康成《詩譜》哉。
婁東張溥題

[book_title]王叔师集
賦
機賦
帝軒龍躍，庶業是昌，俯覃聖恩，仰覽三光，爰制布帛，始垂衣裳。於是取衡山之孤桐，南嶽之洪樟，結靈根於磐石，託九層於巖傍，性條暢以端直，貫雲表而剴良。儀鳳晨鳴翔其上，怪獸羣萃而陸梁。於是廼命匠人，潛江奮驤，踰五嶺，越九岡，斬伐剖析，擬度短長。勝復迴轉，剋像乾形，大匡淡泊，擬則川平，光為日月。葢取昭明。三軸列布，上法台星。兩驥齊首，儼若將征。方圓綺錯，微玅窮奇。蟲禽品獸，物有其宜。兔耳跧伏，若安若危。猛犬相守，竄身匿蹄。高樓雙峙，下臨清池。遊魚銜餌，瀺灂其陂。鹿盧竝起，纎繳俱垂。一往一來，匪勞匪疲。於是莫春代謝，朱明達時。蠶人告訖，舍罷獻絲。或黃或白，蜜蠟凝脂。纎纖靜女，經之絡之。爾乃窈窕淑媛，美色貞怡。解鳴珮，釋羅衣，披華幕，登神機，乘輕杼，覽牀帷，動搖多容，俯仰生姿。
荔支賦
曖若朝雲之興，森如横天之彗。湛若大厦之容，鬱如峻嶽之勢。修幹紛錯，緑葉臻臻。灼灼若朝霞之暎日，離離如繁星之着天。皮似丹𦋺，膚若明璫。潤侔和璧，竒喻五黄。仰歎麗表，俯嘗嘉味。口含甘液，心受芳氣。兼五滋而無當，主不知百和之所出。卓絶類而無儔，超衆果而獨貴。
楚辭序
楚辭章句序
敍曰：昔者孔子叡聖明喆，天生不王，俾定經術，乃刪詩書，正禮樂，制作春秋，以為後王之法。門人三千，罔不昭達。臨終之日，則大義乖而微言絶。其後周室衰微，戰國竝爭，道德陵遲，譎詐萌生。於是楊、墨、鄒、孟、孫、韓之徒，各以所知著造傳記，或以述古，或以明世。而屈原履忠被譖，憂悲愁思，獨依詩人之義而作《離騷》，上以諷諫，下以自慰。遭時暗亂，不見省納，不勝憤懣，遂復作《九歌》以下凡二十五篇。楚人高其行義，瑋其文采，以相教傳。至於孝武帝，恢廓道訓，使淮南王安作《離騷經章句》，則大義粲然。後世雄俊，莫不瞻仰，攄舒妙思，纘述其詞。逮至劉向，典挍經書，分以為十六卷。孝章即位，深弘道藝，而班固、賈逵復以所見改易前疑，各作《離騷經章句》。其餘十五卷，闕而不說。又以壯為狀，義多乖異，事不要撮。今臣復以所識所知，稽之舊章，合之經傳，作十六卷章句。雖未能究其微妙，然大指之趣，略可見矣。且人臣之義，以中正為高，以伏節為賢。故有危言以存國，殺身以成仁。是以伍子胥不恨於浮江，比干不悔于剖心，然後德立而行成，榮顯而名稱。若夫懷道以迷國，佯愚而不言，顛則不能扶，危則不能安，婉婉以順上，逡巡以避患，雖保黃耇，終壽百年，葢志士之所恥，愚夫之所賤也。今若屈原，膺忠貞之質，體清潔之性，直若砥矢，言若丹青，進不隱其謀，退不顧其命，此誠絶世之行，俊彥之英也。而班固謂之「露才揚己，競於羣小之中，怨恨懷王，譏刺椒、蘭，苟欲求進，強非其人，不見容納，忿恚自沈」，是虧其高明，而損其清潔者也。昔伯夷、叔齊讓國守志，不食周粟，遂餓而死，豈可復謂有求於世而怨怨哉。且詩人怨主刺上曰：「嗚呼！小子，未知臧否，匪面命之，言提其耳！」風諫之語，於斯為切。然仲尼論之，以為大雅。引此比彼，屈原之詞，優游婉順，寗以其君不知之故，欲提攜其耳乎！而論者以為「露才揚己」、「怨刺其上」、「強非其人」，殆失厥中矣。夫《離騷》之文，依託《五經》以立義焉：「帝高陽之苗裔」，則詩「厥初生民，時惟姜嫄」也；「紉秋蘭以為佩」，則「將翱將翔，佩玉瓊琚」也；「夕擥洲之宿莽」，則《易》「潛龍勿用」也；「駟玉虬而乘鷖」，則《易》「時乘六龍以御天」也；「就重華而敶<=阝東支>詞」，則《尚書》咎繇之謀謨也；「登崑崙而涉流沙」，則《禹貢》之敷土也。故智彌盛者其言博，才益劭者其識遠。屈原之詞，誠博遠矣。自孔邱終沒以來，名儒博達之士著造詞賦，莫不擬則其儀表，祖式其模範，取其要妙，竊其華藻，所謂金相玉質，百歲無匹，名垂罔極，永不刊滅者矣。
離騷章句
《離騷經》者，屈原之所作也。屈原與楚同姓，仕于懷王，為三閭大夫。三閭之職，掌王族三姓，曰昭、屈、景。屈原序其譜屬，率其賢良，以厲國士。入則與王圖議政事，決定嫌疑；出則監察羣下，應對諸侯。謀行職修，王甚珍之。同列大夫上官、靳尚妬害其能，共譖毀之。王乃疏屈原。屈原執履忠貞而被讒衺，憂心煩亂，不知所愬，乃作《離騷經》。離，別也；騷，愁也；經，徑也。言以放逐離別，中心愁思，猶陳直徑，以風諫君也。故上述唐、虞三代之制，下序桀、紂、羿、澆之敗。冀君覺悟，反于正道而還己也。是時，秦昭王使張儀譎詐懷王，令絕齊交；又使誘楚，請與俱會武關。遂脅與俱歸，拘畱不遣。卒客死于秦。其子襄王復用讒言，遷屈原于江南，而屈原放在草野，復作《九章》。援天引聖，以自證明。終不見省，不忍以清白久居濁世，遂赴汨淵，自沈而死。《離騷》之文，依《詩》取興，引類譬諭。故善鳥香艸，以配忠貞；惡禽臭物，以比讒佞；靈修美人，以媲于君；宓妃佚女，以譬賢臣；虬龍鸞鳳，以託君子；飄風雲霓，以為小人。其詞溫而雅，其義皎而朗。凡百君子，莫不慕其清高，嘉其文采，哀其不遇，而閔其志焉。
九歌章句
《九歌》者，屈原之所作也。昔楚南郢之邑，沅湘之間，其俗信鬼而好祀。其祠，必作樂鼓舞，以樂諸神，屈原放逐，竄伏其域，懷憂苦毒，愁思怫鬱，出見俗人祭祀之禮，歌舞之樂，其詞鄙陋。因為作《九歌》之曲。上陳事神之敬，下以見己之結，託之以風諫。故其文意不同，章句雜錯，而廣異義焉。
天問章句
《天問》者，屈原之所作也。何不言問天？天尊不可問，故曰天問也。屈原放逐，憂心愁悴，彷徨山澤，經厯陵陸，嗟號旻昊，仰天嘆息，見楚有先王之廟及公卿祠堂，圖畫天地山川神靈琦瑋僪佹，及古賢聖怪物行事。周流罷倦，休息其下，仰見圖畫，因書其壁，何而問之。以渫憤懣，舒瀉愁思。楚人哀惜屈原，因共論述，故其文義不次序云。《敘》曰：「昔屈原所作，凡二十五篇，世相教傳，而莫能說。《天問》以文義不次，又多奇怪之事，自太史公口論道之，多所不逮，至於劉向、揚雄，援引傳記以解說之，亦不能詳悉，所闕者眾，多無聞焉。既有解說，乃復多連蹇其文，濛澒其說，故厥義不昭，微指不晳，自游覽者，靡不苦之，而不能照也。今則稽之舊章。合之《經傳》。以相發明。為之符驗。章決句斷。事事可曉。俾後學者。永無疑焉。
九章章句
《九章》者，屈原之所作也。屈原於江南之埜，思君念國，憂心罔極，故復作《九章》，章者，著明也。言己所陳忠信之道，甚著明也。卒不見納，委命自沈，楚人惜而哀之，世論其詞，以相傳焉。
遠遊章句
《遠遊》者，屈原之所作也。屈原履方直之行，不容于世。上為讒佞所譖毀，下為俗人所困極，章皇山澤，無所告訴。乃深惟元一，修執恬漠。思欲濟世，則意中憤然，文采秀發，遂敘妙思，託配仙人，與俱遊戲，周厯天地，無所不到。然猶懷念楚國，思慕舊故，忠信之篤，仁義之厚也。是以君子珍重其志，而瑋其辭焉。
卜居章句
《卜居》者，屈原之所作也。屈原履忠貞之性，而見嫉妬，念讒佞之臣，承順君非，而蒙富貴，己執忠直而身放棄，心迷意惑，不知所為。乃往至太卜之家，稽問神明，決之著龜，卜己居世何所宜有，冀問異策，以定嫌疑。故曰《卜居》也。
漁父章句
《漁父》者，屈原之所作也。屈原放逐在江、湘之間，憂愁嘆吟，儀容變易。而漁父避世隱身，釣魚江濱，欣然自樂。時遇屈原川澤之域，怪而問之，遂相應答。楚人思念屈原，因敘其辭以相傳焉。
九辦章句
《九辯》者，楚大夫宋玉之所作也。辨者，變也，謂敶道德以變說君也。九者，陽之數，道之綱紀也。故天有九星以正機衡，地有九州以成萬邦，人有九竅以通精明。屈原懷忠貞之性而被讒邪，傷君闇蔽，國將危亡，乃援天地之數，列人形之要，而作《九歌》、《九章》之頌，以諷諫懷王。明己所言，與天地合度，可履而行也。宋玉者，屈原弟子也。閔惜其師忠而放逐，故作《九辨》以述其志。至於漢興，劉向、王褒之徒咸悲其文，依而作詞，故號為楚詞。亦承其九以立義焉。
招魂章句
《招魂》者，宋玉之所作也。招者，召也，以手曰招，以言曰召。魂者，身之精也。宋玉憐哀屈原，忠而斥棄，愁懣山澤，魂魄放佚，厥命將落。故作《招魂》，欲以復其精神，延其年壽，外陳四方之惡，內崇楚國之美，以諷諫懷王，冀其覺悟而還之也。
大招章句
《大招》者，屈原之所作也。或曰景差，疑不能明也。屈原放流九年，憂思煩亂，精神越散，與形離別，恐命將終，所行不遂，故憤然大招其魂，盛稱楚國之樂，崇懷、襄之德，以比三王，能任用賢，公卿明察，能薦舉人，宜輔佐之，以興至治，因以風諫，達己之志也。
惜誓章句
《惜誓》者，不知誰所作也。或曰賈誼，疑不能明也。惜者，哀也。誓者，信也，約也。言哀惜懷王與己，信約而復背之也。古者君臣將共為治，必以信誓相約，然後言乃從而身以親也。葢刺懷王有始無終也。
招隱士章句
《招隱士》者，淮南小山之所作也。昔淮南王安，博雅好古，招懷天下俊偉之士。自八公之徒，咸慕其德，而歸其仁，各竭才智，著作篇章，分造辭賦，以類相從，故或稱小山，或稱大山。其義猶《詩》有《小雅》、《大雅》也。小山之徒，閔傷屈原，又怪其文昇天乘雲，役使百神，似若仙者，雖身沈沒，名德顯聞，與隱處山澤無異，故作《招隱士》之賦，以章其志也。
七諫章句
《七諫》者，東方朔之所作也。諫者，正也，謂陳法度以諫正君也。古者，人臣三諫不從，退而待放。屈原與楚同姓，無相去之義，故加為《七諫》，慇懃之意，忠厚之節也。或曰：《七諫》者，法天子有爭臣七人也。東方朔追閔屈原，故作此辭，以述其志，所以昭忠信，矯曲朝也。
哀時命章句
《哀時命》者，嚴夫子之所作也。夫子名忌，與司馬相如俱好辭賦，客遊于梁，梁孝王甚奇重之。忌哀屈原受性忠貞，不遭明君而遇暗世，斐然作辭，嘆而述之，故曰《哀時命》也。
九懷章句
《九懷》者，諫議大夫王褒之所作也。懷者，思也，言屈原雖見放逐，猶思念其君，憂國傾危而不能忘也。褒讀屈原之文，嘉其溫雅，藻采敷衍，執握金玉，委之污瀆。遭世溷濁，莫之能識，追而愍之，故作《九懷》以禆其詞。史官錄第，遂列于篇。
九歎章句
《九歎》者，護左都水使者光祿大夫劉向之所作也。向以博古敏達，典挍經書，辯章舊文，追念屈原忠信之節，故作《九歎》。歎者，傷也，息也。言屈原放在山澤，猶傷念君，歎息無已，所謂讃賢以輔志，騁詞以曜德者也。
論
折武論
苞含六藝，游覽百家，用道徳為弓弩，仁義為鎧甲。（《北堂書鈔》載王逸臨豫州教云：「舉遺逸于山藪，黜奸邪于邦國。」）
騷
九思
逢尤
悲兮愁，哀兮憂，
天生我兮當闇時，被諑譖兮虛獲尤。
心煩憒兮意無聊，嚴載駕兮出戲游。
周八極兮歷九州，求軒轅兮索重華。
世既卓兮遠眇眇，握佩玖兮中路躇。
羨咎繇兮建典謨，懿風后兮受瑞圖。
愍余命兮遭六極，委玉質兮於泥塗。
遽傽遑兮驅林澤，步屏營兮行丘阿。
車軏折兮馬虺頹，惷悵立兮涕滂沲。
思丁文兮聖明哲，哀平差兮迷謬愚。
呂傅舉兮殷周興，忌嚭專兮郢吳虛。
仰長歎兮氣䭇結，悒殟絕兮咶復蘇。
虎兕爭兮於廷中，豺狼鬥兮我之隅。
雲霧會兮日冥晦，飄風起兮揚塵埃。
走鬯罔兮乍東西，欲竄伏兮其焉如？
念靈閨兮隩重深，願竭節兮隔無由。
望舊邦兮路逶隨，憂心悄兮志勤劬。
魂煢煢兮不遑寐，目眽眽兮寤終朝。
怨上
令尹兮謷謷，群司兮譨譨。
哀哉兮淈淈，上下兮同流。
菽藟兮蔓衍，芳虈兮挫枯。
朱紫兮雜亂，曾莫兮別諸。
倚此兮巖穴，永思兮窈悠。
嗟懷兮眩惑，用志兮不昭。
將喪兮玉斗，遺失兮鈕樞。
我心兮煎熬，惟是兮用憂。
進惡兮九旬，退顧兮彭務。
擬斯兮二蹤，未知兮所投。
謠吟兮中野，上察兮璇璣。
大火兮西睨，攝提兮運低。
雷霆兮硠礚，雹霰兮霏霏。
奔電兮光晃，涼風兮愴悽。
鳥獸兮驚駭，相從兮宿棲。
鴛鴦兮噰噰，狐狸兮徾徾。
哀吾兮介特，獨處兮罔依。
螻蛄兮鳴東，蟊蠽兮號西。
蛓緣兮我裳，蠋入兮我懷。
蟲豸兮夾余，惆悵兮自悲。
佇立兮忉怛，心結縎兮折摧。
疾世
周徘徊兮漢渚，求水神兮靈女。
嗟此國兮無良，媒女詘兮謰謱。
鴳雀列兮譁讙，鴝鵒鳴兮聒余。
抱昭華兮寶璋，欲衒鬻兮莫取。
言旋邁兮北徂，叫我友兮配耦。
日陰曀兮未光，闃睄窕兮靡睹。
紛載驅兮高馳，將諮詢兮皇羲。
遵河皋兮周流，路變易兮時乖。
濿滄海兮東游，沐盥浴兮天池。
訪太昊兮道要，云靡貴兮仁義。
志欣樂兮反征，就周文兮邠歧。
秉玉英兮結誓，日欲暮兮心悲。
惟天祿兮不再，背我信兮自違。
踰隴堆兮渡漠，過桂車兮合黎。
赴崑山兮馽騄，從卬遨兮棲遲。
吮玉液兮止渴，齧芝華兮療饑。
居嵺廓兮尠疇，遠梁昌兮幾迷。
望江漢兮濩渃，心緊絭兮傷懷。
時昢昢兮且旦，塵莫莫兮未晞。
憂不暇兮寢食，吒增歎兮如雷。
憫上
哀世兮睩睩，諓諓兮嗌喔。
眾多兮阿媚，骫靡兮成俗。
貪枉兮黨比，貞良兮煢獨。
鵠竄兮枳棘，鵜集兮帷幄。
蘮蕠兮青蔥，槁本兮萎落。
睹斯兮偽惑，心為兮隔錯。
逡巡兮圃藪，率彼兮畛陌。
川谷兮淵淵，山峊兮峉峉。
叢林兮崟崟，株榛兮岳岳。
霜雪兮漼溰，冰凍兮洛澤。
東西兮南北，罔所兮歸薄。
庇廕兮枯樹，匍匐兮巖石。
踡跼兮寒局數，獨處兮志不申。
年齒盡兮命迫促，魁壘擠摧兮常困辱。
含憂強老兮愁無樂。
鬚髮薴顇兮顠鬢白，思靈澤兮一膏沐。
懷蘭英兮把瓊若，待天明兮立躑躅。
雲蒙蒙兮電鯈爍，孤雌驚兮鳴呴呴。
思怫鬱兮肝切剝，忿悁悒兮孰訴告。
遭厄
悼屈子兮遭厄，沈王躬兮湘汨。
何楚國兮難化，迄乎今兮不易。
士莫志兮羔裘，競佞諛兮讒鬩。
指正義兮為曲，訿玉璧兮為石。
殦鵰游兮華屋，鵕䴊棲兮柴蔟。
起奮迅兮奔走，違群小兮謑訽。
載青雲兮上昇，適昭明兮所處。
躡天衢兮長驅，踵九陽兮戲蕩。
越雲漢兮南濟，秣余馬兮河鼓。
雲霓紛兮晻翳，參辰回兮顛倒。
逢流星兮問路，顧我指兮從左。
俓娵觜兮直馳，御者迷兮失軌。
遂踢達兮邪造，與日月兮殊道。
志閼絕兮安如，哀所求兮不耦。
攀天階兮下視，見鄢郢兮舊宇。
意逍遙兮欲歸，眾穢盛兮沓沓。
思哽饐兮詰詘，涕流瀾兮如雨。
悼亂
嗟嗟兮悲夫，殽亂兮紛拏。
茅絲兮同綜，冠屨兮共絇。
督萬兮侍宴，周邵兮負蒭。
白龍兮見射，靈龜兮執拘。
仲尼兮困厄，鄒衍兮幽囚。
伊余兮念茲，奔遁兮隱居。
將升兮高山，上有兮猴猿。
欲入兮深谷，下有兮虺蛇。
左見兮鳴鵙，右睹兮呼梟。
惶悸兮失氣，踊躍兮距跳。
便旋兮中原，仰天兮增歡。
菅蒯兮壄莽，雚葦兮仟眠。
鹿蹊兮𨇰𨇰，貒貉兮蟫蟫。
鸇鷂兮軒軒，鶉䳺兮甄甄。
哀我兮寡獨，靡有兮齊倫。
意欲兮沈吟，迫日兮黃昏。
玄鶴兮高飛，曾逝兮青冥。
鶬鶊兮喈喈，山鵲兮嚶嚶。
鴻鸕兮振翅，歸鴈兮于征。
吾志兮覺悟，懷我兮聖京。
垂屣兮將起，跓竢兮碩明。
傷時
惟昊天兮昭靈，陽氣發兮清明。
風習習兮和煖，百草萌兮華榮。
堇荼茂兮扶疏，蘅芷彫兮瑩嫇。
愍貞良兮遇害，將夭折兮碎糜。
時混混兮澆饡，哀當世兮莫知。
覽往昔兮俊彥，亦詘辱兮係纍。
管束縛兮桎梏，百貿易兮傳賣。
遭桓繆兮識舉，才德用兮列施。
且從容兮自慰，玩琴書兮游戲。
迫中國兮迮陿，吾欲之兮九夷。
超五嶺兮嵯峨，觀浮石兮崔嵬。
陟丹山兮炎野，屯余車兮黃支。
就祝融兮稽疑，嘉己行兮無為。
乃回朅兮北逝，遇神孈兮宴娭。
欲靜居兮自娛，心愁慼兮不能。
放余轡兮策駟，忽飆騰兮浮雲。
蹠飛杭兮越海，從安期兮蓬萊。
緣天梯兮北上，登太一兮玉臺。
使素女兮鼓簧，乘戈和兮謳謠。
聲噭誂兮清和，音晏衍兮要婬。
咸欣欣兮酣樂，余眷眷兮獨悲。
顧章華兮太息，志戀戀兮依依。
哀歲
旻天兮清涼，玄氣兮高朗。
北風兮潦洌，草木兮蒼唐。
蛜蚗兮噍噍，蝍蛆兮穰穰。
歲忽忽兮惟暮，余感時兮悽愴。
傷俗兮泥濁，矇蔽兮不章。
寶彼兮沙礫，捐此兮夜光。
椒瑛兮湟汙，葈耳兮充房。
攝衣兮緩帶，操我兮墨陽。
昇車兮命僕，將馳兮四荒。
下堂兮見蠆，出門兮觸螽。
巷有兮蚰蜓，邑多兮螳螂。
睹斯兮嫉賊，心為兮切傷。
俛念兮子胥，仰憐兮比干。
投劍兮脫冕，龍屈兮蜿蟤。
潛藏兮山澤，匍匐兮叢攢。
窺見兮溪澗，流水兮沄沄。
黿鼉兮欣欣，鱣鮎兮延延。
群行兮上下，駢羅兮列陳。
自恨兮無友，特處兮甇甇。
冬夜兮陶陶，雨雪兮冥冥。
神光兮熲熲，鬼火兮熒熒。
修德兮困控，愁不聊兮遑生。
憂紆兮鬱鬱，惡所兮寫情。
守志
陟玉巒兮逍遙，覽高岡兮嶢嶢。
桂樹列兮紛敷，吐紫華兮布條。
實孔鸞兮所居，今其集兮惟鴞。
烏鵲驚兮啞啞，余顧兮怊怊。
彼日月兮闇昧，障覆天兮祲氛。
伊我后兮不聰，焉陳誠兮效忠。
攄羽翮兮超俗，游陶遨兮養神。
乘六蛟兮蜿蟬，遂馳騁兮陞雲。
揚彗光兮為旗，秉電策兮為鞭。
朝晨發兮鄢郢，食時至兮增泉。
繞曲阿兮北次，造我車兮南端。
謁玄黃兮納贄，崇忠貞兮彌堅。
歷九宮兮遍觀，睹祕藏兮寶珍。
就傳說兮騎龍，與織女兮合婚。
舉天罼兮掩邪，彀天弧兮射姦。
隨真人兮翱翔，食元氣兮長存。
望太微兮穆穆，睨三階兮炳分。
相輔政兮成化，建烈業兮垂勳。
目瞥瞥兮西沒，道遐迴兮阻歎。
志稸積兮未通，悵敞罔兮自憐。
亂曰：
天庭明兮雲霓藏，三光朗兮鏡萬方。
斥蜥蜴兮進龜龍，策謀從兮翼機衡。
配稷契兮恢唐功，嗟英俊兮未為雙。
詩
琴思楚歌
盛陰脩夜何難曉，思念糾戾腸摧繞，時節晩暮年齒老。
冬夏更運去若頽，寒來暑往難逐追。
形容減少顔色虧，時忽晻晻若騖馳。
意中私喜施用為，內無所恃失本義。
志願不得心肝沸，憂懐感結重嘆噫。
歳月已盡去奄忽，亡官失禄去家室。
思想君命幸復位，久處無成卒放棄。

[book_title]附錄
本傳
王逸，字叔師，南郡宜城人也。元初中，舉上計吏，為挍書郎。順帝時為侍中。著《楚辭章句》，行於世。其賦、誄、書、論及雜文，凡二十一篇。又作《漢詩》百一十三篇。
子延壽，字文考，有雋才。少游魯國，作《靈光殿賦》。後蔡邕亦造此賦，未成，及見延壽所為，甚奇之，遂輟翰而已。曾有異夢，意惡之，乃作《夢賦》以自厲。後溺水死，時年二十餘。

        </div>
      </div>
    </div>
  </div>
</div>
<!--update:2025-08-30 10:28:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>