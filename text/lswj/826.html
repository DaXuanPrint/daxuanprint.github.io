<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,沧洲尘缶编卷一,沧洲尘缶编卷二,沧洲尘缶编卷三,沧洲尘缶编卷四,沧洲尘缶编卷五,沧洲尘缶编卷六,沧洲尘缶编卷七,沧洲尘缶编卷八,沧洲尘缶编卷九,沧洲尘缶编卷十,沧洲尘缶编卷十一,沧洲尘缶编卷十三,沧洲尘缶编卷十四,沧洲尘缶编全文在线阅读,沧洲尘缶编全文在线下载,大玄古籍书库">
<meta name="description" content="宋代诗文别集。14卷。程公许著。程公许所著《尘缶文集》、《内外制》、《奏议》、《奉常拟谥》、《掖垣缴奏》、《金华讲义》等皆散佚。此集系清乾隆修《四库全书》时从《永乐大典》中辑出。作者用陆士衡“惧蒙尘于叩缶，顾取笑于鸣玉”(《文赋》)之句名编。卷1赋5篇;卷2拟骚2篇，古词4篇;卷3四言诗1篇，五古41篇;卷4、卷5五古85篇;卷6、卷7为七古57篇;卷8五律104篇;卷9、卷10为七律158篇;卷11为五言排律8篇，七言排律4篇，五绝14篇，六言绝句16篇，七绝46篇;卷12七绝206篇;卷13记、序11">
<title>沧洲尘缶编_程公许_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">沧洲尘缶编</span> <br/>
          作者： <span class="inputVal" id="bkauthor">程公许</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]93894</span> <br/>
          说明： <span class="inputVal" id="bkdec">宋代诗文别集。14卷。程公许著。程公许所著《尘缶文集》、《内外制》、《奏议》、《奉常拟谥》、《掖垣缴奏》、《金华讲义》等皆散佚。此集系清乾隆修《四库全书》时从《永乐大典》中辑出。作者用陆士衡“惧蒙尘于叩缶，顾取笑于鸣玉”(《文赋》)之句名编。卷1赋5篇;卷2拟骚2篇，古词4篇;卷3四言诗1篇，五古41篇;卷4、卷5五古85篇;卷6、卷7为七古57篇;卷8五律104篇;卷9、卷10为七律158篇;卷11为五言排律8篇，七言排律4篇，五绝14篇，六言绝句16篇，七绝46篇;卷12七绝206篇;卷13记、序11篇;卷14策问、箴、偈5篇。“大抵直抒胸臆、畅所欲言，虽不以锻炼为工，而词旨昌明，议论切实，终为有道之言，其格在雕章绘句上也。”(《四库全书总目》)有《四库全书》、《四库全书珍本初集》等版本。</span> <br/>
          封面： <span class="inputVal" id="bkimg">Z_19015.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]沧洲尘缶编
[book_author]程公许
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]93894
[book_dec]宋代诗文别集。14卷。程公许著。程公许所著《尘缶文集》、《内外制》、《奏议》、《奉常拟谥》、《掖垣缴奏》、《金华讲义》等皆散佚。此集系清乾隆修《四库全书》时从《永乐大典》中辑出。作者用陆士衡“惧蒙尘于叩缶，顾取笑于鸣玉”(《文赋》)之句名编。卷1赋5篇;卷2拟骚2篇，古词4篇;卷3四言诗1篇，五古41篇;卷4、卷5五古85篇;卷6、卷7为七古57篇;卷8五律104篇;卷9、卷10为七律158篇;卷11为五言排律8篇，七言排律4篇，五绝14篇，六言绝句16篇，七绝46篇;卷12七绝206篇;卷13记、序11篇;卷14策问、箴、偈5篇。“大抵直抒胸臆、畅所欲言，虽不以锻炼为工，而词旨昌明，议论切实，终为有道之言，其格在雕章绘句上也。”(《四库全书总目》)有《四库全书》、《四库全书珍本初集》等版本。
[book_img]Z_19015.jpg


[book_title]提要
【臣】等谨案沧洲尘缶编十四巻宋程公许撰公许字季与一字希頴叙州宣化人举嘉定四年进士歴官权刑部尚书寳章阁学士知隆兴府事迹具宋史本传公许冲澹自守而在朝谠直敢言不避权幸屡为羣小齮龁不安其位而去当代推其风节初不以文采见长然所作才气磅礴风发泉涌往往下笔不能自休本传称所着有尘缶文集内外制奏议奉常拟諡掖垣缴奏金华讲义进故事行世今皆散佚不传惟永乐大典载有公许诗文题曰沧洲尘缶编又有公许自序一篇末署淳祐改元辛丑盖公许为秘书少监时所自编也案公许当日所论列如应诏言事乞留杜范乞还言官言蜀事四条请蠲和籴乞罢龚基先论徐元杰事诸疏宋史皆撮其大纲着于本传其全文必更剀切详明而详检永乐大典均未之载殆以内外制奏议诸编当时皆别本单行今惟文集仅存故其他遂不复见欤至古今体诗据自序本以一官为一集而其目为永乐大典所割裂原第已无可考杂文亦仅有序记防问等寥寥数篇尤非完帙今姑就所存者裒辑掇拾分类编次厘为十四巻大抵直抒胸臆畅所欲言虽不以鍜链为工而词防昌明议论切实终为有道之言其格在雕章绘句上也乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]序
自序
余自童丱从师习举子艺业每窃窥古文章辄欣然慕之日课有程度稍间则涤笔研屛处一室中试为诗章骚赋等作父兄宻窥进而责之曰士生今世舍科举何自致身而所嗜独不尔得无左乎拱手对曰小子不敏敢不敛手于父兄之命虽然窃甞闻之匠石为人营宫室小大广狭圆方短长视主人所欲为度羣材防众工以迄于成亦惟规矩绳墨运于心而措诸手者何如耳若曰我能是我不能是奚取于匠石为父兄若然其言未甞不深抑之也逮冠用志益苦甞病记问不能过人而伐柯取则粗究端绪再贡里选充赋于类省主司皆竒其文以为脱去时文窠臼辛未忝缀末第自是始得肆力于翰墨之林蜀之儒先若后溪刘公鴈湖恱斋二李公浩斋杨公皆辱进之函丈指示绳尺而东南哲艾则有菊坡崔公昌谷蘧经二曹公先后推挽防扬引重是数先生者其学行风节薫炙日乆所得不但文字而已独浩斋谓文非学者先务每侍坐必诲以防荘文灭质博溺心二语余固服膺其言勉自谨饬而宿习深痼文思一动伸纸濡笔飚激泉涌沛然不得而遏亦不暇于择也日月迈矣甲子一周学不足以通古今才不足以胜烦剧谬当推择职忝词翰公暇阅所藏藁编盈箱累箧因取筮仕以来次第编缀古律诗以一官为一集赋骚箴颂铭賛书序记志表啓各以类相从奏篇諡议内外进退故事则自为一帙追念三四十年间防而壮壮而老所遇有逆顺所作有工拙固当搜剔厐杂采缀精英以必其传之乆披编一阅坚白同异无非前尘分别影事而敝敝然犹欲追记其一字一语之精与否劳形怵心老而不知息鲜不为逺观之一笑乎蘧伯玉行年六十而六十化是以始于是之之为非也宁知今以非之之为是也后日不又以为非乎余自中年喜交方外粗闻至道之要方当落华取实反求其一性之元而友朋尚欲索我于文字言语间用采陆士衡惧防尘于叩缶顾取笑于鸣玉之句名其编曰尘缶并叙所以未暇搜择之本意友朋见者幸无强之以云雷之饰责之以宫商之音庶防万一不以吴楚之僣取辠于当代作者是编成于淳祐改元嵗辛丑之中秋嗣有譔述续缀右方程公许书于翰苑之摛文堂
王迈序
西山真先生文忠公不喜作诗尝语门人曰予每不满班史古今人物表且有感程正公且作第一等人之言顷诠次圣贤别为一表以传道者为第一徳行次之节义又次之而后及于讲明学术之儒先建列论议之公卿植立功业之将相曰循吏曰逸民皆品列胪分之若文艺则在数等之下诗又其下矣仆有请曰若然则删后信无诗乎先生曰有之寛闲寂寞之濵寄兴冲澹惟有陶靖节流离颠沛之际一饭不忘君惟有杜少陵其余则有之不为补亡之不为缺先生虽不喜作诗而其言则深于诗矣今沧洲程公以道徳文章之绪余发而为大篇短章无虑千百题方濯缨虖沧浪偃盖虖僊谷览峨眉象耳之胜吸锦江泸水之清落笔成章神闲韵逺寘之经曲阿游桃源及杂诗中所谓何其声之似我君者旋罹兵旤脱身豺虎中冒瞿唐灔滪而东下也念家懐土雪涕行涂前有思治行后有感懐成都十絶可与北征同工异曲他如大地众生愁暍死清风一壑可能専等句叠见层书极其恻怛谓非从穷年忧黎元叹息肠内热得乎使吾师文忠公见此帙必喜陶杜之后有人矣抑仆所讶者年来评诗往往北面晩唐恍惚形似争相位置共观其自谓得意者其格卑而猥者其气馁荣者其意纎以壮澁为平淡以浅俳为闲雅以要褭婉弱为得幽深之趣公则不然其势雄健如灵鼇之擘泰华其歩骤迅防如峻岅之走铜丸时乎绮丽如晴空彩霞竒谲百态时乎萧散如孤云野鹤不受羁盖其学餍经饫史含庄咀骚采掇菁华材料饱足故能兼陶杜之体而有之长防善舞理固应尔诗乎诗乎晩唐云乎哉仆非能诗僣为后序先之以诗説人必不以为非终之以臆説常有谓其嗜好背时老独不改且笑且骂者公亦能为之解纷否臞轩王迈敬书
沧州尘缶编序考证
第四页前五行　案思治行及感懐成都十絶永乐大典内俱已佚去今无可校补附识于此

[book_title]沧洲尘缶编卷一
宋　程公许　撰
赋
孔山赋【并序】
少傅平章益国公乔先生应运挺生以宿学夀隽为国蓍蔡为善类司命皇上宵旰念治慨中外之多虞举元祐盛典尊礼以示眷留而天下亦介公以眉夀康宁之福津梁四海鼎台斯文是有闗于世运者甚大非后学謏闻可得而拟议也九阳朔旦弧矢纪祥眉山程某以文字受知谨抒鄙思因公所居之墅为孔山赋以祝千亿载夀
客有自蜀趣吴徘徊瞻顾愕城阙之显敞壮龙虎之盘踞屹帝阍之九重俨凝旒而当宁运臂指于百工托羽翼于四辅岿然一老之山立天使屏余以尊御有一徳克享天心则殷保衡聴规諌以礼自防则犹卫武愿拥篲于舍人之门觊一觇于百官之富想徳容之瑟僴殷金石于音吐徳盛岂易以形容故一言曰忠恕所谓言弥髙而徳弥邵华发之为元者吾何幸而一旦遇哉意者运防所钟穹苍祐助景星卿云轇轕而兆祥名山大川英淑之裒聚愿从主人订其然庶防戴盆而快天日之睹主人于是敛容拜手而对曰子独不见夫无极之初是为气祖溟涬一散判而二五辨方正位咸有依据温厚之气盛于东南文物之兴嫓乎齐鲁矧东阳之奥壤分景烁于寳婺金华峥嵘而擅秀縠水滂洋而西注标乎一境之镇曰孔山乃介然而中处吐吞烟霞蓄泄云雨其大体则蛟螭结蟠其蕴异则鸾凤骞舞耸桧栢以干云霄艳葩卉以晞晨露下维五亩之宫犹崧髙之降申甫皇肇锡以嘉名举世莫能诘其故浮济逹河惟兖州百年南北之间阻拟岱宗之峻极怅未列于职方之谱幸斯文之未坠繄我公以宗主想瑞应于玉麟滃神光之绕户繇初学而壮仕一以圣贤为规矩经训厚其菑畬心地筑之场圃礼义以为佩服辞章以为绣组五十年进造之科晩乃由雍从而升政路念昔金困于鞑防廷议颇惑于进取公独轸忧于未然请力固于吾圉逮蔡息夹攻之师未旋而三京即谋于大举搢绅蓄缩而拱眎公复慨然宻陈于諌防使忠谋获伸于当时何遽甞试于一掷之误询黄髪则罔有愆是宜皇明之悔悟二年首铉乞身莫许优以辨章尊之保傅在昔元祐盛时有若臣博与臣着皆以宿徳而尊重务礼貌之隆则均然难易未可同日而语追想杏坛之将圣道大与时而龃龉固甞叹有用我者可使为东周怃然吾非斯人之徒与而谁与莫我知其奈何犹幸而乐正雅颂之各得其所美哉我公得君之専贵极而无改其素风云翕合精神防聚稷契股肱周召心膂奎章八字之荧煌足以洗遗恨于千古客闻斯言顿首悚怖妄谓道之合不合时之遇不遇圣贤治之泊如来不迎而去不拒痛痒切于体肤独遑安于寝寤禄万钟于我何加官一品于余奚与慨世运之多难积事端之蛊刈葵遑复恤根本之伤樊栁何以为制狂之御茍扶持犹可与有为防手而亟寻于山墅绳愆紏缪以弼圣徳进贤去佞以张治具戢贪举亷以固民心选将练兵以销外侮茍元气之内充奚客邪之足虑谅宋徳格于皇天夀乔松以作明堂之柱吾将见战氛息于三垂祥风浃乎寰宇圣主恨无官之可醻订师尚父之称于太公吕当兹时也驾言返乎孔山味芝英而吸琼醑孙曽列防衣之庭佩衿集戸外之屦咏舞雩之春风以夀斯文之脉缕论四代之礼乐以复治象于粹古使后觉咸榘范于六经而素域还通于率普小子不敏请因鲁颂而謌之歌曰戎狄是膺荆舒是惩俾尔昌而炽俾尔夀而富酌大斗以跪献于公千亿嵗而为众父于是主人矍然而作请泚笔而书之以为孔山之赋
葛仙山赋【并序】
余甞读孙兴公天台赋观其标竒领异云兴霞蔚兼言外趣冥与道防意窃慕之宰邑古唐昌一再因台檄周览山之胜作记及诗若干首纪载粗悉最后登葛璝仙治岩洞深窈林峦竒峭赏叹不足赋以识之固不敢睎前文人或可与山中道侣班荆商论耳
我思古人托吏为隠或避世而待诏金马门或采砂而求补句漏令虽未能耦耕嫓沮溺洗耳同箕颍赐鉴湖一曲如贺知章名山中宰相若陶景然观其心乐天游迹与俗混冥机乎宠辱之途韬智于得失之境信与余而神晤窃太息以起敬缪抚字于一同幸福庭之接畛间捧檄以周游得探竒于旷静闻葛仙之故栖擅西山之最胜【李文简公谓此山为西山第一】诹辰良月六矢标庆抚蓼莪以含凄资尘露以报本问津白鹤之屯【山下名鹤屯常有鹤来栖宿】梯歩青云之迳采翠于羣峯划苍崖于千仞讯仙治于寥閴烂金碧于絶顶于是静虑凝神屏息以进门闼严敞陛级崇峻俨帝御于中天班列真于清禁飚轮泛八防之音星坛绕虚歩之韵订灵迹于往牒肇葛翁之栖遁黛滀岩泉之流【丹井自岩窦注潴为一沼甘寒不竭】玉舂溪碓之粉【茶粉亦葛仙故事】清尘嗣踵于蒲杨【葛仙之后又有蒲杨二仙】营定聿严于韦尹【南康镇蜀以本命道塲兴创此观今遂为道塲主丰碑具在】荐兰燎以薰心撷涧毛以寓敬上陟降于左右一念昭彻而响应朝礼既周羽节前引环斋馆于四阿缭丹雘于楹楯蔼净侣之如云竞延客以瀹茗莫不竹户风清纸窻日冏【观中诸寮窻户皆雅洁与他观不侔】防栢纛之幽森罗怪石之嶙游目乎泰初之邻缓歩乎北真之岭【泰初为邻一亭乃范漕所剏张宪扁顔北真庵息齐李公所居】荒寻未厌林壑俄归休风露之界泂酌玻瓈之醖【风露界方丈前阁山中酒极佳】清言中夕倦憇投枕畅逰仙之梦酣愕震雷于龙簨起披衣而周眄浩一气之溟涬觇紫炁于白马匄刀圭于丹鼎【白马老君洞葛仙丹炉】二十四峯聮岚而竞爽八十一洞歴游而难尽乃借御于箯舆仍乞火于束緼纵屐齿于防茸探洞户于深靓风开烟阖霞卷雾喷初谽谺以偪仄俄披豁以幽迥冰凝钟乳之溜玉立岩壁之莹或悬空以寳葢或四匝以珠幰或卷绡于深幄或绘雪于崇屏【已上皆状葛仙洞之竒胜】歩折旋而欲迷路若穷而复逺岂余行之惮阻惧日晏而盍返怅簮绂之身縻奈岩壑之味永引车踯躅回顾凄惋静念覆载同一盖轸混沦初判于祖炁山泽潜通于牝妙大化融结之工慨百灵走犇之骏不然何以荡磨日月凌驾参井毓秀孕英栖仙宅圣俯仰四海如一家出入浩刼如一瞬然甞索至理于贝梵披机于琼緼十方香水之刹海九穹莽苍之刼刃下风轮以持厚坤兼洪纎以该庶品敛之吾身纳之方寸非古非今孰逺孰近吾将谨缰索于猿马豁视听于鼃黾祓熏声利之膏火逺避色尘之坑穽挹灵源以斟酌即寸田以耕垦观六用于真空朝虚皇于内景当斯时也虽御冦莫能诘其至游七圣亦有迷于大隗而况人间之朽腐何异蟪蛄与朝菌傥三仙可挟而逰尚吾言之有证
北定堂赋【并序】
起部尚书眉山杨公以西清学士縂戎左蜀作镇三泸开幕府之二年威令神行恵化川流民气以和边堠不警乃筑堂于北岩扁以北定邑子程某窃窥盛心实与忠武侯尚友千载敢竭昧陋酌古揆今而为之赋若夫山川风物之胜登临览观之乐非千里意想所能模冩他日操几杖以从尚书尚能伸纸援毫以为后赋云
客有游于泸而咤曰导江西来百川所宗内江附庸汇而归东有国于斯屹屹其墉枕玉垒之崇冈带三峡之怒洪控六诏为外拒罗万山为四封由益州而下盖节度府之最雄者也南定有楼曩昔谁剏作镇南服莫我敢抗瞻彼北岩峥嵘列嶂忽髙堂之幻出抗霄极而显敞揭北定之璇题隔川流而相向安得与子鼓枻乗流跕屣而上周览面势徴其扁榜有闻客言欣然而笑者曰子独不闻诸葛忠武侯之事乎卯金之防雾塞飚驰昭烈以帝室之胄间闗百战晚脱鞅于坤维天授雄图傅之羽翼南阳之墟龙奋其蛰片词乳水千载胶漆非不知鼎峙于一隅何以逞志乎中国人事有兴废天运有通塞当其辍躬耕之耒抱长吟之膝盖伊吕王佐之俦岂管乐伯图之匹彼有田一成有众一旅乃能祀夏配天不失旧物而况蜀汉冨饶髙皇帝所以奠四百基业于磐石者哉五月渡泸深入不毛以斩以夷以栉以薅伟七纵而七擒奚天威之可逃盖将定南方以恢逺畧宁采薇逺戍之惮劳想其建旐设旌祃牙于征徒御啴啴有闻无声峒溪萦曲篁竹阻深载清飚兮卷雾瘴注甘泽兮涤烟氛铙歌铿鍧凯旋献俘乃息敛输乃休卒徒顾神州而深矉慨妖孽之未除追渥惠于先朝忍弃捐于半涂尔乃称戈比干陈师鞠旅男子战而女子运众志一而义旗举流涕抗表规复汉祚杂耕渭濵延颈子午凛规置之绰绰目何有于孱虏虽残灰莫起于炎精然大义可伸于万古揆今泸川岂昔泸溪盖寓名于都督之府使如心腹之运四肢王制所纪交趾雕题沐浴皇化蔽遮南垂委命下吏贡琛逺来繄抚御之得人屹金城与汤池中兴四叶金运垂尽戍役未撤军民交病乃眷西顾势靡有定环劒以东泸为重镇畴咨迩列孰堪事任当斯时也起部尚书杨公方峨弁垂绅拱备顾问再拜请行屏息惟命先皇曰吁汝无去朕予违汝弼斡我枢柄尚书于是九顿首固以请帝曰俞趣刻印入辞便殿欲别未忍滟宣勤之玉巵叠匪颁之宫锦修门兮九重回首兮万里十七年兮出入禁闼三千牍兮劘切黼扆歩出昼以徬徉屯余乗其千骑茸纛兮金节彤幨兮辔组前驱兮塞途往开兮幕府风霆命令之信雨露徳泽之普协气洽而水红并蔕有年书而茧栗同乳乃先事而防患乃整军而经武筹帷宻运莫余敢侮熟窥盛心固将尚友忠武侯于千古是则北定堂之建也岂必拱坐隅侍谈尘而后诘其故也哉客敛祍而对曰北定取义则闻之矣地以人重子亦闻之否乎蓐收御辰素炜中外珠履集兮红蕖幕笳鼓沸兮细栁营尚书乃挥羽扇岸纶巾防胡床令三军陈角觝簸红旌射命中马嘶腾程勇力简伎能笑呼喧阗酒炙缤纷人百其勇惟所使令饮中乐酣投而起慨昔武侯南征道此千里驰驱仆夫瘁止独我治朝声教逺被诵比屋耕牧四履边柝夕沉阁铃昼闭上恬下穆可无事治奈之何南国幸安北尘骚屑龙蛇则山泽交兴蚌之隂晴莫决奸豪侧睨以旁伺战守一无于定説尾大不掉财殚力竭孰能为国家刷渭桥之耻防金瓯之缺志感激以思奋谅非余而谁责陟斯堂以遐观髪上指而眦裂使子斯时操几杖缀下客宁不慷慨激昻为尚书而撃节也呜呼噫嘻今不与古并世事或与势异宜忠武侯信于已而阨于运得于人而违于时盖天厌汉徳之日乆故大厦非一木之支于皇艺祖得天下以仁圣圣相传翼翼绳绳嗣圣御图侧席隽英天其或者相兴复之景运锡勇智于大君縂乾纲以独断辟泰途以彚征挥氛翳于九有耀景光于太清恢张圣徳图任旧人愚窃料尚书之徳业庶防乎周室之甫申弼宣后以复古何王业偏安之足云小子不敏敢诵所闻酌大斗而祈耄耋跪敷祍而祝升平乃歌曰王遣申伯路车乗马我图尔居莫如南土载歌曰四牡骙骙八鸾喈喈仲山甫徂齐式遄其归客曰泱泱乎歌矣哉徳盛者非斯文无以被金石功髙者非斯文无以流管请濡毫于三泸之川磨墨于三泸之山书以为北定堂之赋而附之崧髙烝民之篇
幽思赋【并序】
赋以幽思名幽忧而慨所思也所思维何有宋华文阁学士光禄大夫阳安侯后溪刘先生也先生之薨以嘉定十五年六月十四日葬以明年三月十八日门生程某幽思无涯仿楚骚之大招以声其哀也维先生言为天下则行为天下法人无知愚皆知为君子之中庸正色立朝难进易退孔子所谓大臣以道事君不可则止者先生其人欤太史编摩奉常节恵万古传信国有彛章承学鄙儒敢犯不韪摹绘日月伏念摄齐升堂嵗一周星先生不以为愚许其与于斯文孜孜诲之曰资禀自天充养以学子其勉之某顿首书诸绅间甞执讯请益顾谓小子知慕古文削牍荐朝可使备数从搢绅诸儒以铅椠于万一某惧不敢当也辛巳春晋拜全徳里第徳容穆若黄髪皤然而忧天下若已之饥渴迨安舆就飬古涪某职劝学从事从容撰杖屦又得闻所未闻尔乃肖夀象于学官率诸生北面再拜簮弁云集衿佩肃趋讲经乞言饮酒序齿蔼乎三代之余风居无防某捧行防檄北度劒外四阅月得手书一甫趣之旋而凶问踵至矣呜呼哀哉哲人萎邦国瘁矣人百其身莫可赎矣天降酷罚陟岵痛钜苴绖衔恤匍匐愧古想素车千两防葬清溪之冈形留神驰伤父师之逝而藐余小子之无依也拊膺一恸而赋之其词曰
闵吾之生离阨兮天降割其孔殷父我鞠师我诲兮逝将托焉而终身粤龙蛇之嵗度兮梁壊悲乎哲人飕飕风木重以哀兮上下求索又莫觌于吾亲既县封而反虞兮感阳春以増悼西余首悲无涯兮俄逺日之余告呜呼先生兮一朝倐然其何之其生有自来兮其死必有归望寝门已防兮安所得而陈词凤凰承诏而翼车兮轶浮云乃曽举周流四极经营八荒兮渺不知税驾之奚所抑将羾絶炎俦传説以缀列耀兮无乃嘘紫炁谒柱史而扈西征凭绪风以谁讯兮九天不可梯而升伫影响之不可得兮杳茫茫之不可明士一善斯可録兮矧众芳之能并皇皇仁义之广居兮坦坦道徳之九逵茍肖形皆可与为善兮志皓首而不衰春秋八十有一兮士榘□而国蓍龟隘世路莫能乆此淹兮趋无为隣泰始其奚疑窃悲夫五百年之间生兮艰于遭遇而易失徳容玉瓉之黄流兮斯文清庙之遗瑟气盈虚乌可常兮道汚隆又何能必逝川不可挽而回兮后将焉所考徳世坎窞日阽危兮俗冥行而莫止怅已徃之莫追兮惕来者之将踬天苍苍莫可诘兮胡一老之不憗遗震余而私有感兮忆往日舂粮而求仁闻一言曰充养兮书诸绅今十年再跪履于里门兮愿卒业乎涪濵北面拜手槐杏之隂兮吾今而知师道之尊纷戸履之三千兮奚狂简之下取愕风雩之咏归兮变薤露之恻楚哭匍匐以无因兮块独茹哀于庐处愧端木之事师兮踯躅六年而不忍去茍逝者而有知兮尚观过而我恕呜呼哀哉三石孱顔兮后溪之堂万松蓊薆兮清溪之冈子孙兮孺慕嵗时兮烝尝化鹤归兮何时山嵳峩兮流水洋洋睨故邦兮颦蹙尚弭节兮相羊千秋兮万禩先生兮不亡
南楼赋【并序】
武昌在今为上流巨镇南楼得名以庾公重虽风流迈往而勲业无闻焉悦斋先生李公由馆殿瓌望乆更外庸上念荆州已试之绩醻沬水南定之功陞直图书载颁英簜就领征镇以世厥官推平日经纶之盛心运神州规恢之长算以一洗江左之陋其在是行门生程某追送江干想南楼伟观恨不能羾翮而从也咏歌不足为赋以献
帝奠国于南服迤长江以设屏纷裂土以作镇错犬牙其接畛考形势之雄峙壮武昌之名藩扼上流之要冲天设险之自然伟南楼之显敞压睥睨而连骞曲雕楯之缥缈翼绣藻以回旋蔽亏日月吞吐云烟曼余曩赋于逺游心轸纡以烦迷想危眺以流豁企斯楼而神驰于是落风桅振霞袂縁百雉之嶻嶪倚层轩而瞩睇怅南北之分独惆怅而累欷风号怒兮浪飜空日晻暧兮云改容吊江右之陈迹遡元规之绪风想其羽衣褊佩玦锵鸣据胡床以笑傲鍳月采于空明虽老子之兴复不浅而奈何西风之尘污人也呜呼介吴楚而建国汇江汉以为池控淮甸之平衍回大别之嵚上洞庭之深阻下九江之淼弥地非人而莫守是为委金汤而弃之我宋南渡鍳在典午眷此重镇为国之阻括湖外之转输寄千里之镇抚孰能屹一面之长城守北门而卧护有天下士巽岩之子其翰墨发挥如芳葩之丽春其丰神洒落如璧月之湛水磅礴乎万物之表轥借乎羣士之轨曩讐书于天禄俨正色乎朝端孤忠表乎独立百壬为之热顔竟柄凿之难投逺修门其防年秉姱节以事君何中外之间然夫文以纬国学以用世舍是而求土苴而已自非括今古于方寸何以融体用于一致卓哉我公周情孔思险夷不能揉其操仕止无以夺其志使之谋谟庙堂必蹇蹇以匪躬经纶宇宙固恢恢乎余地彼其七纵七擒使敌人系首请命于下吏者此特公事业之绪余耳皇明烛逺万里如见陞图书寓直之华仍礼乐使华之遣辇车骊驾烁风采于云烟髙牙大纛振筹防于方靣吾想夫南楼之上翠琰深刻烂巽岩之遗墨嫓雄深于古作今也江山耀烟云杂沓先声隠谹三军改色坐啸事简观风时隙驱貔虎于列屯出骊騵于华枥拥珠履其杂遝粲雕俎其繁饰旗建十丈钟撞千石驻目鹦鹉洲以酧正平之英魂流盻烟波江以吊崔颢之诗魄酒中乐酣乃命武士驾楼船棹防冲飚轮激涛粉雉翔空出没蛟蜃悲啸鱼龙严武卫于整暇壮尊俎之折冲岂徒袭守江之误计抑将收北定之成功岂与夫诧石头戍就而贻难于贼峻倚方岳道胜而过猜于茂洪昧经邦之逺畧而矫迹以风流者同哉皇帝坐宣室思贾生怅去国之日迈轸朕懐其不宁盍赐环以趣归呼顺风以扬舲邈修门其九重宁虎豹之复狞矧苖裔之蝉聫评家世其第一鴈湖夜雨之萧瑟鹤岭秀气之鬰积红药飜兮北门紫薇烂兮西掖汗简青兮兰防鼎铉调兮台席平武兮天朝旧物兮世职蹇余生之落寞尚玻瓈之味同企龙门其千仞愿为御而无从金跃冶以成铸玉蕴璞以希砻歩踯躅兮江沚意欲往而忡忡望南楼其何许眇天末之孤鸿援长毫以欲赋慙抽思之匪工缀余佩兮琼枝岌余冠兮芙蓉何当借以楼头之黄鹤送以九万之顺风竦身以攀若士之袂而一逰夫蓬莱道山之宫也

[book_title]沧洲尘缶编卷二
宋　程公许　撰
拟骚
拟九颂
鴈湖先生李公以嗣世之贤为儒林哲匠参贰几政协谋锄奸功不自言横遭媢嫉赋闲岁久学日充徳日进旱霖川航四海系望公许尝窃论楚臣九章九歌传者谓其托阳数以陈词悃悃欵欵之忠一篇而三致意庶几君之一悟而国赖以安非私于为已也虽楚词有诗人主文谲谏之义而颂以美盛徳之形容斯文之作体则骚而文则颂无乃不类乎鸿飞遵渚吾党望于公者虽累词千百安能摹仿其万一是则托楚骚纪阳数表公之志颂公之徳于古人托物引类之义或有取焉耳
龙吟兮九渊鹤唳兮九天飞僊兮下寥濶鹤可驭兮龙可鞭白云兮坌谷飞泉兮鸣筑掇瑶草兮帝庭搴琼林兮木末问老僊兮何为珠庭宴兮恱怡啓琼笈兮探道帙眄灵童兮徃授之粲僊李兮芳奕叶主斯文兮千岁期维嵩岳兮峻极繄甫申兮孕质彼圩顶兮尼丘非毓圣兮何述伟兹山兮万仭独载英兮一家下培塿兮何有上帝阍兮可排龙奋髯兮翔骞鹤整翮兮褊褼洒瓢滴兮泽苗槁何蕙帐兮吾久淹
右龙鹤山
驰余马兮南北慨永懐兮故国岂乔木兮吾敬繄世臣兮取则许史兮金张煜煜兮煌煌薫天兮富贵达观兮粃糠水有源兮木有本传不传兮天若吝彼髙宻兮崇门后何称兮子孙维指李兮蟠根光万丈兮斯文父子兮昆弟面命兮叮咛闯户兮车不停轨满堂兮烜朱与紫顾所重兮未然宁以彼兮易此佩礼义兮服诗书保厥美兮久不渝百世兮嗣守张赫奕兮吾闾守一经兮范金石宁郑公兮专通儒
右通徳门
修眉兮连姢曼翠霭兮麻源君门狞兮九虎蹇予留兮三年三峨之山兮逺万里见似人兮胡不喜半轮秋兮促公归空髙径兮班屐齿蹈夷险兮一心既何戚兮何欣忍较功兮曲突莽苍狗兮白云清风飒兮绮疏明月耿兮庭除纷缥帙兮揷架尚青衿兮来趋渺天涯兮延伫时与拂兮蠹鱼雪堂兮躬耕万古兮芳馨匪天穷兮人厄九鼎重兮斯文
右峩峯书院
水平湖兮溶溶鴈鸣秋兮雝雝气相求兮声相应渺万里兮葭苇丛晴云淡兮天宇清行不乱兮字纵横伊美人兮心和平韵埙箎兮锦绣文湖光澹兮酒温巵鉴湖影兮烛须眉纵百坡兮何聚散如此水兮湼不缁彼弋人兮奚慕何南北兮定处嫋嫋兮秋风潇潇兮夜雨飞鸣兮向阳何心兮稻粱望层空兮接羽友鸿鹄兮髙翔
右鴈湖
貎棱层兮心洁贞玉韫质兮金作声芙蓉冠兮独立佩寳璐兮缤纷胡拳拳兮石友期岁晚兮相守瞠俗眼兮老丑自心知兮坚久彼平泉兮森离立纷品第兮罗甲乙吾何嗜兮狷介宁与汝兮同癖琴书兮左右鹤兮前后觌面兮峥嵘忘言兮一笑泰山兮非大拳石兮非小体无不具兮性何不有嵒嵒兮层霄蔼肤寸兮泽九州时卷舒兮为世亘古今兮独超
右石林
葵倾心兮向阳车导迷兮指南彼赫曦兮丽昼奚信耳兮铜盘路通行兮九轨奚窘歩兮媻姗理有窒兮必通物无幽兮不阐懿君子兮姱修曽何心兮独善曼余目兮流观瞻咫尺兮威顔慨防行兮一世抚余衷兮独安惟纳约兮自牖茍墙面兮孰诱拥前旒兮余察昏擿埴兮余考周道兮如砥君子兮所履彼蒙叟兮何知跬歩兮千里倚槛兮永歌君门九重兮奈何倚皇明兮寤鉴蹈前修兮不颇
右南阁
沧海兮渺弥杳莫见兮津涯愕风涛兮澒洞问灵皇兮何之天苍苍兮正色水混混兮相接何人心兮过险陡平陆兮震慑维水流兮不盈纵涉险兮心亨亦可载兮可溺毋以弱兮意轻兀漏舟兮澎湃矧维楫兮不戒左重兮右轻曽何恃兮弗败引余袂兮褰余裳整余柂兮屹余樯舟中人兮乃心一险可济兮患可防乘流兮上下如平武兮康庄思古人兮莫我遌志尊尧兮慨以慷固天命兮有当繄人谋兮允臧
右平舟
东方兮煌煌烜吾目兮晨光耳翰音兮三唱屏羣英兮逺藏揽衣兮起起危槛兮徙倚宁餐蕐兮学僊何炙背兮夸美众鼾睡兮昏莫知我心恻兮独徘徊胡羲驭兮不少尼恐君行兮迫崦嵫晞余髪兮扶桑骋余乘兮旸谷翫咸池兮洗光伫阊阖兮开钥建采旄兮飞虹驾蜿蜒兮八龙鸾鳯兮前导灵鸟兮后从于微闾兮发轫景未仄兮帝宫及曜灵兮未晏尚察余兮从容
右朝阳阁
桑枝緑兮麦齐腰醴泉山下兮春和柔有美一人兮山之曲薜荔屋兮蕙裯溪流兮清浏岚霭兮秾秀鸟语韵兮清风花气馥兮晴昼山中人兮衮绣衣泛滥游兮憺忘归溉千顷兮芳茝艺百畆兮留夷嵗暮兮华实折以遗兮所思懐渺渺兮何极时不可兮再得丹鳯兮飞飞何两美兮未合山中人兮忍淹留皇渇伫兮石田秋乐行兮忧违余心兮焉求草萋碧兮日婉娩炯四目兮余袂挽披霞緼兮防琼编倚僊翁兮与周旋乐莫乐兮醴泉之墅役薪水兮公忍余弃凌泛景兮从之游渺下顾兮一稊米
右醴泉墅
述九颂
嘉定十二年春西师弛备敌骑坌入天汉三泉洋川蜀大震上用心恻始下诏图任旧人起前参知政事眉山李公于洞霄祠馆以端明殿学士知遂宁府未就镇溃兵啸聚自利阆果虚入城公乃弭节潼川与季弟左史直院侍郎公共议招降以伐其阚西之谋贼始疑沮逡巡引避用能延景刻防将士以蹙之贼固为吾机上肉矣兵火创残流离未复公始至是究是图俾就安集民遂徳之家置一喙先一州而后天下挽天河以洗兵甲苍生属望于公不啻旱秧之渇雨先是嵗行丁丑公初度之临也公许尝赋拟骚九颂为公夀公读之喜谓其文骎骎乎子骏与可伯仲之间愚不敏惧不敢当也今岁己夘公之夀籍方周一甲子而雨露疏恩适丁斯时泰道初亨夀隽登用纪年太极自当与宋匹休公许感公文字之知不敢碌碌自比常伦再抒鄙思为述九颂九章章各有指所以侈公道之开而申前作之未备绘画日月非僭则狂爱助之情则在可取是岁十一月既望门人程公许拜手谨序
五气兮顺行万彚兮嘉生繄人兮有异毓其秀兮最灵纷总总兮横目何一浊兮一清岂后皇兮尔私命曰贤兮粹精虽才品兮靡易匪先觉兮曷程诞空桑兮开有殷崧岳降兮周之祯矧皇运兮配天作之辅兮差肩蔼遗芳兮简编屹柱石兮多贤眷指李兮嫡裔祖柱下兮老僊扶舆兮瑞雾溶泄兮非烟鞭鸾兮驭鹤抉云汉兮来九天粲文瑞兮郁郁帝所赉兮坤轴经天兮日星纬地兮岳渎緜万禩兮不泯为生民兮耳目
右毓粹
岷山兮五岳丈人大江兮四渎之尊郁积兮佳气固人物兮载英环两川兮千里何江乡兮専媺滙千顷兮玻瓈龙与鹤兮集止山之隠者耼耳孙子正见兮杨氏女乘泛景兮轶罡风蔼僊踪兮山之趾禀帝命兮丛霄聊世人兮游戱五男子兮翘英今嶤嶤兮鼎峙彼谈迁兮世史官怅有歉兮晜及季真人兮髙翔眄尘寰兮粃糠悯俗兮惽瞀蹇余佩兮荧煌老翁泉兮龙鹤之云前苏后李兮蔼芳馨岷可砺兮江可竭不可沫兮英与灵
右载英
天不椓兮斯文寄命脉兮哲人烂咸阳兮熖虐不可燬兮六经茍日月兮可晦何天地兮长存言不文兮行不逺义欲正兮词欲赡学之荒兮气之浮匪艰深兮必蹇浅公昔来兮帝旁佩琼防兮云锦裳六龙兮伏轸从之兮彩凰愍世兮溷浊下扫兮不祥屈宋兮导前卿云兮翼后韩栁兮并驰杜李兮齐骤建安七子兮随行江左诸谢兮罗左右抗吾旃兮典籍场轶吾毂兮风雅囿探金匮兮秘图掞国华兮册书范金石兮扬律吕散人世兮犹绪余民之生兮有司命彼指南兮亦有车秉斯印兮千万夀后有觉兮余楷模
右经文
郊见帝兮琮璜瑟彼瓒兮流斯黄物有専兮灵粹宁糅杂兮寻常懿君子兮毓徳可蠡测兮蕴藏禀堪舆兮间气学逺绍兮皇王探坠绪兮邹鲁集臯夔兮众芳俗薆薆兮要艾纷余佩兮兰纕众襜襜兮冶服烂余裳兮织襄石渠兮紫橐斗枢兮黄阁持众美兮效君宁濡迹兮康国世惽惽兮莫吾与矫兹媚兮si处畦于闾兮珣琪艺琼蔬兮元圃暧晴旭兮养和霏瑞雾兮来下茍昭质兮莫亏犹可遗兮逺者及羲鞭兮未晏导帝之兮轨路
右耀徳
萝门兮薜户宛其姝兮静女抚瑶瑟兮清歌歌不絶兮如缕事君子兮嵗几何荠非甘兮蘖非苦金石兮贞心恩深兮雨露艳半额兮姱倡岂娥眉兮能妩山之颠兮虎豹嗥波汹汹兮蛟龙饕君欲行兮孰导隠余思兮郁陶愿一列兮无从首倦栉兮频搔寳辂兮瑶辙道阻兮积雪君何志兮逺游危断绥兮惙惙岁冉冉兮将遒蹇奚淹兮山椒愕哕鳯兮戾止曰有诏兮汝谋日有食兮仍曜景有晏兮复朝茍荪薆兮弗谖聊延伫兮中洲
右亮节
蚩尤旗兮飞炱天狗堕兮隠雷天运兮日蹙目涨兮氛埃一失兮一得孰强兮孰弱莽三垂兮骨纵横恣强敌兮横奔突天万里兮杳莫知何一朝兮飞羽愕皇乃眷兮西顾怆赤子兮何负白驹兮来思忍空谷兮逸豫有俶兮东方千骑兮煌煌淑旂兮绥章徃钦兮汝臧膏余车兮秣余马迟汝不来兮盍整余驾忽雾塞兮飚回梗緑林兮辚借不我后兮我前幸刼灾兮天假怒辙兮徒劳鼎鱼兮焉逃民生兮何尤膏火兮煎熬蛟涎兮脱祸父母兮鞠我集鴈兮中洲作之屏兮蜀之左内讧兮外阻谁御兮谁拒肤寸兮郁遥岑先一州兮后天下
右固屏
奫沦兮泽有水渺莫窥兮涯涘鼓之雷兮嘘之风沛万里兮流莫止潏涛澜兮泛东洋张乾纲兮翕坤纪渺观兮古今贤运兮齐轨狼跋兮其胡赤舄兮几几东征兮迟迟滔滔兮不归归来兮何时绣裳兮衮衣美人兮嫮好思不见兮令人老昔与余兮成言忍弃之兮异道九疑兮缅哉重华兮宴娭苍龙兮峙阙岧嶤兮帝台蕙裯兮芷幄从之兮九垓麾青虬兮以梁骖孔鸾兮以驾霭云旃兮缤纷恍松乔兮来御歩咫尺兮帝轩帝一笑兮何言恍流盻兮下土扫埃氛兮九埏余左兮汝右余先兮汝后汝作朕兮股肱拜稽首兮皇万夀
右入辅
一之日兮周正建子兮良辰黄钟兮起律鲁台兮望云气机兮翕辟徃来兮不停皇揆予兮初度秉幼志兮洁贞延日月兮察幽晞雨露兮瀹氛荪拳拳兮余爱何险艰兮弛勤与荪违兮星纪思専専兮曷已九折臂兮成医信情质兮可恃端防兮以占有孚兮韦编隂极兮阳复岂贤运兮不然矧甲子兮一周测天度兮循环丹台兮定録夀纪兮日延理无窒兮不亨物去故兮就新蠖屈兮求信根之归兮再荣彼涸隂兮毓质亦忍俟兮阳春洪钧兮宻庸播物兮无垠开八荒兮夀域如华胥兮大庭
右纪生
天门开兮九重烂钩陈兮紫宫烜舜瞳兮万里穆五弦兮从容予唱兮孰和劳心兮渺烟尘兮萧瑟慨世途兮荆棘上帝兮孔仁赉予兮良弼金碧波兮涨漪沦妖氛洗兮景气新皇轸思兮六合伫公来兮经营天苍兮地厚日月兮悠久民命兮以延国脉兮以夀云鬅鬙兮僊者家瑶之台兮户琼玖饭寳屑兮醴霜脯擘麟兮果棃枣驭鹤兮鞭龙故山兮春风吾谁侣兮赤松匪上兮曷从抚尘刼兮浩荡燕钧天兮乐融长接引兮羣品与龙汉兮无穷
右侣真
古词
亨泉词
亨泉词眉山程公许为常博张侯赋也侯家资阳考槃莲花峯下坎地得井窽木以成有冽且寒昔堙今渫以亨取义而为之铭宿学钜公咸有纪述肃容伏读灵源至味挹注不可穷顾后生何敢与于斯文畴昔承教下风所愿求益仿楚骚体作亨泉之词若曰纫艾撷萧祈颉颃于飞霞之佩则公许所不当僣
有閟兮寒泉运而徃兮几何年地灵兮啓秀不我后兮不我先川媚珠兮圆折莲吐岫兮便娟坤文郁兮瑞世所思邈兮西都之虞渊芳至今兮未沫世载英兮曷维其已考槃兮山之阿何以兮食只筑之垣兮登登忽而凹兮窈而深累甓兮寻丈刳木兮虚心木为仁兮仁者静水阂险兮中不失信矧生数兮土以培固受命兮独也正孰牖兮孰窒孰导兮觱沸否倾以亨兮繄所遭余何防兮何得美人兮委蛇泂酌兮永歌昔泥不食兮匪我吝今渫可汲兮湛不波韦絶编兮堂上晤三圣兮惝怳有孚兮坎习不穷兮井养消息兮盈虚道之体兮易之象沛吾辀兮八荒志拯溺兮靡遑鸡鸣喈喈兮霜月晓纷纭归梦兮殷辘轳之下银床万家兮渇饮渺千里兮相望猿奚悲兮鹤奚怨旱欲霖兮川欲航功成兮不居嫓彼泉兮有常缨可濯兮沧浪鲤可羞兮汉之姜修绠兮汲古涴新学兮肺肠美人兮归何时乐莫乐兮旧乡
僊谷词送别西宪杨少卿奉祠东归
揽飞云兮遐思轶迅飚兮流目涪之水兮弥秘殊境兮僊谷彼僊谷兮何有辟埃氛兮泬寥森幽篁兮拥翠蓊嘉栢兮相樛路窈窕兮山盘纡田可稼兮谿可渔谷中人兮归何时雾冥冥兮雨霏霏人心洪涛兮冲君航世途羊肠兮隤君马盍舍防兮停桡聊相羊兮田野兰室兮蕙禂鹤舞兮猿嗥君归来兮何乐澹无取兮焉求敷床兮千万轴问何如兮岳之麓慨视世兮抢攘忍洁身兮幽独谷中人兮无淹留霭肤寸兮泽九州芳菲菲兮未沫期岁晚兮逍遥
撰先伯桂隠先生哀词
伯父桂隠先生以嘉定十一年正月十三日卒于丹棱之里居后十二月十七日葬程氏自唐入本朝号眉山望族曽叔祖夔州府君由上庠擢政和二年进士乙科浮沉州县间以学行为缙绅榘范叔祖飞乌府君早世不克大耀先生夔州嫡长孙飞乌嫡长子也生长见闻娴于礼度非诗书不嗜非道义不友终老韦布为乡达尊家君子葢先生之亲手足稚龆出继友爱尤洽公许每归乡省坟墓拜先生堂下丰神散朗谈论赡博其卒且葬也不得一恸以寓其哀先生早悟道家秘诀形留神往岂真死者乎乃仿楚人之词为文以招之词曰
丹山之岩兮阻且深丹山之云兮閟其霖中有姝兮静处冠岌峩兮瑶簪方辙兮坎滞聊返辔兮穹林辛夷兮为屋芷幄兮兰衾世与我兮异好不可揉兮精金信有味兮恬漠亦何怨兮寡朋猿嗥兮鹤愤鸟悲兮蛟吟忽西崦兮堕日急响絶兮玉琴载营魄兮焉逝空桂枝兮萧森朔风兮陵厉白昼兮多隂素车兮丹旐曷返兮遥岑天髙兮地厚古往兮来今彼达观兮超旷奚死生兮爱憎四方兮上下杳眇兮莫寻鹤归兮何日瑶草碧兮劳我心涕浪浪兮霑襟君无滞兮逺淫归来兮娱乐故山兮崚嶒
安人赵氏哀词
安人赵氏故大丞相卫文定公之季女今朝散郎主管建宁府武山冲祐观虞公之妃嘉定七年六月十一日终后二年九月二十七日葬公钟情嘉耦述文志墓语皆传信眉山程公许仿楚骚之乱为词以相挽者以寛公之悲云
商飚之萧瑟兮百草莽其披离何深林之敷蕙兮蔼芳华其不亏物有生而専媺兮岂伊人而不然閴濬房其窈窕兮非从夫将孰称贤媚璇源之驶浏兮四僊之峯其嶻嶪衮衣蔼其硕肤兮筓珈配之炜晔有斋季女淑且明兮天作之对奚茍求懿玉屏之有孙兮嗣寛闲之洁修面嘉命其必敬戒兮庶几君子之好逑歌福履之将兮咏室家之宜敝屣珠玉吾何有兮佩礼义而服书诗顾俗好之骛荣兮得则盈而失则沮媺君子其独不羣兮期百岁而偕处夫何孤鸾一朝而舞镜兮悼亡赋而鬓霜念天秩之有典兮幽明离隔其忍忘冷辟邪而烬絶兮叠旁行其蛛蟊耿松冈之夜月兮尚欣欣以从舅姑之游悼人命其孰司兮参大衍其非夭信流芳之未沫兮岂独华发而曰夀茍天理之可恃兮君子之歩其丹霄汤沐大国日可冀兮尚足慰芳魂于一丘

[book_title]沧洲尘缶编卷三
宋　程公许　撰
四言古诗
明禋进戒诗
臣公许言伏覩皇帝陛下改元端平躬亲政事之三禩大飨明堂以报以祈竭情致敬先期格于道祖即以是日斋太庙诘朝荐祼月星明穊乾坤清夷逮玉辂言旋斋宫都人夹道瞻望天顔晬穆嘉气扶舆中夕雷雨交作于乘舆未兴之前而小霁于降神盥奠之际意者雨露风霆无非所以为教皇皇帝后于吾君顾歆警戒其仁爱之至欤熙事告成圣心加惕诏有司郤步辇辍班贺免御楼所以敬天威销眚沴祈祥也后四日申诏避殿减膳孚号告廷以礼拜罢明智天运威断神谋列辟退朝举笏相庆不期乾道淳熙之气象复见于今臣列属奉常预观容典深惟陛下钦畏图治之心凡百臣子当知所以将顺规戒效尘露于海岳谨仿周颂敬之之义撰成明禋进戒古诗一章凡二百四十六句缮写进呈恳恳精忠惟陛下裁赦
于赫圆宰视聴自民惟圣能飨非德莫亲乃眷炎宋受命以仁十有三叶涵海毓春德厚流光施及吾君厯数有归兆协大横性笃孝恭天纵睿神思皇帝统积累艰勤譬彼菑田是播是耘遗大朕躬曷其敢宁嗣训九年端拱严宸权纲复归如日宣精奸憸投荒耆哲扬廷与物更始三载惟寅宗祀戒期厯吉中辛孚号万方以肃先庚饬我玉币洁我粢盛秋霖淫泆俄浃六旬法宫只惧防祈百灵炉沉未烬如谷应声飚籁号起雾祲敛昏凡百执事肄习彬彬戊辰斋居弥竭精纯昧旦盛服天仗肃陈爰趋殊庭溯瞻九闳眷我道祖凝神窈濬发灵源流福无垠旋跸清庙感恻蒿焄端冕对越秉心着存暨入祢室有涕其零僾若有见忾如有闻景纬陆离瑞霭轮囷乃备法驾玉金轮苍龙载驱和鸾锵鸣黄纛晅昼翠防梢云还复斋寝以须肇禋重屋啓邃八牖彻扄秸席纯敷蜡炬交荧金石森列豆笾苾芬有雨其激电震霆先事以戒升奠而停皇心益祗惕若持盈上帝降鉴富媪式凭二后严配五帝侍轩陛级陟降食饮乐欣礼仪既备廷列九賔宣防辍贺免御端门天降威灵宁不震惊省咎宸扆肆眚八纮相古肆祀酒冽牡骍托物荐忱惟徳之馨玉带之图奉髙所营盖苐圜水入自昆仑辩説踳驳舛厥本源若稽皇祐裁自帝尊合祛参侑不凟不烦维时泰和穆穆迓衡尚劳圣虑抑加鸿名制诏辠已千古日星【皇祐手诏引咎顷者星躔舛厯水旱沴和人适洊饥物非备顺方轸纳蝗之念弥兴罪已之怀】其在于今履运艰屯经躔错度水旱洊臻寇盗防刘公私窭贫国论轇轕政条放纷所宜急急补壊支倾皇帝明哲问学日新防防翼翼是究是询广内九重方丈八珍采翠昡转尊罍溢醇皇情泊然尧采若颦沓来封章敷列典坟旰不遑食坐或达晨虽躬其劬未凝厥勲因飨而思咎证之频天诱帝跻之干淳天啓神断旋干转坤抵龟蔽志敡号列绅若古有训股肱惟人进退以礼艰哉选抡匪余则私弛弛必更皤皤一老为世重轻毋徐其驱扰我心旌奚蠹莫理奚坠莫撑孰枉而陟孰贤而湮孰道之同而返丘园迟汝之来秉我化钧莫莫葛藟芘其本根有来赞祼麟趾振振时庸展亲金帛脤膰慨昔急难在原脊令岂不尔矜义或夺恩盍考故实以厚人伦言路之辟公论以信谁窒其来嵗乆积堙亦既疏瀹源清则亨毋厌其鲠而其佞言药石我爱醪醴我醒好恶之岐治忽以分民亦劳止鲂尾其赪托之守宰尔抚尔循边以警闻皇皇算缗吏縁为奸星火急征慨彼嘉殖耗于螣螟戢贪禁苛前令盖申祁祁中原百年荆榛天狼耀芒较昔则狞摲我边关殱我边氓汔可小休亦人之情傥得少暇修其政刑毋宁翫愒以縦鲸吞维是四端急甚救焚天何言哉警戒谆谆仁爱之心与父母均皇帝曰咨尔公尔卿其左右我以经以纶鼎雉申儆中兴有殷云汉惧灾王化复行维思无邪负扆有铭敢不参倚日省吾身我阙汝规毋我逢迎渊氷虎尾始终一诚神示神考宁不我聴百臣司蕝防恭骏奔跪诵祝册如帝其聆式稽周颂进戒九阍敬之敬之毋圮于成海深岳崇不废防尘图易于艰渝险而平天锡帝寿如古大椿天祚景运万亿子孙臣虽不敏知力于文泚笔以俟矢歌维清
五言古诗
逰灵隐寺
夙好在岩壑强持缚缨簮野性当奈何惝恍如惊麕京华百万家瓦叠鳞海气荡烦暑作威凌轹人湖山招我来九里松风清稽首灵鹫山西瞻目若营云何一峯碧飞来如羽轻俗见囿畛域达观沙尘不见毗耶离示病老浄名古掌断世界犹如陶家轮竺慧去不返雪猿呼莫闻斯言谁与证万壑空烟云老禅法龙象谈尘纷纵横萍蓬万里外缱绻犹乡情斋盂乳铺玉茗椀花糁琼两腋扶清风取意岩壑行冷泉掬清泚五峯凌峥嵘真赏味无味内观湛空明可能一枝笻云水自由身永愧隐峯老勇决拂衣巾
连日快晴登金华庵观大面诸峯
斋心谒殊庭异境目力积隂疑漏天娲石谁与錬列仙喜我至一笑晴景现絮云敛太空螺翠敞大面正位俨宸极羣峯拱星弁烟云互吐吞草木郁葱蒨错磨金碧丽襞积霞绮绚平生饫防山及兹颇创见常闻西城君承诏通明殿玉虬层空来寳室仙境擅真侣万五千朝夕侍防燕凝神杳渺间稽首瓣香荐倐防碧瑶岑坌起白云片溟涬含一气瞬息阅千变意恐大隗迷或作巨鼇抃仙者奚异人岂忍为独善利欲膏火熬是非蛮触战持是以求仙何异沙作饍吾身信浮沤世事如掣电本来一晶明初不假方便随縁聊尔耳可使为物转寸田须锄耘老屋亟营缮行迷及未逺补过以无倦飚防如有闻印我本誓愿他年童初馆或可备精选古碑塔寺改律为禅乡大夫招凌云智禅师主法席规模就整侯丞用晦为赋揭章和者成轴书来索和
智禅生峩下稚齿希空门落髪受具戒持鉢巡诸村有如摩尼珠烱然古井浑又若大明镜不受尘垢昏衰世不见理窥天于覆盆誓将昌祖道特用报佛恩得法归燕社闭口不复论眷言古丛城往事空剑痕谁规此浮屠峻极压厚坤意令五浊海亲见两足尊末法禆贩盛遗教髣髴存破律防十方有诏下九阍法席遴厥选炉香冷复温竪拂集龙象催粥吼鲸鲲能使幽衢豁开若木暾空花俗眼孰办牢脚跟斯道许津梁如天柱昆仑施金方山积巧匠犹水犇请以六度法为防六欲根诸君快説偈羣魔惊禠防何时共峻陟层霄疑可扪勿谓蟹井小可敌鲸海吞
投龙寳室洞天过延庆观访王倅共父剑峯精舎
璧简荐寳室襟裾馥旃檀眷言石交旧可惮脚力酸层崖一剑裂隂壑千古寒数椽栖泬寥小楼面巑岏风穴激虎啸石洞掀龙蟠【共父开一风穴并凿开一古洞之中得小蛇如筯】是日朔吹惨舞空雪花漫开尊聊暖热芼蔬劝加餐心事喜我同晤言蔼清欢欲去有余恋小驻捜奇观评画过神品誓鬼犹故坛君家古丛城甲第十亩寛胡独嗜幽寂而乐兹考槃戍邱渐相廹住山殊未安春风动倅马云霄挿双翰傥念猿鹤怨无多贪热官
罗僊宫道士留午饭后徧览山中佳景三十六峯罗列几席夜雨达旦客枕甚清
老树万安驿古井罗真山玉虬五云车僊翁此往还云踪乆不刓泛景疑可攀忆昔摛藻頖题诗揭松关【此指罗江县真宫事】抱琴唐昌来快晴春物妍截竹倚伶俜引袂飞褊褼厯阶一稽首为我展笑顔善救无弃物广度随有縁殊庭遥相望异关非浪传道士多野朴山肴亲洁蠲披榛为前导防酒勤欵延墨池鉴寒藻书台滃非烟所着何隐帙乃忍悭不传空余六六峯可想格笔椽最怜覆盂亭秀出层峦颠周遭碧霞嶂莽苍云海连酒囤拟泂酌花坪夐连娟暝色阻穷探夜雨得佳眠尘縁一相悮凡骨何当僊云霞岂不恋简书当趣旋神丹夜涧火青藜洞中天僊翁如防头未忍甘弃捐
过金堂迂路登三学山李八百仙人道场
失脚尘土窄谒归旬朔暂迂径欵名山攀险得幽翫平川开霭杳长江逺疎散驱车松柏隂闯戸风日淡栖居规制古殿壁丹青暗【楼制极古而工夫精丽殿壁画皆唐人作】仙翁李八百曽举陟霄汉遗迹古未陈见我若笑粲灵液喷幽嵒枯楠茁新干【皆山中事】黄冠肃延劳緑茗劝浇灌饥肠殷雷蛰尘虑忽氷泮碑阅唐隶遒诗为处士叹三生学精苦一日升汗漫【观中唐碑最多有处士送崔链师诗刻石存焉三学山据碑刻中所载以李八百仙人三生学道乃登仙故以三学为名】我岂无宿縁心犹悯世难思见甲兵洗永息毡毳悍王度式金玉民劳防涂炭翛然一儒腐不自省疎缓强令事驰驱终觉窘羁绊何当脱屣去托迹烟霞伴宫洞吟歩虚丹经严静观太初以为邻巧厯那可算松风天末来为我发永叹
拟古二章
刚风轶飞浮丛霄隐寥濶其上仙者家俯世尘漠漠慨我志逺逰幽思无与豁披云一长啸曽举骑轇轕整袂谒灵君授我一丸药侍宴旬始宫从逰紫虚阁琅函閟道帙许我抽玉钥期记三生广度有夙诺世氛日澒洞帝念惨不乐愿借万里风从君驾鸾鹤鞭雷挥斗柄防罔并絷缚扫清六合尘景象囘阊阖帝命不可稽侍晨司校録永刼保澄明何问痴仙愕
霜英滤云母月华吐幽魄濬房锁葳防弄杼夜咿轧天寒日苦短箧不贮寸帛婵娟空自妍襟袖无乃窄停机掩孤嚬欲歌心已咽积此万缕工织成苎罗白蹇修来何时复关滞涂辙女无终不嫁谨勿昧所择忍寒青琐窻熏麝翠罗幙粲粲双明珰团团双白璧稚齿昔所娱翫之不能斁春风荡繁囿触眼防良匹撷芳索幽占两美斯有合及兹嵗未晏为君媚芳泽
人头山肃谒石壁清源真君像
人头接劒门濯濯危髻绾一峯表独立层崖平若铲有一伟丈夫逺莫辨眉眼异闻騐清源竒质自天产三生旧縁契邂逅一笑莞江流怒未平父功子其僝坐令老鼃缚笑防离堆铲陆海擅两川利百倍防浐神圣杳难诘事或载编简明德逺矣哉椒浆酌盈琖
盐亭登髙山庙
晓驰光禄坂暑憩盐亭县嵳峩山叠云窈窕溪横练长怜少陵叟浪走天涯徧耿然忧国心甘作忍饥面世难今畧平军行余后殿凭髙慨往哲欲去有余恋
景行堂
斯文一线流伊川师弟子萍梗记经行丹青肖容止升堂如有闻虚心探厥防毋与时俗竞溺心于口耳
贯道堂
道秘不可传非文无以贯君防圣画易风行水上涣谁令鞶帨工能使雅郑乱六经日丽天诸子云雾散
逢源堂
务学有彛训左右逢其原后生巧穿凿末派迷本源世不有先觉谁当警羣昏佩衿来于于千古师道尊
卧龙亭
隆中抱膝吟意岂慕闻达翻然起潜蛰了不愆宿诺废兴渠有命忠直理难夺出处士所重羞死荀文若
小亭
道义日羣居闲暇一防息小亭拥芳荣长江鉴空碧风雩不尽春庭草有生色习学自孔氏深体而黙识
题枕带双流阁
层楼架蒲牢其下表奇观江连内外流山列逺近案烽火日平安烟霞奉娱翫蔽芾南国棠挺特九秋干
圆峤
羣峯最髙处一席如镜平烟霞敞松牖风月栖茅楹仙姑紫绮裘飞步白玉京挥手一长啸四海风尘清
水云天
楼台错图画髙低各云烟小车倦登览危栏且囘旋沧波纳暝色溟蒙同一天此中有真赏题诗谢雕镌
解缆凌云快晴
淫雨三月賖防篷今夕止萧晨企璇汉微云散霞绮鸭緑澹不波腝翠浄如洗吾行及端月余寒未云已何以写幽情无多佳句子
舟行过昭化望逺山秀色柬幕中诸文
剑北山巑岏刺眼乱矛防烟云借光景稍觉含秀色倚樯寄遐瞻慨我三友益有懐无与晤掻首暮云碧重阳陪诸乡丈逰水乐洞过风篁岭龙井张饮观两苏仙辩才法师像晩憩杨家梅园归路小雨
凛秋天气佳令节天赐沐客居意莫展胜赏诺已宿风澹湖不波雾敛山更簇画舫厌嚣喧笋舆恣追逐闲寻水乐洞嵌空韵琴筑烟云互吞吐台馆适凉燠非无人力胜亦自天巧足侧步滑青苔醉面爽飞瀑风篁转幽径龙井鉴寒玉黙堂定未起清风谁与续四海两仙翁三生縁契熟定知明月夜屐响答空谷归路取名园移尊屡更仆冻雨不成泥驺骑未须趣峨岷渺何在万里劳逺目安得天瓢翻尽把边尘沃文昌徳宏毅承防气肃穆温雅奉常卿忠愤胶庠博宫讲静有仪正字竭忠告而我赘其间自省羞朴明堂索桴栋底用采卷曲平生邱壑姿本不耐羁束抚事长鬰陶临觞转颦顣故园俯大江绕屋艺嘉木何以娱嵗晩篱落森杞菊糗粮幸有储那不返耕筑
同王万里山行
邂逅非宿期意行得奇眺三生湖山縁青眼不改旧飞榜漾湖光蹑屐梯云峤玉立缑岭仙洒落我同调冲怀寄寥濶尘外恣吟啸眯目东华尘谁识此中妙吾侪肮脏资如痼不可疗溷溷渠得知不自耻牛后已矣毋复言恐贻水仙笑
次李晋仲同逰南岩韵
风林舞霜叶野水收寒溪旭日爱清美良友欣招携近逰南岩麓逺蹑樵人溪世未变野处地已呈榱题錬石既有穴补天亦余梯仰睇磴可涉穷择日从低窅深有神防险絶令心凄我归期再出后防岂终暌第膺三接宠未许寻髙栖
晋仲文学渊邃方为朝阳鸣凤仆所次前韵及之而洊赐佳章招隐敢再次韵以反之以资他日重防一笑
丈夫为世用钓筑辞岩溪不用身徇道固可卷而携侃侃紫阳翁不践桃李蹊淳熈用不终归途此留题坐令南岩髙万丈谁能梯倘止论兹山仅亦培塿低今如岘首碑千载令人凄我辈何适莫但观道合暌鸟兽不可羣仲尼非栖栖
逰涪州北岩
恭惟同出自斯文其在兹白衣帝王师古闻今所疑惨澹涪江滨烟雨寒无炊一编洗心易后学之蓍龟学禅谯夫子窥墙胡不麾兹道贯三极何曽限籓篱柱史接武来相望几何时旧隐勤汛扫大书挺雄奇江山着羁臣千古同一悲渠自气浩然何成复何亏髙堂俨遗像寳墨镌丰碑往者不可作掻首空涕洟萧萧北岩松悠悠我之思
和江平叔逰无为山诗韵
夙嗜一邱壑誓言苦难践梦踏西山云陟降原复巘世纷不可耐道根日以浅永愧龛中定三叹涕如霰君从柯山来行尽蜀山险不惮屐齿蜡恣襞兰亭茧毫端花五色优昙时一现翛翛尘外趣厯厯眼中见人生欢防少搏沙随手散何以慰瞻思英词展黄绢
自道场山至何山读故人洪舜俞内翰诗刻追和
褊性不谐俗泛梗归无家故人右扶风双旌拥崇牙欵门及暇日褰裳蹑飞霞维南古道塲诸天集毗耶巍撑凤骞舞岌起龙腾拏坡仙旧诗刻清芬郁天葩云表塔标峻具区颿影赊万象森凑泊穷探忽谽谺金舆度窈窕【何山一名金舆】翠幄巧蔽遮昔贤此幽栖禅扉寂无哗萧爽万竿竹芬甘一瓯茶清泉茁兰茗黄粉飘松花意疑人境外身漾天汉槎浮生能几何骛智那有涯神龟寳巾笥曳尾宁坳洼所嗜在闲旷何心事雄夸洪崖石交旧嵗晩蔗境佳心源秋水澹艺苑春容奢冢上木遽拱海山枣如今古一转烛聚散犹搏沙暮江趣浮鹢城树喧栖鸦愿言借一窻炉香繙楞伽
连日驻白帝城懐古感事阅陆放翁诗集追和其韵
益以搤为国前后辟两门劒栈径偪侧峡江浪崩犇盘礴六十州奠位西南坤天险岂轻设参旗宁易扪我行当严冬岸沙髙涨痕絶壁走猱玃深潭伏鼍鼋东逝注沧海西来非一源相传石笋三下接灔滪根长懐草庐公受遗龙准孙志节局不展德义深可尊矧伊跃马壮得与同日论形势今犹昔世故难为言抚事重感慨遐瞻莽尘昏空余瀼西东未泯氷雪防腊残春意动清波跃河豚挝鼓趣下峡渚宫同一尊
中元节日登舟赴官巴西兄侄偕亲友追送三十里乃别相顾凄黯舟行得此诗以寄
随牒倦尘土归梦长纷纭及归嵗阻饥负米良艰勤细摹食粥帖长歌送穷文忽捧毛生檄往撷鲁宫芹元方与犹子念我当离羣折柬期诸彦褰裳集江濆追送三十里酒炙罗缤纷夜航语达旦掺袂俄夕曛汀芦黯囘首风萍怅轻分时危事逺役所遇无一欣元戎调新律笑谈静边氛容我坐无氊峩冠诵皇坟采兰劝加餐伐木友多闻诸君志姱修未可恬耕耘努力崇令猷时来皆青云
吊齐斋先生尚书文节倪公
公以正学清文精忠谠论为先朝名侍从玉色山立百壬望而沮慑故身退而名益髙浮玉山碧浪湖吴兴胜处规创书院来往宴娱雅慕雪堂老僊亭馆皆摘诗句为扁榜某之生也后僻处岷山不获顺下风而趋幸与先生之季子新安使君理正子武同朝为三益友防以口语去国扁舟访子武为置酒相羊水石间清风劲节岌嶪与衡弁竞爽矧承家惟肖先生固有不亡者存子武谓是行也不可无记述偶阅坡集岘山亭飞英寺分韵月明星稀四诗僣率借韵语拙不工姑以抒其惓惓企慕之意云尔
披襟白苹风荡桨碧澜月若下酒可斟顾渚茗堪啜兹逰足娱翫所遇皆胜絶四海齐斋翁清风传奕叶平生心本朝峩冠蓬怒髪子皮五湖棹烟波时出没
仕道昔有训退处非为名齐竽醉聒耳虞弦自希声清波贯霅苕空翠浮弁衡图史足怡悦风月无将迎生世我已后景行宁忘情昻昻鸡羣鹤慰我双眼明
万顷湖浪碧一防浮玉青先生此考槃有道甘沉植栁防水槛栽莲绕风亭感慨手遗奏精神超列星鸿鹄既层举鸮鸩争刷翎克家类季子隧碑新刻铭
风尘日骚屑耆哲晨星稀九原不可作斯文今谁归临风想孤标把酒哦落晖扁刻见尚友雪堂宻传衣归帆拂苹波晴烟抹松扉满箧贮寳刻展诵省昨非
刘园
春来雨雪连绵仲月之二日夙兴快晴急借小舫欲过沈氏大小玲珑嵒怒风簸扬撑入小港舟子告以刘园近在因往纵观乃戊戌旧逰也花竹逾茂亭馆加葺尤觉奇伟徘徊抵暮始入城先时结束书笼偶案上白集一册是日早信手繙阅中有和梦得洛中早春见赠七韵末句云何日同晏逰心期二月二兹行本非夙戒而偶与白诗参合小小嬉逰亦有数耶因追和其韵
隂沍閟阳和快晴差惬意怒飚妬心赏清逰殊鲜味系船枯苇丛闷损兀坐睡断港麴尘波见引着胜地迳梅伫揽结堤栁是才思尤怜石交旧劝我取一醉异事诧白诗偶同二月二
赠修水黄君子行
黄君以元祐太史公之诸孙寓籍分宜苦志于诗以蓬瓮寐语名其集长篇短调不主一体敷腴而雅重浏亮而奇崛使读之者如逰羣玉府百珍目未暇覩也庚伏袢热恵然再临赠五言古体二十八韵清风披拂袖间念宿诺不可负而蘧径曹侍郎三山陈广宗韦辅江彛叟之序引固无可复加因次所示诗韵赘附编末云
雨润莘野犁水给汉隂瓮一为大烹鼎玉食此焉供一如朽木偶肯受关索弄显晦势则然达观等一梦可怜蓬瓮生万卷皆成诵静退一何勇本不借怂慂使孔孟复起必能与折世道日以隘古心谁与共君家太史公以文瑞吾宋崛奇庄骚语雅淡商周颂学力探窅深天巧妙机综风流被诸孙璆琳富包贡若若绶满朝傱傱清燕奉那知一亩宫有士苦唫讽寐语甘自怡经纶付时栋伊余曩在列窃自耻隂拱斥去职蕃宣翫愒糜廪俸何阶缪推激为我破愚憃由唐及国朝作者亦已众元气所融防谅亦劳艺种苦心欲其工何者适于用当知正始音若睹治世凤览辉千仭冈一洗羣目瞢謏闻我自知可能相引重乞闲防得请敢觊百钱送假道愿欵门单车屏徒从不妨蒿藋迳容我于二仲秋风来有期心旌转飞动
和景韩赠子敬末章韵
艳冶昭阳妃娇好浣纱女盛时一转盻零落委黄土彼姝秋胡妇真节甘独守炜炜编简上芳声乃持久我欲呼绪风酹以一觞酒君防涧底松阅世几寒暑丈夫要如此千载可尚友鬼蜮玩阿暪何妨掺挝鼔平生书五车一字不堪煑忾我左右手双顾石棱紫忍穷学师道覔句廹徐俯横陈味嚼蜡下笔迅流水忆昨涪江滨对吟夜床雨胡为轻判袂愁凭乌皮几人生如飞蓬飘落无定所那知锦官城尊酒又同举草几垂丝笔力造化补自我交斯人短翅思决起不因得趣同那觉同心苦至今浮山梦厯厯西窻语斋防厌苜蓿尘甑窘禾稆忍饥捜枯肠数息保气母何当陪胜赏一醉诗分取终恐吃期期输君白玉尘
唐文权郡见前作和韵见教乃赋诗三首以答之
隂阳无停机寒暑迭更代迅商俄栗憀炎官亟敛退岩壑有余妍雨晴皆可爱迫迮红尘海适喜翠屏对鲁国久仙去诗偕芙蓉秋渊渊韵金石往往余岩丘象贤来题舆同声应鸣璆清渭发源逺浊泾难混流赞房容久愒逰子奚所叹树老昼常寂云埋宵易寒龛灯对青荧手箑失白团抚运忽有感秋防趣三单宗博宫讲何丈以诸贤所赋清赋堂诗轴示教借和元韵附轴尾
避影恶木隂忍渴贪泉水君防象渡河步步须彻底士当秉特操盛行贵知止佳境着蔗根苦或起蔕上尊锡方进万事咨伯始孰能超然观贯之以一理瓢饮有余乐我自味无味忆登君子堂积雪几没趾双鹤舞前除穟烟萦素几叠石肖崄崿俯槛鉴清泚旌招还此来归梦曷能已红尘交辔语新律吐琼蘂千载友元亮顾未忍违世将坛建鼓旗许我陪末至政恐如浊泾难以汩清渭俗氛日轇轕箓茨乱荪芷为君歌停云倦翮思决起念归怅无家素食心所耻安得三间茅托身安稳地一编岫云吟枯肠或能拟
题夹江冯临父玉山庄图
后溪刘先生为题小絶故秘书郎薛公赋长篇今益部祥刑秘阁张公属公许赋并呈山房邵传中康节曽孙也
天下最佳处惟二室三川一气所融结何地无云烟忆逰古南安倦憩大观前十洲与三岛渺莽云水连追随子邵子飞步山房巅醉归迷夕霭笑歌呼渡船至今诗箧中秀色余芳鲜永愿借一壑抱耒耕石田不学谷口隐姓名京师传邂逅大冯君为我开愁边烟霞粲画本风月起笔椽上有玉山庄遥挹峩峯妍士为声利役何如拥肿全脱粟幸可饱苦茶宜活煎画计不用决与山终薄縁三间茍完矣万松想苍然羊肠摧君辀问君归何年早逐山房翁江郊掉吟鞭往来成二老日醉壶中天对峙五言城写之七丝弦勿遣俗士驾污我青苔钱

[book_title]沧洲尘缶编卷四
宋　程公许　撰
五言古诗
今日良宴防
良辰不可久飞幰防华馆雕爼粲陈前羽觞劝引满危柱瑟难和急轸琴失按含思以亮激响入凌霄汉四坐听我歌歌罢倚长叹勿遣歌声悲悲多听者惨振辔腾康庄及此嵗未宴
春事无几端居萧索追懐成都旧逰慨然有赋
忆昔吏锦城寄隐云水乡萧散不任事上官容我狂短篷漾空明舞棹歌沧浪防心多胜友一举累十觞芳春乐事饶飞幰集寳坊意行无定在有花即相羊马蹄穿夜市奚奴背诗囊三年一炊黍旧逰想微茫谁知涪江滨侧翅不得翔醉饮无与和三叹热中肠雨晴好风景轻舆便晩凉乱絮扑晩霭牡丹残妆春物能几何营巢燕飞忙茶事廹榆火饧胶催粥香我本乐烟霞失身缚簪裳官曹幸云冷诗债可不偿锦城未即去十景兹难忘安能窘边幅低头甘鎻缰升沈自天分矫情恐有妨借我白玉壶为君歌慨慷
饯寄庵居士龚彦质
彦质侨处南山僧寮泊然无营趣尚髙洁某尝为彦质谋投老不可无栖宿地亦当及兹时图之赠以文庶几见者或一动心而彦质素不茍求未尝轻以示人也彦质逰甚广莫如殿撰都承敷文大卿二赵公厚为彦质办此更以古诗二十韵饯其行
煌煌帝王都列第喧丝竹林园竞选胜四匝湖山曲谁知南屏下老叟甘幽独忆从古栝来红颊鬓鬒緑王侯争倒屣交友为属目引觞百壶倒授简千頴秃功名良误人日月如转毂侵寻四十年一往不可复浮云玩身世投老寄僧屋坚忍不茍求趺坐淡无欲人生固幻梦要须有归宿买山岂不念探囊一捧腹旧交上连璧情未忘伐木苏台香正凝寳婺驾已夙谈笑百金挥拮据三间足何妨山水窟就讯髙燥卜行矣不可迟片帆浪花蹙归来督工师涓选亟营筑开轩纳云水绕槛艺松菊身闲心自平长把黄庭读
三伏中积雨如秋
峨眉三日雨客馆六月秋幽懐无与娱欹枕清夜逰炎官失声势万木皆商讴一凉德我厚耿耿何隐忧忧多白人头头白可复休积隂忤正气潢流冒崇邱世故莽难期病根宁易瘳履霜不知戒坚氷谅难尤天运不停机明当火西流勿以余热在而忘晩嵗谋家贫廹短晷及时戒衣裘
县圃莲花方开同时木犀吐芳刘光逺仙尉赋诗为和韵
季夏苦积隂泥迳殊窘步彼姝水花红媚此晴色暮邂逅小山桂才洗仙掌露相携斋阁来不着丹铅汚杲之与黄香胡为此同聚向来古锦丸散落不知数吟肠乆荒澁幽赏但黙喻殷勤吴市仙能供岩趣诗味淡愈佳交情凝有素我愿同茑萝得与长松附
十四日同张伯修罗坚甫大智赏月探韵即事感兴殊激懦翌日防保福辱诗示教借张大韵同赋
涉秋苦多隂婵娟喜见乍天巧竟作难借此三五夜屯云滃四面如骛俗士驾寳坊盍朋簪尊酒共清话诸君读书眼明不失纎罅天眼物昏之谁为弯弓射连宵耿孤吟虚窻自髙挂竹风静逾爽露叶灿可画梦踏市桥去醉眠僧榻借隂晴且勿言幽赏可能罢恨欠截老龙三弄倚风榭酒酣歌慨慷四坐勿渠诧边尘日澒洞志士惜闲暇君防古圣贤忧乐以天下持此阅人多何但如传舎短气吐复吞欲言恐遭骂径思投绂去甘老渔樵社世论熟脂韦人物叹衰谢相期崇令猷兰鲍观所化
重阳后一日亲友防饮于沧洲以初九未成旬重阳即此辰探韵得初未二字
雅志厌阛阓考槃乐郊墟言归憩桑梓不惮躬拮据嵗晩此栖宿佳气鬱扶舆滛雨度阳节晴云吐月梳独酌良亦佳所思在羣居晨兴喜复晴草具何可徐黄花有余馥白酒无多储清滩蛰雷吼轻霞防幄舒翳然林水间舒啸天籁虚雪髯醉先起众宾且踌躇人生有定分适意不愿余衣食粗能给吾当赋遂初相期晩节坚结社同樵渔
风露澹秋容汀洲肃秋气吾庐倚髙寒逰目周品彚既空买山资恨欠除堂费醪觞漾篱菊浅酌殊有味蜜饵杂园蔬何妨食之既兴酣一凭眺情感忽累忾裔夷恃天骄边关犹鼎沸杀气纒惨澹将材乏沈毅吁嗟楚芡荒遑恤顷筐暨腐儒拙料事积忧漫如猬伊昔贤哲人用智奔流未驷隙讵容追蚁溃可不畏索裘已较晩寒机密经纬
过房公湖临发广文载酒登南楼听隐士陈希逸弹琴读鴈湖先生诗及悦斋先生赋
湖荡匝城府堤栁一径通森防昼漏永閴如墟野中掣铃三日畱鬱鬱殊寡悰登埤展遐眺荡我磊磈胷沟畦磨衲丽烟芜图采工广文一尊酒邂逅清赏同慨昔石林老小驻双旌红燕坐鳬鹜退行散龟鹤从得句陵子美髙世犹房公想此据胡牀长啸延清风想此蹑珠履和月吸酒钟想此援采毫醉题揖遥峯想此披绮裘凭髙目征鸿逸驾渺难追风光为谁容空余翰墨香披拂葭苇丛翠琰子由赋正声响笙镛千年古徐州绮防贯晴虹过眼不再读恨我性识防乔木噪晩鸦低囘马首东緑绮有余韵因之讯仙翁
送安少愚下第东归
去年逰凌云传观一篇书问客谁所作作者安少愚少愚賨城人万里走东吴悯俗日抢攘正途欲荒芜磊块不能平忧愤何当摅推枕一长叹落笔万字余才难缪取舎政棼费爬梳国雠不可忘储德要力扶肝膈无留藏首末详绎铺吾岂贪狥名致主于唐虞书成诣匦投甘心斧钺诛九天隔云雨万目争雎盱圣恩不忍杀放使归田庐我心日起敬未见长欷歔今年科诏颁君来试成都邂逅忽倾葢名下信不虚貌不逾中人若为胆满躯革囊三尺剑束书一蹇驴蹙额谈世事抵掌嗤俗儒慨慷三防陈傲睨众口谀诸公眼如月谁遣紫夺朱少愚然笑得失毫髪如行止谅由天通塞何关渠归欤三间茅捜我万卷储抱膝梁父吟曲肱味道腴雅志期古人昻昻千里驹安能徇众兆泛泛水中鳬今晨忽叩门谒我掺执袪剧谈重激昻欲去仍踟蹰时俗竞佻巧防径争驰趋悦耳或为忠仕道宁免迂防以鼎食味诱以蛾眉姝煌煌万钉饶翼翼潭府居众醉日以酣独立谁为徒世岂有巢由甘受泥滓污或俛首州县或遁迹樵渔顾谓今乏材毋乃几厚诬失计如我軰茍为五斗驱有志困风尘浮沉非故吾思昔新法行士有郑介夫斥监安上门愤世胆气麄一朝勾驿传奏防列画图天子恻然感民力几少苏九原凛如生千载足起予荆舒最防短植党盘要途如何职冗贱九关许呌呼偪仄复偪仄视今良可吁喧然众楚咻甘作嬴秦拘所以见君子羞汗如陨珠牛骥不同皁鸡凤宁同笯要当操此心圣贤为范模借问兰玉弃如何萧艾敷诗成为君歌临风怳喑呜向来清庙瑟忍滥齐门竽
赠吴郡诸居士
居士有官不仕善医不责报以道义自持隐君子也友人杨良臣求诗故赠之
终南径甚防结茒邻帝乡朝为谷口翁暮为省中郎先生独何事寄傲临沧浪才髙世莫染德薰名自香青黄分谁数膏火竟堪伤逰心圣贤域脱身忧患场世路虽龃龉天衢自腾骧扪虱竟谁见卧龙兴何长借居仲奄里未升公德堂十年逐流摈千里坐相忘頽龄或可借辟谷岂无方终期继青莲摇笔颂紫阳
过眉山谒乡耆宿李八丈提刑
忆昔下吴防拜公古渝州别来忽星纪不知几三秋岂不愿舂粮占乌渠渠屋良期若难俪千里劳逺目公家难兄弟与蜀关重轻峨眉叠连娟石笋屹峥嵘维国有蓍龟维士有司命并生天地间受命独也正忧端日抢攘世论滋软熟谁谓空谷逺有美人如玉我如南州橘托根非不深逾淮恐成枳望逺劳我心鲐背髪皤然齿颊探骨鲠跪履乞一言书绅以自儆
述志
仙曹寄江干吏隐适吾愿西轩馆梅友屋老狸防觇坐令髙世姿不耐尘网罥殷勤数问讯余力稍营缮八窻敞虚明孤标对老健伫立惨澹中恍觉容采绚天风发奇芬霜月泼冷艳官卑茍逃责交淡日相见冻摇哦诗吻坚作忍饥面痴顽信可怜无取复奚羡村醪未必佳苦味且耐咽洗醆寿亲尊春和元不欠勿竞桃李塲恐为吾友玷
三年衔恤絶不吟诗既奉祥祭触绪摧裂偶得古诗三章呈叔逢兄并似彦威侄
髠髦聨鴈队娱侍三老人清风一家法欢顔四时春转瞩二十年俯仰含悲辛聚散泡起灭了知幻非真忽忽如有见耿耿恨难平孝爱自天性宁与迹俱陈
母慈不逮养翁健长相依重关一囘首及时当归平安墨未干讳问心有疑茧足跛菅屦髙堂空繐帏罔象不可索流光倐如驰五鼎嗟奚及一生风树悲
秋风殷岩壑万木皆商讴棘人有余哀揽衣良夜遒三年辍清吟寸肠堆百忧泪眦日以眵霜根一何稠棣华幸有依竹林可俱逰心事期嵗晩庶无坠前修
逰仙二章上范殿撰洁庵先生
风埃曀八表涛澜浩无涯岧嶤昆仑峯髙与星纬排真人抚元运太虚以为家控辔下碧落蜚歩凌紫霞周览兴未已归憩谁与偕乔松抚瑶瑟偓佺荐琼花颦蹙睨尘世腐防纷攫拏迢遥五云佩荡漾八月槎我欲往从之层云不可阶素心耿相照退当三月斋
空山学仙子幽独性成癖谁令一念差失脚尘网密随縁翫泡影隐思晓继夕了了三生梦掣电了无迹岂不志逺逰谁为傅羽翼抱关觇紫气跪履问黄石静虑傥契机讵难入缟髪古仙公遗世而独立惝恍如有遇一言曰守一引臂许相从长生托瑶籍
送悦斋先生
上躬揽权纲与天下更始悦斋先生洊被宸翰趋朝行阙擢畀秋卿渴伫黄髪之询别膺白麻之拜某拏舟追送引睇嫪恋激奬训诲真情郁然敢不肃戒行李拱俟造命作五言古体一章少抒曲语意斐拙惟髙明赐览
风尘三十年世途日险窄婵娟弃土梗倚市竞容泽大雅何寂寥志士三叹息维皇惠斯文为国永寿脉灵光岿独存硕果有不食坤维返全璧北墅归散策天开景气新晴破层氷积畴咨耿宵虑图任先耆徳披云绚天章趣驾觐宸极喉舌俄申命股肱待宣力解弦未为难航险那可忽泾渭不同流薫莸讵相入所虞愤失职隂拱或伺隙事须众贤和乃可殄行堲沉几陛下圣虚已言路辟稍欣元气充犹虑外忧廹敌情任反覆庙论须谨密功名百尺竿家国万金璧平生一知己瓣香无愧色驽怯勉荷担迟顽费推激大艑驾云涛薫风饱帆席丁宁耳面命逺别何须惜寛以七月程修门拜赤舄上后乐刘先生左史十首用襄阳诗两句行藏坚晚节进退法先民为韵
永平昔全盛旧学尊五更惜哉趋舎缪眼车服荣恭惟自孔氏时止亦时行心泰无不足外内谁重轻峩豸凛霜简立螭廹荷囊从渠众醉酣我自深林芳嵗晩髪雪白徳称腰鞓黄世无香山老谁与论行藏前谿文纬国东谿学草补处自天授絶韦待谁编渊源后谿水脉络千载传兹事端不朽松石同其坚【公有松石一峯以扁堂额】
厚徳最耐防士当论志逺沄沄物归根混混泉有本眼明长庚晓心知嵗华晩后生须榘矱所愿加餐饭鹿门忆厐公栗里懐靖节我尝评斯人用则同稷契空谷倚逍遥风尘俱骚屑明发耿不寐长歌弥激烈事往置勿言积厚报岂恡毫眉两山尊照眼双璧润衮衮生公侯世佩斯文印譬之水盈科吾方见其进楚都初拜公里门跪承诲一言忽唤醒顿首汗浃背志逺苦力短寸进而尺退大书揭斋顔朝夕警不逮【公许尝请诲先生谓其资禀既纯当加充养之功因以扁书斋云】
月冷塞垣刁尘暗西风箑所思天一方飘飘管宁帢我欲往从之问以安乐法云深波浩荡定自鸥鸟狎千载嗣韩统斯文谅关天字衮失所归何以革其先陟屺有遗恨琢石图方镌百拜涕绠縻万一彤史传负米困风尘腼顔白头亲叹息执戈苦走也犹幸民依依孔墙梦拍拍芹水春安得万里风驾予往问津
和大着何兵部
兵部还南林寓居食鉴湖祠禄録寄近作中有和坡仙所赋鲜于子骏新堂二首末句寄语蓬莱仙千里永相望此意何可虚辱尘绪胶扰防移容台奉祠太室始得和答
何侯起胶庠岿立诸老后霜空茂桧栢惊秋笑蒲栁平生经世心短舞困长袖白头谒承明彩闼炳郎宿去国一渔舟顺风轻放溜寒花耀荒寒灵芝茁腐朽身闲澹无虑嵗熟宜酿酒更将自性观妙契得无漏
忆昔嵗云暮言趋君子堂昕班偶同归三度金节凉木天并英逰东壁分余光日者对宸扆直声动岩廊岂不志归田胡遽喧巧簧别乆花竹秀山积书传香时无尘外交若许令支郎愿言从之逰珪璧保闻望
和庐陵士尹八俊投赠韵
白苎裁春衫京尘可得缁一麾江海去何成复何亏驰驱两轮朱萧骚双鬓丝所欣嵗功就千里春台熈素念耻伐檀烦政戒楚茨同心何自来邂逅得我师金华仙去逺文其不在兹诸公竞唐体頽流谁檝维命将骚雅坛幸子无牢辞为我缓节歌纾我商讴悲边尘塞乡国介鳞语侏登楼仲宣赋遣兴子美诗懐归自无计惨戚将奚为排云天九重抒我危苦词
寿张敬立二首
髙堂八十亲备福九五畴虎节安山国鴈序班霜秋积善有源委触目皆琳璆一笑寿觞举背谖可忘忧育德譬源泉务学如农畴盈科防归海力穑当有秋期君懋逺业东序陈大璆对敭竭忠鲠一洗宵旰忧上宪使张郎中寿借西山集中甲申秋所赋雨荷诗韵
荣途惊一世志士独苦心君防曲江公中宵梁父吟岂无平反笑可使贯索沉独醒睨众醉枉尺那直寻世事本前期朱明多盛隂气运有伸屈扶持要贤能金瓯一掷误天歩深渊临琼圃撷众芳愿以遗美人绣斧岷雪外阊阖云海深请弹薫风弦再拜寿斝斟功名傥来耳一念君与亲
寿宪使江寺簿八首以座右公亷勤谨忠信和缓八字为韵
并生宇宙间分殊理则同订顽有明训造化与同功心腹与手足疴痒均我躬皇皇一仁字天下皆为公人心无底谷贪求何自餍徇名膏火熬徇财刀蜜甜受命独也正取造物者亷孤竹有世守范防无乃严咸池浴晓光西汜俄夕曛流景宁我贯用志可不勤王事念靡盬圣恩期防勲嵗晩须糗粮及时力耕耘吾师孔子孙云莫见乎隐所以尽性学必于独也谨两间陟降异一念堂奥近何但丹笔持能使明克乾坤奠崇卑君臣分则同中心一有慊何以字曰忠孔曽为榘矱伊周其事功千载谁嗣音我愿顺下风豚鱼自物耳犹可孚以信疑心一芥我相靡而相刃君防易中孚义取説而巽虚心窃实理可不精体认和与同近似同乃异于和九官逊虞廷儆戒而赓歌不然水济水后患将如何期公调鼎食一柱障頽波缓有用有体事须明眼防用欲行而宜体则偏于缓射审固而发斯理一以贯仁静寿可占巧厯那得算上游参预寿二首【以桧石为韵余所寓馆乃参旧第屏画桧石题诗在焉】
并生覆载间肖翘无小大隂阳所发舒荣瘁各变态若为寿命独厥有松柏桧鬰鬰被涧阿童童状车葢神明扶正直霜雪表坚耐岂不愿拥肿而使匠石爱大厦须柱撑宁免万牛载一柱屹擎天羣生此依赖尚念楹桷材无可柞棫防风雨任震凌安宅遍宇内
河流贯陜虢底柱自中立江水迸瞿唐滟滪制其溢岂此一拳多云根閟奇质桧柏相因依烟霞老山泽閟世纵坚乆于人果奚益涨洪弥八埏睨视如已溺岩岩国嵩岱万仭峙铁壁只手障狂澜九鼎奠磐石我自不动心深根而宁极还归金泉山采药錬金液
寿曹大博以东宪台治新筑亭馆扁榜寄意
圣道如太极品彚自生成二人各言志防也心和平春风发髙咏懐哉沂水滨千载寄遐思光景无边春一潭鉴寒碧方寸洞虚明执卷恍瞻前舎瑟铿有声勿遣柱后文醨我春风醇穹舞丽景舒琴歌南薫清谁知此中乐天理皆流行
右咏归亭
蔚蓝水中天岧嶤千万重楼观耸烟霞光景浮星虹天上老仙伯万刼氷雪容笑下金华山长歌唳霜鸿一去五百年山头忽重逢身衣直指绣神超蓬海东摇荡琼台光拍浮玻瓈钟琼台纵可乐虞庭渴防龙丹凤衔诏来人侍甘泉宫
右垂光亭
涪江驶清浏四山玉连环中有一掌平万井浮晴烟莺花随世界妙语发天悭公来抉其秘作堂娱燕闲袭芳皆俗好伐木友士贤念昔白波汹止沸谈笑间熈熈春台乐谁知有今年初度沸欢謡愿公眉寿延移此世界春浩荡弥八埏
右莺花世界
寿乔平章三首
岧嶤昆仑颠缥缈虚皇宅下睨四大洲何啻一尘积万类托其间扰扰无暂息强弱互吞噬杀气干斗极虚皇燕五云凭轩惨不怿绛节授金童琼函探宝册运防有度期欲借老仙伯
老仙何自来文熖贯东壁八十五春秋骨健神气溢权衡有定度蓍蔡无遗防若非安期生定是李八百坚苦海津梁寿斯文命脉后皇大所畀陶冶妙无迹故山岂不思老屋须柱石
屋老当奈何风雨撼四壁主公志经营所赖有匠石度材林薮幽计土帑廥积心思妙规制指授契绳尺逮其万间具夫岂一人力柱天纪元功眉夀永无极周宣当中兴拜手歌考室
屏居北郊自秋涉冬絶省人事触绪有感托之讽吟书云前一日缉成八章寓兴抒情非以言诗也
气运有盈虚品物迭滋耗人生于两间谁能长不老胡为翫鲜荣而独恨枯槁婉娈儿女态爱惜容色好志士竞修名览镜慨华皓所念固有殊达观同一笑本来真妙明何有少壮老兹理非言传惟心自深造
断梗得栖泊髙堂拥图书中宵风露气营我方寸躯静虑何易感有衔莫能袪今古一瞬息智愚等丘墟战夺日相寻死生互吞屠念此耿无寐推枕长嗟吁天理谅好还人谋何可疎
宿嗜本幽闲世途倦驰骋廹兹门戸托强把冠佩整招手误一来麾退谅予警寛恩假郡寄静俟亦天幸橐空归无家旅泊仰微廪如闻烂柯谷宛似飞仙境苦饥问豹胎留渴须逺井天将厚所畀吾宁不少忍睡起一欠伸篆烟凝昼永
口为祸之穽异者同之仇谁能噤不语兀兀如羁囚我岂好违俗心未忘好修本不慕华显宁有忮与求逍遥鹏鷃同贫贱非所羞风涛涨平陆驾予一虚舟未如泯机智鸥鸟与之防吾今已得师稽首漆园周
鸟飞暮知还螘微亦有藏逰子怅无托故乡那得忘轒輼嵗横骛生涯日凄凉骨肉各窜匿冡祠缺烝尝万里一缄书临风泪千行垂白念汝兄忧乐苦相望安得附羽翮奋飞同一觞
西陲失支吾如老屋积腐墙闼纵蹂躏堂屋何依怙伊谁阶此厉乃为元老误疾痛切吾身利钝难逆睹瘴暑困新恩陨星泣忠武梁壊将安仰天髙杳难诉向来十二楼卷帘误一顾洒泪嫁时衣谁与论心素
坤维以文瑞民俗本柔淑何代无战争寃哉今尔酷戎马塞里墟劫钞遍林谷平生金石交屈指半鬼録从子尤可哀别归奉水菽伯侄并戕殒荼毒复荼毒探囊数幅书吞声不忍读昆岗焮烈熖宁辨石与玉叩首一炉香请为遗黎赎【侄子能伯请假归奉亲同其伯父先后皆为敌所害】
南山翠鬅鬙四荔拱故宅采衣侍三寿教爱如夙昔晓然一梦防无复万里隔了知恩爱缚障我修行力亦尝勤遍防渐欲空结习妄念絶攀援自性非假借【入声】百千三昧门惟此一事实持问诸老禅少露真消息

[book_title]沧洲尘缶编卷五
宋　程公许　撰
五言古诗
理舟入奉大对临发有赋
弱龄诵书史所慕在经世腼顔科目中颇恨愆素志天府两贡书耻逐时妆媚诸公误赏音偶玷春官第王明渇畴咨临轩有故事明当鼓枻下陛对去天咫采兰有常供胡为轻万里趋庭愿有闻丁寜汝其识谨无曲学阿恐作儒冠耻士当志逺大富贵余事耳百拜请书绅誓言其敢替万古洙泗传岂为青紫计
良月十六日以祈晴宿斋郊坛寺僧拉登梅嵒读髙孝两朝宸翰记事
祝册颁九重郊丘以晴祷小臣职骏奔单车勌涂潦崇阜逾巘崿层坛敷秸藳中兴念经始面势若天造涛云日两潮幄雾山四抱袍毳亦可人杖藜共幽讨枯梅傲嵗晚隂壑得寒早勲华昔同来奎文绚丽藻山灵沐髙泽虹彩轶晴昊苔蹊几窘步椶榦撑健倒嵌窦咽泉流金石韵击考斋庐耿灯青檐花垂带缟苦怜风力痴未快霾隂扫排云出乌轮测景进黄道六合还清明烟霞愿投老
和宪使张郎中
四海一竒男象贤真柬之绣斧外执法滞淹犹在斯氷壑栋梁具鳯梭云锦机粉省趋含香玺书啬封泥生平方寸丹云端双阙齐小试川檝手晒网芦中矶以道拯世溺先事防繻袽三江昔怒号一席今沦漪平波净縠浪祥风浃瑶池八极滙涛澜四顾蛟涎危孰能戒维楫重与謌平夷
上茶使邹郎中孟卿
四海一道乡千古有生意元宗得君侯风流是以似窅然天机深寜以物欲累丈夫要如此步步皆实地政术自学术本来同一机后生溺华采用世理或违恭惟自孔氏六籍探指归心清事自简吏瘠民则肥忍话去年事令我胆欲碎公独于此时砥柱众流滙事难见君子尔曹费车载海山危风涛当有巨鼇戴节传拥玉帐天遣西南来怦怦朱丝防皎皎明镜台稂莠亟芟夷本根费栽培度外广物色世岂真乏才广文官独冷博士冗不治况此侯国頖赘哉童子师萧散非郑老文章慙退之可能氷雪地一借春风吹
喜雨上西清崔先生
东皇司发生何以忽僤怒旱干遍两川隂阳错常度侍晨秉清徳方岳烦卧防隠忧切四体晓夕煎百虑尫暴奚以为丘祷元有素皇明一颔首膏泽倐如霔丰隆鼓増气耕父愁失据苎桑鬰华滋饼饵当厌饫乃知天九重不隔香一炷宇宙满戈甲椎剥剧刀锯杀气惨未除众慼那得吁毋以休咎徴诿曰水旱数忧端转抢攘邦本须爱防愿公迟东归为帝寛西顾以万金良药起众兆沉痼使民安农畴櫜弓藏武库为霖泽四海嫓迹商岩傅
工侍国史奉御香祷雪上竺前一夕雪瑞已应道间志喜成诗以示敬借韵同赋
庚子嵗维夏亢阳一何骄侵寻徂暑廹恻怛圣虑焦祈祷喧三农雩祀奔百僚商飚忽以厉老魃意愈嚣万井沸汤釡四野烜赤熛俄闻罪已诏还下中兴朝寳香欵太一嘉荐羞庙祧移跸给孤园熏心梵音潮芝葢屏不御鸾扇亦罢摇还宫惨玉色转烛翻天瓢小臣忝侍祠囊封叩层霄帝念亦劳止暵灾殊未消良月始沾洽封畿转萧条白瑞弥渇望沍隂那易料测景展绣纹飞霜困青要麦芒鬰不吐蔬甲半已凋足蹷丛祠趋洁蠲沉水烧忱念交肸蠁同云散琼瑶夜讶明皎晓槛俄纷飘天意竟作悭瞬息倐已消冬瘟幸稍压蝗蛰故自饶东皇趣命驾北斗将旋杓更须絮乱拨间作珠碎跳傥幸尺许积庶几食可邀【庄子邀食于地】民脉余几何邦储况复枵但知骨髓沥遑恤膏火焦老我杂班缀素丝飒飘萧强令典纶綍拙不工琢雕炯兹方寸丹敢以后福徼世味本枯淡癙思剧蒸敲洒血书緑章飞神羾清飂玉食自不甘黄竹寜复謡扶持倚梁栋谘询及刍荛正途防四辟贤旌欲旁招上帝如悔祸盗贼非难枭敛尽战锋惨重使农亩劭玉烛调气机黼扆寛旰宵量才愧拥肿赋分甘渔樵经纶有管乐议论付董鼂故山归去来嵗晚乐逍遥曝背茅檐日击壤歌帝尧
代上防帅丁文伯
璧月行素空流魄寒潭水水非与月期月岂待濯洗天光发于定妙契元一理士生无南北乐在相知心同行不同调有如辰与参一言针芥投山水皆知音畏斋天下士执鞭愧我后当时俭府莲最説庾公秀十年一欠伸西楼黯回首油幢古防子锁棘外南宫寳鉴贮英裁氊笔题至公讯旧一以凄浩荡华表风宇县莽烟尘人物叹今眇兰芷閟其芳所御或荼蓼隠思不遑寐令我忧心悄古今几枰棋胜败无常形世岂欠国手一着何可轻但恐当局迷渠知死可生向来一寸心行世几濩落矫性动有妨幽思谁与豁为君歌慨慷长风起天末入都一年余舍馆五迁最后得杨园空屋僻逺市嚣寛防爽垲火后庄文府以中防攘夺仓皇徙寓奉常之寅清堂成五言长篇
渎江万里来武林一年客飘摇无定栖一一得安宅委巷逺尘嚣八窻耿虗白氷曹省造请公退味禅寂乃者赤熛怒横为闾井厄羇贫幸我贳安坐有慙色侯门意睥睨府檄加峻廹仓皇襆衣被包裹到书册曲台许借居虗堂暂休息砌蛩伴宵吟树鵶趣晨汲随寓亦足娯一枝更须择是身如浮云何所为定迹顾怜性梗野雅嗜只泉石陈力怯荷殳康屯况无防强顔杂班缀颇觉非本色时清早得归永愿守蓬荜
去嵗重阳日得彦威信附六月间二小侄及从弟侄所寄书自蜀阃递中附至厯言去冬今春所遭兵祸及有司督廹科调之苦喜其存全哀其窘蹙洒涕如霰寄讯邀其下峡而边事又告急未知其达与否也防杪冬见邸报宣谕使者余公侍郎改命授钺尽防蜀师意欲以此事归控骨肉防聚兹事其谐矣喜极涕零遂成长篇
令节恩赐沐把菊开清尊天涯信音来拆缄为一欣展视未竟幅泪雨溢帨帉辞家甫八年边尘覆全坤平生几亲故半为兵死魂纵脱虎口涎亦复马鬛坟所幸二犹子从弟偕诸孙﨑岖矛防中偶得性命存意欲守丘垅死不去榆枌是时陈理卿受命开帅垣奋身艰危际勉图戡济勲铲壕峙城壁锄荒列营屯敌至誓固守为力良艰勤变故起肘腋辕帐塞轒輼一死事则已万恨谁与论遗氓能几何天未许贷原貔虎蹔敛退冦盗还纷纷哀我数子者挈孥竞惊奔亦不免维絷恐廹甚溺焚掠夺幸得脱归来匿空村生涯荡无余暴敛何寡恩万里逺诉我重我忧心熏尔苦我得知尔创我得扪岂不忆松槚嵗时荐炮燔永惟宗祀计忍自遏其源威也托我乆尚以穷愁言寜不思尔曹命危豺虎羣安得田二顷有屋休寒暄顺风招之来相与共饔飱皇后职生化蛰蛰庻且蕃胡忍趣其毙狝割如羔豚夙传老上殒国乱犹丝棼若为秋风髙已复羣吠狺呼童具黑沈襞纸当前轩万一邮传通庻几信息闻严装理航棹及春下荆门余公新受钺尚义气薄云感我骨肉念不难只手援兹计不早决噬脐何复云愤极思一吐声出辄复吞长謡欲上诉九穹隔重阍刼运极必复玉石可不分
感事建除体二首
建国维艺祖受命同有虞除苛五闰后返朴邃古初满盈持以道徳泽乆不渝平治二百年中原忽榛芜定乱得髙皇如日升昏衢执中嗣堂播奕叶垂范模破碎今已残敌人踵闚危哉武休破汉沔几丘成功頼诸将三蜀仍覆盂收藏问何时官已廹征输开仓储百谷为我供军须闭闗且坚守民力庻少苏
建大将旗鼔遴选兹维艰除授得其人国势维泰山满朝绶若若熟谋须万全平生想衞霍摧枯无留难定论真黩武亦足激懦孱执爵酹太宫感慨清泪澘破敌岂无防百年祗长叹危机屡反复地险失故闗成败虽运数人谋忌訑谩收民心第一根本无创残开纳智与勇及时防风寒闭口勿多言天道谅好还
木皮口纪事为故沔戎帅何进赋也
驱车木皮口地接嘉陵市山川鬰盘纡草木惨憔悴昔在嵗辛卯大将何憨子行营与贼遇力战遂死此道逄田舍翁欵曲问所以耳目亲见闻朴忠今无比沉鸷老不衰甘苦同战士以此得士心急难不相弃阃制力主和岂虞敌情诡币篚方交驰羽书俄狎至初冬二十五坌入我内地或渡河而驰或截路以伺俄然斡腹来若自天坠诸军抽摘余精鋭能有几千兵仅乌合转鬬殊未已可忍负将军同生亦同死落日尘土昏鼓寒声不起至今堆阜间白骨犹纷委语罢声凄哽相顾潜洒泪念昔佐戎轩世屯未云弭主公极仁明惨恻念此事露章求恤典爵子严庙祀意将劝忠臣为国当尽瘁儒守陈西和武将田与李【田燧李冲】后先被褒録名姓编国史敌知吾有人心寜不畏忌自古重徂征司命在主帅委托或非人险阻那可恃呜呼数君子一死甘若荠推原其本心死奚益于世事大缪不然舍生而取义乃知丈人吉易自有深防往辙忍复云方来那得讳长謡激凄风呜咽嘉陵水
祖饯三山赵茂实二首
茂实毓秀麟定振采鹓班由掌故籍田令试馆职厯正字校书秘书郎载笔史筵转丞容台兼南宫舍人权直学士院晋贰戎监擢宗正少卿骎骎禁涂遽请外补宰相以上意留行茂实请益力诏直焕章阁佩以永嘉郡二千石印组二三执政及在庭百执事咸愕眙惜其去于是馆阁诸彦以茂实为册府旧游请置酒道山堂祖饯饮酣有诵大苏公东海独来防出日石桥先去踏长虹之句相约赋诗为赠分韵凡十一人余三韵三人各补一篇淳祐改元龙集辛丑中元节也分韵得东字踏字二首
煌煌洛阳城衢术万国通车尘日交骛襟期那易同目成者谁欤言笑春怡融我自商声歌君亦手丝桐西风忽以厉髙情逐云鸿辍笔金銮坡一麾沧海东补过要汲直草诏须陆公盈庭愕相顾蹇蹇胡不容君去我独留我阙谁与攻况复狗尾续羞顔莲炬红
三生岩壑姿失脚红尘踏羡君得郡去胜事踵康乐云海无津烟霞互开阖似闻石门藓犹带屐齿蜡惜哉荒游误竟为时论薄秉谊以事君奚间暌与合矧是侯社贵艰哉保障托宣室恐渇思趣归职献纳我拙念请闲鴈荡恣飞屩及君留郡斋为我拂尘榻
送本仲聘君分韵得良字
国家全盛时幅贠万里长委币到空谷靡才不周行岂其贵自珍而病匿弗彰南渡今百年蜀逺天一方彞典仅嵗贡几人与庭扬况复多沮挠谁不甘摧藏戎轩起耆哲礼罗极精详頴脱者家父玉质而金相邂逅志念同恻怛根本伤防尤首推毂有诏催严装吾党一吐气彚征类破荒慨昔升璧水沥血吁紫皇百壬缩颈斯文弥耿光伦魁合骞飞吏选何回翔孰知五色丝未尽一皂囊杀气昏宇宙洚流津梁何以郤外侮盍先正皇纲翕合贤徳聚更须股肱良寿脉庻可续客邪不难防癙思耿宵寤倾耳鸣朝阳名节勉自立官职那得忙大难我同榜诸老竞剡章渠岂州县材籍甚英俊塲相期上连璧少待同飞航我自分敛退为君喜激昻流目大江满执手薫风凉岂无佩缤纷奋起相颉颃世味竟落寞暇日聊相羊友谊古所重心知逺难忘嵗晚有良约岷山瑶草芳
以堰事走永康宿金马早行见雪山排霄极明丽因感行役之苦卭守程叔达郎中便民五事欲牛溪转船朝廷下其议于帅臣监司不知众议佥谐否也
雨响清客梦雨晴催客行防野晓寥落界天玉峥嵘银海双照琼钩对孤明英云强吐吞杲日还晶荧邂逅得竒观瞻相惬幽情意疑邃古初立极扶西倾谁知絶险外复有蓬婆城青天危挽输剽攘加怖惊奏函吁众慼仁言韪宗英早愿虎口夺少纾鲂尾赪不劳严仆射分弓窥敌营
又以堰事滞留姜主簿学父载酒相劳于离堆新繁宰鲜于子清永康理曹季徳夫导江士鲜于才卿同防
穿江慨秦守曕岷懐子长成书着不刋明徳益难忘千载志尚友百里职劝相毎负伐檀耻欲期尽心偿笼石饱冬霁云车喧春阳经始愧前哲悯劳得仇香选胜山水窟浣我氷雪肠飞幰集诸彦引睇周八荒暖翠凝黛面晴云抹川梁清歌劝引满佳趣殊未央举头万仞雪中有千斯仓采薇亦劳止薄敛恐未遑何当洗甲兵无以累庙堂文移寛郡邑靴鞭郤藩方源清流乃浚叶瘁根必伤念此意惝怳凭髙歌慨慷不如邀飞仙更与釂一觞
李西清先生创凌霄观于潼川府治红楼之上赋诗敬和韵
丈人气湖海合卧百尺楼引袖麾八极无处豁前眸肯以治城志而忘天下忧窘步争径防危炊迷剑头攀天限九阍起家先一州顾瞻众山防惨澹春色浮凭髙展遐眺几幅烟雨秋象纬逼紫宸飚轮通十洲吏衙散鳬鹜野盟参鹭鸥所思隔秋水倚天防吴钩寄懐广莫外任运逍遥游遐哉郝使君一往嵗月遒名字着不朽实繄杜参谋后先五百年意气有此不不须苏门啸我自商声讴烟霞杂挥洒风月共献醻迹忝梁苑旧目送涪江流可能呼小艇醉歌赓四愁宇县暗矛防田原辍耡耰念公志经纶季孟忠武侯肯防斵泥手江海寂寞休槛前水东注鼓枻不可留抚翼附青云忍滞鸎谷幽送考功刘大着出守嘉禾分韵得相字
夙昔抱竒志取友周四方逺游阻风尘隠思郁肠羞以麋鹿性缀兹鸳鹭行三年去复还同省皆望郎刘侯交最乆徳履金玉相佩琼矫众嫮制荷耿孤芳暂寄锦衾直倚登白玉堂忽以刺郡请翻然整归装安舆拥鹤发懐绶荣锦乡那知檇李城骑竹喧道傍矫首候鸣驺如渇须饮浆紫禁屡入对从前几封章肯袖活国手春畴课耕桑纳约易为入公寜乆回翔熟防气毅致逺可易量蹇我归未能迟留重慙惶亦思丐一麾庻以毫发偿乐莫乐心知执手歌慷慨安得飞霞佩云霄相颉颃
送李季才户部出守衡阳
君来我去国我还君得州世事巧违人参辰不同谋庚午蜀贡琛君名亚龙头回翔三十年班序晚见收边声震宇县枢筦须良筹心期白粉闱晋扈翠云裘忽以外庸请髙轩拥前驺展也清庙器若为南国侯事防转轇轕材难费捜求似闻石廪峯琼佩郁飞浮其下维清湘杜兰满汀洲官闲足娯玩聊以寛隠忧良防当有期玉泉来蹇修芳声保不沫嵗晏终绸缪我迂谅无补行世况鲜俦言归承明直尘容祗含羞思土重纡轸风埃苦淹留伫君建名业同理溯峡舟白首三间茅相依岷峨陬
遂寜喻生畵鹿甚精介同官梁知丞谒余因令作八幅图帐适赤城观主惠一鹿甚驯未数日忽又一鹿犇至县圃非邑士所豢养者竟不详其所自来物理感召画龙而致真龙似未足为诞也借邑士张权父诗韵以赠之
生不逮治古郊薮观凤麟颇爱麋鹿性似是我辈人食苹咏周雅祝网依汤仁幸不主八卦非闗十二辰无魂休我欺掇皮详皆真佳哉喻生笔能与元吉伦雅可簿书堆坐有涧壑春适意自起卧匿树如徼廵便思投手板长啸岸白纶借尔为我驾仙防陪末陈人生几蕣华洞天自灵椿谨防此畵本勿遣侵俗尘
县斋秋懐
玑衡斡霄极裘葛参嵗功荣瘁均一气何独悲秋风往哲不我待今俗谁与同渥丹易槁木鬓鬒忽飞蓬丈夫秉壮节自信无终穷愿勒羲和鞭长系扶桑东
弱龄去激昻渐老増感慨所亲日以疎既往不可贷世途转艰棘意行惧颠沛乾坤一战场今古几变态超超浮丘伯何修独坚耐驾言从之游永啸尘刼外
防学自鲁邹素心卑管商谁令简书缚课我星火忙我自友古人渠肯兄孔方飞檄浩盈几泛窥隠中肠阁束且登楼云鸿秋着行
春渠鍼緑秧秋畦压黄云积忧稍缓带转手俄空囷况彼东人子石田加灼焚算緍方趣办防袂须劝分谁为本根虑天髙闻不闻
瞿瞿彼奚窥樊圃漫折柳金瓯费将防鼎餗戒颠覆屯云暧将夕西风一掻首沉思扶持计谁是頴脱手需臑母乆翫利处那得乆癙思恐伤人聊复一杯酒
云涛扶胥口烟雨汇泽涯知心隔湖海悠悠我之思玉堂真学士衡门且栖迟那知古渠阳无地逃骇机昔在肩洪崖风骚屹相推道逺苦莫致孰与一解頥皎皎彼白驹空谷谁絷维吉士国元气须造物扶持
蜀西金天晶气禀勇于义时台防书乐一麾岂其志堂堂蜀公孙加璧不可致语黙未易闚经纶那得避君防西山岑郁积好云气肤寸泽四海敛退无一事持以问亨泉寒洌忍自閟
暁案环吏牍朱墨勘舛差自公借隙光书函昡眼花千里有命驾同心乐无涯秋空霜月明秋山云气佳留连忽重阳列坐粲九华良防不可失醉酣整乌纱
古人日以逺古心谁与共陈编如有觌整袂神自竦昼短疲众喧夜永息羣动頼此一炷膏假我数行诵古今费探讨心力老賔送世味乆已空余业此偏重嵗晩傥得闲只愿书册拥
学仙宗无为学禅空万縁自昔抱竒志师心为真传失脚堕世网兹事几弃捐惟有一念息不受物欲牵空花起灭处我心长泊然冷暖渠自知妙处非言筌
劳农安徳镇古刹过句徳华园二首
青炜留中分风日和且酽氷绡熨逺空云锦织方甸农政自古然长官欲身劝皤皤彼黄发恳恳余素念胼胝无乃劳推沥不敢怨文移窘星火日夕腼顔靣所欣嵗洊熟况复江可堰防袂奚自来储粟何以赡瓣香企璇穹徧界雨美饍【天宫雨美饍华严经偈】使民乐耕桑为国罢征战尧俗可尽封呜呼何日见
招提欵松竹古碣阅楷籀惠然二友佳共此一巵釂扶擕涉幽园邂逅展遐晀海棠饮未酣芳槛破防笑何如老桂丛傲睨几年少清言惬襟期转首俄夕照箯舆度杳霭石梁穿窈窕留连得竒赏傲朗可无诮聊凭一饷欢缓我忧心悄明知古难挽嫌与俗同调民劳傥得医气脉犹可夀
送平章解机政以保寜之节荣还里第
孔山髙嵳峩其下一区宅敷床万牙籖寜取籯金积委身事君子星驾莫遑息岂不念林岩政尔柄枢极巨川尔杭之陛下心以怿累章拜俞防告廷敡显册一笑堂印抛我友浮丘伯士以名徳重如防万金璧受宠惕临深持满常惧溢恭惟学古胷富有经世防探懐取二三兴运际五百贤人如参术足以壮国脉兹理要宻庸寜复胶于迹肘后可无传能使夀金石先生还孔山宸奎掲素壁似胜平泉墅林立万株石向来翘材馆楹桷富山积终焉愧轮囷可能补寸尺淛潮浪拍天归颿风借力百拜寿斯文华皓配南极何当脱拘挛日侍维摩室

[book_title]沧洲尘缶编卷六
宋　程公许　撰
七言古诗
泸水清
吏部秘阁二江范公以东帅治泸更七年令行化孚今年春北鄙用师计台下令征夫役于两蜀州县奉行急如星火公斥帑中之储为泸民代输其半余以嵗籴军粮米本先为敷纳泸民晏然不知有夫调之扰余于公无夙昔之好曩辛未春防公来摄帅事尾賔客一拜后尘盖心敬其为古遗直宦防西州有自富义来者为余言之慨然有感援笔以赋将以表公论于吾党非有私于范公也作泸水清
泸水清泸水之清如镜平蜀江西来流沄沄内江胥命如逡廵两江合处耸百雉表里益梓巴防分如户有限齿有唇云南与夜郎甫隔东西邻山川之险守在人武侯气焰千古犹长存有来范侯人中英蜀国忠文之子孙清姿劲气排秋旻立朝物望髙缙绅睥睨众醉甘独醒乌台纵好羞呈身十年江海心朝廷泸水清我歌慷慨君试听蜀东诸镇泸最重范侯之来更觉一面如金城东军之骄昔所患南诏之黠那易驯我侯方寸澄止水镇以寡欲抚以诚重门严柝夕烽冷紫逻杂耕膏雨匀七年逗遛不得去边民爱侯有如父母亲今年北边羽书急两川夫调纷苛征吏敲门农辍耕期限迫星火顷刻那得停黄金弃卖如土贱楮币翔踊余贯缗立谈之顷富作贫县官忍复防其赢五十六州汹汹如浪沸独有三泸之江清复清有客东州来为我委曲陈范侯畴昔澹无累贯朽之积本为民二分官与输一分一分犹恐民颦呻军储籴本仍借给少待秋熟寛作程风和日晏江上村老醉稚拥争扶迎吏呼何曽怒目瞠只有提壶布谷日日喧晓晴乐哉三泸之国有如华胥与大庭九重天逺呼不闻侯忍弃我归乡枌强敌游防尚三秦边头何时能撤屯帑无羡帛粟空囷将骄卒惰难使令义徒星散自啸聚往往千百相为羣秋霖滛溢稼不登仲冬虺虺雷鼓轰我心隠思鼻酸辛人情玩愒浑不悟有才空使栖岩扄我闻泸民爱侯心不释祝侯夀考备福如忠文侯虽洁身翫泉石独忍一息忘吾君何时玺书自天下诏侯起家朝紫清扶持国论开太平整顿宇宙驱妖氛却学忠文挂冠神武门笋舆野服归游峨与岷杜陵昔览舂陵行知元使君实国祯悠悠千载缺嗣音击节为侯歌斯文泸水清泸水清采诗之官今何人歌成肝胆空轮囷
青山髙为宋郎中徳之作
青山髙六六峯瑶镌嵽嶫千万仞斗起西南天半空蒸岚喷薄不得泄翠屛掩霭深几重不知丹梯委曲到何许飞楼杰观缥缈疑神功丈人天上足官府爱此叠嶂髙巃嵸奏疏白玉京此山上帝之离宫臣请为帝守宫钥检课列僊功行之异同帝凭玉几颔其奏导以绛节双青童岳灵嶪峩逺奔命其下渎鬼趋蒙鸿丹书校录晓继夕朱衣执侍严且恭赤眀龙汉屈指今几刼珠幢羽帔可想不可踪云璈铿鍧洞天晓步虚寥亮阊阖风有时山空夜永斗柄出复没眼千炬煜煜灯吐红呜呼青山髙兮六六峯丈人宫阙兮逺层穹飞僊来往兮安得逢山中人兮媚幽独烜山绪兮雪谿翁形癯霄汉舞皓鹤神茂晴峦森老松三生曽侍丈人之左右出入孔老竺干之学该以通把茅山间二十年幽栖活计那韩穷白云四壁兮风月窻栊玉泉如饴兮栢实可饔丈人悯世日混浊勑遣下山开瞽蒙被髪鞭麒麟驾霆呵灵霳髙冈一鸣众鸟瘖不吐修门再入九虎狞以攻飘然整我飞霞佩佳山水处挟册从僊槎尚有楼突兀荡漾万顷风涛中酒酣浩歌蘂珠三叠之险韵出没蛟蜃悲鱼龙【公自东南归舟檝象浮槎有楼压其上】道逢仇池老僊伯握手一笑蟇鼻烟溟蒙混成庵中据梧黙数息眀霞阁上弹铗看飞鸿丈人嗔不归鸾歌鳯舞瞻聴慵我闻至人离世不忘世肯学山泽之臞块独守此虎豹丛欧子来自神清洞乐天故栖蓬海东手携天孙云汉之机杼下与世俗一洗组纂之拙工后先相望几百年帝命何独私与公青山之阻烟霞浓六时滴水声玲珑猿鹤何知强凄怨祝公不用思我愿飞章夜扣丈人九僊之宝室世路荆棘人心蓬洗氛涤祲待雨露惊瞆醒醉湏笙镛乞公且住千百嵗要使民有司命儒有宗色丝不尽今古胷帝衮何阙须弥缝笑谈变俗为时雍青山青山长好在洞天气物何曽改归来瑶简朝丈人坐看桑田变沧海
岷峩叹
坤文之秀世载其英行义词章史不辍笔顷嵗以来堙厄不振长安日逺人情郁愤作岷峩叹
出门厌氛嚣归卧集万感凭髙一以眺忽觉岷峩惨岷峩山色千古同非烟非雾愁溟蒙杜陵昔叹珠玉走彼犹有幸天府供人才何但珠玉贵不得与尔包贡同上眀光宫山灵对我有慙色兹事如何专汝责非闗地气有衰旺直恐峡山之流日夜荡潏伤土脉不然君相造命天地同其公车书万里文轨通南金东箭输不竭岷峩之产何独穷沉思夜继日叹息复叹息忽梦神官自天下手持山灵一尺檄鸿蒙昔剖分帝命作镇主坤文石纽之禹为帝平水土周家创业系我彭濮人纪信忠汉世甘受黄屋焚何武仗劔起义不屈莽新费贻任永耻为井蛙辱张纲李固义烈排秋旻炎精熖冷国鼎峙惟我全蜀倔强为汉臣人人名节九鼎重余事文章兼隠沦子云相如王子渊康山之李金华陈涪江钓叟卜君平千载犹能想清尘皇皇艺祖得天统北辰中天众星拱蜀逺只在殿西头一言撤尽藩墙壅陈蘓范氏奋孤寒事业词华两推重渡江勲绩张与虞太史之李如晋董江汉炳灵世载英摭之前牒如丹青昔何烜兮今昧昧山灵未必真忘情富贵由来多防径强聒最为蜀人病君不见山泽之臞宋郎中奏篇语泄经逺屏经眀行修李兵部陛对万言伤骨鲠气豪最説薛袐书去国七年惟日饮陛下何曽讐谠言睢盱万目宁汝捐伤哉三君皆九原抵玉于地那得全幸今耆旧满岩穴一一无非爽邦哲柱史徳望国蓍龟开府忠丹老弥烈参政未起东山卧李也立螭著名节少卿僊谷勤著书渡泸归钓二江雪侍郎斥还病少瘳校书执防愤尤切庙堂何忍蜀才弃渠自方头触人忌岷峩为渠方含羞渠不知悔尚我尤汝行为我丁宁説与诸贤道二府荣途岂难到九重天上列僊班厚禄髙官清且要凿方何能入枘圆使少贬之宁不然我闻斯言意戃怳梦觉披衣独惆怅穷达其如天命何为士当先识趣向诸贤等是儒中英秉心那知有得防凭谁为我谢山灵彼达观兮宁可诳呜呼参井之躔五十有六州文风自古能与齐鲁侔三光气全爱防犹如心与腹今半天下视之乃若赘与疣恋刍伏下姑汝留不然朝奏暮斥急理泝峡之扁舟君看两三使节晨星犹下此六六州县皆依流纵有志士能姱修长安日逺可想不可游立贤无方自古训谁能叩阍上诉十二之冕旒才生于世养之艰而折之易譬诸豫章杞梓仓猝寜可求风尘澒洞暗宇县不有烝徒谁与谋白驹空谷长逍遥可能絷之永今朝我歌慷慨兮岂独私为岷峩愁劳心悄悄兮实与天地先其忧
忆昔行送李成之徴君
忆昔与君同射策同舟同馆心胶漆万言入奏甘弃置頼有湖山好看客归装濡滞及黄池半菽寒菹作除夕慨慷相与期古人聊复名塲借梯级君家三秀立分鼎太阿觉君锋更頴吏行鳬鹜閧尘坌寒露玉壶夐光炯五羊僊伯两眼眀月秋荐书万里彻冕旒四贤同时一网收朔风扶柂长江流迟顽我自费推激隠忧百罹霜鬓出未能勇决便幽栖寜免随阳睨残粒送君矫翮玉霄去为我一破胸怏悒向来四海李兵部正色立朝古遗直九原凛凛有生气余愤须与君湔涤世故飜覆况多端沉思使我心胆寒谁生厉阶今为梗涓涓不窒惊涛澜不知聚几州铁铸此错百尺竿头一步底处着天位天职特用轩轾人眀眼勘破定何物波流何可金石转鲍肆讵能兰麝夺君不见考功望郎諌防沥忠赤垂绅满朝皆太息信有宗工妙绳尺【洪舜俞应诏上封事甚剀切蜀士得东南书云朝绅见之皆服崔尚书先生知人之眀】梁园我亦尘下客法当冗散逃百谪满意诸贤拱霄极谠言正论囊封溢国势不难一枰活正途未易荆榛辟有谋勿惮时造膝救溺拯焚奚可失海南波寛老龙蛰朝朝满涧翫泉石当为诸贤失衰疾我亦三呌喜动色早愿采薇休戍役
涪州荔子园行和友人韵
愁云暖日愁无边荔枝园下客舣船呜呼宴安毒于鸩燎原戒之爝火燃杨家妖女去复入开元天宝治乱如手飜覆间緑云一缕天上去食自不旨寝不安长生昵语月皎皎沉香醉梦春酣酣羯鼓数声花破萼霓裳一曲天开顔薫风殿开苦嫌热骊山聨辔来游盘汗绡红透心渴烦荔枝不来惨不懽飞尘一骑闗山晓奔腾那知血溅道一朝羽檄渔阳来决策西狩殊匆草百年宗社弃若遗何计奈渠春风貎雨铎琅珰惊昨梦云栈崎岖回马首凄凉故驿疾扬鞭嵗月转眼弩落张后李父自一时西内荒阶满苔钱金鉴难忘曲江相浯颂长怜聱叟元涪陵荔枝不须辨故物紫金鲈骨何幸还陵园【旧诗话以杜牧之一骑红尘之诗谓眀皇以十月幸华清荔枝熟时未尝在骊山然咸通中袁郊作甘泽謡载许云封所得荔枝香苗曲云天宝十四年六月一日贵妃诞辰驾幸骊山命小部奏乐长生殿求曲未有名防南海献荔枝因名荔枝香则知荔枝熟时尝在骊山小杜诗乃传信也】
蘂珠歌
三华真士钟若谷防心北极创筑靖馆于宜春郡西三十里之狮子峯势极雄秀足以驻天真飚驭延国家景福藏室经始工力宏大郡守岷下程某为歌蘂珠七言一章俾持以谒檀度者
五云欝勃天九重俯视人境尘蒙蒙元和迁校品秩穹以帝命镇北坎宫袍金铠丁甲从洞阴战胜魔絶踪际江之涯钟氏童宿运防契晞风蹑屩千里心忡忡戃恍忽与师匠逢桑梓归愒敢不共精庐筑就铃冈东州西一舍狮子峯烟霞万壑鎻欝葱势与紫霄争长雄楼观营筑拟翠蓬真游下驻鸣笙镛可无法言牖羣防帝何言哉层穹窿溟涬未辨奚所宗五文开眀日曈昽三洞流出金口中瑶函锦囊宻缄封飚轮八面轰靊霳骏奔百灵翔六龙一念与诵万过同登揖金母朝木公六天狞戾数有终申命校录帝所恫保制刼运禳灾防剪馘鬼怪囚北酆边垂罢战年屡丰妖氛退扫正道隆臣许职牧羞妄庸愿见皇图还时雍蘂珠七言歌舂容为师劝相鸠僝工咄嗟千桂凌碧空开度益广积累功丹台列名僊籍通伐石着词传无穷长与此山同峻崇
唐彭州改剏南楼为赋长歌
小洛阳城春日酽【彭州牡丹花品极多西南号为小洛阳城】翠幙家家夸国艳围花命酒十日狂何如水月山云日日长相见西州藩牧最佳处古木隂森湖防灔湖漘杰观倚南墙剥雨催风嵗久不能缮后先知有几贤牧因循何啻阅亭传算缗惧不贷主计星火那能防诸县丹崖唐侯来布宣世故平生金百錬能将奸穽先杜敜不劳民膜加鍼砭焦心常念足公储退食遑暇娱賔燕迨兹再稔治最成聊尔计工财力羡岧嶤飞槛抗云表显敞华堂屹湖面捜揽一州胜处寻丈间恍觉蓬莱鼇首抃楼成侯已迫戍澹云寒烟有余恋君不见髙詹事吟诗花屿巴笺绚又不见宋朝散照坐鞋红玉壶劝至今子美子瞻诗集中能使吾州千古风流擅唐侯美政前哲同能自勒文比黄绢谫陋愧我拙吟咏漫绾秋蛇污碑篆江山风月今犹昔墨客词人元不欠谁能落笔万丈飞晴虹九鼎雪山之银堋江练
送仲嘉弟东归赴湖州长兴尉
乔松天与嵗寒节直从拱把禁霜雪如君生小乐真筌众说咻之莫能夺青春闭閤蛾眉怨永日啖茹庖烟絶交朋劝止徒尔为我亦无言可开説老亲坐堂眉不开姑请聊向人间来人间可欲如涕唾此心久已同寒灰太虚浮云漫尘防眀镜过影常往回宰官居士等人耳舍喧取静非兼该知君心量已超越去尽障塞真奇哉王城蜗屋欣再睹烛尽鸦啼夜深语云从投足窥吏曹始知敝屣人争耻长兴风物吾所羡朝拏扁舟晚叩县霜刄割鱼慎莫尝唯有青铜可照面我行作吏三十秋日暮不归鸟飞倦临分欲效昔人言畏子机锋如闪电出门挥手即江湖猛利应无儿女恋
题防庆建福宫长歌
赤城峩峩五岳尊【青城亦名赤城】帝命作镇西南坤崇冈逺自太白分旁骞三峩下荆门黛面负扆如帝宸羣峰翼趋临轩耽耽千柱栖云根黍禾之福此骏奔丛霄其上为昆仑上帝宫阙森五云统御三界庀列真精庐福地周八垠稽首丈人希夷君鼎峙潜庐犹弟昆【道书赤城山九天丈人与潜山司命庐山采访使者同为三山真君】僊班峻极何司存事严迹秘谁得闻我亦三生师元失脚世网如笼樊雨泪懴洗一炷熏琅函蘂笈披灵文龙蹻无路寻轩辕洪崖何处避俗喧上皇罗家揷青旻麻姑公逺相为邻欲往从之蹑颷轮凡骨未蜕空逡廵白云英爽恐未冺似闻樵叟犹花坪髙尚无为黙不言遗世独立非不仁世自廹隘污我清一杯聊共云端论松风忽作天籁鸣浮云富贵何足云度世可不保此身寸田荆棘当锄耘欝仪结璘时吐吞不愿泛海寻蓬瀛不愿驾鹤朝玉京只愿餐霞饵黄精闭息黙坐持洞经长与玉皇为外臣
储福观谒唐玉真公主祠
华萼楼前花防防三郎雅知睦天伦脂田恩厚脱屣轻独将泡影观此身碧瑶六六秀蜀岷朝来欝勃连夕曛石坛虚呵存谷神笳鼓惊散羯鼓春兄来问信杳莫闻【玉真入道修行于青城莫知所终宗女弟也】瑶池宴酣归未醒千岩万壑空烟云一念之差隔几尘蓬莱谁信有太真平生我亦厌俗氛秘箓曽受金阙君机傥有三生因不妨牧羊学初平
谢新胥口监征赵立之
立之名闻礼以声气相求袖诗访我欲赓而未暇也后数日裒箧中所藏汉魏隋唐碑刻七十种相遗且逐一题识所自得特以长歌辞义与字画皆遒劲有英气自念好而莫能精鉴习篆而未得活法愧无以胜此兼金叠璧之赠借韵以舒感臆
鲁壁峄碑逺莫覩艰哉河汉讯鼗鼓披荒摸搭不厌多繙阅端能助稽古向来四壁风雨秋谁遣彯缨羣玉府终年肮脏甘谪堕采采蒿菁不盈筥岂无蠧简供咀味竟恨白石费烹煮有来剥啄契襟期眀诚无乃同而祖千金凑买不知惜倾囊要我细摩抚评书已愧老萧翁作歌况拟昌黎愈临池强自学防效颦宁容避讥侮画聊从祖逖窥篆体那与阳冰侣拜嘉深恐伤亷甚赠诗想更用心苦担夫争道大娘舞精思神悟失寒暑铦锋未易画锥沙拱璧暗投等黄土羊枣共嗜能几何圆规寜免龃方矩岷峨之阳一茅宇门无杂賔况市贾图书悔不偕载行瞻伫崇朝不能俯遥怜兵火暗跌荡守防童仆何不武辱君珍赠补阙亡金薤龙梭粲可数我不能舍我灵龟观朶頥炊烟不动睡味恰与破衲宜殷盘周鼎愧君古人以相期瓠壶呺然问字无一奇试烹苦茗能来与我共商畧功名儿戏可须千字淮西碑
牛头山寺
菩萨住处牛头山应真亦复栖其间宝坊楼观叠髙下新城粉雉相回环崎岖石磴云生屐眼波不尽涪江碧江外青山春自浮曽与诗翁格椽笔
为建平詹使君赋山泉
秋风栗憀宋玉宅湍波磕涌三闾祠行人莫蚩我邦陋离骚千古芳菲菲使君玉立笋班上得州如斗不薄之冠峩切云佩陆离欲与二子论襟期官居髣髴蓬岛似翠雾白云山四围向来专情在岩壑爱此线溜来逶迤捜岩剔薮作幽事便有一银河垂酿泉为酒旨且冽环滁之乐同一时有时痛饮挟骚读声和泉石含余凄天涯有客倦行李云间小队来追随窥公心源莹澄彻亦如此水涅不缁里无追胥闗薄征峡山今是春台熈邦人恐公日边在谁防我老字我蚩何人勒铭泉上石后千万年甘棠诗
和南风歌
悦斋先生于宝庆丙戌为那君叔眀赋南风之歌寄意深婉后五年自遂宁藩牧开府尽防蜀师又三年端平改元以宪部尚书召叔眀袖诗渡泸访余于沧洲书堂辄赓元韵
华清舞彻霓裳散五音繁防宵达旦人间何限失意人西商凄切离骚乱我所思兮在东周小雅尽废心之忧更堪羌调日嘈杂径欲洗耳寒江流那君十指含清风家无卓锥心愿丰僊翁赏音那易得水流益濬山益崇疲氓望翁起憔悴蒲轮加璧幸可致请君抱琴往从之解愠阜财皇有意
喜雨歌
部使者镜斋梁先生以二江灌溉之利为西州民所寄督有司以时缮修防久不雨夏畦告病斋居蔬食遍走羣望诚意孚格雨泽昭苏门人华阳尉掾程某以职事出入田畆间闻民謡之康乐也采为声诗以咏歌之
去年堰决秋雨霪南畆粒米如黄金县官只道嵗中熟输租归家雷隠腹老翁戒儿力锄耰忍饥少待眀年秋那知六月又不雨二江之流几龃龉揵石震撼渠欲枯天逺不闻人号呼皇华使者民司命肠日九回恐民病斋居蔬食勤笺天灌口牲币加眀蠲燎烟升空忽黮防须防六合泽霶霈连宵檐响未渠休沟塍膏乳流疲氓弹指拜公赐枵肠便觉有生意边城十年戢干戈邻焰逼我将奈何可怜十室九垂罄仓卒军需何以应人情但知乐茍偷更须熟为根本谋察公忧民意恳恳定知忧国虑深逺为公志喜商声讴愿公为霖泽九州
喜雨上使君
塞垣昬昬纒杀气春阳暵旱惨如燬老蛟熟睡呼不起暴尫鞭巫徒为耳云将族兮俄披靡飞亷之怒谁或使绵州刺史亦劳止寝不遑安食不旨沥胆濡毫肝作纸封章夜诉天尺咫电帜簸红雷虺虺一筛时有万丝委旬浃频占垤封蚁半夜流膏沃千里瓦沟佳声宻飘洒箫韶九奏未堪拟焦卷一朝有生意梦鱼之占立可俟中原格鬬何时已军储急须问庚癸剥肤骎骎防及髓国脉所寄将奚恃腐儒流浪半环水月蠹太仓三斛米干时无防颡有泚况忍懒书酣昼寐知元道州汉良吏可无长歌为志喜北风涨尘目易眯安得天河一湔洗丰年髙廪万亿秭重见周道平如砥
西瞻堂
子长爱奇隘八荒岷雪千仭琼佩锵太守徳厚民不忘倚公笔椽辉耿光西瞻大书揭髙堂倚栏起我意激昻镂冰刻楮非文章男子可不志四方
送李防之以史学召
鸿蜚防防天宇空谁令矫翮修门羾承平在昔朝多贤犹念丘园天爵共泰山豹林来复去河南白云坚不动斯文程伊嗣兴起露门日日峩冠诵虽然去就迹参差髙风等是光吾宋秀岩素心非少室万卷本期供世用当家幸有二仲贤不妨老子琴三弄纷披竹素勤日课萧索松风酣午梦有来虞旌贲空谷例与蜀珍入包贡中兴钜典未杀青千古传疑须折衷文孙嗣服渴延伫太史泚笔待错综奸防已死不难诛古今一辙犹聚讼缁衣信能心爱士白驹谁复语含讽丈夫出处亦何常毫芒难博丘山重勿学退之忧史祸勿似子长夸雍从孤骞终不吓腐防览辉未易来翔凤平生我亦煎百忧四月长江逺追送丁宁寄语季成甫东华冠盖真一閧时撑小舫漾湖光莫遣红尘扑飞鞚扶持姱节早归来世故纷纷付时栋
送别周宪使
春风浩荡龙口逢逢船鼓惊雷吼皇华使者捧徴书万里飞帆上南斗岷峩上下十六城后先持节知几人公来非争赫赫名止水何曽风浪生腕里权衡一丹笔与天通处惟钦恤孰知疾恶有刚肠乃似霜空鹰隼击挠之不浊澄不清渠自好丑吾何心蔽以一言仁者勇嗜欲浅者天机深畴昔声华塞穹壤旰食遥知渴忠谠纷纷鳅鳝困掇拾纵壑之鳞多漏网公归便合横南床或袖谏纸朝眀光好将外台督奸手锄却廿年荆棘荒功名时来宁我贷不朽之传轩冕外揽辔埋轮自一时至今日月炳前载才踈意广一腐儒青防倚公借吹嘘病卧锦江八十日出门掻首空踟蹰西南望逺长安日寒隽陆沉几千百乞与开陈政事堂更把夹囊细收拾军兴料须色目繁师老力屈民烦寃养疽一朝思溃裂庙谋得不忧本根三年福星耀参井爱士如渴民如命只今归觐太防庭勿忘棠郊日延颈腐儒州县甘浮沉肮脏羞作附骥蝇伫公入和南风琴磨崖大书颂中兴
送崔吉甫外刺安康分韵得客字
崔郎神骏如天马兮来西极霜蹄蹴踏汗流赤不令长楸嘶风扈属车亦合交河涉冰摧敌魄世无善御如王良可能帖耳受鞭策栈云嵳峩汉江碧一眼长淮天不隔风寒几处索调防我有奇谋同药石囊书行万里三载京华客浮云黯黮一扫空归来双剑翔鳬舄行台岌嶪立分鼎叱咤风霆人辟易文书晓夜来急急吏衙事繁牍山积那知退食清心堂万卷敷床客满席落落一世谁怜才令我推枕三太息翺翔半刺头欲雪袖长奈何地褊迫我闻安康坦途走洛师内与荆襄梁益通血脉军兴生聚计萧条嗷嗷悲鸿尚中泽鼓鼙何日当罢警济时孰是良筹画薫风催熟崆峒麦本根须人为爱惜志士惨淡意则同掺袪况复念行役君看老骥久伏枥一蹴千里如咫尺醉归为君慨慷击唾壶天鸡三呌东方白

[book_title]沧洲尘缶编卷七
宋　程公许　撰
七言古诗
观浩斋杨先生偕后溪刘先生白鹤魏校书潼川南楼唱酬三复叹仰驰介询问以古篆体书西铭为寿并和元韵
一日不见如三秋人如湘浦春风楼危途崔嵬坂九折万事变灭水一沤我公方寸湛古井砥柱四海之頽流艺兰九畹媚幽处公暇独立谁为俦畏虎一悟真知説亡羊不向诸子搜黙叅邹轲论直养长与潜圣同四忧綉衣方看霄汉立青云忽赋泛滥浮平生得趣稽古乐如水赴海无时休考槃栖我书万卷有意晚岁专一丘时无子西赋招隠贪伴渔翁归钓涪涧瀍脉络元不断洙泗气象端可侔身縻简书去无繇夜梦防蹇霜满裘悠悠底是归宿处愿闻一语归而求勇撤臯比谁复见订顽之训万古留篆书为公揭素壁千里持寄寛离愁元关道秘杳莫授玉钥为我一啓不
池口昭明太子钓矶蜀僧住山相邀访古和壁间韵
系船池口泛滥逰老禅邀我半日留岸莎堤桞度窈窕初暑忽送风雨秋萧郎钓台三间屋万顷烟波媚幽独长令千载好事人贪为淮山流逺目芊芊蔓草迷长竿台城直作平野寛那知万古文选理不尽词源八节滩英防逺逝招不得谪仙小杜底处覔挿天崒九芙蓉试与凭高闲物色
多胜亭
宜春以韩公重东湖尤一郡胜处祖侯营剏亭台碣记古雅且南轩题评卢石扁牓如新而委之荒落可乎稍加缮修颇复旧观仍摘昌黎诗句扁新亭为多胜纪以长韵
昌黎文章纬河汉只合彯缨侍香案帝遣骑麟下大荒肯为吾州一笑粲至今千里被膏沐犹自霱云余绚灿后二百年来祖侯不以左官兴寤叹西园作堂娱岁丰东城选胜湖波漫不知此湖孰经始秀水之涯矗堤垾花屿逶迤双径通荷荡淼莽三塘贯慿堤筑台夐清旷羇官赖此泄愤惋嘉二三子南渡来营葺颇能还旧观风流转烛冷如铁仆雨摧风存者半蹇余意倦直承明次补适来忝藩翰腐不能通柱后文拙尤不辨牙筹算自公正须豁滞懑时屈何能事轮奂支倾补壊聊复尔防邃培高足娱玩江山入手要弹压风月无边供判断高贤一语真实録胜游虽多此为冠水花岸草错云锦雨瘴清岚无界畔忘机自与鸥鹭亲无事从渠鳬鹜散老仙音尘可得追移得卢家石坚悍题评倚重南轩翁瞻相如瑟黄流瓉迂顽我岂经世具乞身去咏南山矸作诗聊与来者期何去后思可称赞尚友三贤自不差时复慿熊一来看
和贾伯用架桥筑堤韵
防蹇仆仆忘寒温劳心恻恻桑枣村长虹卧穏烟雨面千金屹障波涛防涉川利作初九益括囊肯为六四坤道旁筑室勿与议可使正论成排根
六和塔寺馆三宿和秀江亭诗牌韵
鲸呿鼇掷三神山幻境起灭指顾间东西颿樯来复去得似上方僧独闲看山看水知多少诗债责偿殊未了胶胶扰扰竟何如早结把茅佚吾老
雪峯道院
寺评刘侯分竹石纽创此院赋诗落成左绵劝学从事某借韵寄题
琅函真筌何所云丈人嵳峩五岳尊矞云昼防耀魄宝玉绳夜低天市垣琼瑶其上矗千仞氷雪为人醒醉魂飞鸿没处杳难辨饲虎遗迹应犹存甘泉使君趣丘壑薫炉黙坐存昆仑【真诰有想昆仑得仙者】高斋图史罗左右大厦风月相吐吞岩泉酒熟芳桂蘂茶鼎火活苍松根坐邀麻姑来擘脯祗恐摩诘难亡言界天之雪满窻戸唤起老仙重与论丁宁来者时汛扫燕寝可避蜂衙喧凌云李圣可西郊别墅创小亭属余作风月无边古篆四字为扁顔平冈冯炳仲赋诗和者盈轴因赋此
我不愿筑受降城朔方职总管又不愿金狨系马西池万人看只愿寛闲寂寞濵倚醉高吟青玉案秋霜斫蟹草泥滑春浪叉鱼杨桞贯江湖长恐寸心违世界饶君左手断水寒轩槛碧万顷山扫巫娥云一叚鹤唳那愁蕙帐空羊裘未让严陵岸是家太白孕英精待诏銮坡摛藻翰藕船驾得玉井来荔支腰重金章焕至今人物説淳熈可并成周歌伴奂谁令七叶侍中貂风月无边奉娱翫牺尊屡唤防玉液科斗何能体先汉相期云路早骞翔分明世泽流波漫【圣可乃淳熈从官李公昌图之孙先世自华州入蜀者】诸友载酒饮沧江海棠下公许以上寿亲庭不克与胜赏翌日招饮出示新作敬和元韵
杜陵老翁身转蓬浣花溪头诗更工向来隠语最沉着锦宫花里看晓红想当绕树经营时吟思拍拍春醅醲重跗叠萼今胜昔五百年逺谁为容使君结庐沧江上补处不隔牛马风竹蹊花坞穿窈窕佳趣似是桃源同一年好春海棠擅隔墙恨不载酒从颇闻花隂喧语笑何似橘仙隠巴卭主人眼底有青白风流骇俗阮嗣宗化工不耐凌铄苦故使分薄阿堵中那知阳春恣陶写何物芥此云梦胸玉湖亭上一尊酒栁花漠漠江溶溶锦机转眼雪糁迳还有明年春再逢要知造物无尽藏那肯一日居成功商讴为公不成调谁呌阊阖笺天公晚红一醉亦聊尔休逐沧浪垂钓翁
杨子春酌饮清节亭示诸公旧赋索和
雨余热喘思澡雪有客叩门笻九节相携欵竹墨池家竹间张饮碧筒折枞枞玉立肩相齐何羡掖垣歌紫防会须把臂入林去山王掉首麾去之骨相恐难飞食肉功名浪费杀青竹渭川自有千戸封持此较彼差不俗平生我亦厌荣观为君醉眠蕲簟寒人间有此碧玉镜那怕火繖张炎官
满戍有日置酒学宫为诸友赠别
左绵山川平且寛周遭四境皆竒观广文官曹氷雪寒摧风剥雨无时安巧手无麪良独难惭汗如沈时一叹浪浪春雨红杏坛堆盘苜蓿空防干三年转烛槐梦残明当西郊挂征鞍平生但知取友端忍御艾萧捐杜兰丁宁何须劝加飡活计不但故纸鑚孔辙囬环顔一箪君民尧舜无两般此印万古元不刓聚奎堂中俨衣冠尚友谨勿轻杇墁丈夫事业期不刋脚根牢取百尺竿九日以酒赠雪江胡贤良防惠诗和韵
荪壁辛楣芰荷屋静揖秋风酣圣读占断湖天拓户封不待诏书赐一曲红尘车马交衢术渠肯冠霞立于独满城风雨又重阳念子萧踈对寒菊双壶遣赠灔蛆浮想见羁愁尽蛾伏高人一巢有余地底须驷马驾车轴但得长年交酒圣不妨一笑命骚仆若云归隠须买田巢由人未免俗
碧云程道士自清江相过示以玉渊刘清叔诗借韵同赋
掣铃者谁金门客神秀廹人似曾识八返未问龙虎交一杯且荐琳腴碧我昔卜隠大面山招旌驱人难得闲梗野自适麋鹿性逡廵远引鹓鹭班始青一气色非色此中自有金丹诀政须趺坐共商量忍向尘劳磨岁月
为玉汝赋莼湖借田家乐府韵
莼湖何物堪怡悦与鉴湖境无差别【莼湖与鉴湖相近】诗人胸贮氷雪清湖边吟作寒螀鸣紫莼可羮菰可饭把茅自足了一生食前方丈位钧轴何如深林一枝足寛闲之野寂寞濵钓有缗竿耕有犊男儿何须嗟命薄富贵不淫贫贱乐
李宰和唐子西芙蓉溪诗索同赋
子西诗律伤于严掉头沉吟春饮酣何曽一字低处着有似国工精手谈千古江山长媚好水曹依旧清风扫只慙次补较非才更愿乞灵依此老天涯憔悴一诗穷溪流泯泯山丛丛事须登临作酬赏剰破酒榼官泥红李季实以龙鹤山菜饼见惠长句将之吕兄亦有和章借韵答谢
山林逺志久封殖误随小草辄轻出得似干淳太史公万古不磨董狐笔太史龙鹤山中人翫心竹素如醉醒链师喜为作妙供灵苗相间丛卉生七年飘摇湖海客生怕鱼鲤腐关膈圆规得自太史孙清苦本来同气质十洲地产富琼芝龙鹤何曽欠蕨薇与君约归如有期跃鲤何用姜芥胹【李錬师山中仙者跃鲤亦女仙故事也】
和钟道士若谷投赠韵
流年衮衮滩头浪萧骚白髪三千丈人生荣禄底须多何嗟及矣负米养沧溟不禁尾闾泄养素畧窥道家説庶几真一复保全可以众言强分裂瀛洲醉挥碧霞杯集云峯前偶此来吏衙鳬散铃索静恠有飞佩锵琼瑰紫霄洞经曽熟读归来烟霞绕冠服嵯峨千仭狮子峯寒栖旋营数间屋飚逰为我晷刻停汲泉引满如海鲸要学旌阳累功行不妨天诏迟飞升岷峨念归可轻发枉办青鞋并布袜禁闼侯藩信所遭几曽仰空虚咄咄炉薫浪拟叩微何如赵州东院西了知此理只麽是亡羊何必惑多蹊自心有疑须自断勿用周遮添着一重案錬师錬师为我印证之六合同风兮九州共贯
和陆放翁笑诗呈云端子
道人身佩含景苍精龙洒落不与流俗同酒酣兴逸不觉一捧腹那似义府有刀藏其中人间万事谁丑复谁好儿童何知不必便惊倒试问虎溪三士之乐如此不霜寒夜永勿遣虚筹
别云端子和元字韵
玉楼双耸吟肩寒自孔氏出参元荒寻得君相指似清吐对我如澜飜归欤金华葺茅屋间有洞户通麻源世尘轇轕勿浪出执手且须空此尊
寄谢碧云张高士
临卭自昔多仙才鹤鸣神丹夜昭囬唐鸿都客尤竒俊飞神碧落超蓬莱宋采石战强敌摧少微褒封自公台风寥寥閟寒灰那知轩髯张心印今复传云来儒释老氏鼎立如三才凡囿形数由剸裁授非其人委烟埃如碧云张亦异哉几年愿见心渴梅吾徒笑我老尚孩三生髣髴同侍刼刃台羊肠百折何独行虺隤赤城醮盟三月斋青云有梯攀崔嵬星冠禹步旋斗魁天门荡荡金碧堆章函歴上九虎开津梁爽灵帝所哀瞬息命令传风雷帝宸留侍非不佳眷此浊海多刼灾力扶道法授沉埋三千功行之积仙可阶世人汩没井底蛙各主其教相觝排吾师思以一理该与我心契无复猜何当岁晩弃置尘累栖岩一龛烟云相与侪芝术可庖露可杯商略道蕴生死裁左携羡门安期右洪崖超尘沙劫驭气凌九垓
和小阮沇感时韵
豆笾列炙凌丘垤有酒如渑防且洌得似年丰世小康渔樵结社谈蜚屑畏途羊肠徧宇县二十年间行未彻忧时无力为支撑问计商顔未能决频年水旱酿灾眚况复刀兵值空刼剜疮补肉不遑恤椎肤沥髓供一切诗歌硕防想乐郊泽自无鱼可堪竭何时天狼陨芒熖尽驱狐兎絷故穴危机欲济重坎防暴征须戢猛火烈所期世路静风尘甘隠畴耘露瓞阿咸年少知激昻勉法前修立功业
先兄叔逢种花盆池秋初开一朶二侄感悼成韵作栢梁体答之
懐昔三昆皆青春挥毫翻水惊鬼神我方丱角瞠后尘有如犇林鹿甡甡高堂寿朋鬓亸银时节歌舞防服新二十年间存几人叔氏终老一葛巾盆池折花秋中旬共房感我双辛无穷生意根陈陈寸卉虽微均我身防培涵浸宜及辰一气之运屈必伸子如不信有苍旻一冬无雪和陆放翁梅诗陆句豪夸余句清苦要自不失梅兄本分家风也
清羸怯问黄昏月呵手寒寄幽絶一枝幽艳枨触人花与诗人皆本色孤山飞鹤舞空去诗家何曽絶正脉经营惨澹空亡竒不如倚笔瑚格滕六冬来偏放惰暖日暄风浑坼破便拟飞章上诉天怕主林神合连坐我昔与梅同谪堕随分世尘聊赎过薫天肉食休问渠万古清芬首阳饿
制幕孙君即益昌舍馆叠石栽竹于盆池索赋
好山意度如高人偃蹇那肯来朱门青油幕中盛快士爱山惟恐不能致昭亭东望天一涯武担亦复归迟迟开延得竹君瘦借竹为媒来石友烟云吐吞一席间瓦盆取月湖海寛羽书撤警文书省一炷水沉销日永不嗔邻客唤门频支頥对翫玉嶙峋平生我亦烟霞痼强拟为君援笔赋破除几许白云腴肠枯捜搅一句无昨宵梦怕大刀折诗债未偿宁许别从君差乐休念归賸借前箸禆筹帷主公威声劘敌垒斾旌行拂终南翠若携诸吏上峥嵘容我后乘陪载赓
别冯伯昭新班归三荣末句乞呈似使君王万里年兄
东郭沧江市桥柳邂逅论心成二友仙曹如水往复来永昼论文间巵酒十五年间如掣电屋梁落月几回首爱君冲静天机深玉雪照我惊老丑宝屏两月同舍馆青眼相看祗如旧秋风一鹗空百鸷四海知心悦斋老鹊声查查客当还鹤髪倚门春一笑荣途埃倦驰骛圣域工夫窥窔奥挐云岂无九霄志缓辔徐驱千里道平生我亦重择交与君同盟期耐久纷纭归梦促严装黯淡羁情更分手旭川夙檀溪壑胜雌堂况得文章守赢粮宁惮两日程龙洞烟霞共幽讨
投赠洪倅司令舜俞【崔侍郎入蜀首防檄召剡荐舜俞侍郎客也】
博陵先生天下士圭瓒鼎彞宗庙器驾风阊阖驻参旗要与疲氓起憔悴同来谁是俭府僚一朶庾莲吐秋水义以取人道自任河阳主賔信竒伟谁云风月立分鼎待借前筹答知已峨岷其下十六城鲂鱼鱍鱍更赪尾情伤涸辙转清波陡觉濠梁复生意井梧幕府省文书雪界松围絶烟燧余事何妨笔墨工浣谿新沐烟云腻老翁补处待公续燕外鸥边尽吟思主公伫还丹地峻携上峥嵘去天咫社樗愧我本亡竒冷落官曹穷五技何阶方便来相招醪醴一朝飨厚味燕台嶻嶪万金黄岂意谦勤从隗始然人物索扶持勿惜防茅多引类君不见璇杓一夜摇天东人间万物皆春风
和谢孟彛秘丞馆中书懐
虎头一生信痴絶虚名误人可多窃萧踈白髪宁可贷流浪红尘几时歇三神山夐隔嚣纷众君子聚莹氷雪麈犀时接宝唾香关要待玉掣缅懐元祐载赓唱谁为崇丘补亡缺直庐竹帛不停披酺池斋盂宁浪出故都何在渺烟埃湖山也自佳风月拟结齐盟修故事莫向深杯辞百罚烝哉与我心事同诗来可作成规揭甚慙老丑强涂抹得与婵娟夸二八静思世故殊未艾澒洞忧端不可掇由来馆殿育英髦期为朝家效丝髪不然坐费玉帛招奚异信手沙土撮天阍何曽九关隔愚虑或补万分一诸君信是廊庙具老我已愧瓶罂溢惊看淋漓洒巨轴岂比呻吟防枯笔吾侪立名要不朽荣禄过眼才一瞥从今朝谒得休暇勿使文防多间濶摩挲尊罍品书畵上下古今商得失乞归早得隠林岩夸与渔樵旧人説
和使君王子坚防邓氏天开图畵韵
春风满城开笑顔使君明当出逰山东州山川北佳丽凌云耀日季孟间紫丝步障元不要飞槛层栏一慿眺岁丰民乐征调寛挟四老仙共舒啸使君吟肩李杜齐落笔便觉三山低招来倦客同赓载韵险令我窘见挤烟霞风月无疆界不忧寒具油侵壊寄谢摩诘休苦心使君诗是有声畵
寿悦斋李先生
君不见温公崇福十五年上下千载书法严又不见蜀公静退不待耄钟律制成天一笑乐则行之忧则违出处无非圣之时一朝都人拥马首留相天子不得辞颍昌胡为屹不动各以就去揭榘仪悦斋先生天下士琬琰琮璜国镇瑞盛名姱节耀古今岁晚松阶犹候对时台剧谈锯蜚屑志堂析疑啓钥夜归风雨一龛灯目电窥书光烁烁禹贡山川如指掌漆园之解无郭象更将次五订箕畴不妨后觉勤钻仰年来岷峨殊怆凄公与洁斋名徳齐长庚磊磊配晓月士有司命国蔡蓍卧架诗书差足乐慿高忍见楚氛恶岂不望公勇拂衣正恐百姓须公活愿公相业追元祐以一至诚服雄狡愿公眉寿如东轩黄髪皤皤国元老云蒸雨族霈作霖贤以类聚治乃兴卷舒在公亦何心四海矫首西山岑薫风自南一披襟起舞称寿千黄金洗耳五弦虞氏琴为公缓轸歌嗣音
寿李子先
正阳用事月初吉骑鲸之孙生此日滴露能将三画吞积风少忍六月息平生最耐反复看其文炳彪心地直骨肉十年长眼青今年差觉丛谈密一尊称处薫风晓红药丫头香露湿谁令絶艳殿光景羣葩敛避表独立洗尽人间丹粉妍倾国倾城须正色文章瑞世宁论晩时来造物能借力为君折花起长歌请君满引无余沥丹霄一武不难梯更看飞阶弄吟笔
寿廷迈叔祖
吾宗谱牒祖通义蝉联到公十五世五之分同一源如木有本有蔕公家门戸最赫奕簮绂相承真鲜俪堂堂铁面渠州牧能以方寸永来裔用之不尽地自寛信有诗书为可继龙驹堕地汗流赭修途万里自迢逓箭锋巧中由基的桂香悭与春官第谁知风雨短檠灯惯作儒生穷活计彤檐问俗歴三州和平敛退锋芒鋭羮黎任笑庖烟冷嚼蜡倦亲歌舌脆似闻皇华催遣送斗城未必能留滞广平传绪五百年凛凛千钧若旒缀借公一力为挽回澡刷家声旧芳桂平生况耐反覆看穮蓘悬知多敛穧鼎来富贵正黒头粲粲芝兰满庭砌周盟有幸聨肺腑鲁頖居然觉疣赘所愿宗风振寂寥敢将末路窃声势雾雨蒙蒙梅子黄廉泉堂上薫风细千金称寿意何如自倚情亲为新制
寿漕使者权帅黄大监
金华仙人紫绮裘朝戱三山暮十洲偶经剑浦弭节留浪花喷雪跃两虬海若禠气冯夷愁精英为公一日收义理之窟探鲁邹词章之工廹韩欧荣途砥平不停辀盛名何自彻冕旒粉省赐香馥衣裯万里持节寛顾忧更烦幕府开碧油文书堆案如陵丘焦心靡惮勤咨诹賔朋遝进奚所求否臧吾岂无阳秋吏奸胆破民病瘳肯綮可见才刃优孰知学富用力周取之不穷茧丝抽宝书移监交置邮斗水那能局吞舟事机鼎来宁易投紫清侧席渴告犹东风破冷初和柔皇览揆度当孟陬矞云我亦分余庥无阶称寿防玉瓯眼明西南百尺楼绣天锦地十六州雅拜何以祈宠休早征环召飞鹄头頴川归趣鼎铉调伟业定自追前修承家有子文炳彪灯灯之传天与谋殿前峩冠进鸿畴杏园亦复聨俊防斯文寿脉江汉流何羡韦平世通侯
寿程使君和获白鴈诗韵
流膏千里喧笑声祥心万丈南极星祈年未了香火债馔客肯污刀镬腥此心与民同疴痒出令可忍奔风霆仙人飞来丹枫阙俗眼诧见白鹤翎蚁封萦防屈良御牛軱辍刃烦庖丁立谈千仗环铁瓮倾耳千行颁紫防雅知方寸厚培殖未觉双鬓轻飘零马蹄去踏东华尘猿吟恐辜北山灵賸将石田沃雨露更为嘉谷除蟊螟寥寥宗风特扶起恳恳善颂何丁宁长生秘箓啓云笈紫府丹台元不扄
寿制使董侍郎
秋云隂隂压边城秋风飒飒飞边尘淮堧夕烽连岘首徃来羽檄无时停那知筹边楼上一长啸环六十郡皆阳春老翁哺儿夸説尹连年我仓歌既盈皇明如在殿西角恩许借留为福星六弧标庆当揆度载途鼎沸歌謡声请公细酌成都酒拄笏看度西山云只将祭酒瞪目意坐镇坤轴如砥平可怜儿辈见坎井孰知我公身逺万里心朝廷天生人物关运数岂为尔较山重轻浙江时廵今四叶上流地险如建瓴强敌逆天天久厌力困尚逞牙距狞胆折栈云不敢向介胄酣眠宵彻明雅知折冲妙方略胸中歴歴不啻风雪身经行我闻四海如一体手足虽异脉络元相亲痒疴何适不关我仁者顷刻安得宁吾皇盛徳尧舜主包瑕匿垢韬厥灵一朝震怒诏薄伐天戈所指壶浆迎西南倚公九鼎重草木亦自知威名宝书斑斓真学士阵图指授诸将军频来宠光对赫奕富有学问规经纶蜀才自昔比齐鲁公既崇学扬其文更须度外广物色声病未可拘豪英蜀民生理日艰急公既减贱矜其贫张弓何时可复弛一分可寛寛一分蜀边储峙仅虚籍公既檄吏探其囷餽粮千里忧不继渭上可无人杂耕蜀兵十万今有几公既选练搜其精将骄易置端在我尾大安得平如衡公心浑如古井水沄沄外物何关情公才信是涧壑松大厦安乐扶其倾勿谓蜀汉弹丸土酂侯用之开西京间关武侯亦良苦千古大分垂丹青愿公为国一引手饥食渴饮心经营从前规模防展拓盖世事业看峥嵘斾旌扬风出子午笳鼓动地超三秦毋使酂侯武侯得专美蜀山岂无齐天之石可磨亦可铭少徐带砺河山盟命圭相印酬元勲胙土奕叶疏恩荣却归麻坛之山命仙侣脯麟酌醴一曲歌长生
寿东师杨尚书
去年拜公北定堂中秋翫月喧丝簧长风趣驾泝江艇恨不初度防一觞转头玉鉴秋又满北定风景遥相望寸心炯炯千里共欲往从之川路长五年为帝屏南服扫清塞尘为乐乡尽捐岁籴为丁壮米斛二万饶积仓民无箕敛士宿饱一面屹立如金汤平安遥夜飞炬火燕寝永昼凝清香雅知烹鲜不可扰岂无发硎善而藏官闲选胜极旷奥天巧为公时雨旸五峯讲席环子佩北岩布金开道场要将名教植根本参以佛法芟莠稂君不见海观烟涛碧万顷卫公心眼周八荒又不见开福浮屠玉千尺给事愿力同觉皇得如我公志淑艾未许二老相颉颃然人物殊乏使鼎来事会那可常维北有斗天喉舌乃作福星私一方何不唤归坐岩廊五色线补舜衣裳拓开贤路旧荆棘勿遣旄头森角芒腐儒忧世心慷慨百未一成鬓苍浪公怜不麾客倚墙肯借齿頬加雌黄颂言我岂知已私民亦劳止须小康岐山之颠岂无巢鳯凰何时口衘瑞图飞高冈我亦刷翅相从千仞翔引吭一声鸣朝阳请赋卷阿之诗之九章
寿史丞相
君不见唐朝郭元振退朝愉色奉温凊又不见国初王文康黒头拜相归捧觞台衮崇严亲寿考歴数古今良亦少而况二老偕耆頥如二公者那易有四窻爽气舒云霞相业之盛专一家父子弟昆踵科级到公名业尤荣华蔡州擒吴抑何壮开幕江淮防诸将手提黄钺郤欃枪即军中册右丞相我乘驰驱亦劳止衮衣趣觐天顔喜垂绅列弁竞趋迎恩遇之隆昔无比
书懐
字民能使民和悦儒术信与吏道别十年妖祲滓太清有耳厌聴鼙皷鸣创残之余忍椎剥逃生要不如无生愿絜乾纲奠坤轴罢兵寛赋家给足圣躬示朴吏亷平岁岁蚕登牛产犊宦情我自春云薄何日西归田舍乐

[book_title]沧洲尘缶编卷八
宋　程公许　撰
五言律诗
送防提刑秘阁赴召三首
旧闻防监簿姱节绍熈朝有子登台省危言动冕旒不容求外补亲政复旌招四海澄清志无宁久使轺日驭中天运冰山失势多可能羣枉杜端借众贤和公去应前席人言合上坡调停前辙误国事竟如何外敌日侵伐滋为元气伤忧心耿不寐洗耳待封章弱植如羇羽知音念五羊因书及疎贱决起尚榆枋送成都倅黎徳升赴召崔侍郎荐士召者五人三首
忆侍西征幕丛谈夜达晨别来青鬓换喜见紫泥新宸极拱朝帻晓星看蜀珍一朝楼五凤积愤洗峨岷尘暗朔风急雨淫晨景昏忧心长似捣欲语吐还吞持底舒天步云何塞乱源热官饧里鸩名节贵璵璠已往嗟奚及方来当若何幸无疎药石庶可起沈疴雠伪半卢扁涤肠须华佗康时付公等随分且弦歌
送别魏校书借参预李先生韵
斯文天未椓世复有斯人缥帙磨铅旧泥封染墨新词华班马富道术鲁邹醇满腹经纶愿逢时气益振双阙一囘首滞留今十连河图元国镇泗石待宫县南纪浪飜雪北风尘暗天经营倚天定九轨达山川搔首暮云碧懐人酒浅斟万钟心不动九鼎力能任夜雨青绫直春风紫禁深爱君须引类一念帝来临
送别长翁制干赴审察
戎幕接谈笑荐函聫姓名自怜风退鹢快见浪飜鲸知已方图任聫镳夐有荣明堂足材具社栎复何营屯云开宇宙八表敛风尘猎徳恢天网充庭诧蜀珍一编元祐学双阙武林春赤汗青丝鞚修途欵问津机欲审而发瑟调音自谐况思万全计可畏一毫差囘斡须羣彦轮囷叠寸懐樵渔暂相狎鸳鹭岂其侪
到阙政府以辟郡未下隔对
练纸宻衔袖宫门报隔班衷肠郁未吐殿槛可容攀巨用须桴栋旁捜及蒯菅对扬当有日倾尽不须删
和龚彦质韵送别赵税院
讥征傍南海何遽别同盟漫仕不妨学能诗新有声烟涛千里隔书剑一航轻榘范求诸近菊坡氷雪清
别家仲行得成都尉西归
逺役得佳伴天涯还掺袪忧端今转甚漫仕意何如落笔敏无敌轩髯豪不除市桥春好在勿共酒杯踈
华阳尉授代喜成二首
唱第八年久折腰三考书上官容我拙朴学与时疎冷落随阳鴈蹒跚上竹鱼平生经世志穷达岂闗渠冉冉嵗云暮齐邱促戍忙倦凭南郭几静寄赞公房梦想蚕丝软涎流蚁杓香循陔归洁养一笑乐哄堂
用光弟携儿送至南定
亲友逺追送后先还故乡殷勤仲光父嫪恋及江阳执手哽无语修名那易量归来训子侄椿桂防聫芳挟文薛君自赋五首克己读书安贫择交训子为题戒其子婿王叔俨万里索和
为人非外铄已与物同之私欲阴霾蔽良心日月亏若能无窒碍底用苦思惟天理浑然处吾生自有涯静得山林趣闲知日月长清风披竹素小雨润芸香外饰谢文绣饥餐须稻梁人生有同嗜只此絶难忘赋予有常分非闗智力求违行能自信显晦复何忧瓢饮贤顔子畴隠邵侯胷中吉祥宅何处不天防士能知尚友岂必尽同时杂鲍兰胥化亡羊路或岐醴甘知易絶丝素亦奚悲可以交难择而忘伐木诗万事烟云过须留尾段防芝兰庭砌茂风雨夜灯寒楚泽荷纫緑燕山桂染丹诗书门戸壮何待侈重栾
夀李悦斋五首和送三荣使君韵
南薫谐玉轸舜殿载赓歌天悯苍生苦人如安石何无心书咄咄有术办多多肯学癯山泽楸枰诧烂柯宇县风尘暗军需色目繁时机宁我待心事向谁论羶聚螘争慕泉深骥渇奔非公能借箸猛虱恐徒扪国镇重双璧宠光均一时姱修甘俗忤忠愤倚天知闻道徴环急难忘侧席思分明调鼎味梅熟雨垂垂衡泌春无尽湖天风快哉书堂三夀语仙籍几生来一髪扶周鼎千金筑隗台人心索调防根本更须培磊磊松椿干渊渊金石声功名宁贳我富贵本无情陛对三千牍胷竒百万兵扶持天意在容我请长缨
送道传侄旅中赴省
上国友多士三年期一鸣艺须専必胜禄逮养为荣门戸久灰冷云霄如砥平五豪同着便一为起家声
防选成都亲友追送月夕饮江上
乆聚未知乐蹔离能许愁清江一轮月后夜两般秋语倦且呼酒寒侵频索裘鼎湖龙去逺忧愤涕滂流
留别李贯之大着二首
车马红尘里阅人谁似君洚流倾世论砥柱倚斯文籍甚诗书誉超然利欲醺相从期嵗晚兰佩袭芳熏二老俱黄发遥怜望倚门凄凉逰子意惭愧主人恩酒舫湖光灔书灯夜雨昏三山云海何日聴重论
枫桥寺侍悦斋先生诲语三日而别
唐人旧题处那复有江枫寺近阖闾国门当岝防峯清风三宿恋紫气一尊同恨与心知别烟波千万重
雨中送客观鱼阁【即少陵东津观鱼赋诗处也】
送客观鱼阁山光水色中最怜秋惨澹况复雨溟蒙坐久觉衣薄杯行到手空恨无佳句子唤醒少陵翁
风雨过南溪
小艇泝洄穏短蓬兴寝劳断崖榕倒影乱石水翻涛过雨山如沐终风晚更饕愁须诗自遣吟罢转萧骚
三江晓渡
唤渡三江防停车两眼明烟涵秋日澹露洗晓寒轻山色晴逾爽波流怒未平诗翁旧防处有句不堪呈陪宪节饭石堂书院渡江防双泉墅即席和韵
箯舆杭野渡竹迳绕平畴红蓼前宵涨黄花几日秋谈锋蜚屑玉岩窦答鸣球山水饶心赏能忘恤纬忧
仲春八日自成都起程度剑阁
萧寺深居穏春深殊未知偶然成逺役犹幸及芳时麦浪含风软花光日迟客行无复恨随处可寻诗
秉炬防麻仙玉华洞
云峯环翠幄洞戸閟琼台胜处难名状飞仙此徃来近应通玉局逺或接蓬莱安得一伸臂乘风遍九垓
送刘时可县丞奉母防岷山
西爽层霄南墙日见招乗春扶鹤驭披雾过龙桥香火祈亲夀烟霞逺俗嚣归来索吟稿起我意逍遥
过中嵒渡月出峨眉山上
返照中嵒渡峨眉分外清一弯新吐月共我两忘形露下沙逾白宵寒酒易醒荻花风索索拥被不堪聴
山中戱云端子
追路归山后开闗唤客眠那知言在耳已作醉逃禅急雪浓筛瓦中宵冷透氊清愁分不尽惜别意凄然
题丹景山
原庙标丹景神防想岱宗寳龛严石像绀殿锁云峯浪说侵疆复何当检玉封天门东北望漠漠晓烟浓
题信州半月岩
岩际半轮月神工幻怪竒本来无显晦何自有盈亏岚雾凝蟾彩藤萝影桂枝能令万里客为尔忆峨眉
炷香至徳山
异时闻至徳滴水洗沈寃【唐悟达国禅师遇十三尊者洗人面疮解宿负】空寂等三世悟迷同一源松杉膏宿雨楼阁丽朝暾犹恨髙峯顶藤萝未得扪
自船庄过化城留宿翌旦炷香宣石桥卯塔
路欲转前岭僧邀宿化城饭抄青饥软茶瀹乳花轻岚雨侵衣润松风入夜清瓣香宣老塔坐待日华生
侍饮寳子山逰忠武侯祠
一郡最髙处元戎领客逰云根栖万井城角带双流日薄楼台暝风悲鼓角秋卧龙千古恨烟霭隔神州
题马溪寺二首
乆客愁多雨清逰喜骤晴云蓝犹独踞玉岭忽双撑洞口龙方卧山腰虎尚狞方池竟何在一水至今清先子旧逰此余时方五龄风神见图像云体想仪刑衰发年年白遥山面面青不须论旧事欲説唤谁聴
留题马溪寺二首即用前韵
玉笋竞秋爽翠屏张晓晴天开金地胜鼎峙
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>