<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,清江三孔集全文在线阅读,清江三孔集全文在线下载,大玄古籍书库">
<meta name="description" content="四十卷。宋孔文仲、孔武仲、孔平仲撰。临江(今江西清江等地)守王编。孔文仲字经父,新喻(今江西新余)人。嘉祐六年(1061)进士。官中书舍人。孔武仲字常父。嘉祐八年(1063)进士。官礼部侍郎。孔平仲字毅父。治平二年(1065)进士。官金部郎中。事迹见《宋史》本传。是集收孔氏三兄弟之诗文。孔文仲兄弟与苏轼、苏辙同时,并以文章名一世。故黄庭坚有“二苏联璧、三孔分鼎”之语。南渡后遗文散佚,王始访求而刻。前有庆元五年(1199)周必大序。陈振孙《书录解题》称文仲二卷、武仲十七卷、平仲二十一卷,与此本合。文仲诗仅七">
<title>清江三孔集_孔文仲_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清江三孔集</span> <br/>
          作者： <span class="inputVal" id="bkauthor">孔文仲</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]202769</span> <br/>
          说明： <span class="inputVal" id="bkdec">四十卷。宋孔文仲、孔武仲、孔平仲撰。临江(今江西清江等地)守王编。孔文仲字经父,新喻(今江西新余)人。嘉祐六年(1061)进士。官中书舍人。孔武仲字常父。嘉祐八年(1063)进士。官礼部侍郎。孔平仲字毅父。治平二年(1065)进士。官金部郎中。事迹见《宋史》本传。是集收孔氏三兄弟之诗文。孔文仲兄弟与苏轼、苏辙同时,并以文章名一世。故黄庭坚有“二苏联璧、三孔分鼎”之语。南渡后遗文散佚,王始访求而刻。前有庆元五年(1199)周必大序。陈振孙《书录解题》称文仲二卷、武仲十七卷、平仲二十一卷,与此本合。文仲诗仅七首,然吕祖谦《宋文鉴》载其《早行》古诗一首,乃佚而不收。《宋文鉴》编于孝宗淳熙四年(1177),《舍人集》编于宁宗庆元四年(1198),在其后二十一年,不应不见,不知王是否有所去取。武仲侍郎集,青词、斋文同题曰制,于例未安,似非原目。平仲郎中集古律诗外,别出诗戏三卷,皆人名、药名、回文、集句之类,盖仿 《松陵集》杂体别为一卷例。案王士祯《居易录》,载宋荦寄三孔文集,通仅五卷,惜其已非庆元之旧。王士祯、宋荦皆家富图籍,而所见尚非完帙。此本独全,则足应重视。有 《四库全书》 本。</span> <br/>
          封面： <span class="inputVal" id="bkimg">Z_19057.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清江三孔集
[book_author]孔文仲
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]202769
[book_dec]四十卷。宋孔文仲、孔武仲、孔平仲撰。临江(今江西清江等地)守王编。孔文仲字经父,新喻(今江西新余)人。嘉祐六年(1061)进士。官中书舍人。孔武仲字常父。嘉祐八年(1063)进士。官礼部侍郎。孔平仲字毅父。治平二年(1065)进士。官金部郎中。事迹见《宋史》本传。是集收孔氏三兄弟之诗文。孔文仲兄弟与苏轼、苏辙同时,并以文章名一世。故黄庭坚有“二苏联璧、三孔分鼎”之语。南渡后遗文散佚,王始访求而刻。前有庆元五年(1199)周必大序。陈振孙《书录解题》称文仲二卷、武仲十七卷、平仲二十一卷,与此本合。文仲诗仅七首,然吕祖谦《宋文鉴》载其《早行》古诗一首,乃佚而不收。《宋文鉴》编于孝宗淳熙四年(1177),《舍人集》编于宁宗庆元四年(1198),在其后二十一年,不应不见,不知王是否有所去取。武仲侍郎集,青词、斋文同题曰制,于例未安,似非原目。平仲郎中集古律诗外,别出诗戏三卷,皆人名、药名、回文、集句之类,盖仿 《松陵集》杂体别为一卷例。案王士祯《居易录》,载宋荦寄三孔文集,通仅五卷,惜其已非庆元之旧。王士祯、宋荦皆家富图籍,而所见尚非完帙。此本独全,则足应重视。有 《四库全书》 本。
[book_img]Z_19057.jpg


[book_title]提要
钦定四库全书　　　　　集部八
清江三孔集　　　　　　总集类
提要
【臣】等谨案清江三孔集三十卷宋新喻孔文仲及其弟武仲平仲之诗文庆元中临江守王所编也文仲字经父嘉佑六年进士官中书舍人武仲字常父嘉佑八年进士官礼部侍郎平仲字毅父治平二年进士官金部郎中事迹具宋史本传文仲兄弟与苏轼苏辙同时并以文章名一世故黄庭坚有二苏联璧三孔分鼎之语南渡後遗文散佚始访求而刻之前有庆元五年周必大序陈振孙书录解题称文仲二卷武仲七卷平仲二十一卷与此本合文仲诗仅七首然吕祖谦宋文监载其早行古诗一首乃佚而不收文监编于孝宗淳熙四年舍人集编於宁宗庆元四年在其後二十一年不应不见岂有所去取耶武仲侍郎集青词斋文并题曰制於例未安似非原目平仲郎中古律诗外别出诗戱三卷皆人名药名回文集句之类盖仿松陵集杂体别为一卷例也案王士祯居易録载宋荦寄三孔文集通仅五卷惜其己非庆元之旧士祯荦皆家富图籍而所见尚非完帙则此本岿然独全亦深可宝重矣乾隆四十四年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
清江三孔集原序
行有余力则以学文圣人之言万世是程或疑文行忠信之序是不然四科有先後四教非先後特因其材而进德焉绘事後素不容紊也本朝人物至元佑而盛其兄弟杰然则有临江之孔氏曰文仲字经父曰武仲字常父曰平仲字毅父先圣四十八代孙也居家孝悌行己谨信莅官敬事上敬其行美矣冠礼部冠国学登高第应制举经自谏垣入词掖常历师儒掌内外制毅尤精史学更践中外天下共称其文号曰三孔今才百余年而集稾散逸罕传诚故郡之阙典也庆元四年太守濡须王实来政修教明瞻乔木而慕先贤既奠谒其像於学宫又博访遗文而刻之虽曰存一二于千百然读之者知为有德之言而非雕篆之习也总成三十卷属必大以序昔太史黄鲁直颂当时之人才有曰二苏聨璧三孔分鼎张丞相天觉在元符中诋元佑词臣极其荒唐谓两苏为狂率则刚直也谓公兄弟为濶踈则高洁也夫鲁直於苏氏分兼师友天觉于眉山心服其能皆以公兄弟配之文行何如哉若其出处载国史博雅具别着此不备书绍熙五年四月甲戌少傅观文殿大学士致仕益国公周必大序

[book_title]卷一
钦定四库全书
清江三孔集卷一
宋　孔文仲　撰
古今体诗
秋月
孤枕夜何永破窗秋已寒雨声冲梦断霜气袭衣单利剑摧锋锷苍鸇缩羽翰平生冲斗气变作泪丸澜
其二
秋夜不可晨悲歌聊自永頫听一掀帘星河光烱烱霜浮万瓦寂月满四山静壮心随北风吹入单于境
次钱穆父新凉可喜
商飈结新寒草木起余怨翩翩前庭叶追逐已千万斜阳背西壁迤逦落藤蔓安得金满堂聊换酒家劵追随双鸿鹄摆脱旧笼圈胡为汗流赭日与蝇争饭常恐计不就更以诗屡劝江湖秋水高百尺风帆健何当开竹溪玉腕互酬献左手持蟹螯平昔固有愿
四月三十日慈孝寺山亭席上口占送子敦都运待制赴河北
送客城南寺萧然云泉秋客意在万里聊作须臾游昨夜过新雨清风满梁州簪裳合俊彦河图并天球古来功名人未就不肯休譬如凿空使尚致安石榴矧今南亩氓往往东西流君能安辑之千仓与万輈
将至南都途中感旧二首寄钱穆父
北风吹雪满皇州携手同为落魄游霄【一作云】汉路岐腾万里江湖尘土积千忧世情共逐飞蓬转人事都如激浪流只待清谈慰愁病月明几夜促归舟
苒苒星霜七换年故人己上碧云天书凭去鴈虽无便路出名都亦有缘秋晩楼台风作雪雨余碕?柳生烟应烦北道开樽俎又费公庖几万钱
次韵穆父见戏
当年同望赭袍光万亊争先落彩鋩一别己经陵谷变再来方觉路岐长黄金久压腰间重白笔才容柱下藏惟愿山林息枹鼓免教鸱隼吓鸳凰【余家近被穿窬累夕隣居擒盗者叫呼达旦未尝获安寝也持此以乞怜于京尹】
制策
制科策
皇帝若曰在昔明王之治天下仁风翔洽德泽汪濊四序调于上万物和于下兵革不试刑辟弗用内则俊贤居位以熙于王职外则远国向风以修于岁贡建皇极以承天心歛时福以锡民庶然後日星雨露鸟兽草木効祥荐祉书之不絶朕甚慕之其何术以臻此欤朕承祖宗之业托士民之上明有所未烛化有所未孚而任大守重艰于负荷故详延魁垒之士思闻谠直之言以辅不逮庶几乎治盖人君即位必求端于天而正诸己惟五事得其常则庶徵协其应朕享国以来靡敢自肆而和气犹郁大异数见乃元年日食三朝洎仲秋地震数路而冀方之广为灾最甚岂朕弗德之致欤夙寤晨兴思其所以是故图谋政务则日至中昃而犹多苟简之习烝进人才则官无虚假而颇乏绩用之美种羌非不怀徕也而边候或时绎骚以至临遣辅臣憺明神武烝民非不爱养也而生业或未完富以至外驰使者宣布惠教国用虽节而尚烦以调度兵籍虽衆而未精于简稽寛关梁之禁而商靡通捐器玩之巧而工弗戒夫风俗浮薄根于取士之无本道敎之不明而博询台阁之论所执者不一岂无救弊之道焉刑罚烦重出于设法之多门沿袭之不革而将加恩仁之政使死者少缓必有可行之术焉予欲兴乎七教兼乎三至以底圣人之道则宜条其先後之序欲明乎六亲尽乎五法以极天下之治则宜叙其本末之要乃至仲舒之言班固谓切于当世其可施于今者何策崔寔之论范晔谓明于政体其有益于时者何事毋以为古人陈迹既久而不可举毋以为本朝成法已定而不可改惟其改之而适中举之而得宜不迫不迂归于至当书曰言之非艰行之惟艰子大夫其悉心以陈朕亦不惮於有为焉对臣伏惟陛下下明诏降清问讲求万事之统皆非愚臣之所能及也然臣窃有深忧者陛下求贤好善之隆名远出百王之上至于用言纳谏之道有未尽其极尔何者陛下莅祚之初首开转对以延疎远切直之言诏羣臣以询安危利害之策者此陛下天资谦恕思德深谋至计以补所未逮也而言之既多听之既久卒未闻采一事用一画见之天下至于近日四方之人与夫朝廷之上贤卿谊老交章累疏论列时政得失臣考之公议以为虽臯夔周召之谋所以致君福民宁九庙而安万世者公谠不能过此矣而陛下闻之若不闻见之若不见岂其急近论而略远虑安小补而捐大忠乎此臣所大惧也臣愿陛下首思听言用谏之义不听则已听则博同天下之心不用则已用则兼取远近之策然後动无遗事举无失计而善政可行太平可致矣臣将论天下事先述此以献臣诚愚闇不知大体惟陛下省纳焉圣策曰在昔明王之治天下仁风翔洽德泽汪濊四序调于上万物和于下兵革不试刑辟弗用内则俊贤居位以熙于王职外则远国向风以修于岁贡建皇极以承天心歛时福以鍚民庶然後日星雨露鸟兽草木効祥荐祉书之不絶甚尊慕之其何术而臻此欤臣闻天下之术有大小而人君用之有先後先其大而後其小则用力不劳而天下治宜先而後可大而小则用力愈劳而天下乱天下之术其大者能正其始是也其小者不能正其始是也在昔明王之治天下仁翔而德洽四序调而万物和以至兵偃刑措俊贤修职远国纳贡建皇极而天道应歛五福而民气洽吉祥见于上珍符出于下者正始之术行也後世之治天下万事失其序而灾害荐至者正始之术废也陛下追慕古昔治功之美而谘求致之术臣请遂言正始之说夫天下之道三曰王曰霸曰强国天下之本一曰即位者王所以自正也始不以正及其末也虽欲变而正之亦无及矣是故始为强国未有能终之以霸政者也始为伯政未有能终之以王术者也孔子作春秋书元年春王正月公即位夫元年正月者一年一月也而变之曰元与正者欲人君当即位之初体元以居正也元者善之本也正者道之极也人君能于始初清明力行善本而躬履道极此王道所以成也且夫一之以道德淳之以仁义此王道也行之以仁义杂之以功利此伯道也专用权谋不循义理此强国之术也及考其见之効也王道行于数千岁之外咏歌畏爱犹深结于民心而不忍去之伯政止能及其身至子孙之世则废熄不讲强国之术民之视上相疾如仇讐伺其有间则相与蹈藉倾覆之矣凡三道者得失之报若白黑然而世主趋王道者少适伯政与强国者多何也盖王道所及甚远不能取成於仓卒伯政与强国为弊虽深而能见効于目前人之常情薄远效而贵速成是所以失趋适之正也汉之文景唐之太宗皆有可致之资又有能致之势而致治安国不能与三代并者失其所适也伏惟陛下聪睿神武得之于天可谓有能致之资矣日月所被皆在图籍可谓有必致之势矣当承祧践极之始端本清源之日欲王而王欲伯而伯欲强国而强国得失之策系于一举而已譬犹御八骏之马驰九轨之路择而後往则得其正一或不慎以意驰之则宜之燕者或造于楚矣宜往吴者或之于秦矣则夫事物之间不可不慎所适如此臣窃观近日朝野之论而考陛下意之所适求之于古不能无疑且天下之所以治者贵义而不贵利也奈何先之以兴利仁人之所以尊者明道而不计功也奈何一之以望功万事所以成就者迟久也奈何期之以急迫四方所以畏爱者恺悌也奈何驱之以威刑荀卿曰国者巨用之则巨小用之则小扬子曰好大而不为大不大矣好高而不为高不高矣此而望仁翔而德洽四序调而万物和以至兵偃刑措俊贤修职远国纳贡建皇极而天道应歛五福而民气洽吉祥见于上珍符出于下岂不难哉臣愿陛下扩然大变而行衆人之所不能为卓然自致而行前世之所不能到尊尚王道贱略强伯其尊之也若抱渇而需饮其贱之也若辞暗而即明屛去谀佞亲近忠直数御东序开陈图书讲前代之兴亡论百王之成败以其善行以其恶戒幸而得之辍寤以待旦也有言逆于心必求诸道有言逊于志必求诸非道用其粹而遗其驳操其要而治其烦凡此皆王道之术而正始之论也陛下深讲而力行之则驯致古昔明王之道如决流抑坠尔何患慕之而未臻乎圣策曰朕承祖宗之业托士民之上明有所未烛化有所未孚又退托于任大守重艰于负荷思闻谠直之言以辅不逮庶几乎治此见陛下虚心访道至诚恻怛之至意也如臣之愚何足以奉承之而臣尝闻之曰明欲被于万物化欲孚于四方未有不自治心始也夫治心者圣人所以穷理之术也人之有心犹天之有极也是故晦冥隂默之中不足以辨南北而能考而正之者极星是也是非纷杂之间不足以审真伪而能别而分之者心官是也心也者天下之至正也又能养之以正则善恶是非万事之理无不白矣斋戒以持之使其不失清虚以守之使其不乱问以通之谋以发之此治心之始也及其成也不思焉未尝不应于理也不勉焉未尝不合于道也藏之为志气而无不充发之为事业而无不济如权衡设于此而万钧之重铢两之轻无所不辨如盘水设于此而大如天地细如毛发无所不察此治心之効也心正则明尽明尽则化至此自然之道陛下思闻谠直之言庶几乎治此天下之盛福也臣闻适于耳目之娱而为心腹之害者柔从说顺也虽芟夷之而常患其有余忤于一日之意而为百世之利者刚方谠直也虽长养之而常患其不足古之圣贤屈已执谦和顔逊志加之以劳来之厚助之以劝赏之渥凡以养天下刚方谠直之节使森然立于吾庭为国家庙社之福故夫伏格趋鼎引衣断槛破裂麻制封还诏书如此之类日常有之而不为怪者所以广聪明而来下情也臣愿陛下容忍近臣之献言开纳远臣之论事置谏诤之任以助闻见补宪肃之官以振纲纪而又力以谦冲假借深养刚方谠直之气如汉高祖之于周昌晋武帝之于刘毅然後可以得天下谠直之言以辅治道不然犹却行求前徒举以访臣又安补于万一哉圣策曰盖人君即位必求端于天而正诸已惟五事得其常则庶徵协其应享国以来靡敢自肆而和气犹欝大异数见乃元年日食三朝洎仲秋地震数路而冀方之广为灾最甚自处于弗德之致夙寤晨兴思其所以此见陛下畏天饬已恐惧修省之盛德也臣闻日食地震者阳微隂盛也而或曰日食者历之常数也臣请辨之一百七十三日有余而为一交日然後食此历家之说也而春秋襄公二十一年之九月十月二十四年之七月八月皆未及一交则食此历之不合一也二汉之政西京为盛东京为衰大率皆二百余年尔而西京四十五食东京七十二食食之疎密应政之盛衰然而曾无定数此历之不合二也是日食者非可托于历其要为隂阳之盛衰也阳浮为天而主于动隂凝为地而本于静宜静而动者隂越其分而拟诸阳阳与隂君子小人之道也君子道长则阳气发于祥瑞小人道长则隂气见于灾变此天人相与必然之应也易自复之一阳至坤之六隂凡十二卦相往来于一岁之间盖圣人告人以君子小人之道一有相更之势贵于早防之也在临则戒之曰八月有凶在泰则戒之曰无平不陂无往不复欲其慎之于八月之前消之于未陂未复之始也陛下欲应变求端谨五事而协庶应消大异而召和气在乎尊阳抑隂尊君子之道抑小人之道而已凡天下之道有故有新有大有小有老有弱有正有邪有讷有辨有躁有静以对而言之在上偏者皆阳而君子之道也在下偏者皆隂而小人之道也上偏欲其过厚下偏欲其常损宜厚而薄之宜损而益之则隂盛阳微君子道消小人道长其弊至于不可扶持此不可不察也若夫旧劳必迁而新策必合大臣依违而小臣执议老臣沦伏而弱齿简拔方直疎远而柔谀亲附辨给者获用而迟蹇者被退鋭进者褒陞而默守者遗落而隂盛阳微之变莫着于此矣天地告戒之意不为不审愿陛下思所以应之夫阳不可以不尊隂不可以不抑君子之道不可不进小人之道不可不退不抑不退其萌虽微及其既盛甚可畏也周之衰诸侯僭天子又其衰也大夫僭诸侯又其衰也家臣僭大夫又其衰也四裔盟中国此隂盛之极也而春秋至此絶笔矣故臣愿陛下早思所以救之圣策曰图谋政务则日至中昃而犹多苟简之习烝进人才则官无虚假而颇乏绩用之美臣闻讲政务而絶苟简在于贵迟久进用人才而底绩用在于练名实易曰圣人久于其道而天下化成夫圣人之才所过者化所存者神而至于论治定功成业未尝不待之以久何也速则粗粗则所得暴而所及浅久则精精则所收博而所被深此圣人之意也盖夫仁必久安义必久由志必久勤法必久守令必久行官必久任士必久养兵必久练游神于累岁之外望化于必世之後如是则心一而虑精事详而理究德新而道大化洽而泽流动乎万物之上被乎天地之间又何患苟简之习哉圣人无为不言而海内大治者以能练羣臣核名实也官各守其分谓之名职各治其事谓之实丞弼之任责之以论道德和隂阳财计之司责之以通有无定国用谏官责之以直言得失御史责之以弹戢愆违侍从责之以尽规纳诲将帅责之以安边却敌职司责之以一路之政守令责之以一郡一县之治如此举名以责其官按实以督其职而庶绩弗凝者未之有也今夫大臣下兼财计之柄小官或侵将帅之权侍从言责不得尽其词职司守令不得专其治未见其能无虚假也朝廷设百官于外内皆所以治天下万事非徒为空名以付之也欲立一事重建一官欲治一政重遣一使未见其能底绩用也圣策曰种羌非不怀徕也而边候或时绎骚以至临遣辅臣憺明神武臣以为御敌之策失之于素而已夫以边鄙之重不责统帅之臣而求希合幸进之小谋金革之机不为持重之筭而听轻举易动之疏计是以其弊在于苟争小功而忘大忧专趋小利而失大信此猾寇所以敢负怀徕之恩践王圉而抗官师亦吾有以致之而已夫敌之未至制之宜以经远之策敌之既至御之宜有应变之术齐景公时燕晋为寇景公患之问于晏婴而婴之所荐者穰苴而穰苴卒能逐寇而安邦唐宪宗时刘辟为梗宪宗患之问於杜黄裳黄裳所荐者高崇文而崇文卒能擒敌而定蜀陛下宜诏辅弼大臣各荐将才而用之则神武憺于天地之表河湟之外当有解椎髻袭衣冠来献国之地者又岂患奔冲之寇不可御乎圣策曰蒸民非不爱养也而生业或未完富以至外驰使者宣布惠教臣以为陛下爱民欲其富而不足以富国遣使宣惠教而适足以为弊盖失所以先後之序矣夫事有肇祸而法有起患者不谓事之始法之初也累之至久则弊败积而祸患起此必至之势也臣尝为陛下深虑後世之患而必为无穷之弊盖在乎富民之道不讲而富国之谋太深也凡赋歛之于民古人贵其损之而不贵其益春秋书宣公初税亩成公作丘甲哀公用田赋以为益之不已则势穷力敝必至于变故孔子详录其事以贻後世之戒臣尝观富国之论不起于丰大之世而多出于战争之际王者总制六合所以服民心而重国体者在吾道德之盛大不系财货之丰盈易之小畜者德之小者也则曰富以其隣在泰与谦则道之大者也皆曰不富以其隣夫左右相比之谓隣人君之与天下中国之与四夷皆隣也人君所以运动天下役使四夷道有余者不假於富德不足者须富行之陛下固宜法谦泰之有余岂可用小畜之不足是以钜桥虽积而商不能居敖仓虽盈而秦不能守非无财也道德不建而失天下之心也夫鸟穷则啄兽穷则搏人穷则诈陛下之民可谓穷矣前世所谓无艺极之赋大之山海细之草木其利皆入于官而行于今矣陛下徐思弛费息用以寛民财而逸民力若大禹卑宫恶服汉文衣绨革舄以泽天下庶几不至大匮而复出泉以取其息寘使以厚其征而求富民宣惠之名不可得矣易之剥者始于下其象曰上以厚下安宅所以救剥也陛下取于下悉矣上取下悉则其势既极而其象为剥孟子曰君子用其一缓其二用其二而民有殍用其三而父子离臣惧民心积穷不知所出渐为离散以至剥落虽有禹汤文武之才无所复施其巧易曰观我生观民也诗曰念我皇祖陟降庭止陛下观天下之势易离难合一危则不可再安上念五祖之业艰难勤苦一欹则不可复正则夫富国之谋适足为深忧未足为陛下利也伏惟发于神断罢法追使以幸天下以福万世此四方裂眦决目之所共望岂独贱臣之妄言哉圣策曰国用虽节而尚烦于调度兵籍虽衆而未精于简稽臣以为国用虽节而调度烦者未得节之之道兵籍虽衆而简稽疏者未得简之之本也九州土地之产撮粟尺帛之赋陆挽水漕衔柂摩毂日夜合杂以输太仓者以古凖今可谓盛矣至于道途之艰将负之疲京师之一金田野之百金也少府之百金民屋之万金也夫以万金之费施之于一燕好之中用之于一赐予之内此可胜计哉地之财有时民之力有限人君之费无穷以有时有限养无穷此调度所以愈增而不已民力所以愈困而不支也古者宫庭之职百二十员汉之文帝明帝给事宦者不过二人太祖养兵不过十二万太宗尝谓近臣曰人君当淡然无欲不使嗜好形见于外则奸佞无自入已凡此皆清心节用之本寛民养物之要不务先理其本而广为调度之求故曰未得节之之道也今夫能省内郡之黥兵而益以土兵然後兵可简也国家北失幽燕西捐灵夏守边扞塞无百二之要阻是以二边黥卒恃为爪牙不可以废至于四方内无事之郡百年不识兵革而例说屯伍坐蠧民力此不可不制也宜依前世府卫之法使民得以口率出徒而分天下郡为三等上郡五千中郡三千下郡一千而止番休迭上不过什一则武备修而简稽精矣周公制礼方五百里谓之大国其车千乘为五万五千兵而民不告劳者施之有序制之有术也今之所谓上户者征敛甚厚而其力困所谓下户者庸役不及而其势逸而上户居其一下户居其十是常困其一而逸其十也家有二夫古者皆出一兵今则逸之而不能用反敛有限之谷帛以给不耕之惰民此岂周公之心哉故曰未得简稽之本也圣策曰寛关梁之禁而商贾靡通臣闻钱者无用之物而圣人贵之者以其能通有用之财也夫以无用而通有用是以贵其通而不贵其积古之所以通货逹财者在乎商贾之职而不在乎上今之关市之地密于布碁均输之吏苛于翼虎商旅易业转为征之而求财货之通难矣圣策曰捐器玩之巧而工弗戒此在陛下约已以率尔陛下约已于上则六宫蒙化于内百官率法于朝百姓承流于下及其久也风俗转移嗜好薄损有其财而无其尊弗敢踰制有其力而非其道不敢败度则虽不捐器而工自戒矣臣又闻之天下技巧华靡之玩未有不始于京师欲治四方先治京师古之道也夫以千里之地而四方之俗皆有焉者唯京师也惟其难制之宜甚详周法六乡四郊之内自比长主五家积而上之至卿大夫凡万有八千九百三十六官而後足以致京师之治今京师治民之职大不过京兆尹次不过河南令而求风俗敦朴是以难也惟陛下择之而已圣策曰风俗浮薄根于取士之无本教道之不明而博询台阁之论所执者不一岂无救弊之道焉凡取士之道不过二科曰德行也文辞也而已臣以为自三代以上可以用德行由秦汉以下不过用文辞而台阁所以异论者盖不过二者之间也陛下必欲以德行取天下之士则井田当授也侯国当建也民必家给也官必久任也乡当读法也家当有塾也而後可以求全德真行致之于位如其未也而独设选举德行之科是亦无补而已矣夫先世之吏正故所举者必求仁义孝弟今世之吏邪故所举者不过请托嗜好故曰今日取士不过可以用文辞耳至于敦俗之本教道之法臣愿有献焉盖士节之重轻未尝不与国体之安危相应如根本强弱于下而枝叶荣枯于上也昔周之士贵秦之士贱夫上有屈体下无屈道者贵也舍已所守求合于上者贱也周秦治乱考此可见盖夫士无守道自重之节人有翾躁不耻之求渐渍成俗恬不为怪未有甚于今日也宜有以矫正其弊使士知自重而人蹈廉耻凡潜德独行不求闻之君子必深察之而使之常在于必显仰希俯合昧于宠辱之人必深观之而使之常至于不用则天下皆知盛德之意士节一变敦俗之本教道之法自此致之可也圣策曰刑罚烦重出于设法之多门沿袭之不革而将加恩仁之政使死者少缓必有可行之术臣观陛下之意不过欲仿三代之肉刑施之于从坐之死尔是未尽观时制宜之道也古者政敦事朴虽以圣人之智而因革之间犹有未尽者肉刑是也断民之支体使不为完人此非圣人之心而三代用之者因革之理有未尽也且立尸而祭近于渎神俎豆而食近于甚野岂若後世虚神之位金石为器哉肉刑之不可用于今犹之不可尸祭而俎食夫大辟之科至死而不敢怨者法当其罪也傥欲加恩仁之政寛从坐之死则今之律令自有减死一等法舍此不用而断支刖足为骇民惊俗之事未足为可行之术也昔子产欲止伯有之妖必并立子孔之後则夫政虽贵于推赏而亦贵于慎名使天下不知朝廷恩仁之意而徒传告以断人之足而弃之岂所以为慎名哉圣策曰予欲兴乎七教兼乎三至以底圣人之道则宜条其先後之次欲明乎六亲尽乎五法以极天下之治则宜叙其始末之要此见陛下博稽古先欲举载籍之所传施之于今以尽圣人之道而尽天下之治也臣请深论天下之道先後之次始末之要而陛下酌焉盖德与刑并行天地之间如寒暑相将未尝离也于是之间必有先後之次上焉者专德以胜刑若尧舜之无刑成周之措刑是也中焉者假刑以助德若西汉宣帝任刑名东汉明帝善刑理是也下焉者唯刑而已秦以刑致乱隋人以刑兆变是也此先後之次不同故治乱之应异也则夫敬老尊齿乐施亲贤好德恶贪亷让之七教至礼不辞而天下治至赏不费而天下悦至乐无亲而天下和之三至从而可明其次也抑臣又闻之恐惧寅畏者政之始也骄逸隳惰者政之末也周宣王中兴之盛德而不慎于後其诗终为变雅唐太宗慈俭英武之主而魏郑公刘洎马周咸谏以为渐不及贞观者盖崇高富贵之势骄逸隳惰之所伺也视其有间则入而不能出矣是以圣哲之君遐观远虑思之于所不思求之于所不求方其大安也必以危自厉方其大荣也必以辱自惕不使非常之变起于不测至于不可救也岂非知治道本末之要也欤则夫六亲之等五法之数又从而可推其要也圣策曰仲舒之言班固谓切于当世其可施于今者何策崔氏之论范晔谓明于政体其有益于时者何事昔班固载仲舒汉廷之策于史其间讲天下治乱之理可谓详矣举而行之皆足以助治而最可施于今日之策臣以为莫如天道先阳而後隂王政先德而後刑之论也范晔纪崔寔政论数十条于书以为凡所辨论通明政体而言有益於今者则臣以为不足深论者也何者寔之大槩欲人主不能纯法上世而宜参以伯政严刑峻法破奸宄之胆以之行于汉桓帝衰替之世可尔安足为陛下深论哉圣策曰无以为古人陈迹既久而不可举无以为本朝成法已定而不可改惟其改之而适中举之而得宜不迫不迂归于至当陛下议政法而举适中得宜为言此天下之望也臣安得无辞以致之盖势可以举则举之则不失于陈迹力可以改则改之则不泥于成法此因革之常道也至于未适于中未得其宜而改之则今日之变法犹或可议焉臣读易至革卦言天下之法至于有弊则不可不革也而辞曰元亨利贞悔亡然则革之必至于元亨利贞然後悔可亡尔又曰革而当其悔乃亡然则革之而不当益以招悔也夫革之必至于亨然後可以议革变之必至于当然後可以言变斯圣人之能事易象之精义也思之于冥冥索之于昏昏使尽合道义之中而後革之则一法出而天下倚之若山岳此之谓革而亨谋之以衆多待之以迟久使尽得上下之宜而後变之则一制行而天下望之若云霓此之谓变而当古之为治相与谟谋于庙堂之上至于风移俗易徙善远罪而天下不知其措置之迹者必亨而後革必当而後变也今则不然一法朝出而夕已嚣一制暮行而晓或弊斧钺不足以禁谤论窜黜不足以抑烦言其故何邪未决其亨而革之未计其当而变之举而不必适中动而不必得宜也臣愿陛下慎之而已盖夫革而未尽其至则其势必复革而有复则法以轻而不信矣法制数变国家之大病也汉徙甘泉后土之祠自是之後三十年间五徙而天地之兆终不能定故愿陛下慎之则至当之论无过于此矣陛下虑臣之惮言而不必行则苟饰行以自免则诏之曰言之非艰行之惟艰又虑其畏避执事而不尽其悃愊也则又曰悉心以陈亦不惮于有为臣是以敢进其私忧过计之说臣闻天下者大物也是以治之者必得大才苟未得大才而委畀之则天下之政终无时而理矣万钧之鼎天下之至重也而孟贲乌获持之奔走踰越险阻若践平地此无他其力足也使其力不足负之而趋不独折絶筋骨又将隳器败餗而不可救矣易言天下万物之理至详密矣而至于治天下之难治而未尝不归之大才硕德之人故屯之不宁必待君子之经纶蛊之败坏必待君子之振育旅之分散必待智者之有为否之欲休必待大人之获吉圣人以为当四卦之时不得四人者治之则愈益其乱而无补于治昔汤之求伊尹也见之耕者高宗之求傅说也见之岩筑文王之求太公也见之渔钓三士者藏迹至深而三君者能举而用之者以其取之公求之广也唐文宗可谓恭俭慈仁勤于致理之主当是时李德裕在其廷而不用裴度捐子外而不使乃览贞观政要而叹息又曰吾视开元天宝事则气拂吾膺然则文宗所以忧勤尽心者徒虚器尔伏惟陛下法成汤高宗文王公听广取以为法鉴文宗舍本忧末以为戒独观昭旷之道驰驱域外之议不论隐显不间内外不异远近不殊明晦才之当者取之德之宜者予之可大者治大可小者治小则天下之才继踵而出凡陛下所举而询于臣者不治而自治矣陛下有为之术何以先此古人有言曰言切直而不用则身危不切直则不可以明道苟求所以明道又避于危身此势之不可并者也说不由道忧也由道而不合非忧也苟求所以由道又希于必合此理之不可兼者也臣学术浅陋言论狂鄙罪当万死无所敢恨幸陛下察焉臣昧死谨对
清江三孔集卷一

[book_title]卷二
钦定四库全书
清江三孔集卷二
宋　孔文仲　撰
奏议
论王安礼诈疾不赴成都
陛下以安礼曾历二疾屈敛威怒优为诏辞至有勉为朕行之语相继遣使赐以茶药慰送甚厚安礼终不奉诏安礼在执政日骋辨辞凌轹同列常出其上至于奉事吏人曲为恩勤有踰亲族以此大得胥吏之欢美誉善称日满人耳秘谋密事无不察之雄猜反覆近世罕有臣闻命令之重国之成器乃上天之所付畀而圣人所以役万物而制四方触之者诛违之者杀慢之者殛非之者死伏望圣慈明降安礼拒诏之罪饬有司按法从事比季文子之逐莒仆敢忘九刑如唐【阙】宗之戮祖尚犹为轻典
乞诏诸路州县极言新法利害
臣伏闻顷者小人误国倡为苛政青苗助役首困天下及其蔓也府界三路之保甲河东陕西之用兵京东西之保马福建剑南之茶江湖淮浙之盐以至邕顺泸辰沅之外深山大海之滨金革蹂践赤地千里盗臣酷吏日夜椎剥遗螫留蠧孔穴千万朝廷擢用忠良沛然大变夫欲博照幽隐使民无遁情者当与天下共之臣愿深为诏令开示诚信使县令博尉知州通判各论其郡邑之利害转运提刑各列其一路之休戚可废可起可兴可除皆许实言勿为讳避择通练世务才厚正直之人实为司徒使专综考条其可行上于朝堂论于公卿然後出之
史论【恐皆少作且多逸篇】
舜论
孔子曰无为而治者其舜也与由斯语以观之则舜之为舜宜其沈默不言乎明堂之上天下之事未尝挂于耳目入于念虑然後谓之无为可也及考之于书则曰舜在位七十载耄期倦于勤夫劳心庶政之间以至于倦于勤岂所谓无为者哉曰古之所谓无为者非废弛万事而无所用心于其间也谓乎不为事之首耳盖天下之理有经始之时有守成之际方其经始之时修礼乐之废亡革政刑之僭滥全可用之器复久旷之官风俗已败者持之使成纲纪已疎者辑之使密方是之时虽欲无为不可得已若夫守成之际则异于此礼乐有定制政刑有定法器有常用官有常守风俗已善纲纪已修加之累黍不足以为烦杀之铢两不足以阙事方是之时虽欲有为不可得也舜之所治者尧之天下也尧以圣人之德享位长久也其风化法度行于天下可谓备矣舜虽圣人欲增尧之所为不可也欲省尧之所为又不可也则不过承其已备之法讲明开布之而已则舜之为天下未尝为事之首也此所谓无为矣而其渠渠于天下之务者未尝已也故五载一巡守以考诸侯之治自仲春以至仲冬由东岳以至北岳犯冒寒暑涉履山川是舜未尝安处于京师以忽天下之事而不为也苗民者南州之小国而征苗者又舜之末年也而舜之行师之事亲命于禹及其不克也则又舞干羽于两阶以悦来之苗之区区而舜犹未尝藐然于心况其太者邪是舜未尝宴安于深宫以忽宗庙社稷之计而不为也然则所谓无为者不为事之首而已不惟舜而已古之为政者皆若是也故尧之为君洪水既平之後后稷富民而契教之则天下固已无事矣此尧无为之时也及考之孟子则其劳之来之匡之直之辅之翼之者未尝废焉成王之时承文武之业守积治之余管蔡已诛商奄既殄则天下已无事矣此成王无为之时也而周公授之以典礼三百其视朝告朔事天地交百神亲诸侯抚夷狄者未尝废焉故曰王省惟岁夫岁功不息则王者之事亦未尝止也由此观之则舜无为之意可知也已而後世中才之君如汉之孝文唐之明皇惑于无为之说而不考其实遂欲以清净寂寞治天下或终于无功或至于衰乱呜呼彼岂知舜无为之意哉
文帝论
汉之两京其治为近于正心修身以化天下者莫如孝文帝躬行以率下其迹着明者莫如节俭班固称其在位二十余年宫室园囿无所增加至于身衣弋绨之服帷帐无文绣之饰则其行之于身者可谓至矣宜其天下之民靡然革其故俗而从之贾谊推极其弊乃以为礼义廉耻不行于天下天子之服而庶人得以衣倡优被墙屋由是观之民之奢侈而僭上骄汰而无节盖亦未有过於此时也岂帝王之行不足以率天下之民哉盖文帝之所以率民者未有以尽其方也凡为治之体有风化而又有法度风化所以动民之心法度所以动民之志两者相为用而未尝可以偏废者风化有余而法度不足虽黄帝尧舜复出犹不能使天下胥劝而为善也先王知其若此也故为之制度之密纪纲之详颁之天下以束其心体齐其耳目故宫室之用器服之饰车舆之节人徒之数自天子至于委吏由京师被于海表斟酌处置锱铢分寸之间皆有条理而不乱使之驯饬而不至于拘优游而不至于荡下者不得进而慕上尊者不得俯而从卑则是所以调剂天下之民者尽于此矣犹惧夫斯民之未深知也于是月告之时诰之岁晓之设官师以劝之於乡闾立师友以讲之于庠序使知夫循理奉法之荣踰分犯上之辱夫如是故下之民虽豪悍忍诟者莫不愧羞勉激以从上之令而後风化得行焉文帝之为天下也尝有法度纪纲以节制之欤常月告之时诰之岁晓之使知礼义之可贵欤皆未尝闻也则天下之民将何所依归向风而就先王之礼哉此其虽有修已之勤而卒无化俗之效也下至孝武慨然有意修太平之治于是畴咨海内招徕俊良与之议文章改制度而武帝未尝行之于身故天下亦莫之信其为治之迹与孝文异而其实一也臣故曰风化法度两者为用而未尝可以偏废也
伊尹论
或曰孟子称伊尹之居莘汤三以币聘之然後起即为之臣则伊尹可谓难于自进矣然又称伊尹五就汤五就桀何其去就之易进退之速如是哉盖非伊尹之事而孟轲之传妄也应之曰三聘而後为之臣者伊尹之所以自重其道也五就汤五就桀者伊尹之所以终汤之志也古之贤士方其上之不我用也则深藏远伏于畎亩岩穴之间而不怨及遇其时得其君也亢然当父师之隆礼而不乱然而王公大人能屈其身以下人卑已尊道者自古常少也伊尹以尧舜之道磨砻浸溉自得于心为日久已至於济民救世之业盖其胷中余事然成汤信道之浅深未可知也召而亟往则道不尊道不尊则言将不信而志将不行也故优游以俟其礼持重以观其意然成汤之币凡三至而不倦则其尊贤重能之心可以见矣于是释耒耜而起为商之辅相卒于君臣相得言听计从配功皇天故曰伊尹三聘而後臣汤者所以自重其道也虽然伐夏救民岂成汤所欲哉特出于不得已耳盖汤之于桀臣也夏之于商君也臣之于君情义甚至常欲其本支之灵长社稷之永久宗庙之安固人民之和附虽桀之甚不肖而成汤之意岂欲自取其位而投之南巢之野哉固将道之以仁说之以义幸而一旦有改过迁善之意则夏之宗祀庶几不絶而桀之过恶不必究也于是使伊尹就桀而事焉使之告桀以事天庇民之甚艰奉宗庙之不易悔吝之可虞祸败之可畏善之可积过之可悛丁宁深切见之于其言愤惋果敢形之于其色虽桀之昏乱以为犹可涤濯追琢而为尧禹也桀既不能改而汤以为未足深咎也于是再使伊尹就仕之然犹未足至于三至于四至于五至不改其恶于是伊尹以桀为不可谏民终穷而无告矣乃复于汤而决升陑之事书曰伊尹去亳适夏既丑有夏复归于亳此之谓也故曰五就汤五就桀者伊尹所以终汤之志也由是观之则伊尹之事虽若纷错而难明及挈而理之可以合而为一孟子之言未尝妄也噫成汤伊尹事业之勤至此盖亦足矣而後世好怪之士如庄生之徒乃或以刚戾忍诟为伊尹之行彼徒见伊尹赞汤之伐桀而不知佐汤之事夏也自汉以来佐命附益之臣如魏之荀文若宋之刘穆之唐之裴寂皆以其区区之权诈离故君而附新主以徼天下之大利彼其意皆欲以伊尹自处也夫岂知古之君臣用心之厚持义之故哉泰誓曰肆予以尔友邦家君观政于商惟受罔有悛心于是有牧野之事夫武王观政於孟津者冀商王之悔过也及其不悛然後伐之故伊尹之就桀武王之观政其事虽不同而其意一也
周公论
呜呼荀子之不知周公也其论大儒之效曰周公负扆而坐诸侯趋走乎堂下夫谁为恭矣哉兼制天下立七十国姬姓独居五十三人夫又谁为俭矣哉此其失周公之意远矣夫恭者不侮之谓也俭者不夺之谓也有王公之尊则其侮人也易兼威福之权则其不夺人也难由是言之崇高富贵之人不能守恭俭者多而能遵之者鲜矣然非所以议周公也使诸侯奔走受命于周而周公于其来也不能厚饔飱宴飨之礼其去也不能尽贿赐郊送之意以失天下之欢心则谓周公为不恭可也至于南面负扆胪传而进退盖上下之体君臣之分所以相维持而胶固者岂不恭之谓哉古之建侯开国以辅王室尊天子自黄帝以来未之或废使周公之建诸侯也攘民之地洿民之田重赋暴征以克下而厚上则谓周公为不俭可也而周公因民以制征因地以建国天下之人喜得其君师宴然相安如未封之日岂不俭之谓哉书称虞舜温恭允塞则舜之德可谓恭矣然其巡四方朝羣后未尝废也禹恶衣服菲饮食则禹之德可谓俭矣而其别九州建五长未尝废也而皆不害为恭俭者何也彼与天下同其哀乐而未尝私其身也况圣人之行俯仰进退施设之体初若纷纭而不同及其终也要之合於道而已周公之分同姓可以为仁朝诸侯可以为义非恭俭之足以名也车人之事辕直而轮曲匠氏之器规圆而矩方此皆一人之巧而其变有不同也朝诸侯而论其不恭封同姓而言其不俭譬犹责车人曰轮奚不直辕奚不曲问匠人曰规胡不圆矩胡不方也非所谓知变也盖荀卿生乎乱世杂乎流俗之间未尝亲讲圣人之余论其为书也徒务驰文词之工以夸世俗而不暇择其是非得失之详故其辨论虽博而诡于道者甚衆非特不知周公而已也
李训论
呜呼士之遭时遇主也非有帝室之亲而怀腹心之忠非有列国之封而奋手足之卫其为作史者固宜取大节而弃小疵美其犯患而遗其细过然後可以激忠臣而励志士苟惟徒责其小疵而弃其大节论其细过而掩其犯患之功则是以成败论人矣且以李训而论之其始也布衣贱士于李氏非其帝室之亲也使其功成名立于唐世非有列国之封也而能竭忠愤志为文宗谋者何耶谋而就乎上则左右仆射次则侍从之官耳身没之後子孙贤乎食唐之禄其不贤乎为唐之民谋而弗就身膏斧钺诛及妻妾宗族絶灭为天下笑然李训为之而不辞者岂有他哉志在安宗社而尊君父也作史者不能深探其心而以浮躁责之此愚所以掩卷而叹也且春秋之法君弑而贼不讨则深责其国以为无臣子也宪宗之弑历三世而贼犹在方是时非无臣子也刘蕡以言逐申锡以言诛天下之士由是缩首畏祸持禄养交而已惟一李训义不顾难忠不避死慨然为文宗谋杀陈洪志鸩王守澄而杨承和韦元素王践言之徒相踵而死元和逆党几于殆尽少足以释天下之怒未足以雪宪宗之耻惜乎训之情鋭而气狭志大而谋浅立功名之地而不处以谦厚蹈安危之机而不先之以沈默反与郑注怙权斯其所以致甘露之败也且以仇士良为左神策军中尉鱼洪志为右神策军中尉天下之权尽在二人矣举手伸缩便有轻重岂可以白徒而搏精鋭哉为训谋者胡不告文宗曰举神策之兵而委之于将罢二人之柄而付之有司然後可罪者诛之无罪者释之使天下之人晓然知宦寺之罪不可赦也则诛仇士良鱼洪志乃一妇人女子之力尔其次者从郑注之谋可也岂有甘露之祸欤而不知出此反以谲诈败天下事抑亦当世衣冠之厄会也唐社稷之不幸也设使当时无风动庑幕之变足知阍寺之不可逃矣岂天意之不佑?人谋之洄刺者耶唐史惟知罪其浮躁而失之愿执事者思之也
律赋
三阶平则风雨时赋
圆极之运太阶以平表圣神之德盛致风雨之时行位正六符炳光芒于常次气流四序普散润于羣生大仪之远兮其体高明列宿之繁兮其文交错君道修于上则瑞为之证人事失於下则变从而作伟一德之温恭感三阶之炳烁腾精于上烛太微紫微之居垂象于人应时雨时风之若煜煜华藻苍苍昊穹旁辉乎太一之座密次乎文昌之宫则必天地协应隂阳大同沐之以膏雨挠之以祥风上灿高躔既色齐而光大俯呈休验俾根着之滋丰灵台齐政兮知精?之祥太史占天兮测宿离之会上焉两两之悉正下焉元元之永赖盛泽鼔舞洪恩霶霈观文察变仰魁斗之均明薄山流渊苏物情而交泰岂不以天至藐也其监无私星至远也其应不欺惟上阶之成象合元后之显期或当乎卿大夫之列或主乎士庶人之卑率皆腾耀而有烂守常而莫移致此协气播于天时薰兮解愠之美沛若如膏之滋顺轨而居展开德宣符之效以节而至无鸣条破块之为斯盖位焉不易其尊卑行焉不差其经纬使清微之令均被乎率土脉沐之澍【一作泽】昭苏乎品彚化养无外涵濡罔既相比而列连炳焕于七星仰观其符知协调于六气诚由至仁之化也四表光被太平之治也兆民允怀蔼休功于万宇兆祥应于三阶载于传则微凄苦之戾出于记则无猋暴之乖验斗覆而岁穰求端则正占毕明而夷贡取类其皆班固志之也晓然示人方朔陈之也勤于致主修皇德以上动焕台光而可覩符作肃作圣之事鲜极备极无之苦又何必享帝于郊始能节乎风雨官题诗
天官颛面正朝
天官惟将相位号着璇霄所处皆颛面攸司共正朝极星安正宁列宿俪羣僚号令三光动吹嘘二气调何参方辅汉稷契正禆尧盛旦羣龙进乾符已上昭
置章御座
圣皇勤政治虚已纳忠良拱手居宸扆留神置谏章孜孜收国论密密迩天光中昃常游息焦劳慎作荒至言规汉后无逸戒周王默处岩廊邃洪基可世长
玉烛
圣王臻大治四海属休戈遂致隂阳顺均如玉烛和德威周远迩民俗被渐摩品物皆蕃殖昌辰絶札瘥气充诸夏润祥应太平多华旦今如此庸才愿咏歌
清江三孔集卷二

[book_title]卷三
钦定四库全书
清江三孔集卷三
宋　孔武仲　撰
古赋
双庙赋
出睢阳兮荒蹊残草之间览双庙之遗踪兮启高堂以纵观彼廵远虽异人兮忠壮同发乎心肝英灵超其以邈兮顾形魄犹凛然昔天宝之不道兮履阽危以为安置庸相于庙堂兮养逆臣于边关荦山朝发于范阳兮烽火夕照于长安沧溟横泄而莫御兮漂九州以为澜惟梁王之旧都兮俯淮泗之惊湍当兵革之几消兮矧壁垒之不完徒死节而相誓兮胥肆力乎艰难以九拒却九攻兮顾虑画之已殚及兵尽而食穷兮虽智勇其何言腰领横分于刀几兮支节播弃于丘原生城守而死庙食兮越至今几年而望之者怵惕兮过之者盘桓使懦夫有立志兮此伯夷之所以为贤如二公之风烈兮宜闻之者勉旃夫威刑者人之所惮就兮禄利者人之所喜干矧鲸吞而虎攫兮如思明与禄山独慷慨以不惧兮持初志而愈坚眎白刃之来临兮犹蝱雀之过前洞观历世兮鲜或能然以孔光之素贵兮犹折节于莽贤偷荣耀于一日兮甘丑辱于三年生为谀臣以终身兮死为怯鬼于黄泉聊举隅以善谕兮非更仆之能宣我思古人兮徒涕泗之涟涟
鸣虫赋
微哉鸣虫也彼各有徒深者潜形于数仞之壁高者或托于百尺之梧嘈然四起杂尔相呼其幽隂悲愁如寡妇秋叹于帏幄其荒凉惨淡似客舟【一作子】夜语于江湖其声若曰岁既秋矣凉生暑徂霜棱棱以将结露炯炯而归芜茁然丰者为白草蓊然秀者为枯株彼无情而若此况吾俦饮水【一作泉】食土夀命不长者欤余闻而诮之曰是何譊譊之多也天地至公惟有生死抱隂而陨乘阳而起顾无物而不然尚何为乎忧喜取于尔类则有麟凤之与蜉蝣譬之吾人则有彭祖之与殇子虽万口之讙譁诉高明而不已恐造物者闻之必有按剑而眄者矣不取戮于天公将见殱于社鬼语未毕归而自尤曰彼之所以异于吾者躁也【一作噪】吾之所以贤于彼者默也奈何纷纷与之争言是吾惑也不若收视返听外与之絶旣而长城鼓阑远汉星灭日出东隅虫声遂歇
吊隋炀帝赋
驰荒郊兮北山莽悲风兮萧瑟哀隋家兮荒主尝南游兮弭跸时杨氏之方盛奄八荒而为一忘缔造之艰难肆沉酣于燕逸平地渺兮斆海高堂隐其陵日顾繁华之已空丛棘【一作荆】榛而若栉感兴亡之遄速徒惆怅而涕零流萤集兮汉宫呦鹿乳兮周京自古皆有此奚独恨兮芜城惜乎舍完固之图就败亡之势岂群臣之尸素絶嘉猷于献替抑天夺而鬼瞰复公言而自弃呜呼楚泽丘墟雷塘草露鳬鹈沸【一作鴈下】兮秋声【一作飞】牛羊归兮日暮迷楼欹倾过者谁顾乃为文以吊之聊以续乎阿房之赋
田家坡赋
登崇冈以北望山石嶙嶙而青白非所谓两钟者耶游气蒙蒙以薄天非冯夷之所宫者耶洪涛巨浪号北风者耶银山玉城渺连宫者耶惟余南归而至此过钟石之旁混三江而为一兮浩聨属乎天汉沙不可以舣舟兮凛惊肃其魂斡鸣两桨以横絶兮夕寄宿于南岸舟人相戒以不寐兮听城鼓而宵半孤山岌其当前兮闪羣星之灿灿及还吾乡甫涉旬日昔之川行今则陆矣昔之舟处今则涂【一作屋】矣欲舆而舆欲马而马入翺翔乎城邑出驰驱乎垧野险阻危厉化为夷平蛟龙无所用其威兮江豚白鱀安得以纵横行持一筇疲卧一石而渇饮一觥安得长处此兮差【一作乐】优游于养生涂於人之所不涉兮耘于人之所不耕顾谓仆者此何处也对曰是名田家坡去城十五里于时侧景衔山松声飕飀溪塘湛其微波兮梅花落而飞浮方旋輈而返辔怅
<集部,总集类,清江三孔集,卷三>莫克以淹留因援笔而成文兮聊以识乎兹游元丰六年十二月十三日
庙山赋
太仪坱圠兮孰辟其初东为沧海兮南为江湖谓其有意于物耶胡为土断壤絶不容驾马与牵车谓其漠然无意耶胡为积水之中截然起为丘墟惟洞庭之汗漫兮号巨浸于一隅指天为幕兮视地为无上飞鸟而下行舟兮济未半而力无余使无所栖息兮其将困厄乎蛟鱼乃有庙山兮圪然以中峙洲渚囬环兮瀦以流水力惫者得休兮见险者得止若被边郡县前临不测之敌兮犹幸有城郭之可恃夜安以眠兮昼徐以起虽扶摇拔山兮如蝱雀之过耳上青苍兮薄浮云中安帖【一作安妥】兮旁无隣收缩以为秋兮浩渺以为春观于此兮可以知隂阳之屈伸山有民兮居甚乐缉茅以为室编篁以为乐以猎为刈兮以渔为获夕与鸡栖兮旦与鳬作生长于是老死于是而已矣孰谓官府与城郭汉浇唐漓兮吾独全太古之淳朴视日出为朝兮视月升为夜肤氷而後知腊兮颡泚而後知夏【一作气和而後知春兮肤氷而後知夏】无功可録兮无罪可赦与鼋鼍并游兮与蜉蝣俱化我欲留此兮捐诗书视居居兮行于于不饮酒而乐兮不撞钟而娱波涛以为琴瑟兮风飇以为笙竽宾虞舜兮友轩辕傲贾生兮卑屈原访鸱夷兮追鲁连
二山赋
武仲尝从清源正敏仲祠南岳登福严南台寺旣又泊舟九江望庐山浩乎有遗世独往志而未能也乃作二山赋以寄之
衡之麓兮幽幽衡之泉兮断流方岁晏之凝沍惨风云以悲愁忽青春之时至散沉隂以飘浮上玲珑以交滴下青葱其若抽谷鸟语兮关关涧【一作林】鹿鸣兮呦呦使君来兮此时历岩径兮鸣驺奉尚方之宝炬拥北荒之轻裘会时雪之未应扣严祠以精求星斗焕兮临墀河汉杳兮明楼佩凄瑲兮振玉冠璀璨兮鸣旒奉南帝与高真若交与兮绸缪旣毕事兮逍遥盍翺翔兮林丘路虹霓之脊胁摘中天之斗牛松翳翳兮千幢竹枞枞兮万矛窥三生之晏坐寻魏阁之仙游兴徜徉而未尽遂秣马而回輈水悲鸣兮而惜客之去山回环兮而邀客之留顾人事之不可遂徒惝恍乎离忧公臲卼兮巴陵之车我出没兮重湖之舟既望履于浔阳复登门于邦沟语欵曲兮有数迹浩荡兮无由公虽寓兮天都心独喜兮南州谓古乡亦无以异于传舍闵世俗之人龊龊而拘囚慕远公之莲社营渊明之秫畴我亦久思兮此邦奉先子之松楸愿归来兮卜邻偷岁月之优游挹明波于天地掺高袪于浮丘浩乎辽哉斯乐不可得而言也彼何为乎公侯衡山之往兮今不遑再庐山之居兮公其早谋
东坡居士画怪石赋
东坡居士壮长多难而处江湖之滨或夕休于岩或朝饷于野或钓于水之湄或耕于山之上颀然八尺皆知其为异人观于万物无所不适而尤得意【一作意尤得】于怪石之嶙峋或凌烟而孤起或絶渚而罗陈端庄丑怪不可以悉状也苍苍黮黮碨碨以鳞鳞彼造物者何简也此赋形者何多也盖含之为一气散之为万貌非尺度所裁量斧凿所增损乃知夫黜聪明捐志巧则其动作固将有疑于神也乃濡秃毫阐幽思以心虚为无象以感触为太始混沌黔娄左右为之宾浮丘洪崖唯诺为之侣移瞬息于千年托方寸于万里其醉墨淋漓藏于人家散于塔庙者盖有年矣一日止前驺欵荆关解金龟置紫绶而苍颜瘦骨杰然如长松之临岁寒举酒而屡釂仰屋而独言曰吾之胸中若有嵬峩突兀欲出而未肆又若嵩高太华乍隐乍显在乎窗户之下几案之前乘兴命【一作亟命童仆无乘兴字】童奴展纸万幅浇歙溪之石磨隃麋之丸睥睨八荒运移云烟不知泰山之覆于左麋鹿之兴于前亦不知我在此而人之旁观一挥而皴苍菌蠢之体具抚而幽深杳远之意足如在武昌之麓二别之间是时朔风号怒寒气充斥日临西云倒射东北居士旣得其象又感其声写修纎与森蔚横斜出乎峥嵘悄乎如鸟雀之将下泠然若幽泉之可听乃有霜顋铁面之翁瞪若有覩卷之怀中居士无吝色无矜容淡若忘也岂以为彼取之有限我应之不穷尝闻之曰文者无形之画画者有形之文二者异迹而同趋以其皆能传生写似为世之所贵珍居士之文俊伟闳博纡徐姣好矣而又欲从丹青之妙忧以此娱情欢以此寓笑盖将以贾谊陆贽之文顾凯之王摩诘之笔兼之乎一身故其动之为风散之为云敛之为秋舒之为春是何其视听食息与我略均而多才与艺如此此余之所以心醉乎斯人也
憎蝇赋
方盛夏之滔滔兮气藴藴以熏心斥纎絺而不御兮将释履而投簪切于身而犹若此兮又况乎外物之相侵而是时也有曰蝇者或形小于乌豆或衣蓝而冠赭其来无端其聚而积汝腹何贮汝足何历缘眉目与口吻又自恃其羽翼吐舌持髭并肱交跖暂却复还以千为百是可憎矣吾将数之若夫亲宾之会处景物之佳时傧芳罇以晤语援柔毫以赋诗酒未行而已醉膳甫至而先知浮瓜于泉沉李于水清尘埃以洒埽洁盘箸以湔洗而乃会面牝牡公遗溲矢宵漏初息晨光向微皓露凝宇清风涤衣幸视听之萧散已薨薨而四飞饱食方休炎晖正午偃在牀以假寐?华榱而避暑忽伺便而投隙集体同于飞蛊我坐尔至我行尔随扇不暇执拂不暇施虽有躯之七尺曾衆寡之莫知四序之间可畏者夏汝司其昼蚊司其夜嗟方寸之甚小为百烦之所舍乃曰人于万物是亦一虫纷然杂处大小相攻今则暂存之气息至秽之形骸外有蚤虱内有蛲蛔盖与生以终始非有时而去来舍此不思而惟蝇是责则我亦褊矣何异拔剑而逐之哉
清江三孔集卷三

[book_title]卷四
钦定四库全书
清江三孔集卷四
宋　孔武仲　撰
古诗
马啮麦
马啮麦仆饮氷北风轩轩摇丘林霖霪十日吁可惊南山喜见朝日升寻阳北岸霜泥薄穷腊独为千里行五里聊一止十里复一息杨柳弄轻黄已作春颜色川原入眼虽似快时节去家还可惜啮麦不须饱饮氷勿畏寒起鞭移担复五里帝乡即在须臾间悠哉役夫勉桓桓征途几何莫永叹亦莫悲歌行路难
儿归行
竹元珍云泽州山中暮春之月有鸟啼曰儿归者其声甚哀问之乡民云昔有里妇爱其子而憎前室之子欲逐之未有计乃于种麻时熟其半生其半使二子分种曰麻生乃得归而误以熟者与已子久之所
恶之子归而已子不返往视之则已化为飞禽啼曰儿归今乡人以为种麻之时候余以谓人之爱憎藏乎胸中隂谋所发乃在分种之际而心手倒错事与愿违朝人暮禽子母生隔似有巧者主张斡旋于冥冥之间天网虽疎其应甚密则夫为人上而接其下用心积虑可不戒哉又知天之所以垂戒示迹于人者殆将使之推类以自广非独此一女子也乃作诗以纪之
儿归儿不归朝为子母欢暮为禽鸟飞故居不得返深林安可依此身寂寞已如此我母在家应忆子子今岂不思其亲空有旧心无旧身儿归儿不归春已暮朝多风夕多雨山虽有泉陇有黍儿寒有谁诉儿饥与谁语万物卵翼皆相随儿今不得儿子母儿归儿不归年年三月种麻时此声烦且悲闻昔一母生两儿于已所生独爱之麻生指作还家期惟憎者来爱者去物理反覆不可知天公岂欲故如此善恶报敏如埙箎至今哀怨留空山长为鍳戒子母间岂独行客愁心颜儿归摧痛伤心肝
健儿走马行
天街极目如平水健儿走马天街里南宫宴罢晩色深宿雨初乾尘不起罗巾满挿汉京花雕鞍一簇浓如霞千蹄撇过在顷刻闪电飞星不留迹路旁看者如堵墙街使传呼俱辟易朝家和戎七十年只矢不射塞外天尔曹不必夸驰骋官家无意窥幽燕稳将金帛北归去万岁千秋祝明主毡车满野春草长任尔祁连山下住
昨日之日行
昨日之日嗟可忧羣山积雨漫溪流行人两两相负过虽有桥梁如拍浮南归童仆皆贾勇濶步岂顾川无舟狂澜更与人争力一跌性命甘长休乘险徼幸乃无患作客如此真何求今日之日却优游青天挂幕隂霾收朝阳透射鸟乌乐宿潦平帖蛟龙愁新花芳草色鲜莹时而殷红垂石榴风景清旷亦可嘉旅衣酸寒马足羞冈原渐高沮洳湿此行应快无迟留
车家行
上坂车声迟下坂车声快迟如鬼语相喧啾快如溪沙泻鸣瀬一车人十捧拥行江南江北不计程青天白日有时住无人止得车轮声晩来骤雨声濯濯平晓郊原尽沟壑方悟车家进退难不如田家四时乐
猗猗堂下竹
猗猗堂下竹我来初萌芽生意甚蹇薄才能出泥沙狂霖一夕作霹雳连轰车回首未几日其成何速耶修然数尺高秀色蔚以佳余隂过盆池喜跃见鱼鲑乃知地道敏不待岁月賖念彼远游子聨翩入京华势利勇奔趋被服争豪奢外虽逐喜好顾盼相陵夸中乃昏智识有损无增加曾竹之不如徒比草木花经风已簸落枯槁良可嗟而我方涉世浩渺无津涯因竹亦自悟慨歌牕日斜
白湖泥
昔浮洞庭浪今踏白湖泥水陆虽异趣客程皆嶮巇浮身无根株转徙长路岐尝闻昔人言欲以瓦为衣风雨辄不出华堂安所栖我今南复北扰扰亦奚为行役衆所同浩歌聊自怡
道中观荷花
放棹东南去正值荷花荣玉质不待染仙香无限清朱朱仍白白脉脉复盈盈迢递天风起谁怜舞态轻与廖开甫自淮南同行赴举相别五年复相遇於蕲水县为诗赠之
束书吾初走夷门倾盖得君恨不早兰溪驻马复相逢二纪飞驰如电埽惜君憔悴力不任顾我沧浪髪先暠忆昔同行气颇骄青骢马快鞍鞯好荒山破屋风豪横大泽长堂雪倾倒高谈洒落见天机健句纵横滤腹藁辛勤始得到京邑文辞不入春官考可怜六翮委沙泥坐看群仙上蓬岛壮年多难寸心折劲镞已衰难破缟而君施设有余才西佐元戎夺城堡牛刀拂拭试一县如引沧浪灌行潦归来赴愬天子庭正欲披腹呈瑰宝片辞未吐疾先入藜杖扶行色枯槁篮舆复指天涯去长川横滥声浩浩骅骝不日归王闲那久低摧卧霜草
久长驿书事
空堂深深闪灯烛羣奴鼾眠声动屋豆肥草软马亦便嚼美只如蚕上簇天事由来不可量初更月出星煌煌须臾变作霏霏雨客枕不眠知夜长
故县作
促促远行役劳劳羣仆夫上漂以霖雨下溅以泥涂寒入骨胫裂润兼巾裳汚行路何其难我马亦已瘏逢人问前舍指点山墙孤投得数闲屋惨寂日已晡横流正浩荡惊飇尚号呼篝火就空室排入如鷰雏投醪不及均自酌以为娱
白砂驿作
浮云纷纷鏁太清骤雨肃肃飞中庭氷虀脱粟冷彻骨欲语寂然谁和譍辞家十日心甚壮今日始觉愁肠幷仆夫聚首亦不乐泥深滩密尤难行长途何意此艰险彼苍其谁司晦明闭门篝灯夜未久试遶前楹望星斗顽隂稍散避青冥白月飞光临户牖推移变态俄顷间坐使惨寂成欢颜群奴喧喧亦相语明日快马临关山隂亦不可知晴亦不可必尔曹稳眠莫匆匆清明更待东方白
题鲍家铺
邮亭秣马朝寒天雪云压山山涌泉陇头客饥欲噤口屋底人闲犹鼾眠敲门得薪感相济征衫如洗赖火然江南亦有安栖处却羡邮亭人稳佳
发光山
摇摇春霜草头白氷如龙蛇当辙迹天开日丽非偶然昨夜满山明月色忆昨北走关山中下坂还登百千尺狂风虚霰何可当破碎貂狐作巾帻今朝驿道千里平而况六幙俱空明昔何艰险此何易付予荣枯岂天意人心既好马亦骄腾啮辔鸣萧萧我今亦复歌且謡惠相好者同游遨相与驰君之乐郊从此不嗟冲涉劳
至赵庄鎭舍轿乘马二首
淮康望夷门驿舍犹六七我车嗟已劳我马亦太逸朝来天色好辉焕川上日郊原莽而苍生意密如栉农飱颇顺适昼气更盈溢抠衣就鞍鞯前引以一卒驰提历湾纡林木荣枣栗豁然就平旷天壤合为一稍过王务陂陂长水波濶惊风摇澎湃鳬鸭语啾唧却思在江湖双橹更轻疾川陆虽不同吾心两无必匆匆背乡井琐琐干禄秩功名未及试行役甘于蜜安得摆覉牵优游老蓬荜
晴郊漠漠翠烟浮乘兴闲登枣下骝风色斗回成凛冽却添貂帽拥驼裘
舍轿马而步
严风驾雪霜吾轿颇温燠白日煖郊原吾马快驰逐二者皆得用翩如两黄鹄马骄倦提策轿狭厌挛束何以救斯弊奔驰有吾足副之两革靴随以一筇竹鳬趋上高冈虎步出平陆折花得低枝照影临深谷道逢田间叟时访以耕牧北音稍入耳俚语俄满腹行行及前堆小汗已霡霂芳草可为茵吾眠不须褥人生忌太佚终岁居华屋醉饱耳目昏软暖筋骸缩今吾异于此千里干微禄朝随麏麞骋夜侣鸿鴈宿户抠劳乃久金矿锻方熟聊歌以自娱不作杨朱哭
江晦叔见访于兴国寺见庭中修竹两竿云竹虽不多而萧骚可爱因赠之诗
忆昨在江都聨君城一曲我家百色无唯有数竿竹琅玕净相倚萧洒意常足君亦时见过笑语伴幽独别来七见春屡送光景速京师车马烦高尘蔽华屋僧室日闭关静若在岩谷忽闻剥啄声把手叙寒燠嵌空疉石畔亦有双筠緑动君青云兴赏眄不移目爱其萧骚风摇此苍翠玉有如嗜脍炙久矣虚其腹一旦逢割鲜欣然喜如沃乃知物外适可以傲流俗奉常官事简佳集时可卜轩窗辟深邃冠带脱拘束文枰稍拂拭白黑看驰逐更设茶两旗何须酒百斛
寄经父兄
我出乱山来兄入乱山去出山何必佳匹马红尘路入山勿辞勤崎岖与天邻天门西北去石眼行车轮落尽江南柳塞榆应知春去去何时归天涯可寄衣霜高鸿鴈还无使信音稀
大风
昔游江湖上厌看无限不测之高浪今栖尘土中惯听掀天拔木之狂风风豪浪狠常相逐我生此世宜厄穷浪头漫漫从海起客舟摇战如枯苇囬橰转尾入深湾往往三分偷得一分睡岂如秋宜门东僦屋居突兀前堂掌平地风从崑仑溟渤来平头疾转数千里金锋相磨衆鬼兵介马争先万胡骑?抢震压尤可惊千妖百怪悲号声我时安眠不觉躩然起炉烟寂灭灯冥冥褰衣正欲走出户户未开扃已吹仆闭门正欲避风来风入衣襟不肯去天涯地角两茫茫一身浑无逃遁处明朝捡点牕户间浮埃委积如丘山遥知九衢中马走废往还我欲投书诉风伯帝阍峩峩不可攀怒携干将遶四璧空有壮气膨心肝颇疑猛虎啸林薄惨淡隂威动寥廓又疑土伯夜与风神争叱咤喑哑骋狞恶明当折简问巫阳天上谁人司槖龠
数诗分题
一邑临襄汉青衫正少年二毛侵鬓髪披雾始窥天三接龙光远曈曨白日边四门方杂还羔鴈贲林泉五斗安微禄虽贫志浩然六韬聊自试有策佐平燕七札穿强弩诸君必凯旋八荒驰贡篚恩旨罢戈鋋九九期君用慙非命世贤十官何敢望於此卜归田
又
一樽劝君饮举觞莫迟迟二月风景妍都人正游嬉三春已失一胡不惜芳时四郊更清旷红紫耀涟漪五侯盛供帐出以歌鼔随六龙西翺翔迅速不可追七泽起悲风晩景含崦嵫八音莫停奏妙舞随金丝九门稍合钥莫时泪沾衣十里灯烛光醉矣各还归
招竹元珍赏江洲新茶
我生世味薄所好唯真茶江南隔浮云庐岳望苦賖煎烹逐风土白水和脂麻有客自远至开缄得新芽乍见真邂逅失喜成讙譁掬视未及饮清香破昏邪堂堂京邑雄万货来天涯念此至灵草崎岖亦随车小磨元自携莹白无纎瑕玉尘渐委积鹰嘴犹交加汲泉方污埃上以密叶遮蟹眼已鸣沸君来何晩耶相呼共一啜如到神仙家烦襟得浣濯两目袪昏花闲居无他乐赖有此趣佳煌煌金张门酒肉争豪奢冷淡不辄饮千金赏筝琶一醒又五斗颜角如烘霞蔗浆爽肺肝金椀齿牙坐觇吾曹癖往往笑以嗟人生乐不同未用相矜夸吟罢腹饥吼空庭噪昏鸦
广津仓检视斛斗
长渠西来拟天汉千里清隂緑杨岸高墉杰屋如屯云碧瓦参差挿天半小楼三尺偷晨光山低堆积白与黄千艘一卸须臾了江湖极目来帆樯国家税法拟前古还以养人非自富连云习射皆貔貅月禀太仓急风雨岁深敝积如鼠穴检视之官缘此设我初受牒颇激昂匹马朝朝踏残月千筹簇簇来如林袍鞾兀坐清槐隂秋毫增损必拘送莫怨小官持法深吾槩视此平如水运量四海亦如此今朝且佐大司农他时敢献明天子
送元珍赴官合州
羇旅倦京国春风常闭门叩门谁过我云是竹王孙颀然八尺长玉质文理温探之以羣书浩渺倾崑仑余波濯我热挹取不计盆朝落清风窗暮埽明月轩傲兀足真趣不随车马喧动可与俱游静可与忘言胡为舍我去独指岷江源偪侧凤翔西叠岭如骏奔滔滔蜀天漏沉沉山月昏到官复何时清秋禾黍翻冷局自少责读书勿志餐登临时自适吟思搅乾坤鱼鴈若可托篇诗寄湘沅
送李大夫管勾太平宫居袁州
康定庆历披羣英公为布衣歌太平熙寜元丰王道兴公作太守逢休明四十年间走四海崛然不肯干公卿峩峩正议天柱壮皎皎素节氷壶清胷中慨慷外间易年高未见白髪生罢节巴陵归意锐奈何去就不敢轻驰归天宠乞闲散诸郎惜禄犹屡争毅然不与儿女计飞章丹扆论赤诚明朝果得琳宫去匡庐山色遥相迎玉溪气象自潇洒新磨古镜当霄横修篁万竿饱霜雪枯棋一局酒满觥时邀宾朋叙野史间拥雪鹤登岩扃妄排丹鼎夜不寐邂逅黄金烧可成未应谢傅入沧海行见卢敖朝玉京
代简别林次中
常思洞庭湖梦想东南游浩渺七百里控带三五州霪霖稍开霁万顷涵新秋此时登临势并在岳阳楼水天两琉璃莹濶相沉浮爽气动林木无风亦飕飀愿言追壮观两浆推轻舟何异泛沧海便可挂浮丘前日到君家日暮空回舟径遣长须来见邀颇绸缪谓此千里别一散未易收相去况咫尺能上河梁不顾我行役长感君风义遒好在更加飱行子不可留
代简答次中见留
诗夸洞庭湖盖举其麤尔自此稍南行更有潇湘水潇湘如此流浅深清见底吾邑在其旁桑麻百余里民经南廵後淳龎犹可喜白酒日相沽鲈鱼夜成市念方从吏隐小官不为耻先期了赋租随时用鞭箠此外无余事看山聊隐几还作小诗篇寄声前御史御史吾故人风义今为伟超迁未复甚久仆行复起但使交期在不须论远迩今夕宿朱仙相望月明里
时雨
空车辗雷帜推电千里冥冥甘雨遍元丰嘉号卜长年太乙尊神宅畿甸斋宫夜祷天俯听美泽朝流慰人愿豆苖蓬蓬粟低垂土脉舒苏蝗不飞野老讴歌忘帝力夕阳相与荷锄归
雨中
大雨已滂流小雨仍霡霂风来扫欲断云送还相续凝隂压天宇蒸润浸旅服陇上麦经秋江南梅已熟
蔡州三首
愁云昬昬掩六月电光霍霍盘四隅淮西一雨三昼夜长澜积潦无处无试登高楼望四野平田渺渺成江湖山源奔溢来处远晨朝又报高丈余重闉闭筑仅自守一带萦?何其孤颓墙处处若山坏百舍相望无完区辛勤买得稭一束马饥况乏粟与刍三十年间走四方始遭此厄真穷途跧居丘亭往来断时起顾是青云衢如丝一罅见天面顽隂复起相馍糊幽忧塡胸不自遣强扣瓦缶倾残壶醉中暂尔神气王醒定更觉心摧枯城隂老蛙正逸乐声如转轴相鸣呼强弓毒矢未易射欲杀唯有企翁符吾家此去八十驿愁来更展江湖图
又
狂霖出羣山夜半击堤口水横溢陵阿余波犹怒吼东村五百户一塌如摧朽硉兀声如雷牛马不及走壮者上枝柯幼子浮罂缶惊逐吞天澜儿犹闯其母旁人避形迹睨视谁敢救冻馁何足言余生岂能久人云淮西水如此昔未有我生真厄穷出与此灾偶晨兴得枯槎泛若上牛斗独济恐难安人危敢援手
又
行路难归去来三日汝南城不开天角隐隐闻轻雷掣电更划划猛雨还漼漼稍添汪汪陂渐淹高高台我欲晨兴出南郭极目唯有白水漫蒿莱驿道安在哉连山洑流相喧豗父母不复顾婴孩弃之如尘埃戢戢生鱼头人世永隔良可哀清都咫尺可以诉谁挽北斗魁呜呼行路之难邦人之灾
刘公诗【并序】
吾乡刘原甫雄文博学为天下师表四方士大夫登其门执弟子礼者足相踵也而余不及识今识其子仲冯仲冯居省中治事精密吏不能欺应接不倦甚得士大夫心天下称为贤吏部其文学议论能世其家余自京师南出过鄢陵兴国寺入金刚院见原甫判蔡州时题诗四句在壁曰寂寞空堂欲暮时钟声断续雨千丝此中会有西来意正复庭前柏树知乃録以寄仲冯请附入家集中因为诗道原甫平生以见余爱慕之心云
原甫吾不识闻之士大夫少时已絶羣卓荦千里驹读书足智虑万卷力有余善发六艺藴高谈诋先儒天文地理学道藏及浮屠纎悉无不讲讲之皆粲如文章弄豪赡咳唾玉与珠散落八极间买者论锱铢为人又挺特不与侠者俱伉健虎独步轩昂鹤仍孤身虽登两禁未及秉钧枢爽气随沆瀣敛收入清都嗟嗟刘夫子信是荀扬徒富贵非穷愁而复多着书荒城过宿雨古寺入平芜郁郁壁上诗奎鈎照天衢我来值日暮篝火为踟蹰想见其风骨磊落眉宇踈邦人好事少不以玉石摹岁月更久远雕摧逐泥涂作诗贵述美聊用赞不渝
入关山
轻舆兀兀乘朝晖渐入山径行逶迤昨日喜与山相见今日得与山相随山中老翁迎我笑借问久矣来何迟答云王都富且乐四方车马皆奔驰我虽踈慵亦勉强天恩得邑方南归山林朝市不同调公虽高?宜无讥老翁闻语更驩意为我煮水烧松枝山家十钱得升酒劝我引觞聊沃饥为翁一奏白雪曲翁亦为我歌紫芝此声淡泊极有味往往世俗无人知山中之乐有如此嗟我舍此将焉之
新安铺三首
罩罩涧中草泠泠山崦泉泉甘而草芳旁有屋数椽夕阳渐近西风起行客山头望千里
薄云斜日乱山川投得荒亭晩息肩地僻谁知藏好景庭前花数折金钱
簟如秋水憩囬廊素月分辉百倍凉山木交加无意绪故教疎影到人牀
昼息于林下
大暑涉长川前山後山深忽逢轮囷木投得数亩隂仆夫六七人卧起且呻吟念尔亦太劳独佚我何心试为苏门啸泠泠鸾鹤音遗声满坑谷爽气囬中林松风为之兴凉冷破烦襟神骨斗醒快炎蒸岂能侵安得写此怀寄之朱丝琴
途中大热
促促客行远悠悠山路长南归当六月复值此骄阳祝融秉炎火清晓升扶桑流焰锻地精兀兀驰涧冈篮舆如入焙坐席似探汤睛瞳熨不醒背汗雨洋洋否闷几至死忍渇尚傍徨愿借万里云蔚蔚排穹苍护彼三足乌潜行天中央继之以冷风淅淅吹衣裳岂独一身轻与物共清凉
寄信州交代钱德循
得德循书知已植余所寄瑞香花二本于爽气轩饶阳有木犀者亦天下之名花也试为我致二株足以相当因以诗寄德循
处君以西轩之爽气赠君以仙府之名花名花芬敷随晓日爽气萧飒凌朝霞山川从此增秀色尘埃不复留君家羡君年少气力锐况有长才可经世驰声京邑盖有年作幕山州不得意漫寻幽景养天真积明不学陶潜醉钱夫子我今去指湘江边洞庭波澜濶如海与君似隔东南天饶州亦有木犀种真骨来从武夷洞自有清香百步闻烦君为买双株送勿云千里移致难从古物轻人意重但将木李对琼瑶余物区区且安用
湓城东
庐山之岑岑横絶东南天大江之汤汤洲渚相鈎连山水两中间君家之故园忆昨别此去春风初破年归来已秋节登览怳依然万里一转蓬四时真蜕蝉退无环堵宫长逐车与船风景日愈佳尘埃日纒绵人事正浩荡徒劳赋归田
喜雨
暑伏忽已尽金风稍自秋骄阳仍不戢岁计实可忧昊天虽甚高聪聪彻九州闻其憔悴声知此黎民愁白日收赫赫惨云布油油昨朝雨意足来自匡山头稍添郭南坡次及城西畴入夜又滂沛四境略已周平明出东郭翠亩连山丘爽气吹客襟余声壮溪流自此饱香秔可以继麦麰聊为拊髀歌以代击壤讴
白公草堂
逹士因忘世非求高尚名林泉得佳处风物有余清贝锦伤谗舌浮云寄宦情诗才今古备性理死生明莲沼秋芳合香山晩翠横黄芦绕官舍不复念青城
宿天池
我思庐山游发兴自年少偶来得闲侣更欲窥衆妙幽林穿蒙笼青峯上嶮峭遥看天池路一线在岩徼辛勤得至此惨寂已西照云池桂无根瞪视心胆掉暮夜烟云昏西岩亦登眺圣灯稍稍出弄影何窈窕一枝分百点变态不可料须臾归寂灭何处观朕兆僧房得栖宿爽气氷毛窍翻然亦兴尽却恨归途窵缅怀道隆师确不奉明诏似与山间石殷懃论久要我今来时迫心灰真可笑明朝指绣谷裹足登凉轿【时足疮未愈】揩却壁上名恐为高人笑
卧龙潭
已登卧龙庵更看卧龙瀑来从不尽山奔入无底谷谷中鸣百雷林外漱寒玉雄豪与清泚上下相接续阳崖发幽花隂壑偃乔木两崖天划开万古神潜伏我来坐潭上俯仰清耳目神骨倍潇洒衣襟仍霡霂名山到能几好景看不足殷懃莫思归更共潭边宿
二贤
羲之之墨池渊明之醉石人生嗜好亦天然岂顾书淫与酒癖一时声价动宇宙千古林泉记踪迹书固吾不能酒亦久不吃支筇葱翠畔监影泓澄侧萧然欣会间颇类师也辟所慕不靳能舍此山南宅
磁湖安流亭
怪石倚洪流朱栏截荒磴来窥空旷野喜值波澜定涵虚无边里见底皆渌净磁湖万家会华阁相辉映双峯引西洑控带浮郭盛乃知一聚落富庶亦有命铁冶今久贫豪右盖已病忆初缔造人有力如卓郑瑰材照密石岁久尚鲜莹俛仰正忘归白日动明镜风顺当进帆徘徊寄孤咏
寄题王道祖秀光亭
徙倚望西南秀色如可掬湘水蹙纎罗湘山叠明玉清辉来西隅朝爽浮万屋图写卒难成登览常不足会计当而已亷吏当寡欲萧然忘轩冕日可娱幽独
西堂假山
范蠡不归吴鲁连东泛海当其纵目时长有青山在我今囚一官宅舍不容改尘嚣日侵陵视听乏爽垲天机能几何与物相葅醢当求景物净以涤身心凂县南山不远溪口石可采叠累亦成形依稀聊自绐寒余洞泉脉緑带天边蔼翠壁渐孱颜奇峯何嵬乔林相隐映亭院生光彩笑揖浮丘翁霓旌如可待区区浃时力直欲凌真宰稍全仁者乐未恤儿辈骇又动江南思匡庐田已买
寄题经父萱堂
萱堂有秋花对客如劝侑人生本多事更以百忧副愔愔横天壤扰扰迷刻漏倾地救海涸掲柱支山仆徒将一心淑日与万虑鬭不如偷余闲来此玩孤秀荧荧千明缸照映相前後凝气粲如笑泣露乱欲溜颓然寓远怀可以消永昼吾兄儒林杰器业包宇宙崎岖从远宦为国警边候飞沙蔽城隍积雪冷襟袖颇思东南州水竹两幽茂楼台压江涛窻户排云岫翘瞻不可见梦想劳头脰樊笼送飞鸿槛井看腾狖暂凭时景佳寛此腰围瘦吾侪所至乐未厌夷居陋宾侣时可邀从容醉方酭
寻真观
武皇车驾东南出访道求仙希万一屏风九叠云物清意恐神仙藏此室羽章之馆缔构新坛塲夜夜祈星辰蓬莱缥缈不可到桥山一闭逾千春咏真之天在旁侧白昼潭心飞霹?田收岁美龙亦闲唯有济?照空碧谁道寻真是女郎朝飡松桂夜焚香明眸緑髩今何在意已霞衣侍玉皇
清江三孔集卷四

[book_title]卷五
<集部,总集类,清江三孔集>
钦定四库全书
清江三孔集卷五
宋　孔武仲　撰
古诗
松上老藤【在三圣寺】
古木已昂藏长藤亦奇怪潜根苍藓中矫尾青云外严严秋霜剥悠悠夏景晒摧残复长养锻链成老大蛇蟠筋脉壮龙死躯殻在他时雷破山大雨洒滂沛兹松若变化无乃遭结襘附枝物所患夺朱古为戒何不淬斧斤诛鉏此萧艾
高台歌
废地积为冢昔曾游宴来冢废无子孙东家砌成台台虽平方冢虽秃物理废兴有往复相逢莫喜亦莫愁乘兴且同台上游
种粟行
大儿肩锄出茅屋小儿倾盘糁新粟春来雪稀雨不成田虽翻犂苦未足呜呼农人今向太平年安得甘雨一洒万物皆醒然
赋张芸叟蕃刀
王师前年下灵州先生奉诏为参谋军书堆案不足道欲斩名王悬髑髅官供器械如山积装结虽巧体质浮传闻蕃刀最可用买置不惜千金酧沙河洗湔血痕尽莹若一水横清秋长庚辉辉夺明月光景迸溢不可收军回仓卒未及试提挈万里来荒陬空斋倒掩閲图史深林永日号猩?挥鸣且欲惊暴客敢议与国平寃讐夜郎蒙恩放李白炎岭得旨还幽求轻船共泊长沙岸几日对语清湘楼红莲幕中邀客饮雾雨咫尺迷汀洲杂花落尽无处觅官妓遣归不敢留清欢未免假外物共说铁剑胜倡优君家所宝世稀有满坐传看惊殊尤护之太过却锈澁顽藓郁结纒苍虯横磨十万只虚语得此已足驰燕幽今公又应元戎辟真能寸截鲸鲵不郗生入幕宜有画定远出塞将封侯我今喜得随君去长江渺渺平天流路危或恐逢水怪尾脊崔崒当吾舟烦公一効佽飞勇为公椎鼓倾金瓯
张秉叔出紫云回銮图以示坐客因为赋之
开元太平无兵戎真人味道希夷中人间之乐已饶足惟有青霄未追逐坐中谁似叶先生以气为粮常辟谷朝登员峤夕崑仑只与神游不要人忽逢邀携看月去缥缈虚空生紫云蟾宫竟不容久住仙乐飘飘送回去归来宫漏未移更甲帐明釭宛如故汾水悲歌仙不成梨园空没有遗声红尘如海涨朝市从此无人游玉京
徐成之园亭三咏
瑞香槛子
异国携来看愈新移当樽俎会嘉宾虽无絶艳惊流俗为有清香得近人烛下更宜观态度酒阑尤觉醒精神湖南莫作淹留叹已见浔阳二月春
竹迳桃花
辟地不盈亩点缀成阻修相招竹林逸更作桃源游绰约新饮露琅玕曾倚秋春风荡人意此境独清幽
石盘
攻玉为方盘可据以饮食又可安文枰两仙相对奕簿书应接罢胥不留踪迹散步到其间如临苍山壁下有清冷波灔灔欲侵席坐兼仁智乐岂独烦襟释长沙春正妍樽酒会嘉客好事清河翁题名刻之石
寄题徐亭
清晨读君碑如到徐亭下灵境犹缥缈仙风已潇洒亭虽人为之洞是天开者化工不自了待子辟蓁野徐君神骨不埃尘疎眉秀目方青春穷追屡束寇贼手幽讨却作烟霞人当年远祖尝浮海采药仙山竟何在君今复探山中奇潭潭六室世未知呜呼安得此亭此洞在吾乡庐岳自此增辉光
祠二庙之明日未得顺风呈同行
岳州西祠从古有控带洞庭湖之口前对隐显明灭之湘山下接渊沦汹涌之长川茫茫白沙连絶屿淡淡古木蟠苍烟昭灵王左安流右翠帐朱幡拥前後锯牙虎视森两厢气骨生狞欲奔走我来缆舟日已昏袍鞾跪听祠官言伏兴进退如法式四頋诡谲惊心魂平明结束舟将解叱吸仍闻北风大焚香奏酒殊无计伏渚藏汀姑有待二王威神世所传钤摄鬼怪宾灵仙好风相送势不难舒卷造化须臾间波回草动似有意举棹开帆即千里吟诗赏月岳阳楼买鱼沽酒巴陵市
庙下候风呈同行
楚水千百源洞庭为壮观势居七泽右地裂荆吴半而我泛扁舟飘然一归鴈来之岂为益去亦未足算胡不吹清波纵发如飞翰朝辞庙山曲午泊巴陵岸况有三面风迎送俱无间定非偏薄厚以掇行旅讪奈何苦流滞兀兀晨复旰采芹朝当蔬伐竹暮供爨舟师三十人饿虎奔刍豢使之裹粮絶虑有探囊患二王东南望貌像颇辉焕歌鼓岁无休香灯夜侵旦我为江湖士乞灵从弱冠四到祠宫下霜髯今已灿王其故旧恤勿以涂人看尊师况慈忍善道阴有赞王心或未回师颊固宜缓灵珓似见许归来整樯幔
登君山二首
径欲涉方壶沧溟何太远试登君山杪直望苍梧晩寂无纎尘动迥快千里眼胜境真少伦仙山连禁苑楚水吞东南皤然天一腹君山枕波面半挿蛾眉緑平空接游气杳荡无川陆归桨恨匆匆残阳挂乔木
武昌县西山寺【孙权避暑宫也】
吴王宫殿西山头萧萧爽气长如秋武昌连都甚偪仄赖有此山供胜游东南豪杰俱故旧当年孝亷孙仲谋一朝名号僭九五朱紫罗列皆公侯驩娱应似河朔饮缥缈宜有云端楼危弦脆管落天上饮散咸入西江流而今寂寞皆陈迹遍地松竹清阴浮岩泉滴沥醒四座相见环佩锵琳球龙泉宝气亦消尽磨剑只有空池留老僧向我说遗事兴废反覆令人愁但当沈酣卷大白徐趂明月牵归舟
同年兄袁思正江行相遇既别寓诗寄怀
楚水緑涵天羣山霭而秀君行当何之我谒慙已後轻舟翻然来喜气泻襟袖问知道途远惊我形容瘦駸駸光景驰暮夜逐清昼嵩衡犹可秃须鬓岂长茂惟其寸心在皎日经宇宙持荪可相慰不必倾醇酎君家多冠冕煜煜五公胄声华满天都名字在英彀登科况肩随两纪词塲旧谁云班荆乐却叹掺袪骤荆民日安堵汉政多寛宥饮酒祝无何千篇迟归奏
留题揽秀亭
平生爱湓浦亦复思匡庐恨无谢公屐日与佳景疎兹岩特旷快一览已有余骤雨过轩槛清风来绮疏因怀骑鲸客更欲凌空虚
自宝严入太一宫
蔚蔚山间松泠泠山下泉相遇复一时小别已三年松色愈深翠泉意自潺湲惟余不如昔正忧世事煎安得散万虑卷收归自然童顔替癯貌緑髪换圆颠因召杏坛叟去拍洪崖肩
炭步港观萤
九华之南芦苇长流萤夕起不计双烂如神仙珠玉阙青罗掩映千明釭空江沉沉未见月近浦穿林起还灭鱼游鸟宿自不惊我知此火初无情
彭泽县
西江之水何悠悠下与江南为一州【阙】
正以彭泽为襟喉千川百谷所合庾尽倾此泽如盃瓯鸣声唶唶光油油不知其下有底不昔人有卷长绳投系以南山之巨石百尺不彻深潭湫【阙】
颇疑潜行通十洲不然何此弹丸地吸彼尾闾曾不休城南十里山更稠如立象马如驱牛下饮长江势不竭无始以来向东流旋湾触抵劲且遒虎眼倒射惊沙鸥鼋鼍虽轻不能游而况往复之行舟下水从容势犹可上水辛勤人更愁祠神皆以北风求不尔岂但须臾留天公颇知兀兀忧胡不推山作平地两辟旁野为通沟征行万里皆帖妥灵扬之威从可收阴官闻我言骇汗盈臂韝洒为猛雨沃四野惊雷夜震波澜滮我舌阁且凝久病竟不瘳强为短歌题柿叶欲凭双鲤寄阳侯
泊赵屯
忆昨省觐趋川莱衣拥緑方少年艰难险阻俱未历孟浪勇决唯争先舟发赵屯犹未饭有风北起空蒙间掀摇三山簸五岳巨浪倒泼东南天千林向人俱顿仆两岸过眼真飞骞帆樯回戞河汉底鷁首俯饮蛟龙渊跳波溅沫来四面坐中时得鲤与鱣妻啼婢讪殊不頋兀坐正读逍遥篇为言方破万里浪不尔捉月为神仙江中逢巨石颇突为引牵逡巡水势亦平缓幸免肝胫输乌鸢暮投彭泽宿荒草神惊魄颤何能眠自兹稍悟垂堂戒靴纹才起不敢前矜持太过仅无患往往所至伤流连乃知老谋与壮事心胆殊异难兼全重来此地畏汹涌藏舟别浦看漪涟鱼跳鸥下自可喜何用蛟鰐饮流涎斜阳依依炤草木夹岸葭菼铺书毡儿今弱冠昔何有昔颔无须今皓然二十余年才瞬息时事几蜕如秋蝉区区走俗亦何赖安得尺地巢林泉
雷亭四言【并序】
庆历中雷击东流之巨石裂而为四五县令某为亭於旁命曰雷亭元佑元年余登是亭作诗以识之
雷震於天石陨於山石则何罪龙殛石间容而不拒石则有愆毋谓恢广不察神奸想方震时大雨溢川万里晦冥风霆後先独恨不及徙倚纵观睨而不惊知神之全余後过之间四十年乃记其始以永其传
清溪词
谯门之南溪水长斜晖倒闪青铜光下与长江作支股愁霖涨天江潦黄江潦黄入清溪清溪到底终无泥还如初出秀山时
瓜步阻风
昨日焚香谒圣母青衫鞠躬如负弩但乞天开万里明埽去浮云戢风雨谓宜言发即响报岂知神不听我语门前白浪如银山江上狂风如怒虎船痴橹硬不能拔未免栖迟傍洲渚轻盈但爱白鸥飞颠顿可怜芳草舞三江五湖历已尽势合平夷反龃龉上水歌呼下水愁北船萦绊南船去寄言南船莫雄豪万事低昂如桔橰我当卖剑买牲牢再扫灵宇陈肩尻黄金壶樽沃香醪神喜借以南风高扬帆拍手笑尔曹不知流落何江皋荒洲寂?听怒号
奉祠城西夜坐苑中即事【时祀白帝】
乔林翳明星林缺星粲然长江阔咫尺银河为通川爽气浮襟裾中夜不成眠星转毂而西河逶迤以迁惜此嘉景迈无由驻青天万古留此境谁保金石坚徘徊吟华月更欲随飞仙
赋码碯笛【弟毅父所藏也】
羌儿吹笛作龙吟中有太古之纯音伊人已死笛仍在千古月明江水深谁知巧匠寻山谷蹙踏溪云采明玉云谷之【阙】　　黯浅紫轻红花映雨正声隐显初无端造化推移指法间黄锺妍美霜朝暖无射凄凉暑月寒轺车走遍天南北此笛此声何处得韬之湘竹川锦囊广坐聊持衒宾客弘农学士九尺长颊颧山起鬓髯张从容奏罢阳春曲气衰坦腹眠绳床由来雅器自有合不与教坊管弦杂君不见开元名臣宋侍中手挥羯鼓疾如风
癸酉冬雪【时致斋於礼部】
平时看积雪吟对佳山川此地富华屋听观亦浩然爱景匿何处冻雪迷远天离离黄庭沙种作白玉田飞舞势未已参差态逾妍坐来生精神起步轻欲仙京师百万家几室无炊烟南郭踵欲随袁安正高眠且倾光禄酒逸气随觥船近害远或利从古占丰年
送范中济侍郎知庆州
平时广朝中相见辄欢喜昂藏八尺身所负必奇伟四方献善败军国盈虚计叩之如川流滚滚不知已天子曰汝能吾臣鲜其比而况所设施粲在【阙】
汝可三军帅擒之或纵之高枕惟尔恃公拜稽首
归眉目凛生气顽童玩天恩豢养若骄子欲痛以鞭笞而畏啼不止二者不两全在所以节制【阙】
收其要害处进退随所指重城彻关【阙】沙漠
浄如水辞别不踌躇安边从此始
题瑞圣园
深沉百尺池坐见渊鱼跃蓊蔚千秋木中闻鱼鸟乐久与鱼鸟暌尘土厌徵索偶来叩异境佳思得开廓朝廷尚清熙圣主守勤约銮舆不游幸花卉任荣落便如到山林不悟近城郭心闲与境一足以慰寂寞由来市朝味未易胜林壑因循不远引佥信吾侪弱
答毅父
朝趂朔风出暮乘残月归尘埃变髪毛岂不损裘衣忆昔年少日未知愿轻肥登高作越吟所喜独翠微至今清兴在梦与南云飞奈何寸景间扰扰随鞍鞿已营三亩田临流架柴扉惠而好我者傥许相因依种玉虽未熟清泉犹御饥
送林子中知成都
鞍马覆山黑旌旗垂野红问远谁当行太守临蜀中太守时之豪学博文章工人事未称遂崎岖已巴东公年方六十皎皎头如童不服何首乌自有夜气充丹田芙蕖开余光发形容推此见治民亦与治身同以静镇浮躁以仁苏疲癃一夫无向隅四野常年丰间出作遨头伐击鼔与钟远民生爱敬有古循吏风岂止招学徒区区继文翁
夏夜坐游李左藏园常父子骏明叔毅父元忠时新除宣守不与朝参故断章及之
王城虽多贤相过每希濶今夕复何夕共此青天月邻园初剗筑咫尺夷且洁胡床占势便漫不就行列素华正冲融湛露已凝冽羣至亦自喜点点欲萤灭衣襟稍凄凉何处有炎热夐宜在山谷乃复近城阙高谈追鸿冥不堕世覊绁趣驾公等归晨鸡有朝谒
江豚诗【四言】
黑者江豚白者白塈状异名殊同宅大水渊有羣鱼掠以肥已是谓小害顾有可喜大川夷平缟素不起两两出没矜其颊嘴若俛若仰若跃若跪舟人相语惊澜将作亟入湾浦踣樯布筰俄顷风至山摇岳浪如车轮氛雾相薄舟人燕安如在城郭先事而告昭哉尔功鰐?牛马头象鼍龙暴殄天物安得尔同于人无害所欲易充暴露形体告人以忠又多膏油以助汝工江湖下贫机杼以农乌鹊知风商羊识雨大厦之下风雨何苦岂知舟航方在积险以尔占天蓍蔡之验古之报祭不遗微虫孰扬尔烈登荐蜡宫世不尔好复惟尔恶我作此歌为昭其故
临江鲍守示诗二篇因寄之
官居无时节簿领去复回胁息文网中壮心安在哉积雪满西峯中天白皑皑帘幄昼生寒复见诗筒来烦襟得洗瀹耳目亡氛埃纪德无可陈诗情如七哀昔闻参军逸今见太守才况有循吏政养民如婴孩穷山虎豹伏旷野桑麻开邂逅春色满百卉东风催吾乡足山水使宅佳池台篇章日愈多无惜分琼瑰
堤下
堤下人家喧笑语高揭青帘椎瓦鼓黄流滚滚经檐甍一任征夫作船苦緑榆覆水平如盃前湾旋放水头来深如怒虎着船底玉石磊砢相喧豗黄河虽断隋渠急舟楫舒迟行旋涩独上平堤望远天衣裘已畏西风入
寄襄邑宰丁阳叔
溪上一盃酒送君今几时譬如霜林箨浩荡从风吹初飘清湘滨今落浊汴湄蹉跎虽渐老相见更容怡尚赖城市俗篮舆远追随鸣驺惊鴈鹜笑语在空陂会食古道场僧房静帘帷败荷覆一水落叶鸣轩墀偶坐亦无事幽来更何之旁有宋襄墓高坟映深祠炉烟已寂寞拱木相蔽亏意象宛如在兴亡真可悲寥寥千余年华采几纷披有如蛙争水顷刻成枯池池尽复为陆陆黍秋离离追惟泓之战语濶气甚夷狗颈不急搦干将仍倒持欲将乌合衆慕彼鹰扬师首领几不完身复为囚覊好大不量力荒哉徒尔为曾不如勾践潜军卷旌麾夜上姑苏台吴人犹不知用兵贵权谋高言竟何施从兹以名色留作永世规隧道彷佛在披榛犹可窥陈迹何足究吾侪寜好奇又上金山殿平瞰天一涯横颷响羣铎惊鸟投深枝清兴乘未尽夕阳已纷驰流水复相促扁舟从此移怒号入旅枕先声戒寒期相过不可得况复穷游嬉
猩猩毛笔与黄鲁直同赋
染血以为衣稍亲日月光封唇以佐酒衆馔登华堂谁令拔其毛万里归文房纎妍依象管寂寞伴萤囊生已多言语死犹近文章一身皆有用岂恤躯干伤鼠须固微细兔毫亦寻常物以异为贵嗟哉俱自戕
汴河
?渠斜与昆河接河远渠悭几可涉狂霖一涨高十寻迅泻东来比三峡崩腾下与淮泗会清泚亦容伊雒杂横空九阙真垂虹怒卷千艘如败叶只堪平地看汹涌何事乘危理舟楫共夫鹅鹳行天上遥与谷中相应答但忧心手一乖迕巨舶高樯两摧折而余进退久安命掲厉以望初不慑妻孥亦已惯江湖笑语犹如泛山陿鸣弓击柝惊夜盗掘茹捞鰕佐晨饁时登绝迳步榆柳或面荒陂看鳬鸭我生东南趣向野挥弄清溪看苕霅枕流漱石真所便履浊凌险终未惬觚棱渐喜金阙近釜甑何忧米塩乏浑如海客泛枯槎缭绕明河望阊阖
汴河汲井
解缆古城阴系舟緑榆影浩荡观浊流咫尺有甘井譬如坐汤镬傍观氷玉冷望之首不回清泉逐修绠余香入新稻真味添细茗蒸骨为之凉醉魄一以醒昔有少陵翁卜居在遐境美味当百金修筒接千岭我今浑不费汲取在俄顷川路远迢迢客愁长耿耿得此稍忘忧无殊卧箕颍
试院看月呈子骏明叔
禁城遥想催银箭灯火相望人语断门外流尘任自高中秋好月来相伴依楼委砌氷皎洁射隙侵棂雪凌乱同僚二公迹见亲相应頋影为三人吟咏清景临佳树骨爽襟寒不能去颇疑宵梦到蟾宫欲把秋毫分玉兔中山美酒生微波银瓶快泻金叵罗相邀一醉君如何
食蛤蜊呈子骏明叔
两君霜夜两相过有酒无肴争奈何蛤蜊买得虽不多百枚包以一枯荷呼奴濯清泠波玉石磊落声相磨乾薪【阙】焰稍骈罗暴殄天物真烦苛闭关拒敌难挥戈划然双辟如嘘呵天然甘露贮玉窠不须易牙为调和争先贾勇手自拏莫笑擎盘无翠娥釪明肉净絶泥沙弃掷冗顽如投梭宫醅灧灧鹦鹉螺满饮不惜朱顔酡念初搜索从海涯千斤秪载双骆驼都城观阙云峩峩时新首到王公家吾侪得啖已蹉跎势力不敌怨则那往岁端居临漕河此物堆积如山坡蛏淡菜暨车蛾其实气味俱同科但嫌咀嚼费齿牙何尝珍惜如京华物虽难得味乃佳一壶千金古所嗟三嗅而兴君为歌
鱼石二首
人疑鱼托石我谓石为鱼持以赠君子端能辟蠧书无情逐波浪有此璠与璵坐得江湖意萧然亦起予鬐鬛真可辨精研真入神得非造化境亦有雕锼人颇疑着妄想岁久积成真兹理不足怪方屛藏月轮
遣百朋赴太学补试
冉冉浪相逐江湖今十年念使从远学家贫乏鞍韀一官来京都环堵当西阡学省咫尺近彷佛闻诵弦暂当辞家庭裘马去翩翩英豪多出此切琢期勉旃昔我远方来算里近五千清灯耿残月积雪堆穷年对经必歛衽求师欣执鞭绚藻颇不乏屡贡多士先所愿克堂构使我安食眠尔祖最尔爱置膝自抚怜追恨不及见泪下如涌泉
李公择山房
石磴不容步乔林森回还闻昔有威凤养羽留此山乘此去翺翔得意今不还余音落何处尚在云泉间陈迹虽可寻飞辙谁能攀
师迎娶还吴省亲遂之家达州以诗见意
言止苏台驾遂泛荆江舟京师诀别易不以樽俎留念书片言赠俚音谢珠球飞飞双凤凰指日还故丘更翔西南天江云惨高秋尊公今季鹰菰蓴契良谋恩威在两部所至膏泽流弟当继华门不愧古箕裘高风长堤柳挂帨已雄牛相望以功业毋为置书邮
送赵正夫使江东
酌我一樽酒送君千里行青天连上党秋鴈回汾并戍往喻上意还归对承明无为厌朝集寂寞恋边城
送毕公叔使河北
东观久寂寥君王念多士鸾凤望青云联翩羽翰起英英毕公叔声价动天子剧谈时利害如泻九江水骅骝厌覊縻放步即千里间关北门道牵车从此始蓬瀛墨宝烂原隰皇华美英气扫豺狼清风回狱市虽牵倚门念犹胜捧檄喜书止慰索居时付黄河鲤
书馆买粟饭取合门水以接昼饥
食粟淡有味饮泉甘且清粟白来天市泉美汲官城斜晖转西牕饥肠蚯蚓鸣暂时箪瓢趣无计邱壑情华堂发八珍甘鲜杂咸腥挟取既不专弃余饲苍蝇何如简且易月夜泛瑶琼快汲不留咽殊胜豆与粳井冽有真甘复不糁藜羮
游善题寺二首
李长者画像
磥砢一居士娉婷双少年对景如无有着书方浩然分身聊示颈谁悟此因缘
殿西
步屧出广殿花木何阴阴鸟声来迎客幽趣是山林当年曾如此遍入匡庐深
五月望参
起夜咏庭燎晨装候当门双飞划天起万马散云屯王乔背城郭飞鸾从远村入缀外朝列每瞻天帝尊时值甘雨足大官复牢飱殿开宸极正日映玉顔温拚舞効百兽飞翔侣羣鸳复转千步廊峥嵘望西昆朋簪谈笑余经史多讨论
谒苏子瞻因寄
华严长者貌古奇紫瞳奕奕双眉垂顔如桃花两侍儿问其姓名自不知嗫嚅欲吐新奇词岂亦有虎来护持维摩高卧尽不应蓬山藏史策马驰三豪兀坐浑如痴错认醍醐是酒巵谁将此景付画师
五月廿八日雨後
黄昏雨一雨稍觉襟袖凉中宵如河决浩渺不可当浮云合四溟无复窥神光门巷失旧径北邻有颓墙恐地俱蛰龙难安三尺床阍人亟来告客土坏沟防坐此不疎达渐渍室与堂我迷忽复悟岂暇立旁徨荷锸裒衆力畚土逾百筐坎窗快不隔飞流复汤汤中庭燥如旧漠漠兰芷香廼知天下事壅塞成疽疮决水复不难吾有扁鹊方
籍田观荷花
緑水满平郊江莲辉幽渚偷香一霎风逞响无边雨波间的皪笑竹里婵娟舞异境看仙姿萧然失烦暑
送苏迈尉酸枣
酷暑日逾退凉风生早秋翩翩苏公子一官不远游仕养两得意人生复何求骏马如飞星锦带垂吴鈎到邑嚚讼少官闲吏兵休还当有佳吟吟到黄河头
阁下观竹笋图
我家庐山下緑竹常阴阴春雷迸狂箨万点羣玉簪别来经岁时肌肉尘土侵歘见此图面醒然豁烦襟方幅藏万里环以青山岑旁飞清泠泉下有潇洒林恍惚如梦到杖筇听幽禽欲投环堵室浩渺忽难寻人生谅自苦一官泳蹄涔摇尾争光华岂知沧海深虞卿衒白璧季子夸黄金贪得以忘我俱非贤达心何如返乡国坡坞穷差参茅檐当天风时听笙簧音
伏中作
酷暑已旬日薰炙势自如昨夜得佳雨新凉生太虚清风入牕牖蚊蚋避衾?木末有劲气淅淅如秋初稍见清泠池幽香随芙蕖三伏已过两御热沛有余更得滂沱泽大患自此除中园有佳果瓮面有浮蛆相过玩华月北隣寜我疎
其二
去岁复今日清槐系扁舟手携筇竹杖朝上龟山头百川合为一浩渺蟠天流徙倚弄佳音啸歌怀旧邱京都偶为客岁月复临秋蓬转近千里星回将一周酷暑虽暂解余威难速收金火两相抟火壮金欲流恐有鬰蒸陈当代作戈矛且当事纨扇未可窥狐裘
阁下观岘山图
岘山巉巉清溪滨倒影万丈之奫沦往岁尝有去思吏热地尤多高蹈人少年仕宦颇落魄时登絶顶攀苍冥幽花美草颇娱目断碑刓碣还伤神晓猿夜鹤轻相别从此奔走十八春旧游不复齿颊挂方知到骨俱埃尘麟台昨日见图画醒若楚客还覉魂方嫌一幅论万里秋江緑水何粼粼人心与物本无别正为利欲相埋湮神功妙手如唤觉满座风月来相亲骑驴径去自可到犹愈飘颻西游秦剩沽宜城醉其下日夕倒载望冠巾
食氷
冬氷冽冽虽可畏夏氷皎皎人共喜休论中使押金盘荷叶裹来深宫里胷烦肺涸聊一苏任尔青蝇相趂死经时不坏已可怜济物之功尚如此人言霜雪比小人我谓坚氷似君子
愧鱼亭
昔闻鱼可羡今见鱼可愧邂逅临池处潇洒出尘意秋风八月起江湖水染绀碧霞绮疎悠然掉尾波间去须信人生不及鱼
刘器之阴山七骑图
北风飒飒边云黄飞沙曀日天惨苍驾鹅鸣哀鴈不翔七骑正出隂山傍山傍阴尘岁无阳鸟飞堕翼人立僵犯寒跨鞍知悍强以此决战谁能当面顔虽在姓莫详一一大?新衣裳马蹄涩缩弓不张但见旗斾随飞扬凤瓶倒酒进其王俯仰意气骄雪霜横斜道路深浅冈想见射获多麏麞时平不复忧边疆但见楼兰驰驌驦仍嗤苦淡无辉光人生所乐惟故乡彭城妙本家世藏托以轻缣盛锦囊持来舒卷临华堂环视叹诧几发狂我生未省到朔方坐令出塞意慨慷攘归可敌千金装长厚不疑同舍郎
落叶
落叶不到地随风复飘扬凋残北牕阴凌乱日西光时节如未已乌鸟情亦伤何事千丈松岁晩仍苍苍
入局马上
愁云惨惨增寒威氷鋩砭骨裘不支鸣驺南北困道路扰扰人趋入省时京师久旱尘土恶喜有小雨沾须眉跨鞍便起江湖兴波明别浦柳半垂卧听篷声睡正稳放船不问归来迟
刍车吟
京师患无马有马患乏刍长鞭随牛牛引车三冬以来要贮积十倍之价在须臾都城之物不便美枯笋宿菜供庖厨况此剉秣岂能足杂以豌豆调陈麸却思当年在江湖緑阴冉冉如云敷百马嘶齕皆自如安知入市比金玉风物陡逐山川殊马饥且瘠不足怪壮士犹有釜生鱼
踏氷入省
匹马泛氷泽海濶难经过玉浪来溟溟云涛起峩峩投泷若投岸避冻如避涡蹄脆复参差覆舟在中河碎身须臾间不殊葬鼋鼍飘蓬白日东涉险奈远何屯云犹沧溟何时纵阳和畏途正渺渺浩然商声歌
子瞻画枯木
寒云行空乱春华西风凛凛空吹沙夫子抱膝若丧魄谁知巧思中萌芽败毫淡墨任挥染苍莽菌蠢移龙蛇略增点缀已成就止见枯木成槎枒更无丹青相掩翳惟有口鼻随穿呀往年江湖饱观画或在山隈溪水涯腹中空洞夜藏魅巅顶突兀春无花径深最宜系画舸日落时复停归鸦苏公早与俗子偶避世欲种东陵瓜窥观尽得物外趣移向纸上无毫差醉中遗落不秘惜往往流传藏人家赵昌丹青最细腻直与春色争豪华公今好尚何太癖曾载木车出岷巴轻肥欲与世为戒未许木叶胜枯槎万物流形若泫露百岁俄惊眼如车树犹如此不长久人以何者堪矜夸悠悠坐见死生境但随天机无损加却笑金城对宫柳泫然流涕空咨嗟
送王炳之之饶州
衡门喜见过相与话行色江左昔之官鄱阳饱从役重湖绕官舍尘不到旌戟緑水平朱栏青山临画鷁鱼来城市富鴈下沙汀黑玉楮光动毫琼盃香泛席固知足优游但恐少宾客聚散寜易忘登临傥相忆
送毅父弟使江东
人生何能为寄迹梦寐中之子又远去扁舟逐江风而我独栖栖弱羽挂樊笼袖手欲大呼窘如猿槛穷逼迫褐与被况以忧患攻坐令形势隔出处焉得同又无凌云期翩翩作归鸿强埽道南舍竹阴泛帘笼及此光景长无惜?舩空明发看解缆渠波剧奔骢
初秋大热
金神整霜仗昨日从西回谓当有爽气吹荡沧溟开谁知祝融军执热?来六龙驻长安无风动浮埃牕筠气烜赩庭鹤羽摧颓向晩蚊声号轰轰渐成雷径思去尘嚣登临千丈台披襟迎清颸俯听惊鸿哀仆羸不能驾我马亦虺隤闭关吟愁云履迹乱苍苔炎凉自交战我辈能忘怀
清江三孔集卷五

[book_title]卷六
钦定四库全书
清江三孔集卷六
宋　孔武仲　撰
古诗
钱穆仲有高丽松扇馆中多得者以诗求之
巨鳌昂头鲸掉尾东顾沧溟【百家作溟茫】天接水钱公涉险如通渠破帆【一作扁舟】一抹三千里岛夷之国远且偏归来逢人语辄喜大荒茫茫最宜松直从旷野连深宫听声卧影已不俗况作团扇摇清风【一云国人裁治多纎巧故有团扇饶清风】人情重远由来事不贵黄金贵楛矢况有新诗传四方羣豪追随弄荐章我虽相见无所得坐忆松鹤生微凉【往年在庐山见僧房有高丽松扇歛之不盈寸舒之则雪山松鹤意趣甚远】钱公治迹压张赵偷儿破胆皆摧藏桴鼓不鸣已三月凛凛霜威破残热从公觅扇更觅诗愿报琼瑶【一作玖】无已时
内合钱公宠惠高丽扇以梅州大纸报之仍赋诗
昨夜秋风来户庭残灯闪灭微凉生得公团扇未及用挂向空堂神骨清但将远趣醒耳目不独暑月排歊蒸惭当厚意无以报前诗空说玖与琼漆箱犹有南中纸濶似碁枰净如水传闻造之自梅州蛮奴赤脚踏溪流银波渗彻云蟾髓入轴万杵光欲浮收藏终恐非吾物宝剑银鈎有时失不如包卷归文房钱公家世能文章五日京兆聊尔耳归步金銮上玉堂玉堂不复知吏事紫槖华簪【一作荷囊】奉天子凤阁曾观思涌泉谪仙今振辞如绮不似冷官太苦辛吟哦风月愁山鬼
秋夜对月
月行青天入重云金波泄泄穿鱼鳞须臾云收境亦静虚空表里无纎尘寒光正与人相射碧琉璃中低玉盆微风更入北牕竹余声飒洒清心魂颇疑碧落在步履广寒清都相与邻乘槎去後事寂寞至今织室临河津却思白日走城郭浮埃马足何纷纷劳之以昼逸以夜天意傥欲甘苦均人生南北无定所浪自转徙随燕秦关河渺邈乡井异惟有明月来相亲崎岖万里如咫尺圆缺帷有年年新如兹久要乃可喜相对可不罗壶樽黄金如不付酒媪虽富不如长贱贫重城泬泬稷下【原缺】松萝永愧山中人
观锺离中散草书帖
儿童不识草书法但见满纸鰌蛇结安知笔法追古初睨视衆体称雄杰事忙往往无暇写属思幽牕乃奇絶锺离昂昂散人後寄迹一官今白首潜心妙趣百事忘兴来书空不停手当年飘泊重湖外翰墨已有时流爱风波顿挫格逾遒羽翮翩翩入吾辈一时已闻纸价高千古定有书名在何当洒埽竹洞边云醅满酌黄金万事峥嵘置毫末三盃纵逸如张颠相知本不夸势力休论脱?王公前
忆九江呈李端叔
家园大江东清湓映匡庐波光摇空濶岚翠随卷舒廓然形影消所见惟清虚此是列仙宅当年来不居一官老南北十年弃樵渔谅无飞昇骨宜与烟霞疎子亦喜登临持气为舟车乘马搴虹蜺俯涧窥蟾蜍赋诗不计篇饮酒动斗余一为簪缨缚屡感岁月除西征临潮海东使骑鲸鱼归来顔已苍相见两勤渠话及少年事慨然咏归与富贵非所期朝衣裹猿狙鼎食多忧煎未若羮园蔬何当永卜邻之子同耕耡清风卧醉石落日登篮舆道逢酒家斾聊复为踌躇白首入石城君心竟何如不然因便道鸣驺时访余
五鼓
夜枕回远梦北牕觉微明遥知扶桑曲万顷摇光晶江海已瀺灂鱼龙俱震惊大哉阳德敏顷刻周四溟天星黯余照林飈飒先声栖鸟不安巢世务新营营阳德固主动与物皆流行君子法天时燕居尝夙兴流火感隙驹翰音伺鸡鸣焚香奉真祠篝衣寻六经夜气犹未晓神观则愈清力省域倍奥心虚思弥精道要处戒定自伐如刀兵书绅以自劝因之遗友生
戊辰雪
初腊气亦佳穷冬雪还虐晩风淅沥响暮势联翩作余寒逼觥斚远景明池阁想像山隂人扁舟在寥廓
又
岁日雪亦好今日差可忧盈尺望已足太多民始愁谷价起如涌城郭饥者稠後期无乃迟春郊多麦麰
馆中竹影
緑竹带斜晖猗猗有余态微风到帘栊舞影入图绘更无余声杂直与妙意会掩卷罢吟哦谁同此三昧
早起趁朝
山房客梦惊槐厅雨清絶蕙炉香寂寞半挂北牕月重城车马动起坐候明发华盖望宸居烟飞隔双阙
合下会食赠张文潜
锦带貂裘亦不恶宿酒移春入顔角人怜枳棘栖凤凰谁许青山入云阁为我坐诵离骚篇森罗屈宋俱眼前却归北斋枕书眠梦乘紫云飞上天觉来斜日催野鞭随车掷果长安市不信潘郎风骨仙
馆宿
啾啾檐间雀侧翅相悲鸣岁晏寒虽壮云稀雪未成同舍布路归禁扃断人行败箕摧残叶伛偻一老兵念非太潇洒安得耳目清炉焰久更高宵鼓动严城
送吴叔扬通判代州
雁门襟喉地北瞰单于城汉骑罢深入塞垣春草生题舆当远去磴道历峥嵘载路壶浆馈出郭幡旗迎公堂足奉养美酹与犀兵漏刻闲愈永衣裘寒更轻五台聚仙圣事迹衆所钦片时【缺】冥邈万【缺】登幽情政成早归来银章对承明未遂游边志羡君为此行
和黄鲁直送茶二首
喜君屡致云溪茗值我正校琅函书饮罢清风生肘腋吟成碧海登明珠谁能墦间享膏腴只意林泉身自如他年远别归贺监乞取茶山比镜湖
又
君茶勇勇睡魔鬭但恐湿我腹中书欲醻黄金台上意
愧乏夜光明月珠【原缺】　　　　　　　　　　　如多君藻思比华腴新诗妙墨更如湖
送邵彦瞻通判濠州
民情极简易关决未应劳佳句寜我知为君屈挥毫
送徐成之通判永寜军
少年意气横寥廓淬拭龙泉出锋锷人情俱欲向长安天语新令倅河朔霜风冽冽吹边州青骢骏马锦貂裘也知未足称才用犹胜当年为薄游【缺】古白髪今憔悴别来殷懃傥相记塞雁高飞不可冯寄声亦有南归使
晁无咎张文潜同校名臣事迹因赠
画省深沉天上居道貌日与尘客踈天公恐我太寂寞更遣两仙同校书名臣已去骑箕尾尚有规模在新史浩然初若泛沧溟目眩形劳安得止兴亡治乱略可知两公少壮方施为斋房比邻数相说听公清谈【缺】
高楼行
天悠悠云羃羃半夜微闻奏笙笛烂彩蹙飞仙鵷鶵戢其翼高楼百寻当大途东临紫垣望青都中山黄封倾百壶五陵豪少来欢娱夷门帝家盛游乐奔走环观溢城郭如今官吏横索钱纵饮谁愁家寂寞
丁卯春雪呈同僚
经时无甘泽帝为元元忧新正得一雪尚可期有秋狂风东北来浩浩举山丘飞霰为先驱繁英已绸缪堆深地欲蛰舞急川争流沉沉西崦暮落势漫不收尽移白玉京来为帝王州疠鬼窘相泣凄凉苦罢休旱魃亦失气耿耿空自囚从兹民其康终岁饱麦麰端门盛佳气策府多英游谅多赞时瑞岂独吟空愁金樽发清扬思涌如云浮请歌丰年占以代击壤讴
大风入朝
风从何落来何处百马盘空正号怒闭户犹恐丘山颓谁人放舟江海去庐山之南白云翁冠带强游京邑中狐裘包纒不煖体却羡爰居能避风
送晁无咎之官塞上
人生苦南北相见出偶尔喧阗都市中乃复遇之子东莱遽别後故人今有几诜诜塾与序进学亦可喜语阑行色动轻裘有知已去去何当回山川正芳晖边州剩厨传应不典春衣
蜡梅二絶黄鲁直云王都尉有之邀同赋
蜡梅直何如但闻郑家说淡日明晨霜凉酥点春雪
又
清嫌氷麝俗淡学池鹅黄情知不是蜡风定有余香
道傍树
蟠根官道傍生饱禁城霜春风功力微磥砢百尺长肌肤凝金铁大【一作久】雪冻不僵度岁亦辛苦成材必坚强他时擎大厦白蚁胡能伤
游城北李氏园池
池塘春色归波水已极目鳬雁稍下来垂杨舞新緑登临不惮远枉径入重复已见数种花参差隔修竹非特野兴长彩翠动华屋沁园天下名鲁馆当年筑百年犹盛丽风景冠辇毂当时手种植仰视皆乔木主人况仁贤客至初不速跻攀脚力尽更酌以?渌左右列图书南北置殽簌夕阳整归骖尚谓夜可卜明日忆胜游长歌寄金谷
琼花画轴
我欲游广陵江湖浩难涉喜有琼花枝相随在巾箧北人初不识谓是玉蝴蝶天妃絶世艳乃以方妓妾古祠惟一株他种不欲接春风乱百草红紫鬭纷煜皓然姑射姿岂少朱粉颊铁干已峥嵘云朶正稠叠书林日清闲万虑坐收摄悠然对妙笔颇与幽兴惬彷佛未易得吟思舌徒嗫
京尘
蜚尘冥冥逐马尻辚辚牛车何太劳春霜十日似妥帖稍晴仍复起波涛非徒渐渍襟领黑复且侵凌宫殿高吁嗟性地本安静何乃纷扰争雄豪祗忧飞尽到坤轴万怪菌蠢难藏韬愿回河淮作沟渎贯穿城郭还周遭分衢洒扫万丁力常遣莹定无秋毫身微愿大恐难副有如画钓搴鲸鳌弹冠振衣但随俗寄身此境何由逃
赋得九华松管笔
松枝为管京邑无山翁持赠最勤渠千年自饱幽涧雪一日忽快南牕书但知来处已潇洒况复毫端精有余茅斋举眼有真率象齿琅玕浑不如
移花
春光不徘徊忽过如挿羽怱怱陌上儿移花急风雨山波烂襭绣平日谁指数到此俱可怜轻妍若时女我家王城西披风立环堵坐思清兴添不可佳时负晨朝市桃李百钱得三五【阙】
若不暇【阙】　　　晤语
【阙】　　　　　　夜对青藜方草玄
晁无咎大砚
玄玉琢为池潭潭可容尺圆侵震泽璞润带端溪色麟台讐书御史孙挥毫应敌妙语言滔滔百丈洪河翻助宝以泓还骏奔君王侧席明光殿直言傥有公卿荐区区边计不须陈亦论皇王继家传
答苏子由留赠
西垣有古人磔磔气貌古落笔成文章无可加损处策蹇得过门殷勤相劳苦湛然神观全秀粹充眉宇语我春已阑斯民望时雨宿麦正满野骄阳恶如虎云师未洒泽赤子将谁乳侍臣当忧国密计应禆补又云好着书安得一州去知公趣操异不为夸腰组衣锦若还乡亦当从幕府
再用韵和子瞻
堂堂司寇公族姓原自古支流入汉唐浩渺无寻处子瞻得家法自少不勤苦戏剧入塲屋名声振寰宇凝思肤寸云落笔万点雨中间触机阱窘若带箭虎坎轲连交游冻饥及穉乳归来直玉堂得失亦相补頋我縻一官未即江海去裳衣裹穷猿系以三尺组知公心胸中坦不置城府漫刺犹可持还当谒文举
休日与李端叔出城西
荷叶欲漠漠柳絮已飞飞东风如车轮日夜挽春晖天郊多名园曷不事鞍鞿休日不暇沐权门亚冠衣嘉与之子游浩歌夕忘归
次韵苏翰林西山诗【诗中兼述邓圣求窊樽事】
黄州水米宜新醅东坡好花公自栽折花倒酒送流景不念春风飘落梅醉投青山上九曲吴王故宫压崔嵬寒潭已无昔光景凉殿歘变今楼台南阳翰林当此日力探奇险祛尘埃西江雪浪接溪国巨石森起繁如堆手披荒榛得突兀中有窊处成樽罍漫疑踪迹尘埃暗从此出跃樊山隈大贤坎轲终必用古剑双蛰生莓苔忽抛光芒万丈去星斗辟易青天开欃枪枉矢莫妄动以汤滴雪谁先摧披奇振淹自明主区区识宝非张雷阳春一奏衆争和咸韶荡默羣仙来虽然此亦外物尔岂系两公乐与哀
春晩作
年华工密移回首已春暮雨掠夭桃空风折牡丹去芍药殿花阵披靡不能住惟有酴醿开仙葩照行路清香飘夜月淡态挹晨露得酒便孤斟远架耽徐步我如车上人醉逐四时鹭浩荡无所之谁能问徒御
三舍人题名於後省皆赋诗因寄呈刘贡父
西垣寂寞今已久三贤文章凤池手朝来不复恋山中後至傥谁居客右华堂刻石映今古秀句连章动星斗鴒原棣萼俱相望龙吟虎啸生辉光就中贡父【缺】故乡况有小阮争翺翔翩翩亦试中书堂
曾子开示诗再用前韵
川滔海积岁月久书秃十毫未停手昔人四十夸专城公佩黄金来帝右当年逸足起江西时辈共喜星之斗荣华未满衆所望天启叔季侍清光莫言昼锦归故乡莫对秋鴈思南翔且登金门上玉堂
苏子由示诗再用前韵
公家两贤涉世久六马从容辔在手驱驰有节心有常进退不随人左右十年挫抑心不回方知有胆大如斗鸾坡凤阁蔚相望灿灿奎璧连晶光我家辛勤出寒乡斥鷃未易追翺翔莫将沧溟比坳堂
慧林遇蒲传正吕子进闲谈
粲粲西台彦恂恂华省郎相过金城静纵语春昼长逍遥喜庄生傲诞尤稽康纨扇不须摇牕间襟袖凉
平阳叹
坏云如山压齐垒六军顔色如灰死高郎元自解琵琶万岁无愁作天子伯升何曾上青天溅血遗痕芳草间长城万里自推仆骏马只驮冯小怜奸臣百计为蟊贼不但妖娥解倾国熊罴哮鬬蹙平阳冯妃对镜娇栊粧死生契濶不相弃双双刎颈长安市
次韵和文潜休日不出
清风入北牕幽旷谐我心之子亦宴坐焚香斋阁深平时仙道家蓬蒿倚瑶林愿言枉相过小驷驰駸駸
二
文潜真可人壮岁有老心尘境暂来寄天机元自深鸾凤翥赤灵亦有鹤在林冲天期一飞载骤谢駸駸
尉氏道中
江县花已繁天畿草初茁春风动地来万鼓相应发长郊不敢进环坐借藁秸前村应稍近时有驼鸣
归舍吟
长堤夹天沟浩荡东南流上有骑马客枯髯清两眸马後无飞盖马前无鸣驺进无趦趄谒退无轻侠游携金入市卖十舖不一售包裹却归舍置之牀一头半夜光满屋潜知是精鏐贵物莫贱货不如深巷收一旦遇知者堆斗价可求寄谢路傍子神珠难闇投
秘阁观唐法帖呈同舍诸公
雍熙真人金丹成骑龙逍遥上太清一时文物甚炳焕至今高阁留峥嵘道山不为人间设千秋长镇白玉京蓬莱诸仙当闲暇相邀初作升天行宫殿相望金碧动觚棱半引霄汉明锵金宝钥端门辟四坐光芒炫奎壁换鹅何处得遗踪临水当年应尽墨波澜入唐仍浩瀚追蹑余尘犹十百味入噉蔗真渐佳力未半途多自画万物莫如观所聚我生强半初相识相期更乘飞云来琪花为盘霞为盃咽味沆瀣临丹台兴尽翩然欲归去从此心骨无尘埃
渡江
扁舟临朝阳匹马渡江北志士岂怀居征夫乐行役东风吹高原生意密如织早晩卸尘鞍皇州正春色
家居三首
毁誉平千载穷通譬一毛虹蜺千丈气岂便伏蓬蒿
又
晓色夺灯焰秋寒侵薄帷漏冲吟思断风从魂梦归万虑不婴抱一心初息机都忘尘土上裘马鬬轻肥
又
邑居不见江山景去马来车喧万井冷落重帘日影西萧条四壁人初静轻飈卷空云羃羃水影天光同一色满樽浊酒愁不醒怅忆松江万里行
偶书
暮上高楼听村笛清风寥寥吹泽国苍山莽野百战地美木阴林四时色浩荡坤乾万里中风光尽属渔樵客
江上
秋空杳杳豁四顾葛衣藜杖寻堤去双鳬拍波天外来一棹凌风镜中渡静中荣辱兴萧条指点蓬莱作归路
龟石
平川汹汹经南国疋练横拖半天碧洪澜巨浪之中央忽见颓嵬太古石此石由来几许时混元一气初开辟神功割破混沌胎划落半空随霹雳非鼋非鳌不可辨有若神龟见踪迹精刚不待娲皇链浑朴寜从巨灵擘我知神物本天性推移运转非人力当时大禹走天下驱至九江为纳锡万牛攅车载不动铁轴峥嵘自堆积秦皇鞭山移四海怒视不能移咫尺至今独立犹惊人地志山经不能测千灵万状谁复知一片坚顽粗可识昂头突出翠涛中跪足横蹯九泉脉劲殻纵横窦穴穿当心一搭莓苔黑渊潜不见曳尾状日烁犹惊负图色青髯剥落向何处秋草绥绥晨露滴劲健曾支玉女牀斓斑似点乖龙额渔翁未网先自骇灵蓍欲伏安可得鼋鼍缩首不敢近虾蟇巡行夜战惕岁冬大寒百圣伏圜劲【缺】势无欹侧风磨霜链无日休髪鬓皴痕成兆拆负才不免刳肠累至珍惟藉天公惜灼以炎皇之火精衅以少昊之金液神鑚鬼卜不见形阴阳造化无遗策大哉龟者物之精岁久已化为真形有时月黑无人夜绕岸光芒芒自生下骇深潭恠蜃窟上应中天玄武星万衆森森下相向来决吉凶真伪情奸狐妖鼠已破胆山魑野魅见亦惊波神吞气不敢喘四面长漪铺席平吾闻溪老记往岁半夜风雨来冥冥剨然曳转大潭左百里震惊如雷霆【缺】憎摧折虽万状崔嵬孤高终自灵吁哉天地至奇物何为流落于江城铜马犹闻标汉殿神羊昔亦驯尧廷便当推置玉堂上古貌岌岌无欹倾奸臣猾竖作狐媚见之頳面先吞声凶荒水旱必可卜仓卒变恠皆先明匈奴丧魄万里外慉缩不敢窥天兵龟乎龟乎用不用壮士与尔同死生
鴈翅夹作
川险固可畏顺风胡不行维舟鴈翅浦安此水一泓宗慤万里意谢安江海情子何独惴惴不慕天地鹏传闻此洲外飞亷正豪横万马拖缟练千山雪飜崩舟师亦无苦老子悲震惊此语真不迁我怀谅难胜从容把巵酒坐对离骚经起见皖山曲沉沉夕烟生开帘待明月稳听波澜声
松下
兀兀皆禅刹亭亭历蒿坡蝉声引我思得荫亦浩歌萧瑟美风日顾瞻爱松萝收得物外趣悠然养天和
蜂儿
吴蚕为人织烹蛹以充肠况尔止工螫焚巢何足伤幸与衆果俱得陈君子堂咀嚼任所宜故毒难自防
加禄道中
仆夫疲踬复小休晴云澹澹更悠悠村陂无人鸟声乐涧草不动春风柔长道此去星斗近後期南来桑柘稠怀哉吾祖不温席老矣长卿今倦游
清江三孔集卷六

[book_title]卷七
<集部,总集类,清江三孔集>
钦定四库全书
清江三孔集卷七
宋　孔武仲　撰
今体诗
发浔阳
西游不敢避残年兄弟分携楚水边浩荡东风回草木曚曈晓色满山川却穿梅径花争落久憩邮亭日未偏安佚竟非儒者事虺隤我马亦须鞭
至白湖驿寄四弟
江头言别颇匆匆暮止荒陂破屋中散尽烟云无夜雨唤惊鳬雁有春风却思僧舍一少会坐卷香醪百盏空薄禄牵人非得己相望秋思浩无穷
广济道中
荦确山坡瘦马行年朝春色未分明蔫黄犹是旧时叶格磔稍闻新岁声强涉远涂非我好亦逢佳景得心平寒威斗起终豪横更取村酤独自倾
又
南北驱驰不少休人生何处足优游去年立马龟峯道亦是春泉绕舍流
蕲春听琵琶五首
银烛交光桂醸清亲朋相见苦多情春宵万籁俱澄絶初试鵾弦骤雨声
新自浔阳江上来虽闻此曲不悲哀轻拢细捻俱清絶指法何慙二善才
北踏胡霜汉马骄千秋琴调思娇娆华堂夜饮灯如昼共听新声不寂寥
百转干萦住复移浑如啄木在高枝春郊极目快晴後峭絶一声飞去时
夜如何其夜未央山城斗转星煌煌收琴挿拨各无语酒美不知春漏长
过巴河寄经父
当时联盖入东都回首推迁二纪余此地山川终不改浮生光景半成虚清谈剧饮梦寐隔断羽沉鳞音信踈谁道丰城双宝剑紫烟长绕斗牛墟
黄冈道中
悠悠驱马历山川石火光中又度年狼籍冷梅初着地玲珑幽涧已通泉静思客子万里道那及山人一觉眠香饭可添茶可试回头乡国两茫然
故县遇风二首
狂风奔屋似輣车旅枕清寒一倍加半夜雨声收拾尽晓来飞雪不成花
积雨成湖客路长春风掀搅意何狂残云吹尽真天力乞我晴明入帝乡
关山路三首
朝来晴色颇鲜妍最爱羣峯雪皓然驻马折梅看皎洁临流照影弄潺湲
晨朝马匹涉崎岖映水梅花尚一株旬日山川历千里江南雪蘂己全无
马力虺隤苦不禁仆夫流汗亦沾襟抱琴来写非无意爱此山高涧水深
七里驿遇叶振卿秘校南归三首
系马邮亭寂寞中远沙乔木暮号风今宵不作江南梦赖有之人笑语同
雪霰飘灯春夜长相逢旅琐莫悲伤朱顔緑髪输君少正好驱车上太行
湘水秦山此路分更持盃酒劝行人马头便作天涯别好到江南看早春
题光山驿壁
跨县连州几叠山为君题作小潼关江湖不得长耕钓尘土胡为屡往还渐入长郊趋坦荡却从平地望孱顔何当轻骑重登险指点湓城夕照间
暖轿
垂帘为户竹为舆千里征行似宴居达摩无心惟稳坐倪寛已老更耽书
发加禄
白草萧萧漾早晖篮舆轻稳去如飞淮天软暖多成雨喜有轻寒犯客衣
至新息寄蔡州王守
熙熙乐国似登台北圃南亭春事催惆怅音尘难再会瑞香应已遶檐开
渡淮
扁舟次淮浦利涉得春风脱险鼋鼍畔问津桑柘中俯窥清夺魄回望渺吞空委注虽天力经纶是禹功萦纡数州接浩荡百源通世久无昏垫川今有会同冷烟犹漠漠暖渌己融融暂得观形胜翛然慰转蓬
发王务二首
晓随灯火背千家落尽踈星见远霞一饷春声回宿鸟半天寒色在啼鸦临陂弱柳犹藏叶当路残梅已尽花赖值时光正妍润稳看风物到京华
春水沟塍緑渐回喧阗鳬雁作羣来新年风物动人意薄宦驱驰岂自媒未解骖龙追渺莽何妨乘蹇历崔嵬田间亦有人闲逸门掩柴荆昼未开
治平中余始自广西赴吏部过蔡太守丁公召至後园观翁树今复至此适二十年从太守黄公登西湖待月台
星斗垂天月淡明九衢歌鼓乐昇平当时常侍传呼处只有荒陂鳬雁声
发蔡州
悠悠清晓历长陂杨柳沟塍鴈鹜池风色着人寒料峭日光生野暖融怡鹤归云海心空在雁度湖天力己疲客路驰驱元不定西游应有再来时
题上蔡驿
驻马东门己夕阳淡云衰草意何长当年公子牵黄犬此地春风吹白杨千岁只疑经旦暮一城犹可鉴兴亡我来不独嗟行役覧古依然为闵伤
书怀
昨寄家书道苦长南州山迥水茫茫细将驿堠从头数凖拟今朝到故乡
书事
路逢行客向江州勒马荒郊为少留家事满怀无纸写好将言语付苍头
北来烟爨苦凄凉金竈峥嵘突尾长满箧香秔无处用邮亭一饱待桄榔
凤凰陂
长陂寂寞断鸱鸦浩浩春风马鬛斜待得春霖添水满只应从此却还家
入鄢陵界
马蹄腾踏去如流雨止车尘凝不浮驿道夷平桑柘美人言从此属皇州
寄张端父
与君生世共飘蓬会面荒陂寂寞中芳酒一罇留夜语旅程千里倦春风追思荐鹗门阑旧默感跳丸岁月空闻道束书游帝阙偷闲应肯访衰翁
折县道中二首
柳堤桃坞未怡融浣濯新梢上浅红一段春光来逼眼枣骝嘶入栢林中
紫沙随马细如筛虎阜龙冈尽此驰正望长安不回首行人休赋灞陵诗
过紫极宫感道士卓玘遗迹因赋诗以续诸公哀辞之後
武库精兵接混茫挥犀余论意何长丹台此日归仙籍紫极他年记道塲暂别鬓毛浑老大再来风月愈凄凉不须陨涕悲邻笛亦对松筠为感伤
淮西道中
曾历光黄岭百寻悲伤仆马在岖嶔却思前日山行苦未比今朝车辙深恐转春风成猛雨喜逢寒色阁轻阴荒陂杳杳无人语坐拥华貂只苦吟
暖轿二首
双袖深笼两脚垂朝寒乘快度荒陂春风浩浩无边际似驾乌云过海时
淮山万点雨晴初日日寒帷望太虚野濶天低今可压闭帘无事只看书
蔡州
亭下湖光凝不流银灯玉斚缀绸缪主人今是真黄覇民誉仍推郭细侯
太守黄公与余有旧是日张饮于西湖翠光亭黄公以才能屡历事任尝奉使京西今又来守淮康也
忆曾醉看仙翁树骑马重来二十年百尺湖台蘸春渌月华依旧到樽前
寄信守王子明
清香一炷道家仪贝叶云籖自诵持尽是铃斋潇洒趣红尘奔走尔为谁
年来江上苦多风匹马关山重复重须信心闲为乐地主人牕槛有仙峯
答元珍见赠
汴柳緑蔽河春城旅舍数相过一闻高论烦襟豁更捧新诗雅贶多清釡欲回荆玉价芜音难断郢人歌儒林志业期千古旧事惭君话决科
和竹元珍夜雨
帝城尘土热如汤喜有残宵雨送凉旅枕梦云萦宋玉空阶诗思感何郎香迷旧径烟初断灯倚轻寒焰不长明日御沟应更好一番晴色弄垂杨
和竹元珍寒食次韵
覉旅看春色清明客帝乡花开禁苑密柳嫋御沟长玉勒无余地钿车有剩香尘埃不可久归梦楚山傍
旅枕
旅枕春风底翛然一梦惊漏移清禁远天入小牕明桂玉梁园费山椒楚客情萧条过百五犹有卖花声
上已与江梅叔游城西
禁园灵沼酿风光恩许游人入醉乡天上仙葩迷阆苑月清风【阙】泻银潢觞浮曲水青春暮人在瀛洲白日长却望宜秋指归路觚棱金碧正斜阳
和竹元珍僧舍牡丹次韵
知到东隣赏牡丹高僧防客颇艰难鲜妍自是天花种僻静应无俗眼看叶似蟠桃相隐覆蘂随飞蝶渐凋残新诗清苦如郊岛肯羡侯家一醉欢
送郑无欲改官知合江县二首
晓辟未央宫千袍拥赭红分班百寮底得邑万山中丽笔元摛锦新章更绾铜定应随驿召不久滞巴东
又
马踏榆阴出汉关邦人欣见锦衣还东川却指旧游处北阙犹萦旅梦间神女断云低楚峡子规啼月惨巴山知君利刃曾磨试囹圄应从到日闲
呈竹元珍
一室萧然傍禁城尘埃不到旅怀清水流红片知花落雨浥苍苔见笋生感物己怜春寂寞辞家忆是岁峥嵘知君亦有淹留叹归梦西随杜宇声
榴花分题【得开字】
东京石榴好几处照楼台秀色裙难学幽香蝶不来连枝成幄幕着子尽琼瑰乞取当牕种年年四季开经父云自到京止得一书颇怀忧想因寄
万事峥嵘不自由年来书信最绸缪鴈飞玉塞无多地人望神都正倚楼祗恐边风多浩荡故令音驿每迟留何如欵段相随出乡曲长为马少游
同赋京尘【京字为韵】
白日临黄道红尘满玉京长风吹不尽骤雨洒还清不放虚空快应同世界生随时势用壮度隙体能轻舞榭凝添恨歌梁堕趁声沧浪归有计行矣濯吾缨
同赋虎帧【堂字为韵】
何事斑然虎来依静者堂英姿犹讋物画手必殊常快笔挥如雨新缣洗似霜浅山迎暮黯丛苇得秋黄炳焕霞纹缛晶荧镜目光前趋疑抟取却顾尚摧藏仙子休骑去将军莫射伤相随千里客更欲卷还乡
赠程瓌
识尽公卿更食贫苍髯瘦骨走京尘高谈亦与时多忤屡中方知术有神前会渺茫浑不记远游萧索复相亲疑公别得壶中趣回首人间二十春
筠州张氏追远堂
惨淡佳城侧穹隆百尺堂岁时如过隙松柏已成行玉笋登盘美琼醅入奠香英灵似明月时到此山傍
同赋蚊【得凉字】
生长虽微细翾飞逐盛阳吾身非铁石尔觜太銛刚戢戢朝藏壁喧喧暮满房灯前已环绕檐角尚悠扬纱眼能缘过氷肤亦噬伤用心均货殖损物亚螟蝗栖宿麽虫巧追擒蝙蝠忙秋风动天地尔辈更凄凉
同赋李梦符酒斗【天字为韵】
酒斗公家物规摹取自然无时挹香酎有象挂高天緑玉烧为撇黄金打作船何如学嘉量深注瓦樽前
留别真戒讲师
假山砌叠真相似双竹浇培画不如万屋尘嚣无间断一轩气象自清虚持斋欲趁龙华会升座能繙贝叶书官罢亦将辞北阙携筇先访故人居
次韵和欧勉甫见送
抱关委吏可忘年而况吾徒志圣贤策马渐随南去鴈寄声应有北归船无情尺水犹能鍳有志精金尚可镌愿以此心推一邑他时不负赠行篇
题报慈寺花药园
少时随衆蹂京尘曾倚朱栏看晩春二十年间头半白方知花木解磨人
胜师堂双竹
累石为峯太谨严故排双竹辟修纎天风似亦喜清净时嫋枝梢为埽檐
骤雨
骤雨随风入汉关倾都驩喜破愁顔电光犹恐龙潜伏闪烁余辉遶壁间
出京
整顿归装夜不眠篮舆出趁早凉天东南爽气来相逼叶底初闻一片蝉
早食铁佛寺
破壁题名满往还如置邮山河万里道车马片时休白日初腾晓凉蝉已唤秋便添山野兴咫尺帝王州
寄林次中
晓踏朱仙月还思昨日诗尚携漫刺谒不爽故人期宫阙觚棱失山河向背移悠悠芳草路恰似别家时
鄢陵界中
古县居人少归轩喜气多连天皆秫黍盖水有莲荷宿雨云容薄微风日气和征行不辞远所得是吟哦
侯塘渡
空山宿雨涨前溪芳草连云欲渡时落日人心急星火招招舟子更来迟
田间
百顷陂田过雨清新秋漠漠似苔生津梁只欲凭忠信南去无心问耦耕
罗港
八节滩头驻马蹄淙淙流水日沉西岁时久己成陈迹风景全然似此溪兰棹倚洲人竞过篮舆索笔我闲题桃源仙境今何在懊恼娇鸎向暮啼
遇行人
我托南车去君挐北辔还相看一梦里好入画图间
晩行
客子念家意远行投驿心乱鸦争噪晩宿鸟已归林渐觉残阳尽更忧前港深云师颇知足久久困狂霖
过淮
积雨虽收霁清淮更渺茫地形真水府波面似钱塘云日侵衣淡天风入袖凉轻舆过南岸转觉近家乡
关山五首
晓上春风第一楂豁然披眼尽天涯原田极望人稀少掩映茅篁数十家
又
岭尽还临水溪穷又有山人游明镜里鸟语白云间
又
少妇织新丝人来不下机斜阳过茅屋郎亦采樵归
又
北地樵苏寸草空不如烧炭此山中良材合抱随斤斧岂顾区区栎与枫
又
山溪百转水泠泠栽挿新秧次第成风赶緑茸无断处他时粒粒是香秔
万松亭【治平中县令张毅植松万株以庇行路】
郁郁青山夹路松行人笑语緑阴中排云架壑无余地洒面侵襟有好风一日劳心非欲速千年流惠亦何穷我来俯仰寻遗爱更喜清虚万虑空
听蝉
畏日流金不断声松风涧水助泠泠我来萧散无余事得倚篮舆细细听
过马鞍山
足历黄州百叠山更无平地只冈峦物皆枯槁非人世石最崔嵬是马鞍畏日流金红艳艳乱沙堆雪白漫漫崎岖出尽聊休息喜有松声六月寒
喜至亭【在广济县石龙坡】
岭路蟠蟠石似龙亭轩更在最高峯九江山水吾家近四祖烟霞晩色浓吟兴不惟夸美景行人当为破愁容前村有酒青帘远强饮岩间水一锺
陶子骏俟老堂
不逐渔商不问农悠然今作鹿皮翁地临白傅荒台畔人在华胥乐国中一榻远分庐阜月两轩平揖广寒风杖藜亦欲频还往肯使清闲并属公
谒张文思於湖西不见
緑竹隂深屋数间篮舆来傍古溪边垂杨芳草迷三径斜日新秋媚一川澎湃直连湓口浪逍遥如泛剡中船山阴不见戴安道回首西风亦浩然
君表自西林还城中以诗二首为别
天上优游侍从臣还乡昼锦坐生春不矜富贵知余事同访溪山有故人方外笑谈无畛域雨余泉石长精神西林路口嗟轻别善护青云万里身
巉巉庐阜秀侵天有意登临己十年美味君才尝一脔明珠我欲采重渊他时白首须归隐此去青云更着鞭扶杖为公寻好处往来同迳得参禅
入山三首
冠盖成阴中路回独携莲社道人来千岩万壑初相识分付晴岚面面开
路出西林兴倍长轻衫短盖入秋阳层崖蔽日多清影深谷迷人有异香访古不辞穿絶磴参禅直为遍诸方此身似是辽东鹤偶逐飞云到故乡
十岁不出还可嗟经旬遍走梵王家羣仙拍手向人笑方朔今来何晩耶
山间三首
江城八月苦炎晖潇洒山间挟纩时峯顶宝林俱胜絶篮舆从此上天池
絶壁藤萝喜可攀更无平地只青山路回亦有虚明处江北江南指掌间
柔条细叶谩成丛亦有悬崖出小红欲试金丹求不死灵苖应在此山中
峯顶
苦霰悲风作斧斤千秋松竹损精神似闻犬吠白云外犹有秦时避世人
锦绣谷
江城已月芳菲尽残紫深绯到谷中最是庐山佳丽处我来萧飒已秋风
帝忆庐山万玉妃狂风浩荡唤春归繁华过眼一朝尽惟有珍禽无数飞
归宗寺
海会寮中略问禅高僧刚道语难传却询耶舍罗那事俯仰人间七百年
自归宗入灵溪观
紫霄峯下有禅林瓦结青瑶地布金闻道灵溪才咫尺携筇不觉後山深
石桥横路水溅溅百尺琳宫馆列仙闻有秦人来避世至今修竹上参天
瀑布六首
悬崖倾注自成川六月溪风为肃然不是化工移用巧尾闾应亦有穷年
山头飞瀑海中潮此理谁能问泬寥秪恐分流从月窟桂香无限到西桥【泉上有岩桂花芳香袭人】
晴天如练雨成雷飞洒青空亦快哉推倒西峯一百丈试观河汉所从来
沉浮又似缀汀鸥石齿横斜咽复流莫放阴云遮洞府最宜明月挂高秋
接石为槽遶画檐清风爽气坐来添恰从天外为飞瀑又向人间作水帘
窈窕东注壑舒徐南入江寄声沧海若高洁此难双
玉渊亭龙潭
清潭千古照悬崖崖上飞流动地来咫尺语言闻不得夕阳佳景更徘徊
晩坐三峡桥
雨施雷音动十方檀那奔走助津梁泉舂石窦千秋白风扫松桥六月凉泼泼小鱼生处乐溅溅余濑静中忙尘襟正欲留潇洒坐听清音到夕阳
杂题二首
青青矗矗水萦回散入溪田媚复哀天上清音难猝记兹游悔不负琴来
曲涧低泉左右鸣步虚宫殿响琚珩清风杳不知来处散入松间作凤笙
至新息寄四弟
江上分飞已隔年春风初转月初圆今宵相望长淮北只有星河共一天
送殷父弟知衡州
浮云富贵本无情出守衡阳地望清陇亩良田多乐岁江山秀气入重城铃斋宴衎茶罇佚棠荫优游狱讼平应念区区大梁客朝衣颠倒趁鸡鸣
清江三孔集卷七

[book_title]卷八
钦定四库全书
清江三孔集卷八
宋　孔武仲　撰
今体诗
李公择山房
碧落仙官侍玉除至今遗迹在匡庐当时兄弟俱年少他日归荣比二疏【李公读书于庐山时年十六】
松篁入路水溅溅自是庐山小洞天尽道秀才心好静谁知风骨是真仙
陈翰林游天池约相会于栖买久之不至
庐阜西头是谪仙篮舆正欲上青天霓旌羽盖何时返怅望洪崖阻拍肩
寄南康徐大夫
山南泉石有余清几日篮舆天上行亦欲西园伴飞盖龎公不惯入州城
白鹤观
洞天人远矣琳馆有遗踪愿弃人间事优游慕赤松
慧日寺
山外归来酒半酣衣襟翠色贮烟岚泉声自是小三峡林色可名东万衫
江面深沉带地流清风爽气入层楼倚栏却认登浮玉平看沧溟万里秋
答李景文见寄
金沙会面慰飘蓬况得连朝笑语同纵饮不知明月堕纳凉尤爱小轩东邮亭送别凄凉後江郭凭栏怅望中两幅新诗尤俊迈泠然醒我以清风
维那观师以偈示余求诗为赠因成两絶句
扰扰长途策马回柴门寂寞昼慵开清香一炷茶一啜赖有高人数往来
夹路长松緑荫繁送君从此入幽关铜缾锡杖无拘系正好窥寻瀑水源【师将游庐山】
黄州夜泊听水声因为絶句以广欧阳公诗话
泠然非徵亦非商夜久清音入梦长人道官蛙成鼔吹我知风水是霓裳
黄州
客路深秋一转蓬淮天牢落此将穷城开云水苍茫处人在茅篁掩映中对岸武昌风月近千年赤壁是非空悠悠陈迹慵开口谩把筠竿伴钓翁
又
山上泉声风雨来门前峯色画屛开仙居洞里桃花古不是刘郎去後栽
吴章岭作
庐山北转是吴章岩草纷纷静有香洞口流泉似相送人间天上莫相忘
送僧惠芝归东林
东林开士解谈禅共住千岩万壑前回首归云不知处林间相遇是何年
成化县二首
化成真化出絶险起朱栏直下临无处江城一掬看
又
登览多清兴衣襟有白云松风不知际仙籁坐中闻
五老峯
峻叠起青峯森然五老翁云将色共古天与夀无穷突兀巅崖峭骈罗面势雄三光同孕育四岳是儿童杰立层霄际曾经坏刼中梦龄应可锡图写献尧宫
次韵答李子约见赠
江县山奇水亦清古今贤宰继声名施为岂厌地闲僻学行久推君老成桂籍掇科论世契锦囊留句荷交情当年入洛多英俊文彩谁如陆士衡
晩登庾楼
却从江汉望江庐湓口风波日愈疎满瓮尚留桑落酒登盘今有武昌鱼斜阳柳色明碕岸纎月波光湿太虚鹦鹉洲前吊豪士重将词赋为君书
顺风发江夏
西江风浪夜喧豗清晓犹闻万籁哀水驿正随衡鴈去云帆初学海鹏开山横别浦跳丸度席对长澜阵马来快意须防太豪横斜阳荒港少徘徊
嘉鱼界中作
楚泽秋穷未有霜飘然如鴈去随阳连空积蔼湖天闇极目无人水国荒破浪不须论万里佩兰聊欲寄三湘驼裘更作春晖暖嬴得瞢腾昼梦长
巴陵界中作
曲曲秋江灧灔波直疑乘兴到银河逢人欲问支机石此去星桥路几多
又
一别湖湘二十秋飘然覉旅复萍浮氷霜入鬓殊非壮星斗罗胸却似愁浊酒放歌朝拊髀青灯苦学夜悬头惟应此乐无穷已滚滚沧波尽即休
留赠上官常用
河梁欲上手重携冷语南湖百尺堤看即青云开羽翼莫羞黄绶走尘泥文章炳蔚元摛凤鋩刃纵横暂割鸡欲识长官清浄意高堂双宇掲曹蹊
苏子瞻雪堂
古县东边仄径开先生曾此劚蒿莱鸾凰一去应不返花柳当年皆自栽画壁苍茫留水墨朱栏剥落长莓苔邻翁笑我来何暮检点风烟兴尽回
罾鱼
野色星辉半有无曲江舟子夜罾鱼红鳞跃网无钱买惆怅天涯尺素书
阳罗矶
石壮山狞不可干倾江波浪作惊湍残霞一抺吴天晩正苦扁舟不上滩
寓目
清湾气象暮潭潭渔客车罾似引帆三尺鲤鱼投密网西江虽广尔何堪
西江
灧灧西江水朝朝伴我行云天初散豁秋色正分明鱼逝应相得鸥来故不惊烟波聊寄适南北久忘情
鄂州
緑柳阴阴蔽武昌汀洲如画引帆樯一江见底自秋色千里无风正夕阳暂别胜游浑老大追思前事只凄凉贤豪况有遗踪在欲买溪山作漫郎
巴陵官舍二题
潇洒堂
旅平凹处剪荆榛画栋明牕学隐身政简琴书聊度日地闲花木为留春一盃浊酒迷今古五字清吟泣鬼神暂伴登临对佳景衣襟浑觉减埃尘
湖山亭
县山峻絶有新亭公退时来看洞庭天外微茫二湖合波心缥缈一峯青非时爽气生云雨永夜寒光浸斗星千古登临增健笔投文犹可吊湘灵
五鼓乘风过洞庭湖日高已至庙下作诗三篇
半掩船篷天淡明飞帆已背岳阳城飘然一叶乘空度卧听银潢泻月声
北风投晓渐雄豪椎鼓车帆十丈高枕底洞庭三百里卧听天乐响丛嘈
南津瀺灂夜风微投晓湖灵更发机想像虚空闻帝乐逡巡波浪匝天围三湘路指平芜转两舸帆争白鸟飞却上丛祠荐牲酒荆云隐隐尚朝晖
何君表留大舟于浔阳下敢乘既至湘隂寄絶句谢之
洞庭秋水接天流万斛楼航不易收才力似君方称副此身只合载渔舟
将至巴陵【当次江夏】
南行应不叹途穷水驿连翩遇好风远浪飞来千白鹭轻帆相逐两冥鸿残云日挂苍茫外平野天垂旷濶中湘浦旧游思一访肯因蓴脍忆江东
入湘江二絶句
清川曲岸进迟迟采得菊花三两枝捻弄秋香斜日下有怀江国去年时
平沙衬水竹藏云自古多招薄命人我独远来追所好是中鱼美緑醅醇
寄四舍弟
贑水南边北势回层城中起郁孤台忆初二陆同登此喜有阿连相继来旧事前游休感叹清风佳景且徘徊天涯未有从【阙】日百里区区亦象雷
县圃有小城环之北面有邱阜耸出乔木蔽其上盖古战棚也到县之三月得荒径攀援而上视其形势可以为亭北望平野乃增筑之度为四楹公事之隙休息其间
堆案盈庭势未休灰心聊此作天游剪除榛莽成幽径支架茅篁接古丘叶密风多能庇暑云开山出更宜秋西园日涉从今始谁信民官得自由
城上亭二首
更无人迹逐攀跻庐岳乌藤手自携沧海谁论六月息茂林今得一枝栖幽芳满径春难老翠樾连云日易西况有北郊宜旷望公余聊此发醯鸡
湘潭之酒今稍薄粉白水清亦不恶百钱换得一斗归复此悠然纵杯酌醉中衡华皆秋毫肯复刺眼事锥刀层林密叶风力豪钧天震响春台高
登城
应俗虽劳甚登高即旷然日浓花覆地春静草连天竹坞连山远湖光带郭偏斯官本闲佚吾政愧烹鲜
城上乔木
城上苍虬困不醒春阳己半未回青只应一夜新雷震渐放繁枝拥日星
西园独步
茂林新幄翠重重犹有残花掩映红庭馆渐虚容散涉时攀园果作狙公
又
官居何以涤冥烦喜有厅西北涉园白日渐长公事少红英己尽叶阴繁渌波似镜池能照巧舌如簧鸟解言风景只随人意好昔贤何事厌湘沅
逍遥亭独游
城上飞檐出百寻回环古木自成阴凉生白昼收团扇影入斜阳剪碎金茂密却遮西望眼逍遥未有北归心渊明盛说家园趣谁信吾园趣更深
县斋偶书
误恩为邑楚江浔黾勉初疑力不任吏事妄窥如管豹归心难过是笼禽低回未遂箕山志慷慨犹希梁甫吟案牍埽空庭院静只将趺坐当鸣琴
轺车馆
野濶天长入望青眼中虚豁到鸿冥偶从楚俗来同乐下视湘江笑独醒风紧水光时蹙练日斜山影半回屏扁舟过此方年少老矣重来鬓渐星
次韵和杨公济见赠三首
虢略先生不讳穷咏歌尧舜与时逢传呼满道今为使歛板登门亦见容南浦清波辉玉树西斋新酿入金锺临分警戒言尤切似欲驱驰叔夜慵
鲁国鮿生与俗同何尝孤讦慕龙逢邑佳不及陶彭泽官小差肩邴曼容故国安栖无一瓦高堂失养感千锺贤豪见顾何恢廓自写新诗慰病慵
清谈衮衮思无穷浑似饶阳邑下逢霜重湖天初凛冽夜长樽酒更从容新编自富诗千首岩邑今饶亩一锺兀坐江城随五斗肯忧紫【阙】　衣慵
韩公祠堂
曾持金节抚淮壖磊落英姿正少年万里风鸿看振翼一时毫素冠凌烟新祠更慰舟人望遗像仍从幕客传精爽威容俱不冺今骑箕尾在青天
送十二兄还江西
匣有青萍笥有书西风只影渡江湖剩收岳麓春前景写入新诗胜画图
湘潭二首
禄仕飘然寄楚乡才能苦短志方强已栽緑柳如彭泽况有黄金似栎阳风颭湘波天影动云来衡岳雨声长尚疑卑湿难安处更起西边百尺堂【湘潭近有告发金坑者余作堂于厅西谓之月堂】
县街重复俯惊湍正与湘江咫尺间侵啮最忧东滙水蔽遮惟有北来山清流倒影楼台壮白瓦连云市井间扞患持危功不小亭亭千古镇荒湾【县西七里有唐兴山耸出江上水趋南岸故邑居得完】
九月十四日小会
带露葵花贮漆盘周遭仍簇小鸡冠人生爱赏无时足但作姚黄魏紫看
寄范清老二絶
高平处士节尤孤门掩江边径欲芜诗好未窥新岁集酒醇犹忆去年壶
一别浔阳已隔年官居应接谩纷然南来瀑水倾江海梦挈尘肝先洗湔
九月廿二日西馆雨中作
西馆萧然拥罽裘浑无桃李似潘侯路多緑竹遮栏雨池有残荷掩映秋蛮獠讴歌逢乐岁江湖风景忆扁舟衣冠到底为身累秪慕逍遥寄一丘
晩兴
吏退公门静萧然似宴居秋声来簟枕晩色被庭除仄径窥栖鸟荒池听跃鱼黄花恼陶令搔首赋归欤
宝丰仓秋纳三首
次竹编蓬学缺垣中门以外蚁回旋羣呼直欲争风疾快走浑疑踏地穿朱墨乱挥云落手尘氛横集雪侵颠新年幸有民输乐心口相期更勉旃
彩筹森列羽门兵衮衮招呼不断声岁计自当平斗甬年丰今况有坻京争先杂沓人何冗应物逍遥我自清白日渐斜亭庑静却临湘水笑尘缨
县濶人饶稼秋成衆乐租精粗验丹白亿万起锱铢足趼谁先到尻高或妄呼何当寄军令供亿黑山隅
寄范清老
日挂西南有薄辉棱棱霜气犯寒衣不愁斗柄随春转秪怕梅花学雪飞湘浦波光频送别湓城山色屡思归高人只在南坡住好共留钱买钓矶
湘上二首
满眼青湘浸緑苔谁家篱援坼寒梅天容婉美霜云薄己逗春光入望来
南归曾泛碧湘船击伏临流似浩然平野几枯残岁草渌波犹浸旧时天簿书倥偬嗟岩邑樽酒欢娱忆少年尺水片云今我有亦当风月为留连
寄刘贡甫
秀水先生今杰才崎岖山径滞蓬莱飞牋岳麓吟秋草把酒襄阳醉臈梅东郡政声无岂弟南楼风月且徘徊朝廷选用多英俊早晩刘郎即到来
梅径
一径皎无尘浓酥点烂银园池晴後雪风景腊中春采蜜蜂时背偷香蝶命屯都将潇洒格分付与诗人
自宝丰仓归
岳云成冻把春寒十里崎岖倦往还马上朔风回系带雪中微酒见开顔含黄欲坼江边柳蘸緑相重水上山抛掉一官如粪壤好随鱼舸此中闲
与同寮游甘泉苦竹二寺
两寺藏山曲登临恨阻修平时极目处今日探春游苦竹经霜老甘泉带雪流醇醪煖肌骨归路卸轻裘与陈董二君相会于真州经月甚乐诗寄陈董二君兼感存没
平生交友半成尘想见当年乐会文别泪茫茫添海水愁怀黯黯塞江云青衫脱去谁同老白首追随尚有君官暇更将碁子学他时筹局当功勲
读王逢原文奇其才择甚精録一编
人喜相知自昔然况君埋玉未多年雄文一读千行泪青眼相期万古传已掇条枚收美实更披沙石贮清泉东斋倒掩无人语火煖灯明手自编
诗答李时发见贺书省除命渠云尝言矣
倾盖相期自有人赠言先许出埃尘若非清议曾推挽安得公朝有选抡州县徒劳虽己压置邮传命或非真期公莫算人间事共醉湘江烂漫春
次韵和张芸老阻风见寄
闻道征帆却滞留萧条湘岸正南头春光虽有将归意野色仍供不尽愁破浪心期元万里扬帆目送已千舟山斋亦欲君重访逆水如今是顺流
送刘明复知凤翔二首
旧国安黄覇新邦识细侯皇慈借乡便舆诵欲公
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>