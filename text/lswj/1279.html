<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,金文靖集全文在线阅读,金文靖集全文在线下载,大玄古籍书库">
<meta name="description" content="十卷。明金幼孜(1368—1431)撰。金幼孜名善,以字行,号退庵,新淦。(今属江西)人。建文二年(1400)进士,授户科给事中。永乐初,累迁谕德兼侍讲,帝重其学,北征时,所过山川要害,辄命记之,有旨据鞍起草立就。洪熙元年(1425)官至礼部尚书兼武英殿大学士,后卒于官。著有《金文靖集》、《北征录》。据《千顷堂书目》记载,有《幼孜集》十卷、外集一卷、《北征集》一卷。但外集未见。朱彝尊《静志居诗话》称其《北征集》,“大漠穷沙,靡不自历,时露悲壮之音。”说明朱彝尊及见之。但今已不存。此集为金幼孜子昭伯所辑,共">
<title>金文靖集_金幼孜_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">金文靖集</span> <br/>
          作者： <span class="inputVal" id="bkauthor">金幼孜</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]201377</span> <br/>
          说明： <span class="inputVal" id="bkdec">十卷。明金幼孜(1368—1431)撰。金幼孜名善,以字行,号退庵,新淦 (今属江西)人。建文二年(1400)进士,授户科给事中。永乐初,累迁谕德兼侍讲,帝重其学,北征时,所过山川要害,辄命记之,有旨据鞍起草立就。洪熙元年(1425)官至礼部尚书兼武英殿大学士,后卒于官。著有《金文靖集》、《北征录》。据《千顷堂书目》记载,有《幼孜集》十卷、外集一卷、《北征集》一卷。但外集未见。朱彝尊《静志居诗话》称其《北征集》,“大漠穷沙,靡不自历,时露悲壮之音。”说明朱彝尊及见之。但今已不存。此集为金幼孜子昭伯所辑,共十卷,其中,诗文各五卷。前有李龄《序》。弘治六年(1493)新淦知县卢渊补锓全,复为之序。其诗文多属应制之作。首载《三朝恩荣录》一卷,包括敕谕、诰命、祭文、像赞、神道碑等。其文章边幅稍狭,不及杨士奇诸人之博大。</span> <br/>
          封面： <span class="inputVal" id="bkimg">Z_19468.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]金文靖集
[book_author]金幼孜
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]201377
[book_dec]十卷。明金幼孜(1368—1431)撰。金幼孜名善,以字行,号退庵,新淦 (今属江西)人。建文二年(1400)进士,授户科给事中。永乐初,累迁谕德兼侍讲,帝重其学,北征时,所过山川要害,辄命记之,有旨据鞍起草立就。洪熙元年(1425)官至礼部尚书兼武英殿大学士,后卒于官。著有《金文靖集》、《北征录》。据《千顷堂书目》记载,有《幼孜集》十卷、外集一卷、《北征集》一卷。但外集未见。朱彝尊《静志居诗话》称其《北征集》,“大漠穷沙,靡不自历,时露悲壮之音。”说明朱彝尊及见之。但今已不存。此集为金幼孜子昭伯所辑,共十卷,其中,诗文各五卷。前有李龄《序》。弘治六年(1493)新淦知县卢渊补锓全,复为之序。其诗文多属应制之作。首载《三朝恩荣录》一卷,包括敕谕、诰命、祭文、像赞、神道碑等。其文章边幅稍狭,不及杨士奇诸人之博大。
[book_img]Z_19468.jpg


[book_title]提要
钦定四库全书　　　　　集部六
金文靖集　　　　　　　别集类五【明】
提要
【臣】等谨案金文靖集十卷明金幼孜撰幼孜有北征録已着録幼孜在洪武建文之时无所表见至永乐以讫宣德皆掌文翰机密与杨士奇诸人相亚其文章边幅稍狭不及士奇诸人之博大而雍容雅步颇亦肩随盖其时明运方兴故廊庙赓扬具有气象操觚者亦不知也千顷堂书目载幼孜集十卷又外集一卷又北征集一卷今外集未见朱彛尊静志居诗话称其北征集大漠穷沙靡不身历时露悲壮之音则彛尊犹及见之今亦未见是编为其子昭伯所辑诗文多应制之作盖即黄虞稷所谓十卷之本别冠以三朝思荣録一卷则其勅谕诰命祭文像赞神道碑之属幼孜事蹟已详明史核以本传此録多其子孙夸侈之词无关考证今删去不载惟以本集着录焉乾隆四十六年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
金文靖集卷一
明　金幼孜　撰
五言古诗
长林书屋为学士胡公赋
我昔游青原闻子庐沧洲近瞰芙蓉山遥睇大江流绕屋植嘉木开轩面良畴繁隂夺炎夏爽气回高秋庭除鸟雀静白日人事幽牙籖积架上缥帙盈案头讲诵穷昼夜奋力追前修羣言极探索小大悉捜求藏修既有时俛仰随所由朝吟倚苍竹夕览登高楼援琴酌白酒盍簪聚朋俦抽毫落风雨挥剑拂斗牛一朝齿乡校战艺即见收高举薄霄汉远览帝王州匡时展经术所志在伊周清华职论思秉笔赞鸿猷步趋迩禁闼顾问纡宸旒侍从十五载荷蒙恩宠优去年省桑梓偶得寻旧丘徘徊抚林木感叹非昔游沧波去浩浩白云日悠悠鹿门未有期小山不可留临风驻遐想怅恍增烦忧因之寄图画聊复写绸缪尚期返初服白首同归休
辞剑图为学士胡公赋
楚平席僭伪任邪斥忠良伍奢既就烹子胥遂奔亡出疆适吴会追者何太忙行行至江浒欲渡津无梁邂逅得渔父哀穷济以航感此脱危厄解剑聊为偿父也义不受长揖增慨慷嗟彼寰中人结交布周行刎颈誓莫逆笑谈出肝肠一朝婴祸患变情非故常父也谅非旧急难恤匡勷利害等丝发万金一毫芒高风振颓俗百世仰余光夫子尚志节抚图不能忘写之置座隅怀古意何长斯人不可见三复涕沾裳
清白堂为杨庶子赋
关西昔华胄太尉古名臣直节照简册清风动冠绅遂令千载下流光播无垠伟哉建安????阀阅何嶙峋夫子负杰特学术孰与伦蜚声起庠序高步凌风云决科振场屋射策登紫宸词垣清切地列职逾十春瞻依近日月蒙被恩宠新从容念先训所志在忠勤於焉掲华扁文藻丽青旻左右列图史退休时讨论庭空絶私谒来往稀回轮兢兢慎操履栗栗保贞纯氷壶湛秋月玉雪含幽芬匪图淑来裔庶以希前人蹇予沗侍从托交谊弥敦耿耿怀补报恒恐贻缁磷登堂仰休闻企瞻愧後尘作诗写衷曲聊以申同寅
惠迪斋为临川刘纪赋
西江有佳士文采何陆离少小入庠序所习书与诗兢兢循轨则抑抑谨威仪顺理身逾泰寡欲心自怡匪兹卜休咎实以严操持天地有常运寒暑不违时生人有常道所志在秉彛内省苟无愧安命复奚疑愚者昩厥理蹈险去坦夷违天伐恒性倒行兼逆施一朝罹显罚宁复救颠危所以古贤圣恳恳垂训辞斋居托令名进修诚在斯绩学匪空言力行思有为乃者辞乡邑吐气凌虹霓振衣游太学揖让何委蛇及兹被宠命筮仕固有期直道苟不囘志行宁有亏努力慎朝夕永保期弗隳
酌泉斋为嘉静吴员外乃弟赋
昔有吴刺史饮泉着清声廉贪励高节千载扬芳馨闻孙家淦曲结屋依岩扃青山列户牖嘉木罗前楹流泉出砌下一碧湛泓渟斋居诵遗训仰止思继承白云?芳润皓月涵虚明永日惬幽赏頫仰挹清泠一酌祛烦虑再酌怡神形三酌沁肌骨顿使心目清匪兹乐澹泊实以固幽贞嗟彼寰中人胡乃独营营沉酣嗜麯蘖夜旦了不醒视此酌泉者宁不畏惕惊蹇予慕修洁清华迩蓬瀛幸兹远氛浊漱涤琼瑶英凛焉对氷雪朝夕怀兢兢誓图坚晩节补报竭忠诚因斯发佳咏聊以寄高情
赠李伯高司训还庐陵
庐陵古名郡风俗天下闻卓哉欧阳子奋发振斯文声光被後世至今仰余芬惟子企前轨力学究典坟栖迟三十载布衣谁与羣忽兹膺荐举峩冠上金门授以郡博士文采耀青云今晨别我去怅然惜解分临岐重握手酌以白玉尊朔风吹浩浩雨雪何纷纷抽帆上南浦行行近青原及家固云乐况乃亲弟昆蹇予荷恩遇谬忝职禁垣西江未同返遥睇瞻丘园解佩为子赠聊复申好言朂哉继先达浮名何足论
梅窗为教授金原祺赋
严冬闭云隂衆卉各摧折瑶树粲佳花绰约凌氷雪君子秉文教终岁擅高洁岂期谢春荣所志坚晩节觞咏日逍遥琴书足娯悦愿言保贞姿庶以绍先烈
三友轩为德清钮允高赋
种树必嘉种取友必端士常木无坚姿泛交少恒志之子慕清贞列植异凡卉直干倚修节孤芳挺苍翠氷雪誓不渝并立凌寒岁览物尚如此托交宁有异君子思贱贫小人怀势利管鲍夫何如此道久沦弃尚期秉金石庶以敦高谊
郊祀斋宿翰林奉柬诸同寅
大郊届严祀致斋玉堂署衣冠集寮寀及此谐良晤焚香对苍竹促席坐深户东风昨夜来厓雪消余沍庭草抽细芽新条发幽树感兹节候殊忽令鬒成素顾惟负简陋朴樕慙虚誉未能寡尤悔但恐辜恩遇幸兹同职业规益赖深助清谈夜未央澹然销衆虑对越实在兹寜敢忘祗惧将事期无斁庶以荅神祜
鲁林怀思诗为太常孔克准赋
尼山诞元圣大道斯以彰删述着彛典笔削明王章冠冕照日月端拱居庙堂礼乐极崇报万世垂耿光阙里建东鲁阀阅何煌煌诗书启华胄奕叶扬芬芳迢迢姑蔑墟遗泽久弥昌於焉有裔孙妙龄际时康一朝被恩眷超擢居太常青云耀簪绂仪羽簉鵷行眄彼洙与泗源深流且长惕焉企先躅引领增慨慷岂无苹蘩荐道远不得将云山浩漫漫杏林郁苍苍徘徊感霜露恻怆悲中肠写图寓深臆怀思固难忘愿言绍先绪庶以慰所望
梅所诗【有序】
永丰严所安氏负耿介之资抱通明之学於世无所嗜好而独爱夫梅之清洁乃于所居种梅数十株日与相对以乐其性情盖有终焉山林之意遂名其室曰梅所既而所安宦游于外者几二十年其心神梦寐无一日而不在於梅者间来京师求予作诗以写其岁寒之思夫梅於植物中最为高洁有幽独贞介之操无纎穠软媚之态古人以之比其德君子岂苟然而已哉今所安年逾七袠志弥笃而操弥坚特立之行凛然而不可夺诚可谓名实相符者矣为作梅所诗其词曰
君子谢时好幽居恒晏如开轩种梅树宛若临西湖托根既得所不受纎尘污岁寒濯氷雪粲粲明肌肤幽芳袭图史疎影交座隅於焉企高洁澹泊聊自娯一朝领文教中道异所趋梦寐二十载延想徒踟蹰素心谅可托白首期不渝他时幸归老庶以返其初
雪梅为壻袁大鹏赋
忆昨家居时种梅绕书屋岁寒绽佳花满林散芬馥玉肌耀彩云缟袂承朝旭把卷时相亲巡檐看不足一朝上蓬菜幽赏更难复耿耿怀不忘梦寐在林谷偶然披画图览翫增踯躅维子爱重之结交谊尤笃无为媚冶容汨没随流俗修洁慎自持于以保贞独挂冠倘可期吾将返初服
挽吕处士礼部尚书震之父
蓝田贵名胄世德重高门处士乐嘉遯夙昔行谊敦栖迟托韦布所志在丘园积善逾恳恳裕後尤谆谆贤嗣奉明训绩学希前闻发身耀科第践历扬清芬操持厉氷雪穆若春阳温南宫进华秩廊庙资经纶厚禄遂荣养宠锡尤缤纷讵期惨风木衔哀竟无言圣情重褒恤锡命贲九原存殁被光耀感此天地恩述德表贞石遗风俨犹存作诗写哀些于以告後昆
雅集图为邹侍讲仲熙赋
王氏昔贵盛幽赏寓西园佳花杂芳卉修篁?丛兰瑶林郁深秀亭榭无嚣氛时雨被繁緑好鸟鸣间关兴言念君子列籍联衣冠光风泛瑶席余霭袭芳樽豆笾既有序咏歌何纷纭杯至迭酬酢剧谈有余欢挥麈睇飞鸿解缨濯流泉援琴度逸响洒翰生云烟夷旷各有得意适欲忘言遗风寄图画高致?难攀兰亭世已远所托在斯文苏黄去已久光价重璵璠抚事增永叹徒此怀清芬
此图自东坡颍滨山谷而下凡十有三人西园乃晋卿之别墅也当时宴集於此李伯时写此为图以传於世仲熙此图特其模本耳
题杨谕德画竹
杨子居巷南闭门絶车马种竹不计年浓深密相亚朝囘解冠佩对之极潇洒檐端落晴雪凉籁含深夜我时一相过弦琴坐其下得句写琅玕笑歌倾盏斚氷霜叹迟暮寒暑频代谢悠悠十五载念子知音者两京昨暌违良晤此倾写玉堂灯火寒看竹仍题画
贞夀堂诗
白璧易为玷寡居少完节宛宛令母仪姢娟抱幽洁二十失所天中道遭?秉心靡他适誓死弗回折高堂何巍巍翠柏凌霜雪遐龄介眉夀莫景耀黄发有子足侍养有孙足娯悦堂前彩衣舞堂上旨甘列懿德及乡闾清风敦阀閲载诵栢舟诗永言播贞烈
赠萧医士
萧子擅医名不假药石功以心运元气斡旋掌握中娄生婴热疾萧子抚其躬默运极冥捜顷刻皆流通化热为清凉去烦息呻恫勿药收奇效名声播西东报谢却金帛高谊?难同一朝持大轴来语玉堂翁为之发佳咏浩思意无穷
赠李翊赴南京国学助教【建昌人】
子昔负奇气携书游泮庠学成迈流辈策足驰康庄褎然掇乡荐职教居蜀邦乐育着成绩陞擢闽海旁讲道心靡懈善诱极周详於兹复九载化雨深门墙既最天官考超秩严诠量谓子才力优岂宜专一方分教登胄学斯文有荣光时当仲冬候旋载南京航河氷冻未坚执别途路长翔风振林木鸿雁鸣且翔徘徊不能去浩歌慨以慷愿言厉初志为国成俊良作诗写朋好白首无相忘
春意图
春阳政和煦衆卉相滋荣名花艳秀质丹霞濯朱英衆鸟意颇适?雌相和鸣大气流天地物物同生成因兹观至理谁能契中情
夀谖堂为德清屠生诚作
谖草树北堂雨露日蕃滋慈母欣有托抚翫心独怡门庭日无事鹤发明春晖之子念母慈致养及良时朝朝具甘?炫耀五采衣再拜献春酒泛此黄金巵祝母多夀考千岁忘忧思岁岁对谖草愿母长不衰母夀不易得子心将何为谨言与慎行战兢当自持显扬报母德不使声名隳归哉尚努力惜此光隂驰引领日相望重来应可期
筠轩为修譔陈?刚乃父作
闽中有佳士翛然伟丰仪闲居澹无营与世恒相遗开轩种修竹岁久蕃且滋流云被柯叶雨露涵幽姿清飊振苍玉舞凤何委蛇直节静相偶虚心久能持弦琴杂宫徵戛玉声相随悠然发佳兴觞咏无不宜幽赏谐淇澳高风犹可希愿言保贞独岁晏以为期
陈氏竹甘露
猗猗淇园植罗生满阶庭夕光流素液垂兹泫瑶英洒枝方泥泥缀叶犹盈盈当阳殊未消承风愈坚凝孰知太和世涵泽被羣生彼媺君子者素行此其徵
万竿烟雨图为侍读曾鹤龄作
平生爱佳竹常有江南情忽此见新图玩之有余清千竿挺寒玉一片潇湘青离离紫凤梢尚与烟云平依微拂厓石隐约入杳冥声杂瀑泉小色映寒溪明茆亭亚苍雪美韵谐琴声旁有灌木藂鸟雀时喧鸣秋风即摇落突兀枝交撑独高此君节寒暑无变更不逐桃李芳不随蒲柳零惟应松与栢可以同坚贞
赠顾进士让南京刑部主事
蚤岁负超卓毕力穷书诗一朝掇高第历试将有为秋台与简擢郎署秩匪卑兹焉涖旧都圣心尤倚毗邦刑古所重钦恤诚在兹慈祥察冤滞谳议公是非伊昔虞舜世皋陶称士师明刑弼至教世乃登雍熙惟子居部属致理诚所宜勉勉服古训兢兢慎操持朂哉踵前烈永矢期弗隳
湖山佳趣为黄博士赋
屏迹慕闲旷素有高世姿结茅谢尘鞅澹然心自怡湖光涵几席山色临书帷游鱼戏文藻好鸟鸣高枝横琴芳树下濯足清涧湄开樽酌美酒挥毫赋新诗缅怀百年内谁复同襟期一朝际休运忽与云壑辞荐书达名姓文采何陆离昨来居太学横经拥皋比羣才资乐育讲授忘渇饥出处谅不偶隐显固有时相期贵努力补报方在兹他年谢簪绂庶以慰心思
中秋讌集分韵得九字
圣皇抚区夏省方事巡狩蹇予沗侍从亦获効奔走杪春始驻跸和气动郊薮良辰奉鸾驭周览徧丘阜穷幽摭奇秀幸免载刍糗寒暑倏更换星虚已届酉於焉属秋半讌会集寮友肴羞列长席时果荐芳豆开尊对明月序齿论先後灏气满琼楼寒光达虚牖遥空净纎翳河汉斜临斗零露浥丛兰凉飊振疎柳盍簪有真乐飞觞屡呼酒諠譁竞酬酢笑语或扬肘分韵各有题谁能为击缶鄙词愧珠玉剗削慙芜莠俛怀际休运感激恩尤厚毕力图补报矢心期白首沗兹谐宿好托交岁年久切偲赖启沃洗濯脱尘垢追陪青琐闱出入喜相偶旅怀顿寛释忧思亦何有良宵兴未终既醉犹携手南楼桂始花东园菊方茂登临有佳约相期在重九
九日讌集分韵得驶字
良辰不易得流光疾如驶我行沗扈跸三时留帝里倏兹届重九朋从皆客子邀我开清讌烹羔脍鲜鲤时蔬间枣栗罗列亦盈几紫茰泛新酒馨冽胜腊蚁喧呼热中肠笑谈忘鄙俚酣歌引长剑光芒照秋水仰眎天宇寛商飊飒然起候鴈届新寒霜菊犹含蕊遥岑晚逾碧西山净如洗登高信非远骋望增悬企幸兹会文饮劝酬助深喜羣公烂词藻清芬播兰芷殷勤写衷素抱拙慙虫技
赠友人谢绳正还新淦
忆我丱角初携书侍严父访君沧洲曲握手遂良晤碧梧挺高标金兰托深契砚席幸有托寒暄同起处朋情谢新益丽泽惬衷素悠悠金石交历历岁年莫东西各驱逐冠盖何由聚南宫沗科甲青云忽高举叨承侍从荣出入诚何补今春别京国北狩随鸾驭回望南天云遥睇故园树凭高谩踌躇对景增延竚君从梁宋来邂逅慰羁旅天涯故旧情镫前牢落趣时蔬荐辛盘肴核侑芳醑剧谈夜未央移席月当午但惜欢会难寜知别离苦揽袂听晨鸡候此秋天曙我复趋承明君还故乡去鸿雁正南飞商飊动砧杵分携五云馆翘首金台路望望不见君相思渺何许
蒋御医静学斋
伊人抱冲素而有氷雪姿斋居谢尘垢恒以静自怡图书盈几案涵泳窥圣涯幽观契玄妙昕夕忘渇饥寒暑更代谢人事有盛衰万变恣纷扰操存谅不移于焉企遐轨俛与先哲期匪图富经术复此专国医金门振高步永怀扩所施朂哉励初志作诗效箴规
挽永嘉吴原范因其子翰林庶吉士吴志文之请
昔人志幽独皎皎氷玉姿穷居阅今古言动无愆违力行敦孝友耿介恒自持箪瓢澹无虑韦布聊栖迟翰墨有余暇吟咏多新诗怀玉匪求售末俗宁相知讵期溘朝露遐逝竟莫追郷闾增永叹亲友含凄悲承家幸有托显扬方在兹太史述潜德千载昭铭词
静闇为黄学士尊人赋
端居谢尘鞅屏迹卧柴荆布衣乐嘉遯箪瓢澹无营幽思契玄化冥捜观物情神闲志先定寡欲心自寜琴尊谐夙赏水木涵余清檐端白云下芳径春草生永惬丘园趣终辞圭组荣含光保贞固养德崇令名吾生愧扰扰遐想寻鸥盟
分题得秋浦孤帆送友人
疾风吹人寒清霜肃天宇澄河浩漫漫抽帆上秋浦泛泛淩雄涛摇摇转孤屿川途坐超忽飘颻惊鸿翥舟子夸利涉中流喧笑语谁识倚篷人恋阙时延伫
颐庵为祭酒胡公赋
君子志古道中心常晏如一室絶尘想湛若凝氷壶幽思契玄化静观识盈虚于以求所养掲颐当座隅匪徒兹口实养德与之俱闲邪靡他适步履由康衢翼翼谨仪度周旋慎起居言寡行弥笃体胖心自舒畅情发佳咏随意读古书清风在几席翰墨足自娯挥弦白云下酌酒鸣禽呼丽泽洽髦士咏歌追舞雩芹藻沐时雨桃李亦芬敷於焉陶圣化沛然乐有余愿兹保贞独白首期无渝
素闇为邹侍讲仲熙赋
结发已学道而有高世姿衡门远氛浊韦布聊栖迟黾勉事畊稼蔬食甘藿藜中年遘休运遂与林壑辞辟雍起名誉卓为学者师超登列清要侍从职论思忠诚弥激切耿分恒不移俛仰靡愧怍操存无外驰安行任所适进退何委蛇图书列左右翰墨复在兹沈潜探幽赜涵咏窥圣涯孔子贵知命顺理无不宜孟轲养浩然力行复何疑尚友千载士圣贤以为期
乐琴书处为沈民则学士赋
公本布衣士世家在东吴襟怀敌氷玉所乐琴与书牙籖挿满架中有万卷储潜心究坟典隽泳周孔腴矻矻忘岁年昼夜穷卷舒兴来操孤桐逸气凌八区寒泉出幽谷清飊泛庭除一弹复一咏沛然乐有余栖迟三十载仁仰恒晏如一朝去乡里声价重璠璵载笔青锁闼待诏承明庐光华依日月荷沐恩宠殊蹇予沗侍从出入联佩琚朝回访官舍文字聊足娯弦琴坐芳树洗琖酌清酤白鹤为起舞酣歌剧欢呼嗟彼寰中人此乐谁能俱惟公与我辈职业侪文儒乾坤并生育雨露均涵濡感此圣恩厚补报将焉图愿言竭忠荩白首期无渝
日省斋为驸马赵晖赋
君子秉高志夙负氷玉姿斋居静无譁玩习书与诗兢兢日自省名贤为之师力行务忠信跬步恐或违讲授资劘切宁敢怀自欺黾勉竟朝夕念兹复在兹弘毅期远到一息罔有亏作辍或靡常德业因以隳况乃托戚里忠孝实所资嘉猷思献纳仰图赞雍熙作诗匪为颂庶以效箴规
赠孙博士致仕还丰城
孙君我乡里十载居桥门雅志尚古道布衣振斯文羣才资乐育仰钦博士尊讲论既不竭考较良已勤小大各有成寜复遗斧斤况闻笃义方有子才且贤伯也领司牧季也登词垣联翩耀文彩宛若鸾凤骞三朝偕际遇涵沐雨露恩忽兹去荣养投簪赋归田纶音重褒锡龙章焕缤纷骊驹戒明发祖饯相攀援遥遥睇南浦江流泛沄沄桑梓故无恙松菊今尚存上堂接宾亲入室抚儿孙闲居乐有余逍遥毕晨昏蹇予荷恩遇侍从三十春白首冒荣禄补报图拳拳故乡未回往中情何由宣因兹写长句聊以道殷懃
赠杨景衡致仕还永嘉【时为福建参政】
早岁负经术文采耀儒绅明廷忽登荐熙运逢昌辰首选夏官属再擢领司勲九载绩称最超迁佐名藩优优敷治理黾勉勤谘询敭历三十载践履思弥敦及兹登七秩陈词乞归田圣情特允许优老怀旧人清晨别阊阖冠盖拥青云丝竹沸华筵飞觞促行轮迢迢踰大河渺渺涉长津乔林翳桑梓竹树?云泉别墅日成趣猿鹤时相亲良辰集宾友谐咏乐琴尊以兹保迟暮眉夀绵千春永言写朋好终始期勿谖
百日怀幼子武安
尔亡忽百日无日不念尔行想尔追随坐想尔游戏食想尔同桉卧想尔同被清晨送我朝未晩候我归逢迎与应荅无不解人意如何遽夭阏长往隔人世悲号彻上苍抱痛切肝肺骨肉恩谊深谁能即捐弃
挽凤阳周处士【其子铨为鸿胪寺丞与予为同年进士】
士有慕恬素习隐居田庐逍遥毕冬春衣食自有余孳孳轸穷匮积善乃其图饬躬务俭勤淑子惟诗书青云起步武敭历陟要途及兹膺茂典宠锡先亲俱恩荣及存殁封秩偕鸿胪皇天报不爽隂隲默与符铭文属太史琢石崇丘墓桓桓松栢间雨露深涵濡流庆未涯涘浩若江海储昭兹贻後人永世期不渝
讷斋为泥田周仲升作
君子尚古道制行戒多言谨口不妄发恒以讷为先酬酢合典则终身远尤愆交游重敦朴乡里推仁贤嗟彼寰中人辨给若涛翻往往速咎戾身名弗自全以兹贵守默操制若管键高斋掲华扁图史相周旋往来接朋好终岁谢尘喧愿言服古训永永期弗谖
赠杨允嘉还建安
华胄出关西宦谱何煌煌声光照闽越庆泽深且长少傅我知己早年登玉堂风云际嘉会千载符明良表仪动朝着事业辉岩廊报国竭忠荩治家敦义方令子皆伟器清标重圭璋趋庭受经训力学攻文章来往申定省煜然多令望季也始弱冠明珠异非常丰姿玉雪莹行美芝兰芳孝友出天性诗书能自强时时肯过我恭敬不蹔忘周旋情恳恳应唯声琅琅有如丹穴雏羽仪绚朝阳又如千里驹矫首欲腾骧我实爱念之期待不可量昨者奉亲命言旋归故乡侵晨向我别欲去仍傍徨吾观公卿间子弟空昂藏礼义漫不省况乃资显扬念子好兄弟承家相颉颃盛时须努力学问无怠荒岂徒慰亲志足以绍前光高高青云步拭目看翺翔
凝秀楼为都御史邵玘作
君子秉纯孝至和毓嘉祥重屋荐灵草郁郁休气翔玄云被紫盖丹霞沃太阳煜煜铜池秀粲粲瑶圃芳轮囷异衆卉五色耀奇章岂伊昭行美实以着休光况逢圣明世位秩尤显扬属兹托邦宪毅然振宏纲奋威薄鹰隼除暴驱豺狼蜚声播畿甸美誉驰岩廊拳拳励忠孝勉勉赞时康昕夕期弗替终誉思永臧
赠锺观伯司训新淦邑庠
为士贵立志志立名乃成所以贤圣徒尚志尤兢兢维子我同里祖父实相知弱冠志己殊昼夜穷书诗春秋绍家学讲究探玄微明经夙抱负应聘来京畿金门特召试辞何陆离裒然居上第侪辈咸相推翩翩持教铎去作淦庠师清晨来告别执手聊蹰踟骊驹且未动尽此黄金巵大河日东注白云正南驰朝经直沽北暮驻长淮西锺山屹相望庐阜雄且奇九江既浩荡南浦何逶迤洪都集冠盖车马纷往来弥楫剑江涘舣棹萧水湄金川对玉笥佳气含朝晖诸生集衿佩瞻拜盛容仪舍菜谨趋谒揖让生光辉升堂闻丝竹宴会及兹时优游敷文教作育怀切偲士风振颓靡俗化厚民彛末学惩剽窃弥文戒夸毘由兹兴治理简拔有所资朂哉志道德永矢期勿隳
悦琴轩
人生穹壤间所好百不同好之得其正德义日以充所好昵於邪败德隳厥躬惟此方寸内邪正恒相蒙君子履正道秉志宜专攻理欲潜几微毫髪宁相容如彼耨苗者莠去苗乃丰又如艺芝兰棘剪兰始浓美恶若黑白讵可昧所从惟尔负英迈阀阅出名宗衣冠振江右诗礼夙所崇尔亲我故交契谊超凡庸眷言托婣好得尔谐乘龙年来居贰室契濶心忡忡去冬来省谒晤语惬寸衷或时闻挥弦悠然豁心胸凄清凌别鹤飘颻逐游鸿委蛇合宫徵满坐声渢渢神舒情转怿体胖心自融於焉禁邪僻蝥贼敢内讧尔能知好尚德义宜兼隆所期力学问持身秉谦冲出入先孝弟周旋必敬恭惟学可明德惟勤乃有功岁华易荏苒流光若转蓬及时宜努力黾勉毋怠慵蜚声绍先世令誉垂无穷
予之甥赵瑛尝学琴於子昭伯久之若有得焉者瑛以去年冬来省予官舍予或夜坐闻其操宫声一二引至其声之疾徐高下动荡流丽亦不能无意会焉瑛家居掲其轩之扁曰悦琴来北京请缙绅先生作悦琴之诗以道其意予以琴士大夫一艺耳若能力学问以造夫高明广远之域则其所得而乐者又有过於是焉予故于诗历述其意而勉瑛以学期之於远大此予爱瑛之至情也瑛其勉之
鸿胪寺卿王善父哀挽
壮游去乡邑卜筑居燕城中年谢轮鞅遯世不求名布衣自萧散风月娯幽情杖履随所适壶觞时独倾诗书课诸子笑谈集良朋翛然忘世虑欣戚了不惊春秋余六秩乘化忽长征令子遘兴运致身登明延九重锡褒秩追赠列九卿天章耀龙采云汉昭日星大史最潜德墓道掲新铭缙绅述哀挽渢渢扬嘉声流庆殊未艾千载想继承
山溪小隐为周时立赋
梧山郁苍苍沂溪流弥弥溪山两奇絶居有泥田里里中有着姓衣冠数周氏君子乐在斯恂恂谨操履力田充食衣积学穷经史绕庐树桑麻缘阶艺兰芷开窗白云来挥弦清风起门深驻山光庭虚湛流水宾朋或时过觞豆同乐只酒酣赋新诗歌咏谐宫徵悠然适嘉趣达生契直理蹇予迫衰暮役役果何似侍从三十春贪荣昩知止况兹乏禆益訹惕久未已挂冠倘可期吾将返其始来往山溪间庶以终余齿
礼部新建诸卿设宴落成遂赋此
南宫壮巍巍落成在今日笾豆秩礼筵衣冠集俦匹献酬各有仪谐笑忘坦率千载幸遭逢昌辰庆文物成礼贵无愆终焉敢怠忽
六月二十七日早朝奏孟秋时享
孟秋届时享太常严斋沐圣主秉深诚诘旦兴犹夙高阙丽繁星彤墀散明烛百寮谨祀事祗命咸属属所期荅神庥庶以臻福禄
送周时立归文江
远游送将归翩然辞国都迢迢越山川靡靡涉长途秋风动原野残暑犹未除玄蝉号树端候鴈翔且呼岂伊念朋好况复怀友于停盃且未别握手谩踟蹰西江几千里云水渺重湖子行日以远会面日以疎及家虽云乐我怀将何如旧乡未即返南望增郁纡归哉倘相忆为我致双鱼
雨叹
入秋五六日风雨连夜朝屋漏水过膝路滑泥没腰庭花半憔悴田稼亦飘摇城中粟已贵城外无归樵安得卷痴云太阳丽九霄使我开怀抱无复忧早朝
山东盐运司副使萧鹏举挽诗
西昌有南溪着姓曰萧氏传家本淳朴积累自先世维公实亢宗少小拔其萃孝友本天性急难志不匮拳拳重手足同居笃恩谊和气蔼门闾紫荆兆嘉异一朝起林壑浩然舒壮志待诏金马门辞华着光丽承恩佐名郡涖官益严厉布衣与蔬食俭素若寒士被谴忽远去曾不怀怨怼荣辱恬不惊夷险惟一致再起应时需黾勉服官事岁课每先期商民有遗利方兹图报称胡乃遽捐弃室空无长物緼袍遗箧笥见者为嘉叹闻者增歔欷春秋更代谢九原悼永逝令子志显扬褎然掇高第近者来京师一见非凡器昊天怀罔极孝诚实深至乞我为挽辞屡请不一置忆昨公仕时我忝居禁侍两京曾晤面幸获论郷契缙绅仰风裁吏民称善治岂知十载间忽忽如梦寐自古各有尽圣贤皆如是令名可长存死生那足计公归可无憾贻後永无替殷勤写长诗临风发深喟
挽周生涣【编修叙之侄员外岐凤之孙也】
周生文江人来作金台客负此英妙年读书翰林宅辛勤阅冬春讲诵穷朝夕昼倦忘渇饥夜卧不就席文采照珊瑚星斗蟠胸臆摛词已成章篇翰稍堆积语言不妄发居处恒谨饬事长秉谦恭事亲循礼则布衣不屡更蔬食无厌斁里巷少交游缙绅幸知识闲过询所业渐喜有进益岂知自去春遽为二坚迫淹延逾岁月形容就枯瘠兀坐或终朝凭几或终日未忘亲笔砚犹能检书籍临终声琅琅从容具盥栉溘焉从此辞哀乐异今昔骨肉增痛悲亲知殊怆恻寒暑互往来时序迭更易鸿雁正南翔原野迥萧索兹辰返灵榇祖送临道侧山川邈悠悠魂魄将何适故乡日在望行矣即窀穸顔跖异夀天善恶岂俦匹生年虽未多已能踵前迹百年会有终令名垂无极今古瞬息间那足较失得生去日已远我怀讵能释为生述此辞庶以慰存殁
瞻松阁
严陵有陈氏弟昆惟三人伯也嗣先绪理家俭且勤仲也笃问学起家列朝绅季也锺友爱器宇温且淳三人心不异夙昔均孝亲亲殁知几载至今衔酸辛伯也怀永慕种松绕孤坟坟前构高阁繁隂蔽青云朝望松与对暮处松为邻松间日来往重壤贲九原时祭陈俎豆謦欬若有闻风声起凄怆雨露秋复春亲去日已远子怀难重陈但使松益茂爱护崇本根世世勿剪伐永远扬清芬
浦云楼为罗宗器赋
豫章有佳士磊落超常流久居厌諠杂复此构崇楼突兀倚云表翬飞凌斗牛绮窗间疎牖灏气相荡浮西山与南浦景物澹以幽朝登发佳兴夕览舒烦忧宾朋日来往歌咏同倡酬临风操猗兰拂席看吴鈎闲来诵坟典子史兼穷捜岂惟绍先绪实以光前修昨者来京国感子意绸缪索我题佳句未能为淹留离思郁中肠倏已及高秋谩兹托缣素写怀寄沧洲他时倘归老尚期寻旧游
送贡士邹文选南归
鸿鹄腾九霄骐骥驰万里之子怀远图学古希名士朅来与计偕志欲取青紫殊方会贤俊冠盖何旎旖战艺夺文塲誓将掇高第青云忽蹭蹬逸足淹泥滓怀宝虽难售抱器宁终秘归哉不可留翩然去知己故乡渺江右茫茫隔云水朝回一相送怀抱殊礧磈徘徊不能别何以写深契愧无千金赠为子壮行李千金未足多赠言重莫比须知九仭山功成少一篑从兹更努力慎无中道止贾董亦何人垂名耀青史明当继芳躅并驾骋遐轨日月悬中天流光疾於驶相见在几时重来勿淹滞望子翔青霄庶以慰遐企
赠孔秉中考满复任郾城
先圣有孙子家住西江湄积学企前轨文采何陆离一朝膺鹗荐飞步凌天池风云际嘉会海宇同雍熙承恩佐名郡莲幕暂栖迟牛刀虽小试讃画靡不宜所贵在施设宁慙职位卑宦游逾六载朝夕任驱驰雅操厉氷蘖清苦恒自持寸心悉民隐闾里无怨咨今秋辞洛邑考绩来京畿铨曹严黜陟三考固有期及兹命复职庶以慰民思蹇予同里閈托好深相知阔别已十载道远音问稀都门一相见握手心怡怡张灯话畴昔有如消渇饥胡为不暂住遽此叹睽离寒风正萧索翘首雁南飞殷勤酌别酒聊以写心私人生百年内会合能几时愿期树嘉政赠言比箴规
赠熊元节还南京【有序】
友人熊元节始以大理卿奉命抚巡吴越诸郡三载之间锄强植弱屏奸贪出寃滞威声四达而吏民莫不悦服比还朝上嘉劳之特陞秩长南京宪台恩渥之厚委任之专可谓极一时之荣者矣其还南京也来索予作诗遂赋古选三十韵以摅别怀云诗曰
熊君负经术早岁登青云素承明主知超擢中朝臣继闻陟大理奉命专谘询风声振吴越次第苏疲民锄奸去豪猾剗凶格顽嚚遂令东南郡皞皞被皇仁圣情日虚宁屡勑嘉劳勤三载积忧惧驰情悬紫宸及兹奏对日欵慰尤谆谆申命职宪纪荣光动朝绅南台既专任委寄真殊伦绣衣明白日清霜肃阳春岂惟戢贪墨实以绳谬愆况闻澄清地表率由一身惟君秉直谅操履端且纯屹然重时望所至扬清芬蹇予忝朝列交谊夙所敦睽违渺南北梦寐劳心神幸兹谐簪盍晤对逾兼旬忽闻别我去恻恻难为言骊驹发前路遥瞻动芳尘衣冠拥广陌丝管一何繁握手且未辞尽此黄金尊人生会合间百岁若转轮黾勉图报称致身在君亲永怀保终誉景仰希前闻庐陵多达士至今耀斯文忠节着宇宙千载垂不泯朂哉践古道永矢期勿谖
赠周子瓛致仕还永丰【时为兰溪县丞】
驱车欲何适驾言归故乡朋游具觞豆饯送临周行忆昨佐花县志气殊非常琴堂席未暖行役嗟靡遑京华历寒暑鬓髪皓已苍布衣与蔬食澹泊常自将只今七十余谢事何匆忙为感圣恩厚悲歌激中肠徘徊不能别念此故意长山川邈迢逓大江浩洋洋去途日已远驰景曜征裳愧无千金赠为子增慨慷归哉慎自保南北永相望
思全室为李士文赋
人生天地间禀受良有偏七情失其正六脉为之愆因兹致疾疚危弊纷相联所以古先圣医药使其全姑苏有佳士仙李毓庆源上窥黄农秘术业尤精专兢兢念疲癃恻恻闵危颠神楼有奇效一匕生气旋杏林蔼春意橘井流香泉苏耽不可见董奉亦可仙超焉继高躅宁为利禄牵朝夕心匪懈活人泽永延朂哉慎终始令名千载传
庆夀堂为西溪萧氏赋
西溪构高堂堂有白髪亲亲年齐夀考子孙复诜诜大椿枝叶蕃萱草顔色新彩衣拜堂前旨甘具晨昏献夀酌春酒欢乐及嘉宾况逢太平时至和被八垠外无非横加内无忧患臻黄髪日优游庆泽流津津作诗謌盛美庶以垂千春
赠郭郎中鼎贞还新淦
客行辤国都眷言归旧乡旧乡渺何许云山浩茫茫我昔当壮年与子同翺翔交谊等金石志气相激昂青云幸际会喜得同朝行睽违屡契阔南北遥相望兹来遘衰疾乞归何匆忙荷蒙圣恩许感激切中肠怅然别我去执手徒旁徨鸿鴈鸣索羣我怀增慨慷凉飈动萧瑟川陆悠且长及家遂闲适为乐殊未央愿言慎起处永矣臻夀康
为王侍讲时彦题秋意图
长天带远景絶岛含秋意桥响客时过竹深门独闭苍烟迥萧瑟落日生迢逓回首大江西故山何处是
题李仕琏山水图
幽岑带烟光远屿浮岚气野水舟自回山居少人至松声度潺湲云水生迢逓对此欲忘言谁能识兹意
小景五首为杨少傅东里作
瑶林翠如织玉立何森森虚心濯氷雪直节凌岑崟炎
暑无六月清风生满林　　　　右万玉林
珊瑚出海底低拂凤凰枝苍雪落寒影晴云含碧滋潇
湘不可到翘首起遐思　　　　右竹石【王孟端作】幽岑澹碧霭古木生夕隂泉石契清赏云林谐夙心即
此得逍遥悠然豁烦襟　　　　右山水【陈?起作】积雪没深户溪山絶行迹鸟栖迷故林泉声断余滴中
有映书人宴坐忘朝夕　　　　右雪景
青山无垢氛野水多秋思红树带疎烟夕景生迢逓客子欲何之孤舟出村际　　　右【原阙】
好学斋为边给事作
伊人慕先哲积学恒孜孜好问不自己舜尹乃吾师於焉烛万理于以释衆疑虚心如不足谦抑恒自持力行期远到贤圣固可希朂哉企前轨庶以慰所思
赋存心堂
君子秉恒性万理备一心操存贵弗失恒恐蟊贼侵灵台湛虚?天君若监临主敬在朝夕先哲诚所钦朂哉崇令德保此瑶华音
朴斋为给事赵文金赋
唐虞世已远古道迷荆榛颓波逝不返淳风荡无垠绮纨尚美丽布帛何足珍良烹侈玉食菽粟难并论太朴日已散弥文灭其真赵君抱冲素持守思益敦笃行合前轨秉志期忠纯清光迩禁闼载笔联紫宸谠言怀激切至诚谅斯存王风被寰宇礼乐在弥纶永期赞隆治薄俗斯还淳
腊月廿日同陈俊文过武安殡所
尔亡忽两月我怀独悲伤北风号中野白日惨无光抚柩为痛哭四顾增旁徨苍天复苍天奚忍降暴殃垂老失爱子此恨何时忘
帝王膺受天命至圣之德格於天心故三光全而寒暑时羣生和而万物育是以上天昭锡景贶以彰盛美钦惟皇上统绍鸿基主宰神人宵旰图治至仁孚於海内至信昭於天下华夷效顺海宇清宁雨阳晦明各顺其叙时和岁登家给人足乃永乐十一年春二月皇上再狩北京行庆赏黜陟之典田野之民莫不鼔舞欢跃瞻仰日月之光华以为盛世太平之贺乃夏五月丁未山东兖州府曹县以驺虞来献白质黑章五采绚烂目光如电尾长倍躯起伏蹲卧不扰不惊在廷臣僚洎蛮夷酋长与夫工商舆隶之徒莫不奔走聚观以为希世之遇臣谨按瑞应图曰驺虞义兽也王者德至鸟兽泽洞幽冥则见又云王者有至信之德则应之伏自皇上涖阼以来诸福之物莫不毕至而驺虞之应至是凡两见皇上至仁至信之德昭着于天下故上天锡以非常之瑞不一而足而圣心尤谦抑退让弗以自居拳拳焉申敕臣工以警戒相成之道所以隆国家无穷之庆纳生民於仁夀之中而开万世太平之基者诚亘古所未见而未有者也臣沗职词林躬逢盛事所当作为歌诗以播扬鸿休不敢以浅陋辞谨拜手稽首而献诗曰
圣皇握乾符御统膺宝历宵衣运神化日昃弗遑息上追虞周治远迈汉唐迹礼乐聿昭宣人文焕奎璧雨阳既顺序寒暑靡差忒闾阎底丰富男女乐耕织洪纎悉包含物各遂生植熙然际时雍鼓舞歌帝力天心屡眷顾祖考亦昭格垂休降纯嘏咸俾跻夀域奇祥粲缤纷和气寔充塞芳甸荐神龟南郊醴泉溢庆云丽层霄膏露时委积赤麟与紫凤文采何辉奕维兹邹鲁区神禹所经画地灵协坤珎光气常閟匿萃精毓仁兽於以符至德祥飊振藂薄瑞采动厓壁神明为呵护民庶惊辟易二虎从左右驯狎如服役及兹应时至入献彤墀侧猊首而虎躯黑章而质白般般云霞文粲粲雪霜色双瞳夹明镜紫电光相射尾长倍其身墨花绚胸臆初阳发光彩清氷助标格生刍足不践生物性不食俯仰帖不惊举动甚安适回翔荷恩宠天顔惟咫尺率舞同百兽跄然中仪则羣臣拜且拚圣情倍欢怿缅思仁兽瑞旷世斯一获周南托佳咏千古垂简籍自从三代降兹事遂寥?我皇继天位功烈超古昔往年致嘉祥来献自藩国兹晨忽再覩奇异诚难测自非神圣功上瑞何由得我皇乃弗居诚心愈谦抑兢业同禹舜罔敢怠朝夕微臣迩清光谬沗承明直愧乏班马资献纳鲜裨益耿耿怀丹忠再拜陈悃愊皇图万姬周历年逾八百圣夀天地俱宝祚绵万亿作诗谐颂声庶以播无极
送萧知州迪哲赴晋宁
忆昨居頖水与君同遨游昕夕费磋切讨论极捜求我首窃科第侍从蒙恩优君继领高荐簪笔侍宸旒琐闱同出入交契何绸缪忽兹膺宠擢出守涖名州朋从相宴饯冠盖拥道周蹇予托姻好缱绻难为留商飈正嫋嫋征斾何悠悠南云在万里道路阻且修居行慎起处毋为念离忧方今际圣明简贤竚嘉猷牧守任抚字布政先怀柔殷勤宣德意庶用安遐陬朂哉慎终誉永矣扬嘉休
题赉溪钓者卷
赉溪有逸士世本商岩孙中岁慕恬适养晦居丘樊垂纶不设饵志靡耽华鳞烟波浩渺渺鱼鸟恒相亲濯缨弄夕影散髪曦朝暾企彼渭川穸洗心欲忘言俛仰终宇宙此乐难具论
元夕讌集分韵得坐字
上元弛夜禁朋游忽相过华灯粲中庭列席邀同坐呼酒具殽馔觞咏更唱和繁星入户明皎月当空堕九衢沸箫鼓杂遝欢声播幸此际昇平衰迈慙无那
北征晨起即事
客居寡情悰兀坐不簪缨侵晨见箠楚畏闻哀痛声士卒殊饥饱甘苦亦异情盗剽非得已困迫深可矜大将捴戎钺委托任匪轻人命在朝夕胡为死生【阙】
送萧深州复任诗
古称循良吏者以其能顺民之情不生事以挠之是以闾里之间仰事俯育出入作息各得其所无饥寒愁叹之声若汉之龚黄卓鲁之为治盖可见矣予友萧公伯辰之在深州也寛而不失之纵亷而不失於懦察民之情而不为苛刻之作度民之力而不为窘迫之政省刑薄赋而事无不集发号施令而人无所议是以境内晏然赖之若父母焉虽古之良吏何以逾此今以两上天官较其绩为列郡之最有命复还深州予喜公之为政有闻而惠足以及人且重有光於乡里也于其行作诗以道意且以期公之重来也诗曰
圣皇驭九有图治如渇饥求贤靡不至实期赞雍熙矧兹郡县寄休戚系黔黎简擢苟不慎易以生怨咨深州古名郡俗尚非昔时官守失其政凋弊日以滋公来敷治理极力为抚绥吹嘘振枯朽扶植苏癃疲欣欣沐膏泽煦煦蒙春辉於焉乐生遂有食且有衣徭役既不後租赋自有期豪强遵约束吏胥惮严威黄堂白日静终岁忘鞭笞心清事逾简弦诵有新诗颍川绩可拟渤海名堪齐及兹逾两考奏最咸称宜还官既有命五马何光辉都门一相送握手暂蹰踟春风正骀荡桃李还芳菲酌君光禄酒尽此黄金巵深州日在望速往毋迟迟相期在远大勿用伤睽离候君重来日三考荣超跻努力慎终始庶以慰遐思
素闇为九江贰守魏宗冕赋
素闇有佳士抱志何休休绮丽非所贵澹泊宁自羞返朴存至理穷源遏奔流古道邈难复努力追前修
六月卄一日立秋偶题
两日风雨过满目皆秋意开轩灏气回入座凉飊至高梧响萧萧鸣蜩方嘒嘒坐念寒暑更令人发深喟
金文靖集卷一
<集部,别集类,明洪武至崇祯,金文靖集>

[book_title]卷二
钦定四库全书
金文靖集卷二
明　金幼孜　撰
七言古诗
雪窝为翰林修撰苗衷赋
泮池冻压芹藻香雪窝湛湛通锒潢琼姿玉质烱寒素短棂碧槛凝清光蓬莱浩渺彻银阙罗浮梦里何殊别净色微含冷淡风暗香遥度黄昏月当年美人尤好奇对此转觉心神怡花明高阁朝吟处帘卷寒窗夜暎时只今远隔西湖侧欲托幽悰那可得青绫儤值玉堂深梦寐犹疑照顔色新图貌得重南金时来展玩清烦襟为君挥翰写长句愿保平生贞白心
题松鸐
薛公画鸐艺殊絶真蹟人间半磨?玉堂退直见新图毛骨萧踈浑彷佛丹砂作顶霜作翎迥立松梢压苍雪试看挺特仙客姿轩昂岂是樊笼物万里高抟辽海风一声清泪临臯月忽然振翼将远举云薄天空一超越肯学池塘鸥鹭羣啄食卑污外空洁悬知素壁玩且久似有凉风起寥泬赤松异日许同游借尔翺翔向金阙
上林春雨图为御史罗亨信赋
上林竹深緑如箦滃然一片潇湘色春雨溟蒙天际来净洗琅玕澹空碧恍疑白昼鬼神惊散作碎玉声琮琤浓深半隐玄豹色苍翠低含紫凤翎忽然云雾生眼底似觉隂生带秋意乃知画者妙入神力斡天机有如此知君爱竹非寻常写入图画情难忘岁寒节操慎自保凛凛应同御史霜
赠傅子楫德安教授
京师仲冬月天气寒栗冽客怀已无欢况与故交别先君昔教临江时我亦携书侍讲帷春风游泳泮池上惟君与我最相知君心磊落怀奇宝自分青云致声早一从领荐上京华拜官得似儒官好蕲州振铎经几年广海旋闻席再迁栾城契濶三载余又闻书考来朝天相逢顿觉容髪改却羡当时好风采论心但喜别怀舒话旧犹看故情蔼只今南去沐荣恩尽道德安风俗淳朝回相送情怱怱作诗聊以申殷勤征车轧轧金台路落日风沙渺烟树人生聚散胡尔为况乃相看各迟暮君行远道勿蹉跎正值岁寒霜雪多德安早到如相忆莫道衡阳无雁过
赠贡士王志浩赴东莞训导
东风三月莺乱啼都门冠盖相追随乡人故旧领除命布衣一日生光辉王郎素非寻常者浩气凌霄絶潇洒昔年充贡登成均万里青云重光价已看蟾宫擢高枝复闻战艺来春闱霜蹄暂蹶未为失一官雅称克儒师番禺南望渺何许便道还能过乡土梅雨连村旅舍昏林隂满地邮亭午悬知到日夏方深杏坛昼永分清隂臯比日宴说经史座间济济皆青衿况当圣治文明日宵旰孜孜在儒术兹行仰体圣明心作育羣才须努力朝回送别惜匆忙且尽花前酒一觞岭南若遇回京使犹待椷书寄玉堂
次少师姚广孝禁体雪诗韵【欧阳公雪诗不许用梨梅练絮白舞鵞鹤等事谓之禁体】
江空岁晏天作雪滕六先驱势逾裂同云惨淡始异色眼底纷纭忽惊瞥山川高下渐堆积东西岐路那分截晨光炫烂隐乌彩夕景微茫封蚁垤上林千树夐相宜九重双阙何殊别金河水浅凝不流玉碗无声冻先结满城泥滑马蹄深空院香清鸟声絶不闻窗外林叶声时听阶头竹枝折聨翩乱洒入衣袖宛转斜窥投隙穴拂槛穿云去复来随风带雨吹还灭书生把卷惬清妍红女停针愁凛冽貂裘翠被未觉温火井汤泉那复热棹回剡曲发佳兴词传郢客停歌舌淮隂破敌夸神速渤海思家叹骚屑知公素有氷蘖声岁寒不变青松节梁园赋就笔屡呵石鼎新烹水微咽腊前预喜兆丰年潜祛螟螣消余孽隂阳顺序民物和昭锡异瑞天心悦嗟予才薄惭蹇塞十年载笔词臣列捐躯报国誓匪他长秉忠诚心似铁朝回看雪天上来属和长歌资一吷
重午日侍从内苑观击球射柳应制
大明丽天圣人作弘宣治化昭礼乐华夷向风四海清人和岁丰物咸若翠华五载重巡幸经营北都同卜洛惟时帝京值重午习武驰球戒程约霓旌凤盖天边来禁苑清晨张御幄腾腾虎士尽貔貅剑戟相摩燿锋锷球门结束正当中两朋左右杂相角玉花骢马络青丝锦衣绣服相煇烁吹箫伐鼓杂鸣笳马前奋击争挥霍星飞电掣合变化神珠宛转当空落翻身奋臂挽琱弓白羽交飞向寥廓穿杨百步巧难工分筹得隽咸惊愕至尊有喜动顔色御前勅赐恩尤渥侍臣载笔预簪花宫壶赐饮黄金爵酒酣献夀效嵩呼倾竭丹诚比葵藿作诗再拜进蓬莱欲拟长杨惭謭薄神功圣德不可名万岁千秋等乔岳
张孝子歌为尚宝司丞张信赋
我闻山东张孝子早岁衔哀报严父昊天罔极恩莫酬教育维持赖慈母母年未艾孝弥敦奉盈执玉心所存鸡鸣问寝候堂前婉容愉色如春温彩衣娱侍供调膳从容食饮频相劝每怀鹤髪未成霜筋力愈强身愈健三春慈竹隂满堂萱草含緑凌氷霜板舆缓挽向东风穿竹看花清昼长花前酌酒仍高歌夀觞迭进慈顔和子孙满前母更夀此乐人间真不多朅来孝亲名誉起奉檄作官亲更喜紫诰回鸾下五云诏书褒锡光闾里九重亲切掌帝符日趍琐闼鸣佩琚况闻伯兄更脱略十年执戟侪金吾近者受命殄贼曹南征万里清海涛弟兄忠孝有如此一心只欲愉勤劳古来事君违所亲事亲宁复能忠君子今际遇事明主得禄奉亲逾古人嗟哉孝子不易得朂子终养崇明德何时升堂为母夀更作长歌写胸臆
为杨庶子题纸屏画竹
我昔隐居在山谷绕舍只令种修竹清风白昼洒苍雪终日吟哦看不足一从携书来北阙遂与此君成久别平安十载知何似往往思之心欲折杨君亦是爱竹者官舍新成最幽雅纸屏拂拭无点尘满写琅玕更潇洒昨来置酒邀客子灯前见之惊且喜停盃借问作者谁似与老可同高致墨花淋漓真可爱黯淡犹疑鬼神会初看积翠落檐端便觉湍声起窗外数竿隔水各千尺微露青林带秋色暮雨寒霏紫凤翎惊涛瞑卷苍龙翼知君好竹幽思殊朝回看画仍读书临风或吹苍玉管对月时弄青珊瑚嗟哉此君贞且良丰姿凛凛非寻常世情高下逐冷暖此君志节无炎凉氷霜岁晏慎自保相期白首毋相忘
洪厓山房歌为祭酒胡公作
我闻洪厓山水好往往思之不能到今君却忆洪厓山欲结茅庐傍幽岛画图点染写深思数来邀我题新诗展图试覔幽栖处洪厓千仭凌空垂洞口寒云杳莫分石桥流水长潺湲闲来或有渔樵到尽日那闻鸡犬喧丹霞碧树连幽嶂翠壁青林更萧爽落花啼鸟自四时芝草琅玕日应长君家玉峡我故乡几年卜居来豫章城中地窄少耕种唯有图书堆满牀忆昨射策辞乡县承恩数上黄金殿玉堂视草?天香花里迎銮侍清宴朅来扈从金台北载笔还为两京客渐觉奔驰筋力衰才过五十头俱白西山峩峩江水深怅望洪厓违宿心咏归未有陶潜赋招隐空怀桂树吟嗟我平生慕幽雅亦欲移居玉山下苍松翠竹不用栽石田野圃宁须借几时诏许乞身闲共脱朝簪寻故山预约洪厓结茅屋江上扁舟相往还
为勉仁学士题王孟端所画松桧图
长松参天苔藓碧飞泉迸落苍厓石雾雨三秋入杳冥风林六月含萧索伊谁妙笔与神通力斡造化千钧雄此材卓荦为世用老大犹当备梁栋老桧苍苍拥高盖交柯崛起蛟龙背悬厓惨淡雷雨生白日苍茫鬼神会朝回坐对太古姿凛然不受霜雪欺为君歌罢久叹息要知画好如此诗
徽庙古松山鹊为顾进士作
松梢盘拿出岩壑一夕山风吹子落几回度涧听松声横枝忽见飞来鹊翠衿红觜一何奇误疑青鸟降瑶池根深茯苓不易斸王母羽盖今何之宣和宫中迹如扫胡沙漠汉天地老莫向松间占鹊声五国城荒长芳草
大若灵根为医者顾东啓作
吾闻永嘉朱孺子幼慕玄真王道士链药冥栖大若岩日服丹砂学冲举时从絶岭斸黄精饵之十年道不成偶来溪边见二犬奇形异状忽心惊追踪逐影何恍惚枸杞根深下盘屈乃知此物鲜通灵采食应能致仙术斩根净洗清溪流宝鼎温温瑞气浮煮来三夕火不絶味若崖蜜倾金瓯孺子饮之惊且悟便觉胸怀洒甘露清风两腋肌骨轻白日飞腾入云去玄真引领慕昇仙西陶山中自长年山人往往寻踪迹出没隐显随风烟君家业医今几世活人功多人感惠何用当年枸杞根满林红杏皆春意
送太守卢玉润还新淦展墓
蓟门十月多北风道上垂杨枝已空离筵呼酒劝行客酒杯有尽情无穷卢君自是同乡里况复青云托知已选部曾推藻监明朝端共说才华美一朝承擢守钱塘朱幡皂盖生辉光布宣德化耐繁剧抚字黎庶多慈良是邦从昔称难治闾井欣欣乐君至数邑豪奢自敛踪海滨赤子无遗利政成九载复朝天喜得论心向日边九重奏绩策书最万里承恩蹔赋还匆匆话别临长道昨日红顔縂衰老风前鴈影去人遥马上狐裘觉寒早南上归舟莫太迟梅开定是到家时乡中故旧欢迎处应叹昔游今若斯归荣昼锦诚堪羡桑梓情深难久恋明年八月候趍朝五云深处重相见
瑞兎【其色玄从关西来进】
圣皇一德膺天命省方巡守因时令维兹灵兎表瑞徵一色玄肤如玉莹毫端纯洁明且净回身滃若玄云凝目光点漆微开镜黑毳毵毵烱相映锋棱矫矫塞逾劲意气直与秋空迥适当玄冥司斗方乃有此兎色纯正贡来玉阶朝万乘百辟拚舞欢呼竞抚摩驯扰有异性白麟朱雁安足胜奇哉此兎遭荣幸沐浴膏泽为灵应瑶圃嬉游谁与并小臣拜覩形歌咏万岁千秋颂神圣
瑞应甘露诗
圣皇御宇四海清际天极地俱来庭诞敷德教及遐迩重熙景运昭文明九重端拱成至治恩泽汪洋悉沾被至和薰蒸盈两间上瑞奇祥日相继永乐已亥维仲冬天乳明润当太空孝陵峩峩霄汉上甘露又降松栢中弥柯布叶縂醲郁绚彩流光满山谷遥看宛若缀蠙蛛近覩犹如屑琼玉千林万树动晴辉天风吹香袭人衣絪緼本是和气结璀璨不逐朝阳曦数日霏微亘朝夕湛湛瀼瀼厚愈积天酒空闻自古传神浆始向今时得臣民庆拚传京师东宫采撷心更怡玉壶盛取献天子囊以文锦登丹墀金门洞开赡黼扆龙顔悦怿称絶美当殿传宣赐近臣满朝动色怀深喜须臾分赐徧得尝全觉饴饧难比方岂犹心神益清爽顿使疲薾臻平康臣闻桢祥不易致萃美凝英逢盛世圣德巍巍治道隆灵贶骈蕃出天意庆云焕耀映皇都夀星夜粲天南隅瑞光郁郁成五色弥满宫城遶帝居嘉禾瑞麦纷薿薿麒麟驺虞灵囿里京树乌翔色似霜仙井泉流甘若醴还看玉兎贡紫宸毛质漆黑诚可珍煌煌瑞牒难备録又见甘露来兹辰皇心乾乾尚谦抑德配轩尧与天一上帝景命重眷顾太祖神灵永昭格小臣拜进甘露篇嵩呼蹈舞玉阶前皇图圣夀同天地陛下鸿名万古传
长角兽歌【其名马哈兽】
圣人端拱御八方车书混一超虞唐仁恩义泽霈洋溢雨阳时序民物康南极炎荒北穷髪西逾月窟东扶桑陆讋水栗悉稽颡辇琛奉贽来梯航维时天心眷皇德纷纷总总来奇祥麟虞在郊凤在薮白乌驯雉参回翔醴泉出地甘露降嘉禾瑞麦何穰穰前年西域贡狮子赤豹神鹿纷成行今年海外见奇兽殊姿异状尤非常茸茸紫毳莹苍璧两角棱棱三尺强非兕非豸亦非鹿玄云蓊鬰凝天章双瞳夹镜黑如漆四足捷疾行跄跄徵图考牒不可辨载稽博物何茫茫远人效贡儗珍异径涉大海扬飞樯荐之雕笼藉芳褥再拜奉献登明堂是时九重启阊阖旭日照耀森开张祥飈瑞霭相拂掠佳气郁勃欢声扬乃知圣德极广远覃及庶类蒙恩光岂知此兽更奇絶性质驯雅胜白狼玄犀角端未堪儗九真所献那足方虞廷率舞先百兽上协箫韶仪凤凰太平幸际千载会愿纪鸿绩镌琳琅陈词稽首歌圣德天子万夀地久同天长
福禄兽歌【状似驴】
有兽有兽名福禄逸态奇姿异凡畜身高五尺力如虎一日千里超骥足奇文间错分黑白毛质无瑕莹如玉目光瞳胧夹明镜掩映玄云散朝旭纷纷缟毳雪花寒皓彩瑶光何炜煜超腾迥觉长风生一鸣解使百兽服海南之国卜刺哇乃有此兽出大麓虞人致之匪羇绁弗迫弗驱自驯伏万里飞航度海来天吴海若相参逐山川处处流光彩祥烟瑞霭飘芬馥清晨导引献九重从以玄犀与神鹿乃知圣德被广远航海梯山日相属远人稽首贡方物异瑞奇祥莫殚録驺虞麒麟在灵囿渥洼龙媒聚天育愿将职贡写成图一统华夷集诸福吾皇万夀与天齐圣德神功昭简牍
为礼部金尚书纯梅花图
尚书示我梅花图雪色一片涵氷壶岁寒萧索少俦侣偃蹇颇觉形容癯南枝一夜回枯槁漏泄人间春信早才看冷蕊耀晨辉又见繁花照晴昊罗浮山人无俗尘参横月落长相亲仙姿缥缈出姑射白玉为质氷为神水边篱落幽深处梨云半掩瑶台树纸帐虚明素影分银屏皎洁寒香度向来孤山风物清千葩万干何纵横林逋几度惬幽赏长吟屡遣花神惊只今零落无知已惟是西湖渺烟水回首当年放鹤亭千古清风孰能拟尚书爱此图画工标格直与梅花同正当鼎鼐调元日愿报吾皇恩眷隆
狮子歌【有序】
圣天子德极天地明并日月化被万方仁及庶类上安下顺内绥外怀隂阳协序万宝告成田野熙洽无鬬争金革之声蛮方君长稽首称藩岁时贡献梯航联络比肩接踵而至者日不暇给而凡昔之纪於载籍所不常有之物或闻之而不可见者今皆目覩其盛若驺虞麒麟世皆知为仁兽寥寥数千载未有能识其形似之真者我圣天子临御之日驺虞凡再见至於麒麟之祥亦两自海外数万里而来其余若名马文犀紫象赤豹之属盖以为常贡而弗之数者今西域自流沙踰崑仑历玉门关以达於中国又不知其几万里乃汲汲焉走一介之使槛狮子以贡其向慕於声教者何若是其至哉稽之往牒狮子即狻猊也如虥猫能食虎豹威伏百兽日行可五百里今观其状似虎猛而壮铜爪锯牙广颡巨颊尾大而长目烱烱如电声哮哮震撼山岳抚摩之不慑不惧蹲跽拜伏游戏舞跃皆能解人意有不待驯扰而能者自边徼达於京师欢声四动观者蚁附而公卿大夫与执事莫不荣耀庆幸以为千万载之奇遇且相与发扬蹈厉作为歌诗以称颂圣天子之威德光明宣着覃被四表不以幽而弗烛不以远而弗届且以见殊方絶域畏威慕德臣仆於中国者极其归仰爱戴之诚盖自书契以来包举六合统一夷夏开万世太平之业未有若今日之为盛者也臣忝职文字躬覩盛美不可无纪述以传示将来谨拜手稽首而献诗曰
圣皇御天弘庙略敷宣鸿化昭礼乐登庸俊贤亲简擢河清海晏雨阳若民物熙熙遂耕凿奇祥异瑞叠昭灼朝野颂声相继作封疆视古益恢拓幅相距何寥廓东穷扶桑南海角西涉流沙北荒漠山梯海航日联络玉帛筐篚纷交错侏椎卉相唯诺奔走贡献填郊郭金天之西路绵邈粤有神兽匿深壑非熊非罴亦非駮咆哮一声震崖?曰为狮子何卓荦百兽见之遁且却象犀虎豹狸与貉伏地脑裂俟其玃西人致之脱羇缚载之雕阑覆以幄雄风长云相拂掠远逾流沙度河朔黄金台前霜正落五云辉辉映楼阁觚棱晓月明金爵阊阖九重方啓钥远人致词甚敦朴薄贡远物效勤慤毛为黄茸光濯濯两目晶荧惊电烁铜头铁?纷荦确奋髯吐舌耸龈齶尾大如斗何挥霍轩然猛气如欲搏左顾右盻喜而跃衣袂日月荣恩渥疏涤雨露远氛浊饱食紫芝谢丛薄瑶圃琼林以为托乃知圣皇德至博同仁一视靡厚薄声教所暨如槖龠指挥万国在掌握威服强梗慑暴恶迩安远怀遵约束神功巍峩等山岳小臣献诗愧雕琢万岁千秋歌永乐
拜和圣制元夕观灯诗
天眷皇明基祚隆肇建两京壮且雄龙楼凤阁倚天表飞甍杰构凌层空鸿图巩固地同厚宝历绵久天与崇祥云耀采析木上佳气遥接扶桑东西山千仭列屏幛河流九曲如朝宗连城回抱负沧海重关嶻临居庸九重冠盖自济济五城钟鼓何渢渢恢弘盛烈莫伦拟绵延庆泽无终穷万机图治意尤切奉天勤民心愈忡羣生熙洽际文治万国清宁昭武功风调雨顺乐生遂潜消疾疠无疚恫是时玉京值元夕阳和应候回春融六鳌戴山来海上千仭突兀摩苍穹金吾奉勅?夜禁太平乐与华夷同銮舆乍临丹阙外璧月正照青天中彩楼深护芙蓉暖瑶波荡漾金莲红祥烟细绕笙歌队天香时度罗绮丛赏心乐事固不偶良辰美景真难逢小臣感激荷恩宠拳拳补报怀摅忠仰瞻宸翰焕奎璧妙参造化天同工都俞赓歌继虞舜垂衣致治侪轩农敛时锡福集灵贶坐令寰宇歌年丰愿期圣夀齐天地万年永乐同熙雍
秋日登万岁山
万岁之山高挿天远摩苍翠凌紫烟琼楼玉树何娟娟莺啼白昼出深谷缟鹤岁久巢松巅洞门隂隂苔藓碧石涧九曲通流泉日转金舆经翠巘风回仙伏度花前天香遥散广寒外紫翠近落瑶池边方壶员峤果安在阆风瑶圃徒虚传偶来登览上絶顶便欲振袂凌飞仙凌飞仙坐閲天地长不老上下日月同周旋
分韵得西山晴云送萧郎中伯辰之官南京
西山嵯峨挿天半长日晴云散空外霏霏郁郁烂成文兀兀童童列车盖纷纷五彩发青红流丹曳紫辉层空朝连翠霭绚初日暮带浮岚逐断风深州太守最潇洒十载看云爱幽雅昨来拜命尚书郎振袂忽辞双阙下平生忠孝亷且勤聚散寻常宁足论从龙早已应嘉运为霖尚想摅经纶西山回首日渐远还望飞云重留恋南宫更喜对锺山看云坐忆题诗徧
何将军山林图诗【有序】
同邑何叔安所居在金川之潭溪左右皆佳山水因追慕何将军山林乃命画者为图而求予作诗其上遂为长歌一首以写其山林之趣且以徵後会云耳诗曰
寰中山林无处无奚独将军名最都不因工部有佳句後人那得知其故金川玉峡秀且奇潭溪更在金川西将军奕世远孙子继承文采尤光辉名园緑水南塘麓第五桥边富修竹真宰何年驱六丁掇取灵区过潭曲石栏点笔听流莺银甲金鱼旧日情四时佳致宛犹昨一段胜景真天成何郎意度尤潇洒貌取山林入图画朝来访我欢相持索我题诗说乡社临风濡毫为写之却忆故山劳梦思濠梁谷口未应远白云流水还相期明当乞假向天子锦衣快着归乡里预拟山林作胜游马蹄踏徧烟霞里
金文靖集卷二

[book_title]卷三
钦定四库全书
金文靖集卷三
明　金幼孜　撰
五言律诗
奉和学士胡公春日陪驾同游万岁山【十首】
凤辇游仙岛春残花尚浓龙纹蟠玉砌莺语度瑶宫香雾浮高树祥云丽碧空五城双阙外宛在画图中磴道高低出烟霞远近分雕阑凌絶壁丹户倚层云古木含苍翠灵芝毓秀芬仙山应未远不使世人闻紫殿青霄外何年结构奇攀缘疑失路回合讶多岐竹露凝蛛网松烟湿兎丝经行随处好尽日不知疲萦纡缘岛树迤逦傍林花举目疑天近回头觉路賖追趍穷物色幽赏惜韶华小立迎鸾驭中官拟进茶玉辇千官从晴波太液春光风先解冻淑景更宜人泛月思仙艇看鱼忆钓纶宸游恩渥重何以报尧仁嶻凌丹阙迢遥跨紫台龙香浮日动凤盖拂云来叠巘参差出层崖隐映开幽寻不可极临眺重徘徊始从京国至复向广寒游琪树花争发瑶岑翠欲流丹丘千岁在紫涧四时幽缥缈闻仙乐随风到殿头暖露滋瑶草轻飈动碧篁龙蟠知岁月鹤唳识风霜凿谷通仙迳穿岩辟洞房回看城阙近禁树晚苍苍仙台金露静画栋玉虹高日月回三岛乾坤奠六鳌碧瓯传细茗银瓮出香醪千载恩荣重追攀不惮劳侍宴分瑶席莺花照绮罗中官催赐酒光禄为笼鵞汉业千秋盛尧年万夀多愿言歌圣德勒石照岩阿
秋日随驾出安定门偶成
西风初退暑白苎已生凉水郭稻花晚林塘荷芰香雁声逾塞急燕子去巢忙落日金台外萧条客思长
冬日早朝口号
紫陌趍朝早挥鞭信马蹄水声桥上下人语市东西拂帽霜华重垂天斗柄低九门看欲曙先听乳乌啼
冬夜独坐
寒灯照孤馆独夜思悠悠久客谁青眼慈亲今白头踈钟度双阙长篴起高楼遥念小儿子娇痴不解愁
腊月二十四夕偶成【二首】
岁事只如此匆匆又小年兰灯看独照栢酒已先传月隐金台雪香霏禁树烟故园今万里南北寸心悬浮生若萍梗岁月易蹉跎久客乡书少慈亲白髪多春回残雪在腊尽小年过未就闲居赋聊吟桂树歌
玉堂晚出
玉堂初罢直缓步散鸣珂城阙日将暮河桥风更多岁华渐摇落人事易蹉跎未有田园计谋生将柰何
次邹侍讲夜坐即事
掩卷坐清宵围炉拥敝貂卷帘寒易入汲水冻难消人静传踈漏庭虚度急飈夜阑传北斗天路正逍遥
除夕次韵
宦游逾十载长以客为家腊酒轻浮蚁兰缸细吐花寸心倾北阙数口隔京华明日逢新岁春光遍海涯
挽秀才黄卓母
忽听传凶问慈亲隔九原凄凉万里恨未报百年恩客路经寒雪云山望故园临岐一相送悲恸不堪闻追和学士胡公秋日同陪驾重游太液池【十首】
太液临仙岛微凉动早秋雨余芳树静岸远杂花稠鱼跃冲波外鸥眠近水头词臣叨宠渥载笔重追游瑶波通碧海琼岛倚天中鸟度红莲雨莺啼细柳风泉香流石砌树暗隐仙宫尽日都忘倦登临兴未穷树窈回仙迳花深映石牀云光连岛静水气入衣凉御手分氷果天厨送玉浆吾皇千万夀流泽更汪洋远水含秋色飞霞映晚天折荷惊白鹭倚树听玄蝉翠合三山近波涵一镜圆子云才更好独步赋甘泉辇路通瑶岛天河跨玉津凉风生细浪踈雨浥香尘碧草穿沙短红菱出水新宸游多乐事侍从忝词人驰道平如掌金舆向日移画桥低树影粉槛压花枝展席鸥相近回鞭鹤未知故人诗句好尽得写清奇高阁青霄外平台落照间未须论弱水即此是仙山禁树祥乌集琼林白鹤还经行多异趣景物自幽闲内苑消残暑满池开藕花凉烟生薜荔落日映蒹葭凤盖随丹辇鸾笙载玉车西山浑咫尺紫气接飞霞彩仗临花屿仙舆隔画阑敲氷分学士供膳促中官屡得陪清赏重来喜徧观微生遭盛际霈泽海同寛日下龙光近花间辇道开旗翻池影动香逐好风来赋诧相如好诗论太白才胜游偏称意欲往更迟囬
郭氏遗安堂
世系出汾阳高门弈叶芳诗书存道义耕稼乐时康盛德贻谋远传家积庆长安危有明监垂训在兹堂
试院偶成柬诸同志
圣主崇文治南宫较艺时贤才应有待藻监岂容私日傍炉烟转春随刻漏移自惭叨笔砚饱食更何裨
院中雨寒夜坐
入院多风雨清宵独掩扉灯寒难把卷坐久欲添衣人语喧江市鸦栖避棘闱贤才今独盛吾道有光辉
花晨纪怀
锁院春过半趍朝敢後期卷帘晨起早看卷夜眠迟战艺俱争捷抡才属有为胪传黄榜动春满凤凰池
二月廿五日夜写进士榜复命
花隐兰灯夜香浮虎榜春飞腾瞻日月感会在风云匡坐听寒漏鸣珂候紫宸长安闻揭晓尽夕有行人
赠许子谟博士还北京胄监
南宫初上考拜命即言还淮树云连海燕台雪满山交游十载旧淹滞一官闲愧我叨恩宠空怜两鬓班冬日扈驾猎龙山同尚书蹇公学士胡公登斗首山佛窟寺偶成十诗奉简
梵刹倚崔嵬登临此日来穿林缘翠巘坐石拂苍苔絶壁浮图在空岩佛窟开凭高一囬首佳气满蓬莱侍从朝初罢乘闲散马蹄黄麾云外见猎骑望中迷石室疑龙卧禅牀听鹤栖经行有佳兴且复记新题日晏疲登顿遥峰入望微云根孤犬吠林外一僧归霜滑犹沾屐苔深欲染衣底须论说法到此已忘机空寂浑无事从来远俗氛崖深留冻雪松老驻寒云碧殿香烟静层云紫翠分下方尘扰扰钟磬有谁闻野旷澹朝晖山光拂翠微青松低石屋黄叶碍柴扉长日僧闲卧终年客到稀自缘尘俗少甘与世人违江山如画里满目尽乾坤翠拂旌旗动风吹鼓歌喧晴烟分野色旭景散春温喜有同袍在幽期可共论名山不易到欲去重盘桓浩荡添诗兴行吟驻马鞍风泉杂钟梵岚翠湿衣冠顿此忘尘幻偏令眼界寛古木含余霭垂萝隔紫烟碑残尚没草井废尚通泉梵鉢留深殿天花雨法筵山僧少迎送高卧不知年偶寻方外去佳兴亦悠哉云气随冠冕花香拂酒盃闲时难再得何日更重来向晚銮舆动争随骑从回未有人知处经行到上方丹霞浮御气宝树散天香碧嶂猿啼静遥空雁影长题诗寄行迹回首意难忘赠陈绍夔胡季南下第再试归南京胄监
领荐来京国青云竟未逢圣情尤轸念召试独从容夜雨辞金殿春风过辟雍他年期射策须敌万夫雄
端午赐宴观击球射柳【四首】
端午恩荣重宫筵进夀觞赐来银扇好分出彩丝长角黍金盘荐菖蒲玉瓮香赋诗惭倚马再拜献君王凤辇乘时动宁辞阅武勤柳间千骑合花外两朋分羽箭凌飞电金球度彩云年年端午节荣遇沐深恩千官随鹤驭冠盖拂云来日转旌旗重风清鼓角催玉騘低柳过彩仗逐花回献赋长杨里还称万夀盃仙伏丹霄外銮舆禁苑东转丸驰宝马拂羽试琱弓得彩欢声合分筹宠赉浓太平无以报献纳愧扬雄
赠友人廖自勤王恪赴交趾【二首】
万里南交路君今作远游着鞭临祖道受诏出皇州汉柱云烟古秦林瘴疠收幕中如有问珍重为参谋慷慨属槖鞬离筵惜解分班超志投笔司马独能文虎旅连云动笳声向月闻安边有良策及此树功勲
春日随驾出郤世偶过田家【二首】
东风被原野草木亦滋荣脉脉泉流响喈喈时鸟鸣老翁扶杖出穉子把犁耕民俗安浮朴熙然乐太平遥峰落平野小迳入柴扉雨後桑麻长春深牛犊肥林花轻拂帽空翠近沾衣惆怅蘼芜緑天涯殊未归
杏园春晚图为李士文赋
种来看渐满千树已成林向晓云霞重方春雨露深闭门容虎卧把卷听莺吟结实长收谷谁知植德心
随驾出拜郊过平坡寺
远上平坡寺山行似七盘到门卸鞍马坐石解衣冠仙井龙曾化僧房犬自看乘舆瞻已远万骑拥旌竿
元夕午门赐观灯【五首】
新岁逢元夕看灯紫禁来云间仙伏出花里绣筵开月转双龙阙春浮万夀盃传柑当此日献颂愧非才五夜开阊阖千官引佩珂御烟浮宝篆华月送清歌岁久君恩重时平乐事多金吾知不禁试问夜如何鳌山新结彩列炬照晴天箫鼓瑶台上星河绦阙前彩粧千队好绣簇万花妍欢赏陪鸾驭还歌既醉篇驰道开仙跸中天建羽旄星连三岛近仗立五云高凤吹迎仙乐龙香荐玉醪九重恩似海春色上宫袍鹤驭云中下仙人海上回星桥连阁道绦蜡炫蓬莱民物同遭遇衣冠得重陪酣歌称万夀更上紫霞盃
为方尚书宾题山水图
翠崦参差合踈林隐映开白云生野水树色掩楼台钓艇烟中去菱歌江上来山隂未可到贺监几时回
为序复来求题
异种穹窿产移栽自昔年发生宜土壤润泽近山泉品出武夷外香分谷雨前谁能识滋味为问赵州禅
寄长洲周广文
风雪大如许怀人将柰何春归双鬓老腊尽一年过泮水菁莪意淮南桂树歌玉堂叨笔砚感激受恩多
赠友人赴亳县
一官赴亳县九月发金台雪色侵行李梅花照酒盃亷平需岂弟抚字赖贤才迢迤关河意相思首重回
聂氏望思堂
远宦违亲养官居敢自宁孤云长入望万里若为情渺渺低淮树依依带楚城狄梁千载意谁复继芳声
赠太医院判韩公达
昆弟俱荣遇相承领国医济人惟药物种德在书诗姓字公卿重勤劳圣主知杏林千树好雨露日蕃滋
送刑部主事郑骆赴宁波知府
进士名无忝秋官誉更多专城膺宠擢五马动鸣珂圣主勤宵旰斯民赖抚摩循良称汉吏青史久难磨
筠庄为西庄吴氏赋
绕庐无杂卉种竹已成庄烟雨三春緑风泉五月凉看时移杖屦兴至倒壶觞日有平安报题诗咏凤凰
题新淦姚氏挹清轩
闭门罕人事清意有谁知山色同朝暮泉声自四时弦琴堪对酒拄笏好题诗为写山林趣悠然动客思岁暮祀太庙斋宿翰林奉简胡杨二学士【四首】
斋宿聨官署俄惊岁又阑庭虚灯火静天迥雪光寒渐老怜双鬓无能愧一官相知二十载许国寸心丹吏散蚤休衙斋居夜不譁盍簪频剪烛清坐屡供茶词赋相如好才情水部夸余生今五十已觉鬓先华五城风雪暮万里属残年话旧情偏洽论诗席屡前禁钟人语静高阁漏声传未有归田计聊歌桂树篇岁事秪匆匆浮生似转蓬官居白首共报国寸心同云里天香下城边霁雪融夜深寒不寐数起候晨钟
夏日喜雨写怀【十首】
粉署依丹禁城虚爽气多好风天上至凉雨晓来过翠岛浮香雾瑶池澹緑波九重闲视草时复幸銮坡夏过日初长连朝雨送凉卷帘书帖静开户燕泥香赐果来东阁分氷近御床小臣叨侍从屡得被恩光玉堂清切地潇洒出氛埃雨点踈踈过天香冉冉来隔花莺历乱近水燕飞回朝退有余暇新诗取次裁阁中暑不到长日静无譁坐对西垣树吟看上苑花临池常洗墨汲井自烹茶渐觉形容丑年来两鬓华昼永文书静风清刻漏迟云低双阙树日转万年枝感遇交游在迂踈圣主知不才叨翰墨何以报恩私兀兀坐清昼悠然兴味嘉斜风断踈雨远树障晴霞鱼跃动文藻鸟啼惊落花独怜双鬓短笔砚老生涯长日费吟咏终年典校讐宦情真落落生事只悠悠雨後荷花晚风前麦气秋禁林即仙馆何必问瀛洲载笔晨趍阁庭空暑气清云移窗上影雨送树间声近槛驯乌集当筵舞燕轻当时乏经术衰飒愧吾生自谓年非迈谁知老见侵静观天地化洞识古人心积雨生座润微凉解鬰襟何时乞恩泽归老遂投簪圣主崇儒术新开白玉堂文章陋秦汉礼乐洽虞唐制作衣冠盛恢弘运祚昌吾儒膺宠遇献纳愧班扬
赠贡士杨綖赴南海训导
杨子青云彦儒官称好才远从南海去还自日边来彩服荣家庆?顔乐夀盃题诗惭潦倒临别重徘徊扈从车驾巡边过裴村田舍与杨少傅共酌
清朝催上道出郭听鸣笳野水流氷涧江风涨雪沙清谈驻鞍马小酌坐田家扈跸惭衰迈只怜两鬓华
晚次白河
日晚白河上千官向此留天光临御幄云气护宸旒柳外轮蹄集山头猎火收故人同寝食夜语独绸缪
早发白河
禁营传四鼓驱马复晨征野旷风威重天空月影清冲冲杂人语喔喔乱鸡声敢惮劳行役空惭负老成
晚次峪口
逦迤从銮驭山川记昔年时巡重讲武事岂在游畋碣石东临海居庸北枕燕帝京浑咫尺王气满中天
营门候驾
羽林初罢猎万骑拥霓旌驰道鸣笳合前茅列炬明充庖惊满载得隽快先声久立瞻銮驭虹光彻御营
廿五日早奉旨同杨少傅先归京
衰年同扈跸特诏许先归出郭星垂野渡河霜满衣远村鸡乱语斜月雁高飞回首天营内朝阳五色辉同杨少傅蹇夏二尚书过山寺【因小酌作小米饭】
野寺浑萧索经行驻马鞍饥乌啼树杪独犬吠云端小酌僧同话新炊客共餐题诗记行迹偶得共盘桓
晚同杨少傅蹇夏二尚书宿田家
马头瞻落日寻宿过田家野老欣相得村醪不用賖田园乐丰岁耕牧足生涯揺落秋将尽因之感岁华
梁叔庄墨竹【泰和训导本之子也】
别馆多幽思萧萧玉几竿玄云动苍石飞翠拂清湍雨露资涵育氷霜慎保完莫忘君子意抚翫有余欢
为杨学士勉仁题小景
积隂生巨壑飞翠落崔嵬古禾云萝暗苍崖雪瀑开幽人挥麈坐穉子抱琴来想有登临兴看图日几回
赠江隂严训导
春宫方进贺行李又言旋氷雪三冬候关河万里天斯文慎自保交谊久愈坚泮水诸生在瞻思意独悬
思亲堂为永丰邹氏赋
患难违乡里聊兹寄一抔江山余涕泪雨露感春秋宿草寒云重封丘晚树稠昊天思罔极南望远松楸
哭子武安【三首】
念尔归何处呼天竟莫知爱深难遽割抚字独增悲魂魄应常在他生不可期一朝成永诀再见复何时生死嗟何及徒增父母哀肝肠愁欲裂泪眼痛难开近日犹疑在从今去不回但期收尔骨归葬故山隈尔生才四岁风骨最堪怜已解摊诗卷还能弄简编提携从我後出入在人前命也真如此朝朝诉彼天
挽邵处士
客有邵平者风流自可人江湖曾浪迹泉石旧为隣月暗梅窗夜烟寒墓草春南湖歌楚些闻者欲伤神
送武安同福安柩归西江
弟兄幸同返相送在东城不尽生前意难胜死後情天涯归柩远万里一舟轻回首金台上吞声泪若倾
内阁独坐有感偶成【二首】
人事只如此蹉跎又一年虚名徒窃禄白首未归田秉笔惭周史临文愧马迁太宗遗业在抚卷重凄然东阁寒初入垂帘坐夕曛乾坤双鬓老笔砚半生勤落叶飘城雪哀鸿度塞云衰迟徒感遇忝窃愧斯文
赠主事刘孟铎还庐陵省亲
京国言归省庭闱喜具存彩衣荣晚节紫诰沐深恩婉娩承甘旨从容候清温遥知称夀处宾客日填门挽南昌李良卿夫妇【襄府纪善祈之父二首】
早客西江外鼋山竟未归望迷先壠远梦与故乡违鹤化悲秋月牛眠对落晖欲题高士传抚卷重歔欷内助资贤淑闺闱仰德仪贻家敦俭朴閲世享期颐竹暗秋风冷萱残夕露滋百年同穴意埋石有铭词挽礼部侍郎蒋良夫【到官二十六日而殁】
君是我同年词林谊独全南宫去几日别馆已闻仙空负严亲望犹兴圣主怜今朝归旅榇惆怅惨风烟
喜克超袁君至
远道逾三月今朝抵玉京相持喜不定倾倒若为情问事知乡曲因风想弟兄灯前谩酬劝不觉过深更
挽杨子恭先生【自号颠道二首】
先生清介士抱道独深藏傲世非关僻潜名岂自强山林成独往鱼鸟自相忘前辈风流尽悲吟只慨慷雅操氷同洁高怀鹤共清吟诗自可老避世岂谋生遗後铭先着知归葬自营九原去已远无复见仪型
甥光烈自蔚州归喜而赋此
昨夜灯花结今朝喜鹊声忽闻行李至忧思一时平关塞聊须到山川记此行壮游真不薄期尔早知名
挽袁君南恕【二首】
平生称旷达削迹谢浮荣诗酒堪娱老田园足治生看山时览眺闭户少逢迎万里闻哀讣难胜故旧情避俗人皆弃安贫世共遗临风歌对酒倚竹坐题诗雨冷闲松榻灯昏冷蕙帷青山对马鬛引领泪交颐
赠友人还万安
旧隐五云下翩然又赋归秋风三迳菊春日北山薇牛渚云连树龙河雪满衣岁华看渐暮忍见雁南飞
赠福建陈学正省亲
凉风日夜起送客不胜情黄叶雨中落断鸿云外声故乡千里远行李一身轻应想趋庭日争看彩服荣
赠舒城朱知县
为说舒城宰亷声满帝乡化行推单父种德比甘棠天阙风云会瑶堦雨露香丹心期补报致治效虞唐
题爱同堂卷
严亲久沦没慈母幸康宁鞠育同恩爱悲欢异死生倚门犹慰意陟岵不胜情锡类资纯孝乡闾有令名
题萧氏虎溪卷
长溪如虎踞卜宅自何年水影通帘幙云光照简编晚凉开竹迳春暖种芝田何日寻幽隐清谈煮石泉
题曾原太友琴轩
良朋不可得雅好托桐君白雪心难变金兰谊独亲高山千载意流水四时春古道今寥落空怀大雅人
题南康马教授匡山书屋
匡山渺何许结屋在云边泉响通书幌岚光照简编涧猿听夜诵林鹤伴朝弦奋步追高躅明当继昔贤
题襄阳司训黄公器竹居
修竹净如洗翛翛数百竿卷帘通翡翠散帖映琅玕凉月分秋色炎风生昼寒知君慕高节独立倚云端
题兰谷
种兰在幽谷清絶少人过香露侵衣润光风拂席多瑶琴无俗韵澧浦有遗歌芳室薰融久应知德不磨
赠周彦奇佥宪云南
远别向滇阳华筵酒满觞骊驹方载道白简已飞霜塞外碧鸡近云间鸟道长远人今向化努力辅藩方
题行素轩
之人安素履守分独无营风月闲中趣琴书物外情卷帘流水近欹枕白云生扰扰奔驰者何劳身後名
赠萧主事之官北京
故人膺宠命改调理刑曹恩露沾新绶天香染旧袍征帆迷雪树去路接云涛到日重回首遥瞻魏阙高
赠徐中书崇威还家
京华岁将暮谒告独还家客路霏霏雪寒梅处处花彩帘娱爱日夀酒酌春霞回首隔蓬岛相思梦更賖
赠友人考满复任
三年初上考千里独还官驿路梅开尽都门岁易残棹歌江上发山色雪中看莫道卑栖久飞腾縂不难
挽杜若洲【二首】
驱驰二十载宁复叹官卑硕德乡人重清名海郡知沧洲存旧业墓石有新词春草年年緑思君縂是悲先生高世士早岁已知名白髪悲游宦遗文叹老成故山秋鹤怨宰树暮猿声令子能传业徵词为勒铭
挽德清屠诚
去京能几日忽复讣音来玉树伤先殒芝兰痛遽摧忆归常问事惜别屡持盃惆怅湖山外伤心泪满顋
孟秋时享斋宿翰林
官署清凉後清心坐夜分钟声云外下玉漏雨中闻茶熟银瓶注香消金鸭焚扬雄生事拙白髪愧能文
题南园琴趣
闲居慕恬旷雅趣在南园山水留遗韵烟霞隔世喧幽兰宜独操大雅共谁论我亦知音者何时一过门
题清碧书舍
爱子读书处幽怀孰与同青山当户牖緑树隐帘栊濯足过秋渚鸣琴坐涧松故居回首日縂在画图中
赠太仆寺丞吴监复任滁阳
阙下久蜚声还官荷圣明凉风生祖席踈雨湿行旌秋晚骅骝健天高鸿雁鸣滁阳山水好图画有余情
赠鬰林州判
鬰林渺何许远在海西头念子有行色离情逐宦游晓云随彩斾夜月引仙舟好为宣王化从容展壮猷
赠龚子谏佥宪云南
万里南云道君行佐臬司交游怜宿昔远别系深思衣绣瞻飞鹗乘骢问碧鸡遐荒宣德意揽辔重询咨
赠人游钱塘
钱塘古名胜念子事重游湖山迎画舫海月映红楼锦树千堤晓银涛八月秋几时寻贺监一笑解吴钩
赠知县任连江
拜命出瑶京郎官动列星马嘶惊远道鹏运起沧溟越树连云白闽山入眼青到官敷善治抚字念疲氓
题西园清兴
伊人慕清赏旧隐在西园竹影自临砌泉声时到门看云晨拄笏乘月夜闻莺一自膺名宦幽怀孰与论
丰乐堂为周宜民赋
海内隆平日皇恩徧迩遐大田多黍稌比屋见桑麻斾斾夸盈廪穰穰庆满家芹湖羮饭美尚拟泛云槎
北征随驾誓师鸣銮戍
周宣驱玁狁汉室靖楼烦战伐需良将神谋仰至尊皇威开大漠仙伏御曾氛壮士心如虎争图报国恩
题胡宏仲奉萱堂
堂谖久无恙阿母晚尤康鹤髪春云重潘舆爱日长花前滫瀡具膝下彩衣香节孝敦流俗门闾倍有光
题习编修梅坡卷
种得梅千树盈盈雪满坡卷帘踈影乱拂席暗香多东阁临风翫西湖载酒过高情政如许赋罢一高歌
题扇赠郭慎思
山光澹如洗野色净氛埃流水缘溪出柴门隔坞开白云生涧曲緑树?莓苔为问抱琴者相过日几囬
题李惟瞻修德斋
端居谢尘鞅力学慕先民独进功尤密勤修业自新咏归川上晚弦诵雨中春抚卷看遗墨怀人重怆神
赠萧性善还家省亲
违隔双亲久归心一夜生彩衣天上别画舫月中声未说珍鲑美先占喜鹊鸣升堂展家庆重九酒须倾
塞外初度日感怀
余生过四十深恐负前期报国当今日思亲在此时功名犹未立鬓髪欲成丝兀坐无聊赖长歌意转悲五言排律
元夕赐观灯【廿六韵】
圣主敷文德朝廷戢武功熙辰千载遇乐事万方同令节逢元夕灵鳌驾碧空危峯遥对峙邃谷密相通火树千花粲星桥万点红葩分金错落枝缀玉玲珑翡翠粧珠阙琉璃怳贝宫鱼龙陈仗外鸾鹤下云中杂遝羣歌进喧腾百戏工观游来穉耋朝会集华戎貔虎森飞将貂蝉列上公炉烟三岛合香雾九霄蒙凤辇当晴汉鸾旗簇暖风碧纱围菡萏绣幄透芙蓉露掌承华盖银桥亘彩虹丹青开列嶂罗绮艶芳丛夜久祥光动春迟淑景融御筵称夀酒玉陛拜重瞳果熟瑶池献莲开宝幛笼踏歌声欵欵叠鼔韵逢逢海宇逢时泰闾阎乐岁丰讴吟纷载路拚舞效呼嵩汉代衣冠盛周家礼乐崇两京陪扈从千载幸遭逢自感恩荣盛宁知刻漏终愿陈天保什永世播无穷
和胡学士立春日韵
雪压残年暮惊逢万里春趍朝瞻昩爽庆会及芳辰日月开黄道云霞焕紫宸御炉香细细玉佩响振振轩冕临丹陛箫韶合大钧班行分鹭序冠剑集鱼鳞福履臻遐夀嘉祥协至仁从兹阳德盛行覩岁华新忝作词垣客惭非献颂臣宴酣歌湛露深荷宠恩频
端午内苑赐观击球射柳
紫苑东华北霓旌拂曙来锦装千队合仗列两朋开剑戟明初日衣冠映上台櫜鞬屯虎士匼匝引龙媒花簇金球度云随彩仗回抗弦轻斮柳飞鞚不生埃闪闪扬旗过逢逢叠鼓催夺幖争决胜得意每先回光禄筵初罢瑶池宴屡陪御香霏晓雾大乐殷春雷圣德同天地恩光被草莱风云俱际会文武属良材北斗尊宸极南山进夀盃太平歌既醉忝窃愧非才
分题得锺山霁雪送友人还江右
危峯犹积雪衆壑已清晖野迥初澂霁冬严渐解威鸣崖锵佩玦糁迳晃珠玑树老擎偏重泉寒落正微阳林浑欲尽隂谷未全曦樵客行应滑栖禽暖乍飞山空惊岁晏腊尽觉春归自愤趍朝惯那堪故旧违一尊倾客路匹马出京畿惆怅难为别临分重把衣
喜雪应制
新冬初届候瑞雪已先呈历乱腾空密飘颻着地轻凝华连禁闼积素隐雕楹未觉瑶池满旋看辇路平侵衣明佩玦入户散瑶琼日下银为屋天边玉作城穿林疑有影坠竹不闻声滉瀁欺歌扇悠扬湿翠旌闾阎多喜气中外洽欢情宇宙氛埃净山川瘴疠清两仪资燮理羣物赖生成一统乾坤壮中天日月明有年臻瑞庆嘉谷兆丰盈四海期康阜邦家协永宁
咏雪分韵得珂字
旅馆年将暮都城雪更多低回飘苑树历乱集庭柯杂霰沾衣袖随风拂佩珂天空连浩荡野迥接坡陁沧海收初日层城眩夕波积深藏薜荔堕下压松萝盈尺将平砌凝澌欲冻河映梅纷的皪缀柳自鬖髿近向尊前落斜窥隙穴过瑶池银作水禁署玉为坡委巷封车辙填门失蚁窠卷帘轻可扑入手净堪挼滉漾惊乌鹊缤纷掩素娥重重胜楚练粲粲拟吴醝谷口迷樵迳汀前失钓蓑归人先罢市织妇早停梭影夺琼田鹤光翻墨沼鵞映窗书可把拈笔砚频呵出郭愁驱马趍朝畏满鞾不嫌毡独冷已觉鬓先皤陶谷情偏洽苏卿节不磨梁园曾授简郢客尚传歌瑞气方融结祥光欲荡摩紫宸明玉座琐闼净琱戈润物功弥博均施德匪颇三农占岁稔四海颂时和自足消氛祲从兹去札瘥作诗惭鄙拙才薄柰予何
瑞雪诗【有序】
臣闻圣人之德以和召和所以参天地赞化育而纳天下於仁夀熙皥之域者非偶然而致也洪惟皇上以至圣之德嗣承大统自莅阼以来万方向化九有宁谧天心悦鉴诸福毕臻乃宣德四年冬十一月乙卯冬至前四日同云勃兴降以霙雪山川草木鲜明朗耀中外欢扬咸曰此圣德所感以福苍生为田野丰稔之应皇上心存谦抑乃归之於天地祖宗及文武臣僚翼赞燮理所致特御宸翰作喜雪之歌以颁示羣臣其铿鍧震耀於千载之上者可谓盛矣臣仰惟皇上至仁盛德恭已无为寛恤之仁浃於远迩所以然者盖以一已之和推而为天下之和以一已之福推而为天下之福斯以上天降祥屡锡丰年及兹长至雨雪应时揆之古昔若尧舜之辑万邦禹汤之敷佑下民不是过也臣伏覩圣制不胜欣拚之至谨拜手稽首而献诗曰
盛业开千禩皇威肃万方一阳初届候三白已呈祥尽夕迷蟾影连朝隐旭光铺桥明螮蝀覆瓦失鸳鸯辇路琼瑶衬朝宫宝玉粧轻盈飘广陌宛转度回廊川岳同高下乾坤接混茫鬭奇宫树侧呈巧御阶傍帘卷琪花湿车行缟带长雕楹斜点染绣槛远悠扬重压虬松偃深埋虎石藏联翩沾几席散漫集琼璫沛泽滋羣品氛埃净八荒从天消瘴疠入地殄螟蝗百辟欢逾洽三农喜莫当九重颁圣制五彩焕天章宗社鸿图远朝廷运祚昌作诗歌圣德永世绍虞唐
古图山水
平生爱山水对此意无穷远树参差合流泉屈曲通花明红雨落谷暗白云封鹿饮过青涧猿啼隐碧峰鸟归秋崦外人语夕阳中为问武陵客桃源何处逢
钦惟圣天子嗣大历服简用旧人懋图治理覃布恩德绥怀万方天地清宁海宇乂安乃以宣德戊申二月廿八日命少师吏部尚书臣蹇义臣幼孜等凡十有八人乘马将仆隶从游万岁山已又命乘御舟泛太液池徧历小山诸处维时风日暄朗景物明丽氛埃屏息佳气鬰?心目舒畅得以周览奇胜复蒙天语从容慰劳赐以醇醪珍馔俾尽饮至醉恩意深厚宠赐便蕃诚终身之荣幸千载而一遇者也臣幼孜无任感激之至谨赋五言长律一首上进伏乞圣览不胜幸甚诗曰
朝廷多暇日诏许从宸游聨骑经东苑挥鞭过御沟渐瞻琼岛近夐对小山幽嶻凌霄汉清虚动斗牛盘承金露重栋拂玉虹流叠石苍苔合悬崖古木稠林高巢巨鹘壑邃舞潜虬驰道回鸾驭花隂驻紫骝空中香雾满日下紫氛收太液相环抱波光欲荡浮泓涵通碧海澄澈透灵湫翠荇翻红鲤轻澜泛白鸥碧桃晴雨润杨柳暖风柔忽喜传天语联翩载御舟醇醪分玉斚香茗溢金瓯冠盖随云气歌謡应棹讴迂回循岸曲逦迤历城陬真似经三岛犹疑访十洲烟霞围胜境日月驻丹丘列籍依芳树开筵望翠斿九重颁异果多品列珍羞击节谐欢笑持觞屡劝酬遭逢恩独厚感激赐还优圣德乾坤大神功舜禹侔华夷覃霈泽遐迩戴鸿休治世雍熙盛优贤礼数周不才叨侍从末学乏谟谋幸数承清问常时近冕旒虚心勤至道当宁纳嘉猷再拜陈篇什皇图衍万秋
金文靖集卷三
<集部,别集类,明洪武至崇祯,金文靖集>

[book_title]卷四
钦定四库全书
金文靖集卷四
明　金幼孜　撰
七言律诗
和答庶吉士杨之宜就柬宗豫大学士士奇谕德及翰林诸同志【九首】
西风露下碧溥漙久别羇怀有万端游子自惊乡梦远慈闱应念客衣寒云连南浦低回鴈木落空江涌浩澜东阁故人如见忆新诗还许寄来看
广寒宫阙载丹丘揽辔亲随御辇游林外好花多映日涧边瑶草不知秋恍疑飞步凌三岛絶胜龡笙过十洲此日登临膺宠渥相思不见重离愁
都门翘首思如飞万里乡山入望微久客情怀随处好故人书札近来稀江南落日孤云远旅馆西风一鴈归昨寄黄庭缄远意使来应想达京畿
太平海宇被皇风御辇时巡出九重献纳极慙才力薄遭逢更荷圣恩浓未忘退直聨车骑犹忆同朝听早钟囬首帝京天咫尺锺山云气尽成龙
日射天门乌乱啼朝回只在掖垣西玉堂视草回鸾驭内苑看花散马蹄太液波光临阙近西山云气入帘低欲知别後承恩好时有天香满袖携
十年谬忝戴朝簪岁月欺人老易临报国未酬明主意托交深识故人心太平制作过前辈早岁声华在禁林何日西窗同剪烛尊前夜雨听新吟
扈跸叨陪侍从臣後车宁敢附麒麟三春跋涉秦淮道万里经行析木津薄宦十年违梓里丹心此日系枫宸南来冠盖多如雨欲赋长杨愧後尘
春风跃马上燕台一览江山亦快哉盛世遭逢叨宠眷微生报答愧非才已从琼岛看花去还忆长杨献赋来早晚元戎清朔漠先期扈跸日边回
金水桥东谩卜居趍朝日日侍皇舆心悬北阙青云近日接南天树影踈远客风流应未减诸公文采复何如痴儿无事烦深念懒钝宁能读父书
随驾至昌平登万夀山
万里平原入渺茫淡烟踈雨晓苍苍河流北下连沧海山势西来接太行小洞人家鸡犬静云边石室水泉香经行不异桃源境驻目凭高意转长
和胡祭酒快雪喜晴之作【九月廿八日也】
黄云万里夐相连六出飞花点座氊冻合龙楼初试火寒侵鹤氅欲添绵御沟滉漾银波静琼岛微茫霁景鲜最是玉堂清似水卷帘呵笔写鸾笺
禁中对雪和邹侍讲韵
都门向晓雪交飞独步偏宜鹤氅衣天近蓬莱银作屋地回粉署玉为扉洒窗更恐踈帘过拂帽还将短袖挥已卜丰年多瑞应一尊共赏莫相违
再和曾侍讲韵
冻云压地晓寒清剪出瑶花片片轻撩乱欲迷鳷鹊观霏微远度凤凰城湘帘半卷飞还落辇道经行扫更平向晚玉堂光可烛细看书卷独分明
和答祭酒胡公移居
故人远自西江至借得幽居意自新茶竈笔床忘俗虑纸窗石榻净氛尘宾朋问候时相过鸡犬移来久自驯共喜北来风景好霜晴十月暖如春
退朝口号和答祭酒胡公
金阙嵳峩耸巨鳌庆云五色护龙袍西山瑞雪浮佳气太液微风扬碧涛载笔每闻天语近退朝还覩日华高玉堂承诏多清暇歌咏犹能试彩毫
十月三十日思亲
生我於今四十年每怀报德负苍天身留北阙违桑梓望尽南原隔墓田郡有清名传死後人怀遗爱在生前客居此日偏多感洒泪西风独惘然
次许鸣鹤至日韵
初阳隐隐动微和卜岁占云竟若何天近九重香雾暖日回万井瑞烟多北来旅寓随萍梗南望乡山隔薜萝共沐圣朝恩渥重且须对酒一高歌
冬十一月廿三日随驾閲武於齐化门外
圣主从容事閲兵銮舆向晓出都城三军勇悍今无敌万骑骁腾旧有名牙帐风生鸣鼔角期门日暖动旄旌早须汉北销氛?海晏河清颂太平
读文丞相传有感
忆昨中原板荡秋衔哀日夜在兴周全生不为功名计後死空怀社稷谋皎皎丹心明日月巍巍大节重山丘北来吊古看余録只在当时已泪流
晚归自玉堂偶成
词林退直过昏鸦缓辔垂鞭踏月华风急断鸿低粉堞天寒羸犊困柴车谁家步幛随丝管何处铙歌杂鼔笳渐喜客居生意好底须物外避諠譁
皆山轩为太仆寺丞吴性泉赋
滁上幽居尽日闲卷帘面面对青山烟中树色自远近天际浮云时往还酒醒闻莺过别墅兴来洗马坐松间故知吏隐多真率何日相从一解顔
和韵答梁修撰
风清驰道散香尘日共趍朝侍紫宸琼岛雪寒犹待腊御沟氷冸已回春异乡慰藉烦朋友久客暌离念老亲惭愧菲才叨宠遇深期报答在兹辰
煇煇旭日照高台暖气还从上谷回香雾细薰池上草红霞低映水边梅故人病起耽诗句羇旅豪来纵酒盃縂道残年霜雪少春光先已到蓬莱
禁城雪後暖初生草树凝晖炫晓晴仗簇青云开雉扇香通紫禁度鸾笙中天日月悬双阙一统山河奠两京幸喜承恩偕扈跸朝回时共散珂声
凝清堂为姚府尹赋
玉雪襟怀鹤氅轻画堂燕坐有余清卷帘自爱青山好隐几不闻啼鸟声日转暖云当户静雨余碧草上阶生就中此意谁能识岁久应知太守情
赠太仆吴寺丞还滁阳
昨来呈马御楼前五色龙文照锦鞯喜见承恩来日下忽看行李出天边河流夜绕卢沟月关树晴连白塔烟腊尽春归能几日到官应是及新年
次若思胡祭酒立春日早朝
客里残年逢立春清宵待漏拜枫宸玉阶旗影飘晴雪驰道珂声动紫尘彩燕鬬簪幡胜好芹芽试簇菜盘新銮舆暂退闻呼唤赐宴先传及近臣
次罗修撰元旦纪事
漏声未彻禁钟催绦阙熹微曙色开仙乐近从三殿出香烟还傍九霄来西山王气连蓬岛南极恩光被草莱此日履端同献夀阳春属和羡多才
次胡祭酒元日早朝
未明卤簿已先陈凤盖鸾旗五色新银烛影含双阙晓箫韶声合九重春金函奉表来羣辟卉服随朝进远人共祝尧年歌圣德燕南万里净风尘
和子啓曾侍讲元日早朝
金鑪袅袅瑞烟轻银烛煌煌拂曙明天转蓬莱红日近春囬阊阖暖霞生九霄斧钺开仙仗万国衣冠会玉京忝列鵷行称圣夀三台遥覩泰阶平
喜友人郭子成赴召至京夜宿旅舍赋此奉柬
暌离已是五年余又复相逢在客居白首谁怜多患难丹心自许効驰驱金台夜月生归梦鲸水秋风忆故庐此夕旅怀应尽解不须对酒重欷歔
黄公宗豫元夕请赏莲花灯次光太胡公韵
锦簇星房巧様新画堂不夜暖生春琼杯贮露承仙掌绦幕流霞度暗尘艶质交辉风度席红粧低照月随人年年此夕陪清燕倾倒宁辞醉脱巾
赠王尹实判官还潞州【善篆书】
三年京国数追游千里还官宠渥优诗兴谩从佳士发篆书多为故人留山城腊尽梅初放驿路春寒雪未收早晚到州如有暇新诗先寄凤池头
赠袁士诲之官孝感
与君相见还相别又捧天书出紫宸江上月移仙棹远花前日照锦袍新河阳旧日民怀惠栢府当年政有神自昔郎官当列宿为言抚字在忠勤
赠赤水张经历矩秩满还官【矩尝为新淦知县】
昔年相见忝诸生此日重逢愧老成紫陌看花同是客灯前对酒若为情湘江水暖春来緑蜀道云开雪後晴此去辕门勤赞画伫看鹗荐有公卿
和答光太胡学士至日喜雪之作
微阳初动煖生灰晨雪霏霏应候来渐觉飞花迷粉署忽惊舞絮满琼台银河有影光初合金水无声冻不开縂道丰年三白好且须酌酒劝深杯
和若思胡祭酒至後咏怀【二首】
学省朝回无一事钩帘坐看雪飞花故人问字或载酒穉子敲氷时煮茶东阁十年同载笔西江千里共思家昨朝葭琯阳初动时觉新袍煖渐加
花树凝晖散彩霞禁梅融雪吐轻花玉堂进讲仍分直光禄传餐更赐茶报国自期心似铁浮生已分客为家太平幸际重熙日喜见新阳霈泽加
壬辰会试受命作考试官
恭承诏命简羣英惭以非才秉监衡五夜奎光垂玉座九重曙色动霓旌明时养士关兴运此日抡材系圣情不独有周歌棫朴朝阳伫听凤凰鸣
二月八日入试院奉柬谕德士奇诸同志
羣才济济会南宫奋笔争趍战艺中江海鱼龙乘化雨云霄鵰鹗借长风文章自昔归时论选拔由来合至公圣代求贤思治理共须努力副宸衷
青山白云图
十年京国梦林丘此日披图忆旧游窗户烟云晴欲合楼台苍翠晚初收长桥流水通行客落日沧波起棹讴为问玉山渺何许此身先已到瀛洲
竹林书屋为刘子樵赋
万竿苍玉护茅庐清絶偏宜隐者居五月緑隂连户牖三秋凉翠湿衣裾闲裁汗简供吟咏醉写琅玕入画图何日考盘能遂愿相从三迳引柴车
分题得黉馆弦歌送萧太守伯辰还深州
太守兴贤费琢磨诸生岁久沐余波黄堂昼永鞭笞静泮水春深雨露多已喜闾阎兴揖让屡闻父老诵时和州人自此敦风教不独文翁有咏歌
赠石彦诚之官徐闻
故人取别大匆忙行李朝来发帝乡当代求贤思治理昔人作县重循良过家腊尽怀桑梓度岭春来避雪霜海上到时官事少题诗日日对桄榔
赠黄思恭先生受诰还永嘉
逥鸾五色散天香凤翥龙飞粲玉章圣主褒封昭盛典先生拜赐荷恩光大夫命服尊乡里学士官衔压右坊此别但期多夀考永歌天保颂时康
挽苏伯厚编修
先生交谊重金兰十载同朝列从官天禄校书知姓字经筵进讲识衣冠花迎旅榇春云暗树掩铭旌暮雨寒目送归魂招不得忍将别酒酹江干
扈从狩阳山次韵答胡学士【时有甘露降】
鸾舆晓出五城东从狩儒臣载笔同日下苍龙随玉仗道前宝马载琱弓苑松承露枝皆白岛树经霜叶尽红向晚笳声催叠鼔军门校猎气偏雄
扈从再狩武冈次学士胡公韵【二首】
晓瞻行殿倚迢嶤步入高峯路更遥铁骑蹴云开御道苍鹰掠野上层霄旌旄高下随山转烟火依微隔树烧忝後词臣惭謭薄几回扈跸逐行镳
辇道霏霏散紫尘好风晴日煖先春羽林列骑分兵卫玉帐迎銮引从臣香度彩云瞻御气光涵宝露沐深仁太平久协非熊兆况是清朝集凤麟
赠李伯葵还庐陵【其子为礼部郎中】
二十年前早识君别来几度想清芬沧洲把钓常听雨林下哦诗只看云郎署彩衣留缱绻画图别意写殷勤青原白鹭遥相望把酒临岐忍共分
腊月四日同杨谕德晚出访友人李伯葵余囬至长安街坠马遂在告数日胡学士先以诗见寄明日杨复以诗来相嘲因次韵奉答且以自解也然後诗结语盖答杨意也【二首】
雪消官道马难行驾驭由来未可轻颠蹶泥涂争失笑淋漓衣袖益堪惊浩歌不尽停云意高卧何胜恋阙情忽得好诗相慰藉明珠万斛照新晴
向晚街头惊坠马已瞻归骑去翩翩溅泥未觉沾乌帽坠地宁论涴锦韀松火寒炉供夜坐梅花高阁对朝眠未须一蹶伤迟暮壮志还应迈昔年
九日侍从车驾出南郊登高
京华此日逢重九扈跸登临荷圣情万里河山空斥候三秋禾黍贺收成西风旌斾连云影落日楼台起笛声惭愧微生叨宠遇永歌天保答昇平
九月十八日扈从车驾出居庸关外较猎
羽士如林亦壮哉长风万里蹴飞埃琱弓射鴈云中落锦臂鞲鹰马上来絶壁重重围网近高峰猎猎竪旗开从臣载笔长杨里謭薄惭无献赋才
和子启曾侍讲勅建内阁之作
中天蓬岛鬰迢嶤紫殿琼楼近碧霄树外远峰晴入阁花间流水曲通潮清朝视草回鸾驭白昼焚香合凤韶共喜临池多暇日彩云时向座间飘
和曾侍讲禁中闻莺
禁城踈雨映红霞忽听莺声感物华天上幽栖偏自在日边娇语避諠譁歌余白昼闲芳树啼尽东风送落花却忆江南成久别坐听曾到野人家
北京八景
居庸叠翠
嶻天关复几重龙飞凤翥势偏雄千山黛色落平野万里烟光明远空峡口人行春雨外树边鸟度夕阳中北巡记得随鸾驭曾上云间第一峯
玉泉垂虹
宛宛垂虹引玉泉萦岩出涧净娟娟细通树底映初日遥转湖隂涵远天鱼动翠纹生雨後鸥翻细浪起风前源源自是归沧海添作恩波徧九埏
太液晴波
禁苑香风散紫埃晴波漾日自沿洄天光下映银潢净云影遥涵玉监开旧日曾随仙仗到几时还载酒船回从知弱水通三岛应有羣仙献夀来
琼岛春云
蓬莱东望近扶桑冉冉春云接下方隔水楼台通御气半空草树发天香花间驻辇霓旌湿海上传书鹤梦长映日龙文还五色殿头常得近清光
蓟门烟树
平野荒荒接蓟门淡烟踈树碧絪緼过桥酒幔依稀见附郭人家远近分翠羽落花行处有緑隂啼鸟坐来闻玉京尽日多佳气缥缈还看映五云
西山霁雪
海上云收旭景新连峰积雪净如银晴光迥入千门晓淑气先回上谷春瑶树生辉寒已散琼林消冻煖偏匀玉堂相对题诗好移席鈎帘坐夕曛
卢沟晓月
卢沟杳杳出桑乾月照河流下石滩茅店鸡声斜汉曙汀沙鴈叫早霜寒水光微带山烟白野色遥连塞草残千古长桥枕南北忆曾题柱倚阑干
金台夕照
迢逓金台近日边偶来登览尚依然万家禾黍秋风外十里旌旗落照前远郭砧声来杳杳平原归骑去翩翩黄金谩说能招士千载犹传郭隗贤
元夕赐午门观灯【四首】
鳌山高耸架层空万烛烧春瑞气融星动银河浮菡萏天垂琼岛绽芙蓉行行彩队穿华月曲曲鸾笙度好风自是太平多乐事君王要与万方同
凤辇初临鼓吹喧千官环侍紫宸边九门灯火云霄上午夜山河锦绣前春散炉烟浮树暖月移宝仗映花妍从臣忝预传柑宴既醉犹歌湛露篇
天上红云湿翠旗楼前灯影动罘罳御筵花煖歌声近紫禁风清玉漏迟中使传宣还赐果词臣献赋更陈诗华夷尽道承恩泽千载昌期际此时
万朶金莲彻夜开满帘香雾隔蓬莱遥看鳌背云中出喜见仙人海上来拂曙星河低绦阙凌空鸾鹤上瑶台笙歌一派春如海共进吾皇万夀盃
赋玩藻轩
新构华轩小池上闲来玩藻亦多情紫茎荡日緑波动翠叶翻风细浪轻自昔舜裳昭盛美况闻鲁泮播嘉名极知文采归吾辈育德相期更老成
赠许【阙】时还文江
共说君家兄弟好容仪楚楚羡多才兄从载笔两京去弟复将家万里来行李暂留残腊住扁舟却向早春回客中相送情难尽愁赋归鸿对酒盃
次用之梁赞善人日观驾之作【四首】
森森羽卫肃清晨扈跸千官候紫宸旗拥交龙收宿雨辇随丹凤辗轻尘三阳应候频占岁七日宜晴自可人极知圣德同天运万彚从兹又一新
朝罢金舆出建章庆云五采绚晨光霓旌拂树开仙跸宝马穿花散御香金水绕梁初泛緑仙醪贮瓮尚封黄镐京侍宴沾恩泽独对南山献夀觞
幄殿当中锦绣开千官先进紫霞杯花间合乐晴云度柳下停銮昼漏催日丽彩筵金作屋云逥宝仗玉为台东风澹荡春先到已有阳和徧九垓
万乘行春展豫游忝从载笔荷恩休碧桃花重偏迎辇御柳寒轻不入裘天香尽日随冠盖佳气无时近冕旒闻道故人歌咏好诗成先拟进瀛洲
赋道乡先德堂
昔者曾闻邹道乡至今青史播余芳传家独倚诗书重贻後深知庆泽长门外沧波流滚滚云边乔木碧苍苍西山南浦遥相望何日维舟向草堂
为太仆卿杨砥赋春牧图
为爱吴兴笔法工彩毫一扫冀羣空雄姿骏骨多难辨汗血龙媒自不同春暖散游芳草地雨余闲卧落花风渥洼异产曾亲见几度承恩侍九重
次曾侍讲对雪【二首】
北风作雪试寒冬远近飘颻未觉重禁苑鹤回迷玉树长天鴈落避遥峯偏宜映字临书卷不畏冲寒候早钟最是玉堂清致好煮茶高咏独从容
落雪如花属莫冬关河万里白重重飞花乱点城边树积素遥遮海上峯双阙尘消清辇道九城月淡度踈钟平生心事应如许肯与春光鬬冶容
寄伯兄季质及诸弟【四首】
弟兄不见十余年南北相望各一天久别故园空有梦新添白发自堪怜已知放浪烟霞外自愧栖迟雨露边愁思满怀无处着朝回时诵鶺鴒篇
一别沧江十五年每依北斗望南天髩毛衰飒交游念才学迂踈圣主怜望日独占霄汉表因风不到鴈鸿边自惭踪迹长羇旅招隐空吟桂树篇
金台为客动经年北望乡山万里天书札久无朋旧问官居惟有老亲怜白云渺渺西江外归雁翩翩落日边早晚淦头逢驿使殷勤为我寄长篇
淹留京国值残年回首西江隔楚天金马玉堂容我老清泉白石为君怜已闻卜宅依云际尚忆携书到日边尽道别来多赋咏锦囊珠玉动成篇
除夕次胡祭酒韵
灯前又是一年过久客宁知白髪多天上椒花浑烂熳故园生计己蹉跎玉堂诗句聨珠玉华屋笙歌艶绮罗独坐斋居清似水早朝又拟候鸣珂
云山草堂为杨庶子赋【二首】
闻道幽居近翠微好山多与白云齐柳塘日煖花争发门巷春深鸟自啼酒醒每临松下坐诗成闲向竹边题一从射策金门去风雨年年梦建溪
草堂潇洒出氛埃叠嶂层云翠作堆林下日长书帖静溪头水满棹船回兴来展席看图画客至挥毫对酒盃倘得承恩归梓里杖藜还许共徘徊
赠刘院判
旧传方技独精深白首难忘济世心声誉早知闻禁闼交游今喜在词林种来仙朶频收谷炼就丹砂欲化金我为邹阳偏感激谩酬旧德写新吟
为云南杨赋雅乐轩
久住云南长子孙故家文献至今存弦歌不废书连屋宾客间过酒满尊春暖花香晴入户雨余山色晓当门碧鸡金马应能识此意何时与共论
赠刘校书赴沂州学正
角声催晓鴈声寒握手都门话别难行李只留诗卷在离筵须劝酒盃乾几行雪树台前见千里云山马上看莫谓沂州氊独冷校书原是老儒官
赠汝南房公安再任山东参政
昔在山东治绩优只今跃马羡重游九天雨露覃恩泽万里风云起滞留心事自来如铁石声名此去重丹丘承宣努力康时政伫听民謡载道周
赠郭公叙改调浙江佥宪
当年承命忝文衡虎榜高题见姓名衣绣昔从关陕去秉?今向浙江行蓟门腊尽阳和动沽驿寒消雪水生深愧临岐无别赠激扬好为树风声
赠山隂吕公升服阕佥宪闽中
待漏晓辞双阙下秉騘远出五云边交游愧我叨虚誉风裁如公羡独贤客路三冬逢积雪关河万里值残年七闽早晚咨询遍犹想登临揽辔前
赠吴舍人胜复任还南京
十载抽毫侍禁闼天官书考共称宜清宵待漏辞仙仗几日看花到凤池别酒一盃怜夙昔画图半幅写暌离南京故旧如相问为道衰迟鬓欲丝
赠人长芦盐运司
栢台凛凛着清名十载超迁荷宠荣风掣沧溟鹏运远雨晴官道马蹄轻地空积卤烟光迥海阔遥天蜃气清自昔煮盐关国计深期出纳慎亷平
挽亡友胡若愚
与子暌离三十年讵期死别隔重泉西山鹤唳寒云外南浦猨啼落照前曲庋尘消遗药裹空斋雨冷废残编巳闻令弟书潜德欲托铭文与世传
元夕午门赐观灯【二首】
凤辇遥临绦阙前六鳌拥翠出中天花明宝树分银烛仗簇青霄散御烟五鼓稀闻传玉漏九重频得侍金筵太平共仰吾皇圣再拜称觞祝万年
天仗森森列宝台教坊初进鼓如雷金莲夜放轻寒散绦蜡春融瑞气囬仙乐慢调双玉管紫宸频上万年杯传柑岁岁承恩渥感遇深惭负不才
赠子鲁陈郎中使西域
东风轻骑去翩翩王事驱驰念独贤奉诏昔曾烦陆贾寻源今日得张骞晓经虏部云连塞寒宿穹庐雪满毡两度玉门今始惯殷勤德意在敷宣
赠王所存复任会昌
十年司训滞山城此日重游叹老成阙下偶留俱是客天涯送别若为情马融设帐青灯旧刘向经传白髪生圣主崇儒恩独厚深期作育报昇平
赠熊自诚还文江
白髪遨游閲两京相逢偶得话平生花开别馆三春梦草緑遥天万里情水驿维舟闻过鴈江亭把酒对啼莺极知令子难为别远道犹烦寄好声
三月十日随驾猎海子上奉简胡学士杨庶子
暖日融融静鼓鼙条风拂拂动旌旗柳间饮马春泉细花里闻莺昼漏迟近苑猎回犹赐馔行宫朝罢更题诗晚来独向都城望云拥蓬莱五色垂
三月廿二日随驾出郊外即事
出郊偶得并鞍骖尘俗都忘意自耽桃李花繁正啼鸟桑柘叶大将浴蚕远树垂罗青似带遥峰过雨净於蓝闻道野人催种秫却令回首忆江南
夀菊为行俭王修撰赋【二首】
剪折曾闻出禁垣谁知生意久能存敷荣不异烟霞色秀植何殊雨露恩尽日幽香回玉署经时艶彩照清尊持兹好为严亲夀服食区区未足论
玉堂分得一枝来坐对高秋亦快哉余英绚日时堪把残蕊凌风久更开只讶生成资灌溉翻怜穠郁胜栽培保此孤芳期晚岁赠君高咏拟琼瑰
偶过胄监学正曾才鲁出黄精共食之因以奉东
见说黄精出远方制来佳味喜初尝长鑱斸处应逢雪小瓮盛来尚带霜日曝已经三伏暑蜜藏犹和百花香临风泚笔题佳句还忆分来寄玉堂
挽兵部卢侍郎渊
经年不见卢兵部忽读铭文泪满颐事业巳为当世重忠勤赖有圣明知浮云流水都如梦南浦西山縂是思一剑未酬知己愿忍歌楚些送孤儿
赠周至善还庐陵【大理寺正复则之父也】
清晓驱车出帝京一尊那及送归程分携不尽故人意缱绻难胜手足情雪满匡庐山更好草深彭泽水初生到家应慰诸孙望日向花前进夀觥
赠进士钱稽穑佥宪湖广
新除佥宪湖南去行李匆匆发帝乡金阙九重分使节绣衣五色带天香云霄揽辔回鵰鹗江汉观风动雪霜少日操持期远大临分相送意偏长
槐隂书屋为姚少师乃子赋
种来槐树碧森森高覆茅斋十亩隂积翠满庭侵缥帙清风入座濯鸣琴盍簪时有衣冠集闭户不闻车马音壮志穷经知有待沉潜须识古人心
岁除时享太庙陪祀
庙门肃肃迓鸾舆环佩珊珊百辟趍大乐升歌将事始黄流只荐礼神初香霏宝鼎浮丹户气间膋萧散玉除万岁皇图天远大灵光长护紫宸居
瑞应白乌诗【二首海阳县贡献】
圣皇端拱致雍熙远贡祥乌自海涯素质晶荧疑缀雪奇姿浄洁胜凝脂藏辉雅称栖琼岛暎日还宜傍玉墀幸际升平瞻上瑞虞廷堪比凤来仪
仁鸟呈祥特赐观玉阶拚舞集千官霜毫一色逾瑶鹤玉羽双明掩素鸾五夜崇光生绦阙清晨喜气溢朝端吾皇福夀同天地仰祝鸿图万世安
万夀圣德诗【四首】
天眷皇明膺宝祚德隆圣母集繁禧涂山启夏同前代太姒兴周比昔时闺阃只今资善教邦家政此赖维持太平海宇同欢庆万岁千春仰圣慈
圣母勤劳秉孝诚陵园展谒届清明龙舆稳导出金阙凤驾徐行自玉京田野耄倪均舞拚山川草木縂光荣小臣扈跸承恩泽愿效嵩呼播颂声
圣母谒陵当令节孝心一念格皇天初看瑞雪清黄道旋观甘霖布大田此日园林锺王气长时松栢蔼祥烟銮舆岁岁来瞻拜庆泽绵延及万年
圣母深仁及万民圣皇至孝贯苍旻西宫荣养超前古长乐欢娱奉万春夀拟乾坤同久远德隆家国极弥纶臣民处处腾歌颂此日均沾雨露仁
元夕赐观灯【二首】
圣主无为致太平九重欢赏洽舆情东风大地春如海午夜星河火作城鱼跃鸢飞同化育农歌社舞荷生成镐京侍宴荣恩遇愿效赓歌答圣明
天仗森森护翠华从官如雨列簪花教坊乐舞三千队灯市楼台十万家宝座星回瞻御气宫壶春煖醉流霞金吾此夜知无禁处处笙歌语笑譁
次韵答孙孟修【五首】
蚤岁词华迈等流名家知子独才优芝兰玉树推诸谢碧嶂清江数二刘窗下萤光长照夜客边鲈鱠屡逢秋胸怀已觉吞云梦踪迹於今半九州
朝朝禁苑接羣贤日影那能复计砖昼永玉堂频视草夜寒金殿每分莲敢夸词藻三王後谁识文章两汉前千里独劳诗远赠骊珠万斛照华牋
蓬莱紫殿压金鳌簪笔时常近节旄红日迥浮仙掌动彩云深拥御筵高娱情翰墨知吾子叨禄词垣愧我曹几度归来清夜永天香细细染宫袍
故园松菊未全荒桑梓遥瞻雨露芳自愧青绫严内直长怀白髪在高堂文名敢拟追先汉诗律谁当继盛唐江海羡君才独健赠来珠玉夜生光
儒官列职侍东曹宦辙驰驱敢惮劳载笔屡登金兽闼承恩多赐锦鵰袍不栽县令门前柳惯看仙人洞里桃自是南州多俊杰剑光还射斗牛高
山居八景为大学士胡公光太赋
芳洲春草
沧洲迤逦接长堤草色经春望欲迷浓带晓烟青冉冉远含踈雨碧萋萋王孙独系归时恨谢氏偏留梦里题记得往年长送客夕阳江上马频嘶
竹坞云林
忆过沧江问草堂万竿苍竹倚云长隔帘鹤舞清风入卷幔龙吟雨气凉静对琅玕时拄笏闲吹玉管更焚香故园久别知无恙晚节相期傲雪霜
天玉泉石
白石清泉旧有盟长年登览惬幽情危通碧涧生云气乱洒寒岩作雨声曾共仙翁分玉髓或从野客濯尘缨何时蜡屐寻幽处坐听松风思更清
石屋晴澜
危石峩峩耸翠峦??晴影扬层澜四时云气当窗近五月滩声入座寒日照翠纹浮画舫风含素练动渔竿却怀太液恩波濶曾从銮舆倚槛看
沧江烟雨
一望长江际碧空淡烟漠漠雨蒙蒙密遮远树苍茫外暝拂长林杳霭中极浦征帆迷远近荒溪流水乱西东满怀清絶无尘思几度看图兴不穷
墨潭秋月
寒潭烟净水溶溶璧月澄清映远空素练影深涵兔魄玉盘光满落鲛宫弄珠神女何时到解佩游人此夕同尚想泛舟携客处扣舷一曲对西风
螺冈晚照
螺阜苍苍紫翠浮夕阳倒影映河流白云半壁峰前暮黄叶孤村雨後秋渐听樵歌归谷远恍闻僧磬出岩幽昔时行处今成梦回首令人忆旧游
芙蓉寒雪
江上芙蓉万叠开漫空飞雪净纎埃瑶林欲冻千峰合玉涧无声一水回向晚渔樵应自讶清朝猨鹤谩相猜玉堂载笔曾同赋坐对西山亦快哉
次祭酒胡公移居禁城之西韵【四首】
编茆为屋竹为门咫尺严城隔市喧五夜珂声花外散九霄旗影日边屯行寻紫陌添诗兴坐对高槐注酒尊自昔市朝多吏隐不须更羡浣花村
小径新开长土花数椽茅屋静无譁窗前午转闻啼鸟墙角晴来数閗蜗一榻安身那有累十年为客自成家词林退食无余事日日相过问煮茶
抱朴谁言拙似鸠官闲十载遂优游兴来酌酒不成醉老去吟诗苦未休野马随风窗外过茶烟扬日鬓边浮他年倘遂归田计有约东山访旧丘
踈槐凉雨晓来过短服新裁试越罗长日闭门人事少清风满榻緑隂多退朝只想寻韦曲投老犹思赋茧窝共喜卜居成物色满怀诗思近如何
内阁新成次大学士胡公韵【四首】
秘阁新开紫禁西高甍辉映与云齐娟娟碧树当窗近霭霭晴峰入户低岂有文章裨黼黻空惭侍从列簪圭朝回尽日文书静花落闲阶鸟自啼
同官翰苑忝同年敢以能言拟谪仙长日抽书开石室清时进讲侍经筵苑中御气浮仙掌池上晴云湿彩笺好是午朝初退直紫薇花里漏声传
五云垂彩护金銮载笔时临白玉阑末学每蒙宣室问不才虚费大官餐曹刘未愧风骚远班马由来制作难却忆金茎频赐露晚凉氷署不胜寒
昼长华馆自沉沉最喜钩帘得树隂对语黄鹂偏近户多情燕子故穿林青云回首江潮远白髪欺人岁月深惭愧微生无补报敢忘忠孝负初心
赠子仪张博士还南京胄监
新除博士南京去一骑迢迢发蓟城久别未忘乡里意相逢不尽故人情夕阳红树孤帆影野水寒云落鴈声职教成均知不忝深期作育赞皇明
挽史公望院判
三十余年住帝乡独将遗业究岐黄官闲久已忘生事朝退犹能校古方月满杏林秋雨冷风悲橘井晚烟凉令孙万里扶归榇忍听哀鸿荐一觞
赠傅以庄无为州同知
为客两年留阙下承恩此日佐名州天香不断生衣袖大雪初晴送客舟报国自能持节操济时应不乏才猷到官尚想怜知己好遣音书慰别愁
赠傅礼让佥宪还河南
宪府声华蔼缙绅还官縂喜慰斯民绣衣出殿香烟合紫诰从天雨露新千里骅骝开道路九霄鵰鹗出风尘遥知父老争迎候?马重临洛水春
挽泥田周焕英
生平孝义有天知父子情深不尽思归骨尚存当日事载铭空使後人悲江湖随处曾经览风月於今负宿期千载高门余庆在况闻嗣世有佳儿
挽曾秬光荐【学士棨之长子二首】
力期科第继前人岂料青云志莫伸白日悲风来万里故乡凶问及三春青山雨冷封黄壤旧馆灯残掩素尘可柰双亲成永诀空余涕泪洒衣巾
生死茫茫未可知九原一去负深期偶看书札伤前事细读新诗感昔时春雨兰苕空有恨秋风玉树不胜悲向来哀乐真成梦三尺空令着刻词
次韵寄祭酒胡公若思盖嘲之也
老去襟怀谁与开喜闻燕子及春回旧书只课诸孙读新酿时逢好客来稠叠敢忘知己赠经纶浪许後生材一自西江归卧病几从天上望蓬莱
挽解潮夫
忆昨承恩乞养归九原一去更无期弟兄遘难人皆惜乡里伤心我更悲令子已闻归旧业故人还为着铭词追思往事成尘梦回首山阳泪满颐
挽钱塘潘处士【中书舍人勤之父】
湖山旧隐最从容诗酒闲中杖履同縂喜高年荣禄养亲逢圣代沐褒封辽东鹤化惊秋月江上猨声堕晚风令子词林久相识为吟楚些兴无穷
分题玉阶春晓送知县郭瑛还金华
九重初起漏声稀海色曈曨曙影微花隐玉楼通御气香霏丹陛散朝晖天垂豹尾开仙仗日绕龙鳞动衮衣朝罢都门一相送五云回首思依依
挽李讷庵
布衣久与世相忘德善由来重一乡湖海壮游诗独好山林清隐兴偏长闲斋教子书盈箧别馆娱宾酒满觞一自九原乘化後空闻薤露泪沾裳
送人赴遵化主簿
昔闻作簿数仇香文采如君更莫当岂谓凤鸾栖枳棘终看骐骥骋康庄花前对酒清歌发马上看山别意长珍重到官敷善政都门翘首日相望
岫云轩为泥田周叔昭作
平生心事只悠然杖履逍遥称暮年长爱山光来座上时看云影落檐前花间晓共絪緼合窗外晴兼紫翠连亦欲与君寻雅趣投簪何日赋归田
送江纪善秉心奔母丧还乡
初闻谒告省慈闱岂料仙游忽见违白首未终三釜养故乡空见一舟归松楸有涙伤春雨谖草无情暗夕晖肠断东风难把别寸心应逐白云飞
和刘仲良遗子咸诗
为忆双亲及老年冬温须是藉纯绵初从蚕室分霜茧寄自乌台里雪毡野服装成宜宴坐寒衾制就称安眠极知微物劳严训肯使清名污一钱
挽南昌黄仲谦【礼部郎中锺之父】
昔隐林泉远利名至今遗德重乡评艰难早见承先业耕学还闻启後生夜雨孤灯闲旧榻寒霜宿草翳佳城南宫有子敭潜德表墓将?太史铭
送胡尚书乃弟归常州
北来未久即言归兄弟情深忍遽违别馆梦回催去骑南宫人醉把征衣山回极浦帆樯远水濶长空鴈影稀想过彭城忆坡颍暮云回首思依依
送杨稷还泰和【东里先生子也】
君家严父我知己道义相亲三十年共说承家推令子况闻世德盛名贤归帆渺渺西风外去鴈翩翩落照前此别更期敦实好临岐相送思绵绵
送康孟嘉赴广西按察知事
遥奉除书指越乡佐?今喜得贤良过家犹想荣簪绂度岭应知静雪霜挥翰有时临桂树卷帘长日对桄榔极知宪幕无余事书问时能寄玉堂
送陈秉刚赴亷州照磨【二首】
阙下相逢话未休一官又赴岭南州近郊苜蓿收残雨高井梧桐动早秋鸿鴈远随舟楫去鱼龙欲挟海波浮喜闻郡幕无公事应得登临记远游
射策当年负俊声每怜知已最关情梁园早见收枚乘宣室无能荐贾生清夜闻鸡伤别思北风驱马促严程悬知过岭梅将发有待题诗寄玉京
松筠轩为章仕顒作【号风子能大定数居淦城】
旧住城东二亩宅种来松竹长偏成每疑苍雪檐间落时有凉风座上生长日持盃看凤舞清宵隐几听龙鸣向来数学名尤盛深识先天造化情
赠李君元珙致仕还家【三首】
京国重来鬓巳苍每因话旧意难忘几年簪笔依丹禁两度乘?按越乡自是高情超世俗从来雅操敌氷霜只今勇退真难得为子高歌一慨慷
客路驱驰四十年一朝解组赋归田柴桑独见陶潜去盘谷谁如李愿贤鸿鹄九霄随返斾烟波万里送归船都门把别情无限老我空吟桂树篇
天上凉风动早秋河桥送客思悠悠诗篇独向朝回写翰墨多因去日留白石清泉同野服闲云流水共扁舟监湖倘得蒙恩遇尚拟山中访旧游
送陈参政杰复职
久効勤劳历四朝暮年文采更飘萧九重奏最随鸣佩万里还官理去桡藩阃只今资赞画缙绅犹自仰丰标西江縂有清名在更尽忠诚答帝尧
挽都御史邵玘
绣衣屡拜渥恩浓宪府重临位秩崇此日威名驰列郡昔时风采着朝中清秋鹤化锺山月落日猿啼浙水风北望凤台吟楚些可胜擦泪听哀鸿
送从侄亷伯还新淦
忆别乡关忽五年远来相见各凄然为怜骨肉情难尽力济艰危谊独全去鴈嗈嗈低远浦征帆渺渺隔长川倚门白髪悬相望早促归程慰目前
王学士直求赋五杏图赠蒋院判
蒋君高谊复何如种德惟看杏遶庐緑叶晴云遮锦幄繁花踈雨荐庭除心同董奉多隂隲学究河间有着书此日故人酬厚意画图千载重璠璵
赠张清纪根致仕还蕲州
御勅新颁五色鲜赐归今见宠恩全同朝愧我犹为客投老如公即是仙行李萧萧秋色外征帆渺渺夕阳前蕲山回首还相忆清梦时应到九天
龙潭十景为太医院判蒋用文赋
三江观潮
三江形胜接蓬莱海若驱潮万里来卷地云涛奔汹涌连天雪嶂耸崔嵬居人讶逐沧溟去贾舶惊从碧汉回最是高楼明月夜凭栏骋望亦奇哉
七星礼斗【七星山名旧有七星观道士冯初阳居之萨天锡有诗赠冯云】
江上名山似列星玉皇宫殿接青冥窗留御史寻仙句匣有真人写道经紫府月明瞻斗气瑶坛夜永候云軿当年曾记幽栖处几度登临上翠屏
华麓寻真【有两峯秀抜可爱相传茅君於此税驾云】
华麓苍苍拥翠鬟两峰高并碧云间飞仙远挟苍龙去羽客曾乘白鹤还绦节霓旌何处是青松白石此中闲一从簉羽随鵷鹭幽赏於今不可攀
柳湾待渡
杨柳依依两岸分清湾渺渺是通津舟人向夕停桡久过客临流待渡频华麓烟消山色暝海门潮送月华新画船挝鼓沧江上曾扈銮舆向北巡
官桥送别
迢迤官桥接坦衢每因送别此踌躇流分曲涧通瑶海影落长虹跨碧虚别酒倾残桑落好愁心折尽柳条踈致身巳遂青云志何用归乘驷马车
水驿维舟
画鼓传声动驿楼江臯使客暂维舟初承紫诏来天上直遣皇华到海陬漠漠云山春霭合苍苍烟水夕阳收长亭胜概今何似归梦时应恋旧游
花洞垂纶
桃花洞口水洄沿下有渔郎理钓船万倾光浮琼岛月一丝晴漾碧波烟高风未许夸桐水逸兴何殊在渭川巳喜飞腾霄汉上不须回首记当年
旗山散牧【有牧马所在焉】
见说旗山近帝乡清时散牧縂飞黄千羣踏月雄姿异万骑嘶风骏尾长雨後平原芳草遍春来曲涧碧泉香昔时汧渭那胜此蕃息应知似华阳
石屋春游
与客春游上翠微春寒新试薄罗衣行逢石屋窥仙境坐对龙池俯钓矶隔坞雨余啼鸟缓平林风静落花稀也知胜地寻芳好吟送斜阳尽醉归
谯楼晚眺
丽谯高构倚层空暇日登临逸兴浓野色苍茫迷远树角声凄切逓踈钟数行影落江心鴈一点青分海上峯最是五云双阙近几回翘首望飞龙
赠林推官还闽中
白髪萧萧老节推金门谒告独言归十年报国心如铁万里还家锦作衣路入闽山榕树暗云生海峤荔枝肥京华相送多知己别後无令信息稀
赠进士陈素漳州教授
上林莺啭柳花飞送子今辰出帝畿射策巳先多士选承恩独领教官归淮南雨过蘼芜緑闽峤云深荔子肥珍重斯文期远大临岐莫用叹暌违
敬思亭为司业贝公赋
翼翼新亭倚墓门思亲不见每销魂寸心独抱终天痛永慕难酬罔极恩陟降有时闻謦咳荐羞犹想及生存松楸满目余霜露流泽绵绵裕後昆
为吕尚书题山水小景【时有还陕之行】
尚书爱山兼爱画索我题诗意甚浓一片白云晴雨外两行树色有无中茆舍午烟啼鸟静野桥春水落花红明朝一骑天边出回首居庸隔几重
赠吕尚书震还陕西省亲【八月二十四日】
鸣珂拥盖度函关尽道春卿昼锦还听履几年劳圣眷称觞此日慰慈顔马头千里秦川路鸟外三峯华岳山别後知君长恋阙龙墀伫待缀清班
赠李子华江西参议
怀昨论交二十年只今相见雪盈颠骅骝远路驱驰惯紫凤朝阳羽翮鲜北阙承恩知感激西江贰阃赖敷宣玉堂话别怜知已谩写新诗拂锦笺
赠周迪赴襄阳训导
官署相逢属暮春一尊偶得话情亲昔年讲学期科第此日传经领缙绅花外莺声醒别酒雨中草色没征轮临期一送情何限为子长歌赋采芹
赠萧鹤年还新淦
远游今识帝王州暂住还闻买去舟早从北阙瞻麟凤却望西江候斗牛圣世才华难自致故家文献许相求底事匆匆不相见诗成何以慰离愁
豸角山房诗【有序】
予友罗彦功昔司教於延平之顺昌因扁其退休之室曰豸角山房尝命善画者为图以写其山房之胜而徵士大夫为之歌咏焉比来京师出此卷相示且索予赋诗忆予十七八在庐陵时与彦功相交今且三十余年矣俯仰今昔不觉为之慨然因退朝之隙与彦功张灯夜话遂援笔赋此【时永乐戊戌八月二十又六夕也】
昔年振铎豸山阿池馆隂隂閟緑萝雨後翠微移榻近春来芳草入帘多枢衣秀士听经退载酒骚人问字过江海只今思旧业梦魂长绕剑津波
为友人题思亲堂
双亲沦逝独何之此日空余泪满颐故里松楸长在望客居霜露不胜思秋风宰树啼乌惨夜雨青山白鹤悲知子承家能不负显扬努力慰深期
赠贡士李叙入太学
战艺南宫志不衰春风下第自称宜九苞紫凤谁能识千里骅骝岂易知璧水远游无旧业玉堂赠别有新诗蟾宫万里应须到迟子重来折桂枝
赠李彦安赴荆门州学正
白髪萧踈老教官几回相见在朝端三迁不为年劳转九考深知作育难舟过淮南春渐近路经湘浦雪犹寒荆门此去携家便珍重斯文好健餐
云谷书楼图为礼部郎中萧伯辰赋
南楼面面琐窗虚楼上惟藏万卷书满架芸香春煖後隔林灯火夜凉初鹿门尚想龎公宅盘谷犹怀李愿居久别云林无限思公余重忆看新图
赠胡海澄临江教授【时为中书舍人以母老乞便地迎养】
列职十年居禁侍除书一日遂私恩君家夀母堪迎养吾郡诸生縂在门长昼松隂分讲席四时江影照清尊考亭千载流风在待得归休与共论
赠贡士熊广赴金坛训导
圣代求贤意独加早年膺荐见才华朝端选士先兴学京下为官复近家驿舍雨凉醒别酒马头风急送飞花他时教育看书最云路相期未有涯
赠南阳知县李桓圭【时三年大朝】
鳬舄来朝会玉京日瞻龙扆拜光荣新春雨露从天降白日香烟满袖生久听闾阎称岂弟况逢朝着有清名还官好慰斯民望当宁於今想治平
送葛延琮南京都察院检校
三载京华数往来荐书交上得贤才九重丹阙承恩快一日青云得意回南去香烟随彩服北瞻霜雪满乌台到官预想多清暇日对锺山送酒盃
松鹤为刑部主事刘斆赋
老气峥嵘不可羇苍松白石旧相依海霞暖护丹砂顶山月寒生白雪衣赤壁当年曾入梦青田此日独来归也知骨格非凡种为尔摩挲思欲飞
挽曹编修父
生平不为利名牵閲世今过九十年七品褒封荣里閈一官萧散在林泉乾坤久付浮生外风月空余览秀前遥望三茆吟楚些为怜令子重澘然
挽文江刘子长
黄梁梦断竟何如薤露歌残事已殊当日枫宸腾一鹗至今花县忆双鳬乡山暮雨精灵远墓道西风草木踈喜有贤郎能振抜蜚声今巳上云衢
已酉秋九月廿一日扈从车驾巡边
瞳曨海色隐朝暾载笔从容侍至尊天上旌旗悬日月云中笳鼓壮乾坤九霄驻跸虹光合十里连营虎士屯白首扬雄惭献赋驱驰何以报深恩
过将台追忆先皇
忆从先帝北征时亲奉銮舆誓六师威驾风云严号令阵分龙虎耀旌麾指挥掌握真无敌驾驭英雄政有为一自鼎湖仙去後几回过此重凄悲
赠翰林侍讲余学夔还西昌【二首以老疾告归】
禁苑同官三十年忽闻承诏赐归田玉堂金马贫如旧流水闲云客似仙解组未能忘去国听鸡无复候朝天今晨相送情无限潦倒空惭雪满颠
南望青原思欲飞临岐那忍把征衣缙绅共惜张翰去乡里争迎贺监归竹簟暑风清昼远沧江白石宦情稀他年倘遂归休愿有约山中访板扉
赠潘参议文奎【二首以修史事毕告老而归盖予同年也】
国史新成宠渥优故人拜命遂归休每惭秉笔陪清论久念同朝事校讐行李光华充赐槖图书萧散载扁舟极知别後难相即且为樽前一少留
闻君南去赋归欤鴈荡山前有故庐泉石自堪供啸傲烟霞应得侣樵渔岂无野老论心事亦有儿童候起居问讯故人黄少保年来生计縂何如
赠梁教谕萼赴衢州府学教授【以实録成陞除】
五载论交在石渠史成又见拜新除赐金且喜光行李典教宁忘载旧书文物只今称两浙衣冠自昔重三衢兹行努力勤师道讲罢应知乐有余
送礼部郎中况伯律赴苏州
南宫进秩久为郎又覩分符出帝乡周室自来推牧伯汉廷今喜得循良花明紫绶承恩露日射绯袍染御香此去吴中待苏息好敷善政继甘棠
送周时敏赴南阳训导【仲方先生孙也】
远持教铎向南阳相送都门意独长芳草夕烟停去斾緑槐踈雨湿行装古人为学严师道今上求贤急治康努力斯文期远大前人德业政相望
送曾鼎佥宪广东
天书重拜外台臣衣绣翩翩出紫宸驿路霜清飞马首关河雪霁动征轮漏声尚忆金门晓梅信先传庾岭春南海早须苏困弊周爰好为徧谘询
送刑部主事陈虬还家焚黄【永丰人甚贫】
蚤岁蜚声迈俊髦青云列侍映西曹一心报国惟氷蘖三载还家尚布袍御勅交龙涵晓露仙舟画鷁泝秋涛焚黄不日登丘陇存殁应知荷宠褒
赠何迪宗赴宝庆府照磨【同除者十人】
羣贤连茹喜遭逢拜命聨翩出九重莫谓郡寮居幕属极知节概秉清忠山城腊尽梅争发水国春回雪正融料想过家胜衣锦乡闾欵迓意偏浓
赠罗继鼎赴福建理问
清晓除书降紫宸一官迢迤向三闽圣朝自是严钦恤藩属於今重简抡雪霁关河瞻去骑天寒驿路促征轮谳刑自昔关隂隲务俾斯民洽至仁
赠罗宜范肇庆照磨
几年相见在瑶京士论推君独老成半世无营安澹泊一官新拜荷恩荣岭南行处山川好幕下吟余案牍清见说先亲敦行谊力期忠孝振家声
送陈彛训再授湖广参议
宦游十载叹驱驰藩阃重临异昔时补报未忘明主意暌离不尽故人思旧时文采公卿识此去声名父老知见说楚乡人重困早宣德意徧诹咨
和答同年邓时俊【为揭州府通判】
侍从频年厠列卿白头犹自忝虚名匡时但愧才无补佐郡多推政有成五夜星辰环禁籞九天日月照蓬瀛重逢喜叙平生话况有新吟慰客情
挽龎处士夫妇【其子振舒为中书舍人】
每嗟伉俪不同归薤露兴歌事已非德善至今闻里閈声容犹想在庭闱春风宿草悲埋玉秋雨丛萱忆断机圣代褒封昭盛典故山同穴有光辉
送陈三策赴建安训导
去春阙下暂相逢又此携书出九重久别未忘怀耿耿朝回犹惜去匆匆昔年交谊推陈重此日传经辟马融共说建安人事美紫阳千载擅高风
送叶汝梅赴福建运判
三月雨晴莺乱鸣朝回送客不胜情船经沾渚片帆远路入闽山一骑轻自昔煮盐资利用只今输粟更充盈深期出纳蠲奸弊要使商民颂德声
刘氏母九十夀诗【刘修撰冲之母也】
鹤髪埀垂映北堂年登九袠益康强儿孙长日供滫瀡邻曲无时献夀觞蔼蔼丛萱深雨露森森慈竹耐氷霜况逢圣代推恩典鸾诰新颁荷宠光
新正访邹侍讲偶成【寓居顺承门之西】
独骑官马踏晴沙来访城西侍讲家柳巷柴门成物色菜盘椒醑入年华西山卷幔留残雪北阙当轩驻紫霞久住金门成小隐不妨诗酒寄生涯
挽御史黄公宗载母李氏
见说高年七十过忍闻薤露遽兴歌绣衣违侍云霄远禄养荣沾雨露多故里乌啼悲宰树青山马鬛暗烟萝贤郎述德存深孝太史书铭永不磨
四月廿五日随驾出拜郊
宿雨初晴莺乱鸣翠华晓动出宫城柳边万骑分行出花里双旌引道行帐殿风清香雾湿周庐天近暖云生时巡总道多恩泽父老相逢说太平
随驾过西湖
载笔从容扈乘舆经行偶得过西湖林花朶朶迎人笑水鸟双双向客呼雨洗断碑荒緑藓烟埋废刹长青芜欲论往事皆尘土立马东风日又晡
闰四月九日随驾宿龙虎台
军都邑废巳无城龙虎台空尚有名山绕平原烟树緑天连碧海暮潮平清宵宿卫闻笳响拂曙趍朝听鼓声传道乘舆催早发中军先己抗前旌
六月十五日哭子添禄作
尔生三岁忽云亡夀天何能问彼苍自念奔驰违骨肉可堪痛哭在他乡凤台落日游魂远牛渚愁云系恨长悲恸满怀无处着眼枯惟有泪成行
七夕
雨洗烦嚣属早秋露华月影静悠悠谩从天上占乌鹊空向河边望女牛旅馆倦吟偏对酒谁家乞巧独登楼自缘鄙性真成拙欲诉天孙半是愁
中秋宴集和答胡学士
直舍西头俯禁城卷帘坐待月华明诗题彩笔夸先就酒注银瓶劝满倾蟾桂风清微有影金茎露下不闻声北来此会应难得且共酣歌咏太平
赋黄侍读瑞菊诗【二首】
旧植芳丛护粉墙一枝红艶独呈祥骈花疑夺天工巧异质偏含雨露香华萼有心同晚节双娥无力倚新粧当年三迳浑闲事未许陶潜独擅芳
朝罢看花日几回开筵数喜共追陪竞传红玉双呈瑞未许金钱独占魁并蔕重含瑶露润聨葩高映紫霞开玉堂展卷题佳句流庆应知及後来
题秋江卷
黄台地迥接沧洲有客栖迟独罕俦夜雨湖边三亩宅西风江上一虚舟凉云野水秋无际岸芷汀兰晚更幽何日投簪归梓里访君南浦共追游
题刘南奎赠行卷
与子同朝交谊重往来深识故乡情十年游宦青云远一日还家昼锦荣白髪未能忘孝养丹心只益奉皇明卷中题赠多知己毓德深期保令名
赋赤壁赠萧长史用导之靖江
大江东去碧溶溶水浄平沙接远空月下胜游非旧日眼中遗迹感英雄猨啼断岸孤帆雨鹤唳沧洲一笛风料想登临无限意题诗还忆访坡翁
赠康志高致仕还庐陵
新颁御勅墨淋漓白首休官愿不违岁晏天边孤鹤远春风林下一人归龙河雪色侵行舫官道梅花照锦衣明日匡庐重回首凤城缭绕五云低
题郑氏白云闇卷
白云渺渺欲何之遥望金山对古祠翠滴松楸余旧恨隂连桑梓系深思四时荐祀存家礼百世文章有墓碑流庆绵绵应未巳况闻继述在佳儿
赠胡太守琏还泉州
泉州太守最相知十载常怀会面迟喜有清名留海郡况闻事业重明时朝来五马穿花出雪後孤舟向日移圣代只今思治理好将衣食慰黔黎
题张天台滦河归兴
久闻作县有清声三载惟图答圣明忽向青云辞宦辙深怀白日照忠诚东风酌酒金陵馆夜月扬帆白下亭此别应须重相见悬知鹗荐有公卿
赠晏彦文佥宪山东
早将姓字籍金闺又覩乘?别帝畿十载居官心似铁三春持节绣为衣声驰当道豺狼避力奋遥空鵰鹗飞为说山东凋弊久便须揽辔遍询谘
赠王持翰掾河南都司兼寄黄伴读体方
三年京国独相知远别那堪对酒巵淮浦好山晴似画汴堤新水緑如漪春风洛下堪携酒夜雨辕门好赋诗我忆故人黄伴读为言千里重相思
赠宗鲁贝广文还新淦
去年蹔会忽相违此日重来慰所思金阙早朝曾赐酒玉堂夜语谩论诗斗南冠冕文星聚泮水弦歌化雨滋惭愧菲材叨宠遇感怀何以报明时
挽敬先廖检讨
嗟君不见涕泛澜未读铭文鼻已酸藜阁青灯闲砚席词林白髪少衣冠日边鹤化魂应远天上楼成梦已残南望孤舟回旅榇青山叠叠暮云寒
题曾沂渊沂滨清隐卷
沂上幽居乐隐沦清心久巳谢尘纷日长鸥鸟闲当户雨後山光远到门花里琴尊娱好客案头书帙课诸孙舞雩尚想前人旧此意何时与共论
赠黄彦子赴竹山教谕
与君濶别四年余忽领乡书上帝都金殿春风膺荐後玉堂夜雨盍簪初惊传彩服还乡县亲听纶音下玉除料想重来应有日先期稳步蹑云衢
七夕与萧迪寛对酌赋此
又向玉京逢七夕一尊聊与故人同鹊桥有路双星会银汉无波一水通帘外蛛丝频坠露楼前凤管独吹风玉堂话旧怜知巳坐对银缸夜未终
赠杨贵琛南海知县
独膺鹗荐上枫宸喜有清名在搢绅圣主九重开日月郎官百里应星辰凉风夜送仙舟远恩露晨沾墨绶新若过岭南逢驿使早梅先寄一枝春
题文江李允诚杏林精舍
传家久得轩岐秘嗣世仍存济物心门对好山啼鸟静树藏红雨落花深清朝洗药过松涧落日鸣琴坐竹林我忆沧洲成久别濯缨何日共幽寻
赠廷振杨处士还清江
客中几见鴈南飞忽向都门赋式微红树碧云迎去棹西风凉露动征衣入门扫迳余松菊倚杖看山老蕨薇遥想到家秋未晚比隣酌酒话京畿
赠魏奉祠还陕西
久向王门作奉祠朅来京国见容仪圣朝寛宥多恩泽海?康宁际盛时复职惟图修祀礼输诚还忆祝繁厘都门相送情何极折赠梅花雪满枝
赠罗大敏教谕之官襄阳
君家远自罗源出道学相传有豫章世系固应存庆泽诸孙还喜绍书香圣朝作育文风盛泮水弦歌化日长早晚到官有余暇题诗须上岘山阳
送邹子翬宰通山
去年膺荐来京国此日分符出帝关行李三春经赤壁孤舟千里问通山公庭鞭扑长年少山市喧嚣尽日闲朝罢都门一相送东风吹柳未堪攀
正月十四夕黄侍读宗豫请赏莲花灯光大胡公席上有咏走笔属和之
艶质娉婷巧制裁琼葩高下一时开偏宜午夜瑶池看絶胜当年玉井栽绦幕斜分霞影乱画帘低引月华来金吾此夕知无禁颠倒何妨累百杯
赠别友人罗汝弘
久别故人心欲摧灯前对语谩衔杯严亲慰问劳书札令弟交游数往来行李欲随孤棹发趍朝又逐五门开相思莫忘金陵路还记来时过凤台
和汝弘客中除夕之作赠别
江湖久客倍思归行李匆匆忽告违晓日江花留去棹东风官柳拂征衣壮怀每欲凌仙岛清誉空惭在禁闱问讯严亲多夀考玉堂还有寄来诗
和学士胡公陪祀南郊之作
圣君御极绍先皇每以精神格彼苍漏下斋宫移月影烟霏紫殿散天香羣仙杂遝纷来下百辟趍陪俨列行预想丰年歌圣德东郊农事又相将
赠沙同知之官禄州
行人临发意如何独向津头发棹歌远浦晴烟添草色沧江宿雨动新波舆图尽入河山壮海宇均沾雨露多况是远人蒙化久敷宣好为布阳和
赠刘允佩之官怀庆
新除太守河南去荣捧天书荷宠光少日才猷期董贾明时事业继龚黄樯帆隐隐经淮浦旌斾翩翩指大行圣主忧民图治理深期补报济时康
赠周韶凤南归
难兄太学称儒师令弟相从志不违夜雨频穿管宁榻春风时下董生帏故家文献应堪继先世科名自可期此日临岐无限意愿言力学慰深思
赠彭埙还长洲【周教谕岐凤之甥也】
与子连宵对客床觉来犹听诵琅琅已看丱角超余辈想见成人更老苍自昔才华推阮谢只今述作愧班扬明朝独上扁舟去遥望姑苏隔渺茫
旧时山口说彭家文献相传岂浪夸故老百年成梦寐诸孙今日见才华青灯黄卷心逾苦流水高山意更賖相送临岐无限思重来好赋上林花
题扇赠郭必复
汾阳公子旧知名两度相逢在玉京入觐已闻输赋足还家更有赐书荣三山晓日孤帆远天上清风一握轻乡里如逢知巳问殷勤为我道深情
赠进士傅玉良玉润昆弟还临江
昔年校士忝文衡争覩朝阳两凤鸣乡里共传登进士交游为喜得门生三年恋阙君恩重万里还家昼锦荣回首帝京须到早上林春好聼啼莺
挽中书舍人王孟端【二首】
雅韵高怀夐絶伦矫如修鹤出风尘半生浪迹甘羇旅一日蜚声列近臣自信王维非画史谁知贾至是诗人高斋夜雨看遗墨欲赋招魂泪满巾
平生气槩薄虹霓之死超然更不疑流水浮云无尽意新图妙墨系深思尚怀退食归青琐犹忆挥毫对凤池惆怅东风回旅榇淡烟芳草徧天涯
赠廖自亷沅江教谕【以求贤举告愿教职】
南北暌违又几年重来两鬓己苍然乞身不厌官资薄典教应知德操全舟过大湖晴望岳帆经远浦瞑浮烟菁莪乐育知多暇应有新诗寄日边
送李德固赴分水县丞
几年从事居京国佐县咸推有艺才辞阙早登沽水驿问程遥指富春台山临附郭民无事吏散官衙印少开努力亷勤图报称好音频寄日边来
赋萧公伯辰庭桂秋香
蟾宫移得树苍苍碧盖如云覆草堂弈世盘根深雨露四时孤翠老风霜琼枝浸月秋无影金粟含风夜有香翘首南山应咫尺早期招隐掇仙芳
为杨谕德题赠蒋御医
承家旧得轩岐学絶艺於今独罕俦待漏每蒙天语召校方不厌世人求杏林花重红云晓橘井泉香玉露秋慙愧微生无恙久独怀高谊未能酬
乙未三月一日策试进士读卷
圣主临轩亲策士新颁御勅墨淋漓百年礼乐逢兴运一代文章际盛时天近蓬莱香雾湿日回阊阖漏声迟有周幸覩贤才盛感遇惟歌棫朴诗
白鹤山房为学士杨公赋
白鹤之山高挿天盘盘先壠翳苍烟凌云古木千章合映日灵芝五色鲜清白远传簪笏在诗书今见子孙贤知君感遇恩尤厚好勒封碑树墓田
题朱太守永贞堂
早岁孀居失所天独余白髪照林泉共姜有誓心难变令女无瑕操愈坚雪里松筠宜并秀风中桃李谩争妍圣朝砥砺崇名节行覩旌书下日边
题海南程氏贞节卷
痛彻苍天泪若翻仰天长诀竟何言三生不负同心约一死难忘结髪恩粧镜尘生遗粉黛泉台月冷照香魂玉堂展卷题贞烈千载芳名表墓门
赠魏千户
扈驾亲曾翊圣躬壮年应敌万夫雄腰悬宝剑龙光动手捻琱弓鹊血红辇路看花春跃马长安通籍晓闻钟只今海宇风尘净长倚恩光近九重
挽沈生潮【翰林侍讲学士民则之长孙也】
气质温然玉雪清未登弱冠巳先倾生前縂得亲知重死後难胜祖父情空见残书留箧笥忍看遗骨瘗佳城临风为尔增深慨读罢铭文泪满缨
赠萧迪敏南还
晓日都门莺乱鸣那堪把酒问归程天涯緑暗花将尽沽口船高水正生莫谓难兄伤别意极知慈母慰深情故乡耆旧如相见为道平安寄远声
继志堂为李存节赋
闻说君家住渝阳至今绕屋树千章花前腊酒开春宴竹里书灯照夜堂自信流传多庆泽况闻继述付贤良深期努力追先烈弈世绵绵望耿光
贝祭酒泰求赠谢良翰
妙年文采照青云喜有声华蔼缙绅五载听鸡留阙下一朝走马向三闽野梅融雪经残腊江柳舒云动早春见说郡中尘事少红莲緑水四时新
龙川八景二首为宋常固赋
清泠一派浑堪爱莹彻溪流絶点尘苍峡氤氲晴起雾远空荡漾暖生春光摇鲛室通银海影泛鸥波动碧?此日郎官分泻去好为霖雨济斯民　右合溪温泉澄潭万顷暎长天为爱飞流在目前暎日似从银汉落垂空偏讶玉虹悬流归沧海翻晴浪远度寒岩湿紫烟自是长风吹不断应同庐阜泻前川　右龙潭飞瀑
送周编修功叙南归省亲
京华每日念慈闱目断西江思欲飞方切陈词趋北阙喜闻给驿赐南归蓟门天濶鸿声远淮海霜清木叶稀想得到家称夀日天香犹自染班衣
题傅氏双桂堂
君家伯仲最贤良并立还胜五桂芳共喜枝柯承雨露更同节操老氷霜蟾宫接武青云近仙籍聨名白日光弈叶信知流庆远年年花里掇秋香
元夕观灯应制
蓬莱高耸五云端蜡炬融春夜不寒月满琼林花作阵星垂瑶树锦为团紫霞潋灔浮仙醴香雾氤氲绕御銮岁岁镐京沾赐宴恩波浩荡海同寛
金莲五夜灿瑶台一派星河彻夜开银瓮蒲萄天上出翠华騕?月中来地临太液虹光合春满神都御气回此夕传柑知感遇嵩呼愿进万年盃
帝京三五值佳辰灯月澄辉霁景新大地山河天不夜满城箫鼓暖生春宴游遭遇同千载盛事欢娱及万民拜祝吾皇千万夀深慙献赋忝词臣
济美堂为郭郎中鼎贞题
故家世系出汾阳数百年来倍有光门外青山余黛色屋边乔木老风霜传家自信诗书美啓後方知庆泽长回首东梅溪上路至今簪笏照高堂
题傅玉良春山访友图
春山伐木晓丁丁何事相求念友生乍听岩前飞瀑响还闻谷口送莺声日高野寺僧犹卧烟暝溪桥客独行我亦平生爱林壑展图此日动归情
东梅八景为刑部郎中郭鼎贞题
三垇浮岚
羣峰削玉倚青天迤逦浮岚断复连远树尽疑含宿雾长林不辨杂飞烟随风冉冉沾衣袖带雨冥冥湿锦韀却忆东梅溪上路芒鞋几度踏曾巅
九峯叠翠
叠嶂回峦复几重千岩万壑翠连空遥兼积霭林光润近染晴云树色浓深涧鸟啼迷晚黛苍崖人语度冥蒙忆从蚤岁同登览曾上凌霄第一峯
石桥流水
石桥磊落跨溪流长日溪头事事幽一片雨声来枕畔半空云影上帘鈎花间濯足闻清瀬柳下垂纶近白鸥有约还山寻旧隐芒鞋竹杖共追游
驿路停骖
青山叠叠树苍苍驿骑时看驻道傍嘶向柳边当薄暮饮来花底爱微凉解装暂息征途倦振辔宁忘去驿长愧我两京叨扈跸驰驱几得从飞黄
竹冈晚照
翠竹冈头景物幽长天落日澹悠悠几家返照催砧杵半壁新蟾入画楼高壠牛归樵己散沧溪渔罢网初收故家迢逓金川外犹忆登临共唱酬
山寺晓钟
兰若踈钟晓露凉扶桑海色曙苍苍遥催落月沉西岭微度闲云出上方鹤下巢边鸣竹迳僧从定处啓松房几逥待漏趋丹禁阊阖声中拜玉皇
狮山霁雪
大雪舒晴绚碧霄山前积素拟琼瑶千林日转寒将散万壑阳和冻欲消谷口问人初见路溪头送客渐通桥玉堂岁岁逢三白吟对西山寄泬寥
蛇岭晴云
苍岭蜿蜒去复回白云千仞压崔嵬高林缥缈晴光合列嶂絪緼旭景开己见从龙天上去还闻伴鹤日边来承恩屡到蓬莱岛五色曾看拥上台
元夕赐观灯【十首】
阊阖天门开九重玉楼金殿月朣胧共看鳌背辞沧海独向龙墀拥翠峯瑞雪暖融鳷鹊观庆云晴护建章宫盛时佳节逢元夜此夕欢娱万国同
河汉沉沉霁景澄蓬莱捻满九华灯青猊白象三千界绮阁琱阑十二层花绣芙蓉浓艶吐帘垂翡翠异香凝世人唯向云中见遥望天门不可登
宝树金莲万炬明春风一夜百花荣绦纱含雾垂珠幕紫焰蒸霞晃绣楹洛水涵光龟象出荥河流耀马图呈仙禽灵兽多嘉瑞尽见扬辉入太清
乐奏韶咸宝扇开遥瞻龙驭自天来九门香逐灵飊度万国春随御气回彩凤高临青玉案彤云轻护紫霞杯臣民共愿宸游乐海内欢声溢九垓
五色祥云奉御筵翠华垂盖出中天玉龙吐焰开灵曜金鸭腾薰蔼瑞烟淑气晴含旗影动轻飈微带漏声传教坊初进昇平曲凤吹鸾笙杂管弦
中使传宣宴百官佩声遥集五云端酒颁緑蚁开金瓮馔鱠苍鳞奉玉盘宝帐春回频送暖瑶台雪霁不生寒侍臣沾醉蒙恩德更勅都人近御看
罗绮含薰彩队盈金花翠帽锦装成奉琛献璧诸番贡舞縆寻橦百伎呈戏帐弄娇空外影挈帷巧出静中声三农更有丰年曲齐向天街歌太平
锦额瑜环童伎儿分行列队向彤墀当筵齐唱摩尼曲对御还歌大圣词宝藏金钱颁出富琱盘珍果赐来奇衮衣浮动阳和满正是天顔有喜时
天外遥闻云佩鸣仙人飞步下瑶京安期神枣千年瑞王母蟠桃万夀徵玉女金童迎凤辇霓旌羽盖列龙軿紫金还现空中相羣会璇霄对圣明
银箭迟迟禁籞长月华灯彩炫岩廊暖随佳气浮三殿春逐恩波被八方湛露更添仙瓮醴祥飈还度御炉香小臣愿祝齐天夀万岁嵩呼仰圣皇
赠端
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>