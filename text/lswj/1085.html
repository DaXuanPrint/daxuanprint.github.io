<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,宋进呈奏议札子,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,翰苑集全文在线阅读,翰苑集全文在线下载,大玄古籍书库">
<meta name="description" content="二十二卷。唐陆贽(754—805)撰。陆贽字敬舆,唐代诗文家。嘉兴(今属浙江)人。十八岁进士及第,又登博学宏词制科。授华州郑县尉、后授渭南尉、迁监察御史。唐德宗时召为翰林学士,转祠部员外郎。后转为中书舍人并兼翰林学士。后受谗毁,罢知政事。唐顺宗即位后诏还,诏未至而卒,赠兵部尚书,谥号宣。陆贽长于奏议政论,文章挥洒自如。其诗多为写景抒情之作。其著作有《遗使录》、《备举文言》、《陆氏集验方》及《论议表疏集》等多种。根据《艺文志》载贽有《议论表疏集》十二卷。又《翰苑集》十卷。陈振孙《书录解题》载《陆宣公集》二十">
<title>翰苑集_陆贽_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">翰苑集</span> <br/>
          作者： <span class="inputVal" id="bkauthor">陆贽</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]127463</span> <br/>
          说明： <span class="inputVal" id="bkdec">二十二卷。唐陆贽(754—805)撰。陆贽字敬舆,唐代诗文家。嘉兴(今属浙江)人。十八岁进士及第,又登博学宏词制科。授华州郑县尉、后授渭南尉、迁监察御史。唐德宗时召为翰林学士,转祠部员外郎。后转为中书舍人并兼翰林学士。后受谗毁,罢知政事。唐顺宗即位后诏还,诏未至而卒,赠兵部尚书,谥号宣。陆贽长于奏议政论,文章挥洒自如。其诗多为写景抒情之作。其著作有《遗使录》、《备举文言》、《陆氏集验方》及《论议表疏集》等多种。根据《艺文志》载贽有《议论表疏集》十二卷。又《翰苑集》十卷。陈振孙《书录解题》载《陆宣公集》二十二卷,中分翰苑、膀子为二集,其目也与史志相同。晁公武《读书志》所载乃只有《奏议十二卷》。元祐中,苏轼乞校正进呈,改从今名。疑是裒诸集成此书,与史志名目全不相合。今考尤袤《遂初堂书目》所列,实作《翰苑集》。而钱曾《读书敏求记》载所见宋椠大字本二十二卷,也作《翰苑集》。可知自南宋以后,已合议论表疏为一集,而总题以翰苑之名。公武所见为元祐本,恐非全册。宋祁作贽传赞,称其论谏数十百篇,“讥陈时病,皆本仁义,炳炳如丹青,而惜德宗之不能尽用”。故《新唐书例》不录排偶之作,独取贽文十余篇,以为后世法。司马光作《资治通鉴》,尤重陆贽议论,采奏疏三十九篇。其后苏轼亦乞以贽文校正进读。知其文虽多出于一时匡救规切之语,但对古今政治得失之故,无不深切著明。因而历代宝重。有内府藏本。</span> <br/>
          封面： <span class="inputVal" id="bkimg">Z_19274.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]翰苑集
[book_author]陆贽
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]127463
[book_dec]二十二卷。唐陆贽(754—805)撰。陆贽字敬舆,唐代诗文家。嘉兴(今属浙江)人。十八岁进士及第,又登博学宏词制科。授华州郑县尉、后授渭南尉、迁监察御史。唐德宗时召为翰林学士,转祠部员外郎。后转为中书舍人并兼翰林学士。后受谗毁,罢知政事。唐顺宗即位后诏还,诏未至而卒,赠兵部尚书,谥号宣。陆贽长于奏议政论,文章挥洒自如。其诗多为写景抒情之作。其著作有《遗使录》、《备举文言》、《陆氏集验方》及《论议表疏集》等多种。根据《艺文志》载贽有《议论表疏集》十二卷。又《翰苑集》十卷。陈振孙《书录解题》载《陆宣公集》二十二卷,中分翰苑、膀子为二集,其目也与史志相同。晁公武《读书志》所载乃只有《奏议十二卷》。元祐中,苏轼乞校正进呈,改从今名。疑是裒诸集成此书,与史志名目全不相合。今考尤袤《遂初堂书目》所列,实作《翰苑集》。而钱曾《读书敏求记》载所见宋椠大字本二十二卷,也作《翰苑集》。可知自南宋以后,已合议论表疏为一集,而总题以翰苑之名。公武所见为元祐本,恐非全册。宋祁作贽传赞,称其论谏数十百篇,“讥陈时病,皆本仁义,炳炳如丹青,而惜德宗之不能尽用”。故《新唐书例》不录排偶之作,独取贽文十余篇,以为后世法。司马光作《资治通鉴》,尤重陆贽议论,采奏疏三十九篇。其后苏轼亦乞以贽文校正进读。知其文虽多出于一时匡救规切之语,但对古今政治得失之故,无不深切著明。因而历代宝重。有内府藏本。
[book_img]Z_19274.jpg


[book_title]提要
钦定四库全书　　　　　集部二
翰苑集　　　　　　　　别集类一【唐】
提要
【臣】等谨按翰苑集二十二卷唐陆贽撰贽事蹟具唐书本传按艺文志载贽议论表疏集十二卷又翰苑集十卷常处厚纂陈振孙书録解题载陆宣公集二十二卷中分翰苑榜子为二集其目亦与史志相同惟晁公武读书志所载乃袛有奏议十二卷且称旧有榜子集五卷议论集三卷翰苑集十卷元佑中苏轼乞校正进呈改从今名疑是裒诸集成此书与史志名目全不相合今考尤袤遂初堂书目所列实作翰苑集而钱曾读书敏求记载所见宋椠大字本二十二卷者亦作翰苑集则自南宋以後已合议论表疏为一集而总题以翰苑之名公武所见乃元佑本恐非全册而今世刋行贽集亦有题作陆宣公奏议者则又沿读书志而失之者也宋祁作贽传赞称其论谏数十百篇讥陈时病皆本仁义炳炳如丹青而惜德宗之不能尽用故新唐书例不録排偶之作独取贽文十余篇以为後世法司马光作资治通监尤重贽议论采奏疏三十九篇其後苏轼亦乞以贽文校正进读盖其文虽多出于一时?救规切之语而于古今来政治得失之故无不深切着明有足为万世龟监者故历代宝重焉贽尚有诗文别集十五卷久佚不传全唐诗所録仅存试帖诗三首及语林所载逸句然经世有用之言悉具是书其所以为贽重者固不必在雕章绘句之末矣乾隆四十一年五月恭校上
总纂官【臣】纪昀【臣】陆锡熊【臣】孙士毅
总　　校　　官【臣】陆费墀

[book_title]目录
钦定四库全书　　　　　集部二
翰苑集目录　　　　　　别集类一【唐】
卷一
制诰
奉天改元大赦制
平朱泚後车驾还京大赦制
卷二
制诰
贞元改元大赦制
冬至大礼大赦制
卷三
制诰
贞元九年冬至大礼大赦制
蝗虫避正殿降免囚徒德音
诛李怀光後原宥河中将吏幷招谕淮西诏诛李希烈後原宥淮西将吏幷授陈仙奇节度诏
重宥淮西将士诏
卷四
制诰
赈恤诸道将吏百姓等诏
优恤畿内百姓幷除十县令诏
重优复兴元府及洋凤等州百姓诏
议减盐价诏
赐京城及同华等州百姓种子赈给贫人诏赐将士名奉天定难功臣诏
改梁州为兴元府升洋州为望州诏
卷五
制诰
奉天遣使宣慰诸道诏
收复京师遣使宣慰将吏百姓诏
平淮西後宴赏诸军将士放归本道诏加王武俊李抱真官封幷招谕朱滔诏招谕淮西将吏诏
招谕河中诏
安抚淮西归顺将士百姓勅
甄奨陷贼守节官诏
令百寮议大礼期日诏
不许诸军侵扰勅
放淮西生口归本贯勅
令诸道募灵武镇守人诏
卷六
制诰
册淑妃王氏为皇后文
册嘉诚公主文
册蜀王妃文
册杞王妃文
告谢昊天上帝册文
告谢元宗庙文
告谢肃宗庙文
告谢代宗庙文
祭大禹庙文
制策问贤良方正能直言极谏科
制策问博通坟典逹於教化科
制策问识洞韬略堪任将帅科
答宰臣请停大礼表
答百寮请停大礼表
答第二表
答第三表
答百寮贺利州连理木表
答宰臣请复御膳表
答百寮请复御膳表
卷七
制诰
李晟司徒兼中书令制
萧复刘从一姜公辅平章事制
张延赏中书侍郎平章事制
浑瑊侍中制
卢翰刘从一门下中书侍郎平章事制刘滋崔造齐映平章事制
李纳检校右仆射平章事制
韩滉检校左仆射平章事制
李勉太子太师制
姜公辅左庶子制
崔造右庶子制
卢翰太子宾客制
卷八
制诰
贾耽东都留守制
崔纵东都留守制
普王荆襄江西等道兵马都元帅制
马燧浑瑊副元帅招讨河中制
李晟凤翔陇西节度兼泾原副元帅制刘洽检校司空充诸道兵马都统制
卷九
制诰
浑瑊京畿金商节度使制
杜亚淮南节度使制
?王申光随蔡等州节度使制
唐朝臣振武节度使论惟明鄜坊观察使制韩滉加检校右仆射制
嘉王横海军节度使制
马燧李臯赐实封制
韩滉度支盐铁转运等制
李叔明右仆射制
李澄赠司空制
除邓州归顺官制
李纳检校司空制
卷十
制诰
赐李纳王武俊等铁券文
赐安西管内黄姓纛官铁券文
慰问四镇北庭将吏勅书
与回纥可汗书
赐吐蕃将书
赐吐蕃宰相尚结赞书三
卷十一
奏草
论两河及淮西利害状
论关中事宜状
卷十二
奏草
论叙迁幸之由状
奉天论奏当今所切务状
奉天论前所答奏未施行状
卷十三
奏草
奉天请数对羣臣兼许令论事状
奉天论尊号加字状
重论尊号状
奉天论赦书事条状
卷十四
奏草
奉天论拟与翰林学士改转状
奉天请罢琼林大盈二库状
奉天论解萧复状
奉天荐袁高等状
奉天论李晟所管兵马状
奉天奏李建徽扬惠元两节度兵马状驾幸梁州论进献瓜果人拟官状
又论进瓜果人拟官状
卷十五
奏草
兴元论解姜公辅状
又答论姜公辅状
兴元论请优奬曲环所领将士状
兴元论解萧复状
又答论萧复状
兴元论续从贼中赴行在官等状
卷十六
奏草
兴元贺吐蕃尚结赞抽军回归状
兴元奏请许浑瑊李晟等诸军兵马自取机便状
兴元请抚循李楚琳状
兴元论中官及朝官赐名定难功臣状兴元论赐浑瑊诏书为取散失内人等议状銮驾将还宫阙论发日状
请释赵贵先罪状
论替换李楚琳状
收河中後请罢兵状
卷十七
中书奏议
请许台省长官举荐属吏状
请遣使臣宣抚诸道遭水州县状
论淮西管内水损处请同诸道遣宣慰使状谢密旨因论所宣事状
卷十八
中书奏议
论岭南请於安南置市舶中使状
论宣令除裴延龄度支使状
论齐映齐抗官状
请减京东水运收脚价於缘边州镇储蓄军粮事宜状
卷十九
中书奏议
论缘边守备事宜状
商量处置窦参事体状
奏议窦参等官状
请不簿録窦参庄宅状
卷二十
中书奏议
请还田绪所寄撰碑文马绢状
请依京兆所请折纳事状
议汴州逐刘士宁事状
请不与李万荣汴州节度使状
论度支令京兆府折税市草事状
论左降官准赦合量移事三状
论边城贮备米粟等状
卷二十一
中书奏议
论裴延龄奸蠹书一首
论朝官阙员及刺史等改转伦序状
卷二十二
中书奏议
均节赋税恤百姓六条

[book_title]原序
翰苑集原序
尝读贾谊书观其经制人文铺陈帝业术亦至矣待之宣室恨得後时遇亦深矣然竟不能逹四聪而尽其善排羣议而试厥谋道之难行亦已久矣东阳绦灌何代无之嘻一薰一莸善齐不能同其器方凿圆枘良工无以措巧心所以理世少而乱日多大雅衰而正声寝汉道未融既失之於贾傅吾唐不幸复摈弃於陆公公讳贽字敬舆吴郡苏人溧阳令偘之子年十八登进士第应博学宏辞科授郑县尉非其好也省母归夀春刺史张镒有名於时一获晤言大加赏识暨别镒以泉货数万为賮曰愿以此奉太夫人一日之膳公悉辞之领新茶一串而已是岁以书判拔萃调渭南簿【本传作尉】御史府以监察换之德宗皇帝春宫时知名召对翰林即日为学士由祠部员外转考功郎中朱泚之乱从幸奉天时车驾播迁诏书旁午公洒翰即成不复起草初若不经思虑及成而奏无不曲尽事情中於机会仓卒填委同职者无不拱手叹伏不能复有所助尝从容奏曰此时诏书陛下宜痛自引过以感人心昔禹汤以罪已勃兴楚昭以善言复国陛下诚能不恡改过以言谢天下俾臣草辞无讳庶几羣盗革心上从之故行在诏书始下虽武人悍卒无不挥涕激发议者以德宗克平寇乱不惟神武之功爪牙宣力盖亦资文德腹心之助焉及还京师李抱真来朝奏曰陛下在山南时山东士卒闻书诏之辞无不感泣思奋臣节臣知贼不足平也公自行在带本职拜谏议大夫中书舍人精敏小心未尝有过艰难扈从行在辄随啓沃谋猷特所亲信有时讌语不以公卿指名但呼陆九而已初幸梁洋栈道危狭从官前後相失上夜次山馆召公不至泫然号於禁旅曰得陆贽者赏千金顷之公至太子亲王皆贺初公既职内署母韦氏尚在吴中上遣中使迎致京师道路置驿文士荣之丁韦夫人忧去职持丧於洛遣人护溧阳之柩附葬河南上遣中使监护其事四方赙遗数百万公一无所取素与蜀帅韦南康布衣友善韦令每月置遗公奏而受之服阕复内职权知兵部侍郎觐见之日天子为之兴改容叙吊优礼如此内外属望旦夕俟其辅政为窦参忌嫉故缓之真拜兵部侍郎知贡举得人之盛公议称之贞元八年拜中书侍郎平章事公以少年入侍内殿特蒙知遇不可与衆浮沉苟且自爱事有不可必诤之上察物太精躬临庶政失其大体动与公违奸谀从而间之屡至不悦亲友或规之公曰吾上不负天子下不负吾所学不恤其他公精於吏事斟酌剖决不爽锱铢其经纶制度具在德宗实録及窦参纳刘士宁之赂为李巽所发得罪左迁横议者以公与参素不协归罢相之议於公户部侍郎判度支裴延龄以奸回得幸害时蠹政物议莫敢指言公独以身当之屡言不可翰林学士吴通元忌公先逹每切中伤隂结延龄互言公短宰相赵憬公之引拔升为同列以公排邪守正心复异之羣邪沮谋直道不胜十年退公为宾客罢政事明年夏旱刍粮不给军校诉於上延龄奏曰此皆陆贽辈怨望鼓扇军人也贬公忠州别驾上怒不可测赖阳城张万福救之获免蜀帅韦令抗表请以贽代已岁赂资粮公在南宾闭门却埽郡人稀识其面复避谤不着书惟考校医方撰集验方五十卷行於世江峡十稔永贞初与郑余庆阳城同徵还公已薨殁时年五十二公之秉笔内署也搉古扬今雄文藻思敷之为文诰伸之为典谟俾狡向风懦夫增气则有制诰集一十卷览公之作则知公之为文也润色之余论思献纳军国利害巨细必陈则有奏草七卷览公之奏则知公之为臣也其在相位也推贤与能举直措枉将斡璿衡而揭日月清氛沴而平泰阶敷其道也与伊说争衡考其文也与典谟接轸则有中书奏议七卷览公之奏议则知公之事君也古人以士之遇也其要有四焉才位时命也仲尼有才而无位其道不行贾生有时而无命终於一恸惟公才不谓不长位不谓不逹逢时而不尽其道非命欤裴氏之子焉能使公不遇哉说者又以房魏姚宋逢时遇主克致清平陆君亦获幸时君而不能与房魏争列盖道未至也应之曰道虽在我弘之在人蜚蝗竟天农稷不能善稼奔车覆辙丘轲亦废规行若使四君与公易时而相则一否一臧未可知也而致君不及贞观开元者盖时不幸也岂公不幸哉以为其道未至不亦诬乎公之文集有诗文赋集表状为别集十五卷其关於时政昭昭然与金石不朽者惟制诰奏议乎虽已流行多谬编次今以类相从冠于编首兼略书其官氏景行以为序引俾後之君子览公制作效之为文为臣事君之道不其伟欤唐权德舆撰

[book_title]宋进呈奏议劄子
元佑八年五月七日苏轼同吕希哲吴安诗丰稷赵彦若范祖禹顾临劄子奏臣等猥以空疎备员讲读圣明天纵学问日新臣等才有限而道无穷心欲言而口不逮以此自愧莫知所为窃谓人臣之纳忠譬如医者之用药药虽进於医手方多传於古人若已经効於世间不必皆从於已出伏见唐宰相陆贽才本王佐学为帝师论深?於事情言不离於道德智於子房而文则过辩如贾谊而术不疎上以格君心之非下以通天下之志但其不幸仕不遇时德宗以苛刻为能而贽谏之以忠厚德宗以猜疑为术而贽劝之以推诚德宗好用兵而贽以消兵为先德宗好聚财而贽以散财为急至於用人听言之法治边驭将之方罪已以收人心改过以应天道去小人以除民患惜名器以待有功如此之流未易悉数可谓进苦口之药石鍼害身之膏肓使德宗尽用其言则贞观可得而复臣等每退自西合即私相告言以陛下圣明必喜贽议论但使圣贤之相契即如臣主之同时昔冯唐论颇牧之贤则汉文为之太息魏相条鼂董之对则孝宣以致中兴若陛下能自得师莫若近取诸贽夫六经三史诸子百家非无可观皆足为治但圣言幽远末学支离譬如山海之崇深难以一二而推择如贽之论开卷了然聚古今之精英实治乱之龟监臣等欲取其奏议稍加校正缮写进呈愿陛下置之坐隅如见贽面反复熟读如与贽言必能发圣性之高明成治功於岁月臣等不胜区区之意

[book_title]卷一
钦定四库全书
翰苑集卷一　　　　　　　唐　陆贽　撰制诰【赦宥上】
奉天改元大赦制【平朱泚後改建中五年为兴元元年】
门下致理兴化必在推诚忘已济人不吝改过朕嗣守丕构君临万方失守宗祧越在草莽不念率德诚莫追於既往永言思咎期有复於将来明徵厥初以示天下惟我烈祖迈德庇人致俗化於和平拯生灵於涂炭重熙积庆垂二百年伊尔卿尹庶官洎亿兆之衆代受亭育以迄于今功存于人泽垂于後肆予小子获缵鸿业惧德不嗣罔敢怠荒然以长于深宫之中暗于经国之务积习易溺居安忘危不知稼穑之艰难不察征戍之劳苦泽靡下究情不上通事既壅隔人怀疑阻犹昧省己遂用兴戎徵师四方转饷千里赋车籍马远近骚然行齎居送衆庶劳止或一日屡交锋刃或连年不解甲胄祀奠乏主室家靡依生死流离怨气凝结力役不息田莱多荒暴命峻於诛求疲甿空於杼轴转死沟壑离去乡闾邑里丘墟人烟断絶天谴於上而朕不悟人怨於下而朕不知驯致乱阶变兴都邑贼臣乘衅肆逆滔天曾莫愧畏敢行凌逼万品失序九庙震惊上辱于祖宗下负于黎庶痛心?貌罪实在予永言愧悼若坠深谷赖天地降佑神人叶谋将相竭诚爪牙宣力屛逐大盗载张皇维将弘永图必布新令朕晨兴夕惕惟念前非乃者公卿百寮累抗章疏猥以徽号加于朕躬固辞不获俯遂舆议昨因内省良用矍然体隂阳不测之谓神与天地合德之谓圣顾惟浅昧非所宜当文者所以成化武者所以定乱今化之不被乱是用兴岂可更徇羣情苟膺虚美重余不德祗益怀慙自今以後中外所上书奏不得更称圣神文武之号夫人情不常系于时化天道既隐乱狱滋丰朕既不能弘德导人又不能一法齐衆苟设密网以罗非辜为之父母实增愧悼今上元统历献岁发生宜革纪年之号式敷在宥之泽与人更始以荅天休可大赦天下改建中五年为兴元元年自正月一日昧爽以前大辟罪已下罪无轻重咸赦除之李希烈田悦王武俊李纳等有以忠劳任膺将相有以勲旧继守藩维朕抚驭乖方信诚靡着致令疑惧不自保安兵兴累年海内骚扰皆由上失其道下罹其灾朕实不君人则何罪屈已弘物予何爱焉庶怀引慝之诚以洽好生之德其李希烈田悦王武俊李纳及所管将士官吏等一切并与洗涤各复爵位待之如初仍即遣使分道宣谕朱滔虽与贼泚连坐路远未必同谋朕方推以至诚务欲弘贷如能効顺亦与惟新其河南北诸军兵马并宜各於本道自固封疆勿相侵轶朱泚大为不道弃义蔑恩反易天常盗窃名器暴犯陵寝所不忍言获罪祖宗朕不敢赦其应被朱泚胁从将士官吏百姓及诸色人等有遭其扇诱有廹以凶威苟能自新理可矜宥但官军未到京城以前能去逆効顺及散归本道者并从赦例原免一切不问天下左降官即与量移近处已量移者更与量移流人配隶及藩镇効力幷缘罪犯与诸使驱使官兼别勅诸州县安置及得罪人家口未得归者一切放还应先有痕累禁锢及返逆缘坐承前恩赦所不该者并宜洗雪亡官失爵放归勿齿者量加收叙人之行业或未必兼构大厦者方集於羣材建奇功者不限於常检苟在适用则无弃人况黜免之人沉欎既久朝过夕改仁何远哉流移降黜亡官失爵配隶人等有材能着闻者特加録用勿拘常例诸军使诸道赴奉天及进收京城将士等或百战摧敌或万里勤王扞固全城驱除大憝济危难者其节着复社稷者其业崇我图尔功特加彞典锡名畴赋永永无穷宜并赐名奉天定难功臣身有过犯递减罪三等子孙有过犯递减罪二等当户应有差科使役一切蠲免其功臣已後虽衰老疾患不任军旅当分粮赐并宜全给身死之後十年内仍回给家口其有食实封者子孙相继代代无絶其余叙録及功赏条件待收京日并凖去年十月十七日十一月十四日勅处分诸道诸军将士等久勤扞御累着功勲方镇克宁惟尔之力其应在行营者并超三资与官仍赐勲五转不离镇者依资与官赐勲三转其累加勲爵仍许回授周亲内外文武官三品已上赐爵一级四品已上各加一阶仍并赐勲两转见危致命先哲攸贵掩骼薶胔礼典所先虽効用而或殊在恻隐而何间诸道将士有死王事者各委所在州县给递送归本管官为葬祭其有因战阵杀戮及擒获伏辜暴骨原野者亦委所在逐近便收葬应缘流贬及犯罪未葬者并许其家各据本官品以礼收葬自顷军旅所给赋役繁兴吏因为奸人不堪命咨嗟怨苦道路无聊汔可小康与之休息其垫陌及税间架竹木茶漆搉铁等诸色名目悉宜停罢京畿之内属此寇戎攻劫焚烧靡有宁室王师仰给人以重劳特宜减放今年夏税之半朕以凶丑犯阙遽用于征爰度近郊息驾兹邑军储克办师旅攸宁式当襃旌以志吾过其奉天宜升为赤县百姓并给复五年尚德者教化之所先求贤者邦家之大本永言兹道梦想劳怀而浇薄之风趋竞不息幽栖之士寂寞无闻盖诚所未孚故求之未至天下有隐居行义才德高远晦迹丘园不求闻逹者委所在长吏具姓名闻奏当备礼邀致诸色人中有贤良方正能直言极谏及博通坟典逹於教化幷洞识韬钤堪任将帅者委常参官及所在长吏闻荐天下孤老鳏寡惸独不能自活者并委州县长吏量事优恤其有年九十已上者刺史县令就门存问义夫节妇孝子顺孙旌表门闾终身勿事大兵之後内外耗竭贬食省用宜自朕躬当节乘舆之服御絶宫室之华饰率已师俭为天下先诸道贡献自非供宗庙军国之用一切并停应内外官有冗员及百司有不急之费委中书门下即商量条件停减闻奏布泽行赏仰惟旧章今以余孽未平帑藏空竭有乖庆赐深愧于怀赦书有所未该者委所司类例条件闻奏敢以赦前事相言告者以其罪罪之亡命山泽挟藏军器百日不首复罪如初赦书日行五百里布告遐迩咸使闻知
平朱泚後车驾还京大赦制
门下致理之体先德後刑礼义兴行故人知耻格教令明当则俗致和平然後奸慝不萌暴乱不作古先哲后莫不由斯国家受命百七十载八圣储庆敷佑下人迈种寛大之德累蠲苛酷之令盖仁之所积者厚故泽之所流者深兹予小子获主重器懵於理乱之本溺於因习之安授任不明赏罚乖当立法以齐衆而犯命愈甚兴戎以除害而长乱益繁贼臣蓄奸乘衅窃发九庙乏祀兆人靡依猰?肆其呑噬豺狼穴於宫阙岁未云半载罹播迁仰惭穹昊俯愧臣庶敢爱霣越苟全眇躬诚惧益纵寇雠重辱宗社忍耻誓志庶补前羞赖亿兆宅心不忘先德诸帅勠力恭行天罚俾余寡昧再膺多祜总乾纲於既紊复天柱於将倾言旋镐京不改旧物宗祧有序朝享有期责重庆多深增感惕呜呼君者所以抚人也君苟失位人将安仰朕既不德致寇兴祸使生灵无告受制凶威苟全性命急何能择或亏废名节或贪冒货利?於法网事匪一端究其所由自我而致不能抚人以道乃欲绳之以刑岂所谓恤人罪已之诚含垢布和之义涤清汚俗咸与更新可大赦天下自兴元元年七月二十三日昧爽已前大辟罪已下已发觉未发觉已结正未结正见系囚徒常赦所不原者咸赦除之今年五月二十八日已前左降官即与量移未复资者更与移近处流人及犯配隶藩镇効力并即放还亡官失爵放归不齿者量加收叙未复资者更与进改其黜免人等有素着行能傍连谴累特加録用勿以为负不有忠者谁复社稷不有劳者谁从巡狩连帅之重所以殿邦御侮也二千石之任所以分忧共理也方镇将校勤奉戍役中外寮吏恪居官次国有大庆所宜同之内外文武及致仕官三品已上赐爵一级四品已上加一阶仍并赐勲两转司徒兼中书令晟英特杰立光辅中兴再定皇都一匡天下推恩之典贻庆无穷宜与一子五品正员京官侍中瑊沉邃忠厚服劳王家保全危城翦除大憝嘉乃茂绩次于宠章宜与一子六品正员京官镇国军潼关节度使检校右仆射骆元光京畿渭南商州节度使检校右仆射尚可孤邠宁等州节度使检校右仆射韩游瓌奉天行营诸军节度使检校右仆射戴休顔咸秉大节着于艰难同勲叶忠翼我兴运宜各与一子七品正员官诸道节度使及行在都知兵马使兴元扈从左右金吾大将军金吾六军大将军等各与一子八品正员官诸道团练观察处置等使各与一子九品正员官应诸军赴上都收复将士等俱以纯诚奋其勇节连年带甲百战摧锋有忘身以効命有灭亲以徇义誓平国难如复私雠竞扬貔虎之雄克清枭獍之孽策勲行赏传嗣荣亲播乃功名与国终始自去年冬已来未经甄叙者即与超八资改转已经甄叙者更与超三资进改三品已上祖父母在先无官封者量与致仕官及邑号亡者并与追赠四品已下父母在先无官封者亦授致仕官及邑号亡者与追赠其赏钱委所司即依元勅支给应扈从将士三品已上赐爵两级四品已下各加两阶仍并赐勲其祖父母官封追赠并准收京城将士例处分应扈从官普恩之外三品已上赐爵两级四品已下各加两阶仍普赐勲三转其祖父母父母封赠并准收京城例处分应扈从官普恩之外三品已上更加爵一级四品已下更加一阶若常参官祖父母父母在先无官封者量授致仕官及邑号亡者与追赠诸州刺史普恩外赐爵一级诸道进奏陪位者更加一阶其奉天定难及元从功臣宜令本军本使即定名闻奏所司各准元勅优赏其诸道军镇及行营将士三品已上赐爵一级四品已上加一阶仍准今年正月一日制速与甄叙成德淄青魏博等节度幷诸军应归顺将士等各藴诚义积着功劳由朕失於抚绥顷岁暂怀疑阻寻能励节不替旧勲是资宴犒俾洽王泽宜委所司即约额支计各赐钱物赏设仍委本节度准前後勅速条疏甄叙其朔方幷诸军应在河中管内及同州将士等自远赴难解其重围念兹功劳并未酬报虽遭胁制情有可矜应到行营未经甄叙者并准元勅超五资改转其赏钱比收京城将士例各给一半委本军兵马使条録名衔闻奏所司支计给付其食实封者亦便配额令其请受应天下诸道军将士等如有年老及疾患尫弱不任军旅愿归乡里者并给终身优复州县切加安存勿令侵扰如无家可归者给田宅使得存济见危致命先典所尚况忠卫社稷杀身成功朕於斯人义有加等赠太尉秀实天授贞烈沮兹奸邪苍黄之中独藴雄断将纾国难诡收寇兵凶谋既亏吾事果济忠诚奋发手撃渠魁英风凛然振迈千古宜即差官致祭幷旌表门闾府县护其丧事缘葬所要一切官供仍於墓所官为立碑以扬徽烈其所赐实封五百户嫡子正员三品官诸子授正员五品官委中书门下即准元勅处分应诸道诸军将士有身死王事者委本道本使具名衔闻奏即与褒赠仍以在身官爵授其子孙内外文武官及诸亲诸色人等有横遭逆贼杀害者各听其家及亲识人於所司陈牒勘实闻奏亦与追赠如迹着忠烈衆所明知仍访其子孙量加优恤尚齿养老王风之首三代制理未或遗年朕将遵古典以兴化本人心而教孝用优秩赐式慰里闾京兆府耆夀年八十已上并与板授刺史仍赐紫八十已下及诸州府耆夀年八十已上并与板授本县令仍赐绯天下侍【侍字疑】老耆夀亦各与板授官如年九十已上者州县长吏岁时躬亲省问贫弱不能自存者量赐粟帛顷属多难人流俗弊加之以师旅因之以饥馑赋役繁起农桑失时哀哉瘅人汔可小息然以国计犹歉军实靡充未尽复除良增愧悼应天下建中四年年终已前所有诸色逋欠在百姓复内者一切放免百司及诸军诸使举放利钱今年六月已前百姓欠负未纳者亦并停徵京兆府百姓普恩外给复一年其供顿官吏委京兆尹类例具名衔闻奏量与优奨古者计户以署吏因时而建职既不乏事亦无冗员今田亩污莱版图凋耗齐人编户托庇官?贪吏猾胥诱为囊橐啓姧堕业为害尤深应在京百司色役人及流外等委御史大夫即与诸司使长官审详商议据见所掌事之闲剧定额闻奏仍校名送中书门下务从减省副朕忧人以後应须署置并定名先奏仍永为常式今年正月一日赦书节目有所未行者所司并举而行之赦书或有不该即比类条件闻奏敢以赦前事相言告者以其罪罪之亡命山泽挟藏军器百日不首复罪如初赦书日行五百里布告遐迩咸使闻知
翰苑集卷一

[book_title]卷二
钦定四库全书
翰苑集卷二　　　　　　　唐　陆贽　撰制诰【赦宥中】
贞元改元大赦制【兴元二年正月一日】
门下王者体元立极钦若乎天地纂业承统严奉于祖宗用能百神允谐兆庶永赖立国之本斯其大经朕烛理不明违道招损往遭多难沦陷国都天地宗祧旷而莫主则是钦若严奉之义缺矣甚用惧焉洎复京师遽将告谢有司以人力耗斁礼物废隳日居月诸岁聿云暮卜其吉日俯在上春齐心永怀坐以待曙而百辟卿士抗疏上言咸谓人心未宁不足以尽敬寇孽犹在不足以告功迫於羣情俯抑诚愿郊庙孔迩瞻言莫从悼心惭顔胡宁自处重以和平未洽灾沴荐臻去岁旱蝗两河为甚人流不息师出靡居加之以徵求因之以荒馑困穷殍馁转死丘墟关辅之间冬无积雪土膏未发宿麦不滋详思咎徵有为而致兵戎之後余祲尚存狱犴之中深寃未释又河中淮右逆将阻兵污胁齐人陷之死地虽欲自雪厥路无由抱义衔寃足伤和气此皆由朕爽德播灾于人为之父母实用愧耻今元隂已谢春日载阳勾萌毕伸幽蛰咸震思与海内同心自新发号更元用符天意宜改兴元二年为贞元元年自正月一日昧爽已前大辟罪已下已发觉未发觉已结正未结正系囚见徒罪无轻重咸赦除之先准勅令量移收叙人所司据节文速与处分应河中胁从将士多是奉天赴难功臣本居朔陲夙尚忠节岂以一夫诖误弃其累代勲庸朕於此军尤所不忍特宜洗涤待以初诚自非与官军决战死於锋刃其余虽临阵擒获亦从释放弃逆归顺者在身先有官爵实封一切如旧仍准前後勅所在便给赏钱幷与甄叙如有因危効节建立殊庸量其事绩特加奬擢李怀光若能飜然悔过束身赴朝念其尝有大勲必当终始全护仍准前勅授之官封朕於功臣庶亦无负淮西将吏百姓等皆被劫制久为匪人询事原情谅非获已今王师四合计日诛夷玉石俱焚用增恻悯宜令诸道进军之日唯存首恶一人其余徒党悉从原宥如有归顺及立功者并准河中将士例褒奨夫为国之要在於审官共理分忧守宰弥切阖境性命系乎其人将使里闾无愁苦之声风俗兴廉让之教得不慎柬髦彦寄之化源自今已後诸州刺史有阙中书门下於朝官中精择有理人才术者授之如刺史县令在任频年课绩尤异者擢授侍郎给舍郎官御史中外迭处用观其能赏罚必行期於竞劝自顷选曹署吏唯以书判求人务骋浮华莫稽实行且能言者不必适用藴用者或未能言凡为择人其在精核宜令清资常参官每年於吏部选人中各举所知一人堪任县令録事参军者所司依资叙注拟便於甲历之内具摽举主名衔仍牒报御史台如到任後政尤异者有赃犯事迹着明者所司録举官姓名闻奏以为褒贬其内外员及京城诸使名目委御史审勘会商量幷省停减仍集百寮定议务从简约息费便人其京官职田及息利官钱等黠吏诋欺移易疆畔或贫人转徙捕系亲邻日月滋深耗弊弥甚亦令百寮议其折衷择善而行往以赋役殷繁人不堪命定为两税事额易从比属军兴或踰始制法无所守吏益为奸哀我劳人汔可小息自诸道州府除两税外应有权宜科率差使一切悉停京畿及近县所欠百姓和籴价直委度支即勘会支给诸道非临寇贼州县自冬已来点召官健子弟并宜放散任营生业应经陷贼州县百姓屋宇被焚毁幷贫病老弱及遭伤损之类所在量加优恤使得安存天下名山大川幷自古圣帝明王贤臣烈士祠庙坟基各委当处长吏择日致祭必资精洁以逹志诚班制有差所以序贤也廪秩有等所以明劝也今或高卑失序中外相踰至於卿士之家尚罹冻馁之患忠信重禄岂其然耶内外官禄及俸钱手力杂给等委中书门下度支即参详定额闻奏应赴奉天及收城将士等并功存社稷节着艰危中心藏之岂忘酬报顷缘府藏空竭赏给未周乃眷勲臣实用增愧应准元勅合请赏钱人委所司节减在官及百司费用据所有财物速与给付应在京城及诸道立功将士等先有诏旨并许甄升所司勘会淹历时月委中书门下即准元勅处分诸军行营幷河中朝邑被胁从将士家口在京及诸州府者宜令本道节度观察使安存赈恤各令优给应诸军使立仗见在城将士等共赐七万匹制书有未该备所司速比类条件闻奏敢以赦前事相言告者以其罪罪之亡命山泽挟藏军器百日不首复罪如初赦书日行五百里遐迩咸知
冬至大礼大赦制【贞元元年十一月】
门下君天下者受命于天地继业于祖宗致其诚心惟敬与孝违敬莫大乎废祀亏孝莫大乎黩神朕以眇身属承大统纵欲败度浸生厉阶兵连祸深变起都邑六师播荡九服震惊郊庙园陵陷於凶逆神人乏主将迨周星列圣大业几坠于地违亏敬孝罪由朕躬抚临万邦甚用自愧侧身思咎庶补将来股肱元臣比义叶德爪牙衆士勠力同心诛大憝而都邑廓清翦逋寇而关河厎定兹再与王公卿尹洎亿兆之人备其盛容修其礼物荐诚清庙展敬圜丘陈谢罪????告雪愤耻感慕慙惕若无所容上帝顾怀再新景命岂伊匪德独荷鸿休思与普天诞膺多福可大赦天下自贞元元年十一月十一日昧爽已前大辟已下已发觉未发觉已结正未结正系囚见徒罪无轻重常赦不原者咸赦除之左降官量移近处流人及藩镇効力并即放还应有痕玷禁锢前後恩赦节文未该及者亦宜洗雪勿以为累李希烈僭逆不道诚所难容朕悯念苍生务息征讨频有诏命许其自新若能归降依前勅待以不死淮西管内将士官吏百姓等一切原宥与之如初先有官封亦皆复旧如能特建功効者当别抽擢若家口亲属在诸道者长吏绥抚各使安存其归顺百姓仍委节度观察使刺史给空闲地任便安居优复终身务令全济待事平已後听归本贯天下百姓去年十二月已前欠负官税官租及诸色人逋悬一物已上但不在官典复内者一切免放内外文武官见任及致仕官三品已上赐爵三级四品已下加一阶天下诸使诸将军士三品已上赐爵一级四品已下加一阶白身人赐勲三转自顷凶渠倡乱逆臣附奸保据国都凭陵甸服朕出次郊邑再迁巴梁险阻艰难靡不经历暴乱之後仍彰烈士之功忧危之中方见直臣之节録勲进善其可弭忘应奉天兴元元年扈从立功幷收京城将士食实封者各随文武与一子官余并加两阶仍赐勲三转其文武百官应扈从到兴元府者五品已上赐爵一级六品已下加一阶合入三品五品者不拘考限听叙其五品已下父母未经追赠者与追赠应平河中将士即准元勅速与甄奨自建中四年已来有身死王事义烈着明未经褒赠者本道即具名衔事迹闻奏诸道有解退官健州府长吏切务安存仍量以空闲田地给付免其差役任自营生社稷之勲以辅兴王业统帅之任以总制戎麾参衮职者其德崇授旄节者其功大方镇乃国之垣翰禁卫实予之爪牙尹京实赖於肃清主计尤资於办集所颁庆泽宜越常伦司徒兼中书令晟宜与一子五品正员官幷四品阶诸道副元帅与一子六品正员官中书门下平章事充节度使各与一子七品正员官节度使及神策兵马使六军统军金吾六军大将军判度支侍郎各与一子八品正员官都团练都防御等使京兆河南尹金吾六军将军殿前射生兵马使各与一子九品正员官多难以来三十余载克平祸乱属在戎臣或节着艰危或勲高战伐受任虽专於总帅成功亦赖於羣材懋赏推恩宜加裔嗣诸道大将功业崇高者各与一子官本使即详定録名闻奏副元帅都统兼节度下每道各二十人都团练都防御使下各十人如大将子孙之中有艺业优长性行纯确者本使具状闻荐仍量事资给令赴上都朕当随材授官以充侍卫庶使忠臣之後与国无穷故尚父子仪先朝元勲再复京邑赠太尉秀实以死为国节冠古今宜令与子孙一人五品正员官自至德已後节度使大将有忠烈绩効着明其後沦翳者所司即条録闻奏与子孙一人正员官诸色人应在贼中潜奉神主顷已甄赏宜便赐优崇三品已上赐爵一级四品已下加一阶江淮转运使检校左仆射同中书门下平章事韩滉励精勤职夙夜在公?挽资储千里相继事无????素人不告劳拯于凶灾厥有成绩可进封晋国公关畿之内连岁兴戎荐属天灾稼穑不稔谷籴翔贵烝黎困穷仓廪空虚莫之赈赡每一兴念悯然痛心宜令度支取江西湖南见运到襄州米十五万石设法般赴上都以救百姓荒馑如山路险阻车乘难通仍召贫人令其般运以米充脚价务於全活流庸庶事优饶副朕勤恤立国之道始於亲亲所以厚骨肉之恩明教化之本况荐经艰故宗族漂沦敦睦之情有加常典大长公主长公主公主各与一子七品官嗣王郡王郡主县主各与一子官出身应陪位皇亲五等已上诸亲三等已上者三品已上赐爵一级四品五品加一阶六品已下及常选官散官等简选日优与处分未出身人量授文武散官如宗子中有德行才能宗正卿具名闻奏当别奨任致理之本在乎审官审官之由资乎选士将务选士之道必精养士之方魏晋已还浇风未革国庠乡校唯尚浮华选部礼闱不稽实行学非为已官必徇人法且非精弊将安救宜令百寮详思所宜各修议状中书门下参较得失择善而行有虞建官三载考绩在汉为吏或长子孙盖吏久於官则人情不苟官久於事则理化有成日者制度废隳考课乖舛淹速靡准升降无名欲令庶寮何以惩劝自今以後刺史县令未经三考不得改移其余非在职绩効殊尤亦不得越次迁转刺史停替须待鱼书内外五品已上及常参官在任年考已深者即量才効用与改中外迭处以观其能夫明目逹聪务广闻见或虑怀才抱器输忠纳谏之伦地处幽遐无由自逹永言於此梦想不忘应诸色人有长策济时忠规匡主任具陈所见诣所居之州委刺史略与讨论观其旨趣但有裨治道不涉私情便与附驿递送朕当亲览自立两税经今百年或初定之时已有偏倂或户口减耗旧额犹存轻重不均流亡转甚委度支即折衷条理以恤困穷古者虽有水旱人无菜色皆由储畜不匮劝导有方前代所置义仓国初亦循其制备灾救乏甚便於人即宜准贞观故事天下所垦见田上自王公下及百姓每丰稔之岁秋夏两时州县长官以理劝课据顷亩多少随所种粟豆稻麦逐便贮纳以为义仓如年谷不登即量取赈给官司但为其立法劝谕不得收管仍各委本道观察使逐便宜处置闻奏敦本厚生必资播殖当今所切莫甚於斯自今百姓有垦辟田畴加於常岁者所加之地不得辄徵租税刺史令长考课亦以本界垦田多少为殿最今年蝗旱损甚州府开春之後量给种子使就农功天下应荒闲田有肥沃堪置屯田处委当管节度使观察都团练都防御等使刺史审细检行以诸色人及百姓情愿者使管佃如部署精当收获数多本道刺史特加襃升屯田等节度优赏如是逃户田地本主复业即却给还辇毂之下四方会同供应既多难为准定急赋繁役人何以堪宜令京兆尹与度支计会长安万年两县每季各先支贮备钱五千贯文於县库收纳定清干官专知应缘卒须别索及杂供拟幷工匠等县令与专知官先对给价钱季终之後申度支勘会所是和市和雇并须先给价钱两税外一物已上不得科配百姓御史台朝廷纪纲尚书省治化根本百度得失系乎其人自顷制勅颁行所司多不遵守王臣奉职岂所宜然委御史台左右丞切纠稽违无壅朕命南郊太清宫太庙应职掌行事官郊庙摄将军中郎郎将及留守副留守内定行从官三品已上各赐爵一级四品已下加一阶并赐勲两转其诸色支供作官司直长上流外灼然要职掌者并赐勲两转行事室长掌坐斋郎礼生赞者减二年劳无劳可减者简选日优与处分崇贤馆学生见在者减帖策各一道国子监陪位学生赐勲一转介公酅公各与一子官如无子孙赐物一百匹神策六军殿前左右射生英武威远皇城左右金吾街使将士应缘大礼宿卫御楼立仗及守本库本营者共赐物若干端匹天灾作沴深儆予衷局蹐忧惭罔知攸措今谷价腾踊人情震惊乡闾不居骨肉相弃流离殒毙所不忍闻公私之间廪食俱阙既无赈恤又复徵求财殚力竭继以鞭箠弛征则军粮乏赡厚取则人何以堪念兹困穷痛切心骨思所以济浩无津涯补过实在於增修救患莫如於息费致咎之本既由朕躬谢谴之诚宜自朕始宜令尚食所进御膳每日各减下一半应宫人等每月惟供给粮米一千五百硕飞龙廏马从今已後至三十日已前并减一半料京兆府应差科百姓及和市和买等诸色目事无大小一切并停公私债负容待蚕麦熟後徵理
翰苑集卷二

[book_title]卷三
钦定四库全书
翰苑集卷三　　　　　　　唐　陆贽　撰制诰【赦宥下】
贞元九年冬至大礼大赦制
门下朕以寡德属当大统皇天眷佑俾主兆人惧不克承夙夜祗畏?怀前烈致于昇平予心浩然罔知攸济小大之务曷尝不勤刍荛之言亦莫不敬虑每存於致理志常在於恤人中宵屡兴终食累叹一事乖张惄焉疚怀一夫罹殃恻若伤体思与海内同臻大和息其生业降心从衆实匪有辞克已利人诚无所恡然以视听有极思虑难周况乎长自深宫安於近习损益之理宁免过差幽远之情固多未逹由是兢兢砥砺悔往修来烛理所患於不明推心庶几於无负日慎一日于今十有五年矣上灵降监多士叶诚五稼屡丰四鄙不扰方镇辑睦干戈厎宁边垒缮完殊方款附协天地会昌之运实宗社无疆之休庆既荷於元功礼有昭於大报矧惟霜露之感永切孝思禋燎之仪每勤精意将申诚敬其在躬亲是与公卿大夫?奉牺牲圭璧陈其文物荐其馨香类秩於泰坛朝享于清庙率职来助万邦攸同备物致严百礼具举诚慕获展神人允谐明发永怀庆感斯集纯嘏所锡岂惟朕躬思俾普天均承惠泽可大赦天下贞元九年十一月十日昧爽已前系囚见徒大辟已下罪无轻重咸赦除之其见於官辩对者亦并放免官人犯入已赃不可令其却上已後勿以为累左降官及流人并量移近处其官已经量移未复资者还其阶爵窜谪遐裔冀速沾恩比者准制量移所司比例申牒屡加盘覆累涉岁年既甚淹迟且不均一宜令吏部刑部审勘检本流贬及量移勅旨比类元犯事状轻重两月内与处分外文武见任及致仕家居幷诸军诸使将士等三品已上赐爵一级四品已下加一阶应百姓自置义仓仍准贞元元年十一月十一日制处分立人之道惟孝与忠孝莫大於荣亲忠莫先於竭节惟尔师长卿校洎乎方岳列藩保乂皇家交修庶绩竭节之効既昭乃诚荣亲之恩宜洽国典内外文武清望职事官幷节度观察都防御都团练经略等使父在未有官量授检校五品官母在未有邑号者各封邑号父母亡没者量与追赠已经追赠者更与改赠佐运之臣纳忠之辅功既存於社稷庆宜及於子孙故周锡田土汉传带砺畴其爵邑与国终始以明报德之恩劝为臣之节其或年代未远利泽犹存祠宇已变於荒墟裔嗣不编於仕籍思其人犹爱其树况奠享乏主而不加省録者乎兴灭国继絶代所以礼先贤也修宗庙敬祀事所以教追孝也化俗归厚此其大端应九庙配享功臣及武德以来将相名节特高有封爵废絶祠庙无主者宜许子孙一人绍封以时享祀自今以後应有家庙子孙但传袭封爵者并许享祔于庙其有毁卖私庙及买之者各以犯教义赃论自古圣帝明王忠臣烈士各令所在长吏以礼致祭书叙明目逹聪垂拱而理诗称济济多士文王以宁舍已从人故能通天下之志弃瑕録用故能尽天下之才昔在太宗勤求理道纳谏如响任贤勿疑致俗於太平垂范於永代朕获承鸿绪追慕圣猷书之座隅常自儆励朝夕翘想庶闻嘉谋梦寐劳怀思得贤士凡厥在位所宜共成诸司官有陈便宜者各尽所见条疏封进事有寃滞政有阙遗悉当极言无或隐避诏勅不便於时者所司执奏以闻天下有藴德怀才隐居不仕委所在观察使表荐当以礼邀致诸色人中贤良方正能直言极谏或博通坟典逹於教化或详练故事长於着述或精习律令晓畅法理或该明吏术可委理人或洞识韬略堪任将帅者委所在州府长吏及台省常参官详録行能举奏并限来年七月内到京朕当亲试应缘大礼掌职行事仗内引驾摄将军中郎郎将留守副留守幷诸道表状陪位法驾三引官等三品已上更赐爵一级四品已下加一阶其郊坛宫庙行事官仍各赐勳两转皇亲诸亲应陪位者三品已上赐爵一级四品五品加一阶六品已下及常选官至选日优与处分白身人及诸色应陪位官等各赐勳两转亲王大长公主郡主县主赐物各有差酅公介公各赐物若干段行事室长掌坐斋郎礼生赞者各减一年劳无劳可减者至简选日优与处分崇贤舘学生减策一道国子监学生陪位者及应缘祗应诸司作官直长长上流外要职掌内侍省白身诸州行纲考典两京耆夀诸色番役当上在城幷量留十月番人等各赐勲一转鸿胪番客共赐物若干神策六军英武威远皇城金吾街使诸军诸使将士应缘大礼宿卫御楼立仗及守本库本营者共赐物若干端匹天下耆老百岁已上者各赐锦帛五段米五硕八十已上及鳏寡惸独不能自存者委刺史县令各加优恤应缘大礼加阶及赐勳爵等申报叙奏期限并准贞元六年十二月二日勅处分余依常式所司不须更作条件赦书日行五百里布告遐迩咸使闻知
蝗虫避正殿降免囚徒德音
夫人事失於下则天变形於上咎徵之作必有由然自去岁已来灾沴仍集雨泽不降延历三时虫蝗既臻弥亘千里谷籴翔贵稼穑卒痒嗷嗷烝人聚泣田亩兴言及此实所痛伤徧祈百神曾不获应方悟祷祀殊救患之术言词非谢谴之诚忧心如焚深自刻责得非刑法舛谬忠良欎堙暴贼未蠲劳师靡息事或无益而重为烦费任或非当而横肆侵蟊有一於兹足伤和气本其所以罪实在予百姓何辜重罹殍馁所宜出次贬食节用缓刑侧身增修以谨天戒朕避正殿不御百寮奏事并於延英处分尚食进膳宜更节减百司不急之务一切且除诸军将士外自余应食官粮人及诸色用度等并委本使长官商量权行停减以救荒馑仍限十日内具元额及所厘革条件闻奏待至丰稔却令依旧畿内百姓委京兆尹切加慰抚除正税正役外徵科差遣并宜禁絶非交相侵夺寻常诉讼不须追扰务且息人京畿内外及京兆府诸县见禁囚徒死罪降徒流以下一切放免畿内及河中同州界应有因战阵杀戮遗骸暴露者各委所在长吏随事薶瘗咨尔卿佐实惟股肱所当一其诚心同恤灾患勉修厥职副我忧勤
诛李怀光後原宥河中将吏幷招谕淮西诏
自昔哲王以道化下不竭物以充欲不劳人以树威亿兆之心如戴父母兵革不试四方来同苟或昧於德绥务以力胜士旅疲耗烝黎困穷幸以成功岂云有补李怀光久从戎旅颇着勤劳拔於等伦授以旄钺誓师河朔奔难奉天有夷凶嫉恶之诚有弭患释围之绩俾介元帅仍升上台秉心匪彞自厎不类怙衆贪乱附奸胁君朕用再迁几危宗庙洎股肱宣力贼泚就诛率土之人咸怀奋撃朕独排羣议未忍加兵命复官封志期全贷而乃昬迷不返悖慢逾彰残害使臣侵败畿甸密迩京邑人愁无聊谕之不悛乃用致讨上帝悔祸元臣协谋克集茂勲以夷大难渠魁授首余衆革心制胜以谋兵无血刃虽事非获已义在救人而本其所由情深罪已盖以信诚未着抚驭或乖至使功臣陷於诛戮谓之克敌宁不愧心然以怀光一家法当殱戮念其昔居将相尝寄腹心罪虽挂於刑书功已藏於王府以千纪之迹固合灭身以赴难之勲所宜有後非常之泽俾洽幽明虽屈彞章庶旌往効大夫君子无我有尤宜以怀光一男为嗣赐庄宅各一所听住京城仍还怀光首级及屍任便收葬其妻及诸子孙在室女等并递送澧州委李臯逐便安置使得存立其出嫁女及诸亲戚并宜释放应先陷河中将士等皆婴迫胁无路申明多是朔方旧人素藴忠义幷幽州泾原将士顷被朱泚胁从收京之时奔窜在彼究其本末情有足矜况能协力同谋举城归顺録其成効咸与惟新宜一切洗雪勿为瑕累先有官爵实封者并许仍旧其中首谋効顺事绩着明者委副元帅条件闻奏别加甄奨河中及同州绦州百姓并经陷贼又久屯军骨肉流离生业废弃兴言轸念良用恻然宜各给复一年京兆府奉先美原等县缘与同州接近随便供运杼轴既繁流亡颇衆委京兆尹即量事优恤条件闻奏仍加招辑使各安存河中保义军保宁军节度使幷管内诸军行营兵马副元帅河中保宁等军节度度支营田观察处置等使银青光禄大夫检校司徒同中书门下平章事兼太原尹北都留守北平郡王燧惟岳降生欎为时杰奉上励匪躬之节训师怀尽敌之谋略地无遗攻城必拔发扬以威强寇感激而服叛徒嘉谋屡闻能事毕备朔方河中同绦陕虢汴等州及管内诸军副元帅河中绦州节度观察处置等使开府仪同三司行侍中兼河中尹咸宁郡王瑊鉴识精明宇量弘博秉义率衆推诚待人坚制不夺之心亟陈必胜之略辑睦士旅安慰流庸盛德克彰崇功允集惟乃二帅一其诚心奉行天诛同奨王室有崇让之美有禁暴之能元恶既除全城底定是加宠命以荅崇勳燧可兼侍中仍与一子五品正员官幷阶余并如故瑊可检校司空仍与一子五品正员官幷阶余并如故华州潼关镇国军节度使开府仪同三司检校右仆射幷华州刺史上柱国武康郡王骆元光邠宁庆等州刺史御史大夫上柱国许昌郡王韩游瓌鄜坊丹延等州节度观察使检校兵部尚书兼御史大夫上柱国东平郡王唐朝臣等并节着艰危功成讨伐镇于冲要隐若长城取彼凶残进无坚阵比义同德廓清方隅宜增食于真封且延荣於?子可各赐实封二百户仍与一子六品正员官幷五品阶余并如故应诸道诸军同讨怀光将士等一自征役淹历岁时被服干戈略无宁息赖兹勤効是有成功宜并赐三十万端匹以充宴赏仰度支即般次送赴并各放归本道仍令所司叙録即超资与改转其中大将及功効殊尤者委所司速具名衔闻奏先与处分其先在河中将士亦宜依例赐钱宴赏如本是奉天定难功臣准条合给赏者度支即排比支付呜呼自国家多难二纪于兹朕嗣位七年连兵五载追惟往事悔恨于怀今二孽既诛诸方甫定哀彼淮右独为匪人其帅不龚其衆何罪朕晨夕惕虑念之甚详罢征讨则阻命止於数州穷战争则流祸及於天下利病之势较然相悬俾人罹殃宁我忍耻今勲贤列镇疆理有经纵未偃戈足以保境况天地之大无所不容岂令是邦犹隔朝化因兹大庆使洽鸿恩诸道应与淮西接连宜且各守封境非被侵轶不须进讨仍委所在长吏明加招谕宣布朕怀李希烈若能归降待以不死其余将士官吏百姓等一切并与洗涤与之更新先有官封亦皆仍旧如能去逆効顺因事建功理当甄升以示褒劝其所以优赏科条并准前勅处分朕思与海内去危图安有过自新虽大必宥朗然明信彰示兆人期尔庶邦自求多福无有遐迩咸使闻知
诛李希烈後原淮西将士幷授陈仙奇节度诏
反易天常悖违人纪衆之所弃罔或逃诛李希烈蔑义背恩穷奸极暴谓神器可以力取谓生灵可以诈欺志在凶残躬行僭窃罪无与比法实难容以君德不修致人於祸究其端本过实在予不忍烝黎重相攻战屡施诏命务欲怀柔抑羣帅奋发之诚驻诸军讨逐之势不惮屈已期於息人希烈曾无悛心益逞骄志虐毒滋甚吞噬无厌恶贯既盈自厎夷灭开府仪同三司御史中丞临漳郡王陈仙奇忠勇有余沉毅能断摅阖境受汚之愤导三军思顺之心唱义一呼羣情响附廓清氛祲殱戮渠魁驿书上闻函首入献方隅既乂役戍其休悬赏之科是宜必信其以仙奇为检校工部尚书兼蔡州刺史御史大夫充淮西节度仍赐实封五百户应淮西管内将士官吏百姓等顷迫凶威遂从胁制既诛元恶俱是平人除李希烈一家其余并准前後赦勅原放更无所问其将士等或本属平卢或久镇淮右素推忠义累着勳庸果能叶志同谋输诚奉顺以兹节効良有可嘉委仙奇即以诸色官钱优与宴劳其中首建谋议同斩希烈人等宜并条録闻奏节次褒赏比年以来有潜图効顺节义着明计或未行为贼屠害者亦当审加访察具事绩以闻如有子孙仍并録名闻奏百姓等久经沦陷兼被伤夷遐想凋残实足哀悯除供当道军用外宜给二年应被希烈差点兵马及团练子弟并即放散其本额将士之中有不乐在军愿归农业者委节度刺史量给逃死户田宅幷借贷种粮优给复终身使之存济宜令尚书左丞郑叔则充淮西宣慰使呜呼往钦哉自希烈叛命于今五年王泽不通下情亦阻所宜宣我信令以释危疑敷我惠和以慰疲瘵涤清汚俗咸与惟新厎难一方以称朕意
重原宥淮西将士诏
乃者希烈乱常阻兵窃号汚胁士衆残虐烝黎朕志在好生诚深罪已为人受耻不忍加兵惟兹一军代着忠节果殱元恶不替旧勲询於衆情就拜戎帅人亦劳止期於小康旋乖恤下之方重致丧身之祸由朕薄德俾人不宁抚临万邦且愧且悼犹赖将校士旅秉其诚心邦人不惊军部无挠以兹节効良有可嘉所宜慰安俾洽寛泽应将士吏人承前所有诸过犯罪无轻重一切释放旷然昭洗咸与惟新其有先请受庄宅财物者各以见管为主将士衣赐节料幷家口粮赐等一切并准旧例以时给付不得停减先令优与赏设亦准元勅处分务令丰厚以称朕怀仍加晓谕各委知悉
翰苑集卷三

[book_title]卷四
<集部,别集类,汉至五代,翰苑集>
钦定四库全书
翰苑集卷四　　　　　　　唐　陆?　撰制诰【优恤赐功臣名改州府】
赈恤诸道将吏百姓等诏
国之经制储畜备灾虽遇凶年人无菜色时或弛征散利务穑劝分徙有以均无因丰而补败救患之术抑其次焉自戍役繁兴两河尤极农桑日废井邑为墟丁壮服其干戈疲羸委於沟壑伤夷未复荒馑荐臻历河朔而至於太原自淮沂而被于洛汭虫螟为害雨泽????时稼穑卒痒烝黎重困然犹徵赋不息征役未宁冻馁流离寄命无所兴言感悼焚灼于怀朕闻刑罚失中虐沴斯作致咎之本在予一人万姓何辜遭罹其弊兢兢惕畏不敢遑安庶蠲下土之灾用荅上天之戒其宣武等军宋亳陈州等节度淄青等州节度河阳怀州节度东都畿汝等州节度潞美军泽潞磁邢等州节度保寜军节度成德军恒深赵等州节度易定等州节度每管各赐米五万硕所司即般运都於楚州分付各委本道差官受领赈给将士百姓等务令均洽以惠困穷属军费方殷国储尚歉今所赐赈给其数非多犹虑孤惸或未周赡谷价翔贵何能自资江淮之间连岁丰稔廹於供赋颇亦伤农收其有余济彼不足允孚发敛之术且叶变通之规宜令度支於淮南浙江东西等道量置塲加价和籴米三五十万硕差官般运於诸道减价出粜贵从权便以利於人无或劳烦重予不德方岳守将实朕股肱恤患分忧与朕同体宜即遣使分道宣慰劳勉将士省问乡闾有可以救岁之凶灾除人之疾苦各与本道节度使商议具以闻奏必精必详用称朕意
优恤畿内百姓并除十县令诏
朕以薄德托於人上励精思理期致雍熙鉴之不明事或乖当百度多阙四方靡宁伤夷未瘳而征役荐起流亡既甚而赋敛弥繁人怨闻上天灾降下连岁蝗旱荡无农收惟兹近郊遭害尤甚岂非昊穹作沴深儆予衷局蹐忧惭罔知攸措今谷价腾踊人情震惊乡闾不居骨肉相弃流离殒毙所不忍闻公私之间廪食俱竭既无赈恤犹复徵求财殚力疲继以鞭箠弛征则军莫之赡厚敛则人何以堪念兹困穷痛切心骨思所以济浩无津涯补过实在於增修救患莫如於息费致咎之本既由朕躬谢谴之诚当自朕始宜令尚食每日所进膳各减一半宫人等每月惟供给粮米一千五百硕其余悉皆停省年食支酒料宜减五百硕飞龙廐马从今已後至四月三十日已前并减半料京兆府百姓应差科徵配及和市和籴等诸色名目事无大小一切并停公私债负容待蚕麦熟後徵收百司非至切之务如追扰百姓及追勘徵收等色府县并不须承受其寻常诉讼非交相侵夺者亦不得为理百姓及诸色人等如能力行仁义均减有无賙贷贫人全活数衆者府司具事迹闻奏朕当授以官秩蠲其征徭如县令劝导有方流庸克济至夏初已来类例勘会但户口无减田畴不荒亦以状闻量加优奬百姓有廹於荒馑全家逐食者其田宅家具树木麦苖等县司并明立簿书印记令所由及近邻人同检校勿容辄有毁损及典卖塡纳差科本户却归使令复业夫致理之本必在於亲人亲人之任莫切於令长导王者之泽以被於下求庶人之瘼以闻于朝得失之间所系甚大且一夫不获辜实在予况百里之安危万人之性命付以长吏岂容易哉今甸内凋残亦已太甚每一兴想?然伤怀非慈惠不能恤疲甿非才术无以赈艰食台郎御史选重当时得不分朕之忧救人之弊昨者详延羣彦亲访嘉猷尚书司勲员外郎窦申等十人咸以器能理道精心究烝黎之疾苦知教化之宗源辍於周行往涖通邑申可长安县令郑珣瑜可检校吏部员外郎兼奉先县令韦武可检校礼部员外郎兼昭应县令贾全可咸阳县令兼监察御史霍琮可华原县令兼监察御史王仓可检校礼部员外郎兼昭应县令李曾可盩厔县令兼监察御史荀曾可三原县令兼侍御史李绲可富平县令兼殿中侍御史其有散官封赐者并如故应畿内县令俸料宜准常参官例均融加给泾阳县令韦涤洁已贞明处事通敏有御灾之术有字物之方人不流亡事皆办集惟是一邑之内独无愁怨之声古之循良何以过此就加宠秩允叶前规可检校工部员外郎兼本官仍赐绯鱼袋幷赐衣一袭绢百匹马一匹呜呼积行在躬虽微必着咨乃庶尹其惟钦哉朕闻为君者必择人而官为臣者罔择官而处弛张系於理不系於时升降在乎人不在乎位朕方抑浮华以敦教稽言行以进人非次之恩以待能者彰善黜恶期於必行凡百君子各宜自勉
重优复兴元府及洋凤州百姓等诏
朕巡狩山南自春涉夏师旋殷会日费既广州闾杼轴岁计其空东作妨时西成罕望虽黾勉从事人不告劳而悯悼积衷予实知愧昨者减其租税优以复除庶乎有瘳汔用小息洎驾言旋轸躬履畏途絶磵萦回危栈绵亘时经霖雨道阻且修工徒造舟县人葺路靡幼靡耊莫获宁居而又齎负糗粮供备顿舍涉于千里饫我六师居人露处以罔依宿麦过时而不获覩兹妨夺弥增感伤前所复除未足酬恤式敷惠泽以纾大劳其兴元府除先优复外宜更给复二年凤州全放今年税其兴元府凤州界内知顿及修道路阁桥州县官将士等并委严震类例功効具名闻奏量与甄奬嗟乎古先哲王东征西怨顾予不德重以劳人补费録勤是有申命长吏明加优谕称朕意焉
议减盐价诏
三代立制山泽不禁天地材利与人共之王道寖微强霸争骛於是设祈望之守兴榷管之法以佐兵赋以寛地征公私之间犹谓兼泽历代遵用遂为典常自顷寇难荐兴已三十载服干橹者农耕尽废居里闾者杼轴其空革车方殷军食屡调人多转徙田亩污莱乃专煮海之利以为赡国之术度其所入岁倍田租近者军费日增榷价日重至有以谷一斗易盐一升本末相踰科条益峻念彼贫匮何能自滋五味失和百疾生害以兹夭毙实为痛伤呜呼朕丕承列圣之绪遐览前王之典既不克静事以息用又不获弛禁以便人征利滋深疲甿致困予则不恤其谁省忧应江淮幷峡内榷盐宜令中书门下及度支商议裁减估价兼厘革利害速具条件闻奏削去苛刻止塞奸讹务於利人必称朕意
赐京畿及同华等州百姓种子赈给贫人诏
春阳布和万物畅茂实兆庶乐生之日农夫致力之时今兹吾人则异於是迫以荒馑愁怨无憀有离去井疆业於庸保有乞丐途路困於死亡乡闾依然烟火断絶种饷既乏农耕不兴若东作????时西成何望为人父母得不省忧虽国计犹虚公储未赡济人之急宁俟盈丰罄其有无庶拯艰厄京兆府百姓并宜赐种子二万硕同华州各赐三千硕陕虢两州赐四千硕委州长吏即於度支计会请受差公清仁恤之吏与县令亲至村闾随便给付仍加劝课勿失农时应诸仓所有远年粟麦宜令节度更分二万硕京兆尹即差官逐便般载赈赐贫人先尽鳏寡孤惸目下不济者务令均给全活流庸呜呼朕德之不敷诚之不感上帝降割丁宁厥躬元元何辜罹此灾害思欲拯救未知其方长人之官寄任斯重所宜极虑与我同忧勉敷惠和以育疲瘵伫闻良术称朕意焉
赐将士名奉天定难功臣诏
国家受天明命平一宇内自武德迄于天宝百四十载海内无事崇德广化泽浸生人时洽和平俗登富教鳏寡孤独咸得其所鸟兽鱼鼈亦罔不宁凡今有生实赖亭育羯虏伺间盗起幽燕率土之人莫保性命肃宗以神武戡大难先朝以仁德绍兴运区域再造亿兆再康室家离析而复安子孙煦妪而相长劳来安集垂三十年则我列圣之於天下惠泽深矣朕以寡昧祗膺宝历常恐不克负荷罔敢怠荒道有未明事多乖谬羣情壅而不逹大信郁而不彰两河之间羣盗连祸朕务除大患靡惮暂劳是以兴有征之师问干纪之罪昨以泾原士徒将赴汝郊失於抚绥致使溃叛朱泚乘衅因构异图肆其狼心诱我蟊贼谓君可叛谓天可欺纵恣凌悖无所愧畏朕失守宫阙出次郊畿九庙震惊万姓奔骇内省思咎外顾怀慙罪实在予不敢自蔽意者宗社降佑大儆于朕躬夙夜殷忧庶乎有补实赖股肱心膂励从戎之节方岳将校集勤王之师赴难如归见危思奋坚贞励操何日忘之平巨猾者必仗羣雄赏茂绩者不限彞典保勲庸於带砺传爵邑於子孙崇功美名与国终始其诸军使应到奉天县将士等宜并赐名奉天定难功臣食实封者子孙相继代代无絶身有过犯递减罪二等子孙有过犯递减罪一等当户应有差科徭役一切蠲免其功臣已後虽衰老疾患不任军旅者当分粮赐等并与全给身死之後回给家口十年勿絶如有能枭擒朱泚者即以朱泚在身官爵授之仍加实封二千户朱泚所有田宅财物悉并充赐其枭擒贼大将已下幷节级特加优宠仍各与实封应枭擒人所有田宅财物亦使赐之其余立功应合授官给赏并准今年七月勅处分其今日已前身死王事者追赠官爵亦称奉天定难功臣子孙为功臣之家应合袭封减罪蠲免差役等一切同例宣告中外令知朕怀建中四年十一月二十三日
改梁州为兴元府升洋州为望州诏
自昔多虞顺时而动古公避狄兆永祚於岐下高帝徙蜀建雄图於汉中王蹟所兴子孙是奉覩迁居於遐阻知致君之艰难矧天下为家不常厥邑王者所至四方会同崇号设都於是乎在朕遭罹寇难播越梁岷烝庶烦於供亿武徒勤於扞卫凡百执事各奉厥司人皆竞劝物以丰给嘉乃成绩予怀不忘今大憝已除京邑甫定将旋法驾展敬园陵眷于是邦复我兴运宜其崇大以示将来古者天子省方则问耆年恤百姓以颁庆赐以茂勲劳用弘布泽之恩式慰来苏之望宜改梁州为兴元府其署置官资望一切与京兆河南府同南郑县升为赤县诸县并升为畿县见在州县官各令终考秩至考满日放选依本资处分耆夀与板授五品官仍并赐绯先已赐绯并赐紫典正等各赐勲五转百姓除先减放税钱外更给复一年洋州宜升为望州见任州官亦并令终考秩幷诸县官等各减两选无选可减者各加三阶应山南西道节度下将士除扈从迎驾已经改官者余并即与甄叙呜呼古先哲王东征西怨顾予不德重于勤人抚心咎已良增愧叹宣示有衆明知朕怀
翰苑集卷四

[book_title]卷五
钦定四库全书
翰苑集卷五　　　　　　　唐　陆贽　撰制诰【慰劳招抚处分事】
奉天遣使宣慰诸道诏
古者天子廵狩之义以考国典以观人风在时多虞或所不暇乃命卿士使于四方问人疾苦廉吏善恶苟副所任则如亲临在理平之时尚资勤恤当丧乱之际得无省忧朕以不敏肆于人上抚驭失道诚感未孚寇盗繁兴阻兵拒命哀哉臣庶陷于匪人顾兹田畴鞠为茂草不念柔复遽命徂征徵发兵甲万里必至暴露营垒连年不息冒于锋刃继以死伤茕嫠无依父母废食存者积思家之怨殁者倍异乡之痛又以军费滋广公储不充厚取於人罔率厥典科条互设诛敛无常农工废弃其生业商贾咨嗟於道路军营日益闾井日空凋瘵日穷徭役日甚以财力之有限供求取之无涯暴吏肆威鞭笞督责嗷嗷黔首控告何依怨气上腾咎徵斯应疫疠荐至水旱相乘罪非朕躬谁任其责朕自嗣位迨今六年连兵不解已踰四稔虽本非获已义在济人而事乃重劳敢忘咎已皆以朕之寡昧居安忘危致寇之由实在於此予则不德人亦何辜愧恨积中痛心疾首昨者改元施令悔往布新将反侧获安则干戈日弭赋役差减则衆庶就康还定流亡与之休息犹惧思虑未周于庶务诚感未逹于遐方一理失中一夫不获则何以谢天谴致人和俾代予言其在良弼宜令门下侍郎同中书门下平章事萧复充山南东西鄂岳荆南江西淮南浙江东西岭南福建等道宣慰安抚呜呼往率乃职敬敷朕命慰勉征戍劳徕困穷访其所安察其所弊淹滞必逹寃滥必申无惮幽远而不被无略细微而不恤洎乎编甿比屋咸若朕之躬亲股肱惟良予则有赖其诸道将士并准今年正月一日制严备疆界勿使侵扰仍各令本使本将速具名衔等闻奏悉与甄叙其殊功劲节超越常伦别条状绩当特优奬百姓除每年两税定额外自余徵率一切并停课劝农桑各令安业寇难既定渐息干戈朕当躬先简约庶务节省两税之内亦更减除其诸道事缘急切须处分者即与所在节度观察使商议裁度务合便宜其余利害还日条奏朕当详省以择厥中宣布远迩咸使闻知
收复京师遣使宣慰将吏百姓诏
朕获承先顾付以大器惧德不类贻列圣羞?恭惕厉罔敢暇逸将欲立法齐一致俗和平小信未孚衆心遂阻事理乖当百度失中君臣之间郁堙不逹致寇虽深於罪已兴戎犹昧於省躬期靖乱以济人反劳师而黩武行者被杀伤之苦居者重齎送之劳四海骚然靡有宁处京辇之下杼轴亦空环列之中遣戍殆尽略内以勤远居安而忘危贼臣诱奸乘间窃发豺狼秽于宫阙士庶陷于涂炭作威肆戮仇视我人万姓嗷嗷呼天罔告有殒踣以抗节有胁从以假命且一夫不获辜实在予朕君临万邦作人父母既不克覆育又从而咎之其心愧耻一食三叹退舍内讼介于梁岷庶乎有瘳以答谴戒皇天悔祸宗社降灵腹心爪牙奋谋宣力元恶稔慝脱身逃遁余党归诚率衆欵附埽氛沴而辟阊阖翦鲸鲵以清郊原函夏载宁室家相庆非将士夹辅王室非卿士交修予违军旅叶心毕命尽敌岂伊寡昩克复兴运戡定大难载感予怀宜令吏部侍郎班宏充上都宣慰使劳问将士抚绥烝黎招辑流亡慰安反侧朕续整饬法驾择日还京告谢于祖宗请罪于天地策勲行赏大报忠烈铭功永代与国同休明宣朕怀咸使知悉
平淮西後宴赏诸军将士放归本道诏
朕纂奉丕业托于人上仁不被物义不胜奸颂声蔑闻暴乱连起叛臣希烈窃据淮沂诚则彼夫无良亦由朕之不德抚御之道失之於初师旅一兴緜联莫解服劳者从役不暇受汚者无路自新旱蝗相乘谷籴翔贵兵氓馁死十室九空通邑化为丘墟遗骸遍于原野每念於此伤心涕流且自昔劳师靡有不悔以虞舜之圣屈於苗人汉武之强弊於戎虏矧乎德犹不逮力或未全我其永怀求己自警乃者下哀痛之诏布寛大之恩普天载新殊死必宥然尚劳师旅作扞边陲有累岁弃离家室有经时不解甲胄忠虽为国咎实在予君人若斯宁不知愧赖节将士旅一其诚心奋发武威愼固疆宇远人思服元恶就诛烝黎方致於安宁役戍永期於休息懋官以旌善锡宴以劳旋赏不踰时式遵彞典都统检校司空同中书门下平章事刘从一宜与子孙一人五品正员官郑滑节度使检校尚书右仆射李澄检校兵部尚书曲环检校户部尚书李臯兼御史大夫樊泽等并与子孙一人七品正员官都防御使工部尚书御史大夫贾耽都团练使检校左散骑常侍兼御史大夫卢元卿兼御史大夫张建封等并与子孙一人八品正员官检校司空同中书门下平章事李抱真检校司空同中书门下平章事李纳检校尚书右仆射同中书门下平章事韩滉检校工部尚书御史大夫田绪咸遣士旅远赴行营同讨不庭厥有成绩抱真纳滉宜并与子孙一人七品正员官绪与子孙一人八品正员官应与淮西接界州县本界镇守及诸道赴行营将士等宜共赐物三十万端匹以充赏设度支即约据界首及行营军额分配定数逐便支送仍委本道都统节度防御都团练使即条録功第名衔闻奏并与甄叙其行营将士仍各放归本道明加宣谕令悉朕怀
授王武俊李抱真官封幷招谕朱滔诏
三公之职论道经邦序五行之和任百事之理历代崇重不常厥官天祚皇家茂生才杰比义齐列同寅协恭以德允台阶之望以勲当井赋之赐聿应并命式副具瞻开府仪同三司检校司空同中书门下平章事使持节恒州诸军事守恒州刺史充成德军恒冀深赵等州节度观察处置等使琅邪郡王王武俊秉志沉密临事能断忠而致力勇且有仁奋发之初渠魁即戮危疑之际大节首彰开府仪同三司检校尚书左仆射同中书门下平章事潞州大都督府长史昭义军泽潞磁邢等州节度观察处置度支营田等使上柱国符阳郡王李抱真质重气和内精外朗智穷变化守必以常学本明诚动有攸利谋猷屡告规益孔多皆勠力尽瘁志匡王室陈师鞠旅同讨不庭仗大义而万衆叶心体至公而千里同契合军於呼吸之际决策於指挥之间幷辔载驰执桴亲鼔凶徒殄殪河右廓清国家无北顾之虞奸慝阻南侵之计时乃同德厥功茂焉敷五教而阜人均九土以居衆俾尔更践备扬洪休乃加真实以贻後嗣武俊可检校司徒同中书门下平章事抱真可检校司空同中书门下平章事赐实封五百户呜呼古人有言曰惟理乱在庶官矧惟辅臣与国同体明朕德命尔其钦承朕嗣位不明轻费尚力谓武可以靖暴慢谓刑可以惩奸邪德之不修乱是用长士马疲耗烝庶流离罪非朕躬谁任其咎自去岁遭变再经播迁历山川之险艰知军旅之劳苦惟省前过悔恨盈怀追远事而不及庶後图之可补以九庙为重而不惮屈身以百姓为心而不专私欲苟可以保安社稷休息甲兵弘济苍生蠲省徭赋含垢忍耻予无难焉朱滔受任蓟门累着诚绩委遇既重封秩亦崇臣节中亏自贻伊阻洎贼泚僭窃上京兄弟之亲在法无赦朕以罪不相及情有可原待以如初之诚广其自新之路执迷不复固败是求蹙丧而归既困方悟累献欵疏深陈恳诚省之恻然良用悯叹虽将相嫉恶之志固所难容以君上怀柔之情未忍拒絶且善莫大於改过德莫盛於好生叛而伐之服而舍之销难爱人实惟朕志宜委武俊抱真开示大信明加晓谕若诚心益固善蹟克彰朕当掩舋録勲与之昭雪宣告衆庶咸使闻知
招谕淮西将吏诏
朕临御已来连兵不息自经播越方历险艰耳闻鼙鼓之声目视杀伤之苦由是觉悟悔於兴师既省已以知非亦欲人之迁善至乃岁有再赦事有屡言务於抚绥不惮烦冗冀朕之诚信日布冀人之患难日除每议用兵恻然不忍而贼臣希烈煽祸滔天虐用其人仇视厥衆狼心多忌枭性无亲以芟伐立威以猜刻为志朝为昵比夕为仇雠肆其芟夷蔑若草芥冯陵汝海流血盈川侵轶浚郊积骸徧野农耕废业井邑成墟积彼妖氛发为灾疠萧条千里无复人烟朕哀彼生灵陷于涂炭苟存拯物不难屈身故於首春特布新令赦其殊死待以初诚使臣才越於郊畿巨猾已闻於僭窃酷烈滋甚呑噬无厌将相大臣咸怀愤激继陈章疏固请除讨朕以所行天诛本去人害兵戈既接玉石难分言念忠良遭罹胁制虽欲却陈臣节厥路无由受汚终身衔寃没代沦胥以逞诚足痛伤宜令诸道节度使每欲进军先加晓谕今所致讨唯止元凶其余胁从一切不问如能去逆効顺因事建功明设科条以示襃劝其以一州降者便授刺史封异姓王赐实封五百户以一万人已上降者授刺史封国公赐实封三百户其余各据功効节级甄升列爵建官以俟能者朗然明信朕不食言宣示远人各令知悉
招谕河中诏
朔方诸军应在河中绦州朝邑将士等并以义烈继代勲业冠时艰虞已来常济国难肃宗代宗再复京邑皆是朔方将士之功去岁朕在奉天凶党攻逼解围赴急亦赖此军言念爪牙情均骨肉济朕危厄感之岂忘顷以怀光背恩自生猜阻荧惑将士汚胁忠良朕频降诏书再三晓谕皆被怀光隐匿兼亦志有加诬朕之诚怀竟未宣布夙夜自愧寝食不安时属严凝屡颁衣赐岂以怀光一人拒命遂令将士俱不沾恩朕於功臣义存终始其朔方及诸军应在河中绦州朝邑将士等今年春冬衣赐并准二月二十一日勅缘赴奉天解围功臣等第给钱物宜令所司幷许计料别收贮待道路通流即当时支遣其有归顺者续给其将士等有先赐实封一切准元勅并州给牒委马燧浑瑊逐分送付其差人请受仍明加宣谕招抚务令忠义之士各悉朕意
安抚淮西归顺将士百姓勅
李希烈首乱淮濆又侵荥汴凶威所及罔不胁从百姓既罹於网罗将士兼质其家口哀我衆庶衔寃莫伸虽欲归降何由自逹朕为人父母不克保安遂使忠良横遭胁汚兴言悯悼思恻深衷今王师四临所至尅捷将士百姓款附甚多或弃其乡园或捐其家族脱身効节良有可嘉特宜抚绥以奬诚効应淮西界内及郑汴等州将士归顺者委所在节度防御等使便与收管切加存恤优给资粮仍各具名衔闻奏当与甄奬幷给遣衣赐其百姓从贼界内归顺者亦委所在观察使刺史量以本道诸色钱物赈给令得存济如情愿便住者即配与死户田宅使营生业若欲赴诸州县者随其所之当时给文牒发遣不得止遏所至之处准前优赏率土之内莫非王臣虽陷寇中谅非获已但能効顺即是平人务於招绥副朕所恤
甄奬陷贼守节官诏
沮劝二柄国之大纲奬善惩违固不可废顷者贼臣构乱京邑震骚惟兹土人奔窜无所或从其诱胁遂染汚名或守以纯诚竟全贞节昨所司奏议但举刑章坐累者各已条疏守节者并已甄异忠正而不报岂朕意焉应在京百司及京兆府长安万年两县去年十月三日见在职事官在城陷於贼中潜藏不受逆命幷诸色前资官被伪署官爵频遭迫胁首末不出事迹昭着衆所明知者并委御史台访察勘核其事勿容虚滥仍限今月内具名衔事迹闻奏五品已上及常参官已授替者委中书门下与处分六品已下各减三选不拘考例听集其未得资被替非时放选仍稍优与处分如已丧亡者并与追赠使恩加存殁以称朕怀
令百寮议大礼期日诏
朕自迁越旋於京师将欲请罪祖宗告谢天地所司择日行有期矣议者多以大盗之後人劳匪居惧愆岁功请俟农隙若俯顺羣议则私怀不安将祗率典章又疲甿重扰夙夜忧惕罔知所裁宜令中书门下与常参官即详议折衷闻奏
不许诸军侵扰勅
李希烈阻兵淮右虐害烝人朕哀悯无辜横遭胁制若兴师行伐则玉石俱焚所以频下诏书再三开谕曾无悛革但益凭陵忠勇之徒皆思奋激朕悔於征伐务在含容以一夫无良遂百姓罹祸安人忍耻初是素怀今东作方兴麦秋在近傥行侵抄深害农功一方之人实足矜悯应与淮西接界州县各委本道都统节度都防御团练等使明申前勅严设堤防务使农人遂其耕获贼若不先侵轶但自保守封疆勿令越境暴犯田苗及有侵掠务宣朝化以洽远人仍於所在界首明加招谕咸令知悉
放淮西生口归本贯勅
迁徙家乡分离骨肉有生之酷莫甚於斯朕抚育兆人庶臻理道惩过不可以不罚原情不可以不矜将推内恕之心用广自新之路应从李希烈作乱以来诸道所有擒获淮西生口配隶岭南黔中等道宜一切释放归本道其投降人等权於诸州县安置者亦任各从所适
令诸道募灵武镇守人诏
朕以寡德君临兆人忧四鄙之不宁惧一物之失所降心以怀戎狄期息征徭极虑以绥烝黎冀遂安辑今诸夏岳牧咸能抚封九姓可汗荐克敦好寰瀛之内其谓小康爱人虽发於朕心济理实由於藩辅岂惟菲薄所致於兹然独吐蕃负恩背盟弃约尚劳师旅备御西陲亦赖方岳同心简练杰俊助其防镇遏彼奔冲数年以来边境宁谧乃眷灵武实惟雄藩扼东牧之咽喉控北门之管键军悬寇迩地远势孤虽无交切之虞须建久安之策朕属虑於此殆今累年晨思废餐暮想忘寐征兵益戍则惮其劳师移人实边又念其离土朕欲令万姓各遂所安抑而使人情有不忍中怀结欎罔知所从古人有言主忧臣愤今朕忧矣将相牧守得不与我同其虑哉此乃忠臣尽规之时勇士建功之日苟弘良算必有其人宜令诸道节度观察使各於本管诸色人中募能赴灵武镇守者取其情愿重设赏科仍须精选骁雄薄闲武艺便以本道诸色钱物给付仍优厚装束发赴上都每道各据所管州县多少通计每州所募多不得过五十人少不减三十人若欲将家口相随便给资粮同发遣如有户贯在州者蠲免本户差科其官健到日朕当超资与官至镇便替朕之此意非务广兵欲使四方骁雄俱到塞上壮边城士旅之气杜戎丑窥伺之心方岳信臣所当相悉勿令骚扰副我忧人
翰苑集卷五

[book_title]卷六
钦定四库全书
翰苑集卷六　　　　　　　唐　陆贽　撰制诰【册命祝册祭文策问答表】
册淑妃王氏为皇后文
维贞元二年岁次丙寅十一月丁亥十一日丁酉皇帝若曰乾坤合德圣人则之惟帝承天惟后配帝嗣续百代母临万邦位定于中而尊加于外德修诸已而化被於人御於家邦所系斯在三代崇替靡不由之予是以询衆采贤重难兹命中壼虚位於今历年隂仪或亏宗事无主缺於典礼朕甚愧焉称是徽章聿归全德咨尔淑妃王氏天与纯粹气锺元和含章在中发秀于外卓尔风操穆然容辉周旋中规进退有度仁爱共俭禀于生知诗书礼乐成自师氏竭其孝敬祗事先朝承事无违克谐尊旨往居桂苑淑问已彰洎奉椒涂谦光载路言无伐善志在匿瑕柔嘉自持喜愠莫见六宫攸序九族以亲尝属艰迍累从行幸思贤才以辅佐知臣下之勤劳庶绩伊凝颇资内助永念顷筐之志且怀求剑之情崇位长秋永怀盛典矧惟元子贞我万邦稽以旧章是宜从贵今遣摄太尉某官某持节册命尔为皇后呜呼敬哉王教之端始於内范风美关雎之化雅咏思齐之德罔懈厥位忝于前修克念有终庶无後悔奉承休命可不慎欤
册嘉诚公主文
维贞元元年岁次乙丑六月甲子朔十二日乙亥皇帝若曰王者以义睦宗亲以礼敦风俗义之深实先於友爱礼之重莫大於婚姻故春秋书筑馆之仪易象着归妹之吉予是用祗考令典率由旧章咨尔嘉诚公主孝友柔谦外和内敏公宫禀训四德备修疏邑啓封命为公主徽章所被礼实宜之今遣光禄大夫检校司徒同平章事汧国公勉持节册命尔惟钦哉下嫁诸侯谅惟古制肃雍之德见美诗人和可以克家敬可以行已奉若兹道永孚于休懋敦王风勿坠先训光膺盛典可不慎欤
册蜀王妃文
维建中二年十一月某日皇帝若曰夫茂建亲戚以敦族固本明慎选纳以厚别蕃嗣寔人伦之始王教之端也朕奉若谟训允求淑哲贤必有象锺庆於令门姻不失亲载光於戚里故某官驸马都尉田择交第若干女生禀柔惠习知礼则容德纯备孝睦洽闻可以叶美好逑辅成乐善是用使某官某持节册命为蜀王妃呜呼敬之哉备礼以崇其好合起家而居其爵位非义信不固非温顺不亲克恭匪懈则罔攸悔朕言必复可不慎欤
册杞王妃文
维建中二年十一月某日甲子皇帝使某官持节册命某官窦兟第若干女为杞王妃曰於戏礼以大婚崇继嗣本人伦之教诗言淑女配君子系王化之纲盖率人成风由内及外得不采嘉耦以固盘石刑闺门以御家邦详求惟难历选兹久时乃之择得于旧姻柔婉禀乎天和礼乐成于家法明章妇顺?奉姆仪克茂鹊巢之规叶宣麟趾之美其祗膺嘉礼钦率内教淑慎厥心无替於後呜呼可不慎欤
告谢昊天上帝册文
维贞元元年岁次乙丑十一月癸巳朔十一日癸卯嗣天子臣某敢昭告于昊天上帝顾惟寡昧不克明道丕膺眷命俾作神主常恐获戾上下而播灾於人兢兢业业夙夜祗畏居位五祀德馨蔑闻皇灵不歆是用大儆殷忧播荡踰历三时诚惧烈祖之耿光坠而不耀侧身思咎庶补将来上帝顾怀诱衷悔祸剿凶慝之凌暴雪人神之愤耻旧物不改神心载新兹乃九庙遗休兆人介福以臣之责其何解焉间属寇虞久稽告谢今近郊甫定长至在辰谨以玉帛牺牲粢盛庶品冀凭禋燎式荐至诚太祖景皇帝配神作主尚飨
告谢玄宗庙文
维贞元元年岁次乙丑十一月癸巳朔十一日癸卯孝曾孙嗣皇帝臣某敢昭告于皇曾祖考玄宗至道大圣大明孝皇帝皇祖妣元献皇后杨氏臣猥承圣绪获主大器惧德不嗣靡所安宁任重道悠竟贻颠越京阙生变神人无依臣怀永图不敢自弃忍耻含愤迨于戴迁戴天覆地俯仰慙惕幸赖烈祖遗泽感深于人人心攸归天意允若肆予小子凭宗庙之积庆再复于镐京在臣愆尤曷云有补岂敢自蔽以重于厥辜顷以寇孽在郊礼物未备久稽告谢伏积兢惶今祗见閟宫引慝请罪谨以一元柔毛刚鬛明粢芗合芗萁嘉蔬醴齐因时备物?奉严禋尚飨
告谢肃宗庙文
维贞元元年岁次乙丑十一月癸巳朔十一日癸卯孝孙嗣皇帝臣某敢昭告于皇祖考肃宗文明武德大圣大宣皇帝皇祖妣章敬皇后吴氏臣嗣服先业不克负荷人流於下事失其中姧魁乘舋作乱京邑播迁之咎臣实自贻震惊宗祧旷时乏祀外忧内愧若坠深泉励已誓心期刷大耻实赖圣祖中兴之业全育兆人泽深庆远流福裔嗣故上天悔祸羣孽就诛非臣寡昧所能缵服今祗率百辟见于庙廷谨以一元大武柔毛刚鬛明粢芗萁嘉荐嘉蔬醴齐备物洁诚聿申告谢尚飨
告谢代宗庙文
维贞元元年岁次乙丑十一月癸巳朔十一日癸卯孝子嗣皇帝臣敢昭告于皇考代宗睿文孝皇帝伏惟元德广运重光盛业武平多难仁育羣生谓臣克堪付以大宝臣自厎不类再罹播迁宗祧乏享亿兆靡依下辜人心上负先顾敢爱陨越苟全眇身大惧社稷阽危以增九庙之愧由是忍耻誓志庶补前羞列圣在天鉴臣精恳敷锡丕佑俾之缵承凶渠殄夷都邑如旧兹臣获执牺牲珪币载见于庙廷感慕惭惶若罔攸厝谨以【云云】陈诚待罪式奉严禋尚飨
祭大禹庙文
维贞元元年某月某日皇帝遣某官以牢醴之奠敬祭于大禹之灵惟王德配乾坤智侔造化拯万类於昏垫分九州於洪波经啓之功于今是赖巍巍荡荡无得而名顾以眇身辱承大宝时则异于今古道寜间于幽明虽依圣垂休谅非可继而勤人励已窃有所希迨兹八年理道犹昧沴气郁结降为凶灾邦无宿储野有饿殍上愧明哲下惭生灵夙夜忧惕如蹈泉谷所资漕运用拯困穷底柱之间河流迅激舟楫所历罕能获全爰命工徒凿山开道避险从易涉安代危嗷嗷烝人俟此求济仰祈幽赞以集丕功享于克诚庶答精意
策问贤良方正能直言极谏科
皇帝若曰盖闻上古至道之君垂拱无为以临海内不理而人化不劳而事成星辰轨道风雨时若邈乎其不可继何施而臻此欤三代以来制作滋广异文质之变明利害之乡威之以刑道之以礼敦其俗而弥薄防其人而益媮岂浇淳必系于时耶何圣贤间生而莫之振也朕祗膺累圣之业猥居兆人之上乾居克励如恐失坠忧济庶务夕惕晨兴永惟前王之典谟是宪是则师大禹以崇俭法高宗以求贤兴夏啓之征作周文之罚旌孝悌举直言养高年敦本业平均徭税黜陟幽明励精孜孜勤亦至矣然而浮靡不革理化不行暴乱不惩姧犯不息五教犹郁七臣未臻乡党废尚齿之仪烝黎无安居之志赋入日减而私室愈贫廉察日增而吏道愈滥意者朕不明欤何古今之事同而得失之効异也思欲剗革前弊创立新规施之於事而易从考之於文而有据备陈本末将举而行无或惮烦略於条对自顷隂阳舛候祲沴频兴仍岁旱蝗稼穑不稔上天作孽必有由然屡推凶灾其咎安在传曰时之不乂厥罚常阳又曰尧汤水旱数之常也二者乖反其谁云从今人靡盖藏国无廪积朕屡延卿士询访谋猷至乃减冗食之徒罢不急之务既闻嘉话亦已遵行而停废之余所费犹广俟转粮於江徼则远不及期将搜粟於关中则挠而无获节军食则功臣怀怨省吏员则多士靡归中心浩然罔知攸济子大夫藴畜才器通明今古副我虚求森然就列匡朕之寡昧拯时之艰灾毕志直言无有所隐
策问博通坟典逹於教化科
皇帝若曰朕承祖宗之鸿烈获主神器任大守重惧不克堪思与贤士大夫共康理道虚?以伫侧席以求而羣议纷然所见异指或牵古义而不变或趋时会而不经依违以来七年于兹矣国制多缺朕甚恧焉今子大夫博习坟典深明教化褎然充举咸造于庭其极思精心以喻朕之未寤仲尼叙礼乐删诗书修春秋广易道六经之教所尚各殊岂学者修行理当区别将圣人立意本异宗源施之於时孰为先後考之於道何者浅深差次等伦指明其义夫知本乃能通於变学古所以行於今今之教人则异於是工祝陈礼乐之器而不知其情生徒诵礼乐之文而不试以事欲人无惑其可得耶将革前非固有良术尧舜率天下以义比屋可封桀纣率天下以暴比屋可戮然则上之化下罔或不从而三仁四凶较然自异有教无类岂虚言哉作乐移风闻诸昔典夫至雅必淡至音希声文侯列国之贤君犹曰则惟恐寐矧彼流俗其能化乎将使天地同和灾沴不作黎人丕变奸慝不萌何施何为以致於此王者制理必因其时故忠敬质文更变迭救三代之际罔不由之自秦剗古法汉杂霸道纷沦千祀王教不兴国家接周隋之余俗未淳一处都邑者利巧而无耻服田亩者朴野而近愚尚文则弥长其浇风复质又莫救其鄙俗立教之本将安所从自昔哲王惟以三正互用後之术士乃言五运相生以汉应火行则周为木德礼称尚赤义例颇乖永言於兹莫识厥理九流得失之论历代兴亡之由王郑识理之异同公谷传经之优劣必精必究用沃虚怀
策问识洞韬略堪任将帅科
皇帝若曰朕遐观典谟详求理道三代之际粲然可徵未尝不文武并兴农战兼务故能居则足食动则足兵兵足则威食足则固威则暴乱息固则教化行理国之本实在於此秦汉已降王制不修选士废射御之仪教人无蒐狩之礼即戎者不知其稼穑力本者罕习于干戈於是异文武之人分农战之道守则乏食征则鲜兵历兹千年竟莫能复抑知者盖寡将行之惟艰欤朕念之甚勤思继前躅良以军旅之士役戍靡宁勲庸既多爵秩咸贵俾服田亩虑兴怨咨仰给县官不可胜计由是版图日减阡陌岁荒水旱小愆廪饷咸竭欲使军人悦归於耜耒儒者兼逹於韬钤田莱尽耕攻取必胜诱人孔易其术安施王者之师本於立德兵家之法方务出奇德以信成奇以诈胜理有违反将何适从宋襄成列而败军见嘉鲁策韩信决囊以推敌取贵汉朝然则丧国亡身岂霸王之道冒危乘厄非仁谊之心所宜讨论以定襃贬夫衆寡不敌克必以谋乐生下齐孙子破楚魏武之胜袁绍宋高之灭姚泓成败之由备陈本末古人有言曰诛伐不可偃於天下又曰善为国者不师二端异焉其有深旨子房序次兵法任宏论譔军书指明异同详録名氏想闻商略择善而行
答宰臣请停大礼表
朕失德致寇再经播越郊庙乏主禋祀旷时感愤积中忧愧形外日月以冀庶补前修赖天地降休祖宗储庆再新景命祗复皇都自秋涉冬已迁於律候因心致享未展於孝思而公卿上言邀予以备物都鄙兴诵讽予以劳人礼将俟於他年卜不先於近日永怀感慕情实未安虽则嘉话重违其如至诚难抑所宜参会羣彦更择近期无或因循以增不德
答百寮请停大礼表
朕再经播迁久旷禋祀不惟霜露之感实贻坠失之忧赖先泽在人上帝临我克平大难再复旧京朕之失德非曰能补旋欲请罪宗庙展敬郊丘廹以羣情俟于献岁今涤牲撰吉甫及近期斋心永怀明发不寐忽览来表良深矍然虽嘉备虑之诚实乖昭事之意朕志先定期於必行即断来表也
答百寮请停大礼第二表
国之大事首在祀典所宜严奉以逹至诚况今之所怀又异常日不克嗣守驯致寇戎沦陷国都震惊园寝幸凭元佑再续鸿休播越三时久亏禋祀之礼旋归半岁未申告谢之诚感愧积中若坠泉谷坐而待曙跂及上春庶乎天地灵祗以歆精意胡乃股肱卿士尚执疑谋出既不及告辞入又废於朝献罔极之慕何心自安宜洁乃诚以祗所奉副予恳切勿复频烦
答百寮请停大礼第三表
三省来表深体乃诚明孝敬之大端陈安危之上计祗率嘉话夫岂不怀永言思之固亦难抑进退慙惕罔知所裁中宵求衣当馈忘食且聿修祀事所贵专精苟未至诚则如勿祭今近期甫及当齐洁敬之心而舆诵纷然犹执异同之论礼既亏于严奉事奚展於孝思以义制心勉依来请重予不德愧叹良深
答百寮贺利州连理木表
珍木呈祥允符灵贶顾惟不德何以当之朕闻人事聿修天休乃答今则凶渠尚在戎役方殷虐旱妨农飞蝗害稼谅咎徵之未弭曷嘉瑞而复臻所冀公卿大夫交匡不逮覩兹称述益用怀慙
答宰臣请复御膳表
尝览典谟每嘉俭德爱人惜费是朕素怀况大兵之余继以荒馑军储国计资用皆空凋户疲甿膏泽已竭致人於此过实在予内怀忧惭躬自损贬今凶渠残灭粟麦丰成皆祖宗垂休非寡薄所致矧乎邦畿之内馁殍尤多役戍之徒伤夷未复孜孜训戒克己增修犹惧辱守宝图罔答元佑岂宜暇逸以厚厥躬卿等诚在致君将顺其美顾惟虚缺非所宜然
答百寮请复御膳表
顷者大劳不息至化未孚雨泽愆期虫蝗为害朕以销灾谢谴莫大於修诚节用爱人必先於克己顾惭愆咎躬贬膳羞下以均衆庶之忧上以答昊穹之儆至诚或感嘉应遂臻宿麦方成元凶己殄庆深德薄惕厉弥加忽览表章过为称述虽将顺其美则曰乃诚而戒慎不忘谅惟朕志未喻来请深体此怀
翰苑集卷六

[book_title]卷七
<集部,别集类,汉至五代,翰苑集>
钦定四库全书
翰苑集卷七　　　　　　　唐　陆贽　撰制诰【除授】
李晟司徒兼中书令制
云雷构屯?县兴难非山岳降神不生良弼非股肱叶契不集大勲故高宗得傅说中兴殷邦宣王任吉甫重光周道天宝之季寇陷二京时则先臣子仪翼戴肃宗戡定祸乱再造区夏于今赖之肆予小子获缵丕构不克负荷失守宗祧天祚我唐降生忠烈有社稷之臣曰开府仪同三司检校尚书左仆射中书门下平章事充神策军节度鄜坊等州管内观察处置等使京畿渭南渭北商华等州兵马副元帅上柱国合川郡王李晟沉肃有勇坚明能断闻难感愤誓军徂征诚激于衷义形于色自河之右万里济师殷然雷奔大盗慑骇属皇家不造戎师诱奸重兹播迁郊甸震荡而晟蓄鋭养士深垒固军以谋吞元凶以义纠羣帅躬擐甲胄率先啓行布忠信为军声持义烈为战器廓清氛沴寜复皇都宗庙载安宇宙斯泰佐予兴运时乃茂功德厚者任崇业盛者报重升以元辅建于上公熙庶绩而翼宣九歌扰兆人而敬敷五教用畴井赋贻厥子孙与国咸休永播丕烈可司徒兼中书令仍赐实封一千户余并如故俟还京後所司择日备礼册拜宣示中外以彰元勲
萧复刘从一姜公辅平章事制
宰辅之任献替为务内凝庶绩外抚四夷调隂阳以成岁功赞化育而熙帝载若金用砺其弼予违如旱为霖允从人望矧时属多难弥切任贤朕未尝不朝夕论思梦寐怀想道之所在人远乎哉朝议大夫守户部尚书兼御史大夫充荆襄江西等道都元帅统军长史丰县开国公赐紫金鱼袋萧复性质端亮理识精敏约已弘物体方用圆为邦必表其理能及溜亟闻於鲠议动可成范立不易方守尚书吏部郎中兼御史中丞充荆襄江西等道都元帅判官赐绯鱼袋刘从一贞白其行温恭其文居简而适用必通体和而临事有立持重能断端慤有恒累更委任多所弘益守京兆府户曹参军翰林学士赐绯鱼袋姜公辅志怀济物监必通理主文而谏忠靡退言经始以谋事皆前定道无屈挠智适变通并可以参赞大猷光膺佥属兵戎未靖期尔经纶都邑未康期尔还定予一人有过尔是用匡伊万姓不宁尔是用乂钦哉慎乃有位罔鳏厥官复可守吏部尚书同中书门下平章事散官封赐如故从一可守尚书刑部侍郎同中书门下平章事赐紫金鱼袋公辅可守谏议大夫同中书门下平章事赐紫金鱼袋
张延赏中书侍郎平章事制
两汉致理由乎审官多以牧宰高第入居台辅黄霸自颖川而次迁丞相卓茂由密令而超拜三公盖以为国本於亲人举贤先於称职旌能劝善风化大端今革车荐兴赋烦人散匡弼寡昧属于才臣光禄大夫检校吏部尚书兼成都尹御史大夫充剑南西川副大使管内度支营田观察处置等使上柱国魏国公张延赏崇饬文行励精理道践历中外所至有声虑必周密心无屈挠简廉以肃吏慈惠以爱人明以照奸和以定衆去若始至久而见思秉志不渝课绩常最以尔循良之化佐予绥兆人以尔经纶之才佐予熙庶绩仍资威重兼领蕃维式慰甘棠之思且继缁衣之美懋昭邦典勿替家声可中书侍郎平章事依前兼成都尹余如故
浑瑊侍中制
论道经邦兴戎定乱执是二柄毗予一人得诸全才康济大难懋官胙土备举彞章开府仪同三司检校尚书左仆射同中书门下平章事兼灵州大都督府长史充灵盐银夏等节度管内观察处置度支营田押蕃部落等使仍充朔方邠宁振武等道奉天永平军行营节度副元帅柱国楼烦郡王浑瑊神降才杰天资忠厚叶于兴运为国辅臣往以盗起上京驾言出狩羣凶怗乱再犯郊畿时乃奋扬武威董制师律深居筹画姧慝寝谋当敌指挥士旅增气危城克固我伐用张重以贼臣蔑恩养寇资乱再罹艰阻播越巴梁时乃幷辔载驰执羁从迈有见危致命之节有忧国灭私之诚凛然贞规介若金石纵横有夷难之略感激陈复国之谋分总偏师径出重险秉大节以誓羣帅布寛令以宥胁从师次近郊摧凶靡抗军临近甸下邑如归推成功以不居期尽敌以自効率其全衆扬斾前追雄威疾驰元恶授首柔德怀服余党归心埽辟氛昏安复园寝懋乃嘉绩其维格天范燮之让能耿弇之殄寇总是二美瑊其有焉足以铭勲旗常垂美竹帛宜首台阶之列仍畴井邑之赋祗膺时命无替厥庸可侍中仍赐实封八百户余如故
卢翰刘从一门下中书侍郎平章事制
寅亮天工弘宣理本俾予从乂时乃辅臣扈跸载驱以劳定国懋官迁列式是彞章银青光禄大夫行尚书兵部侍郎同中书门下平章事范阳县开国公卢翰严重不挠贞方自持养恬镇俗居简济衆言思无隐事必有恒守刑部侍郎同中书门下平章事赐紫金鱼袋刘从一质厚气深识精体远冲用无竭贞规不渝从容以和出纳惟允自鸾车载驾薄狩于梁执羁有从我之勤及溜励匪躬之节交修不逮庶绩其凝俾承命於掖垣仍参掌於枢务今百度伊始六府载张论駮是非不可以不审宣扬宪令不可以不明尔其钦承无坠我休命翰可门下侍郎同中书门下平章事散官勲封如故从一可中书侍郎同中书门下平章事余如故
刘滋崔造齐映平章事制
朕嗣位君临精求理道小大之务靡不经心日慎一日于今八载教化未洽烝黎未康因之以甲兵继之以灾沴斯固鉴有所不至虑有所不周予深浩然若涉深水思所以匡我致理助我官人宣其泽而四方以寜执其要而百工式叙允是大任其惟辅臣梦想劳怀敷求俊乂察言而观行因事以考能周行之中乃得良弼权知吏部侍郎刘滋操履贞清介然自守居能慎独动不违仁析理究其精微励学探於奥旨守给事中赐绯鱼袋雀造性合道要诚通化源适时有成务之才事上怀匪躬之节藴蓄器业居为名臣中书舍人赐紫金鱼袋齐映修已以立自明而诚体贤人可大之规用君子时中之道虚受能择清通不流惟滋之直方可以激风俗惟造之体度可以振条纲惟映之精深可以该物理我有大典尔其参之懋昭厥猷勿替休闻滋可充散骑常侍同平章事造仍赐金鱼袋其有散官封赐并如故
李纳检校右仆射平章事制
忠所贵乎竭诚善莫大於改过况茂勲有旧崇德日新翼戴励勤王之节经纶申尽敌之略敦奬之道时惟国章平卢淄青节度管内度支营田处置等使开府仪同三司检校工部尚书使持节郓州诸军事兼郓州刺史陇西郡王李纳禀性端厚执心寛简通变适用和顺积中服劳王家夙有成绩乘秋备塞克着威声累岁专城载扬理行间者心怀险阻诚义欎堙旋能归款上闻期於率德自効忠节纯固久而益彰爰整鋭师式遏乱略保障宋服填压浚郊嶷如长城作固东土嘉乃率服之美懋乃输力之勤擢升衮司载董戎翰元成嗣台辅之业亚夫继社稷之勲俾尔兼荣无替厥服检校右仆射平章事余如故
韩滉检校左仆射平章事制
周召由辅弼之臣兼方伯之任盖以理化根本在於亲人通兆庶之情以佐天子秉家邦之庆以临诸侯故能中外允厘上下无壅今我有命意其在兹金紫光禄大夫检校尚书左仆射兼润州刺史御史大夫充镇海军浙江东西节度观察处置等使上柱国南阳郡开国公韩滉文行忠信备修身之道勤俭贞固有成务之才累更委遇多处繁重一心奉职终始不渝内告谋猷以匡时化外持宪法以一人心理尚廉平事皆厘饬姧盗衰息礼义兴行惠兹一方时乃之德陈师旅以遏寇雠纳馈粮以修职贡张我威武实我资储令必应期谋无愆素济于多难时乃之功宜其参务中枢翼宣大化仍兼漕运兼领蕃维树南国之风猷赡中都之廪实予则有望尔其懋哉继于前人无替厥服可检校左仆射同平章事依前镇海军浙江东西节度观察处置等使兼充江淮转运使余如故
李勉太子太师制
立国之本所系於元良弘教之方必由於端士非精识前典德冠当时恭敬温文其将安仿吾是以辍台阶之老选宗室之贤辅翼春闱是资教谕检校司徒同平章事充太清宫使崇文馆大学士上柱国?国公李勉忠信孝友直方简俭逹君臣父子之际知礼乐教化之端虚澹保和贞明寡欲求旧则德懋叙亲则属尊师范国储无易其选可检校司徒兼太子太师散官封勲如故
姜公辅左庶子制
君之任臣有优贤赐告之义臣之事君有量力知止之道故能进退以礼终始可胜此朕三事大夫济理图全之意也守谏议大夫同平章事赐紫金鱼袋姜公辅首举高第擢居谏曹爰资美才参掌密命居易励修身之操见危着从我之勤自处台司累疏陈乞忌满思退持盈守谦留中久之重难其请式光撝抑俾尹宫坊可太子左庶子勲赐如故
崔造右庶子
宰相之职允厘百工时惟仰成不可废阙中散大夫行给事中同平章事上柱国安平县开国男赐紫金鱼袋崔造顷居掖垣参掌枢密总领繁重积劳疹深亦既优贤赐之长告岁聿云暮有加无瘳披诚自陈章疏三上知止之道守之甚坚处以休闲俾遂颐养可太子右庶子勲赐如故
卢翰太子宾客
求贤审官以康庶绩就闲优秩以处旧臣盖欲敦终始之恩全进退之礼金紫光禄大夫行门下平章事范阳郡公卢翰顷因多难从我于征以其年及老成任推先进方将求旧擢处台衡荏苒迄今亟淹星岁勤劳既久衰疢有加宜徙职於春闱用优贤于暮齿可太子宾客勲赐如故
翰苑集卷七

[book_title]卷八
钦定四库全书
翰苑集卷八　　　　　　　唐　陆?　撰制诰【除授】
贾耽东都留守制
河洛旧都时廵久旷命以居守俾之保绥间者淮甸不寜汝坟屡警增置军府作藩王畿职任既分威望非重思有緫制一其典刑爰资信臣往乂东夏银青光禄大夫守工部尚书魏国公贾耽豁达贞方识通大体明九域山川之要究五方风俗之宜恒因物情以施教化所莅之郡霭其休声悦李广之风人皆自便怀羊祜之德敌不敢侵自诚而明在久弥着分我忧寄实惟其人董制军师安集疲瘵统御都邑提持纪纲懋昭厥猷无替朕命可守本官兼御史大夫充东都留守东都畿汝州都防御观察等使判东都尚书省事散官勲封如故
崔纵东都留守制
居守之重固难其人近岁以来益又繁综领亷察之任专御备之权地广务殷一皆咨禀非利用罔以通济非纯德不能保绥周爰咨询公论有属银青光禄大夫行尚书吏部侍郎上柱国安平县公崔纵素风自远代济忠贞庆之所锺继有才哲气质淳茂识度淹通藴经远之沉谋宣适时之利用宽而不弛简则能周以兹公方多历要重小大之务必闻休声辍於周行式是东夏擢居春官之长且兼副相之雄懋昭厥庸期复先构可检校礼部尚书兼御史大夫充东都留守判东都尚书省充东都畿汝唐邓等州都防御观察处置使散官勲封如故
普王荆襄江西道兵马都元帅制
君人立极所务於胜残秉律成师实先於谋帅申明号令緫持纪纲弘九合之功决百胜之略非慎柬不可以济事非佥属不可以临人集大勲者必举於宏纲体至公者无避於内举爰择藩翰俾掌元戎开府仪同三司舒王谟性禀忠厚训知礼乐居常乐善动不违仁察其内恕外温必能安人和衆体方识敏谅可成功庶乎知子之明授以贞师之律可扬州大都督持节充荆襄江西沔鄂等道节度使及诸军行营兵马都元帅余如故仍赐名谊改封普王呜呼小子谊其敬听朕命我国家之有天下百七十载于兹矣祖宗垂化绍统功德继茂威加殊俗惠洽普天海隅苍生代受亭育跻之於福寿煦之以仁和源广流长庆深祚远历数有嗣缵于朕躬兢兢业业惧不负荷?恭寅畏岁五周星循列圣之耿光稽上古之谟训一物失所是用疚心万方有罪每怀咎已悬法皆考於天则举事必酌於人谋期合大中罔循私欲而涉道犹浅烛理未明文阙於化成武乏於定乱刑赏失中授任乖方厚泽未均大信未着致使凶慝炽祸干纪乱常悖违君亲蔑弃天地盗据我都邑痛毒我士庶驱胁丁壮暴骸於原野攘夺羸老转死於沟壑忠良陨命义烈衔寃迫以凶残莫由自奋愤深骨髓怨结苍旻朕所以中宵屡兴终食三叹哀苍生之无告闵赤子之非辜为人父母寜忘愧悼赖三事大夫竭诚於内羣帅爪牙宣力於外交修不逮日冀康寜江汉上游建瓴制宼亘千里之地连十万之师保大定功宜有统壹允副兹选往哉汝谐无以贵骄人无以善自伐无纵巳之慾无咈衆之谟从谏如流改过勿吝卑躬降志以奉宾傅絶甘分少以抚军师布诚信以归人心明赏罚以尽士力诘奸诛暴懋昭乃勲敬事恤人无替朕命膺兹重任可不勉欤建中四年九月二十六日
马燧浑瑊副元帅招讨河中制
天地殊位君臣异制苟不率道兹谓乱常退而增修於是有舞干之义谕以迁善於是有文告之辞若犹不悛乃用致讨兴戎动衆岂得已哉李怀光擢自军候委之节制亟有勤绩累加宠荣緫衆骏奔自远赴难解围逐宼朕甚德之位极上台寄崇緫帅亲之若同体信之无间言朕於斯人亦已厚矣而器小任重固贻颠覆有功自弃无罪自疑崇信谗邪胁逐将帅养宼资乱蓄奸幸灾朕素所推诚犹谓非实优容任遇坦然如初凶迹既盈丑踪弥露谋危社稷通结渠魁公相往来无复忌畏穷极凶悖所不忍言朕播迁巴梁违远陵寝大惧失坠为列圣羞赖先泽在人兆庶知感朔方将士忠节不渝怀光既沮奸谋诡称効顺累陈款疏请诣阙庭朕深惟旧勲务欲全贷授以师保之任畴其井赋之食玺书劳问誓以终始怀光遂杀辱使臣完聚守保将以悖慢之罪加於忠义之军因兹胁从冀与同恶谓衆可罔谓天可欺覆载所不容人臣所共弃讨除大憝招辑非辜爰咨辅臣以董戎寄银青光禄大夫检校司空同中书门下平章事兼太原尹北都留守充河东保寜军节度使北平郡王马燧操业端亮器宇宏达秉难夺之节负不羁之才常持至公深识大体感激而三军有勇弥纶而庶绩允谐威声所临郡邑皆复殿于北土隐若长城奉天定难功臣开府仪同三司行侍中兼灵州大都督灵盐丰夏等州节度使管内度支营田观察处置押蕃部落等使充朔方邠寜振武等道奉天永平等军行营节度兵马副元帅上柱国楼烦郡王浑瑊淳粹积中仁厚成性布宽大以容衆着诚信以抚人事必沉详临危益办节惟贞固在险逾彰弘济艰难懋昭勲阀出纳朕命光膺具瞻并文武全材安危注意副我忧属时惟二臣比德协谋往清多难燧可兼充奉诚军及晋隰磁等州节度管内诸军行营兵马副元帅余并如故瑊可兼河中尹充河中绦州观察处置等节度使仍充河中绦州同陕虢等管内诸军行营兵马副元帅功臣散官勲封如故呜呼朕不敏不明失於君道连祸未息劳师靡居中心自咎郁若焚灼又以朔土之衆代着忠劳横遭汚胁深所悯惜尔其敬敷朕命明谕朕怀务於招绥非黩威武惟输诚归顺罔有不赦惟执逆拒命罚止元凶寜失不经无滥无罪列爵悬赏用俟勲贤布告远迩咸令知悉
李晟凤翔陇西节度兼泾原副元帅制
周之元老以分陕为重汉之丞相以忧边见称故方岳克寜疆场不耸安人保大致理之端今所以重烦上台作镇西土奉天定难功臣司徒兼中书令充神策军节度鄜坊丹延等州观察处置等使仍充京畿渭北鄜州华州兵马副元帅上柱国合川郡王李晟励精刚之操体博大之德适时通变而大节不夺虚受广纳而独断自明奉法以身推功以下衆无犯命人用乐从怀德畏威令行禁止誓羣帅於危疑之际驻孤军於版荡之中气凌风云诚动天地一鼔而凶徒慑北再驾而都邑廓清师皆如归人不知战再安社稷功格皇天而明识秉彞清风激俗雅尚恬旷撝谦有光朕以?陇近郊扶风右地川阜连亘抵於回中限界诸夷蕃屏王室所属诚重付之元臣兼二将之甲兵崇十连之元帅宣威耀武罢警息兵俾予仰成时乃丕烈可兼凤翔尹充凤翔陇右节度营田观察处置等使仍充凤翔陇右泾原节度管内诸军及四镇北庭行营兵马副元帅改封西平郡王功臣本官兼官如故
刘洽检校司空充诸道兵马都统制
论道经邦允归硕望建牙统衆必藉雄才中外具瞻安危注意今以二柄付之元臣开府仪同三司检校尚书左仆射同中书门下平章事持节宋州诸军事兼宋州刺史充宣武军节度营田宋亳颖等州观察处置等使仍权知汴滑宋亳等州都统兵马事怀德郡王刘洽秉志端亮饬躬简俭博厚足以容衆和易足以长人纯孝荣亲尽忠事国分我阃寄殿于大藩扼制淮夷保障楚甸戎捷继至军声再扬殪羣凶於宛丘驱大憝於梁野控引漕挽委输京师予嘉乃勲懋乃贞节用锡丕命俾扬洪休燮赞三台纪纲羣帅式是大任尔惟钦哉可检校司空同中书门下平章事依前宣武军节度使度支营田宋亳等州观察处置等使仍充宋亳颖等州管内诸军兵马都统散官勲封如故
翰苑集卷八

[book_title]卷九
钦定四库全书
翰苑集卷九　　　　　　　唐　陆?　撰制诰【除授】
浑瑊京畿金商节度使制
王者之制安不忘危弘其道则文武齐致教其人则农战兼务故虽县内不可去兵况密迩宼虞干纪稔慝都邑郊甸骚然靡寜聿求信臣特建戎号济人夷难允属勲贤京畿渭北节度使兵部尚书行在左都虞候浑瑊忠贞博厚温恭简肃持重不挠好谋而成居业克敦其诗书受赐每陈於廊庑能推诚而抚下不伐巳以拒人委任中外咸着声绩夷险一贯隐然殿邦朕越在郊垧偪於凶丑授之师律式是戎昭侍卫增严斥候无爽检身齐衆同士伍之劳苦敦阵整旅壮行列之威容静以伐谋动而制胜临危励节予有赖焉王圻之内沃壤千里緜亘商岭屏於南门观风靖人诘禁诛暴俾尔兼领用孚于休可京畿渭北渭南金商节度观察处置等使余并如故
杜亚淮南节度使制
淮海奥区一方都会兼水陆漕挽之利有泽渔山伐之饶俗具五方地緜千里聿求良牧岂易其才今又革车方兴军赋屡调体於宽大则事缺务於办集则人残自非刚柔适中文武兼备其何以副我忧属惠绥南方正议大夫行尚书刑部侍郎上柱国扶风县开国男杜亚识精体要学究宗源妙於用而有常通其变而能久为理敦教化之本立言参礼法之中道无淄磷行有枝叶回翔省闼表弥纶献纳之勤践历方州着清净循良之称其严重可以镇俗其才术可以匡时休有令问辉映朝列朕以东南思乂注意求贤爰辍名臣俾寜藩服往率厥职时惟钦哉可扬州大都督府长史兼御史大夫充淮南节度观察处置等使
?王申光随蔡等州节度使制
自昔哲王疆理天下必选其明德树之宗亲参制藩维夹辅王室贤戚并建时惟休哉长淮之西厥壤千里人靡寜息于兹有年朕其永怀惨若焚灼思得良帅代予安人释其危疑彰我信惠以亲而授其在于兹开府仪同三司?王谅性本温恭生知忠孝祗服训导躬行不渝言皆副诚事必求当端慎可以镇俗宽厚可以长人厎绥一方庶允忧属可申光随蔡等州节度副大使管内观察处置等使余如故
唐朝臣振武节度论惟明鄜坊观察使制
分命使臣统临方岳弛张之道盖亦从宜近甸无虞则但亷风俗边陲式遏则兼假旌旄名制虽殊委任俱重膺是选命莫非勲贤开府仪同三司检校兵部尚书兼鄜州刺史鄜坊丹延等州节度观察处置等使平乐郡王唐朝臣尝緫偏师遘于多难仗义率衆临危不回保全关冲抗絶凶逆守而能固出则有功每急病而攘夷尝以寡而敌衆竟殱大憝克集茂勲炳然贞心坚若金石洎师旋归按俗颁条军旅慰安流庸悦附奉天定难功臣开府仪同三司检校工部尚书兼左金吾卫大将军充右街使上柱国建康郡王论惟明释位勤王有赴难之节扞城御寇有持危之功奉主忘身弃家从国越自郊甸再踰巴梁险阻艰难靡不陪扈忠义所在生死以之久司禁戎益茂勲绩器质敦实识度寛敏通明吏职练达武经本之以纯良辅之以才术俾居藩翰佥谓汝谐朕以北控单于国之巨镇彼方戎帅沉痼是婴卧护边军已淹寒暑悯其尽瘁难以重烦爰咨信臣更践厥职朝臣可依前检校兵部尚书兼单于大都护御史大夫充振武绥银鄜胜等州节度营田处置押兵蕃落等使惟明可依前检校工部尚书兼鄜州刺史御史大夫充鄜坊丹延等都防御观察处置等使余并如故
韩滉加检校右仆射制
周制以辅翼之臣出作方伯汉官以牧守之最擢拜公卿其在匡时中外同体朕以大劳未乂勤恤於黎元多难荐兴注意於藩岳就加命服式宠能贤则增秩进律亦古之道也金紫光禄大夫检校吏部尚书使持节润州诸军使兼润州刺史御史大夫充镇江军浙江东西节度观察等使韩滉忠肃刚直清公简俭持至公以检下强御必绳秉大节以事君险艰无易惠能恤衆明足照奸岁发勤王之师日增赡国之赋军无挠败俗以阜康殿于大邦理平讼息朝有劝典昭升乃庸胙土以报勤懋官以旌德厎乂江甸永孚于休可检校尚书右仆射进封昌黎县开国公余如故
嘉王横海军节度使制
度土分疆设官涖事因时设制期在理安必顺物宜且从人欲版图既溢则疏邑以制州统摄或乖则分部而建长沿革之道亦何常哉沧海之隅地饶俗阜隐然北土实曰雄藩镇抚之宜是资懿戚开府仪同三司嘉王运气本元淳重承先训忠肃孝友宽仁惠和勤於服儒乐在为善施於事任必有可观举不失亲至公斯在钦率厥职永孚於休可横海军节度使沧景等州观察处置等使勲封如故
马燧李臯实封制
列爵以旌德胙土以报功国有彞章是用襃劝朕以不德间逢多虞蒲坂有叛乱之臣淮沂有僭逆之帅万姓罹害四方靡寜奉诚军节度兵马元帅检校司徒兼侍中马燧闻难之初忠诚奋发躬帅士旅讨兹不庭略地如归攻城必克晋绦磁隰靡然向风元凶势穷竟就枭戮清我甸服时惟茂勲荆南节度观察处置等使检校户部尚书嗣曹王臯亲率全军抗於强虏昼夜不息迨於三年谋成必臧师出皆捷复蕲黄之地拔安陆之城隐其威名保乂江汉并着节于国存功于人迹効炳然佥议攸属虽懋官已序而食赋未加畴庸之科无乃有阙宜其宠锡以荅殊休燧可赐实封五百户通前七百户臯可赐实封三百户
韩滉度支盐铁转运使制
食货所资邦家大本緫领之重必推元臣故周以冢宰制国用汉以丞相调军食官给人足谓之善经今户口凋伤财产衰耗边疆未静役费尚多思欲均厚薄之征权重轻之制国无匮乏人不怨咨运筹佐时其在良辅金紫光禄大夫检校尚书左仆射同中书门下平章事充镇海军浙江东西节度兼江淮转运等使晋国公韩滉昔事先朝常掌邦赋贞心独立一志在公吏无奸欺财以饶羡自临江甸事举风行职贡有加转饷相继成功允集艰食用康介于方隅未极材术宜其弘济式副具瞻可充度支及诸道盐铁转运等使余如故
李叔明右仆射制
行止两全必惟明哲致其用以匡国敦乎道以保身周旋令名始终不替斯贤者之极致而行之实难金紫光禄大夫守太子少傅检校尚书右仆射持节梓州诸军事兼梓州刺史御史大夫充劒南东川节度副大使知节度事管内度支观察处置等使苏国公李叔明禀粹挺生郁为邦杰虚怀朗畅达识周通早以器能累更任遇中外所践必闻休声尝尹京师奸豪屏息洎临方岳风俗澄清吏服严明人怀德惠忧公奉职励节存诚服劳王家行及三纪以兹尽瘁沉恙所婴扶疾趋朝披诚告老固陈衰瘵深戒满盈情皆发衷语且形泣视其激切良所轸怀敦劝既频辞乞弥固继献章疏期於必从省之怃然用增感叹虽惜其旧德往涖遐藩而悯以高年难违恳志犹资硕望俾长庶寮罢方镇之烦緫中台之重式彰尚德且示优贤可依前守太子少傅兼尚书右仆射
李澄赠司空制
既明且哲以保其身求之昔贤鲜克全备良以谋始匪易慎终尤难其有志奉公家力辅王室见危而立节将没而陈诚操尚坚明谋猷深远忧国无忘於颠沛周身不离於令名有臣如斯可以旌劝故义成军节度滑郑等州观察处置等使开府仪同三司检校尚书右仆射兼滑州刺史御史大夫上柱国武威郡王李澄天授将材勇而多智临危不惧见义必为崎岖险艰勲节兼着勤於广业曾未遑安带甲临戎连年野处积劳成瘁霜露所侵痟疾攻中痈疽发外迨兹病亟不替忠诚忧国疚怀恋阙流涕惧军戎之乏帅念方镇以为虞上表披陈恳求代免辞情激切备虑精深视之感伤当宁兴叹虽史鱼之陈尸纳谏吴汉之在疚献谋比方於此不足多尚天胡不容夺我良帅恻然嗟悼用切深衷始终存义澄实有之襃美饰终是宜加等可赠司空赐物五百段米粟三百石以左散骑常侍归崇敬充使吊祭所缘丧葬并准式官供仍以澄让表宣付史馆以彰忠节
除邓州归顺官制
迫以凶威陷于宼境义不受汚忠能奋诚履重险而不囘处疾风而逾劲忘躯徇义献款投诚足以励彼勤王激其汚俗去逆効顺固先典之攸嘉懋赏劝功验彞章而不昧咸从序用俾服官常可依前件【云云】
李纳检校司空制
郑武公父子继为周司徒内居股肱外作藩翰诗美缁衣之德传称夹辅之勲我怀斯人今得良弼开府仪同三司检校尚书右仆射同中书门下平章事充平卢淄青节度管内度支营田观察处置陆运海运押新罗渤海两蕃等使陇西郡王李纳宇量宏博质性沉毅体仁能断见善必迁藴非常之才守以纯一秉难夺之节着于艰危昭升令问茂建勲绩属淮夷构乱东夏震骚奋旅徂征坐筹制胜解商邱之难攘彼凶残释陈城之危俘厥渠帅德功克懋官赏宜崇庸建上台宜赐真食惟乃先服勤劳王家以殿邦之勲参论道之职俾尔嗣绩光于前人荷国之宠章承家之丕构敬慎厥德永孚于休可检校司空同中书门下平章事仍赐实封五百户余并如故
翰苑集卷九

[book_title]卷十
钦定四库全书
翰苑集卷十　　　　　　　唐　陆?　撰制诰【铁券慰问勅书】
赐李纳王武俊等铁券文
维兴元元年岁次甲子正月癸酉朔二日甲戌皇帝咨尔某官某呜呼王者所以抚人失於所抚则叛下者所以奉上失於所奉则刑各当其理德用不扰各违其分乱於是生朕德薄化浅昧於君道罔知省已姑务责人是以徵师徂征连岁靡息惟尔以诚志之不达反仄于厥衷阻衆兴戎结党拒命岂非上失於所抚而下失於所奉与书曰万方有罪罪在朕躬我实不德兆人何咎俾废其生业离於室家陷于困穷死于战阵老疾废养孤惸靡依怨结苍生感伤和气朕为人父母得不愧于心哉晨兴以思夕惕以悼自嗣位迄今六载天将悔祸朕方觉悟尔亦知衆心之厌乱思所以保安叶于朕怀若应符契非天地合德人神合谋将茂育羣生则何以臻此朕是用上顺天意俯从人心涤尔疵瑕复尔爵位坦然靡阻君臣如初功载鼎彝名藏王府子孙代代为国勲臣河山带砺传祚无絶朕方布大信承天子人若食其言何以享国呜呼其祗若命用保无疆之休
赐安西管内黄姓纛官铁券文
维贞元二年岁次丙寅八月丁巳朔三日已未皇帝若曰咨尔四镇节度管内黄姓纛官骠骑大将军行左金吾卫大将军员外置同正员兼试太常卿顿啜护波支惟尔乃祖乃父代服声教勤劳王家勲书于鼎彞族列于藩籍尔克绍先祖之烈而重之以忠贞嗣守职官祗若朝化率其种落保我边陲丹诚向化万里如近是用稽诸令典锡以券书若金之坚永代无变子孙继袭作我藩臣尔其钦承勿替休命
慰问四镇北庭将吏勅书
四镇北庭将士官吏僧道耆夀百姓自禄山首乱中夏不安蕃戎乘衅侵败封略道路梗絶往来不通哀我士庶忽如异域控告无所归还莫从朕未尝一夕忘怀而事势不及相恤兴言轸念忽以涕流卿等咸藴忠诚誓死不屈或早从征镇白首军中或生在戎行长身塞外克奉正朔坚保封疆援絶势孤以寡敌衆昼夜劳苦不得休息岁时扞御不解甲胄勲高百战义叶一心介然孤城独守臣节日来月往三十余年奉国之诚久而弥励求诸今古忠烈莫俦义激人伦名光史册蠢动知感况於朕怀朕嗣守洪业君临宇内思安兆庶以絶战争遂与赞普约定好和集蕃汉士庶告天地神祗设坛会盟永息边患疆场罢警于今六年近以贼臣朱泚背恩惊犯宫阙赞普又遣师旅助讨奸凶两国交懽事同一体北庭去此遥远信使难通於西蕃既非便宜在国家又絶来往永念士庶隔在殊方归路无因亲戚永诀为人父母实所感伤已共西蕃定议兼立誓约应在彼将士官吏僧道耆夀百姓等并放归汉界仍累路置顿供拟发遣待卿等进发然後以土地隶属西蕃今故遣太常少卿兼御史大夫沈房及中使韩朝彩等往彼宣谕仍便与西蕃交割卿等宜递相慰勉叶力同心互相提携速图进路复归乡井重见宗亲生人之情莫重於此一劳永逸固不合辞卿等诚节昭宣勲阀茂着到此之後当特甄升仍给田园以赡生业必令优厚用答忠劳如有资产已成不愿归此亦任便住各遂所安宜勉良图副我勤想夏热卿等各平安好遣书指不多及
与回纥可汗书
皇帝敬问可汗弟两国和好积有岁年申之以昬姻约之以兄弟诚信至重情义至深顷因贼臣背恩构成嫌衅天不长恶寻已诛夷使我兄弟恩好如旧周皓及踏本啜黑达干等至得弟来书省览久之良以为慰弟天资雄杰智识通明亲仁善邻敦信明义罢战争之患弘礼让之风保合大和用寜区宇惟兹盛美何以加焉朕之素怀与弟叶契为君之道本务爱人同日月之照临体天地之覆育其於广被彼此何殊况累代以来继敦姻戚与弟俱承先业所宜遵奉令图自兹以还情契弥固垂之百代永远无穷缅想至诚当同此意所附踏本啜奏请降公主姻不失旧颇叶通规待弟表到即依所请宣示百寮择日发遣缘诸军兵马收京破贼频立功勲赏给数多府藏虚竭其马价物且付十二万匹至来年三月更发遣一般余并续续支付弟宜悉也安西北庭使人入奏并却归本道至彼宜差人送过令其速达弟所寄马并到深愧厚意
赐吐蕃将书
勅尚览铄论莫陵悉继等至省所陈奏朕具悉之国家与大蕃亲则舅甥义则邻援息人继好固是常规朕嗣位君临思安兆庶常以信让为事不以争竞为心区域虽殊覆育寜别赞普天资仁德好生恶杀与朕同心重修旧好会蕃汉将相告天地神只约誓之言至严至重大信一立义无改移所请奉天盟书勒於清水碑石审详事理颇甚乖违往岁贼臣称兵窃据城阙尚结赞志惟嫉恶义在救灾频献表章请收京邑朕以宗庙社稷悉在上都但平宼戎岂惜詶赏遂许四镇之地以荅收京之功旋属炎蒸又多疾疫大蕃兵马便自抽归既未至京有乖始望奉天盟约岂合更论朕欲苟徇彼情便令镌刻则是非务实信不由衷欺天罔神莫大於此凡曰通好贵於推诚将垂百代之名岂顾一时之利但以事之去就须定是非若不辨明便成姑息亲邻之义岂所宜然故遣使臣与卿详议卿是大蕃辅佐必当智识通明事理昭然不足疑惑傥有他见宜具奏闻审细研穷须归至当所论先许每年与赞普彩绢一万匹段者本来立约亦为收京然於舅甥之情此乃甚为小事二国和好即同一家此有所须彼当不恡彼有所要此固合供以有均无盖是常理赞普若须缯帛朕即随要支分多少之间岂拘定限假使踰於万匹亦当称彼所求朕之所重者信诚所轻者财利思与率土同臻大和想卿深体至公务存大义安人保境垂美无穷勉思令图以副朕意今遣仓部郎中兼侍御史赵聿与来使同往书中意有不尽并令赵聿口宣尚结赞论莽罗等尝緫师徒远来赴难功虽未就义则可嘉其所领将士等朕先许与赐物一万匹段并已排比许卿所商量指定此使却囘即发遣往今各赐卿少物至宜领之
赐吐蕃宰相尚结赞书
勅尚结赞卿天资材术作辅大蕃识通古今志奉忠信义声着积远近流传比闻入典枢衡近知还緫戎务二国所定和好首末是卿商量得卿却来深以为慰昨者边军状奏彼国兵马踰越封疆朕以画界立盟先有定分赞普素敦仁义卿又特禀纯诚背约侵渔必无此理但勅边城自备不令辄动干戈若使効尤恐成交恶初疑界首游奕少有乖宜不谓大发师徒渐加侵轶兴兵动衆必合有名蕃军此行未测其故朕自嗣膺宝位即与赞普通和敦以舅甥结为邻援惩战争之弊知礼让之风彼此大同务安衆庶乃於境上建立坛场契约至明誓词至重告于皇天后土诸佛百神有渝此盟殃及其国朕敬奉诚约分毫不移信使交懽岁时无絶碑文具在可以明徵岂有一事不行一言不守顷令赵聿专往近方从彼却回兼闻彼蕃使同来至今独在道路卿所论奏朕并未知待详事由乃可商议既称和好理絶相疑未合轻举甲兵便踰境界盟誓之语忽焉如遗天地神明岂其可罔卿智识明达朕所深知顷年犹举义师救此灾患今若不存大信遂弃令名故专遣使见卿欲得审知来意竚闻还奏以副所怀赵聿及蕃使合到待览表中意旨续即商量报卿卿涉远而来当甚劳顿今赐卿某物至宜领之秋冷卿比平安好将士并存问之
赐尚结赞第二书
赵聿及论拱热等至得卿表奏具见恳诚省览言辞即称和好及覩事迹唯务侵凌矛楯若斯将何取信审察书中之意盖求四镇北庭如此事宜足得商议既言通好理絶相疑未合轻举甲兵便踰境界盟誓之语忽焉如遗天地神祗岂其可罔又闻放纵兵马蹂践禾苗边境之人大遭驱掠在此未为深损於彼殊非远谋卿之用心何乃至是国家利害计须久长和好之道既亏仁义之风何在卿智识明悟朕所深知顷年犹发义师救此灾患今岂不存大信遂弃令名故遣使见卿欲得审知来意必若守其盟誓务在同和即收敛兵车速归本界所掠百姓一切放回然後可表卿直心信卿来奏续即遣使与论拱热同往诸事并有商量交欢必令得所或密怀他意将欲别谋彼虽未说实情此亦略为凖拟但缘誓约本重朕意不欲先违以此勤勤合有相问伫闻来奏以副朕怀
赐尚结赞第三书
勅尚结赞蕃使论拱热等与赵聿同到卿所陈奏朕具悉之诚意勤勤志敦和好上以成舅甥之义次以结邻援之欢外以彰礼让之风内以息战争之患兼此数事昔贤所难非卿材越等伦识通今古岂能匡辅大国弘宣远图施美利於当时传盛名於不朽眷怀明略叹尚良多然以赞普来书务於叶睦卿之所奏亦贵通和初览其言实嘉德义及观其事颇讶乖违以卿贤明朕所信重弃义踰约计必不然未测事由因何至此顷年所定和好言约颇谓分明至如四镇北庭元不割与蕃国及朱泚悖逆作乱上都卿仗义兴师请收京邑遂许四镇北庭之地将以报荅成功旋属炎蒸蕃军便退奉天之约岂可更论事甚分明固无疑惑凡言结好所贵和同通体商量有何不可大蕃必若要四镇北庭之地即合直以情言彼但露其诚心此亦自有分义岂假曲徵前事广起异端仍发师徒务张威势蕃使犹未至此蕃军早已越疆或称欲自赴朝或云更定言誓既亏盟约且失礼仪言与事乖将何取信夫人君立国必不徒然惟汉与蕃各受天命胜负固有定分强弱寜由力争卿欲以衆相侵以威相胁谓天地可罔谓盟誓可渝即当肆意所为不必更论和好傥欲守其前约敦以亲邻去就之间固宜有礼遣使来往足得商量张皇师徒是何道理和好者礼义之事甲兵者争夺之由二端悬殊理不并用今欲以用兵之势定和好之辞事必不成纵成何益卿识见通敏器宇沉详如此事宜不言可悉未知来意竟拟如何且首末论和是卿商议清水会盟之日卿又亲发誓辞将期去杀好生修文偃武永安兆庶垂法子孙天下称嗟以为盛美未经数岁遽有变移非独见诮於四方亦将取笑於千古以此思度甚欲通和彼虽小以侵陵朕亦未即交恶故遣某官与卿更审筹量卿若必务同和更无他意即宜便归本界遣使具述本情所须四镇北庭朕当自有推议如或托称继好志在别图依前纵兵不即归国惟利是视亦识彼怀和与不和於兹决定书中事有不尽并令某官某口宣宜令速回竚望来奏所献方物深表远诚今赐卿某物至可领也秋冷比平安好
翰苑集卷十

[book_title]卷十一
<集部,别集类,汉至五代,翰苑集>
钦定四库全书
翰苑集卷十一　　　　　　唐　陆贽　撰奏草【一】
论两河及淮西利害状
内侍朱冀寜奉宣圣旨缘两河宼贼未平殄又淮西凶党攻逼襄城卿识古知今合有良策宜具陈利害封进者臣质性凡钝闻见陋狭幸因乏使簪组昇朝荐承过恩文学入侍每自奋励思酬奬遇感激所至亦能忘身但以越职干议典制所禁未信而言圣人不尚是以循循默默尸居荣近日日以愧自春徂秋心虽怀忧言不敢发此臣之罪也亦臣之分也陛下天纵圣德神授英谋明照八表思周万务犹虑阙漏下询刍荛此尧舜舍巳从人好问而好察迩言之意也臣每读前史见开说纳忠之士乃有泣血碎首牵裾断鞅者皆以进议见拒恳诚激忠遂至发愤踰礼而不能自止故也况今势有危迫事有机宜当圣主开怀访纳之时无昔人逆鳞颠沛之患傥又上探微旨虑匪悦闻傍惧贵臣将为沮议首尾忧畏前後顾瞻是乃偷合苟容之徒非有扶危救乱之意此愚臣之所痛心切齿於既往是以不忍复躬行於当世也心藴忠愤固愿披陈职居禁闱当备顾问承问而对臣之职也写诚无隐臣之忠也谨具件如後惟明主循省而备虑之岂直微臣独荷容纳之恩实亿兆之幸社稷之福也臣本书生不习戎事窃惟霍去病汉将之良者也每言行军用师之道顾方略何如耳不在学古兵法是知兵法者无他见其情而通其变则得失可辩成败可知古人所以坐筹樽俎之间制胜千里之外者得此道也臣才不逮古人而颇窥其意是敢承诏不默辄陈狂愚伏以尅敌之要在乎将得其人驭将之方在乎操得其柄将非其人者兵虽衆不足恃操失其柄者将虽材不为用兵不足恃与无兵同将不为用与无将同将不能使兵国不能驭将非止费财翫寇之弊亦有不戢自焚之灾自昔祸乱之兴何尝不由於此今两河淮西为叛乱之帅者独四五凶人而已尚恐其中或有傍遭诖误内蓄危疑苍黄失图势不得止亦未必皆是处心积虑果为奸逆以僭帝称王者也况其余衆盖并胁从苟知全生岂愿为恶若招?以法悔祸以诚使来者必安安者必久斯道积着人谁不怀纵有野心难驯臣知其从化者必过半矣舞干苗格岂独虚言假使四五凶渠俱禀枭鸱之性其下同恶复有十百相从是皆卒伍庸流闒茸下品其志好不过声色财货之乐其材用不过蹴踘距踊之能其约从缔交则迭相侮诈以为智谋其御衆使人则例质妻孥以为术数斯乃盗窃偷安之伍非有奸雄特异之资以陛下英神志期平壹君臣之势不类逆顺之理不侔形势之大小不伦师徒之衆寡不敌然尚旷岁持久师老费财加算不止於舟车徵卒殆穷於闽濮笞肉捶骨呻吟里闾送父别夫号呼道路杼轴已空兴发已殚而将帅者尚曰财不足兵不多此微臣所以千虑百思而不悟其理也未审陛下尝徵其说察其由乎股肱之臣日月献纳复为陛下察其事乎臣愚无知实所深惑遂乃过为臆度辄肆讨论以为尅敌之要在乎将得其人驭将之方在乎操得其柄将非其人者兵虽衆不足恃操失其柄者将虽材不为用今以陛下効其明圣羣帅畏威虽万无此虞然亦不可不试省察也陛下若谓臣此说盖虚体耳不足徵焉臣请复为陛下效其明徵以实前说田悦唱乱之始气盛力全恒赵青齐迭为唇齿陛下特诏马燧委之专征抱真李芃声势相援于时士吏畏法将帅感恩俱藴胜残尽敌之诚未有争功邀利之衅故能累摧坚阵深抵穷巢元恶幸脱於俘囚凶徒几尽於锋刃臣故曰尅敌之要在乎将得其人驭将之方在乎操得其柄此其明效也田悦既败力屈势穷且皆离心莫有固志乘我师胜捷之气蹑亡虏伤夷之余比於前功难易百倍既而大军遂驻遗孽复安其後馈运日增师徒日益于兹再稔竟不交锋量兵力则前者寡而今者多议军资则前者薄而今者厚论气势则前者新集而今者乘胜度攻具则前者草创而今者缮完计凶党则前者盛而今者残揣敌情则前者锐而今者挫然而势因时变事与理乖当易而反难当进而中止本末殊趣前後易方顺理之常必不如此臣故曰将非其人者兵虽衆不足恃操失其柄者将虽材不为用此自昔必然之效但未审今兹事实得无近於此乎在陛下熟察而亟救之耳固不在益兵以生事加赋以殄人无纾目前之虞或兴意外之患人者邦之本也财者人之心也兵者财之蠹也其心伤则其本伤其本伤则枝干颠瘁而根柢蹷拔矣惟陛下重慎之愍惜之今师兴三年可谓久矣税及百物可谓繁矣陛下为之宵衣旰食可谓忧勤矣海内为之行齎居送可谓劳弊矣而寇乱有益翦灭无期人揺不寜事变难测是以兵贵拙速不尚巧迟速则乘机迟则生变此兵法深切之诫往事明着之验也夫投胶以变浊不如澄其源而浊变之愈也扬汤以止沸不如絶其薪而沸止之速也是以劳心於服远者莫若修近而其远自来多方以救失者莫若改行而其失自去若不靖於本而务救於末则救之所为乃祸之所起也修近之道改行之方易於举毛但在陛下然之与否耳傥或重难易制姑务持危则当校祸患之重轻辩攻守之缓急臣谓幽燕恒魏之寇势缓而祸轻汝洛荥汴之虞势急而祸重缓者宜图之以计今失於屯戍太多急者宜备之以严今失於守御不足何以言其然也自胡羯称乱首起蓟门中兴已来未暇芟荡因其降将即而抚之朝廷置河朔於度外殆三十年非一朝一夕之所急也田悦累经覆败气沮势羸偷全余生无复远略武俊蕃种有勇无谋朱滔卒材多疑少决皆受田悦诱陷遂为猖狂出师事起无名衆情不附进退遑惑内外防虞所以才至魏郊遽又退归巢穴意在自保势无他图加以洪河太行御其冲幷汾洺潞压其腹虽欲放肆亦何能为又此郡凶徒互相劫制急则合力退则背憎是皆苟且之徒必无越轶之患此臣所谓幽燕恒魏之寇势缓而祸轻希烈忍於伤残果於吞噬据蔡许富全之地益邓襄卤获之资意殊无厌兵且未衂东宼则转输将阻北窥则都城或惊此臣所谓汝洛荥汴之虞势急而祸重代朔邠灵之骑士自昔之精骑也上党盟津之步卒当今之练卒也悉此强劲委之山东势分於将多财屈於兵广以攻则旷岁不进以守则数倍有余各怀顾瞻逓欲推倚此臣所谓缓者宜图之以计今失於屯戍太多李勉以文吏之材当浚郊奔突之会哥舒曜以乌合之衆扞襄野豺狼之羣陛下虽连发禁军以为继援累勅诸镇务使协同睿旨殷忧人思自効但恐本非素习令不适从奔鲸触罗仓卒难制首鼠应敌因循莫前此臣所谓急者宜备之以严今失於守御不足陛下若察其缓急审其重轻使怀光帅师救襄城之围李芃还镇为东都之援汝洛既固梁宋亦安是乃取有余救不足罢关右赋车籍马之扰减山东飞刍挽粟之劳无扰则祸乱不生息劳则物力可济非止排难於变切亦将防患於未然徵发既停守备且固足得徐观事势更选良图此於纾乱解纷抑亦计之次也议者若曰河朔羣盗尚未殱夷傥又减兵必更生患此盖好异不思之说耳臣请有以诘之前岁伐叛之初唯马燧抱真李芃三帅而已以攻必克以战必强是则力非不足明矣洎迟留不进乃请益师於是选神策锐卒以继之而李晟往矣犹曰未足复请益师於是徵朔方全军以赴之而怀光往矣几遣加半之戍竟无分寸之功是则师不在衆又明矣然而可托以为解者必曰王师虽益贼党亦增曩独田悦宝臣今兼朱滔武俊臣请再诘以塞其辞曩之田悦宝臣皆蓄锐养谋剧贼之方强者也寻而田悦丧败宝臣殱夷虽复朱滔武俊加於前亦有孝忠日知乘其後是则贼势不滋於曩日王师有溢於昔时又明矣曩以太原泽潞河阳三将之衆当田悦朱滔武俊三宼之兵今朱滔遁归武俊退缩唯此田悦假息危城设使我师悉归彼亦才能自守况留抱真马燧足得观衅讨除是则减兵东征势必无患又明矣留之则彼为冗食徙之则此得长城化危为安息费从省举一而兼数利惟陛下图之谨奏
论关中事宜状
右臣顷览载籍每至理乱废兴之际必反覆参考究其端由与理同道罔不兴与乱同趣罔不废此理之常也其或措置不异安危则殊此时之变也至於君人有大柄立国有大权得之必强失之必弱是则历代不易百王所同夫君人之柄在明其德威立国之权在审其轻重德与威不可偏废也轻与重不可倒持也蓄威以昭德偏废则危居重以驭轻倒持则悖恃威则德丧於身取败之道也失重则轻移诸已啓祸之门也陛下天锡勇智志期削平忿兹昬迷整旅奋伐海内震叠莫敢寜居此诚英主拨乱拯物不得已而用之然威武四加非谓蓄矣所可兢兢保惜慎守而不失者唯居重驭轻之权耳陛下又果於成务急於应机竭国以奉军倾中以资外倒持之势今又似焉臣是以疚心如狂不觉妄发辄踰顾问之旨深测忧危之端此臣之愚於自量而忠於事主之分也古人所谓愚夫言之而明主择之惟陛下幸留听焉臣闻国家之立也本大而末小是以能固又闻理天下者若身之使臂臂之使指则小大适称而不悖焉身所以能使臂者身大於臂故也臂所以能使指者臂大於指故也王畿者四方之本也京邑者又王畿之本也其势当令京邑如身王畿如臂四方如指故用即不悖处则不危斯乃居重驭轻天子之大权也非独为御诸夏而已抑又有镇抚戎狄之术焉是以前代之制转天下租税委之京师徙郡县豪杰处之陵邑选四方壮勇实之边城其赋役则轻近而重远也其惠化则悦近以来远也太宗文皇帝既定大业万方厎乂犹务戎备不忘虑危列置府兵分隶禁卫大凡诸府八百余所而在关中者殆五百焉举天下不敌关中则居重驭轻之意明矣承平渐久武备浸微虽府卫具存而卒乘罕习故禄山窃倒持之柄乘外重之资一举滔天两京不守尚赖经制颇存典刑强本之意则忘缘边之备犹在加以诸牧有马每州有粮故肃宗得以为资中复兴运乾元之後大憝初夷继有外虞悉师东讨边备既弛禁戎亦空吐蕃乘虚深入为寇故先皇帝莫与为御避之东游是皆失居重驭轻之权忘深根固柢之虑内寇则崤函失险外侵则汧渭为戎於斯之时朝市离析事变可虑须臾万端虽有四方之师寜救一朝之患陛下追想及此岂不为之寒心哉尚赖宗社威灵先皇仁圣攘却丑类再安宸居城邑具全宫庙无霣此又非常之幸振古所未闻焉足以见天意之於皇家保佑深矣故示大儆将弘永图陛下诚宜上副元心下察时变远考前代成败近鉴国朝盛衰垂无疆之休建不拔之业今则势可危虑又甚於前伏惟圣谋巳有成算愚臣未达敢献所忧先皇帝还自陕郛惩艾往事稍益禁卫渐修边防是时关中有朔方泾原陇右三帅以扞西戎河东有太原全军以控北虏此四军者皆声势雄盛士马精强又徵诸道戍兵每岁乘秋备塞尚不能保固封守遏其奔冲京师戒严比比而有陛下嗣膺宝位威慑殊邻蠢兹昆夷犹肆毒蠚举国来寇志吞?梁贪冒既深覆亡几尽遂求通好少息交侵盖缘马丧兵疲务以计谋相缓固非畏威怀德必欲守信结和所以历年优柔竟未坚定要约息兵稍久育马渐蕃必假小事忿争因复大肆侵掠张光晟又於振武诱杀羣胡自尔已来絶无虏使其为嫌怨足可明徵借如吐蕃实和回纥无憾戎狄贪诈乃其常情苟有便利可窥岂肯端然自守今朔方太原之衆远在山东神策六军之兵继出关外傥有贼臣啗寇黠虏窥边伺隙乘虚微犯亭障此愚臣所窃为忧者也未审陛下其何以御之侧闻伐叛之初议者多易其事佥谓有征无战役不逾时计兵未甚多度费未甚广於事为无扰於人为不劳曾不料兵连祸结变故难测日引月长渐乖始图故前志以兵为凶器战为危事至戒至慎不敢轻用之者盖为此也当胜而反败当安而倒危变亡而为存化小而成大在覆掌之间耳何可不畏而重之乎近事甚明足以为鉴往岁为天下所患咸谓除之则可致昇平者李正已李宝臣梁崇义田悦是也往岁为国家所信咸谓任之则可除祸乱者朱滔李希烈是也既而正已死李纳继之宝臣死惟岳继之崇义卒希烈叛惟岳戮朱滔?然则往岁之所患者四去其三矣而患竟不衰往岁之所信者今则自叛矣而又难保是知立国之安危在势任事之济否在人势苟安则异类同心也势苟危则舟中敌国也陛下岂可不追鉴往事惟新令图循偏废之柄以靖人复倒持之权以固国而乃孜孜汲汲极思劳神徇无已之求望难必之效其於为人除患之意则已至矣其为宗社自重之计恐未至焉自顷将帅徂征久未尽敌苟以藉口则请济师陛下乃为之辍边军缺环卫虚内廐之马竭武库之兵占将家之子以益师赋私养之畜以增骑犹且未战则曰乏财陛下又为之算室庐贷商贾倾司府之币设请榷之科关辅之间徵发已甚宫苑之内备卫不全万一将帅之中又如朱滔希烈或负固边垒诱致豺狼或窃发郊畿惊犯城阙此亦愚臣所窃为忧者也未审陛下复何以备之以陛下圣德君临率土欣戴非常之虑岂所宜言然居安备危哲王是务以言为讳中主不行若备之已严则言亦何害傥忽而未备又安可勿言臣是以罄陈狂愚无所讳避罔敢以中主不行之事有虞於圣朝也惟陛下熟察之过防之且今之关中即古者邦畿千里之地也王业根本於是在焉秦尝用之以倾诸侯汉尝因之以定四海盖由凭山河之形胜宅田里之上腴弱则内保一方当天下之半可以养力俟时也强则外制东夏据域中之大可以蓄威昭德也豪勇之在关中者与籍於营卫不殊车乘之在关中者与列於廐牧不殊财用之在关中者与贮於帑藏不殊有急而须一朝可聚今执事者先拔其本弃重取轻所谓倒持太阿授人以柄议制置则强干弱枝之术反语绥怀则悦近来远之道乖求诸通方无适而可顾臣庸懦窃为陛下惜之往者不可追来者犹可补臣不胜恳恳忧国之至辄敢效其狂鄙以备采择之一端陛下傥俯照微诚过听愚计使李芃援东洛怀光救襄城希烈凶徒势必退衂则所遣神策六军士马及点召节将子弟东行应援者悉可追还河北既有马燧抱真固亦无藉李晟亦令旋斾完复禁军明勅泾陇邠寜但令严备封守仍云更不徵发使知各保安居又降德音劳徕畿甸具言京辇之下百役殷繁且又万方会同诸道朝奏恤勤怀远理合优容其京城及畿县所税间架?酒抽贯贷商点召等诸如此类一切停罢则冀已输者弭怨见处者获寜人心不揺邦本自固祸乱无从而作朝廷由是益尊然後可以度时宜施教令弛张自我何有不从端本整棼无易於此谨奏
翰苑集卷十一

[book_title]卷十二
钦定四库全书
翰苑集卷十二　　　　　　唐　陆?　撰奏草【二】
论叙迁幸之由状
臣前日蒙恩召见陛下叙说泾原叛卒惊犯宫阙及初行幸之事因自尅责辞旨过深臣奏云陛下引咎在躬诚尧舜至德之意臣窃有所见以为致今日之患者羣臣之罪也陛下又曰卿以君臣之礼不忍归过於朕故有此言然自古国家兴衰皆有天命今遇此厄运虽则是朕失德亦因事不由人未及对诏之间陛下遂言及宗祧涕泗交集主忧臣愤人理之常情激於衷不觉呜咽旋属游瓌请对臣言未获毕辞今辄上烦以尽愚恳臣所谓致今日之患是羣臣之罪者非敢徒饰浮说苟宽圣怀事皆有由言庶可复自胡羯称乱遗患未除朝廷因循久务容养事多僭越礼阙会朝陛下神武统天将壹区宇乃命将帅四征不庭凶渠稽诛逆将继乱兵连祸结行及三年徵师四方无远不暨父子诀别夫妻分离一人征行十室资奉居者有馈送之苦行者有锋刃之忧去留骚然而闾里不寜矣聚兵日衆供费日多常赋不充乃令促限促限才毕复命加徵加徵既殚又使别配别配不足於是榷算之科设率贷之法兴禁防滋章条目纎碎吏不堪命人无聊生农桑废於徵呼膏血竭於笞捶市井愁苦室家怨咨兆庶嗷然而郡邑不寜矣边陲之戍用保封疆禁卫之师以备廵警二者或阙则生戎心国之大防莫重於此陛下急於靖难累遣东征边备空虚亲军寡弱寻又捜阅私牧以取马簿责将家以出兵凡有私牧者例元勲贵戚之门所谓将家者皆统帅岳牧之後是乃尝蒙亲委或着忠劳复除征徭固有常典今忽夺其畜牧事其子孙有乞假以给资装有破产以营卒乘道路凄悯部曲感伤贵位崇勲孰不解体加以聚敛之法毂下尤严邸第侯王咸输屋税禆贩夫妇毕算缗钱贵而不见优近而不见异其为愤戚又甚诸方诛求转繁庶类恐惧兴发无已羣情动揺朝野嚻然而京邑关畿不寜矣陛下又以百度弛废志期肃清持义以掩恩任法以成理神断失於太速睿察伤於太精断速则寡恕於人而疑似之间不容辩也察精则多猜於物而臆度之际未必然也寡恕则重臣惧祸反侧之衅易生多猜则羣下防嫌苟且之风渐扇是以叛乱继起怨讟并兴非常之虞亿兆同虑惟陛下穆然凝邃独不得闻至使凶卒鼔行白昼犯阙重门无结草之御环卫无谁何之人自古祸变之兴未有若斯之易岂不以乘我间隙因人?离哉陛下有股肱之臣有耳目之任有谏诤之列有备卫之司见危不能竭其诚临难不能効其死所谓致今日之患是羣臣之罪者岂徒言欤圣旨又以家国兴衰皆有天命今遇此厄运应不由人者臣志性介劣学识庸浅凡是占算秘术都不涉其源流至於兴衰大端则尝闻诸典籍书曰天视自我人视天听自我人听又曰德惟一动罔不吉德二三动罔不凶惟吉凶不僭在人惟天降灾祥在德又曰天难忱命靡常常厥德保厥位厥德靡常九有以亡此则天所视听皆因於人天降灾祥皆考其德非於人事之外别有天命也故祖伊责纣之辞曰我生不有命在天武王数纣之罪曰吾有命罔惩其侮此又舍人事而推天命必不可之理也易曰自天佑之吉无不利仲尼以为佑者助也天之所助者顺也人之所助者信也履信思乎顺又以尚贤是以自天佑之吉无不利又曰危者安其位者也亡者保其存者也乱者有其理者也故君子安而不忘危存而不忘亡理而不忘乱是以身安而国家可保又曰视履考祥又曰吉凶者得失之象也夫易之为书穷变知化其於性命可谓研精及乎论天人佑助之由辩安危理乱之故必本於履行得失而吉凶之报象焉此乃天命由人其义明矣春秋传曰祸福无门唯人所召又曰人受天地之中以生所谓命也是以有动作威仪礼义之则以定命能者养之以福不能者败以取祸礼记引诗而释之曰大雅云殷之未丧师克配上帝仪监于殷骏命不易言得衆则得国失衆则失国也又引书而释之曰康诰云惟命不于常言善则得之不善则失之此则圣哲之意六经会通皆为祸福由人不言盛衰有命盖人事着於下而天命降於上是以事有得失而命有吉凶天人之间影响相准诗书已後史传相承理乱废兴大略可记人事理而天命降乱者未之有也人事乱而天命降康者亦未之有也六经之教既如彼历代明验又如此尚恐其
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:11-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>