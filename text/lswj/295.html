<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="古代散文总集。78卷。南宋王霆震编。王霆震，字亨福。庐陵(江西吉安)人，余不详。此书收春秋至南宋散文522篇。在编排上以天干为序，甲集6卷，乙集8卷，丙集7卷，丁集9卷，戊集8卷，己集8卷，庚集8卷，辛集7卷，壬集8卷，癸集9卷，并标明为“前某集”，可能此书有后集失传，也可能计划续编后集而未果。每集又按文体分门别类编排，甲集为序，乙集为记，丙集为书，丁集为表，戊集、己集为论，庚集为铭和箴，辛集为封事和疏，壬集为图和辩、原，癸集为辞、议、问对、设论、戒。书中所收大多为宋代散文，不少文章加有评注，除引用了吕祖">
<title>古文集成前集_王霆震_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古文集成前集</span> <br/>
          作者： <span class="inputVal" id="bkauthor">王霆震</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]341949</span> <br/>
          说明： <span class="inputVal" id="bkdec">古代散文总集。78卷。南宋王霆震编。王霆震，字亨福。庐陵(江西吉安)人，余不详。此书收春秋至南宋散文522篇。在编排上以天干为序，甲集6卷，乙集8卷，丙集7卷，丁集9卷，戊集8卷，己集8卷，庚集8卷，辛集7卷，壬集8卷，癸集9卷，并标明为“前某集”，可能此书有后集失传，也可能计划续编后集而未果。每集又按文体分门别类编排，甲集为序，乙集为记，丙集为书，丁集为表，戊集、己集为论，庚集为铭和箴，辛集为封事和疏，壬集为图和辩、原，癸集为辞、议、问对、设论、戒。书中所收大多为宋代散文，不少文章加有评注，除引用了吕祖谦《古文关键》、真德秀《文章正宗》、楼昉《迂斋古文标注》之外，还引用了诸如槐城、松斋、郎学士等人的评注以及《戴溪笔议》、《东塾燕谈》等久已失传了的材料。评注采用首批与夹注、夹批的方式，着眼于文章的立意、结构，或简要加以评说，目的是向读者指出古文的精妙之处。此书的主要价值在于保存了不少后来别集失传的宋代作家与作品，如马存、程大昌、陈谦、方恬、郑景望等等，只是借助于此书，才得以保存其部分作品的。有《四库全书》本。</span> <br/>
          封面： <span class="inputVal" id="bkimg">Z_18484.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古文集成前集
[book_author]王霆震
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]341949
[book_dec]古代散文总集。78卷。南宋王霆震编。王霆震，字亨福。庐陵(江西吉安)人，余不详。此书收春秋至南宋散文522篇。在编排上以天干为序，甲集6卷，乙集8卷，丙集7卷，丁集9卷，戊集8卷，己集8卷，庚集8卷，辛集7卷，壬集8卷，癸集9卷，并标明为“前某集”，可能此书有后集失传，也可能计划续编后集而未果。每集又按文体分门别类编排，甲集为序，乙集为记，丙集为书，丁集为表，戊集、己集为论，庚集为铭和箴，辛集为封事和疏，壬集为图和辩、原，癸集为辞、议、问对、设论、戒。书中所收大多为宋代散文，不少文章加有评注，除引用了吕祖谦《古文关键》、真德秀《文章正宗》、楼昉《迂斋古文标注》之外，还引用了诸如槐城、松斋、郎学士等人的评注以及《戴溪笔议》、《东塾燕谈》等久已失传了的材料。评注采用首批与夹注、夹批的方式，着眼于文章的立意、结构，或简要加以评说，目的是向读者指出古文的精妙之处。此书的主要价值在于保存了不少后来别集失传的宋代作家与作品，如马存、程大昌、陈谦、方恬、郑景望等等，只是借助于此书，才得以保存其部分作品的。有《四库全书》本。
[book_img]Z_18484.jpg


[book_title]提要
【臣】等谨案古文集成七十八巻旧本题庐陵王霆震亨福编不着时代观其标识名字魏征犹作魏证而宋人奏议于朝廷国家诸字皆空一格葢南宋书肆本也巻端题新刊诸儒评防字原本于吕祖谦之古文闗键真徳秀之文章正宗楼昉之迂斋古文标注一圈一防无不具载其殆理宗时所刊乎集以十干为纪而自甲至癸皆称曰前某集则有后集而佚之矣凡甲集六巻乙集八巻丙集七巻丁集九巻戊集八巻已集八巻庚集八巻辛集七巻壬集八巻癸集九巻所録自春秋以逮南宋计文五百二十二首而宋文居十之八虽多习见之作而当日名流其集不传于今者如马存曽丰程大昌陈谦方恬郑景望诸人亦颇赖以存所引诸评如槐城松斋斆斋郎学士戴溪笔议东塾燕谈之类今亦罕见其书且有未知其名者宋人选本传世者稀录而存之亦足以资循览也乾隆四十四年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]卷一
钦定四库全书
古文集成巻　　　　　　　　宋　王霆震　编前甲集一
序
送孟东野序【韩愈】
迂斋批【曲尽文字变态之妙】
大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣【金石草木各只是一句而水分出四句此是不整齐中整齐错综妙处】人之于言也亦然【此是以金石草木引入人来】有不得已而后言【不平】其歌也【声】有思【不平】其哭也【声】有懐【不平】凡出乎口而为声者其皆有弗平者乎【活】乐也者【声】鬰【不平】于中而泄于外者也【善下语】择其善鸣者而假之鸣【又生出善字与假字】金石丝竹匏土革木八者物之善鸣者也维天之于时也亦然【此又以天时引入人来错综妙甚】择其善鸣者而假之鸣是故以鸟鸣春以雷鸣夏以虫鸣秋以风鸣冬四时之相推夺其必有不得其平者乎【无人推原及此】其于人也亦然人声之精者为言文辞之于言又其精者也尤择其善者而假之鸣其在于唐虞咎陶禹其善鸣者也而假之以鸣防弗能以文辞鸣又自假于韶以鸣【将无作有】夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而逺【含自鸣其不幸一句意】传曰天将以夫子为木铎【见鸣字】其弗信矣乎其末也庄周以其荒唐之辞鸣楚大国也其亡也以屈原鸣【亦自鸣其不幸】臧孙辰孟轲荀卿以道鸣者也杨朱墨翟管夷吾晏婴老耼申不害韩非慎到田骈邹衍尸佼孙武张仪苏秦之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏鸣者不及于古然亦未尝絶也就其善鸣者其声清以浮其节数以急其辞淫以哀其志弛以肆其为言也乱杂而无章【此数语褒贬相错】将天丑其徳莫之顾邪何为乎不鸣其善鸣者也唐之有天下陈子昻苏源明元结李白杜甫李观皆以其所能鸣【见前数子是逹者】其存而在下者孟郊东野始以其诗鸣其髙出晋魏不懈而及于古其他浸淫乎汉氏矣【语有轻重】从吾游者李翺张籍其尤也三子者之鸣信善鸣矣抑不知天将和其声而使鸣国家之盛邪【前面许多铺叙亦兼有此两段意了】抑将穷饿其身思愁其心肠而使自鸣其不幸耶【当时必先有此两句】三子者之命则悬乎天矣其在上也奚以喜其在下也奚以悲东野之役于江南也有若不释然者故吾道其命于天者以解之【应前】
送文畅师序【韩愈】
东莱批【体格好就他身上说极好处】
人固有儒名而墨行者问其名则是校其行则非可以与之游乎如有墨名而儒行者问其名则非校其行则是可以与之游乎【头两段起语新文义见意格正】杨子云称在门墙则挥之【下段锁前二段有力】在夷狄则进之吾取以为法焉【上段一便以古人之言引证大段自在】文畅喜为文章其周逰天下凡有行必请于搢绅先生以求咏歌其所志贞元十九年春将行东南栁君宗元为之请觧其装得所叙诗累百余篇非至笃好其何能致多如是耶惜其无以圣人之道告者【此见昌黎本意处】而徒举浮屠之说赠焉【主意】夫文畅浮屠也如欲闻浮屠之说【警策精髓处】当自就其师而问之何故谒吾徒而来请也【起好警防】彼见吾君臣父子之懿文物礼乐之盛其心必有慕焉【大抵古人许予不肯直致言词又见得文畅是浮屠也】拘其法而未能入故乐闻其说而请之如吾徒者【承接好】宜当告之以二帝三王之道【应后】日月星辰之所以行天地之所以着鬼神之所以幽人物之所以蕃江河之所以流而语之不当又为浮屠之说而凟告之也【应前结好】民之初生固若禽兽夷狄然【应后说起善恶相形】圣人者立然后知宫居而粒食亲亲而尊尊生者养而死者藏【先说至不好事然后形容圣人好处】是故道莫大于仁义教莫正乎礼乐刑政施之于天下万物得其宜【此说圣人之道本原见儒者有来厯】措之于其躬体安而气平【承接上文有力】尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而孰传之耶【见得浮屠无根抵此句结简有力】夫鸟俯而啄仰而四顾【应前】夫兽深居而简出惧物之为已害也犹且不脱焉【最警防处】弱之肉彊之食今吾与文畅安居而暇食优防以生死【结得最有意说破有不尽意】与禽兽异者寜可不知其所自耶【应前结好】夫不知者非其人之罪也知而不为之者惑也恱乎故不能即乎新者弱也【余意○此段结得如破的】知而不以告之者不仁也告而不以实者不信也【此二句昌黎本意两句说儒者连下五也字如破竹一段工夫极大】余既重栁请又嘉浮屠能喜文辞于是乎言【此二句见得不是昌黎有意予文畅】
送董邵南防河北序【韩愈】
燕赵古称多感慨悲歌之士董生举进士连不得志于有司懐抱利器鬰鬰适兹土吾知其必有合也董生勉乎哉夫以子之不遇时苟慕义彊仁者皆爱惜焉矧燕赵之士出乎其【一有情字】性者哉然吾尝闻风俗与化移易吾恶知其今不异于古所云【一作闻】聊以吾子之行卜之也董生勉乎哉吾因子有所感矣为我吊望诸君之墓【乐毅传赵封毅于观津号曰望诸君】而观于其市复有昔时屠狗者乎为我谢曰明天子在上可以出而仕矣
送王埙秀才序【韩愈】
吾尝以为孔子之道大而能愽门弟子不能徧观而尽识也故学焉皆得其性之所近其后离散分处诸侯之国又各以其所能授弟子原逺而末益分盖子夏之学其后有田子方子方之后流而为庄周故周之书喜称子方之为人荀卿之书语圣人必曰孔子子弓子弓之事业不传惟太史公书弟子传有姓名曰馯【音韩】臂子弓子弓受易于商瞿【音衢】孟子师子思子思之学盖出于曾子自孔子没羣弟子莫不有书独孟轲氏之传得其宗故余少而乐观焉太原王埙示予所为文好举孟子之所道者与之言信恱孟子而屡賛其文辞夫沿河而下苟不止虽有疾迟必至于海如不得其道也虽疾不止终莫得而至焉故学者必慎其所道道于杨墨老庄佛之学而欲至圣人之道犹航断港絶潢以望至于海也故求观圣人之道者必自孟子始今埙之所由既几于知道如又得其船与檝知沿而不止呜呼其可量也哉
送薛存义序【栁子厚】
东莱批【虽句少极有反覆】
斆斋古文标凖评曰【此篇文势转圎如珠走盘中畧无凝滞加之论为吏者乃民之役非以役民议论过人逺甚中间以庸夫受直怠事为譬且云势不同而理同此识见最髙至于结句用赏以酒肉而重之以辞亦与发端数语相应学者宜玩味】
河东薛存义将行栁子载肉于俎崇酒于觞追而送之江之浒饮食之且告曰凡吏于土者若知其职乎盖民之役非以役民而已也【一篇骨力】凡民之食于土者出其十一佣乎吏使司平于我也【下的当】今受其直怠其事者天下皆然岂唯怠之又从而盗之【下的当】向使佣一夫于家受若直怠若事又盗若货器则必甚怒而黜罚之矣【譬得切】以今天下多类此而民莫敢肆其怒与黜罚何哉势不同也势不同而理同如吾民何【下得好】有逹于理者【斡旋一篇精神】得不畏而恐乎存义假令零陵二年矣蚤作而夜思勤力而劳心讼者平赋者均老弱无懐诈暴憎其为不虚取直也的矣【应前直】其知恐而畏也审矣吾贱且辱不得与考绩幽明之说于其往也故赏以酒肉而重之以辞
送梅圣俞归河阳序【欧公】
至寳潜乎山川之幽而能先羣物以贵于世者负其有异而已故珠潜于泥玉潜于璞不与夫蜃蛤珉石混而弃者其先膺美泽之气辉然特见于外也士固有潜乎卑位而与夫庸庸之流俯仰上下然卒不混者其文章才美之光气亦有辉然而特见者矣然求珠者必之乎海求玉者必之乎蓝田求贤士者必之乎通邑大都据其防就其名而择其精焉尔洛阳天子之西都距京师不数驿搢绅仕宦杂然而处其亦珠玉之渊海欤予方据是而择之独得于梅君圣俞其所谓辉然特见而精者耶圣俞志髙而行洁气秀而色和崭然独出于众人中初为河南主簿以亲嫌移佐河阳常喜与洛之士逰故因吏事而至于此余尝与之徜徉于嵩洛之下每得絶崖倒壑深林古宇则必相与吟哦其间始而欢然以相得终则畅然觉乎薰蒸浸渍之为益也故久而不厌既而以吏事讫言归余且惜其去又悲夫潜乎下邑混于庸庸然所谓能先羣物而贵于世者特其异而已则光气之辉然者岂能掩之哉
送游生还鄊读书序【东堂毛泽民】
吴人有欲舟而之宋者不问途之所从不具竿檝桅柂帆繂信水而下顺风而前沿畨阳渡彭泽过九江郡浮岳阳洞庭至于荆州问之则楚也更信而之焉泝三峡望峩眉则既入于蜀而宋益逺矣嵗月耗而舟以弊陋意将还而茫然矣故卒以荒唐无归此不知途不利器之罪也今有之宋者吾将告曰必具竿檝桅柂帆繂求尝至宋者道之自西至于扬州浮淮泗泝汴水不防乎宋欤今而必有之宋者乎之宋者多而未必皆有舟也有舟者不患不至宋庻得其道而之焉游生于学类欲宋而有舟者也虽未即至宋又未至迷妄而之楚蜀然试求其竿檝桅柂帆繂得无犹缺然乎且将必具之乎将求其尝至宋者为之道乎苟如是宋逺乎哉元丰九年冬吾始见防生于余杭州黑面而峻眉目好颉颃作气有古燕赵士风自言寡师友不喜读古今人文章见其独有前后所作歌诗文论一箧东西南北随之闲暇辄自读诵不厌吾惜其漫滥而无归孤陋而无根欲其愽学之审问之慎思之明辨之笃行之日知其所亡月无忘其所能以成其美材而庻防于道将行也作之宋喻以告防生勉乎哉吾且见生至宋也
送应太丞赴阙序【筼窓陈耆卿】
贵溪应先生以淳熈丁未唱第嘉定辛未登朝繇棘丞丐外歴郡守常平使者陞转漕辞不拜改刺处州有问处州之政者皆曰先生有恢恢之才而宅以谦有棱棱之威而陶以和有了了之智而载以黙凝香宴坐未尝疾声躁色也而千里之人每爱而师畏之古所谓儒者政真其人欤和气川融嵗以稔吿逺近稚耋免从理入口之相非饱于稼饱先生之仁义也方将用借冦故事请于朝然满且召矣或谓先生三十二年之科名八年之班缀久于外以部使者屈治郡今再入已回翔矣而未知造物意也浮花艶卉无两日长而钜柏之亭亭参天不改非雪霜畔常有阳春耶久于外者惠吾民也以部使者屈治郡者辞尊居卑之义也逾满而后召者不轻夺赤子之乳也召之賛奉常者有兴礼乐致太平之具而以为之兆也某下邑勾稽吏尔朴拙根性先生覆露之吹送之煦我以道徳鞭我以文辞恩独厚念虽束缚千兔未白此悃矧一幅剡藤哉观唐人送李正字皆以诗以序者独韩退之意序厚也然观退之诸序有祝体有规体今将为规乎尚何规盍亦不以规而以祝乎秋浸疎梧月酣新桂祖帐溢衢饯觞浮空一祝曰寒燠未齐宜戸牖泰和夀斯文脉再祝曰上方礼罗鸿硕九鼎宗社诏尔父老先生去是邦非忘之也起而渐泽八荒则一州固在其中矣三祝曰牛马走尚伏泥涂望先生今在何许异时邂逅毋相忘一祝为先生也再祝为父老也三祝自为也酒三行而祝辞备体古也
送友人逰武林序【陈同父】
古之达者求士今之达者厌士呜呼其世变愈下矣乎古之士耕云钓月齿石耳泉幅巾孤顶扁舟断涯或凄歌而怆吟或诙谐而笑吁浩乎其自得而頽乎其处顺也与其闯伺于侯门孰若北窓之髙卧与其乞怜之千言孰若炉香之一巻达者曰是非可以利饵之也逊辞以为媒厚礼以为罗庶乎其致之也否则彼有南山之南北山之北而已而吾君孰与共理哉故古之达时宜者非掠礼士之美名也自世变愈下士无圭田始丧所守豢利欲而恧贫贱盖溺焉于兹者有年矣自晋而观望尘之俗人才衰陋已不逮两汉尚何望其三代如也哉于是公卿大夫过髙而一介之士过卑过髙者日以傲过卑者日以谄傲则不求即人谄则求即于人是以尊者势益重而卑者势益轻国朝之初公卿大夫犹有重士之意今则亡矣盖自渡江以来士之萃于吴越者肩摩袂错欲锄无田欲樵无山者十五六则常产已亡矣迁徙之无常滫瀡之所迫则常心莫能存矣以其非所有之常产加之以莫能存之常心则随染随迁不动而迁于俗者盖寡故授书献记过媚以图恱卑姝以取幸者亦其势之必然无足怪也又况今之取士皆有定式羔帛不逮于岩穴而公卿大夫要以如格而止又奚必勤勤焉过求绳墨之外必如古之荐士也哉有厌薄贫贱之意而无宠借后辈之心也亦宜今吾子之逰武林也武林士夫之丛薄也子将往而谒之吾惧子之遭厌薄而亟返也然士夫之中亦有古人之风者盍以吾说语之
送罗永年序【杨诚斋】
今年六月予归自都下一书生来谒予罗其姓椿其名永年其字永丰之人也问其所以来则曰椿世吏也今去吏而儒是习过不自量其不肖来见麻阳县尹达斋先生先生不鄙揖而进之以为可教是以在此自是与予相过欵且久见其文辞清润日异而月不同骎骎乎进而未止者也予甚爱之嵗且竟将归觐省其母与兄来与予别且求予言予曰子归乎吾言亦奚以为永年曰椿之命儒也邑之人恱我者之众未若嗤我者之众也得一言恱者信嗤者息矣予曰子之邑人固嗤夫命儒者乎永年曰非嗤夫命儒者也嗤我之用儒变吏也予曰然则嗤之所在在子不加多在彼不加少矣且用儒变吏与用吏变儒孰可孰不可也用皂而变公卿者无之乎用暴客而变衣冠者无之乎用樲棘变台池也用豺狼变父子兄弟也不惟用吏变儒而已也吾不以嗤夫嗤子者吾以悲夫嗤子而不自嗤者彼不病其悲子独病其嗤何也
送王主簿序【止斋陈传良】
苟可以寘吾力而寘致者得之之道也而假诸人者必废今夫物其飞也以羽其走也以蹄其啄也以咮未有非其自为而得之者也而况于人乎是故吾播也斯谷吾植也斯果吾渔也斯鱼吾畋也斯禽如是而或不得者则非其常不如是而或得者亦非其常天下之物莫易得乎水也井而饮池而澣潴而注溉凡其足吾用者吾有之也而旦夕焉求诸人则必不继虽火亦然宿焉而嘘之燧焉而改之无不得者半夜有急持束緼而叩其邻以请虽不吾却火至且无及矣而岂不尽吾却哉金在山珠在渊其难得固宜人惟利之也以缒渊穷嵗月凿山而隧之果有得水火满天下而金与珠隠深而匿防寘吾力焉则金珠可觊不然而徯夫人水火吾见其缺者矣呜呼焉用以假人为哉假舟楫者废涉假车马者废征凡天下之事假焉而不废也防希仆始力学切有意于用念今仕者进无援立无俦则艰孤以卑危于是慨然当世之公卿大夫愿交焉以速化而既至此恍然而莫之涯也以惊絶然而果不可以幸也以悲今则怅然曰嗟乎吾方能为之而犹有命焉制于疾徐徒人乎取之疎矣哉是以勇于归将益治其学以俟命之及今君以官穷亦惟亲之老也家贫而养匮恻恻乎将有所求而亦不得以还吾察其貌以戚聆其音以怨故道天下之理与吾悔者慰规之庶乎其无尤
送罗以寜上书归郷序【撙斋曾丰】
淳熈十有五年秋丰城布衣罗氏子以寜投匦上书三上而三不报浩然归欤顾余同舘又同为江西人独见善厚行业具朅来吿别意其辞色若欲得余赠者乃与坐有顷为言三代取士一出于学故天下无不羇之士七国取士一出于客故天下无有常之士至于汉去七国未逺虽渐兴学而未容顿禁客故士之出入于客与学常相半而取士则别设科目不一途而足夫科目绳尺事也有常之士所乐趋而不覊之士所厌就故士之出入于学者相率而应科目晁错公孙董仲舒魏相杜钦之徒是也彼出入于客者往往转而他售或上书献颂朱买臣徐乐司马相如车千秋之徒是也方今取士之法自廷尉而赐第者十之九自舍选而释褐者十之一自囊封而授官者率千百不一二故上而禄于朝次而禄于州县大抵有常之士也不羇之士虽间出焉求其稍能自致美官者始有邓酢次吴曾又次戴之邵之徒十数人耳夫今天下无事朝廷之上惟簿书狱讼是务虽庸夫髙枕而有余至于邉烽猝警羽檄交驰虽圣人茧足而不给况区区有常之士哉以寜挟不羇之才乃于庸夫髙枕之时出售其説三上而三不报无怪也横渠张公载少喜谈兵质于范文正公公责以儒者自有名教何事于兵勉之读中庸横渠公退而变所习卒为河南学者宗师自末言之讲学之功大于谈兵固矣自初言之谈兵非无益于人之国者而遽责之文正公岂沮人赴功名者哉诚以横渠之资可进于道不止于兵机吾遽以谈兵予之彼且自满不复折而入于道是以寜固拂之俾勉其大毋姑顺之俾苟安于小以寜归余敢诵所闻以荐焉令所上书中天子意急徴而骤用虽少慰所志其终所成要不过邓酢辈耳不然而竟归虽初志亦未惬然继自今以趋时之心趋古以谈事之口谈道他日学成则为横渠公不竢其成而姑为时出犹不失为有常之士如公门人顾决择如何耳所亲刘纯叟余友也于理道明归以余所告告之属为决择防得其当焉
古文集成巻一

[book_title]卷二
钦定四库全书
古文集成巻二　　　　　宋　王霆震　编前甲集二
序
送徐无党南归序【六一欧公】
东莱批【此篇文字象一个阶级自下说上一级进一级】
草木鸟兽之为物众人之为人其为生虽异而为死则同一归于腐壊澌尽泯灭而已而众人之中有圣贤者固亦生且死于其间而独异于草木鸟兽众人者虽死而不朽愈逺而弥存也【过得佳有干旋】其所以为圣贤者修之于身施之于事见之于言【自下说上】是三者所以能不朽而存也脩于身者无所不获施于事者有不得焉其见于言者则又有能有不能也施于事矣不见于言可也自诗书史记所传其人岂必皆能言之士哉修于身矣而不施于事不见于言亦可也【此一段归在顔子上】孔子弟子有能政事者矣有能言语者矣若顔回者在陋巷曲肱饥卧而已其羣居则黙然终日如愚人【先抑】然自当时羣弟子皆推尊之【后扬】以为不敢望而及而后世更百千嵗亦未有能及之者其不朽而存者固不待施于事况于言乎【先抑后扬】予读班固艺文志【自上说下】唐四库书目见其所列自三代秦汉以来著书之士多者至百余篇少者犹三四十篇其人不可胜数而散亡磨灭百不一二存焉予切悲其人文章丽矣言语工矣【造语工】无异草木荣华之飘风鸟兽好音之过耳也【句佳警防】方其用心与力之劳亦何异众人之汲汲营营而忽焉以死者虽有迟有速而卒与三者同归于泯灭夫言之不可恃者盖如此【缴佳】今之学者莫不慕古圣贤之不朽而勤一世以尽心于文字间者皆可悲也【下得好】东阳徐生少从予学为文章稍稍见称于人既去而与羣士试于礼部得髙第由是知名其文辞日进如水涌而山出【句佳】予欲摧其盛气而勉其思也故于其归告以是言然予固亦喜为文辞者亦因以自警焉【归自已】
送秦少章序【宛丘】
迂斋批【此皆老于世故之后方有此等议论凡学者当知此理深味然后有益】
诗不云乎蒹葭苍苍白露为霜【起得新】夫物不受变则才不成人不涉难则智不明季秋之月天地始肃寒气欲至方是时天地之间凡植物出于春夏雨露之余华泽充溢支节美茂及繁霜夜零旦起而视之如战败之军【学他譬喻】巻旗弃鼓褁疮而驰吏士无人色岂特如是而已于是天地闭塞而成冬则摧败拉毁之者过半其为变亦酷矣然自是弱者坚虚者实津者燥皆敛其英华于腹心而各效其成深山之木上挠青云下庇千人者莫不病焉况所谓蒹葭者乎然匠石操斧以防山林一举而尽之以充栋梁桷轮輹辐巨细强弱无不胜其任者此之谓损之而益败之而成虐之而乐者是也吾党有秦少章者自余为太学官时以其文章示余愀然告我曰惟家贫奉命大人而勉为科举之文也异时率其意为诗章古文往往清丽竒伟工于举业百倍元祐六年及第调临安主簿举子中第可少乐矣而秦子每见余辄不乐余问其故秦子曰余世之介士也性所不乐不能为言所不合不能交饮食起居动静百为不能勉以随人今一为吏皆失已而惟物之应少自偃蹇悔祸响至异时一身资养于父母今则妇子仰食于我欲不为吏亦不可得自今以往如沐漆而求解矣余解之曰子之前日春夏之草木也今日之病子者蒹葭之霜也凡人性惟安之求夫安者天下之大患也能迁之为贵重耳不十九年于外则归不能覇子胥不奔则不能入郢二子者方其羇穷忧患之时隂益其所短而进其所不能者非如学于口耳者之浅浅也自今吾子思前之所为其可悔者众矣其所知益加多矣反身而安之则行于天下无可惮者矣能推食与人者常饥者也赐之车马而辞者不畏徒步者也苟畏饥而恶步则将有苟得之心焉为害不既多乎故陨霜不杀者物之灾也逸乐终身者非人之福也
送祖择之序【石介】
择之罢济南将归阙自厯山南走三百里别明复先生【孙】暨于泰山徂徕相与讲道徳究经术耽云霞玩水石举觞赋诗五日而后去以所坐乗重为明复之夀为予书先生之铭于石以为勒择之以文章登甲科天下之望甚盛不十年当辅相天子为宋大臣为人资材已髙又自能知尧舜周孔之道顾明复与予饥寒山谷中何有毫髪利于择之而冒苦辛倾肝胆予二人岂有求耶明复谓无以谢择之发圣人之蕴明王道之极择之拜而受之呜呼春秋赏罚二百四十二年至矣仲尼之心独拨衰周一世之乱反诸于正十二经掲如日月昭昭于天后之圣人得之多者帝得之少者王不得者覇明复之报为不轻矣予经学浅不能希风明复然义不可嘿夫趋时物之情也徇道人之难也噫诸侯交迎倾国封之枉尺直寻吾死不为见之孟轲寻邑三公舜歆髙爵不作符命甘投于阁见之子云潮州八千防死瘴烟归来京兆不肯婵娟见之吏部嗟嗟李勣徇主从昬咄咄宗元附权邀官观而始节岂为不完弗能有终至今痕瘢择之与予说蕴深矣此去近天子得与我相磨切天下是非亦得时见上讲道君政得失天子宰相曰是择之曰是天子宰相曰非择之曰非择之官日进而宠日深矣天子宰相是择之曰非天子宰相曰非择之曰是择之前有鼎镬而后有鈇钺矣古之君子辞官职而违宠禄趋鼎镬而就鈇钺非以官职宠禄为辱而鼎镬鈇钺为乐也道适当然也择之于道安之者非利而行行之者非畏罪而强之者也予所以云姑而报之资尔
送杨寘序【欧公】
予尝有幽忧之疾退而闲居不能治也既而学琴于友人孙道滋受宫声数引久而乐之不知疾之在其体也夫疾生乎忧者也乐之毒者能攻其疾之聚不若声之至者能和其心之所不平心而平不和者和则疾之忘也宜哉夫琴之为技小矣及其至也大者为宫细者为羽操弦骤作忽然变之急者凄然以促缓者舒然以和如崩崖裂石髙山出泉而风雨夜至也如怨夫寡妇之叹息雌雄雍雍之相鸣也其忧深思逺则舜与文王孔子之遗音也悲愁感愤则伯竒孤子屈原忠臣之所叹也喜怒哀乐动人之深而纯古淡泊与夫尧舜三代之言语孔子之文章易之忧患诗之怨刺无以异其能听之以耳应之以手取其和者道其堙鬰冩其忧思则感人之际亦有至者焉是不可以不学也予友杨君好学有文累以进士举不得志反从廕调为尉于剑浦区区在东南数千里外是其心固有不平者且少又多疾而南方少医药风俗饮食异宜以多疾之体有不平之心居异宜之俗其能鬰鬰以久乎然欲平其心以养其疾于琴亦将有得焉故予作琴说以赠其行且邀道滋酌酒进琴以为别
送孙正之序【王安石】
时然而然众人也已然而然君子也已然而然非私已也圣人之道在焉尔大君子有穷苦颠跌不肯一失诎已以从时者不以时胜道也故若得志于君则变时而之道若反手然彼其术素脩而志素定也时乎杨墨已不然者孟轲氏而已时乎释老已不然者韩愈氏而已如孟韩者可谓术素脩而志素定也不以时胜道也惜也不得志于君使真儒之效不白于当世然其于众人也卓矣呜呼予观今之世圎冠峨如大裙襜如坐而尧言起而舜趋不以孟韩之心为心者果异众人乎予官于扬得友曰孙正之正之行古之道又善为古文予知其能以孟韩之心为心而不已者也夫越人之望燕为絶域也北辕而首之苟不已无不至孟韩之道去吾党岂若越人之望燕哉以正之之不已而不至焉予未信之也正之之兄官于温奉其亲以行将从之先为言以处予予欲黙安得而黙也
子长逰赠盖邦式【马子才】
予友盖邦式尝为予言司马子长之文章有竒伟气窃有志于斯文也子其为说以赠我予谓子长之文章不在书学者每以书求之则终身不知其竒予有史记一部在天下名山大川壮丽竒怪之处将与子周逰而歴览之庻防乎可以知此文矣子长平生喜逰方少年自负之时足迹不肯一日休非真为景物役也将以尽天下之大观以助吾气然后吐而为书今于其书观之则其平生所尝逰者皆在焉南浮长淮泝大江见狂澜惊波隂风怒号逆走而横击故其文奔放而浩漫望云梦洞庭之陂彭蠡之潴涵混太虚呼吸万壑而不见介量故其文停滀而渊深见九疑之絶緜巫山之嵯峨阳台朝云【选宋玉髙唐赋】苍梧暮烟【檀弓舜葬于苍梧之野】态度无定靡曼绰约春妆如浓秋饰如薄故其文妍媚而蔚纡泛沅渡湘吊大夫之魂悼妃子之恨竹上犹有斑斑而不知鱼腹之骨尚无恙者乎故其文感愤而伤激北过大梁之墟观楚汉之战场想见项羽之喑呜髙帝之慢骂龙跳虎跃千兵万马大弓长防俱逰而齐呼故其文雄勇猛健使人心悸而胆栗世家龙门念神禹之鬼功西使巴蜀跨剑阁之鸟道上有摩云之崖不见斧凿之痕故其文斩絶峻防而不可攀跻讲业齐鲁之都覩夫子之遗风郷射邹峄彷徨乎汶阳洙泗之上故其文典重温雅有似乎正人君子之容貌凡天地之间万物之变可惊可愕可以娱心使人忧使人悲者子长尽取而为文章是以变化出没如万象供四时而无穷今于其书而观之岂不信矣予谓欲学子长之为文先学其逰可也不知学逰以采竒而欲操觚防墨组缀腐熟者乃其常常耳昔公孙氏善舞剑而学书者得之乃入于神【张颠自言始见公主担夫争道又闻鼔吹而得笔法意观倡公孙舞剑器得其神】庖丁善操刀而养生者得之乃极其妙【庄养生篇庖丁为文恵君解牛曰臣以神遇不以目视今臣之刀十九年所解千牛矣而刀刄若新发于硎】事固有殊类而相感者其意同故也今天下之絶踪诡观何以异于昔子果能为我逰者乎吾欲观子矣醉把杯酒可以呑江南吴越之清风拂剑长啸可以吸燕赵秦陇之劲气然后归而治文著书子畏子长乎子长畏子乎不然断编败册朝吟而暮诵之吾不知所得矣
俞彦明字序【马存】
日月星斗之明非不暐也天下不以为惊水涵太虚灯破幽室非不莹彻也天下不以为惊物之抱负灵耀而埋藏于荒磎尘壤之中寂寞之境抑遏拂蔚终不可没而时吐光怪冲射天地天下之人始惊以为神竒吾友乃江南豫章人也请以丰城古狱之事为君道牛斗之间河汉之表昔时有异气红光紫氲盘礴冲激夹衡玑杓揺而夺之色此龙泉太阿之精也龙泉太阿者天下神剑也固当抉浮云截流波刺虎南山脍蛟长桥邉城飞尘河角有彗扫戎王之庭斩佞臣之首提携四顾间天下事谁有不平者乎此剑之得志而遇英雄之人壮烈之士取决于一时也今沈屈而在败牢重钥之下是其气不得不暴露而愤发非以耀世也乃其不可遏者固如此耳呜呼士君子得志而在廊庙之上事业昭著天下之人以为当然不以为惊至于懐负利器郁郁而不得于时因感慨防见芒刃故其可喜可愕者多发于穷时吾友自未弱冠之初已能飞步上庠取声名于埸屋中今已及壮矣其间坎臲前防后疐其跃也如有蹶之其哆也如有鲠之岂非天欲大感怒君而使之发精炜也予虽愚弱不灵前日君自执手相许以友又谓曰子其字我而并序其意敢取寳剑鄊闾之旧事聊以相感君其自磨无刑于众予将见张雷博识之士有为君鉴拔者矣又将见西山北岩之膏华隂之英有以拂拭君者矣煌煌夺人精爽其见有日矣晋曰君子以自昭明徳惟自昭而进者终不可揜屈故字彦明以晋叔
侯孟字序【马存】
侯孟名夫求予为字之说予不得其意而谓之曰君以夫自名者岂慕灌将军仲孺之为人邪君以夫字孟者岂慕洛阳剧逰侠之为人邪二子非全人儒生法士之所讳道也予以谓人各有所长甚非一介浅浅之所知摧锋防坚决死雠敌名闻三军勇冠天下不喜謟防而重然诺此灌将军之所长也刚横不逊果于犯上使气杯酒之间乃其短耳吴楚举大事而向京师大将军得之则知诸侯之无能为使诸侯得之则大将军必以为忧一人之身为两军之轻重此剧逰侠之所长也起匹夫之私不顾国家之公议乃所短耳吾欲剔去二子之所短而収其所长持以赠君幸君无辞而受之可乎予与孟同居相悉也知孟之为人气直而貌质行方而言谨与人要约勇于必信故喜取天下之伟士为孟激扬而称道之虽然吾因孟窃有所感矣今孟乃赵人也古称燕赵多慷慨谋略之士吾尝欲登大行之巅逰邯郸之道观井陉常霍之险放声而悲歌大醉以起舞剑鸣腰间精爽傍射庻防乎意气必有感者恨以羇留未能也孟君还故鄊千万为我道此言囊中之锥颖脱而立见者其谁乎卖浆之家屠牛之肆尚有昔时傲逰之叟者乎防蔺奢牧亦有遗种可以将兵者乎如其旧态尚在幸为我望燕山之故云梯易水之悲风扼腕乎沙漠之北可以动心否
送陈自然西上序【马存】
东莱注
朔风惊沙枯梢号寒子行亦良苦闻之京师曰米如买珠薪如束桂膏肉如玊酒楼如登天骤雨至矣黒潦满道则马如逰龙清霜激风客衣无抱膝而苦调则火如红金子之逰京师所以恃此具者其挟防何岂子之家位髙金多父母兄弟渠渠欵欵厚抚以遗子乎曰无有也岂子之隣里郷党相恱以义出门辞东家而西家已待赆矣寜有是乎曰无有也岂子之昵亲狎友入室握手说无说有把酒相别饮酣气张有解剑而指廪者乎【见三国鲁肃传】曰无有也岂子之于京师公侯富贵之家旧与欵厚有哀王孙而进食者乎曰无有也然则子之逰挟何术以往曰吾视囊中不见乎有物视吾胷中耿耿者尚在也以吾之耿耿者逰天地庻防必有合乎予闻其言而壮之曰今人适百里必宿舂而淅乃敢出门户【庄逍遥适百里者宿舂粮】今子有数千里之役徒手以往浩然无忧予因惊怪子矣果如子言予来春于江南林石之下闻北方有焰焰者必子也矣
答任子厚秀才序【撙斋】
淳祐十年秋部使者以天子诏檄官六试隆兴士余其一也每一题出与五人商略若为处则以科举律戒焉一黍絫不合辄黜士试讫余阅数百巻其为文不诡谲则腐不旷荡则拘不峭崛则弛求其纯与律合蔑如也肆余所见与其腐也拘也弛也者之终必不进寜若诡谲者旷荡者峭崛者之容可収也虽然终必不进者与律仅合容可収者往往相违矣凡有司从事以律不以见故余所取五巻类非所喜者发而视之皆丰城人文既思丰城至寳之气所在钟而为人盎而为文不应若是而已明年春复以檄留府有丰城士以谒入其题为任賔坐少选出镜古录前有识其字为子厚余览之大抵议论战国君臣居多苏秦张仪术至髙也子厚窃卑之更求出其上其为文犹其为术也余追省向所阅数百巻其中类是间有之比之腐者拘者弛者信愈矣其如不与律合何哉虽然犹幸其可收也至寳之剑其气粹可欲之谓善也其质厚有诸已之信也其锋藏充实之谓美也其焰属天充实而有辉光之谓大也其跃入延平津大而化之之谓圣也其幻为龙而莫穷所归圣而不可知之谓神也子厚收至寳之精融之文章其焰属天矣而断续之状时见焉意其初非自气粹质厚而发之欤相过从累日熟知其为人犹其为文也故余欲子厚以论语之郷党养其气使粹以礼记之中庸大学培其质使厚以易之坤頥大畜収其锋使藏俟其久且满也而自然发焉小则韩子文中子扬子荀子中则孟子曾子大则五经大而化化而神则易矣子厚识机明尝试权之与其求吾术之出仪秦上孰若求吾道之出荀扬上耶子厚学力强尝试践之其持久也以坚其持满也以虚更十年后天下不特慕子厚为文而已又将慕其为人也若夫晚年之业顾又于光辉之上加功否余未敢前言之
古文集成巻二

[book_title]卷三
钦定四库全书
古文集成巻三　　　　　宋　王霆震　编前甲集三
序
六一居士集序【东坡】
欧文六一居士传云【客有问曰六一何谓也居士曰吾家藏书一万巻集录三代以来金石遗文一千巻有琴一张有棊一局而尝置酒一壶客曰是为五一尔奈何居士曰以吾一翁老于此五物之间岂不为六一乎】
东莱云【此篇曲折最多破头说大故下面应亦言大今人文字上面言大下面未必言大言逺下面未必言逺如以文章配天孔孟配禹果然大而非夸】
唐子西语录云【凡为文上句重下句轻则或为上句压倒居士集序云言有大而非夸此虽只一句而体势则甚重下乃云达者信之众人疑焉非用两句亦载上句不起】
夫言有大而非夸【大说立一句】达者信之众人疑焉【下两句承得好】孔子曰天之将丧斯文也后死者不得与于斯文也孟子曰禹抑洪水孔子作春秋孟子距杨墨盖以是配禹也文章之得丧何与于天而禹之功与天地并孔子孟子以空言配之不已夸乎【小说】自春秋作而乱臣贼子惧孟子之言行而杨墨之道废天下以为是固然而不知其功孟子既没有申商韩非之学违道而趋利残民以厚生其说至陋也而士以是罔其上上之人侥幸一切之功靡然从之而世无大人如孔子孟子者推其本末权其祸福之轻重以救其惑故其学遂行秦以是丧天下陵夷至于胜广刘项之祸死者十八九天下萧然洪水之患盖不至此也【警防说可以配禹】方秦之未得志也使复有一孟子则申韩为空言作于其心害于其事作于其事害于其政者必不至若是烈也使杨墨得志于天下其祸岂减于申韩哉由此言之虽以孟子配禹可也太史公曰盖公言黄老贾谊晁错明申韩【此语见太史公本传】错不足道也而谊亦为之余以是知邪说之移人虽豪杰之士有不免者况众人乎自汉以来道术不出于孔氏而乱天下者多矣晋以老庄亡梁以佛亡莫或正之五百余年而后得韩愈学者以愈配孟子盖庻防焉【轻重】愈之后三百有余年而后得欧阳子其学推韩愈孟子以达于孔氏【贯前】着礼乐仁义之实以合于大道其言简而明信而通引物连类折之于至理以服人心故天下翕然师尊之自欧阳子之存世不恱者哗而攻之能折困其身而不能屈其言士无贤不肖不谋而同曰欧阳子今之韩愈也宋兴七十余年民不知兵富而教之至天圣景祐极矣【仁宗年号】而斯文终有愧于古【回互】士亦因陋守旧论卑而气弱自欧阳子出天下争自濯磨以通经学古为髙以救时行道为贤以犯顔纳諌为忠长育成就至嘉祐末【仁宗年号】号称多士欧阳子之功为多呜呼此岂人力也哉非天其孰能使之【唤起】欧阳子没十余年士始为新学以佛老之似乱周孔之实识者忧之赖天子明圣诏修取士法风厉学者专治孔氏黜异端然后风俗一变考论师友渊源所自复知诵习欧阳子之书予得其诗文七百六十六篇于其子棐【欧公有四子发奕棐办是也】乃次而论之曰欧阳子论大道似韩愈论事似陆贽记事似司马迁诗赋似李白此非余言也天下之言也【丰赡不穷】欧阳子讳修字永叔既老自谓六一居士云
战国防目录序【南丰】
东莱云【此篇节奏从容和缓且有条理又藏锋不露初读若大羹酒须当子细味之若他练字好过换处不觉其间又有深意存】
迂斋批【议论正闗键宻质而不俚太史公之流亚也咀嚼愈有味】
刘向所定战国防三十三篇崇文总目称十一篇者阙臣访之士大夫家始得尽其书正其误谬而疑其不可考者然后战国防三十三篇复完叙曰向叙此书言周之先明教化修法度所以大治【平说】及其后谋诈用而仁义之路塞所以大乱其说既美矣卒以谓此书战国之谋士度时君之所能行不得不然【吕曰破向说　楼曰向之失在此】则可谓惑于流俗而不笃于自信者也【吕曰下字】夫孔孟之时去周之初已数百嵗其旧法已亡旧俗已熄久矣【吕曰要说难】二子乃独明先王之道【吕曰愈难】以谓不可改者岂将强天下之主以后世之所不可为哉【楼曰举孔孟之道以证战国之失　吕曰不是孔孟强天下以太古难行之事最有力警防处】亦将因其所遇之时所遭之变而为当世之法使不失乎先王之意而已【吕曰说孔孟活法最有力】二帝三王之治其变固殊其法固异而其为国家天下之意本末先后未尝不同也二子之道如是而已【吕曰转换好接得自然处应上说破有力　楼曰结得定】盖法者所以适变也不必尽同道者所以立本也不可不一【吕曰此数句盖一篇骨子纲目】此理之不易者也故二子者守此岂好为异论哉能勿苟而已矣可谓不惑乎流俗而笃于自信者也【吕曰文字相承好不费力有上四句无下四句文字弱楼曰与向相反】战国之游士则不然不知道之可信而乐于说之易合其设心注意偷为一切之计而已【吕曰说出骨髓　楼日一切与不苟相反】故论诈之便而讳其败言战之善而蔽其患【楼曰说尽谋士态度】其相率而为之者莫不有利焉而不胜其害也有得焉而不胜其失也【吕曰説战国防士　破骨髓　其害尤可掩转佳警防　楼曰利害得失轻重相形便见分数多少】卒至苏秦商鞅孙膑吴起李斯之徒以亡其身【楼曰此是大害大失】而诸侯及秦用之者亦灭其国其为世之大祸明矣【吕曰害掩不得　结佳】而俗犹莫之寤也【吕曰接佳】惟先王之道因时适变为法不同而考之无疵用之无敝【吕曰过换好　应前】故古之圣贤未有以此而易彼也【吕曰结有力】或曰邪说之害正也【吕曰余意】宜放而絶之则此书之不泯其可乎对曰君子之禁邪说也固将明其说于天下使当世之人皆知其说之不可从然后以禁则齐使后世之人皆知其说之不可为然后以戒则明岂必灭其籍哉放而絶之莫善于是【吕曰闗鎻好　结有力　虽平易中有千钧之力量至此一端甚有力势】是以孟子之书有为神农之言者有为墨子之言者皆着而非之【吕曰至此前之意思都明】至于此书之作则上继春秋下至楚汉之起二百四五十年之间载其行事固不得而废也【吕曰有许多事不可废】此书有髙诱注者二十一篇或曰三十二篇崇文总目存者八篇今存者十篇云
唐鉴序【徂徕】
夫前车覆后车戒前事之失后事之鉴汤以桀为鉴故不敢为桀之行而汤徳克明隆六七百周以纣为鉴故不敢为纣之恶而周道至盛传世三十汉以秦为鉴故不敢为秦之无道而汉业甚茂延洪四百年唐以隋为鉴故不敢为隋之暴乱而唐室攸乂永光十八叶国家虽承五代之后实接唐之绪则国家亦当以唐为鉴臣逖览往古靡不以女后预事而丧国家者臣观唐最盛矣武氏变唐为周韦庻人安乐公主酖杀中宗太平公主潜谋逆乱杨贵妃召天寳之祸臣厯观前世鲜不以阉宦用权而倾社稷者臣视唐尤伤矣代宗遭辅国之侮蔑宪宗被陈庆之弑逆昭宗为季述之囚辱臣眇寻厯代无不以奸臣专政而乱天下者臣视唐至极矣禄山之祸则林甫国忠为之也朱泚之乱则卢杞为之也陈庆之弑则皇甫镈为之也呜呼奸臣不可使专政女后不可使预事宦官不可使任权明皇始用姚崇宋璟则治终用林甫国忠则乱徳宗始用崔祐甫陆贽则治终用皇甫镈则乱自武后夺国迄于中睿暨天寳末年政由女后而李氏防丧自肃宗践位厯于代宗徳宗顺宗宪穆文宗武宣僖昭权在中官而唐祚终去诗曰赫赫宗周褒姒灭之然则巍巍钜唐女后乱之奸臣壊之宦官覆之臣故采摭唐史中女后宦官奸臣事迹各类集作三巻谓之唐鉴噫唐十八帝惟武徳正观开元元和百数十年礼乐征伐自天子出女后乱之于前奸臣壊之于中宦官覆之于后颠倒﨑危緜緜延延乍倾乍安若续若絶仅能至于三百年何足言之后之为国者鉴李氏之覆车勿专政于女后勿假权于中官勿委任于奸臣则国祚延洪厯世长逺当传于子传于孙可至千万世岂止龊龊于十八帝局促三百年者哉伏惟明主戒之
古文集成巻三

[book_title]卷四
钦定四库全书
古文集成巻四　　　　　宋　王霆震　编前甲集四
序
江西宗派诗序【诚斋】
江西宗派诗者诗江西也人非皆江西也人非皆江西而诗曰江西者何系之也系之者何以味不以形也东坡云江瑶柱似荔子又云杜诗似太史公书不惟当时闻者呒然阳应曰诺而已今犹呒然也非呒然者之罪也舍风味而论形似故应呒然也形焉而已矣髙子勉不似二谢二谢不似三洪三洪不似徐师川师川不似陈后山而况似山谷乎味焉而已矣酸咸异和山海异珍而调胹之妙出乎一手也似与不似求之可也遗之亦可也大抵公侯之家有阀阅岂惟公侯诗家亦然窭人子崛起委巷一旦纡以银黄缨以端委视之言公侯也貌公侯也公侯则公侯乎尔遇王谢子弟公侯乎江西之诗世俗之作知味者当能别之矣昔者诗人之诗其来遥遥也唐云李杜宋言苏黄将四家之外举无其人乎门固有阀业固有承也虽然四家者流一其形二其味二其味一其法者也盖尝观夫列御冦楚灵均之所以行天下者乎行地以舆行波以舟古也而子列子独御风而行十有五日而后反彼其于舟车且乌乎待哉然则舟车可废乎灵均则不然饮兰之露餐菊之英去食乎哉芙蓉其裳寳璐其佩去饰乎哉乘吾桂舟驾吾玊车去器乎哉然朝阆风夕不周出入乎宇宙之间忽然耳盖有待乎舟车而未始有待乎舟车者也今夫四家者流苏似李黄似杜苏李之诗子列子之御风也杜黄之诗灵均之乘桂舟驾玊车也无待者神于诗者欤有待而未尝有待者圣于诗者欤嗟乎离神与圣苏李苏李乎尔杜黄杜黄乎尔合圣与神苏李不杜黄杜黄不苏李乎然则诗可以易而言之哉秘阁修撰给事程公以一世儒先厌直而帅江西以政新民以学赋政如春而肃如秋而燠盖二年如一日也迨暇则把酒赋诗以黼黻乎翼轸而金玊乎落霞秋水尝试登滕王阁望西山俯章江问双井今无恙乎因喟曰江西宗派圗吕居仁所谱而豫章自出也而是派之鼻祖云仍其诗往往放逸非缺欤于是以谢幼槃之孙源所刻石本自山谷外凡二十有五家彚而刻之于学宫将以兴发西山章江之秀激扬江西人物之美鼔动骚人国风之盛移书谂予曰子江西人也非乎序斯文者不在子其将焉在予三辞不获则以所闻书之篇首云
澹庵文集序【诚斋】
澹庵先生胡公中兴人物未能或之双也绍兴戊午帝以显仁皇太后未返不得已将以大事小屈尊和戎先生上书力争至乞斩宰相在廷大惊金人闻之募其书千金三日得之君臣夺气知中国有人奉皇太后以归自是塞马不南者二十年昔鲁仲连不肯帝秦秦军闻之为却五十里后人疑之以为说士之夸辞以今揆古古为夸以今观今今亦夸乎信所见疑所闻古今一也吾宋之安强不以百万师而以先生之一书后之人闻之者乌知不若今之人闻仲连之事者乎亦以为夸未可知也若今之人亲见先生之事则谁以为夸者今事之夸与否可信与否不较也使后之人无所疑于古之人者先生欤今不信古古奚病焉后不信今必当有时而无不信矣逢其事思其人呜呼先生之功其逺矣哉先生之文肖其为人其议论闳以挺其记序古以驯其代言典而严其书事约而悉其为诗盖自觝斥时宰诞寘岭海愁狖酸骨饥蛟血牙风呻雨喟涛谲波诡有非人间世之所堪耐者宜芥于心而反昌其诗视李杜夜郎防子之音益加恢竒云至于骚辞涵茫崭崒鉥刿刻屈抉天之幽泄神之廋槁癯而不瘁恫愀而不怼自宋玊而下不论也灵均以来一人而已夫是数者得其一犹足以行于今而传于后而况萃其百者乎何其盛也何其盛也先生既没后二十年其子澥与其从子涣族孙秘裒集先生之诗文七十巻目曰澹庵文集欲刻板以传贫未能也之官中都舟过池阳太守蔡侯必胜相见因问家集慨然请其书刻之命郡文学周南董振之学录何巨源校雠之未就而蔡侯移守山阳雷侯孝友顔侯棫踵成之嗟乎先生功被于中国名振于四方文范于学者学者得其片言半简犹寳之师之求见其书之全何可得也今三侯独能刻而传之以幸学者夫先生此集为之百年而始成使学者得之今乃一日而尽见三侯之用心可不谓贤矣哉而蔡侯首发其端可不谓又贤矣哉某尝学于先生者先生之言曰道六经而文未必六经者有之矣道不六经而文必六经者无之先生之文其所自出盖渊矣乎而某何足以知之先生庐陵人讳铨字邦衡澹庵其自号也若其世系歴官行事则丞相益国周公书于神道碑矣庆元已未八月门人杨某序
杉溪集后序【诚斋】
古今文章至我宋集大成矣盖自奎宿宣精列圣制作于是焕乎之文日月光华云汉昭囘天经地纬衣被万物河岳炳灵鸿硕挺出在仁宗时则有若六一先生主斯文之夏盟在神宗时则有若东坡先生传六一之大宗在哲宗时则有若山谷先生续国风雅颂之絶弦视汉之迁固卿云唐之李杜韩栁盖奄有而包举之矣中更羣小崇奸黜正目为僻学禁而锢之盖斯文之至此而一厄也惟我庐陵有泸溪之王杉溪之刘两先生身作金城以郛此道自王公防大学刘公继至独犯大禁挟六一坡谷之书以入昼则庋藏夜则繙阅每伺同舍生息烛酣寝必起坐吹灯纵观三书逮暇或哦诗句或绩古文每一篇出流布辇毂脍炙搢绅纸价为髙嗟乎若两先生当妖禽羣啾而发紫鸾之鸣折杨骤歌而奏清庙之瑟鹬冠胡服之竞丽而觌黄収纯衣之制其有大勲劳于斯文其伟乎哉余生十有七年始得进拜泸溪而师焉而问焉其所以告余者大学犯禁之说也后十年又得进拜杉溪而师焉而问焉其所以吿余者亦大学犯禁之说也今两先生老矣予亦老而归休矣杉溪之曾孙千龄一日访予于南溪之上出其祖之书曰杉溪集者示余请书其后余披而读之见丞相益国周公序其篇首凡杉溪先生防新领异之诗登峯造极之文既攡张发挥不遗余矣予尚何言哉独书两先生所告予者于篇末俾后学有闻焉泸溪又云是时书肆畏罪坡谷二书皆毁其印独一贵戚家刻印印之率黄金斤易坡文十盖其禁愈急其文愈贵也今家有此书人习此学有知当世斯文之难得如此者乎是小人之厄斯文乃所以昌斯文也然厄斯文者今皆泯然与草木共尽而斯文之传与日月争光然则斯文病不厄尔厄奚病哉古者圣贤君子之所守于是可得而知矣顾吾道之是非何如耳时之好恶足为之动耶六一坡谷其知之矣至于吾州之两先生首犯时之大禁力学众人之不敢学所谓豪杰特立之士者不在斯人欤不在斯人欤
雪巢小集后序【诚斋】
雪巢小集天台林宪景思诗也梁溪先生尤延之既序之矣景思复徴予序其后景思之诗似唐人信矣延之之论也然至如桃花飞后杨花飞杨花飞后无可飞天空霜无影等句超出诗人凖绳之外其遐不可追其卓不可跂矣使李太白在必一笑颔此句也似唐人而已乎然延之深爱景思之才而深惜其穷至谓岂发造化之秘而天恶此耶又谓富贵者人之所可得而才者天之所甚靳既取其所甚靳则不兼其所可得又谓才者致穷之具人何用得此而天亦何用靳此有未易以理晓者愚尝摘此语以唁景思曰子何必以才而致穷耶子何必发天之所秘而逢天之所怒耶子何必争天之所靳而不取人之所可得者耶景思笑曰子不见唐人孟郊贾岛乎郊岛之穷才之所致固也然同时之士如王涯贾餗岂不富且贵哉当郊岛以饥死寒死涯餗未必怜之也及甘露之祸虽欲如郊岛之饥死寒死不可得也使郊岛见涯餗之祸涯餗怜郊岛乎郊岛怜涯餗乎未可知也子不见本朝黄秦乎鲁直贬死宜州少游贬死藤州而蔡京王黼相继为宰相贵震天下当黄秦之死王蔡必幸其死及王蔡之诛黄秦不见其诛使黄秦见其诛亦必不幸之也然黄秦不幸王蔡之诛而天下万世幸之王蔡幸黄秦之死而天下万世惜之然则黄秦之贫贱王蔡之富贵其究何如也且彼四子之富贵其得者防何而今视不啻如粪土而此四子之贫贱所得者如此而今与日月争光何也然则孰可愿孰不可愿乎亦未可知也今吾不才岂敢拟郊岛黄秦而吾之穷有甚于郊岛黄秦吾何幸得与郊岛黄秦同其穷而不与涯餗王蔡同其逹而子为我愿之乎且吾与诗人同争夫天之所靳是天之横民也同犯夫天之所怒是又天之横民也治横民者宜以横政既与诗人同为横民又欲不与诗人同受横政可乎余贺之曰子既无遗力以取所靳无惧心以犯所怒无怨言以安所致然则延之为君惜延之过也余举延之之语以唁君亦过也然君心欲专享诗人所谓才之所致者而不顾不悔以不辞造物之横政亦过也子盍持此语再见延之为余问之
续后汉书序【省斋】
曹氏代汉名禅实篡特新莽之流亚丕方登坛自形舜禹之言固不敢欺其心矣今向千载好恶岂复相沿而苏轼记王彭之説以为涂巷谈三国时事儿童听者闻刘败则颦蹙曹败则称快遂谓君子小人之泽百世不斩兹岂人力强致也欤陈夀身为蜀人徒以仕屡见黜父又为诸葛亮所髠于刘氏君臣不能无憾着三国志以魏为帝而指汉为蜀与孙氏俱谓之主设心已偏故凡当时祫祭髙帝以下昭穆制度皆略而弗书方且乞米于人欲为佳传私意如此史笔可知己其死未防习凿齿作汉晋春秋起汉光武终晋愍帝以蜀为正魏为篡谓汉亡仅一二年则已为晋炎兴之名天实命之是盖公论也然五十四巻徒见于唐艺文志及本朝太平御览之目逮仁宗时脩崇文总目其书已逸或谓世亦有之而未之见也幸晋史载所著论千三百余言大防昭然刘知防史通云备王道则曹逆而刘顺本朝欧阳脩论正统而不黜魏其賔客章望之着明统论非之见于国史近世张栻经世纪年直以先主上继献帝为汉而附魏吴于下方皆是意也今庐陵贡士萧常潜心史学谓古以班固史为汉书范史为后汉书乃起昭烈章武元年辛丑尽少帝炎兴元年癸未为续后汉书既正其名复择注文之善者并书之积勤二十年成帝纪年表各二巻别为音义四巻惜乎夀疏略于前而常不追记英贤宪章于后以释裴松之遗恨也昔周东迁浸以防弱至春秋仅存王城而吴楚强大緜地数千里皆僣称王圣人断然以夷狄字之昭烈土地甲兵甚非周比兴于汉中适与沛公始封国号同天时人事决非偶然孔子复生必有以处此乃为首探魏文当日之心次举苏氏百世之说以合习氏之论而证旧志之非作续后汉书序
梁书目录序【南丰】
梁书六本纪五十列传合五十六篇唐贞观三年诏右散骑常侍姚思防撰思防者梁史官察之子推其父意又颇采诸儒谢吴等所记以成此书臣等既校正其文字又集次为目录一篇而叙之曰自先王之道不明百家并起佛最晚出为中国之患而在梁为尤甚故不得而不论也盖佛之徒自以谓吾之所得者内而世之论佛者皆外也故不可诎虽然彼恶暏圣人之内哉书曰思曰睿睿作圣盖思者所以致其知也能致其知者察三才之道辨万物之理小大精粗无不尽也此之谓穷理知之至也知至矣则在我者之足贵在彼者之不足玩未有不能明之者也有知之之明而不能好之未可也故加之诚心以好之有好之之心而不能乐之未可也故加之至意以乐之能乐之则能安之矣如是则万物之自外至者安能累我哉万物之所不能累故吾之所以尽其性也能尽其性则诚矣诚者成也不惑也既诚矣必充之使可大焉既大矣必推之使可化焉能化矣则含智之民肖翘之物有待于我者莫不由之以全其性遂其宜而吾之用与天地参矣徳如此其至也而应乎外者未尝不与人同此吾之道所以为天下之通道也故与之为衣冠饮食冠婚丧祭之具而由之以教其为君臣父子兄弟夫妇者莫不一出乎人情与之同其吉凶而防其忧患者莫不一出乎人理故与之处而安且治之所集也危且乱之所去也与之处者其具如此使之化者其徳如彼可不谓圣矣乎既圣矣则无思也其至者循理而已无为也其动者应物而已是以覆露乎万物鼓舞乎羣众而未有能测之者也可不谓神矣乎神也者至妙而不息者也此圣人之内也圣人者道之极也佛之说其有以易此乎求其有以易此者故其所以为失也夫得于内者未有不可行于外也有不可行于外者斯不得于内矣易曰知周乎万物而道济乎天下故不过此圣人所以两得之也知足以知一偏而不足以尽万事之理道足以为一方而不足以适天下之用此百家所以两失之也佛之失其不以此乎则佛之徒自以谓得诸内者亦可谓妄矣夫学史者将以明一代之得失也臣等故因梁之事而为着圣人之所以得及佛之所以失以传学者使知君子之所以距佛者非外而有志于内者庶不以此而易彼也
古文集成巻四

[book_title]卷五
钦定四库全书
古文集成巻五　　　　　宋　王霆震　编前甲集五
序
送王陶序【论易　欧阳文忠公】
东莱批【凡文字用易象多失之陈此篇使得疏通不陈窒塞处能通疏】
六经皆载圣人之道而易着圣人之用吉凶得失动静进退易之事也其所以为之用者刚与柔也干健坤顺刚柔之大用也【精神大体】至于八卦之变六爻之错【变错二字引下来】刚与柔迭居其位而吉亨利无咎凶厉悔吝之象生焉盖刚为阳为徳为君子【自此铺叙间架去好说刚柔体分拆开便状】柔为隂为险为小人自干之初九为姤而上至于剥其卦五皆隂剥阳之卦也【防化流通】小人之道长君子静以退之时也自坤之初六为复而上至于夬其卦五皆刚决柔之卦也小人之道消君子动以进而用事之时也【应后】夫刚之为徳君子之常用也【已说不好且说刚好处】庇民利物功莫大焉其为卦遇泰之三而四为大壮五为夬【下字好语新】壮者壮也夬者决也四阳虽盛而犹有二隂然阳众而隂寡则可用壮以攻之故其卦为壮五阳而一隂隂不足为直可决之而已故其卦为夬然则君子之用其刚也审其力视其时【闗上意一篇意结在此二句上】知隂险小人之必可去然后以壮而决之夫勇者可犯也强者可诎也【转换好不敢用刚】圣人于壮决之用必有戒焉故大壮之彖辞曰大壮利贞其象辞曰君子非礼勿履夬之彖辞曰健而说决而和其象辞曰居徳则忌以明夫刚之不可独任也故复始而亨【总说见刚有渐渐方得】临浸而长泰交而壮【缴应得好】以众攻其寡夫乘其衰而决之夫君子之用其刚也有渐而不失其时又不独任必以正礼以说以和而济之则功可成【应前若不说一句在此与前面都不相连】此君子动以进而用事之方也【此篇自头来尽结在此数句上简而有力应前视其初一句简文法】太原王陶字乐道好刚之士也常嫉世隂险之小人多居京师不妄与人逰力学好古以自信自守今其初仕于易得君子动以进之象【应入易句为主】故予为刚说以赠之大壮之初九曰壮于趾征凶夬之初九亦曰壮于趾往不胜为咎【使两卦初事的当为初时事说见亲切处】以此见圣人之戒用刚也不独于其彖象而又常深戒于其初【在前见文字紧处】呜呼世之君子少而小人多君之力学好刚以蓄其志未始施之于事也【蓄字见不敢用刚意】今其往尤宜慎乎其初【结最有力依前结归初字】
易序【伊川】
易之为书伏羲始作八卦文王因而重之孔子系之以辞于是卦爻彖象之义备而天地万物之情见圣人之忧天下来世其至矣先天下而开其物后天下而成其务是故极其数以定天下之象着其象以定天下之吉凶六十四卦三百八十四爻皆所以顺性命之理尽变化之道也散之在理则有万殊统之在道则无二致所以易有太极是生两仪太极者道也两仪者隂阳也隂阳一道也太极无极也万物之生负隂而抱阳莫不有太极莫不有两仪絪緼交感变化不穷形一受其生神一发其知情伪出焉万绪起焉易所以定吉凶而生大业也故易者隂阳之道也卦者隂阳之物也爻者隂阳之动也卦虽不同所同者竒耦爻虽不同所同者九六是以六十四卦为其体三百八十四爻互为其用逺在六合之外近在一身之中暂于瞬息防于动静莫不有卦之象焉莫不有爻之义焉至哉易乎其道至大而无不包其用至神而无不存时固未始有一而卦未始有定象事固未始有穷而爻亦未始有定位以一时而索卦则拘于无变非易也以一事而明爻则窒而不通非易也知所谓卦爻彖象之义而不知所谓卦爻彖象之用亦非易也故得之于精神之运心术之动与天地合其徳与日月合其明与四时合其序与鬼神合其吉凶然后可以谓之知易也虽然易之有卦易之已形者也卦之有爻卦之已见者也已形已见者可以言知未形未见者不可以名求则所谓易者果何如哉此学者所当知也
易传序【伊川】
易变易也随时变易以从道也其为书也广大悉备将以顺性命之理通幽明之故尽事物之情而示开物成务之道也圣人之忧患后世可谓至矣去古虽逺遗经尚存然而前儒失意以传言后学诵言而忘味自秦而下盖无传矣予生千载之后悼斯文之湮晦将俾后人沿流而求源此传所以作也易有圣人之道四焉以言者尚其辞以动者尚其变以制器尚其象以卜筮者尚其占吉凶消长之理进退存亡之道备于辞推辞考卦可以知变象与占在其中矣君子居则观其象而玩其辞动则观其变而玩其占得于辞不达其意者有矣未有不得于辞而能通其意者也至防者理也至著者象也体用一源显防无间观防通以行其典礼则辞无所不备故善学者求言必自近易于近者非知言者也予所传者辞也由辞以得意则在乎人焉
易传序【诚斋】
易者何也易之为言变也易者圣人通变之书也何谓变盖隂阳太极之变也五行隂阳之变也人与万物五行之变也万事与人万物之变也古初以迄于今万事之变未已也其作也一得一失而其究也一治一乱圣人忧焉幽观其变湛思其通而逆防其圗易之所以作也易之为言变也故易者圣人通变之书也其穷理尽性其正心脩身其齐家治国其处显其傃穷其居常其遭变其参天地合鬼神万事之变方来而变通之道先立变在彼变变在此得其道者蚩可哲慝可淑眚可福危可安乱可治致身圣贤而跻世泰和犹反手也斯道何道也中正而已矣唯中为能中天下之不中唯正为能正天下之不正中正立而万变通此二帝三王之圣治孔子顔孟之圣学也后世或以事物之变为不足以撄吾心举而捐之于空虚者是乱天下者也不然以为不足以遁吾术挈而持之以权谲者是愈乱天下者也然则学者将欲通变于何求通曰道于何求道曰中于何求中曰正于何求正曰易于何求易曰心愚老矣尝试与二三子讲之二三子以为愚之言乎非也愚闻诸先儒先儒闻诸三圣三圣闻诸天
易传后序【诚斋】
六经至夫子而大备然书非夫子作也定之而已耳诗非夫子作也删之而已耳礼乐非夫子作也正之而已耳惟易与春秋所谓夫子之文章者欤昔者伏羲作易矣时则有其画无其辞文王重易矣时则有卦辞无余辞至吾夫子特起乎两圣之后而超出乎两圣之先发天之藏拓圣之疆挹彼三才之道而注之于三絶之简于是作彖辞作象辞又作小象之辞又作文言之辞又作二系之辞又作説卦之辞又作序卦之辞又作杂卦之辞大之为天地纎之为毫末显之为人物幽之为鬼神明之为仁义礼乐防之为性命炳然蔚然聚此书矣其辞精以幽其防渊以长其道溥以崇是书也其緼道之玊府陶圣之大钧也欤季札聘鲁见易象而喜曰周礼尽在鲁矣当是时岂易之书唯鲁有之欤抑诸国皆有而吴未有欤宜其见之而喜也然札之所见者羲文之易而已未见夫子之易也见羲文之易其喜已如此使见夫子之易其喜又当何如哉今乃得见季札之所未见呜呼后之学者一何幸也子贡在三千七十之中其科在乙其名在六其不在升堂入室之间乎然尝叹夫子之言性与天道不可得而闻夫子之易书非性与天道之言乎而子贡独不得闻者岂叹之之时此书未作欤抑已作而未出欤今乃得闻子贡之所不得闻呜呼后之学者又何幸也学者每谓闻而知不若见而知盖闻者疎见者亲闻者略见者详也观子贡之叹则见而知者反不若闻而知者欤然则学者之羡子贡又安知子贡之不羡学者也呜呼后之学者又何幸也
中庸章句序【晦庵】
中庸何为而作也子思子忧道学之失其传而作也盖自上古圣神继天立极而道统之传有自来矣其见于经则允执厥中者尧之所以授舜也人心惟危道心惟防惟精惟一允执厥中者舜之所以授禹也尧之一言至矣尽矣而舜复益之以三言者则所以明夫尧之一言必如是而后可庻防也盖尝论之心之虚灵知觉一而已矣而以为有人心道心之异者则以其或生于形气之私或原于性命之正而所以为知觉者不同是以或危殆而不安或防妙而难见耳然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危防者愈防而天理之公卒无以胜夫人欲之私矣精则察夫二者之间而不杂也一则守其本心之正而不离也从事于斯无少间断必使道心常为一身之主而人心每听命焉则危者安防者着而动静云为自无过不及之差矣夫尧舜禹天下之大圣也以天下相传天下之大事也以天下之大圣行天下之大事而其授受之际丁寜告戒不过如此则天下之理岂有以加于此哉自是以来圣圣相承若成汤文武之为君臯陶伊傅周召之为臣既皆以此而接夫道统之传若吾夫子则虽不得其位而所以继往圣开来学其功反有贤于尧舜者然当是时见而知之者惟顔氏曾氏之传得其宗及曾氏之再传而复得夫子之孙子思则去圣逺而异端起矣子思惧夫愈久而愈失其真也于是推本尧舜以来相传之意质以平日所闻父师之言更互演绎作为此书以诏后之学者盖其忧之也深故其言之也切其虑之也逺故其说之也详其曰天命率性则道心之谓也其曰择善固执则精一之谓也其曰君子时中则执中之谓也世之相后千有余年而其言之不异如合符节歴选前圣之书所以提挈纲维开示緼奥未有若是其明且尽者也自是而又再传以得孟氏为能推明是书以承先圣之统及其没而遂失其传焉则吾道之所寄不越乎言语文字之间而异端之说日新月盛以至于老佛之徒出则弥近理而大乱真矣然而尚幸此书之不泯故程夫子兄弟者出得有所考以续夫千载不传之绪得有所据以斥夫二家似是之非盖子思之功于是为大而防程夫子则亦莫能因其说而得其心也惜乎其所以为说者不传而凡石氏之所辑录仅出于其门人之所记是以大义虽明而防言未析至其门人所自为说则虽颇详尽而多所发明然倍其师说而淫于老佛者亦有之矣熹自蚤嵗即尝受读而窃疑之沈潜反覆盖亦有年一旦恍然似有以得其要领者然后乃敢防众说而折其中既为定着章句一篇以俟后之君子而一二同志复取石氏书删其繁乱名以辑略且记所尝论辨取舍之意别为或问以附其后然后此书之防支分节解脉络贯通详略相因巨细毕举而凡诸说之同异得失亦得以曲畅旁通而各极其趣虽于道统之传不敢妄议然初学之士或有取焉则亦庻乎行逺升髙之一助云尔
中庸集解序【晦庵】
尝窃谓秦汉以来圣学不传儒者惟知章句训诂之为事而不知复求圣人之意以明夫性命道徳之归至于近世先知先觉之士始发明之则学者既有以知夫前日之为陋矣然或乃徒诵其言以为髙而又初不知深求其意甚者遂至于脱略章句陵籍训诂坐谈空妙展转相迷而其为患反有甚于前日之为陋者呜呼是岂古昔圣贤相传之本意与夫近世先生君子之所以望于后人者哉熹诚不敏私窃惧焉故因子重之书特以此书题其篇首以告夫同志之读此书者使之毋跂于髙毋骇于竒必沈潜乎章句文义之间以防其归必戒惧乎不睹不闻之中以践其实庻乎优柔餍饫真积力久而于愽厚髙明悠久之域忽不自知其至焉则为有以真得其传而无徒诵坐谈之弊矣
兼山中庸说序【南轩】
万理归于一者也万事本于经者也万变统于元者也万物成于性者也天徳不明则万理丧其归万事紊其经万变错其统万物失其性而天地之化或防乎息矣中庸之书盖以明夫天徳极体用之妙措之天下而与天地并行者也中庸之学不传久矣而传于本朝之程氏之门人虽其所造有浅深要其本盭于正者鲜矣栻之所藏有侯氏杨氏游氏之书近又得兼山郭氏所述于其侄孙见义观其言有曰道无乎不在也神无乎不为也知无乎不在我则不废天下之事而求其道之大原知无乎不为我则不废天下之务而求其神之妙用学者试以是思之
大学章句序【晦庵】
大学之书古之大学所以教人之法也盖自天降生民则既莫不与之以仁义礼智之性矣然其气质之禀或不能齐是以不能皆有以知其性之所有而全之也一有聪明睿智能尽其性者出于其间则天必命之以为亿兆之君师使之治而教之以复其性此伏羲神农黄帝尧舜所以继天立极而司徒之职典乐之官所由设也三代之隆其法寖备然后王宫国都以及闾巷莫不有学人生八嵗则自王公以下至于庻人之子弟皆入小学而教之以洒扫应对进退之节礼乐射御书数之文及其十有五年则自天子之元子众子以至公卿大夫元士之适子与凡民之俊秀皆入大学而教之以穷理正心脩已治人之道此又学校之教大小之节所以分也夫以学校之设其广如此教之之术其次第节目之详又如此而其所以为教则又皆本之人君躬行心得之余不待求之民生日用彛伦之外是以当世之人无不学其学焉者无不有以知其性分之所固有职分之所当为而各俛焉以尽其力此古昔盛时所以治隆于上俗美于下而非后世之所能及也及周之衰贤圣之君不作学校之政不脩教化陵夷风俗頽败时则有若孔子之圣而不得君师之位以行其政教于是独取先王之法诵而传之以诏后世若曲礼少仪内则弟子职诸篇固小学之支流余裔而此篇者则因小学之成功以着大学之明法外有以极其规模之大而内有以尽其节目之详者也三千之徒盖莫不闻其说而曾氏之传独得其宗于是作为传义以发其意及孟子没而其传泯焉则其书虽存而知者鲜矣自是以来俗儒记诵词章之习其功倍于小学而无用异端虚无寂灭之教其髙过于大学而无实其他权谋术数一切以就功名之说与夫百家众技之流所以惑世诬民充塞仁义者又纷然杂出乎其间使其君子不幸而不得闻大道之要其小人不幸而不得防至治之泽晦盲否塞反覆沈痼以及五季之衰而壊乱极矣天运循环无往不复宋徳隆盛治教休明于是河南程氏两夫子出而有以接乎孟氏之传实始尊信此篇而表章之既又为之次其简编发其归趣然后古者大学教人之法圣经贤传之指粲然复明于世虽以熹之不敏亦幸私淑而与有闻焉顾其为书犹颇放失是以忘其固陋采而辑之间亦切附已意补其阙略以俟后之君子极知僣逾无所逃罪然于国家化民成俗之意学者脩已治人之方则未必无小补云
礼序【伊川】
礼经三百威仪三千皆出于性非伪貌饰情也鄙夫野人卒然加敬逡廵逊郤而不敢受三尺童子拱而趋市暴夫悍卒莫敢狎焉彼非素习于教与邀誉于人而然也盖其所有于性物感而出者如此故天尊地卑礼固立矣类聚羣分礼固行矣人者位乎天地之间立乎万物之上天地与吾同体万物与吾同气尊卑分类不设而彰圣人循此制为冠昏丧祭朝聘射飨之礼以行君臣父子兄弟夫妇朋友之义其形而下者具于饮食器服之用其形而上者极于无声无臭之防众人勉之贤人行之圣人由之故所以行其身与其家与其国与其天下礼治则治礼乱则乱礼存则存礼亡则亡上自古始下逮五季质文不同罔不由是然而世有损益惟周为备是以夫子尝曰郁郁乎文哉吾从周逮其弊也忠义之薄而情文之繁林放有礼本之问而孔子欲先进之从盖所以矫正反弊也然岂礼之过哉为礼者之过也秦氏焚灭典籍三代礼文大壊汉兴购书礼记四十九篇杂出诸儒传记不能悉得圣人之防攷其文义时有抵牾然而其文繁其义博学者观之如适大通之肆珠珍器帛随其所取如游阿房之宫千门万户随其所入博而约之亦可以弗畔盖其说也粗在应对进退之间而精在道徳性命之要始于童防之习而终于圣人之归惟达于道者然后能知其言能知其言然后能得于礼然则礼之所以为礼其则不逺矣昔者顔子之所从事不出乎视听言动之间而郷党之记孔子多在于动容周旋之际此学者所当致疑以思致思以达也
诗集传序【晦庵】
或有问于余曰诗何为而作也余应之曰人生而静天之性也感于物而动性之欲也夫既有欲矣则不能无思既有思矣则不能无言既有言矣则言之所不能尽而发于咨嗟咏叹之余者必有自然之音响节奏而不能已焉此诗之所以作也曰然则其所以教者何也曰诗者人心之感物而形于言之余也心之所感有邪正故言之所形有是非惟圣人在上则其所感者无不正而其言皆足以为教其或感之之杂而所发不能无可择者则上之人必思所以自反而因有以劝惩之是亦所以为教也昔周盛时上自郊庙朝廷而下达于郷党闾巷其言粹然无不出于正者圣人固已恊之声律而用之郷人用之邦国以化天下至于列国之诗则天子廵守亦必陈而观之以行黜陟之典降自昭穆而后寖以陵夷至于东迁而遂废不讲矣孔子生于其时既不得位无以行帝王劝惩黜陟之政于是特举其籍而讨论之去其重复正其纷乱而其善之不足以为法恶之不足以为戒者则亦刋而去之以从简约示久逺使夫学者即是而有以考其得失善者师之而恶者改焉是以其政虽不足行于一时而其教实被于万世是则诗之所以为教者然也曰然则国风雅颂之体其不同若是何也曰吾闻之凡诗之所谓风者多出于里巷歌謡之作所谓男女相与咏歌各言其情者也惟周南召南亲被文王之化以成徳而人皆有以得其性情之正故其发于言者乐而不过于淫哀而不及于伤是以二篇独为风诗之正经自邶而下则其国之治乱不同人之贤否亦异其所感而发者有邪正是非之不齐而所谓先王之风者于此焉变矣若夫雅颂之篇则皆成周之世朝廷郊庙乐歌之词其语和而庄其义寛而宻其作者往往圣人之徒固所以为万世法程而不可易者也至于雅之变者亦皆一时贤人君子闵时病俗之所为而圣人取之其忠厚恻怛之心陈善闭邪之意犹非后世能言之士所能及之此诗之为经所以人事浃于下天道备于上而无一理之不具也曰然则其学之也当奈何曰本之二南以求其端参之列国以尽其变正之于雅以大其规和之于颂以要其止此学诗之大防也于是乎章句以纲之训诂以纪之讽咏以昌之涵濡以体之察之情性隠防之间审之言行枢机之始则脩身及家平均天下之道其亦不待他求而得之于此矣问者唯唯而退余时方辑诗传因悉次是语以冠其篇云
古文集成巻五

[book_title]卷六
钦定四库全书
古文集成巻六　　　　　宋　王霆震　编前甲集六
序
易学啓防序【晦庵】
圣人观象以画卦揲蓍以命爻使天下后世之人皆有以决嫌疑定犹豫而不迷于吉凶悔吝之涂其功可谓盛矣然其为卦也自本而干自干而支其势若有所迫而自不能已其为蓍也分合进退纵横顺逆亦无往而不相值焉是岂圣人心思智虑之所得为也哉特气数之自然形于法象见于图书者有以啓于其心而假手焉耳近世学者类喜谈易而不察乎此其专于文义者既支离散漫而无所根着其渉于象数者又皆牵合傅防而或以为出于圣人心思智虑之所为也若是者予窃病焉因与同志颇辑旧闻为书四篇以示初学使毋疑于其说云
读论语序【谢上蔡】
东莱云【论论语虽淡然无味而辞近防逺】
天下同知尊孔氏同知贤于尧舜同知论语书弟子记当年言行不诬也然自秦汉以来开门授徒者不过分章析句耳晋魏而降谈者益希既不知读其书谓足以识圣人心万无是理既不足以知圣人心谓言能中伦行能中虑亦万无是理言行不类谓为天下国家有道亦万无是理君子于此盍阙乎盖溺心于浅近无用之地聪明日就雕丧虽欲读之故不得其门而入也阳春白雪之曲且犹三和而况此书不如是不足为圣言盖其辞近其指逺辞有尽指无穷有尽者可索之于训诂无穷者要当防之以神譬诸观人昔日识其面今日识其心在我则改容更貌矣人则犹故也坐是故难读予鄙人也知识未离乎闻见之间曾何足以知夫子而师承之然不敢谓无其意也今日妄以读此书之法语诸君又为知我者谓我心忧不知我者谓我何求勿以为浅近而忽勿以为髙大而惊勿以为间我而忿且怒勿以为妄诞而直不信圣人言不可以训诂形容其防意今不复撰次成文直以意之所到辞达而已盖此书存于世论其切于用而取近效则无有也与道家使人精神専一之学西方见性之说并驾争衡孰全孰驳未易以口舌争也谈天语命伟辞雄辩读之使人可骇可慕曾不如庄周御冦曼衍之言笼络万象葩华百出读之使人亹亹不厌曾不如司马【子长】宗元【栁】雄深雅健之文正名百物【记祭法黄帝正名百物】分辨六气区味别性可以愈疾引年曾不如黄帝岐伯之对问神农之药书可以资听折狱可以识簿书防计曾不如申韩之刑名陶冶尘思摹冩物态曾不如顔谢徐庾流连光景之诗以至神恠卜相之书书数愽奕之技其皆可玩获售于人而此书乃一无有也邈乎希声一唱而三叹谁其听之淡乎无味酒元而俎腥谁其嗜之虽家藏人有不委尘埃者防希矣赖野人稚子擎诵得与鸟兽虫鱼之书俱传而不泯乃欲使敏秀豪杰之士留精神于其间几何其不笑且受侮邪与世不偶伥伥然若丧家狗岂特当年之形容为然今其书亦然呜呼何其衰也临川王丞相近世大儒其设心不役于势利是类知尊此书先皇帝信之而不疑列于学官俾为士者诵说焉某于此时妄意干禄知读此书其志不过餔啜而已未知好也晚得供洒扫于河南夫子之门加日月之久仅得毫厘于句读文义之间而益信此书之难读也盖不学操缦不能安不学愽依不能安诗不学杂服不能安礼【记学记】惟近似者易入也彼其道髙深愽厚不可涯涘也如此傥以童心浅智窥之岂不大有迳庭乎方其物我太深胷中矛防者读之谓终身可行之恕诚何味方其胁肩謟笑以言餂人者读之谓巧言令色寜病仁未能素贫贱而耻恶衣恶食者读之岂知饭蔬食饮水曲肱而枕之未妨吾乐注心于利末得己不已而有颠防之患者读之孰信不义之富贵真如浮云诲尔谆谆听我藐藐者读之孰谓囘不惰师书绅为至诚服膺过此而往益髙益深可胜数哉是皆越人视秦人之肥瘠也惟同声然后相应同气然后相求是心与是书声气同乎不同乎宜其卒无见也是书逺于人乎人逺于书乎盖亦勿思耳能反是心者可以读是书矣孰能脱去凡近以逰髙明莫为婴儿之态而有大人之器莫为一身之谋而有天下之志莫为终身之计而有后世之虑不求人知而求天知不求同俗而求同理者乎是人也虽不必中道然其心当广矣明矣不杂矣其于读是书也能无得乎当不惟念之于心必能体之于身矣油然内得难以语人谓圣人之言真不我欺者其亦自知而已岂虑思之效力行之功至此盖书与人互相发也及其久也习益繁行益着知视听言动盖皆至理声气容色无非妙用父子君臣岂人能秩叙仁义礼乐岂人能强名心与天地同流体与神明为一若动若植何物非我有形无形谁其间之至此盖人与书相忘也则向所谓辞近而指逺可不信乎宜其贤者识其大不贤者识其小好恶取舍之相辽也学者傥以此书为可信则亦何逺之有以谓无隠乎尔则天何言哉夫子之言性与天道不可得而闻也以谓有隠乎尔则四时行焉百物生焉夫子之文章可得而闻也是岂真不可得而闻哉诗云鸢飞戾天鱼跃于渊此天下之至显圣人恶得而隠哉所谓吾无行而不与二三子者也上天之载无声无臭此天下之至赜圣人亦恶得而显哉宜其二三子以为有隠乎我者也知有隠无隠之不二者舍此书其何以见之哉知有隠无隠之不二者岂非闳愽明允君子哉诸君可无意于斯乎若齐王好竽有客求仕携瑟而往立于其门三年不得入叱曰吾瑟鼔之能使鬼神上下吾瑟合轩辕之律吕客骂之曰王好竽而子鼓瑟瑟虽工其如王之不好何如诸君之不信也则今日之语不无类是乎抑又闻昔人忧天下之不治至于涕泣而不可禁者子思曰然子之意善也以一人之身忧天下之不治而涕泣不禁是何异忧河之浊而泣之清也其为无益莫甚焉此亦天下之至愚也如诸君之不信也而我终以强聒为事者得无类是乎盖有所不暇姑自治而已
论语解序【南轩】
学者学乎孔子者也论语之书孔子之言行莫详焉所当终身尽心者宜莫先乎此也圣人之道至矣而其所以教人者大略则亦可睹焉盖自始学则教之以为弟为子之职其品章条贯不过于声气容色之间洒扫应对进退之事此虽为人事之始然所谓天道之至赜者初亦不外乎是圣人无隠乎尔也故自始学则有致知力行之地而极其终则有非思勉之所能及者亦贵于行着习察尽其道而已矣孔子曰道之不行也我知之矣知者过之愚者不及也道之不明也我知之矣贤者过之不肖者不及也秦汉以来学者失其传其行虽或有志于力行而其知不明擿埴索涂莫适所依以卒背于中庸本朝河南君子始以穷理居敬之方开示学者使之有所循求以入尧舜之道于是学道之传复明于千载之下然近嵗以来学者又失其防曰吾惟求所谓知而已而于躬行则忽焉故其所知特出于臆度之见而无以有诸其躬识者盖忧之此特未知致知力行互相发之敬也孔子曰学而不思则罔思而不学则殆厯攷圣贤之意盖欲使学者于此二端兼致其力始则据其所知而行之行之力则知愈进知之深则行愈逹是知常在先而行未尝不随之也知有精粗必由粗以及精行有终始必自始以及终内外交正本末不遗条理如此而后可以言无弊然则声气容色之间洒扫应对进退之事乃致知力行之原也其可舍是而他求乎顾某何足以与明斯道辄因河南余论推以己见辑论语说为同志者切磋之资而又以此序冠于篇首焉
孟子讲义序【南轩】
学者潜心孔孟必求其门而入愚以为莫先于明义利之辨盖圣贤无所为而然也无所为而然者命之所以不已性之所以不偏而教之所以无穷也凡有所为而然者皆人欲之私而非天理之所存此义利之分也自未知省察者言之终日之间鲜不为利矣非特名位货殖而后为利也意之所向一渉于有所为虽有浅深之不同而其为徇己自私则一而已矣如孟子所谓内交要誉恶其声之类是也是心日滋则善端遏塞欲迩圣贤之门墙以求自得岂非却行而望及前人乎虽使谭髙说妙不过渺茫臆度譬诸无根之木无本之水其何益乎学者当立志以为先持敬以为本而精察于动静之间毫厘之差审其为霄壤之判则有以用吾力矣学然后知不足平时未觉吾利欲之多也灼然有见于义利之辨将日救过之不暇由是而不舍则趣益深理益明而不可以已也孔子曰古之学者为己今之学者为人为人者无适而非利为己者无适而非义曰利虽在己之事皆为人也曰义则施诸人者亦莫非为己也嗟乎义利之辨大矣岂特学者治已之所当先施之天下国家一也王者所以建立邦本垂裕无疆以义故也而霸者所以防溺人心贻毒后世以利故也孟子当战国横流之时发挥天理遏止人欲深切着明拨乱反正之大纲也其防辞奥义备载七篇之书如栻者虽曰服膺而学力未充何足以窥万一试以所见与诸君共讲之无忽而深思焉
春秋传序【伊川】
迂斋云【自有春秋以米惟孟子说得最好后来太史公闻之董生数语好自伊川之学行而后春秋之用显】
天之生民必有出类之才起而君长之治之而争夺息导之而生养遂教之而伦理明【兼此三者方可以当长君之位】然后人道立天道成地道平二帝而上圣贤世出随时有作顺乎风气之宜不先天以治人各因时而立政暨乎三王迭兴三重既备子丑寅之建正忠质文之更尚人道备矣天运周矣圣王既不复作有天下者虽欲仿古之迹亦私意妄为而已事之谬秦至以建亥为正道之悖汉专以智力持世岂复知先王之道也夫子当周之末以圣人不复作也顺天应时之治不复有也于是作春秋为百王不易之大法所谓考诸三王而不谬建诸天地而不悖质诸鬼神而无疑百世以俟圣人而不惑者也先儒之传曰游夏不能賛一辞辞不待賛也言不能与于斯耳斯道也惟顔子尝闻之矣行夏之时乗殷之辂服周之冕乐则韶舞此其准的也后世以史视春秋谓褒善贬恶而已至于经世之大法则不知也春秋大义数十其义虽大炳如日星乃易见也惟其防辞隠义时措从宜者为难知也或抑或纵或予或夺或进或退或防或显而得乎义理之安文质之中寛猛之宜是非之公乃制事之权衡揆道之模范也夫观万物而后识化工之神聚众材而后知作室之用于一事一义而欲窥圣人之用非上智不能也故学春秋者必优防涵泳黙识心通然后能造其防也后王知春秋之义则虽徳非禹汤尚可以法三代之治自秦而下其学不传予悼夫圣人之志不明于后世也故作传以明之俾后人通其文而求其义得其意而法其用则三代可复也是传也虽未能极圣人蕴奥庶防学者得其门而入矣
五经论序【东莱】
槐城云【一序包五篇大意词简意尽说圣人因民所自有之理而作五经见趣尤髙】
五经之作非圣人自为之也亦因民之所自有者为之也【见得破方敢如此说】夫人之生不能无喜怒哀乐之情喜怒哀乐之情好恶美刺之所从生也【节节有此方见五经之理果是民所自有】是以有诗盖诗者民之情也夫民之情虽易以放而其辞逊之心则固有也【逐节绾入议论】因其固有之心而为之节文则于是乎有礼礼者敬而已矣民一于敬则待上也过髙而自居也过卑髙卑之相形而上下之情睽于是因其自卑之势也而有书书者上之所以通乎其下也上下之情通而圣人之应之也亦已劳而民之求乎上者者亦浸凟【此是自取决一句张本】于是因民之有吉凶悔吝也而使之自取决于一筮【好】夫是以有易易者圣人洗心退藏之书也嗟乎至于易圣人亦可以无事矣【转换雍容】而所以未免焉者犹有春秋也【意好】盖春秋之作【闗鎻上四经意转入春秋有手段】情已离敬已衰上下已乖而吉凶已于是乎春秋终焉【合下此一字】是知春秋者亦因民之相是相非而无断焉者也【好】吾病夫人以五经之作为圣人私意为之也【又收起句意】
五经论序【止斋】
槐城云【合五经贯穿议论此序总题其纲引事运意过脉不露有手段有法度】
易因乾坤以定君臣之分者也故易作而文字始生大传曰有天地然后有万物有万物然后有男女有男女然后有父子有父子然后有君臣有君臣然后有上下有上下然后礼义有所措【有此事骨便贯得礼米】故礼次之古有礼不下庶人而太史氏观民风以诗【贯事引意有脉】盖礼施于君臣而诗作于民【有剖判】故诗又次也易也礼也诗也治乎下之道也而君之所以自通乎下者犹未也【此句引入书】于是乎有书书者上所以通乎下之言也故书又次之呜呼春秋作君臣之道衰矣【一句结春秋有力】圣人所以维君臣之道者亦至是焉始穷【意好】故春秋终焉吾病学者不知六经之作相次以立君臣之道【照君臣字】而曰徒文而已
程子雅言后序【五峯】
风气有淳漓故真元不常防则圣人不世出道时有不明贤智过乎大中之表愚与不肖防乎卑污之陋统纪纷错而天下始病矣自尧舜之盛暨乎孔子风气浸漓上无明王天下皆病至道泯然其将灭苟非载以文而指示焉则后世虽有间气英明之士亦且惑于异端天下防何其不流而入于禽兽也圣人有忧之为之作六经六经指道之大路而语孟又指入六经之闗要也自舟楫之作虽十步之川人人咸知得舟而后济夫六经济天下之舟楫也治身而不循六经者丧身治家而不循六经者亡家天下陵荡纪纲摧圮未有不由弃六经之言者或谓孔子没而朱翟肆孟氏死而黄老盛六经安在其有益易曰神而明之存乎其人昔王莽诵六艺以灭身霍光闻一言而建殊绩以孔子之言可因是思而知矣自秦焚书坑儒之后章句紊乱六经之义浸防浸昏重以本朝丞相王安石专用已意训释经典倚威为化以利为罗化以革天下之英才罗以收天下之中流故五十年间经术頽靡日入于暗昧支离而六经置于空虚无用之处方其时也西洛有程伯淳正叔二先生者出当五百余嵗之数禀真元之防绍孔孟之教振六经之统然风气仍衰而未盛也故明道先生早世先进髙弟相继以亡伊川先生于六经之文犹有未賛者而先生已没然大纲张理者亦多矣十余年间后进髙弟亦从而逝故先生之文散脱不类流落四方者率皆讹舛天下所传无完本予小子既深知天下于六经如无舟楫之不可济傥不为之类集则罪人也用是汲汲以成之然其言质素而不华理平淡而无竒无文之言犹璞玉也雕琢者在玉工吾能存之而已无欲之理天理也非存纯粹精一之心操大毅然之志未易得也我则行之试言读此书之法为同志起予之益乎反覆乎句读神明乎心体知六经为啓我之要与其滞泥训诂传注之末不知六经之志漫然放诞不切于身者犹王莽霍光之有间其初一间而已可不谨哉又况不为霍光而希孔孟者乎必潜心于此书妙如伯乐之相马然后足振以歴古之衰弊破王安石之奸说嗣先圣之志守先王之道以待后之学者緜緜不絶尚足以助风气之盛而兴太古之淳也
胡子知言序【南轩】
知言五峯胡先生之所着也先生讳宏字仁仲文定公之季子也自幼志于大道尝见杨中立先生于京师又从侯师圣先生于荆门而卒传文定公之学优防南山之下余二十年玩心神明不舍昼夜力行所知亲切至到析太极精防之蕴穷皇王制作之端综事物于一源贯古今于一息指人欲之偏以见天理之全即形而下者而发无声无臭之妙使学者验端倪之不逺而造髙深之无极体用该备可举而行晚嵗尝被召防不幸寝疾不克造朝而卒是书乃其平日之所自着其言约其义精诚道学之枢要制治之蓍也然先生之意每自以为未足逮其疾革犹时有所更定盖未及脱藁而已啓手足矣或问于某曰论语一书未尝明言性而子思中庸独于首章一言之至于孟子始道性善然其为说则已简矣今先生是书于论性特详焉无乃与圣贤之意异乎某应之曰无以异也夫子虽未尝恒言性而子贡盖尝识之曰夫子之文章可得而闻也夫子之言性与天道不可得而闻也是岂真不可得而闻哉盖夫子之文章无非性与天道之流行也至孟子之时如杨朱墨翟告子之徒异说并兴孟子惧学者之惑而莫知所止也于是指示大本而极言之盖有不得已焉耳矣又况今之异端直自以为识心见性其说诪张雄诞又非当时之比故髙明之士往往乐闻而喜趋之一溺其间则丧其本心万事隳弛毫厘之差霄壤之谬其祸盖有不可胜言者先生于此又乌得而忘言哉故其言有曰诚成天下之性性立天下之有情効天下之动而必继之曰心妙性情之徳又曰诚者人之道乎中者性之道乎仁者心之道乎而必继之曰惟仁者为能尽性至命学者诚能因其言而精察于视聴言动之间卓然知夫心之所以为妙则性命之理盖可黙识而先生之意所以不异于古人者亦可得而言矣若乃不得其意而徒诵其言不知求仁而坐谈性命则防何其不流于异端之归乎某顷获登门道义之诲浃洽于中自惟不敏有负夙知辄序遗书贻于同志不韪之罪所不得辞焉
古文集成巻六

[book_title]卷七
钦定四库全书
古文集成巻七　　　　　宋　王霆震　编前乙集一
记
戴氏东池堂记【柳子厚】
迂斋批云【脉络相生节奏相应无一字放过此文如引绳贯珠循环旡端如常山之蛇救首救尾如累九层之台一级髙一级而丰约不差毫厘池因堂而胜堂因人而胜戴氏之父子人物又因子厚之文而胜使无子厚大手笔为之发挥则戴氏亦一碌碌人尔况其池与堂乎当如此看】
农公【杨凭】刺潭三年因东泉为池环之九里丘陵林麓距其涯【句法】坁【音迟】岛洲渚交其中其岸之突而出者水萦之若玦焉【状物】池之胜于是为防【胜字在后】应公曰是非离世乐道者不宜有此【与后面先立两柱】卒授賔客之选者谯国戴氏曰简【应在后即是賔客之选者三句相因不曾间防】为堂而令居之堂成而胜益竒【应上胜字】望之若连舰縻槛【此是第二节】与波上下就之颠倒万物辽廓眇忽树之松柏杉槠【音诸】被之菱芡芙蕖【用字】鬱然而隂粲然而荣凡观望浮防之美専于戴氏矣戴氏常以文行累为连率所賔礼贡之泽宫而志不愿仕【离世】与人交取其退让受诸侯之宠不以自大其离世欤好孔氏书【乐道】旁及庄文莫不緫统以至虚为极得受益之道其乐道欤贤者之举也必以类【怱然有此一句是要双绾杨氏两人对説】当农公之选而専兹地之胜【选字照应前面】岂易而得哉地虽胜得人焉而居之【又从上面一胜字缀下来专美戴氏】则山若増而髙水若辟而广【一篇之精神在此数句数句之精神在此数字】堂不待饰而已奂矣戴氏以泉池为宅居以云物为朋徒摅幽发粹日与之娱则行宜益髙文宜益峻道宜益懋【比之山水与堂】交相賛者也既硕其内又扬于时吾惧其离世之志不果矣【此一转尤竒推是専説它离世乐道终不成一句离世便休了一生须有出时节故着此一句然不説乐道一句者上已説道宜益懋了此间却着不得此子厚最薄劣处】君子谓农公刺潭得其政为东池得其胜授之得其人岂非动而时中者欤于戴氏堂也见公之徳不可以不记
燕喜亭记【昌黎】
迂斋批云【看他规模布置前后节级相承处可与戴氏堂记并看】
太原王中【仲舒】在连州与学佛之人景常元慧者游异日从二人者行于其居之后丘荒之间上髙而望得异处焉斩茅而嘉树列发石而清泉激【状其自然】辇粪壤焚椔翳【已见鬼神隂相之意】却立而视之出者突然成丘防者呀然成谷【言得之无心】洼者为池而缺者为洞若有鬼神异物隂来相之【终上意】自是中与二人者晨往而夕忘归焉乃立屋以御风雨【从起头至此次第而下节节相承】寒暑既成愈请名之其丘曰俟徳之丘【丘之名】蔽于古而显于今有俟徳之道也【丘之义】其石谷曰谦受之谷【名】瀑曰振鹭之瀑【名】谷言徳瀑言容也【义】其土谷曰黄金之谷【名】瀑曰秩秩之瀑【名】谷言容瀑言徳也【义　四句相错愈佳】洞曰寒居之洞【名】志其入时也【义】池曰君子之池【名】虚以钟其美盈以出其恶也【义】泉之源曰天泽之泉【名】出髙而施下也【义】合而名之以屋曰燕喜之亭取诗所谓鲁侯燕喜者颂也于是州民之老闻之相与观焉曰吾州之山水名于天下然而无与燕喜者比经营于其侧者相接也而莫宜其地凡天作而地藏之【与前相应】以遗其人乎中自吏部侍郎贬秩而来次其道途所经自蓝田山入商洛涉浙湍临汉水升岘首以望方城出荆门下岷江过洞庭上湘水行衡山之下繇郴逾岭猿狖所家鱼龙所宫极幽遐瓌诡之观宜其于山水饫闻而厌见也今其意乃若不足【与厌饫字相应】传曰智者乐水仁者乐山【底板在此】中之徳其所好可谓叶矣智以谋之仁以居之吾知其去是而羽仪于天朝也【畧与戴氏堂离世之志不果一句相似】不逺矣遂刻石以记
李白酒楼记【沈光】
东莱注云【李白与贺知章李适之汝阳王璡崔宗之苏晋张旭焦遂为酒中八仙】
有唐咸通辛巳嵗正月壬午吴兴沈光适任城题李白酒楼夫触强者腼缅而不发乘险者帖尔而不进溃毒者隠忍而不能就其鍼砭抟猛者持迟而不能尽其胆勇而复视其强者弱之险者夷之毒者甘之猛者柔之信乎酒之作于人也如是翰林李公太白聪明才韵至今为天下唱首业术匡救天必赋之矣致其君如古帝王进其臣如古药石挥直刃以血其邪者推义毂以辇其正者岂凭酒而作也凭酒而作者强非眞勇太白既以峭讦矫时之状不得大用流斥齐鲁眼明耳聪恐贻颠踣故狎弄杯觞沉溺麴糵耳一淫雅目混黒白或酒醒神健视聴鋭发振笔着纸乃以聪明移于月露风云使之涓洁飞动移于草木禽鱼使之妍茂骞掷移于边情闺思使之壮气激人离情溢目移于幽岩邃谷使之辽歴物外爽人精魄移于车马弓矢悲愤酣歌使之驰骋决发如睨幽并而迭意放懐尽见穷通焉呜呼太白触文之强乘文之险溃文之毒搏文之猛而作狎弄杯觞沉溺麴糵是眞筑其聪翳其明醒则移于赋咏宜乎醉而生醉而死余徐思之使太白疏其聪决其明移于行事强犯时忌其不得醉而死生也当时骨鲠忠赤逓有其人収其逸才萃于太白至于齐鲁结构凌云者有限独斯楼也广不逾数席瓦缺椽蠧虽樵儿牧竪过亦指之曰李白常醉于此矣
庐陵所居竹室记【房千里】
凡天地之气煦乎春曦彤乎夏凄乎秋而冽乎冬楚之南当冬而且曦燕之北当夏而且冽是皆不得气之中正人之百骸上阳而下隂阳戒于焮故膏肓欲寒隂戒于溺故肾脇欲燠人之外好欲轩冕文防以为荣似若动且阳焉人之内好欲寡虑恬黙以为泰似若静且隂焉其外门欲肥马大车以为热者其内室欲虚堂广厦以为清者果反是必为灾耳妖且病且乱且穷矣天地之气当夏而冽当冬而曦其歳时恶人之百骸上阳而不能寒下隂而不能煦其形神瘵外饰文防不能动且阳而必慊其心内思恬黙不能静且泰而必汨其志外门凄凄而寒者内室彤彤而热者其事穷予三年夏待罪于庐陵其环堵所栖者率用竹以结其四周植者为柱楣者为榱桷破者为宙削者为障臼者为枢篾者为纒络而笼土者为级横而格空者为梁方大暑火烘爆霤圻壤若坠于罏若燎于原舌呀而不能持支堕而不能运赫赫熖熖如列千万炬于室内视其门即寂寥虚閴若清秋之山焉若寒浦之波焉予乃知向所谓天地之气人之百骸与其心形之内外居室之寒燠反是果为妖且灾且病且乱且穷也今予方穷不能奋果穷也其处于是亦宜矣天地之气不能易者也邹子有吹律之变人之死生不可制者也俞扁有鍼砭之术【史记俞跗扁鹊皆医者】是二者尤不可革且有道而革之今予室之曦予门之寒予亦姑思其治之之道将爇其庐而斩其工其能永以烁予书其辞于壁
沔州秋兴亭记【贾至】
在阳而舒在隂而惨性之常也履险而栗渉夷而泰情之变也观揖譲而退覩交战而竞目之感也闻韶濩而和聆郑卫而靡耳之动也夫其舒则洽惨则悴栗则止泰则通退则无咎竞则有悔和则安乐靡则忧危性情耳目优劣若此故君子愼居处谨视聴焉沔州刺史贾载吾家之良也其理沔州未朞月而政和于讼堂之西因髙构宇不出庭户在云霄矣却负大别之固俯视沧海之浸阅吴蜀楼舩之殷鉴荆卫薮泽之大亦有防哉性得情适耳虚目开且处动则倦理倦莫若静处静则明惟明以理动穷则变变则通通则久今沔州灵府恬而神用爽政是以和观其前户后牖顺开阖之义简也上栋下宇无雕琢之饰俭也简近于智俭近于仁仁智居之何陋之有况乎当发生之晨则攅秀木于髙砌见莺其鸣矣处台榭之月则纳清风于洞户见暑之徂矣在摇落之时则俯灏气于轩槛见火之流矣值严凝之节则栖同云于扃闼见雪之纷矣政成讼清体安心逸而诗人之兴常在常时之兴秋兴最髙因以命亭焉予自巴丘征赴宣室歇鞍棠树之侧解带竹林之下嘉其俛仰美其动息乃命进牍抽毫志之
君阳遁叟山居记【陆希声】
遁叟以斯世方乱遗荣于朝筑室阳羡之南而遁迹焉地当君山之阳东谿之上古谓之湖洑渚遁叟既以名自命又名其山曰颐山谿曰蒙谿将以颐飬蒙昧也在易颐之象艮为山山下有震震为雷为龙颐山之下东走震泽震雷鱼龙之所萃毓有颐象焉蒙之象亦艮为山山下有坎坎为水为险颐山之下泉流于险而达于大谿有防象焉一旦遁叟觞谿山之神于庭酌而饮颐山曰吾之所以命夫山之为颐者勗子以飬也子其养云雨以润物养雾露以生物养风霆以长物养雪霜以肃物养巨材以充栋宇养小材以为蒸薪养茅菅以为茨借养竹箭以为器用养百果以充口腹养百药以蠲札瘥养昆虫使咸乐其生养鸟兽使各遂其性噫无或养妖云悖雨以伤良稼养苦雾淫露以泽恶植养疾风迅霆以摧朽槁养惨霜虐雪以杀根荄养臃肿之朴不为干材养钩棘之蘖不中樵防养蔓延之藟以困条柯养蟠梗之根以固膏土养弗食之实以蕃庶生养杂毒之药以中函气养蟒虺蜂蜴以防巢窟养豺狼枭獍以害羣类维山有神子其饮之无亏尔名而窽尔实又酌而饮蒙谿曰吾所以命夫谿之为蒙者勗子以决也子其决于夷壤以发其源决于塞垣以通其流决于腴畒以施其润决于涸泽以溥其惠决于广陂使介鳞蕃育决于巨浸使蚪龙变化噫无或决于险阻以资其悍激决于林薮以纵其垫溺决于泻卤以啬其施决于池籞以専其利决于甽窦使防蟹为菑决于沮洳使鼃黾得志维谿有神子其饮之无防尔名而浮尔实于是酌而自饮之吾之所以命是山也必将有所养也命是谿亦将有所决也吾将养吾志于道而不希于世养吾行于徳而不于俗养吾浩然之气以合自然之英养吾诚明之意以入清明之颐又将决吾心于仁义使不违决吾志于中正使不过决吾身于天命使不忧决吾迹于遁世使无闷如此而已遂与山谿揖譲竭吾欢而罢弁且歌曰山乎谿乎吾之心乎醒乎醉乎吾与汝参乎
中书政事堂记【李华】
政事堂者自武徳已来常于门下省议事谓之政事堂故长孙无忌起复授司空房龄授左仆射魏征授太子太保皆知门下省事至髙宗光宅元年裴炎自侍中除中书令执宰相笔乃移政事堂于中书省记曰政事堂者君不可以枉道于天反道于地覆道于社稷无道于黎元此堂得以议之臣不可悖道于君逆道于人黩道于货乱道于刑尅一方之命变王者之制此堂得以移之兵不可以擅诛权不可以擅施货不可以擅蓄王泽不可以擅夺君恩不可以擅间私雠不可以擅报公爵不可以擅私此堂得以诛之事不可以轻入重罪不可以生入死法不可以剥害于人财不可以擅加于赋情不可以委之于幸乱不可以启之于萌伐紊不赏削紊不封闻荒不救见馑不惊逆諌自贤违道伤古此堂得以杀之故曰庙堂之上樽俎之前有兵有刑有梃有刃有斧钺有鸩毒有夷族有破家登此堂者得以行之故伊尹放大甲之不嗣周公逐管蔡之不义霍光废昌邑之乱狄公正庐陵之位自君弱臣强之后宰相主生杀之柄天子掩九重之耳爕理化为权衡论思变为机务道变身倾祸败不可胜数列国有传青史有名可为终身之诫无罪记云
庐山草堂记【乐天】
匡庐竒秀甲天下大山山北峯曰香炉峯北寺曰遗爱寺介峯寺间其境胜绝又甲庐山元和十一年秋太原人白乐天见而爱之若逺行客过故乡恋恋不能去因靣峯腋寺作为草堂明年春草堂成三间两柱二室四牖广袤丰杀一称心力洞北户来隂风防徂暑也敞南甍纳阳日虞祁寒也木斵而已不加丹墙圬而已不加白磩阶用石幕牕用纸竹帘纻帏率称是焉堂中设木榻四素屏二漆琴一张儒道佛书各两三巻乐天既来为主仰观山俯聴泉傍睨竹树云石自辰及酉应接不暇俄而物诱气随外适内和一宿体寜再宿心恬三宿后頽然嗒然不知其然而然自问其故荅曰是居也前有平地轮广十丈中有平台半平地台南有方池倍平台环池多山竹野卉池中生白莲白鱼又南抵石涧夹涧有古松老杉大仅十人围髙不知几百尺脩柯戞云低枝拂潭如幢竪如盖张如龙蛇走松下多灌丛萝茑叶蔓骈织承翳日月光不到地盛夏风气如小九月时下铺白石为出入道堂北五步据层崖积石嵌空垤堄杂木异草盖覆其上緑隂防蒙朱实杂杂不识其名四时一色又有飞泉植茗就以烹燀好事者见可以永日堂东有瀑布水悬三尺防堦隅落石渠昏晓如练色夜中如环佩琴筑声堂西倚北崖右趾以剖竹架空引崖上泉脉分线悬自檐注砌累累如贯珠霏微如雨露滴沥飘洒随风逺去其四傍耳目杖屦可及者春有锦綉谷花夏有石门涧云秋有虎谿月冬有鑪峯雪隂晴显晦昏旦吞吐千变万状不可殚纪覼缕而言故云甲庐山者噫凡人丰一屋华一篑而起居其间尚不免有骄矜之态今我为是物主物至致知各以类至又安得不外适内和体宁心恬哉昔永逺宗雷辈十八人同入此山【晋恵逺法师恵永法师宗防雷次宗等同入庐山结白莲社】老死不返去我千载知我其心以是哉矧予自思从防迨老若白屋若朱门凡所止虽一日二日聊覆篑土为台聚拳石为山环斗水为池其喜山水病癖如此一旦蹇剥来佐江郡郡以优容抚我庐山以灵胜待我是天与我时地与我所卒获所好又何求焉尚以冗员所覊余累未尽或往或来未遑宁处待余异日弟妹婚嫁毕司马嵗秩满出处行止得以自遂则必左手引妻子右手抱琴书终老于斯以成就我平生之志清泉白石实闻此言时三月二十七日始居新堂四月九日与河南元集虚范阳张允中南阳张深之东西二林长老凑朗满晦坚等【并长老名】凡十有二人具斋施茶果以落之因为草堂记
养竹记【白乐天】
竹似贤何哉竹本固固以树徳君子见其本则思善建不抜者竹性直直以立身君子见其性则思中立不倚者竹心空空以体道君子见其心则思应用虚受者竹节贞贞以立志君子见其节则思砥砺名行夷险一致者夫如是故君子人多树之为庭实焉贞元十九年春居易以拔萃选及第授校书郎始于长安求假居处得常乐里故关相国私第之东亭而处之明日屦及于亭之东南隅见藂竹于斯枝叶殄瘁无声无色询乎关氏之老则曰此相国之手植者自相国捐馆他人假居繇是筐篚者斩焉篲帚者刈焉刑余之材长无寻焉数无百焉又有凡草木杂生其中苯防荟蔚有异竹之心焉居易惜其常经长者之手而见贱俗人之目剪弃若是本性犹存乃芟翳荟除粪壌防其间封其下不终日而毕于是日出有清隂风来有清声依依然欣欣然若有情于感遇也嗟乎竹植物也于人何有哉以其有似于贤而人犹爱惜之封植之况其眞贤者乎然则竹之于草木犹贤之于众庶鸣呼竹不能自异惟人异之贤不能自异惟用贤者异之故作养竹记书于亭之壁以贻其后之居斯者亦欲以闻于今日之用贤者云
古文集成巻七

[book_title]卷八
钦定四库全书
古文集成巻八　　　　　宋　王霆震　编前乙集二
记
喜雨亭记【东坡】
张子韶云【予闻陈伯脩云喜雨亭记自非具眼目者未易知也】
迂斋批【蝉蜕污浊之中蜉蝣尘埃之外所谓以文为戯者】
亭以雨名志喜也古者有喜则以名物示不忘也【解所以志喜之意】周公得禾以名其书汉武得鼎以名其年【文字不可无此等句】叔孙胜敌以名其子【左文十一年叔孙得臣获长狄侨如名其子曰侨如】其喜之小大不齐其示不忘一也予至扶风之明年始治官舍为亭于堂之北而凿池其南引流种树以为休息之所是嵗之春雨麦于岐山之阳其占为有年既而弥月不雨民方以为忧越三月乙卯乃雨甲子又雨【似春秋书法】民以为未足丁卯大雨三日乃止官吏相与庆于庭商贾相与歌于市农夫相与忭于野忧者以乐病者以愈而吾亭适成【接得甚妙】于是举酒于亭上以属客而告之曰五日不雨可乎曰五日不雨则无麦十日不雨可乎曰十日不雨则无禾无麦无禾嵗且荐饥狱讼繁兴而盗贼滋炽则吾与二三子虽欲优游以乐于此亭岂可得耶今天不遗斯民始旱而赐之以雨使吾与二三子得相与优游而乐于此亭者皆雨之赐也其又可忘耶既以名亭又从而歌之曰使天而雨珠寒者不得而为使天而雨玉饥者不得而为粟一雨三日伊谁之力【此句已包太守天子造物太空了】民曰太守太守不有归之天子天子曰不然归之造物造物不自以为功归之太空太空防防不可得而名吾以名吾亭【四者既皆无所归则归之于亭名】
迎薰堂记【马存】
元祐二年春三月马子与二三子客于程氏堂程氏觞客酒半酣道古今治乱成败事惨戚不乐有风生于檐户间飘人襟裾已而入肌骨荡涤肠胃胷中之感拂不平者不觉散失起视万物欣欣熈熈如春台之人有喜笑色万窍起音如歌咏太平之声长枝牵柔婉蔓婀娜如翟羽庭佾舞蹈盛徳客曰异哉是风何气也马子曰噫嘻嗟嗟此南风也辽乎邈哉旷数百千嵗有时乎一来今其时乎吾试为客歴古以数几年几何时乃一来今几来矣吾闻舜孝格天五之上微动帝指拂拂以起被动植鸟兽鱼鼈咸若汤之时吹云横霓霈作霖雨扫涤八载之孽而吾民傒苏文武成康酣和塞周飘然自阿敦及路苇使天地祖考安乐福禄汉孝文时吾民阜财国亦富实太仓中都之储者不可胜计唐太宗贞观之间与三代同其和年谷屡登行旅不粮外户不闭防狱希少几至刑措宋受天命駈逐群隂圣子神孙保养休息吾闻间数十世圣人必兴是风必来若合符矣祸灾愁愠之气立以灭息而生氤氲舜五百余嵗至于汤汤五百余嵗至于周周九百余嵗至于汉汉八百余嵗至于唐唐三百余嵗至于宋自舜迄今三千三百余嵗矣是风也凡六来非此六时其风中人状直凄凄着物顔色零落顦顇吾与客今日之所遇何兹其幸欤客于是名其堂曰迎薫而马子记之
潜斋记【晁补之】
潜室之广无丈其髙如之背阳而面隂违温而移寒髙室双翼外防老木翳其前小竹丛其右朦胧晻暧光景不曜盖若蛰虫伏兽之所潜焉而潜之名所为得也客过予而曰方今主圣臣良政恬俗康朝有鹓鸾野无豺狼可谓有道之世矣吾子生二十长六尺出不能提桴鼓以动百万之师左乌号之弓右昆吾之劒喑呜咤叱北収祈连西虏灵夏入不能陪黄阁之末议聨紫微之别班正端容色以齐肃百吏操纸握管以号令四海今反幽幽黙黙逃形逺迹以顽处心以潜名室非所谓倒行而逆施者耶予跃然而惊舍然而笑曰有是哉主圣臣良此吾潜之所为甘乎分者也政恬俗康此吾潜之所为幸乎安也朝有鹓鸾野无豺狼此吾潜之所为有待乎亨也而反以是而疑我顽其亦未之思耶请为客言潜易曰雷在地中复此天地之潜也而阳气已动乎黄泉矣尺蠖之屈以求伸也龙蛇之蛰以存身也此虫兽之潜也而小者获信大者获存矣故不能静者不能动不能处者不能出然则奚行之倒而施之逆耶昔者回宪潜于道故闇然而日彰黄绮潜于声故黙然而浸扬潜乎潜将以为不潜者矣客俛而出因记其语于壁
安老堂记【李方叔】
左朝散郎吕宗杰建
甚哉老之难安也方少之时隂阳役之血气使之心志诱其欲而迷其真势利幻其前而悮其后未易能安之老且衰矣却视向日之为宜其悔而求安然贪夫鄙人嗟老景之已至念短日之足惜悼前志之未充痛昔谋之匪良方且苟求无厌务得患失皇皇偷朝暮之生汲汲为子孙之计节义日衰廉耻尽防贪于富者则曰吾老矣讲货财较亏羡之术始详矣未忍舎也擅兼并而亘阡陌巧梯航以絶山海笼物货而无余藏运筹筭而无遗防甘心于锥刀之间尽瘁于锱铢之末负戴于道路转徙于沟壑贪夫徇富死而后止贪于贵者则曰吾老矣结知遇贾名誉之术始明矣未忍止也履公门而躩铄游阙庭而徘徊衒筋力彊饮防染须鬓呈聪明识愈隆而意愈切禄愈丰而恋愈深故位愈重而望愈轻念愈髙而徳愈薄贪夫徇贵死而后止然则日暮途逺而倒行漏尽钟鸣而未止类皆贪夫而富贵有以累之也故曰甚哉老之难安也居士新作西堂以安老为名然居士之安非惟老而后安安之也乆矣郭外之田足以给饔饩郭内之圃足以给爼茹而未尝求羡裘葛足以具伏腊禄食足以备婚嫁而未尝求丰居士曰富不可妄致也吾老矣求安而已居士以文学知名于时声闻蔼场屋荐为礼部九选遂擢上第名公巨卿争欲出已门下一唯诺足以得荐擢而耻于附炎平生故人多在相辅一举手可以登台省而耻于自售居士曰贵不可以妄致也吾老矣求安而已故虽起家为郎于朝有曼容之髙风端居十年不调有渊明之劲节或曰嵩少箕隈山水佳秀近列左右筑室岩下足以専天下之雄观奈何局蹐于闾里之间哉居士曰吾求安也舎易就难舎近就逺则内劳吾心外劳吾力但见夫劳而未知其乐不获其安而先挠吾天和矣此先人之故庐也即而新大之吾心犹欿然吾行年六十有二人间富贵不可妄求从吾所好行将挂冠悬车奉身以还归老此堂志已决矣人生七十虽居是堂以安吾老知复几何时哉则居士之所养可知故曰居士之安非惟老而后安安之也乆矣夫安之为乐世之人未尝知之及于病然后悔而求安及于劳然后虑而求安及于危然后惧而求安则向日求安之心皆妄未有能安其安者故老而能安已可尚矣非惟老而后安乃每以安老为心非达观勇退无妄君子不能也故曰居士之所养可知矣
松菊亭记【山谷】
期于名者入朝期于利者适市期于道者何之哉反诸已而已矣钟鼓管弦以饰喜鈇钺干戈以饰怒山川松菊所以饰燕闲者哉贵者知轩冕不可忍而有収其余日而就闲者矣冨者知金玉之不可守而有収其余力而就闲者矣蜀人韩渐正翁有范蠡计然之防白圭猗顿之材无所用于世而用于其楮中更三十年而富百倍乃筑堂于山水之间自名曰松菊以书走京师乞记于山谷道人山谷逌然而笑曰韩子真知金玉之不可守欲収其余力而就闲者乎今将问子斯堂之作将以歌舞乎将以耕桑乎将以歌舞则独歌舞而乐不若与人乐之与少歌舞而乐不若与众乐之夫歌舞者岂可以徒乐之哉恤饥问寒以拊孤折劵弃债以拊贫冠婚防祭以拊宗补耕助敛以拊客如是则歌舞于堂人皆粲然相视曰韩正翁尚能乐之乎此乐之情也将以耕桑则何时已哉金玉之为物怨入则悖出多藏则厚亡它日以遗子孙贤则损其志愚则益其过韩子知及此岂为之哉虽然歌舞就闲之日以休耕桑之心反身以期于道岂可以无孟献子之友哉昔日孟献子以百乘之家有友五人皆无献子之家者也必得无献子之家者与之友则仁者助施义者助均智者助谋勇者助决取诸左右而有余使宴安而不毒又使弟子日见所不见闻所不闻贤者以成徳愚者以寡怨于此聴隠居之松风裛渊明之菊露可以无愧矣
植松记【陈筼窓】
木之无芬香艶羙而无益于人之观者莫松若也然有三异焉其心可以立独其色可以受变其气干可以延年是则木之可以益乎人之观者其有过于松者乎嗟乎世以芬香艶美取人者多矣予于观松得观人之法焉辛未春得二本于圃人植诸堂下予谨记且颂焉伊松之心匪鐡而坚一日独夫千年比干伊松之色可霜可雪汲黯立朝耸栗在列伊松之干终古弗畔夷齐卧山呼之不返夫松之有是三者初不假乎藻饰之功人之不能然者宁不有媿于此松
梅磵记【萧大山】
梅磵抚张叔贤氏课诗所磵当梅时万玉妃英英通一磵香双清已索笑人亦清人餐芳酌澜吐为诗诗又清四清诗其主诗无尽方踈影横斜水清浅之诗出清疑尽然太露继水边离落忽横枝之诗出清将尽然太臞至江头千树春欲暗之诗出清若尽然太腴是三语梅诗中截断众流句也不尽耶磵不竭诗不歇梅不絶诗不辍清无尽磵主续之俄雪大作南梢矜暖北梢欺寒予曰华防实具可观仁磵神替荅云主拥鼻冻吟梦入梅防雕碎梅心未问和事
竹岩记【萧大山】
吉刘平叔有佳境号竹岩请予记之岩虽欠寓目竹则素心知也记且竹乎生竹固大学事止至善章尝援竹明之不大哉古以竹大者四家孤竹伯夷独行吾义緑竹武公有斐斯文徽之谓不可一日无此君欲以清养情乐天谓竹有似贤爱惜之欲以厚养材皆能大者君子不观竹之终观于初笋竹初也震为篬筤于时为春笋时也初萌裁寸耳寸俄尺尺俄寻寻俄丈丈俄十丈彊之长不旬余即出万形表为人眼界特立轩伟之观可以观学矣其直上为孟之勇其锐长为顔之进其拔萃为孔之卓其髙标为中庸峻极于天之道其速化为大易不竢终日之神五者学之大也非天下之至变其孰能与于此夫竹观以终常也观以初变也变则植而有动意可以竦峭人使自奋可以扶策人使自持可以鞭逼人使自超能变者未有不能常者能五者未有不能四者萧子说初刘子省初
退庵记【萧大山】
知退清者也石溪傅氏得清江之清有二退南斋先生曰实之策第十八年耽著书勌出搢绅勇退今一人余游广中见素退一人曰晦之本溪侨焉号退庵翁不昏不宦不治生不适俗不怪隠不禅不动不仙不衰一退遗千虑倒蔗境也问处退法养心无妄故平养气无暴故和养贫无求故乐艮背其枢乎翁之退盖道进命退者嘻溪之先少监爕侍郎雱秘书肩冠衣蝉聮果退哉先之先介子持节而使者休奕捧简而中丞亦退哉进退系时时之权系天人乌能人彊进矫天殆已着利如漆绊名如罝万情沉酣迷弗顾眚欲者进耳刚者退争朝市为狡窟薄陵薮为愁牢失慼获忻躁者进耳静者退腰可折手可炙百世后臭可芳否愚者进耳智者退夺虎鹿未厌爱臯比搏之殒无悔贪者进耳廉者退夫晋至角必明夷升至冥必困易尚退矣是以常人退于分贤人退于义圣人退于宻天地退于归藏昔岩之贤筑号初澹霖雨之意相商了泯舟楫之痕进之善退欤此庵之贤巧神取荣穷鬼屏辱却立乎独观芸芸之复専退之福蛊髙而遯肥翁以之屈则伸理也退既在身进常在嗣人欲不失其正希干之圣
古文集成巻八

[book_title]卷九
钦定四库全书
古文集成巻九　　　　　宋　王霆震　编前乙集三
记
连云观记【毛东堂】
元祐七年夏六月和州修清风楼为连云观秋七月太守王公以书走鄱阳告某曰始吾于此旦日据几簿领如髪正须爬梳又当为民吏道主恩晓国禁而问所疾苦赴其愿欲若吾有负于此人众且持劵而取责必偿之乃已盖未暇游观事也顷之民不数至吾庭司空城旦之书束于髙阁晨起从容聊涉笔报期会而已反私自慨怜吾君游意太平治道贵清静四方黔首日以宁嘉此不教而定吾老矣窃二千石异时约结欲自表见者今乃了无可効殆饱食而嬉矣既日无事时步城上得与江山接殷勤始怪此楼庳陋聊葺而新之今晧旰百尺上薄光景俯瞰风雨檐牙含空云气吞虹朝隮南山而归宿村础此吾以名连云者也两隅别为更衣之次将从賔客徘徊其上以乐之然未有记幸以属子可乎某书复公云公之惇大浑防人莫覩其畔岸者今甚欲小见于此观也哉有济物之性无垢氛之撄惟云是名此岂直张其髙而已触石而出肤寸而合不崇朝而徧雨乎天下者此泰山之云也故君子体云雷之象而见经纶之业得志则泽加乎民其敛而未用也又能使人憔悴枯槁渇而望之则君子于世亦何能已此其有为之气当浩然而川潴凄然而云作勃鬰胷次苟出之肤寸崇朝而雨乎岂眞此观之上蜿蝉逶迤绣文锦音独无心而倘徉乎虽然聊寓意此特以可巻舒亦何适而不自如耶此公不素见语者某窃能料之以暴于人至于登览之乐风物之秀独想见其处而斯文不可以髣髴然闻其东则项籍之乌江试求其平生喑呜叱咤之气垓下悲慨之音则已漂为惊涛纷为薄雾蒙灭无所矣风急水寒苇花凄晚岂亦有舣船渡口如当年亭长辈乎闻其北则孙权之故都带甲百万江汉为池紫髯英发驱驾豪杰岂自知不四传而夺之晋又夺之宋齐梁陈如拉枯然彼晋而下乐未毕也哀又继之俯仰六朝无可把玩嗟乎世人直为物之逆旅尔其来不可圉其去不可止一世百为忽然而已公乃今日登此遐想而长思亦适然也盖方将踌躇方将四顾付是非于亡羊归万物于一马乎昔羊叔子登岘山谓从事邹湛曰自有宇宙而有此山登此逺望如我与卿辈多矣皆湮灭无闻使人悲伤嗟乎羊叔子岂特毕一世为物逆旅邪方将以身为长廊甲第为便座燕寝日夜为主而锢留之又将数百年累虚空以应门引防魄而守之此亦惑欤庾亮在武昌诸佐殷浩之徒乘秋夜往共登南楼俄而不觉亮至诸人将起避之亮徐曰诸君少住老子于此兴复不浅便据胡床与浩等谈咏公岂亦有客如武昌之人乎当天空月明夜气缥缈斗酒相属抚缶而歌客主可以颓然相忘矣既以书复公又以为记
学林堂记【诚斋】
茶陵谭氏世儒其业至今郢州邵慱士始防上第者世选其名劲之其字也勤之兄之子知言年二十有四嗜学明经有司以秋赋之溢贠选试大学知言再在选中尝筑一堂丛书于间絶甘屏荤而以诗礼为膏梁捐绮抵缟而以文史为襟带去丝逺竹而以简编为笙镛问堂名于艮斋先生谢公大书学林以扁其楣乆问学林之说于余则讯之曰此班固之语而黄豫章撷之以谂学者也子尝观于髙山深林乎嶤嶤乎其陟而弥峻也蔚蔚乎其眺而弥广也窈窈乎其赜而弥邃也子也入焉将奚取乎根柢乎荣华乎曰根柢哉余曰子入学林亦若是而已矣而其峻也其广也其邃也又有甚于此者焉有义理之林有文词之林有圣贤之林有名爵之林由于义理入自圣贤此根柢之林也由于文词入自名爵此荣华之林也学者亦孰不曰吾将根柢之求而不荣华之求哉然咀义理者其滋淡餐文词者其味腴蹈圣贤者其途悠趍名爵者其径防子能不诱于腴不厌于淡不勤于防不惰于悠则假道义理之林有日矣不然腴与淡战于口悠与防战于心吾惧荣华之胜而根柢之负又文词之訹而义理之荒也名爵之向而圣贤之偭也向圣贤而偭名爵苟不止其向必至乎尔也向名爵而偭圣贤虽不止其向亦必至乎否也子将欲入其林愿闻其向
山居记【诚斋】
山居者侍郎待制霅川沈公賔王之居也賔王之居不于其山于其郛而曰山居者癖于爱山也武子癖于马賔王癖于山郛居而名以山居以见爱山之意无适而非山也賔王胷次洒落如风櫺月牖韵致清旷如雪山冰壑身居金马玉堂之近而有云峤登临之想职在献纳论思之地而有灞桥吟哦之色家本道场何山之麓也而世居吴兴之郛非其好也爰即其居小筑一室其广三槛署以此名客有过而笑者曰君子之宅有二有晏子之宅有庾信之宅庾于林晏于市也今子之宅晏也非庾也而曰山居噫甚矣子之爱山也抑亦居则有矣恶睹其所谓昆仑哉问其户外则康衢之埃也那得青壁之倚天问其墙东则唐肆之区也那得千崖之秋气问其极目则黄公之垆也那得飞泉之潄玉昔羊叔子有鹤尝矜其能舞一日客至求观公为出之竟氃氋而不能舞今子之山居将无异羊公之鹤乎賔王笑曰子知笑吾之无山而有山不知吾亦笑子之有目而无目也吾尝仕于江西章贡之宪幕矣又尝守会稽矣翠浪玉虹丹丘赤城若耶云门千岩万壑至今磊磊皆在吾目中也今吾此室之前怪石相重松竹相友泉流相辉其巉然者非崆峒天台乎其森然者非云门禹穴乎其泠然者非瀑布廉泉乎吾居无山吾目未尝无山子目无山吾居未尝无山
禾山龙溪亭记【龙云刘弇】
所不足乎物者非形也有以处其形而已矣鸟之木栖兽之陆驰蝼蛄壤息蚯蚓穴处防穿墉垣蚁营培塿以至畦畴蠧窾豕虱奎蹄鱼鳅之江湖与夫萤縁蔓而蜩附枝凡相与为类者何啻千万要必无负吾形然后适于足耳龙之为物神而能变者也其遁宅幽而储宻其出离偶而纵独其腾凌而上则奔霆骇电夹之以飞一息而超千仞其蜿蜒奋扬则瞬息可以兴云雾其散利以致养则不崇朝而雨天下然其大小脩短潜见飞跃犹未离乎形而不忍轻自露以取困则其心与他物亦何以异然则水之有渊固龙之所慿以处而休其无事者也且龙之在天地间非若鳅鱍鲵鲋隂奸秘怪擅尺寸水苟延其生匿只形而庇孤影则计有以容其躯者独穷北之天池而极南之溟海耳而举今天下滥觞之渊穴深之窦与夫泊然钟水之潴号为龙之别处者往往而是何其多龙耶然切尝推原造物者之意彼非不欲尸众役以自骋顾以为无益然后必将使此族挟其变恠棊布四出时泄膏沫以遂物愿而熟视其致力焉故凡散在人间者皆龙异时息肩之处则亦仕宦者之有府舎欤虽多无可疑也禾山甘露寺之左有溪水自絶巘出贯寺垣走东南三里余酾龙门两崖间束为飞湍过别层急势淙下汨汨注弯环中相分擘以去传者以为昔尝有龙居此而熙宁中长老楚升惜其胜防因斩材洞石截冲波跨崖起亭构遂以龙溪名之盖龙名其居而溪名其所以居者也先是客有以逰禾山来者方授足时外临邅回已恨力不足以支深入之疲而道两旁又无憇焉者之所往往浸有怠及升师之为此亭也甫控絶险孤撑脩緑盘礴于飞檐屋楹之外而下防清泚其明可以烛须髪故使临之者始忘剧至之劳而骤得难穷之趣徜徉注视孤魄恍骇眸子为之转而悲忧感慨至不旋踵释去呜呼升师于此可不谓有力者乎虽然吾有说焉今夫倐尔自造黙运于冥中而莫见其终穷者变化是已其为龙也使变化无适而不自已故以动则神则是龙者适所以寓变化者也处晦而不昏行明而无章非徒与物役役守此形也则何水而不可居则是溪者适所以寓龙者也苟龙不能出潜以兴利溪不能宅龙以标灵虽汹涌万态矫首髙卧吾固将以龙为尺泽鲵而溪为杯酌之蹄也尚何亭之为因升师求吾文以识之为之登焉而遂书
蟠斋记【刘云龙】
安成刘君公济于其暇日合里之亲且旧相与觞予于所居之西偏酒数行顾予而言曰是乃吾平日语人所谓蟠斋者也请因以诿子且斋之前壤瘠不沃而隆洼髙埤之所附水潴不流而浊挠弗蠲之所钟外漫客土古道傍出其下怒蛙盘鸱迭相鸣喧而不材之栱木毁折之丛篁与夫幽芳野蔓柔藤鬖鬖相为纷披而不知四时之有流转此蟠之地也吾之屋视其桷与栌几挠而若将弗支也视其隅与四阿几颓且靡而似无所投足也而吾不以为陋圭窬隙壁谨能蔽风雨脱嚣埃而其间丛书数千巻足以时其探讨暇则弹琴弄碁足以娱玩其耳目心志此蟠之居也方吾少时知所以从事乎学则知所以从事乎世日数千百言落笔立就中间晷隆而影索途脩而步艰志有余而力不抗连试礼部輙斥弗遇人生安与乐耳亦孰知其他此吾之所以蟠也然世之人方且蹑穹台临广囿睇清漪之渺弥掇茂植之芳香以侈其游观而吾则易之以卑污狭陋之地飞甍重霤绮防青鎻百金之壮丽以至髹鬘刻锼藻绘彪炳矗如幻化者不知其几区而吾则易之以容足之所彼得志之士防肥茹鲜绶佩而青朱了无不可意者吾则易之以半居无事之隙是三者吾率皆易之而若将无俟乎世则谓之蟠也固冝予于是复之曰古之人谁不欲达者达卒不可得然后深居逺近不在东闾在南阡畴芋区跬步可到宅居防而田负郭家有乳鸡丰豚以卒徂歳旦暮杖防恣儿童相遨戯此事不得志而去与欲进而无所从者之所为也今君齿刚而气浑一切无有是事则冝与夫追念三径之就荒退思倦鸟之知还者异矣奈何终役役有此土以处也耶既而曰我知之矣且世固有钝其始而终自利休于塞而通必至者使物而无蟠则孰且为己哉今兹明天子在上贤士大夫自以为无若此时为可以得志何患不勉尔吾将见其运符志偶雷奋蛰而烛破幽须逺且大正在异日则是斋之设其殆有激而已虽君亦无能终留也故为之卒其说使知君之所寓名于蟠者如此
杏坞书院记【曽撙斋】
据韵释文坞壁也垒也小障也庳城也院周垣也余姻家邓宗儒家西有却丘焉中立而四顾如壁如垒如障如城故以坞名丘丘故不平随其故阡之陇之殖杏其上故以杏名坞坞故不广随其故垣之舍之植杏其间故以杏坞名书院书院者无书不蓄也蓄欲读读欲讲讲欲明父兄与子弟讲明者也师与子弟讲明者也友与同志互讲明者也宗儒有叔父焉字经邦于世业为儒于人品为慱雅君子于礼部籍为贡士于后学为鄊先生必能取所蓄书为宗儒与其子讲明之然而正心诚意然而修身齐家然而治国平天下精神相融口耳自防不湏师友可也万一宗儒未足须人为友为子弟师取所讲明申之余其得以固陋为解哉庐山之杏林董奉所为寓道教也于阗之杏城毗卢防所为寓释教也鲁国之杏坛孔子所为寓儒教也杏林杏城出杏坛后彼二教所寓殆仿吾杏坛意以借重者吾教岂借彼杏坛以重耶孔子之逰适然戾止歌鼓琴遂为故事非有意坞为杏设书院为读书设则若有意然者推其所以然杏之初萼而已矣士之读书也萼然后华士之学文也华然后实士之制行进徳也实然后熟士之闻道也熟然后复命士之与道俱也士反诸已读书之谓萼学文谓之华制行进徳之谓实闻道之谓熟与道俱之谓复命是理也宗儒与其子于书院之成之后得于师友间归而求之自得盖多矣虽然书院古家塾余辈里中师友耳宗儒与其子不以所得自多更出于郷校于泮宫于辟雍参以天下之师友又归而求之所得加多焉幸还以啓余辈也
归洁堂记【撙斋】
吾友黎夏卿宅阛阓狃市声目与耳鏖为固然属厌发省耳目二而一之道也是惟无动动则彼与此胥故耳有所流目从之于子弟观书不废则损非便也卜可逺者得一湖于不东不北不逺不近不村不郭之间庆元戊午建堂其上面而防几与之俱资修也背而屏坐与之俱资游也腋而寝榻与之俱资修也明年赋考槃赋伐木吁友朋防子弟修游休其中荷猎猎兮自翻若手不停披于百家之编然也水防防兮自湱若弦诵之声然也鱼洋洋兮自嬉若涵泳圣涯然也物态所形学机攸触子弟于是进进而夏卿深有得矣修焉而得于防见其参于前也游焉而得于屏忽然在后也休焉而得于寝左右逢其原也又明年余随牒过夏卿挑扣所得乘其入邀其归发挥堂趣断孟子章题以归防防防也自得其防之谓道得道委防之谓天得天委防之谓水士之澡身浴徳圣人之洗心取义于水惟其防而已矣充士之防为圣人充圣人之防为天圣人之行逺近去就不同同归于防夏卿学士也更以圣人自充则学成矣学而成则已大物细未必不屑处虽然学于王之学则学之成王之恩也恩重则身轻未必不屑出继自今出应王须能勿狥好事者为要以割烹食牛否余未知也主以痈疽侍人瘠环否余未知也余于夏卿为久要知非其义一介不以与人尔于非义不与闚之意其非义不取也于非义不取闚之意其处矣宁不出不屑非义以要出矣宁不达不屑非义以主出处不同同归于防余所期于夏卿者然夏卿诚能如所期以帅子弟父子兄弟浩养与水同徳慱济与水同功急流勇退与水同道顾不韪欤否则水哉水哉夏卿何取于水也
桂芳堂记【杨东山】
西昌王彦逺作堂植木犀两株于庭扁其堂曰桂芳盖取诸六一先生植桂比芳操之句谒予记之予曰桂古也清辉之芬嫓之于兰小山之幽侪之于松仰天之髙神之于月非古也盖自灵均以来昉乎尔昉者何骚焉而已矣骚者何文焉而已矣既而布衣韦带之士由乎文希乎名敷奏明试乃计功而取象焉至于唐进士遂以艳科目之得隽命之曰折桂桂之初服岂端使然哉虽然进士之科目桂之似焉否也桂之在月否也月中之桂可得而折否也士取天子之科目而已折月中之桂自珍然则无天子之科目则有天上月中之桂否乎盖神之之耳神之所以劝之不然则天子之科目谁其贵之乎弗之贵则弗之慕弗之慕则弗之学贵斯慕慕斯学学斯成至此然后知桂之功欤桂之功桂之末也盍反其本请诹诸日月之轮几何桂之根何傅桂之干何挺桂之枝叶何傅桂之华实何荣何谢如之何而折之如之何而即之吾将有问焉问恶在人是也人恶在学是也有学此有人有人此有桂有桂此有芳抑尝观其芳乎木若白玉质之淑也华若金粟蘤之英也叶追壁瑶非智之巧乎芗塞清霄非圣之清乎曰淑焉曰英焉曰巧焉曰清焉士者反躬不当尔耶既树之必攀之既手之必身之故曰君子于桂比操焉然则唐人折桂之名抑末耳盍反其本彦达有子二人长曰登字君庸以文为慱士弟子贠次曰发字若正皆力学操卓名焯焉不在兹乎不在兹乎吾于是知桂之双人之祥
介然堂记【东山】
与人同可乎同之靡则随与人异可乎异之疚则睽譬之于水决诸东则东决诸西则西惟决者之为而水无择焉匪随也乎水可也人不可也与乡人立其冠不正望望然去之若将浼焉彼冠之不正于吾无与也于吾奚浼也望而去之弗竢其亲夫如是称天下微与居匪睽也乎喻可也实不可也随而弗睽其失也夸睽而弗随其失也孤弗随弗睽弗夸弗孤孰能之乎吾亲友曽君名彊立字立夫其人也奚繇知之立夫未始障西风之尘而不妨看南山之云未始弋戾天之鸢而不妨骑飞仙之鸾云虽不吾与吾将彊而覩故云留而尘去鸾虽不吾迎吾将彊而乗故鸾翔而鸢曷济登兹盖有道焉涵茹古今不餍不止乆大徳业不盈不已洙泗之流吾挹其清杏坛之芳吾撷其英天地吾师也圣哲吾朋也孟子曰冨贵不能淫贫贱不能移威武不能屈此之谓大丈夫非吾立夫欤立夫以介然名其堂其伯父无疑书其扁来命余记之余曰介然乌乎名立夫曰后山先生闻徐仲车之风而恱之因其门人江季恭寄牋焉季恭为仲车言友人陈无已亲贤乐善介然不羣于流俗愿纳交于下执事彊立于后山是慕故于介然是取余曰亲贤乐善介然不羣余不知也子其问诸后山后山不知也子其问诸季恭季恭口之仲车耳之后山身之立夫心之心至焉耳次焉不知后山之为立夫乎立夫之为后山乎我欲仁斯仁至矣予于立夫乎观立夫不羣于流俗兹其本也其学其文皆卓尔特立见称于乡常以周官一经之业颉颃于师友吾知其立身扬名介然于天下也必矣兹其末也本末粹矣吾于立夫乎观
古文集成巻九

[book_title]卷十
钦定四库全书
古文集成巻十　　　　　宋　王霆震　撰前乙集四
记
諌院题名记【司马光】
迂斋批【首尾二百来字而包括无余识治体明职守笔力髙简如此可以想见其人】
古者諌无官自公卿大夫至于工商无不得諌者【此句关涉大】汉兴以来始置官夫以天下之政四海之众得失利病萃于一官使言之其为任亦重矣居是官者当志其大舍其细先其急后其缓専利国家而不为身谋彼汲汲于名者犹汲汲于利也【此一斡尤竒非温公不能此】其间相去何逺哉天禧初眞宗诏置諌官六员责其职事庆歴中钱君始书其名于版光恐久而漫灭嘉祐八年刻着于石后之人将歴指其名而议之曰某也忠某也诈某也直某也曲呜呼可不惧哉【结尾三四语凛凛乎秋霜烈日】
待漏院记【王元之】
迂斋批【句句见待漏意是时五代气习未除未免稍徘然词严气正可以想见其人亦自得体】
天道不言而品物亨歳功成者何谓也四时之吏五行之佐宣其气矣圣人不言而百姓亲万邦宁者何谓也三公论道六卿分职张其教矣是知君逸于上臣劳于下法乎天也古之善相天下者自咎防至房魏可数也是不独有其徳亦皆务于勤尔【微见待漏意】况夙兴夜寐以事一人卿大夫犹然况宰相乎朝廷自国初因旧制设宰臣待漏院于丹鳯门之右示勤政也至若北阙向曙东方未明相君啓行煌煌火城相君至止哕哕鸾声金门未辟玉漏犹滴彻盖下车于焉以息待漏之际相君其有思乎其或兆民未安思所泰之四夷未附思所来之兵革未息何以弭之田畴多芜何以辟之贤人在野我将进之佞臣在朝我将斥之六气不和灾洊至愿避位以禳之五刑未措欺诈日生请修徳以厘之忧心忡忡待旦而入九门既啓四聪甚迩相君言焉时君纳焉皇风于是乎清夷苍生以之而冨庶若然则总百官食万钱非幸也宜也其或私雠未复思所逐之旧恩未报思所荣之子女玉帛何以致之车马器玩何以取之奸人附势我将陟之直士抗言我将黜之三时告灾上有忧色构巧词以恱之羣吏弄法君闻怨言进謟容以媚之私心慆慆假寐而坐九门既开重瞳屡回相君言焉时君惑焉政柄于是乎隳哉帝位以之而危矣若然则死下狱投逺方非不幸也亦冝也是知一国之政万人之命悬于宰相可不愼欤复有无毁无誉旅进旅退【此一转尤切】窃位而苟禄备员而全身者亦无所取焉棘寺小吏王禹偁为文请志院壁用规于执政者
岳阳楼记【范仲淹】
迂斋批【首尾布置与中间状物之妙不可及矣然最妙处在临了防遣一转语乃知此老胷襟宇量直与岳阳洞庭同其广大】
后山诗话云【文正为岳阳楼记用对语说时景世以为竒尹师鲁读之曰传竒体耳传竒唐裴所着小说也】
庆歴四年春滕子京谪守巴陵郡越明年政通人和百废具兴乃重修岳阳楼増其旧制刻唐贤今人诗赋于其上属予作文以记之予观夫巴陵胜状在洞庭一湖衘逺山吞长江浩浩汤汤横无际涯朝晖夕隂气象万千此则岳阳楼之大观也前人之述备矣然则北通巫峡南极潇湘迁客骚人多会于此覧物之情得无异乎若夫霪雨霏霏连月不开隂风怒号浊浪排空日星隠曜山岳潜形商旅不行樯倾檝摧薄暮虎啸猿啼登斯楼也【立二柱】则有去国懐乡忧谗畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光跃金静影沉壁渔歌互荅此乐何极登斯楼也【此亦一柱】则有心旷神怡宠辱皆忘把酒临风其喜洋洋者矣【楼之变态万状而人情所感不过二端此一様人胜前一様人要之是知有己者而已】嗟夫予尝求古仁人之心或异二者之为何哉【缀上生下】不以物喜不以己悲【人情所感不过上面二端而仁人之心出处只是一致忧乐不在已则在物故一致耳】居庙堂之髙则忧其民处江湖之逺则忧其君是进亦忧退亦忧然则何时而乐邪其必曰先天下之忧而忧后天下之乐而乐欤【夫子之道】噫微斯人吾谁与归【结尾有力】
小竹楼记【王元之】
东莱曰【尝闻之山谷云或传王荆公称竹楼记胜欧阳公醉翁亭记或曰此非荆公之言也某以谓荆公出此言未失也荆公评文章常先体制而后文之工拙盖尝观苏子瞻醉白堂记戯曰文辞虽极工然不是醉白堂乃是韩白优劣论耳以此考之优竹楼记而劣醉翁亭记是荆公之言不疑也】
黄冈之地多竹大者如椽竹工破之刳去其节用代陶瓦比屋皆然以其价亷而工省也予城西北隅雉堞圯毁蓁莽荒秽因作小楼二间与月波楼通逺吞山光平挹江瀬幽閴辽夐不可具状夏冝急雨有瀑布声冬冝宻雪有碎玉声冝鼓琴琴调虚畅冝咏诗诗韵清絶冝围棊子声丁丁然冝投壶矢声铮铮然皆竹楼之所助也公退之暇披鹤氅衣【一无衣字】戴华阳巾手执周易一巻焚香黙坐消遣世虑江山之外第见风防沙鸟烟云竹树而已待其酒力醒茶烟歇送夕阳迎素月亦谪居之胜防也彼齐云落星髙则髙矣井干丽谯华则华矣止于贮妓女藏歌舞非骚人之事吾所不取吾闻竹工云竹之为瓦仅十稔若重覆之得二十稔噫吾以至道乙未歳自翰林出滁上丙申移广陵丁酉又入西掖戊戌歳除日有齐安之命己亥闰三月到郡四年之间奔走不暇未知明年又在何处岂惧竹楼之易朽乎后之人与我同志嗣而葺之庶斯楼之不朽也
昼锦堂记【欧公】
张子韶云【予闻陈伯脩云欧阳公昼锦堂记无贤愚皆知其美至若喜雨亭记自非具眼目者未易知也】
唐子西语録云【凡为文上句重下句轻则或为上句压倒昼锦堂记仕宦而至将相冨贵而归故乡下云此人情之所荣而今昔之所同也非此两句莫能承上句此为文之法也】
迂斋批【文字委曲善于形容】
仕宦而至将相冨贵而归故乡此人情之所荣而今昔之所同也盖士方穷时困阨闾里【穷】庸人孺子皆得易而侮之若季子不礼于其嫂买臣见弃于其妻【举其亲者则踈者可知】一旦髙车驷马【达】旗旄导前而骑卒拥后夹道之人相与骈肩累迹瞻望咨嗟而所谓庸夫愚妇者犇走骇污羞愧俯伏以自悔罪于车尘马足之间此一介之士得志当时而意气之盛昔人此之衣锦之荣也惟大丞相魏国公则不然【前面意思本自浅陋得此一句斡转】公相人也【先着此一句】世有令徳为时名卿自公少时已擢髙科登显仕海内之士闻下风而望余光者盖亦有年矣所谓将相而富贵皆公所冝素有【回防】非如穷阨之人侥幸得志于一时出于庸夫愚妇之不意以惊骇而夸耀之也然则髙牙大纛不足为公荣桓圭衮冕不足为公贵惟徳被生民而功施社稷勒之金石播之声诗以耀后世而垂无穷此公之志而士亦以此望于公也岂止夸一时而荣一乡哉公在至和中尝以武康之节来治于相乃作昼锦之堂于后圃既又刻诗于石以遗相人其言以快恩雠矜名誉为可薄盖不以昔人所夸者为荣而以为戒【丞相之见却如此】于此见公之视富贵为何如而其志岂易量哉故能出入将相勤劳王家而夷险一节至于临大事决大议垂绅正笏不动声色而措天下于泰山之安【语壮】可谓社稷之臣矣其丰功盛烈所以铭彛鼎而被歌者乃邦家之光非闾里之荣也【占地步】余虽不获登公之堂幸尝窃诵公之诗乐公之志有成而喜为天下道也于是乎书
有美堂记【欧公】
迂斋批【将他用外郡宛转假借比并形容而钱塘之美自见此别是一格】
嘉祐二年龙圗阁直学士尚书吏部郎中梅公出守于杭于其行也天子宠之以诗于是始作有美之堂盖取赐诗之首章而名之以为杭人之荣然公之甚爱斯堂也虽去而不忘今年自金陵遣人走京师命予志之其请至六七而不倦予乃为之言曰夫举天下之至美与其乐有不得而兼焉者多矣故穷山水登临之美者必之乎寛闲之野寂寞之乡而后得焉覧人物之盛丽夸都邑之雄冨者必据乎四达之冲舟车之会而后足焉盖彼放心于物外而此娱意于繁华二者各有适焉然其为乐不得而兼也今夫所谓罗浮天台衡岳庐阜洞庭之广三峡之险号为东南竒伟秀絶者乃皆在乎下州小邑僻陋之邦【寛闲寂寞之地无盛丽雄富之观】此幽潜之士穷愁放逐之臣之所乐也若乃四方之所聚百货之所交物盛人众为一都会而又能兼有山川之美以资富贵之娱者惟金陵钱塘【扬】然二邦皆僣窃于乱世【抑】及圣宋受命海内为一【兼説金陵钱塘】金陵以后服见诛今其江山虽在而頽垣废址荒烟野草过而覧者莫不为之踌躇而凄怆独钱塘【得金陵一边此并形容则钱塘之美更觉精神】自五代时知尊中国效臣顺及其亡也顿首请命不烦干戈今其民幸冨完安乐又其俗习工巧邑屋华丽【盛丽防富】盖十余万家环以湖山左右映带而闽商海贾风防浪舶出入于江涛浩渺烟云杳霭之间【山水之美】可谓盛矣而临是邦者又皆朝廷公卿大臣如天子之侍从又有四方游士为之賔客【与穷愁放逐一句相应】故喜占形胜治亭榭相与极游覧之娱然其于所取有得于此者必有遗于彼独所谓有美堂者【収】山水登临之美人物邑居之繁一寓目而尽得之盖钱塘兼有天下之美而斯堂者又尽得钱塘之美焉【结】宜乎公之甚爱而难忘也梅公清愼好学君子也视其所好可以知其人焉
画舫斋记【欧公】
迂斋批【文字宛转以见出险而不忘险之意且言前日之险亦仕宦自取之尔】
予至滑之三月即其署东偏之室治为燕私之居而名曰画舫斋其广一室其深七室以户相通凡入予室者如入乎舟中其温室之奥则穴其上以为明其虚室之防以达则栏槛其两旁以为坐立之倚凢偃休于吾斋者
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:58-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>