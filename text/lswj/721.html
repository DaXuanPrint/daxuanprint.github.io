<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,目録,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,松桂堂全集全文在线阅读,松桂堂全集全文在线下载,大玄古籍书库">
<meta name="description" content="诗文别集。三十七卷,其中诗三十三卷。清彭孙遹撰。孙遹以诗词名家,清圣祖康熙间,举博学鸿儒,取为第一,生时即享大名,与诗坛领袖王士禛唱和,曾刊《彭王倡和集》。各种诗选、诗话亦多录其诗。。生前曾刊《南氵往集》三卷,收录康熙二年癸卯(1663)至五年丙午作品,录诗四百八十馀首。此集为孙遹游南粤三年之作。其手订全集,生前未能刊刻,授其子彭景曾。景曾家贫,后宦游又因挂累去官,一直未能刊刻,直至高宗乾隆八年(1743)方锓木问世。集前有钱陈群之序,详细叙述了,彭集问世过程。此集按年编纂,始于顺治十年(1653),迄于">
<title>松桂堂全集_彭孙遹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">松桂堂全集</span> <br/>
          作者： <span class="inputVal" id="bkauthor">彭孙遹</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]200345</span> <br/>
          说明： <span class="inputVal" id="bkdec">诗文别集。三十七卷,其中诗三十三卷。清彭孙遹撰。孙遹以诗词名家,清圣祖康熙间,举博学鸿儒,取为第一,生时即享大名,与诗坛领袖王士禛唱和,曾刊《彭王倡和集》。各种诗选、诗话亦多录其诗。 生前曾刊《南氵往集》三卷,收录康熙二年癸卯(1663)至五年丙午作品,录诗四百八十馀首。此集为孙遹游南粤三年之作。其手订全集,生前未能刊刻,授其子彭景曾。景曾家贫,后宦游又因挂累去官,一直未能刊刻,直至高宗乾隆八年(1743)方锓木问世。集前有钱陈群之序,详细叙述了,彭集问世过程。此集按年编纂,始于顺治十年(1653),迄于康熙三十八年。前三卷不编年,皆收应制之作,包括赋、乐章、省试及应制之诗。中间十一卷、十五卷、十六卷、十七卷至二十一卷皆未标明写作年代。乾隆八年刊刻此集时并附《南氵往集》三卷、《延露词》三卷,几乎包括了彭氏全部作品,但详检当时诗话及诗选本还有遗漏,仍可再辑。此《全集》收入《四库全书》,有影印文渊阁《四库全书》本。另有乾隆八年刻本传世。</span> <br/>
          封面： <span class="inputVal" id="bkimg">Z_18910.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]松桂堂全集
[book_author]彭孙遹
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]200345
[book_dec]诗文别集。三十七卷,其中诗三十三卷。清彭孙遹撰。孙遹以诗词名家,清圣祖康熙间,举博学鸿儒,取为第一,生时即享大名,与诗坛领袖王士禛唱和,曾刊《彭王倡和集》。各种诗选、诗话亦多录其诗。 生前曾刊《南氵往集》三卷,收录康熙二年癸卯(1663)至五年丙午作品,录诗四百八十馀首。此集为孙遹游南粤三年之作。其手订全集,生前未能刊刻,授其子彭景曾。景曾家贫,后宦游又因挂累去官,一直未能刊刻,直至高宗乾隆八年(1743)方锓木问世。集前有钱陈群之序,详细叙述了,彭集问世过程。此集按年编纂,始于顺治十年(1653),迄于康熙三十八年。前三卷不编年,皆收应制之作,包括赋、乐章、省试及应制之诗。中间十一卷、十五卷、十六卷、十七卷至二十一卷皆未标明写作年代。乾隆八年刊刻此集时并附《南氵往集》三卷、《延露词》三卷,几乎包括了彭氏全部作品,但详检当时诗话及诗选本还有遗漏,仍可再辑。此《全集》收入《四库全书》,有影印文渊阁《四库全书》本。另有乾隆八年刻本传世。
[book_img]Z_18910.jpg


[book_title]原序
松桂堂全集原序
康熙己未
诏举博学鸿词是时
国家治化翔洽文教覃敷海宇人文彬彬日盛老宿名士云集
辇毂月给司农钱以膳凡试入高等者授为翰林及期御试体仁阁下西清给札光禄传餐
恩遇隆渥实唐宋制科所未有也於是海盐羡门彭先生褎然首举
命下之日自王公九列及庠序诸生思先睹试帖以为快流播钞誊长安为之纸贵
圣祖仁皇帝孝养
重闱豫顺之气洋溢海内兵革既休狱讼衰息
勅词臣厘定乐章象功昭德先生夙有撰着缮録进呈屡邀
奬赏嗣是眷注日隆洊历少宰又数年移疾归里时陈羣方髫龀粗解四声随先王父诣先生因得亲先生议论风旨请学为诗则曰读万卷书行万里路下笔便有奇气盖先生自道閲历也与先生同举诸公其年陈君有检讨集次耕潘君有遂初堂集大可毛君有西河全集钝翁汪君有尧峯集悔庵尤君有西堂全集竹垞先生有曝书亭集他如施愚山龎雪厓王华亭汤睢州诸君子以专集行世者无虑数十家亦既飈驰天下几几乎人怀盈尺矣独先生手订松桂堂全集授令子承祚承祚胚胎前徽能读父书思锓木以垂久远居无何家日益贫方拾橡?松以自给厥後出宰三晋拟储俸钱谋付剞劂忽遘师门波累流离琐尾几濒於危承祚处之夷然去官日家事一切不问独抱遗集诣京师已而事白擢任别驾屡有迁转皆在畿辅所至以清白称陈羣与承祚本中表兄弟生同里长同仕又先後同事畿辅者六年承祚刻先生遗集既竣索陈羣弁言昔东坡生平以不得见范文正公为憾及与其季子德孺同僚因序其集况陈羣得见先生於里第请业请益在少时已切向往者乎先生学问该洽於书无不读所着诗赋庄雅典丽又复舂容流宕而於馆阁诸体尤为?玮絶特一时奉为圭臬在唐则如张燕公苏许公在宋则如晏元献周必大楼攻媿诸公先生没後垂五十年而是集始出向使承祚於顚狈中稍弛宝护则吉光悬黎方湮没於荒烟白草世又乌睹所为珍贵者耶新城王尚书於有明诸诗人独爱徐昌谷高苏门二家曾为评次手定而传之後之君子读先生之集者或亦有斯趣焉乾隆八年五月既望同里後学钱陈羣拜撰

[book_title]目録
钦定四库全书　　　　　集部七
松桂堂全集目録　　　　别集类六
【国朝】卷一
赋
乐章
古今诗
卷二
古今诗
卷三
古今诗
卷四
古今诗
卷五
古今诗
卷六
古今诗
卷七
古今诗
卷八
古今诗
卷九
古今诗
卷十
古今诗
卷十一
古今诗
卷十二
古今诗
卷十三
古今诗
卷十四
古今诗
卷十五
古今诗
卷十六
古今诗
卷十七
古今诗
卷十八
古今诗
卷十九
古今诗
卷二十
古今诗
卷二十一
古今诗
卷二十二
古今诗
卷二十三
古今诗
卷二十四
古今诗
卷二十五
古今诗
卷二十六
古今诗
卷二十七
古今诗
卷二十八
古今诗
卷二十九
古今诗
卷三十
古今诗
卷三十一
古今诗
卷三十二
古今诗
卷三十三
古今诗
卷三十四
古今诗
卷三十五
表
奏
颂
卷三十六
颂
卷三十七
序
卷三十八
延露词一
卷三十九
延露词二
卷四十
延露词三
卷四十一
南𣶂集一
卷四十二
南𣶂集二
卷四十三
南𣶂集三
【臣】等谨案松桂堂全集三十七卷延露词三卷南𣶂集三卷
国朝彭孙遹撰孙遹字骏孙海盐人顺治己亥进士官内阁中书康熙己未举博学鸿词
召试擢第一改编修历官吏部侍郎兼翰林学士所着南𣶂集香奁唱和集金粟词延露词俱先有刻本是编乃乾隆癸亥其子景曾所刋前有钱陈羣序称与孙遹同举者如陈维崧潘耒毛奇龄汪琬朱彜尊尤侗龎垲王顼龄汤斌均各有专集行世惟孙遹手订松桂堂集阅五十年未刋至景曾始得授梓又称其馆阁诸体尤为?玮絶特盖孙遹博雅之才际
国家文治鼎新和声以鸣太平之盛要亦无愧於词科矣其延露词与南𣶂集旧有刋本别行此本又载之则景曾并附於後以为全集云乾隆四十五年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
松桂堂全集卷一
吏部侍郎彭孙遹撰
璿玑玉衡赋【并序】
【臣】闻善言天者必有验於人善言人者必有合於天良以景曜宣明聿着清宁之烈泰符炳煜式昭贞观之风乃上圣之休徵为至诚之嘉命然其理存幽赜数极深微自非假象以推占讵易求端於高远仪器之陈其来旧矣盖古之言天者类有六家宣夜之术既失真传周髀之书殊多舛谬姚信昕天之说略而未详虞嘉安天之编疎而难核以及穹天之论尤为荒远之谈折衷五者之中断以浑天为允故观象之器至後世而弥精齐政之方自中天而已备夫以钦明之代濬哲之朝蓂荚纪辰复何劳於银箭凤凰司正亦无假於灵台而宾日东嵎饯阳西谷黄锺应律即稽金虎之祥清徵鸣筩还候苍龙之宿立璿玑玉衡之制命羲和仲叔之官岂非敬天勤民之至抚辰熙绩之大者乎我
皇上昭受在躬灵承加毖五星会於营室六术起於甲寅犹乃储思穆清宅心渊谧法唐尧之钦若勅虞舜之时几爰诏微臣作为是赋敢摅牖见以当管窥
若夫鸿蒙肇辟象纬昭垂两仪定位七曜同规循蜚疏仡之代观云纪鸟之师靡不懿文洽礼班法树司辨物土於九域考星躔於四维然而制器尚象效崇法卑首重天事以授民时占斗纲以辨气浑神策以迎曦有隶首之综算有容成之测仪始甲子於大挠继平秩於重黎立璿玑以仰则发玉衡而上窥垂古今之彝宪表贞恒之范围於是秘器初呈畴人攸属体本弹丸形惟转毂饰以文珠筦之横玉珠四缀而长明玉在箫而旁烛内藏之以奥扃外运之以员轴任激水之推移抱运环之回复澄天镜於云阊络地维於鳌足寓机缄之至精亮幽遐之可暴敛八柱於寸眸收七衡於一瞩尔其积气高浮清阳上荐廓尔无名浑然难见不推灵曜之符讵识乾行之健日往而月来星回而斗建晃菱彩之朝飞皎桂轮之夕展耿木德之东辉晥离情之南灿金水则附日而旋填星则居中而转道别疾徐度分近远交会於辰归余以羡或主客之异形或宿赢之殊验并陈宝龠之中俱入灵台之撰乃观悬象乃揆星精东西森列黄赤交萦晷齐景正极准端平察次舍运行之部颁作譌成易之经按分至启闭之节析晦明寒暑之程候咸池之绮旭迓金枢之素灵窥隐现於列宿酌盈虚於五行其摄乎坤轴也十有九万三千里而广其括乎乾象也三百六十有五度而赢其纪乎日月也九道四游而其行可迹其统乎星辰也三百二十而其官可名既宿离之不忒亦推步之有恒倬天章而文焕布轨道而衢亨穷精研於绵邈通幽赞於神明审圣人之制作迥度越於恒情彼夫协律纪祥司天辨叙七政有占三仪迭举寿昌剙智於良型平子覃精於渺绪并摅窥管之怀宁止挈瓶之数虽贻则於来今实曦风於曩古旷百世而同符端有候於
圣主
皇帝握璇极之天珍凝泰符之典瑞萃箕毕而类精荐圭璋而通气好以月从敬因日致仁育义裁礼和智睿法令信於隂阳图书炳於经纬五德用徵三光合契振采扬蕤连珠编贝犹复旦明乾惕陟降非遥夙夜昭事鉴观不恌单心於宥密升贶於穹霄故乃神符翕赩景祉宣昭硕麟获於灵囿庆云?於南郊绦河明而如镜甘露渥而如膏吐荣光以无际叶琼琯以长调流永年之懿轨建奕?之芳标启斯仪以遥度如宝历之承尧末臣幸逢乎嘉运恍厠身於瞻云就日星陈旦复之朝
白鹦鹉赋
惟
皇朝之受命拱宝籙而凝正招女牀而鸾集巢阿阁而凤鸣雀衔书而入户鹄闻乐而翔庭虽异物之非宝实嘉祥之有徵
圣心推而勿有瑞应显而自臻矧夫殊域怀仁遐方慕义贡賮献琛臣人享贽九译以通万里自致来旷世之灵禽登轶伦之珍毳蔚上国之羽仪焕中天之符瑞非邀福於乾灵岂格遐於神契相彼鹦鹉产自山林往来丛薄栖跱高深赋翩翾之微体禀聪明之慧心资善警而通解性能言而审音纵不离於飞鸟固迥异於凡禽至其含灵毓异拔萃挺奇金精叶兑火德乘离丹咮焕发缃趾纷披练裳容裔缟袂参差亭亭素质皎皎清姿餐唯玉粒翔必琳枝朝搴芳於悬圃夕引吭於瑶池尔其山海穷荒区禺辽絶林箐幽遐岩阿嵽嵲巧舌如簧毳衣如雪顾影流妍徘徊自悦离尘氛而独立天既假其羽毛凌颢气而孤骞人谁信其高洁乃有罗氏张襦虞人播弋置以雕笼假之文饰凭玉柱以无尘弄银绦而一色虽难遂其幽栖幸未亏夫昭质辞僻陋之山陬远翺翔於京国遂乃觐光曜仪迁乔去卑栖禁园之琼树侍
君王之玉墀啸侣则白鹇妬影命俦则皓鹤增辉瑶堦月艳珠缀霜飞素娥韬彩青女敛霏长流连於
宸盼永供奉於仙闱亮陇坻之罕遘洵羽族之殊希若乃太液闳深上林邃窅物竞呈祥天宁爱宝白麟获於郊园皓鹿游於池沼不黔自黑鹤鹤者三趾而纷来莫赤匪狐濯濯者九尾而相扰皆鳞萃而星骈亦云臻而雾绕繄斯禽之入贡同效瑞於
圣皇讵无因而自集知有感而必彰按纬文之曩迹合图谍於前王隆大孝於尊养浃至仁於八荒故淳耀之符上格於颢穹之灵贶而精莹之气下通於物类之微茫於是玑明衡正乾宁坤定一画启羲九苞仪舜洊至天休弥申景命非徒耳目之娱何止一人之庆诏九州而通节逖矣越裳之翬临七萃而观兵陋彼穆天之骏
天驷赋
於铄
皇家宪天作则景曜宣昭休光翔溢获硕麟於南郊贡白泽於西域育万物而効灵总八埏而禀式器车在御而结旌泽马充庭而伏轼揽符瑞之自天卜荣怀之在国是以乾畜孕精房星降正功先於地用健叶於天行资风云之驾驭壮警跸之登闳承灵贶於太乙骋王路於由庚观其星纬献祥河祗耀德校人是司圉师是职冬献夏颁执驹攻特为龙为騋齐足齐力十有二闲各分种色或皎皎兮虹摅或烂烂兮霞绚或铁骊兮深黝或苍骐兮翠蒨或一举兮腾黄或将飞兮紫燕或蹀躞兮籋阊阖之云或缥缈兮曳吴门之练当夫锦障乍解金鞭未挥鸾停层汉鹄跱仙闱翩惊鸿之始集矫灵虬之欲飞及夫宝埒初开长楸并进五组云彯两骖风迅絶琼海於须臾登玉山於俄瞬况其骨应经文形符图牒力既足称德尤殊别去似游龙回於萦雪疾不奔踶缓无衘橛行有磬控之安步中鍚鸾之节蓄雄姿於婉心寓驯良於英决彼夫穆骏踰轮宛驹汗血騋牝兴咏於诗人駉牧登歌於往哲固未足以踰此威神义何容以较其优劣尔乃霜清紫塞气肃金天驾言出狩肄彼师田属车在後
銮舆在前千羣雾列万骑星骈於时礼用三驱材呈六种逸足争长奇毛矜宠珠勒无声纎尘不动攅绮谷而花明开幔城而霞拥披棽离之绣文列缤纷之锦幪追羲驭於炎洲骖箕风於仙陇展
帝容则歕玉歕沙昭
王度则受球受共
宸情有怿我武维扬仪成吉日斾返长杨虑东野之尽力念北土之留良虽吉光騕褭之名咸上登於天廐而骊黄牝牡之品或未尽夫遐荒岂无权奇俶党超越腾骧驾短辕於虞阪服盐车於太行局促绊羁之下悲鸣栈豆之傍徒擅能於千里奚受知於九方於是广索沙邱旁搜幽碣命造父以程材诏涓人而市骨将见恒冀山陲渥洼水涯兰筋挺异骥子呈奇云螭月驷虎气龙姿备六驺之翊卫竦九陛之威仪倘见赏其神骏长托乘於轩墀
瀛台赋【有序】
瀛台在
大内之右西苑之中巨构弘开规橅太紫嘉名肇锡髣髴蓬瀛维
世祖章皇帝辟九仞之基惜十家之产程材庀宇就下因高木不雕锼饰无藻缋虽茅茨俭朴不资人力之劳而山水萦环未减天工之胜万几清暇
翠辇时临听政勤民於是乎在我
皇上凝图有永继序无方粤岁斯丁诹辰重午泛舟仙沼弭节灵台拂云?之棽离皆成湛露振芳蕤之的砾尽是天葩爰稽周令之文寔在南讹之月可以升山陵远眺望礼之宜也时为大矣夫探奇策府非无羣玉之峰选胜唐中亦有三神之境盘游徒侈化理何裨岂若今兹有逾曩烈用竭管蠡之见敬陈颂述之情是愧芜词无当胜槩
皇清之握象阐珍锡图凝历苞六合以为家总八紘而作极贞符曜明泰阶宁谧天室威神宸居渊嶷岁当疆圉之期月中蕤宾之律乘舆夙驾瀛台是即位临西兑而
圣泽弥宏义取东瀛而真人攸宅盖自玉泉之水太液之池?为广泽散作文漪泓碧千顷莽苍四垂日月吐纳轩楹蔽亏雕梁界道锦甃交陂凤标翥羽鲸石翔鳞控玉蝀以喷雨跨金鳌而籋云霞波如绮苹吹无尘景山之岩岫巃嵸琼华之洞壑玲珑磴道窈折涧户幽通屏障罗列环玦琤峰迎仙仗谷应晓钟欲霁而林晖千状其雨则岚霏万重乃有丹梯盘互曲廊悬度隰衍原平堤回川注激水鸣春藏舟纡浦葆翠霜浓麦黄云聚粧台则琳碧为釭蕉园则春浮名树旃檀之馥迎风迷迭之烟成雾於是林峦迤逦川陆纵横陟乐成之旧宇径涵碧之虚亭缨冈带阜缭白萦青楼观崒殿阁峥嵘璇题璧磶绣供雕甍苕苕迥出翼翼孤擎跂飞鸟以斯厉佩长虹而若萦轶云雨以下度排星河而上征可以仰餐颢气俯揖羣灵擢楼松之千仞抗阆风之九成重以新荑璀璨芳干纷蕤芝房三秀兰畹九滋梧则萋菶生冈竹则檀栾映池桃李则不言成?栝柏则後凋挺姿般般之足翽翽之仪棷驯白泽囿扰黄支鳬雁翺翔於修渚孔翠翻腾於茂枝既乃品彚恬熙景物明淑睇万里於纤毫揽九州而盈掬紫塞斜萦红螺森矗聚燕风恬晾鹰霜肃隐现桑乾之河缥缈香山之麓金台有骏骨之羣泰畤见神光之烛升高望远四维一瞩柏梁无以絜其观神明不能方其躅狭制度於通天之称埒壮丽於凌云之筑
皇帝乃驾赤駵之骆树朱鸟之旓祝融引节清徵鸣韶定晏隂以静事散炎景而居高寄远心於濠濮托逸想於松乔於时清晖拥榭翠涨平川龙鬐齐奋凤喙争骞凌雕文之画舸曳湘縠之轻烟荷碧筒以猗靡榴绦实以鲜妍葵丛生而就日蒲九节而延年
宸游既豫
睿藻仍宣洒翔鸾之仙翰染濯锦之瑶笺不数具茨之驾遑羡横汾之篇若乃菡萏纷披绮粧明靓曾
诏廷臣共承休问命桂楫以溯新波见荪桡之击明镜颁蓬池之银鱠泛鹤觞之珠醖朱陵之李澄鲜玉井之冰清润甘雨涤烦凉颷解愠披九天之濊泽赓五弦之雅韵又若丽旭始升惠风初扇时鸟嘤鸣繁英葱蒨黛耜并陈绀辕将劝辨云物於嘉辰播雨膏於芳甸暮春合射之仪元已流觞之宴殿中扬白兽之樽水面捧金人之劒逮夫清商乍奏爽宇方澄柳寒月皎桐疎露清挹仙茎之沆瀣听天籁之竽笙省敛则弄田秔熟招隐则小山桂馨岂独阶堆连璐径糁雕英歌黄竹而恤祈寒之困咏来思而轸远戍之情是以抱独一堂游神八荒靡远勿届何施不臧吹动植之机以广仁慈之汜濩悟流峙之理以侔道德之精刚既书同而轨一亦化美而治光罢烽堠於寰海受共球之骏龎摅卿云而复旦呈含誉以垂芒遂乃弥性游翺从容咏陶学山探奥笔海回涛缉熙懋建俊乂勤招履高思下居逸念劳岐阳钟鼔之盛卷阿车马之饶登斯台以同乐抗往哲而为昭【小臣】作颂用补风谣颂曰天垂呈象地敞皇州崇台沙立夐乎建斿餐华日近吸英灵浮匪风则御亦云与游同规方丈比美瀛洲六龙莅止视远听周
圣心孔怿庶政载修维德峻极上与天侔百常允陟景福来酬瑞繁山委嘏集川流穆然并峙万?千秋
温泉赋
若夫乾维上运坤络旁宣结为五岳散作百川洛符禹范河瑞羲年灵长之美坎德斯全元气盎溢温泉出焉尔其山岭岑崟冈峦层复衍脉高原发源峻谷瑶窦溅珠琼沙喷玉初似游丝渐如飘縠乍潆洄於谿涧终澶漫於陵陆既?之而渊渟亦扬之而波属遂喷薄於郊垧且蔽亏於林木彼其因寒为性就下而趋凡水皆一兹泉则殊苞五行而回干乘一气而盘纡通机缄於化轴开槖龠於灵枢含火德之温煦纳沃焦之委输历四时而皆煖经三冬而不渝审隂阳之为炭知天地之为罏揽之融泄挹之静深夏无毒热冬无沍隂飞霰不积繁霜讵侵何俟凌人之政无劳黍谷之音蟠烛龙於水底媚阳燧於波心浸咸池之若木浴跸羽之阳禽澄之自定淆之弥净铺缟练之缬文?玻璃之明镜溯阳谷而可通登炎洲而若近润能及物非由挹注之劳热不因人讵改清冷之性况乃无终旧封北平胜槩明月之峡黄花之塞控卢龙而作咽喉翼神京而为襟带拱北极而非遥瞻
孝陵而斯在王气如龙祥云如盖丹砂的砾而中藏醴泉络绎而纷会信天产之灵区呈
皇朝之上瑞至若焦溪见於郦经骊山表於唐世蜀都之井沈荧曲阿之潭扬沸讵有得於冲和徒相夸其神异岂若斯泉郁为奥府磅礴太和絪縕终古如湛露之斯浓类薰风之自鼓凝之则如醴如膏泄之则为云为雨可以涤烦释躁悦志怡神宁人便体浴德澡身蕃滋卉物粒我生民念庶徵之时燠跻一世於阳春濊天波而勿幕广
圣泽於无垠近日月而不冰非如渑水现荣光而有耀长似河津
天象赋
若夫太极既形两仪并建天始地生乾清坤宴相彼皇穹溥博周徧形则弹丸德惟行健理幽渺而难窥象昭明而可见於是旷观峻极周览太虚紫微之内上帝攸居环列宿之焕若握中枢而谧如拥枪棓而茎擢启阊阖而云摅备鈎陈之翊卫?华盖之扶疎前星者储贰之体後宫者正妃之余御宫典仪於椒寝柱史执简於彤除文昌与上将齐列司禄与贵相同墟平狱讼於大理筦?舌於尚书四辅焕而八风俱畅三台耀而一德相於泰阶则长明玉烛斗魁则独运帝车别有太微之垣天市之枢五行迭王四气旁敷中施黼座外设直庐执法临於廷尉谒者值於鸿胪九卿宣猷於省寺诸侯述职於疆隅依乌者郎官之位少微者博士之徒宗正之亲疎有序虎贲之警跸无虞造父扶轮而先路王良策马而前驱咸备官於层汉同展采於亨衢南有清庙高骞灵台逦倚天阙崔巍端门宏邃张为厨以觞客柳为宰以和味翼为礼乐之官星为衣裳之笥长沙卜寿考之徵东井掌水衡之事积金积帛鬼者所以察奸左辖右辖轸者所以主骑五车灿而轨道平三光明而皇风被西有天街之上车舍之中九斿萦拂三柱玲珑奎者武库之备娄者苑牧之充参者偏禆之任亦为鈇钺之雄胃为廪而司谷昴为耳而司聪毕为罕车有蒐苖以肄戎事觜为军候有葆旅以卫王宫雕弧静而师中贞吉南极见而天下时雍北有爵禄之斗文章之璧危司陵寝虚司祭疈牵牛亘乎关梁离宫起於营室须婺则二女同居天孙则七襄终日羽林则壁垒清严匏瓜则鱼盐纤悉河鼓掌阃外之戎旃离珠典宫中之袐饰有云雨之宿以沛其恩波有雷霆之星以威其淫慝东有房为外府心作明堂苍龙超趠四马腾骧箕好风而翕舌氐涸水而成梁亢则燕居敛福尾则螽斯凝祥後牵前衿市楼测其虚实左李右将大角控其中央摄提者甲乙之躔所以直斗杓而建月令析木者幽燕之次所以垂景曜而福
帝乡又有列象成文顺天左循王填星於土德播粒食於生民水为辰而司智木为岁而司仁火为荧惑五事之所以用乂金为太白五味之所以作辛他若竹林建树咸池汉津如觌豫赏于彼清旻器府缥缈鼓吹缤纷於奏广乐于彼鸿钧熊罴虎豹之类江河园苑之伦既繁错而难举亦琐碎而不陈靡不规摹於太紫拱卫於北辰乃知中宫者至尊之位泰一者至贵之神可以覆育於万物可以函盖於九垠故有定位焉崇上卑下亘古不迁有悬象焉日升月恒贞明递宣以言乎日纯乾之用太阳之质扶桑以升细柳以入踆乌三足而能飞建木千寻而自植黄道赤道於以纪其经行高舂下舂於以标其晷刻以言乎月隂教之修内德之协顾兔在腹方诸含液验鱼脑而光盈画芦灰而晕阙哉生旁魄辨候於玉斧之宫三珥重轮表瑞於金枢之穴日者离之精月者坎之灵五星天之纬四七天之经其去地也十有九万七千里而远其周天也三百六十有五度而嬴日月则有四游九道之可测星辰则有三百二十之可名有运行次舍之度有迟速守犯之形璿玑垂其模范浑仪合其规程穹天昕天之说皆已阙其义周髀宣夜之术讵能得其情若夫直专动静天之体也圣人则之以尽性刚健中正天之用也圣人法之以出政七曜於是乎贡其休徵九霄於是乎彰其瑞应焕乎连璧之符丽矣编珠之映甘露之味如膏绦河之光如镜如星非星焱焱炎炎而吐辉如云非云郁郁纷纷而呈庆荣光之烛五老所以祝唐尧复旦之歌八伯所以颂虞舜况夫
上圣垂旒至诚格幽刚柔协喜怒刑赏毘春秋天不爱其道神若惎之谋膺灵眷兮璇极集珍贶以介邱瑞穰穰兮山之委福浩浩兮川之流恍昭回而在上垂糺缦而凝休观诸象而可悟揆以理而不浮信乎天人之感应为甚速夫何俟乎保章冯相之属用推测以相求
禹贡山水图赋
原夫禅通疏仡炎帝轩皇迭主五候区画四方启中天之景烁辟邃古之鸿荒濯文明於昏垫奏府事於怀襄德无间於夏后功尤高於姒王按山川之故牒考禹贡之旧章熙鸿号於万?耿徽音於不忘彼其千岩雾列万壑星屯归墟海若衍脉崑仑四凟者百川之长五岳者衆阜之尊远近崇卑有道里之可考决排疏瀹有脉络之可论合之则四载之绩以着分之则九州之迹斯存若乃陶唐旧都冀州名境河为之川汾为之浸大陆为之薮恒霍为之镇析城则苕苕百雉底柱则亭亭千仞王屋则訬若翬飞太行则邈然云峻有吕梁孤岐壶口雷首之崚嶒有衡漳恒卫滱洚涞淇之萦映辽濡滹易夹碣石而南来孟津大伾历覃怀而东定寔三面以距河临三州而标胜西为奥府是曰雍州擘金天之高掌凿黄河之迅流溯积石以经始历龙门之阻?岍山者吴岳之表终南者地肺之邱荆岐则两山咸秩鸟鼠则二物同游惇物则连绵列岫猪野则苞衍平畴亦有漆沮澶漫沣汭沈浮同浊泾之湜湜入清渭之悠悠内控陇右兮西倾朱圉外接朔方兮析支渠搜南则荆河厥惟豫域风雨所和隂阳所集荥由济腾波从洛溢被以孟诸承之荷泽涧出渑池之南瀍出替亭之北熊耳孕於伊源陪尾枕於桐栢惟洛川之生冢岭呈神贶於九畴兼外方之号嵩高集灵符於二室东则兖区济河所历济以沮分河以灉出伏见者三在汶上陶邱之界播疏为九有马颊鬲津之迹鼓雷於泽所以无横流之虞泛舟於漯所以有织文之入他若专以山称者惟荆惟衡荆州是名专以水称者惟淮惟海扬州是徵兼以山水称者华阳黑水之梁海岱及淮之徐据海距岱之青青则淄出莱芜潍出箕屋海滨广斥琅琊旷邈汶水浮航莱山作牧宾日驭兮嵎夷耸天门兮岱麓徐则沂因艾谷淮自胎簪东原高壤大野卑涔彩翬羽畎嘉谷蒙隂孤桐生兮峄阪浮石产兮泗浔扬则三江为襟五湖为带震泽扼娄松之吭彭蠡承岷嶓之?羽毛齿革之所生筱簜瑶琨之所萃揽竹箭兮如林栖阳禽兮斯在荆则江沱潜汉大别内方东陵坦迤三澨微茫原名敷浅水号沧浪跨七泽兮云梦括九江兮澧湘供菁茅兮上国纳箘簵兮三邦梁则江汉上游滥觞之地为源为流乃道乃艺径襃斜而桓是来旅蔡蒙而沬可治合黎流沙弱水之所循南海三危黑水之所至有银璆磬错之奇珍有熊罴狐狸之文罽观底绩於和人知成功之匪易於是旷观九野溥览八紘广轮异数流峙并呈融者为川渎结者为邱陵东西者其纬南北者其经有北境南境之别有北条南条之形北则河济为之宗而伊洛淮渭为之次南则江汉居其重而沱潜漾沔居其轻靡不通委输於巨海走筐篚於神京然後知圣人之功德有以补天地之危倾故其心非不顺物土之性而洒沈澹灾一代之治功斯备非不公天下之有而以下奉上万古之分义攸明所以栉沐而胼胝劳神而殚精以随刋为疏导之窽会以封濬为赋式之权衡迄今规抚曩烈轨则前型披
皇图之式廓荷天衢之载亨察朝宗之大势审会同之凡情见夫同规而积气兮乾枢何以永平振维而举络兮坤轴何以永成厚生而利用兮歌颂何以洽於风声则壤而弼服兮梯航何以逹於寰瀛益畇畇禹甸之疆理亦芒芒禹迹之方行探岣嵝之琼字兮扶宛委之瑶扃缅涂山之玉帛兮覩河洛之澄清能无景企兮玄圭之声教遐慕兮明德之登闳
南郊赋
昭昭璿极乃眷
圣皇象纬辉煜图书亮章轨乾度以顺则运璿枢而履长贲天哲於四表覃圣孚於八荒金绳緑册之秘龙图雀简之祥皆丁辰而逢吉咸滋大而寝昌自非宝籙洊申神符潜告介以纯禧熙之鸿号奚亶锡於苍穹用灵承於元造孰有感而不彰孰有祈而无报尔乃诏宗伯采儒臣肇吉礼修明禋畅月谷旦至日良辰玉杓北指金翼南踆芸芳叶候葭动迎新举南郊之盛典答景况於高雯於时六宇澄鲜万象峻洁缇帟肃除坛壝俨设警鸡人而夜嘑严巾车而道迾弭灵蚪以挟轮戢翔螭而拥辙彯翠羽之葳蕤饰红葩之狎猎搴凤盖以腾文捎虹旌以奋鬛飒回文而沛艾旋披云而嵽嵲绦幄青城彩旃綪筏哕哕鸾声锵锵玉节百辟卿士鹄跱而趋班三事上公骏奔而陪列田烛密而晓星稀仙佩鸣而曙钟彻
乘舆奉引霈然爰发乃辑粹想存清衷荐苍璧?元宫介圭杼首大裘卷龙升乎泰坛之上以即於圜丘之中抗雷鼓之节奏展云门之舞容韵孤竹之妙管絙空桑之雅桐眡鸡彞兮黄目涤牲驹兮锦幪撷玉禾兮仙阆采黑秬兮神嵩泲明水兮茅三脊?芳萧兮烟九重逹幽馨兮郁以烈烛神光兮昭有融懿芬晃朗肹蠁丰隆配以
圣祖跻以
神宗显谟伟烈峻德巍功恍对越而在上与峻极而侔崇既麟麟而炳炳亦肃肃而雝雝槱燎之事具举禋祀之礼告终然後澄虑储精渊渟岳嶷元扈总章瑶题璇室三灵降厘百神受职感硕麟兮双觡?卿云兮五色甘露如珠兮自零朱草不根兮自植悬象着明正祥翕赫恍忽无端溟涬何极盖
昊天者至尊泰一者贵神其号为耀魄其居为紫宸分曜於日月布秩於星辰有司中司命风雨之代序有寒暑水旱四时之递因所以权舆化育主宰洪钧拓基锡统凝福呈珍虽冲漠之无朕寔陟降之是亲故醴醍非不旨也而元酒是傧雕几非不丽也而素车是陈纂组非不美也而疏布是巾莞簟非不安也而蒲越是茵於以见大礼之不?至敬之无文惟寅清而敦朴兮乃可以交神明而上接於无垠若夫上辛祈谷四时迎气大雩有祷大享有祀灵威赤熛之殊招矩叶光之异名见於纬书事传於载纪非比秩於南郊岂同仪於
上帝至若寓驹泰峙权火甘泉卜基委粟营宅洛川显庆开元之世至道元丰之年亦有报本与反始非无玉帛与牲牷袭方士之譌说承礼家之尠传代有得而有失制有革而有沿有陟配献享之谬有同牢共食之偏有旷数岁而一举者有遣祠官而摄事焉岂如钜礼修明鸿仪详正举不旷时躬亲致敬二郊之兆域灿然万古之典章斯定可以孕育百王网罗千圣润色旧章甄陶前政迓贞观之休徵膺昭回之显命巩瑶历於丕基启瑞图於景运於是考庸世室受策介邱颁朔象魏施惠神州定三统之建稽五德之畴明堂辟雍缉熙之化洽升中廵狩废坠之典修驰骤於仁义之林薮浸潭於道德之源流含咀於艺文之精粹斟酌於儒雅之谘诹芳烈扇远珍符阐幽祥风并翺和气与游被光华於四表垂历服於千秋末臣扬扦於盛世用敢作颂以扬休
永年历法赋
惟
圣朝之受命丽璇穹而凝极援神契之矞皇握乾珍之翕赩三阶平而如砥五候循而勿失覩贞观之有符信灵承之是即顾乃
宸虑远凝宅心旦明遑然如未逮凛乎其勿胜协之以五纪验之以庶徵寓机缄於仪器研象数於规程抉元微於罔象曙幽遐於至精诏冯相保章之氏穷周髀宣夜之情启槖龠於铜浑兮振纲维於玉衡植土圭之崇表兮筦星球之奥扃吹葭灰於缇室兮量黍米於阳城登灵台以辨物兮仰峻极以揆形於是秘器成圆仪具巧思殚新推着微显咸该洪纤毕举则盈虚躔舍之常审嬴缩疾徐之度析分至启闭之经次寒暑晦明之序勾股则以三角法为精详交食则以十六求为参互推凌犯则无时差气差之除按气朔则无里差岁差之误九道则黄赤回环四游则东西分布辨中星於昏旦之交建月令於摄提之部所以永命而祈天取新而去故粲粲兮合璧而连珠班班兮金章而玉蔀锡嘉名以永年介纯禧於
皇祚若夫禆竈梓慎之术甘公石氏之传景初承太和之旧邓平校洛下之偏一行垂声於大衍元嘉抗迹於承天王朴之钦天有凖守敬之授时不愆非有蠡管之合讵免舛谬之沿岂若斯历蔚为典式推步有恒宿离不忒综六术於甲寅会五星於营室阐气母於炎帝颛皇运璿玑於尧天舜日探琼策而镜千秋兮可以卜世而卜年吹玉琯而调八风兮可以中吕而中律况夫睿圣临朝珍符景昭?瑞苞於穹宇升景贶於层霄卿云烂兮北阙甘露降兮南郊吐荣光兮无际叶玉烛兮长调蓂荚迎辰兮无劳银箭凤凰司正兮如听仙韶方履长於亿万斯年之历数又何有於二千余载之殷遥
西山积雪赋
揽西山之胜概见冈阜之迢嶤敞丹梯之远色挿苍霭之崇标皎积雪之在望凝余寒之未销漾清晖之水木?澄旭於林臯助景物之萧旷增岩阿之泬寥昔之菡萏纷敷芙蓉竞秀朝爽迎人夕霏展岫掩映兮如花参差兮如绣翠微仙庭香山化城磵户幽回峯峦杳冥玲珑兮琼闼窈窕兮云屛因高就下嵌空封罅烂兮炫景粲兮照夜树青葱兮玉泉竹檀栾兮潭柘舞银海之虬龙展璚绡之图画吹云兮绘粉流光兮弄影璧拱兮珠聨辉山兮媚川远而望之如瑶台月艳兮游飞仙近而即之如蓝田日暖兮生朝烟恍兮忽兮既似翠羽啁啾兮罗浮天髣兮髴兮又似夜光错落兮西崑颠当其遥空作霁翔乌方吐晃朗晴岚依微远树缀霜叶而增妍点林鸦而可数及其夕阳在山悄然人境残虹散彩余霞流映带暝色而犹明耿寒光而不定戛仙籁兮无声委金波兮有情风飕飕而愈冷月澹澹而弥清遶南枝兮孤鹊警空山兮独鹤戢寒羽之差池感羇心之摇落鸟道兮谽谺烧?兮横斜狐兔凄迷於旷野猎火闪烁於平沙樵迳兮断絶墟烟兮明灭岩扉寂寂兮长扃萝磬泠泠兮相答乃有曳履幽人行吟骚客藉草扶筇披榛振屐抽灞桥之秘思赓招隐之新什发逸响兮无穷托深情兮何极亦有连辉华省拄颊仙台玉珂晓度粉署辰来和阳春之丽曲骋梁苑之清才寄远心於邱壑锵余韵於低回岂如璇题金屋高居远目澄辉兮送迎绦霄兮萦属抚轸兮幽兰兴歌兮黄竹揖神人兮藐姑探图书兮羣玉流
睿藻兮芳妍掞
天葩兮鲜缛所以凝华积素叠嶂层峦嵯峨天半缥缈云端挺千枝之琳碧拥万仞之琅玕掇琪花而不落拾瑶草而长寒开皇州之丽瞩峙宝甸之奇观援柔毫而一写恍置身於蓬莱方丈白银宫阙之间
残菊赋【有序】
长安邸中有秋菊十数本嫣黄姹紫粲粲可观曾不几旬凋残殆尽夫菊贞艹也可以敌霜霰制颓龄而且岁晏孰华流芳易谢犹如此矣况其他乎江潭摇落桓司马见而伤心庭树婆娑殷东阳对之叹息以今揆昔有由然也爰濡毫而赋之
萧辰送燠朔气迎寒清霜夕厉浓露晨漙惜流光之欲莫见丛菊之初残当其金蕊方披琼苞未坼微颷荐凉鲜云漾碧振緑叶之葳蕤缀缃跗之穠密林下兮山家重阳兮试花缤纷兮佳色璀璨兮仙葩濯锦鳞於秋山笼绮日於朝华一枝两枝兮寒玉千缕万缕兮明霞白雪兮乍飞征雁兮南归峯回兮波属离忧兮纷触兰之秀兮清微菊之芳兮幽独怀佳人兮不忘寄相思兮空谷蓲蘛猗那为时几何繁香萎蔓紫?飘柯同湘人之顦顇怨令节之蹉跎夫其抱性贞萋托根高洁耿耿孤芳亭亭晩节犹且悴似飞蓬衰如堕叶委三径之寒丛随衆芳而销歇况乎蒲柳之质桃李之姿修靡弱干荏苒柔枝能盛年之长保无妍华之早衰当氷霜之推挫恐零落之无时对残英而踯躅空怆悢於予思
梅花赋
若夫披香之殿重璧之台千花绕砌万卉罗堦争春先发冲寒早开超羣拔萃独有芳梅当其仙蕾方胎琼苞未绽袅袅繁条亭亭修?餐冰雪之凄清历风霜之凌乱羌不改其贞心亦何伤於岁晏尔乃微阳韵竹弱管飞葭勾萌欲坼枯荄未芽权舆气母絪縕物华东郊将驾南枝已花远韵孤情冰肤玉质世外相期林中独立深雪扃寒横参耿碧孤梦清遐一枝幽寂彷佛闻香依稀辨色日饯云迎时和景明风催淑气鸟弄春声倚楼笛暖拥帐香温粧嫌粉涴舞爱身轻何树非玉何花不琼亦有缃跗翠萼紫蕊红英緑华仙品绦树芳名凝脂镂雪异色同荣靡不返魂香寝濯魄瑶京绮因清极艶自幽生若乃薄寒未融暝色欲敛林非雾而非烟天如霜而如霰初掩抑以生愁旋低徊而入怨倚修竹以无人对流波而自远空山兮泬?四顾兮萧条霏微兮夜色摇曳兮仙颷月昏黄而送影露澹淡以凝条缄素心兮有恨翳缟袂之无憀盖其体含高洁性本贞萋天然之质秀出之姿煖然兮似喜凄然兮自悲嫣然兮独笑悄然兮相思占衆芳兮无衒色老空谷兮人莫知故乃即之愈淡挹之愈微淆之不浊湼之不淄可以含华咀秀扬芬吐蕤移根阆苑振采瑶池扇仙葩之芳烈効鼎实於明时岂与夫迟日园林深春楼阁柔木绮靡杂英纤弱乍菀兮乍枯自开兮自落艺畹兮幽兰翻堦兮芍药穠李兮芳菲夭桃兮绰约逞絶代之容顔鬬倾城之铅泽领上天之韶光竞人间之标格猗嗟梅也首冠芳丛霓裁雾剪粉销黛空虽自矜其国色能无待乎春工酿联珠之甘雨披缀铃之惠风非裁培之有意孰妍悦而为容愿东皇之长护无致惜於飘蓬
帝京元夕赋
翼翼神州巍巍
帝室逦倚丹霄规摹紫极万瓦翬飞九衢星密民物恬熙讴歌洋溢覩率土之升平奉
宸游於兹夕兹夕何夕厥惟上元孟陬之吉春王之尊一岁之首四气之原青阳肇令始和布恩彩鸠施惠白兽受言以届於是称令节焉於是仙琯调风澄晖散旭天朗气和春明景淑林雪尽而销寒河水开而坼玉湛仙掌之金波飘御沟之文縠鱼噞喁以泝流莺翩?而出谷梅弄色以初花柳垂条而始緑万象交泰百昌竞呈萃以乐豫兆以丰亨丽以皓月缀以华灯千枝吐艶万炬攒星素蟾银魄顾兔仙轮若乃宫观郁盘亭台层构青琐丹墀雕楹藻镂玉题交辉铜铺错綉衘照烛龙流光鸳甃花不落而长妍夜未央而如昼蔼佳气之葱芊罗瑞烟之粉糅祥光凝兮楸梓开仙响臻兮韶韺奏庆云霏兮凤辇过香雾浓兮鳌山秀以至五都洞逹三市喧阗星桥火树宝骑香軿靓粧缛野袨服藻川歌落梅之婀娜鬬穠李之鲜妍弛金吾之夕禁误铜筹之暁传咸追欢於乐岁并选胜於韶年夫其闾井悦康寰瀛清晏人鲜怨咨家多盈羡士女熙熙宴游衎衎兵气销而日月光颂声作而星云灿良辰并美景偕临天宝与物华俱焕审何道以臻兹知
皇仁之溥徧盖惟弘基积累醲化奫沦懿以文德洽以深仁天波如醴
圣泽如春合天下为一家引六合为一身故天不爱道人不爱情萐脯在囿蓂荚充庭风皥皥而自古物欣欣而向荣月金瓯以无缺灯玉烛而长明於是珍贶昭回太和絪緼因普天之同乐觇
一人之有庆集五福之繁昌介万年於
长信赓燕喜於椒房流鸿禧於鹤禁以豫以游伴奂优游紫霞陈翠驼献羞却鱼龙斥角觝罢楚腰屛齐讴颁大脯而露渥聆广乐而云流上有景福之赐下有南山之酬人间三五之夜天上十二之楼洵同民之为乐匪细娱之是求末臣颁扬乎盛世用纪美於千秋
南苑赋【有序】
南苑在都城之南旧名海子澶漫百里夙号沃瀛果蓏千区於焉滋植珍羣异羽充牣乎其中复道行宫纷萦乎其际左思所云?薮为圃值林为苑也盖其川原旷邈林泽逶迤秋水如空春波似縠烟霏夕羃霞绮晨飞云淡淡而四垂天苍苍而一色鳬鷖唼叶依然太液之池鱼鸟亲人宁数濠梁之境至其缭垣广衺驰道周?接雉堞而非遥瞻龙楼其不远云台九仞丹气回环春树万家清晖映带匪朴匪斵如跂如翬土不雕锼木无缇锦有唐后茅茨之制同夏王卑约之风
皇上听览余闲时临是地省耕观获常行补助之文表貉弊禽兼肄蒐苖之典杀不尽物乐以同民一豫一游皆成法度每至青阳之月白露之辰都人士女靡不延颈跂足以望属车之尘焉昔周人之歌灵囿乐翔泳之沾恩汉臣之赋上林美陂池之弛禁况在
圣明之代可无颂述之篇臣虽不敏敢献斯赋赋曰天下为家宅中作县握瑞凝珍贞符考宪错绣壤於尧封廓黄图於禹甸
皇居拱於北辰灵囿开於南苑俯洲渚之凭隆对河山之旷远地临冀野水?桑乾山从西夹海似东渐喷日薄月缨冈带川亘广轮者一百余里通灌输者七十二泉乃有嘉卉千畦琼蔬万彚缃叶紫茎红蕤翠蔕罗元圃之绮葱植青津之琅菜朝含露於芳葵夕负霜於玉薤梨枣之沃榛栗之饶鲜苞蕡实珍液金翘青绮门前五色并呈瓜瓞赤瑛盘内三春首荐樱桃又有瑞兽成羣仙禽接翼露犬纨牛黄支白泽翠羽之翰丹青彩翟之辉金碧沙融而并下鵁鶄波暖而飞来鸂?於是环以列卫缭以周墙离宫错峙峭宇相望绮疏藻井月地云窗金舖焕彩璧题耀光可以挹秋爽可以延春阳可以肄蒐狩可以閲畊桑
皇帝翊七萃於鈎陈御六龙於雕轸指芳乐之平川接华林之胜景凤盖平飞霓旌斜引野旷城遥林长路迥层台云绕曲榭星悬波明仙仗风送繁弦宝扇抱月金炉挹烟驰道则五里十里广殿则七筵九筵时省耕於东作每观稼於西田於时丽日迟迟和风习习花动香来桐垂乳滴雪茧盈川绀辕在籍桑柔而鸠妇频呼草浅而雉媒始出良耜盈郊懿筐在室洒灵雨於万家濊湛恩於九陌徂暑维秋金天火流凉颷乍肃寒潦初收红疎枣圃緑蔓瓜畴见銍艾之如雨喜污邪之满篝登神仓而岁有挹
圣泽而云浮若其露暖当空霜黄遍洒二日其同三时多暇九节歌狸六闲调马并驱甫草之中并试长楸之下巧心穿叶迅足腾光千乘竞捷万骑争骧按鹰大野弋隼高苍发六豝之同穴贯双雁於连行虽举烽而行釂宁合围而掩藏既乃布惠展仪储精凝虑豳风在前虞箴当御翺翔乎礼义之园游憇乎诗书之府德弥性以有常乐同民之是与况复樵苏不拒雉兔斯求有陂池之乐利无禁籞之呵留丹水紫渊无劳於填堑兰唐蕙圃不假於收罘制犹狭於文囿歌先传於夏讴愿奉翠华之幸长承
清跸之游
太极图赋【并序】
太极图者宋儒周氏濓溪之所作也自易言太极至周氏演为图以授程氏明道伊川阐河洛之微言接洙泗之遗绪千圣之统万化之原於兹益明厥功甚钜按太极图说无极而太极乃是道体之本然而由後天以合先天定之以中正仁义主静立人极者其功全在於圣人此周氏作图之本意也因推其义以为是赋焉
原夫形象之始物则之初权舆化育圅蕴苞符冺声臭於帝载筦槖龠於天枢惟太极之为体实衆理之所储宰万化而非有体至妙而非无首发明於大易继阐绎於先儒固演之而为说亦揭之而为图自非灼见夫道原者其孰能以与於此乎尔其一气既分二仪初立乾直以专坤翕以辟运元毂以同规控方舆而奠极资始生以何穷位清宁而咸得孰主宰是而德合无疆孰纲维是而健行不息万象森布列曜着明宣以四气丽以五行气隂阳而互宅质刚柔而并呈察广轮之异数审流峙之殊形孰根柢是而往者不匮孰机缄是而来者常新或动或植分区别质谁为为之而生物不测或浊或清受气含灵谁为为之而嬗化不停是惟太极立乎最先孕育气母翕张道缄其体廓尔其理浑然静以生动其通也不滞动以根静其复也不迁恍兮忽兮非方所之可执冲兮漠兮讵端倪之可言气乘机而日出体储用而内?即一物而各具会万物以同原如一画之开天在在皆易如万川之落月处处皆圆此太极之为至妙而斯图之所由传也若乃无极之真二五之质磅礴絪縕妙凝保合其在於人独灵於物既受性而秉彞亦形生而神发滙五德於灵渊分三才於天臬究睿思之若神知圣功之作哲虽一本而万殊岂同途而异辙然而修悖各异顺逆攸分性近习远道疎物亲孰修道以垂教孰明善以诚身理虽原於太极功尤待於圣人故乃流归本披枝见根旨以说畅义以图陈揭濂洛之性旨阐洙泗之道真启圣朝之统绪资睿学之高深於是流连披览缉熙懋勤金追玉琢日引月伸乃体无而宰有乃执一而御纷藴之在躬兮仁义中正措之在世兮礼乐政刑化普汜兮无外德含弘兮好生播太和兮盎溢流元气兮奫沦风浑噩兮弥古俗恬熙兮愈淳浩浩兮识至治之有象荡荡兮恍太极之无名摅管窥以仰则兮吾又何以测广运之所存
经筵赋【有序】
皇上体备生知圣由天纵嫓轩皇之敦敏迈岐石之诞登勤政爱民亲贤好学千圣百王之统悉滙於心传五经六艺之文咸通於神解牙籖夜拥穷甲乙而忘疲
彤幄晨开历春秋而靡间岁当协洽月在夹锺爰启经筵再陈讲义阐中和之性理探河洛之微言罔不敷扬用资启沃虽蕴含高厚非蠡测之能窥而运际文明寔颂扬之莫罄末臣幸逢盛典载拚载欣敢竭疎庸敬献赋赋曰
猗
圣皇之受命接道统於羲轩阐珍符而秘启探宝筴而苞宣绍唐虞之曩烈抉河洛之遗编道下济而交泰德健行而协乾殚就将於夙夜勤学问於
经筵於时丽景垂天青阳协律献节初开仲春始吉命宗伯以诹仪咨灵台而撰日立铜史以司声候玉绳而辨色开阊阖於彤扉拱云霄於紫极覩凤盖之晨飞见銮舆之晓出乃有千行卤簿三署严更翔鵷列陛振鹭充庭曳棽离之虹旄飘狎猎之霓旌?如云而五色扇似月而重轮建九斿之仙仗会千官之火城丹墀兮绦闼绮疏兮交错瑞霭兮絪縕祥光兮景烁宫漏袅兮出花迟炉烟萦兮垂柳弱焕奎璧兮旭日光奏箫韶兮钧天乐
皇帝乃御保和之殿陈九摈之仪发琳琅之秘吐珠玉之辉上公执简名卿侍帏微言析奥深心剖疑搜羲文之精蕴穷性道之渊微既海深而岳峻亦
天高而听卑虽鞀铎之有采讵尘露之能裨冀刍荛之可择庶葑菲之不遗乃罄葵心乃摅竹素仰企
渊衷昭兹
王度披玉宇之祥风挹天章之调露矢一德以扬言瞻九重而披素抗古迹而为昭荷天衢而生慕若乃牙籖玉轴锦帙芸编交分循览日昃流连掇仙葩之璀璨掞睿藻之芳妍洒十行之珠翰染七襄之宝笺洽文德於四国披风声於八埏学既隆而加殖心善下而弥?岂与夫丽正迩英石渠白虎订异参同蹈常袭故修诵说之虚仪饰师儒之文具相絜量以齐观可同年而共语也於是储精冲穆宅思优游考庸世室受策介邱定三统之建稽五德之畴明堂辟雍缉熙之化洽升中巡狩旷坠之典修翺翔於仁义之林薮浸潭於道德之源流含咀於艺文之英萃斟酌於儒雅之谘诹扇芳烈以届远贶贞符而阐幽被光华於四表巩历服於千秋末臣扬扦乎盛世用敢作颂以宣休颂曰於铄我
皇德茂隆兮缉熙夙夜昭有融兮作君作师亶明聪兮允恭克让心谦冲兮讲幄时启亮天工兮思以作睿懋圣功兮化被六合流醇风兮
一人有庆万方同兮
上林春燕赋
美上林之巨丽擅汉苑之芳菲萃九天之淑景荡二月之晴晖草成茵而萋碧香生树以霏微揽韶光之在望见彩燕之交飞尔其翠袖缤纷红襟容裔紫绮裁裳元云剪袂翔不千仞来逾万里警霜露以言归随阳和而自致双栖玳瑁之梁并集珊瑚之砌既乘候以知几亦托身而得地乃若褉辰未届社日初临绿杨帘幕红杏园林泛崇兰之晓吹酿微雨之春隂啄芹泥之清润搴蕙幌之深沉拂差池之妍影弄呢喃之好音喜故人之无恙傍旧垒以重寻至於绿水银塘游丝芳树冉冉残英依依落絮乍高兮乍低自来兮自去受风兮欲斜蹴花兮如语惜绮节之渐颓对流光之将暮似展转以含情向斜阳而欲诉岂如借栖阆苑托质瑶宫芝田蕙圃蔼日光风陪琼林之游讌穿玉树之青葱憩藻房之婉娈度珠缀之玲珑掌上呈姿并矜舞态钗头比玉低颭歌容彼夫列栢之乌枪榆之雀翠羽翩翾雪衣绰约雕笼闭而长闲金弹飞而乍落虽饮啄之自娱何樊笼之足乐讵若乌衣艶色大厦重闉栖游画栋翔集花茵风恬巢稳泥暖雏新祀高禖而迎候秩元鸟而司分天假之以羽毛人贮之以连云与迁莺而并起长流玩於芳春
朝会宴飨乐章
太皇太后升座奏永平之章
嘉乐
圣母德容穆穆合撰坤元以涵以育銮辂在陈玉衣有郁展哉
皇仪礼明乐淑亿万斯年受兹介福
朝贺奏丹陛乐
彤庭弘邃曲礼攸崇六宫式序千官景从慈云流?下帡上幪自南自北自西自东万方来贺曷不肃雍昭哉圣孝其乐融融
还宫奏寿平之章
天佑
皇家景命洊申宫闱重庆繁祉川臻诒我有糓用启後人锡厘衍祚蛰蛰振振六合内外莫不尊亲
皇太后升座奏豫平之章
有懿
慈闱惟天下母厚德之符含弘九有式嗣徽音以昌厥後福禄来同如山如阜我龙受之遐不覃厚
朝贺奏丹陛乐
品物光亨两仪清泰展礼有容式瞻嘉会金石相宣贯珠编贝思媚思齐德音四沛以介繁禧万年保艾曰夀而臧曰昌而大
还宫奏顺平之章
百礼既洽灿然有章瑞云承盖丽日舒长以天下养怡愉未央言旋彤幄鸣豫储祥
一人有庆万寿无疆
皇后升座奏淑平之章
天清地宁俪尊
宸极表是王风
母仪万国体顺含章茂明内德福履永绥乃燕乃翼
朝贺奏
采章有蔚令典告?还规折矩鸣玉璆然恩流樛木泽被云天威仪秩秩率履无愆修齐我
后地道承乾
还宫奏嘉平之章
椒宫奕奕隂教修明褘衣有曜环佩和鸣礼容孔恪万福来成关雎之化流美风声
皇太子升座奏昭平之章
煌煌谟烈受天显命启佑元良万邦以正日重其光星辉海润寖炽寖昌无疆惟庆
朝贺奏
胄筵式辟云物呈珍金相玉粹光辉日新济济多士用备宫臣有冯有翼大猷是遵履敬思孝媚兹
一人
还宫奏咸平之章
青宫诞啓有秩其仪正体毓德百禄是宜继明以照景光淑熹垂绪万年翼我丕基
皇帝升座中和韶乐作奏隆平之章【朝会】
赫矣天鉴眷求惟圣保佑我
清既集有命假乐
大君天位以正涖下有容鉴於万方念兹崇功骏命孔常
还宫奏显平之章
於昭
三后诞降世德亹亹我
皇克艰衮职治定功成中和建极龙飞在天凤仪於庭式奏王夏垂亿万龄
万寿升座中和韶乐作奏乾平之章
二仪清宁三辰顺则维
帝凝命圅冒区域仁恩广覃至於动植久道化成隆功骏德
圣人多寿年世万亿
还宫奏太平之章
鉴观惟德丕命惟
皇肇兹夀域薄海要荒物性茂育民俗乐康冠带之国望斗辨方曰惟万年同於昊天
元旦升座中和韶乐作奏元平之章
於穆
元后敬授人时四时和令三阳肇基鸾路苍龙载青其旗迎气布德百工允厘行庆施惠及我烝黎
还宫奏和平之章
有奕元会
天子穆穆蹡蹡羣公至自九服正朔所加海外臣仆率土惠怀万民子育千龄亿祀永绥茀禄
冬至升座中和韶乐作奏遂平之章
朝符在握道转鸿钧天心见复物始资元景长舜日纪协尧春玉琯应瑞宝历肇新衆正在位辅翼
一人
还宫奏允平之章
万国在宥一阳斯溥渊默临朝天职修举君子道长骈珪聨组占日书云产祥降嘏宜阳而阳宜雨而雨
小宴升座丹陛大乐作奏恊平之章
圣皇涖止穆穆皇皇百尔卿士章服斯光吹笙鼔琴式燕嘉宾万福既同归美
一人
还宫奏兴平之章
湛湛露零维丰之芑猗欤在公思皇多士宴示慈惠以洽百礼敬慎威仪福禄来只
郊祀导迎奏佑平之章
皇天有命
列圣承之我
后配德文匡武绥海隅宁谧神灵宴娱於万斯年流庆降厘
庙祀道迎奏禧平之章
於皇绍烈累熙重光销铄羣慝我武奋扬肃肃清庙峩峩奉璋奠鬯斯馨祚命无疆
诸王百官谢
恩见朝丹陛大乐作奏庆平之章
皇覆万?品物咸亨九宾在列百译输诚济济卿士式造在廷
帝仁如天
帝明如日亲贤任能爱民育物礼备乐成声教四讫
外藩谢
恩见朝丹陛大乐作奏兴平之章
天尽所覆以畀我
清我德配命涵濡羣生万国蹈舞来享来庭俣俣蹲蹲视彼干戚天威式临其仪不忒
圣德诗【有序】
【臣】孙遹稽首顿首上言伏惟
皇帝陛下即位以来於今二十年敬天恤民敏学勤政夙夜孜孜图求治理西殄关陇之寇南定瓯闽百越之叛以除去民害今又讨诛逆贼吴世璠尽收六诏之地布寛大之
诏与天下更始东西朔南幅员万里一乃心力莫不悦
服作息之民跂行蠕动之物沾被
皇仁咸得其所太平之符千载一日【臣】备员翰林出入阙廷之下亲见
皇上文武圣神功德甚大推校古今无与为二因伏自
思念翰林之官执笔扎以事
上咏歌颂述乃其职也辄不自揣度窃取古义恭撰圣德诗一篇上呈
睿览虽词理浅陋而据切事实庶以宣明
主德传信於天下後世诗曰
皇帝圣武天下畏怀赫斯一怒於滇之池惟彼滇池介於南陲逆臣三桂狡焉盗魁挟其骄黠徼乱自资腊人而噬为狼为?毒则不翅矜寡有辞
皇帝曰吁庸可贷是龚行天罚我不敢私爰命宗臣九罚是加中璋七寸鼗鼔熊旗兵以义起诚不在多日舍三十不棘不舒一举湘楚再下牂牁降人载路镞刃不试桂冥殛死身为灰糜凶孽世璠稔恶不囘怙恃其险以抗於我惟官臣泰鼔行疾驰塔及毓荣各以兵随会於城下环其外陴夹弓絜矢冲车峩峩刍荛不淫惟敌是求紬臂搤吭胸腹溃离羣丑摇心则内自猜还相告语齎咨涕洟釡鱼槛兽其何能久天地之大独外我侪胡不思服束身自归生缚巨憝即刑有司璠见窘蹙势益孤暌退自刎颈几免刲劙十月戊申城门大开斩送其首皆縻以来有拲有桎厥囚累累号而匄命觳觫悲哀遂入其城抚而谕之殱渠宥胁毋怛而疑滇户十万呕呀欢喜农不释耒市?不移脱去砧俎以敖以嬉昔在闽越国之藩维负国恩宠实相党比如木之蘖如蔓之滋樛结牙互不可芟夷乃蹷其本乃伐其枝临以一旅莫余距违罪人斯得戮於甸师陇蜀之阻塍埒峻巇大师之届若蹈平地既铭劔阁山川永底有逋者寇窜处海涯戈船所指翦为鲸鲵鳞介之族袭我裳衣滇之旷诛为日久矣今也戡定六合一家是惟
皇帝与神合谋制胜於中发策决机岂无立慬【音芹勇也列子以立慬闻】熊罴虎貔进止倚伏一禀成规功烈甚大无与陟跻师武臣力莫之敢尸幕府告捷列上其事函首万里至於京师与衆共弃掲诸九逵乃蠲吉日献功报祠告於
宗
祖
天神
地设大恺乐干戚幢麾牲牢玉帛燔燎瘗薶殷礼肇举景光淑嘉?如有闻肸蠁况施乃
御正殿颁下
诏书大赦天下悉与涤除减免租税已责去讥收养介特赈贫恤灾策勲军帅析组剖圭慰劳吏士优赉有差褒显死事易名赠阶推恩中外周徧广该公卿大夫洎我士民踊跃拚舞幸际昌期愿上功德升之介邱并集阙下进而致词
皇帝之德不杀而威惠此南国安民丰财以惩不恪?然知畏永永率俾无有效尤
皇帝之德仁育义裁并包兼覆细大不遗泰远於东大蒙於西朔南攸暨膏泽渗漓
皇帝之德合撰两仪五纬顺序阳雨曰时年以屡丰万邦以绥动植之类罔不恬熙
皇帝之德止於孝慈以天下养融融怡怡我翼我燕我裕我垂惇叙姻族泽及天胎
皇帝之德敏而狥齐典学终始释念在兹表贤简能放黜邪詖主静立极以位二才
皇帝之德恭俭身持屏斥浮靡御此缯绨服用澣濯器不雕几崇朴敦本四方以化末【臣】不敏业在颂歌再拜稽首作为此诗式臣庶千亿万祀
赐宴瀛台纪恩诗【有序】
皇帝践祚之二十年秋七月二十有一日
召满汉诸臣五品以上及翰林科道官
赐宴於瀛台侑币既颁上尊是锡
温纶叠沛慰藉有加礼成复有莲实菱藕之
赐羣臣咸醉饱而出捆载而归感戴
皇仁沦浃肌髓【臣】小臣也猥以备员史官与於旅食蒙
被
恩泽优渥踰涯罄竭涓埃
高深莫报敢循官司之掌窃申颂祷之情敬上七言诗
一首凡千有四百字为一百韵具述
圣天子所以勤勉臣下德意至深至厚庶宣美於今兹
用扬休於来叶诗曰
瀛台仙卫展
皇仪瑞霭絪緼曙色披方切怔营瞻紫极忽闻宣唤出彤墀滥竽执简慙官守锡宴承筐荷
主慈是日山河殊爽垲神州景物正恬熙飞葭玉琯鲜飈应听竹金门素律移残暑囘凉曦湛露薄云笼晓漏秋曦共欣下济光明会并命来游陟览时西极嵯峨银作牓南冥漭沆璧为池丽城迥接朱霞表复道斜萦渌水湄太液中开波浩荡缭垣遥属路逶迤芳荪桡傍圆沙驻彩鷁舟从曲岸舣歘尔乘槎翩欲逝斗然泛海愕还眙双丸吐纳隂阳剖万象溟蒙宇宙弥似有河源千里注更无地轴九垠垂稍穷津涘舒孤眺渐近川原辨四维轻櫂随流沿复泝清晖入抱憺相怡白苹嫋嫋潇湘渚翠荇樷樷雁鹜陂百尺修缗搴瑇瑁一奁明镜拭瑠璃练江不动纎萝影珠浦长涵片月姿鼔枻重敎缘菼薍疏渠为别贮澜漪颇饶菱芡纷漂泳最好芙蕖静旖旎嫮质雅堪香雾濯靓粧微向午风欹瑶翰竞弄沈浮态琼翼留栖婀娜枝戏叶喁喁腾锦鬛巢茎往往跃苍龟旧传阆苑应非幻亲到钧天却自疑便拟凌霄听广乐妄希刷羽渐高逵丹梯黛璧还相映绀宇红亭恍在斯钩盾田塍原绮错建章宫观恰星摛楼迎颢气融金掌殿倚晴空敞绣楣缇幕徐褰翔凤咮画桥平偃宛虹鬐槐隂结盖苕苕立兰臭生襟细细吹佳卉芊绵青羃?层岚缥缈碧厜?景移栝柏娱澄旭籁发松篁韵远颸是处祥烟浮藻井数行緑树隐罘罳当轩始爇回波篆遣仗初收拂霓旗文囿何妨来雉兔尧阶仍未剪茅茨因无阙政封章少为有元音刻漏迟倚佩尚思求共理挥弦犹复致畴咨
圣朝不隔堂帘义
天语频申慰勉词熔铸由来归大冶恪恭咸此赖洪施合樽旋
召华裾集束帛惊看
宠赉随八茧新缫三就采七襄旧絍五总丝比闻王化追覃葛尽斥穠装曳薄絁况遇
至尊凝黈纩仅教致美在宗彞弋绨自御班朝服织贝偏充好用资弥觉
皇仁被体重敢渝臣节上衡持蓆衣遂得蒙安燠旅食还当示等衰坐接孤卿交履舄人偕伯仲和埙箎蕙纕暂解何容裔艾绶争悬倍陆离小藉柔苮罗席几半拈弱锡就盘匜宰夫饰具差鉶豆酒正程材荐醴炊出雕胡光可监溲来粔籹?於饴馔行鹅炙芗薰品羮芼蓴菹草木滋糁入茱萸名正酱齐成芍药作凝脂泄宣辛烈需椒桂雕镂廉深视鼎鼒自是烹人调水火非关肉吏别渑淄再逢列籞供蕡实适值司罍授缥瓷会见繁昌徵物产并将恭俭训官师赤心先饷重针枣雅操谁当订座梨的烁珍苞歕秀液缤纷硕果浥寒澌分甘乍喜身多幸佐饮真令乐不支蒲阪冬醪含沆瀣?湖春酿泼酴醿漫劳膳士酧加觯
特遣亲臣劝媵巵执法讵须忧豸史属车宁必羡鸱夷涤烦顿疗相如渇沈陆堪忘?倩饥强对酒枪成蜾臝剧怜茗盌莹蛟螭龙团乳煖春盈握雀舌香浓雪满匙酣洽可无吟蟋蟀低徊又见薄崦嵫侵寻执烛防情溢伛偻循墙竞职思卜昼礼成皆醉饱自公辞退更将贻析酲薯蔗徒虚语消食梹榔亦谩辞荷本贞萋芬未沫薏尤清苦湼难缁咀餐菱藕能苏肺凛冽氷霜直沁脾岂意枯肠尝禁脔他年饥吻厌园葵樵苏不爨应休琏鲑菜长贫庾杲之说饼曾闻思饵献鲜空诧想腴鳍宾筵幸覩壬林盛俊味还探丙穴奇折俎也知
恩独厚加笾窃恐分非宜祗惭菅蒯孤生贱猥受圭璋特逹知归院几经花底度戴天私作管中窥
德逾轩昊弥谦抑
泽覆垓埏益渗漓勒岱铭嵩升懿烈觐文扬武际昌期两宫尊养无疆庆贰体元良有谷诒夙夜常存惟道?暄寒不辍是
经帷
躬修浑器符乾曜
手纂舆图奠地祗廵幸只缘亲稼穑蒐苖端为肄熊罴象鞮早已输琛賮卭筰俄看折箠笞岁植鷄竿疏讼狱时悬豹簴采箴规商霖每应桑林祷淇竹奚烦瓠子祠蠲赋恩稠还振廪赐酺
诏下又行糜勤民喜见丰年屡招隐忻将好爵縻上相谋谟咸缉亮庶司擕仆各委蛇璇穹恍惚来储祉宣室从容介受厘景况昭囘神气合
宸居肃穆治无为升平岁月多闲暇交泰
君臣有燕私灵沼笙镛同乐岂卷阿车马尽闲驰惠沾翔泳初何限润及区萌讵有涯絶胜壶觞修洛褉陋他箫鼔祀汾脽嘉鱼试叶崇邱咏鸣鹿重赓小雅诗愿被六英扬盛事长歌
万寿巩丕基
盛矣丽矣使人茫乎望洋向若而叹然细寻之叙次周浃音节自然所谓人巧极天工错者虽使扬马复起犹当退三舍避之何况余子【尤悔庵评】
圣祚无疆词【有序】
钦惟
皇帝陛下圣文神武
睿算无遗
亲总六师三临絶塞逆贼噶尔丹歼?余党畏威慕义降者?至西北万里荒远之域咸隶我版图既振旅京师告成於
郊
庙社稷名山大川加上
徽称沛
恩天下又饰官方修内治勤求化理务抚绥休养其民自诸王暨大小羣臣生儒耆老凡数万人稽首
阙下固请崇上
尊号
皇帝谦德尊光推而勿有猗欤至矣
功德之崇闳
声教之广远自书契以来推校帝王无与为并诚乃巍巍荡荡隆三羡五
圣祚亿万年无疆之庆也【臣】叨佐铨衡兼官翰院恭撰
五言诗十二章以
献冀得附於六义之末颂扬万一焉
睿筴函三略威弧静八荒
武功成偃革
文德洽垂裳云日尧天敞时薰舜乐张微臣同虎拜圣祚永无疆
玉銮初幸处朔塞有飞霙细草搴逾秀寒泉挹更清阳和囘雁碛春色绕龙旌果见欃枪扫吹铙奏凯声涓流还巨壑枯枿亦长林再驾劳
当宁三驱诫失禽弛弓军礼肃挟纩
主恩深雨雪无淹久欢闻杕杜吟
画组开戎幕绥旌耀武车
六飞三出塞四海一为家玉障今无外黄图昔有加虞廷声教远只是限流沙
圣德如天覆无私万物春呼嵩皆赤子欵塞亦王人地接云霄近
恩沾雨露新殊方成乐国从此息风尘
四荒仍絶域疆索古难施虎旅扬旌日狼胥折箠时图嫌王会狭功诮鬼方卑合检东封玉
明堂坐受厘
共覩成功易方知虑始难频年纡
睿算万里控
宸銮协策天人应还师袵席安
皇心非远略兵力未全殚
遂返西征斾天闲驾玉虬
琱舆双凤戟仙仗五云斿佳气河山迥荣光草木浮羽林无止?歌舞遍神州
大恺声容盛
中朝典礼崇殷勤下
明诏肸蠁荅高穹偃武占文露疏勲趂景风何当窥寸管珥笔纪
天功
淳化弥三极
清衷凛万几激扬先吏治隐恤在民依幽蔀渐膏泽光天丽景晖犹勤衢室问昃食更宵衣
展矣膺
鸿?皇哉与古符虚中则图范谦受接唐虞
紫涣温相谢丹诚迫未输无由名
帝德击壤共康衢
七德光仍鬯三登颂屡闻
皇风春浩荡协气日絪緼蓂历无穷叶蒿宫有庆云万方同寿岂长戴
圣明君
松桂堂全集卷一
<集部,别集类,清代,松桂堂全集>

[book_title]卷二
钦定四库全书
松桂堂全集卷二
吏部侍郎彭孙遹撰
御试省耕【限二十韵】
青阳临左个
皇路庆由庚绮陌韶华徧丹霄丽旭晴九斿清跸影万乘属车声兰圃吹尘尽芝田拂盖轻春光三月好仙仗五云迎辇道遥相峙鈎陈静不惊林花飘凤幰堤柳拥霓旌幽薄芳堪撷寒塘涨已平泠风勤问俗灵雨待销兵为念民依切频劳
法驾行人皆忘
帝力
后自重农情畿甸恩膏沃郊原淑气盈千村修黛轭一墢涖朱紘草煖深藏雉桑浓细啭莺懿筐来献茧良耜去催畊终亩登周颂蠲租陋汉京嘉禾同颖秀瑞麦两岐呈地迥
宸游畅时和
睿赏并负暄迎妇子撃壤应箫笙
圣治先崇本长春玉烛明
日长至【二十韵】
四序属元英三阶灿玉衡绦杓方北指金翼正南行晃朗孤轮涌回环九道平乍临牛斗度遥暎凤皇城祥霭开瑶甸澄辉散绮甍山河弥广大霄汉转高明绣线丝初永葭灰气已盈灵台云物丽铜掌露华清柔荔争含秀芳芸竞向荣历元千岁合化龠一阳萌是节乾苞启中天曜景呈践长迎宝筴会极拱神京苍璧修殷荐黄锺辨雅声百僚趋剑佩六变奏韶韺缥缈疏龙殿棽离析翠旌上觞皆硕辅献履亦名卿珍贶凝轩鼎仙音律舜笙呼嵩知
帝眷祝华见舆情瑞旭重光现
皇衢万象亨小臣欣就日葵藿愿同倾
中秋应制【二十韵】
素律迎西颢丹霄逼上清虹桥舒夕霁虬箭报新晴薄暮祥光合当空丽景呈金波初皎皎银汉已盈盈弥觉凉宵永还能彻夜明云消鳷鹊观秋满凤皇城庭鹤寒相警林乌暗自惊液池霜练浄黼帐兽烟轻楼阁堆琳碧轩楹缕水晶地疑蓬岛接人在阆风行胜境芳时会宸襟爽气生推迁观节候流览撷菁英紫萼湘兰秀丹葩岭桂荣天香衣上落仙吹月中鸣彷佛聆三籁依稀奏五茎赋吟冰雪句曲按羽霓声龙鼎调尧膳鹅簧叶舜笙
九重留睿赏四美畅
皇情游豫知同乐讴歌见太平小臣摛短翰长愿颂由庚
南苑讲武【二十韵】
垂衣文教洽偃革武功成帝业虽无外王师尚有征岐阳传茂烈淮浦着英声并自高千古谁能去五兵鸾旗清道启凤盖属车行
宸跸今南苑神畿旧北平丹山遥拱护碧涧竞趋迎太閲乘冬令中权授夏卿鱼丽环黼帐鹤列辨银钲莲锷流虹疾霜蹄逐电轻何烦歌甫草殊胜凿昆明挟纩君恩渥同袍士气盈驺虞歌并叶虎旅技同呈尽合三驱礼齐称万寿觥长杨朝弭节细柳暮归营隐隐闻笳吹悠悠见斾旌指麾由
睿略挞伐轸
皇情僰道剸修兕衡湘剪巨鲸寰瀛调玉烛符瑞集银甖更举登封典芝泥勒令名
西域献狮子【二十韵】
化浃寰瀛泰时和?县康勲华高曩烈符瑞集今皇玉帛绥羣服梯航萃万方珍毛来上苑奇兽出西洋白泽标名古金精禀质良爪牙堪服猛图牒久呈祥重译山川远弥年岁月长端由文德洽坐使
国威扬効顺同轩帝称兵异穆王章和徒纪汉贞观漫推唐我
后仁风被中天景命彰驺虞方在囿鸑鷟更鸣阳萋菶梧初引缤纷草竞芳衔书腾赤雀抗陛立神羊并已登灵囿何须问越裳远人修土贡
圣主戒禽荒异物原非宝
宸衷自有常义林时揽撷学圃日翺翔螭笔歌宛马鸾车屏翠黄小臣瞻舜治拜舞共跄跄
温泉【二十韵】
璇图开永命宝历卜遐昌河洛争凝瑞山川竞效祥乾符呈德水坤轴涌温汤回带神京北斜萦紫塞傍醴泉随地出灵液溯流长喷薄还终古潆洄此滥觞上疑星汉接下有烛龙藏媚泽珠为燧寻源谷是阳焦溪遥合泒邹律迥回阳沍节无停雪严寒不受霜琉璃分皎洁珠贝泻淋浪宝幄通驰道金堤拥缭墙薰风时拂拂旭日转沧沧直讶炎洲近终嫌沸井凉涵濡皆
圣泽吐纳亦荣光濯垢神清霁蠲烦思发扬何须黄竹咏殊胜白云乡浩荡恩波濶端能及万方
中秋经筵【二十韵】
邃古苞符辟中天历数昌山云初启瑞河洛更凝祥授简神龙出衔书宝雀翔羲轩垂统远洙泗濬源长道法贻
昭代心传属
圣王讲筵勤学问秘阁盛文章辨色临轩蚤诹辰撰日良桂宫秋荐爽兰殿晓生凉繖扇迎
鸾驭簪裾引鹭行执经皆硕辅列陛尽仙郎缥笈黄金轴瑶函白玉装一元包象繋半部致平康奥义徐紬绎微言细阐扬讵能增海岳已若见?墙璿度存渊穆葵忱喜拜扬地如游策府人似访汾阳余润波澜濶流徽翰墨香琳琅纷入抱月露漫盈箱偃羽呈尧舞挥弦绘舜裳寸蠡将弱管何以测汪洋
赋得月宇临丹地【二十韵】
月宇郁峥嵘迢迢逼太清青霄缘直上丹地此高擎燕雀窥珠网星河接绣甍金枢悬自转玉斧琢还成屏障吹云母罘罳漾水晶元霜流皎洁颢气挹鲜英宛向虚无出真从广漠生花林春冉冉香雾晓盈盈絶汉离宫度因山阁道轻陂陁承画栋缥缈架雕楹已似临琼岛何须问赤城霞蒸光并绚虹亘色逾明徙倚舒遐眺留连惬胜情川原何旷邈楼观更纷萦桂醑仙杯渥霓裳妙舞呈殿仍甘露号人作阆风行宴镐扬周雅歌汾陋汉京浮桥斜过骑落照晩衔晴游豫当年盛君臣一德赓开元遗咏在千载想昇平
春雪【二十韵】
春满九重天花飞六出妍彤云迎曙色瑞雪入新年淅沥交兰沼缤纷拂蕙晓凝铜掌露煖逼玉炉烟蝶径梅沾粉莺林柳着绵琼枝还旖旎瑶草正芊眠澄景开遥岫清晖散广川因风疎更密?树断仍连楼阁虚无里河山眺望前岚光深峭蒨波影静?娟郢调双声合梁园一赋传至今犹宛在怀古转悠然颢气
宸襟集佳辰
睿赏偏登临元圃宴拱揖藐姑仙地接三神胜心存万物先祁寒频念切远戍几人还有岁占禾麦无衣恤井?阳和回禹甸温律动虞弦喜见
皇仁被忻逢惠泽鲜不须黄竹咏歌颂遍垓埏
赋得雨中春树万人家【二十四韵】
春树雨中妍人家万井烟韶华明绮甸淑景媚芳年点缀皇州丽参差紫陌聨雪销金掌外冰坼玉河前细缬铺铜沼轻尘散锦韀泥融知燕喜谷暖见莺迁卉物看如此河山思渺然远心纷入抱逸兴邈孤骞岚翠浓堪摘林光净可怜楼台寒漠漠水木静娟娟鸡犬新丰市桑麻下杜田地仍三辅旧俗向五陵传赐酪分槐火疏渠试石泉清晖遥映带佳气霭葱芊相对
宸襟畅来游
睿赏偏离宫通汉塞复道俯秦川稍出青门曲还过素滻边溪莎迎羽葆堤柳拂旌?一税星言驾重修月令篇杏花红旖旎菖叶碧连蜷籍有朱紘在居无黛耜悬峰阴摇晩色鸟语叶繁弦问俗泠风至乘时惠泽鲜不须郇伯咏沾洒自云天
赋得天地一家春【二十韵】
春回天地泰淑气满寰瀛有道君王象无私覆载情一元资茂育万彚达勾萌小暖融冰监微寒散玉霙苍龙扶宝辇彩燕起雕楹蔼蔼阳初煦欣欣物向荣丹霄双阙迥绮日九衢明宫柳销烟润林梅卷雾轻桑麻同畅遂鸟雀自生成禁籞皆灵沼嘤鸣尽友声如薰风转蕙似醴露承茎卉木祥光溢河山瑞霭呈
皇仁深共被
帝力荡难名解泽将行惠甘霖为洗兵八荒归户闼六合荷昇平已见人和洽还看土脉盈懿筐来献茧良耜去催畊
圣寿陈尧酒仙韶奏舜笙律应吹太簇诗欲颂由庚治世余音在今朝喜再赓
赋得春雪映早梅【二十韵】
春雪舞雕霙春梅照绮甍雪迟如有待梅早似相迎银海千层合琳枝几树明乍飞犹弄态交映倍多情错落开池籞缤纷拂户楹临风争婀娜得月并萦盈露筱遥分影霜禽暗辨声夕霏绡袂湿晓梦蝶魂轻冉冉花兼絮冥冥雨更晴郢歌传玉笛陇信报琼英薄暝依微见余辉潋灩生色香空不染臭味淡相成东阁耽幽寂西州抱洁贞纵因时序转未改岁寒盟皓质卑桃李灵区匹阆瀛人无黄竹怨仙是绿华名览物心弥旷澄怀境至清芳流梁苑简瑞贶傅岩?御陌瑶光遍天葩淑景呈浩然窥太素淳化复何营
太液晴波【二十韵】
太液绕宫城春波入望平沧池传旧蹟瑞霭敞新晴翠縠笼烟浅青苹卷雾轻斜从金阙度遥向玉泉生空水余霞映寒晖竟日明百川来作?千顷挹逾清缥缈飞银蝀嵯峨跨石鲸鳬鷖纷唼喋兰?淡萦盈鱼藻游相乐鸥沙梦不惊静含楼阁影细戛佩环声仙境邻三岛灵台接九成文漪何潋灩薄暮更琤泓色净澄江练光涵若水英虹梁花外转凤舸镜中行徙倚舒幽眺留连惬胜情搜奇罗玳瑁弋远下鵁鶄何事登濠濮真如上阆瀛宴觞周大雅风咏汉西京地迥宸居壮年芳睿赏并临流思欲济还拟濯尘缨
赋得龙池柳色雨中深【二十韵】
龙池春水生曲曲抱瑶京柳暗拖新雨花浓失旧晴缘溪枝婀娜叠浪色晶莹点镜青蛾湿窥人翠黛明一泓波自照二月草初萌袅袅吹鱼藻萋萋傲野苹林阴深欲暝岚气静如迎影净湘纹縠光流楚竹笙揽游吟白傅感物赋兰成泥润频巢燕簧寒未啭莺拂堤千万树映水两三茎濯月姿逾皎因风态倍清烟笼偏妩媚雾锁转葱菁浓緑低帘幕空苍漾槛楹蓬莱仍
帝里兴庆即仙瀛蕙沼铺澄练荪桡击素琼上林眠乍起太液拂还轻天近偏多泽恩深独向荣
宸游回凤辇
睿赏引霓旌留待朝来霁追欢会玉缨
春云【二十韵】
淑气报新年灵台测候先瑞云何缥缈仙霭并清妍乍浥金茎露长含宝鼎烟象呈丹极迥望入绦河连旗影双龙度珠光九曲穿七襄成帝子五色补娲天屏翳骖湘渚丰隆驾洛川巫阳峯十二瑶岛路三千擘絮垂杨外吹鳞绮浪前风恬澄碧海日暖护蓝田不辨公超市频低子野弦闲因依野鹤低或拂鸣鸢晓逐铜池畔春留彩仗边太虚仍廓尔出岫亦翛然山暝孤飞翼江晴十様笺暮凝人不见夕敛月长圆玉叶纷堪撷琼英静可搴挹来霞作瀣洒去醴成泉华盖随雕辇霓裳照舞筵还思纪官日盛治接黄轩
又【二十韵】
玉琯动韶年春回万象先星河多气色云物最鲜妍靉靆非关雨霏微乍似烟绦霄舒更卷翠缬断仍连黛影双尖瘦霞痕一缕穿寒销七里雾润挹九重天瑞霭开芳甸澄晖被广川蜃隂吞八九鹏翼击三千仙路蓬山外神光楚峡前琳枝披蕙圃琼叶荫芝田展处偏承盖停时为拨弦低空依翥凤望远没飞鸢去自栖岩际来应捧日边虹明还绮合风静转娟然锦杼留裁翰金膏待染笺凝条花并艳触石璧同圆擢秀堪分洁餐英好共搴
宸章垂宇宙需泽洒林泉糺缦呈珍贶缤纷拂御筵行看歌复旦縕瑟有新篇
拟春日应制
紫禁清严复道通絪緼佳气在
宸枫五云仙仗罗三殿九酝霞觞寿
两宫尽辟铜龙迎瑞日先悬彩燕待和风应知天上春光早玉树菁葱曙色中
青琐彤闱赤玉墀寒销兰路雪初披竹宫云丽斋坛夕蕙沼风恬袚褉时芳草无根迎候早春晖有意为人迟太平
天子勤民隐宣室何劳更祝厘
五柞宫中淑气回万年枝上好风催消除寒色看垂柳斟酌春光到早梅垂露临池龙跃起拥云染翰凤衔来悬知
睿照三辰丽不数邹枚侍从才
凤阙嵯峨倚碧雯瀛台仙境气氤氲重轮暁涌扶桑日五色晴含太液云玉螮光寒凝绦幄紫猊穗煖爇芳芸牙籖锦轴分明在
圣主当今正右文
芳林幽薄带长川南苑今当校猎年聚燕台前沙似锦射熊馆外草如烟风回自引清笳动云起争看彩仗悬莫以从禽窥
庙略为乘春令习蒐田
惠泽频年洒八紘阳和早已遍寰瀛酿花雨润枝枝玉转蕙风轻树树莺幡上金鷄仍涣号樽中白兽岂求名招贤更有猗兰操不尽虞弦解愠情
六合恩波自一家
圣心犹欲念幽遐露盘拂处螭头湿月扇回时雉尾斜灩灩炉烟飘蕙烬依依花气浥兰芽宫中玉漏休频滴乙夜搜书遍五车
奕叶承平起颂歌况逢海内正韬戈由来望泽寰区徧占得韶光
帝里多珠缀花明香作雾玉沟风煖绿生波大酺不待君王赐处处春风饮太和
春祭社稷【二十韵】
春满凤皇城中天瑞霭呈
銮舆严夙驾吉礼庆初成首举句龙秩兼崇后稷名方州尊土德原隰重农情辨色彤霞晓诹辰丽旭晴韶光二月早仙仗五云迎兰路销尘尽松隂拂籁轻九斿飘羽盖万乘引霓旌柳外铜蠡静花间玉佩鸣奉璋多俊士陪位有名卿遥见
銮旗转回看雉阙平坛壝皆北向辇道更西行舞帗咸池节歌钟太簇声灵鼗清管合絺冕绣綖明报本三时荐祈年百室盈气先通雨露物自洁粢盛祝号还陈信
宸衷独秉诚果然邀肹蠁遂此致丰亨岁穰嘉祥集椒香淑景并重赓良耜咏击壤在寰瀛
上已【二十韵】
暧暧曙光明泠泠暁籁声花风春有信兰节禊为名煖应云门律寒销露掌茎韶阳三月候迟日九衢晴丽景开瑶甸澄晖散绣甍红帘深见燕绿树暗闻莺垂柳眠烟重浓桃靧雪轻楼台何缥缈卉物益葱菁灵沼遥通汉沧池曲抱城蜿蜒飘翠蝀飞动蹑苍鲸玉涧芳堪撷银塘涨已平龙旗堤外转凤艒镜中行羽爵随波去金人捧剑迎祓河传胜事宴镐洽
皇情疏圃诗偏好华林赋并成何如披
睿藻还此上仙瀛地旷
宸襟畅时和豫赏并尧樽初献酒舜琯更调笙暮景催清漏归桡击素琼不须留落照桂魄一鈎生
松桂堂全集卷二

[book_title]卷三
钦定四库全书
松桂堂全集卷三【应制集】
吏部侍郎彭孙遹撰
上驻跸马兰谷
诏扈从诸臣观汤泉应制
宝历开基永璇图卜世昌乾苞凝瑞液坤轴涌温汤映带
皇畿外萦盈紫塞傍山川锺独秀风物郁相望喷薄才吹縠潆洄始滥觞一泓澄玉甃万斛泻银塘金燧含逾媚丹砂迥自藏文漪浮菡萏石溜戛琳琅沍节无留霰萧辰不受霜太和流溟涬景贶发祯祥我
后频纡驾当春为省方
宸游停凤辇
天语勅鸳行特许窥兰沼还容解蕙纕是时三月暮来眺五云乡苹叶溶溶暖桃花灩灩香寒销仙掌露清挹帝台浆直讶炎洲近何嫌黍谷凉涵濡多
圣泽吐纳见荣光厌浥沾翔泳恩私竭颂扬贞符占水德千载共灵长
上元
赐酺恭纪【四首】
丹禁清严复道通上元高讌集羣工紫猊烟润风初转绦鹤声长日正中折俎嘉筵三揖在大酺乐事万方同微臣谬此叨恩渥雨露深知造化功
献节初开百福繁簪缨济济奉华轩忻瞻化日恩光厚幸接天顔笑语温馔出仙?留瑞萐酒行媵爵溢芳樽葵心倾竭曾无补战栗还应媿素飡
祥烟瑞日焕
丹宸候入青阳淑气新下济天光交泰运全销兵气太平春人间令节三元重云里仙韶万舞均愿上尧樽称圣寿千秋万?乐兹辰
千官卜昼礼初成瑞霭絪緼淑景明含冻花因吹律发阁隂天为试灯晴金瓯不缺重轮月玉琯长调太簇笙会见昇平多乐岁龡豳击壤遍寰瀛
四月望日甘霖应祷?纪二首限韵
绿阴宫树引祈年灵雨初飘辇道边云掖龙骖飞九五荫流鹏海击三千晓凝桐盖成珠乳夕涨槐沟泻玉泉闻说桑林曾七载只今未过麦秋天
灵峙仙云寸寸生东畴无复眺长庚绣塍麦秀双岐出绮陌泉飞百道迎甘露承杯来碧落薰风吹律入朱明皇仁更解秋荼网处处歌传击壤声
秋分日
赐藕?纪一律
千叶莲开万岁池池中珍藕自连枝仙茎缥缈清秋露寒玉玲珑白雪姿幸掇泥涂呈下体欲羞嘉实荐明时大官赐出偏鲜洁退食还当励素丝
乾清宫
御试纪恩诗【有序】
绦杓东指朱翼南翔月在上春律中鸣筒之簇日当下浣数符化瑟之弦
皇帝位天德而正中观人文以成化乃
召翰詹诸臣亲试于保和之殿
紫宸亲切躬秉权衡丹笔淋漓手题甲乙品裁各当铨综惟明越二日复
召臣至乾清宫再加甄试于时三阶静正万象淑熹登太紫之宫庭受尚方之笔札一擎官烛花缀祥莲八簋仙肴香融瑞萐
宸严下济
天语春温玑镜洞开而物无遁照奎文肆映而人被余辉诚盛朝之旷典而臣子之奇逢也臣刺草微生雕虫小技对策于
世祖开科之日滥厠进呈献赋于
今皇亲制之年猥居选首叨
两朝之知遇荷载笔于轩墀今又蒙
召赴
禁廷上邀
睿赏叠承恩宠莫效涓尘夫嘉泽沾渐朽木尚蒸为朱菌阳和煦被寒葵亦贡其丹心臣虽至愚类非草木敬上五言诗一首凡四十韵抽月露之微吟识云天之新渥情深战栗念切捐糜云尔
轩后垂裳日姬皇脱剑年贞符弥宇宙广泽浃垓埏问俗因廵岱勤民为濬川自然垂带砺仍此沛云天租调频寛复繁苛尽涤蠲崇儒还释奠重道必兴贤万里渐文教羣材入化甄克知需藻监并命集花甎共仰冰衡朗重蒙玉勅宣入门徒踧踖俟履敢迁延授简螭坳上摛毫凤表前棽离披彩仗清切近彤筵绣墄承蒿柱文榱拂蕙櫋玲珑珠缀绕错落绮疏圆
圣德觇恭俭
宸居挹静便讵须卑禹室终不斵尧椽太素规模远初春气候先韶光空际转淑景午余妍寒色销兰路晴晖散柳躔瑞云丛捧日芳树淡笼烟薄霭沾衣重流霞染案鲜笔床红窈窕砚沼碧沦涟百和研香麝双番擘粉笺移时宫漏下向夕禁钟传殿隐鸳鸯瓦帘垂翡翠钱露浮栖爵外风定相乌边紫篆春长润丹蕖晩更然从容
天语怿稠叠
主恩偏琼茗教承饮珍肴出赐笾属厌情自饫消渇病应痊只媿枯毫弱难窥
睿学全读书穷阃粤论史破拘牵华黍吹笙遍苍只荐璧?未能忘海岳空自守蹄筌霄汉三辰丽璿玑七曜悬人人垂注渥一一别丹铅细似抽丝茧明如烛蕊渊大钧无枉互朽质有雕?叨被诚深矣钻摩庶勉旃葵心虽荏染匪石亦长坚
首春应制
晨曦开秘殿御仗肃鈎陈舜藻垂衣日尧蓂纪瑞辰星云千载历天地一家春淑气盈中禁祥光播大钧炉香清自挹掌露湛无尘玉蠡晨钟静铜虯昼漏频牙籖披绀幄绨衮捧丹宸中正瞻
皇极高深仰
圣人治功昭象纬道化协弥纶澍泽林花发和风苑柳新奎章双曜丽景福百川臻何幸承嘉问恩波及小臣
元旦
赐宴
太和门和悔庵
玉琯回阳届岁元
天顔有喜蔼春温
两宫牋贺知重庆万岁山呼识
至尊羣吏方来初辑瑞小臣旅食独沾恩赐余更许归相饷手挈筠笼出禁门
拟
大清一统志成?纪十二韵【十二月十三日试庶吉士题】
薄海同文轨敷天入版章乾仪三极正坤络四维张玉帛图王会山川纪职方编摩资馆阁缀辑上岩廊粲粲分星土罗罗布井疆源流皆综贯诠次必精详燥湿观民俗高卑辨物常自然知厄塞真可巩金汤亥步周黄轴辰居奠紫阊熙时欣偃革盛治美垂裳一统规模远千年历数长清宁占泰运大业永光昌
十四日侍讌
乾清宫恭纪【丙寅】
载笔承嘉讌沾恩入禁闱金波春潋灩玉烛岁光辉气正仙杓转天清夕吹微厌厌入良夜不醉欲无归
恭和
御制
幸阙里诗
翠辇巡东鲁金舆幸讲堂
睿文光海岱道法见?墙被服
皇风畅涵濡圣泽长九垓声教洽雅化仰垂裳
再和
省方因过里成礼更升堂
万乘亲横卷诸生尽负墙
天章悬象纬
圣祚卜灵长穆穆无为化挥弦绘舜裳
大雩
上亲祀恭纪二十韵【丁卯五月二十日】
我
后勤民隐敷天惠泽深偶然逢夏旱特为祷商霖减膳明谦节施恩降德音斋居频自省雩祀必躬临夙驾辞銮辂前驱罢羽林升香惟郁鬯荐璧是球琳恍惚通神听昭回格帝心果能邀肹蠁遂此致居歆湛露融仙掌薰风韵雅琴润痕生础凉气袭衣簪云锁苍龙阙烟笼碧玉岑轻雷初殷殷甘雨已涔涔烦暑销炎律嚣尘散远襟山河开夕霁桑柘蔼清隂行潦犹堪挹衢尊岂待斟绣塍吹麦浪绮陌擢秧针伫看禾同颖何愁岁有?七年徵曩牒六事达精忱
圣德宁殊古灵符仅见今从兹登大穰薄海起讴吟驾幸阙里恭纪二十四韵【代真定相公】
元后敷文治贞符启泰年光华凝庆景声教匝垓埏理契轩图始心参姒范先执中皇建极合撰圣希天絶学留洙泗余音被筦弦累朝陈俎豆六代备宫县遗泽涵终古
宸修叶自然驾从丹陛发
诏有紫泥传特举巡方礼亲临释奠筵风雷环梐枑云日绚山川戒事多齐稷斋居致吉蠲舞人张羽葆肉吏荐珍笾酒浥三危露香浮百和烟?墙神贶接纶綍国恩偏别贮金茎瑵频颁玉府钱殊荣流後裔旷典及前贤讲席纡
清问圜桥领妙诠绂麟徵旧蹟鬛马展新阡汛扫皆除赋陪敦更锡田八荒同律度万彚入陶甄
睿藻星辰丽奎章琬琰?銮舆欣出震龙德喜承乾海岱高深并君师道法全名言诚不易徒此测蠡渊
又
銮辂初停跸缁帷旧讲庭恪修先圣祀宿戒从官听齐遫因承祭精?为荐馨舞师施鹭翳膳宰视鸾铃法酒陈缇盎和?在鼎鉶蠁香纷布写凤德俨仪型曲瑵仍留盖穹碑更勒铭
睿文光海岱
宸翰炳丹青衢室垂
清问宫墙启奥扃微言千载契大义一时醒父老皆圜视生徒尽仰聆珠囊探要眇玉烛动晶荧更枉如云骑来观若斧形陪敦还隧道给复又租丁泗水迎天润防山藴地灵神蓍犹峭蒨仙桧讵凋零延世诸公爵传家博士经礼殊同卫宋恩逮有凡邢
圣泽周三极
皇风畅八溟何如轩昊代检石上云亭
奉和高阳先生
恩赐恭纪诗三首【癸亥六月六日】
纶扉清暇早生凉委佩从容出殿廊职补山龙和庶政功成樽俎奠羣方瑶觞捧处云螭舞文绮颁来雪茧香自是天光多下济明良千载有赓扬
天眷优崇宠秩增匪颁有典喜频承莲杯当暑清含露兰縠方空细镂冰锦杼七襄光皎洁金膏六齐色澄凝品裁赖有宗工在陶铸深知国匠能
九霄捧日浴咸池上相规为亚相随最喜丝纶参筦日未妨觞咏太平时独将鸿笔酧深眷猥示新篇及贱私自幸文章闻可得升堂不恨十年迟
赋得千条弱柳垂青鎻
上林柳色弄韶光万树千丝踠地长珠缀玲珑深见影金炉萦惹暗飘香绮琴声静清隂合玉案吟成翠缬凉思曼风流今宛在不须重问永丰坊
赋得光添银烛晃朝衣
九微光里雪初残仙漏泠泠夜欲阑清影乍添莲炬晓春阴不散火城寒金缸色映文园牍琼叶香生柱史冠自是
玉宸佳气绕白银宫阙五云端
赋得百啭流莺绕建章
五云笼日曙烟轻绮谷初闻百啭莺兰吹回时偏睍睆花阴深处未分明风前曲度黄金缕天际歌传白雪声何事银簧犹待炙上林芳树正春晴
赋得春星带草堂
春星斜挂暮林端暝入山堂玉露溥纎月昏黄初逗影明河清浅欲生寒垂垂朱鸟三商夕耿耿横参五夜残最忆杜陵清兴好千秋人作少微看
赋得检书烧烛短
萧斋灯烬漏将终缥帙初开子夜中滴露不知金灺冷燃藜如见玉膏融芸辉拂幌还飘篆兰蘂侵帘已缀虫凤胫莫嫌吹更短寒光映雪正朦胧
赐
御书恭谢
瀛洲台阁憺无暑南薰一奏风泠然槐隂日上初辨色棽离黼座开
御筵万几裁罢清且豫驰骤翰墨挥云烟金膏染出蜀江锦银鈎铁筯何精妍或如鹘起势耸拔又似凤翥姿翩跹纵横夭矫不可状中有逸气相盘旋壁间蠧简久不睹八分飞白频流沿锺王代兴法始备擅絶此事千余年岂知圣学亦游艺脱略迹象捐蹄筌顿令神谐掩前哲洵由天授非师传来汝词臣特颁赐晓衙忽奉中旨宣金?玉轴皆至宝寸珠探得骊龙渊诸臣取一臣取二拚舞不觉衣裳颠循墙归去窃三叹
皇仁自近匝八埏时平端藉
主明圣崇文稽古亲儒贤臣之遭也亦何幸出入禁闼猥备员诵诗往往窥比兴讲易稍稍聆性天庶竭余齿答明诏不才朽质穷雕?琅函什袭敢亵视奎光上烛太微躔愿留
宸诏被金石中天日月长高悬
汤泉
回銮仙岭属芳春温谷传观诏侍臣水德灵长堪润物土风清淑更宜人离宫不改茨阶旧驰道初瞻彩仗新幸沐恩波比翔泳此中
圣泽广无垠
灵池漭沆水清澄一挹还堪散郁蒸色泛桃花三月暖香流兰叶五云凝荣光似镜环辰极王气如龙拱孝陵自是醴泉非爱宝源从天汉发休徵
松桂堂全集卷三

[book_title]卷四
钦定四库全书
松桂堂全集卷四【甲午乙未丙申】
吏部侍郎彭孙遹撰
元日
曙色高城万户开穷阴空谷一时回春来雪後迟归雁人去山中早见梅秦迳晓云浮睥睨横塘初日上楼台闲居景物堪幽赏更遣流光入酒杯
春游
春游犹未惬风信入清明沙暖迟驱马林深缓坐莺溪云无去住野照半阴晴日暮沧江上悠然万里情
野眺
沧波不可极千里暮云间晩色村孤树寒烟雨满山春随流水去人趂夕阳还归路东城晩柴门独叩关春日兵宪王青芝年伯海上简閲有作兼呈毛明府
海国烽烟久震惊坐开幕府耀戎行旌摇日羽千峰隐阵立云垣百雉平帷帐折冲参
庙算山河表里壮军声楼船取次收闽越遥倚东南万里城
沧波缥缈雨初晴看泻天河为洗兵日涌扶桑明兕甲风回杨柳拂鸢旌午潮声入千军静春汛烽传百谷鸣海内名流争入幕只应短褐愧诸生
松下遣怀
秋意日寥廓暝色散微雨高风天外来吹我孤松树翻然落空翠淡与云阴互杳冥寒涛生微闻滴香露幽人岩石间抱此物外慕庶几岁寒心聊以保迟暮
临平道中闻蝉作
秋尽山家落木轻寒衣处处剪刀声不知九月临平路犹有寒蝉隔树鸣
送查王望赴东莞余时亦有计偕之役
送别炎洲路君非百里才暂教娯鹤髪讵足展龙媒海雨桄榔暗山晴瘴疠开故人从此去南北两徘徊
元旦秦邮早发
霜角催晨发炊烟罢客厨仆夫骄短骑游子畏长途野店江春静侘乡土俗殊空垆寒未汲车马立踌蹰
赠周生
同是风尘客相逢各黯然乡心归雁後故国夕阳边康伯犹居洛荆卿未去燕倚闾千里意慰尔思悬悬将出都门留别吕梦轩钱长孺两同年
同游宛洛慰晨昏分手天涯忆弟昆歌郢客能工白雪吹竽吾欲老朱门宫莺近借宜春树野鹤空归细雨村见说江南芳草緑不因桥柳总消魂
黄河风阻
乡关千里目岐路此时情野烧河俱断寒云水与平风樯冲絶险雨堞失孤城坐见芳洲上青青草又生
乡愁
杨柳津头送客回暮云千里正徘徊人归春後酴醿尽风暖闺中芍药开芳草不离河畔緑孤舟偏向日边来乡愁已似东流水况复啼鹃夜夜催
过韩侯钓台
淮水东流去荒台此地存江云侵树色碑雨没苔痕已抱千秋恨谁衔一饭恩相逢尽岐路空复说王孙
落第後寄上侯筠庵老师四首
三月长安春色闲离人折柳此中还来携燕市垆头酒归卧秦溪海上山古巷乌衣空寂寞上林黄鸟正间关自伤湖海飘零久绦帐风流不可攀
上苑残莺啭未停伤心越客不堪听回风忽送千樯影落照空过万里亭地坼河流春浩浩云连海峤晩冥冥应知关上前繻日正望天边在角星
郁郁晨风返故林萋萋芳草独相寻春江断岸天垂尽野庙无云昼自阴渐入穷途生痛哭不因多病起吴吟知希从此须归隐援瑟空为渌水音
路入吴江渐逶迟风吹长水碧参差斜阳远出由拳树夕涨遥分裴令祠行役久慙逢世拙穷愁应与着书宜买山未敢从支许曾受公门国士知
自天津抵家得絶句十首
千里乡园正渺茫山阳南去路修长天津桥上频回首不见山阳见夕阳
历下城边柳絮飞行人对此暗沾衣春来久滞南中信江上征鸿归未归
孤舟未繋日初斜极目黄河走白沙遥见人烟起村落残阳影里两三家
寄得家书不敢开数行犹向榜前来不知游子多飘泊却望泥金次第裁
客路萧条江上舟茫茫云水入乡愁独留一片芜城月更逐孤帆下润州
漫漫飞絮满长空细雨荒村黯淡中行尽江南江北路不知何处有春风
忆别江干雨雪时今来残緑已参差断肠春色归何处说与行人总未知
久客渐忘身是客故乡回首即天涯入门故旧欢相问荡子原来自有家
见说长安罢礼闱故人拭泪下鸣机自言远道长相忆只愿行人安稳归
窈纠春愁知为谁临风镇日数归期深闺望断王孙草君去长安是几时
过吴门别明远
停桡薄暮起离歌尊酒重来此地过茂苑花残红踯躅寒山云鎻碧嵯峨波澄晩色空中远天散晴霞尽处多知尔不须怨沦落沧洲吾欲返渔艖
初入里门有述
夏云萦灌木零雨歇鸣蛙忆作天涯客寒梅未着花近得闺中信春檠照梦熊酕醄心欲醉汤饼宴初终候门娇女小学步未全工不见解相忆见时生脸红风尘嗟落魄不忍说长安有客深相讯惟言行路难
登永祚寺阁
物役尘中扰招提世外幽虚堂僧入定暇日客消忧雷雨平窗度虹霓拂槛流自能通帝座直欲小神州
雨後望秦溪诸山
积阴生霁色一望隔尘寰谷水烟中树秦溪雨後山参差青霭里隐见白云间待约携筇往扪萝此更攀
舟行滞雨
片帆载秋色人意空阑珊河水清无极照见芷与兰愁烟漠漠生骤雨翻狂澜故林渺天际秋思郁云端孤篷上下湿陡觉生暮寒平生事田庐戚戚忧旱暵但识耕田苦安如行路难
杂诗
种桂石池阴金英动素商所嗟雨露稀地僻无秋阳我行南山下草露沾衣裳朝暾照葵麦相与生辉光
七夕南湖感怀
南湖烟月清如织良辰梦逐南楼侧今年水落吸浅沙大火高雯秋烧直我来重泛鸳鸯渚日暮西风起苹芷百端对此忽茫茫蓼花莲蒂依稀紫纵饮孤斟问旧游山河月出天地秋何处相逢乌鹊渡何人独上木兰舟人间天上同幽怨促促佳期空未展恰见残阳高树归又看银汉流云卷为欢不足奈愁何老向云边一醉过终令此夕成畴昔落月摇空隐薜萝
西湖感怀
西陵士女踏青残日落明湖泻碧湍暝色渐看千嶂合春阴不散两峰寒严城鼔角传空堞故国山河入倚阑惆怅钱塘佳丽地杨花飞雪路漫漫
南朝宫寝半凋零万骑樵苏破杳冥莫向空山听杜宇不知何处哭冬青古苔漠漠碑隂閇芳草芊芊辇路停日莫春城归猎火夜深风雨见精灵
新霁
山寺寥寥静残阳对掩扉池阴浓靉靆树影湿霏微观化知鱼乐忘机羡鸟飞东臯堪避地徒使寸心违
夜雨
天意收残暑高风动早凉砌虫阴後咽阶雨静中长小阁游饥鼠空檠跳野螂怀人成不寐落叶向空堂
秋夜
秋色闲庭扃不开风林叶落鎻寒苔如何一夜芭蕉雨尽向愁人枕上来
送汉蜚北游
上林赋客近应稀此去长卿侍紫微斜日远窥津树合征帆晓逐岸花飞江南春色迟行袂蓟北乡心见落晖白草黄河千万里翻因送别望君归
登郡楼眺望
晩出严城道步至东郭门高楼一长眺秋色满郊原地带江湖阻山连海峤昏天低云影逼日夕秋阴繁束髪倦行役车马怠且烦途穷起痛哭慷慨凭谁言解剑谢知己荷锄归邱园意气忽已尽功名安足论
雨泛归出庭中望月
暮雨泛轻桡落日收远峤如何斋中树明月重相照夕天散暮阴澄霁舒秋眺孤怀展转深风雨生幽峭为劝惜芳辰抚景悲同调待留金波光共迟白日耀
秋霁
残暑雨声中暝际开山雾返照界空清片云不得渡太阳依然明微凉生高树栖禽动远林惊虫振湿羽独有草堂人穷愁不成趣荷衣落浅沙菊蔓牵荒圃卉木既苍凉秋草成行路入山苦未深大隐今非故叹息望冥鸿弋者夫何慕
晩泊枫桥逢徐六琯朗
三秋不见徐公美几度来过吴市中独客河桥正惆怅相逢流水任西东山巾阁雨添衣湿日脚生潮到櫂红夜泊孤舟霜月里愁听江上落青枫
朱买臣墓
古寺孤城外当时太守坟疎松传夕籁高柳挂斜曛石篆披榛出樵歌隔水闻千秋重知己谁使致青云
病起夜坐因忆徐公肃昆弟
柴门深掩柳隂中小剪蓬蒿一径通病起正看梅涨绿春归又见楝花红海潮晩急声疑雨城柝宵严响趂风欲访故人烟水隔茫茫两地思无穷
上张蓼匪老师十二韵
少年遗俗尚万里欲横行不遇空羣顾徒为伏枥鸣惭余称国士犹自旅儒生锦瑟朱弦响瑶琴渌水声求工良有意投契惜无成长隐从兹去孤怀未易平身还思附骥心转伫迁莺建节开莲府分曹拜月卿文章推巨笔风度属
宸情左相封侯日司空博物名登
朝无异贵稽古有余荣试遣彭宣到微窥绦帐明
七夕立秋
独眠空簟思茫茫每到佳辰只自伤天意似犹怜此夕转教阊阖送新凉
飘残桐叶下清波吹入商颷向晩多深坐忽惊凉气满不知行雨过秋河
雨後见月闻邻歌
晩来秋雨歇池馆弄轻隂古木萦云湿虚檐受月深长明生静悟短梦费幽寻会惜繁华尽空兹物外心
重游小阁桂花下
玉律随时届金商应序临迹偏荒墅外树古小山隂清籁盈眉宇高踪邈足音凉颷犹隐隐碧落己沉沉月傍婵娟老秋生天地深同游空感悼往事复幽寻思旧休看竹怀人欲碎琴祗应招隐去为尔寄遐心
孤山
我寻林处士不见鹤归来唯有空亭上寒梅相向开
浪迹
浪迹湖山久作缘寒江枫落思绵绵乡心己是浓如酒秋夜那堪杳似年斗帐霜严传漏箭衣篝香冷徙炉烟空闺见月应相忆为问清光几度圆
偶忆
蚤见金风度木樨又看黄菊晩凄凄愁人己到伤心处况复霜天乌夜啼
江干
清江流不尽从此控金堤地脉分吴越山形赴会稽凉风黄叶下秋水夕阳低岐路吾何适驱车东复西
梵村
荒村人不识仙梵两三声山路行穷见江天望极平此间藏浄土何地着浮生卜筑它年事菟裘未可营
洗心亭
百折寒山路空亭出翠微云深藏小迳水静受斜晖己识今生是还知昨者非悠然会心处鱼鸟觉相依
云栖山寺
招提人外境未到巳成迷半偈僧能白一间云共栖秋声千树落夕气万峰齐待覔寒山句重来此处题
夜宿客寮因登寺後诸山
古刹知何处岩扉深万重客寮成信宿僧腊尽从容虚室延山月哀猿下岭松欲投峰顶路恐有白云封
礼莲池大师塔
维摩示寂後此意更谁知塔院空秋色山僧老鬂丝皈心莲社切礼戒定香迟试看阶前树依然说法时去来非有意灭度更何因入定通禅悦来游见化人晒衣碑记古磨镜法灯真但得称居士宁须问後身晩出云栖山经虎跑泉用东坡壁间韵
曾闻古院木樨香再宿招提襆被凉人静忽惊天籁落身闲始悔世情长松间山鼠窥行脚午後斋钟出上方莫讶客来题句少萧条物外更谁尝
寓居湖上精舍欲仙同门见示新什因以诗荅
晩市人烟喧古渡寒山枫叶下流澌思君尽日盈如水况是清风明月时
苍茫岐路竟何之客里西风鬓欲丝我更穷愁工未得重携残火读君诗
立秋日与旭曙南屏晩眺
岩谷歇炎歊招寻出上方驱云徂溽暑布气薄清商地渺江湖外台悬霄汉傍肃风先发籁高树稍生凉曲径荷香转曾厓夕景长鸣蝉辞露叶?木落虹梁潮汐心逾寂山川色更苍吾将营此老君勿问行藏
春暮喜飞雝见宿
故人投辖喜相通葵藿新栽酒未空扫径松花清入琖开轩桂树碧成丛斜塘鸦噪寒云里古巷乌啼晓月中良夜何当多感慨知君应为惜飘蓬
武林逢鸣大
不见真成别相逢转自亲回思分手处犹是异乡人松磬空堂暝霜梅古墅新凭君娯岁暮天地总风尘
望秦山
返照高城外悠然见远山目随飞鸟尽心共浴鸥闲徐市归何处沙邱去不还只今望蓬岛依旧白云间
饮木芍药花下
山城三月春风暮消尽残春花下雨名花未发香满庭桃李纷纭何足数主人酌酒数撃鲜取鼔鼓我声渊渊渔阳三挝挝未絶悲歌忽放野老前人生行乐须几时向隅空负好花枝燕襟红泥雕梁冷莺眼青窥小径迟持花酾酒为若歌花间三日醒犹多君不见沉香往事行云散空有花枝照酒波
咏地灯
千门万户照荧荧吐蕊生辉暁未停野烧似留春草碧夜渔疑见远灯青遥通天汉先流火倒泻银河有坠星郤就长明吟未稳秋隂黯黯月冥冥
独坐
独坐观羣卉新篁倍长成妙香空际落止水静中明幽草无风偃寒涛欲雨生无为感沉寂深得尔时情
雨中简友人
我意耽幽寂山僧对雨愁天光凝远岫树影散中流大泽鱼龙动空城麋鹿游西窗裁烛处得句向谁投
未央宫瓦歌【并序】
叔大父藏有古瓦乃故汉未央宫遗制也曾王父游秦时得之於废址下以贻大父大父博古好奇每出示客凤咮己断龙文尚存制作朴雅想见刘季当年因作未央宫瓦歌
砀山布衣赤帝子手挽赤霄死子羽战功疾力五閲年搤吭关中定疆宇关中宫阙消炎炬重发谪吏开池籞天子东平马邑还丞相初营龟食处太仓武库次第开涂垩割蜃万斛灰藻廉八寸缘柱下螭吻千寻喷雨来宫成前殿暮置酒拥篲上皇玉巵寿酒酌坐起慨以慷留侯酇侯齐稽首高阙依然布千武宫车长乐杳无主新丰犹习大风歌旧宫不见楚歌舞柏梁己火太液空辞汉金人泣如雨当年高讌拜萧曹此日荒基伤牧?博古主人大父行问奇佳客日到堂春阴涤茗忘酧对片瓦宝惜如圭璋岂无首阳洛水鼎不与古甃相颉颃朴雅精莹堪作供雕镂刻画何珍重籕书断续不可寻隐隐鸳鸯没苔缝苍苔黄土封郊野来自秦中坏道下犹是阿房三月泥烧作未央千尺瓦壮丽经营二千载无限荆榛蚀凤喙晋阳旧殿迹己湮何况汉宫无草莱不烦磨洗认前朝龙纹半面全未消词客多情空感慨帝子荒山己寂寥君不见须臾失势如春水磨刀带剑上吾陵长陵至今迟又久一坏封土樵采登空余古瓦对浩叹使我慨然阳里帝子之废兴
除夜感事
平野长风晩益骄空庭积霰未全消不知人事多迁换但觉年华转寂寥花信正淹三径雨春寒初上五更潮天涯行役还相忆雪满?沟路更遥
煮茶
空堦风雨近残年寒拥枯炉当品泉狂兴未须千日酒野情自烧一溪烟遥遥涧水来天外谡谡松风到枕边短褐不烦游客访山人新着毁茶篇
登城晩眺
晩色雨余生登城一望平寒烟秦辇没斜日越山明鸟雀归高树牛羊下古城坐看行路者阡陌正纵横
冬夜集字
长隐东山日开尊北海时无人堪共醉有客坐敲棋地迥江流断天高月落迟空林霜露下乌鹊在南枝
野田行
荒城日落生愁雾白骨青磷乱无数山河兴废多战场宿草凄凉生狐兎悲风瑟瑟起白杨牛羊成羣上古墓人生谅无百岁寿焉知生乐与死苦朱门华屋未解忧请君试出野田路
促促曲
促促复促促为欢苦不足嫁作估客妻空床长独宿采葛不盈筐思君九断肠自怜妾命轻于叶不道君情薄似霜
冬夜有感
朔云侵暁暗山城一夕偏伤万古情冻瓦严霜连夜白空梁寒月向西倾春前香炷熏犹湿雨後灯花黯不明总为百忧容易老邻鸡又报两三声
偶吟
石硏氷犹合霜毫冻未融恠来诗思澁知在灞桥中
冬夜宴湄棫宅赋别诸同社
十年车笠共徘徊珍重青尊一夕开自有新歌金谷艳何嫌狂客玉山颓浮名我己慙芳杜远别君应折早梅此去江关千万里愁看征雁向南来
春暮得李欲仙同门书因寄回使
忆昔高寒入夜分清歌燕市更逢君西山共踏千寻雪北雁空停万里云芳草多情成卧病春风是处惜离羣斜塘人去频凝望日尽遥天见夕曛
中秋
疎星掩映夜将阑露叶空林滴未乾欲泛秋河看明月玉楼高处不胜寒
九日同诸兄弟醵饮时霜降前一日也
九日开樽兴未阑登楼莫复怅盘桓己看黄叶惊秋老渐觉繁霜逼岁寒王粲悲歌愁愈剧杨凭得句夜先残【唐杨凭兄弟三人皆能文或同赋一篇共坐庭石霜积襟袖课成而已】独怜迟暮逢摇落空对黄花拥箨冠
月夜舟中宿
天上明月光水底孤帆影激射成虚空舟在空中骋青苹冷然起散作波千顷对之不成眠白鸟喧夜永烟波空浩浩烦襟涤未静为念垂纶人披裘江上冷
舟行晩晴
横塘雨急散微风不繋扁舟逐断蓬日脚晩垂烟树里虹鬐晴见水云中暮山相对凝寒碧归鸟争飞没远空渺渺沧洲何处是忽听渔唱起孤篷
访衲山上人不遇
为爱忘机侣来寻方外游山禽扃户下石竹遶庭幽避世期支遁裁诗拟惠休此中尘不染何地更淹留寄寿吴鼎涛年伯六秩兼呈凖平年兄
苏公推敏达裴叔擅风神莲幕曾司理南朝旧秉钧先几甘蹈分初服得全真情岂耽轩冕心还托隐沦东吴传世德甪里老遗民重着潜夫论宁惭处士身径松吹籁静门柳拂烟新宅卜无尘杂川观有钓纶高踪仍自远乐事更相亲见说年周甲方当岳降申仙璈乘羽至子舍撃鲜频广讌朱成实芳郊緑布茵碾茶逢谷雨修禊向河滨弧借三分月天留五日春为君祈大斗燕喜况嘉辰
踏月
踏月高城下翛然兴寄遥草虫空自语木叶巳先飘秋老梧桐树霜浓石板桥何因歌吹起摇落感今宵
三月晦日作
忽闻流莺声似诉春归去极目断长天不见春归处烟水白茫茫飞尽空中絮春留苦无计春去知何据微雨小庭寒花落残莺语
题画
素影珊珊迥出尘未须铅泽汚天真无端独自窥帘坐不道嫦娥解笑人
松桂堂全集卷四

[book_title]卷五
钦定四库全书
松桂堂全集卷五【丁酉戊戌】
吏部侍郎彭孙遹撰
江行杂咏
出门成远客况复渡江来雾堞知何处风樯去不回人声空谷应夕照半山开渺渺沧波上乡心日几回轻舸依沙岸江城小径通乱山生杳霭一水浸虚空鸟影横天半渔灯出雾中年来倦行役从此逐飘蓬客向天涯去相逢尽水萍江湖来信宿踪迹见漂零沙路晴犹湿春山晩更青东风吹未息日暮且扬舲倚棹堪遐瞩春光几处明杉隂茅店合涧水石桥平鸟向天边堕人从树杪行栖迟应自好何日遂幽情山县经过处春深景物妍茶香谷雨月水涨麦秋天蚕妾迎朝旭渔人破暝烟闲居并逆旅幽兴更谁偏孤舟临水国去去道何长到处逢春色令人忆故乡山花浮浅濑石竹吐新篁却羡村居叟携筇下夕阳一入桐江路荒凉未可看依山还作邑僻境似无官水石滩声咽风烟鸟道残客来空徙倚尽日暮鸦寒落日行相逐沧洲兴不忘乡关云外断岁月客中长夕?生乌桕林香遍野棠更闻渔唱起百感入苍茫江山不可识空忆旧游时去日一何速来程转自迟墟烟桑柘冷野戍鼓鼙悲又见他乡柳风吹几万丝行经七里濑过尽万重山石溜生微浪沙痕泻浅湾人耕青烧里云出翠微间此地披裘客浮名羡尔闲
七里滩
山回水亦穷行止疑无处遥见估人帆转入山中去
又
晓望郁苍苍蒙茸樵径合风吹伐木声千山响相荅
又
落日满山崖春草无行迹彷佛见行人旋向草中出
晩泊胥口
叠嶂层峦一线通浊醪取醉倚孤篷夜深忽见山头月飞入空山潋灧中
题堵芬木所画竹阁怀先卷
小范当年揽辔游西山亭榭敞深幽清风仍自标篔谷遗记今犹在竹楼江水斜萦千嶂碧人烟寒逼两峰秋词人怀古情何限尽向丹青障里留
望乌龙山
北望嵯峨色中峰倚碧空夏云相吐纳长在有无中
题柴氏园亭四首
翳然林木草堂幽北郭烟霞一望收竹里看山延爽气花间疏沼纳春流江湖自傲青樽色泉石曾陪绿野游见说谢公宾从在几人洒泪向西州
三迳依然对丽谯词人曾此驻游镳春池泛羽通金谷晴郭看云度午桥入座薰风梳竹筱卷帘梅雨坼芭蕉画廊朱户经过少碧藓青萝鎻寂寥
草阁嵯峨睥睨前倚阑长眺敞云烟山堂细籁敲寒玉石涧惊涛响夜泉万壑迥含风雨气孤城长见夕阳悬邻家日暮新篘熟吏部风流意惘然
往事侵寻岁月深旧栽梧竹未成林莓苔上壁生虚緑鼯鼠空堂趂晩隂高树槎枒饥鸟下湿茸萧?夜虫吟凄凉几堕游人泪销歇还知造物心
泛浙江
沙融水转待维舟谁识长卿本倦游地险横飈排巨壑天清片月堕中流回帆客至皆吴榜隔?灯明是越州非为搴芳来远道白苹青杜满汀洲
雨中望严陵钓台
雨鎻荒祠黯不开残碑尽日掩莓苔春茸迥出山椒路石壁高悬树杪台江上几人垂钓老天涯若个问津来烟波不少登临兴对此应慙作赋才
春尽日登北山玉皇阁
空山纡曲叩岩扉杰阁迢嶤俯翠微独鸟风前横晩色乱帆江上带斜晖自伤信美非吾土谁道登临可当归旅食不堪春又尽乡关愁见白云飞
午日同裘古苞小饮
南峯雨过殷轻雷逆旅招寻泼午醅客里佳辰惊屡换愁中胜友喜频来天围江草无边碧花发山榴几度开试上高楼同极目乡心应逐浙潮回
睦州送裘古苞归武林
城南官道口送子上河梁去路邀秋色归帆背夕阳湖蓴船尾滑仙桂岭头香惜别从来意销魂况异乡
睦州别俞再李赠歌
人生重意气岂必在生平所以倾盖间能结千古情我时正倦游天涯嗟落魄谁言县令解候门浪说王孙能召客曾见春条冉冉红坐看秋露盈盈白覊愁摇落不可当赖有俞生相慰籍俞生乎俞生十千酤我时自倾弹筝拨阮令我醉酒阑往往东方明有时染翰娯花下亦或论诗语清夜谁能邂逅不相思西风梦绕秦谿舍归来归来归去来素衣漂泊生尘埃丈夫胡不策高足长驱直上黄金台归来归来归去来归去南山曲送别北山隈南山北山杳相望临岐使我肝肠摧明朝独发清溪棹不见俞生首屡回
湖上送侯石肤之白门省觐
故人分首向天涯落日寒原去路賖三径未荒陶令菊十年犹种故侯瓜秣陵云鎻思亲梦湖上风吹送客槎尊酒共看离别色他时好为折蔬麻
北高峯登眺
振衣独上北峯头俯瞰清江曲折流乡国路遥来骋望山川气肃坐生秋千岩昼敞烟霞色絶壑晴含风雨愁翻为胜游增感慨不知何地可销忧
送杨自西赴任高要
高堂行酒萦弦擘素月流波照离席此时送客不胜愁苍梧青海天外州莫愁更酌思畴昔芳芹春暖丹桂秋清尘逸躅曾追步愧我悠悠何足数如君高视上京时更谁能奏甘泉赋君才蔚起堪时栋百里焉能覊鸾凤暂摩秋翮厉青云挥手天涯自此分近传岭表销狼燧生翠明珠迢递至楼船犹驻五羊城桂蠧争驰万里器遥知仙令此褰帷蜃雨岚烟次第披岭路行来飞雁絶山城到日早梅吹幕中点笔歌鹦鹉县里栽花种荔枝去去南中几度春临岐尊酒一沾巾桄榔亭上重相念应有新诗寄远人
秋日同幼日仲扶宿湖上精舍
空馆开樽起壮顔故人喜见此追攀夜深枕上千寻雨秋满湖中万叠山梦绕青溪何处老愁耽白发几时闲行休渐识吾生事幽若芳苹恣往还
秋日同方节汉蜚自西出游海上因送自西南行
大地东来势若浮凭高千里见安流斜阳忽敞中天色积雨初生万壑秋潮上赭山连夕霭涨添殷水没芳洲西风苹芷堪盈把欲采能无远客愁
南湖观涨
水满寒塘似不流乱帆乘涨晩来收断溪不辨孤村路远树高悬细雨舟催渡客归红叶暮钓鱼人老白苹秋西风处处烟波濶摇落空生万里愁
晩泊长水遇风挂帆东下
湖上乘舟傍晩行翏翏吹籁向山城三年逐客斜阳外八月横塘野水平津树飞迎欹岸走天风奔勒怒涛鸣故园蒲柳惊西候岐路谁堪此日情
郡中访旭曙不遇因乘晩东还作此却寄
郡国沧茫一水分停桡薄暮怅离羣林端日夕低於树天外山青浅似云四座秋光浮黯淡临流帆影落纷纭剡溪亦有扁舟客兴尽还应不见君
酒後吟
深酌亦何意醉来与世同风尘草堂外心事酒桮中夜色星河迥秋声木叶空独醒从所好终不怨飘蓬
钱塘怀古
迢嶤旧峙凤皇城衰草茫茫九轨平陵树参差开夕照江流惨澹入边声渚莲粉坠秋何处岭桂香残月自明岂谓河山异今昔将无凭吊有深情
湖上逢吴巨年有赠
蒿莱长掩故园扉白首飘零意不违倚槛秋隂开巨壑垂帘山色下斜晖风尘未老双蓬髩意气徒高一布衣我自草堂丛桂发应怜逋客未成归
题巨年明月楼
杰阁嶒峨碧水隈长留片月与徘徊白苹湖上双鱼度落木风前一雁来色敞中天平野尽秋横万里暮云开谁知暇日销忧处仍有抽毫作赋才
题月潭上人山房
爱尔经行室萧然出翠微万山秋色尽薄暮白云归泉脉疏频雨炉烟漾晩晖寥寥十年事坐对此忘机
赋得去雁远冲云梦雪
楚天朔气散霏微缥缈孤鸿万里飞夜宿潇湘犹见影寒禁南浦欲沾衣书来故苑愁云断木落空江皓首归为问流哀更何处天涯逐客去应稀
岁暮杂感
为惜流波岁月频归来湖海倦游人寒梅酿就连朝雨晓雪融成满院春挟策才疎空自老逢年计拙敢嫌贫衔杯四顾苍凉色悔不朱门早致身
晓起空庭集杂英晩看寒雀下柴荆只因身贱交知薄转觉家贫节序轻黯淡年华愁里尽浅深春色雨余成不才近欲安时命不是疎狂傲物情
朔气横空岁渐阑燔枯相对漫成欢阳和不上绨袍色旭日难回黍谷寒白雪孤高堪自赏朱弦清汜好谁弹沧江万里风波濶世路巉巗自古难
疎性真成与世违青袍寒色散晴晖信风欲向梅边转春色遥从柳外归自分贫家安晩食不因卒岁怨无衣神弦几处纷繁会径满蒿莱自掩扉
春日同琯朗修远元景过楚公精舍观梅
新开精舍近墙东春绕南枝一径中世外氷心孤自赏人间艳色看来空幽香晩逗亷纎雨疎影寒摇澹荡风为尔悠然成独往还将新句叩高公
清明後一日舟中作
芳辰冉冉过清明又向横塘倚棹行古陌三眠初变柳深林百啭乍闻莺云山自逐孤帆转雾树遥连一水平春思苍茫消未得可因桃李路傍情
舟行杂咏
春色横塘满沿洄一棹迟碧芜薰丽日红蕊颭游丝渌水波微起光风柳遍吹伤心何处极南浦送君时
东昌道中赠李莱驭
与尔同吴榜知予发越吟故乡渺无际逐客意何深岸草余春色樯云阁昼隂聊城经过处应识鲁连心
五日南阳
撰辰当此日选胜各登台独是天涯客偏从日下来蜀湖春水满鳬岭暮帆开不尽天涯意苍茫对举杯
舟过锡山
山水有实理岂必高且深旷游贵神遇不在登且临兹山信幽丽遐瞩良可寻川原荡清晖水木媚夕隂沙虫喧草际萧条涤衆音吾生亦何扰归思方难任无复栖迟兴徒怀向往心
赠普恩寺隐山上人
普恩寺在皇城西先侍御尝休沐於此隐山及事颇有惠勤风焉酉冬再入都门重过此寺因有赠诗
萍合天涯意己倾故人海内有逢迎十年身计伤飘泊三世交情见死生雁去西山残雪尽客来易水暮云平关河辽落风尘阻愧尔班荆道左情
忆昔乘骢过上方题诗应遍赞公房当年莲社仍无恙别业柴桑己尽荒宿草凄迷伤往事征衫寥落滞他乡重来不尽低徊意古树寒花旧讲堂
戊戌下第南归阻兵途经七十余日始抵家因赋呈毛明府
凤城春色转御苑衆芳滋于役来千里何缘借一枝贫穷元有命陶铸本无私放弃由明主蹉跎愧盛时不才违世用久客益相思日暮担簦去城隂策马疲林花方似锦津柳已如丝吴榜催人发燕云入望移上书行巳矣去国更凄其易水声仍咽聊城迹尚遗经过怀夙昔回薄见崎击汰三齐境惊心六月师途穷天地隘身贱戍徒欺道阻川原积河流日夜悲亦知为客苦翻欲到家迟入径松隂合开轩竹粉披绿繁抽砌菊红悴折园葵节物浑非昨容顔强对谁慰愁怜媍子失意恧交知但讯归何晩为言数有奇以兹情欵欵几致涕垂垂明府今民望龙门世羽仪奬贤同范甯惠好独锺期疎傲常情恕寒暄岂衆随纷吾遭摈落长此任流离踪迹人争讪生涯我亦疑计迂家食薄才拙老农宜厚遇诚非分孤悰转自危漂摇长若此何以答恩私
麋鹿
空谷无人迹君看麋鹿游自耽邱壑趣一任网罗求择食野苹洁卜居林草幽苏台回首处往事怅悠悠
登吴山
霜空木叶遍林臯纡磴攀跻岂惮劳絶顶一登吴地小寒潮初落越山高云迷古堞天将暮风趂归鸦晩自号白马怒涛当日事荒祠无主闭蓬蒿
暮秋寓湖上言怀
频年旅食欲何依乡国登临两地违空馆坐飞秋後叶清霜催授客中衣风摇极浦渔灯乱雨积南山树影微己是倦游嗟岁晩可能归卧掩荆扉
七夕同湄棫幼日岳一仲扶翫月
把酒问我友今夕知何夕明星渐隐月渐低此夕悠悠成往昔往昔风流忆惘然且当良夜共留连试看天边牛与女须臾行乐别经年阳乌未坠金波吐庭树萧条凝白露人生懽会不可常未必朝朝与暮暮暮河曳练明还灭坐使两情中断絶可怜相见不相亲岂独悲伤在离别别有清虚殿里人广寒寂寞谁与隣玉杵霜浓捣灵药桂花露重湿孤轮孤轮碾破河澄澈纎若蛾眉珪比洁空教万里羡光辉忍使三秋怨残缺我欲乘风凌太阴碧天无影汉水深竞传织女年年事谁识姮娥夜夜心
松桂堂全集卷五
<集部,别集类,清代,松桂堂全集>

[book_title]卷六
钦定四库全书
松桂堂全集卷六【己亥庚子】
吏部侍郎彭孙遹撰
夏日过孙大山梅溪精舍题壁
灌木萧森敞夕隂禅关下枕碧溪深徵君庐阜新归社高士苏门独鼓琴疎磬晩通风竹响清蜩晨抱露桐吟频年湖海嗟行役何处相期出世心
九日限重阳登高四韵同顾庵子存贻上赋
日暮望乡国山深云万重宫鸦横霁色陵树浄霜容心逐南中雁书来海上烽倦游空向夕吟断凤城钟共有招携兴驱车向夕阳白衣何处酒青女九秋霜作客惊萧候逢人尽异乡落英如可采我意在三湘地迥犹千里台高试一登客吟深越舄乡字减吴绫鵰急清燕塞鸿归度灞陵故山相望处目尽白云层秋气何寥濶苍然四望高深杯驱折絮险韵鬬题餻林柿风鸣叶汀芦雪点涛覊怀坐摇落应逐酒人豪
走马斜街见菊花
黯淡秋隂白日斜又看黄菊傲霜华客情最是难消遣捣素声中唱卖花
清霜落後雁初回不见南中一字来此日东篱秋色满黄花终日为谁开
秦筝歌送顾翊文之鄜州同贻上作
君不闻秦筝声最苦孤雁流哀生极浦擘弦促柱一再弹陇首征夫泪如雨关山迢递三川道古畤荒凉秦树老万里行人听暮笳五原宾从空秋草故人拥传向秦城杜甫山堂月正明晓参渐落筝声歇不见秦城见明月
望西山
太行千里脉叠嶂拥关门一雁分秋色双鵰落晓痕回峰沉日影飞瀑洗云根望望空归去幽奇好细论
登毘卢阁晩眺
为爱秋光入化宫梵王楼阁倚虚空千门烟火参差合四塞山河远近中下界人声尘漠漠上方云气夕蒙蒙坐听钟梵松间出顿使浮生叹转蓬
振衣独上化人台飞阁流丹此地开阊阖远浮铜狄影关门斜抱玉泉回欲排鸟道凌空去不尽秋隂入槛来谁向登高工作赋抽毫深媿大夫才
九日同子存贻上赋
木落天空野照开凭栏千里朔风来山连榆塞高无极水绕桑乾去不回歌?客投黄叶寺望乡心醉紫萸杯烽烟日夕劳回首萧瑟江南庾信哀
劳人向夕起相思篱菊开残最後枝客里授衣愁令节尊前啼鴃惜芳时西山叶尽寒鸱见大陆云愁去雁迟沙梗坐飞秋日暮苦吟低拂玉鞭垂
迢递关山鎻浊河登临翻遣客愁多佳人东国流黄暗公子西郊猎骑过易水风寒闻变徵蓟邱霜老罢鸣珂唐中太液当年事白露啇飈冷芰荷
与存岩约游西山不果
拟向烟霞曳短筇不禁清梦绕诸峰秋风玉水潭前树落日香山寺里钟逋客漫搴青薜荔遥天空挂碧芙蓉遂初他日能偕隐蜡屐芒鞵到处从
问西樵齿疾
王郎少宦情齿冷还成厄何当挂冠去一漱西山石
过竹林寺
古刹何时建经年客到稀唤晴双鸟下汲雪一僧归废址无栽竹枯藤有化衣王猷空命驾幽兴怅多违
送旭曙南还
制得荷衣返旧林十年操瑟少知音家贫易有穷途泪地迥难为送别心白苎云山孤梦远青溪烟雨一篙深君归且卜南湖宅莫向清时叹陆沉
雪中访邱二虎牙不遇
客舍临斜陌重扉掩朔风主人何处去雪满凤城中北阙金茎湿西山翠霭空灞桥曾有约清兴与谁同
月夜同存岩过?谷宅因留饮至醉
良夜招寻远自从空庭竹柏影重重寒光逼曙浮仙掌清汉横波转禁钟坐久渐知秋气肃谈深偏觉酒杯浓承天往事君能忆清兴还追旧日踪
饮西樵邸中与耿十三承哲夜话
苜蓿衙斋冷似年开樽不惜酒如泉微官且喜同传舍一醉还能减俸钱清梦夜悬长白树朱门寒锁蓟邱烟相从莫更辞频数萍合天涯亦偶然【传舍顔师古作平声读】
与礼吉索香奁诗
偶叠香笺写丽人讵堪持作镜湖春归囊莫带陈思赋恐向中宵诵洛神
赠鹾使余岱舆侍御
南顾劳
明主西台遣近臣昔闻题柱客今见避骢人霜斾临吴甸星轺指越津诸曹争负弩大吏此埋轮民力艰濡沫商?苦算缗帆樯千里色井灶万家春国计频年绌军需不日陈岩疆纷雨露涨海净风尘早晩归鵷列中朝待秉钧
长安纪事
临轩三策汉诸儒水碧山玄绕帝枢九陛纷陈全卤簿千官拱听大句胪龙文铸币颁王府茗酪传桮出御?自幸遭逢明盛日滥随鵷鹭上天衢
词臣笔札侍
宸居左掖宣呼自选除
凤綍初传天上诏琅圅重启帐中书大官赐食龙楼晓内史抽毫秘殿虚汉帝好文应浪语却教杨意荐相如金焦钲鼓向南来千里余皇水面开杨子旌旗吹蜃暗海门波浪斩鲸回虽悬汉室通侯爵不赐炎洲续命杯庙算自然深九地捷书欣看入瀛台
商风萧?动秋隂列校星罗猎上林殪兕西山苍雾合射蛟南海暮云深惊尘上驷周王骑属玉离宫汉主临会向承平修武备非关蒐狩乐从禽
豫游清跸驻皇畿往代山邱怅巳非特发水衡新庙貌更行园令肃旌旗茂陵刀剑横青草昭寝熊罴冷翠微圣主一朝修盛典千秋史册有光辉
客有谈西山之胜者因赋一律
见说西山胜秋深紫翠重高寒生絶顶夕秀吐羣峰古寺驯珠鸽飞泉挂玉龙不知禽向侣岩下几人逢
为锺玉行赋悼亡之句
凤池归去雁书迟肠断红兰委露时湘浦霜寒凋玉羽瑶台月冷折琼枝牛衣却忆同贫贱骊曲翻成永别离莫怪安仁头早白空床长簟不胜悲
南海谢子茅枉问不值见投新什赋答
萍蓬踪迹近燕台旅舍秋隂黯不开门外轩车词客过壁间凤字故人来魂摇乡国孤烽断心逐关河一雁回见说平台方授简几人得似惠连才
月夜宿贻上邸中联句
飘泊天涯侣同惊岁月阑【贻上】禁钟清露湿边月白榆寒【骏孙】湖海逢人少风尘说剑难【贻上】广陵相忆处好寄碧琅玕【骏孙时贻上将就官广陵】
又次贻上
西窗寒不寐明月下窥人岁晩怜为客途穷厌此身官梅仙吏隐丛桂小山隣惆怅骊歌近联床且自亲
附贻上诗
此夜长安月清光对故人迢遥千里别落拓百年身举世无知巳名山好卜邻平生邱壑志禽向自相亲
赠王东臯吏部
南曹仙吏冠诸郎邺下名流缀鹭行启事一时推品藻选人千载颂公方关河岁晩绨袍冷阊阖云高禁路长记得清酣风月夜座中三日握兰香
起草归来玉署清高轩晨夕过柴荆泥涂久巳安卑贱湖海犹劳问姓名台里青山铜雀舘尊前寒月蓟邱城他年薄宦风尘下回首云霄万里情
感事
十年零落舞衣尘绣像名经了净因岂有白龙纒素颈空将碧血洒罗巾贞魂己拔人天界幻影何分去住身应是香躯成解脱九泉哀怨不须论
送云客兄还吴
兄弟天涯兴不孤携筇日醉酒人垆故园春色遥相待一夕归心满石湖
不惜间关千里行梦中春树阖闾城扁舟他日来相过共向山窗听雨声
送别关河雨雪深应知此际怅登临归时若遇吴门卒为致明时劝驾心
闻砧
独客空亭暮凭栏听捣砧和蛩飘夕籁隔叶散秋林空际流余响停时寄远心可怜今夜月孤梦杳难寻
送谢子茅归南海
倾盖天涯意自亲凤城吟拂玉鞭尘乌衣贵客今无恙白雪新词旧絶伦赋里秋光清海月梦中草色岭头春若为归去梅花发折取南枝寄远人
送姚经三归桐城
客舍骊歌日暮闻归帆遥带皖江云不堪同作天涯侣黄叶青山独送君
长至日
古寺萧条白日西一枝聊得寄卑栖地隣黍谷寒偏早律转葭灰气未齐山阁寥寥清磬夕江天黯黯碧云仾终朝走马趋公府画省无人听鸟啼
初度日
摇落风前劝浊醪不堪双髩日萧骚巳知壮齿输荀羡犹媿微名比伏滔寒律几时回玉琯穷途真自恋绨袍云天咫尺空搔首阊阖崔巍禁路高【适有所感故有绨袍句】
喜家报至
远客燕山久未归西风摇落信来稀关河岁晏多烽火目断江南一雁飞
简点来时是几时不知此後更何如灯残酒醒清无寐重展天涯尺素书
金鱼池
池畔延幽瞩凄凉水一涯寒波摇螮蝀秋雨没蒹葭林木清隂迥楼台倒景斜提壶何处问隔岸有人家夜就贻上宿逢刘公?比部潘进也国博有赠
携缣日就王郎宿丹凤城西暮色开片月光浮招隐树孤琹声绕辟寒杯刘琨夜舞仍豪举潘岳秋兴见赋才千古风流应未坠清樽犹得暂徘徊
夜归山寺
浮萍泛素波千里相沿泝孤蓬振朔风飘摇随所遇人生作远游踪迹伤流寓但逢萍水人无复飞蓬顾疲骖过我友斗酒日相聚晩归漏四鸣角声生古戍空巷絶行人寒濠战沙鹭参旗纵复横鷄桀惊还住斜月影未沉挂在扶疎树杖箠一叩门僮仆久方寤佛火烱余明晨钟起清悟叹息不成眠凄然感岁暮
报国寺古松歌
帝城景物谁第一灵奇首数报国松清隂磅礴数十树鬰葱轮囷气独锺中有数枝最绰约苍龙怒爪纷相攫下?琼田五色芝上巢缑岭千年鹤其余往往含异姿虬形黛色各自奇一朝澄霁振林籁晨钟夕梵参差吹忽然风雨相交并洪涛不返声长骋恶鲸吼浪白日晦山鬼幽鸣捉人影当日驱车泰岱侧秦封直上天门逼徂徕山翠万仞高不与此中争气色可怜古院老龙鳞岁寒孤抱谁相隣时有百货来填溢长安车马喧红尘精神寂寞旷不接愧尔悠悠朝市人
偶成
斜日西风欲暮天故乡归去又经年垆头賸有荆卿酒洛下元无季子田
圣世漫须劳小草时名应自让诸贤天涯兄弟成相忆不为鲈鱼亦惘然
夜过斜街宅别西樵礼吉贻上
朔风集冬杪白日忽巳沉策马过南陌取酒聊共斟少年慕俦侣结契兄弟深一朝分道去化作啇与参出门握手语霜露浩以淫胧胧残月影飒飒枯树林予返吴山曲子归岱畎隂悠悠千里别此会良难寻
闻歌
秦筝不断诉离愁河影参差碧月流雁柱促声翻乐府鵾弦催滚入凉州当时泪落萧关戍此夜悲添楚客秋一夕吴吟生白髪长安信美亦难留
秋夜与存岩话旧
秋汉迢遥禁漏长追思往事意茫茫空江夜雨鸣扬子小舸春风泛吕梁囊里孤琴凄苦调匣中双剑隐寒光一时飘泊怜同病又逐东风入帝乡
出都留别方庵升存岩雍来?谷诸子
骊驹分手处雨雪蓟门行易得思乡泪难为去国情寒云千里合秋暁万山平惆怅城南路阳关第一声
渡易水
峻坂崚嶒枕浊河相传此地送荆轲河边日暮悲风起还似当年变徵歌
白沟渡
渡头沙草白离离过客停骖日暮时古戍烟荒吹野火寒鸦风急战枯枝河流远合滹沱水驿路中分督亢陂欲问霸图销歇尽朔云千里不胜悲
任邱道上
古道斜阳一片明桂岩岞崿俯层城虞邱台上寒榛合碣石宫前蔓草平山雪兼旬飞鸟絶河氷千里见人行朔风凌厉愁云重向夕凭轩万古情
草桥
草桥南去接风烟极目平沙万里天籁谷寒声千树动枣林疎影一巢悬纷飞鸟雀喧山驿相逐牛羊下墓田指点旧游踪迹在惊心岁月巳三年
道经新城即古燕督亢地
嬴秦方虎视蚕食及四邻利此百里地几丧万乘身絶袖洵天幸繋组亦转轮荆卿伏剑去性命轻一尘萧萧易水风至今含酸辛南辕经此地古道多荆榛但见樵与牧不知燕共秦悠悠行路者踯躅咸伤神生理尽可悟徒悲千载人
望塔
古塔势玲珑方外标灵境风沙日夕高天半悬孤影
交河道中
一鞭迢递日初斜屈指三齐路不賖郭外人烟交绣壤道傍游骑逐轻车百年古碣埋虫字千里寒云接雁沙莫向城头听朔管应怜踪迹滞天涯
望岱
东岳迢嶤峙古今郁葱气势肃人心徂徕翠减秦松色岱麓云低汉碣隂似有神光开远岫依然风雨满中林何当徙倚天门上匹练吴阊影细寻
玉简金泥隐秘文至今佳气积氤氲中天盘礴崇朝雨千里轮囷大泽云欲叩山灵探汉策遥披香雾礼元君时清会有云亭典封禅遗篇若个闻
融结河山见化工遥遥削出紫巃嵸峰悬一片长安日地界千年大国风鸟道孤危愁径度神房飘缈碍虚空琅玕道远凭谁寄矫首青天碧雾中
极目苍茫迥自愁洞天何处敞清幽斜阳竞吐千峰秀残雪争鸣万壑流离合隂阳环二气区分齐鲁带诸州亦知访岳惭禽向咫尺云山作卧游
晓行
晓行负残月寒影相追赴古渡絶行人繁霜白无露稍远天始明澄霞生朝昫黄沙接白云中有参差树寥濶万里余纵目与之遇
哀风丙夜起穷隂四无隙驱马向南行不辨阡与陌鸱枭木杪号鬼火空林碧既惮道路艰复苦氷霜迫寒威裂手指谁能任鞭策行久识前途仰见东方白
客舍题壁
朔吹惊沙向晩天栖迟车马倦游年暮山层叠凝寒碧古道苍茫起夕烟归客且携燕市酒故人争着祖生鞭不堪憔悴风尘里回首长安落照前
涿州道中
短衣疲马日相从迢递关山几万重大陆云愁趋涿鹿斜阳影尽见卢龙乡心正绕青谿宅客梦犹悬紫禁钟却忆故园春酒熟一时应念远游踪
途中杂咏
一身如断梗随地托行踪计日经残臈归心戒暮冬苇帘凌朔气菰米响高舂夜半惊乡梦招提何处钟晨兴慰僮仆劳苦及兹时行止身难定饥寒理亦宜晓霜驴背重残雪鸟巢危共指前邨去云林一带移南征经十日迢递是前程山路高低出溪桥上下行朝寒饮鲁酒晩食废吴秔信宿聊相傍栖栖逆旅情
渡溪水
一水环山麓浮梁逐处成沦涟流不尽日夜有溪声白日回波影清泉澹物情劳劳车马客聊此濯尘缨
蒙隂道上
征途斜绕大河东山邑荒凉一道通残雪依然明马耳孤城长自枕龟蒙樵歌牧笛声相引草树云山路不穷明日青阳新节候更随短骑逐春风
过羊叔子故里
千里淄青一望间数家烟火隔人寰空村店绕青溪出废陇人驱白豕还羊祜宅荒桥枕水曹参城远日沉山此中碑记皆零落岘首苍苔色未斑
沽酒
峭急风威压髩华停鞍又见日西斜沿门一犬迎人吠远趂青帘问酒家
沂州道中见流民作
道左流民转壑时停车一问陆沉悲田夫久废龟隂耒室女长停岱畎丝岂有九年劳旰食惟言五日待瓜期何人近作监门令不绘鸠形献玉墀
大风
噫气出谽谺万窍怒相逼天地惨不交苍黄同一色林木既倾颓飞鸟争投匿榆枋聊自安敢冀扶摇翼
渡齐河
路入齐河村居人汲清冷云是济水流起伏成千顷倒景贮峰峦阳乌明藻荇寒渡无羣喧沦涟舞人影
崇冈
崇冈九折深白日一时坠西山黯无光东山生紫翠
江北謡
种树莫种枣多寔亦多刺果熟市得钱刺多作藩蔽
二
枯树采蚕丝日织盈丈许卖向江南人傲杀江南女
三
乘驴涉浅水莫向无人处新妇无丈夫驱驴不得去
立春前一日郯城道中
当时郯子邑风土见清淳里赛祈年社城迎隔岁春菰蒲秋税减饘粥夜厨贫父老闲相语忻看节序新
秦邮
节物勾芒後行程甓社前晩舂供露粟春事试风鸢淮鼓喧神曲河鱼溢税钱明朝江上去重买广陵船
山行
山行不觉长但觉穷隂促暝色窈然深月影纷相续
秦邮河上
北风河上急寒影落溪莎白涨翻鱼笱黄云冷雉罗年华悲逝水客兴老沧波沙鸟闲相傍虞人柰尔何
德州道中
金汤十二迥相连四塞居然此地偏境外山川标海岱河西风壤接幽燕千樯竞转东南粟万马闲驰赐予田欲访修靡当日事广川宫阙尽寒烟
景州
城上风高白颭沙行人徙倚听悲笳北连紫塞三千里南接青齐十万家暝色一行迷去骑寒天数点没残鸦年来随计燕山道几度经过感岁华
富庄驿
富庄驿路阜城东雪尽平林四望空野旷天低无极处人家多在夕阳中
平原道中呈次贞
朝发广川道晩次平原乡久饥不得饱所苦道里长赖有同车侣欵语聊相将下车各一顾神气阻不扬开顔向我友且复共举觞人生慕远游谁能惮风霜劳苦慎相习努力事四方
渡黄河
浊流远挟百川飞冻合帆樯入望稀贝阙秋涛降海若淇园春色走支祈榜人狎浪鸣榔待津吏敲氷击汰归世会幸逢如带日且须还问钓鱼矶
泱漭中央白日昏倚舷长望旷无垠回澜纵壑吞淮渎急浪归墟下海门曾鼓狂波沉瓠子谁从絶域访崑仑何人更作河渠志九曲源流与细论
黄河崖
弥弥黄河崖漫漫浊水流城郭鬰相望原湿阻且修虽经千里道曾无一瞬留坐使日月促转觉身世浮
河上
流澌南下急河上片帆稀沙鹭依氷立溪禽贴水飞波平茭草合风静浪花微遥见斜阳合行人唤渡归
除夜泊?关
越客晩停桡凄凉廿四桥江声悬夜枕渔火乱春潮岁月流波驶烟尘涨海遥竹西亭畔路风物入萧条除夜入春阳?沟接渺茫五年逢此夕三度在他乡星汉浮渔浦风烟冷战场微名真自累客泪满河梁
除夜酌酒与次贞
千里?关接暮烟一尊相对各凄然孤舟明发寒江上追忆今宵是隔年
赠杜振门司农
军须民力困输供海内名卿有杜悰通秩近兼周少保度支仍领汉司农文成鹿币时何补山采铜沟事岂逢怅望城南天尺五谁能取次赋登龙
汉廷卿相尽名贤九列登朝髪尚玄太史漫书平凖法大农兼给水衡钱中条山下饶清境姑射峯头有谪仙休沐他年应卜筑风流不数旧樊川
夏日张黄门园亭陪上官佥事讌饮
黄门高甲第绿野擅林泉结构饶天巧郊原得地偏缘崖鸣暗涧架岭挂修椽秀石含云润文榱擢露鲜虹霓埀下饮燕雀邈孤骞柳媚怀灵殿篁深想渭川碧梧仙掖树丛桂小山篇爽籁吟凉木薰风振早蝉松筠深窈窕巾几净婵姢峭阁延幽瞩清晖被远阡四维低鸟道一线起人烟溪静波如掌沙晴鹭似拳不须穷远目已是挟飞仙海色虚无里山光缥缈前霞明秦帝岭帆隐越人船春气凝蛟蜃秋轮涌朓弦乾坤青未了日月璧相连邑里形交错江湖思渺然比因休沐暇快覩泰阶平迹向东山寄心犹魏阙悬朱明逢胜景清讌秩初筵细雨凉初袭华灯炤欲燃嘉宾星使贵地主夕郎贤画戟森雕户霓旌灿彩旃忧时谈慷慨卜夜坐流连仙醑金茎瀣侯鲭雪色鯿蔗浆留旧赐梅鼎待新煎家果张梨熟盘珍夏橘圆徵歌珠累累按舞鼓渊渊声有停云奏杯因激水传披襟通欵洽薄质荷陶甄迂拙情能恕繁苛礼尽捐西园陪羽盖北海御高軿诗酒追文举才华乏仲宣觥筹交宴咲樽俎奉周旋良会知难屡苍生念巳牵明农须有日此地足忘年不厌频还往时来枕石眠
庚子除夕
寂寞闲居岁月移不堪风雨益凄其家人且自安饘粥世事多愁问茧丝炉火细燃将尽篆瓶梅犹孕最先枝辟寒赖有屠苏酒醉话?沟夜泊时
松桂堂全集卷六

[book_title]卷七
钦定四库全书
松桂堂全集卷七【辛丑】
吏部侍郎彭孙遹撰
正月九日小舟入村有作
三日春犹浅余寒陡未消泽兰萦雪蔓河柳试风条偃树微通棹回帆不碍桥村农晴卜岁笑语互相邀晓发长水小舟阻风不得前同崔大子玉徐六琯朗夜投寿生禅院宿
风急天昏下夕曛上方一宿未离羣窗虚远受鹦湖月阁迥长含雁荡云暝际渔灯摇滉瀁定中罏气遍氤氲松陵明发应回首烟树微茫杳不分【院西有巨浸名雁荡东去鹦脰湖不及三十里】
松陵阻雪借宿村舍题壁
小艇迎风似叶飘山家聊得驻鸣桡孤篷一夜吴江雪白遍垂虹十里桥
大风雪泊松陵城下
江天千里白迢迢急雪迥风晩更骄地枕虹梁偏带雨水通笠泽暗添潮孤城芳草空如积小坞繁花己自凋此日吴娃愁欲絶春波望断木兰桡
孤舟漂泊五湖东客子行歌雨雪中春水年年浮远棹南云日日送归鸿渔榔夜宿潭烟紫驿骑西来?火红吟罢吴趋还自和令人长忆陆龟蒙
雪後登虎邱山
雪後擕筇上翠微参差林木映清晖云岩晓树鸦初起鹤涧空波鸟自飞春草依然侵履迹寒山终日拥僧扉道人对客忘言久闲向松阴补衲衣
山塘
春水双篙滑横塘七里遥晴怜山色好暖觉鸟音调丝管萦朱舫烟波鎻画桥旗亭松酿熟日暮更相邀
吴门舟次送别侯筠庵夫子北行
春风摇荡春江曲櫂歌咿哑声相续松陵渡口雪初消阊阖城边草正绿此时送别欲销魂况受当年国士恩暂得分襟南浦上何当负笈大梁门大梁门外官河柳到日青青拂人首凭吊重经广武冈登临一醉繁台酒酒酣慷慨重相思应念江关祖帐时先生北发我南下征桡容与车逶迟夜半金觞寒不御白云遥带扬旌处归帆不渡越来溪肠断仙舟从此去
花朝日送别达之兄归谯城赠歌
家兄不远千里至过我海上之敝庐淹留未竟二十日趣装早发还里闾击鲜取酒劝君饮君其为我尽余渖酒行前席徐致辞四座勿喧君自审忆昔驱车远相看小弟之年方弱冠弹棋六博乐未央深杯百酌欢无算是时君向八闽回曾上无诸万仭台为说战塲多白骨悲歌起舞声如雷须臾酒尽灯花落相送仙舟浮远郭一别离鸿遂渺然十携社肉犹如昨今年重泛下江舡来值春风燕子前青帝芳菲花下骑鲛人楼阁雨余天人生哀乐更相受安得为欢长聚首年亚潘郎见二毛身惭陶令甘升斗与君後会杳难期东西南北知何有君莫辞杯中酒不见灞桥车马日纷纭折尽青青送人柳
寄怀培元族叔
褰帷露冕向南州建节鸣笳控上游人惜中山三岁牍天容少伯五湖舟新开石室藏书穴别起神峰宝绘楼大阮风流应不减何时追侍竹林游
寄怀位中族叔
吾叔天下士英誉驰金石蒿目当世艰栖栖无煗席淮南幕府开三上安时策壮志郁未伸脱屣金闺籍言垂江上纶归卜谯城宅缥笈富藏书黄金多结客嗟予生不辰髫龀遭奇厄流离婴白刃门户谁能惜大江千里外一姓吾宗祏生死不见闻岂若东西陌本是分形人反作参商隔今春得好音迢遥相慰藉停云畅远情尺素传芳泽因思兵燹仍转觉乾坤窄涨海满风尘羽书纷络绎朱方长荷戈南诏悲行役索居同覊旅世路安从适敦族贵具迩传闻自夙昔愿言长比居式好永晨夕
寒食贲潮扫墓感赋
兹辰方熟食理檝赴寒流鱼菽春供祭松楸暮起愁丁年多折蕙丙舍半荒邱誓墓知何日江湖愧魏牟
清明日病中作
初除禁火入清明榆柳新烟次第生多病未能工服食避人应得罢将迎柔荑细蔓青堪襭艶蕊繁花锦作城弹指春风三月暮幽居何必羡朝荣
上己日过汉蜚一径园饮
积雨园林禊事迟孟公投辖属芳时旧传觞政依金谷新起山堂似习池磵户泉声寒戞玉药栏花影细分枝尊前莫惜如泥醉胜会明年未可期
春夜梦贻上
王生不见久寂寞风尘里再改白榆烟一剖江心鲤春城伏枕余夜雨摧桃李梦中频见君粲花启玉齿折腰非素怀浮湛聊复尔相赠广陵涛沉绵为君起
春隂黯长夜雨叶无留响灯烛炤空堂余光扬素幌故人入我梦披对青云上长安霜月夕气色飒萧爽高枕忘晨昏微吟互忻赏离忧结窈渺千里通来往胡为氷玉姿俛首覊尘鞅筹笔困斯人因风发遐想
问监公疾
春气连阴满緑芜山鸠日日引鸣雏殷勤问取维摩疾丈室绳床好在无
监公兰若小池滨曲径疎篱颇率真开遍樱桃千万树竹炉榆火送残春
三月十五夜月自正月来无日不雨是夜始见月色赋十韵
元夕张灯罢春朝尽日阴鸣禽犹格轧芳树尚萧森碧草长堪结浓花冷不禁邻杯倾黯淡山屐废登临竟夜空阶雨繁忧伏枕吟金波宵乍涌朱户影相侵晕气浮轮满寒光入照深风飘初濯练天挂欲横参和旭晨难定多时陆向沉梯云寻秘术挹取贮衫襟
遣小僮问元景侄病
汝病今何似春郊检药方休吟白团扇莫带紫罗囊竹蚁芳林宴花枰小墅香慎?他日事垂老慰高堂
苦雨叹
入春常苦潦破块亘千里中更两月余浸淫不知止稍稍浴咸池少焉旋复已女桑菀且枯人柳僵难起万木徒向荣无论桃与李阳气恶沈郁积阴乖物理昨闻殷其雷乃在南山趾倾崖骤雨集江湖流弥弥田家为余占乘船行入市土膏己覛发东作今方始二糓苦不登三农饥欲死陵襄岂病尧天漏同忧杞安得鞭羲和一照生忻喜玉烛四时调泰阶平若砥
春日病起有怀金子旭曙曹子飞雝
金生吾臭味托契八年余入抱荆山玉怀人蓟北书青云行自致白首分非疎寂寞文园里飞鸣一起予石友时相念京华久未回秋槎扬子渡春酒杏花杯异骨千金骏雄文八斗才十年兄事汝风雨忆追陪立夏前一日与客昼饮得飞雍南宫揵音因念亡友綗闇
残莺新絮暮春天忽忆京华客未旋草阁清酣倾碧酿蘂宫芳信见红笺同心尔结王阳绶先路吾惭祖逖鞭若念竹林游宴日君应挥涕仲容贤
喜飞雍登第因追忆湄棫岳一二徐子
清和风气近朱明曦髪松阴弄晩晴北极飞龙新射策东阿绣虎久知名遭逢应有弹冠慕思旧还多宿草情屈指同游今更几待君高视慰生平
五日即事
张具高堂试酒枪新松新桂午隂清迹隣海鸟应无忌身着荷衣亦自轻家计仅存三径菊山肴不羡五侯鲭惊心吾土多烽火那得灵符与辟兵
寄钱子青时客雷明府署中
萧寺论诗坐夜阑故人南北寄书难暮云春树频囘首草暖莺飞几倚栏清荫分窗虚幌闭暗尘生榻画梁寒知君抱得丰城宝仙令还能拂拭看
席间见歌者识其面乃亡友徐五湄棫旧时青衣也感赋二絶
寂寞黄垆事已非梁云袅袅月辉辉春风羡杀红襟燕长傍乌衣巷口飞
雕梁画栋暗生尘谁向堂前问主人清夜西园怀旧侣断膓声里月如银
夏日杂诗仿晩唐体
浇花
闲庭清晓静无譁鸱吻西南见月华汲得杜陵溪上水浇来彭泽径中花方池欲涸逢山雨小幔偏深护日车留待重阳霜落後东篱岸帻醉流霞
晒书
南窗辟蠧爇芳芸锦轴牙籖卷细分自有青箱传旧业不须金匮发遗文藏书柱下云长护散帙松间日未曛少作雕虫应已悔令人深媿郝参军
苦热
炎云张盖旷无端暑暍侵人气欲乾河朔旧游思纵饮山阴幽兴忆清寒宫氷玉井知谁赐仙露金茎岂易餐此日折腰驱作吏未行已觉宦情阑
忧旱
年来臯壤寄行踪生计关心在老农不见零陵翻石燕空传阙里祀泥龙贲湖春涨环如带赭岭炎云幻作峰为问汉廷贤长吏可曾省豁向提封
夏日杂兴
禺午垂帘夏日长幽居雅称芰荷裳浓阴倚幔侵人緑晩籁鸣松拂簟凉无奈休文成委顿亦知中散本疎狂避喧且作深山卧醉倒牀头竹叶香
红尘何地着清凉闭户依然氷雪乡新种菊苗盈尺翠旧栽松树过头长人间岂有安期侣枕内应无苑秘方大药黄金君莫问且凭白堕送流光
七夕
一叶堦除下井桐晩凉被酒倚微风明河清浅月轮上高树扶疎云影空家似茂陵常谢客年齐潘令早成翁佳辰屈指经多少不在他乡即病中
螺浮给谏以辽参见赠病中伏枕赋谢
内经夙擅参苓品本草还传服食功忽枉瑶函来石友顿令病骨起秋风闭门白日供高枕极目层霄送冥鸿深谢衰慵无以报一生长处药笼中
鍚山道中与陈泰和别
风定夜寒增河流一夕氷晨星栖岸艹晓月挂渔罾慧水沽新酿梁谿得旧朋客程应计日前路入兰陵
登梅花楼晩眺
梅花不见小楼空楼外羣山窈窕通薄暮人烟浮竹翠隔溪僧呗逐松风清雕对撃寒原上白月高升落照中欲向楹间留姓字旧题埋没草成丛
丹阳道上
高岸登跻苦流澌利涉艰寒霞环映水落日半衔山霜雁随阳至风禽薄暮还谁能长作客漂泊损朱顔
道经维扬晤王十一司理留赠之作
长安雪後怅离羣此日开樽对夕曛箧里齐纨经岁字梦中春树隔江云芜城日色寒逾淡隋苑钟声晩更闻与尔交情真不浅相逢寜复惜沉醺
春来风雨夜窗虚卧病何人问索居蓟北三年鸿雁影江天八月鲤鱼书西亭叶落离筵晩东阁花残宦兴疎明日秦邮囘首处寒波渺渺重愁予
京口
由来京口地四会古今同方镇南徐重营屯北府雄清江天堑设白骨战塲空几洒河山泪西风落照中
渡江
不辨水云色浩然天地空渔舟纷击檝鸟道疾排风岁月淹行李江湖任转蓬南方今正苦矫首叹飞鸿
雨中宿宝应城外
白马湖边雪浪奔高厓古木欲平吞天临泽国常多雨邑少人家只似村宿草几迷公路塜凭轩一吊孔璋魂风尘满目无知已羡尔当年国士恩
过邵伯湖
斜曛低驿路马首怅何依晩渡潮争上寒塘人独归溪鱼时自掷水鸟惯卑飞愿逐垂纶者长歌入钓矶
高邮州
叶路离亭树残碑古驿程寒声风截雨晕气水围城闾左多悬磬江南未寝兵甓湖千百顷潮落种香秔
淮角楼
岁暮辞家作远游长途霜雪敝征裘那堪密雨斜风里独傍淮南古戍楼
贫妇叹
姑苏城外清濠上大者官船小客舫鳞集云屯晩未休风鬟雾鬂来相傍向船长跽泪四垂手携弱女怀抱儿行人问妇何所苦歛衣起立徐致辞家住毘陵北山里良人本是千金子自有田庐乐岁时还余僮仆供驱使一朝不幸值践更县符府檄何纵横官家税一吏税五里胥溪壑犹难盈忽闻征南大兵至趣令军需仓卒备催符如雨络绎来此时漫说新安吏二月新丝三月谷卖田不给还卖屋僮仆逃亡家计无良人泪尽双眼枯遮莫无顔栖故里朅来乞食走吴趋吴趋客店聊饘粥计食千钱过一宿两儿三女年比肩饥来只解牵衣哭七口艰难仰一人他乡况是妇人身已知旦夕填沟壑尚忍须臾诉苦辛语毕还闻呜咽久逡巡似愧红顔厚哭声错杂未分明说苦终时不去口可怜天地未休兵江南往往多横征道傍观者听妇叹怆然终日皆心惊我闻王师渡闽海夏门舟山次第平安能刻日销金甲处处春风鼓腹声
韩侯钓台
王孙垂钓楚江隈此地犹存百尺台台上不堪囘首处秋风长乐土花开
漂母祠
一饭千金迹已陈祠堂犹与钓台隣滕公萧相空知己物色还输第一人
逆旅
野色凭轩晩河流入望空一星霞外烂孤雁日边红逆旅人争席虚襟自御风嗣宗称旷达何必泣途穷
薄醉
车马频南北川涂自古今悠然风日暮冉冉岁华侵杯落惊弓影乡遥喜足音客情聊薄醉倚膝起吴吟
越溪行
越来溪公莫渡行人隔水呼唤频舟子掉头不肯顾波平如掌帆不前碧湖澄静生寒烟县官封船供应急经今一月还复然公家用物有定数民间那得知其故日日官船进女城依然船数不加盈昨闻大师至已泊南濠隈太守亲自出平明骑马来官来犹自可兵来烈如火弓刀装小舠人马乘大舸越来溪公莫渡捉船未已还捉人劝君漫出城西路
老翁叹
晓发秦邮驿晩投界首村炊烟寒未起十室九闭门道傍老翁长叹息此地由来称乐国大兵顷者一经过顿令闾里无顔色持刀投石碎门户百物纵横恣所取击豕刲羊事酒筵趋迎犹恐逢其怒此恨吞声何足道妻子堪怜不自保今年犹有两三家明年飘泊成荒草我闻此言凄恻久自发吴阊经界首但逢逆旅多致辞处处烦寃如一口老翁此语最酸辛可知艰苦皆身受谁言横海建奇勲用兵不戢徒自焚江南巨丽佳气色须臾萧索生愁云稻梁鳬雁一朝尽健儿跃马犹纷纭当年空笑鱼将军
青驼市
烟火隔冈生青驼小市名氷髯吹自结沙眼射难明溷迹人争贱冲寒命亦轻扶桑何处景驴背曝朝晴同子玉琯朗璧人家渭臣子服两兄登可中亭望月
山径夜色深行久乃见月竹树吐幽辉清寒沁肌骨寒射山下泉清数石上发气色浮孤高琳宫何突兀上方人语静一灯影林樾取路登虚亭置身转飘忽同游五六人浩歌悄然发坐久月始中星尽长河没苦节届秋冬覊魂滞吴越万感中夕生顿令清兴竭
秋日重游虎邱题壁
曾携春酒上春山醉後题诗满壁间囘首山川千古恨侧身天地几人闲白杨树老阴初合红蓼花残色渐殷向夕西风动林樾斜
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>