<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,方麓集全文在线阅读,方麓集全文在线下载,大玄古籍书库">
<meta name="description" content="明代诗文别集。王樵(字明逸)著。《四库全书》收录其集时,曾说明其版本情况:“其集凡有。二本,一为文九卷、老子解一卷、诗一卷;一即此本,凡诗文十四卷,又《戊申笔记》一卷、《紫薇堂札记》一卷,较初本颇为完备。”前本计11卷,现已无刻本存,但有清抄本流传,从中可知此版本情况。后者虽有明刻本传世,但现存的两本已有残缺,这样,就显出《四库全书》所收14卷本的珍贵。《四库全书总目》评其诗文说:“樵研思著述,于《易》、《书》、《春秋》及《四书》皆有解诂。《江南通志》称其性素简默,至谈经则娓娓不倦,故文章具有根柢。又《通">
<title>方麓集_王樵_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">方麓集</span> <br/>
          作者： <span class="inputVal" id="bkauthor">王樵</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]225812</span> <br/>
          说明： <span class="inputVal" id="bkdec">明代诗文别集。王樵(字明逸)著。《四库全书》收录其集时,曾说明其版本情况:“其集凡有 二本,一为文九卷、老子解一卷、诗一卷;一即此本,凡诗文十四卷,又《戊申笔记》一卷、《紫薇堂札记》一卷,较初本颇为完备。”前本计11卷,现已无刻本存,但有清抄本流传,从中可知此版本情况。后者虽有明刻本传世,但现存的两本已有残缺,这样,就显出《四库全书》所收14卷本的珍贵。《四库全书总目》评其诗文说:“樵研思著述,于《易》、《书》、《春秋》及《四书》皆有解诂。《江南通志》称其性素简默,至谈经则娓娓不倦,故文章具有根柢。又《通志》述樵之言曰:‘士大夫以留心案牍为俗吏,文墨诗酒为风稚,夫饱食官禄,受成吏胥,谓之风稚可乎。’故其文章颇切实际,非模山范水、嘲风弄月之词。其诗虽不能自辟门径、而冲和恬淡,要亦不失雅音。盖当七子争驰之日,尤能守成,宏先正之典型焉。”朱彝尊《静志居诗话》还指出其诗有“清婉轶伦”的特长。其诗文风格确实少见激昂蹈厉之辞。</span> <br/>
          封面： <span class="inputVal" id="bkimg">Z_18828.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]方麓集
[book_author]王樵
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]225812
[book_dec]明代诗文别集。王樵(字明逸)著。《四库全书》收录其集时,曾说明其版本情况:“其集凡有 二本,一为文九卷、老子解一卷、诗一卷;一即此本,凡诗文十四卷,又《戊申笔记》一卷、《紫薇堂札记》一卷,较初本颇为完备。”前本计11卷,现已无刻本存,但有清抄本流传,从中可知此版本情况。后者虽有明刻本传世,但现存的两本已有残缺,这样,就显出《四库全书》所收14卷本的珍贵。《四库全书总目》评其诗文说:“樵研思著述,于《易》、《书》、《春秋》及《四书》皆有解诂。《江南通志》称其性素简默,至谈经则娓娓不倦,故文章具有根柢。又《通志》述樵之言曰:‘士大夫以留心案牍为俗吏,文墨诗酒为风稚,夫饱食官禄,受成吏胥,谓之风稚可乎。’故其文章颇切实际,非模山范水、嘲风弄月之词。其诗虽不能自辟门径、而冲和恬淡,要亦不失雅音。盖当七子争驰之日,尤能守成,宏先正之典型焉。”朱彝尊《静志居诗话》还指出其诗有“清婉轶伦”的特长。其诗文风格确实少见激昂蹈厉之辞。
[book_img]Z_18828.jpg


[book_title]提要
钦定四库全书　　　　集部六
方麓集　　　　　　　别集类五【明】
提要
【臣】等谨案方麓集十六卷明王樵撰樵有周易私记已着録其集凡有二本一为文九卷老子解一卷诗一卷一即此本凡诗文十四卷又戊申笔记一卷紫薇堂劄记一卷较初本颇为完备樵研思着述於易书春秋及四书皆有解诂江南通志称其性素简默至谈经则娓娓不倦故文章具有根柢又通志述樵之言曰士大夫以留心案牍为俗吏文墨诗酒为风雅夫饱食官禄受成吏胥谓之风雅可乎故其文章颇切实际非模山范水嘲风弄月之词其诗虽不能自辟门径而冲和恬澹要亦不失雅音盖当争驰之日犹为能恪守先正之典型焉乾隆四十六年四
月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
方麓集卷一
明　王樵　撰
序
山东乞休疏【嘉靖庚申五月】
山东等处提刑按察司佥事臣王樵奏为患病不能供职乞容休致事臣见年四十一岁由刑部员外郎陞授今职在任一载有余日夜勉图自效顷因临清等州县饥荒皇上允发仓粟赈贷臣因亲审饥民触冒风雪致成寒疾医疗不早病日深而不知犹且扶病理事欲调理而无暇随遇景王就封道出山东自武城至沙河几二千里皆属臣管辖一切供应夫役诚恐有司不能协心未免上误王事下为民扰一一皆臣亲自料理调度昼夜不离水次夜则陆路先行以待王舟之至不解衣就寝者连十余日以致元气日虚委顿日甚特以王事未毕未敢言私今王舟己出境臣得幸免罪戾方始就医询治前病皆言病在神气汤药猝难奏功臣亦自知非退居调养躯命或恐难保具呈抚按乞为转达而抚按以臣年方强盛苦切见留臣窃以为一时未到僵仆宜难取信迨其无及也又从而怜之与其不及而怜之宁过而从之故不得不哀恳於皇上之前也乞下吏部察臣非诈自愿告退明例许听容臣致仕回籍调理倘残喘得延则图报尚有日也臣不胜恳迫俟命之至
认罪回话疏
尚宝司卿臣王樵等谨奏为乞恩认罪回话事本月二十七日该大学士张居正等题该文书房官丘得用口传圣旨各衙门官都接本独尚宝司不接本只差吏来接是何故钦此臣等看得诸司章奏皆钦奉圣旨裁决乃敢遵行今各部上本得旨之後堂上官即亲送该科誊写画字所以重王言也乃尚宝司所以不行接本必有其故臣等实不知不敢妄对奉圣旨着该司官回将话来钦此臣等闻命皇恐知罪窃惟本司一应章奏与各衙门事体相同既钦奉圣旨委应臣等亲自接捧送科止缘本司旧有背宝传令官代接沿袭年久臣等一时愚昧失於改正致蒙天语诘问臣等罪当万死伏乞圣恩少寛鈇钺之诛臣等无任惶惧待罪之至缘系奉圣旨着该司官回将话来事理谨具奏闻万历四年二月二十七日尚宝司卿臣王樵臣徐琨司丞臣沈节甫臣王世懋奏奉圣旨既认罪掌印的姑罚俸半年其余的各三个月吏部知道钦此
拟全谏臣以安大臣疏
尚宝司卿臣王樵奏为乞全谏臣以安大臣事伏见巡按辽东御史刘台论列大学士张居正致干天怒而居正亦上章求退陛下温旨慰留敬礼大臣之意可谓至矣臣愚窃谓自古明主欲开言路则言虽不当而常优容之大臣欲广上德则人虽攻巳而犹荐拔之如宋文彦博之於唐介是也唐介论彦博进灯笼锦事颇涉暧昧仁宗为之贬介官而彦博亦因而罢相优大臣而未尝不伸谏臣之直仁宗可谓两得之矣且其於介之贬也遣中使护送且戒以必全之无令道死未几即召还言路而彦博再当国亦言介顷为御史所言亦中臣病而责太重力赞召之至今称仁宗为明主文彦博为贤相者以有此等为足以服人心而维国体也今陛下以居正简自先帝受遗辅政倚任方殷而臣料居正之所以仰感圣知亦图报方切此岂居正可以言去之时今六部九卿各上章乞留居正者诚非私也臣则窃谓若居正留而刘台终得罪无乃非仁宗待唐介之意乎度居正之心亦恐终不自安而难於居位伏望陛下宥刘台之罪则居正之心安居正既留则陛下之心慰是陛下优礼大臣之意为有过於仁宗居正之誓死图报岂敢居文彦博之後哉臣职在近侍冒昧辄献其愚惟陛下裁择
星变自陈疏【万历丁丑十二月】
南京鸿胪寺卿臣王樵奏为自陈不职乞赐罢斥以严考察事臣由嘉靖二十六年进士历任行人司行人刑部主事员外郎山东按察司佥事因病得请致仕一十四年节经荐举起任浙江按察司佥事陞尚宝司少卿本司卿以至今职叨冒己多每自省循未有报称恒切恐惧矧今天象示异九月晦日初昏时分臣於私衙见西南方有星光芒烛天约长丈余出至街市虽儿童走卒皆知骇异则臣等居官任职者何以为心省思愆咎何以自逭循例自陈更不敢苟具虚文希望幸免臣窃以为今英锐之士材力犹足以图後效臣蒙朝廷作养之恩三十余年在闲之日反多展布之时巳过再起原官四年三转圣恩隆厚等於天地而臣未效尺寸若复腼顔在列是昧进止臣虽不肖常恨士节不砺持禄苟容致灾召异之由未必不在於此乞容臣罢退以安愚分遂臣微志臣不胜战栗俟命之至
引年疏
南京光禄寺卿臣王樵谨奏为感谢天恩自分年迈仰乞圣慈容令照旧致仕事臣向以南京鸿胪寺卿致仕万历拾玖年拾壹月内蒙起南京太仆寺少卿本年十二月内陞南京光禄寺卿臣奉有两次恩命不敢不遵限到任巳於万历二十年正月初九日到任除望阙叩头谢恩外伏念臣受恩三朝再蒙起用皆仰荷我皇上至仁天覆器使羣材欲使草泽之中无一人不尽其用故以臣之愚犹在收録臣之感恩虽捐躯岂足以言报但臣见年七十二岁已过古人致仕之期臣自幼受父师之教颇知事君之义切有许身之愚山东之归年才四十有一尚堪展布浙西再起年止五十有四犹可驱策顾前归则一十三年後出则南北奔驰虚度四载今在里又一十四年矣坐成衰老臣实不才揣躬委命臣实义当知止伏望圣明察臣愚悃勑下吏部容臣照旧致仕臣当以待尽余年朝夕焚香上祝圣夀无疆下帅父老子弟肃政教善风俗以为太平万岁之报臣无任悚息待命之至
再疏
南京光禄寺卿臣王樵谨奏为衰病无能补报再恳天恩容令退安田里事臣蒙圣恩起用自以年过七十具奏引年乞致仕伏奉圣旨王樵素有清望奉旨起用不准辞该吏部劄付到臣臣捧诵感激涕零苟可以补报朝廷臣实不敢爱其躯命伏念臣禀受素薄自幼多病今则筋力实巳衰颓不时有眩晕之症每举则耳目昏花几欲颠仆若不蚤知引退诚恐有误职业孤负圣恩为罪滋大用敢冒万死以余命乞体伏望圣慈哀悯赐臣罢归以安愚分臣虽犬马图报之愚不能效其万一犹当与子孙世世盟誓不忘致身之报臣无任悚息待命之至
陈言机事疏
南京光禄寺卿臣王樵谨奏为恭陈今日事势与皇祖时不同仰望圣明励精听纳以急宗社大计事臣惟皇祖世宗之时虽有外患人不忘战虽事玄修章奏无不亲览政事无不亲决宫庭无宴溺之私左右无蒙蔽之弊畏天戒悯人穷听纳忠言如海瑞之戆直而能优容之是以四十余年中国尊安徼外宾服至于今日人习久安不为长计而边事之废坏为尤甚嘉靖末年岁发内帑无虑数百万金虽未必战胜克敌要为御敌用也自欵贡以来朝廷岁有抚赏边将又有私赂皆朘削士卒之所得岁费内帑亦无虑数百万金徒为和敌用也是以军士擕心解体不待今日宁夏之事而己知其缓急难使矣宁夏之变巴拜哱承恩刘东阳许朝土文秀五逆贼包藏祸心盖非一日籍口朘削以起事据我坚城食我粮饷用我火器以为倒持之太阿而我军常苦于心力之不一馈运之不继先年大同叛军亦尝据城亦尝勾敌然不久即就殄灭今乃若难者陛下亦可以思其故矣城中屡有内应而外不与之合随府跳城跌伤董奎欲救之而令不行于下陛下以为今日之人心军势何如也而谓可以一剑齐之哉功罪欲明赏罚欲当于以使其下如臂之使指蔑不如志矣此非陛下励精于上何由而得陛下但知皇祖之独断谓人臣可以赏罚而驾驭但知皇祖之居中总揽谓圣躬可以不出而责成而不知其事势之不同也臣闻形不可以久劳也劳则敝以金铁为器用之过劳犹且有坏而况人乎亦不可以久逸也逸则滞譬之户枢以常转故不朽人之精神欲得其所用亦犹是也故古之君子分四时以时作息朝以听政昼以访问夕以修令夜以安身其时而息也则清静而存神于内其时而作也则精明而利用于外此古之圣帝明王所以保身以保民能至于万万年也乞圣驾不时御便殿召见大臣商确政事自今日讨贼机宜以至他日兵食俱足可以安边制敌之长策及民穷之当恤财匮之当节宫府之当一体相顾与夫慎选抚按监司守令委任责成以抚安内地皆熟讲以次见诸施行至於羣臣言事必尽批出付所司议拟事关圣躬者尤望虚心听纳勿再留中不下天下知陛下之如是也谁不愿为陛下分忧者乎计逆贼闻之亦必气夺而意沮也臣又有说焉抚赏所以驯敌欲其不侵不叛也而今乃助逆捣巢所以惩其助逆我本以责直于敌也而今乃以报雠为名是敌反归曲于我则平日之抚赏为何事哉汉人亦尝以金缯奉敌矣而文帝未尝忘备所以不失中国之尊安今日之事上策莫如自治议处全陕屯田以足兵食杨守谦尝有疏矣京东西练兵二枝刘大夏尝有议矣分运艘由河渭入陕以济急先年廷臣尝建言矣凡自治之道若陛下有意则何事不成又何忧于灭贼御敌哉又何忧于倭奴哉关白本一狐媚下贱奋其诈力取日本而又取朝鲜舍其巢穴而欲据有他人之巢穴前古无是事以古今无是理也不然则楚灵王不缢于乾谿苻坚不奔于涡口完顔亮不溃师于江上矣闻其夺丰后洲官之妻以为妾下多不附六十六州之衆元不相统一志在贸易此可以用间而携也朝鲜亦东方一大国也岂能举数百年之社稷甘心臣事倭奴乎必且有变中国按兵观衅实为天授之时关白退无所归进则就擒耳朝鲜内附在我所以处之耳此皆堂堂天朝之能事也故臣愿陛下励精听纳则天下有人天下事及今尚可为也此宗社之大计也不可不急图也臣蒙陛下起之久废叨次九列无能补报方以衰病求退非敢徼建言之名伏念主忧臣辱主辱臣死宁于出位之诛献其一隙之见冀於工瞽之采听或有少裨伏惟圣明察其愚恳而赐省纳焉臣愚幸甚天下幸甚
自陈疏
南京大理寺卿臣王樵谨奏为自陈不职乞赐罢斥以严考察事臣见年七十三岁直隶镇江府金坛县人由进士授行人司行人历陞山东按察司佥事告病致仕起浙江按察司佥事历陞南京鸿胪寺卿星变自陈致仕万历十九年起南京太仆寺少卿陞南京光禄寺卿引年具奏奉圣旨王樵素有清望奉旨起用不准辞钦此二十年七月内再奏为衰病无能补报乞退安田里该吏部覆奉圣旨王樵年力未衰着照旧供职钦此本年十二月内陞今职二十一年二月初四日承准南京吏部照会准吏部咨两京官员四品以上例该自陈等因照会到臣臣叨列三品谨遵例自陈天威在上所有愚悃理当直述臣本菲材况加年迈今两京班行中如臣之齿者止臣一人臣之当退者一入仕四十五年前後历任俱未及壹考碌碌无所表见臣之当退者二时方多艰所须者膂力方刚经营四方与夫克壮其猷足以堪难任重者臣无一焉而妨贤者路臣之当退者三兹遇皇上大计羣吏黜陟幽明有当退如臣者得以自陈遂其引退下全晩节外免人言皆皇上曲成之赐也臣无任悚息待命之至
钦恤疏
南京刑部署部事南京大理寺卿臣王樵等谨题为钦恤事广西清吏司案呈万历二十一年五月十二日奉本部送准刑部咨江西清吏司案呈奉本部送刑科抄出本部题先该本司案呈奉本部送万历二十一年四月十五日该司礼监太监张诚等传奉圣旨如今天气暄热两法司并锦衣卫见监罪囚笞罪无干证的放了徒流以下便减等拟审发落重囚情可矜疑并枷号的都写来看钦此钦遵外案照先该本部题为陈言修省事节奉孝宗皇帝圣旨南京两法司见监罪囚天气暄热便行文与他一体寛恤钦此又该刑科给事中杨禠奏为修省以弭灾变事该本部覆题节奉孝宗皇帝圣旨南京两法司枷号人犯照例暂免钦此又该刑科给事中罗崇奎题为明恤典广实惠以隆圣化事该本部等衙门会看得枷号人犯节年题准暂免至六月终止矣惟有笞罪释放与徒杖减等发落犯在五六月者未沾恤典合无亦照枷号事例至六月终止仍将各犯姓名通类奏知及咨南京法司一体施行等因题奉世宗皇帝圣旨准议行钦此又该南京大理寺卿徐陟奏为恳乞天恩酌时宜备法纪以善臣民以赞圣治事内开热审恩例北京自恩命涣颁之日算至六月终止南京路远难拘六月终止之限要将南京免枷号减等释放三项俱自热审文书到日为始亦计两个月足方止使南北人民均沾浩荡之恩等因该本部覆题奉世宗皇帝圣旨是钦此隆庆五年四月内该山西道监察御史陈文焕题为酌陈时政以裨治理事内一欵申明律例以广圣泽该本部覆题每当热审之期查照问刑条例将一应追赃人犯逐一查审如果情罪深重赃数太多监禁未久家产未尽者照旧追并外其有赃物值银一十两以上监追年久家产尽絶或正犯身故累及家属年久不能完者行勘明的俱免追赃正犯查照原拟发遣发配发落家属释放仍开具所犯情罪轻重监追年月久近赃数多寡奏闻取自上裁本部仍行各问刑衙门一体遵照施行等因奉穆宗皇帝圣旨是钦此钦遵已经备咨通行去後今奉前因通查案呈到部看得两京事体相同钦恤洪恩自宜均被合无查照先年热审事例及备奉前项恩命咨行南京法司以文书到日为始照依北京恩例一体钦遵将见监笞罪无干证者释放徒流以下减等拟审发落重囚情可矜疑并免赃发遣发配发落人犯具由奏请定夺其枷号人犯例该具由奏请但恐过时合照本部先奉孝宗皇帝钦依事理暂免枷号俱照原拟发落通将发落过轻重罪囚姓名具实类奏伏乞圣裁等因万历二十一年四月十七日该本部尚书孙丕扬等具题本月二十日奉圣旨是钦此钦遵等因备咨到部送司随行准本部贵州等清吏司各将应审轻重罪囚及追赃等项人犯开付到司类呈到部臣等逐一备查虚心鞫审除重囚情真罪当者及追赃军徒人犯赃数太多监禁未久者各照旧监候监追其免枷号减等释放各犯囚候至两个月足另行具题外审得见监绞罪犯人马禄史氏王清义何应举姜隆祝长儿俱情罪有可矜疑律应改拟及追赃军犯符才黄守仁徒犯李廷荆各赃监追年久无完家产结报尽絶情似可悯相应免追发遣发配俱应奏请定夺伏乞圣明裁处缘系钦恤节奉圣旨重囚情可矜疑都写来看及例该奏请定夺事理未敢擅便为此今将各犯紧关略节招罪情可矜疑及免赃缘由开坐具本专差典吏吴应时齎捧谨题请旨
计开
情罪有可矜疑绞罪犯人陆名口
一名马禄招系南京神策卫军余禄与弟马二住羽林右卫地方有被欧死戴隆包当总甲万历十二年戴隆无嗣收养杨立为子改名戴表十八年戴隆无妻娶王氏为妻至十九年十二月初三日父马銮轮当总甲十日将钱三百文雇戴隆代当初八日戴隆复????父黄船夫钱前来取讨禄回称我父不在家你要差钱明日来罢戴隆酒醉不去将禄揪住禄不合用掌将戴隆左腮脥打一下又用拳将伊右太阳穴左血盆左?膞胸膛左前肋各打成伤戴隆年老被打跌地致伤两肐膊脊背连两後肋两臂戴隆仍揪住不放禄又不合将戴隆肾囊偏右连右胯腋膝伤时因昏黑无人救见至更深马二回见戴隆卧地劝起扶送伊家次早父马銮闻知将钱一百二十文送戴表讨药至初十日戴隆身死王氏及地方田陈俱未呈告後安吏目访出王氏告称戴隆素患下部痼疾不时举发倒卧等情蒙章御史参送浙江司审检有伤问拟禄鬬殴杀人绞罪送南京大理寺审允奏奉钦依监候处决今该臣等看得戴隆因讨差钱酒醉将马禄揪住不放致禄抵殴原非深忿其仰跌在地之後马禄因被揪倒致将戴隆肾囊偏右膝伤则实出於无心也时当昏夜无人证见马二之劝起扶归马銮之找还雇钱皆为好意实非买和据王氏告称戴隆久患下部痼疾不时举发倒卧恐未必尽出妄揑致死根因委难定执深可矜疑
一口史氏招系直隶苏州府吴县缢死民姚继贤妻有翁姚邦敬万历九年向父史平娶氏与伊男姚继贤为妻生有二男十二年姚邦敬将夫同氏分出另住十九年十一月氏将自积铜钱买小猪二口喂养二十年正月猪患瘟病夫继贤将一口宰杀将一口卖与倪钺得钱三百六十文氏将钱留住仍要买猪夫称且与我作本不从互嚷夫忿向氏撞头以致额颅撞地磕伤氏就不合故违妻威逼夫致死者比依妻殴夫至笃疾者律绞奏请定夺事例亦撞夫胸膛连左前肋各跌在地致夫两肐肘脊背连两後肋两臀跌伤夫挣起气忿拿铁斧向氏欲行砍打当有邻人郭尚贤申文学夺斧救开夫往翁姚邦敬家诉说抵夜回家各上楼睡讫夫气忿不过不知时分暗起拿绵带在楼梯上自缢身死次日天明氏下楼方知夫死慌惧随即上楼用蔴绳将自已颈项缢勒邻人严世杰谢德解救总甲武佑具呈廵视李御史处参送贵州司审检明白问拟氏妻威逼夫致死比依妻欧夫至笃疾者律绞送南京大理寺审允奏奉钦依监候处决今该臣等审得史氏以买猪小故触夫忿心姚继贤先用头撞史氏亦头撞以应之此固愚夫愚妇相争之常既而姚继贤缢死昏夜史氏情慌亦欲自缢随被解救始终情节不过如此若以史氏素性泼悍有以致之则姚继贤以小故遽欲持斧杀妻则其人亦凶悍可知岂史氏之所能逼贫穷债迫计出无聊其死委非史氏威逼致之也况审二男幼小尚未离乳史氏坐绞不无可矜
一名玉清义招系应天府江浦县民自幼投入朝天宫为道士本宫有钦赐芦洲一处万历二十年轮该清义与投水渰死孔心阳并蓝思义刘仲和周守尧丁贞茂管卖本洲芦柴清义雇病故沈三看守清义等五人俱在窝舖歇宿至三月二十二日有贾万锺被清义等殴死兄贾万春同张牛儿前到本洲偷割芹菜沈三捉获用?先将张牛儿缚住贾万春不容缚项沈三用掌将贾万春左右腮脥各打一下带至窝舖清义不合勒跪又执拿竹棍将张牛儿打讫三下释放贾万春不服责打沈三将伊扯倒清义执拿竹棍将伊两腿打三下贾万春抵骂清义又不合将伊脊背连右後肋及脚根各打一下贾万春愈骂清义又不合将伊掼跌在地致伤两膝并左肐肘左後肋两臀孔心阳亦将贾万春左臁肕踼一脚贾万春回家向贾万锺说称我被沈三及不知姓名道士五人痛打一顿随即卧床至四月初八日身死贾万锺具告巡视张御史处孔心阳惧罪投河身死沈三病故各相埋讫後蒙参送四川司审检明白问拟清义共殴人致死绞罪送南京大理寺审允奏奉钦依监候处决今该臣等审得王清义因偷割野芹小故将贾万春制缚殴打死於限内拟偿非过但始因贾万春不容缚项首行掌打者沈三继因贾万春被打愈骂将伊右臁肕踢伤者孔心阳今沈三缘事身故孔心阳惧罪投河身死亦足以相抵矣中间王清义用竹棍打伊两腿及脊背右後肋右脚跟论罪固无所逃原情似有可矜
一名何应举招系南京广洋卫军应举与谷举合夥宰猪今殴死隣居陈盛做荳腐俱各交厚时常饮酒顽戏万历二十年正月二十三日陈盛在张科门首站立应举与谷举从螺蛳湾来应举不合向陈盛索说我每常买酒请你今日你买酒请我等语陈盛回说无钱跑走谷举不合复拉至张科门首应举又不合用拳戏打陈盛胸膛连右前肋一下谷举又不合用手戏打陈盛左眼眶连左腮脥一掌二人互将陈盛推跌在地致磕伊脑後脊背两後肋两肐肘两臀成伤陈盛亦未认真自行挣起张科等证应举仍拉陈盛进酒店陈盛出钱六文应举出钱四文买酒同林保儿等各饮散讫本月二十五日陈盛在应举卖肉案前向徐兴说我前日被何应举打了一拳如今不好他是无钱穷鬼我若死了要他偿命徐兴转问应举回说我是顽耍打了一拳若死偿命等语不料陈盛被打渐重卧床不起父何锐闻知送药一剂膏药一个陈盛未服至二十九日身死伊兄陈连具告巡视李御史参送浙江司审检明白问拟应举共殴人致死绞罪送南京大理寺审允奏奉钦依监候处决今该臣等审得何应举因索饮戏打陈盛一拳一掌岂便致命纵曰打重亦出无心陈盛亦未认真殴後又买酒同饮则其无重伤可知後陈盛称胸膛疼痛应举称与他顽耍死了偿命等语皆不足为据何锐送药固亦望陈盛之痊七日身亡难执为应举一拳之故遽坐重辟不无可矜
一名姜隆招系南京牧马所余丁万历十九年正月内李用向隆叔姜实预借工银二钱七分约做工扣还至四月十五日邻人刁应智雇李用在田割麦彼时隆与姜实妻刘氏并侄姜二汉亦各在田已时刘氏见李用说你先借去工银如今倒与刁家做工嚷骂一塲比隆喝李用先得我家工银却与刁家蛮子做活有刁应智今被殴死弟刁应惠前来辩论隆不合揪住刁应惠衣领将伊左太阳穴打一拳又将伊左右腮脥各打一掌刘氏亦不合将刁应惠左?膞右前肋胸膛各打一拳刁应惠跌地致伤左肐肘左後肘两臀隆又用脚踢刁应惠肾囊连左胯腋一脚姜二汉手执?刀亦不合用刀柄将刁应惠右臂膊脊背右腿左後肋打数下有刁应惠母徐氏前来搀扶行至稻田不能动履口吐出血至未时姜实操回得知前到伊家探问刁应惠闻声即欲挣起揪住气絶身死徐氏具告巡视聂御史批苏兵马检审隆要脱罪又不合妄称肾囊一伤系姜实操回脚踢所致徐德扶同见证致苏兵马准信呈详参送福建司审得情词互异发上元县再审姜实病故仍将前伤坐隆具招解司覆审问拟隆共殴人致死绞罪送南京大理寺审允奏奉钦依监候处决今该臣等审得姜隆刘氏姜二汉共殴刁应惠致死以隆坐抵盖死者之母兄执之也然雇工起祸者姜实到田嚷骂者刘氏而用?刀柄打伤脊背後肋者则姜二汉也刁应惠被打伤重当时吐血而其最关致命者则肾囊被踢一脚是狱也姜实在则坐实姜实死则坐隆恐姜实虽能脱罪於生前难揜真情於身後观其探问消息刁应惠闻声即欲挣起揪住随即气絶则其遗恨在姜实也昭昭矣徐德初证其言盖在姜实未死之前亦执姜实曾殴此其初情终不容泯者也姜实未正其辜姜隆独坐凶首委可矜疑
一名祝长儿招系南京武德卫余丁因贫无依雇与浦子口今病故汤凤家赶驴有今被殴死邵荣先在彼处检积粪草卖钱度日万历十七年四月初六日邻居严五妻因雇长儿挑水将自积粪草三担与长儿算作水钱本月初八日长儿将前粪草卖与邵荣该钱三文止与一文尚欠二文至十一日午时长儿在井边见邵荣向讨前钱邵荣回说今日无钱便打死我也不能彀长儿就不合将邵荣左右腮脥各打一掌邵荣叫骂长儿又不合骑坐邵荣身上用拳将伊左太阳穴两肋等处各打成伤崔斗等证邵荣负伤挣至汤凤门首比汤凤嗔怪复同长儿拖至原打处所邵荣伤重本日酉时身死伊甥李镇状称长儿汤凤同殴具告巡视刘御史参送山西司审检明白问拟长儿鬬殴杀人绞罪送南京大理寺审允奏奉钦依监候处决万历十八十九二十年霜降会审有词调送山东等司仍问前罪今该臣等审得祝长儿殴伤邵荣死于本日拟抵何辞但事起最微殴在醉後屍亲同住一处且不知致死根因既负伤行至汤凤门首汤凤明知伤重何不留住的知长儿殴死何不执送到官却同将邵荣拖至原打处所欲归之何人李镇之告恐非无因祝长儿之狱终属可疑
免赃军徒犯人三名
二名符才黄守仁招系南京留守左卫军俱充南京工部窑头各陆续赴本部虞衡司领出柴价官银烧造砖瓦料价银一百八十一两七钱七分七厘六毫才与黄守仁侵欠砖瓦料价银一百一十二两七钱七分三厘四毫万历十四年十一月内蒙本部严查未完将才并黄守仁牌发东城兵马司监并四年无完十八年三月内具由参送四川司审明将才与黄守仁各问拟监守自盗杂犯斩罪引例边卫永远充军招送南京大理寺审允回司监追赃银分毫无纳节经牌行东城查勘二犯家产回称委系尽絶结报在卷今该臣等审得二犯先经东城监追四年又经本部监追三年逐月严比委系家产尽絶终无完纳之日前赃似应豁免查照原拟发遣
一名李廷荆招系福建福州府闽县民有故兄李廷兰存日赁黄乡官舖面贩卖丝布後兄故万历十七年有同乡张瑞合夥汤敬赁开前舖亦卖丝布廷荆生骗无由悬揑李廷兰原开前舖曾有顶首向张瑞索骗未遂十八年正月内汤敬贩丝布来京赴户部督税司报税内有隐匿廷荆访知首司汤敬慌怕央杨沂买和廷荆不合枉法骗受青绢丝布线紬共二十三疋值银二十五两入己卖费後廷荆到官隐情不行实证姑於汤敬名下量罸补税银六两发落至十九年三月内廷荆遇汤敬讲起前事相打汤敬具通状告部送福建司拘审明白将廷荆问拟受财枉法杂犯绞罪准徒五年定发采石驿摆站汤敬徒罪送南京大理寺审允回司汤敬等完赎发落外廷荆名下该入官丝绢价银二十五两己经监追二年分厘无纳又经行城查勘并无家产结报在卷今该臣等审得本犯异乡棍徒骗银到手随即花费监追二年分厘无纳又经行城查勘并无家产结报在卷似应免追发配
刑部为钦恤事江西清吏司案呈奉本部送刑科抄出本部题先该本司案呈该南京刑部署部事南京大理寺卿王樵等题前事奉圣旨刑部知道钦此钦遵抄部送司案呈到部看得南京刑部署部事南京大理寺卿王樵等题称审録过绞罪犯人马禄等情有可矜追赃军犯符才等俱应豁免各一节为照马禄史氏王清义何应举姜隆祝长儿虽系人命论绞而马禄姜隆祝长儿下手致死尚难定执史氏不类威逼何应举止戏打一拳王清义与衆共殴贾万春至死己毙二命足以相抵参详委可矜疑相应改拟其追赃军犯符才黄守仁徒犯李廷荆各赃俱系监并多年勘产久絶终无完期徒毙何益亦应依拟豁免合候命下本部移咨南京刑部将马禄等六名口符才等三名俱照例发遣发配释放等因万历二十一年七月初八日该本部尚书孙等具题本月初九日奉圣旨各犯依拟发遣发配释放钦此钦遵抄部送司案呈到部拟合就行为此合咨贵部烦为查照本部覆奉钦依内事理钦遵施行须至咨者
考核差满属官事
南京户部署部事南京大理寺卿臣王谨题为遵旨考核差满司属官员事广西清吏司案呈奉本部送据山西清吏司主事今陞福建清吏司署郎中事主事张鸣鹤呈称先於万历二十年五月内奉本部劄委前往杨州钞关监收往来船料随赴南京内府关领精微批文於本年五月十九日到关管事起至万历二十一年五月十九日止一年差满例应具呈请代续蒙本部委官於本年五月二十四日交代讫本职任内共收过本折船料正耗积余银一万一千六百五十二两九钱七厘九毫八丝数目缘由到部送司卷查嘉靖四十四年十二月内该工部题奉世宗皇帝圣旨是各关抽分银两多收少解亏国病商己成积弊这所奏都依拟行两京户工二部差去官囘部之日仍着考核果无欺弊方许复职如有隐护罪坐堂官该科记着钦此备咨在卷万历七年八月内该户部题奉圣旨是这旧例考核及今议应考各官差满回部务要着实从公考核毋事姑息南京各差部属官也照这例行钦此移咨前来该本部查议管理本部银库监督江北应天凤阳等仓塲监收北新扬州淮安各钞关各差官员所管库藏钱粮虽非题差而职事紧要一年差满法应考核等因具题该户部覆奉钦依咨部送司通行各官钦遵外万历十九年正月内淮户部咨为申饬关税起解事宜以一法守事内开烦为转行各钞关委官除巳前未经起解钱粮文到即尽行完解勒限销批姑免参究外以後自万历十九年为始不分本色折色仍照先年题准事例河西务临清二钞关按季起解浒墅九江北新扬州淮安五钞关上半年限本年八月内下半年限次年二月内依期到部如有违限三月以外者定将领解员役参送照例重处起解则委府州县佐贰官或仓塲税局大使等官一员押同经手库役商舖人等立限解纳仍将员役姓名起程日期报部查催委官差满务将经收过本折钱粮督同府州县一并完解方许离任俟钱粮到部之後方准考核复职如折色虽到而本色未完者亦不准考核复职等因题奉圣旨是这各关课税有司起解稽迟奸徒揽纳侵费好生玩法今後着原差司官督发起时方许回部考核抚按官还严限稽查如有故违一并参究钦此钦遵移咨到部又准户部咨开南京户部委官即差仓塲税局大使一员押同经收吏役给批司府督发起解委官回部北新钞关则亲自督送过洋子江扬州钞关亲自督送过宝应湖淮安钞关亲自督送至黄河口方许回部考核等因咨部节经通行各钞关遵照去後今据署郎中事主事张鸣鹤手本回称本职收过本折钱粮除万历二十年夏季折色押解过湖奉文赴淮库交纳获批附卷讫秋季折色银两内除奉文解赴本部转送南京工部铸钱余银押解过湖亦赴淮库交纳获批附卷其二季本色钱钞该银一千三百三十四两八钱八分七厘一毫五丝俱於万历二十一年正月十八日据该府批差通州通济仓大使高孝押同经收吏汪启明於橖起解前来本年冬季并二十一年春季折色银两亦经押解过湖赴淮库交纳获批附卷其各季本色钱钞该银一千六十一两六钱一分一厘二毫於二十一年四月十六日据该府批差检校李惟敬押同经收吏杨应龙起解前来本年春季本色钱钞该银八百五十四两八分一厘七毫五丝於五月二十四日据该府批差经收吏王继宗起解前来俱经督发押解过湖缘由到司准此今照本官在差计一年零五日差满回部系奉旨具题考核之数及查该关前差员外张维翰在差计一年零二十六日收过本折船料正耗积余银一万二千六百八十二两六钱二分一厘九毫主事伍可受在差计一年一个月零七日收过本折船料正耗积余银一万三千六百一十四两一钱八分四厘五毫六丝今据本官造报册内收过本折船料正耗积余银一万一千六百五十二两九钱七厘九毫八丝较之前官所收银两稍若不足但自本官到关以後天时人事适当其难节省调停备极辛苦方得报完前数此徵之人人耳目非可欺饰者卷查本官先於万历二十一年二月十三日呈称本职奉委榷关朝夕兢惕惟恐不称有负任使今查自旧年五月十九日受事始至十二月终止虽闻倭报商船渐稀发收船料尚能如数第新正以来每日验放船只多者不过百余少者四五十只梁头小者居多只此一月发收船料不及三分之二本关经过往来船只虽皆装运南北客货其间北货尤多盖由北直隶山东河南等处去秋水涝绵花豆谷果品等物失收以致船货稀少兼以近日倭报戒严各镇差官折直募兵置造军器往来不絶而各军火牌经过地方掳船装送不少停滞遂致商贾深藏舟航躱避即今新运盛行民船停止又扬州府城西从北遶南原有城濠并新旧二城各有市河止通流水船只不行湾头镇迤东又有芒稻白塔二河南通大江止泄高宝诸湖水利不许行船今地方皆以便民为名任从船只日夜私渡不经本关更无船料额课不敷职此之由若不预为申明诚恐日复一日钱粮有亏无盈深切忧虑合先呈禀缘由案候在卷今照前因理合案呈考核施行等因到部臣等看得原管理扬州钞关山西清吏司主事张鸣鹤当商船稀少之时有节省调停之道课额不务取盈积余亦己过万心切奉公虑存经远相应复职管事照例具题伏乞勑下该部再加查议上请准令本官复职管事缘系遵旨考核差满司属官员事理未敢擅便为此具本专差舍人张程齎捧谨题请旨
审録重囚疏
南京刑部等衙门右侍郎等官臣王樵等谨题为审録重囚事该本部广西司案呈卷查先奉本部送准刑部咨该本部题查得天顺二年九月二十五日奉英宗皇帝圣旨人命至重死者不可复生自天顺三年为始每至霜降後但有该决重囚着三法司奏请会多官人每从实审録庶不寃枉永为定例钦此照得南京刑部都察院监候该决重囚若亦候霜降後奏请会官审録路远往复迟滞合无遇霜降後照例先行会官审録将会审过各犯紧关情罪奏请定夺等因题奉宪宗皇帝圣旨是钦此又准刑部咨该南京刑部题为议处审録期限以便遵守事该本部查议今後量於霜降以前预先会官审録至霜降之後尅期具奏前来候覆奏明旨至日遵奉施行等因题奉世宗皇帝圣旨依拟行钦此万历二十一年十二月初三日准刑部咨为厘正审囚旧例以明政体以一章程事该本部看得南京刑部尚书徐元太等题称乞要南京秋审狱囚比照刑部事例一节为照法贵简明刑宜画一今两京朝审其求生正辟二者皆同而南京於矜疑情真数名之外其余槩称有词不惟案牍繁滋证佐牵累且使罪人恣为展辩重辟无从坚决良非法之当也尚书徐元太等所奏诚为有见合候命下容臣等移咨南京刑部以後凡遇秋审酌量情罪可矜疑者为一行有词当再问者为一行情真应决人犯为一行各具本题奏不必将不决之犯槩注有词通照本部事例题明仍旧监候庶弥文省而法纪益明矣等因於万历二十一年十一月十三日该本部尚书孙丕扬等覆题奉圣旨是钦此钦遵备咨到部送司除钦遵外除有词不服囚犯另行具题审得情真斩绞罪犯人邓良玉等共五十三名俱姑缓死仍旧监候外情真斩罪犯人黄无思绞罪犯人虞林赵孟学俱罪犯恶极应合处决缘系审録重囚事理未敢擅便为此今将各犯紧关略节招罪缘由开坐会本专差典吏吴希周齎捧谨题请旨
计开
会审情真应合处决斩绞罪犯人叄名
一名黄无思招系南京锦衣卫舍余乳名东儿万历拾叄年正月初六日无思与父黄贤和并李朝等闲走路遇同居今被无思殴死大功兄黄无怠邀同买酒吃饮回至汪承宗门首黄无怠想起汪承宗原欠伊与无思银二钱要同去取讨无思说是新节如何好去黄无怠疑是无思私讨互相嚷骂无思不合不顾大功名分辄将黄无怠拖跌在地李朝等劝起仍同行至本家东边空山黄无怠气忿将无思扭扯无思发怒又不合复将黄无怠推跌在地用脚将伊心坎前肋连垜数下致左肐肘脊背左後肋各跌成伤伊欲挣起无思又用手将伊颔颏?破左腮脥打一掌右腮脥左?膞右後肋左血盆各打一拳右胯踢一脚黄无怠挣起回家行至祠堂门首高叫我被东儿父子打死了等语伊妻张氏出看见黄无怠头粘草泥比无思同父从後门进室黄无怠喊骂无思听知又不合逞凶将伊推跌四次致脊背两臀腰眼俱成伤黄贤和见势凶向前拉撦黄无怠情急将头磕窗上致脑後偏左磕伤张氏将黄无怠扶上床卧至三更时分身死告发巡视田御史处参送广东司审检明白将无思问拟卑幼殴本宗大功兄死者律斩送南京大理寺审允奏奉钦依监候处决万历十三等年霜降会审有词节呈调山东等司仍拟前罪监候今该臣等会审得黄无思凶殴堂兄死於即夕情法无疑应合处决
一名虞林招系直隶常州府无锡县民万历十三年五月内窃盗叶家财物事发本县问徒刺右臂膊发京口驿摆站满放又於十五年八月内抢夺殷陶财物事发本县问徒刺左臂膊仍发京口驿摆站年限未满不合私逃回籍纠同曹卿等於本年十二月十五日夜盗徐勲银三十五两首饰五件珍珠一包衣服三十五件又於本月十九日夜窃盗盐客王龙川首饰衣服又二十四日夜前至松江府华亭县徐正家长徐少卿家窃去金壶一把银壶五把盘盏银簪衣服等件并红紬二疋林分得金十八两银一百三十两改名带妻於十六年正月十五日潜来到京寓歇王仁店内事露王仁首发陕西司查审虞林所盗賍物不止数百余金对认明白将林问拟窃盗三犯者律绞送南京大理寺审允奏奉钦依监候处决万历十七等年霜降会审有词节呈调山西等司仍拟前罪监候今该臣等会审得虞林三犯情真即徐正一主金银壶盘盏衣物数多价值不赀可谓大盗应合处决
一名赵孟学招系直隶苏州府吴县民有先存今各监故顾勤学杨凤俱各投入魏国公族人徐?勋家为奴委管家事任伊出入闺合徐绳勋娶已故宗氏为妾搬伊父宗信母严氏同居杨凤就与严氏通奸後又犯分与宗氏奸密教诱宗氏恨说嫡妻张氏悍妬炒閙徐绳勋心下厌弃将宗氏发宗信领回杨凤私买娶为妾宗信屡次吓诈杨凤惧怕将宗氏卖与许监生为妾去讫杨凤又因徐绳勋母死照管丧事窥见徐绳勋妾春蛾少姿向伊调奸以後通奸不絶比顾勤学亦见徐绳勋婢荷花姿色向与通奸成胎用药坠下荷花腰痛顾勤学在房与伊抚摩被徐绳勋长孙徐尧年撞获禀知徐绳勋将荷花发付伊父丁老卖讫徐尧年思起荷花原有卖约一纸内开财礼银十二两向丁老取讨无措又向顾勤学逼要前银未与成雠又杨凤潜至春蛾卧房亦被徐尧年撞获杨凤哀求买酒赔礼乘间脱走因此造意授谋要将徐尧年杀死又有顾勤学兄顾常太时常在徐绳勋家答应与婢梅桂通奸亦被徐尧年撞获将银花一枝钱九百文送徐尧年求免又有春蛾兄王松亦在徐绳勋家答应托管钱粮万历十八年十二月内徐尧年凂王松转达徐绳勋发与过节银钱王松赚匿止将低银二两抵塞徐尧年逼取王松不与争论成恨杨凤因见徐尧年父徐邦奇愚昧可欺素知王松等与徐尧年有怨向伊计议唆拨徐绳勋将胡龙王六十刘镇作为徐尧年朋党赌博具告巡城章御史批中兵马司将胡龙等枷号徐尧年欲代胡龙等使用向顾勤学逼取前银无与嚷閙要将奸情出首顾勤学慌惧向徐邦奇揑说徐尧年怨恨要纠领胡龙等持枪杀害须要寻个计策备他方好徐邦奇回说徐尧年性狠难以刑责顾勤学称我主处置自家儿子怕甚等语又说家主既有主意须要寻几个人相幇才好比徐邦奇依听就将银祖师一座当银七两顾勤学将银一两自雇孟学下手又将钱一千文向孟继孔雇袁五王举唐臣阎长儿并巳故景二等幇同下手孟学与袁五等依允接受银钱入巳至本月二十八日顾勤学乘见家中扮戏会酒人杂好得行事就置办攅盒请孟学等吃饮方才说出谋情至本夜二更时分顾勤学引领袁五等进入向徐邦奇说如今带许多人进来须要处置他不活方好徐邦奇依听比顾勤学探听徐尧年巳睡引进袁五等向前将徐尧年捉住用绳綑缚徐尧年惊醒见得势凶慌说三位老爷赐我一件小衣见父一面就死甘心比袁五等将徐尧年擡至夹道边不肯下手顾勤学不念家长期亲与孟学各不合向前用绳将徐尧年绞讫数匝尚未气絶顾勤学向徐邦奇说世长被摆布许久犹不见死徐邦奇心内不忍就说也罢放了待伊改过顾勤学复向徐邦奇说若放他活不但小人受害我主一定不好却又同孟学各又不合尽力将徐尧年狠绞登时气絶身死顾勤学希图灭迹仍将屍烧毁未尽折碎散弃事发湖广司会同十三司审检明白除杨凤先於万历二十年四月二十九日在监病故将顾勤学问拟奴谋杀家长之期亲已杀者律凌迟处死赵孟学依谋杀人从而加功者律绞送南京大理寺审允奏奉钦依监候处决万历二十一年霜降会审顾勤学赵孟学各有词不服题奉钦依再问呈调河南司将顾勤学与赵孟学各仍问前罪送寺审允回司奏奉钦依监候处决万历二十二年八月初九日顾勤学在监病故今该臣等会审得赵孟学受雇逆奴幇同下手狠绞徐尧年即时身死情恶至惨应合处决
万历二十二年九月初十日南京刑部右侍郎臣王樵南京中军都督府事泰宁侯臣陈良弼灵璧侯臣汤之诰署都督佥事臣于嵩南京左军都督府掌府事成安伯臣郭邦相署都督佥事臣王治南京右军都督府掌府事丰城侯臣李环署都督佥事臣王椿南京前军都督府掌府事怀远侯臣常胤绪署都督佥事臣胡大忠南京後军都督府掌府事定西侯臣蒋建元南京兵部尚书臣周世选右侍郎臣邢玠南京吏部尚书臣蔡国珍右侍郎臣刘楚先南京户部右侍郎兼都察院右佥都御史臣边维垣南京礼部右侍郎臣曾朝节南京工部署部事南京兵部右侍郎臣邢玠南京都察院右佥都御史臣张养蒙南京通政使司右通政臣孟一脉南京大理寺卿臣周思敬南京锦衣卫署都指挥同知臣梅应魁南京吏科署科事南京兵科给事中臣卢大中南京户科给事中臣任彦蘖臣伍文焕南京礼科署科事南京户科给事中臣任彦蘖南京兵科给事中臣卢大中南京刑科署科事南京户科给事中臣伍文焕南京工科署科事南京兵科给事中臣卢大中南京浙江道监察御史臣柳佐南京福建道监察御史臣章守诚南京广西道监察御史臣陈惇临南京广东道监察御史臣陈所问南京贵州道监察御史臣段尚绣南京云南道署道事南京河南道试监察御史臣林培南京河南道监察御史臣聂应科试监察御史臣林培南京江西道署道事南京贵州道监察御史臣段尚绣南京陕西道监察御史臣萧如松南京山东道试监察御史臣李文熙南京山西道署道事南京福建道监察御史臣章守诚南京四川道署道事南京山东道试监察御史臣李文熙南京湖广道监察御史臣张蒲
审録重囚疏二
南京刑部等衙门右侍郎等官臣王樵等谨题为审録重囚事【以下同前】今照万历二十二年九月初九日霜降例该会审行准本部浙江等清吏司各将斩绞罪犯人黄无思等招由连人备付到司类呈到部臣遵照霜降以前会同南京中军都督府掌府事泰宁侯陈良弼等南京兵部尚书周世选等从公参酌审録除情真应决囚犯另行具题绞罪犯人鲍鸾奉旨见问外审得斩罪犯人傅八绞罪犯人陶应登俱各有词不服相应再问通合奏请定夺伏乞圣明裁处缘系审録重囚事理未敢擅便为此今将各犯紧关略节招罪缘由开坐会本专差典吏嵇诰齎捧谨题请旨
计开
会审有词斩绞罪犯人二名
一名傅八招系江西南昌府进贤县民有故父傅章同先存今投河渰死母李氏先年来京木匠手艺生八与弟傅九并姐傅氏嫁与杨仁为妻生八岁外甥杨科儿五岁杨闰儿八与傅九向做瓦匠八娶方氏为妻无出傅九未娶万历十八年傅章病故遗母李氏同居住过二十年正月内因家贫难度与傅九分居各赁房另住比母李氏议说八有妻室每月供养二十日傅九未娶供养十日至二十一年五月初五日傅九前往姐夫杨仁家将外甥杨科儿杨闰儿俱接来家过节本日杨闰儿前到八家将黑汚扫箒拿在酱缸内戏耍比八嗔怪将闰儿头上打讫一掌闰儿走往传九家哭说前情傅九向八骂说大节日你打人家孩子你还是无儿子焦尾巴等语八不忿将傅九揪扭手拿竹火瓦照伊脚面上打讫一下皮破血出有母李氏向前劝解比八自合依训为当就不合违命不行听从故违子威逼母致死比依殴者律斩奏请定夺事例称言我打死他偿他命他打死我偿我命等语遂将李氏触犯比母见八不听训教将杨科儿杨闰儿送回比杨仁住居相离二里李氏送至中路向杨科儿说称我儿你领闰儿回去我不送你了到於张家马蓬下坐住李氏中途回转思被八回言抵触气忿投入上浮桥河内渰死总甲李监具呈巡视张御史处参送江西司审检明白将八问拟比依殴母律斩奏请定夺送南京大理寺审允奏奉钦依监侯处决今该臣等会审得傅八不慈于甥不友于弟致母轻生犹以母有心疾有词
一名陶应登招系南京留守左卫余丁万历二十一年八月内天旱禁屠本月初六日晩有先存今被应登殴死袁成酒醉见应登挑卖熟鸡乘强挟拿一只不与讲价辄就撕破应登不忿勒要袁成赔偿鸡钱两相争嚷应登就不合向袁成左右腮脥各打一掌仍用拳将伊两血盆杵伤袁成被打叫骂应登又将伊左?膞打一拳胸膛连左前肋连打数拳又将伊左臁肕踢讫一脚仍揪扭不放复将袁成推跌在地致脑後两肐肘脊背连两後肋两臀各跌扛成伤总甲余科等劝解各散比袁成被打回家因无营运次日仍复勉强替人擡轿初八日身痛卧床不起十四等日伊兄袁华节遇应登叫令取讨膏药与袁成敷贴应登未曾讨与至二十一日袁华见弟病重央脚夫林恩将伊扛擡欲送应登家调治行至木匠坊更舖门首袁成气絶身死具告巡视张御史处参送广东司审检明白将应登问拟鬬殴杀人者律绞送南京大理寺审允奏奉钦依监候处决今该臣等会审得陶应登因袁成强取熟鸡索赔不与两下厮打不期袁成身死犹以袁成次日尚能擡轿有词
勘覆诚意伯刘世延事情疏
南京刑部右侍郎臣王樵等谨题为狂悖勲臣怙恶横行恳乞圣明亟加重处以昭法纪以安人心事浙江清吏司案呈奉本部送准兵部咨该南京河南道御史林培奏前事该兵部会同都察院覆奉圣旨刘世延素逞狂悖因念其先世功勲姑从薄罸乃今不知悛改肆恶无忌着住支禄米令回原籍听勘不许仍潜住南京本内所奏事情就行南京法司将党恶人犯严提究问具奏毋得狥私轻纵钦此钦遵备咨到部送司行间又据江西清吏司案呈奉本部送准刑部咨该诚意伯刘世延奏为奸宦欺诳盗库擅杀内外货交譸张乱政恳乞乾断以肃法纪仍丐罢斥用全晩节事奉圣旨这本内说客用接匿抄没赃物在京着司礼监王坤觉大义同厰卫五城御史南京着彼处内外守备同该城御史将本犯应有庄宅财产及接匿并与冯保在南京置买庄宅财产尽行抄没入官不许狥私隐匿如有盗买转寄的便参来重治其余事情着遵前旨从公勘明具奏定夺该衙门知道钦此钦遵备咨到部送司俱禀堂奉批浙江司江西司山东司掌印官会问奉此随该浙江司郎中邹云鹏江西司郎中杨洵山东司郎中鲍献书遵依行提各犯并吊各衙门文卷前来除客用解京究问许坤高昇冯保王祯俱已病故无凭追问高庆见经本部福建司问明文卷具存俱不开外会问得犯人鲍鸾招年三十三岁系直隶扬州府江都县民鸾与在官滕松鲍凤徐宾并脱逃晏诏各不合故违投充功臣之家作为家人伴当等项名色事干吓骗财物拨置打死人命强占田地等项情重者除真犯死罪外其余俱问发边卫充军事例与见监应天府理刑厅别卷问拟斩罪刘梧绞罪陈佐即佘秋芳并先经庐州府别卷问军今逃回见监理刑厅鲍舟即鲍周及因侵欺芦课税银该江宁县问发边卫永远充军今逃回未到官袁林不合各於不等年月陆续投入诚意伯府内拨置生事害人又有先经本部广东司问拟杖罪未到官许林亦在本府行走万历十三年间有江浦县在官生员叶茂春凭先存今被刘诚意伯主使鸾等打死郭宠为中买到刘诚意伯不在官婿陶乡官庄田一所至万历十七年十二月内叶茂春将田转典与不在官生员胡汝臯向系不在官韩文学佃种有问发充军不在官张可敬与韩文学往来胡汝臯得知恐生事端用言嗔阻张可敬挟恨潜至刘诚意伯处用言唆说胡汝臯承种前田原是府亲陶宅田地应归府中叶茂春假帖谋占皆听郭宠所为等语以致刘诚意伯听信於万历十八年三月二十七日辄用朱票差鸾并张可敬及不在官冯贵前去锁拿郭宠不服比鸾仗主威势又不合将郭宠左太阳穴并胸膛各用拳狠打至本月二十九日锁带郭宠来至刘诚意伯府审问郭宠语言不逊刘诚意伯喝令鸾又不合与张可敬逞凶乱用掌将郭宠左眼眶连左腮脥及用木棍向伊右额角右臁肕各打重伤郭宠被打跪地致将伊两膝盖跌擦成伤比鸾复将郭宠左血盆左?膞左前肋各打一拳郭宠被打叫骂鸾又将伊右前腿踢讫一脚随将郭宠墩锁本府厢房内石墩上有在官送饭妇褚氏见证後刘诚意伯见得郭宠伤重於四月初三日黑早令鸾将郭宠扶出行至果子行口跌倒在地於本月初四日已时分身死当有该方不在官总甲李恕具呈巡视施御史处批行中城该署印东城陈兵马行拘间有郭宠不在官妻陈氏同不在官男郭勲等来京找寻方知郭宠身死随具状投告该陈兵马吊取江宁县不在官仵作侯礼相明郭宠前项伤痕审间陈氏复具通状告赴广东司行城连人申解到司刘诚意伯亦将情词开具手本投部蒙司审问改发上元县程知县覆检屍伤无异具由解司覆审鸾与张可敬各又不合隐下刘诚意伯主使情由不敢实报致将鸾问拟绞罪张可敬军罪具本牒送南京大理寺评允将鸾监候听决张可敬发遣讫有在官赵自强不在官婿卓凤在京开当生理先年刘诚意伯将金包巾一个令不在官家人信喜等向卓凤当去银九两该本利银十八两伊止将银十五两赎回後刘诚意伯诈说将我包巾换了假的捉拿赵自强拘禁本府立要原赎银十五两又复诈银三十两方将赵自强释放讫有六合县东乡塔山塘官田八百五十亩先年系不在官军民陆锐等八十三家开垦成熟未及陞科被别卷问结罢吏李逢时夺佃不遂投献刘诚意伯虑恐告争每家给银柒钱八分夺占诡寄李逢时名下後南京科道衙门访知参劾刘诚意伯拿问革爵前田节奉钦依仍归陆锐等执业纳粮後刘诚意伯复爵欲夺前田令别卷问遣家人陶谅等节告抚按江屯各衙门批应天等府县会勘详允丈量仍给陆锐等八十三家领种各给印帖存照前散工银於各家名下追还刘诚意伯讫又滕松拖欠刘诚意伯柴价银陆两无银赔还探知不在官亲识孙继宣与邢太监织造蟒罗一疋滕松又不合向伊诈说家主要蟒作様织造孙继宣不识奸计交与滕松伊仍又不合吓骗孙继宣铜钱一千文入已随将蟒罗抵还家主柴价讫後孙继宣不甘具告南京兵科批行东城曾兵马拘审比滕松仗主威势硬执本官止将滕松问拟不应杖罪将蟒罗追出并原得前钱一千文俱给主收领讫鲍周先年事犯庐州府问发东海守御千户所充军逃回潜住刘诚意伯家生事害人万历二十年二月二十九日有先任六合县知县黄梦鸿因去任行至浦子口地方天晩投在官饭店袁半池家刘诚意伯思伊曾将塌山塘断絶要得报复前讐探伊在彼却令未到官次子刘尚质就不合依听持朱票带领鲍周并在官家人鲍忠及在逃倪荣龚礼吴禄等多人各不合依听希图抢财将袁半池家围住将铁索要锁黄梦鸿伊因势衆不敢理辩刘尚质却又不合将黄梦鸿行李内皮箱打开胁取银二百两付与未到官家人胡成不合背回与刘尚质收讫鲍忠袁半池质证又有先存後病故穆世虎先年投入客用家使唤後拖欠伊本银二百两客用令不在官家人马奉卿具告巡仓察院批发应天府管粮厅将穆世虎问拟不应杖罪追赃间穆世虎因患伤寒病故有已故张选系穆世虎妻兄挟恨客用具告南京内守备衙门蒙行司礼监审虚量责十板发落後张选亦因风痰病故在官黄鹤鸣原任河南临漳县典史穆世虎张选为事时黄鹤鸣在任未回又有问结龚銮与已故周相并许林俱在高昇名下走动许林见得高昇独用龚銮就唆周相具告龚銮包认罪赎後许林背约致周相缢死事发巡视衙门参送广东司审检明白将许林问拟杖罪追给埋葬银两文卷见存又有在官胡献忠系徽州府绩溪县人见今援例南监肄业住居左隣刘诚意伯右隣客用因与刘诚意伯往来後因借贷不遂刘诚意伯忿恨成隙诬以过付情由并无证实又有已故赵登等俱系刘诚意伯家人佃仆向助为恶俱各事犯上元等县各监病故并无别弊致死又有刘诚意伯不在官家人侯汉向与在官谢良栋取麦争打侯汉惧怕刘诚意伯责打远逃不知去向有已故张澄与谢良栋洲界相连要得夺占不遂乘侯汉久逃张澄冒作侯汉兄侯江揑称谢良栋打死侯汉虚情具告巡抚衙门批六合县萧知县审诬问拟徒罪哨了差已问结快手陆见等解押雇船行至镇江七里港覆舟溺死止存不在官船户郑河同不知姓名客人告照查明又有刘诚意伯问结家人孙守礼忿在官朱义先为张澄证人当官质证冒诬捉拿朱义诈银三两朱义不在官兄朱仁具告巡江衙门批县审将孙守礼问拟徒罪详发棠邑驿摆站未满又有仪真县刘塘四千余亩县志明载坐落方山地方积水专资仪真一县龙江左等三卫军民灌田输纳赋税先年已故杨林开种事发抚按衙门行应天扬州二府勘实将袁林等拟罪立有碑碣後有致仕不在官韩副使图谋开垦被在官杨禄告发屯田衙门究禁有已监故胡佐陈贵等投献刘诚意伯统领问遣陶谅等毁碑拆闸掘堤放水占为已业事发科道衙门会勘明白奏奉钦依仍听居民积水灌田讫先年间刘梧窝住强盗事犯泰兴县问拟强盗窝主斩罪解详淮扬兵备道行至中途脱逃来京潜住投刘诚意伯家又有佘秋芳因屡犯窃盗事发无为州问拟窃盗三犯绞罪监候越狱逃走至京假充佘解元亲弟行至三山门撞遇鲍周引领到於刘诚意伯家收用就与刘梧往来鲍周素知佘秋芳久惯窃盗要得藉伊局骗人财刘梧鲍周随假称刘府失盗将佘秋芳作为窃盗关锁在家刘梧鲍周即到茶府湾在官机兵刘宇郭淮等家吓说我府中被贼佘秋芳偷盗银两今已拿住供称赃银在你每各家嫖歇费用若要不究你可速辏几十两银子与我主人磕头饶你送官等语刘宇等思系娼家难与辩理共辏银二十四两付不在官宋淮交与刘梧鲍周送入刘诚意伯接受讫又计令不在官家人薛继松引领佘秋芳随带皮箱一只内藏黄绵紬半疋褡连一个假投在官查承业即查继宗店内安歇佘秋芳诈言出外寄放查继宗家去讫後刘梧鲍周随向查继宗吓说佘秋芳是强盗你如何窝住即将都督府封条封了皮箱褡连要索银二十两方饶查继宗不甘将皮箱绵紬首赴中城仍具状告赴操江衙门批送应天府理刑厅审出前情将刘梧仍问拟强盗窝主斩罪佘秋芳窃盗三犯绞罪鲍周引逃军事例改发边卫充军呈详本院监候讫万历二十一年七月二十七日有在官乐工徐承绍将在官使女徐氏卖与已故王昇为妻得受财礼银十三两王昇就带徐氏在於刘诚意伯府内上厨工活後王昇病故刘诚意伯合令徐氏出府为是反差在官潘五与未到官祝奉各不合承票行拘徐承绍追要原得徐氏财礼银两徐承绍惧怕只得将银伍两交与潘五并祝奉各又不合送与刘诚意伯收讫批照存证後刘诚意伯又勒取徐氏银三两方将伊放出另住至十一月二十二日有在官乐工顾春桥先因雇未到官邓成佣工懒惰未及三月算与工钱逐出邓成就到刘诚意伯家行走说知来历刘诚意伯要得局骗却令邓成诈说顾春桥欠伊工钱比邓成就不合依听开具禀帖投府就差潘五并晏诏各又不合吓拘顾春桥惧怕将银三两仍托潘五送与刘诚意伯饶免亦批照存证潘五又不合骗去银一钱晏诏又不合骗去香一包值银三钱各入已万历二十二年二月内有在官乐工陈应诏向会吹打刘诚意伯差潘五并晏诏拘唤教伊家人吹打陈应诏因病难教不敢回话只得将银三两央未到官家人周宷魏隆各不合过送与刘诚意伯收讫潘五与祝奉各又不合共骗陈应诏银五钱又徐宾在於上新河地方相遇在官季奉知伊有女要得诱骗又不合诈说我要寻个女子恩养季奉不识奸计说称我有女季三女就与徐宾寄名恩养後季奉知得徐宾素假刘诚意伯势要害人要将女讨回比徐宾又不合生奸思起季奉原欠伊粪银三钱该利银一钱五分要将女准还季奉不允至本年三月内徐宾将女转送与鲍凤收养讫鲍凤恐季奉具告却就教唆徐宾具告刘诚意伯处径与准理随出朱票当差鲍凤行拘到府鲍凤与徐宾将季奉制缚在家勒认得过财礼银一两二钱鲍凤又不合拨置刘诚意伯径行出票差不在官戴文敬押季奉追银季奉不甘将情具告巡视京城林御史准拘间鲍凤又不合躱避不出牌行西城挨拿刘诚意伯又揑手本投至南京都察院希图挟制问官後西城缉获鲍凤等呈解林御史批仰该城会同东南二城掌印官查照律例议拟参送随该本城会同东城陈兵马南城王兵马提取徐宾等到官会审明白具供呈详批城参送前来究审间又该林御史访知刘诚意伯前项违法事情具本参题及该刘世延奏前事俱奉钦依该部备咨到部送司行提各犯审问间比鸾方才诉称郭宠身死屈直有主在上等情具诉并提吊各项文卷公同查验会审前情明白除刘梧佘秋芳鲍周罪名仍送应天府理刑厅查照原卷监候追赃归结及行查洋山湖田地据上元县回称并无前项田地又查黄知县娶部民戴汴女为妾今据东城准仪真县回称并无戴汴名字无凭拘证各申报前来致蒙会看得刘世延性甚贪婪志尤狂悖不念朝廷法外之曲宥愈长恶而不悛顿忘累代延赏之洪恩益肆行而无忌愤县令黄梦鸿之持平则纵子攫金于去官与白昼抢夺者何异吞儒生叶茂春之血产则立毙无辜於箠楚与操刃杀人者同科佘秋芳等剧盗也用为爪牙而索诈乐工富户鸡犬一空鲍周等军犯也托为腹心而诓害市酤小民烟火尽絶为一金裹头而典舖之白偿三倍赵自强之泣诉堪怜为一季奉女而积算之遗害多端鲍凤之凭依更惨纵积骗之滕松则借口蟒罗匿久逃之侯汉则假揑人命以至塔山等塘节经勘明给民种业而公然占夺不与六合等县卷案山积而犹然挟制多端以上违犯皆羣小为之翼而世延之势愈张皆世延为之主而羣小之横愈甚即如郭宠之死有褚氏见打昝七见伤俱已口供在官虽鲍鸾不能为世延讳而世延执何词以为鲍鸾地乎不过欲嫁祸于买田之生员以至问官言官无不肆口诋诬可谓无复有天究问党恶及其余事情勘明具奏定夺事理未敢擅便为此具本专差典吏谢元纪齎捧谨题请旨
谢恩疏
南京都察院右都御史臣王樵谨奏为恭谢天恩事臣原任南京刑部右侍郎於万历二十三年六月十一日准吏部咨为缺官事该本部等衙门会推具题奉圣旨是王樵陞南京都察院右都御史钦此钦遵备咨到臣臣於本月十三日谨望阙叩头谢恩到任管事外伏念臣性本拙踈素无建树上蒙圣恩两起臣於里居十载之余擢贰邦禁已惧踰分矧留台为纲纪之司台长居表率之地报称益难屏营益甚敢不精白一心端严法守求少效於万一臣无任感激矢励之至为此具本专差办事官陈希周齎捧谨具奏闻
四乞休疏
南京都察院右都御史臣王樵谨奏为病与年增四恳天恩悯放归田事臣闻人臣之事君也一日居乎其位则一日尽乎其心不尽非所以励臣节而忠於事君也若年龄已迈人言已及上虽以恩留之下当以义自决不决非所以明进退而审於自处也臣列仕籍四十九年不能以奇节表见於强壮之时岂忍以贪进不知止取讥於既衰之日惟是两归田之後两蒙圣恩起用今起用之後三奉明旨着照旧供职义不敢不效其死在事以来夙夜不遑至如勘问勲臣刘世延事情惟知奉陛下法而不恤其怨口之肆腾则同事之臣知之臣在臣邑犹然寒士也居官守其故吾其无竞於进取贪於宠利之心则相处之久者知之南都虽曰事简清议最重使有不入目不经心之侍郎谁能容之至於三年之久盖在臣之初出忌臣者已豫量臣之不能久所以不即排去得历转至今官者赖圣明在上尔彼见臣之未归也遂锐以击臣为事至谓臣在十六年前已曾以老论罢则徒欲以甚臣之老而全不知其事之所由臣之老而当归何必远引臣之病而难留臣实自知臣近来血不能养筋而转筋之患时作气不能滋血而痰火之症日多冬苦多嗽夜恒少眠此皆非老景所宜有用敢昧死再干宸听如蒙圣慈矜察勑下吏部查臣前後情词放归田里譬之天地以施生为德而不责其报万物以咸遂焉臣愚幸甚为此具本专差办事吏陈希周齎捧谨具奏闻伏候勑旨万历二十三年八月【阙】　日奉圣旨吏部知道钦此该吏部覆题内称看得先该南京兵科给事中卢大中题称南京都察院右都御史王樵年近八旬乞行议处及该南京都察院右都御史王樵奏称病与年增恳放归田各一节为照南京都察院右都御史王樵苍然松柏之貌皭尔氷玉之操出入三朝先後一节若体其三告四告俾其全始全终岂不为清朝一完人哉既经科臣论奏及本官自疏情词恳切相应准令致仕但大臣去留出自朝廷臣等不敢擅拟伏乞圣裁等因本年八月【阙】　日太子少保吏部尚书孙丕扬等具题奉圣旨王樵准致仕
方麓集卷一

[book_title]卷二
钦定四库全书
方麓集卷二
明　王樵　撰
序
周易私録序
易之为书圣人因象占以示教义理固无所不备而其教以洁净精微为主洁净精微谓不着於事朱子所谓稽实待虚是也後儒失其传因流而为数学玄学失之远矣程子始归之义理易教於是大明而於卜筮本义古易篇次有未暇及焉不能无待於後人也故朱子补之自汉以来上下经与十翼颇为诸儒所乱屡经是正至吕伯恭而定又为之音训朱子实据其本以作本义自程传本义并行易有今本古本不知何时改本义以从今本又省去吕氏音训自是世但知有今本而已塲屋中出题至有可笑者鄱阳董真卿氏爰有会通之编虽未能复古然使经传有别合程朱二家传义可省学者两读其纂辑颇有伦理愚意经传不必会通决当反正当知改程子以从朱子非违程子乃复孔门之旧耳何不敢哉经下分注音训程传本义仍大书之而降经文一字二先生语及诸家之说又降一字皆采诸董氏间附一得抑朱子答吴宜之书谓易说诚略然此书体面与他经不同只得如此点掇说过多着言语便说杀矣又谓中间更欲稍移经下注文入传中庶得经文意思更寛而未有功夫及之恐为没身之恨然则後之学者不知玩辞之法转於辞下增益恐为说虽多去易益远矣程子曰予所传者辞也由辞以得其意则在乎人焉学者务诸
尚书日记序【凡例附】
传尚书者非一家至蔡先生集传宗本程朱义始益精而学者罕穷其归趣何也经文简奥事理兼该非不该不徧之学骤能通贯孟子曰诵其诗读其书不知其人可乎是以论其世也盖以诗书所载皆其人之实读其书如身在其时论其世如事在于已则我之心即古人之心古人之心即我之心然後所谓知其人者可得而几也吁岂易言哉今去圣人之世虽远而其心固在故居千载之下可仰而求有不求未有求而无得者也予未有得而不敢不求者也敬援横渠张子不思还塞辄复劄记之法但以自验所进日久成帙遂编次之初不敢以传之人人然此学人之所共有愿观者则出之倘读而颇亦有契者乎则以是为适国之舟车送者自崖而反奚不可者
日记凡例
一蔡氏传经体不得不简是编欲以羽翼之故不厌详体各不同也
一义理蔡传发明已尽今欲学者认归切已可用故多引之使近不欲推之使远昔汉武帝以尚书为朴学弗好司马迁叙七国楚汉事使人如见而五帝三代本纪殊不逮诸篇盖迁有史材无经学其作此诸纪也摭经入史故辞多拙经外旁缀杂闻故事多陋故尝谓能以今事通古事斯为明经能以古文叙今事斯为良史尚书经中之史也武帝不知通古事于今事故以为朴学本纪史中之经也司马子长但以史材作之故不足以通古予何足以知前人短长但以家世业是经时为子弟说之亦欲使人如见庶有所入不为空言故本其记録之意如此云
一旧说相沿如文王称王武王观兵周公居摄之类先儒俱已辩正此外如微子抱祭器归周箕子受封朝鲜周公居东为东征我之弗辟为致辟皆关圣贤大节而传记异辞不无害教今悉辩之
一经中朱子已有定论而蔡氏偶未及者从朱子一讨论贵求其是采辑不厌于广或定从一家或兼存衆说各有谓也
一引用先儒成说皆称某氏惟孔疏称正义【以已有汉孔氏】本朝先辈称谥或官无官者从时所称其杂引及之若马融王肃旁引及之若郑玄之类俱本原文初非义例
诗考序
子曰吾自卫反鲁然後乐正雅颂各得其所史记云古诗本三千余篇孔子去其重取其可施於礼义者三百五篇今按夫子正乐止言雅颂各得其所而不及风盖二南用之天下无俟於正十三国变风虽领在乐官但存其实以为鍳戒而不必皆有所用夫子不必一一论而定之如雅颂也自史记有孔子去其重取其可施於礼义者三百五篇之语故後人谓孔子删诗其实未尝删也雅颂有残缺失次者正之而已班固谓王官失业雅颂相错季札观周乐以小雅为周衰以大雅为文王盖以正变为大小也则当时礼坏乐崩之後诗亦从而乱也久矣夫子自卫反鲁得之他国参相正定然後各得其所得其所者得其所用也有王者作则礼乐兴是皆其用岂空言哉近时王纯甫先生谓夫子论治则放郑声述经则删诗正乐删之即所以放也删而放之即所以正乐也若曰放其声於乐而存其辞於诗则诗乐为两事矣此言固是而未尽诗乐虽非两事然当知诗自诗也声自声也笙诗六篇有声无辞旧盖有谱以记其声而今亡矣非但笙诗也余诗皆有谱有谱而後声可传今辞传而声不传矣孔子曰郑声淫谓其声淫耳若曰皆男女相悦之词则是郑诗淫矣郑声者周子所谓妖淫愁怨道欲增悲者也疑春秋时所谓郑卫之声者亦不专行於其地诸国皆有之但是其音节而不必是其辞则皆其声也夫子以其时之所尚而盛行荡人心坏风教莫甚於是也故亟欲放之放郑声者夫子之本志归鲁正乐则考定雅乐以为之兆也当时声与辞俱存故乐可正今声不传故古乐卒不可复而其辞之存者亦多非古经之旧自朱子集传之後其门人项安世平甫时於言外有所独得可谓有功于此经其说曰甘棠分陕以後诗也何彼襛矣东迁以後诗也楚茨以下十篇正雅而杂之变雅豳风虽系於国风之末然非变风也周公之正风也七月周公所作备陈王业之本以告戒成王与无逸相表里其余或周公所作或为周公而作无可附丽故取而缀於七月之後且有豳雅豳颂一诗而具三体不止於风也故置诸风雅之间所以尊之见与列国之风不同也自王仲淹例以为变风既失之而且剿王亦未敢诮公之言以为君臣相诮尤无理其曰成王终疑周公则风遂变固矣独不曰周公至诚卒能正之乃不曰正而反曰变以损其实乎殆非夫子之意也周颂章句与风雅之体不同其音不必协其句不必齐其章不可分记曰清庙之歌一唱而三叹正谓周颂也倡者举辞和者举声三叹则和声之多也今其三和之谱不存而一倡之辞独载此所以多类有阙文疑义而不可易知也桓之诗春秋传以为大武之六章则今之篇次非其旧者多矣商颂那与烈祖二诗皆五章章四句以韵考之可见独第五章各加顾予烝尝汤孙之将二句以为乱辞而必欲凖之周颂以为一章则失之牵合矣国语称那之末为辑之乱则元非一章明甚又长发殷武皆明着章数不应一颂而自为二体玄乌一章亦当分四章章皆五句独第三章七句此诗每章之首皆承上章末字发辞正与文王下武等诗相类皆其分章处也而经师不察右皆项氏之说自朱子一洗小序之陋以诗说诗而不为沿习所胶其得诗人之意不啻什九愚学之晩因项氏之说再为考録相遗经接绪义成先觉是亦朱子待後人之心也
周官私録序
古今注周礼者非一家制度名物惟郑注详核贾疏能发之至于经世大义明者少矣程朱大儒讲学论政时或及之而未及为书也窃不自揆训诂本注疏大义本程朱兼采诸家之长时附一得之见名曰周官私録云人言冬官不亡取诸他官正其错简可复为完经其说良是而复多异同颇尝折衷而卒难决定详具録中窃尝谓古今知周礼者少能用周礼者尤絶少用周礼者孟子丧礼经界两章其大法也朱子尝言孟子生于战国分争之际不得见先王之全经矣然其学得孔门之正传而於文武之道则既识其大者故其考论制度虽若踈阔而于大本大经之际则毫厘之间有不可得而乱者以是为主而酌乎人情世变以文之则礼虽先王未之有者亦可以义起矣又谓孟子之言虽曰推本三代之遗制然常举其大而不必尽於其细也师其意而不必泥于其文也盖其疏通简易自成一家乃经纶之活法而岂拘儒曲士牵制文义者所能知哉朱子之论孟子善矣今即以经界一事验之孟子当井法既废之余力劝滕君行之不过正经界之一语此一语诚得其要所谓疏通简易经纶之活法孰能过之孟子之後如程子之论十事以为民生所赖理不可易必可施行非有古今之异其论井地谓地形不必谓寛平可以画方只可用算法折计地亩以授民又谓经界随山随河皆不害于画之张子谓欲买田一方画为数井足以推先王之遗法明当今之可行此皆有得于孟子之意可以见圣贤之作用果非牵制文义者之所能知矣今之说周礼多发明此意至于先王深意後渐失之关于君德成败治道盛衰者尤三致意焉
校録古礼序
古礼亡阙文公朱子尝请于朝欲修三礼而不果又尝编类亦未成书然其考礼之意凡吴氏叙録所拟议者俱已具朱子与潘恭叔书中朱子大意仪礼附记一也礼记分类二也其他经传及注疏类书但说礼文者并编集别为一书三也周礼全书虽不可分析若欲便於考閲亦即以祭祀宾客等项事别为门目自为一书四也此外杂书若国语孔丛子之类别为外书以收之庶无所弃遗又不至混乱五也窃谓此恐是朱子编类之初例也又答应仁仲书曰前辈常患仪礼难读以今观之只是经不分章记不随经而注疏各为一书故使读者不能遽晓今定此本尽去此弊恨不得令韩文公见之按朱子此所定本不知与所编仪礼经传通解同否要之分章句附传记朱子以为读仪礼之要法恨不令韩文公见之而吴幼清乃谓经之章後不宜隶以补记补传经之篇後不宜错以传篇补篇其亦泥之过矣经传错处如汉费直以易彖象传释经郑玄王弼又分附卦爻之下诚不可也朱子之书岂有是哉愚尝谓经不可补而记则可续朱子於礼经中如内则等篇名曰补经而所删修实戴记之文非经也或削本篇之文而补以他篇之文如郊特牲中有冠义昏义在本篇宜削而归之冠昏本篇乃得其所是乃正其错简而非乱其成篇也内则最为完篇中间亦杂以养老一段朱子所定内则之文一曰事亲事长次曰饮食次曰男女之别次曰夫妇之别次曰御妻妾次曰胎教次曰生子次曰教子次曰冠笄嫁娶整然有伦使先儒缀拾之简更成完璧岂得必以旧文为是乎自有此书使学礼者寻讨易见要领岂不甚幸且於国论有所折衷尤非小补惜乎礼学日废学士大夫罕复究心於此并其书而不复读者多矣世之所存仅有监本而残阙漫漶几不可读予窃惧焉爰取旧本参校而重録之仪礼十七篇三山杨信叔有图行于世足为礼经之指掌礼必有义理必相附取冠义等篇依朱子所定各系经後其内则以下诸篇并丧祭二礼悉依朱子与勉斋黄公所修而録之取便于诵习故但掇其要略余有不能尽者凡朱黄所采辑诸经传记之文惟周礼谨遵朱子初意别为一书云
春秋私録序
春秋自三传之後惟啖赵陆氏可谓通经不泥于专门之陋订正三传得失为集传辨疑又为纂例一编条理灿然其有功于春秋多矣前後诸家未有过之者也程子尝作传而未成朱子以此经未易言故未暇为书然其因司马文正公所辑资治通监而修纲目实仿吾夫子因鲁史而修春秋之法纲以着道法目以备事辞其於春秋之旨不强测以空言而默见以行事虽不为春秋而作然以愚见言之谓善发明春秋莫如朱子可也故愚尝因纲目而识春秋诚以古今世变不同而事之得失未尝不同在观者通悟何如尔纲目事辞皆备凡例又出朱子手笔故後人得以考见书法之意而不至於缪误惟春秋经传元各孤行左氏之於事公谷之於义各记所闻时多抵捂或以已意穿凿不皆得圣人之意然要之三家去圣门未远其间合义理当人心者必有所传择而取之十恒得五六今居千载之下而谓三传真可束高阁欲以已意立说者非通见也胡文定公作传谓事按左氏义采公羊谷梁之精者大纲本孟子而微辞多取徵程氏其言当矣虽然理明义精如程子固犹谓其微辞奥义时措从宜者为难知矣其间多所阙而未言与夫言而尚略者盖难之也则文定其肯自谓皆已得圣人之意乎此非一家之学也不厌于讲故愚自三传以下采辑异同以资研讨颇不主一家其有未合不敢臆决大槩皆本朱子之意朱子之意固即程子之意也夫不缪於程朱二夫子而有禆于文定则愚区区私録之意乎又因文定纲领七家之说而广之为宗旨三篇附论一篇因陆氏纂例而修之为凡例二十篇虽於圣人笔削之意先王经世之法不敢妄议然程子曰善学者求言必自近易於近非知言者也今言则备矣诚不以其近而忽之岂无有因言而得者乎虽非所及愿与同志者共之
绍闻编序
圣人之学遗书具存论语大学中庸皆出孔氏亲传而孟子得之孟子之後其学不传閲千有余年而二程子得之所谓得之者五达道人之所共由也三达德人之所同得也圣人之教欲人以其所固有而由人所共由而已然而有至有不至惟躬行而心得之则所谓得之者也去圣既远士鲜有志于为已之学间有其志者又易堕於好高喜径之偏而异端之说得以入焉虽亲受业程门者盖犹不免非朱子继起圣学其复湮乎朱子之学得之程子居敬以立其本穷理以致其知反躬以践其实是以卓然不缪於圣人之门户而能升其堂入其室不得已而後着书其大学中庸章句论语孟子集注发圣人之精藴可谓无余羽翼圣传其功於是为大善学者惟当潜心体玩笃志力行而已何暇於多言自陆子静与朱子论学不合诋朱子为支离自此喜异之士为陆氏左袒者纷然而起其实皆阳儒隂佛而自托於德性之知不缘闻见近则又显然惟佛之为归不复讳其名矣窃谓躬行而不至不失为圣人之徒若惑於异端肆为异论诋毁程朱坏人心术将来之忧必有大焉予窃悼且惧乃取旧闻参以历年更尝印证一得之愚笔之简传之同志书曰绍闻衣德言尹子说论语曰少而读之考而不知一言为可用不几於侮圣言者乎夫异闻得以害正徒闻而不能服行皆不绍闻之咎也愿与知者共勉焉
大明律解序【法原附】
伏以大明律乃我太祖高皇帝圣制近年诸坊刻本多附入臣下私注不无混错制书窃考先儒释经不连经文自为一书恭依此例有律条指掌有律令通旨有律例通旨有律中疑义有引拟指诀有律互见有律无文初各为卷今分附各条之下解说律意多采诸家之长不复识别每篇依张氏疏议备及历代沿革唐之条目与今同异因可见本朝增损精意又总为法原一篇以提其纲云
法原
天讨有罪五刑五用其来尚矣周礼始有其目曰五刑之法墨罪五百劓罪五百宫罪五百刖罪五百杀罪五百凡二千五百至穆王之时五刑之属增至三千魏文侯时李悝撰次诸国法着法经六篇曰盗法曰贼法曰囚法曰捕法曰杂法曰具法啇君受之以相秦而多变古法法令繁苛汉高帝初入咸阳与民约法三章曰杀人者死伤人及盗抵罪除秦苛法兆民大悦然大辟尚有三族之诛先黥劓斩左右趾笞杀枭其首葅其骨肉於市其诽谤詈诅又先断舌故谓之具五刑彭越韩信皆受此戮後以三章之法不足以御奸遂令萧何定律除参夷连坐之罪立部主见知之法益事律兴律廐户三篇与李悝六篇合为九篇叔孙通益律所不及旁章十八篇文帝除肉刑以髠钳城旦舂代黥笞三百代劓笞五百代斩趾景帝元年定笞五百者曰三百笞三百者曰二百中六年又减笞三百曰二百笞二百曰一百至武帝时徵发烦数民穷犯法令张汤赵禹条定法令张汤撰越宫律二十七篇赵禹撰朝律六篇与前合共六十篇曹魏采汉律定为新律十八篇集罪例以为刑名冠于律首有刼略律自盗律内分有诈律自囚律内分有毁亡律自贼律金布律内分有告劾律自囚律廐律内分有系讯律有断狱律并自囚律兴律内分有请赇律自盗律杂律内分有兴擅律取兴事以擅事附之有留律并自兴律内分有警事律有偿赃律有免坐律凡所增定十三篇就故五篇合十八篇於正律九篇为增於旁章科令为省　晋就汉九章又增十一篇改旧律曰刑名法例分囚律曰告劾曰系讯曰断狱分盗律曰请赇曰诈伪曰水火曰毁亡又因事类而设者曰卫宫曰违制曰诸侯律合二十篇六百二十条　梁天监初定律二十篇一曰刑名二曰法例三曰盗刼四曰贼叛五曰诈伪六曰受赇七曰告劾八曰讨捕九曰系讯十曰断狱十一曰杂十二曰户十三曰擅兴十四曰毁亡十五曰卫宫十六曰水火十七曰仓库十八曰廐十九曰关市二十曰违制　後魏起自北方刑法峻急每以军令从事犯大逆者亲族男女无少长皆斩男女不以礼交皆死至於人相杀者听与死家牛马四十九头及送葬器物以平之则又太无法矣殆胡俗也孝文泰和中修改旧文随例增减凡八百三十二章门房之诛十有六大辟之罪二百三十五刑三百七十七除羣行剽刼首谋门诛律重者止枭首　北齐初因魏旧後定齐律一曰名例二曰禁卫三曰户婚四曰擅兴五曰违制六曰诈欺七曰鬬讼八曰贼盗九曰捕断十曰毁损十一曰廐牧十二曰杂其定罪九百四十九条又上新令三十卷大抵采魏晋故事其制刑五一曰死刑重者轘之其次枭首并陈屍三日其次斩刑殊身首其次绞刑死而不殊凡四等二曰流刑谓论犯可死原情可降鞭笞各百髠之投于边裔以为兵卒未有道里之差其不合远配者男子长徒女子配舂并六年三曰刑罪即耏罪也有五岁四岁三岁二岁一岁之差凡五等各加鞭百又加笞五岁者八十四岁者六十三岁者四十二岁者二十一岁者无笞并鏁输作左校而不髠无保者钳之妇人配舂及掖庭织四曰鞭有百八十六十五十四十之差凡五等五曰杖有三十二十一十之差凡三等　後周定律凡二十五篇一曰刑名二曰法例三曰祀享四曰朝会五曰婚姻六曰户禁七曰水火八曰兴缮九曰卫宫十曰市廛十一曰鬬竞十二曰刼盗十三曰贼叛十四曰毁亡十五曰违制十六曰关津十七曰诸侯十八曰廐牧十九曰杂犯二十曰诈伪二十一曰请赇二十二曰告言二十三曰逃亡二十四曰系讯二十五曰断狱大凡定罪千五百三十条其制刑一曰杖自十至五十凡五等二曰鞭自六十至百凡五等三曰徒自一年至五年亦五等徒一年者鞭六十笞一十自二年以上皆加鞭笞有差四曰流自去皇畿二千五百里至四千五百里亦五等皆加鞭笞有差五曰死刑一曰磬二曰绞三曰斩四曰枭五曰裂五刑之属各有五　隋文帝定新律除死罪八十一条流罪百五十四条徒等千余条定留唯五百条一曰名例二曰卫禁三曰职制四曰户婚五曰廐库六曰擅兴七曰贼盗八曰鬬讼九曰诈伪十曰杂律十一曰捕亡十二曰断狱焬帝新律一曰名例二曰卫宫三曰违制四曰请赇五曰户六曰婚七曰擅兴八曰告劾九曰贼十曰盗十一曰鬬十二曰捕亡十三曰仓库十四曰廐牧十五曰关市十六曰杂十七曰诈伪十八曰断狱亦凡五百条　唐之刑书有四曰律令格式令者尊卑贵贱之等数国家之制度也格者百官有司之所常行之事也式者其所常守之法也凡邦国之政必从事于此三者其有所违及人之为恶而入于罪者则断以律律之为书因隋初之旧【篇目同】其刑五一曰笞二曰杖三曰徒四曰流五曰死自隋以前死刑有五而流徒之刑鞭笞兼用数皆踰百至隋始定徒一年一年半二年二年半三年凡五等流刑千里千五百里二千里凡三等死刑止绞斩除其鞭刑及枭首轘裂之酷又有议请减赎当免之法唐皆因之然隋文帝性刻深至於殿前决人盗一钱亦死而焬帝昏乱盗贼蜂起更为严制民不聊生唐高祖起义入京约法十二条惟杀人刼盗背军叛逆者死武德二年又颁新格五十三条太宗即位定律五百条於隋世旧律减大辟入流者九十二条入徒者七十一条玄宗删定律令格式总成律十二卷疏三十卷令三十卷式二十卷开元初格十卷至今前代之律皆不传传者唐律也　五代时周世宗命窦仪解律名曰刑统本文是历代相传注字是世宗所修宋初止用编勑勑系太祖时所修至神宗元丰中因执政上所定勑令谕安焘曰设於此而逆彼之至谓之格设於此而使彼效之谓之式禁于未然谓之令治其已然谓之勑修书者要当知此朱子曰神庙天资絶人观此数语直是分别得好格如五服制度某亲当某服某服当某时各有限极所谓设于此而逆彼之至之谓也式如磨勘转官求恩泽封赠之类只依个様子写去所谓设於此而使彼效之之谓也令则条令禁制某事不得为某事违者有罚之类所谓禁於未然者勑则是已结此事依条断遣之类所谓治其已然者格令式在前勑在後今但欲尊勑字以勑居前殊非当时本旨又曰律轻而勑重今世断狱只用勑勑中无方用律又曰刑统与古法相近故曰八分书【刑统即律王介甫尝言律是八分书】又曰宋莒公曰应从而违堪供而阙此六经之亚文也谓子不从父不义之命及力所不能养者古人皆不以不孝坐之义当从而不从力可供而不供然後坐以不孝之罪　元之刑书大纲有三一曰诏制二曰条格三曰断例大约纂集世祖以来法制事例而已其五刑之目自七下至五十七谓之笞刑自六十七至一百七谓之杖刑其徒法年数杖数相附为加减流则南人迁北北人迁南不定里数死刑则有斩而无绞恶逆之极者又有凌迟处死之法焉笞杖之数十减为七者世祖尝言天饶他一下地饶他一下我饶他一下故每数至七而止而缺其三也元之君臣非能立法有法亦不能守掌判人事悉用蒙古人目不知书政由吏出文书到案以刋印代押如兄收弟妇弟收其嫂奴收王妻父亡收庶母皆止杖刑奸民蔑法坏法奸吏舞法卖法无处无之至於西僧岁作佛事恣意纵囚元恶得售其奸善良丧气饮恨皇天厌乱遂生圣人复万古之纲常定三尺之明法其损益虽因乎前代而品裁一出于圣心凡旧律轻重失当者正之文意艰奥者显之条目分散者并之有伦有要使人易读易晓易避难犯作我明之一经垂宪章於百代呜呼至哉因圣人之法见圣人之心斯世斯民日迁善远罪而不自知其所由来者深矣
射礼序
射一艺而古人以之观德何也曰内志欲正外体欲直然後持弓矢审固持弓矢审固然後可以言中此非惟其习学之精为足以得於手而应於心也养之有素也其进退周还必中於礼而其节必应於乐是必有乐於义理而久於恭敬之心然後能之故君子之於天下必无所不中节然後成德必力行而後有功盖不专於射而可见之於射也射以观德此之谓也天下无事则用之於礼义天下有事则用之于战胜用之于礼义则顺治用之於战胜则无敌射虽一艺而圣王务焉盖以此也我国家以诗书礼乐造士於天下学宫之旁皆立射宫使士於进德修业之余以时及焉顾自承平以来不无少弛今董学王公以古道敦士风以古礼正今习甫至即檄所部举行悉如功令而吾郡吴侯先宰遂安以射校士素已有试至是以吾郡当南北襟喉为京畿首善之地尤当寓武备於文事程道德於游艺爰取射法射义颁示三邑吾邑许侯思襄盛美讲肄尤勤辱以射礼见属为序某惟古之六艺皆为实用故礼乐无斯须去身吾夫子亦曰执射乎执御乎其後礼乐先亡阙於学絶经残之余而射御足力仅为武事之所尚而观德之意不复知矣岂知心与事表里也文与武左右也古之人即事皆学故即艺皆德夫知六艺皆德之所寓也则诵诗读书又岂徒空言已哉某窃谓此今日贤师帅立教作人之意也敢敬述焉是为序
考定周易参同契序【前语举要附】
元俞琰氏谓参同契有四言五言散文之不同上篇有乾坤坎离屯蒙七八九六等语中篇复有之恐其为两人之语因欲以四言五言散文各从其类分而为三庶经注不相混淆今按魏君本序云歌叙大易三圣遗言此言其参易而为说所谓乾坤坎离等是也又曰引内养性黄老自然此言其中专明内养之事者也又曰配以服食雄雌设陈此言其终药石铢两以类相况者也因结之曰罗列三条枝茎相连同出异名皆由一门言三篇所明者一事所以命之曰参同契也後又补塞遗脱命三相类其曰大易情性各如其度即歌叙大易也其曰黄老用究较而可御即引内养性也其曰炉火之事真有所据即配以服食也又总之曰三道由一俱出径路枝茎华叶果实垂布正在根株不失其素诚心所言审而不误亦正与序意相应故今以托易为论者为上篇专明内事者为中篇类况药石者为下篇其文虽有四言五言散文之分然今亦难定其孰为魏君之本文孰为徐从事之注文但以四言与五言各从其类则理在必然近有托言掘地得石函中有古文参同契魏伯阳本书上中下三篇叙一篇徐景休笺注三篇後叙一篇淳于叔通补遗三相类上下二篇後叙一篇合为十一篇果若此亦奇矣然而细读之文意血脉仍有未相贯通处盖亦近时人所为耳因为更动数处文意更觉连贯经注各三篇篇各分章整然有伦未必非魏书之旧也自彭晓以来术家多逐句为解不识其大义所在故分章多错虽以大儒朱子尝为之注又以诸本参校其同冀而於此有未暇及焉故予不自揆窃成其志云注解以朱子为主诸家之近理者附之三相类鼎器歌石函本分为上下二篇又以三相类之起语为後序皆误也又彭晓序但言魏公复传授同郡淳于叔通遂行于世不言补遗为叔通所作石函不知何据亦妄耳
参同契前语
五代彭晓序按神僊传魏伯阳会稽上虞人修真潜默养志虚无博赡文辞通诸纬候不知师授谁氏得古文龙虎经尽获妙旨乃约周易撰参同契三篇又自以未尽纎微复作补塞遗脱一篇所述多以寓言借事隐显异文密示青州徐从事徐乃隐名而注之至後汉孝桓帝时公复传授同郡淳于叔通遂行于世参同契者谓修丹与天地造化同途故托易象而论之
朱子曰世有龙虎经云在参同之先季通亦以为好及得观之不然乃櫽括参同契之语而为之也又曰参同契所言坎离水火龙虎铅汞之属只是互换其名其实只是精气二者而已精水也坎也龙也汞也气火也离也虎也铅也其法以神运精气结而为丹阳气在下初成水以火炼之则凝成丹其说甚异参同契文章极好读得亦不枉其用字皆根据古书非今人所能识以故皆为人妄解世间本子极多其中有云千周粲彬彬兮万遍将可睹神明或告人兮?灵忽自悟言诵之久则文义要诀自见
邵子曰神统於心气统於肾形统於首形气交而神主乎其中三才之道也
俞氏琰曰人之一身首乾腹坤而心居其中其位犹三才也气统於肾形统於首一上一下本不相交所以使之交者神也神运乎中则上下浑融与天地同流此非三才之道与夫神守於肾则静而藏伏坤之道也守於首则动而运行乾之道也藏伏则妙合而凝运行则周流不息妙合而凝者药也周流不息者火也　又曰内炼之道至简至易唯欲降心火入于丹田尔丹田在脐之後肾之前正居腹中丹家讳言心肾谓心肾非坎离盖指呼吸为坎离殊不知呼吸乃坎离之用心肾乃坎离之体人之一身心为之主故独居中肾为之基故独居下肾属水心属火火入水中则水火交媾如晦朔之间日月之合璧
东坡苏氏曰何谓铅凡气之谓铅而肺实出纳之肺为金为白虎故曰铅又曰虎何谓汞凡水之谓汞而肝实宿藏之肝为木为青龙故曰汞又曰龙古之真人论内丹者曰五行颠倒术龙从火里出五行不顺行虎向水中生世未有知其说者也方五行之顺行也则龙出于水虎出于火皆死之道也心不官而肾为政是汞龙之出于水也喜怒哀乐心动於内而气应於外是铅虎之出於火也汞龙之出于水铅虎之出于火有能出而复返者乎故曰皆死之道也真人教之以逆行孔子曰思无邪凡有思皆邪也而无思则土水也孰能使有思而非邪无思而非土木乎是之谓戒戒生定定则出入息自住出入息住则心火不复炎上火必有所丽未尝独立而水其妃也既不炎上则从其妃矣水火合则壬癸之英上流于脑而溢于玄膺若鼻液而不咸非肾出故也此汞龙之自火出者也人之在母也母呼亦呼母吸亦吸口鼻皆闭而以脐达故脐者生之根也火从其妃是火常在根也故壬癸之英得火而日坚达于四肢其究极则金刚之体也此铅虎之自水生者也故曰顺行则为人逆行则为道道则未也亦可谓长生不死之术矣周礼全经序
孔子曰为国以礼先儒程子以为达此理者尧舜事业也盖天高地下万物散殊而礼制行矣流而不息合同而化而乐兴焉此理之自然也君子循乎此理故其为国自君臣父子之大以至言动威仪之细其多至于三千三百而莫非此理流行之礼天地万物自然之定分也但吾不以私意扰之则天地顺序而万物各得其所顔子克己而复之於一身尧舜安仁而达之於天下其为礼一也故曰天叙有典自我五典五惇哉天秩有礼自我五礼有庸哉天命有德五服五章哉天讨有罪五刑五用哉谨之於人心之危道心之微而达之於水火金木土谷惟修正德利用厚生惟和者一事而已所谓顺此理而不以私意扰之故曰夫何为哉恭已正南面而已矣得此於上尧舜所以有天下而不与也得此於下仲尼所以饭疏食饮水而乐在其中也或谓夫子若得邦家尧舜事业如运诸掌此理不然夫子不得邦家尧舜事业何尝不在礼仪三百威仪三千无一事非仁也四时行焉百物生焉吾无隐乎尔无非尧舜事业邦家之得不得非所以为夫子之加损也由求之徒盖未达也顔子其庶乎故子语之曰行夏之时乘殷之辂服周之冕乐则韶舞鸣呼周公之道其不在兹乎其不在兹乎周公之道尧舜之道也其遗典之存者有仪礼周礼他经言其理二礼见诸用此固古圣人所以修身齐家治国平天下之实事也佛老见其大而不见其实则骛而为虚礼学专门之家见其细而无见其大则拘而为陋二礼之不明也久矣汉儒譬之周公守藏吏也名物充陈不问良苦天球河图兑弓和矢与夫名材毒药败鼓之皮但传以为先世所遗者皆藉记而封守之惟谨王安石启汉儒之藏用其毒药以疗人之饥渴遂祸天下世之以是为周礼病则亦过矣紫阳朱夫子见高千古学综往哲尝谓周官一书固为礼之纲领至其仪法度数则仪礼乃其本经而礼记郊特牲冠义等篇乃其义疏耳因为之绪正今世所传家乡邦国王朝礼与其徒黄直卿所纂丧祭二礼者盖仅其编类之稿本也将复加笔削而先生殁矣元吴幼清氏有志续成之而又不就长乐柯君独能精考力求不泥於名法之拘陋而能见其大於古圣人所以由之於身而措之天下国家者可谓见其实其书之先成者有周礼全经盖取遂人以下地官之半实冬官也不烦割裂纷乱而全经自复乃集诸儒之说以释之发所见以原之其间如乡遂井田贡赋军伍皆有独见非诸家所及周礼既成将遂及仪礼以终紫阳夫子之志日偶遇予云阳一语意合遂辱定交閲岁尽携所着过予草堂而相订焉且以序属予愧谢弗逮而柯君之意坚甚乃为着其志焉国子先生姜叔氏者廸古崇礼之士也试以予言质之当复有以进於柯君
省庵先生集序
秋官大夫陈君间过予出其先集示予曰此先大父省庵公之文也先大父弱冠举进士为侍御史嘉靖初以论大礼谪官合浦稍迁至亷察寻以诖误还山日夕惟闭户读书仕宦三十年清贫如寒士平生工于文尤独喜欧阳公之文予生也晩此数卷者乃其仅存者耳亦可以见其人之槩矣予受而读之其论事不繁主于意达而忠恳切至足以动人其诗清远得风人之体信哉其有得于欧阳公也乎当弘正间文极盛矣作者力追古始韩欧而下弗道也而公独喜欧阳子盖先哲之论文也曰不须模拟前人孟韩文虽高不必似之也夫能之而不必似之不必似之而得其妙者乃善为古者也司马子长班孟坚雄于文者也至其述书春秋及班氏用子长语时或损易其言辄劣于前人至其纵横变化驰骋如意曲尽其妙者乃不必于模仿而得古人之神情意欵者也宋人濮议至本朝而定公喜欧阳子而争大礼乃与濮议相反此见公之有执不党所闻而善用之也欧阳公晩年致位政府而未尽其用平生遭谗谤忌嫉及退老颍上不过数年而公谢世矣公蚤年合浦之行与夷陵事同及位亷察去执政不远而遽谢去优游于云林泉石之间者几三十年其归闲之乐视欧阳公则有余矣大夫君清修练达文学藴藉不啻似之兹集之传其奚俟于人之言抑予之先君与公同举进士有世讲之谊焉辱大夫君有请不揣而序之
大司宼华阳徐公奉温纶予告还里序【续增下同】
今留都寔我太祖高皇帝肇造我区夏之地在周比丰镐在汉比丰沛暨文皇帝定鼎北平之後则又比周之洛邑矣成王欲宅洛而不果周公君陈毕公寔相继尹兹东郊其後唐都长安又以洛为东都宋都汴又以洛为西都名公宿望留守其地如裴晋公文潞公富郑公温国司马公则其尤着者也我朝秣陵虽称陪京而诸司并设一与京师同盖又非前代洛师之比矣是以累朝名公宿望表表岩廊者亦往往出自南中者也华阳徐公以天曹历藩伯入为大京兆寻擢中丞受简命开府西川未几擢少司马开府如故以劳绩召入擢御史大夫兼少司马赞京营戎政既而南大司寇虚位日久上特以命公公疏辞至再不获已而後受命公之来南寔自是始南中公卿大夫喜得公以共事方恐其又转而北也而公顾累以告请上重违公之志也温纶赐允而仍以痊日奏起勑下部使者以待焉此上之殊眷也不佞与司属诸君既留公而不得相与祖送於都门之外其可无言以致惓惓夫公宣人也距留都甚近今虽里居固不异文富司马公之在洛中也昔之谭洛中衣冠之盛事者曰文潞公以太尉留守西都富韩公以司徒致仕集洛中公卿大夫年德高者为耆英会凡十三人尚齿不尚官独司马温公年未七十潞公素重其人用唐狄兼謩故事固请入会焉今徐公以黑头官八座还与伯兄大银台陵阳翁相朝夕其友于之爱晩景之福甚类司马公矧叔季暨诸嗣君皆一时英彦又或昔人之所未有乎在公一家固足以自乐矣而宣固自昔多贤在今曰尤盛衣冠文物有过于洛无不及焉然则昔人所谭洛中盛事谓非於宛陵再见焉可乎虽然文正范公不云乎处江湖之远则忧其君处廊庙之上则忧其民必也先天下之忧而忧後天下之乐而乐乎今徐公身虽江湖心固不忘魏阙所以计安天下者一一有定画旦夕当早出以慰九重之望此非士大夫之所同以为徐公祝者乎万历二十二年九月吉旦
许龙山七十夀序
岷山脉尽于建康山之所趋水亦至焉大江实环其三面而江之南北远近诸山前者若拱後者若护乃东南之大都会也其锺于人也得其秀杰之气者为名贤为高人为材士为将相之烈得其清远龎厚之气者为夀为康为逸或享夀考于人间或仍羽人于丹邱其致一也若是者皆山川之所锺有异于人非凡流可语也龙山许公为石城先生之子石城先生名满天下大雅不羣志在传後而龙山公能继之石城先生翛然物外不以世故经心将以长生久视为事而龙山公能成之昔年龙山公之夫人夀登七十不佞既有言以祝而於公之家世则已叙其槩矣今年初夏则公七十初度之辰也有言以祝公宜不待请而从子之为公壻者再以为请则敬申之曰石城先生之双夀备福惟龙山公可以匹之云尔此实他家所难而在公家为实録也金陵佳地而公家近南又为胜地非所谓得其秀杰之气与夫清远龎厚可以享夀考康吉者耶陶渊明有言少学琴书偶爱闲静开卷有得便欣然忘食见树木交?时鸟变声亦复欢然有喜叶少藴以为此其平生真意及读其诗如云相思则披衣言笑无厌时如云平畴交远风良苖亦怀新如云微雨从东来好风与之俱直是倾倒所有借书于手初不自知语言文字也然此景谁独无之惟渊明知为至乐则知世间佳事人所均有而不能自享者何可胜数耶不佞谓少藴可谓知渊明之真趣者矣又窃谓石城先生既得之而龙山能承之者也抑渊明之诗又有曰形迹凭化往灵府长独闲此又渊明之见道忘物所以能适其适而独高于晋宋人物者也灵府不长闲虽日对终南乃颓其晩节有如种放者矣斯道也虽以之长生度世可也敬以为龙山公夀筵之祝云万历乙未首夏吉旦
大司徒采山方公八十夀序
年之贵于天下久矣而在贵者之年为天下所贵则尤难太公八十相武王伐啇而诗赞其鹰扬盖壮之也卫武公年九十有五犹箴儆于国而诗存其抑戒盖美之也壮之美之者惟有德者哲命历年有合一之理彼其聪明强力所以久而不衰者天固使之有为也诗人之祝君子每祝其夀如曰黄耉台背如曰黄髪儿齿台背儿齿皆非常夀之所有乃得天地和平长远之气不可以数拘所谓天夀也夫其所以称愿之如此者诚贵之也贵之者以在朝则美政在野则美俗美政则泽施于民美俗则善类有主君子之位愈上而所及愈弘君子之年愈永而维系愈远此贵者之年为天下所贵者所以为尤难也欤若大司徒采山方公则其人也公敡历中外以藩伯擢中丞督抚两浙则不佞兵廵浙西奉公制置皆訏谟远猷吏弊民瘼究处殆尽纪纲肃然威行海表矣而公遽还里及再起郧镇擢少司徒董留储既考三载绩人方期公大拜而公又遽谢事不还里而买宅秦淮之上以居则不佞蒙召起光禄时时访公见公神采照人言论侃侃其不谐于时皆以正直而其独全于天锡以难老集以百福则谓非好是正直通于神明之效欤尝与公出郊登山不用人扶盖公之神王骨强深根固蒂长生久视之道公实得之诗人之所祝公实当之兹逢公八十悬弧之辰公已还僊里无由称觞堂下敬因公之贤嗣君以致无疆之祷云万历乙未仲秋吉旦
方麓集卷二

[book_title]卷三
钦定四库全书
方麓集卷三
明　王樵　撰
序
送时比部序
时君睿夫奉命蔽要囚于畿内同曹诸君属赠言于王子王子曰君典诸司之奏谳有年矣处议当於法合人心数决疑狱庭中称平兹行所涖者特畿内数郡狱耳若不足以为君事者予复何以赠君乎虽然周爰咨诹时於职事之外有所得以备上之问者古使臣之义也是故君之兹行也可以观民风察吏治焉可以知民隐恻民穷焉可以考往古酌时宜焉昔汉孝文时反秦之敝与民休息禁网疏濶选张释之为廷尉罪疑者予民破觚而为圜斵琱而为朴吏治蒸蒸刑罚大省至于断狱四百史臣以为有成周刑错之风而魏相言于宣帝则以郡国守相多不实选风俗尤薄水旱不时四年计子弟杀父兄妻杀夫者凡二百二十有二人以为此非小变也夫知汉文之所以庶几成周而魏相之所谓非小变者则今日之断狱可但曰情罪无疑者则杀之而已乎故曰可以观民风察吏治者此也古之於民也衣食殖之使知生之可乐也礼教摩之而固其亷耻之心如是不率而後刑罚施焉若教养之不素而徒以不失有罪为明是法乃所以猎民而尽之也故曰甿者冥也其至愚矣虽加斩戮忽为灰土死事日往生欲自存未以为改也予观畿内之民其性质直果敢以善导之则易兴起而笃於仁义一昧其所之则椎埋剽悍亦其俗之固然及为法所获则之死不辞输情不讳原其始皆冥冥然不意其至此者也故曰可以知民隐恻民穷者此也措刑之本莫急于厚其生予观汉之良吏虽未及於教化而往往有安养之实非後世所及龚遂治渤海劝民务耕桑秋冬课收歛劳来循行郡中皆富实狱讼止息召信臣守南阳好为民兴利务在富之躬耕劝农出入阡陌止舍离乡亭稀有安居时行视郡中水泉开通沟渎起水门提阏凡数十处以广溉灌岁岁增加多至三万顷民得其利畜积有余户口增倍盗贼狱讼衰止後之长吏知以此为务者稀而行之於北方者尤稀岂以北地广漠不宜于此耶予考之史北齐嵇晔曾开幽州督亢旧陂岁收粟数十万石唐元和中韩重华开营田於代北三千八百余顷宋淳化中何承矩屯田於雄莫覇州平戎破虏顺安军因积潦为塘不惟以足食而且以限边马夫此皆行之而有效者也岂以今而独不可行乎其地则皆君今之所必经也愿因君以有访焉故曰可以考往古酌时宜者此也一行而有是三者之可以用其心焉予复何嫌於兹役之不足以为君事也乎诸君曰然是足以赠时君矣时君拜曰敢不夙夜以求从诸君子之教遂书以归之
送刘兵宪之青州序
青故齐都也四塞之固负海之饶世号东西秦焉则其地之要可知矣我朝兼齐鲁之故地建东藩於泺水之上东带嵎夷西襟相魏介两都之中皆千里而近而运道经乎其间譬之於身东兖两都之咽喉而青又海岱之心膂也承平以来内地之兵颇名为弱而青之枪手独以劲勇有声两都间谓之尤要地非耶故事於此设兵备宪臣而被简命于嘉靖己未秋八月者秋官郎刘君也同官蕲予言以赠其行予惟刘君资深望着於法宜得监司顾不他用而在所谓咽喉心膂之要地则九重之意可知也刘君其何以训兵养民使富强之业不让于古以无负斯托乎盖闻之自司马法废而惟管子之制兵最得三代乡兵之遗意卒伍定乎里而军政成乎郊纲纪足以相维欢爱足以相死故以三万人而方行天下莫之与敌後管子之法又废而诸侯徒知胁使其民以诈力取胜而已故?卿以为齐之技击不足以当魏之武卒事小敌脆则偷可用耳吁信斯言也凡唐宋之彍骑弩手枪仗手义勇壮丁皆技击也驱市人也集惰游也其教閲戏也其用之试也几何其不为荀卿之所笑也我太祖之制兵也建府立卫籍有常伍习有常艺屯有常业以之芟刈羣雄统一天下兵非不强也顾事久而法弛不无待乎其人谓宜少师行管子之意焉彼李抱真尚能以昭义步兵雄视山东而况盛朝诘尔戎兵堂堂之举耶考之於史齐有盐铁丝枲之利而患於负海舄卤少五谷而人民寡其利则太公管仲尝修之以富国所谓铁官之数与夫谨正盐筴织作氷纨号为冠带衣履天下是也其患则史称自太公劝女工之业通鱼盐之利而人物辐辏临淄之中具五民为海岱间一都会焉富强之系乎人事如此而管仲之为桓公谋也亦以为守国者守谷而已矣岁穰民有余则轻谷君为歛籴以重之岁凶民不足则重谷君为散粜以轻之轻重之权常制於上而万室之邑必有万锺之藏乃桓公所以合诸侯成伯功也夫今古同一齐也其利或未足以为资而所尠或益足以为患者无亦人事之修未如古乎夫今之监司古方伯连率之任也训兵养民古方伯连率之所以率其诸侯者也太公桓公翼戴匡辅世济其勤而王室得无东顾忧此今之监司所宜以为己任者也予故於刘君之行而以齐之故事告之使他日赫然两都间着有成效称於後世曰监司能为国远虑不以速迁亟代动其心民功施於社稷如古世继贤诸侯者青州有刘君顾不伟欤是为序
赠王学训序
润之为郡民淳而事简疆里之广金谷岁入之数学校弟子之额不能三吴之什一而风流之所渐染吏治士习之弊未免乎同之吏于兹者必上郡之政是问是仿事上官交宾旅督赋税有不及焉以为罪子弟于兹者必上郡之客是舘是师记诵之博词艺之工被服容止谈笑之绚且闲有不及焉以为耻噫弊也久矣嘉靖乙卯御史周君按部至将大计羣吏之治而诛赏之乃咨于廷曰吏不亷平民之殃也二千石不察亷为不胜任当免故事也凡尔所知母我隐佥以金坛训导王某对问其状曰自昔广文号冷官诸生岁时有所馈问以为礼而学官藉以为禄凡得此官者先问其生徒之多寡以为其地之美恶至则能颇以礼自将不以有无疏数为嗔喜不假教督为贵望者已为贤矣而某则曰国家之禄我者正以为教其弟子之报也而复私受于弟子是以教为货也一无所受且时视弟子之贤而甚贫者与之共有无曰我为官也视尔则不啻有余矣其亷如是御史叹曰诚良吏哉使斯人为郡县其肯渔於民耶命从事具束帛宴于公堂以旌之继而御史赵君以督学至既集士校其行艺升黜之咨于廷曰士无良师习兹以靡畴为有实行可以先士者吾其彰厥善以观于衆佥又以某对赵君曰嗟吾闻之矣其亷诚可以为难哉佥曰某之善殆不止是也其学能旁通而尤精於经其治经不事章句而笃於践履以亲不逮养衣苴食粝将终身焉每祭哀不自胜也有以知其孝一子耕於家而与兄之孤俱之官有以知其友赵君曰有是哉若斯人者乃不愧乎为师矣命从事具束帛宴于学以旌之且移檄诸郡若师若弟子皆以王某为法嗟乎世之居是官者类以不偶於科第不获试於经邦树绩以为憾而岂知道之行也有不择於位哉若王君之笃行而旁足以为吏劝下足以为士劝则其获试於时也与为郡县者孰多诸士欲得予言以张君君奚俟於张耶乃若御史风励之义则不可以不着也故不辞而序之
夀李封君序
嘉靖壬戌某月某日为封君李怀堂公七十夀辰其子少宰公方赞明良之治以平格之道迓万夀于天四海熙然咸归夀域而一二臣弼高堂之上有健亲焉岂非一时太和之锺为古今希觏之盛事哉大夫庶士争夀之樵之舅子励庵于君者新与公姻娅也问夀於樵樵曰有大夫庶士之言在小子奚赘焉虽然辞有余而不厌归于爱也举有盛而非佞要於实也昔苏子瞻之记韩魏公醉白堂也以为身都将相功在社稷四夷想闻其风采而天下以其身为安危者公之所有而乐天之所无也乞身於强健之时山水之清幽家有余资足以尽高人逸士之乐则乐天之所有而公之所无也噫孰有有子以为魏公而身享乐天之乐如怀堂公者哉请以夀公可乎励庵君曰可哉虽然愿闻其再樵曰天地栋宇万物同於一化人於其间得百年焉为常故百年曰期然古人相祝则愿恒过之岂虚辞哉语则有之曰善待其身者以百年为千载谓令名也公又素大度廓落不以心为物逆旅养生之妙旨公盖夙得焉则古人称愿之溢辞公当庶几实有之请以夀公可乎励庵君曰可哉虽然愿闻其三樵曰过其斯者身之夀也彭聃是已过其历者国之夀也啇周是已亦知有所谓家之夀者乎盖周公言天夀啇之平格也而必以啇实为言充布内外莫非秉德效忠之臣所谓啇实者如此以为天惟纯佑啇而欲其长世故如此也盖观於天之陈锡于周则思皇多士生此王国而其方蹶也则三事大夫莫肯夙夜邦君诸侯莫肯朝夕而益知啇实之言不诬矣是道也在国则国之所以多历年所也在家则家之所以与国咸休也国之虚实在人材家之盛衰视孙子子孙多贤而家道其有不长者乎天之夀国夀家理一而已矣盖如汉之韦氏唐之崔卢柳李宋之范吕皆然吾窃为公之父子愿之励庵君矍然兴曰尽之矣予将旅币卣鬯以登公堂请以子言为之先
夀张封君序
方溪张公怀淳履厚邑之人无识与不识皆曰公长者也其子虚庵君文学醖藉名动荐绅知者无远与近皆曰此公教子之成而食报於天之宜也吾於是而有感於天地之理焉公父子不尝登泰山乎夫泰山高矣然陟而始知其高入而始知其深奇峰峭壁上倚天而下临无底者乃隐乎回岩复岫之中盖其势之来者远矣形止气聚郁盘於一方则州域为之判而星土为之分岷峨之山九夏积雪不消孤高处僻故不为财货百物之所出声名文物之所都杜少陵诗云乃知五岳外更有他山尊他山信有尊者矣然其特起崇秀为诸山长雄臣仆後先而子孙环拥者惟五岳而已於此贝天下之理惟悠故远惟潜故结而浑厚者其文明之所以开也与浑厚以开文明古今家国之道未有不由之者也公家德之厚积自先世至公而益敦焕发於虚庵而所以敦厚者益不已然则其所开岂可量哉嘉靖乙丑公岁七十先二月之和取履新之始虚庵君称寿於堂而樵与於客既以此谂于衆复以二言为献曰无江海而闲不导引而寿而系之以词词曰智士无思虑之变则不乐辩士无谈说之序则不喜驰其形性以物易已至人逹观心游者天以恬养知以知养恬无江海而闲岂不永年水之性不杂则清莫动则平郁闭而不流亦莫能清上善若水淡而无为动而以天行纯素之道惟神是守不导引而寿天地同久
贺张方溪受封序
方溪张公以其子户部君满其官之考三年吏部考功上其绩於天子下之司封司封举甲令得推恩封及父母制曰可於是方溪公亦为户部主事尊于家户部君既拜命於朝复以材望累进秩遂长其曹受简委督漕艘于真州得以便致恩命于其家至之日邑大夫掾属卿之父老将事者咸在莫不嗟叹荣之夫荣之者而岂徒哉大夫士知国则知户部君所以善於其职之难乡之父老知乡则知方溪公所以享於其子之宜也其姻王子总大夫父老之意而申之以为贺曰夫户部者职财赋者也国家财赋之制岁漕四百万有奇以银输者岁二百万有奇常以十分之七为经费而储其三以备兵荒之用夫度支岁费常不出乎十分之七之中而岁有三分之储是以军国之用常寛然而有余然後水旱可以议蠲免而民受赐缓急可以酌调度而民不知民力寛矣民力寛而国用不乏而为户部者有不见其易为也哉丰而多故之後岁入岁用之数始各不相应而虽有智者亦不能相谋以今天下岁出金之数盖常上下於四百万有奇也夫以二百万有奇之旧额而欲以支移乎四三其倍之出而必不可以议减焉於是乎额外之增开广之例不可已焉而犹患不足当事者於是乎万万其难矣故凡大小臣工有服在朝满其官之考以令甲推恩父母视为常制非异数而为户曹于今日者能满其考而以称职蒙褒则有非他官之所得同焉者矣故曰当知户部君所以善其职之难者此也司马相如尝以为列僊之儒居山泽间形容甚臞此非帝王之僊意也乃奏大人赋世以其导谀于武帝也而斥其诞然吾以为理亦有之古之高士若法真龎公汉滨老父之流使人闻其名而不可求千载之下犹慨慕想见之然彼皆不遭于时不得已而遁迹韬光幽栖岩穴使遇明盛之世进则仕於朝退则以齿德为国老养於君尊事於学亦何必臞然山泽而後为高哉方溪公之以长者宾於乡也久矣以其平日则类於法真龎公以其所遇则汉万石君宋陈秦公或未足多也故曰当知方溪公所以享於子之宜者此也户部君行矣今天子笃厚邦本深有意於安养存恤理财正辞之义钦承而致之民羣有司之责也近时先逹之论理财有欲约祖宗以来岁赋之数量正统以前岁用之则定为式法永永遵守识者固己韪其言矣然子朱子则尝曰天下事有大本正人心是也其余万事各有其本如理财以养民为本治兵以择将为本斯言也有志当世者之所当深念也夫为人臣子者无忧於其职而後能安其亲能安其亲而後可以为荣故吾始原大夫父老之意以为贺终原户部君自矢之志以为赠
送陈邑侯序
金坛镇江之最僻邑也西距茅山不百里南尽洮湖舟车啇贾四方宾客之所不至盖由丹阳而入所谓七里桥者如入山林之境民事耕稼敦俭朴繇赋之外以有事至官府为耻忠事官长自椽史以上未尝敢慢虽遇无道终不忍告言之其俗如此部使者岁不一至至或不数日即去故凡官兹邑者最号无事前辈如麻城二刘公单县张公嵩县董公近年则邯郸张公慈谿张公最为人所思是数公者或秉质淳和而乐与民休息或赋性高明而能歛其芒角因其土俗而治以简静远或百年近或数十年其间高材集事者多矣而人之所思独在此数公岂无故与传曰如保赤子心诚求之虽不中不远矣所贵乎为民父母者谓其能致其诚心求民所疾苦而已无得於此虽有管仲之材人不动也王介甫尝与人书言阖门与其子市虽尽得子之财犹不富也介甫知为此言而青苖市易之法不免乎自蹈之然斯言则名言也世之欲以区区憔悴之民市功名者正犹施术於其子故凡能快人意於一时者必少乎余思噫验之天下盖鲜有不然者乎今邑侯白野陈公慈祥恺悌清俭恭谨为政三年未尝有一芥之越取一敲一扑之妄施其退居也衙清如客其临廷也色温如春盖公之至诚天性固然而尤为金坛之所宜而味思之有余者报政屇期民惟恐失之不远百里走告留於监临诸院司者相踵于道是可以观人心矣朝廷以公长於治民擢贰湖广之常德民又依依不忍其去樵不佞邑有贤令如此其可无赠昔湖有刘忠宣公者居郎署声称籍甚庙廊拟迁内秩公坚不肯卒外补而去晩年光辅孝宗功书太常谓人曰我所以至此者得参政布政力也然则陈公之久於外孰谓非期待陈公之厚哉前张公既慈水人今郡伯秦公与陈公又皆慈水人循良之续上下後先相望昔麻城二刘出於一家而今三公以後先上下相望於一邑皆奇事不可以不书敢备书之
赠鲍学谕序
四明鲍君自广德分教迁主金坛教事直躬慕古振饬规条患士溺科举之习藩饰日新罔穷实理渐失古人明经修行之意也思有以反之间过予而辱问焉予曰然昔孔子於礼欲从先进窃谓於学也亦然夫圣人之教曰文行忠信而已诗书六艺文犹今也博学焉而约之身则仁义礼智四者无违於动静言貌视听之间也是之谓纯心君臣父子夫妇昆弟朋友之交以之而各得其所也是之谓纯行纯其心而行从之非有勉也是曰忠信文行不离於忠信也然则教虽有四其实一而已故曰夫子之文章可得而闻也礼仪三百威仪三千无一事非仁也吾道一以贯之忠恕而已矣圣人所以教而诸弟子之所学焉者此而已矣夫子而後教衰而学失於是有文离其本而行乖其实者词繁则掩德礼繁则灭忠此洙泗之间齗齗如也君子所以知鲁风之衰也自夫子欲从先进而老聃者亦曰礼者忠信之薄夫孔子适周尝於老聃问礼焉彼非不崇礼者而其言若此必有谓也夫子固亦曰礼云礼云玉帛云乎哉乐云乐云钟皷云乎哉林放问礼之本则大其问而曰礼与其奢也寜俭丧与其易也寜戚见舞八佾歌雍彻者则斥而罪之曰人而不仁如礼乐何不能以礼让为国如礼何若此者非一自今观之仁也让也俭与戚也非所谓忠信者乎不仁不让不俭而徒歌也舞也玉帛钟皷也非所谓忠信之薄乎然则出於忠信者孔子之所取而不出於忠信者老子之所弃言虽殊而意实相发也窃谓学者之弊亦有似乎此诚欲变之在诸公焉诸公之於士也尤亲昔石介直讲耳太学之兴自介始宣德间月川曹先生居霍庠十余年迁蒲州霍士上章愿留之蒲士亦上章争之卒不徙不禄之日一?罢市彼盖有不言而信者乎明道程先生所在为政而上下响应论新法而荆公不怒同列异意者亦称其贤天下事患无人耳岂患无其时与位哉吾故曰在诸公也鲍君曰如公之言某虽无似敢不勉焉未几鲍君以考绩趋两台诸士谓予不可无言以赠也次前语以授
送刘邑侯序
天下之事语近民而得为者惟邑令待身而行者未有不得自尽者也语近君而得言者惟谏官御史待人而行者未有不可尽言者也夫士学古之道将以行之苟得自効虽一邑可矣天下皆邑也谓効於一邑天下无不可为亦可也天下无不可为而时乎当言也有患於不可言者乎吾不信也待身而行者不能自尽於一邑而待人而行者有能身任其责於天下而必其言之见听乎吾亦不信也昭代之制凡推郡宰邑之治续卓异者例召试为台谏盖信其施於民者之可而将责以行於其君也为隆庆已已被微书者在吾邑为肖岩刘侯允皆极一时之选也已士民供张祖道惜侯之去因纪侯之行昔太史公传循吏所谓循吏者其言曰奉职循理也吾诚有味乎其言之也古人无事不然施於行水则为行其所无事施於教则为使自得之施於刑则为加乎自犯之罪施於养则为因民之所利而利之惜乎太史公之所为传者犹未足以尽此间尝侍侯而参其议论尝曰民间疾苦孰若赋与役哉古者以田为母人为子而後代以户计里以田系户户有升降田有转易而弊生焉於是乎有田而不税税而不田者焉岂但刑狱之有舞文哉田赋之欺尤百出矣仁政必自是始思与民为画一可守之法令可按藉而输此经制之渐也侯之仁能爱人而智知先务具见於此天子方隆唐虞之治侯之奉职循理岂止可当太史之所谓而已乎侯今之行昔人所谓不为御史必为谏官矣待身而行者侯既尝欲自尽於一邑待人而行者侯有不为天下尽言者乎或言居台谏与守令异体守令以循良为尚其道在顺台谏以謇谔为风其道在拂然此其体之异也而所谓奉职循理者岂有异耶不激不随惟其当而已此台谏之奉职循理也敢以为侯赠
寿外母虞孺人序
隆庆己巳七月五日吾外母虞孺人八十寿辰也其子子充诸君来谓樵曰吾外王父笃齐何先生以风节为名御史以功烈为名九卿以直道不究於穹显吾母安焉雅志儒素若不出於贵门者吾王父逋庵公以经行名四海以廉直不阿淹州邑两方称清白吏吾父嗣其志笃於孝弟薄於货财抗节以老不就官而归若不知其家世者吾母安焉无不豫见于色抑若有所自得焉以至于吾兄弟吾母寿考康宁幸赖于天而富贵福泽未致于人吾兄弟是以歉焉若无以乐吾亲也子以为何如樵谨对曰坐溪山之松篁扫门前之桐柳僮仆不譁图书左右或静默以终日或欢言以对友信吾亲之所乐安闾里其滋久此王逢原之赋思归也太夫人在堂览止足之分庶浮云之志筑室种木逍遥自得凛秋暑退熙春寒往微雨新晴六合清朗太夫人御板舆升轻轩远览王畿近周家园此潘岳之赋闲居也二子志於事亲方仕宦而思归闲以尽其志子顾以处约而未逹为未足以乐其亲乎其即子之有尽子之乐焉虽千乘不易可也虽然王潘二子之所言者犹外也吾孔子不云乎王假有家交相爱也盖家人之义父父子子兄兄弟弟夫夫妇妇而家道正是故闲有家家道之始也假有家家道之成也始而闲家则犹有志未同者未能遂其交相爱也至于交相爱则薰然太和矣说者曰以文王为君以太姒为妃以王季为父以太任为母以武王为子以邑姜为妇其不交相爱矣乎交相爱者和之至也诸福之物可致之祥莫不毕至太和在成周宇宙间由是以出之也故曰刑于寡妻至于兄弟以御于家邦言举斯心加诸彼而已人子之可以乐吾亲者其在是而已文王何可当也可学焉子充诸君起拜曰旨哉子之言也敢不勉焉以蕲乎乐吾亲
金坛段氏族谱序
族谱盖始於宗法周官小史奠系世辨昭穆则已有谱历矣宗法之立何也所以长和睦也大宗能率小宗小宗能率羣弟以统理族人焉宗其为始祖後者百世不迁宗其为高祖後者五世而迁祖迁于上宗易于下诗曰君之宗之言公刘之整属其民上则皆统於君下则各统於宗也宗之法至与君并可谓大矣程子曰管摄人心收宗族厚风俗使人不忘本必明谱系立宗法隋唐以上宗法虽废而谱系犹重迨其末也谱系亦废矣欧阳公采太史公史记表郑玄诗谱略依其上下旁行作为谱图上自高祖下止玄孙而别自为世使别为世者上承其祖为玄孙下系其孙为高祖凡世再别而九族之亲备推而上下之则知源流之所自旁行而列之则见子孙之多少是深得古大宗小宗之遗意金坛段氏族谱盖宗欧阳氏之法而成於我先辈南洲先生先生清德可质鬼神自居家处乡以至涖官行政厚道诚心无不可师岂但族谱之可传而已而是谱之成固先生深意所在後人不可以莫之知也士大夫居家则联属其家而率先乡人以厚风俗故使读是谱者思夫上下旁行而列者其初一人也而孝弟之心可以油然而生矣思夫上下旁行而列者其初一人而今散为千百之衆有相视如涂之人者焉所以管摄之者非我一人之责乎必使是千百人之心如一人也而吾祖之心始慰其道岂不难哉而反躬自励可以惕然而进矣先生之意或者其在是乎故因其嗣子後南君之请而僭言于末简若夫段氏先世之详则有先朝名硕何林三公之言在再拜庄诵玩味无穷段氏子孙之所当宝而世守之者也无俟予赘隆庆壬申四月戊午後学王樵谨识
送胡郡侯入觐序
圣天子御极更新庶政除民之疾苦尤留意教化之务数诏监司守臣端士习正文体责以实效又一增两畿之举额以风劝庶士意甚至矣惟时监司守臣下暨庶士莫不警动钦承恐後我郡侯胡公蚤承家学行艺修明刚直不挠所历以风采闻士诵其言仰其人也久矣及亲炙左右经公意之所取舍则习不期而自端体不期而自正欣欣焉莫不自以为得师昔汉史称黄覇朱邑龚遂召信臣等所居民富所去见思及考其事则皆劳来循行课耕桑为民兴利广溉灌益垦田畜积有余户口增倍盗贼狱讼衰止此所谓所居民富者也吏治有实效未有如汉者其亦难矣然富而教则未也史又称董仲舒为江都相公孙弘倪寛为内史三人皆儒者通世务习文法以经术润饰吏事夫明之已而适於用经术吏事一也今曰润饰则经治分矣仰惟我朝宪古立极徧区?建学立师非其业弗习非其士弗羣主以守令督以宪臣又申以玺书有曰崇正学廸正道噫至矣正道正学非六经语孟之言乎家传而人诵之者乎传之诵之而心之微事之实所崇所廸少不在是非其徒矣故设官以弼之而後设科以进之弼之所以成真材也进之所以求实用也凡校邑郡台之日肄月稽季察而岁核之也愈下愈亲则知之详愈上愈严则令必行亲严相成上下相禆惟正道正学之廸是求未有不得者也如是则凡进而与乎三岁之比者必其人也非其人弗进也夫在学校无幸进之人则在科塲宁得有幸选之士乎是科举之之中未始不寓以乡举里选之意或乃谓自科举设而乡举里选之制不可复其亦未之思矣自天子有意于更新而士习文体亦既一变下之化上如此之速也盍亦思曰文者实之发习者中之符且速变以应上而况正道正学之廸於身而得於心者其本乎其有不速至以应上乎明年天下再会朝胡公以今冬戒行丹阳金坛二校师弟子相谓曰扬公之休以送公行今日之情也践公之训以徯公归盍相与勉焉衆曰敬诺乃述始末属樵序之樵不敏亦窃知公者也用不辞而为之序
送王邑侯入觐序
金坛王侯下车而咨政焉樵对曰先儒言禹稷伊尹之志得一邑亦可小试何也县之於民最近令之福惠所及最速也要哉言乎令下於朝廷转历於诸司如水注坡及县而止虽有良法美意其行阁常在县苟有造福之心即举意而民受惠矣一动色而四境知之矣夫知事虽小有道在焉民之休戚关焉尽其在我而为之实学也知寛一分民有一分之济不以一分之济为少而不为积之不已实政也持一有待之心则废矣持一有间之心则不能无待矣皆吾体也彼之未通乃此之未至君子求诸已又曰无倦此之谓也今之宰邑孔门之为邦也禹稷伊尹之志宁小试云乎哉辱侯是其言且任诸躬崇俭抑浮寛容尽下争者至廷徐以一言判其曲直立遣母留刑书弗启此深得服民省事之要所及最速此其验也未再朞监临诸司并贤之今当入对天子述所职敢复有以献焉语曰兴一利不如除一害除害即所以利之也如宣德中章皇帝与大学士杨文贞公议寛恤立下诏减官田之税额天下于今受其赐大哉圣皇急先务之仁乎所谓一言而其利博者乎故善养生者去其害生者而已矣善为国者去其害民者而已矣如近日之减军饷斯民鼓舞若更生颂声载道如宣德时吁民情亦可睹矣比是类而推之兴除得宜出於一道无有不被其泽者尧舜仁覆天下之道也凡田之税官重民轻有定则也及其卖买诡官作民取易售也及其终也产去税存重受困也凡谓数十年须一度田者欲厘此弊也此弊不厘而徒以增出为能版籍已定所增又不入於朝廷此度田不能兴利而反以滋害最大盭也近悯官田之困者多为通融之议然不思民田亦重困也往最所输约亩五铢今倍之矣以金坛言之水乡畏潦一潦即寸土不见陆乡畏旱一旱则有诸种不入虽?稿亦无者斯时也供税犹难况受官田之加耶惟侯念此而推其他其为一分之济多矣禹稷伊尹之志行於一邑而推及于天下不难也夫述职者民间之利病兴革之方可对于上可修于下天子退而考察所行玺书奬励增秩赐金渐以补公乡之阙如汉宣故事亦诏代之令典也吾敬以俟侯焉
赠侯别驾序
隆庆幸未我郡侯胡公邑侯王公入觐阙庭别驾侯公实来涖我邑事公曰凡邦与邑如御者与右所职不同共行一车舵师长年所业异操共行一舟安敢以摄故不勉吾事於是士民莫不曰人有一长之师终身北面一日之施思报以终身者而况朝廷所设以治教我者乎是安敢以摄故不尽吾忠邑校诸君喜睹兹美属樵序之樵不敏义不得辞昔宋安定胡先生在湖州其教学之法最备庆历中朝廷兴学下湖州取先生之法以为太学法先生居太学学者自远而至太学不能容取旁官舍以居礼部贡举岁所得士多先生弟子其高第者知名当世居显仕其余皆循循雅饬言谈举止遇之不问可知其为先生弟子侯公起家即讲授韩魏公岳忠武王忠孝之乡亦继入太学施行其法乃今简判吾邦昔安定教人以经术治事分科随材成就多为世用惜安定不获身试今公乃经术治事兼见诸用矣由兹累试辄效以至大用在任公者何如尔是可不为公贺哉宜吾邑诸君之急於兹举也抑愿有献焉安定以经术治事分科夫固以明体适用必如是始为兼全之学而人之材性不同有优於完养者有长於一材以自见者不得不兼设以成之先生之法则善矣然其门有以治事称者以水利见用於熙宁作史者讥其不能行其所学使先生之经术治事未免为二於是时有言经术所以经世务者其见卓矣而其究亦未免乎两差然则必求其人舍程朱三夫子其谁归哉夫居敬而穷理理明而心正体用不期而自合吾於天下之事无所恶而事无以汩我皆吾心之妙用也因其然而酬酢之自操得其要而止之各於其所此程朱三夫子之学也樵何足以知之聊诵所闻以请于侯公其以为何如
送程推府序
天子所与共大政者六官而已密勿议之邦国行之两谏举其阙违卒未有外于六官之所掌者也故成周之官执天下之要者亦止於六而尽矣唐虞之时禹平水土益治山泽播稷百谷契敷五教臯陶明刑伯夷典礼后夔典乐皆以圣哲之材各守一官终身不易未尝以亲事为厌也及其昌言日赞则数君子者道相倡和方且谟明弼谐以与其君若僚相可否於一堂之上言者言其所职者也职者行其所言者也当其时庶绩咸熙九功惟叙由於诸臣思日赞赞无不尽之言思日孜孜无不行之虚言而已於乎盛哉及秦荡灭古法革秦者又卒不能师古列侯将军为内朝而丞相九乡为外朝陪仆暬御不领於宰臣官之有内外也自汉始也以三省压六曹以两制台谏为华要之选异乎常流官之以亲事为厌坐论为高也自唐宋始也至昭代而兹盭祛矣二百余年百职具举用周官之效也莆阳汇江程侯起家进士司理于镇江清静有执岁向满举者多例得召试雄职而侯迁户部知侯者惜其去为之不满予之知侯也不然曰金谷刑狱古圣哲所以行其道者在焉侯患道不行弗患不得艳迁百官以无旷为能惟兵期於偃刑期於措官若虚设始为能其官台谏亦然使政之所由者皆良而所出者皆得纠?之官亦安所事耶然则天子所与其忧勤者教养之官而已教养如元气他如谷粟皆以辅之而药石非常用也今户部古司徒教养实其职而废也久矣昔文公朱先生之言有曰孟子论王道以制民产为先今井地之制未能遽讲而财用之柄制於簿书俗吏朝廷不恤诸道之虚实监司不恤州县之有无而为州县者又不知民间之苦乐盖不惟道学不明仕者无爱民之心亦缘上下相逼止求事办虽或有此心而不能施也此由不量入以为出而又计费以取民是以末流之弊不可胜救宋事於今不远大略相似而文公先生固负禹稷之道而不获施若有待者予敬以为程侯赠惟知侯也
荆母太宜人八十寿序
荆母太宜人为诰封天官大夫水南公之配夫妇同德齐年子孙之贤家门之盛戚里罕俪今年年登八十予家泰中表旧亲子孙承不弃重姻叠娅者非止一人义固犹一家也今当寿日以家人礼罗拜堂下以一伸其祝颂之私固情之所不容已也而予在中表兄弟中齿独後而今亦老矣又中表亲中惟太宜人在礼亦当为子弟先则敬为之辞曰昔之言女德者莫备於家人之卦其彖曰利女贞其繇曰闲有家家道之始也曰假有家家道之成也而其六四之辞曰富家大吉则女道之居尊主家而能昌大其家者也闻太宜人孝於舅姑顺於夫子治家勤俭严而有法即处富贵犹服布素筦钥细事必亲其已贵而能勤已富而能俭又如此六四富家之吉非太宜人谁宜当之吉曰大吉其享寿考於无疆乎子孙昌炽材良行修相继显融乎其受封也以仲子养吾君考绩恩命养吾自天官大夫迁学宪官尊而亲尚健人称难得继而其伯氏斗南君以有道高行试宰云梦有声二君可谓能显亲矣叔季皆负材未试而有待诸孙多循循雅饬一意守其祖风略无渐染时俗少自放侈之意良可佳也噫非太宜人母仪之助其奚克致此今图所以寿太宜人者无他请因前言而竟之曰王假有家交相爱也夫交相爱者和之至也一家之人有一人之不同心则有不能遂其交相爱者矣故说者曰以文王为君以太姒为妃以太王为父以太任为母以武王为子以邑姜为妇其有不交相爱矣乎交相爱者和之至也诸福之物可致之祥莫不毕至即黄耉台背以至无疆可也请以是为荆太宜人寿
今述序
古六经皆古人因事而有作初非有意於为文如今人应酬文字非有难晓待於解而後通也经之有说起於汉儒不过训诂文义至於得经之意而能见之用则存乎其人故孔明读书独观大义呜呼斯孔明所以为振古豪杰也乎至宋二程子以其心得说经朱子承之而道学大明於宋世非以其说也以其心得之也夫何门人末流推衍不已噫此则门人之失欤明兴诸先辈说经虽略然得其意而能见之用不可谓无人焉邓君孺孝裒而録之凡若干家以示予予惟举业盛而文衰六经四子之说滋为口耳之赘孺孝独能蜕弃时习不泥章句其所述颇得孔明先大义之遗意是可传也虽然得其意而能见之用必有所在千载不传之学亦曰得之於遗经彼独豪杰士乎哉愿与孺孝共勉之孺孝其以为何如
送奚学训序
云间乾齐奚君经明行修蚤有声於吴中籍甚一时英鋭之士多折节下之近时名督学如裁庵杨公楚侗耿公皆器重焉贡于大廷司训吾邑师模俨然士子无不心服者盖君之宿学固足表士而忠信之意尤有挹人於不言之表者是以久而益孚也今年迁曹县学谕曹之去吴不为甚远而士子与僚友则咸以暂远君之教谊为惜相与徵言於予以为别予不佞尝承乏山东曹为管属颇知其土风按曹叔振铎所封在禹贡兖州陶丘之北雷夏菏泽之野今之曹县即其地也曹在古为小国而在今为大县其地近河土丰而物饶史称其民犹有先王之遗风重厚多君子故在春秋时国小而富者莫如曹乘轩者至三百人其君如此则岂不以其土饶而易骄也与至读鳲鸠之诗想见其所谓淑人君子其仪一而心如结者则又以为曹以小国而有人如此岂非多君子之验与其後明王不作强弱相陵小国困敝忾念周京而下泉之诗所为作焉则又叹治乱无常而盛时之不易逢也今天下一统圣明在上山东固文献之邦而曹又大县渐染於礼教无所谓土饶易骄之习诚得人以司其教事将所谓其仪一而心如结者彬彬然继起进用于天朝不啻如三百赤芾之多予将於奚君之行卜之用书以为赠行序
寿郡侯范见复尊君序
昔伊尹相汤而太戊时复有伊陟巫咸乂王家而祖乙时复有巫贤此见商家贤君屡作非子则孙由累世有人而其臣亦勲德相传非身则子故累世有资乃古今之盛事亦语世德者所自始也其後则周召毕荣以下往往皆是而召康公穆公与维申及甫维周之翰南仲太祖太师皇父之咏於诗者实足与商家比隆焉自是以世德称者历代有人唐史宰相世系有表亦一代之盛事然人品事业不能逃于尚论汉史称于公决狱平罗文法者于公所决皆不恨始其闾门坏父老方其治之于公谓曰少高大之令容驷马高盖车我治狱多隂德未尝有所寃子孙必有兴者至子定国为丞相孙永为御史大夫封侯传世果如其言而吾之所取者民自以不寃定国之治狱为善述乎于公也唐李卫公宋吕申公父子相业炜燿当时然吉甫夷简为正议所少人亦极相似申卫才异而迈迹颇同必也其范文正公忠宣公乎其可谓商周之遗德也已今郡侯高安范公世家清望南曹持法有名天子念京口股肱郡慎简其人特以畀公郡人喜见于色盖广陵之去思未远陪京之芳誉又近况太尊先年録囚江南洗寃泽物多所平反民之祝颂非一日矣在公家世德信乎其有似乎于公而吾民蒙泽于相继又何其幸欤宜其懽戴之同也今月重九之日为太尊夀辰郡人为郡公遥祝者有曰乐只君子邦家之基太君德望在朝宦蹟在四方贤而又生贤以桢干我王家则诚所谓邦家之基者矣又曰乐只君子邦家之光郡公世笃忠贞显扬家学所历多同事功相照映则诚所谓邦家之光者矣若是而夀无期夀无疆宜先以为太尊祝而因以祝郡公也某不佞缘郡人之意重以四学博士之请遂不辞而申之曰文正忠宣公家故事啇周伊召公之能事封侯传世于公可徵请以是尽颂祷之义
赠袁二尹序
盖闻县之治虽狭而於民实甚亲丞佐之秩虽卑而用人之得失其休戚於民实甚重自汉以来皆慎其选我高皇帝四年授进士姚宗敬以下百人皆邑丞其重可知矣自古名臣循吏多出其间而世之居是官者顾每若薄之所谓予不负丞而丞负予虽韩退之亦有是言其亦未之思欤慈谿丹峯袁君以太学生谒选天曹得丞金坛乃独有见国家设官之意克勤其职而相其长前邑侯梅塾林公今邑侯白野陈公皆循良雅望而袁君实後林公之躅待陈公之来绾县篆者几一年有余县境无事台察诸公闻而器之旌书交至未几迁湖藩理曹盖殊迁也司训璞岩郭君慎斋尹君暨邑庠诸彦咸图供张祖道徵言于予则为之言曰袁君所以赞事藩省者其有外於所以佐邑者乎夫藩省者一邑之积也合乡而为县合县而为郡合郡而为道合诸道而一之则为天下天下之大譬之一身腹心四肢百骸其气息之相通荣卫之周流不容一时有间也间则疾病生焉故自里胥以至牧伯其相关一也今袁君起家佐邑则既悉於闾里之情伪黔庶之休戚矣持是以赞藩府乎何有宋刘贡父尝言唐有天下诸侯自辟幕府之士唯其才能不问所从来而朝廷常收其俊伟以补王官之缺则诸侯幕职为升朝之阶其来尚矣况我朝幕僚皆天子命吏又异于唐世诸侯之所自辟者乎行将召补王官之缺使他日旌贤推本自金坛之治始由是益信夫治虽狭秩虽卑而所以使天下一身流通无间者实有所在然则丞不负袁君而袁君之能为是官重也不既多乎是为序
送贰守卢公之任山东转运序
静山卢公贰守吾郡三年擢贰山东转运士大夫之意咸以卢公长材伟度绥辑兵民东南方资其保障奚可以去樵不佞窃以为此乃所以显庸卢公而益大其施也自唐刘晏以盐利足国军饟禄俸皆仰给焉天下之赋盐居其半至我朝尤重其司洪武永乐间召啇输刍粟塞下而给盐以为直其时法行利重人乐於趋边地啇贾辏集转输如流复以余力益垦闲田是以九边货粟充溢军用饶足以至内地水旱凶荒亦藉盐以赈焉鹾政之有关於军国之计也大矣是以其秩三品与方岳郡守相上下自国初以来固不轻以畀人非郎署之良则州郡之选由之位台省为名公卿者多矣孰谓可以冗局视之哉惟兹山东古青州之地盐之所出首着於经後太公封於齐亦以通鱼盐之利人物辐辏齐之富甲於东方桓公管仲增修其政通轻重之权而兵食益足遂覇诸侯使今之居转运之任者能修太公管仲之政则岂但可使全齐之地变瘠卤为富强而国用边用亦将取足焉其为益岂小也哉天下事固存乎其人也自啇人赴边开中之法既废一时有急惟倚办於穵运籴买二者然穵运苦於陆路艰难籴买苦於边方粟贵皆下策也夫以盐政之兴废而有关於国计民力如此其重以全齐为古青州盐筴肇端之地而通变制经以为六转运七提举之倡则今日用卢公於此其不偶然昭昭矣以卢公之材宣劳其职一旦有助於国计民力之大则其功又非一方比也夺此与彼奚足为吾郡深憾耶且圣天子轸念东南为都会财赋根本重地顷年寇扰之余生意未复自牧监以上因材授任多取更尝其地熟其事有声绩为人所思者为之则卢公复来以慰此方之愿固尚有他日之可期也樵既为此言以释邦人之意适我金坛县大夫陈公来访亦以是对辱陈公不以其言为不可且曰视篆丹阳黄公者公之僚也暨丹徒县大夫陈公新丹阳县大夫张公均於卢公为属邑佥议有以贺公请以子言为之先可乎樵辞谢不获则敬次其语以归之
送王睿斋邑侯序
隆庆壬申五月西蜀王侯宰我金坛既閲三载节用爱人刑清政简万民敬戴部使者交荐佥曰侯正直忠厚之德疏通知远之材宜为谏官御史召命不日至矣既而命下迁司寇於留都我朝重刑宪司寇与御史台棘寺并立称三法司以相参核务归於平而主其曹事者秩正六品在谏官御史之上不为不重矣侯学古之道而欲见於行予敢不以古之道望侯哉昔周司民掌登万民之数自生齿以上皆书于版及三年大比以万民之数诏司寇司寇及孟冬祀司民之日献其数于王王拜受之登于天府夫司寇刑官也而与知万民之数此古人之深意也古之于民其生齿之登耗性行之愚良土地之肥硗田里之归授视之一如其家太宰以是授其职司徒以是颁其教司寇以是纠其违而弼教焉譬之於田教养殖也司寇耨也其共成者嘉谷而已故曰俾予从欲以治四方风动惟乃之休夫四方风动契之教也而归诸臯陶者使民趋教而刑为无用乃臯陶明刑以弼教之功也契以身立教而臯陶以德用刑岂可以二事观哉此所以为迈种德而其功配於禹也与知人安民圣谟洋洋後之为谏官御史者方当於臯陶取法焉独刑官也乎哉然则王侯之所以自迈于明时也其亦有在矣司训王君暨邑庠诸彦辱以问予予以是对诸君曰侯行既有日不可以无纪也遂为之书方麓集卷三

[book_title]卷四
钦定四库全书
方麓集卷四
明　王樵　撰
序
送王邑侯序
邑于江之南称地僻而俗淳者曰宜兴金坛宜兴重山复湖其水渟演其田美千亩竹千树茗山居千章之材其富皆可以拟封君十家之墟有藏粟蓄緍之室无飞鹰走犬弯强用长带劔之民金坛襟洮滆而扆句曲附山之民梯山而田堨泉而灌山水时涌则溃亩泛穥南出不十里即萑苇之乡围土如盂而稼其中以与水争尺寸之地不胜则鞠为洪波而百石之舟扬颿而出其上其无水旱忧而号为上地者不过十之二三而已以故金坛为俭县无物产之饶末业贸迁之利区区以土为命丰年犹不足以补败大抵然也西蜀王侯知民之艰顺俗之慤治以清俭民以寜壹水陆置邮旧供以民势陵其弱猾侮其愚横需立办适当者破侯曰是不可计粮输金而代之以官乎国初制额名田七而王田三田之有公私犹户之有军民不可乱也均税之议诚见王田之困也而名田有劝征矣有马刍矣有丝直矣有夫征矣有驿传矣岁五徵焉不为不繁矣而合军兴急缺之所加派又不止於五也困视王田等可不登之土本税犹艰而况加乎侯曰是不可审议而从衆以衆为公以行而无後言为允乎役十年而编例也税比年而割时也宿蠧先期而飞诡纎寒并应而重累侯曰是不可通之以一而均节其力乎往役者庶人之义吾邑里百三十有六在市曰坊坊六而其甲六十其义宜均而近有偏重侯曰是不可均班以田番上以月使无独优之里独蹙之家乎侯之政宜民而民之颂侯政其大略如是乃隆庆壬申六月侯擢司寇邑佐常君黄君造予请有志焉予曰是固邦人之心也敬述其得诸邦人之协论者如此云
送杨学训序
太行西来扆幽蓟而东其北崇冈千叠以限华夷南向数千里平川如掌常山诸郡譬则京师之前庭也其被於向明之化也尤切而渐於文教也尤深尝谓太行洪河之间锺其深厚之气者为器与材皆淳龎易直以笃於义之所自得而其教已成之後历千百年而不变魏之风俭魏舜禹之故都也俭何足以言舜禹取其去本未远而其教未衰则犹舜禹之遗风也唐之风勤俭质朴而忧深思远唐者尧之旧都也勤而思远岂足以尽尧取其去本未远而其教未衰则犹尧之遗风也盖因其质之近本而进于中和也易待其质之已散而欲挽以反本也难尧之时百姓昭明舜禹之时三德六德以至于九德之备而莫不咸事於时所谓因其质之近本而进於中和者也教之功也常山诸郡之於今犹唐魏之於虞夏也邢台杨君司训吾邑閲四余载而迁真定真定常山附邑也邢台真定所谓犹国之前庭者也仕不远其乡官不易其业道德仁义诗书礼乐之训取其已试於吾者与其乡人共讲行之则益信且尊而居夫向明被化益切且近之地吾见太行洪河之间器其深厚而笃於义之所自得者皆进于唐虞九德之咸事以答圣朝求士之意其不在杨君也夫其不在杨君也夫敬因诸友之请而序以期之
赠主簿黄君序
留都重地京储又重事也旧设宪臣董之後罢不设而隶於户部大司徒东村曹公符下金坛旌主簿黄君之肃给以摄董储故也曹公旧抚南畿御海寇则亘长城於万里折权幸则屹底柱於中流近以耆宿起践八座其言所加天下为重而黄君得此可贺也乃乡人犹欲得予言以贺黄君夫黄君得曹公之言重矣又奚事於予言虽然予见黄君恂恂然乐闻善盖不欲以所得自满者昔文公朱先生尝主同安簿其记高士轩者有曰汉世高士不为主簿者实御史属名秩不卑然其谓士之不遭可无不为若士之乘田委吏抱关击柝者焉可也谓士不能独自高则若彼者乃似未睹夫所以高也夫士诚非有意於自高然其所以超然独立乎万物之表者亦岂有待於外而後高邪知此则知主县簿者虽甚卑果不足以害其高而此轩虽陋高士者亦或有时而来也黄君诚不自满请以此言为君赠黄君单父人昔单父有张公廷宾者尝令金坛句容有疑狱其人白端公曰得下金坛治死不恨端公曰金坛非吾属也然汝何验以知其令贤其人曰清耳民闻清者鬼惮之吾事必直矣端公移我端公下金坛事果白夫张公者在单父则乡先进在此则先正贤长官也诗曰高山仰止景行行止言不远也黄君勉乎哉
送戴给谏序
欧阳公有言人臣之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>