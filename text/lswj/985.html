<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="宋代诗文别集。80卷。洪适著。《四库全书总目》谓“适以词科起家,工于俪偶”,“其内外诸制,皆长于润色,藻思绮句,层见迭出”,“至于记序志传之文,亦尚存元祐之法度,尤南宋之铮铮者矣”,“其他表、启、疏、状诸篇,亦多足与宋史参稽”。说明其文章工于俪偶,富于文采,并与朝政密切相关。集中诗歌作品亦如其文。《拟古十三首》仿“古诗十九首”题目,但讲求雕琢,无古诗之清新。另有一组《咏史诗》,借古喻今,时有警句。写景诗间有佳作,如《晓发泰安驿》:“秋梦不能晓,起行山径迷。小车惊宿鹭,列炬误鸣鸡。冷怯霜华重,光瞻斗柄低。金">
<title>盘洲文集_洪适_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">盘洲文集</span> <br/>
          作者： <span class="inputVal" id="bkauthor">洪适</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]314162</span> <br/>
          说明： <span class="inputVal" id="bkdec">宋代诗文别集。80卷。洪适著。《四库全书总目》谓“适以词科起家,工于俪偶”,“其内外诸制,皆长于润色,藻思绮句,层见迭出”,“至于记序志传之文,亦尚存元祐之法度,尤南宋之铮铮者矣”,“其他表、启、疏、状诸篇,亦多足与宋史参稽”。说明其文章工于俪偶,富于文采,并与朝政密切相关。集中诗歌作品亦如其文。《拟古十三首》仿“古诗十九首”题目,但讲求雕琢,无古诗之清新。另有一组《咏史诗》,借古喻今,时有警句。写景诗间有佳作,如《晓发泰安驿》:“秋梦不能晓,起行山径迷。小车惊宿鹭,列炬误鸣鸡。冷怯霜华重,光瞻斗柄低。金庭有佳处,芳桂想幽栖。”词作以婉约言情为主。〔长相思〕一曲,缠绵悱恻,令人神伤:“朝思归,暮思归,塞雁三年不见飞,断肠天一涯。 千思归,万思归,梦到窗前拂淡眉,觉来双泪垂。”有《四部丛刊》等本。</span> <br/>
          封面： <span class="inputVal" id="bkimg">Z_19174.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]盘洲文集
[book_author]洪适
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]314162
[book_dec]宋代诗文别集。80卷。洪适著。《四库全书总目》谓“适以词科起家,工于俪偶”,“其内外诸制,皆长于润色,藻思绮句,层见迭出”,“至于记序志传之文,亦尚存元祐之法度,尤南宋之铮铮者矣”,“其他表、启、疏、状诸篇,亦多足与宋史参稽”。说明其文章工于俪偶,富于文采,并与朝政密切相关。集中诗歌作品亦如其文。《拟古十三首》仿“古诗十九首”题目,但讲求雕琢,无古诗之清新。另有一组《咏史诗》,借古喻今,时有警句。写景诗间有佳作,如《晓发泰安驿》:“秋梦不能晓,起行山径迷。小车惊宿鹭,列炬误鸣鸡。冷怯霜华重,光瞻斗柄低。金庭有佳处,芳桂想幽栖。”词作以婉约言情为主。〔长相思〕一曲,缠绵悱恻,令人神伤:“朝思归,暮思归,塞雁三年不见飞,断肠天一涯。 千思归,万思归,梦到窗前拂淡眉,觉来双泪垂。”有《四部丛刊》等本。
[book_img]Z_19174.jpg


[book_title]提要
钦定四库全书　　　　　集部四
盘洲文集　　　　　　　别集类三【宋】
提要
【臣】等谨案盘洲文集八十卷宋洪适撰适有隶释已着録许及之撰适行状称有文集一百卷藏於家周必大撰适神道碑则称其论着为四方传诵有盘洲文集八十卷与行状互异考陈振孙书録解题张萱重编内阁书目俱作八十卷则及之所称其家藏之全稿必大所称乃其行世之刋本也其书流传颇尠王士祯居易録谓朱彞尊所藏盘洲文集仅有其诗则藏书家已罕覩全帙此本为毛
氏汲古阁所藏犹从宋刻影写惟末卷劄子第三篇蠧损特甚其余虽字句间有脱落而卷帙完好亦古本之仅存者矣适以词科起家工於俪偶其弟迈尝举所草张浚免相制王大宝致仕制浙东谢表生日诗词谢启诸联载於容斋三笔然考适自撰小传自其少时拟复得河南贺表即有齐人归郓讙之田宣王复文武之土句为作者所称其内外诸制亦皆长於润色藻思绮句层见叠出不但如迈之所举也至於记序志传之文亦尚存元佑法度尤南渡後铮铮者矣所作隶释隶续於史传舛异考核特精今观此集如跋唐瑾传跋丹州刺史碑跋皇甫诞碑诸篇皆能援据旧刻订北史唐书之谬盖金石之学最所留意即隋唐碑志亦多能辨证异同又宋史本传称其父皓谪英州适往来岭南省侍者九载桧死皓还服阕起知荆州旋卒今以集中自撰小传及皓行述考之则皓安置英州居九年始复朝请郎徙袁州至南雄州卒後一日秦桧亦死非桧死而皓始还足订宋史之误其他表启疏状诸篇亦多与宋史参稽是又不但取其文词之工矣乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
盘洲文集卷一
宋　洪适　撰
诗一
拟古十三首
行行重行行
行行重行行南北各倦游昔人重别离一日嗟三秋如何三秋暮相见尚悠悠方寸正纡轸何以写我忧仰瞻衡汉移俯对兰菊遂臭味虽云同光尘若为异回风凄且发飘我别时袂欲知长相思披衣不胜体
青青河畔草
青青河畔草英英篱边菊雅雅当牕女濯濯手如玉渊渊锦中意粲粲未盈幅藁砧天一涯刀头误行卜却监怨新眉谁教远山緑
青青陵上栢
青青陵上栢橚橚庭中竹人夀能几何譬彼电过目一觞命昵交且以慰心曲驾言长安游川光晨可掬神州何赫戏高城矗延属嶢榭千星斗雕栭错珠玉鳞鳞王公第华缨夹绣毂放怀恣盘虞端忧竟谁逐
今日良宴会
今日良宴会朋簪故人家摇情绿绮琹度曲渔阳挝放歌掀醉髯晤语粲春葩列坐各知心游扬相齿牙芬芳须及时东扶忽西斜胡不厉逸翮天津问仙槎无为甘寂寞痼疾守烟霞
西北有高楼
西北有高楼偃蹇轶千门绮栊纳飞月璧璫碍翔云上有弦歌女哀声啓莺唇谁能为此曲无乃返香人一章三致意修蛾有余颦不惜饶清响暗惊梁上尘所悲听者心中无洷渭分愿作南溟鸟夕饮玉池津
涉江采芙蓉
涉江采芙蓉芳蕤?幽沚相思不相见芬香欲谁遗秋容感人心浪浪睫涵泪不如膝上琹哀音入君耳
明月皎夜光
明月皎夜光瑟瑟扇商籁衡纪直西躔云草斜左界感彼林薄凋岁律倏云迈蜻蛚谁汝怜凄凄鸣户外昔我耐久朋着鞭道方泰尉藉缯缟轻金兰旧盟改东井不及泉须女无俦配君看贡公綦白头媿倾盖
冉冉孤生竹
冉冉孤生竹成隂幽谷中聿来君子室葛藟施乔松乔松千百寻攀附犹可穷思君江水深褰裳往难从同心而偏栖愧彼摩霄鸿灼灼芙蓉花凌波媚芳风非不努力爱秋至无归鸿昔盟倘不寒谁叹久西东
庭前有奇树
庭前有奇树黄鸟巢其枝之子不顾返失此熙春期采采未盈匊夕风已纷披路远怅莫致虽多亦奚为
迢迢牵牛星
迢迢牵牛星奕奕停梭女寻盟整瑶辔缄情遵汉渚欣讌未斯须别愁眉已度黄月不我留残机忍重顾翻羡巫山云朝朝楚王遇
人生不满百
人生不满百蟪蛄等春秋花月多风雨何不蜡屐游朱光忽以驰退舍未易留生前一杯乐难与昧者谋临流羡芳芷欢言泛轻舟
孟冬寒气至
孟冬寒气至冲风一何厉宿楚失故隂思虫柱【上声】哀喙客来门冬冬袖有尺书遗一读泪先零再读心巳醉妾如初开花君如长流水花挽水回难水捐花去易流水何时休春荣难久恃
明明何皎皎
明月何皎皎舒光莹?绮宛转羞空床披轩步庭际故爱同一心新愁今两耳咫尺相会难迢迢若千里况复千里隔忧端无穷已
谢洪庆善提刑遗法帖
纷纷渴骥竞秋蛇镌鑱收拾俱名家吾宗尺牍擅天下年来野鹜谁肩差庭前书带凝寒緑架上牙籖富新轴中藏墨妙更奇奇长物不留沾賸馥生平小楷拘蝇头岂知虿尾与银鈎从今已叹笔成塜学奇还许登门不
春思
自闻郊外景多病负年光沐雨桃容腻耽春蝶兴狂幽期知我背遅日为谁长一枕虚牕寂炉烟续旧香
晚望
古堞高亭暮登临远眺时菊芳栖渥露荷盖偃清漪遵渚归鸿集投林啸狖悲关情聊绘句独立自遅遅
欲雨
雨意泄琴床桃笙骤觉凉冲飈方贾勇藻景荐韬光去室怜鸠妇封闾看蚁王青灯可吾伴黄卷任更长
客至
闭关听剥啄有客欵蓬嵩谭垒万人敌词源八月涛园蔬供菜甲盘食飣桃毛冷淡琴书味由来属我曹
秋怀二首
送喜得新凉秋情未憗忘弱枝红皱重平野碧滋长林迥蝉初乱篱疎菊自芳吟成转萧瑟径醉任苍苍愁绪苦萦人寒螿殆叵闻瓜畴残蔓去兰畹秀蕤薰远水涵秋态余霞冠夕曛扬扬今夜月独与广庭分
送人之姑苏
吴门千里役别话不堪闻暂发参商叹长怀星斗文菊丛黄彩乱槐路緑行分日冀书邮至冥鸿接暮云
送吴傅朋知盱眙
龟山其下古淮壖上驷駸駸稳着鞭千里八年开皂盖九重一旦下青氊名郎他日曾趋禁静镇今朝叠典边簪笔侍书公雅意薰风殿阁待诚悬
方福州生日行
雪峰高高雪如许海门潮生浪吞浦郎罢携囝街西东到处欢然闻好语旧日大官多养高民词狱寄充官曹横行阡陌喧夜皷唯征关市析秋毫只今事事无长蠧五月政成歌召父尺一方来问凤仪魁三快刷联鸳羽三山岌嶪摩曾空便是方丈蓬瀛中他年图画凌烟了却向山中访赤松
谢唐守送朱樱二絶句
铃斋一树滴堦春翻走髹盘赠野人欲进麹生呼伯雅却无樊素啓丹唇
乳酪醍醐僻郡无多酸梅子岂吾徒香擎翠笼青冥出旧事从谁说上都
荅林神童
快覩终童英妙时跫然衘袖出明玑家声不诧大哉问文律何愁知者希益利锋鋩临大敌养成羽翼看高飞红尘可厌忙车马挹取西山爽气归
海棠花二絶句
雨濯吴粧腻风催蜀锦裁自嫌生较晚不得聘寒梅【金城记犂举常云欲令梅聘海棠枨子臣樱桃及以芥嫁笋但恨时不同然牡丹酴醿杨梅枇杷尽为友】鸭殻非难致鲛胎业已成夜深宁覔睡相照月偏明【张宝就印録宝使子弟常巡市乞取鷄鸭卵殻鷄卵以煮药鸭卵以金丝织海棠花名鲛胎盏醉後畏酒时多用之】
瑞香花
衮衮香球次第开结根幽独谢纷埃芳蓉妬入鸳鸯社异馥清传锦绣堆睡里魂交非自衍醒时心赏可无猜品题盍在春林石不是花王喜後来
题信州吴传朋郎中游丝书
上饶甿俗醇且古千室鸣弦方按堵黄堂人人今循良河南治平追鼻祖讼棠留景分清隂炉篆方羊燕寝深笑谈了却邦人事游戏翰墨惟书林自从真行易篆隶草圣书絶驰极艺游云惊龙初振奇渇骥怒猊争作势臣中第一兹谓谁寥寥典则其几希文人尺牍妙天下咸去收拾生光辉作古要须从我始直欲名家自成体手追心摹前无人一扫尘踪有新意纵横经纬生胸中落纸便与游丝同缲瓮茧车飞白雪织檐蛛网破清风一行一笔相联属姿态规橅骇凡目临池漫劳三十年千兔从教後人秃旧闻吕向连锦书百字环写萦髪如惜哉淟汨已无考盍使北面称台与独步不复名相甲端恨二王无此法只今四海书同文使者来求至将押
雪诗用晁无咎韵
密雪舞冬昼祁寒反夏炎竹枝低未湿梅萼莹先沾怯冷昂肩立欣繁矫首瞻随风方北渡际海必东渐轩簸来如掺缤纷势转严枯荄新点缀曲砌巧争添伺隙花穿户承隅箸挿檐高飞迷皎鹤夜影逼清蟾砧浄绡横石牕虚粉杂匳崐丘千璧碎武库五兵銛烟径杨吹絮香蹊蝶奋髯鲸鲵陆骨腐鹄鹭野翎爓白髪秦人遯龎眉汉尉潜渍蚕功孰及平地瑞初占窖卧行人节门扃志士恬已甘穿履困奚避割氊嫌醉慕双螯毕寒怀五絝廉飘颻疑宓【阙】刻画谢无盐河濶凝新浪峯高失旧尖山隂宾欲返淮右寇将殱穆满三章着桓玄五板兼君恩捐卫粟天意絶齐痁江上蓑堪画篱间氅可觇客观眸已眩儿咀手频拈足没寻萱屐腰闲刈藿鎌马驰毛愈素乌啄首难黔冻折騒人笔光临织妇幨螟牟宁待火疫疠讵烦砭甲长寒蔬细根肥宿麦纎年丰虽欲颂神助愧江淹
前韵虽险用之未尽掇其余复成三百言
一苦寒威重清晨雨脚□严风号宇宙?雪下闾阎布地盐初撒穿帷粉乍黏裴回轻点袖萦积满盈檐骋巧飘虽急乘危势或沾梨花芳小圃桂魄射疎帘烟湿茶翁竈竿低酒舍帘清泉埋沼沚苍干耸楩柟玉匝齐君履银封鲁国檐盆收新琢璧堦展未裁缣木杪疑飞絮江干襍秀蒹正随云阵合未放日光暹处壮山屠虎高兴泽殪蚺重巅闻折木邃野絶飞鹣隼击翎添厉鳞藏口敢噞狼随姬满驾鹊集叔才苫授简词臣敏乘车海若谦汉传王母绦周贡嵰【丘俭切】山甜王晙师方整高昌衆欲?汉光开帝业苏烈贯兵钤豹曳荆人舄牙抽孙子籖肤寒方起粟手坼正忧□挟纩冬裘燠倾罍夜饮厌寒光欺宝监素质夺朱綅犬喜蹄方逞儿餐舌未箝梅林催皑皑麦壠长蔪蔪罝兎难探穴叉鱼已溉鬵鸱蹲饥愈噪马缩冻难拑见晛将消释歌诗兴佞憸妍辞惭谢客讵敢示羣佥
用雪诗韵谢三外弟见和
我昔檇李寓君方锡山潜欲驰咫尺书驶足无飞廉相望参与商引首徒遐瞻朅来萍楩踪远野得茅檐获与谭垒接何询龟筮占青山整烟鬟澄波开监奁乔松与怪栢如虬老龙髯悠然一望间野色皆可觇范甑飞埃尘墨突寒不黔好友岂厌频鷄黍供炊爓外家三遗珠脱頴皆囊尖交情谢流俗不问凉及炎着鞭挹清风从者屡我淹高论极根源师友识所渐大略催治忽细谈析毫纎皮里有阳秋褒贬追齐殱古称学如殖秋成观执鎌吾匪董夫子家居下帷幨言经虽败绩宁妨整冠嫌抽轧强成章句鄙不任拈骫骳且艰澁疵瑕费鍼砭君诗粲珠琲光焰古人兼讵覆伧父酒不道胡儿盐陈檄愈头疾杜诗却寒痁轻缣边幅富健笔锋鋩銛语句既遒丽格律何森严我穷思已竭君方涌泉添三峡争倒流未肯波澜恬短才媿匪匹尚期膏馥沾吟罢觉夜永明窗耿孤蟾
读秦本纪
应侯一语幽宣后长信蒙辜徙萯阳秦室无亲类枭獍借箕诟语亦其常
侯公
淮隂束手九江闲谁信功成頬舌问不惜鸿沟分二国太公今日得生还
楚怀王
武关谋诈却称臣寃魄游魂尚在秦墓木萧条冢犹湿流闻其子作婚姻
读战国史
折足黔徒未易欺箦中死士亦何为魏齐断首龎涓死祸报由来不可知
读召公世家
齐晋瓜分四国王嬴秦为吕芉为黄六雄当日皆新主独有甘棠泽未亡
穰侯
推毂曾闻荐武安威伸三晋走荆蛮厠中犬彘图攘夺犹道藏兵不出关
田单
齐主轻忘在莒时解裘淄水遽相疑若无貂勃明勲业几使功臣枉见夷
长平
一败长平振古无赵邦臣主亦何愚当时已中冯亭计犹自区区遣郑朱
春申君
珠履三千尽在门争无国士解衔恩棘门难作无遗类死党宁闻报李园
题陈体仁判官休斋
翔缨彯组盍中留绿水芙蓉且漫游过耳从教千不是处心浑欲一宜休炉中异馥非多爱架上新籖弗外求寂寂掩扉何所事饱听风竹韵凉秋
次韵陈体仁惠诗并示游山诗卷
人生名利塲羁绊无休假沈迷鴈鹜行梦寐鸡豚社见谓游子欺更妨官长骂何如山中乐松牕肆嘉话陈侯青云客英声蜚日下当年金马门掉鞅示闲暇小试芙蓉池未整骊驹驾台岳十日行樛萝若相迓来归探古囊篇篇可图画倾耳金石声郑卫敢争霸
次韵李举之县丞秋日偶成
当年使节反穹庐解绶归来得少娱底事微官又萦缚强顔文墨受噫呜
朝来倾耳得街谈颇说尘容亦可慙从事未知三尺守醉心空向六经酣
官途陆陆未回车秋桂春萝总负渠目送飞鸿千里去故山应草絶交书
笔底渊源万顷多卷中句法不随波覃思正作青云计寡和聊成白雪歌
次韵题谢景思少卿药寮
壮岁挥金迈二疏眼看余子伏盐车芷兰清馥浑纫佩芝术新苖几荷锄剩作好诗传近体谁言巧宦胜闲居北牕睡起琴声寂便若身登太皥墟
盘洲文集卷一

[book_title]卷二
钦定四库全书
盘洲文集卷二
宋　洪适　撰
诗二
蔡瞻明寺丞有诗见简次其韵
漱芳倾液饱心胸久矣高名在郢中遂请丛祠方养气卜居萧寺且谈空结交许入芝兰室招饮奚须桑苎翁妙语鼎来惊创见益惭白豕过河东
酬李举之
象载凝华落笔工一时英妙盍居中交情耐久惟同味诗意求新更凿空挥尘宁谈何堵物联珠不数嗫嚅翁文成间被鷄林得复有声名到海东
次韵曹功显都承赏梅
纷纷凡卉怯严冬独有清姿对雪中拂幌更宜粧妩媚巡檐谁惮履穿空南来未见传声使东望方思避俗翁闻道联镳得幽趣无因同醉玉堂东
次韵李举之立春四絶句
东皇先遣雪清尘一夜山川眼界新共喜太平今有象更将歌舞为迎春
三冬文史摠空虚独有施行寛大书坐对南墙千个竹何妨留客煮园蔬
雪後疎梅正压枝春来朝日已晖晖痴儿公事何时了一醉花前心似飞
他乡春日思如何屏去茶瓯任睡魔且得小牕成好梦片时江上逐烟蓑
次韵蔡瞻明惜花五絶句
底事春愁减玉肌谁能獭髓为扶衰可怜傍巘临池处非复嫣然一笑时
无情谁似东风薄相见那思雪夜初欲把红顔借桃杏便教枝上白纷如
月地云堦满意开牵花凖拟尚裵回抗琼解佩已仙去骇緑纷红徒後来
试因子墨赋瓌姿独记朝容在一披着粉直嫌粧太白只今何似梦中时
一声横笛晓林空知是春风十日东来岁花时在何处探芳还有几人同
陈体仁以心清闻妙香作诗惠末利花香次韵为谢
尘劳昏独志禄利蠧良心扫地香一炉澹然清兴深假寐倾刻间烟霏遂盈襟联翩珊瑚钩逼人何駸駸东风将小雨一夕池中平春声在疎竹琅琅有余清公退远世氛心地莫与京宝薰凝窗牖为君寻鸥盟鼻观拜嘉贶名香如前闻尘容方一洗藻思期三薰久坐欣有得飘飘欲凌云都梁与迷迭芳馨此其分英英末利花素蕤馥清晓谁将煮水沈采撷得奇妙吾非范蔚宗品题能了了杂佩媿报酬芜音发謿笑春日紫宸朝合殿萦天香玉笋粲风采鸡舌相芬芳陈侯金闺彦指期簉鵷行安能久欝欝俛首回刚膓
偶得梅一种疎枝清香附萼之花五出与江梅无异但花色微红而五出之上复有一重或十叶或九叶他日皆并蒂双实俗呼为鸳鸯梅昔上林有赵昭仪所植同心梅疑即此也因成四絶
却月凌风一种香更匀粉面作红粧枝头自结鸳鸯社为倩东风谢海棠
重重香蘤故多情索笑初开解薄酲翻恨前村雪深处一枝幽独太憨生
客子逢花心欲灰异方初见眼还开故应临水横斜日曾作于飞一念来
开花已作鸳鸯侣着子还成鸿鴈行旧日同心上林种至今千载亦流芳
次韵蔡瞻明登巾山三絶句
朝来爽气冠曾丘急雨惊风正麦秋要得云轩聊放目何妨松径暂低头
名缰局促祗怀慙飘忽熙春月过三矫首白云千里外此心无日不江南
好句联翩得未曾品题今日欠锺嵘登临自有江山助岂是胸中不得平
得二弟消息
倚栏春昼静花柳自芳香消息三州远尘埃两地忙鹊声传近喜鸿影忆初行抄得新书策归时补墨庄
次韵李举之风雨中书事四絶句
挂壁鸣琴久断弦强翻书帙本相便词源顾我非流峡藻思如今已掞天
雨势风声何太雄羣山答响乱贲镛青奴今夕安用汝玉友此时留得侬
怒号通夕搅空虚好梦那能到玉除枕上泰然无一念只愁雨滴架中书
向晓登楼凭小栏萧然归兴在江干痴儿未了公家事且把云山子细看
次韵蔡瞻明秋园五絶句
芥毛金爪勇难干肯作霜花对乍寒若说乘轩有痴鹤司晨如此合峩冠【鸡冠】
翔仞当年览德辉传芳花品未思归晚来雾鬓凭轩处直恐金翘相对飞【金凤】
泽兰萱草比多言谓汝分隂久夺鲜政恐洪园修竹劲不如秦岭老松坚【芭蕉】
高标幽艳自宜霜弱草繁葩莫中伤肯与红莲媚三夏要同黄菊向重阳【芙蓉】
临风裛露早秋天范出南金色更鲜若向东篱比标格定知花市不言钱【金钱】
宿佛窟寺
篮舆登佛窟高阁望中清古木尔许?飞泉无限声雨消今日暑云作晚来晴独对青山久相逢如有情过瑞岩寺示胜上人【空照禅室尝坐一石长唤主人公自云喏惺惺阙他後莫受人瞒时有瑞气金辉映烛岩下因以名岩而号其石曰惺惺石】
逗晓乱山中来寻古佛宫荷间留夜雨松下进秋风瑞气旧如许巗姿今亦同惺惺有盘石应记主人公
惺惺石
簿领久沈迷谁能不忍欺我来慙此石拈出问吾师
滴滴泉
石罅来泉滴松风杂涧声天明有公事还忆此时清
题灵石寺并简景思
闻道飞来石当年却畔亡烟杉行【行列之行】客路风竹护禅房有酒对玉麈无诗夸锦囊尘缨自羁束真赏负山光
夜饮药寮次景思韵
主人知我乐郊居药圃嘉招走尺书笑语池边欣促席醉归林下却【却去之却】肩舆正闻鴈过猿啼後更是风清月白初见说长安消息近却须高兴谢鲈鱼
题景思水芝亭【白莲一名水芝】
远意閟干云亭幽不受尘来为池上客本是社中人影密龟鱼?花开【阙】　　还如山遂志应许卜比隣
黄巗道中
两口黄岩县纷然百虑侵乍听幽鸟语复起故园心冒热度峻岭惮劳休茂林潮来知海近三岛可能寻
过妙绿寺听怀上人琴
断涧复危岑红尘且满襟疾驱触炎热小憩得禅林煮茗对清话弄琴知好音秋风不借便去辙已駸駸
行县道中寄曾谹父
云山初见非昔游一瞬不许回双眸二年依州已强半七月行县难罢休溅溅微溜响萦谷薿薿多稼光盈畴兵厨愿留一樽酒霜螯醉嚼期中秋
登宁和岭【岭属宁海】
初识宁和岭有怀占梦时闻诗千里隔断织九京悲草木应相记烟云浑异宜西风袭怀抱泪睫不胜垂
怀孙邦求
酒开桑落泛觥觩行子驱车恨不留鴈塔自是文人行麟台更参儒者流官居二年有十月别思一日真三秋氷轮今已可人意何时来赏城东楼
宿大龙山寺赠海上人
看山论旧事拂石认前题雨滑苔径阻云收松峤迷三秋文豹隐一夜寒螿啼又复问程去清游满虎溪
大龙山五咏用家君所和胡别驾韵
经藏
万法俱一空忘筌亦忘字勿置齿牙问囘观方寸地
龙祠
夹日授五飞论功中兴主【龙父有五子建炎末护行幸有功皆封侯赐庙额】宛宛龙父尊兹山职霖雨
密室
小室坐蒲团死灰念不作所以护明珠精修企先觉
小池
山椒有龙湫清泉日夜流疏岩作方沼漱甘非外求
汤炉
蠏眼候松风云腴挟霜月炉下岂常炎灰飞即烟灭
怀李氏昆弟二十韵
城南两佳士英躔名硉矹相之妙才具玉笱班中阙胡为彯长缨去去事輗軏举之登词坛龙虎榜未掲归循南陔兰不使芳馨歇胸中蟠五车一一思英发有中清庙瑟审声知度越我来贰银菟接袂俱墨发情期胶漆坚门受车马谒笔阵几鏖战君盈我先竭别来勤相思十日倏飘忽迟明蒙嚣尘毕景迈崷崪跻高怯肩舆挹秀欣拄笏泉清甘着齿巗幽冷萦骨西风涌波澜极望际溟渤是中三神山缥缈云出没问津旧乘槎引舟今舍筏俛首倾缥瓷独醉径兀兀起看天宇开诗成走邮卒归与及中秋高楼共嘉月
宿广润寺书伦上人灵云庵【灵云禅师因桃花悟道有偈曰三十年来寻劒客几逢落叶几抽枝自从一见桃花後直至如今更不疑】
宝地深深俯碧潭有僧酌茶延我谈千巗状秀蹑风磴万竹含翠藏云庵西来指柏本无着一见悟桃须再参登临已是秋欲半霜叶枝头才两三
摘星岭
披山凿道何嶮巇上摘星汉摩虹蜺七襄终日往曾问一握去天今可跻叱驭已排萝蔓去下车不复烟云迷举头此际长安远愿借六翮凌丹梯
交翠亭
政和丙申家君主宁海簿明年作交翠亭是秋而某生後二十有八年某来贰郡事踰年行县至此感旧怀远赋诗二章
三十年中事鸾栖筑小亭寒声长新箨清閟拂疎棂水转前时绿山浓远处青重来勤问讯此别记秋萤
三瑞堂
久矣驰魂梦今登三瑞堂故山有乔木近事话甘棠展骥惭充位占熊忆问祥白云留未去极望是吾乡
留别县僚
满城鼓吹出林垧珍重来思此日情共说栖鸾留政迹自怜展骥坠家声一时宦侣推儒雅百里民编乐治平山意川容若相挽不堪整驾问归程
过梁王寺书家君祠堂【旧有道流妄引地记乞废寺为宫外台下其事於州州下之县家君时摄邑事力为辩明乃寝】
生还未列麒麟画旧德犹怀鸾凤栖共问翰林今孰似凛然眉宇染风?
山行遇雨
天公作意轰雷霆风雨骤至神如兵飜手为云只俄顷举头见日尤精明蚁君一战方奏凯鸠妇复还已和鸣税驾欲投佳处所林间隐隐疎钟声
蔡瞻明以诗还行邑鄙卷次韵谢之
凉秋野趣已萧騒方驾看山念我曹十日空归才每下一篇来贶曲弥高词华若我惭?霓笔力惟公掣巨鳌欲作歌诗兴协律清朝今日有王褒
酬李举之用前韵见寄
閲尽千峰不惮劳归来文墨厌官曹浮槎问汉秋期近埋劒冲星夜气高那复精思如吐凤初无壮志欲乘鳌诗坛轩轾归题品滥得阳秋一字褒
褒字诗已得十二章请各赋其一以足巨鳌
纷纷吏道夸吹毛未肯留心效此曹象齿好辞降二妙鲈鱼归思羡三高吟毫未秃一千兎诗轴须联十五鳌敢道严霜起中夏益知趂韵有龙褒
次韵蔡瞻明木犀八絶句
谁为花王定等差清芬端合佩金犀上林他日移根去应记诗仙彩笔题
香清为借三秋露葩绚宁禁五日风俯对猗兰振寒緑静看飞叶陨轻鸿
风流直欲占秋光叶底深藏粟蕊黄共道幽香闻十里絶知芳誉亘仙乡【此花亦名十里香】
笑含菊彩媚疎篱巧作葵粧傍曲池顔色从他矜速肖芬馨如此孰争驰
心禀犀文饶地力体薰蝉影夺天香图形好命丹青手絺句须烦锦绣肠
广寒秋桂映天池休说当年折得时韵胜今逢岩下种价高宁靳橐中资
篸鬓新枝立晚晴淡粧异馥称双清梦魂不记前来事愁逐江潮日日平
黄绢家声映古今随和发彩惊词林高楼宴坐清商晚独向此花垂意深
盘洲文集卷二

[book_title]卷三
钦定四库全书
盘洲文集卷三
宋　洪适　撰
诗三
次韵李相之观溪涨二首
愁霖方注射骇浪忽冲斜宿鸟行惊鴈游鱼目失虾夕波奔析木春涨过桃花沸渭今如此谁乘犯斗槎风声随雨急水势满川黄巨舰困澎湃穷阎悲混茫为鱼怀雒汭揵竹谢宣防共徯隂云巷氷轮替戾冈
次韵酬丁致远司户
翰墨塲中识面初珠玑粲粲似相如盍簪多士登台省却椽诸曹亲簿书白社不妨闲泚笔赤城更好命巾车寸心淟汨方茅塞快读新诗得剪除
次韵蔡瞻明江楼秋晚二首
斜照穿林迥归云敛岫迟蜗文寒壁篆蛛巧暮檐丝待月是愁处对山无倦时掀髯阻谈绮细读寄来诗竹外秋风急楼头夕霭微遣怀须命酒怯冷几更衣严鼔萦城去轻舟劈浪归登临多少意坠叶满庭飞
九日官舍种竹
独整陈编对北窗烟云浑欲助凄凉庭前且使竹交翠篱下从他菊自黄远宦只今同旅泊壮怀谁复问行藏携壶已失登临便不待微吟恨夕阳
天台道中
滩声因雨急山势向云斜橘绿谁能画枫丹远似花舂锄怀浅水郭索上寒沙渐听鸣梭近林中三数家
赤城
平生几读兴公赋今日霞标对赤城此是南门入山路山只乞我一番晴
玉京洞
飈轮曾此宅灵仙洞府今称第六天规往不辞萝蔓险回看云物起琼田
国清寺
绀字今方盛名知国已清【李邕寺记云智者尝梦定光曰寺若成国必清因以为名】万松九里影双涧四时声【贾岛云山门九里松图经云五峰囘合双涧萦抱天下四絶之寺】杕策将穷覧巾车不计程登堂山更好人去晓猿鸣【光老作更好堂方成而有旨移住灵隐时丈室未有继之者】
清音寺
久坐俯潺湲流淸诗思悭跳珠鸣藓石淙玉下松关此日耳尘静几人心地闲抽琴作新曲归去要怡顔
禅林寺
振策快秋晴伽蓝倚翠屏看云不留瞬对竹已忘形银地声千载虹桥拱百灵至今钟磬响如讲浄名经【智者始至佛陇定光指此曰南峰金地我所居北峯银地尔宜居之後讲浄名经陈郡袁子雄见堂前有瑠璃山梵僧数十擎香跨虹桥而来】
山中阻雨欲登华顶峰而不果
昔闻天台山一万八千丈层峰目华顶魂梦几驰想朅来乘清秋明发将独往小雨巧作难祥云约仍爽风磴渍苔藓霜厓乱榛莽峥嵘一何峻梯空不可上便思捐竹舆徐行倩藤杖老僧揖而言兹山韬万象举头天宇逼寓目岩扉敞重溟倒寒影万振幽响峡迥啼猱猿林高陨樝橡仙袂挹浮丘飘然顿尘网今兹风雨时烟雾接穹壤劲寒或薄人跬步迷俯仰不如游石梁重来事真赏斯言既纚纚诚哉非我诳俗驾为之回芜言不堪榜寄声山中灵心期空鞅鞅
石桥
悬磴跨幽崖奔流漱深壑宛然卧苍龙天巧谢镌凿万木森前山笙竽真籁作长啸斥猩猱来巢怖乌鹊莓苔助危梁下瞰心胆落横前限翠屏峭壁旁如削於此判尘凡只尺遂绵邈飞锡蹑空虚楼台变林薄宝辉觌华灯金翰过神雀二年佐铜虎渠能解羁络【阙】烹紫云腴寒瓯散葩萼奇事订前闻诗成识层阁
雨中宿万年寺
梦回深夜耿秋灯泉窦争流一味清过鴈不闻天外影寒松长送枕边声饕风但可久无赖急雨那能便寝行已问琼台双阙路此心何必羡层城
闲上人览衆亭
篮舆行尽白云层来欵禅居得小亭乱石引泉归曲涧寒风吹雨过中庭四旁野色朝昏别一览岩姿远近青宴坐蒲团作何想光隂不复问尧蓂
贺子忱吏部抱膝庵
主人蚤岁抽华簪隐居时作梁父吟於今松窗在人境空有蕙帐留烟岑风来翠筱自摇玉秋着黄花仍散金拂拭尘埃记行役兴来命酒还孤斟
桐柏观
屼然双阙峙琼台仰见彤云郁郁开三井穷源知海眼六符垂象应天台【徐灵府天台山记曰山上应三台故曰天台三井甚深不测尝有投纶其涧纶尽而不及底或云海眼其一今塞或云女人濯手而然】松杉满道欣初过芝术何年得自培更听鸣泉杂风籁直疑鸾鹤紫霄来
衆妙台【台有八棱柱司马子微朱漆书三体道德经】
白云仙蹟纪琅函三体丹书宝翠岚欲问仕涂今捷径不须高价借终南
石道士妙声堂
泉溜古今同临流万虑空采芝归絶嶂添竹映疎丛影漾高秋月声宜深夜风真清长在耳何用抚孤桐
仙坛院【王子晋坛所】
旧闻王子晋云卧夜吹笙控鹤冲天去松风千古声
天台观
芝田环拱碧崔嵬流瀑高从天际来飞沫有风长是雪寒声无日不如雷岩前八桂人谁折溪畔千桃路未开便觉仙都清昼永翻愁归路染黄埃
刘阮洞
桃花当日未成蹊只有幽禽语翠微楚峡行云空入梦秦台鸣凤要齐飞仙家常若三春好人境何知万事非访问丘园荒旧迹却应逥首悔来归
赠护国昌老
缓辔到襌扃高谈得细听茗花泛轻椀烟篆度虚棂门外云千片轩中水一瓶我来无好语留此待丹青
慈云祖老相邀至悠然阁倦不克往
几日陟云烟危峯懒着鞭聊将临别意为我谢悠然
明岩寺
路转烟标外云开绶带前几层山底屋一线竹间泉洞口石孤耸岩头峰倒悬故应风雨际行于总回鞭【临海记云寒山有石室前有立石参差如侍卫者悉五色远望似绶古今相传为绶带山】
寒岩寺
峭壁揷青冥层岩覆化城空中清磬发幽处慧灯明万瓦足云气四檐无雨声丰干不饶舌此地孰知名
宁国寺
几日山南北端期汗漫游水痕秋雨过竹色晓烟收宦海何时了僧房为少留却寻归去路余兴漫回眸
晓发秦安驿
秋梦不能晓起行山径迷小车惊宿鹭列炬误鸣鸡冷觉霜华重光瞻斗柄低金庭有佳处芳桂想幽栖
以糟蠏送曾守
太湖九月霜波寒郭索不幸逢渔蛮谁令骨醉糟丘里使我涎流书卷间黄堂丈人思幼玉耳边不复亲丝竹一杯聊使破愁顔要遣诗情踵山谷
得景严弟书
往年同入洛此日各监州惯见浮云改相思野水流有书将远意何处话新愁莫为痴儿事乾萤满案头梦中送妙兴寺僧【绍兴十六年十月二十五夜梦息檐山中独游旁近处至妙兴寺欲回阻雨寺僧西指云是方霞彩如此少顷必开霁田家常以为占而束顾凝隂雨下如注寺前高山樵径中水争下流予因并山而南复东折有桥长可二十许丈自深涧耸立巨松每五七步必夹桥蜿蜒枝干俯就桥上若龙然谓之盘龙桥直东至所憩处时有一僧自妙兴相从欲先去口占一诗送之既觉复梦携家登陆日既高而儿曹尚告未办家君命趋之见内子方梳栉而董氏妹解箧授于衣遂侍家君偕景严景卢弟步寻近境至一桥畔指西隅有小寺欲往予视所取道颇协向所经行因话前梦而二弟告予此妙缘寺也欲度桥而雨复作予辈欲辍行而家君强之使往疑若彼寺有先世槀葬其间者家君杖策命一兵张盖既登岸子踵而前斯桥危甚因返顾二弟勿偕未至妙缘而寤欲验他日故诗书之】
西望霞光东望云划然晴晦此区分小桥过尽盘龙险回首高人多谢君
次韵曾宏父探梅未开
梅枝浑待雪山意渐呼风欲索檐间笑那忧径外穷英辞窥玉洁拙句媿雷同只恐花开日纶言下法宫
招曾宏父待雪
欲把诗催雪先将酒送寒冻云方作意微霰已开端目断乡城远心惊岁事兰拟同今日醉待取玉花看
次韵钱处和运使郡斋晚集
风声止雨岁云暮雪态兼云昼欲昬共喜高轩归别墅肯临画戟对清樽埋轮前事空豺路授简英辞踵兔园是处梅花寝消息更凴玉藻为招魂
游盖竹洞
晓出山城故着鞭荒荒寒日满晴川幽栖未卜诛茅地乘兴来登盖竹天霜凝【去声】隂崖疑积雪云跻重障杂飞烟洞门今古无关键俗客那能见列仙
仙居道中
雪英方瑞腊雨势欲凋年此日信泥轼来风侵坐氊为官浑漫尔行役又徒然为报仙居令无劳负弩前
寄吴明可正字
岁晚仍多病春来尚异乡愁城谁与破谈垒漫相望体怯山岚重心随驿路长後亭梅若放为寄一枝香
次韵范子芬雪中同访曹功显
明朝春琯欲飞葭腊里重看舞雪斜笔下百篇非事业樽前一醉即生涯初疑高柳狂吹絮却伴寒梅好放花踏冻不辞方驾远闭门留客更谁家
忆梅呈曾宏父
重忆城东路盈盈十里梅弥旬阻风雪几处杂尘埃已是春移律何时酒泛杯好花那忍落直待使君来
题王氏秀野堂
饱闻居处好远意快心胸树接高低影山分朝暮容佳时能自适闲客几相从勿讶题诗晚新来百事慵
【阙】
青编送似补山房妙语相酧掩夜光盗瓮不须睎吏部将军何日命元方
盘洲文集卷三

[book_title]卷四
钦定四库全书
盘洲文集卷四
宋　洪适　撰
诗四
送范子芬赴浙东机幕
男儿三十富春秋况复才华出辈流传家不坠右丞相入幕少佐东诸侯梅花颇惜诗人去草色正牵行客愁修稧兰亭访陈迹应怀同醉仲宣楼
送季元衡教授赴调
三年淹讲席斗酒动离情此去登台省诸公熟姓名骅骝看地絶鸾凤为时鸣春日西湖上烦君一寄声
送石初平归四明
析别梁谿七换春海边相过意能勤袴襦不羡千金子简策无惭万石君豪气掀雷须给札他时修月待挥斤镂衢又揖东风去情话无人可夜分
送李相之提干闽中十二韵
官柳讫春事落絮束复西门外高轩过行行将何之七闽绣衣属非如州县卑少留长者辙酌酒话别离五年官他壤一面即故知辩囿麈仍落诗坛襟屡题撞钟问今古邃然五总龟迢迢千里去风过衫裳吹我亦及兹晨归耘楚江涯河梁携手叹参辰後难期曼倩宁自衒长卿固同时征途慎勿遽会看轺车驰
题左达功秀才桂香斋
小斋面蓬瀛昂霄得双桂黄卷对圣贤欣然有余地笔端妙言语挟此波澜势荧荧百链刚自是青萍器冲星不我识铅刀且争利于今修月手益振凌云气明年广寒宫声名郄诜似归来八桂乡浮丘挹仙袂
还李举之太平广记
稗官九百起虞初过眼宁论所失诬午枕黑甜君所赐持还深愧一瓻无
酬光吉叔用前韵见寄
怨鹤今谁侣驯鸥讵可亲颇思同渌酒久已厌红尘归梦常通夕微吟漫惜春牀头易在否触手不应新
次韵蔡瞻明雨中书怀
梅雨冥冥晴复隂小轩终日起归心自怜宦业初何补独喜交情久益深忆得微醺看锦瑟愧无好语比南金青山千里江南路他日邮籖幸见寻
赠传神陈秀才
举世人心别端如面不同山川险难测笔墨思何工未索形骸外聊先阿堵中自怜无骨相不到汉南宫
次韵向宪见赠三首
理财无管晏言利析秋毫吐论千人废摩空六翮高未簪安世笔先佩吕?刀楚泽东风劲宁辞揽辔劳四望荒楼观登高动土思山川相映带桃李已纷披汉节人重仰黄陂世莫窥三章堆锦绣唐突古西施河东空有赋人不道扬雄贵贱云泥隔夤缘井邑同平番依列宿谈笑霁威风终赖帡幪力能成尺寸功
次韵向宪道中偶成
四牡驰原隰侯邦害必除疲民端可念茅舍未如初消息三春异创痍二纪余君王心在远谕意倚相如
闻景严弟迁西掖井寄景卢
俯仰梁谿岁几寒囘来墨沼已中乾传家紫橐荣三子得路青云喜二难爵位方知稽古力论思当使覆盆安自怜骨相宜尘土那得丝言动笔端
次韵向宪留题荆门惠泉卒章见及
对泉一洗心如水诵诗三叹颡有泚字比渴骥駸駸来文如翠潋鳞鳞起皇华辙迹环诸道济物良筹载襟抱双泉复见等故人竹马儿童半羸老吾君丰泽要下流惭愧长澜力不侔一方始此一滴润千亩长有千锺收去瘼未尽惠未施可使剜肉生新痍尘埃满面语甚恶虚辱逢人说项斯
独步惠泉用石刻中韵
拂崖看古字倚策仰前英雕章细细读清思源源生文传岘山石句敌渼陂行一字或华衮五言有长城林蝉衆作噪下里羞混并坐令蕞尔国宇内浑知名兹泉发地脉有玉潜山庭神龙职呵护老蚌呈煌荧楚人力水耨倚沼仍畦瀛觱沸昼复夜输出无穷声演迤银汉接旋折数日程膏润亘原陌谷价年年平非才忝敷惠下考乃为荣疲民未击壤循吏难联横独行浥清泚谁与论丹诚销忧赖季雅遣兴烦客卿信美非吾土千古仲宣情
杨元素题蒙泉诗云源有雌雄分碧白注谓南泉色白为雌因为之解嘲二絶句
小孤宁有匹织女自无家浪比人间世增添白玉瑕雄风波不动雌霓影空垂欲洗蒙泉谤须删蜀客诗
曲水
杯去浑无勇退时偶然遇坎亦安之不教坐有独醒客便与投醪倒接?
金莲
緑衣黄里水苍笄朝暮凌波步武齐一种清高乐泉石移根不肯汚涂泥
古柳
异时古木蔽岩阿去盗来兵厄斧柯老柳如龙夀千百独全煨烬傲清波
同姚当可胡元质钱舜仁张昭甫游上泉
避暑远簿书寻幽踏菅蒯寒泉浮玉根巨石开眼界灵湫几千年洗尽尘土碍老藤走长蛇茂木欹翠盖扫叶坐水旁可喜此风快炎云不能神潜虯秘奇怪满酌白玉锺咽甘犹沆瀣何如习家池举鞭同倒载
次韵朱宣州见寄
十载萧萧麋鹿姿那知出守得同时黄山白水空孤讽叠嶂双溪属好诗击析晓传邾子国举鞭春到习家池只今霖雨思贤佐会见丝纶下玉墀
谢景高兄惠鱼蠏
霜风激水蠏舍寒渔火献俘清夜阑不烹五鼎若賖死使之骨醉尤加餐尺半之鱼鳞六六同入糟丘随小牍鼎来兼味口流涎可使盘中食无肉浔阳从事姿南金高山调古谁知音宁同娵隅作蛮语生憎郭索多躁心檐头雪消春有意洗盏开尊宜一醉持螯颇忆左手同尺素不妨时遣使
送唐左史纸墨
黄山奇峯三十六耸壑夀松多节目真工曲突扫芳煤介圭拱璧陈玄玉淛河千里兹滥觞万榖之皮捣氷霜肌理细腻色白晳蜀网剡藤难鴈行使君来自岷峨麓曾赋客卿朝奏牍细字不作蝇头书高文富有牛腰轴向来平步第一螭勇退宛在番之湄陶泓毛颖幸旅进快写元和圣德诗
送李泉
周人九府有圜法汉京金布在令甲炊炭冶熔多乱真纷纷轻薄如榆荚即山不复私下臣张官置吏几王春君子谓之阿堵物方兄不知何许人十羊九牧其弊近谈何容易趣销印事权顿使归民曹皷铸伊谁察诸郡诏书恳恳修废官诸公争言隃度难向来矫枉亦太过畴咨英俊乘輶轩鼎新能事推心计贯朽不须夸古始共瞻使者振绣衣曾见真人兴白水荀卿自有富国篇高视管萧宜并肩钱流地上小术尔便合论思雨露边
江州尘外亭
使君人物风尘表亭下纎埃远白苹佳传缅怀方外友漫郎端是社中人山光水色长排闼鹄侣鸿俦已卜邻莫语软红车马客香鑪峰下有遗民
喜景徐作小圃因怀东阁二絶句
数顷澄湖练有光小亭处处得疎篁梦中春草多佳句一洗尘埃速寄将
白白朱朱手自栽两年忆着满林开莫教童稚轻攀折惜取浓隂待我来
次韵董伯鲁
读破羣书有远谋逢时便可动凝旒不辞岩邑千山险肯作铃斋十日留辩舌未容蠡测海归心已梦蝶为周松关万一逢佳友为说相如故倦游
端午日应贤小集戏用坐中韵
短檠长忆桂岩东翰墨新来莫论功日日簿书成俗吏星星鬓发逼衰翁公【阙】难缓三人带小垒聊吟一马骢共饮昌蒲修故事山肴野?是家风
次韵黄子余惠双井茶二首
荻花枫叶醉为乡每忆临分一鼎香枉费光隂惊老大略无治行媿循良归心来往鸡豚社清思消磨鴈鹜行且喜弦歌余乐地好诗句句挟风霜
峰横万仞临双井调护旗枪春怕深白雪有芽鹰作爪黄粱无梦蝶何心闻名可信非虚语知味端如赏好音秖欠谷帘一杯水未能相就盍朋簪
送范至能
愁云暗千山欲雪意未歇雨脚侵夜分鷁首勇朝发软红英俊林定不冗干谒磊磊胸中书高谈倾上笏结驷映天街登瀛有仙骨摩娑先友碑姓名或湮没却顾浮丘亭寄声频日月
次韵王伟文二首
山城碌碌负鱼符尺五家园好坦途可惜光隂迷簿领漫无惠露到樵苏鷄豚小社元相接鸥鹭新盟不敢渝莫话弹冠仍结绶秪宜襏襫与夫须
衒石难夸和氏场挥犀久避盖公堂笔端风雨真无敌纸上寒温细作行结屋竞传千亩竹奉祠聊对一炉香朝中环赐无虚月遥想眉黄已效祥
次韵程观过
山城寂寂簿书稀梅际春风一夜归忽喜烹鱼中有得恍然挥麈久相违折腰岂爱蕲州竹问汉须寻织女机奇絶黄山待佳句何时小雨湿征衣
和州
叹息和州事兵戈未易除惊涛饮边马壮士葬江鱼列戍俱奔命斯民不奠居元戎犹拥钺资斧定何如
三将
鼎立淮南将朝来竞退师折冲潜白羽告捷閙黄旗已报瓜州败还惊采石危边防恃天堑百万岂熊罴
寄题陈阜卿总秀堂
佳丽并包地曼花子夜香望中团野色尘外发天光小队高牙驻轻裘清啸长故应堂上燕相与贺雕梁
詹氏仁夀轩
修竹林林贯四时厖眉扶杕到期颐子孙长忆当年事留取轩楹客赋诗
道中怀景卢
官路多暌别春游隔弟兄频年再登陛十日又离京吏责仓台少官曹省闼清牀头何夕月冷语听残更
阐阳驿二絶句
略略春晴天亦悭雷惊雨作转头间浮云又逐东风起不见前山出髻鬟
触石泉声高下闻曾将两耳洗埃尘相逢尊酒今谁侣细草青花是故人
次韵范守翠微亭
带郭长堤十里春是中佳处外风尘层层危磴浑依旧一一高亭已斩新领略江山初纵目翦除荆棘不劳神携壶一笑须投隙官事何时可脱身
次韵施德初游齐山
诗尘谁复数齐梁小杜文章楚大邦曾为黄花酬九日至今陈迹擅三江新亭高下依乔木远岫参差倚曲牕着屐与君时茗饮後车何必酒盈缸
再赋
向来边马远跳梁奔命纷纷不一邦景物何期新斸壑梦魂犹自怯防江看山小隐红帘幙批敕须临青琐牕无事肯来文字饮为将红酒倒鹅缸
喻江宁欲遗蕲笛辞之
蕲州美竹今古名白云吹裂笛一声臞儒所对笔墨客长物虚寻疎比僧还君不用君莫怪绮牕办得千金买谁与移根到草堂他日风来听天籁
烈士
烈士死知己交情重同心反眼如不识怨深恩更深忆昔邂逅初一诺百黄金口血顾未乾旧盟何许寻
景卢自右史假北门出疆再用前韵
汉节螭坳出青氊映父兄天方摧劲敌人已望神京使指今兹重边尘定可清归来陈口伐莲烛问严更闻应贤景高文特少张景孙同客景庐官舍
使回亲旧集虎穴问穹庐半夜枥喧马高秋盘进鱼真成聚东井谁复话南徐底事桃源客新来书也踈
左举善求草堂诗
孤山佳处着茅庐饱看烟云自卷舒莫向淮南恋戎幕松关恐有絶交书
次韵景裴赞喜农扈之除
北固金焦顾盼中裴回於此再踰冬徒劳金谷供诸将未有田园问老农且喜边亭罢区脱不须水战习蒙冲九卿已媿班行忝敢向明时叹不逢
答木緼之用前韵见寄
魁星秀句挟东风便觉阳春变盛冬媿我供军侪绦灌羡君汲古到羲农北隣再讲衣裳会京口今为冠盖冲已具扁舟勇归去粲花清论度难逢
得江楼
官事何时了凭高思豁然逐江开北户望岫顿修椽繁卉浑相亚新篁便可怜归心入春梦已遶故山前
花信亭
解报花消息江边有好风吹香四时别问讯几人同梅坞难藏白桃蹊岂借红但能长检校定不酒尊空小雨同裴弟深甫坚上人登新亭次韵
移梅种竹趂阳春举目江山发兴新曲槛疎牕那草草飞檐碧瓦已鳞鳞鼎来好语酬佳景更有高僧话浄因步屧踟躇乌亦喜不嫌风雨垫冠巾
春雪再作戏成絶句
常年穷腊无一白盈尺冬来已屡书?事天公太手熟又同春絮到堦除
盘洲文集卷四

[book_title]卷五
钦定四库全书
盘洲文集卷五
宋　洪适　撰
诗五
使北道中次韵会亭
平野风烟濶孤村父老存薄云低故堞落日逐輶轩分裂时云久澄清敌未吞春光满花柳天道竟何言
过谷熟
玉帛齐盟亦可寻东风着面客尘侵隋堤望远人烟少汴水流乾辙迹深桃李不言应感旧山川无主秪伤今遗民久厌兵戈苦辟谷谋乖负此心
次韵马上偶成
天遣祥风扫塞氛越疆轺传礼仪新御戎可鉴秦无策觇国谁夸郑有人鸣鹤九臯闻彻响翔龙千载仰攀鳞垂鞭日日陪清话谈笑成章泣鬼神
次韵车中倦吟二首
旧国于今作两家邻翁有酒不能赊明朝又逐归鸿去秪有尘埃满一车
叱驭宁辞历险难投戈且幸迩遐安氊车轩簸长危坐恰似舟行八节滩
次韵初入东京二首
乾坤正欲稔天骄会见降兵欵圣朝蓄锐乘机先自治莫令武库五兵销
五门双阙未央城碧瓦朱甍云雾生真主南巡正尝胆从今瞻仰泰阶平
过黄河用上介龙深甫迁居旧韵
风埃如雾满川黄马上朝来识太行水泻浊河桥甚壮沙连远塞路何长皇华复讲衣裳会京阙今为瓦砾塲夹道桑麻过千亩野花时有一枝香
絶句
宣防瓠子挠西京向者河堤役不宁边骑任教流就下始知谈舌悞朝廷
次韵北使邀观常丰湖
一泒澄湖何处来鸣桹渔子聚还开主人甚顾他乡客莫使归途欠一杯【此处欠一杯盖北使语】
次韵初望太行山
层峦逾碣石形胜镇神州可惜羊肠险今多虎踞忧天心端有待人力岂能谋未老如凭轼壶浆为曲留
次韵伊洛道中
万里修邻好氊裘不乱羣边烽方两解春事已平分发轫鸡三唱挥毫酒半醺问途殊未已返顾羡归云
次韵汤隂寒食遇雨
殊方遇寒食节物负年华小雨偏宜柳轻风未落花见????如隔岭对月共忘家俗重之推庙谁祠万里沙
次韵讲武城
汉鼎三分霸业成并吞犹未戒佳兵故城四壁存陈迹荒冢千年断乐声何必枕戈防诡计岂容横槊窃诗名我来吊古停车辙垄上农人也辍耕
次韵赵州石桥
访古汶河上聊忘道路劳仙踪尝策蹇海怪或镌鳌济远徒杠小凭虚乱石牢何时冠盖集题柱共游遨
过中山
三关标重镇自昔护边陲观者堵墙立纷然帘幙垂欲谋千日醉恐悞十旬期可喜中庭月何妨尽一卮
过保州
艺祖枌榆社唐人保塞军百年邻毳幕今日聚兵氛故老垂黄髪妍姬艶彩裙白沟才一舍何计可中分
次韵早行
夙驾星光动徐行雾气迷塞鸿翻月去边马向风嘶柝静谯门晓轮欹沙路低颇思眠蕙帐枕上听邻鸡
次韵得保州老张瓦研
毛頴传既成陶泓名不朽陈楮接武来论交篇籍囿千年铜雀台瓦解沦坤厚何人澄其泥颇能髣髴否龙公天上客金兰幸同臭结束万里行聨翩五旬久清谈落玉麈痛饮尽金斗咳唾珠玑粲挥翰不停手穷边得佳砚可出老吕右瓦缶莫雷鸣龙尾羞牛後
次韵保州闻角
觉来屈指数修程历遍中原长短亭谁向城头晚鸣角北音嘈囋不须听
北音嘈囋不须听整顿征衫待啓明已把哀笳变清角可伤任昧杂韶英
次韵梁门
双垒依然柳作隂故疆行尽倍伤心时平且得无争战苔上戈枪卧緑沈
次韵白沟河
唐余画壤媿鸿沟西闭关门汉道柔一自旄头入京洛至今泉水不东流
次韵回程至涿鹿
回首燕然日再西一杯相属使轺归残花媚野不妨好倦鸟投林自在飞可惜光隂销客枕不嫌尘土染征衣大明退直清和日已约梯云访翠微
燕馆日饍得四鴈笼之以归
提携乘鴈脱庖丁等待他年羽翼成唳月摩云须有便莫教更作不平鸣
次韵杨花二首
桃花开落不同时燕子衘泥相伴飞若向章台问春色可无清泪湿征衣
官路风轻落絮迷望中高下杂游丝糁氊拟雪春无际只有骚人尽得知
再至保州
再入中原境相迎有暮鵶柔桑新迸叶高柳细吹花乱後人烟少兵消雉堞加指期淮可渡宁叹在天涯
次韵再至中山
路指中山国人归析木津终风震檐瓦细雨压车尘落纸诗章速开尊酒力醇无功惭报国来往漫劳人
次韵中山雨後
好雨连宵鸠唤晴晓行襟袂有余清远游朔塞殊风景梦到东阡看火耕红退桃溪三月晚緑添麦陇一川平纎尘不逐车轮起喜听驱驴叱马声
次韵村店得牡丹
花品称王擅洛京朱朱白白莫齐名相逢河朔春将暮半吐檀心若有情
次韵陈留闻鸎
恰恰啼莺马上听凝云欲雨晓寒轻满郊碧草皆春色秪欠山光与水声
次韵宁陵憩驿
野外人声寂林间鸟羽翻朱樱喜堆案青杏助开尊故国多荒草遗黎有怨言雨余尘土静不复汚归轩
次韵南京道中
密叶成隂行路寛鸠鸣鸎啭足开顔半涂泥滑夜来雨数片云飞何处山薄暮每寻樽俎共残春能伴节旄还尘襟好濯西湖水偷取禅房一日闲
次韵游臞庵不果
水纹如縠送归船渐近觚棱尺五天适意蓴鲈公有兴寻盟鸥鸟我无缘远怀并辔穿红皱近阻携筇欵碧鲜却待湖山最高处醉中一笑挹臞仙
寄别景卢
禹穴遗书不可寻坐看緑叶再成林千岩竞秀非吾土三径就荒劳我心谁是周人思召伯今无老叟出山隂台堦稳上添花萼时倩来鸿续好音
蓝宪遣人往吴门移洛花未至而去
雒京隔絶花难得茂苑移将信已通世事好乖犹献鹄雕栏不用怨东风
新檀巧斵列东西准拟看花倒接?交臂失之端可笑傥来外物尽难期
三春桃李家家有不费阳和特地恩名品异芳天亦靳未教容易到丘园
登芝榭见景卢所增月台
台榭相望闻语声茹芝观月有余清旁连小隐分三径细数修篁限一城日日杖头思径醉年年铛脚玩欣荣谁人知我归与乐趂此登临未惮行
许倩报白榴已得玉茗未谐以诗趣之
万里移根安石国何年傅粉未知名须邀玉茗来岩壑便结琼花作弟兄诗客定疑天外得园人已办腊前迎东家阿措休相妬不学穠粧照眼明
次韵景卢喜得安州牡丹
洛中花信已沉声泾渭宁分浊与清近出黟山空接壤【徽州虽出牡丹吾乡亦难致】远来安陆【阙】连城虚坛仅免游人问浪蘂从教着处荣更欲丁宁新芍药【维扬新送勺药五十本】莫夸多少便横行
次韵景卢野处解嘲之什
地偏不接市?声古木参天鹤唳清台榭迥穷千里目诗章突过五言城花移琼树真无敌酒换金貂未足荣灯火归时笙管作解嘲何事有歌行
再赋
幽壑藏云水作声纫兰入室好风清【云壑兰室皆野处所名】高蜚便有飘飘意进筑如开荡荡城百尺楼成同日涉四时花发匪朝荣园池如许谁言小但【平声】放刍荛雉兎行
酬景卢赋圃中种橘移花
瓮头玉友已销声小试山斋百末清十客对花休避席千奴呼橘拟专城微霜到处叶未落小雨移来根易荣情话团栾亦终日坐中惟欠十般行【景孙有小鬟解作此戏足日不至】
酬景卢谢菊
涉秋无复滴堦声夜雨随风尘已清平日爱山营一壑老来学圃列三城园夫种树元无术篱菊分丛独晚荣蹑屐问花兼问柳不须乘橇可泥行
答景卢
鴈翅齐飞有隽声文章何止赋华清谁教短策长寻壑不拥高牙且典城台省向来非独冷身名此日已俱荣盈旬诗轴牛腰大抱牍须同饕虱行
病酒
三日惟闻煮药声一中可怕圣之清移花种竹已得地逢酒当歌须闭城远避霜风严北户静看朝日满东荣双螯退步输年少谁与抽琴作蟹行
答景严
向来代马沸边声曾出良筹助廓清六载倦游潜楚泽一枝同折记栾城北门西府仍班缀後鴈前鸿媿宠荣两鬓星星吾老矣看君重上赤墀行
景严送冬杏
苍头呼梦杂鸡声蕊杏诗来句转清独傲风霜爱冬日不随桃李媚花城一枝得得能相对凡卉纷纷孰并荣大队开时春且尽醉吟当续丽人行
景卢送瑞香
翠幄藏春巧寄声熏笼织锦晓天清幽香端是花中瑞仙????初来尘外城酒海何妨三雅进鬓云谁称一枝荣雨来顿使邻墙远不到阑干深处行
野处有诗羡山居小隐之广而有拓地不可之叹
败叶飜风策策声山根可掬石泉清东隣美荈久成坞北陌新柑小筑城台在家边来更好地连郭外得非荣层楼纵目无穷景安用垂涎杖屦行
再赋
厌听朱弦裂帛声擕锄斸壑赋临清赏心尽得难并景舒足休嫌踏破城夜璧朝琼宁独乐春兰秋菊岂争荣闭关不使高轩过只许渔樵为辅行【周智光镇泾州尝曰夜眠不敢舒足恐踏破长安城】
忆城东来禽【为景孙弟】
远送来禽我独无後来才得两三株隐园野处花难比秪恐人评棣萼图
忆古城杮【为景陈弟】
果园幽僻少能知丹杮乌椑手自移欲学郑?书坠叶何人解有寄来时
忆隆庭竹【为魏彦成】
闻道隆庭竹满园许分苍翠长儿孙看看冬尽无消息始信庄周是寓言
忆吴中洛花【为蓝叔成】
书邮浸失鳞鸿约栏槛长教蜂蝶猜待拟子虚乌有赋东宾仍遣耳孙来
戏陈孙二弟
城东卜筑有期无须为檐楹动百株可忍非时归?下合尖何似助浮图
古城栽种畏人知定是根盘不可移【酉阳杂俎木中根固杮为最俗谓之杮盘】车载斗量稗贩走果纲却有入州时
傍囐经营杂果园翻愁他日逐王孙不如种竹招风月此意难逢俗子言
林居草创名花少柳径苔生过客猜不管空言无实惠只嫌巧取近嗟来
再赋
外求他壤曾攀桂近舍家园尚守株待得枝头如赤柰【广志林禽花似赤柰】却来看我百花图
圃在前村若个知山逢愚叟会须移前言戏耳君休怪七絶成隂自有时【杂俎杮有七絶】
何人种柳成门巷几处看花到子孙【高适诗门前种柳成深巷罗邺诗买栽池馆愁无地看到子孙能几家】且尽山斋一杯酒此君相对已忘言长惭无地起楼台覔果寻花颇受猜且向园林聊寓意不教丝管逐人来
送景卢
涉世难防犬吠声放怀安可俟河清昂霄莫辨千寻木凿牖聊看三里城丹橘黄柑随处好美花香草逐时荣晚来寒雨催归骑酷似邹人接淅行
送朱叔召归吴中
长忆吴中鸣橹声风高月上水波清臞庵掩映花成聚笠泽微茫烟若城十载相忘存梦想一帆此去喜归荣老来无复蓴鲈会尚看骅骝得路行
景孙以妇病稽赏柑尝蠏之约景卢以诗诘之
郑庄好客底虚声药裹关心兴未清应恐被围因鲁酒也防完璧弃秦城【谓德兴二客】双螯弗讲连宵会千橘谁教满路荣见说高台新断手何如自索玉杯行
戏景卢
千橘亭前莫听声岂无邺酌和汾清【齐武成勅河南王曰吾饮汾清二杯劝汝邺酌两盌】轻裾长袖闲列屋碧瓦朱甍高照城台上金波催夜集楼边玉树待春荣赏花斫鱠言犹在还被题舆诮却行
盘洲文集卷五

[book_title]卷六
钦定四库全书
盘洲文集卷六
宋　洪适　撰
诗六
隆庭竹至四絶句
忆昨分抄种树书三荆今古美同株闲将草木供诗戏待把渔樵足画图
竹里巧传幽鸟语月台高视客星移乡园何幸立分鼎鸣鼔铿钟乐圣时
斑箨远移湘岸种猫头亦是渭川孙百金得诺今无恨千亩封侯不在言
装景松篁浑可喜忘机鸥鹭不相猜南牕情话有时尽唤取青州从事来
答景卢久隂遣闷
几日思君环佩声方冬天宇未澄清冲寒也到临春阁处暗如登却月城整顿建瓴愁雨作商量设醴卜花荣锦囊不用诗排闷起看朝云亦倦行
喜小隐新得山茶
芳园封植阅年华异卉搜求閙小车不羡竹林生石竹独来茶坞补山茶游人认杮枝头子归鹤求雌叶底花我去临川寻玉茗遥将白雪映红霞【有人以山茶子为没蒂柿者】
答小隐惠山茶
何处仙官萼緑华鞭鸾独御五云车来从月窟曾依桂分种盘洲不碍茶枝耐岁寒犀换叶蕊藏朝雾锦羞花红顔不逐东君老须着频来鬭脸霞
答小隐闻野处开尊
遗我双鱼集棣华尚疑信马误随车丝声自是不如肉酒薄须知大胜茶翠袖明朝看倚竹兰灯昨夜报开花饮阑同步荒台月古堞危亭见绮霞
答小隐喜得白山茶之报
素质宁嫌潘鬓华来时应有【阙】　车赋传山谷文堆绣种出麻源韵胜茶不向桂宫藏玉兎合横蕊观俪琼花冥摉未获诗先作驻目轻帆泝落霞
忆东阁手植花木用雍陶过旧宅看花诗韵
分根徙核望春栽曲径幽蹊手自开今日成林浑着子花时不折一枝来【雍诗云山桃野杏两三栽树树繁花去後开今日主人相引看谁知曾是客移来】
玉茗未有耗而小隐作诗以琼花为二絶当专美野处可也
休论官业出金华共乐家林鹿挽车何日寻春携漉酒有时留客试擂茶望梅止渇宁非梦却月横枝始是花秪恐偏枯惭好句空教步障锦如霞
和景严送方蒂杮
万株红叶咏光华【昌黎咏杮诗正植万株红叶满光华闪壁见神思】嘉实堆盘走绀车【柿之七絶其一曰嘉实】方蒂宁同牛奶杮朱唇应笑鸠【上声】盘茶园官急送须足茧童子争观多眼花罗列林珍生饮兴讵思辟谷更飱霞【谈苑鸎粟子诗既似柿牛嬭义如铃马兜笑林有邻夫自外归见妇吹火赠诗曰吹火朱唇动添薪玉腕斜遥看烟里面一似雾中花邻之丑妇亦求夫作诗遂改作吹火青唇动添薪黑腕斜遥看烟里面一似鸠盘茶柿有青者但堪打油故借用】
答景卢怀旧
了无梦寐到京华来往园林整钓车缓步竞移霜後橘清谈旋碾雨前茶虚名长媿称三凤旧事休怀判五花共把诗筒销永日喜君襟韵秀朱霞
园中观种树
望中赤叶渍霜华林下徐行便当车好处见山仍见水兴来呼酒不呼茶旋移朱橘添卢橘更拣红花间白花出郭最欣尘事少饱看孤鹜逐飞霞
答景卢报月台将毕工
新筑崇台欵桂华凌虚如跨白鸾车西瓜来自余吾水远物谁询悉里茶不减平泉书草木更寻南部録烟花落成有约【阙】　讲舞袖还看举彩霞
答景严咏山居夹道种松
投黻归来发半华居民怪我出无车树当樵径频争席地接禅房好覔茶要使行人长?樾不教侍女独司花十围五鬛他年事会见摩空薄【读作博】绦霞
和景卢饯朱叔召往宣城
与客窥园春未华也须日昃始回车松间共赏猫头竹酒半先尝雀舌茶云覆踈棂香起篆风侵密坐烛吹花双谿叠嶂催行色佳句重吟绮散霞
答景卢
落落乔松说岁华【阙】　霜骨想专车沦脂此地能和药结实殊方却入茶山客拾钗分翠叶野人敲粉聚黄花翛然一径穷芝岭晓见飞云夕见霞【顷年官池阳见九华山有数松亦结实乃梁时胡僧移来者】
和景卢雨中叹
工徒滞雨望朝华好倩泥蛮指日车茉莉怯寒先近火瑞香蒙润免浇茶莫嫌云暗青油幕尚恐天开端木花待得严霜变隂翳便须酌酒赏金霞
和景卢喜晴
共赋往时杨柳华戍边聊出武刚车天公欲遣风催雪僧舍方疑烟湿茶巡圃观橙无坠叶隔溪移杏恐伤花举头忽见云间日急草诗章庆半霞
闽商货千叶牡丹疑其非而却之并怀蓝宪所许
星文陨石应皇华鹊语参差雨洗车忽报商人缄韦箧初疑闽产杂官茶栽培况乃三冬月真赝难分千叶花宁使双坛且虚左空吟轻日护香霞【罗邺牡丹诗门倚长衢攒绣轭幄笼轻日护香霞】
和景卢咏新得歙县牡丹
旁摉嘉卉对韶华宝玩明珠【阙】照车可使东坛无蔓草如游北苑得名茶【阙】　　　多炊黍准拟襟期共赏花醉语美人无【阙】　不教拖帔泣归霞【李贺牡丹种曲美人醉语园中烟又归霞帔拖蜀帐昏】
野处送百结花
盘屈枝仍垫葱青叶未稀双衔疑凤带百结类鹑衣弱骨长连锁轻腰孰解围若教花自在应作彩云飞
野处送金灯花
银灯未茁有金灯翠叶森森比劒棱待得花光无断续却须拈出问邻僧
和景严咏冬开木犀
桂枝冬更好浪蕊到今稀逸韵催吟笔幽香傍舞衣月分千里影风突百花围倚策山亭暮寒鵶亦倦飞
和景严约赏木犀
??蟾宫桂冬开自昔稀犀通一点骨蜜染六铢衣樽緑拚深酌炉红渐可围赏花宜卜昼莫待晚霞飞
喜景卢有落成琼楼之约
地近篮舆便心清俗事稀檐花琼结佩牕月练垂衣松竹添三径溪山豁四围落成歌管集仰首暗尘飞
和景严咏新得葡萄
名传马乳久物比【阙】　　　　酴醿架【阙】铺薜荔衣孤根临水窟踈蔓接篱围急酿凉州酒西园盖欲飞
得洛中牡丹
洛花天下选千里【阙】　园望岫方缄恨凭莺【阙】践言羣葩俱退舍胜日便开樽莫惜诗偿债真同香返魂
蓝宪所送牡丹道远失时颇多枯槁
殷勤人有信惊喜得花饶可惜三冬晚来从千里遥根荄愆润泽芽蘖顿枯焦傥有更生路宁辞楚些招
答景韦赴调还家见寄
迎归乌鹊竟传声摆落尘埃襟宇清薪桂岂容留帝阙幙莲且得近乡城眼边触处梅争破陌上分行柳向荣如约速来春可探肩舆须去静中行【韦弟乘车频有可笑故云】
许倩遣舟送花栽
双舟十日涉长湖甆斛筠篮且百株可喜石榴初变白更惊玉茗不施朱临风含笑劳花使映水分行拥木奴装点园林娱杖屦好来一醉倒金壶
余得圃芝山之麓去春始治畦径名曰山居中为芝榭四楹其秋双芝产於榭南今夏复得四本而盘洲亦有其二因刻诗以志之
山中曾有采芝仙此日灵根讵偶然题柱漫将诗纪实凭栏真共酒忘年英华可是丘园瑞造化元非雨露偏留与山居作嘉话未甘草木羡平泉
双溪堂
负郭藏嘉处清溪夹岸流风漪前後起云态浅深浮入户松横岫开牕橘满洲心闲身自在【阙】事底能留
檥斋二絶句
野色山光列画图坐看渔子入菰蒲恰如放鷁穿三峡何事航家问五湖
青翰不动柳隂多桂棹无声鸟语和有此孤舟寄丘壑可怜平地起风波
侣鸥亭
憩策新亭上波光入坐来鱼游能自乐鸥狎肯相陪风快尘襟豁云深俗驾回寻盟须日涉未怕落霞催
小隐芝草
芝丛盈百见闻希不数嘉禾连理枝紫盖堆云光点漆金茎蒙露色凝脂一时竞秀园林胜十载深藏天地知急办轩楹尊瑞物泥封诏墨有来期
招二弟赏盘洲双头莲
何须艶质鬬鲜粧并蒂红蕖本自双却恐花飞成造次急来相就倒甆缸
紫薇花以六月至自溧阳在道已五十日今有花满树因示二弟
六月炎天千里移不期繁蕊便盈枝向来浑是西垣客忆得看花草制时
九日欲为云松之集以病倦而辍
半秋翻药裹九日负云松黄菊从他好清尊不我容零丁怜败叶旁午羡游蜂今古登临恨云迷五老峯
景卢约赏朝天菊不克往
暮节真无分头风秪自知朝天虽有菊向日不如葵久旱千株槁深秋百草萎吾衰亦相类饮兴谢东篱
除夕
岁尽春虽浅更长夜亦阑枕边鸡送晓牕外鴈冲寒学圃心常在筹边力所难老来惊节序那复问椒盘
观园人接花
植杖看园吏挥斤接果栽夺胎移造化类我借根荄一似雀为蛤能令桃作梅天工待人力信手便春来开岁三日有夜雨屡闻雷声继以大风晨起飞雪已盈积景卢作诗即事次其韵
旱灾已叹失秋成春到谁教夏令行风阵骤来收雨脚雪花未集听雷声隂阳改变才俄顷冷暖乘除若晦明待向斜川会邻曲占晴须问蜀君平
雪後游盘洲
书事斜川日月同行年过四逼衰翁纵情自洗和陶笔乘兴谁开访戴篷梅萼仅存难聚雪竹根未稳不禁风莫将野趣逢人说水上轻鸥西复东
檥齐观耜
城下经营二顷田倒囊不惜买山钱一犁驻目雨初歇三径藏身地自偏乞米帖来须领略相牛经在与周旋尝新指拟翻匙雪旱魃诛夷胜去年
景卢新治西园而亭榭未立以诗趣之
斩新曲径治西园野色春来已可观便好作亭供客醉望中流水有时乾
答景卢和篇
致君无术合归田谁敢贪荣食万钱且对清尊希北海最欣别墅接西偏转头麦陇龙工往缓步花蹊蚁磨旋辛苦三农营一饱莫教牟贼坏丰年
上元日圃中归
春风环柳岸夜雨湿沙痕种竹期新笋移花护旧根身闲贪独乐舌在戒多言是处无灯火荒凉一上元
次韵梁宪盘洲之集
轻风吹雨称行春丘壑装怀我辈人照水轩牕如进艇穿花旌节屡移轮携壶【阙】讲三杯酒挥麈曾无一点尘明日兵?寻故事已教园吏拂华茵
再和
於越归来三见春买山学圃狎渔人非嫌厚禄轻捐印所畏空餐咏伐轮时运可惊如过隙人生何苦不同尘明年此会谁重讲唯把书邮问鼎茵
江守置酒盘洲张贰卿两宪及景卢同集时江新【阙】司
皇华分鼎坐添春隐雾巢松三散人半月隂云浓似墨今朝晴日大於轮不辞多酌娱浮蚁何用清歌落暗尘归去池塘入新梦句中芳草醉中茵
再赋
到处争持麴米春阗阗花底凑游人同盟非是新倾盖巧匠谁云老斵轮倚竹岂无人拾翠凌波谁想袜生尘後期直待荷花发欲唤轻裾上舞茵
醉中三用韵
小车追逐赏光春花坞行盘走隶人水面落英如濯锦云心初月未安轮今宵同举盈觞酒後夜还凝满席尘倒载归时童稚舞莫教驺哄滓冯茵
雨中排闷
生怕花飞减却春半旬苦雨恼幽人山房挂壁有双屐村径冲泥无只轮但见渌波侵碧草不须皂荚去黄尘拥炉更【阙】　　　转觉寒威逼坐茵
次韵梁宪再集盘洲
春风步屧共优游【阙】　园庐匪拙谋罗列清尊资啸傲安排好语待赓酬【阙】　香草装三径恰恰鸣禽想十洲玉节寻盟端不【阙】便回天上近凝旒
浮杯
南北芝泉一涧开穿花度柳势潆洄不须元已方修禊才遇良辰便泛杯行止岂由人智巧沈浮长与客惊猜急流一去谁难进却有先游殿後来
送吴远泽赴南宫
文压秋闱擥桂华一鸣天陛稳乘槎归来须踏盘洲路要看荷衣醉藕花
九曲有感
忽忽光隂转駸駸华发添迹陈三可叹心赏四难兼
岁三日挿柳
欲教垂柳匝池台寻覔长河处处栽待得成隂身益老攀条能得几番来
次韵梁子正咏棕亭
翦得栟榈制数椽绣衣拈出少陵篇倚楹见水幽情畅驻屐迷花诗兴牵便觉茅轩俱退舍若谈竹室不同年满山所欠青青药且趂流觞集醉仙
盘洲文集卷六
<集部,别集类,南宋建炎至德佑,盘洲文集>

[book_title]卷七
钦定四库全书
盘洲文集卷七
宋　洪适　撰
诗七
梁子正有诗谢牡丹及聚仙花次其韵
天教国色傲春华不肯争先伍杂花西洛尘埃长太息名园今日属谁家
痴坐林间类守株一年春事已无余直须九曲添清涨洒扫?亭进一盂
玉蕊茸茸映四筵团圞如集饮中仙下方簇蝶非俦匹上比琼花难并缘
病中忆九曲
新穿九曲望时霖水到渠成病已侵见说小舟穿柳岸那知清涨入桃林五旬药裹长经眼几日荷花复赏心梦里亦知行乐处老来尤更惜光隂
六月郷城不雨祷赛无应得建康书一雨连半月至以望日匄晴感而有作
苍苍太手熟岁岁厄吾乡千里均州县三旬殊雨阳谁云不私覆乃尔分此疆遂令远游子转盼生炎凉江鸣玉遗苍梧二苍鹤其一病两日而死陆鲁望诗云医鹤自须监吾乡人医尚无良手况禽医乎
病骨摧颓警露难草埋长胫委苍翰吾乡尚欠肱三折况有禽医为一看
八月下旬观邸报二絶句
黄卷漫穷年天梯欲上难闾阎听小子竞欲裂儒冠叹息东坡老聪明误一生不须多识字捷径自横行婺源乃歙之剧邑素有汤鼎之谤顷治此郡俾邑官作止沸之亭而不果吾宗应贤下车而风俗易书来求扁因为赋诗
琴堂少值烹鲜手壮县空遭沸鼎名止火絶薪俱下策风移全在长官清
宗人应贤婺源张氏之壻也治邑清介一无所私其列岳诒书郡幕至以邑尊称之其里谚如此戏成絶句
自昔为门壻于今是邑尊秋毫无假借清话与谁论
朱叔召遗文官花二絶句
幻出荷衣点雪衣更将龟紫换牙绯人中巧宦谁知此好向天街挿翅飞
緑心变却初时白紫色由来昨夜朱学得文官何足道但堪花径骇僮奴
再赋
不用风人怨緑衣身兼魏紫与潜绯司花真为文官地可忍春残一片飞
解褐方闻上玉除宠光转眼叠金朱大夫不博乔松贵嘉橘千头也作奴
景卢蠙洲
芳洲编地志老蚌隐澄湾轩楹今清絶全胜合浦还
蠙桥
堤长交柳?桥狭束荷香掩户回逋客凭栏狎漫郎
索笑亭思景严二絶句
往日江梅发巾车数数来自今花索笑不复共衘杯常棣春来减人如折脚铛倚栏思旧事老眼泪纵横
次韵景卢赏梅
曲坞梅藏白东皇解出奇不嫌歌板閙直与酒尊宜倚竹盟三友凌风粲一枝清标何水部千古说能诗
石鼓诗
天作高山太王荒鸑鷟一鸣周剪商郏鄏卜年大蒐讲诸侯敛袵尊天王六月中兴绳祖武平荡犬戎恢境土石崖可凿诗可镌千载神光薄西浒橐驼挽入大梁都璧水湛湛河出图中间两鼓备章句日惟丙申不馍糊左骖秀弓射麋豕有鰟有君子渔光和石经屹相望诅楚登峄非吾徒辛壬癸甲鴈分翅桥门观者堵墙如星沉东壁干戈起首下足上天倒置景锺糜碎九鼎飞王迹皇风吁扫地羣凶扛石徙幽燕兵车乱载包无氊敲火砺角小小尔为础为砧多历年宣和殿中图复古冠以车攻次十鼔韩诗欧跂尽兼收云章剖判定鱼鲁先君辛苦朔方归文犀拱璧弃弗携一编什袭自鐍秘更有司马凤翔碑我生不辰今已老岐阳三雍身不到匆匆奉使接淅行在耶亡耶问无报整齐篆籀饰牙籖简撮篇咏劳穷探致主有心歌小雅江顔无术下登三
丙申腊二十五日落一左齿
行年六十已中枯雪映衰髯岁至除一齿骤然离左辅益怜大嚼远庖?
野处孔雀为狸所毙
远程万里起南溟文采葳蕤掩画屏展翼来朝金翠晃竦身轻举鹊乌停园中但有辟蛇法山下相望瘗鹤铭野鹜家鸡随处有孽狐何事独淫刑
过濠上
心随溪水清目逆岫云生不惮躧芳屐桥南鸥乞盟豹岩之北修竹数亩中有丛冢数十百处皆绍兴末年所寄予得此地先定规橅某处起亭榭某处植花木七八年间成畦迳矣所寄之榇愿移者从之不强也作噩之春有姓淡人来啓菆【阙】日擕挿掘土数尺败棺俱在朽骨为土所蚀颇亦不具皆包裹而去後数日忽诉于县于州于外台追问证治踰月始定今不复塞其故穴欲使孙曾知之故作此诗
未央长乐宫中有樗里墓沉沉天子居咫尺穴狐兎乃知古圣人如天覆下土虽袒裼裸裎四目曾不顾贤哉季武子杜殡迫西庑堂皇步武接松檟暗锺鼔桃茢不屏除刍灵许来祔忌讳後愈多今人不如古曹瞒好发丘凶德孔璋数掩骼埋其胔人当事斯语我老得归田买山因学圃欝欝琅玕林丛冢不知数岂忍去枯骨为我展杖履恣其笋侵畺不使种瓜瓠花木列四旁亭榭亦回护数年畦迳成或徙或如故尚有犷悍人珥笔巧诬诉无言事自明有物衆所覩旧圹今弗堙朽木且支柱尚恐妄男子轻传市中虎书事示孙曾无心覔佳句
席上见姚泉寿母诸子求诗
潘舆随五采三釡古今荣兰玉盈堦砌追攀千佛名
董伯鲁以诗送川海棠用韵荅之
花栽趂上春重趼疲双足何日对仙姿分题同刻烛
次题景卢题龟巢
拙速谁云胜巧迟新亭结罢得成奇细看远水兼天浄可但中秋观月宜出郭自欣三径乐枕流今有几人痴巢莲千岁同藏穴一笑泥涂曳尾龟
三月十六日龟巢观月渭师擕宠同赏後两日大雨复作景卢有诗同其韵
潜鳞故故上鈎迟翠?凭栏自一奇半夜醉归闲有趣一年春尽事如宜盍簪何惮再三凟览镜堪嗟六十痴已办寻盟临斫鱠不将可否问蓍龟
四月十三日流杯次景卢韵寄渭师
今年无好雨曲水未胜杯谁伴山翁醉难令俗客陪青苔迎马入緑柳【阙】　　　步濠梁上垂缗更乐哉
流杯同景裴韵
三春少雨未行觞槐影交加更漏长半夜水来山涧满四檐竹密酒尊凉新亭方作龟巢叶画栋何妨燕语梁满引三觥一醉老来真个惜时光
流杯次日连雨渭师有诗次其韵
入夏浓云日夕昏举头烟雨暗前村风随重客清葵扇月为佳人射翠樽依旧建瓴欹屋角几番携杖失溪痕小枰已在纱牕下欲把明琼看倒盆【赵侍儿覔小棋局次日与之】
再答
投老无能千虑昬归田【阙】　　令村长因步月成三影难得朋云共一樽水涨溪桥孤钓隐雨侵山径洗韡痕寓公在此宁黔?会有容光照覆盆
景卢开尊阻雨展日复用前韵寄之
逐妇鸣鸠急定昏不堪烟霭弄千村掩关尽日资筇杖改席何时对瓦樽云暗松皮多节目雨伤梨颊有瘢?溪神若也心无事迎出常娥照玉盆
雨中排闷
饭牛戴笠牧云昏掩得斜阳过别村户外涎蜗行半壁牀头渇鼠侧空樽花残莺老浑如梦水到渠成不见痕天意未晴人未饮家奴欵曲办籸盆
再赋
月在云中破镜昏几时清影散林村杖藜难去寻渔艇洗盏无因续蚁樽竹叶弄风添秀色榴花带雨露啼痕不如坐卷珠帘醉唤取佳人笑拊盆
庚子山居采茶有感
忆昔采茶时雨後山蹊湿鹰爪喜盈?蠏眼思朝汲归路取盘洲下吴行踪急珠汗透裳衣更换登梯级徙倚曲栏干鸣鴈圆沙集晚景不胜春寒气潜相袭诘旦傍装台攲侧人扶立舆疾望医来谁煮青黏汁举桉念齐眉幻泡何嗟及重到故园门不忍擕筇入引领顾前丘空对旗枪泣
一春置酒必苦风雨今日幸晴而景卢有行色
一春风雨厄游遨此际开樽始解嘲恰恰鸣禽藏柳陌欣欣嫩叶迸花梢离筵欲动愁分袂胜日何妨剩出郊燕寝香凝公事了频将书札问龟巢
次景裴席上韵
桃李纷纷已半春海棠睡觉晚粧新龟巢剩有千般景琼报浑无一点尘酒未举杯风逐客诗方拈笔雨催人从今只拣晴和日草草杯盘勿厌频
用景卢诸公诗轴韵招监司太守
浅白轻红笑倚门何须雪夜忆前村韶光定入诗人句胜事难逢俗子言风振绣衣须命驾云随皂盖欲窥园人生易老愁春老问柳寻花故事存
景卢数日枕疾复用前韵
半载悠悠只闭门不知红緑遍千村山川满目供衰境桃李成蹊出怨言可惜花飞聊洗盏何期雨作阻行园车公不出须重讲检校芳菲心兴存
答景裴
春来啄剥少登门澁雨悭风笑我村桥上垂纶装好梦花边倚杖记前言长杨美竹虽当户语燕流莺不到园此会明年千里隔诗筒犹有置邮存
席上遗景卢
白发归休【阙】　生棣华酬唱得娱情双旌欲指闽中去三径谁同月下行蕙帐风清知鹤怨苹洲波细忆鸥盟新坛留【阙】人千里【阙】　相思涙睫横
枕上示景卢
朱幡皂盖有行期暮景无情惜别离枕疾半旬乖语笑急风吹雨泪垂垂
南憩番禺北抵燕片帆西上驻荆门平生不作东瓯梦荔子丹时【阙】
荅太守谢牡丹
华髪归来不记春优游学圃傲江村已欣胜日临千骑漫折香霞佐一尊对竹便当寻水曲藏花那肯效慈恩行厨若有真消息奔走畦丁急扫门【剧谈録唐慈恩院浴室有鞓红牡丹一窠千朶不使一见会昌中老僧漏言为朝贵强掘去】
怀景卢
菖蒲节近暑风高常棣丛疎月影交清夜不曾空鹤帐浮生何幸老龟巢酒杯独引今无侣书卷闲开共苦抄想得公堂鳬鹜远须怀西坞欠诛茆
答徐守
改日开尊已十成冬曦烘地晚来晴江梅独报春消息应笑羣花太薄情
不教丝竹沸曾台促席飞谈怀抱开夜半梦回聊趂韵媿无好语答琼瑰
排闷
数日雷中雨凝寒向陌头出游闲豹舄危坐索狐裘怕冷杯常执扶衰杖屡投满园冰木稼天遣阿谁忧
雪中叹
连绵春雪助凶年十地盈庭大可叹词客罢吟雷散漫园夫渐报竹平安鸟鸢腹馁飞穿屋牛马毛寒病倚栏天意欲添人殍野四时玉烛古来难
答裴弟
常棣成隂慰暮年困人春雪好长叹闭门终日诗频和伏枕盈旬病未安已遣携锄移竹径更思杖策整花栏饱闻冰下游鱼跃所恨双溪一笑难
忆昔
跨马春衢袅翠鞭垂纶圮下解鱼船霞飞绮散无踪迹依旧清霄月在川
寄景卢时往豫章
闻得荼蘼语牡丹蜂回蝶散恨春残西山柱笏晨光爽北海空樽夜漏寒徐孺堂中仝下榻滕王阁外久凭栏归来已失兰亭集照眼榴花待细看
辛幼安稼轩
济时方略满襟胷卜筑依城乐事重岂是求田谋万顷聊因学圃问三农高牙暂借藩维重燕寝未须归兴浓且为君王开再造它年植杖得从容
盘洲文集卷七

[book_title]卷八
钦定四库全书
盘洲文集卷八
宋　洪适　撰
杂咏上
芝径
金茎岂受尘三秀已通神不竞铜池瑞逢兰肯卜邻
种秫仓
种秫无多子犹胜避俗翁尽将供酿具不复用青铜
芝泉
美瑞山只管幽泉地脉通漱甘冰熨齿短绠走溪童
草塘
茸茸春草茁碧水涌方塘入梦无佳句看云忆对牀
鱼台
掩关麾俗子裂网禁畦丁台下鱼相贺溪边人独醒
兑桥
桥横桑下涧望处极西郊有客同飞盖何人伴结茅
泛杯?
酒进鸬鹚杓花随翡翠盘岩边多怪石岩下有奔湍
九曲
风轻杯荡漾岸曲水逶迤遇坎亦可喜倒行羞接?
?亭
乞得栟榈叶都将当屋茆青青夸药甲可怕杜陵嘲
一咏亭
有水足浮醴宁拘秋与春共将诗拟古不必语惊人
小垂手【九曲二名】
醉袖起如舞翩然三岛仙约君为石友伴我傲林泉
醒酒石【平泉醒酒石以水沃之有林木自然之状】
名高牛氏品地接燕儿窠有客图沉醉翻嫌石是魔
墨沼
凿地肖风轮洗云吞月扇败墨起缁尘山隂劳北面
既醉亭
酒半兴方浓缻空罍弗耻更看一筹输各尽三觥醉
溪帘
雨过溪添緑横澜自在流水精帘欲卷何处着银鈎
可止亭
循除泉漱石改席酒分船到此须知止行前将坠渊
鹅池
路转左画方水来斜中矩不解写黄庭倚筇看白羽
流瀑
高坡势建瓴触石惊涛沸入耳转声清庐峡参差是
薝卜涧
夹涧荣薝卜倚竹顔如玉溪鱼大上时临流香可掬
菊澨
夕英色衰落小摘尚盈襟错会离骚意元无满地金
末利菊
化工将末利改作寿潭花零露团佳色鹅黄自一家
双溪堂
溪光摇四壁瓦影落中流洗耳百闻寂清心千虑休
?斋
随波堪泛宅因壑遂藏舟坐稳无维楫任他风打头
云叶【双溪四石】
支机何代石风截秋云根一叶下人境坐令台榭尊
啸风台
於菟啸空山万窍寒风出堤防飞将军汉箭有神物
蜂房
石是蜂窠变蜂来有处藏不须开户牖薜荔为穿房
磐矶
有竿不见纶无纶焉用饵终日坐钓矶旁人笑儿戏
问柳桥
濡毫求露柱堕履望奇书问讯缘溪柳新条可拂裾
凤柳
春情百尺牵午影三眠过修眉漫成颦细腰谁类我
蓼岸
□蓼花如糁残霞照晚汀不教资麹蘖留得隐鵁鶄
碧芦步
津头晚风急欹倒一丛芦宿雁逢清泚飞来作画图
西汻
春凴西汻?夏卧西汻榻待月最宜秋探梅还度腊
扁舟
非厌人间事不携西子游聊将去越意指此作扁舟
飞庐
浮家今得计举棹疾於飞一笑儿童舞芳莲当妓围
采莲舟
圣得三峯藕刳为一瓣莲着身犹不稳何用济长川
彩鷁
兴来飞画舸泛泛水中鳬緑皱移歌扇红鲜迓酒壶
饭牛亭
冬耕春复犂麦秀禾方挿少放牧儿休莫教牛力乏
西畴
代耕荒幼学投老乐归田卤莽人之罪丰凶勿怨天
土湖
波涛送客帆松竹围僧舍野趣望中来西湖当减价
石衖【竹弟石兄出玉川子诗】
一丘封竹弟万石齿金昆收拾甲乙品庄严可欵门
有竹轩
前身岂汲直枉尺天所难贤哉耐久朋结盟同岁寒
斑竹
帝子登湘岸临风粉泪弹棃花多少雨点点透琅玕
紫竹
拾青容色混着紫宠光偏幽迳留风月行多履易穿
方竹
体方如就矩干直匪从绳杖有削圜厄提携先摸棱
人面竹
怪奇存相法妍丑出天真此君无二貌正是葛天民
猫头竹
穹枝回凤尾健笋迸猫头安得真致比勿为羣鼠羞
慈竹
义居传九世瑞物记三荆何似同根竹春风一死生
笛竹
蕲产名天下含颸别様青中郎如一见应不数柯亭
箭竹
美箭东南出成林地不悭安边如有将寄与定天山
洗心阁
飱霞吞沆瀣一吸千顷湖默坐更深省心尘今有无
橘友亭
倚栏歌橘颂廵圃款甘林更待商山老於斯朋盍簪
绣橘
后皇权植物奴婢徧江干绣蹙一林橘高擎黄玉团
脆橙
谓橘不盈握胜橙颛进皮香虀难共捣遮莫蟹螯持
金橘【道州者】
朱襦千里变金弹一分增入口蜜相避怀归谁不能
罗甘
罗包肌理细霜颗辅车香封殖贵濒水踰淮非我乡
常棣径
已废蓼莪篇难荒常棣径步屐不思归共看花弄影
花信亭
时时风报信处处雨催粧大赉一年景均输万斛香
牡丹
绮丽偏宜昼香霞独占春洛阳荆棘久谁是惜花人
勺药
名标溱洧赠根自广陵分所欠盘盂玉黄楼尽不羣
丹桂
无癖不誉儿有诗非责子丹桂几枝芳对之空颡泚
瑞香
紫苞杨柳叶奇絶锦熏笼香气阗襟袖清尊为汝空
白山茶【亦曰玉茗】
自读文成赋经营巧作难涪翁真溢美何似鹤头丹
白榴
耻上舞裙带愿依九琳窗韶顔今换骨阿措使心降
末利
肤莹过凝脂香浓远随步应有看花人入园心见妬
素馨
?盛闽南粤潜藏霜雪天素云生宝髻賸馥借龙涎
含笑
自有嫣然态风前欲笑人涓涓朝泣露盎盎夜生春
木犀
逋客敢欺桂秋巗曾遣风古香吹一再如到广寒宫
文官花
破白便怀青纡朱旋着紫鼎鼎一春忙浮梦均梦蚁
聚八仙
圆整装花蕊周遭列饮仙琼英难上僭簇蝶不同年
衮绣球
流苏团小蝶伯仲聚仙花衮绣名非是瑶琨未足夸
水栀【鲜支即支子出子虚赋】
鲜支形相小石罅解蟠根香凑芝兰室居便水月村
重杏
重英迷宿雨巧笑聘春风寿汝一巵酒勿嫌肌太红
紫薇
十年三雁序接翅紫薇垣花下哦前什难酬明主恩
木兰
未识春风面先闻乐府名洗粧侬出塞进艇客登瀛
荼蘼
青条散蛟螭素艶欺琼玖体薰尘外香骨醉壶中酒玉珑【此花得之临川谓之玉堂春或云闽中谓之玉珑浙中谓之睡梅唐人有霿淞花诗云阁林初日静无风霿淞花开处处同记得集英深殿里舞鬟齐挿玉珑疑即此花也】
品轧酴醿架名疑霿淞花【阙】　　假借可但鄙金沙
山茶
平泉穷胜事南守送名花寓意惩多爱劳人召怨嗟
黄蔷薇
彤阙收红绶金门赐鞠衣【阙】无纎?罥一摘便须稀
红蕉
岭外花无数分移颇历年破除猩血染舒卷蜀城牋
海仙【本名锦带】
人来认海裳却讶枝条弱嫩蕊不胜春生怕东风恶
绣带
蜀艶停针久柔荑着意描五文萦色线百宝簇芳腰
荳蔲花
冶叶拥香苞盈盈二月交相思意安在试去想花梢
丽春
纎莛小作罂瘦殻元无粟色丽品少双诗成看未足
长春
四季花长发朝朝得细看绦英能受暑緑刺更禁寒
水仙
龙宫陈酒器金琖白银台欲结埙篪伴无踰緑萼梅
剪春
巧剪鲛绡碎深涂绦蜡匀残英枝上隐踰月逞鲜新
玉簪
月娥新琢玉何夕忽遗簪斜挿风鬟湿蟾宫底处寻
麝萱
手捻雏莺羽鼻参香麝脐千忧何处散芳径酒争携
玉灯
叶如薏苡长花比金灯白一簇蕊宫仙银灯臧与获
鬭日红【一名落地锦】
红英鬭日开暮落锦成堆不藉西风力孤根委草莱
佛桑
展叶柔桑沃装丛醉缬繁定应西域到略不耐轻寒木芙蓉【离骚采薜荔兮水中搴芙蓉兮木末盖言水中无薜荔可采木末无芙蓉可搴犹缘木求鱼之意与古诗涉江采芙蓉皆指藕花也韩文公木芙蓉诗云采江官渡晚搴木古祠空乃误用耳】
川陆有芙蓉名同物不同采江搴木句作麽误韩公
黄拒霜
芳林秋冷落木末改黄裳可笑名虚忝何曾拒得霜
小黄葵
拂金铺细靥骑鹄堕新翎花小也倾日芒寒犹聚星
金凤
九苞滋雨露五采烛轩楹奉送归丹穴朝阳幸一鸣
鸡冠
未观金距鬭已怪左轮殷一夜风霜作垂头急挂冠
石竹【文与可诗蜂啮红蕊烂虫啼碧丛短】
蘤红蜂好啮路细麝来眠若也栽幽处踰冬色不蔫
黄莺儿
鹂庚翻柳去拾羽渍轻花战战枝如压无风势亦斜
真珠
细簇盘洲岸初惊合浦还娉婷邀十斛借取买青山
鼔子
抽蔓类牵牛含芳伍萱草上上不知休高柯压纒绕
金钱
鑪炽隂阳炭金钱满地流何人能点铁笑覔富民侯
盘洲文集卷八

[book_title]卷九
钦定四库全书
盘洲文集卷九
宋　洪适　撰
杂咏下
金灯
灯焰既埋光幽蕤不露黄阿谁驴唤狗为我问花王
百结
体轻难受雨枝软不禁风全赖结蟠力能超造化功
後庭花
月满临春阁云随张丽华隔江虽度曲破国不因花
凌霄
天借凭依便云霄若可凌莫教风拔木却羡水飘萍
杜鹃花
山深啼杜宇溅血染花心阆苑未归去不妨留鹤林
玉蝴蝶
赞皇襃簇蝶京洛古来稀一阵雄风起穿林粉翅飞
苔【亦名绿钱陆龟蒙石竹诗而今莫共金钱鬬买断秋天是此花】
赤憎宾舍满雅称落花留纵使金钱好如何买断秋
虞美人草
尤物锺芳草虞兮奈若何动摇缘体弱非是感悲歌
睡足亭
露重宿粧凝地偏春睡足卜夜到横参却须高举烛
黄海棠
汉宫娇半頞雅淡称花仙天与温柔态糚成取次妍
垂丝海棠
脉脉似崔徽朝朝长看地谁能解倒悬扶起云鬟坠
孤松
昂霄苍鬛五独立几寒暑不肯在鸡羣自然羞哙伍
菱湾
食芹知献君嗜芰不忘亲大节全忠孝劳心思古人
芡曲
芡盘平羃水雁喙饱吞风剖蚌珠惊坐清谈拳屡空
林珍亭
主林时献供它壤昔移根秋後收棃栗倾奁得弄孙
樱桃
园官来献熟万颗滴堦红緑李高名品须知论未公
蒲萄
虺蔓奋长须累累明月珠休传酿酒法万一误分符
雪棃
魁然飣坐珍落刃雪分身酒渇思吞海加笾纵臾人
鵞棃
新鵞借顔色甘蜜添滋味忆得赏花时阑干带春泪
林禽
蒙润碧千颗迎曦红半颊阅古憩鵞池牵连青李帖
竹村
一任笋侵疆何妨鞭碍道千户广侯封三家结村保
竹屋
栋梁无一木眼底尽龙孙千亩清隂合出门人灌园
灌园亭
好手善和羮非才当抱瓮加点苜蓿盘丁宁及时种
西瓜【癸亥年先公自北方带归】
万里随边使分留三十年甘棠遗爱在一见一澘然
罂粟
美艳亚羣花千罂倒储粟饮客醍醐浆可以代醽醁
琼报亭
珍物再三投英琼修永好以兹君子德不作衆人报
木瓜
硕果宣城得花肤易地无上楼要脚健不假瘦藤扶
矮桃
结子卑枝繁成蹊长策舍饱杀驺朱儒谁牵果下马
崑仑桃
满树鸠【上声】盘茶曾开胜锦花夺胎春薄相刻画搅诗家
朝天李
长柯浑直上茂叶不横生缟夜心倾藿朝天荷美名
破核李
苇绡欹鼠穴翠质临螬井自破核不钻通行冠可整
嘉庆子【壬午年仲弟使边遇此果熟带其核归种】
雪艳燕脂萼京都核远来游人初识面不作李花猜
茧瓮亭
倚槛课条桑作茧看成瓮我亦效吴蚕踏破愁清梦
沃桑陌
植桑非一日斩伐良不忍亦欲後人知爱奇仍务本
六枳关
分付司花女谁何六枳关少年轻薄子驱去勿教还
碧鲜里
劲节旧捎云新添老大根何年居此里着处长儿孙
柞林
柞树何人种成林不乱行汉家全盛日宫殿对长杨
桃李蹊
粲烂九张机交加五杂组蜂蝶胜於人东来又西去
凌风台
老根呈冷艳鼎立傲刚风危坐层台久衰顔得酒红
苍鹤
吭赤羽毛苍华亭雪羞比昂昂警露仙飜作辽东豕
驯鹿
呦呦忘野性掉尾草中眠寄语射生户深山空岁年
猿
掷果心频喜攀条臂暗通有怀清远峡云断玉环空
野緑堂
缘流排劲草盈野鞠长芦烟树高低见如开平远图
壁立万仞【野緑五石屏】
立壁无蹊径纎尘不可留若知心匪石那复为身谋
千岩万壑
屏开山弄巧岩秀壑争流漫作剡中梦难寻雪夜舟
横坤一练
沧浪东入海神禹了天功谁解闻鸡舞来招击楫风
叠嶂
愚公移叠嶂神助到盘洲细问昭亭路今非风马牛
月娥留照
星稀天陨露山静谷生风万古云中月炎凉无异同
隐雾轩
平昔慕文豹管窥才一斑谁言披宿雾吾欲老兹山
豹岩
九仞基人力千峯夺地灵日长频拄颊雾暗可藏形
楚望楼
鲁詹尊岱岳楚望指江流地占山川胜小哉云梦游
巢云轩
羌庐腾爽气非雾拥楼居夜鹤能知我鹪鹩甚起予
驻屐亭
长林劳屐齿植杖解冠衣覔句题青竹不知孤鹜飞
郊扉
尺五蠙洲境绳枢每日开抱关无约束俗驾望风回
濠上
大鱼缓扬波小鱼轻触芰鱼乐我能知我来鱼不避
野航
短篷收辑濯栏楯占濠梁受得两三客更添垂钓郎
龟巢
眼看莲叶巢藏六可论交但得沧洲趣何嫌蝘蜓謿
鱼
心嫌大吞小不忍唤渔蓑皱月年年减潜渊渐渐多
白龟【张籍诗天欲雨有东南风南溪白龟鸣窟中】
往作清江使身遭七十钻南溪今自在鱼鼈报平安
緑毛龟
青髯千岁夀緑发九江稀巢叶相渐染沙边曳水衣
泽芝亭
花开常比两叶巧或盈千独步南风里繁英愧在前
双头莲
骈花先总角一体素心同可是鸳鸯瑞于飞幻碧浔
重台白莲
緑房韬紫的玉片踊重葩公论评优劣难私解语花
多叶红莲
步有凌波袜掌为承露盘尚嫌花片少千叶映朱栏
槐
花黄秋欲半昔岁一番忙谬应魁三象深惭王氏堂
流憩庵
日日来无数周流足也疲安排憩策地准拟曲肱时
欣对亭
临清莫三叹对景非一欣缓踏溪南路怕惊鸥鹭羣
锦鸡
冠距山雌比谁来断蜀机斓斑兼衆采似戏老莱衣
溪??
笼寛毛不损境熟意能驯自得寒江乐何忧采捕人
拔葵亭
?中饶菜把足以给盘飱不逐露葵去定遭修竹弹
容膝斋
寸地有别天斗牖无长物吾身容易安此膝不可屈
芥纳寮
地战两蛮触气吞九云梦何以纳须弥是中甚空洞
梦窟
世事一场梦山栖冬复春花边侣蝴蝶不省宰官身
椶
剖心青掌露蓬首紫髯垂花孕鱼堪馔枝重鸟不窥
木竹
竹叶木枝柯葱青光可监桃竹最名浮自知萧洒欠
兰
清馥畏人知辞山便泣岐请将纫杂佩不去傍蛾眉
药畹
自笑桑榆景犹贪草木滋烟霞成锢疾良药岂能医
仙茅【临江许仙观所出庾岭亦有之羊食之者为乳羊】
许仙初拔宅灵草迸香茅能使羊无血云何命在庖
黄精【一名鹿竹亦名莬竹】
叶细浑疑竹丛轻却象花果然能辟谷谁不护萌芽
蘼芜【其根芎】
菲菲芳袭予采菜叶敷碧捐躯陆羽轻箝口陈琳檄
芷
为爱草中香灵均咏药房行山踏虵虺系肘有名方
地黄
塞耳可治聋下咽多去病九曝不辞劳蚤衰谙药性
茱萸
览尽辋川图击节茱萸沜九日秋子来黄花为酒伴
玉虹洞
天晴玉连蜷洞邃香吞吐趁逐牡丹时游人推不去
緑沈谷【杜诗苔卧緑沈枪皮日休竹诗一架三百本緑沈森冥冥】
塞翁马论谷山房谷名竹千驷後无闻一竿清亦足
聚萤斋
广野萤如织凉郊书好观借光须【缺】晷莫遣案头乾
萤
得夜不韬藏飞星乱草塘都缘光影误无路出书囊
美可茹亭
勿夸万钱食可畏五鼎烹采山逃後悔碧涧有芹羮
蕨
块破擎拳出盘行转眼空捄荒非小补粉骨不言功【辛卯大荒村人掘蕨根捣粉谓之乌糯赖以脱死者甚衆】
荠
犯寒青匝野信手各盈襜不与草争长听教茶比甘
笋
出羖瘗五皮获麟髠一角煮篑太憨生非关渠善谑
云起亭
水穷云四起出岫本无心莫负苍生望须为旱岁霖
西户
行乐惜分隂或风雨有疾细数一年中户开能几日
山居二十咏
山居
经始得山居幽寻迹不疎自开溪上径花露泣前鱼
竹坡
有圃无修竹其如借宅何宁忘三月味不厌此君多
芝榭
筑榭芝山麓仍年再产芝欲求茹芝法已与赤松期
樵径
松钗藏曲径林浪积枯枝足了园炊用何须坏扊扅
茶丘
半世别玉州梦忆仙人掌经丘获枪旗清思飘云上
栗岭
霜栗大如拳皱开穰献熟借问嘉卉山何如白鸦谷
茅轩
翦茅聊复尔步屧欲何之风卷三重去危檐雀护儿
蜂庐
分【去声】窠能择地识路自寻花不候谯门皷羣飞晚趁衙
情话斋
意到非饶舌情亲易解颐或时铛脚坐不効劒头炊
榴花城
榴艳对枯筇西来解后同折花羞鬓白未挿已顔红
锦被堆
锦衾铺緑野山麝可曾眠蕙帐尘凝席花残鹤惘然
赬桐【一名百日红】
花涵百日红色到三秋重叶大好题诗丛卑难集凤
双鱼
犀角透鱼龙石肌藴星斗亦有无情花枝头鱼贯柳
蔷薇
竹外霞为幄花间锦作篱离宫多怨女吃吃竟亡隋
迎春【一名黄雀儿】
桃杏正酣酣光春当仲月吐艳既後时嘉名安可窃
长生草
经时久枯槁得水即青葱起死医无药返魂香有功
云松关
叶生新易旧岁寒凋独後不改四时柯贤言非圣耦
山樊
蘂碎叶伤多风韵弗娱目独抱絶尘香无心出幽谷
踯躅崦
一气浃羣芳漫山踯躅黄有谁相领略自解度春光
野草
发生宁有种滋蔓妨人路不得十月霜扫除难尽去
盘洲文集卷九

[book_title]卷十
钦定四库全书
盘洲文集卷十
宋　洪适　撰
挽章
钱伸仲挽诗二首
佩兰扈芷楚三闾抽秘骋妍汉子虚甘向黑头辞印绶肯将白眼对图书清规尽入先贤传繐帐空驰长者车千里纒悲付虞殡西风吹泪着襟裾
秋来鸿羽得新文不谓回风限九原起起若为偿岁梦嘻嘻无复对朝言一编徒挂延陵劒三径谁开靖节樽尘迹盖棺浑莫问墓头黄石拜儿孙
程通判挽诗二首
力行先孝友潜处伴渔樵日奉斑衣戏风移尺布謡白头方得禄朱绂便登朝车作骅骝折松烟喝鼓箫日游通德里会面盖先倾我作南垂去君成东蓼行忽持刍束奠忍听薤歌声为看三珠树门高莫与京
熊直阁挽诗二首
文石荣三接君王膝屡前蒲鞭如汉日盐筴有苏天未上甘泉道俄闻京兆阡传家文史足不在一囊钱居巷相南北登门久岁时温言流肺腑和气见须眉日昃长沙傅年凋绦县师春云冒丹旐同会袂成帷
中大族伯挽诗二首
笑谈登月窟转眄戞天池十载董狐笔两州龚遂祠文章传古法名姓畏人知忽作龙蛇梦今无甲子疑久矣宫盘谷幡然筑大逵方瞻乌亦好已问鵩何之无复竹林会忍闻蒿里期行行遡西日有泪若连丝
朱承事挽诗
乡关闻德耀子姓有佳声五十贵不验三千功已成山幽双剑合桂近一枝荣他日先贤传求之月旦评
臧县尉挽诗
共在乡人後相高君子前家声郜大鼎利器楚龙渊不相买臣贵竟传梅福仙只今空溃酒落笔更凄然
程参政挽诗三首
身近长安日官无州县劳黄麻袭姚姒赤舄等伊臯量与南溟阔名如北斗高十年蟠緑野轩冕一秋毫圣主更琴瑟真儒政事参上阶占两两东第得潭潭忽卧漳滨疾虚传渑水谈骅骝好千里底事学吴蚕一顾驽增价兼收雁作行篇章非子墨藻鉴误雌黄云淡番君国年荒陆氏庄眼看飞旐出雨泣漫淋浪
李沆州挽诗二首
籍籍台郎日臯苏远拍肩疏陈三尺法制可九重天不使金横带俄惊酒渍緜平亭知有报高盖拂修椽朱幡今素幔归路乃长迷露菊荒三径春棠叠五溪新丘悲寓马陈迹记谈犀泪迸无乾袖重云入望低
程司户挽诗
把酒论诗日高标迥絶尘那知三语掾便作百年人山雾铭旌湿松风挽铎频流光须有後何必在其身
程枢使母永嘉郡夫人挽诗二首
华族鸣徽久闺风蔼德门鸿枢看子贵象揥拜君恩纯孝纒吹棘端忧陨得萱板舆无复御旧迹识家园赫奕家声振吾乡今所稀北堂黄发夀西府黑头归方羡含饴乐俄闻侍膳非万家旁置处空怆白云飞
郭太尉挽诗
闲适珍台腆旧仪趣归方俟诏封泥人生七十古犹少执政二三今与齐忽见墓门陈石马空怀宾合奉金犀不须知识方流涕处处俱成桃李蹊
罗尚书挽诗三首
周旋仪禁路契合本孤忠帝识尚书履人惊御史骢贵名青史上谠论皂囊中不入三台志盐梅事竟空当年持从橐白发奉亲闱安否君王问尊荣简策稀祥琴曾未御丹旐已同飞萧瑟千章柏深藏五彩衣连蹇鱼符忝宗师藻监亡但瞻扬子宅莫避盖公堂远水松区对东风绋路长九原精爽在遗恨一庄荒
向通判挽诗二首
屡荐声名白低飞鬓发苍平生几朱绂梦寐一黄粱利刃盘根出明珠後乘光洪都囚不死隂德未渠央里社承顔旧情非数面亲令名高月旦和气蔼阳春乍阔谈挥麈俄惊冢卧麟濡毫记遗事顾我不如人
俞淑人挽诗
名父尹京日移天冠柏台齐眉丰俎豆继踵脱尘埃德比人如玉情锺子在梅山高云不去虞殡有余哀
何宜人挽诗
心了金刚偈身膺石窌封灵津双劒合平壤万家容感慕风吹棘悲凉雾喝松乡人清泪落可但辍邻耕
魏恭人挽诗
儒门传礼法妇道有初终石窌重封贵金章上夀同含饴谈往日吹棘怆来风绋路刍灵隘春朝里巷空
沈淑人挽诗
尊章欢二姓八座对厖眉井井传家法绳绳赖母仪川灵双劒跃壤吉万家移多少龙湾树云藏不尽悲
余吏部挽诗三首
石月颛门学儒林誉翕然虀盐家有塾菽水坐无氊孝永趋庭日名成佩韘年流芳千载下不减汉韦贤入台光六察言事过同寮可畏触邪豸元非开口椒召来仍襆被老去但乘轺未报蒲轮聘巫阳已下招清音扁新阁山色送溪声尚欠题诗债难寻把酒盟囊空无长物甑堕底浮名绋路他州远临风泪睫横
章通判挽诗二首
丹霄箝荐口白首滞微官涉世无圭角论交出肺肝翔鸾说秋浦展骥到新安泉下齎遗恨丝纶趣挂冠富州春再见风月款平分翠竹曾留我红梅独对君遣书成挂剑挥涕屡沾巾千里佳城闭哀笳不得闻
陈左相挽诗三首
盛德波千顷清风偃俊躔两朝隆柱石四海入陶甄致主唐虞上齐名房杜前期颐悭上夀底处问苍天往昔旄头起羣心共震惊指麾戎幕固谈笑敌氛倾绣黼重当国氊裘即敛兵岩岩谢安石不数晋公卿天意尊黄发人扶上玉墀传呼昼接後邂逅日斜时瞻仰三台坼沦亡一监悲千秋名不朽奎画在丰碑
杨和王挽诗二首
矍铄狨鞯出魁梧玉带轻良家三世将幕府万人英长啸临天堑兵氛散敌营黄垆有遗恨不见朔方平三纪羽林卫千秋彞鼎铭拔材多勇爵教子宝遗经淮上开王社云边落将星後来思燕颔麟阁仰丹青许倩幼失所恃得地办葬名其亭曰棘风求诗纪事
择邻传懿范负土踵前规回首树萱録动心吹棘诗幽亭三鼎变吉壤万家随度曲薰弦絶临风泪满颐
汪德邵挽诗
监郡能名播分符治行高俄惊驹过隙不见鹤鸣臯三径宾朋散重楼柱石牢伤心丹旐举旧事记松醪
彭叔容挽诗
襟宇无畦町乡评有誉言宦途材智出名阀典刑存未试牛刀手俄招马鬛魂有怀尊酒日挥泪北山昏
章令人挽诗
肥家尊淑范閲世悟浮沤风棘慈顔隔堂萱子舍忧六珈齐上夀一劒跃中流绋路倾隣曲凄其松露秋
梁竑夫挽诗二首
材高易盘错语妙出波澜和气如春暖交情耐岁寒牧民千里治奉使五刑寛杖屦褢陈迹琴亡曲罢弹向来持国秉贡禹合弹冠予节缘心计飞章或面谩开陈疑已释腾跃事非难覆餗长缄恨何知便盖棺
魏彦诚挽诗三首
星文推独步风采偃先声沉虑千人废高谈一座倾苏枯崇治效去草折奸萌春雾新阡陌裁诗泪睫横偃月欺天日淫刑及反唇程论传学者粤岭作流人贻後端无憾瞻前讵有隣太刚终龃龉袖手老江滨昔年同揽辔累日到门阑题竹飞松管观鱼走玉盘着鞭顔有愧推毂力何难飜坐葭莩累尘凝贡氏冠
汪枢使挽诗二首
两朝尊辅拂一德赞规恢简劾人所畏囊封天可回指挥兵事密谈笑塞氛开尺五魁三象俄惊山岳颓天陛黄麻出同时拜宠荣荐贤窥汲引谋国冀昇平暌阔仍寒暑吁嗟隔死生门人有碑诔不数汉公卿
荣国李夫人挽诗
斗枢光梓里壼德讲鱼轩教子诗书足齐家礼法尊相随双劒逝来吊一刍存松雾铭旌暗悲歌塞墓门
许硕人挽诗
敬兰光相阀采藻助儒宗偕老金犀贵增封石窌重川深双劒合壤吉万家容遥想铭旌举悲风喝雾松
向侍郎挽诗二首
策足王城日声名显妙年剸裁无肯綮施置不拘牵惊坐瞻挥麈丰财赖筭鞭中兴良吏盛佳传压甘泉沃辔环天下澄清今范滂带牛奸破穴问马智盈囊踰七春秋足尊三爵德光乡闾失耆旧绋路送车忙
余文特挽诗
决科荣彩服诺仕振芳埃金玉胸怀好珠玑言语堆一麾临白首八载厄黄能情话今陈迹悲悰衮衮来
张待制挽诗
松关辞旧隐平步汉甘泉破敌资长策丰财简细旃捄荒隂德大尚齿达尊全觞豆怀陈迹风悲马鬛阡
彭仲光挽诗
吉德传乡党家声企大儒九霄欣得路五马议分符叹息人琴逝凄凉邻曲孤霜风丹旐举松雾暗黄垆
枢弟挽诗三首
少小犹朋友陈编昼夜开同时题雁塔旬月聚麟台词掖君先达台阶我後来伤心今古隔楚挽不胜哀投老开三迳联翩北郭门謿花诗插架对竹酒盈尊叹息千秋宅荒凉十亩园谈丛铛折脚云暗脊令原静镇多遗爱存桥有远谋禁林传大册宥地简前旒疾也劳心得生乎撒手休三年棠棣径倚杖泪争流
陈公秀吏部挽诗
顷陟词坛日初瞻雁塔名坐氊甘独冷掲节守真清?虿能隂中骅骝使郤行佳城千里外无处送铭旌
张龙学挽诗二首
今代风云会何人善论兵丹墀凝睿想黄石踵家声瑞国仪千仞筹边妙两楹重泉有遗恨不见复神京中台双挈槖重镇四分符井地观佳政林蛮铄异图犂添长乐犊鞭截豫章蒲处处甘棠泪黄童白叟俱
周尚书挽诗二首
九师迷易说皇极倡先天学苦韦编絶名高雁塔悬朱轓多惠露紫橐表甘泉叹息佳城闭乔松锁墓烟忆昨登瀛日官曹幸接联再来闻国论及见上经筵渊识闚灵宪嘉谟凑细旃生刍千里奠覔句一澘然
姚参政挽诗二首
发轫词坛日曾同萧寺盟望洋吞渤澥历块指幽并不竞二三策难淹九万程君王颛赐第千佛漫联名晋昼光三接霜台肃纪纲栽培指佞草重叠上书囊笔槖留施设钧枢忆赞襄伤心左溪路松桧已成行
周知郡挽诗
德比圭璋润言如布帛温休心驰宦路寓意傲家园侯国思遗爱吾乡欠达尊佳城邻别墅松雾望中昏
叶提刑挽诗
冠带桥门拥曾披星斗文属鞬寻耿贾投笔远渊云献纳频三接平反自一欣凄凉真率会鸥鹭也离羣
彭叔阳挽诗
买邻乔木近不隔一牛鸣甲第夸新作高楼待落成未教长纵壑亦合且专城矫首天难问伤哉挽铎声
参议弟挽诗
新筑久同隐崇桃存旧栽壶中春漫别花下我频来议幙三年隔丧舟千里回琴亡情话絶泪落有余哀盘洲文集卷十

[book_title]卷十一
钦定四库全书
盘洲文集卷十一
宋　洪适　撰
内制一
缘边残破州军德音【隆兴元年】
朕惕奉慈谋务行仁政惧赤子之蒙祸敢起争端会邻国之厌兵弗渝和好比遣王拚远抵颍滨得其要领而归靡有毛厘之隐寻澶渊盟誓之信仿大辽书题之仪正皇帝之称为叔侄之国岁币减十万之数地界如绍兴之时怜彼此之无辜约叛亡之不遣可使归正之士咸起宁居之心魏杞使车已越疆而通问淮南侵骑皆空壁以退师重念数州之民罹此一时之难栋宇或遭於煨烬田畴并丧其犂鉏老穉有荡析之烖丁壮有系累之苦三冬匽薄千里绎骚顾尔何辜皆予不德宜推洗涤之宥少慰凋残之情【入赦文】於戏歌鸿雁之诗期奠桑麻之业息貔貅之戍俾无金革之声尚冀循良之臣共敷汪濊之泽用陶恊气复见乐郊咨尔羣黎体予至意
郊祀大礼御札
勅内外文武百寮等朕受太上之燕诒宅域中之广大将迎景至初款圜丘念报本反始匪尚乎虚文而交神塞明在颛乎诚意稽皇祖之诏令敕攸司而讨论凡粢盛祭典则不改故常若卤簿赐式则俱从省约行潦潢污之可荐斯举邦彞騂驹鸾路之勿修敢劳民力庶函蒙於繁祉以大庇於黎元丰年无患於虫蝗斥堠不惊於熢火遂成熙事用答鸿休大号是朌先期逌戒朕以今年十一月二十九日谒款於南郊咨尔有司各扬厥职相予肆祀罔或不恭故兹札示想宜知悉
郊祀大礼赦文
门下朕仰受燕谋获承洪业刺六经之王制监百代之礼文治坛燎以祭天警边氛而迁日盖昌陵始避於近晦在太宗尝改而用辛诚意动而二仪通孝道专而九庙格致邻国有休兵之好实上穹开悔祸之期前事俱捐弗念乎薄物细故烝民咸乂靡分乎尔界此疆五辰循宣夜之躔三白示丰年之兆进玉巵而界亲夀爰创缛仪偕椒屋以庆母慈有光徽躅只荷博临之况敢忘昭报之?启蛰而郊饬周人藁秸之具奉牲以告协汉世竹宫之时式履孟陬之端遂逢先甲之吉灵心可卜帝武是绳乃裒四极之驩用洁一纯之荐款閟宫而朝献假太室以祼将酌沿袭不同之宜取齐戒自新之旨瑄璧缜?权火配藜高斿滇滇胪所求美光旁烛百官济济敬厥事熙典备成载惟我宋之肇禋乃当乾德之盛际法皇祖纪元之义采羲文行健之辞诞易嘉名以宁大器宜推作解之宥益广好生之仁可大赦天下其隆兴三年改为乾道元年於戏逆三神之厘既横流於春泽接千岁之统期丕显於文谟尚赖臣隣协恭小大服采同济更张之治用承?选之休
郊祀前二日朝献景灵宫圣祖册文
伏以丕显圣德垂光在天源深流长基命积累肆予微眇获保宗庙神丘备物亶惟其时沈沈閟庭灵斿所御其香始升克绰永福
前一日朝飨太庙帝后册文
伏以天祚炎图圣圣继武盛德必百世祀是之谓流光施及菲凉嗣无疆大历服爰熙紫坛初交於神先事一日入太室祼骏奔济济列陈嘉笾假哉皇祖启佑我後人永缉熙于纯嘏
别庙册文
伏以晔晔管彤卓卓坤极绥予孝子服尧之服上辛改卜礼神颂只絜粢广牡既右飨之兆蒙祉福天下乂安
郊祀昊天上帝册文
伏以惟泰元尊丕冒下土旋转三辰阖辟隂阳元功无垠荡乎难名粤惟冲眇继天为子仰宪聪明求端谨始兹执牺牲圭币肇禋于郊笾簋非馨於荐诚慤高高降监是飨是宜事亲保民惟皇其右之谨以玉帛牺齐粢盛庶品涓选休成肃若旧典
皇地只册文
伏以至哉坤元穆穆柔只播生品彚配天其泽惟冲人不德传国于慈父用辛之吉礼行於郊宴娭安鴹粤其敢不察时和岁丰皇建有极用永受於蕃厘
太祖皇帝册文
伏以五季抢攘远迩如沸实天生德经武纬文灭除凶灾用肇造我区夏燕及曾孙获绳祖武崇崇其坛陟配上帝庶几临飨克昌厥後
太宗皇帝册文
伏以天造草昧圣武布昭席卷畔援卒其伐功传序无疆于今九叶恭承禋祀瑄玉升坛烈祖烝哉克配彼天於万斯年介以繁祉
立皇太子册文
维乾道元年岁次乙酉月朔日皇帝若曰在昔帝王稽夏商家天下春秋之法立嫡以长主器继明盖取诸震离所以尊宗庙重社稷也咨尔皇子少保永兴军节度使邓王食邑二千户食实封八百户愭生有异表序居上嗣敦厚温文金昭玉裕问寝视膳则尽彩衣之孝亲师就傅则乐圣人之道令德逐日以新英声随风而流元良正本久矣佥望朕服尧之服兢兢四载仰奉慈训肇辟春闱协华复旦日宣重光懿哉铄乎有国有家之庆也是用撰嘉辰御路朝盛仪备物迎休于乾坤册命尔为皇太子於戏悉尔心修尔身勿蹈非彞勿迩邪佞惟诚可以格物惟仁可以济衆正言正道闻斯行之敬之哉用永我祖宗之丕命
除张浚少师保信军节度使判福州依前魏国公加食邑实封制
门下宅百揆而督五兵正赖筹边之效冠三孤而张六纛曲隆制阃之权我有明缗扬于拱着具官某材尊王佐道耸民瞻节操坚刚曾岁寒之不改规橅远大宁日仄而遂休蚤逢阳九之交上应魁三之象叱王尊之驭亘井络以蜚声下杨仆之船空潢池而扫祲更险夷而一致谓文武之兼资粤从緑野之游殆为苍生而起肆予嗣服即俾来朝提江淮表里之封尽颛总统佩将相安危之寄式重倚毗三年于兹庶绩用乂蒐乘补卒亦既输劳增陴浚隍未尝彻警孟明报彭衙之役独负壮犹武侯引街亭之愆靡形愠色朕念疆陲之久戍诏师衆以代更分遣从臣往宣使指棘门如儿戏耳庸谨秋防衮衣以公归兮庶闻辰告叠览指瑕之劾且披请老之章欲畀旧官盖无故事是用出枫宸之异渥超棘位之巍班荡节有光择合肥之名镇甘棠弗翦临长乐之价藩衍以圭腴侈其真食於戏春秋责备於贤者慨功业之惟艰天子加礼於大臣固始终之不替其绥吉履毋有遐心
除汤思退都督江淮东西路建康府镇江府江隂军江池州屯驻军马依前特进尚书左仆射同中书门下平章事兼枢密使岐国公加食邑实封制
门下位上宰而通四海久成调鼐之功开幕府以督诸军有赖止戈之略参考古今之制独颛内外之权式倚宗臣用凝丕烈刚辰允协显册具宣具官某学博而识明器宏而用远禀五行之间气盖彪外而弸中冠四辅於两朝实光前而絶後主盟公道杜塞幸门业可侔於臯夔言必称於尧舜当羣疑之未定每潜画而有余事不一书既铿鍧於竹帛智惟千虑迨契合於蓍龟聿高忧国之风遑恤盈庭之咎枢机周密犹神爵五凤之时庙堂雍容增大吕九鼎之重臻兹殊效本自至诚朕获缵皇基常怀戎事顾边尘之未靖方议寻戈总兵柄而非轻孰能和衆若时英衮正斡洪钧文武为宪万邦真有兼资之美精神折冲千里当收无竞之勲蔽自予衷谐乎人欲俾仍提於相印往尽护於师干焕泰阶三台之躔益隆瞻仰括尺籍伍符之数咸听指麾自然增气於貔貅何特知名於草木乃陪井户并衍原田於戏兵事节度皆付公吾岂从於中御天下平治谁舍我尔盍励於远犹缅惟真儒宁烦多训
除杨存中都督江淮东西路建康镇江府江隂军江池州屯驻军马依前太傅宁远军节度使和义郡王加食邑实封制
门下听皷鼙而思帅孰能折於遐冲赐斧钺以视师殆无踰於英望仍其制阃宠以扬廷具官某识邃而明气刚以果声扬朔野知虎头燕颔之名书受邳沂非风角鸟占之术勇爵号万人之敌洪锺铭百战之勲左右凝严掌西汉羽林之卫始终福禄继汾阳异姓之王近整辕门外开幕府饬备有金汤之固分屯如箕翼之形逷彼北邻制於悍将靡思践好不戒穷兵若孛斗之旄星有踰淮之候骑虽丞相一劳弗惮偶未禡牙念元戎三令已行宜申跪毂庶几独任可以有成是用诞举徽章特隆异数颛锡盾雕戈之柄增淑旗元衮之威况国家或置督军皆宰辅用之立武惟此总干之命是为絶席之恩更广圭腴益光竹帛於戏诸将於是皆以兵属朕既付以重权匈奴不灭无以家为汝盍追於前哲必图来效庸副眷知
汤思退罢尚书左仆射同中书门下平章事兼枢密使特授观文殿大学士提领江州太平兴国宫依前特进岐国公制
门下冢宰佐王治国意实注於安危大臣以道事君时具瞻於进退睠惟雅望久翊繁机既殚上印之诚宜厚秉钧之礼诞扬坦制亶告羣工具官某器宇清明材猷超诣乐尧舜之道阿衡专美於有商品渊骞之篇扬雄度越於诸子轩然俊域籍甚要津烜赫北门儗丝纶於雅诰从容右府运帷幄之良筹结慈陛之深知应台阶之上象粤予纂绍复俾赞襄积熙载之忠规罄安边之潜虑循名责实所期公尔忘私应变守文常以今而视昔方仰成之无间何引去之甚坚选衆举臯陶任盖尊於一相事亲若曾子养已洎於千锺遂其尝药之怀失我和羮之助兹推渥典用贲归途鼎秘殿之崇资食珍台之优禄式笃股肱之义以全体貌之恩於戏明哲以保其身靡失青氊之旧喜愠不形於色可娱緑野之游无起遐心斯能终誉
除陈康伯尚书左仆射同中书门下平章事兼枢密使依前少保进封鲁国公加食邑实封制
门下咨四岳有能奋庸实系朝廷之轻重图旧人越惟共政尤藉老成之典刑允谐虚左之求盖积处中之望诞敭涣册亶告昕廷具官某用博而适时量宏而容物阃奥莫窥乎畛域奴隶皆知其清明学过况雄贯古今之千载道侔伊吕踰前後之数公咸德慈闱有声揆路如蓍龟之决事以柱石而尊朝敌骑投鞭轸抱火寝薪之虑周京奠枕赖济川作楫之功辅我重华历夫再岁转洪钧之一气坱圠无私陈泰阶之六符规摹可久方焦心多垒之日岂袖手东山之年申戒使貂趣迎公衮庶交修於内治能潜弭於外虞是用再冠魁衡仍司枢筦侈多田之真赋荒大国之新封以昭物采之仪以宠岩廊之寄於戏武丁得一傅说斯商道之复兴江左自有夷吾宜晋人之相庆尔惟敬明乃训邦其永孚於休大同军节度使提举万夀观蒲察久安进封开国侯加食邑实封制
门下朕?卜上辛肇称元祀合圆丘方土之祭诚格万灵倡七始华始之声孝臻四极既涓成於缛典难专乡於蕃厘式奬厖臣诞?丕号具官某性资纯固气识靖深灌瓜昔在於边亭削衽来归於乐土陪周行而甚久知忱节之可嘉不顾望以事君远追大【缺】以笃敬而传国将若秺侯兹推赐胙之恩用答奉瑄之助乃荒侯社并广户租以彰惠术之行以示襃章之劝於戏甘泉歌邹子之乐爰布青阳之祺徐卢同仆?之封有加白马之约往肩忠报永迪燕康
除吴璘太傅依前奉国军节度使四川宣抚使领御前诸军都统制充利州西路安抚使判兴州进封新安郡王加食邑实封制
门下拥斋钺以护坤维夙赖长城之扞奉介圭而朝魏阙宜膺华衮之襃疏絶席之殊恩讲临轩之显册乃涓刚日用诏羣工具官某忠义本於天资智勇谓之人杰书传圮上非鸟占云祲之文气盖关中固玉垒铜梁之圉乘边兹久按堵如初左启右胠耸戎车之四牡前兄後弟超辕门之二龙灵旗远憺於雄棱彞器屡铭於洪伐寛予忧顾时乃勲庸爰注想於英规俾来趋於召节驰驱万里恭谨一心周邦戎有良翰舆人咸喜吴公隐若敌国奕叶相望嘉愊臆之壮犹称魁梧之异表盍肦徽数庸答元功象鼎面槐应上公于台宿苴茅裂壤开异姓之王封衍彼圭畲敦其井赋以重登坛之寄以隆制阃之权於戏戢弓矢而散马牛方审包桑之意被介胄而生虮蝨敢忘细柳之劳往服宠光式酬亲倚保平军节度使龙神卫四厢都指挥使提举江州太平兴国宫王彦加食邑实封制
门下鲁人类帝用騂刚於上辛汉代祀天歌青阳於肇岁朕考前王之成宪遵烈祖之丕谟乃逢祈谷之辰获展钦柴之礼爰彰景况普洽緜区有若劲臣可稽涣命具官某识潜武志材壮戎昭从枕席以过师屡书功伐执干戈而卫社尝护边陲久分斋钺之荣曲遂丛祠之佚兹推茂渥不替旧勲用增采邑之封更侈食田之户以广逆厘之庆以申锡胙之恩於戏开天庭以延羣神既格宴娭之美建皇极而敛五福厥敷砰隐之休往服辉光益臻茀禄
推诚顺化崇义怀忠保信向德安远承和秉礼归仁协恭励节继美功臣静海军节度观察处置等使特进检校太师安南都护上柱国南平王李天祚加食邑实封加遵度功臣制
门下朕卜辛日而用郊获逢嗣岁陟午阶而奠币仰格飈斿幸熙典之涓成与殊方而同庆具官某性资纯一节槩沉深绍奕叶之勲庸守藩条之信誓仁惠周於南纪声名慕乎中区辇賮航琛不懈朝宗之礼撞牙茸纛所资屏翰之雄视槐庭霖雨之臣兼柏寺风霜之职宠之焘社?若抚封兹循饮福之文用益纪功之号陪之外户侈厥真畲以襃侯度之恭以表灵厘之广於戏主祭而百神咸享敢专乡於万祥昭德于异姓之邦岂遐遗於四裔其迎戬谷永底荣怀
盘洲文集卷十一

[book_title]卷十二
钦定四库全书
盘洲文集卷十二
宋　洪适　撰
内制二
抚谕四川军民诏
朕嗣守神器於斯三年乃睠坤维邈在万里会边尘之未靖致戎备之不除乘塞护关久矣采薇之戍踰山越谷远哉输粟之劳或郡邑不值於循良故田里尚生於愁叹兹选近臣之彦往专外阃之权挟纩以慰军情下当户晓褰帷以求民瘼大则驿闻推吾轸恤之恩酌以便宜之制必令四境之安堵惟恐一夫之乡隅傥休息之有期庶荣怀而相庆
戒戢赃吏诏
朕闻先王之时人有士君子之行在位者皆节俭廉清冰霜其操羔羊素丝之诗所为作也今则不然贪夫徇利亷耻道丧亶以广田宅厚妻子为计谿壑无厌漫不忌惮甚者掩公帑之积私仓庾之赢贼民剥下浚其膏血呜呼岂设官之意哉朕自临御以来崇俭德蠲浮费庶几虖风厉天下奸赃之吏未有闻而不治然速辜相继何耶是朕德不能化罚不能惧也古者刑不上大夫唐虞画衣冠而民不犯孰谓搢绅之士心无愧耻不若古之齐民欤夫先甲後庚申饬教告而抵冒不已至於用法岂得已哉凡我诸臣其洒心迁善励淳白之节副总核之政以长保其禄位无或不悛奸我重辟播告中外使明知朕意
激论将士诏
朕只奉慈训嗣有基业永念祖宗陵寝朝献路絶黎元涂炭屯戍未休朕为人之後而不能报上世之愤为人之君而不能振斯民之厄故食不知味寝不安枕未尝以尊位为乐也特以战争之役肝脑涂地不忍南北之人枉罹非命自即位以来两发聘使冀寻旧盟而邻帅主兵及境弗纳行人再往始则立式邀求继则迫胁囚辱朕以兵隙难开隐忍自屈仍遣魏杞衘命复行不较礼文书辞屡易不爱四郡割以奉之乃渝元约又求商州且索临阵系虏之人是其更变无厌必欲寻衅初无休兵结驩之意今使命逗留议论不决积粟出船包藏罔测朕以太上圣意不敢重违而宰辅羣臣前後屡请已尽依初式再换国书岁币成数亦如其议在我可从无一顾惜若彼坚欲商秦之地俘降之人则朕有以国毙不能从也傥或不谐前好至於交兵天实临之非朕得已想彼兵民厌其黩武亦当嗟怨况我将校六师受国家爵禄之久忠义所激自应奋勇捐躯为国雪耻夫立非常之事彰无穷之名醲赏厚赐朕不敢吝呜呼兵凶器也朕既无德以修二国之睦又无威以寝敌人之谋时当三冬而使军士有暴露之叹人民有转输之劳害贻尔衆痛在朕躬凡百臣子当念兴师用衆匪朕本心我直彼曲动则有辞共输报国之忠永享安居之乐
抚谕归正将士人民诏
朕遣使约和首尾三载北帅好战邀执不移自卢仲贤初议则有画定数事叔侄通书之式唐邓海泗之地岁币银绢之数及缘边归附之人朕志存好生宁甘屈已书币土地一一曲从惟念名将贵臣皆北方之豪杰慕中国之仁义捐去旧染投戈来归与夫军士人民厌厥殊乡喜我乐土朕知其设意欲得甘心断之於中决不复遣前後书辞再三峻拒故彼逞怒无厌入我边境若朕利於和好之速成不顾招怀之大信依随所欲驱迫北归则与淮北之民同为鱼肉矣尔等当思交兵衅隙职此之由视彼如雠共图扫荡高官厚赐自有明科传之子孙永保宁泰天地鉴昭朕不食言
亲征诏
国家一祖八宗积累基业至於太上传序在朕乘兵戈扰攘之後境土裂为南北陵园废於烝尝二帝蒙尘终天抱痛皇族荼毒所不忍言自践位以来焦心疾首思欲报皇祖之雠快四海之意而慈闱务行仁德羣臣多主和议朕识不能料事诚不能柔远屈已寻盟反堕奸计今彼拥衆涉淮犯我郡县尚犹遣介持书邀索降将朕宁与之百战岂忍驱逐归义之士【缺】就屠戮昔春秋之时郑小国也介居晋楚之间城下之盟君臣同耻收合余烬尚能成功朕今丕冒东南幅员之广带甲之衆若忍辱事雠不图一战岂不贻万世议己稽考故事展郊祀之期朕将亲临江淮率励六师用行征讨凡我文武军民怀十圣二百年涵养之恩痛中原四十载分崩之难奋忠出力不与雠敌俱生大可以成功名而取富贵次可以宁父母而保妻子皇天后土实佑此行布告迩遐使知朕意
视师诏
朕以南北生灵久苦兵革会敌帅有通和之议不惮屈已委曲如约既得四郡尚复邀求书札方来兵锋已接朕识不能料事诚不能格物志在寻盟反堕其计使我士卒暴露民庶流离蚤夜痛心噬脐何及已稽典故改卜南郊将临江淮亲御戎辂师有曲直盖不得已凡我文武军民怀十圣二百年涵养之恩愤中原四十载分裂之难奋忠出力勿负国家大可以取富贵而求功名次可以宁父母而保妻子皇天后土实鉴此言已令有司择日进发所过务从节省并不得有所搔扰布告迩遐使知朕意
又视师诏
朕以连年用兵战士苦於暴露两国交恶居甿不能乂安会北师之欲和走行人而就议凡往来之要约皆委曲而听从即归四郡之疆庶结万年之好岂期得地又复踰淮书札未回兵锋已接使师旅冒於矢石生灵失其田庐嗟尔何辜由吾不德想迩遐之扼腕空蚤夜而痛心已展燔柴之期将寻细柳之举亲乘戎辂用靖边尘夫师克在和理自分於曲直兵应者胜鉴可质於神明动盖有辞事非得已惟我荷戈之衆士推毂之劲臣怀累圣二百祀涵养之恩愤中原四十载分裂之难相勉忠义共图功名犹蟁蝱之噆肤所当驱逐若熊罴之奋力岂畏艰难
改郊祀诏
朕惕临宝位始祓泰坛已勅攸司肃茧栗齍盛之备将因长至展膋萧圭币之诚会有边烽尚驰羽檄方治劳军之计恐亏类帝之仪盖事既问於甲兵则心不专於斋戒若昔鲁史礼屡变於卜郊惟我昌陵日尝移於近晦况当至道之载适值继迁之虞诏以来春行兹元祀旧章具在故事可稽参两朝烈祖之规改嗣岁正阳之月庶几只敬可荐馨香宜颁一札之书用谂四方之听
改上辛郊祀诏
朕比以军兴未遑郊见欲涓建巳之月已戒先庚之期幸消弭於外虞惧稽迟於大报敬惟元日正得上辛合鲁经启蛰之文法周室用辛之礼神厘可逆犹汉帝拜于甘泉祖武是绳盖太宗行於至道式从改卜?举彞章
皇帝答皇后诏
勅皇后夏氏朕只临宝祚初展祲容涓肇岁之上辛得元日之吉亥嘉笾荐飨雅乐绎和曾霄呈明概之祥緜?洽厖鸿之庆端由内助获举精禋载閲芳函益深襃咏
赐王彦奬谕诏
军律之弊久矣握兵者背公徇私相率成风朕当馈而叹将谁使革之卿智勇笃诚山西之桀召自万里倚重江介不唯赖卿威望筹策以训兵固圉亦欲号令纪律为时标凖也故将之去偏禆舆皂纷然升进羸弱冗食者衆曾不经意卿甫入辕门即能厘正忠实可嘉不负亲擢人悉如卿朕何忧焉
赐刘宝奬谕诏
古之良将心在国家者当待敌之隙必以屯田为事今并塞多旷土朕欲举行便宜十二利遣九卿持节商度之未有大将奋然为诸军倡卿奉公体国自请留屯将以丰边储而省漕挽与避难怀诞者殊科至於修治障隧汰简将士咸振阃外之职忠勤如此朕甚嘉之
赐王彦戚方时俊皇甫倜奬谕诏
淮之西濒塞数千里朕留意戎备不敢忽异时将帅不以国事为怀视它壤有故隂拱而不恤若秦越肥瘠者有之卿提兵扞城根於忠赤列戍同心谋无崖异兴治关隘修设烽燧所以固封守杜侵轶势若常山之蛇谏大夫谕使指而归具为朕言之防边有赖嘉叹不忘赐潘清卿等乞以秦国大长公主所留金银助视师犒劳之费不受奬谕诏
汉武帝时干戈日滋大农所储不足以奉战士至出御府禁赃以赡之而鼎贵高訾之家不拔一毫以佐县官之急轻财体国四海之内卜式一人而已耳卿等戚畹之彦心在王室愿输橐装以助军须忠款如此与孅啬为我者殊科顾卿新有陟屺之难养生送死之费未艾也朕亦安忍取而用之婺不恤纬允蹈斯言载览所陈不忘嘉叹
赐吴璘为发遣吴拱於祁山堡等处掩杀敌人大获胜捷奬谕诏
强敌骋兵骚我四鄙乃睠西垂之远尤深中昊之忧卿忠智根心策虑超卓遣发将士动中事机祁山之役大有斩获捷布既至良用叹嘉所期元戎殄殱劲敌用驰一札少寓襃怀
赐吴拱於祁山堡等处大获捷奬谕诏
敌人寇边再变月律将帅罢怯未成伟功朕当馈而叹时无颇牧赖汝父子家传方略天授智勇必能为我扞西鄙之患果闻捷音大翦獟悍更期尽力勿使生存国有恩章朕所不惜
赐王彦时俊戚方奬谕诏
夫设险隘以固国严烽火以守边自古不易之道也卿董我师旅久屯於淮外无犬吠之警则已贤於长城矣辅臣有言汝悉心竭力修障隧备塞之具无一不治嘉汝忠勤喜见於色金帛之赐庸示眷怀见知则说尚其勉之
赐姚宪乞以籴到米一万石助平江府常州阙乏奬谕诏
夫以邻国为壑者徒知乎为我视越人之瘠者不足以语仁尔治郡可称救菑有术损赢余之万斛助比近之二城免吾移粟之忧嘉尔泛舟之役用颁细札以示襃怀
盘洲文集卷十二
<集部,别集类,南宋建炎至德佑,盘洲文集>

[book_title]卷十三
钦定四库全书
盘洲文集卷十三
宋　洪适　撰
内制三
赐金安节辞免吏部尚书兼侍读不允诏
勅安节省所奏辞免除权吏部尚书兼侍读恩命事具悉朕惟六官之长莫非民誉三铨之柄尤在得人以卿笃实刚方扬声中外再仪禁路迨今累年硕画嘉谟据公守正琐闼之望如乌台时松柏後凋在廷寡二小天典选见谓清平申命于兹作我常伯露门进读班列益尊奚为执谦尚格成涣所请宜不允
赐徐林辞免给事中不允诏
朕爱惜名器不轻假人侍槖才难宁刓印而不予卿古之直谅为国老成勇退再三色无喜愠久不见贾形之寤寐琐闼虚位无以易卿曷为引疾未闻命驾一节以趋当事斯语
赐张浚再辞免恩命不允不得再有陈请诏
王者守大公之道用舍不可以私君子高易退之风出处谁得而议卿三朝旧德四海美名虽尝垂翅於回谿必欲快心於狼望掌握重任勤劳累年精神既折於遐冲体貌宜加於异礼洊披来奏未谅兹怀亟只涣汗之恩可絶谦撝之请
赐张浚第三辞免恩命乞致仕不允不得更有陈请诏
朕去月丁丑尝告大昕之庭以贰公极品重镇节旄贲卿七闽之行卿乃轻轩冕薄方面殆欲长啸东山继韦贤疏广之迹翛然之志节则高矣美矣人其以朕为忘耆哲而忽典刑也三章固辞命不可反
赐兵部尚书湖北京西路制置使虞允文乞宫观不允诏
朕以遗祲未清戎事为大专阃重寄倚我宝臣卿潜筭可以料敌雅望可以折冲备御之策厥有功绪襄汉仍年无犬吠之警贤长城远矣需封再至乃欲优游林壑以成易退之名将使朕焦心西顾日昃不得食於汝安乎少须艾宁归断国论
赐资政殿学士知潭州黄祖舜乞宫观不允诏
长沙壤阔民繁一都会也夷獠错杂其间连率不称职则有弄兵山泽之忧卿机宥之老望实隐然息偃于蕃效见宁谧朕方以得人为喜贡章匄闲难以曲徇赐汪应辰辞免敷文阁直学士四川安抚制直使不允诏
坤维之壤邈在一隅方伯之权隆於九牧卿有尊主庇民之学负昂霄耸壑之材偃藩累年方驾前哲将驰一节入补从橐之虚乃睠四川会有高牙之阙与其尊朝以纳朝夕之诲不若制阃以寛宵旰之忧万里甚劳此行六阁未足为宠如尊乃勇顾蜀道以何难维周之翰使雪山之益重
赐宰执汤思退等乞全免南郊支赐不允诏
朕将执牺牲圭币初见上帝实赖二三股肱之臣秉德显相以竣祠错事卿等行为世表济我俭德匪颁之式三分损二仲春丙子制书着为令矣忽揽来牍又欲悉免所赐虽由衷体国陈义甚高若尽废旧章殆非中道赐龙图阁直学士赵子潚辞免知福州不允诏
七闽居鲸波之凑亡命者或沉浮其间必威爱两全能苏枯锄奸然後胜连率之任卿材堪理剧所至瘉人尹京之美如汉赵张弭盗鄞川桴鼔不警徙镇有命宜疾其驱毋使吾民叹於来暮
赐户部侍郎淮东宣谕使钱端礼乞宫观不允诏
朕垂意边防日昃或不暇食自淮以往简兵调马丰财积粟谨堡障备器械其素定之策固已断然於中卿智略辐凑有忧国之风嗤空言务实用朕故辍之论思倚以治外虽官以谕指为名实行督军之事卿叱驭甚勇图上方略剗剔蠧弊咸契朕心遄归奏陈备见计虑岁云秋矣岂以疾求去时耶日竚再行寛我忧顾
赐钱端礼辞免吏部侍郎不允诏
卿学问渊源於今古论议烛察於是非再掌民曹久劳心计出使淮甸如朕亲行念累岁之用兵独武铨之挠法仕者徼幸而得志吏或并缘而为奸非资通练之材曷捄放纷之弊虽然少进盖匪超迁何须踵故之辞尚事循墙之避
赐户部尚书韩仲通辞免荆襄制置使不允诏
善保家者必固其四壁然後穿窬之患可弭善养生者必卫其四体然後晦明之疢不作朕轸虑边陲常若临敌东起淮泗西抵秦蜀以吾三从臣分专阃之权矣襄汉介乎其中緜地数千里百将所屯障隧相望指麾总统厥寄匪轻卿蚤历险艰能知兵事久仪禁路备见嘉猷忧国惓惓实惟素藴折冲制胜倚俟茂勲上牍执谦乃为稽命
赐尚书左仆射汤思退生日诏
仲商之吉清龠将中咏崧岳之降神梦傅岩之赉弼有若伊陟格帝式赖宏橅可与王乔争年宜膺夀嘏乃申蕃锡庸体睠怀
赐皇兄岳阳军节度使开府仪同三司居广生日诏
九秋强半万宝寖成惟时宗英集此间气庸举廪庖之锡以荣弧矢之辰宜服宠光用迎昌炽
赐崇信军节度使开府仪同三司充万夀观使赵密乞致仕不允诏
卿识潜李法名压花卿蚤扬贝胄之威入护羽林之士伍符甚整师律可称兹闲馆之均休俾昕朝之借重据鞍矍铄谁谓伏波之衰扣楫扫清未减祖生之志奚为上牍遂欲挂冠益务葆宧毋轻眷倚
赐吏部尚书金安节乞致仕不允诏
朕读诗至於虽无老成人尚有典刑书至於尚猷询兹黄发未尝不辍卷三叹盖养老乞言古昔之令典而限年致仕仕进之常规也礼经之制乃为碌碌凡材戒之在得者设若不得谢岂虚文哉卿年高德邵名声四驰魁垒尊朝徒得君重今百僚楹然绅佩相映顾不能容厖眉一老以表仪班列耶舍朕而去人谓斯何
赐贺允中赴阙诏
朕总揽纪纲规恢绪业思得黄发台背之杰尊我朝廷若覩景星凤凰之祥编之图牒卿器宏而用远学广而闻多道可侔於臯夔言必称於尧舜清节懿行表诸荐绅谠论嘉猷烂其章奏令德无古今之间美声洽中外之传崇易退之风尚抽簪於壮岁佐更张之政实补衮於慈闱有怀典刑每劳注想兹借露门之职俾均云阙之休盖大臣以忧时为心非常人拘谢事之制竚期朝夕之诲勿托春秋之高安石将如苍生何难循墙而固避鲁人犹望高子也其叱驭而疾驱特讲旧章始肦温诏睠惟硕辅必体至怀
赐汤思退等为水潦害稼待罪不允诏
朕德不足以感召和气乃邪隂奸阳常雨为罚水不润下伤我百谷今驻跸於兹吴中盖根本之地而膏腴之乡也岁一不登如公私何卿等宜图内外之治思政刑之失求捄菑之方叶心力行消去变异以副朕应天忧民之实合辞引咎非所愿闻
赐汤思退等为水潦再上表待罪不允不得更有陈请诏
朕以政之失中水不就下思销复之策方尽心焉引燮调之諐既闻耳矣菲躬有过台辅何嫌解琴瑟而更张赖於协力归印绶而自劾勿复费辞
赐赵密辞免少保乞守本官致仕不允诏
卿执戈卫社有籍甚之雄名结发从戎迨皤然之暮景久奉祠而均佚忽贡牍以遗荣恳请既坚去心莫遏兹陞华於少保用疏宠於老臣何须伛偻之词未体宠光之意亟其只服夸彼等夷
赐金安节辞免敷文阁学士不允诏
疏广盛东门之饯观者皆贤孔戣怀北陌之游去之何果卓然夙望踵此高踪卿道不诡随言皆至当乌台谔谔宁抑厌而退藏青琐昂昂实刚方之素藴良金既已百链乔木耸其千寻忽轻禁槖之荣遂起安车之兴念羽仪之逌赖况筋力之未衰屡揽忱封勉从雅志虽无人乎子思之侧长者不留抑使亲闻伯夷之风顽夫丕变用跻内阁之职俾对昕朝而归优任子之常科尽贪贤之异礼尚劳冲挹曷副眷私
赐虞允文辞免显谟阁学士知平江府不允诏
卿名驰禁路材轶英躔羽扇纶巾尝扫舟中之敌轻裘缓带久宣塞上之劳会吴郡之阙人听舆言而出命陟之内阁重我辅藩使道路不复拾遗则京师於是蒙福事无可避行也勿迟
赐贺允中辞免落致仕提举万夀观兼侍读不允诏
朕愿见耆艾不啻饥渇惟时旧德近在数百里间乃下尺一之诏使之乘驿造朝济我国论卿左右承弼天下达尊闻命幡然朕心以怿惓惓不忘君真古之所谓忠臣也欤祠庭经幄何以辞为
赐皇子镇洮军节度使开府仪同三司恭王生日诏
节两间而吹律式对盛秋艮三索而得男是占吉梦惟璿源之毓粹宜贝阙之延休爰饬恩朌以崇夀岂赐资政殿大学士左通议大夫致仕贺允中辞免知枢密院事兼权参知政事恩命不允诏
朕假人不以名器宁或虚员执政其犹股肱相须成体眷本兵之任重久选衆而才难既得老成之典刑必致枢机之周密卿忠在王室行如古人博物洽闻言谟有补於世独行特立卷舒不随乎时造朝无俟驾之淹接昼非括囊之比蔽自朕志冠於宥庭仍参预于大钧乃弼谐之旧物纪纲益振帷幄可尊亟只两命之荣勿执三休之美
赐淮东宣谕使钱端礼乞罢遣不允诏
赵营平画军册是其计者初什三中什五最後什八宣帝听之不疑故功名垂於亡穷卿衘命治边于今半载忠谋潜画纎悉曲折犁然当於朕心公卿议臣亦未尝有异同之论也何疑上书遂欲解印绶去朕方治使者车结二国之好庶几边城有晏闲之期夫为山九仞功亏一篑毋惮小留以讫成绩
赐起复检校少保威塞军节度使充河北路招抚使建康府驻劄御前忠毅军都统制萧琦乞宫观不允诏
朕捐高爵推赤心以待将帅熊罴之士无此疆尔界之殊庶几得人如金日磾浑瑊等辈宣力成功方驾前古卿骁毅冠军策略深远鋭然右衽不爽初志入对便朝诚谅有余朕所以宠之斋坛授之将钺冀汝忠义奋发副我倚信神明扶持何恙不已求闲之事勿效虚文赐太傅宁远军节度使和义郡王杨存中生日生饩诏
日躔井宿对桑弧蓬矢之辰天佑将星得燕颔虎头之相彞鼎纪殿岩之绩衮旄膺王社之荣恩锡有常夀臧斯介
赐张浚辞免少师保信军节度使判福州恩命不允诏
朕以卿连年督军殚耗心志复调台鼎坐不燠席跋履江淮之间风纚露沐亦已劳矣方趣来归而抗章再三欲追赤松之游诏旨虽颁顾不得而留也跻荣亚师盖非常典斋钺之拜在儒者则以少为贵始终眷遇所以宠卿之归抑无负矣全闽之寄慰彼去思又何以辞为
盘洲文集卷十三

[book_title]卷十四
钦定四库全书
盘洲文集卷十四
宋　洪适　撰
内制四
赐少保观文殿大学士充醴泉观使福国公陈康伯辞免判绍兴府不允诏
卿道藴夔龙名参魏邴久处中而当轴能亮采以惠畴怀赤松之游遂轻元宰享緑野之佚既閲三时睠岳狩之辅藩起岩瞻之旧德几禡牙而为重兹击柝之可闻尚驰称疾之章未动趣装之意先一州而後天下已有愧於是言润九里而福京师岂遂忘於斯世即期引道勿事循墙
赐知枢密院事兼参知政事贺允中乞依旧致仕及还纳前後锡赐恩数不允诏
卿夙锺踔絶之材内抱经纶之志鍼膏肓於泉石惠然肯来访谋谟於庙堂酌焉不竭政赖同寅之助庶图再造之勲又欲挂冠曾不暖席岂朕尊贤之礼有所未至而卿致主之道亦不克终勿轻去就之怀有负倚毗之意
赐左仆射汤思退辞免都督江淮军马不允诏
夫有文事必有武备孔子所以克齐无智名而无勇功张良用之兴汉虽战阵不逮瑚簋之学而筹策自高帷幄之中顾方略之何如岂儒术之无益卿临机有断烛理甚明已能制胜於两楹何惮启行之十乘惟善致君者必欲立事恐不知我者谓之辞难宜略撝章以图成效
赐少保崇信军节度使赵密辞免落致仕权殿前司职事不允诏
昔马服善兵能成阏与之绩营平虽老不惮金城之行以卿久护周庐屡专勇爵必能追於鼻祖尚有志於肤公乃出异恩俾还旧服无谓挂冠之後遂忘持戟之忠其体眷怀勿拘辞避
赐太傅宁远军节度使醴泉观使和义郡王杨存中辞免同都督江淮军马不允诏
朕留神以治军政拊髀而思古人命丞相以董师将展百笾之饯有元戎而共服更增十乘之光卿甲令称忠太常纪绩闳茂深远洞龙弢应敌之机福艾奇厖得虎头肉食之相当兵革未能休息岂英杰可以韬藏谋上将以贰元台贤长城而开大府几万全之良策成七德之畯功涣命已行谦辞勿讲
赐左谏议大夫淮西宣谕使王之望辞免参知政事不允诏
卿乘驷马车入蜀十年之间徧持使节兵民疆场之事无远近巨细皆知之而学可以伸其志文可以畅其说材可以任重致远谋可以见微炤隐邦家之杰君子之光也谕指淮壖边备其设奏函鼎来辍食嘉叹与其外治於军政不若归协於庙谟蔽自朕心跻之两地夫君臣遇合千载一时趣装亟来勿执谦槩
赐吏部侍郎淮东宣谕使钱端礼辞免兵部尚书都督府参赞军事不允诏
夫能折冲者君子之谋不避难者忠臣之职卿受任抚边悉心尽虑城隍兵甲刍粟之事处之善矣朕以交邻之始将帅之心未一故建督府以重其权命尔为大司马以赞之庶几制胜定功举无失策再三称疾朕何望焉
赐左仆射汤思退乞罢机政不允不得再有陈请诏
大丞相所与朕决中外之计以身为天下安危者也君臣之间无纎芥猜嫌何为连章直欲归印朕焦心励精内修政事遏冲固圉外治军旅以文武二柄剸属任一相庶几迩安远肃奠枕于京使朕仰有以奉慈闱之欢俯有以遂元元之乐则卿亦有无穷之闻也夫忠臣在甽亩犹不忘其君卿图回庙堂任重济难劳亦至矣无谓大雅保身而轻为此去就也
赐左谏议大夫充淮西宣谕使王之望再辞免参知政事乞宫观不允诏
卿禀川岳之晖有公辅之器英名擅乎中外奥学达乎古今经武整军忧遂寛於旰食料敌制胜明盖察於秋毫既强本以折冲能运筹而合意俾参大政冀展壮猷有德进则朝廷自尊诈谋斯寝真儒用而天下无敌治效可成其报非常之绩勿牵至再之请
赐给事中吴芾辞免吏部侍郎不允诏
士君子公耳忘私当官而行乌有亲疏曲阿之患然三尺法大为之坊【缺】非为端人正士【缺】也尔能养刚大之气素擅直方之名甫入东台正赖纠駮辅臣有连必无偏党援此再疏【缺】甚力朕亦不欲使汝破律造端也小【缺】虽高抑汝要路夫何辞之有
赐参知政事王之望辞免督视江淮军马乞致仕不允诏
朕以境土分裂宿愤不摅顾瞻中原未尝一日忘於心仰禀慈谋俯从廷议屈意寻盟固已逆料其不成也敌人无厌竟为戎首卿习知边琐智略纵横揆策运筹吾见刚者钧轴之拜所恃有为今御侮扞冲机不容发非揖逊捄焚从容拯溺之时以卿忧国之忠吞敌之气必能执言不复避事视师之命舍卿而谁勿淹引道之期何俟清边之効
赐左仆射汤思退乞罢机政不允诏
昔越勾践苦身焦思图报强吴谓镇抚国家亲附百姓蠡不如种故举国政属之种而使蠡治兵甲之事内外得人终刷会稽之耻今强敌寻戈犯我边鄙虽卿受任董师前有成命念排难图全在予左右其责甚大一相之动【缺】　易摇非奠枕于京之计也虑之再三权其轻重【缺】　　　代此行举棋不定朕则有愧委而去之【缺】
同患之义乎
赐汤思退辞免观文殿大学士不允诏
卿再相枢垣忠劳备至塞氛孔炽尚赖画策出奇之助悠然而去朕甚惜之规殿美名所以增衮衣之光亦卿之旧物也过形冲牍岂谅朕怀
赐杨存中辞免都督不允诏
朕以敌人犯塞师衆在边欲专总统之权用注安危之意凡我戍役咸听指麾庶三令五申之明无十羊九牧之患以卿老於戎事积有智名必能展於壮猷遂克成於伟绩徽草已播舆诵谓宜益肩卫社之忠勿讲循墙之避
赐陈康伯辞免召赴陪祠不允诏
朕有怀英衮隆显相於郊禋已播明缗俾复持於国秉兹披前牍难废细书勿稽命驾之期终觊奉璋之助赐兵部尚书钱端礼辞免端明殿学士签书枢密院事不允诏
朕畴咨隽望入赞神机冀摅帷幄之谋用应甲兵之问兹披来牍乃徇撝文况当多垒之秋岂是循墙之日亟其承命副我虚怀
赐显谟阁学士虞允文辞免端明殿学士同签书枢密院事不允诏
朕以敌国阻兵怙强构恶非有厌难折冲之材者岂足以居本兵之地以卿文而【缺】武所虑甚长畴昔视师决舟中之胜名已知於江淮草木矣暨使陕蜀临荆襄驱驰兵间洊开幕府料敌之策整军之术盖从容于胸中乃稽舆言俾赞宥画撝章来上非我欲闻
赐陈康伯辞免尚书左仆射不允诏
朕外治边虞内虚相位区处甲兵之问不胜宵旰之劳望卿之来以日为岁卿以经邦元老固当与朕同忧拯溺捄焚非规行矩步时也
赐参知政事周葵生日诏
月律就盈星躔分秀笃生哲辅能攀房杜之名申锡恩朌用介乔松之夀
赐吏部侍郎吴芾辞免敷文阁直学士知临安府不允诏
王城杂五方之民强凌弱衆暴寡京尹威望不立则奸宄椎埋无复忌惮况有挠其前掣其後者非刚毅自信未易以办治称也卿屡把麾符威而不猛有兴利除害之政有苏枯摘伏之声典治吏铨浸耘蠧弊弹压辇毂直差易耳内阁峻职庸示宠光毋守冲怀亟图善最赐草土沈介辞免特起复原官显谟阁直学士知鄂州兼鄂岳江黄州汉阳军沿江制置使不允诏
夫忠孝臣子大节朕岂固欲夺人陟屺之哀而遂废凯风之诗也盖公家之事有急于私壼则君子当权其重轻不以报亲追远之情而忘忧国事君之志虽欲躬曾闵之行然移孝为忠古人盖有变礼而不可免者今敌人南侵扰我四鄙襄汉亦交锋刃惟长江上流所以襟带东南也思得有文武威风善方略者往当一面庶几遏冲御侮寛我昃食乃建使名俾临沔鄂畴咨中外无以易卿勉为朕行勿复固避
赐陈康伯再辞免尚书左仆射诏
夫天子以论相为职得贤可以永安人臣以忧国为心有疾犹当强起若济川必俟舟楫如作室难虚栋梁明良相须今古不易朕猥以菲德仰承燕谋惟我大儒首陪初政迨兹多事无出旧人虽老成当遂其燕闲顾内外适丁乎纷纠所资忠计用集治功况宰臣未至而先除在国朝絶无而仅有宜思注意之重勿以卧疴为辞日冀兼程副予虚竚
赐参知政事周葵乞赐黜责不允诏
卿辅朕踰年肃敬有守明於治乱忠无隐情赞襄政机罄竭劳瘁方今内治未举外寇孔炽政赖股肱之老同寅协恭计安天下上书引咎是彰朕之未烛也勉安厥位图所报焉
赐敷文阁直学士王刚中辞免翰林学士兼给事中不允仍特免回避祖讳诏
卿学博古今文摛黼黻有潜藩师氏之旧实儒党人材之英使之润色於训辞可以追踪於典诰仍司封缴所赖
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>