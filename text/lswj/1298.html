<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,闲居丛稿全文在线阅读,闲居丛稿全文在线下载,大玄古籍书库">
<meta name="description" content="元代诗文别集。26卷。蒲道源。《四库全书》曾据江苏巡抚采进本编入别集类。本集主要版本有元至正十年(1350)刊本、明祁氏澹生堂抄本以及数种清抄本,各本内容基本一致。卷首有至正十年黄溍序。署“男蒲机类编”、“门生薛懿校正”。卷1为赋、四五言古诗,卷2为七言古诗,卷3为五言律诗,卷4-6为七言律诗,卷7-8为绝句,卷9-11为杂文,卷12为词,卷13为经旨、策,卷14为传、记,卷15为制、表笺,卷16为碑,卷17为书、启,卷18-20为序,卷21为字说,卷22为祝文,卷23为祭文、哀辞,卷24-25为墓志铭、">
<title>闲居丛稿_蒲道源_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">闲居丛稿</span> <br/>
          作者： <span class="inputVal" id="bkauthor">蒲道源</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]117761</span> <br/>
          说明： <span class="inputVal" id="bkdec">元代诗文别集。26卷。蒲道源。《四库全书》曾据江苏巡抚采进本编入别集类。本集主要版本有元至正十年(1350)刊本、明祁氏澹生堂抄本以及数种清抄本,各本内容基本一致。卷首有至正十年黄溍序。署“男蒲机类编”、“门生薛懿校正”。卷1为赋、四五言古诗,卷2为七言古诗,卷3为五言律诗,卷4-6为七言律诗,卷7-8为绝句,卷9-11为杂文,卷12为词,卷13为经旨、策,卷14为传、记,卷15为制、表笺,卷16为碑,卷17为书、启,卷18-20为序,卷21为字说,卷22为祝文,卷23为祭文、哀辞,卷24-25为墓志铭、墓表,卷26为行状。蒲道源长于性理之学,为文不假锻炼雕琢,以真朴为特点;他的诗平实显易,不尚华藻。其实蒲道源诗文风格正是体现出时代的风尚,这一点,在黄溍为《闲居丛稿》所作的序言当中作了较为明晰的论述。正因为如此,他的诗也往往失之浅显庸沓,诗味不足。在元代中期文坛上,蒲道源的诗文地位并不高。</span> <br/>
          封面： <span class="inputVal" id="bkimg">Z_19487.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]闲居丛稿
[book_author]蒲道源
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]117761
[book_dec]元代诗文别集。26卷。蒲道源。《四库全书》曾据江苏巡抚采进本编入别集类。本集主要版本有元至正十年(1350)刊本、明祁氏澹生堂抄本以及数种清抄本,各本内容基本一致。卷首有至正十年黄溍序。署“男蒲机类编”、“门生薛懿校正”。卷1为赋、四五言古诗,卷2为七言古诗,卷3为五言律诗,卷4-6为七言律诗,卷7-8为绝句,卷9-11为杂文,卷12为词,卷13为经旨、策,卷14为传、记,卷15为制、表笺,卷16为碑,卷17为书、启,卷18-20为序,卷21为字说,卷22为祝文,卷23为祭文、哀辞,卷24-25为墓志铭、墓表,卷26为行状。蒲道源长于性理之学,为文不假锻炼雕琢,以真朴为特点;他的诗平实显易,不尚华藻。其实蒲道源诗文风格正是体现出时代的风尚,这一点,在黄溍为《闲居丛稿》所作的序言当中作了较为明晰的论述。正因为如此,他的诗也往往失之浅显庸沓,诗味不足。在元代中期文坛上,蒲道源的诗文地位并不高。
[book_img]Z_19487.jpg


[book_title]提要
钦定四库全书　　　　集部五
闲居丛稿　　　　　　别集类四【元】
提要
【臣】等谨案闲居丛稿二十六卷元蒲道源撰道源字得之号顺斋世居眉州之青神徙居兴元初为郡学正罢归皇庆中徵为国史院编修官进国子博士年六十矣越岁复引疾去後十年召为陕西儒学提举不就迹其生平恬於仕宦大抵间居之日为多故其子机裒辑遗文题曰间居丛稿凡诗赋八卷杂文乐府十八卷诗文俱平实显易不尚华藻黄溍为之序称国家统一海宇士俗醇美一时鸿生硕儒所为文皆雄深浑厚而无靡丽之习承平滋久风流未坠皇庆延佑间公以性理之学施於台阁之文譬如良金美玉不假鍜链琱琢而光耀自不掩云云亦言其文之真朴也盖元大德以後亦如明宣德正统以後其文大抵雍容不迫浅显不支虽流弊所滋庸沓在所不免而不谓之盛时则不可顾嗣立元诗选引溍此文谓当时风尚如此可以观世运焉斯言允矣乾隆四十一年十二月恭校上
总纂官【臣】纪昀【臣】陆鍚熊【臣】孙士毅
总　校　官
【臣】　陆费墀

[book_title]目录
钦定四库全书　　　　集部五
闲居丛稿　　　　　　别集类四【元】
目録
卷一
古赋
四言古诗
五言古诗
卷二
七言古诗
杂言
卷三
五言律诗
卷四
七言律诗上
卷五
七言律诗中
卷六
七言律诗下
卷七
四言絶句
五言絶句
六言絶句
七言絶句上
卷八
七言絶句下
卷九
铭
箴
赞
解
辩
乐语
夀词
春帖
疏
卷十
跋
卷十一
斋醮文
祝词
节辰致语
上梁文
诗联
卷十二
乐府
卷十三
经旨
策
卷十四
传
记
卷十五
制
表牋
卷十六
碑
卷十七
书
启
卷十八
序上
卷十九
序中
卷二十
序下
卷二十一
字说
卷二十二
祝文
卷二十三
祭文
哀辞
卷二十四
墓志铭上
卷二十五
墓志铭下
墓表
卷二十六
行状

[book_title]卷一
钦定四库全书卷
闲居丛稿卷一　　　　　元　蒲道源　撰古赋
雪轩赋【并序】
延佑四年余与牛君楚臣同官于翰林国史院始获相识君京师人宰相知其贤而有文以白衣辟用授国史院编修官未几求去余私谓从君游者检閲宋文郁曰第语牛先生云今司文柄者徒欲得君之贤以为此职非责以朝夕奔走期会姑少留得俸金以给饘粥可乎文郁以告君曰蒲之意甚厚然吾以早衰不能勉强非不乐此职也但食人之食而不事其事吾不为也遂决辞余闻之深有愧其言暨余承乏国学君使人持雪轩卷求余序引余窃思君之取义於雪其必有深意焉今试以君平昔观之则夫雪之皓然一色皎而不汚者庸非君之洁乎其掩秽覆瑕者庸非君之有容乎其倏然而集忽尔而释与时变化者庸非君之出处乎若夫为?麰之瑞则君之孜孜讲学以善及人者可知矣至如天葩缤纷匪雕匪刻作止疎密飞舞之态而其文章之妙天机所到非有意而为之者似焉宜君之以雪名轩而识者亦以为然也向所谓贤而有文与其翻然而去不以穷达累其心者於兹而益信噫君子乐道人之善而欲播于歌咏者观此有以识其大方云既以为之序又从而赋之
牛君楚臣以雪名轩太常陈子悉着于篇而又徵文于余也余掇取陈子之所弃者以为言方其玄冥用事白昼将夕严风乍止同云坌集天花散坠弥望如一飘然而入吾之户忽尔而缟吾之室余乃掩关退处蛰坏其居萧萧骚骚鸣吾竹牕之纸皎皎洁洁映吾棐几之书怳虚白之渐生渺俗虑之絶无当此时也或倚蒲团以听其声或据槁梧以观其色神魂洒然而昭苏肝胆以之而莹彻如生乎鸿蒙之世与浇风之悬隔如独立万物之表脱垢氛而超邈此伯夷采薇於西山求仁而有得而顔子躬四勿之训已私之尽克之时也欤噫微斯人而与言啜茗饮以冲默
四言古诗
赠宗石泉相士
石以为甃泉居其中尘滓莫染渟滀涵空粤有道人了然双瞳览物无遁与泉则同气色显晦骨相穷通我亦何心尔赋斯容挟术见访奈予已翁水落石出一笑相逢
五言古诗
送邓明仲之察司书吏
邓生乡曲英行业雅修整遇事胆轮囷折衷言骨鲠匹马走京师载笔上台省椟玉正求沽囊锥初脱颖相望五千里寄声问幽屏去秋鲜鞍马过我情味永谁知离别久复此游从幸一朝忽徵诗遽以行期请云承宪司檄欲往亲簿领青云有余地白日无停景满意取功名归来娱定省
张教授盆池石山种梅
曲江安静退闭门但却扫精心砭□余颇复事幽讨巉嵓一拳石爱惜如至宝种梅於其巅硗确费天巧殷懃十二冬要看花实好傍人笑我痴我意真自保南枝氷的皪今果慰怀抱无劳叹春迟似比蟠桃早吾闻橘中乐不减商山皓况此大观中觌面即蓬岛何须穷弱水垫没死枯槁持酒寿先生一醉洗衰老
次王仲礼九日感怀韵
佳节成虚掷怅如损百金秋菊夕可飡徒为楚骚吟独有渊明家足以供幽寻渊明家所爱兴同无古今眼中人岂乏然各怀其心所以子期没伯牙应辍琴东篱景依旧白衣奚再临无酒须谋賖涤此尘埃襟谁能起废会庶令朋盍簪
九月十五日李子文席上佳节若为酬分韵得节若
书生时时愁富家日日节乘此闲暇时不饮何怡悦樽前三四友年少文愈杰新诗落笔成句句皆清絶酒来不须辞要使頳吾颊
菊节过六日友人邀小酌我时适无事来意已不却宾主情况熟笑谈应自若欣然具肴核不丰亦不约沿溪共徘徊秋景正萧索留连兴未阑野鸦啼日落
逸题
駃騠千里心奔驰追电掣一朝羁维中不能前跛鼈士生天地间出语比稷契岂知与世谬举足便差跌当途烂羊封空谷白驹洁胡弗事谄谀苦自完气节曲肱陋巷贫炙手权门热行藏道所系去取今已决倘佯复何为歌咏自怡悦惟知诗语工遑恤生涯拙
闲居纪事二首
客从长安回叙濶访邻里貌悴於去时因而问所以客悲向我言此行幸脱死长安遭饥荒食尽到糠粃升合贵不赀珠金何足恃凌晨出求籴于于如栉比暮归持空囊菜色皆相似老弱困且羸行随墙壁倚邨墟向昏黑剽掠羣凶起咸云田中麦苗枯无雨水今年如弗收炊爨当易子予闻重叹嗟祸及乃至此八政食为先周书寓微旨天下苟有饥稷思若由已梁惠战国时民粟知移徙一夫不获所古人心愧耻如何填沟壑遽忍立而视此邦麤偷生唇亡寒及齿嗷嗷食口衆身不亲耒耜今朝听此言徒增惊悸耳
古人制昏礼所贵在人伦冠笄年既迈受币方交亲後世虽偷薄十中五犹遵如何至今日彛典俱湮沦男痴已合配女幼皆成姻安知虑夭寿奚暇占吉辰媒妁走市井鼓吹喧城闉百年祗仓卒大事为因循问之何遽然诏云选佳人传闻至太甚意失非本真正道难化俗讹言易惑民於初苟不慎其末弊将臻寄声秉钧者风俗何时淳
送齐府判北行
北风天欲雪欵枢君话别袖出诸公篇意不容我缺蹇余适丁艰离况转悲咽情深讵可辞政美难悉说君才信更綀民瘼亦究彻正论当风霜始怒终见悦侯邦居末僚用未尽施设颇闻求闲局此行计已决谋此行云善许国奚自洁况今访落初求治正急切肯将栋梁具小用为扂楔秉钧方得人此语宜中节
送府史窦彦立迁奉元
蔼蔼府中英夫谁可屈指窦君长安人衆论共推美气和更敏才志锐方壮齿留胷无芥蔕出语有纲纪一朝过我辞试问其所以庙堂新立法为吏互迁徙简书迫程期信宿不容止门当道途旁所幸还乡里闻之心惘然别绪纷莫理一杯送归鞯一言赠吾子人生重名节不义深可耻青云路虽高欲致由践履去去宜勉旃好音行洗耳
次德衡弟韵五首
古道不可作转觉浇风长人心所去就但与时炎凉燕石藏十袭连城遗路傍汝贤乃迂濶汝直成狂徉世味鼎一脔人争染指尝伊我澹无虑箪瓢身世忘处汚奚害洁视变皆为常彼哉声利徒末路空皇皇
羲和破凛冽可爱固其宜晨兴盥漱罢茅檐与相期晴光乱锦绣口有难言诗温然寓天理令人荡邪思苦恨白昼短忽忽光隂移冬者岁之余为学当及时礼乐三千字他年对丹墀
万物长养极归根以成冬四时只如此郁郁南山松犹人内主敬外貌严而恭肯随桃李花娇靓为君容涧壑老不悔工师非愿逢
用心欲刚明为学贵专静人之不已知於吾奚所病风月自清闲篇章足歌咏钟鼎与山林从来各天性其肯枉尺寻获罪於前圣蓍龟无庸决去取予能定
古人进道心如水朝东势滔滔昼夜间欲已而不已明德与新民颠沛必于是吁嗟朱子没道统谁能嗣年驰志弗立岂不增惊悸学而徒为人固非分内事区区斗筲才恃彼词锋利
简德衡弟戒饮
人生有秉彛尤物害之极麯蘖本致和为祸亦云剧夏后防其源遂见疎仪狄周公戒淫湎作诰何谆悉大则国政隳小则家业失甚则遭戮辱否则成痼疾书传之所载历历记畴昔如何後来者乃循覆车迹吾弟颇涉猎岂不增夕愓忆余自童幼杯杓素所嫉无何人强勉颇亦开涓滴当其下喉时恶药与沙砾方知酩酊中特赖扶持力苟若轻放肆野马恣奔逸闻汝以此戒令我喜折屐虽能勇于始其末乌可必莫学醉伯伦妇言非所恤
饯杜仲正经历美解东归
脱屣兰省掾曳裾莲幕宾胷中自水镜笔底皆阳春面无喜愠色口不臧否人余事及文翰出语清絶尘佳篇屡贻我玉唾光犹新寒斋坐移晷倾写见情真瓜期遽云代归意浩无垠渺渺关山路皑皑霜雪晨留之不肯住握手但酸辛後会知何时别离宜自珍
题竹雀图
昔闻丹穴雏栖梧而食竹要看五色羽辉映森森玉岁晚不一逢黄雀乃见辱此君初无心汝得暂栖宿
寿甫教授徵余文漫成二首
人生天地间分定不可移得亦胡为喜失亦胡为悲我今两俱置顺适了无疑惟余乐善心蚤夜以孳孳我本空疎人虚名谩惊俗外夸实未充内省恒自恧已然知奈何勤学补不足庶用期寡过慕荣非所欲
赠雪梅相者
天爵人不修妄意希富贵纵然貌可取其中复何谓道人慎许可更当穷本原子游裴行俭予乃无间言
赠月轩日者
月轩挟术游言论非剽窃星筴相命书一理皆贯彻为人推祸福脗若合符节岂比浮夸徒枯中但饶舌
寄太子宾客王山木
公昔解郡绂汉中久盘桓江山发令姿草木有荣观逸兴超物表清辞落毫端而予等燕雀何幸随凤鸾闲居侍函丈议论惊层澜或时举玉趾乘兴看药栏优哉聊卒岁俯仰天地寛胡为召檄至去住处尤难义有不可辞促装对金銮储君得正士学问资甘盘固知神明相获遂寝食安恨无飞仙药使我生羽翰一往见顔色晨昏奉清欢
题田氏寿母诗卷
啜菽胡可乐列鼎胡可悲盖以亲为心贫富安足移田君伟男子母老鹤发垂立身掾冬官禄养谐心期金巵献寿祉彩服为儿嬉慈顔自怡悦堂上春熙熙八秩又四稔康宁殊未衰晚福方川增会当庆期颐
题袁氏忍恕堂
袁氏敞华构而以忍恕名求诗发其义为子且细评治家苟不忍触事成乖争待人苟不恕施舍违常情痴聋可作翁和顺无操兵立心务寛绰絜矩皆方平同族欢弗问在邦怨奚生朂哉事斯语千古垂芳声
陕州卢知事服阕从仕
忠孝欲俱立在人良亦难归养失委质出仕旷问安进退求一可重轻察两端见危当致命处常易休官卢君佐戎幕陟岵时长叹岂以升斗禄而忘菽水欢挂冠奉甘旨具衣适燠寒爱日既云久号天复呑酸终制始从调国光再来观识面询所履敢为武弁看资尔事父敬葵倾寸心丹庶完终始节令名垂不刋
额森特穆尔承旨先茔树碑
堂堂开府公接士如不及天教长词林声誉何洋溢收罗得英彦灿若瑚琏质载笔登銮坡赞助诚有益念切知己报此身宁自惜矧兹武穆王帝室勲业岌诏许树丰碑文章烂星日君行从所主光彩动乡邑便私非素心相事无遗力岁晚期斾还扶摇看抟翼
题泣麟图
孔子不得位麟出非其时感而作春秋絶笔亦在兹拭面固无取心亦含深悲麟名自此着圣为百世师彼皆草木腐此独日星垂仰德罄终古不冺惟民彛
萱春堂
寸草至微物发生待春晖惟人有此身岂不感慈闱育我顾复我须臾无暂违教诲至成立获此食与衣罔极恩难报竭力犹庶几三复郊也句余情重依依绯衣两昆季纯孝知所希有赖宪幕贤扁堂乃发挥令我抚卷叹遥瞻白云飞噫欤微斯人吾谁与同归
题雍氏通玄类证续编
为医本济世不善或费人弗学亦云已学则穷本真有生罗衆疾伤寒最危身隂阳及虚实务要识所因毫厘少差失生死分夕晨雍君业难素授若岐黄亲类证着续编张门有忠臣百问指诸掌条理细敷陈刋之使行世信无夭折民斯人用心溥奚问越与秦始知天地间通贯乃为仁抚卷重叹息我志何时伸
送翰林沙知印之武州倅
沙君西域英言动安且详久矣被推择登兹白玉堂日与羣彦集职恭持印章年满当补外五马分辉光岂惟我志得要覩斯民康异时树风猷无愧汉循良
题何氏孝友义士诗卷
人生天地间万殊一本原由亲洎疎远施有隆杀恩我观曹溪何衮衮来庆源相承尽积德仁念心所根四世弗异爨一家无间言孝养厥父母友爱于弟昆波及颠连者为义勇胜贲平粜救荒歉出赀周嫁婚黔敖食饿者翳桑命能存病药死给榇衆善难具论余力宇仙释并列孔圣尊上表祝厘恳敢随俗趋奔声名达渊聪褒诏如春温彼哉嗜利徒欲蔽灵台昏既自厚封植复思穷并呑私吝守愈固岂思同化元题诗重叹息不觉辞已繁要期引勿替传之子若孙
题林氏义井诗卷
寒泉天一生苦恶其性死譬诸人之身涕汗弃物耳惟余玉池液漱咽内充美海滨斥卤田鹾司所经纪民聚井味恶远汲汗流泚林君丞于斯人渇视犹已积诚致恳祈濬地泉涌起冽寒异寻常烹餁倍甘旨捐金具塼甓砌甃护崩圮绠罂四骈集老稚悉惊喜满慰尘土心挹彼仍注此昔君因岁荒施粟救乡里乃今兴惠利隂德重积累既收勿幕功名记千百祀
题僧石隐诗卷
道本费而隐似无乃真实放则弥六合卷则退藏密求其所以然了不见形迹师从读书来此理谅能识身行京尘中名隐聊自适天地如许寛岂求石罅隙蚩人莫说梦不必深致诘
题许鲁斋慰狄子昭亡子书
圣学继者谁本朝许文正诜诜门人中修短孰非命向来慰亡书今日深起敬细观遗翰墨满纸皆情性
送逸姓氏还奉元
忆昔寓京日所接罕可人裒然有奇士充赋来西秦金鍼五色线黼黻期补纫知者喜收录如磬获泗滨当年行辈中齿发尤青春天马不受羁海犀能辟尘九载此重觏喜色含津津赠我移兰篇辞翰俱足珍臭味既云同千里犹比隣还归有公论主人方肃宾
谢蔡参政惠寄甘州枸杞
来自酒泉郡殷红色尚新去家不食此远寄住家人住家人老矣独爱芳甘味欣然亲解包咀嚼感珍惠
春晚山茶始开示德衡弟
山茶本冬花憔悴遂开晚侪辈鬭芬芳已独尚息偃及兹春事深渥丹始赫烜参列姚魏前正色无婉娩因之观我生平昔匪骄蹇衡门自栖迟临老遇摧挽朱紫皆少年迹亲心自远华颠岂怀荣田里幸得返功名船上滩岁月轮下坂抚树三叹息岁寒同缱绻
壬戌五月一日题所赠扇
小惠乃人为等此一扇材大德天地功及物无边涯摇时热暂去停手热还来早晚秋风至洒然心目开
为扇解嘲次前韵
朱明天地炉得此解愠材知君力所及如我生有涯但当录小善勿遽期方来朂尔竹帛功相兹橐龠开
菊栏边金钱盛开
黄菊未开时金钱为前驱顔色颇同调节操乃尔殊地产富百镒天质成五铢鲜明宜露洗黯淡愁霜枯芳姿甚可爱药品时亦须连茹多或厌滋蔓久难图不以时湔沸恐随凡草俱体弱虽自植头重还相扶
闲居丛稿卷一

[book_title]卷二
钦定四库全书卷
闲居丛稿卷二　　　　　元　蒲道源　撰七言古诗
为西轩先生赋冬日葵花【并引】
丁亥岁十月西轩先生园中葵花忽开诸君子皆有诗愚谓葵虽凡卉然诗人尚其有倾日之义且常开于盛夏今反见于冬何耶抑亦为主人负尧舜君民之志而处於幽闲之地其畎亩不忘之意未始少衰为发此祥或庶几其理可得而推也因为诗以献诸先生且以识一时之事云
飞霜万瓦方皑皑西园蜀葵何为开余爱此花当盛夏满眼旌节森亭台芳心见日常倾向依依有类朝君状古来风雅托草木屡遣诗人劳意匠穷隂闭塞成严冬忽惊散火氷雪中世间万物冻欲死独许凝笑依墙东旁人省见皆咨愕余将以理解其惑西轩先生花主人此祥有为非虚得主人抱负经济才合居鼎鼐调盐梅祗今白发置散地瀹彼伊洛传将来乐天知命年七十岂以用舍为忧怿惟余尧舜君民心至老不衰犹宿昔对花洗盏寿先生先生有意须当倾愚虽不敏亦非谄作诗聊颂肺肝情
贺白良甫兵後再聚【并引】
白良甫子善卿兵後四十年死生契濶今复再聚作诗以贺并钱善卿之行善卿家属在忠州欲先挈之锦城然後迎其父为菟裘之计
香山先生已华颠老去无儿真可怜一朝有客拜牀前顾之不识谁使然殷懃欲语声哽噎眼睫泪迸如流泉忍悲细为剖根原自昔普疑飞兵烟子南父北各分散屈指经过四十年但知骨肉成死别岂意今日皆生全我初闻之玉堂仙抚膺击节宵不眠邓攸隂德竟无报仲孺遗体知有缘趋庭诗礼絶复传事出意表宁非天问君忠州盍言还云挈妻孥锦水边迎我双亲归老焉甘旨奉养俱团圆感君纯孝真可贤终始更愿心常坚因合墨卿书之牋会有三叹读此篇
送周羽士
仙翁出尘貌奇古紫阳真人应乃祖功德方升居下土亦知上界多官府神游八极隘崆峒一双青鳬翔汉中玄都笑指心怱怱万里还随鹤驾风
仲春十三日大风雪
两日东风何作恶横将桃李花吹落阳和歘忽变寒威晓来陡觉春衫薄纷纷扑面飞虫乱细看六花惊雪作须臾眼界失旧观玉殿琼林起沙漠细思节物恐差谬始信化工难测度初迁乔木悔新莺久屈重泉愁尺蠖仰天致诘不我酬运会果谁司橐龠便当努力战客隂一扫晴空开六幕
与汉中道尚书吏
古人世利莫能诱千驷万锺不屑受至今凛然有生气名字烜赫垂星斗彼虽富贵德匪称一死真同草木朽尚君结发从簿书妙选已居风宪久持身信若璧无瑕遇事何妨衣浣垢朅来汉中两见之循视初终自操守愿言此去加勉旃仰止前贤期尚友
题南褒草亭图手卷【并序】
褒邑之东宫曰玉虚旁有溪园地形爽垲仲岩道录取乾坤一草亭语意诛茅构其上西乡令絅斋先生李进臣为写此图大尹山木公及名士品题成巨轴故并及之
君知上界足官府故葺衡茅在江浒离喧气象接鸿蒙昭俭规模存简古玉虚连延清境同胜地雅属仙主东西日月自萦绕高下乾坤时仰俯晚山苍翠鸟知还秋水空明鱼可数沉香富贵走太白浣花岑寂留工部神游八极初不羁税驾聊须憇兹宇絅斋一见心目舒老笔淋漓注风雨流传文士争品题短韵长篇聨绣组牛腰诗卷固不恶尚惜奇观堕尘土
送廖通判亨甫解职归秦
廖君虽曰黄冠流颀然特出衆罕俦践履道行清而修姓名久已登瀛洲宗师令作汉中游掌判羽藉三年留平心待人不忮求冲德应务知刚柔一家无间谁操矛九折弗历何摧輈鹤长鳬短非我谋孰居无事生赘疣以此缮性诸缘瘳爱君不置况为仇一朝告别催行驺黄鹄高举攀莫留浩歌把酒纾离忧他日有怀元丹丘
赠龙岩上人草书
韩云浮屠多技能祗今复见龙岩僧高闲怀素去已久肯向死灰求续灯手追心慕忽有得笔底涣然无滞凝云烟结暝鬼神泣雷电索怪蛟龙腾悬崖百寻泻瀑布老树千岁垂寒藤铁为门限自兹始但恐纸价相仍增我闻雪庵亦工此好事往往输缣缯都城顔扁妙天下骤得荣宠非阶升龙岩更须追三昧无俾斯人专美称贺董宜卿得子又得乃尊拜汉州太守之信
丹山凤凰五色雏渥洼龙马千里驹春风年少董公子入掌英物初何殊闾里相传真盛事玉菓犀钱供利市兰汤浴罢锦?濡颐颊丰盈胎发腻自慙汤饼先得尝续补新诗书弄璋君家好事重并至此儿赋命尤宜良查查乾鹊噪庭止一幅亲书来万里开缄预报得官归到家便有添孙喜玉牙珠颗娇嘤咿乃翁开顔笑熙熙飞腾它日姑置之万金难博此一时
寿德衡弟
春风来处元无迹但见梅梢氷的皪腊醅沽得亦自醲满注梨花浮重碧眼明见此两清奇便欲一醉哦新诗侧闻鴒原传好语借此为君称寿祺
题赫舍哩总管夫人贞节卷
柏舟清风能启予世虽相後如合符平生不失岁寒节健妇果胜大丈夫繁华一洗脂粉气萧闲自有琴书事国家恩泽不负人已见门楣刋大字
送瓜尔佳多罗台同知
守能清白行无碍肥马轻裘亦何害内实空疎外示优褒衣博带良足羞人知翩翩贵公子谁料胷中藴经史倅州出手聊小试律已知人俱可纪7
国初忠靖为功臣其子作牧龚黄伦孙今卓然乃如此世泽既久弥光新愿君植志不少屈洗眼青天看横翼我穷无锥有此笔能为诸公声伟绩
送吴闲闲真人
天风吹衣雨浥尘卢沟晓别诗境新石梁雄据天下津羣峯迤逦西北垠草未点缀生精神骄马驻足车停轮纷纷追逐皆朝绅相与祖饯为何人闲闲嗣师方外臣貌虽老氏心儒珍恩许还家寿乃亲翁媪年皆八十春饶国启封降丝纶上尊分赐光禄醇道旁见者咨嗟频此行岂为思鲈蓴觚棱远瞻恋岩宸青云我亦忝致身先世赠典蒙深仁但恨不及生存辰因君此图泪沾巾
送巨德新郎中之蜀省
白头相见又分襟遥指坤维出禁林依水泛莲三省幕饮氷餐蘖一生心行装虽谢馍糊锦束带犹横错落金抚蜀赞襄谋素定过家荣耀渥殊深乡民戴白欢争迓先陇焚黄怆曷禁报国不将知己累如君合向古人寻前驱负弩初何效远虑筹边夙所钦贤似严扬怀曩昔学同齐鲁劝方今里中试采王褒颂溪上聊追子美吟倘有北来驰馹使丁宁佳信莫浮沉
再送巨郎中
官历三省幕家无一囊钱玉堂方少憇趣装又西川忆昔从游童稚年别时青鬓今华颠相逢京辇倾肺腑恍若隔世俱茫然爱君真淳复通敏韩国援引同周旋帝心简在自潜邸呼以姓名称其贤此行赞画制全蜀迹未及到声先传剑关无险锦城乐忧欢分却西南天职思第一固邦本要使民庶沈痾蠲绥怀蛮徼得安静百废具举纲维聨兴学与荐士当务尤所先不羡十万矜腰缠不愿一日官九迁但期报国兼不负知己石有可泐心弥坚
题凖提菩萨诗卷
东坡当年笑罗什临死徒然求呪术岂如姑也得神授一念只已衆生疾莫非补陁弘誓深借口胜出方千金我虽未解浮屠法且喜能施济物心
卢沟桥苻氏雅集亭
卢沟石梁天下雄正当京师来往冲纷纷行旅半英彦掉鞅振策无停踪苻家介侧敞亭构坐对奇趣供醇醲虽云好客成雅集问孰车骑真从容
题承庆堂诗卷【孙宣慰家】
祖宗神武定九围先正以勤耀皇威于时善敇犀兕衣惟恐伤人与仁依一念若此福所归纪功三叶照常旗爵皆锡公世云稀他姓子孙或已微君家??犹光煇顔堂承庆要发挥开卷烂然盈珠玑如松栢茂充前徽籍用白茅其庶几
赠传神李肖岩
人生天地洪炉中形色散殊俱不同画师笔底要真似妙想乃与天机通肖岩後出独超诣睥睨衆史如儿童京师摹写富箱箧奇龎福艾多王公神情所赋各臻极千变万化无终穷遂为当代顾陆手足配向来褒鄂雄明牕副本得寓目起敬毛发森寒风祗今声价愈增重姓字已彻明光宫尘容俗状亦何者年齿未及先成翁既无开朗谪仙韵又无图画凌烟功君胡惠然肯相过坐对熟视心神融煤黳纸上略点画稍类云月犹朦胧须臾壁间出幻影恍若面映新磨铜人能肖吾不自肖内发感愧顔生红圣贤体貌等人尔所贵践履惟能充作诗荅谢肖岩贶但恨意远辞难工
题苗氏孝义旌表
昆季易世亲疎分祖宗视之均子孙譬犹树木散枝叶气脉由来同本根集宁苗止心悟此和睦族党怀深恩父与仲季生异居季没生理难为存代偿逋负犹未已缀离合异仍相屯迎归仲父抚诸弟一家生意春温温贤王嗟赏为旌表煌煌大书孝义门作诗称颂遍寰宇从今庶化薄夫敦
题云中郝克谦君让孝义卷
云中习俗尚豪武执德君无愧邹鲁事亲曲尽爱敬心送死何堪茹荼苦三年衰絰庐墓余化被乡闾非小补复辞旌表耻徼名谁道今人不如古
题孝则卫奉常诗卷
日卫尊公留漠北千里孝思初不隔一朝白首果来归俱庆送终情两获庭闱天许寿康宁子佐南省官详刑问安博得平安笑回顾颀然四宁馨
长庚书院
谪仙读书桃花岩人去已远余松杉李侯宦游憇此地絶爱境胜超尘凡买田意欲成卜筑垦辟苍莽观空嵌偶随计偕到京国尘土满马缁素衫白云老人雅相厚导以良策出至諴谓宜仙隐置书院名字不朽苍崖劖侯闻其言即许诺义气勇往先风帆割田四百充廪饩内视炯炯神明监要令菁莪助乐育岂惮草棘劳薙芟太羮玄酒知正味一洗旧嗜偏酸咸行看弦诵殷山谷有似春意开机缄千秋有客访遗迹刮剔苔藓寻书衔九日翰林薛学士出旧寄李述之长句次韵
翰林寓舍无往还所幸侍公函丈间日闻清论已足慰意外得失何相干兹辰雄篇肯见示要使诗社盟无寒忆昔在家逢九日聊应故事登高山菊萸且复继桓景丝竹岂能希谢安只今节物若无有但和佳句消余闲去家非同迫宛叶山川相缪工障隔晓来搔首望西南长风吹我萧萧发一杯莫为老亲寿良愧尚作京师客羁愁眼底可奈何忍看明日黄花蝶
题钱舜举画烟江叠嶂图
江山奇絶吴楚乡画史又与生钱郎钱郎下笔得天趣意象髣髴开衡湘浮空水光接巨波隔岸岚翠摩穹苍幽岩梵宫半隐见老树樵舍相迷藏中流一叶泛小艇远涧千尺横修梁山居熙熙自太古下视扰扰徒奔忙我来京国行九轨尘土眯目须眉黄困余偶作林壑梦归计未遂惊彷徨明牕豁然看此画便觉胷次生清凉何时拏舟径成往长啸振衣千仭冈
题中书掾王景先祖母八十诗卷【景先母与其祖母两世早寡】
孀居两世茹荼毒惟善处之能受福王家祖母八十余眼见孤孙今食禄兰省归来日未斜彩衣三釡清欢足人生荣亲固已稀何况诗书继芳躅
题吴城庙
维人依神神依人吴城之庙宜明禋禳禬祈祷不汝嗔水旱疾疫方颦呻应若桴鼓臂屈伸尸其祝者惟张君修完祠宇囊资贫金碧焕烂还一新为君徼福非为身黄冠济世知无因庶几以此为求仁
中秋日寄四川王克绍宪佥
秋风索索吹庭梧有美一人西南隅我欲致之路云远延颈搔首空长吁若人温粹天球质少日挟策游京都家庭诗礼固有自师友磨琢诚不诬紫芝眉宇消鄙吝黄宪度量难澄污声名籍甚满璧水羽翼还起飞云衢蚕丛持宪乏指使乌府迁秩劳驰驱鹰鸇击强虽所职麟凤化恶尤良图剑关连云固天险目可隔断心能踰今朝有客索诗寄老笔信手惭糊涂况当中秋月色好两地光彩初何殊举杯属君不可得梦寐倘能相见无
和薛秉彛冬菊二首
贞心自与竹梅友正色不知桃李妍孤芳後殿复谁右衆卉前驱从汝先天道循环纯不已生意几行霜雪里欲将此理指示人思我亲友看停云
花中惟菊存晚节不比凡蘂分媸妍可怜一种更杰出霜雪贸贸谁敢先先生爱花心未已妙选都入诗囊里分付此事今得人薛家有收词如云
三用韵和前冬菊
黄衣绿裳秉贞德天地闭塞无妖妍正如陶翁当晋季五斗弃掷知几先诸君佐命我独已酌酒嗅英三径里大书徵士乃斯人可惜美新扬子云
题李右丞明之孝感卷
君不见王祥昔日孝纯至鱼雀供养皆可致又不见董生召南孝且慈狗乳鸡来哺其儿李公视昔孝尤大瑞鹤翔檐亦可怪父误当诛请代之圣恩怜悯俱全贷无何母亦晦双瞳以舌舐之昭发蒙方其勇救岂复计一念诚实能感通天与其寿登九秩帝与其爵右丞弼惟天惟帝庸可报但守此志同金石祥曾有传董有行至今炜?存劳迹翰林诸公诗已多留待他年垂史笔
闻木犀香示德衡弟
木犀清芬何所似有如浩气塞天地羣芳馥郁虽可怜差等犹为一国士四时已爱碧团团着蘂黄金万粟攅天与世间香十日西风收拾上高寒
老人星寿德衡弟
煌煌南极老人星精气下降为仙灵俨然被服清癯形盘石兀坐松盖青金童玉女供使令神龟曳尾鹤梳翎鹿亦闯首如谛听随缘分贶裕斋庭裕斋起敬严中扃?檀一炷兼德馨锡以上寿仍康宁不用保啬飡芝苓默存内景黄庭经翁兄放言如建瓴拊掌大笑三千龄
题米孝亷诗卷
米君孝亷节独完教授乡里不求官养似曾参必有肉清如闵叔宁无肝玉洁制行风俗化柴毁执丧天性安高门何必事旌表锡类要使人人观
新麯米酒歌【梅隐先生命作就为寿】
骄阳行空势方烈刈麦农夫宁惮热天旋雷动飞玉尘雾渤云蒸成麯蘖麦秋方罢还揷秧?稏西风千顷黄腰?肩担行相逐共趂晴色催登塲碓舂糠粃光如雪汲泉淅米令清洁炊糜糁麯同糅和元气絪緼未分裂瓮中小沸微有声鱼沫吐尽秋江清脱巾且漉仍且饮陶然自觉春风生君不见渊明有田惟种秫醉里作诗聊自述又不见豳风十月获稻忙春酒介寿俱徜徉但愿年年遇丰稔更须三万六千场
杂言
题邓州宣差射虎图【时贡虎晴】
猛虎在深山藜藿为不采编须履尾非人能托喻而言至危殆况欲决眼取其晴无乃未得先葅醢伻来责贡将何如南阳太守胆满躯山间勇往蒐索见马上注矢弯雕弧一声霹雳射命中怒踊即仆挟乙无双珠入手电光灭献于公所供药需愿侯无狃此一举褒鄂龚黄当自许用之敌忾与除苛立收奇勲报明主
观王维画
摩诘本诗人精思诣元化绪余臻画妙遂方吴子驾写成高士奕棊图意态萧然各闲暇儒冠羽服对纹楸老僧傍睨诚可诧形如槁木心死灰岂识枰子有机擭抑亦至人聊自适肯效浇风生变诈历庚默计五百年一着指间犹未下樵丁不独烂斧柯閲世纷争几王覇乃知非人看画画看人今古滔滔等晨夜陈迹真成俯仰间如掣电光明隙罅宣和殿中曾宝玩品题愈重千金价当时内府收欲观谁敢借流落长存天地间在在护持宜有神物为凭藉
送李文鼎教授兼简侯伯正
关中耆宿儒比岁多不幸惟余侯奉常今始识文鼎青山匹马度崔嵬白发萧萧已垂领问其所事笑不言但云此行特造请政犹欲水沃渇焦不赴源泉目眢井欵曲询知盘谷孙文献风流尚修整春宵不寐闻鹃声晓起理装趣归程到家会我奉常兄莫将泾渭分浊清要期健饭保修龄九十传经如伏生
重阳被酒戏书多金謡
麤衣粝食留汝到华颠厚味美姝催汝归黄泉人言多金可治生我道多金只买死君不见儿孙笑拥老田翁姬妾悲啼贵公子
闲居丛稿卷二

[book_title]卷三
钦定四库全书
闲居丛稿卷三　　　　　元　蒲道源　撰五言律诗
寿赵经历
崧洛居中土人才自间生星躔动芒角金气与高明芹泮规模好莲帷议论清黑头长健在洗眼望云程
赠韩知事
近喜红莲幕人才又一新青春能奋达素节岂缁磷自恨抠趋缓多慙邂逅频诗成供莞尔聊欲话情真
饯洋州长官
监郡初交篆洋人遽索诗以兹无厌斁知昔有施为乔木百年在甘棠再世思青云前步濶稳驾未为迟
将至中山
中山何处是隐隐望孤城远霭青林暗斜阳白塔明韩苏名不朽辽宋恨应平策马长途晚风沙老客情
题禇监先明远亭
危亭择奇胜登赏寄遐观隐几月华入出门天宇寛面墙嗟壅塞坐井笑欺谩表里须同致休成两様看
饯禇监先
临行方识面未暇细论心但见求诗切从知好德深宦游应已久乡思自难禁莫把牛腰卷归装当槖金
偶书
入树秋风早惊心节序迁晚云兼去鹤凉雨静鸣蝉得句因新意耽书是宿缘平生爱冲澹何事亦华颠
闰七月十五夜月
玉宇明如洗银盘烂不收今年非闰月此夜即中秋名实难相副隂晴岂豫谋及兹清景好且为一樽酬
中秋雨次前韵
挂镜光何在悬麻雨未收不成千里共虚度一年秋剪纸无仙术藏樽有妇谋却将前日句饮罢自赓酬
乾州学正牟中行访叔于蜀
勤子闯幽石欣然识面初蜀天留季父秦地敢宁居正想成欢际应忘历险余明年归有约还为赴新除
月蚀诗次晏耕叟教授韵
满盈不可恃消铄暂成昏人心一时惧天眼万古存妖蟇尚逋剑饿虎方守阍言高无乃罪括囊取诸坤
不寐
不寐情尤耿闻更夜向深抚牀惊鼠啮欹枕厌蛩吟扰扰无穷事悠悠未了心华胥真乐国合眼试追寻
挽凤翔马氏贤母【马尝出粟济大德荒】
明德服大练文渊生女贤至今虽已远末裔尚依然子训严逾爱闺仪後若先岁荒蒙惠者洒泪遍新阡
洋州儒学正刘敏道得代归
设科时未暇学校饩羊存亦以循资例聊为入仕门羡君由此进求赠尚奚言勿以筌蹄看频将旧业温
题人庆八十诗卷
身是七朝民年登八袠春伴行鸠杖瘦介寿蚁醅新禄养孙能逮家居志得伸遥持玉堂咏归诧晋州人
题国子生张行修归养卷
不待阳城告归心勇决余祗缘亲向老岂为士怀居此是真知学应胜谩读书朂哉儒事业天报定无虚
送拜特穆尔之天台治中
西域雄豪远南州惠爱多茧丝非雅志襦袴听新歌仙境闲追访民情自浃和会因龎骥展回辔接朝珂
和秋谷平章上都寄示韵
公论何尝冺浮言枉自侵明公之出处善类以升沈导日功非浅回天力尚任於昭有神监偏烛老臣心独乐今司马忠诚世所推帝心元简在史事实优为此自隂存数余非我敢知愿公摅素志黾勉荅明时
晋宁房秀才下第
近閲宾兴士多君气质淳鷁飞虽暂退蠖屈定求伸勿羡囊中颖还轻席上珍三年姑少待鸣即看惊人
题汉州多胜亭
金雁亭边景难将一字褒江山虽衆美人境亦相高解绂栽篱菊开樽撷涧毛令人生远思声利等秋毫
题王仲寛余庆堂卷
谖草开偏耐兰芽植已稠安荣欣此日积累继前修惠迪宜逢吉勤耕乃有秋堂名非溢美微意要深求
送荥泽张县令
人说张明府胷襟自八牕脱身曹史局试手子男邦乐易民情悦公亷物议降会闻荥泽政前後号无双
题陕省都事薛君英好古轩卷
圣贤去已远义理存诸言笃信有斯人简册开明轩食寐或忘废朝夕恒讨论好而至於乐践履尤可尊
题庄氏见山楼
白眼憎俗物红尘远市廛高居得如此雅兴自悠然翠挹凭栏外吟成拄笏边相看两无斁谁似主宾贤
题刘孝子卷【生丧明业隂阳失母有父】
人说刘君孝供需只五行可怜书月蚀何害性天明血泪既哀死甘腴惟养生清时公论在门表足光荣
送刘宰之官温县
昔日亷能簿曾闻去後思悬知温县政不负冷官师制锦心优解鸣琴化易施民安即循吏何用更求奇
送胥秀才赴云南教授
诏下开文治君归得教官读书酬雅志旋斾诧荣观勿以居夷陋当思称职难方知误身者初不在儒冠
送人赴教官【逸姓氏】
学职无卑小能弘亦在人升高须自下温故可知新勿慕囊中颖还轻席上珍他时看成就一振旧衣尘
送刘彦让山北宪史
俗吏固不可腐儒良足嗤明经先植本读律贵知时还自士林秀陞从宪府宜更将清慎字座右作箴规
送人之宪史【逸姓氏】
读书期有用出仕愧无名擢自儒林秀陞陪宪府英持身先玉洁用法贵衡平万里云霄路权舆在此行
山西宣慰司扎巴经历辞御史不就
顔色未颇识声华今蔼闻栢台辞要职莲幕赞奇勲惠及山西道才空冀北羣更兼忠义节仰答圣明君
题江南医者王道人卷
荆国来芳裔草庐为序文清修真不忝许可固宜云玉筯臻神妙金丹脱垢氛地行仙亦乐何必蹑青云
题节妇贾氏传
刲股已亲病髧髦垂我仪九原如可作百岁以为期皦日言犹在秋霜节不亏子成门有表天道岂无知九月十八日黄菊始开时且禁酿谩成示德衡弟
苒苒秋事杪幽丛花始黄直须凋衆卉才许见孤芳重露洗金质严风吹绿裳陶翁如有酒何日不重阳
走笔与德衡弟
茗椀忘言处相看俱白头情知天下乐各向意中求鸟语彼能解花开春自谋寓形霄壤内俯仰亦何忧
阳月十日旦起示薛生
深得闲中趣何求身外名晨香生净想午茗涤余酲习气书难舍风光句偶成天公於我厚自用岂宜轻
食苦荞糕
谷中偏早熟济歉未渠厌农舍勤相馈盘食得共沾羊肝堪比色蜂蜜已输甜苦尽甘来语於兹亦可占
偶记少时小年能缀文诗
彼美谁欤子崭然早见称缀文当世有惟汝小年能稚齿为星凤清姿秀玉氷聨章成脉络缉句合规绳颖悟过长吉推扬自少陵可怜东鲁客头白短檠灯
闲居丛稿卷三

[book_title]卷四
<集部,别集类,金至元,闲居丛稿>
钦定四库全书
闲居丛稿卷四　　　　元　蒲道源　撰
七言律诗
上察司亷使二首
栢台声望久闻亷骢马西来得具瞻正笏垂绅存大体奋髯抵几走羣纎官无饕滥威风凛物有生成化雨沾勲业共推家世旧凤池平地不须占
自任当今舍我谁敢将直道进匡时事来肯避风波恶判重宁闻海岳移相汉韦贤真有子兴周姬旦岂无儿赤心报国遵家训忠孝方能两不亏
宪副王公重到兴元
骢马西巡又隔年袖诗两度得趋前翰林风月文章手宪府氷霜政事权出语无疵皆白璧消闲何物止青编声名霹雳惊天上已听喧腾万古传
送梁君章【梁因兵失姑後得于兴元景氏团聚後复回临洮】
最怜姑侄鬓俱华兵後相望道路賖几载睽离应有数一朝团聚喜无涯归心又逐秋风起别後那堪晚日斜樽酒平安须满饮马头西向是君家
代送梁君章【去岁君章子先见姑】
贤郎去岁省姑还今日亲行冒险难觌面共嗟成白发认声无复识朱顔潇潇牕外鸣疎雨历历灯前话故山终拟移家居汉上暂归不用唱阳关
史继甫录事司典史
千载明时获遇遭丰姿挺秀气尤豪华峯秋隼精神紧溟海风鹏羽翮高政美自寛烟火禁才长聊屈簿书劳期君腾达兴门閲不愧春秋一字褒
赵和之寿
庆源初发自玻瓈流派深长未可涯教子义方无愧怍待人和气亦谦卑良辰又际悬弧旦佳境浑如食蔗时五福寿惟仁者得垂莲千岁饮芳巵
丁录事之仕
白发参军赴任新欢声喜气满城闉老成练事明三尺烟爨安居乐四民宴室香凝松入梦公庭讼简棘生春寒儒共作斯文贺释奠今秋已得人
座上寿邓明仲
汗血权奇志已遒駸駸殆欲度骅骝可人玉树丰姿秀与我金兰气味投一脉斯文知有永寸心天爵在能修祝君具庆年年好直着班衣到白头
闲居读四将传有感
宋鼎中迁仅未亡奋然四杰擅鹰扬江东已幸开新主河朔终期复旧疆时相奸邪工沮挠中兴事业竟凄凉至今凛凛有生气三复遗编为感伤
亢府判宅落成
美哉轮奂照康庄盛事争夸昼锦堂魏证枉教移帝殿姚崇何苦住僧房青云路稳莺迁好画戟门深燕寝香不特新居为可贺克家犹喜见诸郎
觉和尚庵赏白莲
氷雪肌肤出淤泥伶俜寒影照涟漪晓风浮冷梦初醒夜月婵娟清更宜未要露浓垂别泪先看水滑洗凝脂陶诗近体惊儿女大笑庐山远法师
寿邓载之
深喜安居托里仁获从宾客贺佳辰眼前秀发班衣子堂上康宁白发亲和气自应浮寿斚行年更为数灵椿直须酿取如渑酒剩醉梅花十月春
郭某席间赋
喔喔晨鸡唤梦醒牕衔好月壁衔灯宦情嚼蜡淡无味世路登天吁可憎十载飘零都是客一廛寂寞静于僧调羮事业无劳说深谢诸公愧不能
察司陈知事【次翁斫云陈先生之子】
生迟不见斫云翁嵇绍昂昂有父风设榻宪台为上客扬旗诗垒作元戎读书素负匡时志正已应多及物功今日朝廷用贤急早闻催赴大明宫
和史儒首重九韵二首
篱菊花开却为谁最怜不负九秋时兴来惟用诗篇遣吟就喜将尘砚吹但有金英浮蚁醁从无玉斚捧蛾眉犹胜杜老伤流落谩忆茱萸赐一枝
龙山故事始於谁岁岁登高定此时菊朶满将头上揷秋风从向鬓边吹酒狂不管欹乌帽诗好还须让白眉寂寞东篱两寒蝶翩翩犹恋可怜枝
饯蜀宪佥王元亨
一柱西南尽力扶已教余子愧非夫归来衰絰终忧制岂料丝纶到倚庐畴昔宪纲曾整顿此行蜀道不崎岖春风骢马经过处父老遥知识故吾
饯曹侯之宪使任
税驾侯藩尚未遑已闻西宪促提纲眼前迳路从来濶度外功名不用忙麟凤固知非搏击豺狐未信敢跳踉旁人莫讶春风过凛凛威棱看肃将
与学士刘希载二首【时为采访司至兴元】
照人丰度絶纎埃黼黻皇猷得异才简拔正为今日用巡行快覩使星来胜栽桃李清英满力剗荆榛公道开愿借飞仙一丸药不忧弱水隔蓬莱
向歆经术自渊源召入承明藉讨论已为文盟执牛耳肯容晚学造龙门异时但慕声名重此日能陪笑语温尊主庇民知有策更将谘访答明恩
和耶律奉使寄山木公诗韵
两公姓字彻穹苍随处棠隂蔽芾凉许国肺肝同皦日忧时鬓发各微霜德星共喜来京国太史应占聚古梁更有翰林同唱和鼎分文阵各堂堂
上耶律左丞二首
扫退隂霾日正中天心方责太平功临轩遣使非常例为国披肝乃至忠万里辽东惊鹤至一朝冀北见羣空岂容闲袖调元手黄阁还归眷倚隆
昨宵李合候星躔此日轺车入汉川乌府旧曾称铁面凤池到底是青氊霜髯忧国遽如此月眼看书尚了然六辔谘询有余暇锦囊定赋纪行篇
送马教授美解东归
学与时行不悖差况兼才器出名家太羮玄酒有真味璞玉浑金无点瑕一再话间官秩满四千里外客程賖晚成看取文渊器莫对秋风重叹嗟
贺瓜尔佳副使弄璋二首
忠靖公家世泽存况君积善更培根相承自合緜瓜瓞必复行看在子孙岂为中情怜络秀已将英物许桓温北堂盼彻今初见肯避含饴哺育恩
一念初萌病涉忧天教熊梦称心求海中仙果原迟结掌上明珠岂暗投丹穴有雏还得凤青渠留语果骑牛【君以嗣故出钱为桥王青渠临终以骑牛祝故及之】君家汤饼初开局衮衮从今莫厌稠
总判覩佛光于鸡头山次韵
鸡头孤耸翠连空雌伏羣山独让雄须信地灵光有异定应人到意先通幽微更出三纲外真妄端生一念中懒我无由看奇特晓牕拥被月华东
送赵君锡之秦州吏目
十年为吏困无赀平昔操存便可知精悍不妨身短小笑谈足了郡支持宗资主诺应多暇仪狄裁书且暂辞赠别一言君记取莫教人作腐儒嗤
寿任寿之
清远堂中酒泛巵森森兰玉照阶除论年孰与诸任齿尚德优为一县师芹藻漪漪春泽满桑榆恋恋夕阳迟相望两舍难趋贺谩遣书奴为致辞
赠月轩日者
胷中珠纬自分明月满秋轩夜气清静处要将身体验说时奚尚口纵横立爻演画皆臻妙候色占年亦造精知我生辰宿南斗一诗何惜送行程
送王茂先赴宪府选擢
临事刚明接物和眼中如子岂能多清流已许优充选公论方知久不磨畴昔稔闻仙注籍此行何异士登科离肠饮罢宜催发不用骊驹更缓歌
挽任寿之
前辈凋零叹晓星可怜配月独长庚梓州家世余文献华屋丘山隔死生年及耄期夫复憾葬从古礼足为荣缅怀清远堂中像东望潸然欠一行
饯杨同知任满西归
道傍笳鼓记迎新又作长亭惜别人千里畏途成雅俗一言寒谷变阳春朝廷有意归杨震父老无从借寇恂金印此行如斗大西还遥望使君尘
寄张允济宪史
脱身府史簿书丛荣选西台得钜公立已立人施有渐读书读律用无穷高风举翮孤骞远何日掀髯一笑同莫惜横霜案头笔常题数字寄征鸿
挽赵伯范亷副
一门卿相自蝉聨揽辔君方志慨然忍见黄泉埋白璧不教清庙奏朱弦霜寒鸿雁行新断日暮骅骝路莫前絮酒只鸡何处奠西风哀挽寄灵筵
饯太子宾客王山木赴召三首
龙飞天表廓羣隂小毖求贤正自今已分引年无仕志何劳新贵有知音询谘国论须黄发报答君恩亦素心休沐归来宴私第免教手足叹商参
星驰使传趣曹装北望觚棱上帝乡岂为一身辞溽暑要令万国变清凉燮和正藉盐梅味事业终归汗简香疎傅功成还有疏桑榆留取日余光
大经大法几能知愚陋从公稍质疑余事从旁观洒翰有时乘间获闻诗宠恩固与人同喜别恨情知我独私此去药栏谁枉顾碧云凝睇暮秋时
和竹轩道录见赠
绠短何由望汲深清诗为我涤尘襟虽披风袂投仙藉时吐天葩照士林偶尔笑谈成抚掌淡然玄默久忘心南褒自谓栖迟客谁识希声是太音
冬菊开於盛寒简仲章益友
陈迹东篱一片荒岁寒惊喜见鲜黄丛依径竹分将翠蘂鬭江梅让与香只道卓为霜下杰岂知更有雪中芳陶公已远名尤着可是兹花节愈刚
次竹轩道录桃接梅韵二首
曾是玄都旧日栽半生梦断却为梅蒸霞方艳依稀带傲雪清姿取次开佳实要期和鼎鼐瘦株安忍伐条枚老仙月下频吟绕岂为升章步斗魁
夺胎换骨雪中开尚有妖红浅晕腮芳树合供和靖绕仙根原自武陵来风过幽户传香信月挂横枝作镜台褒拂好花须好语主人况是足清才
寄挽李宅马氏贤母
半生自号未亡人素节高风孰与邻教子不将恩掩义推财能以富周贫风霜共叹庭萱悴雨露空余宰木春挺挺诸郎如玉立向来懿范更光新
节妇刘氏挽章二首
栢舟高表照城闉素节孤风久更新雅羡松筠坚晚岁陋嗤桃李再阳春敬姜恸哭深知礼谢藴清言自絶尘今日九原同穴处我知应不愧良人
夫天不幸早为忧白璧持身反见尤簪服从权期取信琴书适意复何求可怜桂逐秋风殒又叹萱随夜雨休留在兰孙一芽好莫将天道付悠悠
次韵答竹轩道录见寄二首
其一褒庄即事
稻梁饶足水边庄竹树因依野外堂诗老归来尤郑重邻翁欢慰絶厖凉犬能识主还相迓鸟解知名祗自扬久矣城居厌尘土解缨欲拟濯沧浪
其二冬日即事
消息应从日下来姓名知己彻丹台门前朝士争投刺炉畔麻衣但画灰白发莫言疎世味黄冠元自隐珍才闲中袖手搜佳句野马谁知本是埃
九月八日赋二种芙蓉二首
其一红芙蓉
丰肌弱骨与秋宜宿酒酣来不自持岂为严霜成槁质要凭初日发妍姿燕姬入画犹嫌陋蜀锦团窠未足奇独对芳丛寄幽兴子高真是遇仙时
其二转观芙蓉
露凉风冷见温柔谁挽春还九月秋午醉未醒全带艳晨粧初罢尚含羞未甘白紵居寒素也着绯衣入品流若信牡丹南面贵此花应是合封侯
赠杜亷访
豸冠谔谔尽英贤时论尤推尺五天身正岂容奸在侧法行能自内为先迅雷掩耳嗟何及明月当头照不偏正际元贞求治日可能持禄但图全
录事司廨宇新成
不费公帑不敛民眼中轮奂一时新编氓亦喜司存定胥吏何忧转徙频戒石有铭槐共古公庭无讼草留春从今宴坐观心处余庇须教溥及人
贺杨世英治中新除
两省声华着望郎归来未许便韬藏青天宝墨下新宠白日锦衣行故乡曾捋虎须非苟合得伸骥足更奚量四书尽有工夫在仕学从兹道愈光
送李道录
德业清高体性纯玄门三载博施仁祖庭稔听声名旧汉郡欣瞻气宇新识量不同凡俗客襟怀还是谪仙人明朝跨鹤乘风去日月壶中且自珍
寿李推官
爱重寒儒礼蔑加情知孔李是通家精金百链元存性美玉重磨本不瑕眼底云仍天有报樽中风味日无涯期君寿考如松茂老干苍髯阅岁华
饯王某入省椽
晋产英奇见若人紫髯郁郁照青春脂韦岂羡常情悦骨鲠须教正论伸不负相君平日顾坐令田赋此时均回辕早慰梁民望一篑谁能继後尘
饯齐节使入蜀
去岁如京乞水衡归来迁秩便专城自甘进取输英妙天遣功名属老成坐看蚕丛皆乐土肯教乌喙毒穷氓汉中遗爱人犹说更要西风送好声
饯王同知美解东归
眼中看熟几楸枰出贰侯邦信老成悃幅无华忘吏巧设施有道合人情归心梓里胡为切弹指爪期已及更筋力未衰时任旧且须黾勉助升平
和李之晦
书斋兀兀度朝曛载酒相过赖有君自为凡禽难比凤更慙莸草敢同薰七年旱渇逢甘雨万里风清破宿云芝宇瞻依慰平昔情知所见胜於闻
赠康案牍之任
年来案牍閲人多一见知君气宇和久向兰台推俊爽且教莲幕暂经过簿书事了无烦冗官长心闲得啸歌休叹功名尚卑薄为山覆篑即嵯峨
腊月八日王县尹寿【时监修文庙】
遗爱曾歌令尹贤未容投劾径归田泮宫宣力犹如已吾道诸公肯结缘晚景桑榆春尚好岁寒松栢老弥坚吉人为善天昌後两地云仍庆寿筵
赠张亷访回汉中时张见过
驺从传呼陋巷中忽惊御史驻青骢便教蔀屋光相照始信韦编道不穷感激肝肠明皦日笑谈牙颊漱清风今朝揽辔人应去漫刺何缘再一通
色目亷访与张亷访见过
绣衣将指到梁庭丰采峩峩见典刑白简久严晨案事青灯不废夜传经忽闻聨辔来卿月深愧衡门聚德星吾道自今增九鼎诗奴聊为表中扃
次张亷访见寄
事君无意复还乡此日明堂要栋梁鸾凤岂能称鸷鸟蟾蜍安敢望飞黄人欣霁月三秋满目送归云万里长更有新诗压元白章程未可议张苍
题开成路晚景亭
西邸葭莩意自阑不求荣利衆称难灵椿丹桂皆天理古栢苍松閲岁寒蔗本有甘因倒啖芸编无蠧为长看未能杖屦相从乐遥为先生赋考盘
与蒙古教授马良卿
澶渊名族伏波孙时务通明气质温兄弟白眉推秀杰公卿青眼合量论冷官随分三年满大器成名异日存未得相从见顔色寄诗徵取友人言
雨中走笔书
四集云容铁骑来俄然空际黶煤炱滂沱几阵江湖合霹雳一声天地开生意岂惟回草木烦襟亦为洗尘埃化工神妙虽难测也要调元得上才
宋录判仁卿祈雨有感
洁斋徒步陟云岑【一作穿云徒步陟崎嶔】闵雨知君用意深旱挹灵泉清似玉泽均农亩胜於金他年定卜为霖手此日端能简帝心禾秀秧齐成乐岁民将歌舞替呻吟
次王仲礼韵【仲礼生朝大雪次日诗来荅之】
惠我新诗见至情风檐披读眼增明祗知大雪袁安卧谁料长庚李白生先施固慙今日报後凋元有岁寒盟知君賸有如川酒定为来迟举罸觥
赠王秀才归葬二亲
秋风两鬓已华颠兵後乡书涕泫然桑梓归期寒复暑松楸寸念日如年滞留莫讶来何暮拜扫谁知梦独先亲旧此行成会语巴渝江上月应圆
耶律总管自西蜀还汉中
儒馆丹青气象雄诸生咸咏浴沂风永怀昔日成功最如见贤侯在眼中未问甘棠思召伯且先泮水颂僖公旧辕蜀道重趋谒满慰尘心喜曷穷
贺何提领开惠民局
岐黄至艺久精研霄汉飞腾正妙年深羡一朝膺宠渥岂知三世得真传民沾实惠仁应博亲及光荣孝克全从此大施医国手隂功阳报理昭然
代题贺延安李氏八十二卷
皇元七叶太平民八秩康宁见在身神理要教全五福妙龄稔说孝双亲【曾刲臂巳父疾又舐母目二载复明】桑榆门巷偏留景兰玉阶庭更可人遥想鄜延万家邑谁如李氏一堂春
闲居丛稿卷四

[book_title]卷五
钦定四库全书
闲居丛稿卷五　　　　　元　蒲道源　撰七言律诗
与蒙古经历
幕中郁有古风还画诺须教刺史闲但得胸襟清似水何忧簿领叠如山四书至味沉潜外三叹遗音雅淡间大器晚成天意在不劳惊讶鬓毛斑
与金州唐节使
少年交结尽名流气压元龙百尺楼曾出奇谋清朔漠更教遗爱及西州百篇囊有珠玑积一话胸无芥蔕留早晚汉城催报政定将兴学占先筹
饯张南发兵後求侄孙
泪洒鴒原惟一息魂消凤岭更诸孙崑山焚玉刼灰冷合浦还珠天理存跋涉可能嗟岁暮团栾犹及见春温当途果有成人美爱助须教薄俗敦
贺扈宰乐山亭
面对终南第一亭光芒时动少微星心闲老去稀华髪眼净朝来望翠屛拄笏雅知多爽气移文何用托山灵欲参静寿无言荅万古相看只麽青
晋卿参军美解
悃幅无华语最真慈祥融作满城春官期已代宁堪客乡思难裁正为亲秦岭云寒凝别恨鄜州月满望归人?谈曾美兹风土倾盖他年定有因
送谢书吏入察院
年来觌面记凡三倾写今囬得细谈吏习岂容甘窘束圣经似欲苦奇探置身清要期无负着迹廉能自不慙拟托梅花泥行色驿胥门外报征骖
与张彦雄典史
簿领生平已白头漫漫宦海叹沉浮久拚袖手闲中过未肯驰心分外求自昔事人惟直道祗今起废得贤侯不亏公赋舒民力赞画须看第一筹
白须一茎戏示德衡
世间?白成缁易髭鬓还能黑变皤万事尘埃常作恼一茎霜雪总嫌多倩人欵镊真堪笑顾我耽吟已被魔五五青春犹见此不知衰老更如何
和云南张参政韵
一泓止水湛天君妍丑须教物自分明月照开蛮徼地清风吹破瘴江云丝纶方重当今选竹帛终垂异日勲拟藉墨卿修刺谒自慙庸陋岂能文
盘盘襟量见夫君泾渭清浑次第分道德余光禆日月才名晚节际风云救时雅负姚崇志奉使曾奇陆贾勲会看德星明絶徼不妨清夜候天文
虽居畎亩不忘君行止难将一语分贫陋自甘门挂席明光谁奏赋凌云宦游海内宁容迹翰墨塲中拟策勲函丈今朝接余论我知天未丧斯文
同知祷雨殊应
去冬新岁旱堪忧贤倅精诚力祷求设次致斋先洁己出郊徒步为迎湫一犁甘泽应无负万顷来麰看有秋老弱免为沟壑虑定将何物报吾侯
麦针块底渇春膏旱暵经时土不毛致此精神何愧怍沛然甘澍解焦劳寸心巳自孚天意一饱端能及我曹欲赞贤侯霖雨手赋诗自笑乏风骚
石节使汉中改葬二亲
子平情事未能忘得告归来办歛藏问具直须如古制兴哀犹得似初丧便教阁雨深知孝不待移辰始克襄明日宦程又回首声诗聊为发幽光
与徐伯弘廉使
柏台兰省见清规廉问西来未及朞宪府宏纲方日举秋官召节已星驰寸心天地殊无愧千载风云自有时山泽癯儒虽乏用尚能歌咏得贤诗
身退明时重挽留肯将富贵自为谋才名应是世间杰心志当先天下忧鵰鹗击强犹易见凤麟呈瑞更难求此行台斗终须践海内沉疴庶有瘳
与郝佥事
人物当今比数中故家乔木迥难同释寃正得真卿雨疾恶方惊伯厚风忠义至诚知不负文章余事亦能工此行足慰斯民望但惜匆匆马首东
小斋容膝为谁开?喜分司使者来此日宠光生白屋他年盛事记乌台清风亹亹闻余论霁月溶溶絶点埃甚欲搜枯伸谢臆斐然成句不知裁
仲章分送双鸭以诗为谢
饲雏分食顾?盘黑白成花见羽翰作对恍疑王令舄能言新出陆家阑穿篱正恐比邻恼蒸瓠宁供好客餐思我且寛庖宰限堦前短足任蹒跚
次耶律奉使镇南楼诗韵
雄视坤维有此楼恍疑八表继神游山连秦蜀相邻际水接襄樊不尽头隂阖阳开增伟观月明风冷怯清秋百年豪杰登临处诗兴飘飘隘九州
寿西轩王先生七十
当代声名重泰山天教後学见衣冠老来已向从心悟闲里何忧致仕难松栢交隂同种德子孙承候数传安一杯满为先生寿宗主文盟閲岁寒
金州王节使惠茶【王因论盐法至府】
一缄云翰识谦和紫饼相兼厚意多惠我喜从金郡牧报辞愧乏玉川歌风生晓鼎清诗兴日永晴窗战睡魔岂止吾侪得真况更期良法论咸鹾
赵参政寄墨
子墨客卿新见归尚书贤相旧曾依人间钧宠怜寒陋天上台光接少微九鼎鸿毛真借重一珪玄玉烂生辉情知造物留椽笔勲业犹能为发挥
寿山木王国宾时縂尹兴元
早擅雄文直禁林晚年随处种棠隂一言恕得圣贤印万物生同天地心华髪元龟惟旧德紫?丹诏聼新音道山日月春长在且为梅花满意斟
与曹总管
鲁斋授受得精微已际风云见发挥平昔功夫该体用只今事业信光晖吏民与我倾心久人物如公屈指稀前日泮宫聆一话情知吾道有依归
饯雷豫
鼎湖龙去已踰年圣德神功付史编四海遗文须纪録一时妙选及英贤才华合起明光草声价曾依幕府莲东阁官梅春正好肯稽王事少留连
送金州宣差
当代雄豪磊落人一州蕞尔岂容身恩怀甿俗犹亲子礼貌儒生若大宾饱看江山三载满促归勲业一时新我言有证非谀颂曾问甘棠戴白民
饯赵总管之蜀省参政
江汉承流近五年荣陞执政入西川三朝再世忠诚着双相一门昆弟贤德量庙堂应不负勲名钟鼎更须传春风到处随旌斾坐觉坤维已晏然
贺大参赵公荣陞蜀省
先公忠孝有天知昆仲青氊复凤池荣捧白麻瞻北阙前驱画戟镇西陲宾僚共仰今朝贺父老难忘後日思收拾五年寛惠政忍教写入送行诗
巩昌城隍庙古槐【樛枝压屋修葺莫可郡同知祷於神次日樛枝已剪移置地了无声闻郡人美其诚感徵诗文以识之遂求予作因赋以寄】
古庙庭槐已十围樛枝压屋碍修治公输虽巧技莫展别驾至诚神自知静夜不闻声与?平明忽见剪还移威灵岂但惊凡目要索诗人为赋诗
御香至文庙
莫将灰冷叹斯文星使来添宝鼎薰晋邸祝厘皆有谓泮宫行事未前闻要凭明德通三圣已见祥烟结五云但说天功非已力二君不解代殷懃
赠武康杨吏目茂卿
簿领邅回两鬓丝三年州幕叹衰迟耽书癖於左氏传覔语工似唐人诗休惮朔风行役苦要看晚节复荣时宁馨好在长安久想为亲来出董帷
送桂时可教授
排云阊阖叩天聦名动朝绅一日中旅困五年非败北水流万折竟朝东喜闻鱣序恩初沛须信麟经道未穷却似当年新及第马前惟欠杏园红
刘君举迎母陕西就养
鹤髪慈闱暮景长岂辞王事不遑将簿书晓出趋西省?髓时归奉北堂余日固知当爱惜孤云无用更彷徨他年厚禄回乡里要着莱衣捧寿觞
赠日者朱月潭
朱子胸中五纬学古潭霜後一轮秋谈天有口逢清赏印月无心异浊流淅玉不堪江汉住挑囊又作锦城游临行苦要新诗句为问饥来煮得不
题赵秀才鸠钱赎伯团聚卷
父兮生我已归泉伯也为俘未出樊地下有知宁瞑目天涯无奈只销魂可怜孝子能承志所幸东人不寡恩故里团栾灯火夜此行真足慰亡存
寄德衡弟同僚子安贤友
我亦闻弦解赏音未瞻眉宇识君心脂韦肯与时情混铁石应知岁月深千里神交同晤语三年吾弟辱良箴得朋久向西南望何日相逢话续今
九月同李子文罗寿甫行城南溪上
溪水泠泠玉佩声沿溪路转忽川平襟怀鬰滞得开豁腰足痹顽时散行几树霜红明夕照数峰烟碧倚寒晴兹游胜友相酬和殆与秋光欲鬬清
与阿齐同知【时任兴元】
气如【阙】　貌敦龎胸次玲珑三八窗曾尽小心参禁闼合膺高爵贰侯邦民知恺悌情先得吏见廉明气已降宣化承流何所似溶溶新緑涨春江
送瓜尔佳权府赴幷州同知
平生践履用功深中岁名塲见陆沉万事已拚闲不问一官能与老相寻泾源盼盼?劳望汉水悠悠去住心後日征骖杳西北更期珍重保千金
送张知事任满回奉元
莲花幕下尽儒珍谈笑风流独数君归路不妨乘欵段簿书何足较纷纭与人有约泉边月同我无心岭上云此去终南定高卧好音时遣数相闻
送经历王元亨赴宪幕任
西轩老子笑顔开喜见鵷雏眼底来可是官程还有限又教行色苦相催刀圭小试趋莲幕书檄旋闻赴柏台清誉如今塞朝野谁云吾道乏人才
贺张尹新除【旧西乡簿】
除书捧读谢恩归脱却荷衣便着绯百里阳春能煦物九霄郎宿更增辉徵科有道追胥少聼决无私讼牒稀食禄固知男子事可能荣养及庭闱
与张録事【先任平凉经历】
吏能曾试幕中宾此日参军姓字新百雉肃清应奠枕九衢生聚少游民政寛定使征徭薄公退何妨笑语频近岁疲氓遭歉恶可无奇术弭吟呻
李子文得雄【子文集名南溪类槀】
掌上娇嘤玉雪肌怪来黄色喜生眉固知仙李盘根大却笑蟠桃结子迟稿类南溪应有托樽开北海更何疑他年拟赋高轩过定说君家緫角儿
次韵张仁甫见赠
窥窃陈编苦肺膓何殊鼠雀解偷仓自知日计成鸠拙况与时贤敢鴈行推激过高增愧怍陪从未久见循良泮宫鸣道须前辈如我空踈分括囊
与李緫管时之兴元任
卿月分辉领郡章手持天诰出鵷行五云佳气觚棱远万里先声姓字香密勿久参经国务慈祥小试治民方他年史笔标循吏未信龚黄独有光
次韵王仲礼【上已约出郊雨不果】
朋友如君气味投相寻一笑果何由暇中值雨惟思睡贫里逢春只办愁行乐忍令佳节负光隂不为少年留且看明日开晴霁拄杖从公到处游
德衡弟久患目疾昨送决明因有诗谢用韵以荅
久厌虀酸滑带涎此花功效敌黄连槐芽细细初供摘菊蕾青青未鬭妍风味更宜浓煮茗醺酣休说内装绵我今唱和须留着付与他时小侄编
与汪同知【汪左丞子?兴元同知】
三叶勲臣秉节麾生来官爵不忧迟贰车岂是淹留地弱冠聊为仕进基未报君亲心最急正当民社学兼资更期养就凌云翮复取青氊占凤池
兽炭
山林斤斧日童颠陶穴还将烈炬然已许寒炉供岁计更遭豪客损天全火牛爇尾终难遁雾豹焚身亦可怜争似绣帘金鸭好昼闲长吐一丝烟
题王提学曲肱亭
八咏南褒意未厌又看新榜照危檐不嫌疏食供清淡时复华胥寄黑甜霁月光风非俗物仁山智水得珍潜梦周老我今无复希圣工夫敢自谦
呈王西轩先生
耆旧风流不数人喜於函丈接清尘只应贺监知前世肯倚王维认後身万古长庚常配月一言寒谷便生春割鸡已枉庖丁具闻有祯祥到渭滨
送赵经历美解东归
莲幕雍容六见春簿书丛里得抽身笔端有药医民瘼囊底无金济客贫事与向时嗟势异谁於吾道最情真一诗不尽暌违意侧聼除音入耳新
送陈洪道【有序在第十九卷】
风骨翛然野鹤孤远游应笑泣穷途藩篱不限终闻道冠服虽殊内本儒晓揖清风趋孔里晴占紫气入殷都归来胸次应瓌玮未敢相看作故吾
上张佥事
面目春风铁石心堂堂人物重当今久闻珥笔司弹劾喜见登车出按临白璧温纯无少玷朱弦疏越有遗音不徒汗简留名字清誉先传满士林
送刘载叔归乡葬亲
天涯陟岵歛兵余泪眼惊看季父书二老重泉成梦後孤儿万里得归初欲封抔土心尤切难报终天痛曷如爱莫助之应重感一诗何惜送征车
别緫判忠翊任侯
悃愊无华更老成恬然随分即功名太羮玄酒有真味古磬朱丝非俗声汉郡每怀深仰德燕城不意遽趋程再瞻芝宇知何日聊藉荒诗叙别情
彦实道録职教汉中满代
剥落浮华一味真三年道侣敬如新此时正际棊收局平日方知德服人已办内丹轻岁月更将外物等埃尘归欤重访师门旧闭户萧然说养神
刘邢公庆九十应制
父子华颠一品崇古今四海罕能同贤良不羡齐辕固齿爵兼侪卫武公羊出太官嘉会腆鸠蹲灵寿眷恩隆小臣应制诗何取但愿年年拜下风
养老优贤圣主心三槐刘氏庆源深邢公黄髪封宗国莱子斑衣长禁林珍从忽闻恩有及宠惊自谓福何任定将拜赐宫壶酒寿斝今朝满意斟
寿秋谷平章
硕材扶护赖玄功已与明堂作栋隆江汉炳灵虽借重乾坤间气自难同勲名真似韩忠献寿考当逾郭令公更为皇家建邦本异时緑野乐无穷
此日殷懃荐寿尊祝辞富贵不须论春融定见丛稊发阳复端由硕果存臧逹忠言宜有後栖筠相业会传孙桑蓬准备为弧矢佳气葱葱集庆门
周南翁待制奉母归鄱焚黄
仙路瀛洲已快登两封一赠死生荣庭闱垂白康宁福丘壠焚黄感怆情鄱郡江山如有待潘舆里巷共欢迎告归莫作怀安计远大须期异日程
赠茶刘先生【东海人有疾者饮以茶愈故名】
安期曾授枣如瓜更有通灵石鼎茶能使膏肓奔?子却愁名姓动京华新泉活火随缘计明月清风到处家仙道由来先济物岂甘朝市博烟霞
题曹溪应真图
妄身当日已成空幻影谁教落画工折苇浮杯皆佛事降龙伏虎尽神通朋侪十六缘尘外世界三千变现中我亦逢塲聊戏墨何须直待嗣宗风
挽天师留国公
留侯华胄复封留学贯天人孰与俦爵以上公膺宠数年违中寿返仙游百灵长护家传剑一代空惊壑徙舟耿耿辅元心未巳玄宫应共祖师谋
妙龄惊悟读儒书正一宗传不怪迂感雪呈祥银锡印退潮为害铁书符无心更欲居浮世有子还能嗣远图玉兔仙翁成约在梦中骑鹤上清都
题祖生求母诗卷
盗起黄华发祸几祖生五岁失慈闱泪如积雨几时尽目断孤云何处飞三十年中劳遍访数千里外喜同归始知天理符人事孝感曾无间显微
题某氏生封母
明时盛典世难逢庆集慈闱喜气浓子历官荣供禄养天教寿嘏及生封鸾书优渥颁恩数象服尊严称德容积厚报丰知未已嗣今申锡看重重
送李元章赴县宰任
东溪玉润见名郎稔住京华仕太常已惯在庭观礼乐仍须试邑课农桑持身有道廉为本恤衆无他惠是方陕服古来称召伯异时遗爱似甘棠
闲居丛稿卷五

[book_title]卷六
<集部,别集类,金至元,闲居丛稿>
钦定四库全书
闲居丛稿卷六　　　　　元　蒲道源　撰七言律诗
题曲阜张善甫隐君八十卷
年虽及耄气精明杖屦逍遥享太平九老图中新行辈一编圮下旧家声里仁幸自依先圣乡饮应多拜後生况是堦庭映兰玉世间此乐足为荣
送客省副使豫章冷敬先
楚材晋用昔曾夸况复车书正一家有服在僚瞻日月何心归隐老烟霞高桅緑涨行期近乔木苍烟故国赊文献风流知未冺江西宗派浩无涯
题胡景清求母辞官归养卷
母子天性磁石针可怜海北与海南弱龄已为值兵散此日应劳泣血寻万里双亲徐氏镜百年一片寿昌心辞官诏许荣归养孝行从兹照古今
寿豫斋王大学士
清时名德细推排海内於今数豫斋官历圣朝凡四叶泽流家世自三槐人间胜日居仙府天上文星近泰阶红颊霜髯真寿相川增坐见福无涯
政府曾闻力恳辞瀛洲雅志得逶迤正人一指为公屈吾道寸心惟上知智若?龟深自晦寿兼松鹤远难期瓣香袖里仍留在不为南丰更有谁
送秦岩卿云中迁安令
妙龄秀发入词林载笔优游岁月深人谓秘书为有子我知美邑得无心折腰且就陶潜米试手须调子贱琴戢吏爱民为急务京畿咫尺听佳音
题关中某寿母八旬卷
今代还推孟母贤天教无恙得长年八旬更数身逾健五福能全寿最先晚景天书加宠锡诸郎云路尽聨翩殷懃朝贵题诗什与作关中盛事传
赵待制求赠梓人高天祜
前代公输孰与俦高生匠手擅名流斧斤如向风中运规矩还从法外求天上宝宫时幻出人间金帛价争酬文章老我知何用休说能修五凤楼
赴召过益门镇望宝鸡
数程危栈束苍崖渐喜峯峦两翼开人语乍惊成巷陌马蹄方试踏尘埃隐如城郭周原峙浑带泥沙渭水来借问宝鸡何处是居氓遥指鬭鸡台
初至京城寓居言怀
道途奔走四千余憔悴京城僦屋居晓逐时英登舘阁夜因羇梦到乡闾将衰敢望功名显临用应惭学术踈落月孤云天一角眼穿谁为附来书
题孔邦彦妻赵氏节行卷
早年艰苦百罹逢夫也云亡子悯凶但有誓言维我特岂无膏沐为谁容天留岁纪今踰七春满孙枝又见重素志初非望旌表要期无愧若堂封
题达实特穆尔大夫所藏王维画寒林晓行图
野景荒寒霜意边踈林僵立势参天定应画妙王摩诘故着诗清孟浩然驴怯小桥鞭不动风掀危?整还偏官闲老我叨君赐红日三竿尚昼眠
题某氏寿母八十卷
鹤髪慈闱八十春眼明紩线自能纫贤郎秀发五枝窦家法严齐三相陈金母年龄天上籍玉堂人物坐中宾都城盛事皆传说亭育端由圣世仁
题节妇某氏卷
闺门雍睦礼无亏妇德乡闾足可师一旦我仪天遽夺百年心事死为期养姑亲爨尸饔日教子挑灯旋绩时晚岁双珠尽光耀华旌不负柏舟诗
和秋谷平章示内弟韵
自携书剑出茅斋纳纳乾坤入壮怀雷电龙渊随变化君臣鱼水喻和谐阐明公道皆诚服杜絶私门胜力排却是人间要霖雨山中未许去藏乖
又
治民敬事凛如斋先圣微言要永怀异议只从三尺谨同僚休失八音谐官闲农务宜敦劝讼简衙兵勿用排自此修程无滞碍端由轮辙不相乖
送李彦长西台御史【阎靖轩壻】
来迟欠拜靖轩翁欲识翁甥复燕鸿偶尔台评能见用翕然士论快称公腾章会听言时弊揽辔行看振古风秦蜀疮痍一昭洗始为不负读书功
送孙和伯西京宣慰副使
度外功名本不忙忽传有诏拜龙光一门爵邑神川郡两世春风昼锦堂此去条章宣上意向来父老识文庄浑源乔木人曾说难似君家得久长
送京师学正郑棐下第还家
博带褒衣气吐虹褎然欲试读书功禹门方逐鱼掀浪宋国俄惊鷁退风不见色间形喜愠果能度外置穷通请看赴海源泉水曲折虽多势必东
和国子博士刘损斋喜雪韵
谢庭柳絮起因风模写虽工恐未雄三白兆祥皆帝力六花施巧竟谁功仙家迥出尘嚣外治世都归粉饰中莫谩相撩吹入鬓秪今衰飒已成翁
题具乐堂卷【为陈尚宾修撰赋】
金昆玉季乐如何恭友相承意不他既识天伦为最重应知日用莫非和堂中我自埙箎奏世上谁犹布粟歌试看春风紫荆树今年花比去年多
题祁真人写真卷
神观超凡本是仙一尘犹有世间缘圣君贤相逢嘉会玄教宗师嗣正传他石屡攻增莹洁洪罏百炼愈精坚虚中已悟无为理归路松风正洒然
赠医官靳善长
术精能获十全功名列贤王荐剡中为相为医分职异活人活国用心同逶迤禁籞追先逹度越时流齿上功莫作区区方技看似闻吾道亦深通
寿额森特穆尔承旨
分茅胙土世臣家开府门崇纛与牙曾历紫枢参宥密复居玉署占清华棣聨芳萼辉相映梅趂和羮味已嘉拟颂岱宗称寿祉向来鲁颂不须夸
送河南省检校某之任
声誉喧传表着间暂辞东阁未容闲倾心汴省来何暮分手都门去莫攀但得胸襟清似水宁忧簿领叠如山会看检校成功了早晚丝纶听召还
贺秋谷平章得子
玉作隆颅贯伏犀天教後得且先迷庆源固合来兹计外族何殊出自齐子姓幼能知指李轩名今已验生稊直须办取如川酒要为明珠洗却泥
天上麟儿入眼奇怳然记昔梦熊罴始知仙李流芳远不恨蟠桃结子迟积善在公宜有後助欢於我可无诗肯堂气质虽云美养正工夫在此时
送文璋甫陕省都事之任
华胄遥遥潞国来照人仪表亦雄哉文章自昔虽能事勲业於今要硕材陕省谋谟资密画秦民疮痏重堪哀知君胸次多奇策和气春风力挽回
寿程雪楼学士
天生元是玉堂仙游戏人间五百年南斗文星应合避北方学者未能先燕毛乡饮当居上鹭序朝仪合在前多幸不才蒙荐引斐章为寿得夤缘
挽忠庵刘万户【尝窃父於狱战殁於云南】
仁不遗亲义急君公兼勇知胆轮囷挺囚窃负谁无子?阵先登我有臣瘴雨蛮烟虽战殁秋霜烈日与争新立身大节惟忠孝岂意颓波得此人
挽集贤文学士【文天祥子字学山】
忠节前人着大名天教有子嗣家声集贤闻望期他日过隙光隂了此生痛惜朝中余旧友还归江左但铭旌嗟予虽未瞻芝宇闻说风猷亦怆情
题温州宣差德政卷【名拜特穆尔】
温郡贤侯识未曾剸繁治剧有奇称抚摩凋瘵恩尤厚搏击豪强气益增君继龚黄知不忝我非元白颂焉能政声今已闻京阙会听天书早晚徵
贺王国元新屋
官资富润了生涯新敞高闳气象嘉栋宇已看施藻绘阶庭正欲植兰芽肯堂肯构知贤嗣闻礼闻诗亦故家善颂愿师张老祝长教人屋两俱华
贺秋谷公赠崇德应奉诗韵
赵子能诗雪满簪知言秋谷最为深便教价重连城璧更觉声如掷地金味向静中时自得境逢佳处独幽寻晴窗展读兴三叹不意还闻正始音
次张子文韵
故人尺素叹沉鱼久客常情念秣驹五亩?知归计好一生元向宦情踈近因信自乡关至又报冬来雨雪无我亦怅然怀旧隐不须更待和诗余
挽龙虎山提点张沧州
凤凰诏下始沾恩龙虎山遥已断魂人事限成今古域神游跳出死生门定知紫府功应满空忆沧洲号独存好去江南一函玉翠崖深处斸云根
应制寿赵公王彦举八秩二首
四朝人物数耆英八秩开祥荐寿觥诗贺仰承天子命身闲仍占地仙名松椿定副齐年祝桑梓谁如赵国荣玉立贤郎亦卿列公生不枉得长生
素履秪勤孝与忠青宫羽翼记前功年登八秩家居乐禄视三公帝眷隆内使宣恩同湛露词臣作颂拟清风一时富贵知多少晚节能全孰似公
追忆山木王文贞公【因公初度有感】
忆公昔岁尹兴元此日宾僚盛绮筵曾领梅华添寿斚更磨松剂写吟牋音容已作今生隔言行终贻後世传饱食却惭忘所自偶因欹枕泪澘然
张编修子文年五十得子
蓐方择吉问医师已获骊珠慰渇思助庆将开汤饼会得官正趣简书时年迎周易大衍数梦应斯干小雅诗客里值儿初度日无菑长命祝嘉辞
送白云平章致仕归白云山
道明国体学宗儒接武夔龙赞庙谟日昃退休黄阁早雨余归去白云孤千金趣卖为供具八咏流传入画图命氏进阶隆宠数常人出处似公无
寿赵总管
汉郡年前举寿巵天教此日会京师容顔视昔初无异精力方今尚有为禀德我知真宰辅增光谁似好门楣四朝耆旧康宁在国论谘询未可辞
送吴闲闲真人
玄德真人领教宗一时清贵齿羣公问安日报双亲健上寿天教八袠同饶国并封荣莫及庄椿齐岁福兼隆一门盛事诚堪贺不惜题诗在下风
题梁恊葬亲後得子诗卷
梁生昔未葬双亲夜泪涟涟腐席茵马鬛成封泉下稳骊珠呈瑞掌中新子平既已申情事伯道何劳虑後人遥想成隂多宰木贤郎楚楚一时春
送王某之千户任
古来名将尽儒流右选君今得与俦况际武功皆帖服何妨文雅恣优游官资奚啻千夫长骨相终封万户侯莫为此行增感慨貂蝉元自出兜鍪
送田修甫甘肃省照磨
识君倒指十年余一味清贫宛若初自陕至京怀旧历出台入省喜新除一鞭明日催飞骑尺素何时定得鱼客里自怜还送客不妨握手暂踌躇
贾致道监修京师庙学诗卷
圣朝天下一戎衣文治方隆万世基巳集大成新庙学更崇首善自京师元臣力赞应谁似工部贤劳不巳私欲识贾君奚取信後人请读辟雝碑
送郭干卿归葬
与君龆龀汉中居入学聨翩共挟书一别到都谈话际细思隔世梦魂余松阡马鬛封应切兰省鵷行迹暂踈岁晚迟回倾肺腑我归亦已卜春初
题王世贤旌表卷
死事两函忠义骨零丁万里负归来泥行露宿悲寒野雨泣风号掩夜台事母至终尤尽礼闻兄已乏复通财若人此日能章显端使民彛啓廸开
送谢敬叔之云南教官
知君文献有渊源岂独风流晋宋间积德百年根自远登科两世桂曾攀冷官乘传方南迈温室颁恩看北还吾爱吾庐欲归去少留迟子道家山
挽夏可轩【夏真人父以子恩封学士拜命而卒】
乡里闲居七十年曾经海水变桑田诸郎儒业俱传素一子仙科独悟玄文舘有光兴白屋可轩无憾及黄泉秪知门外方来贺谁谓堂中已泫然
题延安李氏贺八十二诗卷
富贵康宁畀自天君能好德更为贤几人如此享全福八秩岂惟多二年倒指乡中稀行辈牵衣堂上见曾玄词林有笔难轻许敬老何妨赠一篇
寿秋谷李平章【延佑五年十一月一日】
胸中浩浩渺无垠智数何如一味淳贝锦纵成萋菲巧珠旒难眩是非真吉人寿考惟天相盛德光煇与日新底事勤拳苦祈祝斯文元气在公身
送赵子敬平章之蜀省
耿耿孤忠结圣明羣言力诋不能倾方参国论还持宪既掌纶言复镇京分省新加金虎重去程旧识碧鸡名腹心一旦劳宸虑召节旋闻到锦城
向曾赤手掣鲸鲵桃李何言下自蹊帝座正期星拱北蜀天还见月生西琴无余蓄师清宪锦不为荣慕稚圭谁果留行深爱惜酸咸异嗜固难齐
和霍思齐接驾
六军严卫抱珠璠晓发冲开宿雾寒象辇尘清千里至龙顔喜动万人看践禾屡戒畋秋骑献果争迎住夏官自愧涓埃无以报敢辞奔走候仪銮
扬厉铺张大雅诗纪功颂德不求奇两都全盛有今日千载遭逢无此时龙驾远同虞夏狩羽林杂用汉唐仪近臣护从归来喜饮至满斟金屈巵
送光州成知州
闻说光州太守贤宁辞朝籍抚民编虽云有禄二千石肯取无功三百?燕市春随行色动淮流日共政声传恫瘝正望龚黄药莫惜圭刀使尽痊
寄陕省蔡逢原参政
禁林风采动羣英国学师模蔼盛名苏子文章妙天下阳城忠孝诲诸生蒹葭倚玉吾何敢舟楫杭川孰与京厚禄故人书不断十年满慰别离情
蔡见和前诗至复用韵寄之
明时西顾倚耆英实惠非求赫赫名但愿人皆箪食乐宁教我独甑尘生九天宝墨欣分陕一旦徵车恐赴京矫首凄然东北望无因倾写向来情
题敬山诗卷
北窗自作山中梦南国真逢梦里山不比楚襄因嗜慾拟随谢守共跻攀奇峰已隔江湖外拳石长陪几案间敬字终归仁者寿公年虽老尚童顔
寄盐运使王君贡
京师分袂閲年深不意荣除送好音调鼎定为他日兆生财且尽此时心舜城风物供新眺汉郡烟花入旧吟两地相望难晤语空斋郁郁抱尘襟
题王士敏副运时省斋
敬能直内此心存不逐纷华向外奔政要惺惺明理慾岂容兀兀度朝昏反身固【阙】希曾氏笃力情知过孟贲顷刻工夫无间断修途端造圣人门
题吕氏火後屋存手卷
仪真有客近传闻佐部廉平昔吕君亲老便为莱子养屋成不负退之勤譆譆出出灾难避默默冥冥理自分可道祝融无具眼从教玉石与俱焚
题紫阳先生故居诗卷
当年吾亦爱吾庐身後宁容老氏居精爽自今还旧观斯文终古见遗书虽无嗣世能传业赖有当途为表闾【阙】是中行真义勇我知过者但欷歔
挽秋谷李平章二首
往来徒步走神京导日天教作启明朱邸既升黄屋贵苍生始识白衣名两封大国虽为重三入中书未足荣定难崇文相真主甘盘旧学独峥嵘
一舟也会弄烟波事有难为可若何涕泪仰头瞻北极梦魂开眼悟南柯用人谁解当年意取士仍循旧日科磊落勲庸无复纪令人愤懑寄哀歌
寄和运使王君贡
久矣斯文叹陆沉迩来不意听韶音两篇都是清新语一片深知故旧心华髪残年良足慰青灯永夜独微吟海鹏东去双飞翼对坐琅琅写我襟
己巳何茂实山庄
天开地辟有佳处须待智人方见几一把茅茨真得要四周风物总知归雨晴峦嶂名工画霜晚沟塍衲子衣林表云端烦指点不妨极目到残晖
南冈胜处结团茅四面峰峦涌翠涛坐卧都教收好景往来不复厌长郊心田乐为尘嚣静眼界寛因地步高况有主人偏好事更能置酒具山肴
丁卯赋杏花
旭日东墙老树新一枝迸出许多春娇儿稚女生来好袨服妍粧聚不匀紫蜡光凝初点蔕丹砂力尽恐成尘诗家自有如神笔安用徐熙更写真
与德衡弟论诗书以赠之
松姿鹤相两臞仙閲世都过七十年得意江山元有助放怀风月自无边古今膏馥奚从匄伯仲埙箎孰使然天与吾宗真乐在大家心会口难传
病起示德衡弟
两颧高耸目眶深短髪蓬如不受簪博带褒衣惟我甚陈编坠简复谁寻瓠肥可爱难同昔松瘦能坚继自今血气已衰余习气晓来欹枕尚微吟
辞陕西儒学提举闲居言志
布谷声中雨散丝晓窗浓睡正炊时春来暖透黄紬被老去甜归白粲糜仕及引年何况病官虽闲局亦当辞为予多谢门前客莫怪慵夫应接迟
宋待制父子璋年八十二封京兆伯
积善由来获报丰吉人方寸与天通贤郎已陟乌台贵神理应怜鹤髪翁五爵登三荣亦至八旬逾二寿兼隆世间孰是无亲者泚笔题诗喜意同
咏雪三首
腊後春前正欲求天心人意似相谋六花半夜将平尺二麦明年占上筹神理定偿忧国愿圣明真得富民侯作诗纪实非虚美谁为传闻逹冕旒
斯民一饱复何求三白能为久远谋簌簌寒声随晚籁蒙蒙隂气暗更筹麦肥是处遮黄壤人足豪家比素侯寛得九重宵旰虑远方无路献前旒
贻我来麰副夙求天教滕六预先谋夜窗听响初鸣纸晓砌探深已没筹客寓吾乡称乐土农歌此瑞属贤侯须臾见睍还消铄檐溜淙淙若缀旒
题双峯王氏卷
家学渊源久益醇绪余才出便惊人双峯自号存丘首两辟皆辞重席珍身已归全无愧怍子能嗣业更光新芳名合载连城録秉笔伊谁继後尘
题西乡张明府佚老堂
明府辞荣乐道真襄山题扁见情亲忘言秋水心无累属望晴岚德有邻座上一樽今日计门前五柳旧时春殷懃为报升堂客料拟西风满袖尘
德衡弟馈石榴三枚
遗我盘中硕果三累累多子出包含光摇镜面丹砂碎冷结金茎瑞露甘一本同胞吾有感远条盈匊彼无堪夏花岁岁开时节莫忘重拈助笑谈
仙桃千岁又三三此果初花孕已含匀颗看来无?择异根尝处有酸甘蔗浆纵美色难比芡实虽多味不堪舌本乾时微嚼破对君应不倦高谈
赋?扇三首
夜义狞恶挟飞廉驱逐蚊蝇号令严更得此君遭柄用少寛其帝正司炎爽邦自可询黄髪除虐何妨奋紫髯髠首剥肤依见笑庶令人免汗流沾
剪叶裁绡价亦廉面虽洼椭性方严谡然绮席风生细忘却崑山火势炎无事笑谈胜麈尾有时惊诧捋龙髯髪皆上指君知否恨杀青蝇到处沾
清臞仙相伯夷廉火正闻风自解严倒着渔蓑能御湿伛为鲐背肯趋炎相看似隔年前面一笑还掀尺许髯伴我纳凉供雅具不妨席上雨来沾
题鄜州张使君汉臣母贞节诗卷
孀亲凛凛柏舟风自幼崭然已不同涵养果能成令器激扬应亦待诸公在官美绩传身後颂德佳章满轴中有子佐州还嗣业情知世泽尚无穷
题沁乡诸公同乐会卷後
乡里归休会故人却寻野服脱朝绅欢情不厌诗兼酒笑语奚分主与宾洛社流风今未减沁乡同乐意尤真画图题咏闲披翫俯仰还惊迹已陈
送何审道之韶州廵检任
为士安居不可怀出门前步尽无涯传家医术经三世发轫官程始一阶帆顺好风通泽国书应何日到山斋九龄生处休言远有志飞腾亦与侪
宝鸡县与雷县令值中秋
宝鸡濡滞阻湍流喜识贤明百里侯学道爱人君可纪乐天知命我何忧两家各有根原自一话都无芥蔕留别後相思渺何许年年须记此中秋
次素岩贾文起秋闱同考试见赠韵【陕省】
朅来秦地岂优游要试朱衣暗点头力主斯文惟旧德情知元气在中州清宵忽起家山梦何日还陪杖屦游别後有书能寄否碧天无际雁横秋
棘闱清论浣尘襟扫退淫哇奏雅音不恤从违諠俗议要期取舍合天心鼎彛陈列瞻清庙矛戟森严见羽林考閲已从公借重归欤三径复幽寻
九天充赋破天悭渐觉斯文古意还多幸长须为座主更惊伟节在人间得材应共掀髯笑为国难甘袖手闲数日陪从重倒指管中文豹仅窥斑
罗道録以事诖误至凤翔得解而回
玉虚人羡地行仙阳九相遭不偶然官府久知辞上界风波何事起平田向时公冶元非罪此日王骀幸获全益信圣朝寛大意更勤香火祝尧年
金钗剪烛【幼作】
歌舞兰堂夜色深烛花轻剪试钗金分开小凤双飞翼拨尽寒灰一寸心玉泪乱随红袖落蜡香留得碧云簪短檠二尺挑寒雨头白书生正苦吟
题李行简宪使锦城西墅
锦城西墅类盘阿酿酒弦琴适意多轩冕浮云庄梦蝶桑榆斜日鲁阳戈门无定客来同饮儿有新词许再歌老我汉南忘宠辱碧江烟景侣渔蓑
槐芽
樛枝屈曲走龙形无数新荑已茁青嫩色远看浮古陌清隂渐欲蔽闲庭蚁根初入封侯梦卵椀凉挑煮饼馨种德曾闻兴相业愿从萌蘖乞余灵
闲居丛稿卷六

[book_title]卷七
钦定四库全书
闲居丛稿卷七　　　　　元　蒲道源　撰四言絶句
题钝讷轩卷二首
銛锋不露鈆刀岂类盘错傥逢方知利器
文子呐呐啬夫喋喋勿观其言观其事业
五言
题太原郭宅张节妇
哭昼矢靡他抚孤勤亦至庶即此心安门旌非所事
题息亭诗卷後
静中含动意息处已生机寄语名亭者功夫在谨微
题东坡用蔗滓画小丘寒木
寒柯凋落尽断壠剥蚀余无心蔗滓画有象榴皮书
晓起偶书
血肉躯谁主惟心要在腔难求还易放非敬莫能降
题八景
古塔摽峯
亭亭古浮图谁识山藏寺远目见孤尖路阻无由至
憨泉灌园
泉有灌溉功憨名固不可主人智若愚辱汝暂同我
棠店霜晴
蔽芾逆旅侧夫谁思召公可怜秋向杪初日映殷红
石门晚照
斜晖挂林梢金翠射危岭倚杖独吟哦爱此桑榆景
白云隐岫
溶溶拖匹练霭霭没层巅无心舒复卷苍翠只依然
緑埜芳春
膏雨染郊原满目皆生意裴公有新堂能与乐天醉
菟村夜雪
梦泽今宜麦六花平地尺有忆令尹贤不见新蹄迹
埜山秋霁
冈峦界南服迤逦屏嶂列金气极高明岚光正奇絶
际戊午
人生固愿仕时有利不利与其进无成何如且藏器
有为
少日为贫贱非敢为人师朱墨置左右稍集里中儿
幽亭
乌纱一幅巾纹簟六尺牀无人竟日静有风终夜凉
六言
题百鱼朝鲤图
江汉朝宗于海巨鱼于此周旋却有群鳅推长我知理势当然
漫题
花下提壶劝酒桑间布谷催畊甚欲晴天行乐却因春雨关情
戏简德衡弟移菊
我有渊明旧癖兴来时遶东篱为问黄花何在尽随緑草枯萎
遥忆君家篱落霜枝露蕊争新拟乞数丛秋景恨无一首阳春
梦中偶得
昨日潜居白屋今朝拜赐绯袍金榜天门烜赫玉堂地步清高
赠月楼相士
眸子了然秋月胸中自有楼居高明既已如此风鍳乃其绪余
七言
与王同知
久传旌斾出咸秦引喙梁民渇欲尘今日承流真慰望须将膏雨入新春
十二月旦日南营探梅次韵
略得余闲便一来花神靳惜未曾开春风烂漫尤奇絶更费诗人探几回
读宋四将传【并序】
余读宋四将传刘錡李显忠死皆得正命魏胜战殁亦可无憾独岳飞功业於诸将中尤卓然者竟毙於秦桧张俊之手重作二诗以哀之
权臣通敌偷家贼奸将持兵养病医报国丹心惟自许身终不免更堪悲
提兵殄寇功垂就下诏班师事已非天遣封疆限南北区区空叹失时机
戏赠萤火
庭院深沉月黑时悠扬金烬不胜吹鼻端粘笑儿童劣却道囊盛是古追
仲夏望日郊行为王道人赋
沿溪偶话道人家素不相知便煮茶尘虑两忘谈笑好西山已报夕阳斜
乞芍药
闻道扬州絶品花牵风带雨破天葩铜瓶净涤求清供不挿青裙两髻丫
和赵君鍚题王仲礼壁韵
迅速光隂一旅亭功名不贷鬓毛青此身未入云台画半夜披衣望列星
癸未正月三日试笔
休嗤弄墨与团朱治世功勲尽有余传语管城毛頴士今年封尔作中书
春日同诸友登城
闲上高城发兴新东风力软不惊尘眼前有句何劳覔迟日莺花一片春
题王羲之凤墅续帖
吴山佳处梵王宫楼阁峥嵘出断峰不见子云当日字暝烟残照但闻钟
次德衡弟送芍药韵
天然滋腻不须粧红玉盘盂散异香收拾春光来慰眼恨无才思比王杨
贺扈宰先人愚轩
寒衣饥食静观书出处行藏与道俱若以世间奇崛看此轩端合号为愚
生迟不及拜愚轩髣髴名公大老篇不役聪明丧真实如愚今日是家传
与扈宰
心劳抚字拙催科用舍其如赋命何赢得在家勤教子知君天幸最居多
为学工夫有等科初时下手果从何寄声扈氏两童丱讲诵要精无但多
赠山泉相者
布衣睥睨几公卿犹着山泉隐姓名肯为臞儒作奇顾知君诗律未忘情
向人开口泄天机不管京尘解化衣归去却将泉照影商量今昨是耶非
唐知州梅图
画图髣髴见当时肯作秋山坐忍饥已为梅花成絶唱不应今日更题诗
西湖风物纵依然诗律谁能续断弦惟有孤山霜夜月照溪踈影记当年
覔竹
君家万挺碧琅玕乞我休辞斫数竿蒋迳多添风与月繁隂缺处更宜看
题侯子宁尧民乐社图
凿井畊田生各遂篑桴土鼓乐何穷吁嗟浇俗慵开眼今日披图见古风
斯民仍旧秪尧民田里胡为蹙额频消得东君轻着意放教草木一时春
题陈伯敬清溪鱼图
溜溜清溪玉様清?鳞如在镜中行何人写作横披看开卷萧然眼倍明
波光炯炯见鱼游掉尾扬鬐百自由莫遣傍人混泥滓却将竭泽一时休
次德衡弟九日以茰酒来贶
茰如蝇子攒头赤酒似鹅儿破殻黄馈我真成两奇絶为君大醉作重阳
和李敬夫雪中竹韵
凤尾摇空扫玉尘春蚕食叶静中闻不须乘兴访安道且独开樽慰此君
十月一日郊行书所见
新霜茅屋晓初凝旭日腾腾气若蒸墙下老翁闲曝背满前匍匐弄云仍
送汪得心相者
君观廊庙人应衆我閲江湖士亦多说号得心诚可喜愿闻所得竟如何
欵门一笑见于思袖出名公字与诗莫问星躔兼相术只消晤语已堪奇
次晏教授月蚀诗韵
狡兔但为三窟计妖蟇敢肆一时贪谁知所养翻贻患遥想嫦娥亦自慙
题金州望江楼
江汉朝宗万古流此身随寓一虚舟勿云信美非吾土却为登临感百忧
次仇教授西乡道中言怀
荆榛莽莽暗前村间有花枝弄好春谁料山禽解生事一声肠断未归人
二年鞍马真如梦一瞥风花又过春独向荒山苦吟咏不知歌笑属何人
花枝不管人为客笑向春风满意开忽忆寻芳年少事梦魂曾绕故乡来
题洋州土神祠海棠
一点芳心肯破悭恨无红锦护朝寒花如解语应须道多谢诗人着眼看
寄弟德衡时为灌州判
木瓜丸与川芎散脚气头风正所需闻说永康真地道频频能为寄来无
贺瓜尔佳服膺四十得雄
闻说骊龙百仭渊颔珠光彩动星躔一朝掌上殷勤看沃却尘心四十年
有种公侯元自贵无灾襁褓便相宜可人浑似鵷雏好会看云霄奋翼时
龙岩上人工纸罗扇
楮先生掌丝纶事柄用还须召此君且为苍生今日起相期解愠助南薰
楮先生上凌烟阁便有骄奢纨绮姿赖得此君来柄用端能讽谏进良规
题龙岩上人手卷
子母牛
老牛怜犊立欲乳阿童骑背箠且行我怒责童童不听翳尔独无母子情
蝶
粉翅翾翾喜弄风三三两两占芳丛不知偶向横披看疑是庄生一梦中
墨竹
猗猗谁墨此君姿数寸风梢具体微月落空庭看修影坡诗端解发真机
韩同知求雪意图诗
青山缟素远连空漠漠江云一色同画史翻嫌太愁絶故添茅舍酒旗风
雪意图诗助有神灞桥驴背总非真要知一片荒寒景试问华阳道上人
题岐山令田修甫弄璋卷
华筵曾坐绣芙蓉张氏门阑喜色浓此日合为汤饼客岐梁相望几山重
懿氏凤飞真协吉周人熊梦果徵诗从今便可令高户兴起田宗定此儿
题山臞相士卷
一双眸子了生涯毫髪宁容贵贱差符药有神兼济世江湖无处不为家
我真山泽一臞儒腐简陈编与世迂自揣头颅知分定作诗聊复赠山臞
题李唐臣愚斋手卷
役心用智损天真个里工夫自日新若把愚斋为实用先生岂是打乖人
涉世圆机不解为传心方策尽能知坐忘久欲希顔氏瞠目从教号絶痴
题骊山温泉
数语盘铭照古今後人为戒最宜深明皇果爱温泉好合洗当年嗜慾心
总判任侯梦中【任尝为凤翔县尹】
相别区区理钓鈎磻溪原是昔时游梦中晚节传佳兆吕望何须叹白头
题杜敬叔广微子画山水图
野水孤舟惨澹中无声诗里见元功却因今日广微子还忆向来忠愍公
题杨紫阳墨蹟後
世人贱目贵传闻惟有桓谭识子云不见紫阳身後事半缄诗草播清芬
题郑州【阙】　卿友于亭
一家雍睦祖传孙和气薰陶薄俗敦可道乡氓息争产忍持讼牒过君门
乔木枝多一本根春风三世蔚然存无庸专美张公艺百忍争如孝友恩
题节妇某氏卷
四十年前失藁砧华如桃李古松心门今表节儿从仕孰谓皇天不鍳临
题伏生授书图
寿考天教作汉儒口传秦火不焚余晁生应命非心受终被申韩误杀渠
题绣牛图
农务闺情不一般女知稼穑亦为难金针不绣闲花草绣出田家黑牡丹
题韩滉画移居图
民生穷蹙可怜渠东徙西迁定业无如我当年见韩相乞教画个井田图
题贾氏先茔手卷
异时牧?上荒坟泪睫承悲感雍门贾氏先茔还旧观九原可作念遗孙
题姜昭文端礼秋萱
名号宜男巳自嘉秋深底事见奇葩若非兆应添丁瑞何不移开别种花
霜露寒时亦有春四端统处孰非仁秋萱莫作寻常看也要工夫验此身
题阎氏知止堂卷
茫茫岐路叹人间君独归来昼掩关高枕北窗方自适鸟声何处亦緜蛮
止义虽存艮象中更将大学与研穷果能至善为归宿不枉从前?费功
赠传神刘生
人赋形神万不同刘生下笔便收功能参水镜无心处迥出丹青着意中
题沙洲宿雁图
江湖渺渺树离离阳鸟攸居岁暮时安集甚难惊散易等闲渔笛莫轻吹
题杨仁卿孝行卷【庐墓乌数百巢家庭】
归从墓次释衰麻乌亦能知孝子家自是依仁非择木漫漫别树日空斜
题王茂先雪景乘驴图
世间何地着诗翁多在荒寒雪景中无限青楼贵公子击鲜为具醉春风
题邓勉夫鼠啮瓜图
老黠无人始出潜径来邵圃啮芳甜世间此物不足怪君子当存纳履嫌
题刘氏沧浪书院
刘君能与道同波书院新成学者多从此沧浪添一派禹门行看决巍科
题李息斋墨竹
息斋生意发毫端写出幽篁尽岁寒横幅一梢应看足何须风雪拥千竿
凛然风节伯夷孤气压军中十万夫此老於君情不浅扫除拥肿作清臞
题孝子旌门卷
孝忱初不愿人知实在名随理固宜莫道门旌今已了始终大节冀无亏
题雄州胡润甫力农教子卷
秀民自古出於农为学能知为巳功不意士生三代後有如胡氏继高风
题苍玉亭卷
冷光翠色入踈棂岁晚相看眼共青静听萧萧有余韵似能和我读黄庭
应制寿王平章
身兼天下逹尊三应制操词恐弗堪窃取崧高诗序意以为公寿足无慙
赠人致仕养亲【其人曾为百夫长】
蓐食晨征夜斫营当年报国敢辞行余生乞得非私便要尽区区爱日诚
题茶刘先生卷
舌本翻澜气一呵半瓯茗饮起沉痾苍生命堕颠崖苦却笑卢仝漫作歌
题解利卿义士卷
我饫人饥安忍见彼贫此富贵能分推财散粟同胞者充扩仁心有解君
赠卜士张知命
人生分定有赢畸一定终身莫可移不是先生明剖析纷纷扰扰竟何为
范围天地一编书左右逢原取有余独善情知非巳欲更将疑惑与君除
闻家书至索看非是
何事乡关信息真风檐不听鹊声频世间多少陈惊座半纸书来也误人
题雀梅
竹间雪蘂正开时群雀无情啅晓枝谁谓游蜂幺麽物春光才透已先知
题牧牛图
牛背如船一笛风江村路渺兴何穷悠然起我沧州趣不道题旌是卷中
闲居丛稿卷七

[book_title]卷八
<集部,别集类,金至元,闲居丛稿>
钦定四库全书
闲居丛稿卷八　　　　　元　蒲道源　撰七言絶句
题墨梅图
春风不解惜琼英可是招魂有客卿记得小桥曾度处数枝和月浸溪明
省识当年玉雪顔只宜索笑不宜攀晴空展对罏薰坐着我孤山篱落间
题张骥良母贞节卷
盛年志节凛氷霜昼哭人嗟似敬姜白髪见儿登仕版天教寒谷变春阳
孤子茕茕丱角时孀亲皦皦矢心辞祗今莲幕持赢禄归与蘐闱献寿巵
题节妇冯氏卷
今代共姜尽有余高风各自表门闾倘非冯氏真全节莫信中庵肯为书
孀居教子廿余年昆季持身亦自贤享却桑榆无限福异时仍不愧黄泉
题保定许显孝友卷
嚚傲虽遭若未曾偿逋同爨更难能爱亲所爱怀同气不愧旌门孝友称
题敬斋卷
主一惺惺实并行不闻不睹更存诚莫教自巳无干预谩使斋居被美名
题瘦马图
谁写骅骝草野间身行万里骨三山絶胜秣饲无他技枉占君王十二闲
题卜士高君卷
易画分开偶见奇天机物理自然知高君解向身边看不待逢人已决疑
题王氏友山亭五首
直谅多闻固在人岂人不友乃山亲能知死马骨犹买始识名亭用意真
寂寂幽居得友难亭中举目但青山友山题扁卿须会政要良朋与往还
仪形峻洁气浑然相对无言意巳传静寿圣师曾喻指我当久敬亦忘年
岚翠参差晓雾开政如朋自远方来澹然相对坐终日有信无言两不猜
论交自昔号为难为雨为云反掌间万古屹然长静寿情知取友不如山
题熊氏节妇卷
妇居中馈尚奚名夫死方明节着贞但使操存果无愧何妨熊氏未门旌
题威州刘君卿石屏卷
万古千秋久秘藏不辞剖腹露文章也同月石风林様只欠欧苏为发扬
石含天净画难如云母裁屏不羡渠说似与君君自解灵台方寸有诗书
题翰林知印沙君宝画马诗卷後【沙求画马於赵子昂赵但书画马诗赠之】
诗妙无穷画有穷翰林诗与字皆工沙君失马乃得马远胜当年塞上翁
星翁刘秋江得隂阳教授归
江湖奔走复京华袖有星辰到处家今日翩然归计好一官真足慰生涯
发禄今年固自知亦由实学动当时要君开却谈天口博我吟成饯路诗
题李氏三世惠贫卷
大树垂隂尚庇人痴儿殖货只谋身李侯三世皆修德不惜推财施与贫
题致严堂卷
风树纒悲岁月深孝思忍泪已沾襟奉常惟有精诚至少见平生罔极心
题尧民图
蒉桴土鼓与□尊翁媪嬉游不出村秦汉以还风俗薄卷中别是一乾坤
题猿獐图
挂枝不值穿杨技食野如逢祝网仁莫较画师工与拙且看物我一般春
题广居堂卷
安宅由来盖本仁扩充直至四无邻莫教食顷宾还去方是堂中一主人
题王钦甫小影卷
已将名爵等牺牛赢得闲身百自由不待相逢接谈笑画图看着也风流
题王景先祖母丁氏八秩卷
家世簪缨配吉人中途姑妇共艰辛枯桐天与孙枝茂翠护萱闱八十春
题王氏节妇卷
之死无他念我仪何须门表使人知氷霜寸念通神理报在承家楚楚儿
题龙沙图
北俗惟知射与驰妇无蚕绩亦禽嬉分明题作龙沙卷难诵豳风七月诗
题太一莲舟图
乾坤身世一莲舟万顷沧波自在流仰看浮云曲肱卧两忘物我只天游
赵文臣总管竹雀图
翠筠丛薄不成竿弱羽群依共岁寒安得搀云千挺玉煌煌五色映停鸾
题赵文臣总管寿星图
霜髯风袖一臞仙白鹿衔芝若导前游戏世间人不识光芒上应极星躔
题姚文献公草书真蹟
草书不暇是怱怱始识前贤翰墨工此特於公绪余耳人犹未易继高风
题江臯雪霁卷
山川玉洁映朝晖人世鸿蒙果是非只许诗家占清景渔蓑偷载一船归
赠葛云卿府推
苏子曾书外祖程岂知衰俗有云卿门闾高大非由外端自胸中积累成
一成难变狱非轻寃死何由得再生明允赖君全活衆天教多子更官荣
题李明之右丞鹤至卷
凤覧德辉方肯下鹤因孝感固宜来须知人好乌亦好况此休徵不用猜
父生母鞠报能全代死开蒙事灼然不待仙禽鸣且集孝声久已闻于天
题宣和鹤图
冠衣丹素俨成行犹带宣和御墨香谩使乘轩并入画翛然不管世兴亡
题邵幼知博士天香亭
艶质司花赋予偏更教浓染御炉烟光风亭上春三月鼻观先参一味禅
题乐成亭卷
可乐当思处乐难业成宜作未成看莫教错会顔亭意政尔兢兢恐宴安
谦斋御史尹石首日斫竹藩花圃竹复生求诗
藩圃枯茎变碧丛主人监邑便乘骢死中底事回生意要表平反治狱功
无根分与朽株邻有节还惊嫩叶新他日截为邹衍律吹教黍谷变阳春
题刘仲遵卷
政惠三年遍及州秪将清慎继前修宪佥有眼明於月肯使廉汚混一流
题陈侯卷後
河阳政绩说陈侯兴学仍居第一筹满轴声诗颂遗爱清风吹送到皇州
题周南翁悠然阁
阁表心期栗里翁周君此日仕方通要知意趣何如耳踪迹无劳较异同
东篱疎矮菊鲜鲜举目南山堕眼前不是主人心自远便登高阁亦徒然
张子文求画白头翁鸟诗
画师着意写残秋幽鸟拳枝亦白头老我不禁双鬓雪枉将心绪发诗愁
问渠幽鸟亦何愁拳着寒枝也白头应是画师心独苦要将笔意写残秋
题节妇毕氏传
哭夫哭子志秋霜白髪萧然老敬姜留在兰孙一芽好门楣节孝烂生光
题杨氏承顔堂记【杨安仁祖母患目及疡安仁为舐目吮疡疾遂愈前毕氏即其祖母也】
祖母何缘疾顿痊惟孙以孝格於天堂名底用承顔扁自警存心始是贤
题孝子高仲信卷
心忧母病瘠於柴惠及贫人肯恡财孰谓高君不知学仁民端自爱亲来
题晋士图
酣放都将礼法讐共夸晋士最风流清谈自许成高致谁识翻为祸败由
酣放都忘礼法拘清谈更欲慕玄虚余风种下中原祸开卷令人罪厥初
题钱忠懿王帖
锦绣山川画不如风流犹及二王书能归有道全生齿底用求名翰墨余
题梁方大济生堂卷
悟入医流术已精理求仁体讲宜明直须二者相为用始是君家说济生
题周伯淳孝友门卷
煌煌旌表耀清时贞母能生孝友儿道与君陈张仲合谁能有笔继书诗
题续氏邵节妇八十卷
夫天已失极天存神理扶持寿亦尊四子杰然能树立果能禄养报慈恩
题浩然踏雪图
淡云微雨句方成阁笔诸公叹且惊不遇还山当自佚何如忍冻雪中行
六花一夕缟山林破晓乘驴向此吟莫怪先生太清苦诗肠芒角自难禁
探梅图
嫩寒清晓到山庄不为梅花有底忙写出诗家真况味画工亦自不寻常
赠石泉宗相士
山骨潺潺綫溜穿汪洋渟蓄可涵天道人两眼明如此莫怪佳名号石泉
赠相士沈西湖
暗香浮动月黄昏人去犹余妙语存可是沈君能具眼西湖今作谢公墩
题燕氏推财葬兄卷
死丧之威见孔怀此时世利等浮埃满腔天理皆呈露不是安排旋作来
兄弟难求财易得衆人知此不能然伤心千古燃萁句始识燕家季也贤
题王氏某慈孝卷
王君乃祖晋休徵嗣世於今有令名继母却非朱氏比一家慈孝总堪旌
送薛知事哀归
官满人归气褎然素冠凄别独渠怜填胸忧戚难为语长路秋霖慎着鞭
异时登陟望孤云心目遥存鹤髪亲今日归途见云起亲兮何在泪盈巾
题木犀卷
花外无香憎麝俗木中有理似犀通不知造物谁雕刻玉质金相个个同
万粟缀成金琐碎一枝折破碧团栾不因香?分真贋谁道分明卷上看
题班媫妤卷
祸水方将?火时齐纨置箧已为迟若非善对依长信纵解题诗不救危
题党久诚李陵别苏武图
陵言臣罪上通天握手相辞泪泫然今日果於图上看丹青谁过子卿贤
赠相士黄梅溪
雪里香传一信春水边影照十分真梅溪说相无多子只这天机举似人
题张图南松风亭卷
半天谡谡老龙吟我欲将声写入琴曲几团蒲清坐处不期茶竈也知音
题张图南怡顔堂卷
向来养志礼无虚具庆堂中乐有余今日立身能不忝我知泉下亦怡如
题高梅隐卷
根寄山隈与水滨香浮随处总知春百花头上人元有明眼休教混俗尘
蔡相士过武当山
与山为友十年余终日相看不忍踈久静胸中自生白閲人何异监磨初
闻木犀香
一株幽院独开时到处闻风便可知不似余花纵芬馥直须三嗅得幽奇
秋风万斛散天香想是琼枝细簇黄世有丘园隐君子身虽未见已名彰
追録旧赋梅花
梢头麦粒未舒芽鹤膝中间着数花竹外一枝虽入画不妨分付与诗家
与相士童静观
水止端能閲鬓眉监空真可别妍嗤灵台一片清无滓举目天机不我欺
题张湛张堪射猎图
一为冯翊一渔阳汉传东京数二张画史何从传此本却将射猎掩其长
自古通材擅美称射居一艺不难能试看卷内闲驰意马慢弓櫜矢释掤
读近体诗有感
东涂西抹眩妖妍欲趂春风事少年安得谢家氷玉质不将脂粉污天然
题十友图【东坡已下及佛印陈碧虚】
十友八为天下士二虽方外亦知名当年想见德星聚太史观天偶未精
题萧寺
吴山佳处梵王宫楼阁峥嵘出断峯不见当时子云字霏烟残照但闻钟
题白汝明秋江晚渡卷【白号横舟】
冈峦迤逦水悠悠鴈落沙洲古木秋隔岸有人愁日暮急须济我勿横舟
七月十五旦偶题
半旬毒热未容当破晓风来得少康人世若教无苦乐天公安得有炎凉
题林泉雅集图
山光明润水潺湲人物熙熙自一天只道嚣尘都隔断不知已入画图传
树林泉石带幽居雅集山中乐有余我愿斯民真若此不从纸上看华胥
赠相士月湖道人
浮光静影月湖秋拟效坡仙赤壁游今日羽衣来见访絶胜化鹤掠予舟
倒影相辉万象涵道人了此不虚谈尘中落魄无人识偶尔逢时为指南
题徐子方以诗并画梅寄李晋臣卷後
一枝踈影落横披名画新诗寄所思二老风流今已矣卷中犹得见当时
己巳上元
太平节物自欣欣灯火鳌山閙彻晨今夜月华依旧好可怜只解照愁人
己巳旱兵流民叹
流民杂沓到兴元也与君乡总一般若要大家均乐土只消时雨洗兵端
赠相士林瑞峯
少年犹耻竞时名老矣何心更慕荣珍重瑞峯无枉顾好将风鍳待奇英
赠相士西嵓
曾向西嵓作隐居清辉夜夜照琴书只今留在神光目贵贱难逃一瞬余
赠相士宗月江
道人閲尽滔滔者月印江心水自流我亦何心分贵贱难将槁项说公侯
赠初庵
乾坤随处一庵开不见端倪莫枉猜个里麻衣传相罢更从无极说将来
题陈教授山水卷
群峰尽处见危楼水色山光不断头何日拂衣成独往倚阑长啸百无忧
山间暮色已苍然少顷楼东月正圆清景怕无人管领画家先为着诗仙
至农家有感
雨腐踈茅不蔽椽囷枵竈冷絶炊烟自言不复明年计趂纳公租贱卖田
偶赋
坎井荒丛变态殊奔奔相逐更相呼应怜寒叟悬衣结不似明窗看画图
赋柳
枯树生荑色已娇低垂江岸映溪桥东君不惜黄金缕散作春风十万条
赋?
疮痍满体髪鬅鬙缘木求鱼见未曾猎猎窗声风不定团团阶影月初升
赋金钱花
繁丛滋引更连茹熠熠花开散五铢可是小园秋寂寞何妨为菊作前驱
赋水仙花
柔荑凌雪并梅芳玉质金相擅国香方悟西湖林处士合教配食水仙王
翠翎丛里擢寒英香比梅花一様清动得诗家黄太史为渠覔句播芳名
赋宜男花
黄作衣襟緑作裳美仍宜子胜庄姜莫将轻比闲花草解与人间助发祥
赋玉簪花
露浥琼肌付与香么鵞引颈吸天浆铮然折取簪云髻妨却幽闺罢晓粧
沃叶偏宜听雨声碧云涌地载飞?弄姿都道搔头好粧罢佳人眼最明
赋百合花
晓看苍玉觜犹呀渐破觚棱类削瓜额上宫黄虽可爱一天风露气尤嘉
赋金盏花
黄金杯面紫金心贮露浑於酒满斟莫道寻常柔脆质长春不受雪霜侵
赋石竹
短篱新见出梢梢葱蒨都无尺许高茜色芳葩工点缀莫教容易混蓬蒿
赋金凤花
芳葩雅称九苞名两翅翾翾簇翠茎粧点曲阑聊寓目可怜取次落红英
赋葵花
诚心一寸独倾阳累萼重葩次第芳盛夏贫家成富贵煌煌旌节竖门墙
赋青梅
豆颗轻盈緑褪肤仙姿高挂月清臞蔚蓝天上新移种素艶清香世絶无
闲居丛稿卷八

[book_title]卷九
钦定四库全书
闲居丛稿卷九　　　　　元　蒲道源　撰铭
九思堂铭
君子之德成於克思其目有九圣人发之视明听聪色温貌恭言忠事敬疑问乃通惩忿戒得无非切已不思则罔思则中理李门振振昆季九人制名以此其数适均有扁斯堂永怀肇鍚衔训弗忘兢兢是式勤斋作序意尽乎辞我爱助之配以铭诗
积庆堂铭
萟黍稷者可供粢盛植松柏者荆棘弗生相彼德人为善不足身及子孙并受其福积之伊何匪夕匪朝善岂他求大伦孔昭孝敬弟慈及物以恕罔计厥功绰有余裕洞羊某氏有扁其堂我作铭诗永胤勿忘
遵诲堂铭
粤惟高氏奕享修年何以致之为善使然父诏厥子子复诏孙恶不可为临絶训言善恶之分间不容髪去恶即善非秦而越璘也闻孙扁堂遵诲於坐於立有严斯对昭烈垂戒见於将终高氏家法古人与同匪淑其身永垂後人引以勿替是为克遵
致乐堂铭【并序】
经曰养则致其乐南翁待制既事斯语又名其堂请文自警某不揆勉为之铭曰
人之百行维孝为先曰爱曰敬匪强而然经纪其条各有攸当五者之中先则云养其养伊何反身而诚旨甘温凊婉顺和平极其情文斯所谓致无一毫忧以为亲累天下之乐我非敢知慈顔既悦我心孔夷在昔郑庄赋於大隧母子如初融融泄泄底豫则辞养志者曾为法後世大孝是称舜曾我师蔑庄之失卓哉周君终始如一犹切自警昭扁其堂曷爱助之书此铭章
石砚铭
汤池环於外金城峙乎中墨子以为守毛頴以为锋余将望二子於此石之上以成夫文阵之功
敬义堂铭【为昭文大学士仓直卿作】
君子之德在坤六二其德维何曰敬曰义直内方外体用昭然交相涵养罔或一偏是为不孤亦无不利静存於心动宜於事譬彼作室栋宇必隆植本端固屹然居中表以廉隅有截其址筑堵引绳布庭如砥物则可见道器不离昭文扁堂我相以诗
箴
顺斋箴
禹之行水行所无事子思言道率性之谓顺义之大於斯可知孝弟忠信以我而推天秩自然岂人所强惟理之归大中无党毫厘不察或为诡随妾妇之道不衍则仪美哉斯室有铭昭若寿卿居之视此无怍
赞
秋谷平章真容赞【并序】
某伏在田间恭闻秋谷平章秦国公有大勲於帝室诏画工图其容仍命词臣等赞颂宠渥至矣窃谓君臣际会古今盛事太平之业实基於此某不胜欣跃亦拜手稽首拟而献云
烈烈秦公两济艰难隂孽既除天步以安事机之来间不容髪匪谋曷济匪断胡克四方奠枕有闻无声曾是臲卼化为丕平帝曰休哉汝其予相视昔凌烟其肖尔像气宇魁然山河之英目光烱然箕昴之精巍巍庙堂愿公寿考身任安危天子是保惟天子圣倚注方隆岂若画图置而不庸公其报国确乎自许肯效丹青静而不语君臣一德罔替初终百辟是式聿覩厥容
余庆堂赞
菑而至於获可以免凶荒之岁基而至於构可以为风雨之庇岂一朝之能然谅必由於驯致人徒见富贵之家既炽而昌殊不知祖宗所积享其余庆【叶】木培而郁郁愈盛膏沃而??其光惟积善可与论此则于氏若子若孙者又岂徒表於斯堂也哉
解
思斋解
褒城少府张图南始相识有为之思斋记者介儒学録薛秉彛持卷诣余求益不容辞详其记之立言有不思而得思而不得思而害於思之三说余惧其歧而观之骇於外而莫领其要重为之解曰夫块然无知者木石也局於气之偏且浊者禽犊也尚何思之有人为万物之灵盍不思乎盖以心之官主思故也大哉思乎其酬酢万变之主宰而使之无过不及者也所谓不思而得圣人之纯乎天也思而得之贤人之择乎善也择乎善而不失久则熟纯乎天者可企及矣周公之思夜以继日孟子称之季子之思三而後行孔子讥之圣贤之言无乃相悖乎曰非也周公之思公天下也文子之思私於巳也考其行事可见矣使其思如周公之公圣人何恶焉惟其迟疑不断私意反生流於不善此则公私之分其未有大不同者是以思之几不可不慎也图南既以思名斋又孳孳求其义则必知所去取矣敢以是告之若夫易之何思何虑无思无为此诚者天之道非可骤语者然则我之所当致力者何也曰思诚
辩
韩坛辩
兴元府南郑县治之南有所谓汉兴坛者盖沛公为汉王都南郑拜韩信为大将时所筑也其文具汉史汉之兴实基於此後人名为汉兴坛其遗址岁久崩圯芜没其隆然者即其地也旧刻石已不存尚有题汉兴坛酴醿诗於石今移置於文庙大成门之左嵌於壁者犹可考也兴元属县城故有汉王城上有韩信庙土人误以为韩坛去南郑两舍之远盖汉王从萧何荐信不旋踵而具礼拜为将岂有舍近而即远况其城极高大非役徒之衆岁月之久不能成决非当日拜信之所明矣不可不辩夫坛之存亡固不系於治体之轻重然前代帝王英杰之遗迹湮没亦为可惜御史李某宪佥宋某以公务至郡惮其将就泯没大书韩坛二字深刻於石以识其处仍书其立石之岁月云
乐语
教坊致语【皇庆三年正旦】
伏以乾龙飞於九五正仰君临泰象进於三阳式开岁始堪舆协庆动植皆春【中贺】以德行仁对时育物大明南面陈考图数贡之仪长乐东朝谨视膳问安之孝绳祖武益隆於帝业观人文首复於儒科凡居覆载之间均沐发生之泽【臣某等】生逢华旦俯愧贱工今乐犹古乐愿同四海之和先天及後天更衍万年之策恭成口号以举民謡
玉阶鞭响肃衣冠拜舞彤庭贺履端日月照临开一统风云庆会拥千官皇州已觉春风满舆地都归寿域寛愿奏箫韶九成曲长承圣主万年欢
寿词
木兰花慢
想天开阊阖正元日受朝仪美出震居尊承乾继统行夏之时梅花领将春到更祥烟浮动万年枝丽日徐行黄道和风细度丹墀　天顔有喜近臣知称寿献瑶巵道品物维新阳刚寖长百禄咸宜觚棱五云佳气但遥瞻百拜只心驰记得华封余祝不妨借入新词
点绦唇
旭日东生五云宫阙光辉映百官班定拜舞朝元正春满瑶巵万寿同称庆边陲静太平全盛永赖吾君圣
秦楼月
宸京里玉巵为寿龙顔喜龙顔喜天开盛旦日膺繁祉蛮荒凯奏风尘弭羣臣虎拜同归美同归美山呼万
岁太平天子
昌期遇天齐九五符乾数符天数今朝称贺载逢初度金茎玉屑和甘露宝罏沉水腾香雾腾香雾祈君万
寿永承洪祚
皇都晓尧阶奉引瞻天表瞻天表麒麟不动御香轻袅电光曾记枢星绕升平自此开先兆开先兆尧天日
月万年长照
龙楼燕千官拜表俱欢忭俱欢忭今宵帝座瑞光高见觚棱引领心常恋南山万寿殷勤献殷勤献皇天眷
顾必从臣愿
春帖
内府三对
日月大明黄道濶　星辰高拱紫垣深
一念守文崇谨戒　万年保祚愈尊安
歛福锡民春万国　考图数贡岁三朝
翰苑
史册日星垂万世　纶音雨露泽群生
天章焕烂真难述　地望清高不易登
万古日星垂史册　九天雨露渥词林
秋谷
阳进吉亨欣道泰　位陪燮理荷年丰
禄厚愿同人足食　身安期与物俱春
岁月从他频往复　乾坤於我自生成
长思日用循天理　尽足春风閲岁华
源远流长思世德　身闲年老结书缘
辞禄岂无躬稼念　读书仍有献芹心
祖宗培植厚　天地发生多
斋居如对越　庙祀俨生存
疏
重修汉高祖原庙抄题疏
伏以汉祖勃兴救生民於水火神灵如在垂祀典於古今乃睠此邦实为原庙丹青剥落不堪上雨旁风栋宇倾摧未免左撑右拄矧皇朝诏旨之屡降必圣帝明王之是崇欲议兴修须当徧叩幸允千金之诺同施一篑之功复旧规模鼎新轮奂
翻修城隍庙化疏
伏以赫赫皇灵着自金汤之始緜緜清祀通於区夏之中然此邦庙貌虽存而昔日帡幪渐坏岂容坐视宜共翻修顾非一巳之私当集诸家之善资财乐施毫端无惜於大书彩绘翬飞目下就成於壮观神其知止福有攸归
伏以城隍天下之通祀实号尊严庙宇汉中虽旧存尚亏修葺踈漏恐侵於像设倾摧难妥於神灵安能袖手旁观用是发心缘化木植砖瓦未免更添工粮货财岂容或缺倘乐从而无恡必隂相之有归便请芳题共图胜绩
重修关将军祠抄疏
夫生着勲劳殁有遗烈名存祀典实匪淫祠汉关将军其无愧矣惟其事汉而一节不渝敌忾而万夫莫御威震华夏义薄云霄贾勇於三分之时显灵於百世之下史官有述血食是宜矧在圣朝益加徽号而文庙密迩神祠旧存风雨剥摧像设有颠压之患道途经过顾瞻怀怵愓之心僭愿修完仍须纠率凡我同志无恡特书
修威显行祠抄疏
伏以正直聪明之谓神有功则祀雨阳寒燠之为沴无祷不从睠此古梁大哉威显既荣膺於王爵实孚佑於生民惟习俗之钦崇必岁时而引閲至其出庙尚乃寓居议兴创於行祠以安奉於游像基符龟卜已逢乐施之人材欲鸠工未有可图之处徧干题助共与图成神力所加定闻风而羶慕衆资既集看指日之翬飞枫宸上祝於万年枌社咸臻於五福
修九真洞善济侯庙疏
伏以水有龙则灵发自真仙之洞时无雨则涸归於善济之祠迹昭着於文川泽溥施於旁邑岁华滋久盖障弗完像设虽存丹青亦昧既感孚之若此岂酬报之徒然当议兴修必须抄率挥金指廪要集善於诸家易桷墁墙及彰施於五色共祈隂相管取丰年
山嘉应夫人庙结瓦疏
【阙】　望山惟南有遇旱求雨如【阙】　　　　　　岁久隳圯今复修【阙】　　颇成然瓴甓丹雘因循中辍功亏一篑终未完成士庶之心惓惓於此境内兴祀侯牧主之虽惧僭踰不敢不告
高祖庙补修萧曹二相国像疏
汉高帝基业汉中有功斯民则此实为原庙矣况圣诏屡颁必以圣帝明王忠臣烈士载在祀典者所在官司岁时致祭为言而高庙非淫祀之比今庙中萧曹二相国像摧恶弗支采色蒙昧不称严事之意敢告乡里好事君子少割资金以修完之尚义乐仁福亦知所归矣
与张南发先生集资团聚疏
伏以人情无久睽不合之机天道岂终屈不伸之理切见学正南发先生顷因刼运莫保宗亲父子乌分弟昆鸿断转为异姓各在他乡侵寻遽隔於死生飘泊但余於孙侄兴言及此流涕曷胜欲图团聚之方遍告周旋之力当仁不让岂无挥金解橐之人感德既深当有衔环结草之报
为景介福作还乡葬亲疏
伏以幼罹兵革父丧藁殡於空山时混车书身世覊縻於异郡叹四十一年之久奈二千余里之遥梦绕松楸泪濡茵席恐溘先於一旦遂永负於九原问道裹粮已愧宿?之乏称家办具可怜行橐之空凡我同盟必能多助使子贡脱骖而赙於传有之见曼卿委麦而归在人贤者俾谐襄事可发良心
赠曰者汪得心求助疏
庐陵汪得心远涉荆襄薄游江汉推占星纬迥起同辈之中文采风流可谓不覊之士但道路萍踪之久乏资粮扉屦之供已割俸余略为津助望挥金指廪有激昂之情俾逆旅穷途无憔悴之叹
开庠疏
伏以木须就於规矩始遂其材玉不资於琢磨焉成乎器人亦如此理实昭然某传诗礼於亲庭袭箕裘於世业欲开家塾以诲童蒙惟此乡闾凡诸子弟如能负笈请为书名
与苏州人朱安求赎兄疏
苏州朱安士族也祖终於苏之崑山令父终於和州教授继母嫁人利其遗产安及其兄名恭者皆以计卖於人为奴隷同州刘楚樵怜安为出疏叩好事者得赀赎为良安流寓兴元复见其兄恭仍在彀中援楚樵例恳求数语为先容以干诸人而赎之余哀其簪缨诗书之裔不幸遭此当途君子暨有力贤豪倘兴怵惕恻隐割日费之余以拯之诚仁者之用心也
兴元路救荒劝分疏
伏以职忝牧民岂可立而视其死岁逢艰食当与仁者求其生虽饿莩罔间於同胞况圣功犹病於济衆是以古人尽劝分之道君子存周急之心爰集乡耆以输诚恳俾持疏语往叩富豪苟囷仓发其所余咸推恻隐免沟壑至於此极庶格和平便请特书无烦拟议
闲居丛稿卷九

[book_title]卷十
钦定四库全书
闲居丛稿卷十　　　　　元　蒲道源　撰跋
跋郭治中所述瓜尔佳行省事状
古之豪杰功烈见於当时而声猷未尽彰於後世者多矣秉笔着述之士咸惜焉若柳宗元状段太尉逸事以告於史官韩子为当世闻人作传者非一然後慊於内故兴元行省夹谷公乘时草昧负将帅之材膺爪牙之寄刘敌辟土奋知竭忠勲着本朝泽被梁益薨逝未几而人罕有能言之者郭侯昔常受知於公而亲事之耳熟其世家目击其行事惧夫久而湮没也私为识録出以见示其言详而不芜核而有证斯亦好着述之徒欤矧国朝褒恤勲旧而公之子孙复在显位会録公之事状稽颡请命於朝下太常定美諡非此文尚奚徵耶余夙怀斯志而适郭侯之先也故跋其辞如此云
跋张府判关中诸公送行诗後
凡称誉於人者无徒谀得称誉於人者无徒悦则为两尽其道盖誉而有试则所誉者必称情悦而能绎则所悦者必有益仆观关中士夫饯平甫张侯之诗而窃有感焉夫张侯为政於汉中再朞矣其和而断严而恕廉以成其公学以广其用正已格物急吏缓民厌服於人心播诵於人口然後知前日称誉之辞不为谀而今日施设之方亦由其能绎矣虽然张侯必能充而大之俾功丰而德懋垂光而流荣此关中士夫平昔之所望而仆亦有与焉於是敬书其後而归之
跋赵伯仪拜参政诗序後
夫居公卿之位人以为当然而非幸亦无愧矣盖所谓当然者或以勲旧或以资望或以德量有以厌服乎人心故诗曰缁衣之宜兮敝予又改为兮苟或不然则所谓幸尔故诗曰彼其之子三百赤芾斯二者荣辱之所系也参政赵公忠愍公之冢嗣也语勲旧则忠愍服劳王家矣语资望则三为良刺史皆有善政矣语德量则公寛弘重厚汪洋不见其涯涘矣如是则公卿之位舍公而奚适公拜大参之命汉中部士咸以诗贺其家世昆弟之美在官政绩之善已见於前序矣愚为明其所谓当然而非幸者以为在公实无愧在贺者实无谄也因跋於作者之後云
跋送刘直判卷
比来南音说相谈命过汉中者不啻车载斗量之多率皆揣摩附会以求售而听者益厌今刘生自别直判年最少艺最精论人祸福差可准信为出数字使识者知所区别耳
跋李景韩字说
世称韩昌黎学者仰之若泰山北斗则世之慕望者宜衆矣李生以昌黎讳自讳其慕有甚於羮墙之见翰学山木先生为字曰景韩又掇取昌黎文章事业焯焯者数事为生指南而着於说生持来且有请余曰此说至矣而复何言虽然昔李氏子蟠好古文行古礼通六艺经传昌黎公作师说以贻之今李氏子愈颇好学山木公作字说以诏之二说并行於世生既以景韩为字又当以景韩为心从事斯说无愧於昔之蟠可也
跋李希仁所藏王山木草书诗词卷
文章翰墨古人以为士之余事盖言其行已大方有不在是者然即其文以考其学问之渊源因其字以见其心画之劲正则所系固不轻矣内翰山木公总尹兴元时余尝得侍燕闲闻其称中州前辈士夫名节风谊且评其文章翰墨之妙则公之自负从可知矣李君希仁修饰好事公书旧作以遗之未几公以太子宾客召卒於位希仁出此卷请予为跋余慨公之不复见矣为之抚卷太息书以归之俾後之欲识公而不及见者观此犹足以彷佛其流风余韵云
跋节妇孙氏传
余忝翰林末属五年於兹凡传妇之贞节持卷求题咏者不啻十数而撰列忠臣之事者或无闻焉抑朝廷清明四方无事未有所因而发其藴邪将廉耻道丧而无所劝激耶皆不可得而知也延佑三年冬元恶构祸於陕西自取天诛时以忠义显者仅闻一二其平居据高位食厚禄者莫不委靡和附呜呼君臣之义至明至白而临事之际以嗜利保身之故昏蚀其本心颠倒错乱曾不若嫠妇之所守是可叹也已因读孙节妇传见其盛年失配贫能守义事舅姑抚诸幼艰苦百至始终一节凛然有烈丈夫之风可不谓贤乎今年将八秩其子平复以孝友闻天之报施岂徒然哉为平者倘能以予言紬绎之则知忠孝不为两途矣
跋秋谷平章试院中所作诗
洪惟国家武定文绥际天所覆靡不臣服然设科取士之制未遑及之世祖皇帝朝尝欲举行以议者不一而罢今皇帝龙飞之二年断自宸衷诏颁取士之式於天下越明年乡试又明年郡国宾兴中选之士萃京师者几三百人以试於廷制命文臣翰林学士承旨中书平章政事韩国李公为主文甲乙而可否之公尽心其事於试院中作诗七言一章凡八句其所以颂熙朝之盛事劝士子之为忠以报方今之荣遇思得真儒实材以辅成太平之治且自退托於不能意无不备温厚之气蔼然见於文字之外其造语之工有不待论也读者当自知之宜刻坚珉以示永久
题孙氏庐墓卷
孔子防墓崇四尺墓为雨崩孔子泫然流涕吾闻之古不修墓盖葬者藏也欲人之弗见非所以侈於外也後世孝子慈孙欲报其亲而无由者於是负土以增其高伐石以表其外至於庐墓之说亦非礼经之正盖父母之丧居倚庐体魄既葬是日必虞者所以使亲之魂气依凭於已而祔於庙也而必庐墓者曰亲在是矣是弃之於野也世衰俗薄执亲之丧企而及之者盖少矣其贤者或过之不汲汲以称道则人将何以激劝哉孙君之行其殆类是欤虽然孙君读书者其显亲扬名将有望於後日其於此不得不与商搉之
跋镇南王弟库库布哈太子为李才卿书孙真人所号海霞子卷
国家升平日久仁渐义摩开文明之运今天子崇尚儒术出於生知璿源金枝之贵亦皆靡然而化及观镇南王弟为吾友李才卿所书海霞子手卷惓惓然以吾师称虽其天资纯茂而才卿乂以经义相导左右之使然诗所谓振振公子盖本於关雎麟趾之化者有不诬矣呜呼盛哉
题伸蒙子林先生续孟子二卷
亚圣七篇之书谨义利之辨明王覇之分知言养气尽心知性扩善端辟邪说粹然一出於正度越诸子独列於经韩子以为功不在禹下程子以为发前圣所未发其尊之也至矣予观伸蒙林先生伸蒙子书续孟子二卷其自负为如何哉惜其生於唐季屈於下僚不克展其志然能不染巢贼之污竟骂而死合孟子舍生取义之说良可钦仰有非世之大言而无实者比昔扬雄氏凖易王通氏拟经不免後世之议然皆一代儒宗也孟子曰若夫豪杰之士虽无文王犹兴伸蒙子其庶几焉
跋张蜿大用恒斋卷後
予观恒斋衆作其丛引恒说备矣然不可不辨盖恒与有恒为理固一然不能无高下浅深之别易恒卦彖辞极言恒之义此天地圣人自然之恒也至於爻辞不恒其德或承之羞此设不恒者之戒而使之知恒之当守也与中庸诚者天之道诚之者人之道正相类语孟有恒无恒之训正为学者言也盖下学上逹虽非二致然有先後工夫次第苟能持守固有之善明辨笃行无少间断自有恒以造夫自然之恒将见有益於身非独为斋之美名也恒斋主人以为如何
跋吕伯充侍读序王信手卷
庐陵王信记母氏垂絶之言以能复其姓怀刘徐抚养之惠而誓报其德此志未酬过时不娶虽杂居於市井而有士君子之心亦难得也侍读先生恐其徒知报恩之为重而不知无後之为大许其已能而勉其未至抑其太过而俾就厥中斯可谓善诲人矣
跋王宾客为毕监州作孝廉赞
孝廉赞者今太子宾客山木王公为忠翊洋侯之所作也洋於兴元为属郡山木王公总尹兴元日尝谓余曰洋今新得郡长某东顾无忧矣然少须之未几果以廉能报政暨公老谢事闲居閲数稔侯声蔼然如一日因喜为之赞余谓侯起家为郡守非有斩将搴旗之功为吏积劳之比特以孝诚动天而致耳其在官而廉亦分内事斯旨在人为甚易然人罕能蹈之故谓之难也亦宜此山木公之文所以不容不作也传曰君以此始必以此终则山木公之文庶乎为不苟作也
跋梁氏致慤亭卷
孝子仁人之心本於诚而礼则由义起者也上古之葬衣薪而不封树略於祭可知矣圣人易以棺椁为之封识陈其簠簋致其孝思极情文而本诚敬载在礼经班班可考则义起之礼不既多乎秦汉以来日趋於靡墟墓之间刻丰碑列仪卫苟可以致其文者无不具然诚之道则衰矣茌平梁氏作亭於先茔之次於岁时展谒之奠将以妥灵於是顔曰致慤其笃於追慕之诚可谓至矣考礼犹病亭之非制且致慤之名本於祭义祭当於庙於寝者或者又以墓为亲之体魄所藏祭有不容已者各有援据愚谓祭於庙於寝祭之正者於墓岁时拜扫之祭祭之权宜者祭无所不用其诚则致慤之名尚何间耶如是则向之作亭者非直为观美孝子之心以义起者也今之求文者非取乎赞咏将以究义理之无穷也故为表而出之梁氏子名宜字彦中以进士高等得倅邳州选教胄学昌大可必矣积善余庆讵不信然
题月山道人卷後
翰林学士酸斋贯公以宰相子居玉堂仆时忝应奉翰林文字获接余论察其不受富贵覊束超然欲神游八极之表已而果弃官浮大江而南其光尘不可见而音问不复通矣今李道人踵门来见余观其貌清而不臞聆其言温而有理袖出士夫所赠诗卷叙其本钱塘人受业於上真宫之赵尊师闻蜀之青城乃神仙之胜地欲居之遂道长沙而西遇酸斋公与谈方外事以清识见赏字以月山叙之言如此夫钱塘天下之繁丽而岷山天下之岑寂也道人舍彼而有取乎此其出尘之想可尚矣余既异贯公之为人其所许可必不诬矣然月山之义道人亦尝思之乎夫月之在天吾行亦行吾止亦止吾与月初皆无意也今西山之月即向西湖之月以我之无心值彼之无意随其所在翫其光华食其沆瀣施者不吝得者不德至於一气存於中夜合盈朒之有常体运行而不息虽吾身之渺然其长生久视未可伦拟然此心磅礴天地之间虽与之终古可也此道人之能事余可得而知也若夫修炼之极万一至人授以飞升变化之术超万仭之嵳峩凌倒影而下视挹浮丘而谢时人则余不可得而知也若贯公命号之意其出於此耶抑不出於此耶恨不得而叩之
明月出山时草木含清华鹤鸣境逾静猿叫惊复嗟氷轮欲飞去翠嶂还周遮沉沉开玉宇灏灏真仙家道人虚空白万籁絶嚣譁湛然方寸间兀坐思无邪息微殆以踵气运犹转车生明与生魄相顾不我遐丹元洗沆瀣净书遗垢瑕况有龙虎鼎内外皆丹砂飞步轻培塿逸情渺烟霞只影倒下山慎勿对俗夸
跋兴元总尹王信夫九歌图後
屈子作九歌盖以忠不见明窘廹无聊天高莫能诉地迥莫能容托於楚俗祀神诡怪之辞以摅愤懑先贤论之悉矣今画家【阙】象为图其诡异之状使人因画以证原之歌因歌以求原之心千数百载之下观者不胜感慨今兴元总尹王侯信夫藏此卷请余为後语予谓侯际清平之世出牧千里得施泽於民叹古人之不遇而幸我之遇则当思其报称者为如何哉既以告侯遂书於其画之左
跋姚安仁山水图序
余寓京师闻秋谷李韩公言昔尝於奉元高左丞飞卿家坐间有画师姚安仁适至高询所为画山水安仁应曰人言画山水易事某甚以为苦每作一幅必往来胸中经营累日然後敢落笔亦如文士得题而苦思也当其未得时局促无聊虽囚之桎梏无以踰此及其豁然有得方脱然而释矣高为之大笑观其所作此幅仅三尺许渺然有千万举武之气象其山川之开阖树林之疎密楼阁之掩映景色之晦明石润而雨冥水舒而空濶扁舟?岸渔者毕出或聚而分或挈而往其天趣之入眼怳然坐我於沧洲烟渚之间则古人之所谓画工之心苦并安仁所言不为过矣智君善甫详雅人也持卷求跋余非真识姑以闻於秋谷及所见之梗概题诸左方8
跋惠显卿萱堂诗卷
物之寓天下者有时而坏理之在人心者无时而忘余於斯堂见临原祖孙之心也临原姓惠氏字显卿事母至孝扁堂曰萱萱本谖字义训为忘诗曰焉得谖草言树之背盖取其物能忘人之忧耳夫显卿以诚悦亲而为此堂也其孝为如何哉是宜当时之贤士大夫乐为诗文以赞美之显卿既殁堂为风雨所弊诗文亦颇逸坠孙元辅为念某祖宁不惕然而动於中此盖由理存於心无忘则物之坏者可得而复矣故堂起废而仍旧规诗补亡而成巨轴继志述事乃今见之虽然前日之萱显卿悦亲之心忘忧之物也今日之萱元辅思亲之心泫目之物也忧乐虽殊为孝则一草木初何与焉後元辅者若子若孙则当以元辅之心为心勿替引之癸亥之九月余忝秋闱考试至奉元友人罗寿甫持卷固请题其尾为书於秦川驿
跋何子监字说
攻他术而不精者其极不过於败事攻医术而不精者其弊必至於伤生故周礼冢宰列医师之官以稽医事而制其食十全为上十失四为下顾不重欤医学正何君子监自幼业医以能充教职持其乡先生与命字之说恳求余跋其意欲君穷医之理如监之於物夫洞见五脏逆知死生岂可人人求之然自轩岐以来代不乏人古经论着具垂於世今君既能加精究之功悟幽微之旨以下工为监戒而希十全之上工免於术不精之诮不负向来乡先生之所期者此余所以刮目而待也欤
跋王知府仲常致仕封赠手卷
穹爵大官人以为贵识者未以为贵赠先封内人以为荣识者未以为荣何取乎可贵可荣者惟初终无玷进退有道而已苟不出乎此其贵虽焜燿於时其荣虽逮及其亲而弗厌於人心者有矣而何以为荣且贵哉知府仲常王侯晋宁人也自厥考府君已居兴元余是以深知其人侯初以材推择为吏繇路升至省掾俱以廉能称及佐郡专城与初为吏时谨饬无少异不汲汲奔竞以求峻擢惟守分循资是以虽逹而不至於显既守岚将终更时当引年矣上章乞致仕制令授以四品勲爵内亦如之考妣皆赠五品此虽可贺然皆仕进者之常例余观世之显逹者非不多其穹爵大官封赠之侈虽动荡世俗之耳目然概其生平辱不盖荣者亦不少求如侯之出处无愧古人者有数则真可荣可贵而可贺者信在此而不在彼也识者必能辨之至其历官之详退休之美叙与诗皆备矣兹不赘云
跋寿星手卷
天下平治四海九州民乐其生即寿域也是以秋分之後南极星现而明画家图老人像及龟鹤等为寿星所传尚矣兴元某宣差公为一路长人有以献之者俾予题跋予以为公当体朝廷意俾民安业於春风和气之中不但如此卷退藏於密而已不知公以为何如
跋李绍琮字说
余弟德衡聚学於唐固间得李君绍琮者与之交爱其端重好义雅称道焉余於是亦有半面之识一日以未字为请余虽诺而未暇因念李君年及艾而字未立在朋友间不为无过而予弟与之游窃深咎之既而德衡自云南寄君集御史所作李君国珍字说一纸然後知其平昔非无此心但以人微言轻必求当世知名之士以发扬之余又窃喜焉今夫李君名字之义御史之文固无余藴矣虽然余请拾其遗弃以不虚前日之诺焉周礼大宗伯以黄琮礼地其为国珍宜矣盖琮之为玉因物以致其诚取地以制其象易曰敬以直内义以方外国珍果能用力於斯则御史所谓他日洗目而观玩者庶其在此乎
题宋张提刑祷雨诗碣
右宋提刑张方之所作也方摄兴元安抚当宋嘉定癸未扰攘之秋而能修城郭缮兵备举百废而一新之可谓有为之士矣今读此诗见其忧旱祷雨燃炬宵行不遑宁处有悯农忧世之心惜乎旧碑零落今重刋於石非惟前人之志有以见乎後而凡为政者观之庶亦有感於斯而兴起焉
闲居丛稿卷十

[book_title]卷十一
<集部,别集类,金至元,闲居丛稿>
钦定四库全书
闲居丛稿卷十一　　　　元　蒲道源　撰斋醮文
天寿节金籙醮意
伏为圣明在御教典重兴诞播玉音俾修金籙盖钦崇於玄范兼创造於鸿仪肇自禁中颁行天下【臣某等】适逢盛际同谢殊恩敢遵制作之科少效涓埃之报企延真驭庸集胜缘伏愿皇帝陛下寖明寖昌时万时亿光增烈祖克慰在天之灵寿介慈闱永享如春之乐衍仙源之吉庆措黎庶於雍熙
又
伏以圣人有作基緖方隆德泽普施飞潜均被念微生之多幸惟大造之曷酬诞节甫临仙科敬啓肃琳宇紫清之境诵琅函精白其心伏愿真圣垂休乾坤叶庆凤纪永绵於北阙奚啻万年龙顔长觐於东朝共膺多福际於奄有乐此时雍
又
伏以天开有道之君丕承大统臣颂无疆之祝敢效微中适华渚之标祥肃净坛而祈寿敷扬妙典对越高真伏冀诚悃上通纯禧孚佑俾皇祚延洪於亿载而苍生永享於太平
祝寿疏
玉宇风清正少昊司秋之始瑶图日永方圣人应运之新喜溢垓埏庆绵宗社恭惟大元今上皇帝万岁万岁万万岁虹光啓旦龙德居尊得世嫡之正传纪嵩呼之盛事与天同久寿奚啻於万年如日方升光懋昭於四海愿凭玄教永祝皇元
地震祈禳醮意
伏以地得一以寜安贞则吉坤以柔而动震为非常尚蒙厚载之恩幸免横伤之苦敢抄衆姓同结善缘以今月某日【云　云】伏愿高穹洞鉴后土永寜圣寿绵绵巩鸿基而有庆民生皡皡延蚁命以无虞尚冀道慈俯从愚志
又
即日三薰涤虑九顿投诚仰对元慈下伸丹悃伏为某大钧播物下土微生叨居覆载之中蔑有涓尘之报切谓天地者万物父母人民者二仪肖形今岁地震凡三羣心战惧岂有母不安静而令子不惊危或流行大数之使然或愚闇积愆之所致细循厥理莫究其端衆共发於诚心遂?修於大醮俯陈素悃仰奏朱章庶祈厄运之消以为含生之请伏愿玉真保佑大道维持得一以寜无复动摇之患既厚而载永资生育之恩民俗阜安皇图巩固
词文
啓
伏以天地清寜物自然而成遂隂阳动静理不宜於过差岂期变异之逢尤切兢惶之至佥谋禳解谨事薰修惟真圣之俯临庶凡情之上达敢倾葵藿祗荐藻苹
朝
鸡鸣而起既澡洁其身心雀跃以前敢敷陈其词悃九门非远诸圣孔临愿祈坤道之寜罔避天威之凟益隆眷命安国势於覆盂相协攸居措民生於奠枕
午
皇矣上帝严午刻之对扬至哉坤元奈戍年而震动委躬伏地请命吁天欲图功於敉寜冀施惠而怜悯蚁忱至切鸿造是依
夕
万籁无声帝座煌煌而在上羣情有请仙科历历以陈前惟灾异之不常甚春秋之所纪地维弗靖天道难明敢凭祈恳之诚庶获底寜之助安贞之吉孚佑是图
散
下民之孽致母道之弗寜至諴感神冀天心之悔祸已伸丹奏复竭素忱某等重念形判三才气惟一贯但拘愚蠢罔致中和故於定位之间屡有失常之异盖厚而不敢不蹐虽安而复虑复危合衆姓以薰修资善功而佑护伏愿皇建有极德合无疆本朝凝鼎命之隆福延於下比屋免震惊之患人遂其生誓毕微躯永酬大造
又意【并词】
伏念某安居覆载类禀隂阳自惟汚浊之微躯曷报生成之大德又况营为之际有干造化之和乃秋乙未辰刻地震灾异之书春秋所重身战兢而若陷魄散逝以难收?喘稍寜同盟是议不展薰修之敬莫伸禳解之方谨按科冲以伸愚悃伏愿玄穹主宰大道高真保佑生民维持太极天地位而万物育气底康平国家泰而四海清域居仁寿誓坚素志以答生成
疏词
坤为母道愿归厚载之仁震则子惊罔效资生之报夙夜不胜於祗惧祷祈惟望於安贞伏愿皇鉴有临至诚无息地维绥静道符得一之寜圣祚绵长极配函三之永歛时五福敷锡庶民
祝词
文庙朔朢祝词【四月朢日元命】
日月相朢而见彩正属兹辰乾坤合契以呈祥载临元命时既逢於协吉心敢後於祝厘仰惟礼乐之宗昭昭在上寿我国家之脉永永无穷
又【正月旦】
大圣人阐开名教万世共由今天子整齐乾坤羣材乐育时方亨於泰道义爰重於履端仰惟礼乐之宗昭昭在上寿我国家之脉永永无穷
又【六月旦】
圣朝崇尚於斯文实超今古臣子陶成於大造未答涓埃敢因建未之辰切效同寅之祝仰惟夫子道百世以弥光佑啓我君寿万年而克永
又【十二月朢】
天开圣治道复振於斯文泽在人心言自成於善颂时惟饯岁腊已含春阐明东鲁之风式尊夫子愿献南山之寿以报吾君
元命
每岁六度降人间星临元命诸侯一德尊天子日讲彛仪诣孔室以寅恭想尧阶而祝颂仰兹将圣如日月之不踰佑我至仁与天地以同久歛时五福敷锡庶民
圣节
乾坤合粹正笃生真主之期日月有明方大阐圣人之道敢勤颂祷永答生成冀皇祚之无疆时万时亿赖素王之显相寖明寖昌
又【五月旦日】
【阙】　蕤宾直斗杓之在午月逢朔旦效【阙】　之同寅诣
孔室以周旋覩【阙】　　　　　　　　　而善颂於皇文教极日月之照临【阙】　　人与天地以悠久
节辰致语
天历改元南至致语
伏以天地发生必自本元之妙隂阳消长不离剥复之机节屇履长躬伸晋贺恭惟尊候茂对令辰愿快覩於清寜获【阙】臻於福祉其於颂述罔既敷宣
南至节语
伏以雷在地中肇应一阳之复云呈天上式书五物之祥仪虽亚於岁朝历盖【阙】於日至恭惟尊候履此令辰愿从刚长之端茂集朋来之祉其於称愿罔既敷宣
又
伏以历元
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>