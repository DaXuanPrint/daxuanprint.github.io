<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="甘泉先生大全续编序,卷之一,卷之二,卷之三,卷之四,卷之五,卷之六,卷之七,卷之八,卷之九,卷之十,卷之十一,卷之十二,卷之十三,卷之十四,卷之十五,卷之十六,卷之十七,卷之十八,卷之十九,卷之二十,卷之二十一,卷之二十二,卷之二十三,卷之二十四,卷之二十五,卷之二十六,卷之二十七,卷之二十八,卷之二十九,卷之三十,卷之三十一,卷之三十二,卷之三十三,附录,甘泉先生续编大全全文在线阅读,甘泉先生续编大全全文在线下载,大玄古籍书库">
<meta name="description" content="文集，湛若水撰。《甘泉先生续编大全》三十三卷，嘉靖三十四年刻，万历二十三年修补本，今藏国家图书馆。_甘泉先生续编大全_全文在线阅读_甘泉先生续编大全_全文在线下载_大玄古籍书库">
<title>甘泉先生续编大全_湛若水_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">甘泉先生续编大全</span> <br/>
          作者： <span class="inputVal" id="bkauthor">湛若水</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]528446</span> <br/>
          说明： <span class="inputVal" id="bkdec">文集，湛若水撰。《甘泉先生续编大全》三十三卷，嘉靖三十四年刻，万历二十三年修补本，今藏国家图书馆。</span> <br/>
          封面： <span class="inputVal" id="bkimg">Z_19146.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]甘泉先生续编大全
[book_author]湛若水
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]528446
[book_dec]文集，湛若水撰。《甘泉先生续编大全》三十三卷，嘉靖三十四年刻，万历二十三年修补本，今藏国家图书馆。
[book_img]Z_19146.jpg


[book_title]甘泉先生大全续编序
甘泉先生续编大全
甘泉先生大全续编序
甘泉先生大全若乾卷，尝刻於羊城，先生官大司马以前之集也。今其续编若乾卷，则先生致政以后之集。中丞周潭汪公始莅虔台，即请於先生刻之，且辱以原帙贻示曰：「子宜有序。」奎既受读，作而叹曰：「先生之文，无远弗传，然而读之者，其亦知先生之学乎？先生之学，舍心性无可语者，而究其蕴则天地万物浑然一体，而不可以内外动静判焉者也。是故曰『随处体认天理』、曰『慎独中养中』、　曰『勿忘勿助之间』、曰『无在不在』、曰『自然』、曰『浑沦』，言殊而指一，博约兼至也。先生自始领绪於江门，迄今六十余年而耄矣，而犹亹亹不倦，息存默识，天浑渊涌，即其所至，信有所谓安且成者。彼不知先生之学者，又恶足以窥先生之奥，而读先生之文哉！」或曰：「先生之文，应酬杂出，似有不必尽录者。」曰：「子谓应酬杂出者之不本於心性矣乎？即应酬杂出者之皆本於心性，此先生之文之所以异乎人之文，而不可以拣择去取者也。夫道不外於心性，然非日用应酬无以见之。若前后所编，文虽类分，实本先生日录，使有所拣择去取於其间，则日用应酬所不可对人言者不少矣，岂固先生之学哉？」或曰：「先生之文有心乎？抑无心乎？」曰：「一言一训，孰非由衷？妙道自然，不事工缀。故有心非也，无心亦非也。孔子曰：『天何言哉！四时行焉，百物生焉，天何言哉！』先生之文亦若是焉耳！呜呼！此其所以为至文也。」奎也白首门墙，愧无能以发先生之蕴，顾勉承周潭中丞之命，而僭引於卷端，庶几后之读先生之文者，其亦知所以求之哉！
嘉靖乙卯岁季冬之吉，赐进士第中顺大夫前嘉兴府知府门人泰和郭应奎顿首拜书。

[book_title]卷之一
甘泉先生续编大全卷之一
序
门人顺德何鸿校刊
岭海舆图序
甘泉子曰：以予观於岭海舆图，而知王政之易易也。夫岭海舆图何为者也？明心也，昭制也。明心也者，以言乎其致善也；昭制也者，以言乎其行法也。吾於岭海舆图之编也，而知泽山姚侍御之善於巡广之政之要也。故以千言之博，泛滥而寡要，不若一图之约，目击而意全，有叙有纪，皆所以明图也。是故观斯图者，其爱心忧国之心油然而生矣，虽欲勿善，得乎？其大纲小纪之制昭然而见矣，虽欲勿法，得乎？故泽山子本孟氏而言曰：「徒善不足以为政，徒法不能以自行。一以治善，一以治法，法善兼全，政治毕举。故曰：以予观於是图，而知王政之易易也。吾於是编之简约也，而知泽山侍御之善於巡广之政之要也。人谓泽山公发奸摘伏如神者，非以是耶？考图抚景，自布按都三司，而府、而州、而县、而卫所、而合属?官，某也贤，某也否，而惩劝焉，则其职官率属，信民之政举之矣。入观其疆而考其山川，而物产、而田里、而户口、而钱粮课税之嬴缩，而振作焉，则其足食之政举之矣。观●●州县之官兵，考军人●壮之消长，马匹●●●●●而修举焉，则其足兵之政举之矣。於制森然，於[心惕]然，而善法具备，本末兼该，内圣外王之道举之矣。虽以措之天下、传之后世，可也，独岭海云乎哉！是故言不如观图，观图不如观意，故曰：「书不尽言，图不尽意，以意尽图，以图尽言。」后之君子当以是观。西村胡郡守存心善政，赞美斯图，请梓以广其传，乃俾陈司训大章走甘泉之野，求予叙其意於简端云。壬寅九月
送大巡姚侍御泽山还朝序
惟御史职重，无所不当，御[史]非老成成德君子，莫●酎酢适中，以协人心之公●集天下之事。是故[正以]直矣，又必观其忠以厚焉，[否]则或失之刻。忠而厚矣，又[必]观其明且[断]焉，[否]则[或]失之纵。有明断矣，又必观其先觉之神焉，[否]则或失之苛。夫正直之谓义，忠厚之谓仁，明[断]之谓智。义不孑孑，仁不煦煦，智不察察。义以[之，仁]以●之，智以成之，故物无遗情。是故君子先觉以成智，智以成仁，仁以成义，而巡御之道[备矣]。义仁智三者●●，谓之有德。黾斋毕子、璞斋[麦子]闻之，叹曰：「至哉言矣！世岂有斯人乎？其惟我大[巡]泽山子姚公乎！」请闻焉，毕子、麦子曰：「姚公优为之矣。是故姚公之所是，人皆是之；姚公之所非，人皆非之。是是非非，无所比私，谓之正以直也，非耶？然而不扬己以绝乎物，必隐恶以待其悛，谓之忠以厚也，非耶？行按高凉之间，为之兆矣。惊动乎诸郡之偷，发摘乎奸伏之事，盖十举而十不爽焉。人皆曰『如神』矣，谓之明以断也，非耶？夫是三德者，子之言备矣。敢问明断矣，而又必曰先觉者，何居？」甘泉子曰：「夫先觉者，诚而明也。周子曰：『明无疑焉，德之至也。』」毕、麦二子曰：「诚明无疑，泽山公以之。是故克成三德，泽此南国。」请书於轴以为代满还朝之赠，以系岭海士人去后之思。十二月
送太守胡西村考绩之京序
广之三学师儒造天关而告甘泉子曰：「维兹癸卯，维仲之秋，我郡尊大夫西村胡公三载考绩，讫试即行矣。西村公尝知於先生，维先生赠之言，宜也，吾等之愿也。」甘泉子曰：「嘻！吾之心也。於赠言也，礼亦宜之。夫古之公谓出於学，故断狱论材必於学焉。诸君请持公论以诵太守之德政，吾将载诸笔。」师儒曰：「太守公有居官三事焉。」曰：「曷谓三事？」「一曰清，二曰慎，三曰勤。」「曷谓清？」曰：「不使一芥污乎其身者之谓清。」「曷谓慎？」曰：「不使一事忽戾乎其心者之谓慎。」「曷谓勤？」曰：「不使一时怠荒乎政者之谓勤。」曰：「然则太守既优为之矣乎！夫清以为本，慎以为用，勤以为功，太守其既贤矣。」曰：「其清也，可得闻欤？」曰：「闻之白叟，白叟曰：『清矣』；闻之黄童，黄童亦曰『其清矣』；闻之士大夫，士大夫亦曰『其清矣』。故其谣曰：『山阴太守有一钱，广州太守无一钱。白日照然，遐愧青天。』」曰：「太守之清，风闻其声，则吾既如之矣。而其慎且勤也，吾多遁於荒野，不得与诸君者朝夕亲身见之也，可得闻欤？」又曰：「有如古之数马尾者乎？有服念五六日乎？至於旬时者乎？有则谓之慎矣。」曰：「西村公必优为之矣。」曰：「其勤也，有如古之懋德者乎？勤小物者乎？日勤以业广乎？日孜孜无逸豫者乎？有则谓之勤矣。」曰：「西村公必优为之矣，秉烛自程矣。」「夫清以治心，慎以治身，勤以治事。是故君子备斯三者，则知所以正心；知所以正心，则知所以修身；知所以修身，则知所以平其政，而万化出矣。」因请书其说为公颂，且以为公赠。癸卯八月
又
郡大夫西村子三加载觐，且考绩焉。告别於甘泉子曰：「吾既事归矣，不来矣。予将明农矣。」甘泉子喟然叹曰：「噫！此吾民之忧也。夫虐人也，民惟忧其去之迟；夫仁人也，民惟忧其来之迟。吾恐吾民闻之而忧也。夫仁人之於民也，犹父母之於赤子也。父母之於子，朝出而暮不来，则将倚门闾而望焉。子之於父母也，其心一也，父母朝出而暮不来，则将抚门闾而号焉，岂直望之已哉！西村子，民之父母也，此吾民所以忧其去而望其来也。忧其去而不来，则将号而遮道也。抑恐西村子之去而自此升耳！」於是贤僚同府程子先入京矣，别驾李子、马子，节推骆子来请赠言，且以祈其来也。程子旧有德言矣，李子曰：「惟公仁以育民，民之母也。母之慈也，故民曰胡母胡母云，恐其将自此升矣。将普其仁於天下矣乎？幸毋忘广民我母之望乎？来则固慰赤子之心也。」马子曰：「惟公义以正民，民之父也。父之严也，故民曰胡父胡父云，其恐将升自此矣。将普其义於天下矣乎？幸勿忘广民我父之望乎？来则固解赤子之忧也。」骆子曰：「惟仁惟义，恩威兼济，父母之道也，故民之谣曰：『我去胡父，我衣曷布？升我胡母，我粟曷釜？骑我竹马，遮五马载道。』君子闻[之]曰：『於此观之，诚仁人矣，义人矣，父母矣。』」甘泉子前●●三学公论之赠矣，辞而不获，於是复因群僚之●●郡民●●而●赠之，且以望公之来也。九月
独冈赠言引
[独]冈书院[有三生]同时而来者，其黄仲通，越人也。自[东]北而来问学焉，曰：「学何学矣？」甘泉子曰：「心。夫圣人之学，心学焉而已。尔谓心何如矣？」曰：「至虚至灵。」曰：「然。」[其]易吉夫，苍梧[人]也。自西南而来问学焉，曰：「学何学[矣]？」甘泉子曰：「心。[夫]学，心学也，尔谓心何如矣？」曰：「心至[应]而至变。」曰：「然。」其吴宗传，金陵人也。自中土而来问[学]焉，曰：「敢问学何学矣？」甘泉子曰：「心。圣人之学，心学也。夫学，学心而已矣，尔谓心何如？」曰：「夫心也者，虚灵应变而已。」曰：「然。」三子者出，弟惕斋问曰：「夫三子者，其言心若异，而夫子皆然之，何也？」甘泉子曰：「人有异乎？心有异乎？夫东西南北中央之人之心，一也。人者，天地之心也，天地有异乎？是故天地之极东，苟有人焉，同此心也；天地之极西，苟有人焉，同此心也；天地之南北中央，苟有人焉，同此心也。向也吾然其然而未语之[所]以然。」曰：「何居？」曰：「虚灵而止於虚灵焉，则空；应变而流於应变焉，则迹；知虚灵应变而滞於虚灵应变焉，则昧。昧与空迹皆不足以见道，非圣人之学也。[必]也虚灵以察道之体，应变以几道之用，兼[虚灵]应变而神之，天理得矣。天理得，夫是之谓天人，道之体用备矣。吾未之语者，非有爱也，待三子者之自得焉，以入於无言之妙耳。记曰：『归而求之，有余师。』」於是同门临江饯别者，咏之歌之，鼓之舞之，以尽神矣。甲辰七月
周生洪范问序
北?周生明几学心从甘泉子学於甘泉、罗浮、西樵之间，盖十有一年矣。一旦有得乎洪范之指，以质於甘泉子。甘泉子曰：「然也，其几矣。子名学心，知心学矣。知心学则知此矣，夫何疑之问？古传有之：武王定天下，访箕子以天道。天也者，理也；理也者，心也。知心则知天矣。何莫非天也？天，一也，在五行为五行，在五事为五事，在八政为八政，在五纪为五纪，在皇极为皇极，在三德为三德，在稽疑为稽疑，在庶征为庶征，在福极为福极，是故九畴皆天道也。夫自天行人事，而政治，而五纪，而皇极，而三德，而稽疑，而福极，其顺布也。而云皇极所以立焉，而云皇极所以行焉，何居？政治即行矣，而云立焉，何居？自天而之人，自人而归诸天，顺逆数也。噫！明几此见，明其几矣，不易得也。甘泉子入樵闭关谢事，因命卒业，次第表而出之，自为一书，以为万世人君治天下之法，示天德王道之蕴，内●●●●●●●
赠韶郡侯豹谷陈君入觐序
[嘉靖]丙午，韶守豹谷子陈子已有入觐之期矣，[同]府胡君谋诸僚佐之彦，以联六邑之长，来请赠言於[西樵]之山，烟霞之洞。甘泉子方闭关而坐，呀然而笑曰：「夫诸君之赠言，岂必远求乎哉？求诸心焉止耳！」将命者曰：「以公知陈侯也。陈侯尝学心学於公矣，知陈侯之心者莫如公，惟公其有言辞之。」而至再焉。甘泉子曰：「嘻！久矣！吾之离索也。夫豹谷子今何为者也？」曰：「侯之莅韶也，与诸士庶讲学焉，故其言曰：『爱民一[念]可对神明。』故其行保甲之法，寓乡约之意，选六邑之秀，指示本心之良焉，如斯而已矣。」甘泉子曰：「善哉！是天德王道之学，畴昔吾所与豹谷子讲焉者也。吾[复]何言！夫一念质诸鬼神而无疑者，天德也。爱民之政保甲乡约之行、诸生本心之教，皆王道也。此内圣外[王之]蕴也。尽之矣，吾复何言！虽然，昔者子路问政，夫[子告]以先之劳之。请益，曰『无倦』。夫无倦之至，即至诚[无息]之心也，即纯亦不已之心也。豹谷子其尝闻之●●无倦之心即至诚无息之心，无息之心即纯亦[不]已之心，而与天一矣。且夫豹谷太守之心即胡同府之心，胡同府之心即戴通府、徐节推之心，戴通府、徐节推之心即六邑之长之心，六邑之长之心即士民之心，士民之心即鬼神天地之心也。太守惠韶人之心，其借寇复来，终遂也乎？其自此升而为蕃臬，为乡相矣乎？请诸僚属以不倦之心为太守赠，太守亦以爱民士之心为僚属诸君处焉！夫天道不已而百物生，圣德之纯而万民化，是故一体也。太守之朝京也，恭遇圣明前席而问焉，亦当以此对。丙午九月
赠洪方二子归福山序
觉山子洪子峻之与方子时素、谢子惟仁，皆福山六县道会之望也，盖领袖焉。洪侍御来巡东广而迁去，与甘泉翁、少汾子期曰：「垣也行必谢官，谢官必复来，卒学於罗浮西樵之间。」既守温三年，兴学致治有闻。时宰衔其畴昔劾疏之病己也，望风者因其杖弭饥民杀京宦之变。变时大患，如割毒在肤，间不容发。乃蒙见谓弭乱为酷，罢官而归。途寓书於两山之主曰：「即如约来卒业矣。」明年夏，乃裹粮束书，与方子沿星源，泛彭蠡，过洪都，溯十八滩，踰庾岭，度峡山而来。问甘泉子於西樵之墟，访烟霞之洞，入朱明之天，憩青霞之馆，蹬黄龙，步明月，与叙履历之途，叩进修之次。二子曰：「垣也，瓘也，别先生数年，惟遵天理之训，随处体认之功耳矣。而人或以为外也。」甘泉子曰：「然则体认之者心乎？外乎？内乎？天理在心乎？内乎？外乎？随处之者谁乎？外乎？心乎？随静、随动，随寂、随感，随造次颠沛，随家、随国、随天下，随患难、随夷狄，随跬步之内、随千万里之外，无非此心中正之规，天理自然之体，不离乎勿忘勿助之间。握其机者谁乎？心也。虽然，吾闻之师，心有所往，情随景迁，天理亡矣。性不迁故无不通，通天而天，通地而地，通万物而万物，通神明而神明，通四海而四海。且二子之来也，於星源，心迁於星源乎？见斯乎？」曰：「或见之。」「见之不则不离斯於星源矣。於洪都，心迁於洪都乎？见斯乎？」曰：「或见之。」「见之则不离斯於洪都矣。於十八滩之险，心迁於十八滩乎？见斯乎？」曰：「或见之。」「见之则不离斯於十八滩矣。於梅关，心迁於梅关乎？见斯乎？」曰：「或见之。」「见之则不离斯於梅关矣。於峡山，心迁於峡山乎？见斯乎？」曰：「或见之。」「见之则不离斯於峡山矣。夫无入而不自得，於心不离斯，斯之谓体认，果在内，非由外也。」又曰：「然则登樵山，游罗浮，心迁於西樵罗浮乎？而见斯乎？」曰：「吾心不迁矣，吾亦不见矣，吾见夫子之真而相忘矣。」凡三阅月，相●●●乎九十六峰之巅，四百三十二峰之上，嗒然内外之两忘也。而凡息存之觉，道义之门，天地宇宙变化之通，口可言者不靳於言，至於不可口授而可心授者，默然以神相通而已。思曰睿，睿其通也。孔子曰：「未之思也，夫何远之有！」二子之归，其有思乎？思罗浮即罗浮矣，思西樵即西樵矣，思予即见予矣，思真予即见真予矣。惟中思也，故能无迁而无不通。语曰：「见尧於羹，见尧於墙。」言神受也。是故其可言者，口授也；其不可言者，神授也。耳得之者口授，心得之者神授。口授者，人之道也；神授者，天之道也。人之道可贤，天之道可圣。二子行矣，尚其思之归以告诸六县四方道会之同志者。邓默斋文集序甘泉子曰：此吾故友默斋诚之文集也。其子禨、?等辑其平生所作诗若文若乾卷，●若乾首，以谒余序而梓之。予受而阅之曰：富矣哉言乎！盖默斋先我见白沙先生，吾又先乃弟●●●之拜石翁於白沙。贲斋得石翁手书，途遇●●●●立船头，恶少不加害，翁作诗与之。后予●●●●季同游西樵，伐鼓[霄]征，啸歌云月，则●●●●●●●[动]不[苟]，私[语]曰：「是有德人也乎！」见其兄弟怡怡，互相推致，则[私语]曰：「是孝友人也乎！」及予以国史编修奉命安南，道出南宁，而默斋时由赣柳二州来判南宁，郡氓有歌，候迓有作，登高有怀，则又私语曰：「其忠信人也乎！」然吾徒知默齋為孝友忠信有德之人，又安知默齋?於文華詩詞，至於如此之富也！夫诗文，言也，言心之声也。有是心，不能不发於言；发於言，不能不相杂而为文，咨嗟而为诗。孔子曰：「词达而已矣。」「有德者必有言。」故曰：「仁义之人，其言蔼如也；孝友之人，其言愉如也；忠信之人，其言确如也。」然则默斋之诗之文之言，其蔼如愉如确如者乎！殆可以传矣。因序诸简端，还邓氏。夫八十二衰翁，固任真而少文也。默斋之文，顾待吾文而传哉？默斋名德纯，字诚之，顺德水藤人。
陈子至言序
甘泉子曰：夫至言何为者也？言之至者也。辑白沙陈先生之言之至而为之，以示人约者也。曰：言何以为至也？言由中出者也，本乎其自然者也，白沙先生之言也。曰：夫道以天为至，言诣乎天曰至言，人诣乎天曰至人。必有至人，能立至言。尧舜周孔其至矣，下此其颜孟大贤欤！水也伏读先生之书，若文若诗，无虑数万言，曰：「博矣哉！如天之无不覆也，如地之无不载也。独惧夫学者读其书，诵其诗，而未必知约也。」乃命门人钟周辈辑其要约，以便初学之览，将以反说约也。凡八卷二十四章。古林何子见之曰：「宜题曰『陈子至言』。」盖本诸先生之语也。易曰：「大人者，与天地合其德，与日月合其明，与四时合其序，与鬼神合其吉凶。先天而天弗违，后天而奉天时。」人诣天也，夫斯之谓至人。白沙先生自然之学，非斯人之徒乎？书曰：「无偏无陂，遵王之义；无有作好，遵王之道；无有作恶，遵王之路。无偏无党，王道荡荡；无党无偏，王道平平；无反无侧，王道正直。会其有极，归其有极。曰皇极之敷言，是彝是训，於帝其训。」言诣天也，夫斯之谓至言。先生辅相皇极之言非撰乎！或曰：「何哉？子之阿於师也，拟伦之过大也。」曰：「非敢为大也，道一也。夫道一而已矣，何其大？天一而已矣，气一而已矣，人一而已矣，庶民於帝，其自然一而已矣。白沙先生自然之学与天一也，奚其大？」或曰：「子之言自然，是吾之惑滋甚！夫然则老庄先得之矣！」曰：「老庄，人为之私也，奚其自然？子谓天地之德，日月之明，四时之序，鬼神之幽，於帝之训，非自然乎？先生之言不用安排，非自然乎？昔者横渠张子曰：『人知道为自然，而不知自然之体。』明道程子曰：『用智则不能以明觉为自然。』又曰：『必有事焉而勿正心，勿忘勿助长，元无丝毫人力。』夫无人力者，自然之学也。皆灼见夫至道者也，奚其惑？是故君子能见自然之体而自得之，是亦至人已耳。言发乎自然，浑乎与天无作，是亦至言已耳。」遂谓九山汤子暨宝潭钟子诸子曰：「君等深知乎石翁自然之学之言乎？吾将与子相勉乎至人之道，入至言之训，默而成之，以归於无言，然后为至学也。孔子曰：『予欲无言，四时行焉，百物生焉，天何言哉！』夫无言者，教之至也。作至言序戊申正月
非老子序
叙曰：非老子何为者也？非老子之言也，非老子之作也。道其道，德其德，非吾圣人之所谓道德也，是以知其非老子聃之作也。聃称年踰几百，夫历年弥久，宜道德弥邵。古之称　耇老成人者，曰「其稽我古人之德」，曰「其有能稽谋自天」。今观老子道德上下篇，无一言概乎天理者，其能稽谋自天乎？无一言发明六经之指者，其能稽古人之德矣乎？非怪诞不经之语，则权谋术数之指。予故知非聃之所为作也。记聃为周柱下史，多闻博古，必贯穿三坟五典六经之奥者，而谓聃为此书乎？如聃为此书，则聃之志荒矣！异言流播，伪以传伪，而不知此书称「失道而后德，失德而后仁，失仁而后义，失义而后礼。礼者，忠信之薄」，是薄礼而不为者也，乃称孔子问礼焉，何居？又称犹龙焉，何居？夫问礼之言是，则薄礼之言非也；薄礼之言是，则问礼之言非也。故知上下篇决非聃之作也。又称关尹喜请作道德经五千余言，今观五千言可一言而尽之，曰「无」之一字足矣，奚以五千之游言，谍谍呶呶乎为哉？其必喜之徒伪为之也，其伪泰誓之类也乎？其汲冢之周书之为也乎？未可知也。世之悖圣离道之君子，又从而章解句释之，以圣经贤传之言附会其说，并称二圣。或援孔以入老，或推老以附孔，皆望风捉影之为。语曰：「河豚可食，命亦难舍。」其言可悲也夫！是无怪乎前此问礼犹龙之附会矣。今且不暇鸣鼓而攻之於庙庭也，特为此惧，闲先圣之道，又恐诐(谣)[淫]邪遁之言或蔽陷离穷乎我也。夫孟子之学必先於知言，学者常知言焉，则邪不能入之矣。故予忘其年之耋耄，词而非之。非之，所以明先圣之道也，实不得已也，予岂好辩哉？予岂好辩哉？戊申四月
罗浮诸胜嘉会诗序
罗浮诸胜嘉会诗者何以也？易曰：「嘉会足以合礼。」礼也者，理也；合也者，合也；合众人公共之理以观理，理斯著矣。甘泉子曰：观道者如观星矣，一人指之，不若十人指之之明也。古之言学者，有居学焉，有游息焉，然而居学不若游息之得於心之深也。昔者樊迟从游於舞雩之下，而闻崇德修慝辨惑之指，游息之学也。游焉息焉，乐发於山水之间，而不在於山水，何则？心会景融则乐，乐则生矣，生则乌可已也！乌可已，故咨嗟之，咨嗟之不已，则形於言，言成声，则协而为诗。诗者，心之声也。心存乎乐，声成乎文，故其为诗也，中和且平，使人闻其和平之声则乐，故大乐与天地同和。易曰：「同声相应，同气相求，水流湿，火就燥，云从龙，风从虎，圣人作而万物睹。」以此心此理之大同也，岂小小哉？或曰：「道义由师友有之。」其无亦濂溪激励乎人之过乎？盖斯理也，天下古今公共之道也。人自具之，人自有之，岂假他人之有以为有？故甲不与乙借，乙亦不能借与甲，人人自有之也。自有之，故声气之同；声气之同，故能感应之速；感应之速，故生於心，发於言，咨嗟歌咏而不能自已焉。戊申仲冬廿九日，督学蒋道林自武陵自衡山携罗子子钟、蒋生●●本学，不远四千里而来，至止天关精舍，移馆小瀛。予以钟叔辉、梁观光、周自正、郑孔新、谢振卿，与之同游罗浮、甘泉、独冈、莲洞、石巷、钓台、小华、西樵诸胜。景与神会，即发为诗歌，不求工拙，各适其适而已。其亦发乎性情而不累於性情乎！此诸胜嘉会之诗所由作也。甘泉翁为叙其意如此云，亦犹虞廷赓歌必先叙其所以歌之意也。戊申十二月
庐陵黄氏总谱序
庐陵黄氏总谱何为者也？琴冈侍御之所为作也，以致爱敬於其三族者也。琴冈子嘉靖戊申奉命代巡於广之东，广之东之士、之军、之民戴焉。明年暮春，瓜期已及，自端州以书来征文曰：「如桂故婺人也，唐肃宗时祖曰显升者，以事来庐陵，遂家於北乡菰塘，是为始迁之祖。三子曰楩、曰?、曰梓，楩又曰嵩，徙义城，最蕃衍。后登正德甲戌进士，为御史，为督学贵州[者]曰国用；又领乡荐者曰泾、曰国周、曰国奎、曰时康，[则]皆义城之族也。?居馆前，则自为馆前之族也。梓[仍旧]居菰塘，九世孙曰百三，赘居官塘，由人才[入选曰应瑞]，为郡同知。曰文贵，[为]南京光禄丞。至如[桂登]戊戌进士，为今官，乃菰塘之族也。夫四居共为三族，三族出於一祖，故谱之作，盖欲萃其离而合之一，其道何居？幸惠文於谱首以光焉。」甘泉子曰：「以吾观於谱，而知大道之易易也。夫萃聚人心，莫善於谱；其兴人心，致化理，亦莫善於谱，而文词不与焉。夫四居之族出於三祖，一体之传也，四肢之分也。三祖出於初祖，一人之身也，一人之心也。知一体，则知尊祖矣；知四肢，则知敬宗矣。今夫一人之身，刺之而心知痛，四肢之痒而心知爬，可以一人之心，而不知爱敬其一身四肢之所自出与同出乎？是故达者观其谱图焉，思过半矣。夫谱有纵观焉，有横观焉。纵观之则自吾身而吾考，而吾祖，而吾曾高始祖，一人之身也，而尊祖之念油然而生矣。横而观之，自吾身而服，而吾兄弟之肢，而吾从兄弟之肢，而吾再从兄弟之肢，而吾三从兄弟之肢，以至於始祖一人共体同胞之肢，而敬宗之心油然而生矣。善哉欧阳氏之谱乎！永叔之谱，天下莫不知其善而效法之。后世善欧阳之谱而效法之者，不知其几百千万亿家，未闻其人皆永叔也，而永叔独以文章功业胜，则夫谱之胜果在人也，不在谱也。」或曰：「永叔固琴冈子之郡人也，琴冈子得於流风余韵者必多矣。」甘泉子曰：「夫琴冈之文行功业，所得於六一者固多，若夫稽诸岭南行事，发奸摘伏，洗冤泽物，未暇枚举。至於率先族子，作会惜阴，夫惜阴也者，大禹之所以成圣也，盖有本之矣。是故能惓惓然思以大振白沙先生之正学，开示四方后裔之迷途，追濂洛关闽之轨，以入孔孟禹汤文武尧舜之大道。计其所就，足以超驾六一，以托斯谱於不朽者，有余裕矣。如水也，区区之文词言语间，岂足以光胜名谱哉？」姑以序诸首，使知开卷斯谱，当作如是观。己酉四月[据康熙二十年本补字]
漳平县新志序
漳平旧无志，有志自曾廓斋太守始也。漳平前未有进士，进士破天荒，亦自惟馨始也。廓斋惟馨太守曰：「汝檀生於漳平。漳平设有八十年，志自朱簿倡之，而檀也成之，然未有文以振其风者。惟漳人士，以檀游於门下，多慕先生之教者，今檀也，疏乞归养，与诸乡里同志者共学，若惠赐教言於县志之首，庶漳之人士因志而观文，因文以入道，将饮德沐化於无穷矣。则斯志也，岂徒志哉？」甘泉翁曰：「吾年多於作县志之前矣，尚能序志乎哉？姑捉笔力疾，与惟馨商之。夫志也者，志也，志志也，以起志也。[漳]平●●●●●●●●有分野焉，有疆域焉，有山川焉，有[秩官焉，有风俗焉，]有物产焉，有户赋焉，有学校焉，有举用焉，有武[备焉]，有人物焉，有外志焉。将使人读分野志，则志敬[天之]心起矣。读疆域志，则志民社之心起矣。读山川志，则志律水土之心起矣。读秩官志，则志思●●之心起矣。读风俗志，则志存化理之心起矣。读物产志，则志若於上下草木之心起矣。读户赋志，则志损上[益下]以悦民之心起矣。读学校志，则志教民成性之[心起]矣。读举用志，则志贤才之心起矣。读武备志，则[志安]攘之心起矣。读人物志则志文献之心起矣。读[外志]则志排异端之心起矣，外别而亲内矣。斯志也，[足]●排异端，尊常道，而政治普於一邑矣。虽扩之郡省，●之天下可也，而廓斋子之所尝试抚邕二州者也。[其]信吾言之不诬也乎！岂但序志已哉！」己酉四月
龟峰遗稿序
甘泉子曰：甚矣哉！世道之移人，贤者不能自免也。其卓然自免者，其惟贤於贤之贤矣乎！夫世之君子之情，皆逐逐以媚世，媚世则必求利其术，利其术矣，[则]又争先献之。献之而不中其所投，则●●●怒●●自失，举平生而尽弃之，无一言以自见於世而殁焉，可哀也。吾邑龟峰张子原道文海，久从予游，既举於乡，不肯专门举业，於书无所不窥，往往发为著论。其视拘拘利其术以媚世者，若车马之受衔辔拘挛然。丙午年，赴会试之京，人皆争先驰逐矣，而龟峰子独徐徐若无事然。家眷停舟五羊矣，犹徒步别予於西樵，不惮二百里之遥，其视世之争献术者独何也？如大将对垒，意气安闲，若不欲战然。既而下第，以此知其无怨怒心。就选於天官，得华容令。仅阅月，以病卒於官。呜呼！若龟峰子者，使其得志於朝廷，宣力於四方，其肯俛首逐逐，为常人保身谋家，顾妻子，蝇营狗苟，与虫蚁争食并活已耶？必不能矣。未知天之於善人何意也？岂所遭之数适然，天固无心也？其子杏能继父志，裒其平生所遗诗文若乾卷，请予序於首。予大略观之，见其广博浩瀚，出入经史，内多可传者。予久不序人之文矣，独於龟峰子不能恝然忘情，恐其遗失而泯没无闻焉，故序而归之，且使世之君子知龟峰子为贤於贤之贤云。己酉七月
广州府儒学志引
甘泉子曰：今之志书，古之文献也。孔子曰：「夏礼吾能言之，?不足征也；殷礼吾能言之，宋不足征也。文献不足故也，足则吾能征之矣。」文也者，道之显也；献也者，贤也，以言乎道之显者在贤人尔也。故曰：「文武之道，未坠於地，在人。贤者识其大者，不贤者识其小者，莫不有文武之道焉。」夫志也者，志也。男子乃生而射上下四方，示志也。是故志云志云者，志乎道也。不志道，不足以为志。故志者，上贯乎天地，下该乎文物，前窥乎古始，后既乎末终。志天地万物、往古来今、上下四方前后之道，一囊括之，以待百世。圣人之复起而不惑，文献有足征焉，其为用岂小小也哉？自有番山以来未有府学，自有府学以来未有志，志由进士何子於逵鸿有之。比之开辟之力然，其功岂小小也哉？要在精之一之，以概乎文武之道云尔。俾后之观斯志者，知作者之志亦以志乎文武之道云尔。是故甘泉子引而伸之。己酉八月
送沈生希周还泉州诗序
闽之晋江觉斋子沈子希周大易，瓮牖绳枢之子也。薄生人之产而不治，陋决科之学而不为，贫窭自甘，独其志追古圣贤人而从之。居晋江之郭，晋江之郭之内外之士人化其德而从之，旁都省之士人闻其风而就焉。沉子曰：「未也。」戊申七月，浩然策杖，手携一囊，不从一仆，不远数千里，北游於江浙。在绍兴则学於绍兴，南历吉安则学於吉安，踰大庾岭则学於穗城诸贤之馆。晚造天关，拜执弟子礼，然犹非苟信，居学於精舍久之。乃一日大悟勿忘勿助之间之指，体认天理之学，自然之妙。乃尽弃其学而学，喟然叹曰：「至哉！圣人天地之道之大也，不可以一曲观矣，乃今吾得此生矣。」或难之曰：「子云得所生矣，子之於素学者，不亦失所守乎？」希周笑而不答。或解之者曰：「非然也。昔者子贡谓夫子焉不学，而亦何常师之有！此可以见圣人之心胸如天地之广大矣。天地之广，万物洪纤具焉，必兼该无遗，夫然后天地圣人之道备，是以夫子无弗学，无常师，三人行必有我师，所以尽道体之大全也。汉儒则师专门名家，如人入重屋之下，安能见天地日月星辰之广博哉？」希周游学於江浙之间，晚乃於甘泉翁有悟焉，其视一拜於师，终身不易，虽平生瓣香敬为南丰者，亦不免如汉儒之专门，入蔀屋以自蔽，而不见天地四方者何也！然则希周其贤矣哉！」希周初期居学，三年，家书屡促之归，以有葬事也。乃归毕事，期明年复来卒业焉。别於甘泉子，甘泉子曰：「子别矣。致一则不别，万里如同席。一者何也？心也。心一则天地同气，万物同体，宇宙同家，羹墙见尧，自见自尧也，何别之有？独记黄山谷诗云：『春粮出求仁，足迹弥宇宙。归来坐空室，万事不改旧。』希周之归也，其以自警自力自得之哉！毋为山谷所诮也。」天关诸友为之歌咏饯送於野，甘泉子为叙别，识而不忘云。
贺大中丞欧阳公约庵先生平黎序
嘉靖二十九年四月十三日，广藩臬阃司诸君子扣天关而入焉，谒文以为督府约庵欧阳公平黎之庆。甘泉子曰：「诸君庆公之功乎？庆公之不自有其功也？夫天地宰物而无功，圣人有功而不宰，故王者之治，夷狄来则取之，去则舍之，以不治治之也。是故王者如天地，天地之为道也，无不覆帱，无不持载，无所於喜，无所於怒，喜怒在物也；王者无所於取，无所於舍，取舍在虏也。我皇上其体天地之道乎！而督府大司马中丞欧阳公，暨大总戎平江陈公，其奉圣人天地之道乎！琼崖海中州，或曰古之南夷，蕞尔小邦也，后为中国有之。为种为黎，遁入中山，恃险自食，乍喜乍怒，乍臣乍叛。喜也则人则臣，怒也则叛则兽，然而人兽皆天地并育中也。圣人抚黎如抚兽，常喜之而已矣。」三司诸君同词曰：「属者崖之守吏御黎无道，怒啸而起，出没劫杀，残及官军。公则赫然斯怒，上闻朝廷，调两广汉达官军取思田。官[目狼]兵，声罪征讨。公乃移镇於雷，中军号令，以副总兵沉君某为总领，黄副使某为纪功，方参议某为督饷。分哨旅进，监督统督，则钱副使某、武参将某攻於左，朱副使某、余都司某攻於右，徐佥事某、张都司某攻於中。三面攻围，渠魁授首。左哨斩获那燕等二千一百三十五，右哨斩获符门钦人一千一百八十六，中哨斩获那?等一千七百九十三，凡五千一百一十七。」甘泉子曰：「伟哉功乎！功固贵多而且精，兹非来则取之之道乎！」三司又进而言曰：「渠魁殄灭，群黎(协)[胁]从，悔祸深遁，罔逃节制之兵，罔当堂堂之阵，翕然归顺，俯首听招。公怒乃霁，弗事穷黩，誓师止齐，玉石靡焚。上闻钦恤，归马放牛，凯歌而旋，欲并生哉！」甘泉子曰：「善哉处功乎！功贵十全之胜之道，庶其在兹。帝用褒嘉，升赏其宜，兹非去则舍之之道乎！故曰：取舍在物，喜怒毋我。夫天地至公，因人之自灾自祥以为灾祥，天地未尝有心於灾祥。圣人至德，因民之自生自杀以为生杀，[圣人未尝有心於生杀。知天地之]心，则知[圣人]之心；知圣人之心，则[知我]皇上之心；知皇上之心，[则]知公之心斯其至[矣]！」或曰：「未也。●将为善后之图，定久安之法，请立●司留守临崖，●●镇之，恩以结之。」甘泉子曰：「善哉！善哉！此百尺竿头之一步，万世不易之长计也。留守得人，恩威并济，久之亲如一家，俾[黎]自耕自食，勿贪勿激，牧虎[豹如]牧羊豕然，斯其至[乎]？曰：未也。请立土官，官保其[家，家]保其众，安则相●，犯则调攻，如思田然，不费兵[粮，中]国无事。夫然后●善后久安之策。吾尝寓书於阳明公御两广诸峒蛮獠之宜也。诸君贺功之余，试为我达焉，是谓无功之功也。夫无功之功，功之至也。公以为何如？」庚戌四月
新丰吕氏宗谱序
辛亥三月，得吕子巾石学士书，以其所为宗谱来[视]谒序之，专官守侯。甘泉子方卧病，病间念官之贫，艰於久守，力疾而起。乃言曰：吾观於谱，而知王道之易易也。故赏罚不必●●●下而天下化者，谱之谓矣。读者观其谱图焉，●●●●之心矣，而传文不与焉。是故夫谱，蔼然示[人以爱矣]，●然示人以敬矣。故纵[而观之，自]吾身[而吾考，自吾考而吾祖，而吾曾祖，而]吾高祖，以及於始，一脉也，能勿敬乎？衡而观之，自吾身与吾同考之兄弟，与同祖之兄弟，与同曾祖之兄弟，与同高祖之兄弟，以达於同始祖之兄弟，皆同气也，能勿爱乎？故观谱者，观其图焉，思过半矣！是故自吾巾石学士纵而上之，则考封君贤也，而祖英四君也，而曾祖贵四文宗君也，而高祖於马富一君也，而先祖十四均贤君也，而始祖彦诚君也。皆一脉之传也，而孝爱之念油然而生矣。第不知其先之鲁氏亦同一脉也，可以类推而达之乎否也？达之，则爱心无穷，仁不可胜用矣！自巾石学士横而推之，则由兄怿也，而世佃之子天德等也，世儒之子恬也，世俊之子大锡等也，世怳之子天赋等也，世仪之子天与也，世杰之子恢，世迪之子忳等也，世龄之子恪等也，世显之惀等也，世褒之子忻也，弼之子恺等也，钊之子濂也，顼之子洋也，泯之子澄等也，鄂之子浩等也，琨之子溥等也，聪之子瑚等也，崇之子稷等也，黻之子召等也，黼之子希哲等也，世章之子恭等也，世文之子温等也，世?之子朋等也，世用之子昂也，祥之子夔等也，世质之子佩等也，世嚣之子宏也，世平之子珊也，世奇之子江等也，世洪之子福等也，三十二派●●●●●●●●●●●●●友敬一念油然而生矣。第不知其●●●●●●●也，亦可以类推而[达]之乎否也？达之，[则敬]●无[穷]，●义不可胜用矣。夫天下道二，爱敬而已矣，仁义而已矣。使人人能爱其先，能敬其长，则仁义沛然溢之四海，谱之谓也。或曰：「巾石兹谱也，其善乎哉？」曰：「善●。然闻之，人能大其[谱]，非谱能大人也。夫巾石者，当世所谓贤人也。口若[不]尽其言，言若不尽其意，避权如怯，疏属安身，进不[隐]贤，不卑小官，其柳下惠之流欤！进德修业，充实光辉，大此谱者，其在兹乎！」辛亥四月
新安洪氏通谱表叙
[甘]泉子言之曰：「治族莫善於谱，谱莫善於表。表也者，表也，表其爱敬之心也。夫表，纵观之，自吾身而吾父，而吾祖，而吾曾祖，而吾高祖，皆一人之身也，能勿爱乎？横而观之，自吾身而吾同父兄弟，而吾同祖兄弟，而吾同曾祖兄弟，而吾同高祖兄弟，皆一体之遗也，能勿敬乎？敬斯爱之矣。是故观於谱表，爱敬之心油然而生矣。家家有谱表，人人爱其亲、敬其长，而天下治矣。」侍御觉山子洪子曰：「垣也，自温而归，念诸族散[漫]，与叔父?议修新安洪氏通谱，[盖]念新安同出一祖者也，则何如？」曰：「然。然则族族皆孝友矣。」曰：「其中多有异姓承继名分，往来已定，众以为非族，宜削之。削之是矣，然经今年远，别无所归，一旦远绝，此心未安，则何如？」曰：「心未安即非理也。矧民胞物与，四海兄弟，又何外乎？夫久则难变，众则不易变，变之，违祖也。」又曰：「旧谱多有子孙为祖宗立传，述称先美。此固足以垂教，然不无子孙分别祖宗善恶之嫌，则何如？」曰：「谱传古有之，欧阳六一之例也。不可无传，则倩文人为之，夫何嫌？」曰：「且隐逸之士，所存行实，犹或相称。至於曾已出仕，无大可称者，每每过为夸扬，是非紊淆，反增伪妄，则何如？」曰：「无是美而称，是诬祖也。其近有是美，则善善之长也，夫何伤？」曰：「意者止於始祖经纶公，及菊坡杏庭诸公，有诗文事状可证；与尚书恭靖公，官爵尊崇无过者，仍旧存其传。其余虽小善微官，止於世系名下注之，如何？」曰：「未可也。贤不贤皆祖也，是祖皆有谱传，一款之下注之。惟其详於贤而略於非贤，隐恶而扬善可也。」又曰：「或世系是矣，而富盛之族乃以其贫贱外之，则何如？」又曰：「外之，是外祖也。」曰：「至於门庭未立，家教未善者，则又以其富庶收之，则何如？」曰：「收之是也，以其富庶收之，不可也。」曰：「筑舍道傍，众言淆乱，请折诸圣焉！」甘泉子曰：「孰折哉？折诸理而已矣！折诸心而已矣！」因为本诸其心之孝友之同然者、必然者、不得不然者，叙而归之，以为通族告，以定众志，以笃恩义云。

[book_title]卷之二
甘泉先生续编大全卷之二
门人顺德何鸿校刊
序
钤山堂文集序
嘉靖三十年三月朔旦，元相大学士介溪严公以其钤山堂文集三十二卷，寓甘泉子於天关，授以首简叙之。於是时，水也病废文字十余年矣，焚香对书，再拜再拜，上以答公礼数之殊也，亦以贺公求言之笃也。曰：「推公此念，人将轻千万里来进之以嘉言矣，况受知如水者乎！」展而读之，凡为赋诗古律绝句七百八十，颂序记碑五十有九，内制讲章二十有七，杂著二十有五，志铭四十有三。曰：「富矣哉集乎！?矣哉文乎！有诗不戾乎风雅汉唐矣，有言不戾乎训诰诏令矣。」於是心悦而神悸焉，恍然如入陶朱之室，开宝藏之库，万珍烁灼，光彩夺目，令人应接不暇，又爽然著自失也。乃作而扬言曰：「盖尝大观天地间，文而已矣。文即道之著也，语大，天下莫能载焉；语小，天下莫能破矣。或识其大，或识其小，大小一文也，一道也。道生天地，文在天地；天地生圣人，文在圣人。是故经乎天而文，纬乎地而文，观乎人而文，三才之道，文焉已耳。天之覆帱[也，地之持载]也，日月之代明也，星辰之朗耀也，云汉之为[章]也，风雨之润贲也，雷霆之轰烈也，山峙之巍巍也，川流之潾潾也，昆虫之耀耀也，草木之夭乔也，尧之光被四表也，舜之重华，焕乎其文章也，禹汤之文，命之圣谟之嘉言之洋洋孔彰也，文武之丕显丕承也，皆文也。然天地万物所以覆载，所以代明，所以决烈，所以章，所以流峙，所以鼓耀夭乔，圣人所以光被，所以重华，所以文命洋洋孔彰，所以显承，其必有所以为之者矣。诗曰『维天之命，於穆不已』，盖曰天之所以为天也。『於乎不显，文王之德之纯』，盖曰文王之所以为文也。孔子曰：『文王既没，文不在兹乎！』是故天地圣人，文焉尽之矣。然则知天之所以为天，文王之所以为文，则知钤山之文所以为钤山之文矣。」或曰：「请闻其所以。」曰：「神而已矣。神者，道之妙也，文之本也。子不闻钤山之降神乎？吾於留都已形於咏歌矣。介翁生而神气以灵，疏朗开豁。童言宿生之事，矢口成章之[能，应]机万变之妙，辛甘调剂之宜。履历於艰难，允媚於天子，良工心苦，人莫与知。然则非公之精之神之为之乎？」曰：「请问根本之说。」曰：「子[谓]参天之木，果[假]外为之者哉？所由本根也。得天之[气]，受地之质，气质合一，生生不测，莫知其然之谓神。故能由根而乾、而枝、而叶、而华实，以参天。夫华实者，文之类也；根本者，所以为华实之神之类也。知木之所以为华实，则知钤山之文所以为文矣。水也年将九十矣，亦伏生言语支离之时，岂有文乎哉？据案随笔书之，重以报公之礼意之隆也，亦将以来天下之善从。水也始巩太平之基於无穷，而太平一老亦得以安卧於无穷无虞之天也。是故为钤山堂文集叙。辛亥四月
莆阳黄氏世稿序
莆阳黄氏世稿，今南京户部郎中黄子先世之遗稿也。黄子曰：「日敬也不敏，从先生游二十年矣。辄有先世之遗，惟先生教之。」甘泉子曰：「吾观之亦二十年矣。江之南北之巨家之文献，未有能过之者也。」甘泉子病间，喟然叹曰：「所谓巨室者，非谓有货财之谓也，有文献之谓也。孔子曰：『夏礼吾能言之，?不足征也；殷礼吾能言之，宋不足征也。文献不足故也。』夫孔子观於夏商之礼而叹文献之不足，叹夏商之德之衰也，后之人不能守也。又曰：『我欲观周道，幽厉伤之。吾舍鲁何适矣！』盖叹周德之衰，而其后自伤[之]也。夫伤之与不能守之，此文献之所以不足乎！夫[子]取鲁，[幸周]礼之在鲁也。礼者，文献之主也。文献在鲁，则为鲁重；文献在天下，则为天下重；文献在一国，则为一国重；文献在一家，则为一家重。然则黄氏稿斯其为黄氏之重乎！」或曰：「何谓世稿？」曰：「夫世稿也者，世世之稿也。自唐而宋、而元、而国朝，千有余年，其为世自六世、十世、至二十有二世，其为作者自刺史公、校书公、状元公、至中宪公三十有七人，为诗文杂著凡百四十八，其为文献，不既备矣乎！户曹君运精神於二纪之间，从而增修而光大之，其不敢伤之而慎守之者欤！其知所以重其家者欤！其孝慈兼尽者欤！后之人心户曹君之心，则世稿流光於无穷也已。」辛亥四月
送欧启河归郴阳序
欧生来居天关三月，将告归。甘泉子思所以归之者曰：「吾子身衰绖而来问於天关，将以求大孝之道也。夫大孝顺亲，其次悦亲，其次不违亲。且屏冈大人何为？」曰：「家君起家，初尹霍山，霍山之民立生祠焉。后迁守广西府，二年而归，苗獠之男妇出而遮留之载道焉。」曰：「而大人之游何也？」曰：「获交於欧公南野，南野公见重焉。」曰：「吾始观其子而知其父，今闻其父益知其子矣。且大人之所愿於子何如？」曰：「责成於举业也。」曰：「●子之所志何如？」曰：「策也将弃举子业而进於圣贤之德业也。」曰：「此可谓不违亲乎？悦亲乎？顺亲乎？」既而曰：「吾有一言而使子之父子悦顺而不违者，子其欲闻之乎？则子可以归而不负於兹来矣。」请闻焉。曰：「子不闻吾之二业合一之训乎？合一者，执事敬也，敬则一矣。一二业也，一则无二矣，无二则纯，纯则神，神则化，神则不可知，化则无迹。积之而化，有德有言，如老人出老人声气而不自掩，其不可知之神乎！如羚羊挂角，妙不可寻，其无迹之化乎！是故德业以盛，举业以成。言出诸吾心之同然者，而同然者观感焉，百为百成，万选万中，德行道艺之学以复，而乡举里选之政以寓焉。父母其顺矣，岂直不违而悦也哉？然则子可以归矣，其执此而进寿焉，以为何如？」辛亥六月
冯母湛氏安人六十一寿诞序
冯母湛氏者，增城沙堤西圃公●之长女，故知名邑庠生观之元配，庠生时举之母，而甘泉翁之族孙也。仕卿亟称母之贤，孝不衰於舅姑，敬不违於夫子，义不失於姒娌，慈不遗於童仆邻里。今年六月初二日，为六十初度之辰，惟翁寿之！甘泉子曰：「是则母之贤足以自寿矣，又求之於外者以为荣乎哉？」举曰：「请益[焉]！」甘泉子曰：「吾闻之：立身行道，扬名於后世，以显父母，寿亲之至也。且母之教，仕卿可得闻欤？」曰：「言与行而已。言必曰慎，是以屡有诫躁之训焉。」甘泉子曰：「君子一出言不忘乎亲，惧辱亲也。不亦善乎！」「行必曰正，是以幼有顽戏之挞焉。」甘泉子曰：「君子一举足也，跬步不忘乎亲，思坠亲也。不亦善乎！然则如斯而已乎？」曰：「未也。母遣举也从翁之学曰：『翁之学，圣贤之学也。盍往从焉！』甘泉子曰：「嘻！此母所以为贤也。昔者孟母遣子往学於齐鲁之间，以成大儒，而母之名益彰，至於今不衰，百千万亿年无疆之休，寿与天地同悠久。寿其至矣！寿其至矣！冯氏之子，宜以孟子自励而寿而母为孟母，垂百千万亿年之耿光哉！辛亥六月
表双节诗序
穗石伦子、素隅林子、星野卢子，一日过天关，乐道大巡萧公一门双节之美。甘泉子曰：「可得闻与？」曰：「可。史具之。」曰：「於抚按司县以及里学核实何如？」曰：「惟嘉靖二十九年十二月丁亥，巡抚四川右副都御史张　，行据布政司呈淮按察司提督学校佥事陈牒呈，据内江县申据儒学廪增附生员陈瑜等呈称，覆查得本县高梁里节妇陈氏，乃故巡检萧腾侧室，夙有淑行。二十六而寡，誓不贰适，抚正室阴所出世建如己子，抚孤孙蘅如抚建，俱成立，优入儒学。惟陈守节三十八年，今六十有三，於嘉靖二十六年蒙巡按监察袁御史扁扬贞节。惟孺人李氏归萧故庠生露，慈淑端庄，楷范闺门，笃生世延。九岁露卒，李时年二十八，蹈履贞洁，备尝百荼，与正室吴抚延登甲科，见任监察御史。李卒守节二十八年，寿五十六。嗟惟二氏守节，年例俱合覆查。」曰：「於巡按何如？」曰：「巡按鄢御史行据报如巡抚无异。」曰：「於二司何如？」曰：「布政司会同提学道再查明实报，与巡按无异。」曰：「於县里何如？」曰：「初，县示谕十六里里老查访。随据高梁梧桐二里里老陈国才等呈称：本里第八甲故萧巡检腾侧室陈氏，守节三十八年，今年六十有三。又见任萧乡宦世延生母李氏，守节二十八年。嗟惟二氏，实俱矢死报夫，鬼神可质，皆宜旌奖。与二司无异。」曰：「请问其详。」曰：「惟陈氏富顺县人，适萧七年，腾与正室阴轮亡。陈时年二十六，无子。人有欲夺之志者，誓死守节，抚腾十一岁嫡子世建，教训备至。及长，送入儒学。又抚建六岁遗孤蘅，不怠益勤。频荒，麦粥遗米以食。迄今三十八年，一节无玷。惟李氏梧桐里人，年十八归露，生子世延。九岁露卒，正室吴日相对泣。李矢曰：『我心可对天日，死不他适。』事吴尽礼，吴亦逮李抚孤尽心。频年旱暵，艰苦备尝，教延举进士。李卒寿五十六，守节二十八年，以子贵赠孺人。然其节行表表，诚可励俗。」曰：「於儒学何如？善言必再。」曰：「本学廪增附生员李继等，据通学生员王仕荣等，核实陈氏李氏节行云云，与县里老无异，信言不他。」曰：「已经行会查，今据呈报，除行听候会奏外，惟二氏节行可嘉，相应先奖。仰县即便动支官银，备具羊酒段疋鼓乐，送至二氏宅里，以励风化。」甘泉子曰：「伟哉！其二氏之节乎！感应之理其微矣。匹夫匹妇，一念之诚，可以动天地，而况於人乎！而况於贞德者乎！故二氏之贞，在里孚於里，在学孚於学，在县孚於县，在司孚於司，在抚巡孚於抚巡。虽放之而无所不准，通乎神明，光乎四海，无所不通。」太史公曰：「二氏於是乎有六难焉！余观节烈传，上下千余年，?舟之后，始终一节，之死不变，如二母者诚难。双节相辉，出於一门，又难。皆在侧室，而能自树立於势又难。侧室而无子，虽有子，贫而岁饥，艰苦备尝，麦粥以养，终不易志者，又难。养而至於成立，又难。成之显名，显庸於朝，宣力於四方，又难之难也。母以子贤，子以母著。故曰：非此母莫生此子，非此子莫[显此]母。吾闻蜀多奇节异人，不图妯娌母子间一时见之也，岂非岷峨之降神尔耶！诗曰：『维岳降神，生甫及申。』其不诬也已。」三子曰：「吾党里居，合作册以表焉。」甘泉子曰：「然哉吾老矣，犹能为之执殳。」辛亥七月
送谢子振卿游南岳序
谢子振卿将之楚，游於南岳，拜别甘泉翁於天关。翁曰：「子好游乎？吾语[子游]。」曰：「游有不同乎？」曰：「有形游，有神游，有天游。」曰：「何谓形游？」曰：「形游者，步趋之间。如子之之楚若乾程，过清远若乾程，过连州取快捷方式若乾程，至茶陵访罗子钟，乃同子钟、一泉若乾程，谒衡山守蔡白石，谒兵宪潘石泉若乾程，抵衡山又若乾里，入衡岳精舍，登祝融峰以息焉。此之谓形游也。」曰：「何谓神游？」曰：「神游者，心思之间，不疾而速，不行而至。■子之思一泉，即是到茶陵；仰企石泉、白石，即是到■州；怀精舍上封，即是登祝融，此之谓神游也。」曰：「请■天游之蕴。」曰：「天游者，与道同流，天地万物同体。勿忘勿助之间，无在无不在之妙，不疾不徐，浑与道俱。[所]过者化，所存者神；化故不滞，神故不测；无入而不[自]得。昊天曰明，及尔出王；昊天曰旦，及尔游[衍。此之谓]天游也。天神之游，惟振卿自得之。若夫形游，则有可容说者，吾以病戚不能诗，姑书畴昔岳游纪行之旧，数阅於册，而振卿歌而往，咏而归焉，庶几自得之云。」辛亥八月
贺两湾康子六十寿诞诗引
甘泉子曰：甚哉！久敬之足以观人也，岂惟善交哉！两湾子康子用行从予游，讲学於西樵者无虑三十年矣。自三十而四十，不替乎三十；自四十而五十，不替乎四十；自五十而六十，不替乎五十。两湾子今行年六十而六十不变矣。盖闻之：大贤终身慕其师，六十而慕者，吾於两湾子见之矣。今之达人，平时旋辟唯诺，无所不至。一临利害，反眼若不相识。朝而师之，暮则背之矣。甲而师之，乙则背之，不已则毁之，毁之不已，则挤之井而下石焉，操其戈而入其室焉。斯人也，又何取长寿於斯世哉？两湾子恒久而不变，言言必师，行行必师，口口必师，心心必师。道非但恒於师也，是谓恒於道也。恒於道者必恒於年，吾知康子之寿不可涯矣。同志者歌之。辛亥九月
重刻白沙先生全集序
夫诗文何为者也？曰：人之言尔也。言者，心之声也。是故人不能以无心；有心，不能以无言；有言，不能以无音；有音，不能以无章。言之有章，章而畅者，文也；言之有音，音而律者，诗也；皆心之声也。是故其心正者其言淳，其心和者其言顺。淳和生於心而达於言，故曰：「仁义之人，其言蔼如也。忠信之人，其言确如也。」皆心之为之也。白沙先生之诗文，其自然之发乎！自然之蕴，其淳和之心乎！其仁义忠信之心乎！夫忠信仁义淳和之心，是谓自然也。夫自然者，天之理也，理出於天然，故曰自然也。在勿忘勿助之间，胸中流出，而沛乎丝毫人力不存。故其诗曰：「从前欲洗安排障，万古斯文看日星。」以言乎明照自然也。夫日月星辰之照耀，其孰安排是？其孰作为是？定山庄公赞之诗曰：「喜把炷香焚展读，了无一字出安排。」以言其自然也。又曰：「为经为训真识？非谢非陶亦浪猜。」盖实录也。夫先生诗文之自然，岂徒然哉？盖其自然之文言，生於自然之心胸；自然之心胸，生於自然之学术。自然之学术，在於勿忘勿助之间，如日月之照，如云之行，如水之流，如天芭之发，红者自红，白者自白，形者自形，色者自色。孰安排是？孰作为是？是谓自然。曰：「或有疑白沙先生自然之学为禅，然乎？」曰：「先生之量广矣大矣，盍观之天地之广大乎？天无不覆，地无不载，而妍蚩无所不容。故其诗文或借用佛老之言，而不自以为嫌，人遂以为佛老。然则孟子举阳虎之言，亦谓为阳虎，可乎？语曰：『痴人前不得说梦。』即以为真矣。观先生之诗曰：『人不能外事，事不能外理。二障佛所名，吾儒宁有是？』又曰：『托僊终被谤，托佛岂多修？弄艇江门月，闻歌碧玉楼。』其先生之真(手)[乎]！大巡萧友山先生於百官万物丛冗之余，而能追慕白沙先生之风。既修广城书院，将拨田以供祀，又求真像，刻全集以爱慕表扬之，则友山之所养可知矣。孟子以友天下之善士为未足，又尚论古之人。诵其诗，读其书，知其人，论其世，是尚友也。友山其尚友哉！」友山闻之曰：「非予之能也。盖闻吾乡先达高三峰司徒昔也巡於广，亦尝修书院於兹矣，吾有慕焉而为之也。」甘泉子曰：「此友山所以为贤也。前人作之，后人继之，又皆内江产也已。见内江之多贤，让大美以居於前辈，又以见士风之厚也。吾党有愧焉！」刻工将成，介司府来谒序於卷端。予惟自然之学固先生始已命水矣，乃不辞而谨序之，俾后之开卷者当作如是观。辛亥九月
厘正诗经诵序
诗何为而厘正也？甘泉子曰：「厘正夫淫诗也，厘正夫小序之淆杂者也。」曰：「其厘正夫淫诗何也？」曰：「非厘刺淫诗也。夫子去淫奔诗也，淫奔之词不可存於经也，此必夫子已删者，后儒复取而杂入焉者也。夫子曰：『吾自卫反鲁而乐正。』曰：『诗三百，一言以蔽之，曰思无邪。』无邪者正也，故雅颂之词，与刺不正者、刺淫奔者，皆正也。故曰：『去郑声，郑声淫。』淫奔之声不使留於聪明，然后可以畜其德也。若夫淫奔之诗，所谓导欲增悲者，何德之畜？夫古之诗皆乐章也，奏之乡党焉，奏之闺门焉，奏之邦国焉。周子曰：『乐词善则歌者慕。』淫奔之词果善乎？可慕乎？果可奏之乡党闺门邦国乎？是化人以淫也，其大不可也。此夫子之所以去之，独存三百篇尔也。一曰『诗三百』，二曰『诵诗三百』。逮其孙安国，亦曰『三百』。今乃三百一十篇，其一十篇者，殆非夫子所删去淫诗，好事之儒复取而混之为三百一十者乎？其云『惩创逸志』，刺淫则可，淫奔之词则不可，是化人逸志以淫也。」曰：「吾子之去之，有据乎？」曰：「有之。诗书不可尽信者多矣。书有伪泰誓，有汲冢周书。或今文有而古文无，或古文有而今文无。武成犹待乎考定，孟氏止取其二三。诗有逸诗，有有其声无词者，断可知矣。」「其厘正小序何也？」曰：「小序者，如今人作诗者必先有序於前，为某人某事尔也。诗之大序，孔门弟子子夏以夫子之意为之。其曰『国史明乎得失之迹』，国史谓小序也。其时近，故其记事也切；与后之生乎千百年之后，而忆说乎千百年之前者，不亦异乎！故论诗者必以小序为正。然其中有数字后儒杂入者，然亦寡矣。厘而正之，使序纯乎古，则序正；序正则诗正矣。」「然而必曰『诵诗』者何也？」「不闻孔、曾、思、孟之指乎？不闻程氏之指乎？孔子曰『诵诗三百』，未闻读诗也。孟子曰：『诵其诗』，未闻读诗也。诗曰：『绵蛮黄鸟，止於丘隅。』则止曰『於止知其所止。可以人而不如鸟乎』耳矣。诗曰：『天生蒸民，有物有则。民之秉彝，好是懿德。』则曰：『为此诗者，其知道乎！故有物必有则。民之秉彝也，故好是懿德』耳矣。此孔子之诵诗也。诗曰：『桃之夭夭，其叶蓁蓁。之子於归，宜其家人。』则曰：『宜其家人，而后可以教国人。』诗曰：『乐只君子，民之父母。』则曰：『民之所好好之，民之所恶恶之，此之谓民父母。』云尔。此曾子之诵诗也。诗曰：『鸢飞戾天，鱼跃於渊。』则止曰：『言其上下察也。』诗云：『维天之命，於穆不已。』则曰『天之所以为天也。』『於乎不显，文王之德之纯。』则曰：『文王之所以为文也。』此子思之诵诗也。诗云：『既醉以酒，既饱以德。』则曰：『言饱乎仁义也。』诗曰：『经始灵台，经之营之。庶民攻之，不日成之。』则曰：『文王以民力为台为沼，而民欢乐之。』诗曰：『刑於寡妻，至於兄弟，以御於家邦。』则曰：『言举斯心加诸彼而已。』此孟子之诵诗也。程明道於诗不用训说，惟加一二，吟哦上下，以养其性情。故於『瞻彼日月，悠悠我思』，则曰：『思之切矣。』於『道之云远，曷云能来！』则曰：『归乎正也。』此明道之诵诗也。吾取以为法焉。诵也者，吟哦咨嗟之谓也。吟哦之不足，则咨嗟之；咨嗟之不足，则长言之。乐发於中，形於言。乐则生矣，生则恶可已也。恶可已，则不知手之舞之，足之蹈之。手舞足蹈者，乐之事也。此诗之教所以为乐之章，而德之所以成也。愚闻之师曰：『有疏，微言塞。今之读诗者滞其心於训诂之间，玩物丧志，果可以成德乎？果可以达於政，使之四方，而能专对乎？果可以兴，可以观，可以群，可以怨，迩之以事父，远之事君乎？诸皆诵诗畜德，德之成而诗之大用也。』愚生千载之下，怅斯文之不明，於每章之下作诵语数字，以备学诗者吟哦咨嗟而得之，以成盛德而达诸大用也。其朱子之训诂，则旁注於逐句逐字之中，可以释训足矣。盖以[省学]者诵习之劳，玩物之病也。而凡朱子赋比兴之指，及其传说，则存之於后，不敢易焉。何居？朱子诗传於诸书为尤善也，故不敢易焉。若夫所删十篇之什，则以淫奔之诗既去，不能什也。或曰：「然则子之取各篇题小序置於每篇之首，何居？」曰：「仿文公以国风周南之说於篇端，使诵诗者一开卷阅篇，即知作诗之义也。」辛亥十一月
祝圣会集引
若水拜手稽首曰：斯会也，其所谓非常之会乎！会也者，会也，会其有极也。相会於人伦之极，相励於不容已之趋也。是故祝圣会者，设会以致敬乎君也。祝毕而会也者，设燕以相亲睦，以相规勉，因会以致信乎朋友之道也。夫君者，人伦之首也，人有能忘其元首而股肱不戚者乎？友者，人伦之纲也，人有自绝其纪纲，彝伦斁而不之恤者乎？故斯会立，则观之者，敬君之心蔼然而生矣，信友之念确然而笃矣。其或非有大不得已而不附者，闻此，其必隐之於心乎！而有思乎！则自反曰：「彼会众皆敬君，而我独不敬君乎？世岂有无君之国乎？」则其赴会之心也必果；又曰：「彼会众皆信友，吾独不信友乎？薄友乎？非友乎？古岂有不须友以成之人乎？」则其不附会之心也必不果；此之谓不容已之趋也。相会於仁义道德之归，化民易俗之矩也，其视洛社耆英诸会，但取适於优游杯咏之间者，少有间矣。然则斯举也，虽谓之非常之会可也。是故为之引，以申作会之意云。壬子五月
寿院长黄慎斋司训八十一华诞叙
或有问於甘泉子曰：「寿其足贵乎？其无足贵也，盗跖百年而日杀不辜。」或曰：「寿其果无足贵也乎？其有足贵也，颜子假之以年，不日而圣。记曰：『知及一年，则知艺谷。知及十年，则知艺木。知及百年，则知艺人。』是故所贵於一年者，为其艺谷也；有一[年]而不艺谷焉，何贵於一年也？所贵於十年者，为艺木也；有十年而不艺木焉，何贵於十年也？所贵於百年者，为艺人也；有百年而不艺人焉，又何贵於百年也？大禹惜寸阴，寸阴，日之积也；陶侃惜分阴，分阴，寸之积也。日积月累，气至而变。螟蛉不满日不化形，甜瓜不至期不脱蒂，故年弥高而德弥邵。耇老成人，古人治天下者贵之，而仁者务焉。书曰：『母遗寿耇』曰：『其稽我古人之德，矧曰：其有能稽谋自天。』夫稽古人之德也者，知人也；稽谋自天也者，知天也；知天人之蕴，必由寿耇焉得之。寿果不足贵也乎？其不为人之所祝愿也乎？诗曰：『[周]王寿考，遐不作人。』作人而必待寿考焉，寿其果足贵也。寿之系於人大哉！」天关诸同志钟子、周子、姚子、邓子、谢子、刘子、冯子，无虑数十子闻之，前曰：「今天关院长司训慎斋子黄子，年八十一，今六月十有二日为华诞初度之辰，诸生谨请以此言寿之，可乎？」默翁曰：「可哉！」闻平甫者，异人告符，终遇有道。老而好学，八十从游。领袖天关，布教作人。得闻乎古人心性之学焉，其稽人也。夫讲究体认天理之学焉，其稽天也。夫稽人不已，必至於希圣；稽天不已，必至於希天。合天人而一之，故能配天地，同悠久，万寿无疆。此诸子之所以为慎斋祝颂之至也，合书为八十一寿诞叙。壬子六月
叙黎氏家训
湛子曰：甚矣哉！道之难行也。以其同然者而感其同然之心，如合符节，然而无应之者，岂人各异心也哉？弗思尔矣。有若人焉，勃然兴其同然之心，相感於未倾盖之前，所谓绝无而仅有者，宁不为之一大快哉！自予为家训以教宗族之人，且白於巡按洪君，准行府县，令本宗族遵行之，又令尽县之人宗族遵行之，又令旁郡县之人之宗族遵行之，於今十有三年矣，竟未闻有应之而兴起者。今年秋八月，有顺德镇康乡之善士黎瑞鸾养真子，行年八十有二矣，乃相慕而兴，於於而来，斋戒而后见，请慎斋司训为之先容，执弟子礼於天关，而慎斋亦八十有一也。同居月余，一日，袖书一册以进。予观之，乃其自作家训也，云慕予家训而为之者，比予家训益备。又出己田四百亩於祠堂，为子孙合食之具，视予之义仓又多焉。夫以八十有二之老，而虚己从学，一难也；为家训以善族，虽今之卿大夫犹所未能，二难也；今之士大夫惟知富囊橐，益田宅，遗子孙，於族人之饥寒，祖考之祠墓，略不少加意，如越人之视楚人然，而不知己与宗族皆出於祖一人之身也，今养真子乃割四百亩之田无难色，又难也。夫三难者，皆天理人伦之至，修身齐家之道，虽曰未学，吾必谓之学矣。若夫养之以天理，文之以礼乐，吾岂复有加益於养真者哉！书附黎氏家训之首以归之，为宗族乡党之荣，且为教焉！壬子九月
精选古体诗自序
甘泉子三十游江门，传习之余，端默无作。先师石翁谓之曰：「子何不学夫诗，用以应世。」则对曰：「水也见唐宋以降人作近体律诗，非惟虚费精神，工作对偶，又去三百篇愈远矣。水其作古选体乎！犹为近之。」翁曰：「可也，然愈难矣。窃惟难者，难於古淡乎！诗者心之声也，古淡之声，由心之古淡为之也。古则凡近之心释，读之者亦释；淡则躁妄之心平，读之者亦平。同声相应，同气相求。夫心也、气也、声也，一也。是故作诗者，气如其心，声如其气；诵诗者因声以感气，因气以得心。千万世之远，诵其诗者可知其人，故诗可以兴，可以观，可以群，可以怨。不可以兴观群怨，不足以言诗，比之俳优学人言语，乌足以动人哉？何以知其人哉？为古体者，非特词气之古淡，心亦古淡焉。服尧之服，诵尧之言，行尧之行，久之亦尧而已矣；服桀之服，言桀之言，行桀之行，久之亦桀而已矣。可不慎择哉！」故水也自兹以来，必作古体，古淡之心存於中而发於外，一去对偶绮丽之习，近体之声气不使留於聪明，恐其凡俗躁妄之心入之矣。今老矣，於古体之中积累繁多，乃命门人选其尤者，得三百余篇，写而藏之，以备观风者采焉以为教云。壬子九月
贺廉宪卢望峰先生八十一寿诞序
嘉靖癸丑五月廿八日，增庠三师林、沈、李诸君，遣三生顾仕嘉、汤孔明、黄文锦，走二百里之遥，诣天关请甘泉子之文，以为卢宪长望峰六月廿四日八十一华诞之庆。甘泉子筦然笑曰：「昔伏生九十传书，言语支离。水也亦垂九十矣，正伏生言语支离之年，而尚可为文乎哉？」赞之者曰：「望峰韦布之交，至亲而信者也，岂宜以常禁拘乎？且以九十之老而寿八十之老，既称其情，抑非增江希有之事乎！」甘泉子曰：「唯唯！寿人必以其德，知望峰之全德者水也。三子各以所知言其大者，可乎？彦亨其谓之何？」曰：「望翁之德，大者其乐道人之善乎！嘉也见泉师以五百金之宅居，与二百斛之赡谷送县，为明诚书院，以馆谷诸生；而望翁赞焉曰：『书院一所，赡谷百石。一朝与之，嘉惠后学。其盛心於斯为至。』此非乐道人之善乎？诗曰：『他人有心，予忖度之。』夫乐人善，则诚不倦，可以寿矣。」曰：「盛德不孤。愿闻其再。用晦，尔谓之何？」曰：「望翁之善，大者其乐济人之患乎！昔有捕盗滥及不辜，极力解之，活人居多，鲁连之排难解纷也。乡邻有斗，公心平之，多以息讼，太丘之行谊信孚也。非乐济人患乎？诗曰：『凡民有丧，匍匐救之。』夫乐济人则爱不竭，可以寿矣。」曰：「盛德不孤，愿闻其三。中理，而谓之何？」曰：「望翁之善，大者其乐成人材乎！昔泉翁讲於明诚，翁莅勖焉，曰：『诸生体悉：德行为本，文会辅仁。毋淫於逸，毋荒於嬉。敬逊时敏，以成德业。』肇起雁塔，以壮增庠。大其形胜，以钟毓秀。非乐成人材乎？诗曰：『周王寿考，遐不作人。』夫乐成人，则惠不匮，可以寿矣。」甘泉子曰：「君子有此三乐者，是故谓之大德。夫有大德必得其寿，必得其位，必得其禄，必得其名。今望翁位跻总宪，家食千钟，名远愈芳，厥寿征应。今三子既嘉翁之三乐矣，宜奚寿？」於是汤子进曰：「孔明也，居近鹤岭，其以鹤岭之神祝焉，曰：『愿祝公以此三乐，如鹤之千龄，永为邦家之祯。』」顾子进曰：「仕嘉也，居近龟峰，其以龟峰之神祝焉，曰：『以此三乐，愿祝公寿如龟算，以为王图之乾。』」黄子进曰：「文锦也，非佞，祝以地不若以天，其以天神祝焉，曰：『罗浮笛声，长庚跨鹤，龟息不息，感应无极。』书曰：『惟德动天，无远弗届。』宜若可以寿矣。」甘泉子喟然叹曰：「善哉祝乎！夫然后足以祈望翁之寿於无疆，与天地合其德，与日月合其光，斯其祝之至矣！斯其祝之至矣！」三生归报三师，轴而锦之，以为寿诞侑觞之助云。癸丑五月
张母唐夫人九十寿诞序
唐夫人者，吾广方伯张浮峰先生之贤母也。凤去鸾孤，雏睟而孀。今跻乎上寿之上，以及百年之期。寔为九十华诞初度之辰，适仲春几望之吉。斯时也，天气正中，明风和煦。浮峰子当事官职，乃兴望云之思，方深爱日之怀。於是挹薇垣之露以和寿觞，剪罗浮之云以制班服。孝思如御风而归，羁怀将缩地以致。寿域天开，幔亭日朗；瑶池置曾孙之宴，东海贡蟠桃之祥。於是南鎮為壽山，大?為福海；钱塘之潮引以崇尊，湘湖之莼於焉荐俎。水陆之珍毕陈，亲朋之庆交至。於是婵娟明织女之机丝，黄岩引长庚之鹤驭。扣阳明洞门，群仙排云而出贺；启福地玄扃，素娥执事而骏奔。共为撒花之供，笑窥偷桃之儿。於时月宫耀彩，海屋添筹。天姥献春，麻姑捧酌。歌若耶之章，诵曹娥之句。横冈以为琴，群川以为弦。天地人之籁并作，道德性之乐交孚。顾谓人间，不知何乐可以易此？浮峰子於斯，其亦足乐亲矣乎！浮峰子问曰：「虽然，此乐是亦足矣。请先生其进之。」甘泉子曰：「无已，则有三焉，虽千百岁不朽可也。夫人言行不出捆外，而可以传之天下后世者有三征。上征尽妇，下征尽母，中征尽妻。」曰：「曷谓尽妇？」客有进而言曰：「吾闻夫人随养湖藩，承顺继姑，婉事罔愆，宗党称难，足征孝德，宜进孝德之觞。」「曷谓尽妻？」客有进曰：「吾闻夫人自归刑曹，以直左宦，中馈啖蔬，巽词调剂，足征顺德，宜进顺德之觞。」「曷谓尽母？」客有进曰：「吾闻夫人诫子树立，师明正学，迎养谏垣，乃勤乃俭，足征慈德，宜进慈德之觞。」甘泉子喟然叹曰：「夫三德者，三世之德也，备矣，至矣。以兹显扬，地与久，天与长，日月与光，是谓三不朽之道，无穷之门。吾知夫人之寿，其无穷矣。」於是吾广大夫士闻者共庆，请书之锦轴，以复张氏，俾寓归以为寿觞之侑云。甲寅正月
送巡按两广待御白?王君还朝序
白?子王子以夙学蜚声，致身柱史，独持风采。奉命两广，闲顾天关。甘泉子九十耄期，若昧平生，然白?子言曰：「我公之门下受教生也。」甘泉子愕然曰：「耄忘之，奚自？」曰：「自南野氏。时有北都之行，用托观光之馆。」甘泉子曰：「然则奚取焉？将取其能矣乎？我方空空，病无能焉，白?盖以能问於不能矣。将取其多矣乎？而我方孑孑孤陋，则寡闻焉，白?盖以多问於寡矣。由是本之，白?必有若无，实若虚矣乎！又由是而本之，白?必犯而不校矣乎！夫进善无穷，而物我一体，孔门诸子之学也，白?子若固有之，何取於予哉？」及观白?行事，能发奸摘伏，能振文耀武，夫然后知白?子能而不自能也。又多识前言往行，多行善教善政，夫然后知白?之多而不自多也。吾之言为不诬也。夫以取善无穷之心，扩不校一体之仁，虽班诸孔门诸子可也。公暇之余，入连理之洞，游同乐之园，[观]山鸟之戏，听鹿鸣之音，嗒然宾主为之两忘，竟日而归，物我论量，为之同於浑然也。三年还朝，於其行也，感道义之爱乐游从之雅，辞以送之。白?子因见呈南野公，以为何如也！罗浮西樵之念，公今视昔，又何如也！其辞曰：『红冈居后山名。荒荒兮！敬一阁名，公所修扁。煌煌。白云省后镇山。苍苍兮，珠江前江名泱泱。潮汐诘屈入城墙，东湖西岛深潜藏，?衣骢马来相将。繄马之良兮！衣佩之光。君如去此兮！谁予翱翔。甲寅正月
送大巡郭东山还朝序
圣天子嘉靖三十一年，简命侍御东山郭君代巡东广，迅如雷霆，从天而下。下车之初，首执乡宦之奴之不法者，贱厮亦在逮。数人有或为之不堪者，予独曰：「雷雨风霆，无非教也。假令十三省置十三雷霆焉，雷霆轰轰，品物震生，天以之清，地以之宁，而天下以之平矣。」久之，人或犹有为之不堪者，则应之曰：「公行公政，我秉我心，各适其适，夫又奚戚？且寔教益也。」乃设位望方而拜受於庭。盖家奴之罪，乃教束未严者之过也。子路人告之以过则喜，禹闻善言则拜，水也年垂九十矣，尝效武公九十求规国人，曰：「勿以我老而弃予。」设规桶於大门之外，三年而不得一言。今乃得不言之教，则又何为不喜而拜受於庭乎？越明年，公则阴遏望风之奸，普施不报之惠，躬礼士夫之家，加意於耄期之朽。径访天关，曰：「翁卧不起，吾亦将见公於卧内。」其开心见诚，明白洞达，有如此者。夫始用不测之威，终施不测之仁，寂如雷息，涣如冰释，岂非无所凝滞，胸中磊磊落落大丈夫哉！於其代而还朝也，感慨之不足而咨嗟之，咨嗟之不足而情见乎辞云。先威后宽，紫阳诠兮！震惊百里，不丧七兮！过化存神，不获身兮！仰圣瞻天，复紫云兮！甲寅二月

[book_title]卷之三
甘泉先生续编大全卷之三
门人顺德何鸿校刊
序
慕陶胡先生漫稿诗序
甘泉子曰：诗之作何为者也？诗其承也，言承其志而发也，发由中出也。感於物而中发，故沉吟焉；沉吟之不足，故慨叹之；慨叹之不足，故咨嗟之；咨嗟之不足，故长言之。此诗歌之所由作也。书曰：「诗言志。」是故其志刚者，其词燥；其志柔者，其词湿；其志正者，其词平。奸人之词险，幽人之词淡，仁义之人，其词蔼如也。百世之下，诵其诗者，可以知其人。不足以知其人者，非诗也，剽窃仿真他人之陈言也。故诗可以兴，可以观，可以群，可以怨。不足以兴观群怨者，非诗也，无用之虚车也。甚哉！诗之难言也。故有诗，可以显人者焉，有人可以显诗者焉，有大序可以显诗人者焉。三百篇之诗，多里巷啬夫妇人之作，人非显者也，而其诗列为六经，垂训万世，谓诗之显人，非耶？宋之大儒，人则显者也，其诗之音律未必协唐，唐人未必取之，然而后世好之如脍炙，人诵而家录之，谓人之显诗，非耶？吾郡节府胡君镜水之尊甫慕陶先生有诗八卷，[题]曰漫稿，予尝得而读之，字顺文从，如敲金击玉，声韵铿然，其诗足以显人矣乎！天岂去此哉！任真无所先，此非渊明诣道之诗乎？夷考之行，幽人之贞，不事进取，陋彼折腰，固也。率其自然，任真不先，乃慕陶而陶者也，其人足以显诗矣乎！观者当自知之。节府君因乡知岑子石台、梁子兰汀，属序於水，凡三四至焉，期於必得。水非子夏之伦，大序之作，而以诗人显者也。顾以伏生之年，九十之朽，言语支离之际，尚可言文乎哉？三辞不获，乃勉强破戒，徒以俛从二贤之恳，副节府显亲之意，僣书卷端，归胡氏寓，慕陶公以为何如耳？知不足以显诗人，然人与诗亦固不赖之以显扬者也。谨序。甲寅五月
湛子知言自序
甘泉子既作非老子，折衷杨子矣，而名曰知言，何居？曰：吾知言，吾之事也，吾庸暇辟老子杨子乎哉？吾之为学入门第一义也。孟轲氏曰：「我知言，我善养吾浩然之气。」夫知所有而后养所有，夫知言而后养气有所措，后之云集义有事者，此也。夫知言，学者之事也；知人，成德之事也。今始言为学，而遽及知人之事，不亦躐矣乎？孟氏知言曰：「诐辞知其所蔽，淫辞知其所陷，邪辞知其所离，遁辞知其所穷。」以言乎诐淫邪遁之所能蔽陷离穷[於我]也，故诐辞能使人心蔽，淫辞能使人心陷，邪辞能使人心离，遁辞能使人心穷。说者●以谓於诐淫邪遁之辞而知其心之蔽陷离穷，[此知人]之事也。夫论学之初，不暇自知而遽能知人乎哉？[知其]为诐淫邪遁之所蔽陷离穷，则吾心义理昭然呈露，养气以有之於己焉，而圣学之功用毕矣。嗟夫！老子道德经流传至今，上下数千年，而莫知其非聃之为者矣。杨敬仲之言浸淫数百年，迄今而益炽，人莫知其为非圣之书矣。吾幸得之千百载神授之下，年垂九十，恐一旦身先朝露，而万世之人受其[蔽陷]离穷之祸而不自知，所谓以学术杀天下后世[者岂]有涯哉？吾为此惧，诚有不得已焉尔，诚有不得[已焉]尔。噫！甲寅六月
王僚慕溪黎君六十一初度华诞叙
[岁在]甲寅，冬●●望，浊气藏潜，天地清肃，寔黎慕溪●六十一初[度诞]辰。厥元嗣民效[系]克家之子，仿卜[式]输边之义，●●府典仪之爵，寿[筵适]开，宾从咸至。肃[肃乎]曳●●[之]长裾，翩翩乎舞老莱之班服。冠盖缤[纷，尽]东南之胜流。●●交酢，?西王之宴俎。惟时天性之乐，道义之欢，而海屋之筹，蟠桃之献，不足道也。民效携少弟民征，厥子祖德、祖懿、祖?，外孙伍星奎，来问寿於甘泉翁。翁於是年垂九十矣，?然怡然，遽然而笑曰：「嗟夫！寿在子之身矣。」吾闻古之祝福寿者，如日之升，如川之流，是廷宝以之。日月逾迈，俄而永年，君子法之，以自强不息，不息则寿也。自予荐於乡，一至礼部，焚引侍母，绝意闻达，从游江门。而乃先君一溪往来交游，遣子贵中从学甘泉。一溪仙去，廷宝时则七岁耳矣，笃孝爱，终身思慕，是号慕溪，知其孝矣。夫孝敬天性，良知良能，其扶桑之初日乎！山下之出泉乎！知其福寿无量矣。予益器之，特加爱焉。越十二年，妻之季女。甲戌之岁，廷宝二十有一矣。送母尽礼，革去俗风，以胙代宴。人皆始疑而终信之，德感人矣。予以母命赴礼部，遂登甲科，入翰林。越四年，以编修充正使而安南。事竣，母泣难离，将母复命於京。居无何，母卒，扶持而归，若将终身焉。及予被荐赴召，廷宝年则二十有九矣，与公赞、体刚、叔辉四子相从北学上都，有同心丽泽之益，闻圣贤之心性之学，而廷宝头角耸然矣。及归，则族党有不平者来就评，处置得宜，人皆悦服。凡族事乡事，必曰：「慕溪知之否？」丁亥，建祠始祖。壬子，建祠先祖。孝敬益至。继室二三，抚子无异，罔有间言。刑於之德著矣。乃从许鲁斋学者治生之说，惩富人倍息困人之弊，为子母钱。四载之规，四子贷母，母子皆尽，氓以无事。氓济已富，仁义之利，利日以长，土日以广，阡陌田连，跨於两邑。廷宝时则五十四矣。壬子大饥，阴助钱谷，不求人知，德及乡闾。廷宝於是乎耳顺之年，有反求旧学之志矣。夫自七岁而十九，而二十九，而五十四，而六十，其所卓立表表如此，虽曰未学，吾且谓之学，况所志如此耶！所谓日以渐而升，川以渐而至，非耶？夫日之升，至中天为至；川之流，以大海为至；人之志，以圣人为至。子贡货殖，晚闻性道。今廷宝父子源源而来，讲於天关，将求底於至道矣乎！诗曰：「乐只君子，万寿无疆。」天关多士请以此为祝，自贻永命，惟在慕溪。慕溪其以此自寿！
内翰燕峰史君六十华诞序
诰有之：「天寿平格。」曷谓哉？甘泉子曰：「於是乎见天人之道之一也。夫天也者，道之大原也；寿者，天道之常流通於人物者也；格也者，人之感通乎天也；平以言乎其道也。故曰：「无党无偏，王道平平。」即道也。道不可言，言平平以形容之也。曰中、曰庸、曰止、曰矩，此其类也。夫子中都置准於堂，以示平昭道也。故天以平而常清，地以平而常宁，日月以平而常贞明，人心以平而长灵。夫子十五志学，志此也；三十而立，立此也；四十不惑，不惑此也；五十知天命，知此也；六十耳顺，顺此也；七十从心不踰矩，矩即此也。平通乎天，天斯寿之。非天故一一而寿之琐琐也，天之常道而无穷，人得之则寿焉，若天寿之也。故至诚无息，不息则久，久则征，征则悠远，故悠远无疆皆天寿也。大哉！天人之一也。莫气非天也，莫质非地也，故曰：「人者天地之心也。」天无外气，地无外质，故自欺即欺自天，自敬即敬自天。如此者，其知平格之道乎！於是吾乡司寇大夫弼唐庞子闻之曰：「大哉道也！久矣寿也！可大可久，其惟人矣！若应天溧阳燕峰子史子者，可以与於此乎？」甘泉子曰：「匪直史子耳！人人可与也。」曰：「今甲寅八月之吉，惟史子初度之辰，惟公寿之，合新泉同志诸君之愿也。」曰：「若史子，则吾知之旧矣。厥考知山黄门择归，从予优游南雍之涯，熏德观光之馆。遂荐应天，乃登黄甲，乃署天曹，乃改内翰。行道显亲，平平之道，著於成己矣。馆我新泉，泉出涌地，乃立书院。附郭百亩，馆谷多士。时葺馆宇，锡类不匮。平平之道，行於成物矣。谢职而归，乃开玉潭，偶得煤山，乃济两邑。赈荒巨万，身亲是临。乃广灌池，润田百顷，有博施济众之心，物我同体之义。平平之道，浸而及物广矣。既富而高，不溢不危，长保富贵，前光后贻。夫史子多修，有此三者，将以体天无疆，自贻永命，志学日跻，进而立、而不惑、而知天，达耳顺之扃，蹈从心之矩，超乎期颐之天，未可量也。」於是天关诸子喜闻而乐道之，请叙其言，因庞子以寓寿云。
寿封君郭中山先生八十华诞叙
郭氏子平川子以黄门守嘉兴，解印归养十年矣。甲寅冬，走二千里来游天关，问寿之道，以寿中山翁焉。甘泉叟曰：「寿何寿矣？寿不同，有年寿，有道寿，有世寿。」曰：「何谓年寿？」曰：「下寿六十，中寿七十，上寿八十。」曰：「奎也家君年跻八十，耳聪目明，起居康宁。」甘泉叟曰：「七十古稀，况八十乎！中山翁得其上寿矣。由此而耄耋、而期颐，宁有涯哉？请以年为翁祝。」曰：「何谓道寿？」曰：「太上大道，其次常道。故圣人浩浩，君子慥慥。纯亦不已，悠久无疆。夫不已无疆，寿之至也。」曰：「奎也家君通贯古今，谈论理道，刚直爽闿，不屑琐务。讲易乐昌，宾礼魏国。」甘泉叟曰：「中山翁得常道矣，由此而不已，入於浑沦，超乎无垠何有哉？请以大道为翁祝。」曰：「何谓[世]寿？」曰：「古之所谓万寿者，人岂有万年哉？父作之，子述之，宗庙享之，子孙保之。由父而子、而孙、而曾●●●云而仍，其气相禅万年也。今中山翁笃生平川，●●正学，登科黄门，爰膺封显。虽由此而曾孙云仍，●裕后昆，岂有涯哉！请以世世万年为翁祝。」平川子曰：「吾家君昔也见翁京师，如见孔孟，仰德素矣。敢求书之，为三寿之序，以为光荣，以垂不朽，以慰家君仰德之诚。」因序以为称觞之侑云。
泰和蜀江高平郭氏族谱序
郭氏族，吉之泰和、蜀江、高平巨也。平川子由黄门守嘉兴，谢政归养，携侄尚恺从学甘泉子而问谱焉，曰：「奎也乃唐中书令汾阳王子仪之后也。其始迁之祖曰子高，子高而上，徙自邑南乡之西平，与灵溪同祖曰文胜。西平徙自万安符竹祖逴，逴祖枢密曰延嵩，延嵩考中丞瞿，瞿，子仪四世孙也。子高而下，再世有曰魁者，中宝佑乙卯解元。至十一世有曰治者，号中洲，举正德丁卯乡魁，受学於阳明先生，仕至南宁府同知。念惟始祖至今历四百余年，而诗礼衣冠不乏●支派繁衍，已不下●●●●而未艾，则●昭穆，[以]敦爱敬於无穷者，将有在於谱。宣德正统以前，亦尝有成编，后族父中洲以续编未成，乃作团图，作房[谱]。族父既逝，奎之责固不得辞矣，乃谋於族老长，命笔於才子弟，而奎总其成焉，此谱所以作也。旧谱有王文端、解学士、余侍讲，房谱有邹司成诸公序。兹因谱成，以首序僣渎函丈，幸领至教，将归以遍告於族之人，以兴起夫爱敬之风而达之天下，则固先生之教之所及也。矧家君中山翁尝授徒於乐昌，近闻石翁高风，亟慕乎先生之学，获瞻道范於京邸；族父中洲翁闻先生讲学西樵，欲往从弗果。癸未京师，因南野公通贽请教焉。则夫先生之道德所以兴起於郭氏者，非但奎也，三十年门下之谊矣，翁固所不拒也。」甘泉翁谓然叹曰：「谱重人乎？人重谱哉？夫人道与宗谱相为存亡者也，人道失而后求於谱也。故礼法不必行於天下，而天下知劝者，谱之谓矣。以予观於谱图，而知王道之易易也。何居？记曰：『人人亲其亲，长其长，而天下平。』谱之谓矣。」请闻焉。曰：「吾未见子之宗谱。谱有图乎？」曰：「然。」「图有纵乎？」曰：「然。」「有横乎？」曰：「然。」曰：「然则爱敬之生其在此矣。由纵而观之，自吾之身，而吾考之[身]，而吾祖之身，而吾曾祖之身，而吾高祖之身，其[气]之相传，一人之身也，人有不爱其身者乎？由横而观之，自吾之身之支之分，而吾兄弟，而吾从兄弟，而吾再从兄弟，而吾三从兄弟，其气之分，其初一人之支也，人有不敬其支者乎？故亲亲长长之心油然而生矣。」请问谱之说。曰：「谱也者，谱也，谱世行也。按谱而历观之，必曰：『某也善，某也未善。』必将明慕其善而法之，暗指其未善而戒之。戒未善以从善，则礼义之风，廉耻之心，勃焉而生矣。故曰：『礼法不必行於天下，而天下知劝者，谱之谓矣。』虽然，爱亲敬长，天理之学也。中山中洲萌之，至平川而充大之，子弟从之，绳绳不绝。德日以盛，业日以大焉，则斯谱其将见重於天下矣，固不在余之序也。」
赠平川子郭子还泰和叙
门人有问甘泉子曰：「闻之学也、问也、思也、辨也、行也，其圣功之五窍，通乎道也。然乎？」曰：「然。」曰：「如五星齐明也，然乎？」曰：「然。」曰：「学问思辨行之不达，必达之，弗达弗措也，世岂有斯人哉？」曰：「有若平川郭子者有之焉！於有所不达达之，其颡有泚，其穷到底，不但已焉。」曰：「如斯而已乎？」曰：「然也，而有五至焉。学而无学，学之至也；问而无问，问之至也；思而无思，思之至也；辨而无辨，辨之至也；行而无行，行之至也。」曰：「五窍五星，则吾既闻之矣。若夫五至，则吾未之闻焉。」曰：「五至，一至也，无不在而无在。中正之学，学之至也。无不在者，精义之奥；无在者，存神之妙。故曰：『至诚无息，不息则久，久则征，征则悠远，悠远则博厚，博厚则高明。博厚配地，高明配天，悠久无疆。』其圣矣乎！平川子告归，故以为平川赠。平川何以处我？」诸同志闻之，各有赠处，以附回路二子之义云。
贺宪伯回溪尤先生还少参之江右叙
甘泉子退居天关之麓，蓬蒿塞门，无车马之迹。有宪伯回溪子尤子来自岭东，过焉，排闼而入。甘泉子於时九十矣，龙钟而出，眊眊聩聩而口吃吃。一会之间，有若平生神交於倾盖之前者。回溪公出，甘泉子谓门弟子曰：「是何伟哉！何其伟哉！其仪可象也，其威可畏也，其恺悌可亲也。仪可象，其官之表乎！威可畏，其吏之严乎！恺悌可亲，其民之主乎！小子识之。」居无何，为乙卯之夏，回溪公迁江右少参。惠州太守皋亭姚君寓书於甘泉子曰：「尤公之迁也，凡惠之官吏士民感其德而憾其去，遮留之而不可得。先生居罗浮，同为寓土，其亦有感乎！夫自尤公之临是邦也，百僚肃焉，官司师师焉。故其谣：『苞苴绝兮！刑政彻兮！巡公之去，孰遗我法兮！』」曰：「自尤公之临是邦也，六房惴矣，六政举矣。故其谣曰；『官之清，吏之?兮！巡公之去，孰与我规兮！』」曰：「自尤公之临是邦也，四民职矣，俗风易矣。故其谣曰：『田畴工肆，巡公致之！商旅来归，巡公致之！子弟孝友，巡公振之！公其去此，吾将畴依兮！』」於是人有知者曰：「甘泉翁可不谓知●●，谁谓其耄聩乎？识回溪公於倾盖之初，询事考言，若执左契然。」惠阳之官吏士民，咸白於庭太守，寓书於数百里之外，请甘泉子叙为锦轴。甘泉子曰：「九十伏生，言语支离之年，尚可为文乎哉？」辞不可，乃叙官吏士民之言为尤公贺，亦以泄惠人愿留不得之意云。乙卯六月
思南李氏家乘序
嘉靖丁巳冬，李生渭湜之氏谒甘泉子於小禺峒中，问学。甘泉子曰：「体认天理。」湜之曰：「何居？」甘泉子曰：「理者，天之理也。人之生也，父子之孝，君臣之敬，长幼之序，夫妇之别，朋友之信，皆天理也。为子而体认乎孝，所以学为子也；为臣而体认乎忠，所以学为臣也。为夫而体认乎别，为朋友而体认乎信，为长幼而体认乎序，所以学为夫妇、学为朋友、学为长幼也。故学也者，所以学为人也。学为人也者，所以学为圣也。学为圣也者，所以学为天也。」湜之曰：「有要乎？」甘泉子曰：「戒惧慎独矣，无内无外矣，无过无不及矣，勿助勿忘矣。斯其至矣。」问政。甘泉子曰：「体认天理。」湜之曰：「何居？」甘泉子曰：「是天理也，人皆有之。施於人之为父子者焉，所以体认吾之孝也。施於人之为臣者焉，所以体认吾之忠也。施於人之为长幼、为夫妇、为朋友者焉，所以体认吾之序、吾之别、吾之信也。仕优即学矣，学优即仕矣。仕学有二，天理无二矣。政也、学也，一也。」湜之唯而退。他日又以家乘问序，甘泉子曰：「体认天理。」湜之曰：「何居？」甘泉子曰：「体认天理之学，始於邦家，终於四海者也。『施於有政』，是谓体认天理之政始於此也。易曰：『同人於宗，吝。』是谓天理之政始於此而不止於此也。予观於子之家乘也，万户君自汲水迁居思南，为一世祖，是为思南李氏之始。三世祖斌初授某　官，是为思南李氏世官之始。由是而四世分为五房，是为李氏五房之始。五世十有七人，六世以木纪三十有四人，七世以水纪六十有一人，八世六十有八人，九世六十有五人，十世以承纪者二十有五人，十一世以金纪者三人，十二世以仁纪者始於学仁一人。八世以下未艾也，其始万户君一人耳。子之作家乘也，俾子孙知身之所自始，(文)[又]俾其知族人与吾身同所自始。夫物必有始，君子贵反其始。始者，天理也，吾子与族之人体认以反始而已。始者，吾与族人一也，族人与国人一也，国人与天下一也，人与万物一也，人也万物也与天地一也。知吾之与天地万物一，可以反始矣。学者，学此也；政者，政此也；家乘也者，乘此也。学也政也家乘也，一也。」湜之拜而谢曰：「渭之问三，而夫子之教一也。」(逐)[遂]书之以序乎家乘。

[book_title]卷之四
甘泉先生续编大全卷之四
门人顺德何鸿校刊
记
湛氏小宗合食田租记
湛氏合食余租者，吾小宗叔钓隐翁、东宇翁，与兄处乐、行素，弟佑之、用潜、文遂、惟寅、文明之所议立也。嗟夫！合食之礼有关於善族矣。有揖让焉，足以昭敬矣；有荐食焉，足以昭孝矣；有诫词焉，足以昭教矣；有三酌一饭焉，足以昭节矣；有自言己过焉，足以警矣。如是而族犹不善者，非理也；如是而犹或不知警者非人也。宗老皆喜其善，犹恐其后之或不继也，议以南步之田一分之租，永立为合食之供，五房轮管，供合食之礼焉。合食有田有租，则永永不弛，则合食亦永不弛也。斯租也，乃初治南步之田，五分房分而水不受者也。水不受，故众以为公用，公用今为合食之供，至善至善者也。自壬寅始随烝尝管於第三房，明年管於第四房，又明年管於第五房，又明年管於长房。周而复始，岁之丰荒，惟其所遇自抵也。宗老命水作记刻石，垂示不磨，敬拜而书之。壬寅十月
抚州府新创三贤祠记
抚州三贤祠者，太守曾君惟馨汝檀请於抚按督学诸公之所创也。经始於是岁闰月之朔，凡九阅月而告成。祠为堂室者三，而为大门者一，示异入而同趋也。盖同知黄君思亲、通判赵君埙、谢君适然、推官陈君瀛之所同心而协赞，众工乐趍事而赴工，是以成之速如此也。抚之士人咸欣欣以来，乐观厥成。太守伻来，请纪其事，且以诏抚之人士焉。甘泉子曰：予何言哉？在言乎哉？在诸君诸士之心矣耳！夫圣人之学，心学也。记曰：「人者，天地之心。」此知道之言也。何以谓人为天地之心？人物浑然同天地之气，气之精灵者即心，心之生理即性。惟是一心一性，非有别心别性，故天地人物之气之心之性，一也。如彼脂灯之火、石中之火、木中之火之光，大者如日月之光，非有别光也，乃其精灵者之光也。是故性者心之生理也，故天地不能不生人，人不能不生心，心不能不生性。南川林子曰：「看来只如一团水相似，都混作一块，又各各饱满，无不相乾涉者。」师白沙先生然之，曰：「终日乾乾，只是收拾此而已矣。更有分殊，毫分缕析，合一理会，义理功夫尽无穷。书中所言，特体统该括耳。」曰：「道可传乎？」曰：「可得不可传也。或谓：『尧以是传之舜，舜以[是]传之禹，禹以是传之汤，汤[以]是传之文、武、周公，[文、武、]周公传之孔子，孔子传之[孟]轲。轲之死，不得其[传焉]。』若谓有一物相授者然，而[不]知人人自有，人人●●一有。张子曰：『知死而不亡[者]，可与语性。』其几矣。[是气]是心是性，宇宙内浑然大[家]一物，不能分以自[私，不]能以与人，无有同异，无有彼此。贤者知者不能使[之]过，愚者不肖者不能使[之]不及。不待尧而存，不随[桀]而亡，何传之云？所可传[者]法耳，开心知见之法耳，[去]其蔽之者之法耳。故诗[云]：『万物宇宙间，浑沦同一[气]，充塞与流行，其体实无[二]。就中有粲然，即一为万[理。外]此以索万，舍身别求[臂]。逝川与鸢鱼，昭昭已明[示。我]心苟不蔽，安能出於[是]？知止乃有定，动静原非[异。见]之即浑化，是名为大知。其次在敬养，敬有为心[累。勿]忘以勿助，其机极简[易]。』其斯之谓乎？今抚州太[守]●●政教，既行乡约，爰[祠]三贤，此心也；巡抚汪公●●●公皆可之，此心也；[督]学苏公可之，此心也；其●●●之，此心也；人士乐[观]之，同此心也。抚之三贤[陆象山、吴]草庐、吴康斋之学，此心也；象山先生立其●●●●宇宙性分之一，[契道]体矣，契此心也；草庐●●●●●●●●可使●●一字乎？凡夫立造●妙，明几微矣，明此心也；康斋先生收敛沉潜，过而自讼，启勿忘勿助之机，见鸢飞鱼跃之妙，见此心也。」或曰：「敢问三贤之学安所似？」曰：「象山之学直诣高远，似曾点；草庐之学测识超脱，似子贡；康斋之学确实谨守，似曾子。故一峰罗子曰：『康斋一传而有白沙，功岂小哉？』曾点、子贡、曾子、象山、草庐、康斋、白沙诸贤，同此天地之心也，不能外天地之气之性也，故曰一也，何有同异？何有彼此？人所造浅深异耳。」曰：「道莫大乎出处，敢问三贤之出处安所似？」曰：「象山之出处似柳下惠，故不卑小官，必以其道。草庐之出处似伊尹，故治乱皆进，五就汤桀。康斋之出处似伯夷，故不屑就已，望望然而去之，而易地皆然矣。」「何居？」曰：「三贤皆天地之心也，皆为天地立心者也。吾故敢叙心学之说，俾复太守记於石，以与是郡及四方学士商焉。」壬寅十一月
修复?山全节庙大忠祠记
余弱冠游郡庠时，则闻?山为宋亡之地而哀之，然而未知所谓?山者。及壬子举於乡，会试报罢，因弃去，从白沙先生游，游?山，始知所谓?山矣。而慈元太后全其节后，文公、陆公、张公三忠庙其前，则犹未知所谓行朝体制，草昧固如是乎而疑之。及余由翰林历迁国子祭酒，礼、吏、兵三部三尚书，皆在南京。以近时则闻李侍御按新会，迁殿与庙於圭峰废寺之址，徒以附郭便祀游焉，而异之，未知所谓以神就人非●●●●。余致政南归二年，壬寅仲冬之廿，再谒白沙●●●。遂因友人汤子●，复游?山。过是邑，见同志●●何邑尹，治兹二年，爰兼政教，曰：「?山修复，乃督学林退斋公之卓见，巡抚都宪大司马蔡半洲公、巡按姚侍御泽山公之断制，赵太守丹山之倡议，沃教谕惟禄等之协赞，而任其责者，廷仁与孙主簿从善也。经始於二十一年五月　日，迄工於是年十二月　日。然是役也，废兴之故匪轻，岁月之迹宜纪，前有白沙、一峰、东所诸先生之记，非公之文，莫克绍光焉。」及余至?山，则见全节庙凛乎而在其上；大忠祠为四楹者二，则退然而避於左；歇官厅亦为四楹者二，则偃然而居於右。於是君臣内外之制始明矣，天冠地履之义分矣，来观者而其秉彝人伦之心油然而生矣，虽亡犹存矣。考览故迹，目其石则曰：「此丞相陆公秀夫负幼帝赴海之地也。」目其前?曰：「此杨太后闻幼帝赴海，叹无复望，投波而死之地也。」望两山会合如门，则曰：「此少(传)[傅]张公世杰瓣香祝天巨风●●而死处也。北望燕云，俯悲宋祚，曰：「兹非[文信]国●●屡执不屈死节时乎？」而感慨之情、忠义之气，勃●●兴矣。由是追憾有宋立国之弱、举措之乖、议论●●、高宗之渡、武穆之祸、和义之胜、社稷之死、奔逐●●，至於如此，而令人握腕感愤，痛哭而流涕者矣。●●●知祠庙之迁复而易制者，大有●於名教，而●●●●之谋之善也。或●●复易制●善，则吾既●●●●。问：「三忠之为忠也，何●也哉？」甘泉子曰：「三●●●●也哉？无所为而为之者也。夫三忠者，不自●●●●不自欺其心而已焉者也。知其为忠而为●●●●忠矣。夫三忠者自尽自心，自存自性，知杀身[而不]知成仁，知舍生而不知取义焉者也。殷有三[仁焉]。」曰：「人自靖自献於先王，若三忠者，亦知自靖而不知自献於先王者也。自尽自忠，於人何与焉？是则三忠也已矣。」壬寅十二月
桂阳大通桥记
大通桥者，桂阳於州省之通桥也。东连吉赣，南接韶雄之通桥也。二水由西北合渌、而采、而寿、而泉塘、而●焉，曰江口。是故江口者，一邑众水之归，郴省必经[之]路，[使]车之东西南北过者、耕者、牧者、樵采者，[霖潦]泛涨者，漫不可济，一水之隔如天然。水落石出者、褰裳涉者、啮趾者、没者，往往病焉。嘉靖庚寅，范方伯苏山永銮三峰某，谋诸合邑士夫之贤者，若殷民尚义者，共费千金，为三拱。兵宪扬君仪、州守叶君尚文、县令杨君易，督课奏功，三稔而圯焉。辛丑，邑诸生范时会众请诸兵宪李君凤翔曰：「桥之圯，洪水之冲也，基之弗良也。」乃复举合邑尚义者出众金，藉余石，徙半里而桥焉。邑令周君讷殚心，无何，告病而去越。今癸卯春，桂林刘君缙以别驾左迁，来令兹邑。履任之始，乃心民瘼，百废具兴。爰理学校，遂修桥梁。州守范君沂行邑是图，捐俸以助。乃共谋诸乡进士范君永宇、永宫、教谕邓君洋、训导蒋君松、潘君弼，以及士庶人，询谋佥同。叠石为不，其为数四，长若乾，后平而前杀，以杀水势。不高出於岸若乾尺，不之两旁以巨石●之，架木为梁，覆瓦为屋，凡费若乾金。民●●心，莫不子来。用不给，则皆刘君任之也。州同陈君大纪、州判王君鲁伯，同寅赞襄，而冉典史表亦与厥谋。董其工者，千户李尚文、致仕巡检范湖萧、袁汝才、监生朱世安、生员陈志淳也。是役也，适兵宪金君璨以豸史来镇兹邦，先声动民，踊跃趋事，故不数月而告成。於是病者如起，涉者如砥，跨之如长虹之伏波，使车之东西南北过者通於行，耕者通於畴，牧者通於野，樵采者通於山，人情通於上下，名其桥曰大通。乃相与言曰：「是役也，惟成惟圯，惟圯惟成。厥工惟艰，不可不纪，以告邦人於永也。」遂以介币，不远三千里，请记甘泉子於罗浮之墟。甘泉子叹曰：善哉！刘子之为政也，予於留都之江浦试之矣。」夫政因於心者也，予於是知王政之易易也。何者？政因於心。王政也，故易行也。昔郑子产以其乘舆济人於溱洧，孟子讥之曰：「惠而不知为政。」岁十一月徒杠成，十二月舆梁成，民未病涉也。此王政也。今一桥之倡，庶人之心，即教谕邓、蒋、潘君之心；邓、蒋、潘君之心，即方伯进士诸范之心；诸范之心，即州守范君之心；州守范君之心，即州同陈君、州判王君之心；陈君王君之心，即兵宪金君之心；兵宪金君之心，即邑令刘君之心。故其成也翕焉。予故曰：「王政之易易也。」诚使推此心而往，行之於工虞教养焉，行之於礼乐刑政之务焉，人心悦而政成矣。行之於一邑，诸邑慕之；风之於一州一府，诸州府慕之；风之於一省，诸省慕之；而王道备矣。是为王政者师也，其功顾不大与！用记於石，永以为训。癸卯九月
沙湾王氏祠堂记
青萝子王子问其祖祠之记於甘泉子曰：「逵也闻之，礼有始分、始迁之祖，有功德之祖，皆不祧。吾三世祖嫡某而上，既为大宗矣；三世祖支某而下为别子，是为始分、为小宗、为宋府判，由黄旗角迁番禺之沙湾，是为始迁。夫二始者，皆为始祖也。四世祖某，登咸淳二年进士，为阳江簿兼尉事。宋乱，保障一乡，乡之人德焉，是为功德之祖。故祠之设，兼祀之，不祧也。惟先生记之，以光斯祠，以显吾世也。」甘泉子曰：「人大祠乎？祠大人乎？青萝子尝志於圣人之学，望夫子数仞之宫墙，得其门而入，将升其堂，入其室，见宗庙之美，百官之富，则子之宗庙大矣、美矣，而何假於人之言乎？」又问曰：「道大祠乎？祠大道乎？」曰：「道则大矣，有何言哉？且其为祠也，凡为栋宇者几何间矣？」曰：「其为寝者三，为正堂者三，曰『遗安之堂』，为拜亭者间亦三矣，曰『释思之亭』，三联率若一矣。前为三门。又前为牌坊者一。祠之翼室，左为神厨，右为燕宾之所。门之左为家塾，合族之子姓学焉。」甘泉子曰：「嘻！不出一祠之内，而道存焉。夫三联率若一，一以象大极也；三以象三光也；三三而九，通天地人，合三才而九之，以应九畴之数[也]；兼两翼而门，凡十有二，以应十二月之数也。是故不出一祠，而天地人之道备矣，祠孰大焉！子姓家塾之学，学乎此足矣，而祠足以垂百世无疆之休，可大可久之业矣。」青萝子曰：「逵切有志焉。自今其以我文孙闻命矣。」曰：「祠之为材也有异乎？请闻材美，何材美矣？予虽访王子於青萝之峒，而未登祠之堂，观祠之胜。柱何柱矣？」曰：「铁力。」「梁何梁矣？」曰：「铁力。」「栋何栋矣？」曰：「铁力。」「榱桷何榱桷？」曰：「铁力。」「窗棂矣？」曰：「铁力。」甘泉子曰：「美哉材乎！夫铁力者，铁力也，天下之良材也。虽然，水也闻之，固有天下之材之美五，而丹楹刻桷，山节藻梲不与焉。子闻之乎？一曰道，二曰孝，三曰敬，四曰恪，五曰睦。此五者，天之经、地之义、人之美材者也。是故君子营其祖祠，必以道为柱，以孝为梁，以敬为栋，以恪为榱桷，以睦为窗棂。是之谓天下之美材，而丹楹刻桷、山节藻梲不与焉！夫然，则祖考享之，子孙保之，斯祠为不朽矣。是故君子致乎道而祖考若蹈焉！致乎孝而祖考若欢焉！致乎敬而祖考若存焉！致乎恪而祖考若著焉！致乎睦而祖考若和焉！故五材之为祠，极天下之美之良也。青萝子优为之矣。」青萝子曰：「斯祠也，轮焉！奂焉！美矣！良矣！请先生书诸石以为训，示子孙共保此祠，俾勿坏。」癸卯十一月
迁修邵阳县儒学记甲辰五月
邵阳师儒邹君文元、李君一夔、余君宝，暨诸生王生朝扆等十有六人，寓书於甘泉子曰：「邵阳，宝庆附邑也，邵州旧址也。惟我陶南子、陈子某，以高才雅操，初摄郡符，薙妖变，抚疮痍，活兆众。武备既定，文事乃修，遍视邑庠，叹其卑隘倾圯，非广大高明之居，莫称教基。亟白於巡抚陆公、守巡胡公、杨公，捐财鸠工，●一新之。后者前之，高者平之，卑者垫之，虚者实之。[於]是先圣有庙，后祀有庑，敬一有亭，明伦有堂，文[星]有台，尊经有楼，二坊有翼，景濂有号，师儒有廨，生徒有舍，仓库厨湢有所易，百年之材以可久之材，而报神教人，无所不备矣。惟泉翁先生尝师天下，而此士密迩慕先生之教久矣。必得先生教言，则可以光此教基。」甘泉子曰：「予何言哉？盍反本而求之！反本[而]求之，有余教矣。」「何居？」曰：「试问陈君之所以汲汲於[修]举，而抚巡[诸君]之所以翕然而许可之，三师与诸生之所以同词而乐道之者，何心哉？岂皆有所为而为之者哉？无所为而为者，天理也。此一出於人心天理[之同]然者耳！反求是心，察识是理而扩充之，则为师[者之]所以教，为弟子者之所以学，有余裕矣。予何言哉！」或曰：「子之言天理也，不亦深哉！盍姑浅之使易行也？」甘泉子曰：「理无浅深，心有本体。是故东海苟有人焉，同此心，同此理也；西海苟有人焉，同此心，同此理也；南海北海苟有人焉，同此心，同此理也。」或曰：「陆子言圣，而子言人焉，何居？」曰：「圣人亦人也，而夫人非圣也。语圣则或有异，语人则无不同也。」或曰：「虽然，幸子略言之，浅之无深也。」甘泉子曰：「人皆尧舜也，途之人皆禹也，天理之在人心不可泯灭也，久矣。盍观诸途之人市之人乎？贸易之微，必曰：『此有天理矣，此无天理矣。』子谓何深乎？夫天理者，天之理也。天则神，神则化，化则不测。子谓何浅乎？尧、舜、禹之中，汤、文、武之极，其理一也。舍天理，吾无言矣。天何言哉？四时行焉，百物生焉。姑记於石，庶可以为训。」
游南岳记
嘉靖甲辰八月，甘泉子治西樵之云谷，与宜兴黄仲通云淡、顺德周自正荣朱，决策南岳，不告家人。遂於初玖日登舟，历飞来，览灵泉，过南华，登韶石。及乐昌，骆君举尧知礼部报罢，始归二日，请从吾与三子者。度郴岭，历衡阳。甘泉子谓三子曰：「若知游乎？吾语子游。闻之师石翁曰：『心有所往，情随景迁，俗乐也。』以言乎心之不可逐物也。予继之指曰：千峰踏遍还知我，[以言]乎以我观山也。能知以我观山而不逐景者，斯可与游矣。」九月初四日庚子，至衡山县，宿於安宝观。武陵蒋督学道林先约，犹未至，亟走人邀之。是夜，沐浴以俟。厥明行事，由县道，夹松桂，桂香袭人。五里许，有桐冈杨国子读书堂，小憩焉。辛丑晨兴，诣岳庙。及午，莅牲祭告於南岳之神，止宿於开云堂。壬寅，径於庙西，北於庙右，於后右过胡文定公书院。入门，瞻像俨然，二子致堂、五峰配焉。再拜而出，兴卜筑卜邻之思。观其左右，山一枝垂下，如龙伏然。予缔观，谓三子曰：「此不可卜筑乎？」三子曰：「可矣。」道士曰：「此前朝衡岳废观址也，鞠为莽草，无主无税久矣。」遂定卜为书堂，为终老之计焉，素志也。遂退行，就大路，迎坡桥，跻岭而上而北，右傍石泉冷冷出於两山之间。道士曰：「此所谓络丝潭也，此祝融峰之泉来遶庙下者也。其上有峰高出於右方，曰赤帝峰，左方曰香炉峰，赤帝之上右为紫盖峰。」予曰：「名峰也，盍登焉？」道士曰：「此峰直立，无路可阶，可望不可即也。」问其西一峰，曰：「石廪峰也，其不可阶犹夫紫盖也。」即又行而上，度一石桥曰玉板桥也。又扶而上，路稍平。时风大作，吹人欲踬。予窃曰：「昨祭告於山神云云[矣，此岂祝融]君以试我耶？虽排山拔木，吾往矣。[祝融之]灵不灵应耶。」又前而至所谓半云亭小憩焉。有小桥，曰：「此迎仙桥也。」前途有鸣锣者，仆夫亟止之。问之何？曰：此山鸣锣，必招风雨」予曰：「锣能致风雨，则予告诚於神矣。神有不感乎？吾无虑矣。」须臾大风果息，浮云薄散，日光布暖，仆夫怡怡，草木熙熙。或曰：「此非祝融之神之灵感耶？前之阴风驳云，祝融君诚相试矣。」又前而上，道士曰：「此祝高峰也。」予曰：「此上回雁峰也。人以衡州之山，士夫之东西过者，便於登览，故谓回雁峰。夫曰回雁者，以言其高也。今祝高之峰反不高乎？」道士曰：「祝高高与紫盖等矣。」道左之坡有[大]石卧焉，长可丈余。曰：「予当为大书上回雁峰，刻於此石矣。」又扶而上，筱竹萧萧，奇花的的，至一小寺焉。问之，则半山亭也。又曰：旧紫盖寺也。杨克复请具馔，雾雨霏霏，复作曰：「祝融君又试我乎？」馔既，须臾复霁，日光下漏，云霭渐开。或曰：「祝融君其又喜乎？」则又从右而北，过两山，一●如桥然。或曰：「此非仙[桥乎？]即又北行」而上，山右一石[如鼓]，为小木之根所破。予曰：「以柔破刚，气之力也。志学者如此木之力焉，何圣之不可至也？」顾谓二三子曰：「宜学此木矣。」又前而上，则又雾雨霏霏，行栗栗。或曰：「祝融君不亦负乎？」役者曰：「此云雾也，非雨也，高山之常也。」予曰：「就雨何伤？观朱张之游之雪也亦然耳。」即又前而上，至三叉路，曰：「此湘南寺，将废，衡州王少府道所修复之。」予曰：「贤哉！两溪子也，其修举废坠之政，可推也已！」又从佛堂之左，栈道而上方丈，小憩焉。时已在云雾之表，刚风作寒。曰：「往矣。」即引至方丈之右，观贯道泉。泉出於大石之下，傍有奇草，叶如紫凤之形。问之，曰：「山紫苏也，与世所产迥别。」又下至叉路，由右而上，有大树密林蔽於天，升降几十里。过一废坊，两石夹仅存，叹曰：「世间废兴相寻，亦常耳。」僧曰：「由此入祝融可四五里。」予曰：「曷计远近焉？」从者拾菌於道傍，持以献。僧曰：「此过八月则不可食，食则伤人。」予曰：「一物也，时殊而利害顿异，时哉！时哉！随时消息，其惟圣人乎！」即又前而上，过狮子石。石下有泉流出，则又三叉路焉，一至祝融峰，一至玄明洞，洞僧馈茶於叉路。云雾暂开，或曰：「祝融君其复喜乎？」有订之者曰：「然则祝融君喜怒不常矣乎？」曰：「非然也。夫正直无私之谓神，如使神之於人也，孰为可喜，孰为可怒，则神亦劳矣，可谓神[乎]？天之[为物]也亦然，如使天之於物也，孰为可生，孰为可杀，则天亦劳矣，天固如是乎？」或曰：「然则东坡谓韩子气能开衡山之云也，何居？」曰：「亦臆说也。使韩子而贤人也，则衡山之神固当先扫云雾以俟游笻之入，何待云而后开乎？矧一山之内，一日之间而气候不同，或上云而下霁，或上霁而下云，又谁使之然乎？故张南轩亦有『人谋天意偶相值，寄语韩公莫浪夸』之句，甚哉！苏子之谬也。是故天地之气，升降翕辟何常？一阴一阳之谓道，阴阳不测之谓神，知此者，可与知道矣。阴晴寒暑，此天之所为也，自然之运也。知天之所为，於道其几矣。」午至祝融峰上封寺，及暮宿焉。[玄]明洞僧楚石来见，予曰：「玄明洞何如？」骆君举曰：「为其前无蔽障耳。」予曰：「无蔽障何如？」骆子曰：「不可。」予曰：「可也。夫物固以蔽障失之者多矣。日月之明常在，蔽[障]之者云雾也；人心之神常在，蔽障之者物欲也。故[学求]去其蔽障之者耳。」三子曰：「然。」既而杨克复以病[后至]，遂同饮而散，宿於僧房。曰：「鸡鸣，上顶观日浴。」予曰：「日之本体则吾常见矣。」予又问曰：「顷吾遇李三洲於宜章之途，告我以祝融光景之瑞，何如？」僧曰：「此山中之光，常也，晴则有之。俗呼天灯，非瑞也。」予曰：「博罗之山时有光焉，亦如是矣。」癸卯晨兴，从寺后小径夹莜竹，杂黄白野菊，行不能七里，至望月台，题名於石。道士又指其西一峰曰：「此芙蓉峰，其不可阶，犹夫石廪也。」下由叉路至玄明洞，大书二诗留刻石壁下。过祝先、兜率二寺，小憩，遥望二峰插天，曰：「此天柱峰也，其不可阶而升犹夫芙蓉也。」又五里，至南台寺宿焉。时则大霁，与上方顿殊。夫以不能五里十里而阴晴不同如此，执常而观天，非知天也。是夜风鼓松杉，声如大海之波涛然。甲辰，下南台，过飞来石。下退道坡，坡一百廿级，皆一石为之。右傍观金牛迹。是夕，还开云。乙巳，携诸生视沉都宪所为白沙先生筑书院未成之址，曰：「散而不吉，非所以处先生也。」是日重九，遂往登高於朱陵洞，洞之宫观皆化为田，禾黍离离。侧足扶竿过石径，及至瀑布观冲退醉石，作诗题名刻石。乃下访寿宁宫而还。丙午，犹定精舍之卜於衡岳之墟。衡岳之墟者，发於天柱，历南台，凡此山之胜，於兹为最，故定卜焉。予曰：「白沙先生旧卜不吉，宜建一祠於书堂之上台。」诸子曰：「可矣。」侍御史衡州刘岳亭黻携子太学生光来相见於开云，有诗文相赠，留饮而别。厥明十有一日丁未，游方广，以路险远，鸡鸣，秉炬而行。良久，旭日东升，渐入险路，崎岖万状，屈曲真如羊肠然。必去轿，易以竹兜，手自植小盖，乃可行也。役夫告难，予曰：「行也，行则不难。」又告曰：「远。」予曰：「行也，行则不远。」初登山下，若彼濯濯，曰：「此非以近人见伐乎？」又行而上而岭，见大木参天，曰：「此非以远人而存乎？可以见祸福乘除之理矣。」见藤附树而生，直上数仞，问之，曰：「此大枫藤也。」有一大树，为藤所横缠数匝，凡藤所缠处，树为之瘦，曰：「弟子识之。信哉！藤缠，葫芦相缠之喻矣。况人心至灵，有所缠累，宁复有广大高明之本体矣乎？」见一树跨生於大石上，曰：「可以见气无不贯矣。否则石何以能生此树？」见有小树枝戛大树者与之共生，曰：「可以见一气相通之理矣。否则异根何以同乾？」至方广寺，则见寺坐莲花峰如莲心，旁围八峰如莲瓣然，曰：「幽矣！远矣！盘郁矣！然而名为方广，未见方广，其莲花庵乎！」顾谓三子曰：「天下固有有名而无实，有实而无名，则毁誉之於人，可信也哉？」问僧曰：「而戒荤乎？」曰：「然。」「戒杀生乎？」曰：「然。」「而畜六畜乎？畜鸡乎？」曰：「否。」「而畜鸭与鹅乎？」曰：「否。畜犬与猫，捕鼠狸也。」曰：「捕鼠狸非杀生而何？」曰：「非我杀之。」曰：「使之杀之，与自杀之者奚异？」曰：「畜猪乎？」曰：「畜之。」曰：「畜之者，长不杀乎？兽蕃而猛则囓人，人类尽矣。」曰：「畜猪也，将售之屠。」曰：「售之屠则杀之矣。与屠杀之，与己杀之者奚择焉？」僧无以应。遂谒朱张之堂而坐焉，大书其扁曰「嘉会」，叹曰：「美哉！朱张二先生一时之际会，斯文之庆也。昔者予约阳明子於南岳矣，约既订而时势变更，至今为憾也。」是日遂下，宿於开云。辛亥，游黄庭观，道士指右傍大石曰：「此魏夫人坐石也。白昼升天处也。」予曰：「异哉！女子也，秉其志能，以警众食庙，可以愧天下后世之为丈夫之碌碌者矣。」问邺侯懒残之居，道士曰：「远且榛塞无路。」曰：「明当访之。」曰：「尚有奇景可观乎？」杨国子曰：「有。」曰：「(莱)[菜]和尚者，不知何许人，何姓名，独居孤绝之岩，不粒食，止啖野菜者七年，人谓之菜和尚。一日坐化，以火自焚，无人知者。适王佥事镕至岩下见之，埋其骨，刻石记之。」予曰：「苦哉行矣！以此僧之志学，学至圣无难矣。为忠臣、为孝子无难矣。惜也，其不善择术耳！」诸子曰：「此山景胜，则既领略矣。昔也闻之先生称白沙师翁所谓心有所往，情随景迁，而先生又有所谓知我、所谓以我观山者，何居？」曰：「万物莫非我也，随景而迁，则知我矣。「见山之栖鹘鸣鸟乎，则何如？」曰：「此吾性之飞者也。」曰：「见?之游鱼跃渊乎，则何如？」曰：「此吾性之潜者也。」曰：「见山之猿猴麋鹿之狉狉乎，则何如？」曰：「此吾性之动者也。」曰：「见山之草木发生欣欣乎，则何如？」曰：「此吾性之植者也。吾性之外，无别飞潜动植也，莫非我也。故以我而观，处处为益，以我随景，则卷石拱木之类，无非丧志之物矣。非徒无益，而又害之也。」诸子曰：「吾从游山，而得游山之学。敬闻命矣。」於是骆君举、黄仲通以事、以病而归，予独与周自正留居山房。癸丑，武陵蒋子道林至山，予曰：「卿实之来，吾不孤矣。」谓蒋子曰：「衡山之馆将成，子能与我长居此乎？」道林曰：「信也能之。」「能之，则吾与子居焉，相对终日而默焉可也，待言乎哉？吾耻吾言之多矣，吾无言焉，而其神意则传矣。不玩不舍之间，而神明自存矣。」记以俟。甲辰九月
新创衡岳白沙祠记
衡岳白沙先生祠者何也？门人水也所建，以奉白沙先师也。先师非至衡也，曷为乎祠之也？先师之神游恒在岳也，其诸异乎夫人之至之而莫存也。故其言曰：「脚踏祝融，不复下矣。」其决矣乎！而曰：「皇皇灵芝，一年三秀。予独何为，有志不就。」其悲矣乎！曰：古人托栖，必有深意，其渊矣乎！盖先生托深意决长往於[衡岳]，而悲未遂也。方未衰而亲老，亲丧而已病矣。然则先生之神，何暂而不在岳乎！今夫人之魂，何所不之乎！而乃谓先生未到岳，而不可祠乎？水也甲辰九月五日，走二千余里而来，告神登岳，即访昔年沉中丞所为先生卜筑之基於庙左，曰：「卑矣，隘矣，非所以处先生矣。」及予卜衡岳精舍於天柱之南、南台之下、云龙之麓、紫云之洞，乃视讲堂寝室之上，有台崇崇然，曰：「高明矣，广大矣，宛若吾师之胸次矣，人品矣，可以处吾师矣。」乃门人茶陵罗国子子钟朝岳为基台，鸠材募工，旬日而成祠。祠三间，而四壁窗棂阶砌毕具，为石座於北壁以栖神。若佐之者，乡耆民曹凤朝，故成之速也。有问者曰：「夫先生之神无不在，则吾既闻之矣。而谓托栖之深意也何居？」曰：「其学乎！」曰：「学何学矣？」曰：「其高明乎！其广大乎！」「何谓高明？何谓广大？」曰：「高明广大不在乎他，即心也、性也。学也者，学其心性也。故高明如天，广大如地，天地合德。故先生之学也，其深也乎！夫先生始教水矣，必有事焉而勿正，心勿忘，勿助长。所谓有事者，终日乾乾，事如此也。勿正勿忘勿助，所以致之也。」曰：「敢问所谓勿忘勿助而有事，以致高明广大者，何居？」曰：「心之中正之本体也，即所谓天理也。昔先生曾决我随处体认天理之说矣，尽之矣。」或曰：「外也，然乎？」曰：「天理在心乎？在外乎？外天理者，义外之流也。」或曰：「禅也，然乎？」曰：「谓先生禅者，是未知学也。禅者障理，先生决我体认天理之学，何障理乎？勿忘勿助，本体自然，何谓乎？然则孟子亦禅矣乎？未知勿忘勿助之则者，是未知学也。夫合外之者、禅之者之诮之间，而先生在其中矣。然则先生中正之学益明矣，是誉也，非诮也。」水既祠先生於衡岳之上，以遂先生平生之志，又推孟子之说，以明先生之学之中正，而水也平生之志兼遂之矣。谨记於石，以告来者。若春秋祭祀，遣衡山门人国子杨续行焉。甲辰十月
重修明诚书院席光亭记乙巳二月
明[诚]书院席光亭曷修之也？修道教也。增城令尹何君艮所天禄重修之，以奠白沙先生之神也。为石座者一，为木龛者一。修也，孰创诸？其门甘泉子湛若水在翰林时，买置书院於西郭之巷，为间者五，为层者三，而创席光亭於其上，将以妥先师之灵也。创也，曷在焉？在凤凤之西麓，增城中之形胜莫最焉。故登斯亭也，城外之群山一目可尽之矣。或曰：何谓席光？[曰：揭]先生之诗语也。先生病笃矣，犹欲游罗浮，以过增城之墟，卜凤凰之嵿以居焉。其诗曰：「借我一席光。」故其亭曰「席光之亭」。亭为楹者二，亭后有室者一。由其右可达菊坡亭，菊坡者，宋理宗题右相崔公与之之号也，故其门曰「借光之门」。曰：「敢问席光之义。」甘泉子曰：「夫先生之明德之光，即六合之光。先生之明德之光之席，尽六合而卷之。故是光也，蕴之而不可见，充之而不可穷。是席也，卷之而退藏於密，放之而弥六合。即尧之光也，被四表，格上下，即此光也。自光自席，自席自光，人人自有，人人自足。天同其高明，地同其广大，日月同其照临。谁啬谁丰？谁丰谁啬？是故斯物也，无有剩欠者，无有相借者，亦无有相借之者。先生所谓借一席之光者，就众人言之耳矣。」适艮所君莅增之五月，恤管库，放甲首，剔收头，惩赌徒。盗讼息，囹圄空，吏清民安，遂理教基。既碣明伦之颂，乃闻席光之义，勃然兴起曰：「自有此堂此亭，谁闻此义？此义谁闻？可以发先生未发之指矣。请记於石，以告多士，使自有自得之学，非由外借我也。则先生引而未发之指可以默识於千载之下，圣人复起，不易斯言矣。」
善士记
衡山有桐冈子杨子续克复者，游予太学，从予太学，遂为善士。归卧衡山，辞荣不仕。当道重之，遂题其门曰「善士」，人称之亦曰：「善士！善士！」甘泉子甲辰秋入衡岳，过其门而起敬焉，亦曰：「善士！善士！」甘泉子卜筑衡岳紫云书院，善士三日一至焉，五日一至焉，旬日一至焉，间与诸生共讲究焉。问善士之道於甘泉子，甘泉子曰：「子之问何善士矣？」曰：「善士有不同乎？」甘泉子曰：「善也无不同，善士也有不同。有一乡之善士，有一国之善士，有天下之善士，有百世之善士也。」曰：「请闻焉。」曰：「一乡之善士也以意，一国之善士也以心，天下之善士也以化，百世之善士也以神。」「何谓意？」曰：「言必信，行必果，意也。」「何谓心？」曰：「毋意、毋必、毋固、毋我，心也。」「何谓化？」曰：「得而忘思焉，中而忘勉焉，化也。」「何谓神？」曰：「合一不测，应变无方，德立百世，远而弥光，神也。」「有要乎？」曰：「有。不在乎他求也，夫桐冈子之名之字已具之矣。子名曰续，是在续之而已。续之续之，则纯亦不已而已矣。子字克复，是在复之而已。夫续之续之以复其本然，入乎自然，则由一乡之善士以至一国之善士，由一国之善士以至天下之善士，由天下之善士以至於百世之善士。是在桐冈子而已矣。」乙巳三月
廉州府新立崇正书院记
廉州有崇正书院，抑邪也，抑邪以崇正也。孟子曰：「逃墨必归於杨，逃杨必归於儒。」旧学废为道观，今复为书院，非抑邪崇正，逃杨墨归儒耶！是地也，东连飞凤，西涵化龙。前御史礼部正郎湖南鹿?胡君巨卿鳌，奉命守廉，期月而可，能迩柔远，政通民和。乃理教基，乃集士若大夫议之。喟然叹曰：「若即道观为书院，因地胜，储人材，抑邪而反正，一举而两得焉，不亦可乎！」於是请於诸司，因旧为新，速而不费。乃召选四学之士四十人来业其中，乃前为三门，门出三涂。次为二门，门为五间。示诸士曰：「乃义路，乃礼门，乃出入於斯。」为外号者，东西各九间；次为内号者，东西各十有一间。曰：「乃诸生居业於斯。」为存存轩，为尊经阁，为先贤祠，以祀濂溪先生。曰：「乃诸生观法於斯。」左为射圃，亭曰观德，轩曰君子，后为应芝亭，征瑞也。右为燕居堂，后为梦麟亭，志经始之兆也。为曲水流觞，又为西台，临池为环翠阁，下植莲芡，旁植花果竹木。曰：「乃诸生游息於斯。」东西为田，植以嘉禾。曰：「乃诸生分粥於斯。」於是士大夫师生相与落成焉。郡教授桂林杨君荏感胡侯之功之德，独走数千里，谒记於甘泉之洞。甘泉子曰：「嘻！予昔遇胡侯於衡岳之途，倾盖如旧，固知非常人也，乃今若是！虽然，胡侯书院之设，有分粥之具，有门路礼义之学，有居业之学，有游息之学，有观法之学，又何加焉？」杨君曰：「虽然，院以名书，书以名道。愿闻其道，归以诏诸生焉。」甘泉子曰：「夫道，感应而已矣，而可他求哉？郡志有之：『孟尝为治，合浦还珠。』非感应之神乎？夫珠，异类也，无情者也，而感应若此，况同类而有情者乎？夫道一而已矣，同类异类，有情无情，浑为一片。是故感之而能应，昭昭而不可欺。夫感应而道生焉，故君臣相感而义生，父子相感而恩生，夫妇相感而别生，长幼相感而序生，朋友相感而信生。易曰：『大人与天地合其德，与日月合其明，与四时合其序，与鬼神合其吉凶。先天而天弗违，后天而奉天时。』其道同也。是道也，放诸东海而准，放诸西海而准，放诸南海北海而准。陆子曰：『东海有圣人出焉，同此心，同此理也，西海有圣人出焉，同此心，同此理也。南海北海有圣人出焉，同此心，同此理也。』夫道与天地万物一体者也，惟其一体，是故能感应。斯道也，其神矣哉！群(藉)[籍]，庶圣之所训；书院，诸生之所讲。宜无出此者矣。」杨子曰：「敬闻命矣，请归书诸石，以诏全廉之●於来裔，以昭胡侯之德而不忘云。」乙巳十月
潜江县新建四城门记
维嘉靖　年，皇帝诏可抚臣之议，以潜江县隶承天府。承天府，陵寝重地，其以承德二府立分巡道於沔阳，以为捍卫。时青阳柯双华迁之乔，由[御]史来为宪佥，寔膺是任，出按於潜。环视形胜，喟然而叹，顾谓潜尹黄子学准曰：「斯地寔边於江而通於荆，以为捍卫，可以无城郭乎？」曰：「不可。」曰：「城可以无门乎？」曰：「不可。重门系柝，以御暴客，盖著诸易。无城，是无人民矣；无门，是无城矣。无城无门，将曷御焉？有门斯有城矣，成门所以成城也。」於是作四城门。双华君素定区画，计丈尺，揣高低，议财用，别匠石，措糇粮。不伤公帑，不劳民财。凡所经营，皆出意外。县有乾典之猾，罚出工力之助，以附周礼钩金、吕刑百锾之义。於是四门先后告成，民若不知有兴作，官若不知有鞭笞。廿三年六月朔迄工。君子曰：「使公治天下，以事治事，行乎无事而天下治，亦如此矣。」於是榱栋连云，丹青丽日。县治百余年来，公有依归，民有宁宇，众皆欢喜。昔者形胜斯何？今者形胜斯何？其东曰汉滨之门，汉水走流，经县东而入沔也。西曰郊郢之门，承天为郢，县西护之，言郢之郊也。南曰迎熏之门，以祈阜财解愠，以为民也。北曰望洋之门，排沙河北环如带，蒙泉道岸，凡以作士也。双华子曰：「门成即城成，可以责成於丰年矣。」君子曰：「此门犹形势之在外者耳。盖圣人之政治亦有四门焉，子闻之乎？」曰：「请闻焉。」「书曰：『辟四门，明四目，达四聪。』以言乎去事之壅蔽。壅蔽不辟，则聪明不广，如耳目闭塞，伥然何之！虽有形胜，不能自治。」闻者喜曰：「然。吾言城门，得政事之门，敬闻命矣。」曰：「此犹四门之在事者耳。惟心亦有四门焉，子闻之乎？」曰：「请闻焉。」曰：「恻隐之心之端，仁之门也；羞恶之心之端，义之门也；辞让之心之端，礼之门也；是非之心之端，智之门也。是故四端不扩，则四德不达，四塞如圜，虽欲发政施仁，无本不生。」闻者喜曰：「吾闻政事之门，又得心术之门，敬闻命矣。」甘泉子曰：「形势不如政事，政事不如心术，心术在乎学，闻大道矣。夫双华子者，志圣人之道，游於阳明、甘泉之间，闻天理、良知之学者也。潜尹黄子，政暇之所讲闻，必将以宇宙为家，以天地为城郭，以四方为门户，当不疑於吾之言矣。」因为记以归之，书诸石，以告东西南北之人云。乙巳十一月
西樵山新立韩公祠记
韩公旧有大德於樵，樵旧无祠，有祠，樵之父老报公也。父老召其十六乡子弟若孙而叩之曰：「尔等试云，尔之宜奉养者当谁先？」曰：「父祖为先。」曰：「父若祖曷先？」曰：「生我养我，免我水火之患。」曰：「有不植尔桑而衣尔，不艺尔谷而食尔，免尔金花之课，脱尔锡蛇之苦，谓非尔父尔母尔祖乎？非生尔养尔免尔於水火者乎？」於是弟子若孙皆感激，进而问曰：「夫此为谁？」曰：「此韩公也。永乐、成化之前，吾樵茶租之征重矣，金花之征、锡蛇之酷极矣，吾樵之民逃窜四散，几不免於水火矣。赖巡抚都宪韩公永熙讳雍为奏革之，我民乃复安居乐业。此与生我、养我、免我水火者等也；岁食茶业，与植桑衣我、艺谷食我者等也。吾与尔等宜思所以报之无穷焉。吾闻之：祭继养也，祭，养之宜先。」遂相与诣甘泉翁而问焉：「祀孰为宜？」甘泉翁曰：「祭法有之。能捍大患则祀之，能御大灾则祀之。」乃述其告子弟若孙之语。甘泉翁曰：「善哉言矣，何必读书？皆出於父老同然之心矣。」於是父老子弟情发乎词，歌曰：「樵茶之根，入於九原，韩公植之，泽我樵氓。樵茶之标，入於九霄，韩公灌之，雨露以饶。」父老曰：「祠祀无力奈何？」甘泉翁曰：「尔办尔心，吾助尔力。」众乃曰：「幸。云路之村，有霍文敏公义立宿宾馆，今为里社学者，高敞轩豁，可以栖神。昔者乡人捐社地，敛少赀以助，若预为今日设。然而宿宾社学不妨兼之矣。文敏公，高义也，使其有知，亦乐为也。」乃相与告於叔子宙山，告於进士勉衷。遂卜七月二十二日，迎神牌入奠告焉。於是一十六村，人人喜悦。甘泉翁乃为出本金，乡人相传，为每岁春秋二祀之供，且为记刻石，以垂无穷。作迎送神曲云：「神之灵通兮！无不之，神其来歆兮！岭海旧治?。烹樵茶兮！?香枝，箫鼓繁兮！北望跂跂。驭风乘云兮！导之两旗；鞭龙驾鹤兮！来无迟迟。右迎神神不鄙夷兮！惠来饮食。虽无美酒嘉殽兮！匪馨明德。摅我遗思兮！报我罔极。父母去我兮！庶其无亟。无使赤子兮！以悲以戚。我仪思公兮！岁岁来格。右送神丙午八月

[book_title]卷之五
甘泉先生续编大全卷之五
门人顺德何鸿校
记
寻乐斋记
宝潭子钟子叔辉所居之斋曰寻乐，造西樵求言於甘泉翁曰：「星也有慕焉！昔者二程子受学於周子，每令寻仲尼颜子乐处，所乐何事？」甘泉子曰：「乐则无事，无事故乐，有事非真乐矣。或曰：『乐道乎？』曰：「谓孔颜乐道，知道可乐，则非孔颜。』吾闻其语矣。」曰：「所寻者何？有要乎？」曰：「寻寻则非孔颜矣。」「然则不寻乎？」曰：「寻也。」「然则寻之矣乎？」曰：「不寻也。其诸异乎人之寻之也，不寻之寻也。寻不寻之间，乃至寻也。自有其乐也，乐自有见也。闻之人有坠簪者，终日苦心以求之而不得。存心而不过，寻而不寻，乃忽然见簪之横於吾前，是不寻之寻者得之也。此孔颜之学也。」「有征乎？」曰：「有。孔颜之学传於孟轲氏，孟轲氏曰：『必有事焉而勿正，心勿忘勿助长。』夫勿忘勿助，有事勿正之间，乃吾所谓不寻之寻也。故寻而不寻，不寻而寻，天则天灵，参前倚衡，乐吾天真，其乐其深，浑然不知其在前乎？在衡乎？抑在钟子之斋否乎？子其自有之、自求之、自得之，难以问人，人亦难言。」宝潭子居云谷数月，与斋若相忘，(勿)[忽]忘勿助之间，勿然若有得之者。丙申十一月
静观堂记
山西西盘子张子太宰之堂曰静观，寓书於西樵甘泉子，欲甘泉子引其义而申之也。甘泉子曰：「嘻！斯义也，盖出於程伯子，伯子之义足矣至矣。八十二衰翁，夫复何言？虽然，圣贤之言义，奥也，吾惧夫人之惑於静而失其真也，吾惧夫学者误而观於虚无寂灭之中而害道也，能勿言乎？且西盘子相信之笃也，能勿言乎？昔钟期死，伯牙为之破琴，以天下无如钟期知音也。使天下有一人独知音如钟期者，伯牙不为之张琴乎？吾言矣。夫谓静观者，以言乎定静之时而观也，静坐之时而观也，静坐而定焉、心中无事之时而观也。心之轇轕，其何观矣？斯其静也，非动静之静，对动而言之者也。夫谓寂即观，何以静？何以观？静则不观，观则非静矣。夫谓观，即动矣。易曰：『复其见天地之心。』夫复也者，一阳初动之时也。非动则天地之心不可得而见，而万物之情不可得而观矣。夫复者，动而未形，有无之间，动而非动，静而非静，夫是之谓神，夫是之谓几，天地万物之至妙至妙者也。颜氏之子，其庶几乎！知几其神乎！故有不善未尝不知，知之未尝复行，其念之最先者乎！乾知大始之道也乎！其颜氏之子之动观乎！颜氏死，孔子之学无传焉，故曰：『天丧予！天丧予！』千载之下，程伯子其几矣。西盘子其观之。」或曰：「曷观尔？」甘泉子曰：「观以不观，无在而无不在。动静之际，有无之机，勿忘勿助之间，观之至也。」记之，寓西盘子，以为何如？丁未四月
洨滨书院记
嘉靖丁未四月，宁晋子蔡子既罢御史，寓书於甘泉子西樵烟霞之隐居曰：「叆也拜违门墙，逾一纪矣。自再遭放逐，隐居草野，无由问安。仰慕夫子，昼则在目，夜则在梦，未或一时忘也。仰惟丈下道德文章，继孔孟周程之统，后世学者依归，况叆辈亲炙者乎？叆也近依洨水辟一舍宇焉，扁曰洨滨书院。构一堂，扁曰景泉堂，盖景仰我翁也。傍有斋厨，与同志者四十余人日游其中，以夫子之教言，与夫子之成书，日相研穷，要在躬行，不尚言语。惟夫子垂仁，赐之教言，镌之真石，与同志者持循焉，幸也。」甘泉子曰：「不亦善哉！昔者孔门七十子之服孔子也，心悦而诚服也。而洨滨之学子已过其半矣。而四十余子所悦而求，是诚何心哉？且子之欲以大此书院也，不求之文章钜公，而乃轻数千里之途，而求於八十二衰病之叟，是何心哉？且云『昼则在目，夜则在梦』，是诚何心哉？其必有心之同然者乎！其必有神交而不限於道里之远近、时世之古今者乎！其孔子之梦周公、高宗之梦傅说、大舜之梦拜乎丞者乎！其上下四方之宇、古今往来之宙、天地人物之同体者乎！其即尧舜文武以来，孔孟周程之心之学也乎！夫学莫大於求仁，仁，人心也，此其体也。程子曰：『仁者浑然与天地万物为一体，莫非己也。认得为己，何所不至？』易曰：『大人者与天地合其德，与日月合其明，与四时合其序，与鬼神合其吉凶。先天而天弗违，后天而奉天时。天且弗违，而况於人乎？况於鬼神乎？』是故知一体同然之道也。程子曰：『孟子必有事焉而勿正，心勿忘，勿助长，元无丝毫人力。』是故知自然之功也。夫惟知一体同然之道，然后勿忘勿助之功有所措矣。」或曰：「先生之言渊矣，盍示之易见而浅近焉？」甘泉子曰：「道有浅深乎哉？且诸子日游於洨水之滨，想川上之叹，观昼夜之不舍，觉道体之无穷，其亦斯义也，斯不亦浅近矣乎！斯不亦易见矣乎！岂为难知矣乎！其至简矣，其至易矣，其无以加矣。蔡子与诸子苟不以八十二老人之言为虚[语]，●以相切磋焉，当自知之。」丁未十月
杜江黎氏祠堂记
杜江乃罗浮必由之中途也。甘泉子少则慕罗浮之胜，乃壬子举於乡，报罢於会试。丙辰，则游江门，同李世卿七子者登罗浮，过杜江焉。及辛酉，弃会试，再登罗浮，则再过杜江。乙丑，举进士，入翰林，奉命安南，归便，则又再登，再过之。丙申，考南京吏部尚书满，便归，则又再登罗浮，开朱明书馆，再过之。庚子，致南京参赞兵部尚书事，则同巡按监察御史洪子觉山，开青霞书院而养病，南京刑部主事冼子少汾与俱，则又再登过之。自兹岁时往来，不一至则不一过也。念罗浮道远，必图立中馆以互递往来，用纾人力，令其不倦可久，辞大海之风涛，避盗贼之险阻。则为取间道，由三漕而江南、而大塾、而仙村、而神山石头、而鳄潭浦、而黄浦，逾犁耙渡，绝碧江而过杜江。杜江前受龙门增江之水，屈曲而南
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>