<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,附録,东洲初稿全文在线阅读,东洲初稿全文在线下载,大玄古籍书库">
<meta name="description" content="十四卷。明夏良胜(约1521年前后在世)撰。夏良胜字于中，江苏南城人，生卒年不详，约明武、正德年间人。正德年间进士，累迁吏部考功员外郎，因谏南巡廷杖归，嘉靖初(1523)复职，后为仇家所讦，再下狱论杖，谪戍辽东。著有。《中庸衍义》(已著录)、《东洲初稿》等。此集为诗文集，共十四卷，初刻于正德十五年(1520)。卷一至卷七为杂文，卷八为诗，卷九为考定皇极指掌诸图，卷十为天文便览，卷十一、十二杂录谏南巡下狱疏奏诗文及同时诸人投赠申救之作，卷十三、十四杂录家居诗文。自卷十三以前皆题门人滇池罗江编，卷十四则题门人">
<title>东洲初稿_夏良胜_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东洲初稿</span> <br/>
          作者： <span class="inputVal" id="bkauthor">夏良胜</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]177413</span> <br/>
          说明： <span class="inputVal" id="bkdec">十四卷。明夏良胜(约1521年前后在世)撰。夏良胜字于中，江苏南城人，生卒年不详，约明武、正德年间人。正德年间进士，累迁吏部考功员外郎，因谏南巡廷杖归，嘉靖初(1523)复职，后为仇家所讦，再下狱论杖，谪戍辽东。著有 《中庸衍义》(已著录)、《东洲初稿》等。此集为诗文集，共十四卷，初刻于正德十五年(1520)。卷一至卷七为杂文，卷八为诗，卷九为考定皇极指掌诸图，卷十为天文便览，卷十一、十二杂录谏南巡下狱疏奏诗文及同时诸人投赠申救之作，卷十三、十四杂录家居诗文。自卷十三以前皆题门人滇池罗江编，卷十四则题门人钟陵江治续编。据《明史·艺文志》载：“《东洲稿》十二卷、诗八卷，”与此本卷帙不同。考集中所录诗文，其嘉靖以后诸作均未涉及，史所载者可能是其全集，但已散佚。夏良胜风节凛然，两次直谏被谪。其诗文无意求工，抒写个人感受，情真意切，不事雕琢。</span> <br/>
          封面： <span class="inputVal" id="bkimg">Z_18227.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东洲初稿
[book_author]夏良胜
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]177413
[book_dec]十四卷。明夏良胜(约1521年前后在世)撰。夏良胜字于中，江苏南城人，生卒年不详，约明武、正德年间人。正德年间进士，累迁吏部考功员外郎，因谏南巡廷杖归，嘉靖初(1523)复职，后为仇家所讦，再下狱论杖，谪戍辽东。著有 《中庸衍义》(已著录)、《东洲初稿》等。此集为诗文集，共十四卷，初刻于正德十五年(1520)。卷一至卷七为杂文，卷八为诗，卷九为考定皇极指掌诸图，卷十为天文便览，卷十一、十二杂录谏南巡下狱疏奏诗文及同时诸人投赠申救之作，卷十三、十四杂录家居诗文。自卷十三以前皆题门人滇池罗江编，卷十四则题门人钟陵江治续编。据《明史·艺文志》载：“《东洲稿》十二卷、诗八卷，”与此本卷帙不同。考集中所录诗文，其嘉靖以后诸作均未涉及，史所载者可能是其全集，但已散佚。夏良胜风节凛然，两次直谏被谪。其诗文无意求工，抒写个人感受，情真意切，不事雕琢。
[book_img]Z_18227.jpg


[book_title]提要
钦定四库全书　　　　　集部六
东洲初稿　　　　　　　别集类五【明】
提要
【臣】等谨案东洲初稿十四卷明夏良胜撰良胜有中庸衍义已着録明史本传称良胜除名以後辑其部中章奏名曰铨司存稿凡议礼诸疏俱在今已不传此其诗文集也前七卷为杂文第八卷为诗第九卷为考定皇极指掌诸图第十卷为天文便览自十一卷以下皆题曰仕止随録十一十二两卷杂録谏南巡下狱疏奏诗文及同时诸人投赠申救之作十三十四两卷杂録家居诗文自十三卷以前皆题门人滇池罗江编十四卷则题门人锺陵江治续编明史艺文志载东洲稿十二卷诗八卷与此本卷帙互异然此本题曰初稿刻於正德十五年其嘉靖以後诸作咸未之及史所传者殆其全集之卷数欤良胜两以直谏谪风节凛然其诗文无意求工而皆岳岳有直气虽不以词藻着名要非雕章绘句之士所可同日语也乾隆四十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
东洲初稿原序
古文自尚书周礼仪礼记论语系易辞皆大圣人之作犹天之不可阶而升也是後有庄子篇章次第跌宕豪放亦文也然背於道所贵於道者得於心而通於政也可以制作可以施措若孟子七篇其论身心之学教养之政皆画一法凿凿乎其可试然以制器有未备焉固不得当作者之圣而列诸经欤夫以孟子之文而犹有未备下此可知已唐韩子以文起八代之衰因而适於道史臣推尊以配孟氏岂独以其文哉观其忠犯人主之怒勇夺三军之帅类非寻常文墨者所能也吾同年夏君于中因言事与余同南还舟中日久示以东洲初稿凡若干卷閲之旬月惊曰富哉无物之不有也奇哉有物之难穷也其赠送赋述絶时俗空言不类而奏疏状议绰绰乎通于政也非有得於道者邪所论邵子皇极纵横布置不出八卦起首盖知象数也余尝惜邵之学蔽以夏君之明惟取隂阳爻画求之则所以制作所以施措可一吐於文矣矧兹行也有玩心高明之地哉于中於芬道德事功相期之至者因初稿谨书此以俟其终正德十四年六月下弦日赐进士及第承务郎福建市舶提举司副提举前翰林院国史修譔进贤梓谿舒芬书于钱塘舟次

[book_title]卷一
钦定四库全书
东洲初稿卷一
明　夏良胜　撰
杂着
砥柱赋
稽古先生方与中州君论砥柱为天下奇胜东观子西游子挟所见而造焉稽古先生谓中州君曰夫二子以游观名何大观乎何远游乎试叩其素於砥柱何如东观子曰予尝慕渤海之胜也而往观之刳桂为舟剡兰为楫放乎中流与风疾徐随波上下惟适所如四顾无垠万象入目水蒸酿魄天光倒浸蛟妖蜃怪鳌侧鲸骇为洞为崖为楼为台若钧天王都宛然在眉睫而不可以阶虽胆掉神瘅瞑目尸坐中望隐隐蚁浮盃停梗泛槎休一楫可到是曰三岛方丈瀛洲蓬莱未扫曰井曰竈丹汞未老琪树交花?尔瑶草有鹿斯迎有猿斯导玉箫宝瑟惟鸣所好童服清爽鹄侍有道须发如画顔渥如赭羽衣霓裳燕越黛冶鳬舄凤骑云车鹤驾安期羡门王乔赤松不约而来错杂庑下於是知神仙果出於尘想而秦皇汉武所以慕而求之也西游子曰子之观其尽是也蹈危犯险以究荒忽茫昧吾弗为者而敢望於砥柱也耶吾尝以山自西来天地有判恣一蹇之力一仆之干是陟大华而俯视於长安终南为表牛首在冠控桃林扼蓝田漆经于东沮纒于西千里沃野陆海奚疑周卜恊吉镐都曰宜历秦与汉自唐及隋相禅于兹兽圹鸟栖惟智攸塈狂或舍之庙曰既黍社曰既屋揺揺远思动罔不触而遗构故筑遗风余俗纷华竞奢犹有存者有兰其臯有椒其丘披香蕙草喷气芷洲明庭深宫别殿离寝翼亭崇堦楩柟其材丹垩其顔纹縠疏绮金玉其班曲阁回廊飞甍雕阑周遭其间絶壁粉光残流腻香荷屋药房缭以芬芳朝可遏日夕可延明冬毳尔温夏浴其氷因人之胜而夺天之灵彼甘泉建章长乐未央翠微大明阿房华清与夫石渠金马天禄麒麟之名入烟光而丽繁星每怪夫班生未辩张子短才相如杜牧不足以尽上林之奇哉吾思得周游其间将置海岛於度外矣中州君曰神仙有无愚者惑焉富贵余粕知者不道二子将不能上下矣顾予不翺游不骋观举目而望真意在?是砥柱之壮将吞二子所见於胷中而不妄二子曰有是哉中州君曰藐躬之降在洛之阳天地所会隂阳所藏嵩丘隆居伊纒中贯百尔鸠孕莫之具状试举巨丽之殊絶者而与子讲夫柱之在中流也广非逾渤高不逮华以为金耶火不可冶以为石耶溜不可泻惟孤撑於寰穹而混碧於长空想像其巅摩天之连缤错其趾奠河之底岍岐犄之太行比之雷首壶口析城王屋以辅以翼以引以缩若振业驱驰御主於仆远应近瞻颐气使虏可怒可訾而莫违其所至若挥云遯雨擥雾?霞宿月落星风飈号下晴空蒙蒙帷幕可架朝隮未断削出嵯岈欺雪山眇氷谷下视巫峡之非险而铁崖之在陆其所足多尤据黄河驾山轰豗翻海荡波跃跃金璧澄澄绮罗击射撼震龈啮伊那欲究其源之出也亦不知其几何吐蕃有泉殆百余泓火敦脑儿水母乃生是星宿海自天而受陇西出塞弱不负芥闷磨黎屺崑仑突起中高四下东北溃逦而与积石相比葱岭于阗菖蒲海徙潜行地中浊流伊始龙门湮沦流沙孟津华隂洛汭泾渭并济九河分合绵亘万亿而柱之屹然适要其会亦有岩崖倾欹磵硲逶迤崚呀欱随所附丽然而望之不可登济之不可系故禽兽是厇万翼千蹄射弹奚惊而毕罗不至又安得供三豆而猕薙以至浮鸥浴鹬濯鵁吐鸬落鴈漂鳬输芒有蠏孕珠有蠃文身跛足毒螭灵鼍鱮鳏鲂鲔鳢鳝虾之类一有负固则若水府所畜天吴所妬大罟絶网丽罣鈎铒亦何所措钓徒榜人垂涎朶颐安能致之膏舄卤就脔切而厌饫於口脂若夫夏木蔽光殆不可章苟命以延若倚若眠若犇若骞根绞枝压若龙虎之鬬风霆之颠帝王屈力匠氏黜巧终不得以斧斤而寻焉是所托也犹然固宜历古今穷造化无尺寸之推迁是故大人君子忠臣义士振尔颓波奋激陈义不知刀锯鼎镬之在前而任天下之重足以扶危而持颠将举是而名旃尔二子之所见者视此为何如焉稽古先生喟然叹曰予东西南北人也固知中州君探禹宂者言大而非夸夫二子真不逮也耶呜呼噫嘻流俗滔滔莫知所裁拟斯柱者几何人哉中州君无较也无较也益以伤予之怀
求放心论
或曰心之放也欲诱之於外也放而求之也理存於内也其然乎曰皆内也盖其放也未见其出也而求之也未见其入也非无出也驰千里以弥六合皆其外也非无入也敛一掬以至毫发之不可破皆其内也出而无外非可见之外也入而无内非可见之内也凡可见者内亦外也而不可见者外亦内也欲也理也皆不得而见之也故心之放也与求之也皆内也如视也听也言也动也外也而所以视所以听所以言所以动者内也视听言动一於欲焉心之放也非视听言动之有欲也以心之欲加之於彼也因其欲而易以理焉求吾心也则固非视听言动之理加於我也是理也欲也出入之无时内外之无迹也如其迹焉一器也槌凿之失不缺则裂心之放也犹缺裂也反而求之则固若初为完器矣故是心也亘古今而独存者也放为剥剥之极而硕果之生未息也求之而复复其见天地之心乎天地之心人心也圣贤之心也学之道为圣贤以配天地而已皆人心也然而心之求也自敬始敬岂在外也哉
讲官论
粹夫何先生以讲官出倅开州良胜过而唁之相语懽如也粹夫曰子知吾有乐於去乎吾无乐乎讲官乐讲之有道也吾今而後知讲道也失官以得道得既多矣乐乌可已乎良胜曰讲之道何如曰讲之仪也恭其辞也融顾吾貌之癯吾鬓之芃吾面之垢吾目之若朦吾冠之若岸吾衣之若敝吾声之若咭又吾於词也质而弗遂直而有缘故习以深文隐义中含讽切志於示後而未必宜於今皆非讲之道也吾今而後知也曰仪之无饬履其素也何害於道曰无饬以为已而尽饬以事君曾参子贡固尝修容以动鲁君也过位而色勃足躩岂必以素为道乎此吾所以非也然则词以纳忠伊川之讲贤哉回也亦不可欤曰伊川之可乃吾之不可也且如与友居知其有未尽处正言以相责犹或受也若以讥议动之则此心已不相孚自非上知不以为讪则以为辱见之日且疏矣欲相益以成得乎在友不可而况於君乎窃意伊川之讲博矣而闻者止此其词曰顔回王佐之才而箪食瓢饮季氏鲁国之蠧也而富於周公鲁君用舍如此非後世之鉴乎斯言也初若於神宗无预而入之深听之不厌矣若吾则必云陛下用舍如何此吾所以非也又况讲官之职辅养君德而已辅若有所依也养则无所拂也使吾仪之恭知有可观敬之心形焉言之融知有可听爱之心形焉知吾贤士大夫之可亲亲而乐与之近任之心生焉然後讲之说得以日进焉今日进一说明日进一说圣贤语意真切简当心术治道各有攸寓不必别立一段议论而薰陶渐渍入乎此必出乎彼逸欲邪僻之念潜消而默夺之若其有违台谏之职固可举也且人君讲学岂必欲博古今明性命但知学之必讲知讲官之可与居自有相得处而後治可言矣此吾所以益知吾之非也伊川晩年语宰执曰范纯夫宜在讲筵谓其色温而气和也是或所见亦异於前时矣吾之非也何疑焉曰粹夫於讲道诚得矣得而去岂但已乎同志君子皆得焉则固粹夫之讲也是知粹夫乐於去也曰吾子何乐之有曰药石远矣忧未歇也然以粹夫之去而知讲道之行也君德之成吾其有大乐乎粹夫起曰臣罪当诛兮天王圣明政吾所以乐也而吾子发之
议淮赠王水部汝直
凡经理天下曰赋与兵议者必倚江淮为重而淮又江之蔽也自少室宗望至桐栢蜿蜒历巢湖接射阳老鹳京口彭城互有腹背广陵瓜步淝水颍泗与河会流经其壖而为之表也壮哉英雄用武之地南北之限轻重系之矣古初帝王代兴西北淮汉以南若羁縻外服舜肇十二州淮北居九周公九州居七汉十三部如舜时晋武平吴籍户才五十万隋文平陈如晋时李唐一家淮南渐盛宋置十三路而淮南遂当其八天下户止千有六百五十万而淮南千有百余万胜国起沙漠中国之地如宋时然汉以前兵争止於隣壤淮无恙也贡道则自禹始入渭乱河输币九贡趋於冀粟止四百里米五百里总百里銍秸服二三百里周畿千里故无远赋汉运巴蜀取足敖仓时漕山东数十万郑庄始议漕渠尚未及淮而武帝徙灌夫淮阳则曰天下劲兵处也後用兵者乃以淮为意魏与吴晋与符坚宋齐梁与拓拔战争尺寸谢安祖逖诸豪亦每每恃为要害淮是以兵为虚莫之赋也唐镇不预度支而漕赋始办於江淮刘晏辈转运自江入淮自淮入汴入河入渭各以便习成国计而宪宗中兴惟裴度淮蔡之绩可纪宋漕四路自三门白波自惠民河自广济河而大农仰给惟江淮六百万石末造弃淮北世忠死战卒不能遏戎马以重江之险我祖宗开基淮甸以一区宇北都既奠民赋给中都官而漕粟之重於江淮如唐宋时江以南运於淮淮以南於徐於清河以北於平原於潞以达都会漕卒更番支兑计道里式师禹意特不以五百里为限耳制因时利与晏相出入而文武重臣总其成户曹郎以董正刑曹郎以治狱工曹郎以视河渠以疏泉以职提举事漕渠着令未止如郑庄时而弛张法吏独详於淮则以淮南之盛视古数倍而成赋之会不特为劲兵处也日者大农岁计京师无累积而漕粟至者恒不及初南北兵荒之故亦多矣负经世之志者重有责也而况当其事者乎又况居其地而悼三国六朝且以吊望祖谢裴韩之灵而增感慨者乎呜呼淮重镇也有事则倚以重兵无事则倚以重赋信也吾友王君汝直筮仕水部之淮莅提举事人曰散秩吾曰剧司人曰乐所吾曰非安流也人曰具赋吾曰兵之本也汝直知乎哉汝直知乎哉
原友
此有人焉取而友之其所有者予弗若也人谓予友益者也予亦曰益也彼有人焉取而友之其所有者弗予若也予曰损友也人亦曰损也友非损予也予以其弗若予也易天下之人皆弗若予也予自损也使友也以予友之视弗若予也意天下之人皆予也而思以友之也予之损也非友之益乎然则益亦非友益也予以弗若之也意天下之人皆予弗若也益自我也使友以予弗若之也易天下之人皆予也不足友也友之损亦多也而何以益予乎予之益也人之损也予之损也人之益也友在人者也予益益也因以损人亦损予也予弗损弗损也因以益人亦益予也友在我者也友也者以成德也德以成已亦成人也皆在我者也故曰虽有丝麻无弃蒯菅何人而不可友也又曰他山之石可以攻玉何友而无益也虽然丝以桑可帛也麻以草可布也初亦蒯菅类也玉则石之出也石亦可器者也族之同而用之须也故有取友也而有所益也下此而粪壤俱是不幸而遇恶必曰毋庸将自屏矣环观某所有者无一若人也每为人取而友也亦每不自避而不为人取也其取也果以某为蒯耶菅耶石耶顾某果不可弃为粪壤者耶某不知也作原友以问
原誉上
古之士誉於天下也曰道德曰功名皆盛誉也今之士则亦有然者也若之何未之闻也有誉若人於人人曰是志於道德人也志於功名人也骇而疑者参之一也反唇而訾之曰欺世曰矫俗者过半焉确然信之而和之者殆无矣又其甚焉者道德自负鄙功名曰诡随为通耳功名自立目道德曰迂曲为固耳是故道德功名之士不有闻於今也虽然古之所谓道德云者可施之功名也非今所谓道德者也所谓功名云者必本之道德也非今所谓功名者也古之士也一今之士也二二则角一则贞贞者誉之来也角者议之招也是宜道德功名之士不有闻於今也而誉独盛於古也呜呼欲今之士有誉於天下如古者耶则亦当何修而拟於古也耶惟不咎於今之世而师於古之人其可也若曰违道以干百姓之誉在君人者犹可戒也在君人者犹可戒也而况为之下者乎
原誉下
誉可有乎曰可有也誉可无乎曰可无也可必有乎曰不必有也可必无乎曰不必无也是何也誉者过实之名也虚之近也进於真而趋於伪也惟其人耳故誉初加於人也有曰是过情也是过情也吾耻焉知事事而已有曰我未能是而称者乃如是犹可为也思所以如是而後已何愧焉有曰惟我有之是以誉之喜沾沾自足矣复何为哉夫誉一也而誉之人有三焉上焉者无名者也次焉者好名而成之者也矜其名而败者斯下矣无名者谦以益也誉何能有无也好名者成也誉其可必无乎矜名者败也誉其可必有乎噫无名者吾不得而见之矣得见好名者斯可矣秪恐矜名者日有也彼誉人也其欲成人而进於真也耶抑欲败人而趋於伪也耶亦惟其人也耶
初作原誉指令誉盖原毁之反也同志谓过情为誉予思未及也然誉亦有二义兼之乃备惜无子厚笔力不改作也更补未尽为原誉下云
石淙私志
良胜弗类获事石淙翁逾二稔矣乃辱示以石淙集皆名家为翁言石淙也何言乎石淙翁石淙人也故寓则以名名固宜有言也言有志志自作者良胜雅不能言言之亦未可载集也故逆作者之志私志之云徵名者曰东山曰濓溪曰东莱以地也曰东坡曰武夷以人也尚象者确而止清洌而鸣德也业也又翁之微也是言石淙乃言翁也谓若谢之雅而旷进之苏则文矣吕似闻道周启其秘而朱要其成也然而藏诸德显诸业体用惟一又若匪淙石罔以滋匪石淙罔以声固非石与淙自能为胜也夫然後兼数子而以孔氏为归也孔氏封先人墓而曰吾东西南北人也不可以弗识也夫墓犹虑有弗主也而何爱於庐是非弗乐所自生四方之志非鲁封千里能专而有之也翁师孔氏者非石淙所得有翁亦安得据石淙而有之也石淙不有翁天下有翁矣翁不有石淙天下有石淙矣独巴陵京口云哉若曰孔氏虑忘之而卒老翁也固有之而弗终则亦莫知为谁有矣是盖臣子之义母以有已孔氏之训也翁之志也诗曰他人有心予忖度之其此之谓耶
演邃
有邃之为邃者矣有弗邃之为邃者矣然则君子何居乎曰居乎弗邃者也邃之释文为深远为穷隐之类也费而隐曰道徒隐不足以言道君子非居邃也居道也是故非弗邃之邃弗居也今夫天地道之宗也孰不见其有是日月寒暑山川草木之数若隂阳斡运形色化生之妙则不可穷已六经载道不类深文曲义而幽玄要玅探之愈力而即之愈远百揆亮采伊吕去就狄公周旋其间若无意国事而显设拳衡微婉意向皆所以行道也若是而曰邃也是故难乎其人也而见乎翁也翁以童子被荐登甲科历今太宰进兼师保或出或入或仆或起或右以文或填以武或司礼乐钱谷进退人物以均四海举从彛彛乃奋庸言从惠惠乃底蹟而恢张永丽於世其隂翊潜孚功在社稷沈几远虑威在夷庭追古名臣而先後之若发六经之绪为文章疏议矢口如注顷刻可万言覆视之不易几字皆光明正雅毕见底藴然欲继之虽数十易稿每似一人作者穷而变变而通莫?其所以终也呜呼翁故天地之邃者也弗邃之邃居思肖之矣不然翁之庵犹在非果为邃也而何以邃名於人人也
立斋先生像赞
冠则巍曷佩委如貌则癯有内而腴噫翁为谁经之师与人之师与
养素庵赞
呜呼五方之物水火木土而金最利也利故易四者而有余五物之色青黄赤黑而白最朴也朴故施四者而无迹利则鋭鋭必养而後威朴则受受必养而後大养金以砺养白以涅大致然也素白之素也白金之质也子以养素自名必处吉凶悔吝而一者也亦知命之士耶【北人善星学故云】
月堂像赞
此真写月堂者名墨也居墨也官与服亦墨也若其心儒也行儒也诗与画又儒也墨可写也儒不可写也呜呼月堂墨而儒者耶儒而墨者耶
清白流芳图赞
赞曰太平之仁丹穴之智大蒙之信空桐之武地之为域何限人於今於古郑刀宋斤鲁削吴剑气则使然互而迁之莫适为善清白之吏为世之彦昔也关西今则东陲计阶以升於县於州於郡於燕於晋於吴楚之旴易尔易於尔於果以地而限诸迁之而罔不善与川泽讦訏是之取象於鱼噫鱼化物也将附风云於天之衢沛尔泽尚思余润於茇止之墟
沐斋道人小传
沐斋道人汝川饶惠徵也汝旴之下流为密迩邑故予闻道人之故甚熟孤子佐请余传其事不能以不知辞道人讳溥其先有以童子起家为文人故族右於汝为最父石泉翁号有学士道人少席其教颇欲向理道中以闵凶学不克卒业亦能通晓典故以饶智畧尝曰计然之策吾弗能效於国亦足以治吾家择人任时嬴得过瘉於?啬童亩牧树?与封君埒旧居塘坑地无遗力?大源乃利为依依渐至数百户恒尊事之若乡有秩乡人亦待以举火岁屡俭贷者若取诸寄无抱劵返者然亦以可恃而生而又可继无敢逸去而折劵者孔道每置所行旅至亦优主之士夫或税驾馆谷数日乃得去公府劝贷举废拯乏辄先往无几微难色故咸见礼重弘治壬子诏下赈恤输粟授千户正德戊辰诏下备边输粟授指挥使是亦急义非徒以贾誉且荣也作祠堂再修谱牒雅知重本而芘之教诸子孙以经义於京师作待举所期以竟成详李少傅徐宗伯张栢崖罗圭峯诸公有譔次可传信也然而气足於体貌任其心颇以魁岸雄桀号於时沐斋自命亦晩年洗濯几以老而不倦惜乎寻以病卒云
赞曰夫子之家事治所以为政也富怨之贾也亦所以周其义者也允矣伯玉年五十而知四十九年之非所以为君子沐斋亦知所向往而未巳也与
郭公甎
郭公甎世传为郭公窽墓石也故名予始见於好事家异而珍之顾视不已乃验其迹面广尺有赢背似之旁博尺之半首似之引五於面而十於旁四方一之外文而理焉中虚而硿焉投之而通焉受之而容焉击之而有声焉拊之若应焉乘以几焉荐以?而覆之以罽焉谓主人曰奇石也琴之友也请归而试之置静室焚香默坐理丝修翎援琴而操其上氷玉瑲琅风雪洒淅鹤鸣鴈唳清越隽永脱然忘累飘然出尘凌虚厉空真有神思隣之闻者皆为易听扶服走吾室问曰易故琴乎艺益精乎指而示之予素不嗜玩於兹亦不减爱隣乃助予易之曰洗尔心而清吾耳也恻然有感谓吾隣曰一陶也一坯也一水与火也他则块然形朴然重以之墉以之堞以之甃以之衢以之溷蹂躏之而已驰骤之而已秽汚之而已皆贱用也虽断缺毁裂十百千万无失声者磈焉礧焉错杂堂庑下僮必粪除焉恐後惟兹得以友琴琴雅乐也上而帝王下而卿相文学清修之士咸珍之珍琴者未有不珍兹甎者也甎匪琴不友则匪帝王卿相文学清修之士不近惟近於帝王卿相文学清修之士则恨不能多致於堂饰为美观直虽万倍於贱用者不惜也脱有毁坼其不頩然怒者乎隣人曰果造物之有怪耶予曰不然其广其慱其隐其质也皆可为也外之文犹可为也惟中之虚虚则容容则通而以声应於琴者妙焉工之巧也巧固工之业主之巧者何如人哉兹甎之工予不得而知也主之者必郭公也郭公墓志在古梁迩齐鲁必齐桓问其何故亡者亡人之墓宜其窟而也然闻其上下伏羲文王墓尚在隆然如厦廊然而堂鬛然如封守卫严焉祀事明焉而郭公墓石已为人用用之如求其故是一戒石也岂徒示人以妙而已哉隣人谡足以进曰闻命矣移之政可乎曰可古之令有以琴治者也今邑侯杨君师献肖之外文而中虚士夫乐与之近政通未稔而民就和大琴友也而妙自天成又非工与主者能为之秪恐悬重价以思易之者其亟夺予与子有乎侯启行述职遂书以赠而题其目曰郭公甎传
一乐堂铭【有序】
从兄文瑞差谷旦即新宅庙则翼翼厦则渠渠寝则孔安时太儒人耄康於堂甫希顺母氏李斑白夔夔执子妇礼兄文蔚弟某相次称觞展庆燕誉之际自以一乐名堂盖取孟氏所谓父母俱存兄弟无故为乐之义而兄则有祖母在乐尤宜也名尤宜也孤方斩然在疚不敢预事而亦预闻自恨凉德罹酷罚独不能得此於天而族中美事亟欲成之於人也故铭之曰
人以父母俱存为乐也天也然亦有不相见者天也至於父子争国虎狼有不为者则世固有不乐此者乎天耶人耶人以兄弟无故为乐也天也然亦有离散者天也至於兄弟?墙葛藟之不如者则世固有不乐此者乎天耶人耶是则以父母为乐君子则尔小人则否有此乐者天而以慈孝乐此乐者人也以兄弟为乐君子则尔小人则否有此乐者天而以友恭乐此乐者人也陟降斯堂紬绎斯义其以得於天者自颂乎抑以全於人者自?乎
鸲鹆砚铭
呜呼尔砚凿质以朴而逃名以顽胡假以一目而增重於两间惟尔辅德亦尔文奸尔莫知择而事也负斯目也何顔
一舫斋诗集後跋
水陆二也斋於陆乃以舫名舫水具也本以利济使藏於陆而济之具固在也斋以居而倦水游者恒思陆有斋焉斯适之矣名斋居者岩溪先生怀济具而未忘者也欲发其义而粹以集者仲子天锡方大有济而不溺於浮沉侍斋之教在耳也将不持思适而已然则仕与隐亦二也孰谓隐者无仕之心乎仕者无隐之心乎吾於斯集也知王氏父子一之矣
平海録後跋
先君伏枕至革无乱言但慷慨诵诗曰抱璞孤忠还悟楚先锋鋭气竟平吴声色俱厉烈如临敌乃瞑目呜呼痛哉此先君倅苏郡时平海作也比孤方寸既乱不能多思累累在疚迨今归骨于圹追思往事裂溃心腑盖平海一节先君平生精神心术所寓而荣辱进退系焉故终事之诀更不及他而责於孤者有在乃搜箧中遗稿幸存自叙功次本末颇详展诵之余如见亲历百艰挫辱之状哀毁絶声苏而自言曰先君可以不死而孤之责亦可塞矣遂缮写成帙以士夫之言闾巷之謡公移成案畧举其切要者徵之若孤书状暨乡哲铭诔比次而附亦其迹相关而事定後之言可备考也统作平海録呜呼忠魂衅皷义气膏锋使非燕然岘首之勒谁则知之先君全胜之功建於腹心之地视战克以弭边陲肘腋之患大有烈焉惜纪其成者亦匠石之工之论也故兹録藏以示後之人庶不敢忘先人之艰难若夫野史君子则非孤之敢俟
缉篱说
夏子居东洲规洲之隟为圃衍旷可蔬果自给旦具接宾者以滨於水不可堵雉乃篱之或因其故或革而新干之以木横之以竹编之以棘攟缚之以藤而蒙之以蔓自为密矣踰旬月而荛牧童日耗之或欹焉或缺焉或穴焉或踣焉马牛得而场焉往来得而蹊焉冥行者得而代燎焉举火者得而代薪焉未终岁而更治者三圃人以病告夏子怫然曰恶用是耶劳吾虑费吾赀鞠茂草具财用适资马牛与路人吾将通撤之而不圃焉若我何有僮跪而进曰诚费矣然朝夕而饔飱堂奥而宾友蔬果必有其直计岁出几何殆恐费甚也坏而修之功亦过半而撤之则天地不尽利而蓄吾僮者何为请再治之保无虑也夏子曰唯僮乃穷日并力以治干则益以深横则益以高棘则益以厚而藤蔓周遭若其素植视昔甚密鈎衣破面人不得而近也刮毛挂角马牛不得而冲也置析木以警荛牧童不得入而居行者不得取也既旬而定圃人得以利矣夏子往观之进僮而劳之曰诚尔治之密也尔志之定也人思藩卫其身心者顾不若僮於圃也哉僮有言亦可受也哉
观骑射说
中州豪侠士来佐隣邑曰郑璟氏盖先君平海时禆将也官既失以此复之故有善骑射名往来於余且稔恐其忘皮之虎也乃试之偕登於旷苑授之马与策弓与矢定气审顾恤勿之莝秣之视其纕且密络且壮吻且坚左指决右指拾既佌连弭箙据鞍上马得所驭欲骋逸且按辔徐行三五匝服习故道振策一奋方瞳如悬肉鬛如封铁蹄连钱真白羲绿耳之逐奔星先飘风挽弓彀率发一矢中的而遂休藂观者能之请继焉曰技止此耳归而与之语曰子真善骑射也耶马之性未驯气未定饬未备卒然而驰则外强中乾马之病也折肱伤胷人之灾也一发一中巧也继之屡发而否则其巧者适也子之不疾驱不矜能善不独可骑射也呜呼世有轻儇骤进必尽其技以取高位卒以坏天下而自损者使得登塲而观子之骑与射也亦当重有感也夫
求赠孙大参文引
孙君名燧字德成浙之姚江人其先自秦汉间济美闻人至宋号烛湖先生者举淳熙进士以道学与晦翁善光声奕简宗益衍以亢迨德成曾大夫曰原彛教谕山隂祖兄泓举永乐进士称才御史祖溥耆逸成化间受诏冠带以老督弟珩学应贡为太仓教授父新暨弟彬初业举子数奇弗值而德成方弱冠岐嶷可畏乃曰吾以长任家惟力视养惟弟时懋惟吾儿时望後彬卒业成均典辉学教德成邃易学崭然头角为行辈推重时乡之选而逹者若木斋谢公海日王公咸器之曰孙氏之仕者弗称能隐者必种德宜有後後其昌昌惟德成亦以光吾邦弘治壬子果以所学魁浙省士明年癸丑举进士例得归省素宗其学者强委业时出为名士越三年丙辰授官刑部贵州司主事司职考属最殿大司寇白公率命列其繇称量铢缕不遗隐曲又三年陞陕西司员外郎大司寇闵公尤异其精核入竱章奏凡三年言惠可绩无上下累陞郎中明允益励而济以恕故刑罔得贷亦罔怨廷中无噬肤腊之议今天子改元年録天下狱时以江右每为当事者先意刻成厖黠难为辨必德成是克服命以行弭节即按令曰今日之事於法於情以秪承生意匪构尔是匪矜予能故多平反积案如蝟仓卒数语析之若洗湔可脱去虽狭愎自护俟隟以肆辨而遂其执者卒降心叹服曰老法家也其可宥可赎可肆赦者具疏周详丽恩典以出意见行为天下使者式计江右得全释者千计天下可知也时少司寇白洲李公在告家食每有闻必赏曰不茹不吐不辱吾法吏文以华之明年竣事方拟超擢寻以外艰赴及归既免丧入阙仍官於湖广司是为辛未岁同列论事辄先输气条格素为颐者质之矢口如按字也今司寇张公每与决疑议目迎而送之迩者寇滋东土蔓於甸议按守臣之弗诘者简部郎偕给舍往张公特进德成而谕属曰法之练也惟汝贤事之理而期无圮也惟汝贤往哉疏名以应诏佥曰人哉会以翦雪未殄请缓期而选部按籍资望微上之者擢以闽藩参政使督赋事同官犹谓不副所期而德成曰非所望也惧弗任於所厚善必谘之曰天下之政厥刑与赋以弊民然刑而驱以穷且盗者什一赋以驱之者什九也矧职赋者益上下惟其咨益下上惟其訧今穷与盗遍天下岂有全闽也哉刑尝有事愿以处诸君独燧籍於浙素不预司徒事凡则壤以正庶土实未之闻也诸君其禆予职赠斯言也哉呜呼德成之欲言者非独闽也将以为天下也天下之言必信於天下者言之而後信也今先生以言信天下久矣德成又在所拔士类必先意言之俾归道其乡以质於王谢二公俟闽赋之成於中邦又必有耆旧如白洲者言之必以德成不负先生之言为称德成将持以信天下及後世是先生之言亦非为德成为天下後世言也若夫草草交游赠行之作夫岂敢渎耶良胜又德成所知布衣士也幸官同采得教伊迩且以少供长役序其履历以俟采焉
云根九节诗引
天下之顽物人之所喻必曰石天下之弱物人之所喻必曰蒲然石山也云出焉肤寸之合天下之泽物也蒲附石以生秋其零也其本固在有上品焉天下之药物也曰云根九节蒲石之喻也曰蒲石人之喻也人独喻於物已哉凡物之顽必钝钝弗鋭弗鋭弗动弗动斯静矣弱必柔柔维顺维顺维存维存斯永矣唐子西云静者寿昌黎谓医师以昌阳引年若其然善於观物者矣推而进之愚思明柔思强有中道焉斯无疆也老友吴怀英氏好生术居常以蒲石自喻兹届夀也同好为作云根九节诗祝之予惧其溺於术而思示以道也故为之引语如此
仁寿轩解
刑部小吏夏良胜以次提督狱事时在盛夏宴休於堂之背曰仁寿轩仰思名义若不喻其意者既而若闻其槩而未竟也积思以浃旬跃然而见未必以为有也因作解曰狱者古之圜土以居刑也其死其不人疾不尽降年之数亦多矣奚以仁亦奚以夀然仁理也刑亦理之也喜怒乘焉好恶参焉偏听独任焉疑焉滞焉沽不省焉有其一理之病也刑为仁病去是而明以允则无刑之刑理也仁弗病死惟是生亦惟是生者吾良也良者夀弗良而夭死益以夀良也哉是固乘除於数而足之名轩之义懿矣然狱非听所奚取而名於是凡刑会於是也务之剧而闻益博责之深而思益广思之熟义斯得矣得之而有之仁在左右举之而听於刑夀良必矣其行远乎哉使假以煦濡而徼天之报以苟年斯惑也然则仁以刑乃济以爱夀於民奚必於身况刑以天讨君之仁也良之寿国之寿也专之不可假之而可乎若夫明允以承无刑之仁亦将诿曰不专与假也则非矣
刑戒赠汝信推宁国
若曰嗟邦士尔来听余曰念厥初余与尔生均天子师兹余莅尔实天子明命惟牧尔司生尔戮尔惟?实尔词尔稼穑余食尔桑余衣余弗宅尔若余嗣尔亦有咨天子勅罚余何辞惟皇天降才於余匪通乃亦有衷罔怠罔忽罔威罔货罔反罔来尔惟无盖庶丽於中呜呼戒哉尔邦士咸受厥中有沦胥以凶讼鞶非佑惟府庶訧尔貌弗匿于听尔词弗匿於稽尔故弗故尔亲弗亲余实相尔孚输上备畴克尔私呜呼戒哉惟刑若火尔克避若水尔溺尔尚率自迪予弗敢易易复於天子曰余罔有绩呜呼戒哉戒哉
循良私籍
郡置而守以易侯今之守古之侯也古侯以瑞辑今籍代之自方岳朝仪不举而中丞绣衣使者代巡辙岁一参酌监司籍列郡郡籍属邑统而上之吏部加臧否核实俟出入展觐余而黜陟幽明攸系也若吾郡侯华亭宋公其循良伟绩果籍之能尽乎籍自侯置而撝谦风味又知其不自尽也按籍者不能尽自籍者不肯尽尽所未尽匪邦人之责何居良胜无似识侯自布衣时尤宜尽也侯来吾郡方二稔赢其於学校兴举几何师弟子所承也讼狱剖决几何案牍吏所执也仓库储峙几何攒典辈所司也户口之增收养之密供亿之便戎伍之清又分帖贰车委责丞佐得而纪之也所谓籍者籍乎是侯岂尽是也哉兹故得而私籍之也必欲尽侯须苞并旁午搜扬剪截成书传又非所能特疏其大且奇者侯初以郡隶藩封连案辄经岁月守名益大而民亦告劳故谨事贤王谦处左右事相犯辄关白各绳以法辑之而已侯之和也籍之去年春夏交旱魃藴隆十室九虚张口待餔羣聚村市剸敚褫刼相鱼肉枕籍盈途侯则治以重典贷以公粟祷於方社探激龙穴祁祁如注豕白蹢矣不废秋事今年再旱再祷如之侯之仁也籍之迩以属邑广昌地脰闽粤啸聚蛇豕枹皷震惊衆若攸攸恤恤侯视事如故战守之具亦不弛隐然雅歌投壶风度果幕有乌不敢深犯盖其胷中成算无遗侯之知也籍之呜呼所谓守者守吾民也惟侯以和以仁以智而吾民不敢攘臂当辙则狐狸蝼螾之不膢腊也侯济之者博矣陈守之职此其大且奇者而侯之籍有是哉然亦侯每自抑不欲为谹谹声价故邦人不得以上闻而监司不及知如知之则必上之使者而奬之旌之亦得而籍之何以私为哉夫大羮玄酒体节之荐味之至者而杂进以奇异小虫水草辛酸苦醎虽蜇吻缩舌人有笃好之者亦其情也侯兹行若登天厨上供其得兼味者耶则旗常之下尚有执孙吴之笔者在欲有所徵而後兹籍也不为私矣
读洪范
洪范谓帝锡九畴於禹而震怒不畀於鲧归於治水成败之绩呜呼圣贤传道之际其授受微矣若谓天所以畀所以不畀其然哉夫道初无也以有天地而有有於天地天地则付於物物以呈文而道益着圣人成而应之矣其着与微固有其时而着必有其人也盖有有其人而不遇其时者未有有其时而无人以应之者也故先天而天弗违道在人而应之天也後天而奉天时道在天而应之人也应以天者惟其人应以人者惟其时彼龙马负图八卦乃画是道寓於图伏羲生当其时以应之然非伏羲不足以应也故曰图为伏羲出也然为八卦而出虽曰不为伏羲而出亦可也至於韶作而凤仪春秋成而麟至则道在人而着於韶与春秋故天应之以瑞以昭其道也凤与麟固非道也然则龟负文而九畴叙亦龙负图而八卦画谓禹当其时足以应之而叙彛伦则固也谓其专应治水功成而出某不知何如也又谓以鲧绩弗成而震怒不畀某益不知为何如也夫功以人成道以时显若鲧诚足震怒然当其时有尧在矣有舜在矣天果为震怒鲧而不畀独不锡尧舜而畀之乎是知道以物而着者故自有其时当其时必有人也故某曰龟书为九畴而出非为禹也非为禹而出则固非为怒鲧而不出矣况夫天本无心而有象若谓怒是人而不畀锡是人而畀之是亦市井小丈夫任情而予夺者之所为殆恐天不若是之小也是道之所系固自有理数又不若感应灾祥之论也传曰治水功成洛龟呈瑞龟水族也固以类应之则河图为伏羲何功而出者乎然则箕子何为云尔允执厥中尧之道传於舜必曰四海困穷天禄永终是君臣之间其授受之际警戒如是礼乐为邦孔子之道传之顔渊必曰郑声淫佞人殆是师弟子之间授受之际警戒如是若箕子武王之授受後尧舜而先孔顔者虽箕子不得而臣而武王盖以道之所在访之若弟子矣故其云尔者亦警戒之意也惟鲧匪人则不畀惟禹其人则畀之是天之意也箕子惟其人故得道之传武王惟其人故箕子以道传之也亦天之意也然则道之所在天之所在非其人而传则为逆天惟其人而不传亦为逆天逆天者废道也此箕子所以不死所以不臣而必传其道而不避者亦天也则武王所以得传其道於箕子亦天也其所以示付托之重而欲武王承天之意有在矣然则箕子何若是隐也当其时君臣之名未正而师弟子之分亦未安也故不得如尧舜孔顔之名言警戒乃托天之付畀微示其意如此也故曰圣贤传道之际其授受微也若夫圣贤之言固非浅陋所能窥亦非敢有所致疑於其间也
读康斋日録有感
细玩此册康斋自是见道分明的人多於处困上做工夫渐渐有进尽其志则以顔子贫而乐者自任但顔子当时只有乐人知其贫而顔子不知也若康斋不免数数以贫为言是未能真忘贫者也
纪行
正德七年三月九日皇帝遣官时祀陵下良胜以刑部小吏法得从出郊行里许土崖若削瓮延亘无纪元氏故城也适野耕者方举耜与耦有老有壮有童子老妪往饲载耜耦以牛以驴或代以马畮中有表木者丛塜累累子若妇孙若族属藴崇宿莽而培之有哭有笑祝毕乃享杂以妓侑叹敝俗久之按辔索诗得五言律五首同行者至杂话遂已至二十余里曰沙河河故有鱼人竞为名味时方涸未见也又十里至玄福观下马少息一道士迎入甚礼言亦文供茶?数糗及脯而去十里至清河村市辏集石桥五瓮有碑树其旁曰安济岸石半乱去年为泽水所激未葺又数里桥四瓮曰朝宗桥下水流如带自玉泉黄花口出抵通州合潞而入海意即郭守敬欲岁省僦车钱六万缗而开者薄晩至昌平县城卒甚严警入馆谷於范姓者问窦氏宅曰今墟矣裔亦弱焉诣刘蕡祠拜之申夙怀也夜举烛与同馆三四人剧谈古今人事劳且困就卧甚适次日起靧食行数里近见山趾影影黄屋耀日光知陵在矣近神道交?松栢夹植而序及门门三瓮不时辟至者必下马从垣左耳门以入更不敢就道避尊也又里许亭翼入云四面虚禁以朱阑可登级不可入内立文皇功德碑高仰近首字细密不能读又里许至棂星门门六枨璧以琉璃砌门之前树石柱二高与门并天柱也门之後道左右列石狮子麒麟角端象马驝驼伏立各一对毳健齿鬛峯肉如生武将文臣各四对服饬器具如朝仪复限以门三瓮如常制又里许至七瓮桥又里许至五瓮桥河非故流以泄潦水久无雨可通人马行故自桥下登岸及小坡横袤如伏城抱入下则树压在道马背伏过尚欲鈎衣?又数里复上下小坡如前延望若数十里即山麓西见垣屋一区曰回龙殿梓宫待日所也东一区曰神功监凡营造肆也又一区曰东朝房处有事者西如之至则少憩命仆从备膳讫与同官吴子敬夫孙子世其张子振之辈步履望中陇而上是为长陵规制独伟示有尊也缘衢而登有台而砥有道如矢左屋一区治牲所也右一区文皇省工坐其处志寓也台之旁有怪松一叶密可蔽雨枝欲坠扶以他木上为门三瓮惟祀则辟以迎神耳门二通守视者掌钥甚固自隙窥之殿陛如朝制少杀以上为明楼楼耸絶额以金字可望而识之又内为灵所閟亦土封也然环以城可仰不可近循城而登欲穷其岵而?峻不可攀视其土脉隆隆融融蜿蜒磅礴王气所锺信也左曰景陵右曰献陵裕陵茂陵泰陵各据一手足而拱护又东陵一西陵一贵人所藏分列旁陇示有别也凡山川之名胜可志可按因周视而模其形与势若扆可负而立若座可据而安若案可对而食若裀若褥可偃然而卧其上也千峯万峦矗砌如城如郭如环如玦撑突崩骞嵯岈欹倾若虎豹之蹲熊貙之驯幽怪瑰琦杂然而陈者且无名也纾徐衍夷若鸢鹤之栖鸾凤之仪渊鱼泳游而鈎饵不扰其适也其源流毕会于于沄沄蒸而为云泻而为瀑溅而为湲组练?越波潏洞射若雪厓氷谷之积来莫知去去莫知来进止起伏举若同舟遇风而胡越之并济至若草木依丽奇态怪状不以斤斧牛羊损其真性皆非恒见者信其得所托而然也於山川之胜亦良有益也哉日色既薄不能远究具冠服坐树下待夜欲分趋班而入毕祀事月影在地归骑如云若不得其所出因叹曰今而後可以已吾之观矣是观也自生未有也奇也大也他尚何观焉朱子曰冀州有大风水此其类耶次日归而纪之是为十有一日
择葬
择葬何术有二家说峦头主五行天星合四垣金而窝木而节水而垣曲火而觜土而角胥尔形势则扶舆蜿蜒?激呀欱而盖粘倚撞穴之壬亥直紫微艮丙直天市兑丁直少微巽辛直太微二主定脉审气而纳干配卦?耳腰脐受之就其异而会於一天行隶地静极取其动动极取其静地气应天乾坤坎离为亢极震兑艮巽为中正本乎隂阳生气而乘其机毕竟归吾儒避五患之说也惜夫各业其一不通如枘凿叫嗷诋訾不能容室而处食予为解之天星书最古多奫窈幽眇匪人不行峦头术简便惟凭眼力人可为也譬之易筮圣贤大道理大议论莫穷其际验之事亦或不副其占如今之知易者几至如梅花枝数稍知字义亦能推测一二知数之多初不可以病易而数固原於易天星易也峦头数也二家本相善而不相能者业者罪也非术罪也噫天下本无术予非为术者辨术之行顾非颛颛於寓知巧博衣食而於名教无关系世有龊龊人於父母或小故间隙相视秦越没而营葬则美棺卜兆延术更岁月不厌不吝其志固以徼福而先人死骨亦妥而?借使微此术有委沟壑而不睨者第其间妄意希天必期淫福暴榇浃旬纪而未能就土又大可哀也是作人子之孝者此术累人子之孝者此术予安得无辨人亦安得不择虽然惟学有术惟学择之泥於术必非学者而今之术者问其书则句读未了析何有於义理验其扞法亦或可观犹市儿不识丁字而登塲傀儡诙谐百様歌曲按调嘲谑奇中有儒生未能者是可怪也尤当慎所择也李生逹贯以世术通儒家故远致为先君卜城与其知学而欲兼术也作择葬归之以广其志云
祈雨告文
正德十二年夏四月廿五日良胜谨斋沐具疏躬告於名山大川暨英烈正神曰盖闻古者肇州必封山濬川山曰镇谓可依而安也川曰浸谓其畜而泽也率职效灵是用康乂以歆常事属者旱魃作祟祷请益骄云合飈回雨鸣虹止良胜实不德不能导帅宗党只行以媚於上下致奸和气又不能赞翊吏治蠲洁以格於神明乃速盈罚仰企山川鸠灵徒生无藉手以相见是惧是辱噤不能词伏窃计之地荒秽不治士之辱也山童泽涸国之忧也又冀天地至仁终无絶物父母於逆子虽怒诟而可回也神斯听之今兹旱伤未止千里絶流断渠瘠焚膏坼吏徧羣祀礼词告?民空四郊跣匐滋病用敢斋祓致词归诚徼惠幸神顾而哀之宥愆纳悃沛而甘泽以大休命若继今以往五日不雨枯槁之苖既死粒食之望必虚民无以为生吏何以致理若良胜者虽百死不足惜也但晏子有云山以石为身草木为发天苟不雨发焦身然河神以水为国以鱼鳖为民天苟不雨国亡而民?矣神果无意於吏若民也将不图所以自庇乎又闻名山多烈神阖辟造化雨阳攸柄乃余事耳又多灵湫神龙居之有巫沈铁臭其宫随获澍足窃谓或然而不敢施者龙果神其威灵与其奋而刼於术孰若顺而应於人并兹请命以俟应响百尔司灵果终弃絶亦念圣祖定国报祀有章山川暨英烈正神各食於土亦以维神加贶以奠外服世世享祀昭荅在兹而天子致郊百神受职若兹泽既不流安无足恃神职云负大礼嗣行神执何词以往幽明黜陟当为一理幸神谕之庶其沃泽以绥吏若民以笃承天子之休良胜亟黩丛愆惟屏罄室以需殛命谨告
谢雨文
惟天隂隲下民当旱暵而赐之雨祁祁入土以徐而裕豕白蹢矣桑栖于距我疆我里既耒既耜偃者可树秀者可耔秋成之望庶其可预小人释忧君子燕处隂阳停蓄化机乃尔惟泽通气惟山出云惟忠烈奋其英蛟龙神其羣爰集厥灵以启玄冥江南一夜富莫与京矧兹沃泽功何能名贪天之功刑曰无上讵云祷祀格於肹蠁虽然有诚斯神祭则受福昭训具在敢不只肃良胜方陈斋次情郁弗措梦械梏人比膝而诉揽衣乃兴汉流繁星呼我同人罔忧以惊梦语渎告协应嘉谷是谓咸陟毋问大卜乃登崇冈乃临渊谷羞文告哀待命越宿屠狯触禁囊头乞赀宛然梦时逡巡避辞曰是在有司恻我心思霡霂以滋岂神致期示若以私顾孤弱菲薄冥顽罔觉神遐不遗囿于大廓矧若守吏烝民精白师穆罔术弗施罔力弗戮天惟忱斯契感在夙神若江河羣饮自足岂以焦沃而云我独祈则有报勿暴勿浩龡豳雅颂田畯以劳而方息斯老刲羊击鲜终祈弗愆昭荅神休永惠万年
乞收诰勅事畧奉贽南屏先生
先大夫讳泉席父兄之训以能文饬行为乡人先比举有司春秋经义第一试南宫不利者五勉就选次通判苏州府事廉而惠毅而有忠因革宜於上下者以时叙直海孽弗靖守臣请命治之曰抚曰捕赞决惟毕所见卒之取必帅臣董奇兵秘策夜历海澨缚渠魁而人莫之知也议者以拟入蔡之功时尚功者欲就屠之乃抗言胁从罔治得以活者万余人暨功上方议赏格而请老疏下太宰许公主奏剡谓积日未及考而捷书有録者三且曰引疾求退恬静可尚为请进阶奉训大夫加五品服以章有功诚异数也归则日伍山水为乐逾年而卒先母王有懿行治家以俭约二宗女师之而大夫罔内顾故能肆力事事年二十四卒良胜方二岁大夫以未及一日同公食为痛甚继母王类如吾母若字良胜辈则不知吾母也先大夫数月而卒先妻赵足嗣二母音良胜蹇劣弗肖大夫多矣方资以助而客殡於邸尤可痛也继妻黄柔顺亦可备箕箒良胜苟禄且三年幸避殿罚得请
东洲初稿卷一
<集部,别集类,明洪武至崇祯,东洲初稿>

[book_title]卷二
钦定四库全书
东洲初稿卷二
明　夏良胜　撰
序
公余文会序
王吏以剧名惟西曹最今年秋七月予选曹之湖广署主事自意投入吏俗而铅椠已束阁时乡之选若欧阳君子重在浙江署万君仕鸣在四川署俱员外郎吏事充充辄往谘矢口足解颐而图书左右犹举子也且相谓曰於中无为吏窘久自习此缘饰具也越一月王君质夫亦授官如予子重仕鸣偕予谂之相语如昔比肩供职契谊蔼蔼雅有文会而大行欧阳君崇道进士万君汝信赞成而参会之二君与质夫及余同举於乡而子重仕鸣之举也亦然质夫同汝信举进士而子重崇道及余之举也亦然仕鸣与质夫同署视汝信犹予也其齿之先後皆一二岁而未及壮予则过之方愧不足与齿而顾以长见让使定条约余以不可数亦不可畧故月之会三会之文一诗一书一篇而举觞以导和式豆以崇俭觞以人数而旅酬一节之以礼也子重曰是未备以次出所见必贯穿必精核无忌无滞无讳无侈而後可於是质夫定读书法谓文必本经余业春秋仕鸣汝信业礼子重崇道与若俱业易向所猎者可互而通兹由书而诗崇政也仕鸣论文法挫之欲断击之欲鸣饬之欲采味之欲和文也崇道论诗法如风林如雪滴如月波上下如琳如琅如黄锺在簴而不窕槬诗也汝信避尊仕鸣但曰诸君效官官有常守犹学也幸辱随後愿母间毋忘庶可官也噫诸君之言如是诸君之会必如是诚非一朝好也然匪志於道莫有会匪一於心莫能会会而道与心一推之政天下无剧吏矣固宜公益余而会益数也诸君翕然期无负约使予括前言为序
赏菊诗序
欧阳子子重过其寮之长赵子从之有菊约同官赏之分韵赋诗各示所与属而和之成卷子重及予予弗能诗也应以序或谓菊逸品也逸人宜之故有因以名焉若靖节者非逹为法从人宜也非所宜则不足有而况赏而诗耶予曰不然天之生物庶也初无品以人之品品之而後品形假使牡丹初为贫贱人有亦贫贱也莲为小人所爱亦小人也靖节逸也可为菊限而不入逹人之观也耶然而观则玩玩物则情肆惟其似之是以宜之宜而玩玩之剧而赏音发侈歌之终非肆也而逹人之似莫菊逾也方其陈根之畜而藴勾焉萌焉丛丛芃芃未辨其为菊也条逹可盈把分而植植而立之倚篱附径未辨其为何如菊也及既花也若黄若白若紫若红又出其奇若盖与线若台与球穷其变若玉之吐霞火之炼金美人妃子之醉至园吏亦莫之辨独怪其手之可拔爪之可败风雨之可拜而傲霜独秀得以孤芳清节名尔若逹人淬砺尔成未卜为举子也为进士也为举子进士未卜其为馆为阁为谏为台为部寺之属之长为学若县若州若府若司进退荣辱系人者不知几何而不预知也彼主者亦不知也惟不逐时好而险夷一节则褎然为世重信也吾不知逹人之似菊亦菊之似逹人也是之似似其全也如逸逹人一节也靖节亦逹人晋不能立则遯而逸托而逃焉者也逸不足以尽靖节而菊可专以逸名耶兹而後以子重辈之赏而诗也靖节之逹也菊亦花之逹者也
拟东征凯旋序
世有论者谓儒必言兵而用之或莫辨是特儒未真耳真儒无敌徒言者伪也古之儒至曰周孔次曰韩范管蔡之征郈费之堕西贼以先声相戒勿犯孰曰非儒之兵哉今年春夏交附甸顽民倡孽而拳勇持麾召号蹂躙燕赵齐鲁曹滕郯莒之墟亦云孔棘惟天子隐忧元元之咨於是耆武允议儒臣董厥徂征惜负荷弗力卒罔功时为儒病朝议方侯维虎臣而纶音涣下尤儒是简司马陆公以壮犹往乂之臣工踊跃预为襄夷庆公素以身任国计拜陛受钺刚日提禁旅以行而边臣许君太自宣府郤君永张君缙自延绥饶君隆自辽以次率士调至天子属公统之然不欲重烦公命户曹郎以具馈工曹郎以具械给舍御史郎以视师而奸慝纠公惟一意制节或两於前或伍於後或专为右角或参为左角或犄之或踣之历历如预习军中藂谈偶语曰老将不如得所驭愿为齐致力露布所及幕既乌矣倍日追奔而得隽必曰将校之劳若已无与於算捷日奏手勅亦日下旌公功必慰将校劳然以奔逸百狡而都御史彭公帅将士自中州分克而协戮历湖湘江淮上下至狼山乃殱恶丑凡战经数十合折首数万级公未尝快意曰赤子也无知罹此耳故凯歌之旋弃讯与馘而以全师报天子慰劳议锡命以公上爵公伛偻而避曰是惟庙惟社惟祖宗之灵惟天子之威而诸执事之劳也何敢贪天功而冒赏乎辞弗遂时论益高之朝列胥往庆公公殊有黯黯色未扬言也某门下士逆公志弗敢庆亦弗能颂但进而言曰公之名在天下师周孔而匹休韩范真儒者之兵也使後之论者不以言兵目儒矣公虽不有功然祖宗养儒之深天子任儒之专至是咸底于绩必有史氏爰纪其成以昭示永永功也公安得终不有乎公曰吾职也非吾幸也天子之德也亦非天子之意也
重刋邹忠公文集序
吾邦邹忠公有文若干卷李忠定公序而传之旧矣某後生也素慕公益喜诵公文必尽帙乃能休休且致思焉想见其风槩志节若仰视断崖絶壁烟云入象与日月相追逐而不可即若大将秉钺临戎而罗卒卫士不能出气语若金石交奏鍧然锵然而飞虫蟋蟀之声不入耳也试匿公名摘示名文者辄辨之曰忠臣之文也盖文者心之徵也丰美称者有中和之气温润称者有孝弟之行皆然也公之文不有忠直之心者乎公在宋元符间劾章惇继论刘贤妃事忤旨惇诋之窜新州宣和召入蔡京忌之再窜韶州賫志以卒意公忠谠蹇谔有未克尽者一於文是徵思而不贰直而剀迩不偪俭而可行又非若羇旅委琐卑愁怨戾意象故诵公文者益信公之心而慕公之心者益重公之文也凡文之传者远亦离心之传者迩亦惇公其以心传也独文也哉彼奸人初志将谓岭海足以死公公死矣而遗文在木流布天下而传之今呜呼是岂奸人之能死公也哉尝嘅古之忠直为奸人死者自大家外鲜克以文传必有以也公之文使非李公同志而亟传之亦未知至今何如也然则匪公之文罔有李公之序匪李公之序亦罔有公之文二忠莫有轩轾胥克以传式重吾邦邦人与有光也一有泯坠惟邦人是咎而况为之後者乎兹公五世孙某等惧公文刻久且劳日就刓逸谋重刻之某故奬而成焉且序于末简
弭节夀亲叙
天子在位之七年夏五月六日遣官莅蜀国典礼大行人欧阳子崇道将命以往不及宿也时同年友在朝者谢子立升郭子正学贺子朝卿毛子汝厉王子质夫费子子和万子汝信邹子谦之暨良胜代祖於都门外意蜀道险固时寇弗靖崇道或重是行也图以慰赠然而色甚喜若不能风翼而扬去譁然笑曰异哉崇道乐是行也崇道曰使职也弗类苟禄且五稔吾父母割爱弗忍今年三月十日父六十夀又弗克展礼念及则涕交颐矣故不能闻於君子请颂兹行便道归得追夀省视天子方新孝理不是禁蜀道虽险且艰胡不乐尔立升主醵遂昌言曰乐哉父以鸣臯先生称于乡衆父也将寄以颂倅不能作然今日有此契谊以业经为时需尔也各举旧闻可乎衆曰唯唯汝厉子和读高宗彤日曰降年有永不永则夀民惟天典厥义子归将曰惟大人允义承天之休朝卿质夫讲易之颐曰夀必期期以颐颐惟龟息以养子归将曰兹大人方夀之基视养以宜立升汝信考王制曰六十不亲学乡可杖也谓不备弟子礼非废学也子归将曰大人素学存秩有望而何限於乡谦之论春秋传云不朽曰立德曰立言曰立功惟是之充乃有终子归将曰集兹不朽于大人之躬夀安有穷正学诵四牡之三章四章曰彼使也使也不遑将父母也子归将曰兹获展庆大人君之私也胥以无忘良胜执爵而赞之曰夫书行也易静也礼逸也传久也诗正也行以基之静以居之逸以休之积久以致之守正以俟之皆夀之道也予何言哉特多崇道以亲故险且难不避也冀其移以事君亦如是哉崇道既釂免席拜是衆嘉裒而书之以归
送邓宜举归新城叙
自学政立而弟子非贡举不克自向往故有四方之志者或老且钝新城邓子宜举素愤是适议下听诸生补国计乃毅然输锾而来鋭其志者也业太学先後凡二年以率教闻历事夏官卿又一年以勤敏闻兹注选籍於天官待格未及而归且行来别予听其言若志弗舒也且冀有以张之也予曰吾子御史公之裔也虽微子志犹将张之以尚贤也予何辞顾予与子友行也有规之责焉宜举曰愿有闻乃言曰子素业者易乎成天下之务莫加也试摘一二与子商之子之归也岂但已耶且必为文人文其在小畜密云不雨自我西郊畜之不极而施未远懿於文也宜友可成焉友取於兑两泽相丽而讲习之罔不有资资匪徒文也将以见於身其观於蒙果於行育於德而养之以正则童蒙惟子之吉身之刑于家人也嗃嗃嘻嘻悔而厉且吝子戒之罔不在初家道成富且丰矣则闚其户阒其无人凶之甚也子惧之惟不见是图若有庆誉子其承之以谦谦以涉川何往不济子泰之渐也拔茅彚征子欲宾于王而国之光也斯大观乎观子之生可晋以锡命也将有临民之责甘临其有忧乎子如不鄙予肉食者言其吉务滋而咎务是去思其复也四方之志可行也临民以上之事又将探索而嗣规也予固多贤者之後亶乎足以自张也其懋哉其懋哉宜举谢曰君惟惠徼先人甚善教也微而要核而可据且以藩吾身殖吾宗也敢不唯命顾弱不足事事愿服以归而思以变其初於是酌以信之楫而别去
送青厓王给舍视蜀师序
士恒移习也俊杰而下讳言时务有谕及而揺目附耳语欲不遂言者有俛不荅者有趋以避而去者闻人之言於私若是欲其自言难矣而况公言之乎至有言於公者不曰侵官则曰卖直不曰贾祸则曰生变诋人之公言若是欲其自言尤难矣而况行其言乎然吾江右之士楚习也每以曼言为世龃龉是亦负气之偏而时论或假以不移於习故辄自信朝会族立角论侃侃有目指者曰是江右人江右人至於乡曲宴私亦世故料量而剧谈之无左右顾有所论建虽忤时触禁不忌也若吾青厓王子又习於是矣青厓二十举进士选入读中秘书授给事中学优而气鋭又得以言为职故在刑科言刑行矣今复兵科言兵又行矣謇谔之声动中外与弟东石日有论着皆匡时之志不作俗文字以某与三厓欧子南沤王子补斋万子振斋欧子立斋万子可与言者示而商之斩斩可爱可信愧不能有所赞而咸乐有言如是也今天子以西征久敝欲底成绩青厓将命往视师又预计便宜条言之乃行时三厓请告南还振斋使蜀国吾四人者在朝窃喜而往赠以言曰青厓今而後可以行其言矣天下之盗自蜀起而燕赵齐鲁之墟江之西淮之上下河之南北湖湘之中延及江左连吴径越扰划半为盗区蜀不靖羣盗之殱夷末也虽其犄角未有聨属而盛衰声援之势不可谓无所倚者是私言犹在耳也今当其事将副统驭以正以奇惟机进止昔言兵者行焉有不恭命得折简而刑之昔言刑者行焉惟言之行而预计者又多中则蜀盗之平也有日蜀平天下之盗以次就息必如所言矣异时归命敷奏瑲瑲使人亦目指之曰是江右人江右人三厓振斋当已复列与吾四人又必大喜而言曰吾江右人非徒言也言官得行其言也士习贵於有言也闻者将亦乐矣而何有诋於青厓者乎
蘖庵陈先生挽册叙
挽歌作於古也有二义斥苦虞殡挽车者以相力也薤露蒿里挽首者以禁哭而寓哀也今之作者固非有不得哭亦未必执绋人也若古义何良胜尝思易此义而未敢也因读蘖庵挽册窃有发焉夫车行而扼之曰挽是去而欲留之义人死而挽之顾非欲其不死也哉不死之道四爵禄不与焉教足以立师政足以饬吏仁足以御家义足以益友有其一亦不死也蘖庵其兼之矣初以乡进士署南城学事曰豫曰时曰孙曰摩共乃职士乐以有成其教以立师者欤才识称上檄以董邑治因革惟宜厥庶胥怀以畏其政以饬吏者欤寝疾京旅尚虞族之有丧弗举者其仁以御家者欤大病而途殡知者咸恸之视敛临棺慰其孤者如织操笔作诔凡数十家其义以益友者欤夫义也仁也政也教也皆不死也惜乎爵不满若能禄不充若志使仁义之行者未究而政教之施不逹也此所以挽蘖庵於不死也若无所行能而徒久於人世则固死之矣死而挽之何为哉然则古之挽者其义二今之挽者其义一古之义也疏以隘今之义也邃以通固有自我作古者岂必昉古而後作欤蘖庵姓陈名义字以方闽之莆田人
送通政罗君允恕省亲序
通政罗君允恕以尊翁国子先生在乡耉老累疏乞终养重违其志乃易以省词特旨报可乡士夫曾子元之郭子正学私於夏子曰罗君之行也子喻之乎曰罗君将益翁之夀而永其禄也二子曰子知然者天道乎抑以人也曰史也瞽也未尝学也天道何知近在选部读君之疏矣其始也直而不犯其再也曲而不迂其三也恳而不激其终也尽而不穷不犯则非陵不迂则非冒不激则非怨不穷则非詖皆善言也言之善而成文文生於气气役於心文之成气之和也气之和心之平也能文则可以得天也孰不知罗君之然也曾子曰若以言也亦有闻矣君尝语曰吾伯也司业国子时草疏矣移书告之曰天子方敦教胄子敬寛在躬今贰秩宗禋享是代左右罔有间吾仲也参议浙藩亦有志矣又告之曰天子轸念沟壑惟奔奏恃活朝夕不怠某也冗食受成又幸同采君子共事有恪故归养是任且因以省伯与仲也郭子曰予抑有闻焉君尝私予视伯也仲也年与资弗若也望固下矣而禄於其上吾以为泰也思吾弗若而下者不独吾伯仲也而下吾之禄者又不独吾伯仲也况举必以次次又及吾固不欲上人而因以避也夏子曰信也益知罗君之然也夫某之见者文也曾子之闻忠也郭子之闻谦也心以帅气气以昌言言以成文文以感人忠以制事谦以刑善德之成也成德天之胙也薄而後禄太誓曰民之所欲天必从之况天子之侈卿乎又况天子之德卿乎罗君之欲有大於益亲之夀者乎亲益夀禄未有涯也二子曰子之言罗君欲闻也因书以赠可乎
赠允昭黄先生分教义兴序
闽学之兴于今人必曰自泉之蔡虚斋虚斋学本性命於事物必通其曲演朱子之绪而风士教吾江右之学亦云尔者虚斋董学政士固黜乃心而丕变也良胜最不善变幸与之进未能领会要妙而虚斋不可作矣夫有所启未竟所受益所慕莫知所从故思见闽之士犹虚斋也而况泉之士乎泉之士尽虚斋也况亲炙而友之者乎然亦难於遇也去年秋初官刑曹亲黄子希仁庄而雅默而有容以为虚斋矣希仁曰子末见吾兄子应期乎今年秋调官选部获侍应期左右惟所适温而文博而毅以为虚斋矣应期曰子未见吾大叔允昭乎友虚斋最久树惇而栗无逸言笑吾同辈事而惮之曰焦先生近以贡来矣亟造希仁之馆而省之乃知应期示以虚斋也方意必得所从虚斋之教可以竟受而允昭拜命分教义兴遂怅然别去呜呼天何假良胜於奇遇而乃致私怨於亟去耶其以良胜之遇希仁应期已足为虚斋者耶又欲成彼之为希仁应期者使遇天下如良胜者耶义兴之士固有欲为希仁应期者耶亦有亟欲一遇如良胜者耶又况焦伯强隣治之遗风有宜於允昭者耶朱子谓商老开性命道德之指而义兴士知所学虚斋之学其所也孰谓今有异於昔耶然则允昭之去行虚斋之学也虚斋之学朱子之学古之学也古学之行使人曰天下之学兴自泉之蔡虚斋也是希仁应期之志也亦良胜之志也尚敢致私怨於允昭之去也哉
修篁舞鹤图序
人而有所可状则拟之於象象而有所不足则发於词词焉者诗之谓也象者比於物物非必其真绘而图之亦象也故象以拟人者也诗以昭象者也此修篁舞鹤图诗同年君子作以寿黎君乾性母也或者曰篁以象母之节而寿鹤以象乾性之清而贵也予曰若是夫篁与鹤有遗象而乾性母子有遗状矣彼篁也翛然依巨石而立若得所倚其柔顺以承夫君者乎垂枝而俯其若为樛木所容而安命於宵征者乎比戟而丛玉异箨同本其善视诸子如离里者乎鹤则幽然若听露之鸣其将和在隂之声而期以孚其类乎昂然欲骞而腾其思羽以为仪乎不啄不睨而耸以立其有难进易退之志而以乘轩为辱者乎夫颂人者必表其微而爱人者思进於善黎母善状若是微而张矣而君子所以爱乾性者若是无已母之寿独以年乎哉乾性之力於善非所以寿母乎哉噫予恐诗限於词而非化工之妙有不能尽状者也
赠阮君惟一佥宪陕西序
古卫阮君惟一拜命陕西佥事予寮友张君元承同门世讲好也踵顔季之义而图以赠行既自言之又约素善者言之以末卷役余余胡为言也追惟顔季赠处数言而足兹言之不足情之无已也予与元承兄弟也元承之友予友也独无情乎是故有以言矣顾於惟一初未能悉元承为悉之曰惟一以进士为御史按治陕西风力右衆上下人才之忤拳奸不以货免落职为成安令上下人唁而寃之而惟一乐以往循循於下吏事兹以免丧而来上章下部吾邃翁先生直之故请于朝遂兹超拜上下人宜之於世事称一大快也惟一辄曰具疏以白心迹而已敢望及哉予矍然起敬乃悉惟一如斯人也如斯人也赠之言何以他求夫自御史出为县令亦奇祸也使非惟一人固有幸而乐者矣其不然者必以为枉之也以县令而拜佥事非常格也使非惟一人亦有骇而异者矣其不然者必以如是而後直之也昔之退今之进昔之枉今之直人心之公惟一可自念也持是以往则举错几何视吾进退何如也剖决几何视吾枉直何如也若是而举於职无抑才无寃狱矣推之天下恢恢乎有余也哉元承韪予言将以告惟一可以抗手别矣
寿丁君仕玉七十序
山谷之民寿城市之民夭非其受气尔殊也山谷之俗野野则朴朴则不凿生气日完而寿然未必皆寿而寿者恒多於夭城市之俗浇浇则离离则浸薄生气日索而夭亦未必皆夭而夭者亦恒多於寿今予所见则又异是京师天下之城市也丁君仕玉居之其伯也仕隆享年七十有奇仲也仕元享年八十仕玉今又七十而貌也腴步也隅须发泽腻双瞳碧光烱烱颐和茹实强健欲下壮夫而伏之见者识者咸背指面卜以成数之寿其及也呜呼丁氏居京师独非城市民乎而兄弟克享有寿予固知其非城市民也丁氏吾南城人其故庐在水南南城南条之尽脉天下之山谷也水南又南城之山谷也岩崖崟巇原野夷旷湍瀑廉利林居土屋之下童叟姁姁垢面跣行尚有不能通越境人言者仕玉兄弟或生於斯或长於斯亦尝耕於斯采於斯饘粥於斯友族属於斯连姻娅於斯虽伍寓京师数十年而以雄赀商贩不絶道路无三岁不展庐焉父母死亦归葬焉子女之好尚求乡人焉而乡大夫宦游京师者招致而主焉仕玉又往来燕冀齐鲁吴越以极交广闽粤之幽奇胜絶皆致游思焉其心未尝不在山谷也可以城市之居累之哉是故有仕玉之心焉往而不寿也不然吾南城之民固有夭者矣京师宁无寿民已乎固知有山谷之心无山谷之民有城市之心无城市之民若夀与夭初不限於所居居亦移其气也仕玉且老有定力矣保无移也哉
赠郭君逹诚守宁波序
刑部郎郭君逹诚禄未及次天官卿才之请于上以守宁波郡盖异选也同乡诸君子往庆且谂之良胜与焉逹诚惧而请曰灌夫人也不自意异亦不敢为异人曰兹异选也何以及每思处其恒人恒视之处其异人异视之恒视者卒副而异视者罔克自全几何以任良胜应之曰夫异人者果其异乎亦其恒乎异视之者果以其恒乎亦以其异乎逹诚守郡曰宁波以滨海故名有微义也请以为喻波者海之余也海者水之委也水静物也波则动动之极则激激亦有所害是以思静也故欲宁宁则静之极矣动静见天地之心是天地之理也识动静为天下其可也而况郡乎故曰张而不弛文武不能也弛而不张文武不为也张弛动静之谓也或张而弛之或弛而张之固非所以为异也而人顾不以恒视之耶且闻先守是者曰张君广汉曰林君守仁皆名守也张君八面受敌才也令若流水民便之人曰贤林君日不足而月有余也民亦安之人亦曰贤是固有以张弛而不异者也贾生曰不善为吏视已成事予视二君豫席之矣而继之而张弛之恒焉而已矣逹诚曰继善者难此惧而又惧也诸君子曰惧者进善之门规者与善之心以逹诚之惧而有是规也宁波之守复曰张与林也其何日之有
菊庵太守毛公挽册序
通天下与古今曰情情无与於人也而亦有与於人也惟其称焉耳矣人之情一也而爱恶哀乐有异焉者聨阶比舍至憎怨若以不及相见为快身後论定又恨不及生与之白而崇文吊古见於豪杰愤慨者亦多矣剧乐丛欢意得者归向隅有泣将不能引之道遇衰衣颓乎其顺颀乎其至其能逆笑语以荅之者非人也是恶之不若爱之之逖也乐之不若哀之之尽也爱之斯録之矣哀之斯伤之矣此挽歌之作情与於人也而君子有不废焉者称其情也菊庵太守毛公与刘安人俱以考终外则官臣其惠也流内振家法其化也行行道之人知爱之当其身已然也嗣子荣能弃官以养丧之哀可沾也公赴及京师荣子伯温官御史台有言职不得奔去废业为位而税充充而穷皇皇如求弗得於相吊也为公来者为荣来者为伯温来者哭尽哀不能廓然而出户又知刘安人赴及时伯温为绍兴司理如是也是故録之不能尽其词而伤之不限於不及见也而同乡而同年而同官又世讲如良胜情若无与於人者惧弗称焉而已也程子曰礼者因人情也人情之所宜则义也发乎情止乎礼义又诗之本也君子是非所由定礼义所由出夫安得不有菊庵之爱也夫安得不有菊庵之哀也
赠王跃之还建昌序
文武一也後世而二焉今欲其一难矣兵农一也後世而二焉今欲其一难矣此经世者之恒言也然有易而一之者何哉每闻章缝谈兵法指画勍敌如在目中誉之者曰文武才也介胄之士稍稍事笔墨约束衣带类寒士人亦异视之兵制袭坏坐食以困农尺籍半虚调发不足按籍刺丁壮威货乃讫猝有警备又驱以先之冀伤败可以避法求其故则曰是以赋出兵之意呜呼若是而为文武兵农一也是何其易易也欧阳子谓困天下以养乱者虚矣而武士征行若弃於市书生制敌一试而败独刘秩也哉是古之文也以资武今之武也以冒文古之农也以寓兵今之兵也以厉农故今之文武之一也余欲为昔之二不可得已今之兵农之一也余欲为昔之二不可得已然而习尚非可以旦夕移规制非可以草率议变而通之存乎其人则怀天下之忧者於一方君长宁无有厚望者乎千户侯王君跃之余少以文字友者也兹归守御吾邦其於武事固当深讲者而邦伯韩君又将家子跃之夫亦有所遇矣志相成而类有所感则树兵以卫吾农者可几也且为谢曰余亦谈兵者而今则已矣然亦岂但已乎盖思所以一之者而未得其说也
雪峯归隐序
隐之义藏也必有所有而藏故名之隐周官三百六十属其仕以道以术致仕而藏者有道有术江雪峯官以隂阳正术名兹致其事则藏其有者术也古以术仕曰冯相曰眡祲曰保章其掌则十二岁十二月十二辰十日二十八宿之次而鸟火虚昴以会天位冬夏致日春秋致月穷周天三百六十五度二十五分之数以天健行过一度日刚一周月不及日一十三度积为气朔盈虚而置闰以成岁与历历纪其时十煇之法以观祲象?监闇瞢弥叙隮想而妖祥吉凶以辩至守其变以动以野以相以云以风诏救政访序事上拟羲氏和氏职亦难而术非浅浅者圣朝昉古立官内置钦天监外置隂阳学学以精於术者主之而训於後雪峯儒其术以仕其行者果以此术隐而藏者果有此术仕足重隐亦足重若以时议目为闲役而混於鬻例则兹勇退高蹈尤足重也况致仕之故以老而术仕多以延世雪峰齿犹壮官几再纪未坐嘉石入圜土乃超然有见不欲贻於後尊翁西园先生以廌绣投老林下弟商济诸子应乾应奎应瑞林林璧立行将以道仕盖有不得子者雪峯预为肥遯以子职娯老为命而黾於进退如此亦孝隐也哉雪峯名梅西园命也隐而有号亦西园命也梅本清素淡薄有处士风固非列纷华之植雪而後神矣推是义也固知雪峯之仕非西园意也雪峯之隐西园意也
缙绅庆寿诗序
予馆人周天德浙之山隂人也自为国子生旅食京邸几越稔资仆两贞故投刺缙绅之门若习贵者兹以业不愆素例得归且以夀其母徐乞缙绅工为之言方而为册引而为卷又县而为轴真珠玉烂然光夺人目予得括而绎之且惊且愕疏其比名而列书者有槐阁之老而春坊史馆又其贰者也有棘位之卿而列署分寺又其属者也有台谏有皇华有中舍而诸进士又皆嗣为之者也是凡内阶清要为缙绅望者无虚衔因叩其所以曰凡人脱俗累者孰不欲借缙绅之言为重然而假门第托知旧通币具状走谒经岁月而缣素架高阁竟不成帙而忞忞郁去者何纪盖名为缙绅皆非苟於言者言之不苟则人知重之而难於得之也宜也天德何修而得此也耶天德曰褘实不类然以先兄天兆尝为翰林检讨弟天承今为刑曹员外郎母视之犹子也主事徐君大章又母之弟而褘之舅氏也在诸公言者非门生故吏则莫逆世讲屋乌之爱而推挽之力居多幸赖此为地获礼受知卒不敢以慢心承之谡足而进屏气而语将事益?存问益密得请而喜满容月一造焉日一造焉或阍人致辞无遽言无变色退而自休休而复往焉又不敢以怠心继之诸公或凉褘之如是若不为吝予跃然而庆之曰不慢则敬不怠则勤勤敬德之舆也培养其地而为夀之基也今诸公称述而母之德大率根於天性而敬以成夫之义勤以克夫之家者也今天德知以此得缙绅之言必知而母以此得寿矣何庸予祝
栢岩宦蹟録叙
凡録録实也亦可録也实斯録録斯传矣史之遗也予读栢岩宦蹟録终卷抚然曰録兹其可传耶稽夫类矣若窭人抗裂肤之寒进之室而挟之纩也温乎形予爱焉若清秋之夜饮露酌泉犹意其或滓也介乎励予守焉若踈竹老松瑲琅偃蹇孤立世外莫之能倚也予恍然不知乐且慕焉盖栢岩初以乡进士守州子民职也在和在高邮有惠政形予爱信其为循吏也继迁河东盐运司贿地也乃克操持励予守信其为廉吏也方登荐剡而超然勇退使予乐且慕恨不能生与之俱而从之又信其为隐吏也予颛蒙甚感若斯感若斯上予者感且深矣感之而仪之其为吏也多循矣廉矣隐矣朘削者墨者迷不复者日省矣天下其日康矣兹其可録者可传也然予未知栢岩者也以其録之有感焉耳但旌举八疏奬劝六檄而张之诰命煌煌也録之实可沾也史职固严将不能遗之而虑其或遗子之心也故有録也栢岩姓程氏名宪字廷章世为饶之浮梁人子名远成録者也
品士亭翫竹诗序
品士亭翫竹之什提学李君献吉怀泉斋先生作也和以荅者先生也属而和者吾江右门人也先生初官许州作品士亭献吉率先在游名亭之义先生记之矣去许十年提学江右亭因遗构复名之环竹修如也今官司徒去是又十年献吉往绍厥徽时休哦其间忆许亭之游二十余年矣故见而感感而怀怀而有作先生得而和焉门人布中外闻而和者将日益就一时在朝而和者此也卷成适先生累疏得告归省咸愿以是歌于行之日先生可之亦乐以示後也命良胜序之夫良胜得立斯亭尔已见斯竹尔已闻之先生尔已竹之宜于亭也似士亦似教也植而固知其可以立也其虚知其有所受也比而倚而不乱知其相与有成而不党也劲以直将以励夫曲也靓以疎将以通其执也翳以密将以閟之静也少者箨老者特将进之未已而作其气以不衰也士之似也教行焉固有道德功名而不以富贵为也乃品士也是则献吉之所感者多於许矣怀而作作而和者非竹也夫怀情也而感则心也见於竹不若於容也感则无与深也见则无与亲也殆非诗所尽也然而献吉之感将以教士良胜等夙负士教重有感夫献吉者况先生之行也哉
送驿宰邓景昇之蚬江序
日者乡人邓景昇以从事选新会蚬江驿丞盛冠服来谒夏子夏子曰伟哉丞也若习於丞矣尔无卑丞矣乎景昇曰资也何敢卑敢请所以丞者曰知之矣昔在学有师谭公新会人也尝为言之於今未忘广州会府隶州一县十南海最大新会次之州县所隶水驿十有一马驿五惟新会隶水马驿二蚬江其一是必当水陆孔道也道孔而驿任劳县大而办亦剧马卒舟人行资居费委积於郊野衡鹿於山林薪蒸於薮泽塩蜃於祈望日填於驿巡比而出入专之者丞也使临宾寓而节迎郊劳授馆供帐致餐献饩展车陈刍至者如归归之丞也蚬江且岸海圣化薄内外海国在服若暹罗浡泥占城真蜡苏门荅剌瓜洼之属岁时朝贡候风潮而来者日集番舶胡贾交市奇物帖而人激而犬羊虽疎简节目而必制之丞亦与有责也夫办剧则勾稽富强易其贿者有矣尔不货也益以守丞乎道孔则迎送烦鞅掌其愉者有矣尔不沽也济以干丞乎古以候觇隣者矧兹夷夏尔修能布常有艺不采藜藿也於国事有禆无坏丞乎惟职匪小旷匪大景昇无卑丞矣乎景昇曰丞亦有是哉何敢卑也尝获事费相公三载无败言乃序秩少为罗宰府所可得省辟幸服名言又何敢负曰范冠蝉则緌也蚕绩蠏则匡也古之喻夫人也矧若景昇其丞也哉吾师尚健景昇往矣丞与否也将有闻矣
新城最赏叙
古今肇置郡邑必有名名以义制者也或以山川或以物产或以人事或以瑞应或以封域或以道途或易其故或反其初若吾建昌郡隣於建封域名者也郡隶邑曰新城者吾再过之无尺堞焉制以义弗副考之志弗宣强附数者而弗受因隐度飞鸢嵲与日山东岩相逦迤水循麓九曲洞潏作鸣声屐游曳踵凌竞不敢附仰视雨潦至涉弗利也故历兹年数犹完城然或曰邑多君子足以攸塈令时出贤者若陈公员韬段公敏民用以阜阜则思义义可使而固又大於城然虽然未之安也吾承乏刑曹时闻徐令绣上工筑状矍然曰有是哉役其兴也兆於命名时耶吾调选部闻徐令以忧去惧其隳也代者得黄君瑞卿寮长鸥溪子曰若署吾州学也其教行吾应之曰其校文於吾省也为得人披籍而索之巡院之旌扬者再抚治之旌扬者一於是预卜城之成也无难矣无何吾郡守缺又得韩公韩公有贤名者又知相与以成者不独城也今年某月城果告成韩公状于监司于按于抚咸下覆实瑞卿受功赏焉於是益信韩公之亟於为民而容其下瑞卿之情信于上而安於民薄尉而下不敢有其功而祈吾言以张之又知事之成同而败异之不诬也噫一城役耳而有数百年之兆合数人之贤就数年之役又不知几何之财几何之力乃遂其成若此其艰矣乎而顾不思所以守之者乎然而成之者令以为民而守之者民以为令令弗爱委而去者有矣民弗固溃而逃者有矣独城足恃哉使异时有登城叹者曰新城新城不负名也殆与山川争险胜凭城而生者思吾瑞卿犹陈段也邑之君子志载之赏斯上已乎
赠何侯考绩上京叙
何侯倅旴郡事既三年法书初考关白于郡之长郡之长具治状于监司于观风使者咸曰贰职乃修惠可绩乃宜课曰最侯乃介功状上天官卿下功部就核参以要会以献於天子余方专席在疚褎若罔知郡士夫以余尝从事天官郎私谂之曰黜陟幽明子所事事子弗曰在家弗知余免席应之曰何敢尔何敢尔但侯之政明矣以其最也余於其殿得焉侯之资当迁矣余欲祈以次之也侯尝代执觐礼入京师余承乏选部部禁维密维严稔侯之贤弗以嫌避侯亦弗余鄙一过余刻烛讌语颛颛於理戎事毕出意见咨余以可否余亟赏之曰官臣也言不渝於职因与执论先是议者重於足兵请命专宪职责以成劳限之格盈什之三者书其称故吏以市儿补亡为右职以按纸纪録徼能名然问其丁壮几何莫得而知也籍削几何莫得而知也不知所补所録者何自而有也月给于甲岁于乙敛以配益之以赀逓食更衣道亡而牒匿及易吏而讯之则曰前吏所补者逸録者毙矣不然每吏而益什之三更三吏而倍於初何积数十年之扰扰而尺籍之虚犹夫籍也哉侯不竟余言心动而视流乃抗声曰课宁以殿毋以病吾民罚宁以黜毋以迋吾君侯归逾年言若在耳余窃要其成侯之政如其言余之言乃侯之心也余即是以知侯之职也欲专谋也欲博治心也欲下充其量也欲有所受是非取舍又欲出於恒情好恶之外者也呜呼有侯如此而忍其去吾民也哉第恐情有不能以必副法有不敢以强通侯之心安於殿矣而人最之余欲祈以次侯宁无祈迁侯而有之者乎况夫陟明天下之公又非一人一郡之私所能胜之者也郡士夫曰民有欲天必从之子毋以废业辞第书之以壮侯之往而亟其还也吾民之望庶几其慰也已
叙别台峯御史
台峯熊君尚弼以足病请告得长休暇良胜往喻之曰足之病也不可行耶不能行耶抑不良于行耶尚弼曰亦难於行尔逌然并笑若有所得良胜曰尚弼为士也以学名为令也以政名为御史也以能言名应时而举志与职若取诸怀而视之行於尚弼岂其难哉况行其可人之可不可弗知也行其能人之能不能弗知也行之而良後之良不良弗知也行在尚弼又何难焉尚弼曰相闻车之行者泽之杼刀以割涂也山之侔抟以行石也故涂不附轮敝而不甐於凿人惟见其行於难而行之无难也不知圜之以规匡之以萭均之以水直之以县适之以拳同之以量国工之攻其行者难矣故人或可之吾未见其可也人自为能吾不敢为能也人以为良吾弗良之也是以为难也於是命酌引满举白噱嚼尽欢尚弼跃跃而喜距且踊不知其足之病矣呜呼尚弼难於行者非以行之为难也人惟有所难而後无难焉他日登车皇路如砥国工之难乃行人之易也尚弼无忘之哉
别陈惟濬
陈子惟濬少负资翁益知教而慎得师故游予友饶德温氏殖学茂闻方冠举进士信于甘泉太史之教期以周旋也恳疏乞归隐然有难仕志予忝乡旧请有益言时方读易至蒙矍然有感曰惟濬於是无童心得於内外之养多矣遂演蒙之义传而告之夫蒙以坎遇艮曰险而止泉出山下象物生之初故曰蒙蒙昧也昧近於明发之者以志应其惟德温亨以行刑人弗用足以受也修乃来离而不反家可任受斯大矣受将以施从仕也士之仕也犹女之嫁也女不有躬人勿取焉为不顺也进不遂进知顺於仕者欤顺则反其初近实也饮於甘泉和易以思实施溥也其免於困童蒙之吉其教刑也吉之谓何强立而不反真纯全矣故曰利於御寇御寇天下之难事备矣呜呼蒙蒙昧未辨之际也养之功用大矣哉
赠广昌令张君景川治最序
东洲夏子与天游陈子同官吏曹郎友益善谘焉说以解应而恒有济也语次及张景川调广昌令陈子曰景川吾乡振奇士也吾闻广昌盗区吾私景川有惧焉夏子曰然哉广昌郡喉嗌也敝甚须景川令若饮食吾私广昌有喜焉夫广昌初治邑也於陆为通之建之广之?章贡而东旴而西随所之也厥壤沃赋下专业数十家出其余给于旁郡先是少司马掲公冢宰何公司寇何公廉访使赖公羣贤彚征恒得择吏吏亦恒以治闻奈何气脉偾发久乃息进士解荒朝不坐地不齿通衢薮泽逋逃是归厚利腊毒寇偷是资仓卒变杀掠长吏蒸郁暴莽为厉为疫死伤枕藉编户日就削吏莫有治志曰下之人不以是望予上之人不以是信予积数十年邑莫以治闻耳无何景川以建平功课上考夏子进而与言若陈子景川匈臆开逹信有奇气英英迈往矣逾年夏子居庐称广昌治者籍甚曰邑完城疑狱平反赋惟正惟时是供矫?者部勒而戍大家法细民裕逋复而所瘴毒不害齿日籍寇至谕守弗去哲人用章士彬彬蔚然兴文学治於是宪使杨公异之巡院徐公异之精别之劄大书而踵至邑簿某以告夏子亟喜景川出奇以就治思以释陈子惧且冀张邑治如初也因告同官诸君子曰邑无完敝惟其政事有成败惟其人将必有异夫景川者天下无难治无遗才矣
赠邑侯孙君明甫赋政纪成叙
古郡吏得自辟属韩侯雅师古先否臧惟难惟慎过余言缕缕不絶口余厄塞莫之能应侯速余曰启事未忘选诸所表其可哉属先令治理责亦先之於南城而奚若余勉应之曰明甫余知之比余校文礼部得士也知之以文焉耳其词茂其气乃懿斯近於厚矣於广昌而奚若余亦应之曰景川余知之比余副铨吏曹调令也知之以政焉耳其上訧其下弗咨斯近於果矣未几宪副杨公行部曰广昌令武备聿修署职曰右余闻之曰果哉固宜以兵显若是宣使罗公继至曰南城令供亿惟时考课曰上余闻之曰厚哉固宜以赋显若是夫赋夺民财也譬之水然川则流泽则蓄有蓄斯流令弗厚民阜财亦弗厚赋之成也难矣兵残民命也譬之火然炽而攻藴而守克攻乃守令弗果民用命亦弗果兵之威也难矣况夫广昌以盗敝四境尚墟南城以俭剧百需孔棘御盗莫亟於诘兵裕俭莫亟於平赋邑之政有所先而令之才有所宜岂君相器使有微权而造化默运有适会者欤虽然余闻明甫必善景川景川必善明甫治境相接声实相通得丧荣辱相形南城有政越日而广昌闻焉广昌有政越日而南城闻焉曰善则曰将掖而成之曰未善则曰犹及柅之二邑之政交相师师则逹逹则治理罔不效君相代工精核吏治优异且有待独兵赋显名邑治当郡辟已哉余方隐度而明甫僚若属祈颂言者踵日至余复何言哉有如此意期于成也有如此意期于成也明甫可余言将有闻於景川矣
褒功録序
韩侯过东洲夏子之庐论兵若旅樽俎可指获也夏子善之曰兵孰为功曰在将三军之命也功孰为大曰在边万世之防也夏子善之曰侯将种也有所受矣曰惟是先公奋庸辙不敏惧残厥绪辱随士夫後惟事文墨随得有录曰褒功虚首简以累吾子夏子作亟称之曰武哉若考宜食兹报只哉若嗣真谓能子是故宗伯掌祭法司马叙太常太史职纪载中丞御史任激扬以疏则达以议则允以覆实则无异词以譔次则确是谓佥同其曰褒功云者举重也君子於是有遗善焉其後未可量也侯降拜稽颡曰先公有微吾子表之録其行也已
送郡侯韩先生入觐序
比年予承乏选部逮事宰府实维邦人是私祈兹良牧乃属韩侯维稔贤声为邦人预致私庆亦窃念之侯辽人也筮仕卢龙继迁朔迁绦迁太原郡咸近故土单车就道未挟日而抵治坐於堂集其民人而理之若呼子弟僮仆不出於其家吾邦介在南徼灌莽之区虎豹鱼龙之居长江大河断崖落石之虞赢粮裹药朝戒夕奔逾时而後至其能释然矣乎越数月邦人至曰侯至矣殊不以南土之为异吾邦人亦安侯若故吏也匪有政邦不知已易侯矣未几侯以书抵余绎其意语若邦人言察其微若其书之言既而予以忧归侯不予弃时来往辄及民事应口而发发中肯綮每速予以启益侯无所择披而纳之怀也若川泽之污也其无芥蔕于中也若日林雪滴容而消之也其见於施罢又若鞭风彍霆莫之测识有不俟日之终也余叹服之然未能隐度侯之所以得此者逾年侯将入觐益振邦治乃以郡书属余辈时置迁史几上寻绎旧思究迁踪迹怀抱欲寰海内而吞之者八九故搜奇剔怪尽发之於史是故曰良惕然悟曰侯之所以得於政者以此哉次侯所经周览极骋俯鸭緑江越居庸窥太行望岱恒嵩少以超渤海踰河寻碣石远近问鴈门云中上谷之险沿济渎出淮泗放于江湖趋吴会入会稽以探禹穴历洞庭彭蠡之涯以穷吾山泽之国幽奇诡秘之状高壮遐邈之观於迁为称迁也发为良史侯也发为良吏其不然哉余方得此待有所发而侯僚友处赠役余致词因以质侯侯以为然否
叙别万汝信
万氏多贤也贤而显庸于时自太守公始继有仕时仕鸣太守公子也有汝信太守公之孙仕时子也然予得亲万氏之贤也自汝信始丁卯岁汝信同举于乡齿最少仕时偕来毕荐事予因得识仕时明年戊辰与仕时同举进士仕鸣以乙丑进士官刑部郎又因得识仕鸣汝信归余亦有丧制汝信为道主得谒太守公於庐辛未释禫来京仕时已出为鄞令汝信又举进士予亦官刑部与仕鸣连署焉呜呼何万氏之多贤若是哉余何幸而亲之若是哉故凡慕万氏之贤者咸谘於予或曰知矣而未识或曰识矣而未亲或曰亲矣而父遗其子弟遗其兄叔遗其侄而孙遗其祖皆缺然也予辄状以示之曰予见太守公若春谷澄渊莫之瑕纇而和气之袭人也若方屏端几不事缋饰足以蔽而立者仕时也鹤癯竹瘦清雅镇俗者仕鸣也敦厖静好茁尔兰玉而持以介者汝信也闻者益慕而信予之能亲也顾蹇劣不足自力资砺方深仕鸣调官吏部汝信又请告别予而南矣呜呼人生亲疏离合何足深惜但贤之而慕之益切亲之而去之为难仕鸣汝信亦自有不能已矣而况於予乎兹行便道省觐於仕时为予祝曰愿亟来使得亲如仕鸣也抵家而趋太守公之庭为予谢曰祭必先河而後海予固非忘其本者也汝信於祖若父益有闻将报仕鸣亦及予矣但事以时异而官亦寄也汝信来时不知予又当在何处
别宜学太史
昔人有着说难者说诚难於君也一诿之难则曰非吾职其职也则曰吾将有待相胥以默而已矣有着行难者莫难行於用人也惟难於用或亦逐之逐任用人者犹难也而用於人者逐岂其心哉是故以默为道则天下无直士以逐为高则天下无荩臣无直士则气塞气塞则不和无荩臣则道敝道敝则不立不和不立而治者微矣是故说之难吾惧其难无乐乎为默者也行之难吾幸其难无忧乎逐者也吾友王君宜学职史氏一年以敢言见逐视饶平传事攸攸以行尚若继焉而未已者殆不以默为道逐为高识治理者重有望也故相率诗歌乐焉而别
赠罗邦镇还滇南叙
吾夏姓受氏自会稽郡罗子邦镇先为山隂人山隂会稽属也吾先制置君自仁和别业建昌旧为楚国罗氏先补嵩盟籍古滇国也滇国之通中土又自楚臣庄蹻始邦镇弟江举进士吾滥主司且同业江司理吾郡郡多贤僚若属吾与郡士人咸举宗在编氓初同出也同治也同道也有师生僚友之义也有官民之分也江於邦镇万里别也郁郁怀抱可无以道之耶道者道其情也人之情也生乎动动则感感则有不能发而郁郁则陶陶则有必待发而咏歌作是之谓道邦镇自去其乡国历五溪陟衡峤浮湘泛洞庭彭蠡而至吾建人曰劳乎曰无也吾弟在也望怀玉趋越纵观钱塘潮汐探禹穴望鴈荡信宿山隂人曰遨乎曰非也吾祖在也是邦镇情也吾知之人能道之兹归循故道而鸟疾入而乡国滇池横秋今长安殆百十昆明已乎碧鷄金马神亦安在而天竺之使未已也半历中邦知世有诸葛虽孟获欲何为者国威远届南服先宾抚盟坛遗迹所以雪百王耻者在斯乎忠文之墓未墟也吊且告曰中朝文学侍从有慕而兴者不独无南顾忧也是吾有寄情焉者邦镇能道之否也异时次工在顶解椟礼宾展卷端几上必有知言者曰斯言也有一人情也有一家情也有一国情也有天下古今之情也邦镇请谢之曰吾固知南之有士也可以见已
贺银溪黄君廷贡六十寿叙
广昌郡之僻县也银溪又广昌之僻乡也僻则穷穷则隘隘则宜蒙翳灌莽榛枿若无人境卒然号于人人曰某县曰某乡若莫知为辐员中域或得其名亦莫究其所以为有然而广昌自国初即为闻邑何也有闻人也人之闻也二富则称于乡也贵则称于朝也谓之闻也宜富于乡弗贤焉乡不齿也贵于朝弗贤焉朝不齿也亦闻也谓之弗闻也亦宜广昌自宪庙先以贵闻者比肩出余自志载自録籍自文翰制作咸闻焉而最闻者惟何氏最贤闻者亦惟何氏曰东园公曰椒丘公焉富而闻者与贵并然而贤闻余者则自东园椒丘公得银溪黄氏焉二公不可作余闻何从也自其言闻之也二公立言盈策牍并欲不朽余知苟非情也虽肺腑戚好不以一字假也而黄氏有希永希文希古者兄弟也东园公咸有言焉有愈敬愈宣愈明者兄弟也椒丘公咸有言焉或以年颂或以居志或悼志行而铭坠表咸谓其富而贤也余信二公贤者也其所与贤者信其为贤无失也故余於黄氏闻之且日博识其子弟且日衆久定交复遂委禽好焉若廷贡君者?初识之颀然长薰然和礼亦甚度浑然直且厚不失其世守者既而闻于郡有识君者曰君凡入郡境蔽匿踪迹未尝中道而趋有侵侮语则疾避之若不欲闻者居然僻县人也又闻县之议君者曰衣无求华食无择味遇僮赁台舆辈诩诩笑语若俯而与侪居然僻乡人也今年腊且生六十年矣而强健若壮夫气满色充啖胾饭兼二人为常性不嗜酒瘉不任药汁夜啜水或至斗冬削瓜如暑时必足乃已故医卜相史论量之与凡颂之祝之私愿之者必曰寿无量也比邑旁郡干余言以寿君者踵相及门余无以应但告君曰君先世多贤若希永愈敬公兄弟辈余生不目其面耳其言取东园椒丘公言读而思之则若与之抠趋揖逊于堂序而宴好上下其论议无幽明间也则谓诸公至今生可也他日有信余言若余之信东园椒丘公言者则君之寿有涯也哉若曰余非贵而贤者也余私其戚者也将不余信则县固有若何氏父子者言之否也故余於斯言有所感也而亦重有所警也
风木诗引
甯子启道判南城簿亦既再稔政誉蔚若承于上下弗以亟而厉循于下上弗以滞而尤且谦谦引过归善于令惧或遗焉无负簿也夏子知之重之启道先属铨次礼修而惇树偶端一册于斗湖之几展读之皆风木之什又初捧簿檄时士友赠言也夏子异之为引语曰夫人生幼而学壮则以仕仕而筮之重仕也重则将图所以仕者不曰获上若何则曰治下若何不曰久次若何则曰超擢若何夫人言也亦夫人情也皆重仕者也启道今不之然而汲汲皇皇以禄不及养为筮仕重孝思之谓也是可以恒情轻重律之者哉尝闻子路去鲁亦将仕也顔氏赠言则曰哭墓而行展墓而入其处也则曰过墓则式夫孔门传受师友渊源可见之言者何纪皆不之及而颛颛以墓为居行告者亦重孝也重孝则知本知本则永思永思则致敬致敬则崇让崇让则师善师善则逹政於仕也何有启道斯情斯言无亦暗与孙吴合者邪礼曰有孝弟忠顺之行而後可以为人可以为人而後可以治人启道率是以往独不负于薄而已哉
东洲初稿卷二

[book_title]卷三
钦定四库全书
东洲初稿卷三
明　夏良胜　撰
记
宋宗忠简公祠记
正德四年御史谢君德温以风裁按南畿辅郡自北入京口首治镇江郡方摘奸抉蠧而稽逸举废闻有宗忠简墓矍然曰是可日没於樵硎兔宂者哉长吏捧故牍入谢不职曰尝奉议庙祀弗果君鋭意再请成之且曰因其墓不夺穑地工以徒庸费以刑赎而制取其备为堂阳面横四楹纵三之而节二之内虚如榭可置豆设齐容对越数席左右夹以室备戒严更浴东西翼以庑中露以台而坎以墠足列从祭诸执事者庖厨瘗燎各有次夷庭高门合二溜壮雅足称表扬越数月告成君率从官将祀孔严定为岁格予闻而义之议者或谓宗公宜祀汴建祀非御史所先也乃诘而辨之曰宗公汴留守也间关战阵不克还二帝而齎愤以死地诚汴祀也然公神每依帝蒙尘于杭累表请复汴竟为左议者所夺想公谪宦京口时经畧素茹或以金陵重江之险可都也万一诱衷悔悟汴不复去杭而就是犹可啚也生不能忘死不能去公卒汴而归葬于斯也神亦恋恋於斯乎祀之以其神也况古者祀以附教天地以教敬宗庙以教爱忠者祀而贪者佞者巧令孔壬者一切邪族望风警去是教之也教之道自法始御史法官斥邪职也此其首举之意哉议者伏谢君竣事以记属予予以昔为辨者告君曰虚石正俟斯言也即以邮至其所刻之
重修江西布政司谯楼记
谯楼之设以时政也楼之上有?人之皷鳬氏之钟挈壶氏以水火守漏是具五行之用以候四时在昼夜序抱筹扶服告于有政者亦足警也凡署宜有而况布政司乎司以布政上之下者宣之府若州县下而上者亦不能越径而逹寓官抚於是巡於是提刑於是王吏使事於是庖饔舆皂之属於是责地主之礼流宥金赎补尺伍者於是归之籍都司属卫所稍饩衣械於是勾稽取给凡布政司然也而况吾江西乎江西凡政与浙埒而夷道尤孔自瓯至自岭逾自蜀沿湖湘而来或出浙之上而宁淮益国之封错置分殿必预关报度支又浙之无也政是以厖而扰厖则烦扰则滞司之长贰?虑其时之难也宁无警於兹楼者乎故有之当阳面以负城隅而楼橹右峙数不利更立左旁昂而伏之浮言胥定岁久有坏道更不之理若有所呵护动罔不凶者予为童纳试卷时见之如是历五试有名入与宾宴见之如是第进士服丧既免法当易檄入阙见其昔时鼠雀所窜之瓦杙楹榱桶之蠧石甓苔藓之蚀圬墁渖浥之侵丹垩之剥落者俱整然迎目改观矣时长则吴郡刘公贰则蜀江任公谓余适覩其成当纪兹楼之禆于政者予不文尝闻古之政修其业令考其国职省典刑儆百工日之政惟昼夜有在也布德遂贤断狱固疆以饬死事岁之政惟四时有候也惟是不愆不伏而五行之用惟叙则济五味发五声民是以和而政以考其成也况修兹楼自二公始驱羣惑而举数十年之坠迹嗣政者有类长也无惑无坠而政之时而成也益有自矣独楼也哉
新筑剑江堤记
丰城治滨于江以雷焕得剑故江以剑名章贡袁吉临瑞之水必经其壖而後入豫章以瀦彭蠡是江为汇禹迹不及故道无回折衆流淙潨击刺着岸乃善崩崩则龈齶之迹削崖剖瓮割?庐而入江者先後无纪或曰剑虽去而遗光上烛夜干星斗蛟螭潜窟时起而夺其精曜亦能作怪妖涛益江之害也令是者咸知宜堤不曰劳甚则曰费甚不曰干时议则曰吾传舍也卒弗举某年某来令斩斩有见乃曰前吾令弗为也後吾令又弗为也民其鱼矣乎遂属耆老召匠石而计所以为堤者沿江之民踊跃听令供役无避丁伐石于山断材于林畚土于隆冈隐阜无公私之域餱?财用既具基址既畧厚薄既揣量其工而命之日趋者孔棘间投沈铁使蛟螭不近而材者辏以矗石者壁以立畚者实之登登许许逹旦暮弗有咨者越一岁告成延袤数百丈其崇如云江流循堤而底定民以殿居者咸德令曰令居我也方砻石请纪其绩令适以事忤上竟坐以堤之费有浮于籍者遂解官去民代辩弗听惧泯令也请益笃予曰是不可无记也江之害果江耶果蛟螭耶皆天也堤成而害息人胜之也彼令之害人也以一令而已天之害民以一邑之民而不能免人之害令亦天也是所以败天下爱民之令也然予闻开洪州者有韦公筑堤扞江功尤博也乃以笞卒之诬弗及辨而卒以韩公之铭白于後後之思公者曰非公吾屍入海矣故庙祀翼如也丰城洪州部也令去而思以不泯思之未已终必庙也若是而人之胜者大矣可以起天下爱民之令也故不可无记也愧予文鄙非韩记也
?州刘泰然先生暨配黄氏像墓图记
宗子适远载主以行礼也介子独可恝然於亲乎是礼文未备义起之可也刘生宗和肖父母像墓以便事且示永怀义起者耶刘在?族为右腴亩千计僮指百计宗和父曰泰然先生亢其宗初业举子伍甲乙塲以终养不克禄仕受衔而卒于京邸配黄氏从行哀毁骨立面炭随殡于途榇归时宗和相兄长宗信宗乐暨弟宗用协志以成葬如制兄弟相继以疾弗药栗主之藏翼翼有庙溪毛泂酌之祀宗信子某尸之宗和惟家政是柄同事荐羞若素履无虑及有仕志来游京国就木之地必重有感得通礼家而谋曰已祔之主不迁介子之职不祭载主以行不可脱然无虑而去非所以亿人子心也遂绘小像并归骨之岑潢为图册而奉以周旋虽琐琐旅次告面如生凡滫瀡果实狸互泛醍之奉异於乡有者罗致而品献之怵惕凄怆有形辄展视若临灌地居处笑语?触所思松楸垂?万里一目固薙蕝而泛扫之若是者几稔今终事将奉以归又乞士大夫之能言者志之而质其成於余余未学礼窃闻之载主之制宗法也亦祭法也泯泯於俗士若治丝而棼者宗和此举谓非主亦主也谓不载犹载也孰不为庙孰不为祭如宗子而非亢守介子而非固於古制重宗与祭之意两无抵捂是谓以义起礼可继也亦可传也孰曰非礼也哉然礼者讼之聚也必世以显而徵故郊庙正於玄成禅代集於小同以韦孟郑玄为之先者宗和毋谓崛起创见假吾人之言以防讼议余固以泰然伉俪子焉以亲而不有其名妻焉以夫而不有其躬是皆身有礼者将不必显而後可徵也俟宗和之後有如玄成小同者则吾人之言出矣故记
重建布政分司记
郡故有布政分司正德九年秋七月厄于火猝有庚议逸乃口至再逾月韩侯来典郡绂播告底定即故址新之谋於僚若属曰惟兹出政使者罔有攸居大惧协守兹土罔克诿于非辜顾时方绌兹举集于赢公弗出亦勿夺于私越明年【阙】月戒事纠工饬材节缩萃止应时而取而足日相而旬往视时乃饩饩称乃劳故巧者争力者纾惰者墨者梗弗顺者咸警厥度閲几月遂告讫工时贰守何君以考绩行司理赵君以召去通守张君陈君襄厥竣事南城丞张延芳氏只奉询谋谒良胜以纪斯成良胜郡甿也分宜执役力既见复役以言也其何辞然欲悉侯断度之宜往而纵观焉中为堂四楹政所也故亢且丽楹广筵有半修倍之前阿重檐曲倨而侈吐疾而溜以远楹广视堂修杀二之一左右翼以庑胥以牍卒以候者居庑凡二十楹楹修视檐广杀三之二庑迤南横絶以门门六枨广兼於庑修杀四之三门之中各一道左右若矩中甬通于台而台高於道盈尺修广视堂而卑於堂亦盈尺道上跨以仪门修容而出入故盛饬拟於堂非示汰也堂之北聨以蓬屋而弇广杀堂之二修视之牕几维备退食以思左右蔽以耳屋屋各六楹居从行者欲锢之也故迩於寝室六楹修广视堂间以圬垣便燕息也室之北为墉墉堞可乘周于门佽之以棘防微也伟哉斯制古之遗也乎自巡守之典弗举而明堂之制遂湮没不及致详羣儒譸张各信所习旧矣今制以布政命官即古方岳布天子之政然长恒居守省会贰辖而下均劳出入分布於郡若邑旬宣分署以示有尊推原建置若古明堂於列国虽青阳总章玄堂太室之制不必其备亦不必其似而犹以为遗也噫意之所向信或过之虽得其似犹以为真虽似其一犹以为全虽袭其遗犹反其初夏敦周彛莫之考识一朝而获汉鼎将不以为重器者乎虽然制之遗者抑末也君子思称其服矧厥居将有求政之遗者吾侯他日之责今日之望於上之人者也谨记
银溪桥记
南条山自粤而闽峤入吾郡境耸然而崧以大者曰血木岭岭据今广昌县为最胜横絶东南屹若屏蔽廉利硗确等树剑戟百锋芒寒栉比立故一名牙梳障土老石顽路蹊盘旋前往後失壠冈复摩仰压頫坠鸣壑万雷乔林亿矛时或黯然雾飘然雨跬步拄掌朦若无所於覩故郡名山凡数百十咸以岭为宗纠灵育气故老云多宝藏卒无见焉有泉百余窦循麓出出异他清澈眉须可监是曰旴源旴从日旦之象也明之喻也离奔坎行斗折数十里势悍驶或澒洞射击或组织练带或拥石而下或束峡飞洒驱潮卷海其声如响佩环如鸣球大震林谷撼岳如吼虎直下数千仞至桂湖凡七折而燕石横溜渟滀不异离窦时故名白水又名银溪溪上下舟行失利破没沦溺恒有之来往闽粤人每曰陆便宋李居士邦跨溪桥之是大义举纪其事者凡数家元末桥圮记无传遂失桥故处弘治间掲婺妇乐於?溪与银溪会流处作桥广若干尺修若干尺砻石维密维砥櫽金维实登登声逹逾年乃成费亦凡数百金乡人义之沿袭故名亦曰银溪桥云比余载笔志馆黄生选李生宏与焉为余道乐事且速余记余颔之既而免丧访亲问故旧馆谷广昌再信宿探幽索奇道银溪立马导从桥上若夷途舒望岭障奇秀在目睫遂不欲往步而殊胜纳为已有者八九亦良便之而甚乐之二生申请若初余亟诺之曰宜有记也且曰乐先是於学宫作青云楼费与桥称近斥资营司马公墓封倍初焉余益赏之曰有是哉有是哉是可谓善用其财者矣余尝谓血木岭峻而为郡宗风土神气所会非奇物能独当而又无见焉必有见于人者而旴源之感实多隂秀是宜有女贤如乐也哉昔太史公传巴寡妇谓其能殖余记乐事善其能用乐选贤嗣曰璵祈以传乐者靡不至桥斯毋坏不然故桥安在哉独余记足恃以传若巴妇云哉
夏氏家庙碑
良胜拜手稽首曰呜呼君子必先重本知祖之为尊乃重重在睦族族自祖出宗为大是故相厥宅肇营于庙庙时厥祖位族胥以祀曰宗子在有弗贵焉有弗贤焉有弗老焉庙秩有文天子七庙诸侯五大夫三士二庶人祭寝曰时若观德叙庸凡今之人曷敢匪望幸备天子使令是作元祀良胜曰呜呼幸哉吾夏氏多前闻人德庸乃丕不敢知曰泽其延于兹今稽若制置公贵遭时丧乱允义于王弗底绩其在季远公实有隐忠世济懿猷咸弗克誉终先民有言不赢其躬遗其後以丰兹惟先公祜集庆锺畜尔德时奋于庸食禄五品作庙攸恭历年不永良胜稽颡曰呜呼恫哉恫哉志賫礼格德亡否在其忍弗图爰度于宗爰相于基爰卜于旴黎之壖乃食吉天降厥彛余宗矢棐于成相力越资则经营维岁丙子越八月乃以庶宗攻工庶宗丕作用书命图越明年岁丁丑三月诹吉成位羊一豕一肴修旅陈用毖考祀于先祖先公面稽古若克视功载载祝载嘏载享载燕良胜拜手稽首敢告庶宗曰兹惟我宗比介庙祀卜休恒吉匪余一人是贞惟思前人有以贻厥後乃有祀惟知後人有以克笃承烈乃成祀冀今之人所以贻後若前人粪後之人所以承于先若今日有夏宗祏其永永于世呜呼本盛其末必茂末芘于本罔不滋庶宗合祝曰懋哉懋哉其在兹牲石具丽愿有警词良胜拜手稽首诗曰
夏以国氏　系延于帝　维帝焘王　天成地平万世攸塈　有封有陵　涂山会稽　尔植尔裔敦若本支　曰杞曰陈　夏侯少西　若木其枝若路其岐　并食帝报　代若新造　值宋之季古旴是保　迄二百祀　实宏以肆　声光聿生徽懿孔嗣　维余先公　文具程章　武畧海邦润枯起僵　有奕有光　沿制作庙　遗禄备器天?完美　禆成再世　世克钦承　庙屋翼峙在旴之涯　在黎之涘　陟降既舒　笾鉶靖嘉以报以告　曰念尔祖　贲翔而下　作夏畴先礼重始迁　夺宗异宫　四代自公　分至维奠祼祔毕献　似禘似祫　义以起旃　享物维备备用有常　曰昉圭田　田积禄余　乃廪乃庾曰族多艰　维时之须　讵曰家殿　希文是宪亲以恩聨　宗以义显　敢告宗人　以继自今立家立事　是所是似　曷其奈何　弗?于祀启
谢益殿下第一启
谨启为谢恩事今月二十八日伏蒙睿恩悯念在疚特辍珍馔盎齐遣使就庐赐以存问百拜登受感激不胜自念菲才凉德食浮于人而不耕多获菑自宜及不即殒?延祸先人瘠毁奄奄苫席待尽误辱加以殊礼抱愧倍於恒情为此具启称谢以知
谢益殿下第二启
良胜离索疚居哀瘠待尽近涉浮名不弃斥於知旧猥投艰大滥次列於编摩寄迹孤零感时益怆仰荷睿恩礼问垂及心维口颂登荐拜嘉虽盛德迈河间罔遗一介而病驹厄辕下难任千钧为此具启称谢以知
谢益殿下第三启
谨启为谢恩事正德十一年十二月十九日伏蒙睿恩赐问草野怖惊圭筚腾耀庭瞻百拜徒貌恭而迹涉虚文简缀一词辄心惭而莫形真德伏念良胜愍凶多疚毁瘠易衰垩室近昉于拄楣缳絰未脱于苫块趋朝展庆两莫致尊而上味名醪数推逮贱虽犬马亦感恩私顾礼法有所拘忌仰惟殿下敬学时敏谦德日撝景福敛施于一方令誉称先於列国良胜幸怀一日之安重荷百朋之锡无任感仰之至谨具启称谢以知
谢益殿下第四启
谨启为谢恩事盖闻之礼大夫有赐於士则往拜之今王爵古上公也良胜方为疚人尚不敢齿於士类荷垂礼四及于门实为醲赏当是殊恩然竟不能躬致谢私徒托楮墨以尘睿鉴诚以衰麻弁冕莫成相接之仪而咫尺威顔不尽遥瞻之颂更祈德宥益仰贤名临文感愧不知所云为此具启称谢以知
进书朝见启
谨以録本太平御览一百卷随朝进者良胜自结发从学迎驭清尘之道壮图入仕瞻顔拱极之庭每思先帝轸念遐方分奠贤王益贞元吉揄扬莫既覆帱若私良胜以血属丧具凡七举而先後家居逾六年每拜嘉於晋锡托感谢於虚文兹当释禫用啚执贽顾惟古鉴於今方册具在而诚将於物珍异无从专圅故典冀助新闻式昭素德此外更复何求少厪渊思其中或自有益缘是书鈎玄探赜多属内秘之藏而袭谬承讹莫究鲁鱼之辨阙史自解寡陋可占尚祈睿思特垂鉴正岂独资讨论之便且将禆治化之隆使前王盛制信谓可传而後学宗师美斯无斁良胜无任恳祈谨具启随进以知
谢益殿下问安启
谨启为谢恩事是月朔日夜隣弗戒火延及敝庐不德良甚宜在谴戾与坠先业者等礼称焚其先人之宫者三日哭岂谓自亡其赀实以不克世守为惧为辱重荷睿恩垂念感激不胜比以惶惑无状未能百致稽首今既小苏力疾具启称谢以知
谢益殿下赐历等启
某年【阙】月【阙】日伏蒙睿恩赐以宝历医书黄香紫锭下拜登受揣分不堪仰惟殿下隐德弗耀至仁无名虽成王德性自系周室之安而河间礼乐欲补汉廷之盛良胜昔在布衣今居苫次朝庆未举扬厉何能方虞凉德见疎遽意厚贶叠至明历法以节隂阳欲稽邵子玩方书以龟寿夭迨进宣公清香可拟佩兰金锭似逾面药大端欲补方寸之无丹远播第推仁心而有济俯躬百拜镂骨终身特以衰服??尚治两襄之政举故朝班肃肃悬知一拜之难行谨治短笺仰尘睿览伏愿殿下所宝惟善当弗替於始终所爱惟书乃敢资於万一良胜无任感激谨具启连书一种随进以谢以知
东洲初稿卷三
<集部,别集类,明洪武至崇祯,东洲初稿>

[book_title]卷四
钦定四库全书
东洲初稿卷四
明　夏良胜　撰
书
答王时芳给舍论治盗书
公移之皆而严使有人心宜於是焉变警集之余战气自倍矣奏疏又允於时议其间婉而激恳而不踈最得古人臣告君之体所谓儒者作用自别诚然也但字字敲琢必步先辙容或有意隣於晦而词弗遂要之别是一家文字明白简要而昌大之气为主相知责备之论当不以洗垢索瘢为讶也幸念幸念盗源之窒更期深究仆亦尝苦思一二未敢以闻於人以吾兄当事而不以闻则亦胡尔思也今人心之思盗者十之二三而免罪免税之令犹下人孰不曰吾不盗也试为之盗不吾仇也急则来归焉可必生矣复吾三年官府居隣不得扰吾以安枕也资益殖自非有恒心者未信其不乐於盗也今但二三已乎赏格之行在边徼三颗一级其恒也核之者谓甲折之而乙功之则有也其徼外形状自是可验保无他矣行於治盗盗亦民也核之愈严饬之愈巧启人多杀夫民者或坐是也况古者命将不从中复而赏罚上下皆专制之是足以驱人也彼偏禆将卒冒而忍者伺其便而残取吾民焉积盈其数吾可以籍于上而赏之固有也初若非将为之也故曰重赏之下有勇夫是固将之赏也今若是欲将令之行也难矣夫驱民於盗者若此诱人以残民者若此而制将之不足以有为又若此盗之平未有日也又况功成而後议赏皆制驭之微权也如开国成家小人勿用虽欲不用小人得乎曹彬不拜使相虽欲不拜得乎王言敷布一有不孚非所以示信於将来若必於信按籍累官不知何所纪极禄食之滥又足以贫吾国国之贫民有裕者乎是又一大盗源也体国之怀不厌覼缕转移之机尚有可致力者否也深惟吾兄平生举动在此一着微所见则已如有之则当自効不敢诿於爱莫助也幸监幸监日来忧琐萦牵文思就荒随意录几首孤帐中可发一笑破寥落且以慰远怀庶知同辈尚未日委於吏俗也演之宪副素以知兵能文名家不知在事何如仆向吴中拜风采不能通问者屡年洽论之余幸一及之并以就质必将有以可否其间又因吾兄以教我也蜀中风气日异宜加意调摄为朝廷自重知与之私不暇论也
答圭峯先生
宗社之计方投而乡国之念又种种司马主之鹅湖先生翊之成谋必矣真後世之利也承喻归老最为高致以某之见或以时未可去亦非可去之人耳古之欲去者必曰知几几者动之微也今如去也得谓之知几云乎其得去者必曰今而後足为渊明也然渊明既去文仲之变几移晋祚一令之去固无大系轻重也使宰执尽渊明也如国事何戴头来者某固知事有穷戚非奋激不足以动听然而大臣宰相之言自有雍容一堂气象狄公祔姑於庙非不知庐陵王立而武氏亦无祔庙之宜典钱惟演恨不於黄纸押班何如人也王曾太子安则刘氏安之言或假之为道使二公之所为者尽非也某则不敢云尔也然某亦非欲苟禄而软美以谐人者但先生举动天下後世视以为则必天下後世无丝髪可议而後安也某知先生事浮於言者故先意辄効狂直如此
奉德洲老先生
比年获礼门下更辱藻饰拙制而额字大书借重足以昭远感激无任亦不能自喻也嗣是百尔追逐人後负教负望赧於驰报继以降割孔殷连遭丧事苫居毁瘠外事尽废又恐心忧种种辄发於词益渎长者之听坐此深罹于咎万万也初官西署故步遗矩式昭积案徒能即事兴思欲踵一迹而未能前近得调命鼎足故折餗殆覆矣遗辱邦家尚勉以图湔洗深惟长城倚重荆襄巴蜀不知去後横溃如何台端独坐延目以作风纪而乡人来者恒云欲老西湖之上故久不促装闻之莫不曲距皆踊不但三百而已盖闻随时显晦固一大议论而爱身存道者君子所予独不曰屯难之时君子以经纶乎以存道为名为已则然也以经纶为责者为天下也天下之士则固以天下为心也一己利害或不甚计如使梁公愤时先退则庐陵王之演唐祚谁其任之昔召公欲老周公留之有周既受命我不敢知曰厥基永孚于休若天棐忱我不敢知曰其终出于不祥识者曰天命吉凶之决实主於召公之留不留某亦敢曰主於阁下之来不来也夫古今之为人臣者孰不曰周召云哉是所深望於阁下而宗工师让攸存又不敢尽疑於夫人也若夫有所师法伊迩则真乡後进之望不特良胜而已谬言缕覼惟容而采之甚幸甚幸
奉圭峯先生
远惟归席向暖脱世累人自是怡旷垣弟日侍课益光前闻人兰茁又孙可弄必预知能世其家乐事种种修复磁龟胜槩以俟读佳制者按图本索真迹无嗛于怀也向谓疮痂土炭之嗜其然哉乃珍奇大嚼令垂涎者求故鼎而染指弗得也时事日见就下北敌睁目欲举云中鴈门而吞之江右孽种隣封未足为壑而奔溃四溢尚恐旧防无用而弃之蜀盗势孤弱当日报殱外宁内忧谁复敢昌言之哉先生天下之虑恒耿耿讵曰在家不知乎巡按李道长趋向甚近古最知尊仰相见间可与言也良胜弗类逐逐行队中苟禄而已家人弗解初志草草就道使归计欲遂而已奈何奈何追思昔所云者竟付虚谈甚愧甚愧敬所先生日侍左右鹅湖先生间一见焉喻以动履之迪为寒温耳并报
柬舜弼太史
丧礼之废久矣自吾舜弼乃克复古初孺子哭面墨不及一外事即奔不限百里吾所见者如是次不离位寡相见归则倚庐如初丧不作浮屠事吾近所闻又如是故相知往来道吾舜弼事者吾甚乐之夫言丧而乐岂人情也哉哀之极乃生乐也吾每哀夫夫丧也或致则生或致则死嘉容饰事委巷所不为者夫安得不有吾舜弼乐也然亦因是追咎吾丧吾父母也未能若吾舜弼也是乐也亦以生吾哀也祥琴方戒读礼之外无余事礼经之失序古今学者每有遗憾是则有望於吾舜弼也其他世故俗累种种有怀非可渎时也幸鉴幸鉴
答吴都宪论边务书
边警日靖孤帐中尚思理会故物示之休暇亦将体宜尔故澶渊饮博而上下恃以无恐非执事素茹经济安得有是作用昔沛国谓明道於行师战阵之法无所不讲敌国情状山川道路之险易边鄙防戍城寨斥堠控带之要靡不究知是谓通儒执事素号师程氏学兹特见其末时也迩者承谕兵弱粮匮势有可忧诚巧妇不能以徒手炊也但势穷则变变则通虽天地隂阳理数亦必有是机轴而後通可久久之道必使之不倦而人宜之故变而通之存乎其人方今如执事人也畴曰变通非其能事也耶生末学何所容喙然居常论议亦谓天下事无一不当留意执事乡曲丈人素不鄙夷有忠之责况朝廷方倚重若长城百尔经畧又扼吭拊背心腹之卫也使有寸长可以效忠於执事乃所以忠朝廷也敢不尽乎然为今之说者莫切於强兵兵本土着必募之募之必练练之必养养之资惟刍粮乃峙其裕也转输之有度召买之有方耳然闻昔之输者纳之弊非一也昔之买者出之弊非一也狡猾恣高下之奸权贵擅公私之利积习其訧而效之上下交困由是虚外事内者有焉夺彼与此者有焉节下缩上者有焉仅仅支撑聊且自蔽若悬磬之室坐一窘人不克完衣饫食敢望其波及乎是固养之无具将有募之而不应者孰有斩木益兵而练者乎所幸部落凋残弗震惊吾师疆吏日安则弛然卧矣淟涊卒岁旦夕自计累资及代则曰莫予毒也已转盻事若於已无与是亦我躬不閲遑恤其後也君子以身任国计如是哉如是哉故愚谓失今不为之所他日之忧未歇也是在执事通其变也变者常之反法之初则常也中而弊则变变之极亦常也以其变於常而变之故亦谓之变是变也乃所以为常也常固反其初而是已则谓之通通则人宜之趋之且不倦久之道也兵弱粮匮足为执事忧也哉前辈有论充国远图方畧必魏相内主之乃克建立执事之所遭又然也此愚所以厚有望也古制云五大不在边今不尽然吾君与吾相之忧亦隐矣执事其将有以释此也哉若夫地里远近夷险之状种类强弱之势其出没之踪迹鬼秘不能遥度窃愿有所闻也执事幸毋曰是非尔书生所知者
答李空同书
方今以文行名世足为海内人物低昂者秉钧则若邃翁在告则若泉斋退休则圭峯其人也圭峯乡丈人也良胜少侍焉因语次及往年抗疏申救甚切知有空同慕之已已既而罢去旋而复董江右学政为乡人私庆曰有师尝以慰圭峯也筮仕刑曹吾师泉斋召入为司徒亲教如初出品士亭翫竹之什命同游士和之良胜序之又自庆曰得附于空同後时闻若虚之构泉斋矍然失席曰何以有是於吾空同也继以汝华以献臣纷衅连祸邃翁以良胜在属或进与言曰若官臣也若苦节人也若天下士也何以有是也卒之议者如蝟闻辄异附和之未厌也良胜益惧海内之士疑吾空同於三老也与天秀辈谕及则太息不能人置一喙以辨之可若何几欲作书讯尔所以因忆邢潞不通书问谓往来不熟不可先意结纳是亦先贤守已一段法度乃已日者自仕鸣惠及洞志并得读答友朋书劄意空同亦或以良胜可与闻是退而图以复於事理之颠末曲直较然明甚可无及也然性不习佞敢以闻於师友者渎吾空同亦不自知其可空同谓之何哉夫天下士之所以自立曰德惩忿窒慾德之修也忿者恨也必不平也若慾岂必是贪欲有不平则忿忿心炽则欲上人忿慾行而德罔滋美哉空同一念犹未忘乎忿之甚则怒怒如以类焉已乱也故曰君子如怒乱庶遄沮空同怒也或避或囚或弃欲遁去皆废其官常而角知巧乱其少豸乎曰敢於任怨曰能与御史鬭自夫人言皆难事也自空同言似有英气在先儒谓英气害事固不愿空同以是右人也若曰憸邪曰假手此政不须辨亦不待辨也假之云者议自正诗始以汝华发之牢未可破久则定憸邪柔媚之尤刚毅如空同谁谓似之传曰高者有崩道也是宜空同有是也汝华未有故也得之泉斋谓其下狱时赞画周司徒有救状於广於江右持宪得允名献臣刚亷犯强御屡折不回圭峯友之邃翁论荐之必可人也以若虚故自空同败名是或以重空同议也献臣疏至不辨而请去是则所以为空同也不知汝华空同宜何以处之也吾江右守臣重足久矣至是横溃不为之所则人不曰空同直也汝华丽於法也彼有为为之也今而後百易守臣难乎其为立也虽曰汝华积怨观衅而动者非朝夕故也不意衅乃自空同作今之议谓空同假之只恐後之议谓有假於空同也是故有望於空同者不浅也道夫勤甫出京时举相为谋者所见略相似必先得於空同矣信也则何辨也已昔程子在当时不曰恶其奸邪不假词色乎不曰遍谒贵臣腾口倡乱以偿恩讐目为五鬼之魁乎载籍中不知有辨词否恐寡陋未及见也关中之学本程氏空同之故步也近与德温极论谓空同母求是毋求胜惟引咎而已畧小嫌存大节足以崇国体而忤邪心为正士之所归也德温曰文璧敢谓勇於受言无若空同者虽在文璧不遗也愿以告子实来又曰空同有曰崛强如桂华终身敬之良胜冀桂生之见容故效饶生以有言也斯言也固非与空同异也质之邃翁曰可俟别录於圭峯泉斋左右未必以良胜为异於空同也空同以为异也乎
答鸣殷掌科
别久地迥慕益真切屡疏在牍时取而纵观之沃尔心目跃然亦与之俱而游也不类备员剧曹以踈御繁殊觉冗扰几欲裁问竟以是夺辱不夷且咎谕以情实领畧维?而当事诸公皆人子也极欲成之然有令兄在故条格限之也大端议者有二今兹之正之厉负直气者晷漏之不保全之是也留都重地匪一二正气以先之伦脊之言若罔闻也是故断国是者之微意也惟执事念之
答胡宪副
良胜迂拙自居未获遂四方之志於天下奇士每以不及多识为歉歉然於执事则心赏而神交久矣比年德成同署刑曹甚悉心曲忝侧铨司而总戎之寄有归一时同采以得人为庆良胜为乡土私念若恃防之制水可以无恐也春来饶德温桂子实共话移夕则尤悉规制动为远略而恢度进人於善有未之前闻者敬仰无任然卒不敢以牍自通恐干宪度之贞固非敢简畧以自外也日闻追逐叛民生我邦士茇舍起怀报德无已适使者至云癙忧以病连椷俱下不能终读走告邃翁雅谅高志重以圭峯决非率意言者但曰一人病何如一路病耶语塞而退要之惜才终欲全之当轴大意但借寇之私良胜与仕鸣钧有责焉惟执事念之则邦人之泽日以沃矣归徒亟草草布复不尽欲言
与丹徒令桂子实书
吏俗扰扰性复简拙寡相知知亦不获频相见见则或开口论事於当意处惜不使吾子实闻也否则曰子实在不若论也子实於吾亦若是否舟次奉欢太孺人尚有余力子朴德温难兄益友论议当益精确吏土去二泉先生所且迩旧有师程故於理人术极切当节用爱民四字可以无愧昔时连床夜语凿凿行之儒者作用政如是相知责善之心良用慰藉第曰有所闻恐道言不足信据之友道知必言言必尽足信与否不暇计吾敢以是望於子实知子实亦以是望於吾也故就所闻相与论之言者曰事上之亢遇宾之略而已以吾意料子实非亢且畧人也以濓溪吏合州赵公以威临之至守?乃寤执其手曰几失君矣知已之难遇信也若王贶受拜及论大畜方欲纳拜时谢用休问当受不当受伊川曰分已定不受乃是受不受在君贶更不复言濓溪当拜不当拜必有说也明道令扶沟巡閲使者虐甚诸邑竞华鲜供张明道独以青帐备之使青帐亦不备亦或不是明道意也子实居常论议欲闚周程门户似此小节目处必尝理会得矣畴曰有是哉然反而思之富文忠何如人也议者谓其处事未免有心虑子实於有心处未能克去两端交惑愦愦数日寻复折之以理先正有曰言礼必及分言分必及礼易以成天下之务终始是个时字故缘人情可以兴礼乐若宾至而关尹以告候人为导具徒诘奸积薪监灌展车陈刍宾如归也故上下莫不怀爱如使周礼秩官之制可废是周公不足法也以吾寡学不知事素避子实三舍矣持是说未能自信质诸仕鸣仕鸣爱吾犹子实也其欲有言於子实亦犹吾也不知子实然吾言否然之而改之可以相期友道之近古矣若曰持之既久未可率易非吾所望於子实也礼曰可继也可传也惟子实味之所闻失真并所论有可商量毋吝往复若吾肮?不谐子实当孔道所闻必不止如吾之闻子实者雅不夷吾必有所示真切真切道迥怀多恨不及面话之是用临书惘惘
柬韩太守
良胜稔闻执事以文武才略号于人人每读荐稿将谓其描画有未尽也曰者郡章失人邃翁先生以良胜在属吏必为邦人祈良牧乃简授之执事千里寄命其恒也若重罚坐困之民烈焰中思一勺之润邑无完堞黠盗岁且至驱驰以虚挈所有如寄锋镝之余暴骨在野百尔癙忧徒抱膝以吁今恃有执事而同采诸君子分职惟恪赵先生清雅而文又必有所济相与以有成也计视篆未久猾胥豪隶必已削迹而善政日举又继有闻则将谓邦人自庆矣邃翁先生亦以有光奏剡为望也故不谅浅深言辄及此亦任重而期之必副不在深罪良胜以简拙寡谐家人或弗缉于度凡可相益毋吝数示尤感尤感
答余德辉论皇极书
辱教始终数例凡十二三十乘之加倍还元一布筭而得诚直截可领畧亦是数家要诀恐有卦理尚费商量夫卦始於乾数始於一乾一变夬再变大有三变大壮四变小畜五变需六变大畜七变泰为元之元卦一乘十二再乘三百六十三乘四千三百二十四乘一十二万九千六百五乘一百五十五万五千二百六乘四千六百六十五万七乘五万五千九百八十七万为元之元数乾初变夬是生兑故会之元为兑兑初变不自兑变祖乾也故曰履七变至临而兑之爻变尽运之元曰同人乾之离也七变至明夷而离之爻尽世之元曰无妄乾之震也至复而震之爻尽岁之元曰姤乾之巽也至升而巽之爻尽月之元曰讼乾之坎也至师而坎之爻尽日之元曰遯乾之艮也至谦而艮之爻尽辰之元曰否乾之坤也至坤而卦终凡乾七变七变相因又七变故七卦之变皆乾变也此八卦相荡方圆图所以作若七乘之数又七乘而各自为元故元会运世岁月日辰之元其实不离乎元之元也据所论次若卦自为变数自相乘恐亦未得天地妙处若元之元七变以十二乘大畜得泰至会之元为履非履别立一卦头要皆自泰中来履又该十二乘之中间又脱一三十乘之之数天数三地数两天乘乎地地乘乎天天地相乘故十二三十反覆相乘缺一不可愚意泰之五万五千九百八十七万数仍以三十乘之得一百六十七万九千六百一十万为履然後以十二乘履它凡一元放是庶见一元之气周流天地循环无穷乃尽万物之数若夫易本隂阳二画乃布八卦皇极五数却以四成之曰元会运世日月星辰之类皆四数也然四加一倍亦为八故既曰元之元又曰元之元之元之元也似此连类未能缕数独以数起卦若一为乾十二为夬无疑矣至三百六十为大有则自有难会意处吾兄覃思之力深矣必有独得幸毋吝教我
再与德辉书
因余子究极数理草草作书复无益万分於余意亦非书所尽也故有後语知余子必求于是不厌娓琐人或曰履必自泰数乘之乃足然则会之元数却以十二为祖何不於泰履数上更加於无已也余且取譬之卦者天地之气也数者岁也岁尽复有岁天地岂有断处气一息非天地矣若岁则去岁名春夏秋冬今岁亦名春夏秋冬不闻有更名者春夏秋冬以生长收藏万物而名也所以生长收藏万物者非岁也天地之气也天地之气亦非以去岁生长收藏者能作今岁用也如人口中吐气昼夜不息非是已出之气复入人身来更出为气也然则何以不息呼吸者气之元也故天地之气所以生长收藏亦呼吸之候耳候有节生则不息不息则久若人则呼吸自有失节是故夭折使有叫号尽日不休能浃旬者蔑矣故气之生长收藏一卦之吉凶也气不能名以岁之春夏秋冬名之卦不可测以数之筭测之岁可再运而气不可再用数可中起而卦不可中断也是知数者取卦之刍狗也卦有吉凶数之吉凶何如也故邵氏之学主乎卦所以为理也学邵氏者乃主乎数是数而已矣虽然履亦应乎十二数者是十二数一也既於元之元为夬又於会之元为履岂一数而二卦乎曰然此正所谓天地交泰处乾初变夬泽在天上一反之而天在泽上为履二卦总只是个乾兑上下耳故十二数可以得夬亦可以得履也他如三百六十数在乾之变为火天大有在离之变为天火同人雷天大壮即为天雷无妄风天小畜即为天风姤水天需即为天水讼山天大畜即为天山遯地天泰即为天地否数固有相通而不悖焉者也是数可分为八卦须合为一乃见太极道理俗拙无状偶及辄欲剧论然亦击缶以待金石之鸣和而成声耳於高明意见有所违戾毋吝往返
再答德辉
细读来教剖析微眇使埴人遽可得坦途感甚感甚答云非有高见一悟至此又云非果有所见而无疑尤是谦益大好意思疑则无疑之地也顾蒯菅弗力于学失亲师友於所疑处一莫能辨辨则又生疑也敢曰益之云乎然此等讲学友道仅见不可虚负更缀前说以毕取正河图之数天一地六地二天七天三地八地四天九天五地十天数五地数五五五相成积为五十有五其实只是个五数洛书戴九履一左三右七二四为肩六八为足八卦定位而虚五居中曰数从中起是固数在卦先然尚隂阳无定位吉凶无定名使数便有吉凶则卦亦可以无作故圣人画卦因图书有感而象之耳夫卦以数生故可以数测非谓卦可有数可无但欲归重於卦乃见皇极与易为一也邵子曰一分二二分四四分八八分十六十六分三十二三十二分六十四此正所谓加倍法七变复贯之宗也故云数可分为八卦须合为一泰之下补足三十乘之一数以生履祝氏书太极图数後亦尝发此一段说话极取之谓其偶有独见至此不可以数少之所教判然别有条理而其实未尝不混然而圆融得之矣主乾之说自方圆图中来乾兑离震变至坤而顺曰已生之卦数往顺也坤艮坎巽则为知来而逆非谓自坤逆变之也盖未生之卦也曰未生而逆则生之固自顺也如以乾为卦母左旋自震而止於坤右旋自巽而合於坤巽之生也始乎姤姤依於乾者也圆图折而方之卦横生者乾位东南隅而东方之卦乾以上曰履曰同人曰无妄曰姤曰讼曰遯曰否聨属为生卦皆自乾而变者也本义曰一卦可变为六十四卦以定吉凶则六十四卦可变为四千三百九十六卦故曰元会运世岁月日辰所隶六十四卦皆乾一卦之变也是故乾为卦数之本而皇极天数冬至起泰地数惊蛰起泰人数大寒起泰物数春分起泰不起乾而起泰非背乾也尊乾而避之也乾对坤言则曰两仪配兑离等言则曰八卦而图书一数乾应之固太极也皇极元会运世其卦均也至於推演则置元而不用政亦为是在易之筮谓去一象太极是也乾不用泰亦乾之变何以为数始泰所以生履为兑用交也皇极用交谓天地相配如隂阳交遇父母化生而後育万物以有吉凶故立既济图谓之天地交泰上交乎下下交乎上故曰交若曰天中地地中天隂中阳阳中隂谓之藏则可谓之交恐未可也彼以无形之理言此以有象之位言地在天上曰天地交此明徵也不然若兑离震亦有隂爻何均谓之天卦巽坎艮亦有阳爻何均谓之地卦乎至谓邵氏之数以取卦自一至八上下贞悔反覆为用信然矣但朱子又曰其位在乾一兑二离三震四巽五坎六艮七坤八在河图则乾坤坎离分居四实兑震巽艮分居四虚在洛书则乾坤离坎分居四方兑震巽艮分居四隅则自一至八又若卦次之位非卦之数也是诚有不可知者而云若不用筭数以卦测之虽顔子聪明亦无下手处此良工苦心之言然皇极未布数之先未闻许多细数春秋战国间为卜筮瞽史学者亦指可掬岂尽顔子以上人乎祝泌亦云康节之书悟者又於置筭之次易差今附卦在逐年之上不必布筭而得之泌岂有甚大聪明亦知其要领焉耳观物吟云上下十二万九千余六百其间三十年皆如身所历邵子亦不须筭到灭没处而後知但推极之有此数名而已然而後之学者论及则苦於数至诿於絶学是亦有自歌曰用卦不用卦须向卦中作及至用卦时用卦还是错此盖轻卦重数之原然其本意盖变卦变爻以取既济而归挂一之说非谓卦不可用而役人颛颛於数为也弗类扰扰吏俗殊无定向更乏主静工夫辄摭陈言以塞厚责有罪有罪惟有道君子致力根柢凡有得焉不惜涉笔以须定论良胜何敢云尔
别邃翁老先生致语
良胜哀瘠无状待死而已然以犬马之心尚未即泯灭敢布数语以报知遇国本定议惟长惟贤不世之功在此一举缘江诸郡以达留都典兵司牧尚须方严统驭之才足以迕邪心也良胜伏避草野首领获全不胜瞻企祈愿之至
奉报泉斋先生
良胜不肖每有不耕之获菑自宜及而每延于先人兹闻毋赴扶服奔归方见星而行而舍非敢进谒尊者期也亦以先生所以教不肖者在是辄敢自信通刺门下而已种种多怀哀楚梗塞不能遂于词幸左右垂察
答圭峯先生
良胜才薄食浮望轻责重而任情以速怨与谤惟天降割及于先人而罪躬尚能事饘粥岂云能礼第夙负所教不足称官常而师程即迩益惧益愧图稍稍刑家表闾以塞厚责以蔽往愆又以浮言胥动不自审度轻於一出追悔无己巳然不肖初念为知己者死以自明有之岂敢自爱乃尔哉律以宪度则浅浅夫也昨辱吊言借重可辞感且愧不能再读矣远怀如缕旬日後待罪门下悉所私布先具谢启幸垂鉴亮
与田勤甫书
比岁论别行者无葆其力居者无忘其初犹在耳也继自元承得条教自仲默得近稿力若机张方愧怀安败名无藉手以相见者随坐才不任食天降盈罚遗忧先人赴及即奔奔则见星而行而舍罪躬顽朴不即死及庐尚任衰能事饘粥自分弃絶诸所来往越境讯问一就简畧草土言尤於公所有宜避忌辱荷高谊远致唁语故者不失故登木歌者复见贷哀感何己巳继以思也勤甫官先乃事肆其余驱逐艺苑未歇也若学庙记若正经诸铭时取一读未能与业俱废而同游士得政而言者日至比邑至旁郡亦至因时就事损益以归于善是有友谊与责固愿闻者又未敢以羣立旅行一委之外事弗致思也迩闻自吉回杓将指敝邦坚木就攻期於钟应又虑禁严事孔棘突弗黔而改辙弗敢亲亲亦弗久故思先致羣疑以俟考辨而家谱方脱稿首简尚虚敢以为累若於例类大有出入焉者窃意当世士大夫言作谱必曰欧苏法二公并生于时学相友文相师闻见知识每相济谱之作不先後出相示而法异焉故欧公曰是不可使独吾二人为之将天下举不可无也是二公人自为法未能通于一恐亦未可自信通於天下而况後世乎故敢曰谱无法法其可法者法自我人亦有足法之者亦谱法也惟吾勤甫力追古先明若观火百尔商量毋吝往复计相见有日弁语构思梓既具操削者食而待谱成椟而告诸庙以弗坠何可忘也吾邦士预有庆人惟获与有道者游邦之卫也独昌其宗已哉是又祈以得教之意也临文缕覼哀次未能修词统惟垂察垂察
奉巡抚孙先生
良胜伴食材馆与闻抡次每得真奇辄录唘事咸喻之曰是隋和也光彩不独耀前後车人人珍之珍之思得之据为己有有而葆之俾弗能夺乃已顾良胜缳椟而守者几年若食指频动竟染鼋羮之鼎以掌钥诸公握力如虎其欲据而有之犹人人也临剡愧恨力薄不能?夺尔已除目每下相与諠庆曰是一路福星何日次舍当吾野耳今亦既然意今掌钥犹诸公也邸报之及踊距无筭百尔癙忧冀可解歇属者星轺贲如敝境穷厓洞谷旧荷生成耳熟口滑思扶携塞道再识相公面为快矧布衣知遇连采承讙教深而别久若良胜者固敢蔽匿不图为道左辂谒祈以自布也哉然以衰服斩焉自知避忌日所施罢满副夙怀吾邦侯以更练称牧司理以英妙祥刑只承宣达故良胜??郊垧犬马之性未即毁灭益得闻所未闻辍哀心颂尚图无已先布孚词无任悚息悚息
答孙先生论地方事宜
改观易听之余市巷语习习若有生气自结发从事闻儿童颂见素公者如是今思驾逸其上矣北望瞻拜造化代工於陋邦若为惠斯溥也顾谿壑之欲补塞无厌而藴蓄之怀宣泄有待虽图难於易为大於细通儒作用自以序行而强弩之末或坚鲁缟将有过虑焉者惟体国之念询及刍荛而良胜自计於知己报称此外复何事事若曰或假以济私请誓如河坠命踣家有所不避然而恳恳於斯莫敢遗虑亦以士大夫所学为国与民於民或先於乡土於国岂必於自为方今以地限用人纵使镇周将无庸力有志之士托之寓言而已言之者期以闻于人而人之遇者亦难矣良胜默度平生知遇如阁下者几脱有之得侍言待问於左右如今日者又几於此而不以利害为心越秦肥瘠何忍相视山川炳灵实是虚生愧死无藉手以相见一涉诬诞相负阁下罪又何言罪又何言良胜顿首顿首啓复
再谢巡抚为民留守书
良胜尝闻愤世者言人之相与曰势利交人之任事曰口头语初谓其然近瞻举动更读谕劄益信卫公克勤小物入相基本足有明徵若贵而下贱直示肺腑出境後驿使致唁语感激之余重悼言者限人於古今已甚也因缔思之凡为礼不数不疏数则类於謟疏则类於倨故郊迎导疆不敢与惧数也去益远思益深又图以言报亦惧疏也虽然言敢及私乎为邦人言之也邦人天子之民也良胜何敢私之以其命寄于守守又天子之吏也良胜又何敢私之然而为民得守之难良胜之心独苦矣初报缺时僚长张元承以择令告比逮事邃翁所进而教曰择人而任恒重进士科亦隘矣某也择守若而人举于乡者也某也择令若而人国子生也使人晓然知某也当选部自择其守若令乃尔所以风天下而信之也吾邦之得守也以此其所建立期不相负良胜虽疚居逾年时与来往然未尝以私干之故勉副忠告之益亦惧连坐之羞知之故举之投剡阁下之门不忌也讵意黠吏有兹败露正本之论守何逃罪若奸蠧在眉目不以告于守以先祛之罪与之均独怪小人媒势利若鬼蜮不可测识旁观者或畧之守当局丰蔀益厚又以病故一以付之居常论议以不迩货利为守官诀故狐之虎也彼则假之而人畏之者则虎矣阁下摘伏犹神君也复何容辨第日来守坐蒺藜若不安于民上故邦之长老或诣庐言士夫又速与言邦人缳庐倚门而号而逼有言意以守自良胜得亦自良胜久之河内借寇君之遗也栾子曰不可当吾世而失诸侯是则良胜之隐念也冀阁下垂仁而听之幸甚幸甚
答勤甫提学
方舟抗流高怀雅咏故人之遇异时当作一塲好事为道路人口实顾闵凶人羣立旅行过矣过矣又放情忘返罪何能云平旦气稍清真性乃见愧不能为别又荷远致高作情谊溢词表清古逼杜家法哦诵数四不敢拈笔追步且读礼经偶至卜氏除丧和之而不和愧发颈赤益不能检韵语如何如何谱叙脱稿幸付从父某附归就刻俾成完牒以光吾门先河後海其能忘乎经世全书已付所司旬日後可到目前先寄二册内附一得之愚幸潜玩有所批教友道相益之望也叙之年兄乞少转致几案并副恳祈何幸何幸
与田勤甫书
情之狎而可责望者莫若友情之迫而可控诉者莫若师师有爱之道存焉友有辨之道存焉爱之莫大於安其心辨之莫先於已其惑诸士子积忧之怀所以必达于台下而良胜假手以塞厚责能已于言乎夫孔殿之仍佛宫近以震易怀吾水南临檄数语力卫正道乃克有济学舍之欲就爽挹秀连类在疏渐次举治所司维难维慎时诎尔也隂阳家言少也蒙甚惑之凭高指画不但十数往返背墉可乘而衢交焉面矗矗鳞屋弗整突顶连右臂而击射之堪舆法大忌一时背项谓可唾手燕云而吞云梦八九者岁无虚讣讣而惊惊而怛怛而惴惴焉惧其及故逐逐随队谒达官长者汲汲焉图迁以冀幸免如脱虎口东莱云中流之遇风波舟中之人未之惧而夹岸之人丧胆矣良胜登岸人也谓舟中人曰吾向之惧惑也今不必然可乎哉且圭峯达者尝言之两山继言之二泉翁与叙之年望先後降观如出一轨诸执事筹之熟而可之尽谓其惑也可乎哉就谓其惑也盃中蛇影岂能致疾疑斯惧惧斯忧忧斯惑惑固有惑疾使人闻人以是疾也谓之曰去弓影可以已疾或者曰疾不缘是而弗去又可乎哉一举手之劳而可以已惑疾全其生而安衆心也仁人君子知不惜也何贰守罗推府协恭胥治毅然兴文学畧址而不夺于民程物而不浮于素诸士之恳恳亦相时而动之机也知水南之爱士欲尽天下不独为师时也良胜自惑且甚知不能己友之惑而祈以逭其责焉不知水南之责于良胜者又何如也又何如也
与何东轩贰守
夜者梓人传示指挥深情厚爱非木石云胡不咸因顾思之绰楔之举昉古表闾之义殊典也必在殊才而後云称若良胜者岂不自知将逃名遁迹尚恐不容於时议顾敢期於自表着乎窃方之比屋然弗饰弗改作隣弗异也路人弗异也远方而道而寓者弗省其居者为商也工也农圃医卜也其人之贤之不肖皆弗之问也一朝而栋宇作华掲具其不异而问之者蔑矣起问之者见情实也其於底里虚实不指摘而议之又蔑矣是良胜所大惧也传曰服之不衷身之灾也良胜将灾务是去敢冒宠乎在东轩则曰厚施者每於不报良胜亦曰善施者在於不苟苟施之亦类於比比之匪人东轩知人之明亦惧其伤也况夫今日在事羡余之积无有也旁出之令无有也而学校之经营郡书之楮墨怀吾东轩急於为义每节缩约已而应之然亦窘矣复以身谋贻知己累岂情也哉此又良胜之私念也有怀如缕俟面陈惟亮察
奉巡抚孙先生
良胜力绵任重若持苇以举鼎者然蝜蝂传不能终读矣焚草阁笔且数四又惧失此则受教终无地淟涊录成呈上轮囷思就绳削庶不与弃材同腐也不然後之并状而观者将谓不肖若而人而阁下有厚之托有贤之与而两负之知人之明或大有累若蒙斋先生懿德当自有名家表着此不足以掩之也第徐凝恶书他日有赖识者投涧泉以洗之良胜之辱云何云何阁下成人素施与其救之於末幸亦药之於初西望瞻拜恳祈无已无已有以副之万感万感近得邸报南贑军务一劳永逸当在此举以阁下訏谟镇重而阳明先生并美而相济师和而克必也必也然窃闻之君子除戎器以戒不虞是故取之萃萃者聚也聚以正期假有庙得衆之道也若曰不富以隣侵伐罔不利是故居尊位者用谦与顺之恒吉顾方今旱熯为虐云汉之诗且复作老翁云生百年矣才遇兹变土脉瘅息而膏弗动雷不震泉窦亦枯竭早稻以收十之二三为上晩稻稿秸死且尽蝗蠡复生已絶望矣若良胜家中人产也计无终岁之储又其下者可知也以敝郡在省称乐土今且然在旁郡可知也所谓加之以师旅因之以饥馑如之何哉如之何哉至於南贑奔逸建其渊薮又敝郡之最先忧者故议者谓驱民以殄盗之孽固上策也裕民以止盗之从独非先务可豫定者乎或曰得衆之道在兹也又曰隣之富建其比也如何如何坐视块物浸有时忧泛言及之多罪莫饰阁下暨诸君子有事坐运成筭狂瞽者幸置之良胜惶恐百拜
奉圭峯先生
良胜逌逌忨愒释禫再逾蓂朔然而中心盘桓若系于柅以往岁在仕同志聚首已欲赋北门之咏矣复縻素丝委蛇恐委肉于机上无及已且邵子云出处须自谋岂直谓进止由已非所咨敢人者窃恐亦谓当自量度省德相时云尔菲才自顾若辕下驹蹄漏脊穿食且不饱欲强见才美以荷重载骋跃长途岂独取败辕之辱而已哉况夫值数在奇恒得轗轲再遭子戚侄继夭隣弗戒火延及于庐礼称焚先人之宫者三日哭哭则情之隐也岂为自丧其赀凉德致谴实坠先业重以为惧为辱所幸庙存神主未易初之为谋畧远所居预有斯备愚虑一得在此而已亿先作时每隐度之爰纪斯成须贤而有文章者然方今海内孰若公密迩砚席而朝夕得继请孰若良胜又先大夫获承交谊数十年然以未获公一言为阙典斯庙之作大夫志也盖家世在仕恒不称才至大夫方离寝祭公或念之则所以发幽光者又在兹也是以始之从谋而今之幸免意有默相以待公也幽明协志公幸俯听之庙制如榭存三庙体礼云大夫夺宗故设主自大夫而上通列四世惟清明至日会祀则自始祖如庙制若祫祭然实昉冬至祭始祖立春祭先祖之意东西两序连以屋八楹为义仓皆推大夫之遗以仁于族俟积累以议他复又外为仪门庖湢惟备要之寡学莫有探究师授意会义起为多耳宗匠手笔自有化工争妙聊模具其架构之畧具如此展拜有期先此布悃不具
复周汝和书
赐教频频其间乐於有後而预计速之非人骨肉之爱未逾也感荷感荷又凭折二议甚出意见於是乃幸友道之复古矣但愚意谓主帅之不专制正有激之云也使有如韩范者则何云尔而前日奏功率曰仇曰刘之出死力愚之言又似获一验泉议云行於国初而遂格故曰势之难也大抵势之顺顺之者宜其易势之逆逆之者宜其难必趋其易而苦其难殆亦非救时者之志也凡天下之事极则穷穷必有变变固所以通之也故曰存乎其人虽然今之立言者必以救时之弊救时之言不得已也不得已而言则固有随事迁就之机括在初不可以经常之论泥之体国在念不厌往复直而勿有则相知质难之素怀也故兹琐琐
东洲初稿卷四
东洲初稿卷四
<集部,别集类,明洪武至崇祯,东洲初稿>

[book_title]卷五
钦定四库全书
东洲初稿卷五
明　夏良胜　撰
墓志
明故坦庵丁公墓志铭
坦庵公讳平字仕元姓丁氏吾南城人曾祖【阙名】祖资一俱有濳德守家不闻于时父志刚补先尺伍遂籍于京以居积为富人生仕隆及公与仕玉兄弟克干济逓游江湖赀益殖岁得展故庐墓乐与士夫来往先君在仕往复十数缔交久益密故予家居髫年得识仕隆及壮得识仕玉独未识公正德戊辰来应进士科乃识之若有老状然好论世故延款无倦予丁艰归至辛未复来就官公已痼疾不能出门户壬申又五月二十有四日公卒年七十有九娶罗氏生子钊俱先公卒继陈氏生子镗孙二曰濬钊之子也斩
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>