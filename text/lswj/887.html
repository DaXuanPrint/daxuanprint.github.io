<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,湘绮楼文集全文在线阅读,湘绮楼文集全文在线下载,大玄古籍书库">
<meta name="description" content="八卷。清王闿运(1832—1916)撰。王闿运,字壬父,湖南湘潭人。咸丰举人,清著名文学家。太平军起义时,曾依附曾国藩军中。后在成都尊经书院讲学。宣统间赐翰林院检讨,加侍讲衔。辛亥革命后任清史馆馆长。王闿运治《诗》、《礼》、《春秋》,宗法《公羊》。诗文模拟汉魏六朝,为晚清拟古派所推崇。著有《湘军志》、《湘绮楼日记》、《湘绮楼诗集》等。《湘绮楼文集》八卷:卷一为赋;卷二为奏疏、上书;卷三为论、议、序;卷四为颂、箴、铭;卷五为传;卷六为诔哀、祭吊、碑;卷七为墓志铭;卷八为行状。其文于经史、诸子多有论及,且不拘">
<title>湘绮楼文集_王闿运_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">湘绮楼文集</span> <br/>
          作者： <span class="inputVal" id="bkauthor">王闿运</span> <br/>
          朝代： <span class="inputVal" id="bkdate">近代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]161375</span> <br/>
          说明： <span class="inputVal" id="bkdec">八卷。清王闿运(1832—1916)撰。王闿运,字壬父,湖南湘潭人。咸丰举人,清著名文学家。太平军起义时,曾依附曾国藩军中。后在成都尊经书院讲学。宣统间赐翰林院检讨,加侍讲衔。辛亥革命后任清史馆馆长。王闿运治《诗》、《礼》、《春秋》,宗法《公羊》。诗文模拟汉魏六朝,为晚清拟古派所推崇。著有《湘军志》、《湘绮楼日记》、《湘绮楼诗集》等。《湘绮楼文集》八卷:卷一为赋;卷二为奏疏、上书;卷三为论、议、序;卷四为颂、箴、铭;卷五为传;卷六为诔哀、祭吊、碑;卷七为墓志铭;卷八为行状。其文于经史、诸子多有论及,且不拘一格,舒卷自如,直契心源,独开生面。《湘绮楼文集》有光绪二十六年(1900年)蒸阳刻本、光绪三十三年(1907)长沙墨庄刘氏刻本、民国十二年 (1923年) 上海广益书局排印本。</span> <br/>
          封面： <span class="inputVal" id="bkimg">Z_19076.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]湘绮楼文集
[book_author]王闿运
[book_date]近代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]161375
[book_dec]八卷。清王闿运(1832—1916)撰。王闿运,字壬父,湖南湘潭人。咸丰举人,清著名文学家。太平军起义时,曾依附曾国藩军中。后在成都尊经书院讲学。宣统间赐翰林院检讨,加侍讲衔。辛亥革命后任清史馆馆长。王闿运治《诗》、《礼》、《春秋》,宗法《公羊》。诗文模拟汉魏六朝,为晚清拟古派所推崇。著有《湘军志》、《湘绮楼日记》、《湘绮楼诗集》等。《湘绮楼文集》八卷:卷一为赋;卷二为奏疏、上书;卷三为论、议、序;卷四为颂、箴、铭;卷五为传;卷六为诔哀、祭吊、碑;卷七为墓志铭;卷八为行状。其文于经史、诸子多有论及,且不拘一格,舒卷自如,直契心源,独开生面。《湘绮楼文集》有光绪二十六年(1900年)蒸阳刻本、光绪三十三年(1907)长沙墨庄刘氏刻本、民国十二年 (1923年) 上海广益书局排印本。
[book_img]Z_19076.jpg


[book_title]卷一
賦
哀江南賦（用庾子山舊韻）
懿皇圖之肇夏，奠九有而分官。制幽燕以強幹，控江淮而鎮瀾。蒸重熙以慈馭，祀二百而盂安。惟聖人之紹興，軼啟丁而嗣主。德希盛於黃農，賢夢求於方虎。屬岩荒之潛滋，被含弘而蠢聚。伊有苗之弗靈，方象刑於虞祖。始賜旄而申伐，期並綏斯敷土。臨時雨而出師，望南雲而開府。尚書舊望，忠殫貞竭，輿疾蒙瘴，乘宵馳節。方霜厲而雲騰，嗟霧墮而風烈。馬伏波據鞍而不歸，羊叔子登山而樹碣。哀此偉人，傷茲部民，陽沉掩幕，雨泣攀輪。天題表石，史筆刊筠，既傷一老，申命元臣。軺車屬於象郡，組練耀於漓濱。瞻高軒而起鳳，持繡佩而分麟。歎師熸而屢折，終論帥之無人。元始開經之歲，永和修禊之年，道極周而不返，屯急難而思賢。天子宵衣罷食，將軍武帳開筵。占狼星而望氣，剪鶉首而欺天。長虹暮直，小月場圓。棘門霸上之軍，執冰而弛。仗耡耰棘矜之士，因利而控弦。藩籬無合肥之戍，將帥無荀罃之武。險既失於陰平，道遂通於子午。部曲參差，齊盟狎主。羽林執戟，期門聽鼓。俱雁行於道路，錯犬牙於簷魯。尉佗弓及於長沙，南郡舟回於江浦。始開壁而臥牆，信墮墉而鑄柱。於是人空千里，楚亡三戶。獸角連圍，鳶書落羽。火城書斷，梯衝夜舞。垣臨壞色之雲，天少洗兵之雨。湘水騰波，鄰國無事。援屯救趙之軍，車返至吳之使。四郊無辱於大夫，三軍不謀於元帥。燕賀堂深，魚游釜沸。爛羊有關內侯封，搜粟有隴西都尉。廬江車馬，揚州笙樂。歌豫章之篇，講石頭之學，文雅風流，簪裾花落。負其天塹，忘其犄角。彯纓者坐致公卿，揮麈者羞談管樂。豈知山川黯黲，戎師遠略，攻即墨而不下，望楚師而氣索。遂開網於前禽，乃落帆於黃鶴。奔騰而班馬群驚，蹴踏而洞庭波濁。洎日躔之在尾，劘武昌之高壘。米無陶侃之船，炬絕都官之雉。防開地道，兵虛背水。重鎮之忘忽焉，諸侯之師搖矣。方天下之全盛，無蒼生之繫命，聞草木而驚弓，秉權衡而失鏡。怙其高下之心，守其優柔之性。遂使謀同築室，功無反正。當凶徒之收卒，值時事之可為。險鹿非寸鋋之所制，奔駒非朽索之所縻。方唇亡而寒齒，嗟毛傅而無皮。隘空設險，都不強枝。潯陽之長蛟浪激，橫江之六鷁風吹。下樅陽而振蘀，逼金陵而俯窺。時則督師奔北，元戎脫胄。揮羽扇而潛逃，捧金甌而忽漏。泣孤城而喪氣，登山頭而望寇。同馬懿之畏虎，若牛兄之遇獸。虜無頓刃，楯窮棲宿。廟絕龍生，市虛犬鬥。大都淪覆，妖氛橫扇。百里金墉，千秋舊甸。蕩橫流於滄海，愴陸沉於中縣。十萬橫戈，三千被練，莫不擁刁斗而酣眠，勞牲牽而歡宴。有寧州之裂緡合無燕師之飛箭。秦堇父之登縣，夙沙衛之奔殿。不聞笠轂之驅，坐睹台城之變。逋寇高張，王師不戰。竟成白馬之謠，虛數闔城之扇。三舍交綏，十里長圍，上遊烽落，舊壘灰飛。廬州再建，淮揚分裂，豫章與鄰，屏藩心折。智急嬰城，謀疏鑒轍。非墨子之並胝，等酈生之掉舌。文牛散甲而歸林，封狐假威而憑穴。秦士會之，夫婦分離，羅企生之，弟兄泣別。郡少堅城，官希全節。鯨鯢奔湧，烽煙冥滅。南昌勝區，崇墉勢壯。險失江防，謀資楚將。樓上琴彈，沙邊籌唱。焚郭相驚，全師不喪。列縣淪亡，高秋悢愴。九江浪急，漢水波長。濡須不守，夏口空防。桑落有敗軍之地，西陵無太守之牆。兩軍再北，半壁云亡。始則齊將漏師，都軍不發，有返旆之叔敖，無入軍之周勃。轉餉齎糧，厲兵蒐卒，未當一面，屢營三窟。不聞裹革之屍，匪有封侯之骨。智小憂多，身存名歿。或以健鬥彰威，虛聲久假，地阨名都，陣分平野。暫起李陵，未當母寡。惟萬里之奔命，猶三城之不下。桂林告急，將軍躍馬。備同羊侃之城，氣振武安之瓦。臨湘蒼黃，危巢不覆。桓桓總兵，功齊踣鹿。壞壁崩頹，危陽黲黷。巷哭同冤，天痡怨酷。辰州忠壯，義聲方睦。氣激當關，心雄轉軸。豫章守禦，謀深計熟。方伯奉符，尚書壞屋。遂成申子之名，用報深源之哭。且夫傾危顛沛，崎嶇邊塞，仗節專城，分符儼對。風疾草勁，途窮駕稅。鑒白水而無慚，豈青蠅之所礙。濟長風之巨舟，尊砥柱於中遊。彼張弮而冒刃，實代遠而芳流。惟全州之死守，屹臨敵之孤樓。身寧碎玉，貉不同丘。倡創羸而振臂，聯胡越於方舟。未成功於祖逖，方授命於周侯。艤舫石鍾之岸，旋船楊葉之洲。惟副戎之高節，鬱劍氣於斗牛。總督方徘徊歧路，數騎斜趣，泣諫牽裾，扣舷阻渡。徒聞屈子之沉，終失雷池之戍。朝服投江，高名遠樹。濟源文梓，饒民所恃。路絕外援，命寄百里。蛇矛失蕩，龍淵躍水。壯士喪元，一門同死。合州繼陷，大難又始。江子一方，誓於碎身。楚申鳴無，慚於筮仕。哀此數人，光於國史。運慕傅燮之求生，愧陸機之入洛。崎嶇戎馬，飄零無托。始薄遊於彭蠡，悵秋霜之早落。方孟堅之撰徵，傷間道之離索。幸生還而渡津，返故國而掩扉。羨班超之投筆，歎李廣之單衣。方其追逐嵇王，載酒山陽，時清鑄戟，坐戒垂堂。江湖平鏡，行旅連檣。論王褒之講德，陋宗愨之渡江。楚中楩梓，江左葛王。莫不雍容文翰，希風洙泗，履舄交酬，笙琶閑至。鏌鋣為不祥之金，禹鼎皆不逢之魅。六師無戒於張皇，天馬不求於幽冀。醴酌衢尊，鑒徵欹器，三五年中，一敗塗地。東西交騁於軍書，南北惟通於兵氣。廟算憂勤，生民殄瘁。於是公卿甲第，渭川園圃，月榭栭重，雲宮寺古，煙空彩鳳之樓，薪用盤龍之柱。等阿房之一炷，傷郿塢之枉聚。訪名士而問夷吾，入隆中而求葛亮。繄處士之虛聲，言空高於古上。驅犢同奔，窺園久曠。元龍多問舍之談，小草無出山之望。空陳玉軸之書，詭答顧琛之仗。奉北闕之絲綸，閔西疇之實勤。獲婦姑之麥，勞疆埸之臣。禾桑坐槁，守望非真。流亡饑饉，殲我農人。蕩子從軍，關山已遠，高樓思婦，春閨已晚。寂寂庭前，音書悄然。夢中鼓角，別後珠鞭。望女子之氣，無津吏之船。自我不見，同歸百年。披堅執銳，舍生雪恥。或同義萬家，或獨標千祀。氣憤死綏，焰平旬始。將無全策，謀無知己，臨易水而悲歌，風蕭蕭其去矣。況復魯難未已，楚師方起，彼凶桀之構禍，憑封豕於句吳。更驅散卒，實召狂徒。銜刀直渡，義旅中渝。未建法和之刹，方飛張角之符。尋干戈而自戮，係徽纆而待誅。俄驚趙幟，終棄漢弧。王導取飄零之舊節，武昌為蕭瑟之空都。時事急難，滄桑萬端。怨亡羊而已晚，累素殼而求安。湘妃樹赭，夢澤雲殘。發南轅而俄返，通東道而猶難。奔軍亂轍，斫吏探丸。靖州之中宵受檄，匹馬犯寒，土沉碧血，骨葬青山。猶得堅陣再摧，名酋遂殞。羌平則器失虞公，狄敗則元歸先軫。駑馬鳴哀，黃巾氣盡。笳空卻敵，酒不消冤。彼乘時而岌岌，旋因壘而言言。潭州劫急，湘水師屯，徒聞棄甲，莫下縣門。竟發盧循之矢，方齊王濬之船。戎師驟勝，敵人開戶。卷甲疾馳，馮河摶虎。營軍列於梁溠，樓船臨於陽浦。射鷙隼而登墉，獲雄狐而遇蠱。全其半局，支於一柱。然而湘南大邑，楚服名城，披茂草而求周道，折細柳而問長營。出蒼鵝而識亂，見海鳥而知兵。索靖之言既驗，田單之族未行。烏夜啼而轉急，狐晝見而猶鳴。落日傷心之地，悲風巷哭之聲。長星之光燭天，千里之血在地。問石城之重兵，縶瓜步之累帥，護軍肩解，蒼鷹翼㩌。圖南之志未窮，向北之波轉沸。效杞侯之大去，等申胥之垂淚。加以武陵舊涇，黔中隘陘，劍及秦人之洞，輪埋刺史之亭。朝逐賈生之鵩，暮隨閔貢之螢。桃源浪白，澧浦煙青。轟然並泮，遺民盡散。半夜雞荒，空江星亂。明月孤城，寒沙遠岸。身危於潘岳，神傷於荀粲。瞻兄有行路之謠，望子有登山之歎。綿渺關河，浮萍逝波。紅粉之樓遂圮，燕支之色無多。感匏瓜於洛浦，思織女於天河。杞梁妻之新曲，伯玉子之哀歌。別有遇馬前之棰，輕亭刃之銅鄭心高力弱，節壯身微。碧塗容而愈烈，丹染轂而無歸。托文鴛而即化，指孔雀之南飛。厲此貞運，當茲道否，厲為階而至今，夫誰尸其禍始。渤海政衰，潢池盜起，初發難於一隅，乃患延於五祀。鷹鸇為今日之良臣，猿鶴乃當年之君子。楫路將窮，鼓聲多死，鬼躑躅於北邙，人蕭條於東市。友紀未喪，窮寇終亡。稟當陽而奉討，卜周室之再昌。願深思於設險，儻無棄於姬姜。尊主之隆，歸於賢方伯，六師之盛，思乎古明王。王室未安，諸侯釋位。胡南風之不競，更江東之全棄。謀士固聲，勇夫喪氣。豈豐昃之當盈，何眾人之皆醉。余以蓬戶寂寥，斗室回旋，身世悠悠，秋風感焉。歎英雄於廣武，策天人於廣川。壯風雲而方起，與日月而代遷。耿弇小兒之意，張纘早達之年。悲歌當泣，離騷問天。況以友朋離別，前遊渺然。盛固難紀，憂殷方始。不望貂蟬，惟增馬齒。或杖策而從軍，及攜琴而歸里。昔之長嘯蘇門，時復飲酣都市。文無淵明之賞，門絕儒冠之士。王敦如意之詩，孫盛陽秋之史。若使小年詞賦，猶有好事楊雄，江表文章，豈直窮愁庾子。
（昔庾子山漂泊江關，哀時多難，作賦一篇，以發牢落之思。至今盛傳於世，文詞美矣。洪逆之亂，禍延七省，按其地分，皆古江南。余才愧昔賢，親逐戎馬，雖無典午之達，亦免南冠之窮。多暇抽思，殷勤屯筆，乃為新製，竊用舊名。既以江南冠題，故淮北山東皆不列入。即此數省傳聞亦異，維桑與梓頗述其詳，以貽哲工鑒焉。甲寅歲七月記。）
愁霖賦（并序）
（仲宣初客荊州，景升以文詞見畜。中原多故，群雄遝進。荊州據上流之勢，年穀順成，積備既饒。主人無遠略之志，坐時寢日，歲月如流，既為《登樓賦》以寄其悲。會春霖移月，勝覽斯絕，一時鄉盡，拊序惕中，夜聞雨聲，慨思交集，乃作《愁霖賦》以見志。其詞曰：）
登南樓而四望兮，層陰蔽於崇丘霤隙以疏聯兮，滈潦浸於周陬。淹五旬而彌霖兮，歷春夏而方稠。羲仲失賓於嵎夷，豐隆扶寸而岱幽。皇浩蕩其難知兮，夫固非下土之所諏。于是元昦改儀，靈媼渟淵，八柱損高，天池謝川。偷夫坐吟，思女長歎，穀蓷翛翛，高椅暵蔫。飛鷹率陵而不揚，離獸求穴以自安。黑蜧夜喜，白蹢朝奔。吹無象之不移，亦何情之靡遷。倚高軒而恍恍，竟旦夕而忘言。徒愁視而悲聽，神索索而如昏。客有過者，見其若此也，將發抌芒之症，攄幽悒之情，敷衽而前稱曰：「方今八州從橫，一隅宴清，方伯揖客，上館延英。抱器者麕集，懷瑜者鱗盈，桴候無警，江沔砥平，帶甲跨郡，儲長峙京。衢歌巷舞，鳴匏吹笙。足以作避世之大礪，謠樂國之化成。子以幕府之上士，冠南州之盛聲，奏才則雲蔚，高談則雷驚。曳珠履捝縵纓，陪文燕飛雅觥。然而色悄悄而若慍，意蕭蕭而不。豈智者之多慮，抑亦善懷之有行乎！」仲宣乃儼思而若忘，不自知其前席。謝上客之見存，敢余之鄙臆：「天道回旋兮，陰陽代息。箕範衍政兮，雨暘恒休。咎徵上旻兮，時則有尤。萌昧其然兮，哲察其由。斡遷惟人兮，豫慮而求。穆悲黃竹兮，旦感敦瓜。淫霖為災兮，自古由嗟。矧文士之易悲，方旦暮而呫唫。將非物而自擾兮，況茲感之獨深。庭草靡兮無榮，昔邪緣兮垣陰。步廣簷而局趚兮，還空堂而黮黑。信詩人之思晦兮，雞膠膠而不已。貞餘度之嬋娟兮，羌獨儀乎君子。日月坐此銷鑠兮，夜漫漫其何已。慕行國之寫憂兮，濘餘車而自柅。憑前軒以長想兮，見四封之若垤。漢滔滔而東奔兮，荊山崩剝於其北。南襟衡而隘冥兮，西割吳以憀栗。指三戶之暗淡兮，濕爨煙而罕發。波湯湯而襄陵兮，懼王土之日窄。車輸載於仍陰兮，又關市之強索。農輟畝而買刀兮，固惟戎之是服悲華黍之既廢兮，胡三年之是積。畏嶄石之涉波兮，常非霜而自栗。葵傾陽而違光兮，雖寸心其徒設。甘絕根於谷底兮，怨暾暉之莫及。連率方以尊俎為雍容，開爽塏而自居。燕依幕以頡頏，忘鳴鳩之卒瘏。案龍劍而自飾兮，猶不以為履苴。徒假日以泄泄兮，忘謹度以戒虞。公孫偶人兮，天府以亡。夥涉勝秦兮，沈沈其宮。莫敖三勝兮，荒谷被刑。楚靈復陶兮，投車悼傷。彼建國之猶固，顧一敗而不隆。譬枝葉之非害，胡撥本以自窮。今茲野無嘉苗，室無瓶儲，民狃於豐，九穀錙銖。夫災沴生於無朕，雖堯舜其猶病。疇惠君而能逆，奚狂夫而知儆。九府之圜，國廢其資，天不我將，委命其誰。兵凶連延兮，聖老所悲。嫠婦泣周兮，余實自哀」。客聞斯言，抵掌伊嚘曰：「吾子之所懷信，侘傺而多勞蘊。臧文之聖智兮，殷杞人之所憂。夫庖人之不享兮，非屍祝之所代。龜玉之出櫝兮，彼有司其毀敗。代匠斫而必傷兮，又況斧柯之不存。徒煩冤於咫尺兮，忘禍福之有根。邑犬之吠兮，眾所怪也。曲突之早謀，客之害也。賜履之吝兮，風牛其左。鞭兔伏箱兮，其又奚可。使弱可輔兮，何為乎山樞。一丸封關兮，聵識其誣。敝萆救咸兮，固亦無端，方州敵愾兮，胡獨好難。日月愉愉兮，天與其安。萇叔違之兮，藏血遂寒。奚不以趙孟之偷時，考遺跡於信陵。召侍狎參羅繒，傾桂醑羞燔脀。樂太康之滔滔，醉祈招之愔愔。嗟歲逝兮不我與，樂既往兮憂駸駸。章台既已傾，秀士又已亡。忽焉千齡兮，鼯狌所傷。烈士死名兮，其謀不長。嗟彼是而忽思兮，振古已然。柏舟不飛兮，子尚何怨。諺言信其有徵兮，彼長人其ａ２２天。何自為其不廣兮，心夢夢而悁悁。且夫日不可玩，故多暇者身不強。時不可爭，故首福者命亦殃。彼商蘇與荀季，固順天而鴥揚。嗟尼丘與孟裏，乃違運而自強。信大德之不凶，全哲身其未創。尚胡悲於蹇，斯自貽其遑遑。獨不見非時之麟定出，始厄於鉏商。彼豎子之微斤，噫聖仁其必傷。皇假象以告文，故反袂而浪浪。子何為兮耿介，蘭未燒而衒芳，德方賢而稊微，志幸直而自臧。昧羊舌之優遊，蹈龔生之慷慷。同元龜之神夢，徒自刳於明王。憚人犧之實難，雖尾斷而歫行。」仲宣於是絕才翳慧，收視反聽，深悟默存，叩寂希，慕虛舟之無磯，匪強梁之可諍。聊乘化以推移，每外交而奚聘。既無悅於龍翔，亦何憎於鵬鸋。朝彈絲而歌商，音淵淵而如磬。夕澗寐而寤言，考予槃於獨醒。亮大化之不迷，何煩憂於外景。彼感時而悼年，豈達人之所命。余以身心為策兮，大鈞為輪，四時為馬兮，百年為旬。乘吾震兮，止吾坎。夫固隨所遇而無屯。彼他人之成虧，與斯代之危安。非私身之通塞，胡勞心而日詢。豈為一葉而遂秋兮，愛孤華而早春。乃沾沾以自戚兮，良造化之所瞋。高陵為谷兮，漁父無悲。滄海為田兮，樵蘇又奚疑。宜各委其不豫，而弗奸人之所私。回志從元兮，心不疑。明天照兮，因是非。固經世而不辨，矧六合之渺彌。處不材而全身，終玩世而歎衰。歌伐檀兮三歎，信河淪之無時。反陋室而日冥，獨抱道而徘徊。
弔舊賦（竝序）
丁巳過長沙，將有所感而物附之。乃援筆成文，詞不加點，語恍惚而無端，意寥空而無極，亦騷之遺也。遂題為《弔舊賦》其詞曰：
夫何頎娟之令姿兮，眇修度而莫尋。委朝華而就蘀兮，信遊木之空陰。扳遺柯而泣露兮，槁移柳於漢南。悟非秋而自苓兮，感迅湍而赴侵。震餘言之末達兮，留啼鳥以告音。告余音之不存兮，危余心而悇悑。望衡門而儼開兮，臨中唐而回步。苔文石而從橫，草無次而當路。若余心之失端，亮離離其難緒。入倀倀其忽忽，出步步而依依。始循階而永歎，旋望室而知非。下玉墀而微吟，憑青瑣而不開。昔往往而逢君，令何俾余之獨歸。既音塵之永絕，逝非星之莫追。白日兮的的，浮雲兮霮霮。步簷兮翼翼，方池兮澹澹。晨雞兮時鳴，乳燕兮<冉羽>々。彼雖經而猶故，夫安知余之所感。覽外物之未遷，將群憂而自攬。蕩夕陽之飛陰，恍余聽夫餳簫。成春服而偕嬉，妙華齡於右髦。聲宛宛而猶尋，年冉冉而遂迢。固之子之猶少，胡先春而遽凋。況余生之及壯，懼芳菲之易漂。雖裛厓之不鳴，信日及之戀條。人閱世以送年，情緣事而為夢。方千歲而必消，促一夕其何痛。彼柏悅而蕙歎，匪忘情之所用。愧學道之未能，愫哀心而一送。儻顧影而同趖，亦何悲之獨重。重吾心之幽耿，寧可喻於繁詞。惆良媒之未安，實佳人之我欺。曰非咎之在予，將托恨於疇伊。將引愆以自尤，又非意之可期。告重泉而猶難，矧覿問之狐疑。申禮防其必峻，詎目成之汝貽。弦既孤而必絕，心已獨其必傷。辭慈母之昦思，甘歸身于九壤。靈便慧以自如，脫煩冤而鶴翔。忽戢翼以下臨，見幽室之孤光。愴令心其眷眷，庶孌婉而彷徨。余亦舍而永訣，恨再至其無由。既懷愴於無窮，將卒歲以優遊。捐君佩於湘潭，絕余襟於泰丘。永百載而不尋，奚華屋之能壽。過高門而無顧，羌垂涕而自收。
上征賦
惟咸豐之有八兮，詔集士而待試。群彥企於嘉會兮，吾亦從眾而赴期。出里門而涉涓兮，夕杖策於雨涵鄭聞海上之異警兮，初攬轡而踟躇，惟進取之有時兮，彼馳騖其安適。指長沙而回兮，覬一覿乎賈策。伊左卿之負聲兮，宜憂近而慮遠。顧豫防之無患兮，寄一匡於微管。管越竟而攘狄兮，左空國而待夷。雖乘權之異時兮，知其志之不恢。亮宏謨之無望兮，嘲出位之多思。既侘傺於桃殽兮，悵憑心而去之。乘復陽之良辰兮，吾友告余以並駕。日曖曖而將雨兮，及石馬而托舍。懿尹公之仗節兮，固吾圉以成城。奄倉皇而喪元兮，信雖敗而猶榮。方寇騎之長驅兮，眾恬忕而無備。民趨市而內凶兮，將張弮而外蹙。苟交綏而圖利兮，彼躡蹤其數闔。厲結纓以寄命兮，揮魯戈以為遏。黲雲頹於四隅兮，喑千鼓而不鳴。驚風怛此荒瓦兮，陽慘慘於故營。胡邦人之無澤兮，廟祀闕而無托。彼興心以競炎兮，亦疇吊此零落。江羅死而赫奕兮，瞿鄧沒而無祭。同功施而異報兮，雖忠孝其猶藉。勢屯余車於醴陵兮，想王喬之所居。瞻陽歧而息心兮，誦止觀以冥虛。過甘祠而憑軾兮，指湛橋而私哂。嗟世亂之識忠兮，陋一第之自窘。道袁臨之列城兮，遺黎話乎蕭劉。感戴侯之鄉兵兮，信指蹤之勝籌。藩四國以維城兮，若蟲{自䖵}之思仲。委雄略以待援兮，詫南人之獨勇。寇兵固其循環兮，幸饑鷹之飽颺。鮮亡羊而補牢兮，又剜肉而醫創。消劍光於豐城兮，就嬰池余將洗馬。溯梅徐之高烈兮，希嗣塵之終寡。眷舊遊於六秋兮，實澹漾而無羈。知交忽其凋喪兮，尚何惜滕閣之卒頹。指南浦以懷人兮，各遘亂而散處。肚江鄧之墨守兮，固異趣而同武。豈守贏而戰絀兮，懼挫鋒而民訌。悲禍生於蕭牆兮，乃露刃以反弓。昔文成之禽濠兮，惟一戰以奏捷。逮移師以討寇，終不靖於藤峽。彼一人之經營，猶難易之相遠。火易熸於方炎，草難圖於滋蔓。眷風塵之漫漫，觸余思之晼晼。欲少留此東湖兮，閱流波而增愁。緬長路其猶遼兮，命僕夫吾脂軸。吾友既婆娑而見鞿兮，行涼涼兮怨阻。出西城而攜手兮，指高墉以告予。昔人譏夫城郢兮，恃登陴以自嬰。顧下策以捍民兮，子無謳夫漆城。勉從命而趨鼛兮，愧陶督之綜密。谘土木之為災兮，余懼惛以冒責。信塵網之廣張兮，與子恧乎冥鴻。就西塔而分道兮，渡武陽而濯纓。慕叔倫於棲賢兮，將回驂而不可。仰王謝之高風兮，夕餘宿乎汝左。踐文橋而拂霜兮，見荒垣之言言。合兩軍而雷攻，憶李生之出湓。選文士以典兵，尚詩禮之敦說。胡腹心之不謀，各競志而異節。既雁行而踟躇兮，眾懷難以塞胸。嗟否臧而輿屍兮，殲我良兮耿林。耿林既授命兮，憤義師之解甲。苟戎馬之軼疆，亦何術之可挾。茲寇昏其非狡兮，非吾壘之難犯。平原衍其百里兮，余竊危其無險。路英巨而左轉兮，渡虧川而聊愒。徑回復以嶇角兮，悅松竹之冬媚。何建昌之偏屯，建旗鼓於窮阿。望閩越以備邊，愁將帥之蹉跎。聽吹螺而夜興，悲涼月之映沙。燭暗暗以鄉晨，哽吾吊夫三河。慨成功之在天兮，惜投閑之將老。余既不倫於琨逖兮，亦安用此佻巧。且隨流而平進兮，奚蠱上之足慕。揖華岡而請辭兮，傍雲林而遵路。徑金溪而直指兮，惻廣廣之橫術。披頹牆之長蒿，哀寡妻之鶉結。遭亂離其亦多兮，獨茲邑之靡遺。重旅懷之幽憂兮，溯寒風而涕洟。驚怪峰之崚嶒兮，知貴溪之藏育。彼道陵之遺洞，亦豈重於圖籙。包詭誕而容九流兮，實帝王之道廣。粵舍身與毀像兮，蚩梁周之擾攘。遵回洲而屢轉兮，駐雙轅於河口。鑒弋溪之皎鏡兮，攀上饒之衰柳。美沈侯之填撫兮，紹嘉會之撫綏。匪形勝之獨長兮，智謀定而不疑。旅人勞乎道長兮，歲將盡而又雪。歷玉山之逶迤，始艱難而望浙。昔康樂之剖符，此屐杖之所經。匪吾人之獨遊，誦遺詠以自沫鄭於是歫陸情畢，泛舸務閑。引睇姑蔑，回眄常山。望陂陀激，潺湲女涓。持楫吳絳，攬牽容與，中流歌吹。清川嘲深源之書空，誕王質之遇仙。渡衢州之浮橋兮，聞鼙鼓之猶警。豈堅城之縈帶兮，坐解圍其亦幸。余聞侍郎之言兵兮，謂衢專乎杭扼。今來覽其向背兮，懼茲言之理隔。徒斂兵而乘城兮，將浮舟而徑濟。儻舍嚴而忘鎖兮，懼貽悔於來事。眺龍丘而弄瀫兮，趨建德而未攏。入嚴瀨而擊汰兮，峰駢疊以峭聳。緬房宗之高名，昔俱躓於百里。不遭會以自達兮，終淹頓而莫紀。信卑位之寡績兮，樂飛遁以在山。企子陵之幽棲兮，道衝澹而無干。任治亂之迭運兮，豈妨余之垂綸。戒阿諛之絕領兮，實片言而箴官。守故態而無渝兮，焉屈志之足云。人自尊其天子兮，余猶視乎故人。何太史之管窺，謂上感乎天文。眄寒江而喟然兮，夜獨寐而誰言。明晨謁於桐君兮，冰雪清兮崢嶸。過戴山而乘興兮，感寒林之無鶯。諷前哲之所賦兮，聽猿猩於茲岸。雖托物以寄哀兮，非斯邦之所產。惟荒林之如昔兮，引余舟於富春。懿吳皇之矯手兮，識興廢之由人。涉漁浦而宵濟兮，無野老之望丘。縱逸棹以超越兮，及浙江之安流。歲既改情亦倦兮，吳山趾兮且息。遊名都之廣逵兮，感高墉與阨室。惰與貧其相躡兮，寧佳麗之足誇。參元會之盛宴兮，欽軒之食蔬。望虎林與鳳凰兮，先聖皇之省方。隆巡狩而纘禹兮，儼六龍而高驤。嘉民物之阜康兮，曾百年之全盛。行宮館其已荒兮，矧王謝之舊巷。仰聲靈終不諼兮，猶草蔓乎御碑。訪故宋之殿闕兮，宜黍稷之離離。若知富貴之必銷兮，蓋早靜以處衝。思林逋之窈窕兮，曾不為衰盛而異同。瞻周城之靡迤兮，疑陳亮之欲灌。表亙山以泄流兮，亦龍盤而蛇貫。宋南渡之遷依，負海隅以為京。賴江淮之委輸，雖失勢而可疆。彼天命之豈改，卜人心之未忘。痛弱主之荒怠，苟旦夕而要盟。古夷狄之薦侵，專窺內之瑕釁。度力爭之難取，姑取和以徐診。敵計窮而乞和，胡恇葸而不察。徒淟涊以臨位，俾義勇之氣閉。與束手以割地，毋寧敗而失之。與增幣以齎糧，曷姑棄以為軍。貲君侜張而神索，民怨憤而心離。卒自壞其家居，亦誰為之流涕。余觀乎宋宗之方播蕩也，身顛阽於幽虜。茹餘毒而渡江，知非戰不足以自立，非將不可與圖功。故猶推轂授鉞，夢想頗牧，寄權閫外，號召岩谷，立百年之基，膺十世之錄。既分割而小康，樂宮闕之深居，目不睹鋒刃之苦，耳不聞切直之謨。故甘以臣侄之空號，易聲色之實娛。故四將喋血而不足，一相搖舌而有餘。而當世詞賦之士人，自謂枚馬之徒。猶相與誇錢唐之形勝，豔西湖之歌舞，不亦傎乎。處約資於陰謀，忍詬貴於自強。觀句踐之石室，猶前沉而後揚。何趙構之無恥，攤天下而自喪。滋和戰之紛紛，余至今為慨慷。悼錢王之英姿，獨奮武以應敵。厯千年之苕苕，空靡曼以文飾。豈東南之寶盡兮，曾不見乎褚陶。傾邵叟之雅望兮，托雉{執女}以內交。寧土風之清嘉兮，獨莊嶽之一薛。感菁莪於沚陵兮，泛楊舟而奚絏。吾既無可徘徊兮，遂揚帆於石門。式趙相之舊宅兮，及宣公之裏掞。泊由拳而吊嚴兮，想文章之遇主。邈高風其已微兮，慟詞人於千古。瀝柏尊之餘醪兮，澆劉生之古土。寒飆厲而雲陰兮，登高橋而平望。睹長行之藝桑兮，緬前修而增悵。昔邠女之微行兮，子輿亦稱乎牆下。惟五十之見資兮，寧耀美於纂組。嘅被服之纖靡兮，徒炫靚以藻江。婦休蠶而修容兮，僅貧女之趨工。氓重困於稅斂兮，男棄鋤而操杼。既靡財而悔淫兮，又傷農而害女。苟以粟而易帛兮，將百石而一襲。孰返侈而崇淳兮，願拔桑而植稷。儀文正之治蘇兮，想韋白之清靜。渡閶門之飛閣兮，發吳趨之高詠。美哉此邦，誠東南之文苑也。就余所聞，已蔥蒨於篇卷矣。若夫顧陸之族，張范之望，米沈高楊之風姿，篇章書畫之詄踼，信彌代之多賢，惜縞紵之無訪。遊顧園而長嘯，稱季野而抗手。周覽既倦，乃登虎阜。撫五人之碑，抔要離之土。坐生公之講石，窺靈岩之洞戶。惟蘇杭之繁富兮，總財賦於東南。矧西湖與茲丘兮，冠名勝於古今。曷台榭之傾崩兮，淒滿目兮蕭索。知物力之已窮兮，雖信美而非樂。悵盤桓而出宿兮，望江波而感胥。心褊悁以懟楚，謀陰很以亂吳。嗟薦諸而招嚭，寧進賢之為國。將申憤而恣欲，晚獻忠其奚益。哀夫差之驕矜，羌捕蟬而忘雀。忠抉目而猶懸，死掩面其安托。指高台之嵯峨兮。麋鹿遊其層顛。怙驕功而好諂兮，施與旦其偶然。惜初業之鮮終兮，豈存亡之怨天。天與人其相推兮，治與亂其誰宰。眇吾身之隨遇兮，怨無涯於涉海。望惠山之夜秀兮，欲酌泉而路絕。指交道之發弩兮，傳楊彪之守錫。過蘭陵而慕蕭，何一門之多材，文人非帝王之器，貴盛為爭奪之階。卒同氣而推刃，覆社稷而為灰。指北顧而遙歎，停丹陽而遲回。尋漕渠之通津，已涓涓而絕流。悲轉漕之勞費兮，懼天京之無蓄。噫神禹之營冀兮，詎焦思於通貢。空仰食其必困兮，俾幹弱而外重。昔聖道之論財，貴生眾而食寡。明都燕而因循兮，反托命於賈魯。我憲皇之邈思兮，爰講谘於溝洫。臣睹費而告難兮，終鮮裨於民食。民既不足與慮始兮，國亦絀於糜財。懷鄭白而興歌兮，假時日其儻能。勉詰屈於窮瀆兮，哂蝦鰕鱔之遊潦。出越口而揚舲兮，譬吾志之不小。焦山既無淹薄兮，歷邵湖而懷謝。賦廣陵之蕪城兮，永蕭條夫何故。余素慕彼清貞兮，檥露筋之荒祠。女杖節於顛沛兮，固剛士之所師。倦歷覽於江北兮，憑壯心於淮安。弔韓王之乞食兮，知一飯之實難。儼長大而受侮兮，宛蠖屈于泥塗。忽嵯峨而登壇兮，矯龍驤於高衢。始帶劍以遊里兮，憯不忸于市侮。胡執珪而分國兮，仰自恥於噲伍。人生屈申於知己兮，惜漢祖之難托。要割地而後會兮，亦英慮之一錯。西循淮而需沙兮，尋黃泗之合流。慨水勢之變易兮，悲涸運於沈攸。望朔塗而迥深兮，告涼野之險艱。息金城而訴饑兮，始詰蹶于一餐。轅騾牽綴而輪傾兮，歎執御之非正。入方箱而盤跚兮，奚伏軾之為敬。初一宿於重興兮，考古鎮於桃園。臨崇河而迷道兮，詠思歸之曩篇。過仰化至順河兮，吊鍾吾之虛國。想宿民之波蕩兮，何今亂之甚昔。壯重瞳之暴興，實奮跡於下相。藉八千之剽銳，遂凜凜而渡江。噫南師之攻北，今古謂其異強。惟英王之剛仁，勝百戰而自王。成與敗其皆時，寧範謀之必臧。據雄圖而自刎，詎關隴之足良。乘全力而授人，獨感涕而浪浪。望峒吾而停驂，想唐暉之窺徐。出沂泗以扇淮，重防禦於百夫。發紅埠而聞戒，夕奄越於郯城。遑求古而問官，哀瘠國之將傾。覽衢榜之報刑兮，慕二於之平決。彯塵纓以隼逝兮，負何生之英說。今分疆自列省兮，此徐沂之如割。既犬牙之不交，又雞棲之連瘵。余踧踧此鞠道兮，侯視咫而若荒。傖魁盜以斷旅兮，塞夷庚以披昌。符節反而假道兮，候猾憝而稽穎。辱群儒以溺冠兮，何所乞之杪芒。懣吾叱馭而驅之，恥惡木之餘景。憤皇路之遂塞兮，宜豎子之鼠王。固亂流以何窮兮，習蒼禮以自飭。訪朝典於子雍，昭南學於牖日。步清林而騁望兮，馬陵綿而余睇。謝由吾以不暇兮，將佻佻而未已。出郯東而四觀兮，感茫茫而初過。尋曹劉之戰地兮，獨昏鴉之余詫。趨李莊而飲沭，徑蘭山之新縣。覽琅邪之古城，懷汲生之治郡。稱高門於吾宗，導太保之波瀾。蘊忠孝以佐時，驤龍虎而藻翔。雄宋祖之復青，耀南師其於鑠。今兗曹其淪胥，何兵備之自弱。刈鄅稻於開陽，宿青駝而莝粟。傷壞道之瀉湍，勞余思於轉轂。逗垛莊而斜趨，方一愒於古晉。過東蒙而未登，馳顓臾之舊甸。堂阜幽荒而寂寥兮，頌鮑叔之薦賢。固桓公之忘仇，亦仲父之善權。信無競之在人，貴倚任之實專。感君臣之至斯，良萬古之所難。逮夫子之聞政，遂發響於龜山。屈聖哲於亂世，豈匏瓜之自懸。若乃經敖陽越新甫，亂羊流望梁父，塵曀曖以截路，石輪囷而隆土。始峰嶂之疊隱，覺心目之異睹。蓋神斂於岱宗，默眾奇之有聚。覽往籍以騰迅，意猶小乎天下。穹窿兮崔嵬，信廣大之載敦。忽虹翕而電辟，將雲胚而雷胎。於時長飆櫹椮，白日半開，昏光四陰，元精孤皚，乃見泰山端然於天地之中，坐受群山之朝。匪峭峻而敻崇，羌渾渾而苕苕。旁蜿蜒而蟠挐，已培塿其嶛{山巢}。勢崩角以屈伏，猶未到而氣消。神哉斯山，宜專名矣。若夫荊州之南，有山九千仞，其名曰衡奎乎。宅於明都，惟余昔遊於霍宮。其體大而氣尊，負青天以盤雄。冠千萬而首出，旁岌業猶未沫鄭虔烈烈如武湯，燮萬邦而清明。於今乃見堯舜之揖讓，垂衣裳而化成以心，見萬物而莫之敢京。育生氣兮浦，鎮乾坤而奠平永。托中而御樞，為四嶽之所兄。七十二帝，倚以為通天之台。惟仁皇及高宗，駕百靈以東來。圖明堂於神郊，受昊命而燔柴。陋薄躬之不逢，稱典引其靡能。錄第伯之儀章，躋十宮而晨起。彼雞鳴而虎步，吾固須乎卬友。辭奉高而望嶽，勢百里而猶走。嚴風鳴而金摐，若虓闞乎我後。出長城而崎嶇，景既夢而又想。濟南秀兮層山，雲縹緲而可掌。入長清之北疆，轢佃台與張夏。稽石窖之故邑，嘉造次之嫻雅。盧城廢而高亡，知世族之難恃。博陽都而田敗，信建國之失紀。輪甐鑿以困車，聞茲路之僨驂。譬夙沙之殺馬，越險隘而跛{尢奄}。投杜廟而始秣，渡漯橋而訪泲。濁河盛而奪清，豈消長之在否。流泛衍而殃農兮，歲浮民以為魚。憤佞臣之委隨兮，謂力之自黔鄭今五載而橫暴，徒災邦而蹙國。谘窮黎之遘衰，又兵旱之靡孑。傾國本以欺天兮，甘諂葸而厲今。傷肺石之無聽兮，對羸老而淫淫。抵耿濟而懷弇，通道厖而廢戍。過晏城而景嬰，愧狐裘之華嫭。賦北門而仕暗，尚何君之能顯。悲陳鮑之乘除，賴晦德而獲免。踐馬頰之絕津，顧禹城以銘功。懷播河而終湮，恐神變之屢窮。奚李銳之決邊，淪平縣於洪濤。橫四戰之衝逵，紐南北之樞杓。何三河之豪健兮，今直為此靡曼也。豈傑俠之沈躓兮，固漸政以自誕也。齊謳急而弦張兮，胡民俗之無恥。嗟四維之陵遲，蓋上教之失禮。曲陸臨於河涯兮，願覽古於平原。保窮城以螳拒兮，操卷甲以破袁。昔曹公之論兵兮，謂道御無不可。乃紹尚之乘勢兮，卒堅深而自墮。群鶚峙而鷹鷙兮，貴多算而待時。皇棄險以資人兮，仗太阿其倒持。今雄衝唯德州兮，尤上京之吭嗌。控齊趙若要膂兮，彼南漕之所歷。在唐明而爭衡兮，有顏守而棣攻。鑒近事於馮李兮，幾蛇食乎上邦。疇典城而蕭蕭兮，車入疆而若虛。疑神州之衛單兮，又牧令之荒蕪。出劉廟之通逵兮，想侍中之治歷。測歲實於斗分兮，亦疇人之所則。晡停鞍於故蓚，嘉亞夫之受封。欽世宗之善任，平七國而告功。景撤著以慢賢，反咎色於怏怏。不遺老以輔少，徒冒功而失賞。壯存審之破梁，捍河北以歸晉。慍束手而割燕，不一載而受釁。天命不可以妄幹，猾夏不可以久忍。經逆豫之故邑，呼徽欽而默憫。致庸夫之徼位，知八柄之久隕。雖凶醜之自僵，墮皇綱而夷哂。過富莊而濟洚，赴交河以吞聲。接滹沱之尾流，愁春澌之欲冰。念共人之安處，董遇時而陳策。投舊鄚而揖邢，懷高材之仕北。怨公車之不徵，將衒玉而媚工。勞千士以並馳，怵三問之難逢。既而晚於商林，倦而有夢見若。褒衣峨冠之徒，揖讓而進者數十人。如知余之所慍，乃稱古以曉今。謂賢智之奔命，譬蓬轉而趨風。故孔席不暖，墨突不黔。彭聃最逸，晚投流沙。且南北之遷羈，猶歷冬之有夏。張衡愁於河間，毛萇老於田家。壽王暫申而俄摧，光伯久約而長嗟。允被史刑熊授經，窮蓋獻王之好儒。僅間世而一榮，汝何誇而自矯。羌獨怨於此役，持布鼓而鳴雷。睨燕士而見忽，假夢爽而告余。醒嗒焉而忘送，明執轡而虔恭。鈴雍雍而徐動，彼群雄之馳騖。固匪余之所睨，茲賢達之朽榮。亦隨化而餘位，過任丘而辭趙。追樂生之入燕，渡連橋而宛轉，寫澄空於漪漣。聊舒襟而一娛兮，若遊泳於故川。悲貧漁之凍卷兮，樂操罟於湘堧。尋易京之故塹兮，哀恃險於百樓。三百萬穀其委人，何政事之不修。功橫絕而驚人，猶震怖夫季龍。苟乘強而善守，亦何國之敢兵。慟燕州之一陷，故華亂而夷興。籲中國之制外，惟尺地之必矜。允蓍蔡於百王，尤勞思於柴宗。蓋夷括機以伺便，盜燎原以逞心。盜近輦而尚淺，夷叩關而已深。苟一失其樞機，聖欲收而不勝。此明成祖遠略而都燕，章皇循而至今也。遵畿南而埃堪？，薄固安而已暮。瀕桑乾而涉淩，欲卸車而聊佇。嘉茂先之博物，仰三台之離處。雖韜文而抱忠，日定傾之匪裕。危勁草於衝飆，竟隕霜於幽路。駭長星之耀威，葰豈汙乎天度。僕貪涉而兼進，又夕趨於榆垡。行悵悵而亡朋，陰林樹之弦月。惜廣漢之久無，野桴鼓而時發。詎京兆之難治，患權淆而官闕。野叟老而知政，又告余以秉鈞。想乾、雍之隆規，悼余生之不辰。勞與悲其有涯，今懷古其無垠。顧方圓之異投，願趣變而騖人。沾繁露而徬徨，夜不寐以向晨。誦魚藻於在鎬，乃肅容于帝掞，既邦畿之知止。解余驂而偃輪，念班氏之有作。雖不敏而願遵，壯潘生之抽思，意亹而成文。若夫說山川，賦京都，徵昔獻，揚鴻謨，非勞者之所歌，將詞達而義誣。獨杼柚於余懷，冀因事而托諷。憑朔風而僾焉，鬱幽篁而終詠。粵梁鴻之五噫，誠聖漢之所求。召賈誼於洛陽，匪事勢其曷諏。諒抱慚於二子，托文詞以優遊。恐薄旅之終棄，藉曠覽以寫憂。
會試萍始生賦
有一佳人之當春兮，蘊遙心於曾瀾。淡融融不自持兮，又東風之無端。何浮萍之娟娟兮，寫明漪而帶寒。隱文藻與冰苔兮，若攬秀之可餐。苟餘情其信芳兮，豈猶媚此香蓀。覽生意之菲菲兮，蓋漾影而未安。退靜理夫化始兮，悵結帶以盤桓。夫其輕霜夕零，流澌稍上，涵雁別群，孤鷗辭浪。眇遠思而淩波。寒泉而增悵。遲榮華於初歲，各含性而相向。極千里而懷春，始臨江而一望。彼隨流而靡傾，悅芳碧於新漲。微根萌而已孤，懼飄泊而無傍。愧薄弱之易生，敢希惠於和暢。因熙陽之潛通，始寥落其如星。旋引蔓而相牽，雖少蒂而自榮。映水痕而微綠，借遠山之餘青。縈桂楫而暫開，乃無心而合並。信難進而易退，若將流而更停。挹芬蒀而見遺，謂瑣細之無成。荷太液之餘潤，尚何歎乎浮生。昔季蘭之齊潔，詠南瀕而徐步。比清真於芳春，搴不怨此遲暮。生無微而不遂，在始節之自固。儻緣竿而隨緡，終見棄於中路。願容與於平流，任風濤之所遇。浮江海而不沉，遊清濁而無忤。豈泛泛以全軀，惟依依以保素。奚自感其飄零，云華年之易度。亮生機之不息，幸懷新以代故。奉甘實於哲王，庶無譏於落瓠。托蕰藻之忠信，豈徒閱夫時序。
（咸豐十年，會試天下舉人。天子命大學士周祖培為正總裁官，二場試五經義至禮記。）
（獨發此「萍始生」一句，案其義例，說數十言，因明白矣。而功令限三百字以外，乃作賦一篇。又禁挾片紙，不得錄稿，既黜落領卷，故題為會試賦云。）
牽牛花賦（并序）
牽牛花者，蔓生蒙蘢。不任盆盎之玩，待曉露而花見，朝日而蔫。雖無終朝之榮，而有連月之華。豪貴之士，將晡而起，終莫能睹也。湘綺樓前往架植一叢，花時侵晨，對婦曉妝。乘露簪鬢，明麗清豔。蓋名花五色，翠碧為絕。胎於初秋，應靈匹之期，故受名矣。又采花浸泉，為染薑梅備尊俎之薦。案考圖譜，長沙又謂之「薑花」，是也。予去歲遊京師，寓湣忠寺南寮，此花娟然雜於蔓草。今秋在祁門，軍屯城西，荒垣舊井，間叢發萬蕊而賞心，寂寥莫能一顧。客居涼獨，頗乏攜手之觀，彌思故園，知其孤秀，譬猶幽蘭之芳，不謝於無人。萇楚之華，豈樂於無配也。嗟夫自我不見，於今三年。雖非淮橘不遷之情，又懷漢柳今移之恨。物微感多，遂賦之云爾。
余既悅幼服之恒榦，樹蘭蕙於畝畹。惟茲秀之緣延，蔓總翠於苕本。感佳秋而微芬，孕麗容於藍琬，邊旋醆而如覆，淡白迤而遞管。葉柔綿以就握，趺承風而款款。逗殘星而始碧，浥濃露而愈婉。冠容媚以獨世，何紅紫之足涴。至其遺芳抱珍，托素無凋，既當春而彌退，乃避賞而自修。夜幽寒而益潔，秋深靚而若憂。乘天地之復清，練新情於窈怮。厭人生之浮榮，物競曉而獨收。信運化之不凝，曾不可乎或留。葵傾曦而已勞，蒲聞花而無跡。非清士之厲操，豈充玩於朝夕。美人娟而欲采，蓋斂望其空惻。俗奚慕乎不見，諒無得而強惜。當淑子之晨妝，惜秋窗之旦開。色曖曖其初分，澄桂苑之明苔。襲羅襟而薄涼，朦豔影其臨階。依翠鬢以鮮芳，恨將別於瑤釵。既恒賞其娟娟，傍零露而摘腴。飭齊敬於明發，悅初英之未渝。勞玉手以承華，華的的其在裾。素盤潤於清泉，淡紅影其如虛。點薑梅而相瑩，又芳蕰而盈盂。配蘩藻以羞神，及仙隱之嘉蔬。何舜華之足榮，徒日暮以踟躇。惟斯質之餘美，儷同心而增眷。秋無期於遙方，爰應節而自見。桂留人於他山，非餘懷之所繾。寒獨影而難佇，雲河低而已轉。翩翠衣其將從，若玉階之餘媛。念緇塵之不淄，曾三宿而餘戀。委幽顏於下國，將惆悵於理賤。
嘲哈密瓜賦（並序）
哈密瓜貢自西域，登於玉筵，非近貴大臣，莫得受賜。其名震於本朝，通於四海。文人詠頌，以得嘗為幸，誇其鄉里者，蓋不可紀。余以公車留於京師，從故大學士第中與分半蒂。又山東巡撫見餉一枚，深求其味，玩其香色，至五六日旬時矣。既歸鄉井，因暑盛削瓜，追思其事，恐後之迷者隨俗而稱。方今天下多事，夷狄侵陵，若道不由庚，此瓜將蒙竊嘉號。遂作賦嘲之。其詞曰：
漢武皇帝，既席盛業，功德浡沸，冠於禹湯。乃作上林苑。三百餘里，珍木瑰果，載籍之所不述者，駢闐排闖，萬樹一行。辛有南越之桂，苦有蜀蒟之醬，甘有王母之桃，酸有蒲桃之漿。五味淫溢，滌酲解涼，方朔不得竊，欒大不敢嘗。乃以夏日避暑建章，使大官進冰，尚食副瓜。絺巾既撤，玉盤方舉，帝色有不懌，召上林丞榜之一百。趣召博望，求於西域。役死者數萬，得瓜一石。橐佗負載千里，一息至於御前。蒂尚未黑，水若浮匏。刀若畫雪，香散四坐。味已入咽，甜若嚼霜。爽而無屑，寒若照膽鏡。肝肺瀝瀝，煩豁氛靜。其品第一，群臣見者，皆呼萬歲，議功立名。因帝寵嘉，越來自西，以諡此瓜。三千年後，遍於四遐。有東有南，望塵奔爬。中國聖地，長養精華。燉煌故邦，產無餘柤。逮我神清，受命化覆。無外漢之絕徼，曾不出砌。於是驪山博士論瓜之黨，有逃於發機者。遊於夷中，好為遊說。稱道瓜美，以風夷類。椎髻高鼻，深目醜種。習皇帝之仁義，棄弓戟而荷鋤耒。率其婦子，種壅耘溉。以博士狃於溫穀，欲救其敗，故瓜熟必十月，然後入內。名從主人，號曰哈密。如野獻芹，口慘鼻螫。而皇帝受之，以柔遠國。時賜近臣，以示來遠物而已。爾其為狀，則猥瑣宛轉，擁尰卷曲，墮似敗絮，重贅多肉。皮則不堅不柔，非青非綠，以為黃㼐，又不可熟。瓤則甜比敗蜜，厥氣生腥。榨之無漿，含之不冰。黏滯軟澀，狀譬膠餳。圃中南瓜，正可為兄。曾不自恥，而貢於京。則有膏粱餘子，食無正味。問其地產，而轉自相貴。乞分十一，爰祭爰饋。或田舍諸生，官若侏儒。榮其得賜，懷持歸家。反復疊傳，曾不敢咀。黑腐敗壞，猶欲為菹，又安敢毀譽乎？夫名價高族，依托附屬。沙漠朽壤，敗土磽確。藤蔓牽引，鉤帶樛葛。習慣僻陋，倔起阡陌。罷牛憊馬，籠掛繩絡。車仄擔踣，因緣而進者，家家以為隨珠，人人忘其魚目。或葉底瘠萎，糞土未除，髦酋上疏，薦登御廚。他國劣種，微感地氣，同車而進，不脛而至。而狂稚昏蒙輕薄之士，望風承旨，探頭側耳，搖唇嚼齒。尻高足痹，目未及見，舌未及砥，手未及捫，口說其美，使老圃迷惑，婦子谘嗟。栝樓入土，匏瓜渡河。東陵故侯，矧敢疵瑕。瓜乎瓜乎，不亦過乎？若一旦天子彈五弦之琴，求解溫除渴之用，玉碗金刀以待苞貢，則此瓜將永屏塞外，為田夫所羞種，泣而自責，愧而入甕。

[book_title]卷二
奏疏
擬李鴻章陳苗事摺子
臣伏蒙恩旨，授為欽差大臣，節制川楚，援黔諸軍，許以便宜調發。受命以來，夙夜祗懼。辨理大略，屢經奏聞。今眾兵並集，戎車啟行。戰撫之宜，形勢已定。顧有愚慮，在戰事之外者。言之則非朝命之所及，不言則非臣子之至誠。臣受寵逾涯，托寄至重，千慮一得，不敢自匿。謹就所聞見者，上之朝廷。儻蒙疇谘，審其利害，則苗疆幸甚，天下幸甚。臣嘗以為蠻夷之於中國也，有外有內。其在外者，如今俄夷諸邦，有立國之本，可以德綏，可以威服者也。其在內者，今諸土司及歸流諸苗徭，自古介居中夏，雖有酋長，而無君臣，不可以臣民畜之者也。苗之為患，自顓頊以來，其與內地土民雜居，毗鄰五六千年，而風氣不通。雖復聖君賢臣，德教沾被海外，重舌稽顙來庭獨此近甸，二千里苗蠻之鄉，不聞慕化而自致者。則其徒為形似橫目之民而非稟五常之秀者，彰彰可見矣。堯舜重熙始能施分北之功，我世宗高宗列聖累洽，始克定州縣之制。自餘歷代，莫不羈縻。自漢至唐，州郡握兵，叛則討之，希煩命將。自宋迄明，始出朝臣，總禁旅若攻敵國焉。然未有千人成列之陣，數百俘斬之效也。師徒如林而苗輒以數人挑戰，鉦鼓震山而苗又以婦女詈師。極泰山之勢，壓蚍蝣之卵。勝敗之數，誠亦微矣。就群蠻所最稱服者，莫若馬援。援之智勇冠於四七，揚兵交趾。昔斬徵氏，非不習瘴厲之苦，山谷之險也，然而溪蠻守隘，士卒挫銳，曳足土室，坐望鼓噪。以建武之初盛，政事之修明，伏波之重威，兵餉之充實，將吏之用命，沅水之平利，自請效命，矍鑠被鞍。如以兵法論之，雖有韓白之將，秦楚之兵，欲拒王師，必無幸矣。而當時群蠻曾不驚擾，優遊而待之，何其暇也。及夫援以疾薨，兵將瓦解，情絀勢見，蠻已輕漢。以兵勢言之，則漢兵熸潰，蠻將深入武陵，長沙必為寇場。荊州之危，可立而待也。然而宗均以監軍之職，非有元帥之尊，呂種以沅陵之長，曾無牧伯之貴，竟入賊營，為置長吏，斬帥受降，群蠻遂平，又何神也。凡蠻事如此，難可逆料。是以漢朝鑒於其機，遂委權於州郡。二千餘年，不煩朝兵。及宋仁宗乃有命將征討之事。國威大挫，事具宋史。元明以來，莫能得意。然其著明者，每當大將潰敗之後，群蠻從無深入腹地之事。以明中葉之不振，猶僅僅及偏沅桂陽之邊耳。苗不足患，最易知也。又以近事論之，自咸豐初，苗已蠢動。值時有洪苗巨憝張賴群醜，天下用兵，未遑大舉。貴州阻隔，幾二十年。然而省城晏然，鄰封無害。去歲湖南大發援師，榮維善提督、重將黃潤昌，監師大員，一戰而死，全軍潰散。當此之時，苗勢必張，至今一年，未聞軼出。又當川楚未暇援黔之時，黔事不更壞。川楚合兵援黔之後，黔事不為強。且貴州撫藩，坐窮城之中，日日以謀食為亟。兵力之弱，不待問也。苗果為害，何難蛾聚？曠日彌年，反要開通。學臣考官，軺車順軌，比之發撚，情勢懸絕。臣博訪議者，咸謂徵苗有四易，有二難。苗無酋長，不能徵役。募人拒戰，選士百金。統將月餉至每費四五十兩，購斬客家一級十五千，而素無府庫商賈之積，兵費斂於比戶，科派繁重，怨讟內興。始聚數千者，今止數百。黨羽離散，此一易也。約束無素，威刑不施，一遇輒奔，各不相顧，此二易也。苗性頑愚，無子女玉帛宮室膏腴之戀，誘之易降，降即無猜，少利餌之，就驅如騖，虛聲馳檄，千里響應。席寶田駐軍柴頭，而清水之南乞撫者五六十寨，此三易也。黔中雖山嶺阻深，苗不善守，又不立屯堡，不據城郭，千百戶聚居一寨。外無壕牆，壘土尺餘，袤一兩丈，穿洞為門，即為一豐。全似兒戲，不勞超越，此四易也。我軍深入，不習水土，一里之內，數四涉水，疾疫易起，餉運不繼。無糧可因，不能持久，此一難也。我出彼竄，我歸彼出。風雨暮夜，時時狙伺。山谷叢雜，無可搜防，此二難也。今以臣兵勢，諸將才武，取餉東南，糧運可通。而以赫赫之威，威無所陵，堂堂之陣，陣無所列。群苗潛犯，大將亦一人之敵耳，譬猶縱鷹隼於鼠穴，身且不容，何搏擊之用乎？軍士避瘴，一年之內，當按兵半年。秋冬進兵，縱達貴築，明年春夏，歸路又阻。然則二難可去其一，而四易之效未可收也。夫群苗種類必不能絕，欲其不反，仍須撫定。撫苗之法，惟有二端。土司之制，即蜀臣諸葛亮用孟獲之意也。歸流之制，則鄂爾泰張廣泗所秉廟算於世宗高宗者也。歸流則並，無酋長積重之勢，較土司為可久安。然牧令不易得人，亦較土司為尤難定。臣竊料東南蘇息未幾，物力非雍乾之時，若連兵數年，大定群苗，糜費億萬，恐無大益。今欲安輯苗疆，開通黔路，莫如暫撤貴州省官，駐於偏沅，以牧令統軍，以軍將兼牧令，隨宜所置。先定貴東，群苗復業，土民休養，步步而進，乃及貴西。其雲南叛回，情異黔苗。皇上已敕督臣劉嶽昭刻期戡定，雲南若定，川楚無警。貴州全省，計日肅清。似無庸調發大軍為援黔之說也。師名援黔，則戰勝之後，當即凱還。黔中守令，不容自置，是則黔撫受任方面而全仰外援，而臣等總援黔之師，亦終為客兵也。前此諸臣不容無見及此者，徒以黔撫畏退縮之罪，故甘苦孤城而不辭。統兵大臣畏避事之名，故兵挫而不退。愚臣檮昧，竊有疑焉。伏念臣以一介儒生，年未五十，揚曆封圻，初無寸效，列爵五等，仍為使相，糜軀裹甲莫答。鴻慈避忌，不言是非，大臣體國之忠，而重負皇上所以任臣之意也。今議者或疑移省貴東，近於示弱而削地，則遠有賈捐之議棄珠崖，近有袁甲三奏移皖省故事。今例咸有其比。如蒙俞允，應請飭下軍機王大臣及各省督撫，通議移省補官之宜，以為一時之制。俟寰海鏡清，仍復其舊。臣為安輯苗疆長策起見，是否有當，伏乞皇上皇太后聖鑒，訓示。謹奏。
陳夷務疏
臣聞安危之計，天子所與庶民共者也。未有君憂而民樂，下榮而上辱者也。故曹沬匹夫，而代肉食之謀。臣，其人也。今日之急，皆慮夷務。臣竊觀古今史籍所紀，及近歲自庚子至於庚申，二十年中，每有邊境風塵之憂，群臣吏民，上書言事者，無慮萬數。雖得失不同，要必有休戚與共之誼。伏見皇上即位以來，邊患尤切。輦轂之下，蕃使錯居。忠誠偉異之材，明哲博聞之士，宜可以發奇計，吐昌言，叩閶闔，陳經濟，上以報國家養士之德，下以垂後世貞諒之聲矣。然而十一年中，海內寂默，忠言切諫，不論徙戎。惟獨皇上與皇太后宵衣旰食於宮庭之內，二三大臣深謀密計於岩廊之上。自余談士，卷舌固聲，以夷務為諱，以言事為恥。豈古昔好囂而今者好靜，古昔多賢而今者乏材？不然，則天下之士，審時度勢，知其無益，智有餘而忠不足乎？昔者孔子教諸梁，以大戒顏淵開衛君，以三徒思不出位者，君子之守也。職思其外者，良士之心也。孟子陳道於齊王，而後知齊人之不敬。故不言者非不智，而建言者非不忠也。古之論和戰者多矣，莫不抗言激詞，譏其主之昏懦，深思過慮，啟當事之疑懼。不惟主憂臣辱之誼，救時振弊之策。強之以所不行，責之以所不能，故君相焦勞，而處士愈橫。傳之後來，猶得直聲。詩人之所以盡悴事國，而傷心於諷議者，良有由也。祖己曰：「惟先假，王正厥事」。易曰：「王假之，勿憂。」皆言危懼之時，災變之來，必先寬大主相之心，去其憂疑，然後庶政可興，明照天下。臣竊料夷國情勢有不必論者四，不足憂者董鄭易曰：「其亡其亡，係於苞桑。」故願陳國家磐石之基，破群臣疑難之情，發古今異同之辯。雖不足裨讚大計，誠亦愚者之款款也。臣前讀鈔報，見議立同文館。大學士倭仁所陳利弊，及諭旨開慰之言，私竊感激，至於歎息。然以為不必論也，言御夷者皆欲識其文字，通其言語，得其情偽，知其山川阨塞，君臣治亂之跡，及其國內虛實之由。其最善者，取其軍食以濟我師，得其器械以為我利。今設同文，意亦在此。而臣獨以為無益者。夷人始入，非以其習中國之俗，據中國之地，收我圖籍，誦我詩書，知我國政，而姑與之和也。以其船大炮精，駛入海口，防之不固，戰而不利，而後得志也。即其船炮可駭，屢戰不勝，亦非有夷船與水師縱橫百戰於海島，又非有大臣宿將僵仆相望於炮丸。連兵累年，精銳並盡，而後與之和也。以其交綏而潰，敵騎長驅而不暇再整也。五口通商，四國遣使，我之文字言語，阨塞虛實，彼今固知之矣。軍食器械，若強而取之，宜易為力矣。然彼乃和順其貌，從容其詞，以和為請。假令中國得其船炮，習其風俗，遂可以深入其阻，掃穴犁庭，則易地而觀，天下之憂，未可量也。今日情勢彰灼如此，彼猶不敢生心，而我乃汲汲焉為它日之圖，故臣以為不必論者，一也。臣又觀大學士曾國藩覆奏天津一事，言祅教之行善，愚民之易動。含吐其詞，揣度其平，臣又以為不必也。夫中外之防，自古所嚴。一道同風，然後能治。假令法國布堯舜之政，讀周孔之書，分置師儒，佐我仁政，則諸臣將束手坐觀，望風讚歎，以為真聖人之國乎？祅教之行，教堂之立，但當問其可行不可行，不當問其教善不善。為法國謀者，若使中土齎六藝之文，陳先聖之書，入其國都，宣我木鐸，彼之忠臣智士，必宜守桀犬吠堯之義，明國無異政之禮，守死勿聽，以為其主耳。何況祅教妖異，約書鄙陋，兢兢計較，何關損益。臣所謂不必論者，二也。臣又觀協辦大學士李鴻章覆奏天津一事，料我強弱，策其水陸以為戰，未必敗。事難逆料，而臣又以為無益者。禦敵之道，但當論我之欲戰不欲戰，不當問戰之能勝不能勝。孔子曰：「三軍可以奪帥，匹夫不可奪志。」故弱女奮掌而豺虎避路，相如張目而秦王擊缶，豈力能勝之哉，志以為必勝也。若如所言，必勝而戰，則是洪寇鴟張之日，蘇杭糜爛之時。曾國藩困躓於祁門，李鴻章寄身於上海，宜亦姑務招撫，休士息民。然且有有進無退，忘身許國。若使用兵之時，已操必勝之機，力沛然有餘，而後進戰，則庸夫皆可以藉手，二臣何以膺侯伯之賞哉。今不論事宜而先言勝敗，故臣以為不必論者，三也。火輪者，至拙之船也。洋炮者，至蠢之器也。船以輕捷為能，械以巧便為利。今夷船煤火未發則莫能使行，炮須人運而重不可舉。若敢決之士，奄忽臨之，驟失所恃，束手待死而已。又況陸地行戰，船炮無施，海口遙攻，登岸則困。蹙而擊之，我眾敵寡，以百攻一，何患不克，而乃張皇。其船炮未交而已潰，機器船局效而愈拙。是則知武靈之胡服，而忘其探雀鷇。信冀北之多馬，而未知其無興國也。臣所謂不必論者，四也。今之大憂，豈非英法二夷乎？英吉利舉兵內向已三十年，及入京城，然後定和。江海大鎮，盡為所據。然論戰者，始於林則徐，迄於僧格林沁，皆中國先舉，英夷應敵，海舶初來，惟論和耳。彼無取我之情，我有防夷之勢，不敵而和，又已十年。陰謀懷詐，固無其事，明矣。夫英夷之不取中土，非不能也，誠不利也。和則坐收其利，得地則勞困於窄鄭以淺譬之，榷稅之便，勝於官商。租賦之入，逸於公田。商賈逐末，豈知遠志。雖固予之，必亟去之。廣州之事，其明驗也。法琅西志行祅教，本其國俗，猶法顯之志宣釋典，婆羅門之誓滅佛經。是非紛紜，殊不足詰。假令包藏禍心，圖結黨與，則當卑詞厚禮，以招輕俠；偽貌深情，以悅民心。而乃好為人師，忘自尊大；嚴絕搢紳，暗誘愚賤；閉門守關，猜備萬端。夫自古陰謀取國，權詐之家，惟恐良臣傑士不為己用也。得一士人如得一國。以彼之驕倨猜疑如此，含識之倫望而去之，尚安肯從其師教，願為弟子乎？同文之興，亦欲授徒，才智之人，聞而匿笑。就使夷酋有長久之算，懷要結之心，自立堂館，事已敗矣。故其橫恣憑陵之狀，適足以招憤怒致驅除耳。詩曰：「人而無禮，胡不遄死。」英法蹈取死之地，有自敗之時。故臣以為二者不足憂也。臣聞春秋之義，內其國而外諸夏，內中國而外夷狄。外之云者，言略不深責而先自咎也，非屏之海外而不與同也。漢唐之禮，單于來朝，位王侯之上，天子迎送，或結弟昆。自趙宋以來，徒事誇大，詔諭夏人，卒自臣金。及我聖祖大閎帝道，遠結俄國，讓地約盟，迄今百年，神教猶赫。道光咸豐，議政諸臣未能遠矚，始則絕之太嚴，待之太倨；繼則讓之太甚，諱之太深。宣宗文宗為朝臣眾議所持，猶聖人不能違眾也，非欲陛下踵而行之也。臣謂執政之失計，莫過於許入香港，而拒之天津，為夷患所自始。何以明其然也？詩曰：「東門之栗，有踐家室。」又曰：「折柳樊圃，狂夫瞿瞿。」此言以禮自防，雖至淺弱，人不敢犯也。華元乘堙以告子反，邾婁登陴以謝卻克。大國於小，義猶弗克，況以天朝之命，告海外之商。躬布大信，何所不翻鄭今香港之在海島，比於瓊台，猶內地也。天津雖近京師，亦內地也。京師雖至尊，亦內地也。溥天之下，莫非王土。可入則皆可耳，不可皆不可耳。而論通商者，惟以廣東、天津、京師相推校，一國之中自分畛域，遠人寒心，外夷知釁，而天津之師至矣。若使當日坦然下詔，許夷使駐京之請，其不為患與今日同。而恩威震疊，彼無所挾，知我不畏之故也。知京師廣東之同為內地，而入京無益也。而乃始禁停泊，繼開海口，初以兵拒，後以禮迎，皆行之於敗潰之後，從之於方張之日。又且廣州失守而未遑問大沽，一至而已陳師。彼知我之不能而始自以為得計也。和約之頒，自此興矣。雖然，猶宜廓然相與始終仗信。議者囂然又陳危疑，於是京師岌岌，有日日被寇之勢，議戰不能，議守無地。陛下以為密備諸夷之策，夷人亦知之乎？果不知之乎？與和不足以為德，議戰適足以示弱耳。彼雖與我接居，而知我未嘗一日忘戰也。族類雖異，人情不遠，忖度其心，豈能馴狎。是則教之狙伺，棄我大信，積久橫潰，終必敗盟。而海內臣民，徒見和約，大臣戒諭，左袒在夷。天津之事，至今私議。雖皇上亦未能正告天下，以祅教當行。曾國藩一請宣示，而聲名頓盡矣。夫國家行政，四方瞻仰。豈有顯立教堂，而曰非朝廷之意。既已建立，而曰終必毀除。明與夷和，而暗實欲戰。兵不厭詐，豈此之謂乎？《論語》曰：「忠信篤敬，行於蠻貊」。然則戰和無兩是，而誠詐無兩行也。今宜明告民士，以朝廷力弱之故，下哀痛之詔，求賢能之臣，奉行詔書，先除祅教，正告諸夷，改立和約。若諸臣民無制敵之能，憚祅教之威，官吏儒士，宜先受戒。督撫從教，是教行也；如不肯從，則毀堂無罪也。行教與否，專在督撫。其有歸過於上，要譽於下，妄生輕舉，以詒國憂。比之亂民，殺則無赦。不宜依違首尾，以勸善之說姑欺天下。使無賴奸民，借口義憤，驚動朝廷。此殆最先宜革者也。夫敵來犯我，則可論戰矣。攻我則可論守矣。戰守既罷，可論和矣。今之諸夷，本求互市，和且不必，何必言戰。誠宜先絕互市，待其舉兵，而後擊之。不宜先陳兵旅，以威淩之。臣嘗讀孟子「至橫逆三自反」之言，終比人於禽獸，未嘗不慨然廢書而歎曰：「此特儒者一時寄情之言耳，何其與自侮自伐之言相刺謬乎？」以橫逆為禽獸者，傷君子閎遠之懷；以夷狄為犬羊者，損聖王謙抑之德。使中國惟恃強以自立，則秦皇長城，過於文王城朔方也。悠悠之論，千古相習。一與夷接，則以為辱。故召兵致亂，常在其時。及夫外敵深侵，割地增幣，猶不知我之失政，而但恨夷之無禮也。若小夷來朝，仍守虛文，倨傲而待之。畏強淩弱，何以為國。故不可不審思也。語曰：「庖人不治，屍祝不代。」謀國者，非臣民所代謀也。皇上注意戰，則堅言戰；注意和，則堅守和。得其道，和戰俱利；失其機，和戰俱敗。不甘和者，挾於眾議也。不敢戰者，奪於浮言也。假使我欲和而彼不聽，未知諸臣何以策之？而曰戰無萬全，和可萬全，則又何為而密謀戰也？戰和皆無萬全，又何為而甘與和也？謀定而持一說，布告中外，何憂何懼！故臣以夷務可昌言也。且國家政令多矣，夷務非急，願無以為先也。臣幼習春秋，感君國一體之誼，久居田畝，天闕九重，常恨終軍請纓之謬，而有汪錡執戈之志。懷仲連蹈海之義，而慕子貢對吳之敏。特以矻矻耕讀，無客遊從宦之暇，恐不復挽輅九衢，飯牛國門。誠不自意復隨貢舉中，心徬徨不能自抑。謹釋所聞，以佐大猷。
上書
上巡撫惲侍郎書
治下士闓運謹奉記次山大公祖節下：愚聞士之所以用於世者，非以榮其身，顯其名，快一己之意而已也。古之於士，可謂盡禮矣。觀其誠偽，知其治亂；觀其輕重，知其興亡。撥亂世，反之正，莫急於求士。周之興也，飲食幣帛，而忠臣盡心；其衰也，牲牢饔餼，莫之能用。故其詩曰：「人之云亡，邦國殄瘁。」言賢人亡在外也，世道愈亂，賢士愈積。故曰「天地閉賢人，隱括囊而去，以自求無咎者，有其才而懷其寶，則萬國離矣。君相之待人也，以爵位。士之望上也，以禮儀。爵祿者，上之所甚吝也；金玉者，眾人之所寶也。使士必待爵位而出，上必以金玉為餌，則士以道市，而商賈與君相爭權矣。夫韓侯愛其敝褲，燕王捐其馬骨，故不費毫末而坐致俊傑者。此亦今日之所願聞也。湖南行省，重於南翻鄭自元二之寇，巡撫束手。借助民士，養士之費，金歲數萬，所謂局紳是也。文案延客，月費百金，巡撫幕客是也。夫以士為可貨而懸價，以至之今日無貨則士去矣。此非真士能謀國者也，苟利者也。昔者信陵虛左以迎侯生，無忌徒步而從薛毛。侯生復監門，薛毛仍賣漿。一旦有事，犯顏伏屍，曾不之悔。非信陵不能富貴之，而三人之好饑餓也，以為士之節不可以利誘。故魯連卻金，不為矯廉；荊卿投丸，恐勞其手。誠知士之可貴，而不苟其利也。財所以聚人，官所以任賢。今輕不資之費，舉高貴之位，償己所私，其色無難。至於降輿輦，執鞭轡，禮士於敝廬，屈尊於窮巷，則皆難之。何則？恐其禮非賢，襲虛名，而見笑於民吏也。知其緩急不足恃，而非至誠以求之者也。若曰「吾姑備數而已，養之而已」，以此知湖南之薄士，而士之好自輕也。夫謀國重大，其言九鼎。故必隆其禮，順其意，養其尊，與之優遊而澄觀之，使待士之心常若不足，士之受禮常若固有，然後其言重而聽速，心專而報切，非好虛禮欺天下之耳目也。以為不如此，則士不為用，國終不治。夫簿書章奏之事，募勇練兵，小利會稽，非用士之事也。用士者在興大利，去大害，定大亂，以建奇節。故曰：得士者不亡，失士者不昌。且天下方亂，非徒謀國，又必有倉卒禍亂之交，出奇救敗之人，此愚所深憂也。常遊四方，觀國政急其所緩，緩其所急，未有如待士者。今節下親枉車騎，再辱匹士之門有日矣，議者亦怪其降尊鳴謙，非愚所當承者。與其或有輕量士心謂必得所求，以要利而增寵，重負節下。故望門徘徊，不敢冀望顏色。輕發其愚，以貽不知者笑也。夫財之豢人也以身，禮之結人也以心意者，節下亦有所疑慮。經營光輔聖朝，將謀而行者乎。愚雖不才，不後於監門賣漿之徒。節下雖未相見，不減於虛左歡遊之儀。長沙民士，亦有扼腕太息，幸遇知己，以效其才，捐身以為報者。又願節下推而行之也。且士不獨賢，賢不獨用，拔茅連茹，以其彙徵。今自用士以來，各自負王佐之才，膺不次之遇，抗禮均敵，出入諷議，名參賓師，權侔諸侯，而未嘗特薦一士，引與同列者，豈將專己獨用，抑當世遂無可頡頏者乎？何自信之果，而見聞之不廣也。愚嘗觀古之賢者，推進所善，或曰「吾不如某人」，或曰「才勝臣十倍」，故能宏濟艱難，以成大功。今有日日求士而所得非士，人人自賢而不能進賢，此詩人所以刺予聖而思求迪者也。夫賢非他，公明之謂也。士非他，志道之謂也。聞其言，知其心；睹其政，知其效。晚近人士，伐異黨同，專蔽聰明，以矜已長。故兵不得息，民不得足，人不得安，吏不得廉。節下恢休休之容，竭毣々之思，措施之先，當推其綱。知得士不必富貴，則貪競之風息；用賢不必擅政，則延訪之道廣。有一賢而致群才，一言而可以終身。譬猶孫陽逢騏驥，造父御騄駬，坐游八荒，行窮九州。奚假足於駑駘，勞神於芻秣，然後收咫尺之效哉。菁菁之莪，樂其有儀。惟留思省覽。闓運再拜上。
為羅運使勳上曾總督書
閣下：竊聞古之論知遇者，不必蒙便蕃之惠，受顯擢之譽，然後誦鴻恩，稱私榮，以長托於下塵也。勳於今日，可謂負ａ１０矣。自惟少壯之年，承舊籍之恩，權監司之任，有蕩佚之咎。蒙罪以來，夙夜憂憤，念積愆尤不敢自明，同官懼牽連之交，友朋無烝戎之悲。詞綴網厲，一歲未解。雖有舊姻密親，聞風自疏，莫敢問曲直，論心跡，考功效，明罪狀者，以為不足比數之數也。十州同聲，諡為至愚。俯仰返觀，久亦自疑。當此之時，苟有貧賤之交，鄉曲之士，致尺一之書，通寒暑之問，以達眷顧，存名姓者，承問驚詫，輒以為豪俠好義士也。知不可得，則塊獨自守，晝仰牖中之天，夕據尺榻之上，屏息端坐，聞聲惆悵。望交遊而慚惶，思外論而徘徊，自絕清流之波，懼登君子之門。誠負釁至重，不可湔祓而奮翼也。平交故人，然且如此，況當世勳德，身處高貴。無執贄之階，甘沉淪之分。姓名猶未望記憶，寧有洗錄疵賤之願乎。昨者吳丞來言，明公伏承鈞慈，閔其冒非恢有容之懷，降惜才之心，不以勳為傾詖奇<衣牙>之人。過察物情，知其所由。側聞驚伏，喜繼以泣。感激悲發，誠死無恨。何者？俗之毀譽也甚矣。勳當度嶺之初，台省乏人，司道曠官。齒盛志銳，臨事不讓。實蒙上官假之權衡。自恨經歷事淺，少所顧畏，徒欲展功效，立綱紀。承令無惰，以為盡職。當此之時，封疆大臣憂於乏財，利孔不一，莫能補救。以勳戇愚受任，無難多復，親致手書。躬枉高軒，推誠屈尊，愉快其心。況於僚屬，交相稱揚。智者譽其才能，愚人羨其盛隆。未聞一語之相戒，片言之砥礪也。及夫飛章上騰，前過盡章，鄉之群公，猶尚在官，遂已頓足痛恨，羞道其名字。前所稱引，今諱其論。良朋移於路人，舊知訐其宿愆。而獨閣下矜掛誤之失，諒既往之跡，加持平之論，使勳昏蒙慨然有可以自新之機。雖抵重罪，猶免於小人之恥。譬猶朽株之飾青黃，棄石之荷雕追。豈非意外之遭逢，生平之知己乎？夫士不幸為舉世所非笑，自顧無解免濯滌之道。得當世名德獎而進之，此其感知終身不忘者也。拯其困厄，加之敬禮，知之次也。觀之於微，而發其名聲，抑其次也。合意氣，廣推許，又其次也。若夫因一時之倚任，私一己之恩德，拔擢登進，望其效力，雖復受賜稠疊，身家饒裕，致位顯要，揚名天下，感恩有之，知己則未也。何也？以其喜怒生於一時，而是非在於俄頃也。且古昔貴賤之交，實同榮辱之機。是以故人朝升，而良友彈冠，時相夕貶而黨與並空。今也不然，此舉於外，彼劾於內；昨奏其罪，今頌其功者相望矣。朝廷以貴臣為轉移，大府以嬉戲為舉措。勳誠不材，未得罪於父君，乃以參疏逮問耳。前用之不為恩，或褫之詎為仇哉。方今多難之秋，需有用之材。幸竊早敗，得增智慮。困辱崎嶇，固勳藥石之資也。若乃進退顯晦之故，愛憎用舍之私，誠國之體綱，大臣所當憂，又何敢為明公終默乎。伏逢上知，瞻望屏營，慕含一之盛德，欽三聖之恩厚，所冀明公重臨岩廊，推惜士之心，灼見任事之難。則保持曲全，實濟海內，又非勳身所私被福也。待讞罪臣，不敢他有所論。謹抒其誠感，略申區區致欣懼之意，以期自立於道，少不負明公之疋。亦庶幾邴生依林宗，兀者見仲尼，前日之失，可不遠而復乎。臨啟悚息，伏惟少垂省覽。
書
與曾侍郎言兵事書
六年春，正月甲子，王闓運謹寓書滌生侍郎節下：愚聞局一隅者，不可以究玄黃之宅，守目前者，不可與論古今之變。長平敗而衛議顯，良造貴而趙說廢。非議之不明，言之不切也。事方得意，而兆釁未著，故貌言易進，而深計不察。愚嘗伏居隱，惟當世之事，觀大臣之成敗，列省強弱，民之疾苦，日夜念此熟矣。狂夫之言，聖人擇焉。幸接顧眄，奉明教虛意垂谘，以啟百一之所得，相知者厚矣。雖亡生平之歡，同心切磋，忠告之分，獨遇非常，又非有畏罪避網而不敢發也。然而遲回徬徨，進退而不決。將言卷舌，臨文滯疑者，何也？慮一不中為智者笑。夫明月之珠，夜光之璧，非獨暗投，按劍之患也。投之其人，知貴重之為珍，而藏於緹櫝，不得充大廷，登上服，則贈焉者其惠不過千金，而受之者其功不出於尺篋。愚竊痛之。伏歸以來，承荷嘉問不絕，慰勞揚之眾坐，誠不自意得之如此其深也。古之人有感激一言，而效命白刃，信陵虛左而侯嬴刎；買漿一遊而公子歸。當今之時，海內沸然，烝黎逃死，區區之身，村野之朽壤耳。不恤一出，以酬明知。而愚又以為無益，何也？今之患不在盜賊，所乏者非運籌軍旅、冒刃赴堅陣之士也。誠使闓運一出而備麾下，充什伍猶江湖之乘雁，飛鵠之一毛。是以拒弓招而不疑，自引退而無歉。所獨自念竭知盡言，少裨當時，以佐高名附大計。惟節下少察焉，知言者不虛讓，臨事者無多諱。若自貶其說，不如緘口之愈也。誠自知其無當，必不以嘗於明賢之前也。凡所欲建議，皆私以為切要而無過。賈生有言：「無以易此。」願長涉遠慮，端志壹意而聽之。徐樂之說，曰「天下之患在於土崩，不在於瓦解」，為國者誠審其患之所在，而後勳業乃得而言也。盜賊綿蔓，割據郡縣，大者亙數千里，近者橫一鄉。當此之時，賢能親臣奉天子詔討伐群盜，名正氣壯，鼓行而前，算或有不當勢，或有不敵，百敗而不挫，屢屈而不撓。雖以暴秦之餘章邯，庸材陳吳之眾，掠地之廣，發驪山刑徒以擊山東，六國宿將望風而靡。由此言之，棄金陵而不為弱，空安徽而不為乏，衄江漢而不為僨，天下之大，全力之所爭，固非此數千里之可削而盡也。此猶夫瓦解之勢也。兵革不息，於今六年矣。聖恩湛濊，浹於窮閭。賦不益人，徵發不行。百姓無廢業而民困不次者，財匱於轉徙，勢窮於捐輸。一邑之富，供十郡之求；一道之財，濟數道之急。席業者對畎畝而戚額。服賈者稅厘金而變色。人人不安其生，悉空家財而無救寇至。故武昌南康之師，未移寸步，而江西湖南帑又竭矣。勸捐之局踵賊去來，來不能拯，去又繩之。里語曰：「官官相為。」官高者賢，但聞蠻官，不聞蠻民。每議一事，先問權貴。五品以上，氣陵郡守。七品以下，側行縣門。苟被章服，必與官事。國人囂然，莫敢言非。又或商賈之豪，駔儈之才，結識道府，即掌局務。不問能否，不恤民怨，寇勢愈張，官力愈弘。公局愈興，民困愈崇。掊克者能，捷足者登。雖至破敗，又不加責。此其尤倒置是非，黑白不明者也夫。是故民不信上，而財不弭患。穀盡而軍食不足，賊過而休復無所。夫盜賊者，貧民之變計也。洪逆之事，有明徵矣，今不鑒其所以然。其未發者，窮苦無告，怨謗興矣。則是已然者不可追，而將然者不可搉也。平賊之要領未得，計絀方匱，又必有變。縱不橫決，凋喪可立而待也。有若曰：「百姓不足，君孰與足。」無三年之蓄者，國非其國也。老弱瘠立，丁壯剽奮，富民塞心，商賈裹足，農穀格廢，此所謂土崩之勢也。民困而長不恤，下怨而上不知，俗已亂而政不修，刻日息兵，國本固已殫矣，若猶未也。則是豈可不為之寒心哉。且即以戰論，故未可戰也。兵法曰：「千里饋糧，士有饑色。搏利於外，必遺其內。」言根本之宜固，進退之得自制也。古者以民為兵，空境而發之。後世不能析別其號，養之以重糈，虛食而不調者，或終其身。尺籍伍符，案召而責之死。彼自知危道而貪利不去者，我先有以告致之也。兵制廢而國勢弱，法不行而權術生。召羨鄉人，嘑集亡賴，湊成一軍，號目為勇。崛起市井，跳身行伍，素不識法令步伐金鼓陣列之事，無恩信相結生死顧惜之道。得錢數百，受顧數日，隨東隨西，時去時來。勇者蒙好義之獎，逃者非叛亡之例。朝食餼而夕受死，非仁者之所求也。欲聽其逃，則法不立。欲遏其去，則情不順。譬猶父母之養驕子，主人之挾悍僕，利盡則散，勢敗則去，幸羈縻耳，慮非帖而服也。若是則何以成勁旅，勸死士哉。行百里者，宿舂糧；行千里者，三月聚糧。今勇日有贏，餉日有縮，擁兵境外，仰食督撫。一日不給，怨禍總至。無半月之資，必無長久之算矣。無萬金之羨，必不懸百金之選矣。士氣靡矣，援又不繼。夫自古今行軍之地，用兵之善，蓋未有謀勝而不謀敗，可進而不可退。如今日者也，數萬之眾，雖甚精勁，一戰而銳衰，再則氣竭，三則鋒挫。矧況挾孤懸之勢，臨不測之地，奔命數千里，寄食他人。損一卒，卒不再活。失一將，將無可更。相持數年，力盡能索。孤忠三歎，中夜不寐，身危師搖，可翹足而俟，尚何枝柱之有。誠知其危懼，忍而安之，非謀國之忠也。任無他移，權無二假，不以自命係重而全圖之，上負明詔，中畔理學，非鄉人之所望也。及今不為後無及已，春秋之義，責在賢者。今君禦十萬之寇，揚旌湘潭，鳴茄岳陽，拓地二千里，肅武漢，恢蘄黃，大捷田鎮，斬虜數萬，功亦盛矣。斂兵南康，分援江湖，克廣饒，勝湖口，洗兵義寧，再復崇通羅山，以偏師旋旆，數十大捷，能亦彰矣。東南喁喁，非君何望。今君乃以不可恃之事，僥幸萬一，非所以為慎也。一移師而棄功，持寇九江，再失大都，非所以為威也。分兵擾攘，水陸不顧，徘徊彭蠡，戈船不出者，一年於此矣。今又必待楚軍之凱還，堅城之自下，是河清之期也。整旅而出，江面遼廓。豫章之積，連舟而就軍，江漢之師，忍饑而待食。安慶江寧，陳列天塹，今年不復，明歲不下，節下欲舍此安之乎。士卒日罷，轉輸日空，前不自決，退無可立，鞠躬盡瘁，無救大事。論史傷悼，當時矜惜，上下不諒，勞神焦思，不足以杜議者。詩曰：「於嗟闊兮，不我活兮。於嗟洵兮，不我信兮。」以詩觀之，非所以為伸也。民畏於寇，無所歸死，委積之具，盜之外府，不務拊恤，保障其所自存。今君又左勸明劫，非所以得人也。君又倡鄉人之氣，日撓州縣之柄。搢紳之士，濟濟翼翼，各威其鄉，淩富挾貴。仲尼曰：「不患寡而患不均，不患貧而患不安。」此數子者，非均安之政也。內視民，則顏而疾首。外以待寇，山兀嵲無處君之軍。若疣贅而匏繫，泛江海而無維楫，尚將欲戡亂息民乎？非常者，非常人之所能為也。可與言，而不與之言，孔子以為失人。君何不為非常之功，使言者無失人之過。睹利害，料大計，必厚集其陣，而重固其本。今之軍本，務於籌餉。取於官而不給，仰於民而損下，因循需時，供張不周，則萬事不立。愚以為今之財有三可惜，而戰士之餉不與焉。一曰官吏，二曰團練，三曰防堵。官吏之弊，易知而可言者也。今自倡行鄉團之說，民無盜賊之累，而先有團費之擾。一甲出穀數十石，一邑一歲率斂穀數千石。人置竿木，家懸布旆，號為一團。強而後入籍，未聚而求散。此微論賊至一夫妄號，而千團瓦裂矣。故團之效，可昭昭而睹。然而日費唇舌，坐銷錢穀，歲一斂聚，民不堪命。一縣之費，大者數萬，少必數千，徒足以供酒食耳。木已朽也，又交斧斤，而伐之財已乏也，又多門而出之。川已竭也，又四注而泄之。下以團練耗鄉里，上以防堵便州縣。縣必數局，局必數十人。器械火藥鉛黃之制，薪水鹽米之額，采買者割腴而仇窳，坐食者日領而月支。一聞寇至，各鳥獸散。一聞寇去，則蟻慕而蜂聚矣。朘民而飽奸，積貲而齎賊。財用坐窮，曾不之核。但無請餉，即足以報最而顯能矣。粉飾之弊，釀如今日。事窮勢迫，猶固結而不之悔，委過盜賊，歸於天數，不遏其源而欲抑其流，豈不哀哉？今請一切罷捐輸厘金鈔票官錢之法，而專務田賦，兼行官商，則弊輕而可久。何以知其然也？夫有國者，積弱不足以行苛政，欺民不足以取小利。故今日言利之術，惟有理其常稅而已。丁漕常賦，本給國用；分應不足，專顧有餘。試合一省，計其要隘，多者十餘，少乃四五。地廣不百里，而屏帶數州，守險而重扼之，險內可無事帶甲而安枕也。兵廢不用，而虛支浮領，此其尤耗費之尤者也。今誠壹意練勇，要在選兵，擇壯汰老，皆為可用。明賞設罰，士新耳目。然後合計守戰，分屯四境，重餉厚犒，軍無留賞。江西一省，收資自供，歲可養五萬人。湖南收資自供，約歲養三萬人。戍邊保堅，互相成軍。多或七八千，少亦三四千。人人不憂食，餉不外取。彼束於法制，故可箝而統也。嗜於利，覬於賞，故效死而勿去。用力專，故守嚴。守嚴，故備不分。備不分，故他不擾。虛名之團，不必練。奉行之局，不必設。懋貨不易市，農女不輟素。彼各有所恃也。夫如是督民納稅，不為急利。除吏之蠹，取其正供。催科易為力，名減而實增矣。省轉運之勞，無請餉之奏，主上無外顧，司農無仰屋，事便而權重矣。各守其疆，專任牧令，足兵足食，嚴罰從其後，而人自為守矣。聲勢絡繹，互為其援，軍氣百倍，內變不訌。以其暇修飭器備，訓練卒徒，日增新兵，以休戰士。師日益力而軍法行矣。進可以縱橫趣利，退足固守，賊無所掠，扼要而制其命。計長久，待可進，安民志，而不致於人矣。江漢既清，九江復歸，兩湖之粟，方船而下。三楚之銳，超距而赴。章貢之鎡，循期而屆。三江之地，寸步而守。斯要握而形便，本立而幹強。招徠鄰封，開通道路，權貨而行官商，以有易無，以私濟公，萬民熙熙，不知苦難。起上遊而全東南，勢無便於此者。然而茲事體大，非刀筆之所謀也。難端巨而格例甚，雖勇者固不肩之。方今潯陽溯江殆千里，蘄黃各縣毗安徽，截補殆二千里。袁瑞橫延界及寧崇，亦不下一千里。茶陵迤西，巴陵迤北，又各數百里。今辰沅又見告矣。兩湖江西中間，不合如礪。數千里中，枹鼓日夜相戒，而君以二萬人懸其一角，君又不急收創夷，改弦而更張之，重樹其本，日繼其力，即下九江，君當何從出師，若分水陸趣安慶，取驛道，持輜糧入重地，賊斂壁而守，坐食一月，挑戰不得，轉運無出，士卒自潰。取食江西，則江西謝責。取食安徽，而安徽陷破。猶將回翔厲兵，孤注決勝，明示必死，如項羽巨鹿之戰乎？君必不能也。若越長江，悉樓船，專力水戰，駕航衝波，淩濤馳驅，以合江南之軍，登陸不能戰，舍舟則死，是百湖口之危也，君又不敢。若任賊突犯，獨守己軍，就糧而食，規利而進，武昌魚爛，南昌戰栗。桑梓呼救，告急之書移，日夜相望。廷寄督責，執而無屈。士卒皆鄉人，悲歌思歸。進即俱敗，不進不可，猶能制命專主，如亞夫之委梁。上抗天子，下捍物議，孤守其見，以必奇功，君又不能也。君若棄水軍，為奇兵改道饒州，冀通池寧婺源，奇險坎坷，塗間軍無裹糧之便，將有輿轎之費，睥睨虛道，以試奇策，此慮勝而諱敗，瞻前而忘後也，君必不敢也。然則湖北不清，江西不平，即君之軍一日不可得出。今不資三省以為本，即將何歸。君徒欲博後世之名，以一身嘗天下事耶？夫事有必至，理有固然，猶諱而不言，坐待時變，避難直言，群疑眾難，交戰而不決。外示鎮靜，謂有別計，此愚之所不敢擬也。今之計必詳奏隱細，極言利害，陳民疾苦與寇之所以盛，乃請聖慮擇親賢大臣各專一省，悉破往例，不由部議。獨戒堅守慶讓以地，保境自給，上不責解一切牧令皆得奏。用省無益之官，練有實之兵。嚴刑信賞，失誤者死。但責大綱，不苛細故。賊所未犯，以時整飭，理財治兵，上應京師。當賊衝者先審己力，乃後合謀出師，搗虛而擊。又於淮北特設重鎮，選常勝之師，佐京營之兵，日夜練習，使知戰事。堅壁積穀，以衛中原。蘇杭之財，以充軍實。向張勝袁以彌空虛，楚師虎踞，以臨江皖。規畫一定，賊必歸死。即逸而出，如釜魚游沸羹之中，何足慮哉。且夫亡羊而補牢，孰與謹牧而蕃育？閉戶而拒敵，孰與課戎而疆索？損虛名而收實利，至便也。撥難豎幹，慮至遠也。民無逃亡，衽溝而宅壑，至仁也。連帥控跨，帶甲虎視，至威也。罷賦榷，停助餉，棄錐刀，以示國體，至廉也。因寇而詰兵，申命而彰罰，至武也。料於未然，先發而制之，恩自上出，功自下奮，至達也。兼七策而不失，拓萬世之長利，康復之望速，功名之士起。語曰：「蝮蛇螫手，壯士斷腕。」其所重在心腹，所輕在枝體也。故曰：「失今不治，必為痼疾。」今痛未甚於斷腕，而治先除於蹠盭，又何苦而不為此。且舍此則亂，為此亦亂，然而前之亂無可制，後之為猶可不亂。斯誠志士之所審，而明識之所宜先也。若夫抱不測之禍，以要毋望之事，持不可必之說，以緩主上之憂，愚竊過之。雖然，今之言論，節下所得言而已，固非節下所得為也。夫政本在樞臣，權在督撫，不得其位，不行其志。幸可陳達，冀萬一之悟，而拘牽文義，引嫌畏譏，蓋亦非節下所自許也。抑又聞之：言外者其意淺，內言者其思深。今闓運所得告節下，節下所得告天子，亦言其外而已。術疏識粗，得毋為深思者笑乎？詩曰：「先民有言，詢於芻蕘。」惟裁省萬一。
與盧生書
夫物不我貴，則莫之與。是以裸圵釋姒氏之冕，劍庭綴蒙吏之纓。違謝故域之中，托麗坎井之內，而欲標舉異趣，矜飾夙情，旁左環觀，危於瞰室。疊踵盈堂，而高明不悟。迄夫洞幽視之而後知其危也。遼廓之情，心傷瘁矣。雖有漿鄰，如何能隱。乃有察聲見許，訪景為依，將翠禽以陋儀，指丹雞以證潔，破一一釁以成信，召千里以安歸。使驚弓之雁，息影於芳洲。絕土之蘭，登香於几席。結舌之士，慷慨縱歡，拊髀拚言，此樂何極！斯則正平接次於北海，子山興歎於片石。昔嘗過之，今乃信其誠然也。風無意而忽遇，水有恨而遽往。遂乃折楊代策，結荷依水，泛舟蠡渚，日月改曜；仰視浮空，雲霧消落。寒蓬中夏而怒卷，驚鳥爭夕而群往。疾景一馳，短夜再起，去親為客，誠足以悲。想足下結束首路，亦均斯苦。然遊子歸鄉，良復可慰。八月既望，錢塘之潮見素車之若馳，激鬱志之迅湧。抗聲長嘯，響應駭浪於斯時也。使憤俗疾時之子，高情猋舉，逸興虹飛。猶將吐納煙霞，屣脫孤橫。況在足下，內無迫棘之事，外有發皇之慨，想其豪情，當何如哉。猥以遙途，未均持袂，延面東望，感增以欣。每念判襟之晨，出門黯黯，足下顧言此別，可惜惟吾與子。日逼世故，方當投身名利，騁足險阻。清燕尊酒，恐不可期。今復絜矩塵途，不易舊轍，則是帶莕藻於木末，植桔梗於深泉，養鯢鮒於修陵，求瓜桃於雪谷。勞而寡績，困將何言。惟足下邁上之姿，一日千里，仆荷愁病，投屏荒城。每感豫州之悲，以發楊朱之泣。秋飆易生，銀河在戶，蟋蟀互悼，嘈切悲哀。微物無情，猶有同聲，況在旅途，可抑幽怨。嗟夫盧生，勉爾行矣。影雖入暗，良不隔形。悠悠山河，相達以聲。會則有絀，月亦有盈。身在異畛，義存璞貞。投我以李，報之以瓊。毋以金玉，匿音阻庭。慎儀相愛，以佩厚情。闓運白。
與李少荃書
少荃傅相節下：入秋以來，浮議紛紜。聞屢奉嚴詔，波及甥婿，殆甚於越南之謗。靜待朝命，退處無權，固純臣之用心。然於事勢，未為得也。蓋三人成市虎，積毀銷骨，慈母所以投杼也。明公榮遇如此，其極威望如此之崇且久，故卅餘年不聞謀議之言。今又被謗，益不可以歸咎引罪之言諫。然不戰而敗，敗而求和，誰實為之？豈非淮海諸軍之故哉！兵法責元帥，無待人言，其自咎可知也。凡言淮軍不可用，日本不可攻者，非訐則愚。昔田單以一小城，卻樂毅之師，而後以全齊攻一城不能下。明公以孤軍奮起海隅，廓清天下，而今日之役，一船不能渡海。戰守之師，望風大奔，此必有由焉，不可仍以糧運船炮解也。洪寇之平，由鄉勇徒搏，倡海內之勇敢。青浦之戰，英軍先敗，而公部後勝。公之成功，由知略邪，抑皆假之利器也？如必器而後利，則洋炮當侯，而公何功焉？西學之說，由曾滌丈避事倡之，左季丈沈幼丹和之，公堅主之，而張孝達張之當，是時後生小子，樂其新奇猾商，市官藉以牟利，又會五口有巨萬之稅，國家無發帑之費，糜耗三十餘年，即資之於通商之利。民不知役，故甚便也。今船不能行，炮不能發，屯軍積年，反資召募。軍火告匱，餫餉無繼。無知之臣，稅及店房。天下騷然，無處不兵。是亦不可以已乎？凡戰不勝，由無主帥。其車三千，必曰方叔蒞止，知兵食不足恃也。公當率兩洋木船，登艫誓師，克日渡海，蹈隙而進，橫波直衝，糜碎為期。展輪之日，日本必求服矣。猶當大創之而後許之。然後三十年之屯營，十年之海軍，公之生平蘊蓄方略，可襮著於天下。今不此圖，而但至蘆台，一瞬而還，將因敗以待和乎？抑不和以待敗乎？鶡冠子曰：「略足以恬禍。」公之謂也。清卿未親行陣，勝敗成否，未可料。峴莊代將能勝公乎？元勳巨臣，誠當體國。國之不利，公何利焉。士君子名節之為貴。神威訏謨，屈於小醜，國即蒙恥。公當自刷恥也。公特恃東朝保全耳。今道路流言：公鎡重盡寄香港，唯衣被存行臺。中傷至于如此，聞者為之寒心。親舊之士，亦有敢以告者乎？他日邵張行成，載在史冊，誤國之罪，誰執其咎。闓運荊鄙之一民耳，明公屈己而友之，虛館以延之。今當詣旌門，備一客之數，而先已受館，諸生羈留。因歲暮之閑，強扶首塗，至於上元。又自念相見，或議論不得無辨詰以迕清聽，且闓運之所知，公千百焉。自悔其行之遽，但不獲申意，中心屏營。輒因驛以書進，唯垂省納哂其區區。甲午臘日，闓運言。
到廣州與婦書
吾自度揭嶺，日遠故國，下灘乘瀧，並值冬涸。川石露列，溪流清弱。瀧船柔脆，篙師獰拙。自平石至樂昌，乃昔遷客涕泣驚怖之地。凡有六瀧，酈道元所謂「崖壁幹空，交柯晦景」者也。瀧原由溱入洭漢，桂陽太守周昕疏鑿巨石，始通舟楫。舊有祠祀昕。今惟祠禱韓愈，素湍激雪，風濤凜厲，估舟驚望，歎若天塹。然觀其水勢，淺狹殊甚。徒極崩濺之狀，實無浩洶之奇。吾舟下瀧時，觸破來舫，移岸遷貨，纖毫得濟。非有江湖稽天之浸，風濤呼吸之危也。而眾人矜惜衣裝，懼於濡沒，重載輕發，自取碎破，清水白石，遂受惡名。耳口相傳，自為眩惑，致使衣帶之水，與呂梁齊險。禱求謫臣而使君廢祀。以愈生時，猶不自濟，欲其為福，不亦難乎？由樂昌下大舟，東至曲江，五嶺之口也。縣以曲紅岡而名，江紅聲同，因改字矣。設府建關，控引吳抄鄭浮橋橫江，以榷舟稅。大舲巨艦，駢闐於此。韶石在其北，酈生所記「二仙分憩」之處也。自唐以前，傳虞舜奏樂於此。及英德亦有堯山，道元引耆舊之言云：「堯行宮」。王韶之記亦謂「堯故亭。」又曰：「父老相傳，南巡登此。」然則禹跡以前，斯為內地。且金銀輪王治四天下，唐虞二聖豈局步於五嶺乎？從英德至清遠，經歷三峽，即湞陽、大廟、中宿也。大廟介二峽之間，趙佗築萬人城，楊僕伐破尋狹，亦此岸地然，是陸地之要區也。江行之奇，則在湞陽。道元云：「兩岸傑秀，壁立虧天。」張子壽亦言：「晴晝山陰，先秋水冷。」後人始開棧道，建峽山寺於上。懸崖長嘯，江帆蕭瑟。雖詞客尋玩，淹流忘俗。而旁山剝落，翠秀靡依。以吾臥觀，未為佳勝也。且南州炎德，草木恒青。藻麗山川，宜增幽映。而石壁竦仄，勢若火燎丹皮赭骨，寸莖不附，孰如蒸湘，岩樹蔥蘢，松竹杉柏，陵冬鮮碧。故過嶺以南，無可瞻悅。但此峽擅名既久，未躋絕壁，江山嘉會，步步異形，若登臨俯觀，或當有異。故周夔云：「碧瀾之下，寸寸秋色。乳枝磬落，松風瑟縮。」得此石室，題為「到難」矣。吳都賦以閩禺楫師習御長風，今老龍河西等船實為蠢陋。舟形彭亨，水手粗疏。每下篙竹，喧呼叫跳，足若蹄踣，號聲慘洌。清旦黃昏，聞者駭悸。兼劫盜肆出，人人自危。下至三水，乃稍稍清曠。三水今縣，漢地志所謂「洭水南至四會之地」也。洭水自清遠來，曰湞江。牂牁水源流萬里，自肇慶來，曰西江。晉康水自廣寧來，曰綏江。均會昆都，故為縣號。綏江至縣，復分二派，同為一川，故昔言四會矣。冬水盡涸，舟楫無利，始以季冬六日，至於廣州。此州實四宅之南交，荊州之下徼，自漢迄今，繁富有名，往在他方，聞彼土人說其物產，矜炫殊絕，雲甲天下。及躬覽風物，考之圖志，要其土俗，可得而言焉。州為秦南海郡地，《山海經》所謂「賁禺」，郭景純云「今番禺也」，姚文式言：城東南偏有水坑陵，此縣人名之為番城，倚其上在番山之隅也。城始築自越人公孫隅，號曰南武楚威王。時有五羊銜穀穗之瑞，乃增築楚亭，城周十里，號五羊城。及任囂趙佗始成都會。吳步騭又廓番山之北，及宋築子城甕城，又增兩翅以衛居民。明永嘉侯朱亮祖始連三城為一，即今省城制也。市廛逼笮，第宅堅狹，街衢垢穢，無潔清之容。民言侏亻離，貪利好奢，自外中國，別為風氣。地性蒸暖，易生疾疫。蚊蠅乘其昏運，蛇鼠充其毒食。瘴厲風淫，尤多盲女。昔人言之詳矣。島夷雜糅，詭服殊形，刀劍火槍，縱橫於路。民無正業，習為博盜。白晝攫金，露刃連隊，不知其非法也。俗取周興嗣千字文，列字八十，分為一章，四分取一，任人射覆。凡出三錢，許射一條，由一至百，千萬不限，字數全中，其利千倍。一錢之資，償以十金。國人若狂，夢想顛倒，號曰白鴿標，此斂財之巧術也。意錢擲骰，割肉懸壺，藏鉤擫牌，皆供賭輸。愚者傾家，智者疲神。古博徒所未聞也。凡倡女野容，多樂隱蔽，獨此邦中，視同商賈。或連房比屋，如諸生齋舍之制。或聯舟並舫，仿水師行營之法。卷髮高尾，白足著屐，燕支塗頰，上連雙眉，當門坐笑，任客擇視，家以千計，人以萬數。弦唱撮聲，盡發厓音。遠遊之人，窈窕之性，入於其間，若抱虎狼。斯實男女之一厄乎。異物恒產，來自番舶，土人所甘，良亦奇詭。菜必生辛，羹必稠甜。若夫檳榔酸澀，蕉子甘爛，薯重十斤，芥高七尺。君遷小柿，新會大橙，不含霜雪，多復皺腐。醃橄欖以鹽豉，取蟻糞為奇南。榕樹不可爨，木綿不可絮，奇器巧製則故賤其直，水火菽粟則盡昂其價。陸生所記「南越之境，五穀無味，百花不香」者，信非他方之所取也。冬至初過，桃榮梅落，餘花生紅，多不辨名。但有其質，了無其姿，亦何取於長春乎？邦人市海鮮，別為廚館，則有鯊魚之翅，海蛇之皮，章舉馬甲，鱁鮧天蠔，咸蟹龍蝦，雄鴨臘鶉，腥穢於市井，紛錯於樓館者，不可勝計。又俗好燒炙，物喜生割，操刀持叉，千百其徒，乞人待肉食而飡賓筵。以多殺為豪，婚禮燒豬，輒列數百，俗無羞恥。取婦以得女為奇，床第之私，守宮之驗，明告六親，誇以為榮。知禮之家，亦復隨俗。亦既覯止，我心則降，此尤可笑歎者也。通商之夷，何止百種，蟠據城府，傲兀大官，屈心事之，惟恐不歡。況敢設備豫乎？外郡土客，仇殺未已，且不受官勸，誰能用武。鄉村族居，多建炮台。縣官催科，動必發兵。幸而戰勝，懼乃納稅。省中錄囚，日屠百人，皆無辜之窮老，受錢而代死。子賣其父，如犬羊然。輕命嗜貨，三綱絕矣。朝富則為大豪，夕貧則充盜魁。昔南漢劉鋹奢僭自雄，樂裸遂之戲，製燒煮之刑。今久漸皇風，猶為惡俗，若非猛厲廉正，貴士賤商，先教禮讓，後禁淫盜，則伊川之野，不百年而為戎乎。尉佗文理，以止鬥陳祖，奮武而勤王，彼何人哉！彼何人哉！吾鄉遊宦士大夫多懷歸思，亦有強壯，無瘴而夭。柳生夏凋，翁君冬亡。雖會冥數，誠可悲懼也。容兄以卑官居韶，十口饑寒，其妻與妾居，比肩鈞敵，呼嫡子為兒，視所生如奴。山農新取南女以為繼妻，此女矜其華年，輕鄙老夫，動即叫罵，坐必偃蹇，同至南海，便蹇裳而去。獨坐夷船，還其母家。雖馮敬通之悍妻，賈公閭之妒婦，以今方古，未足云奇。亦近世之新聞，女史之一鑒也。夫陰教不修，夫妻同過，但責女德，豈足云平。想卿聞此，達斯誼也。吾好為遠遊，何必樂土。優遊自如，身心無患。比讀莊生之文，悟其元旨。知物論生於是非，生死累於形骸。頗欲逍遙，以化成虧。何覺哀樂之殊境，離合之異軌乎。惟恐淑子獨處幽憂，聊書所經以為笑噱。冬寒日輕，春物方妍。起坐眠食，勉當自慎。時復手書，以慰勞勤。闓運白。
泲南寄婦書
河洲雁宿，一看思歸。舍下蠜鳴，居然蕭索。每賞清妍之境，適滋離別之情。且已秋願夏，方怨年長。在暮思朝，又悲歲短。何以遣斯愁，疾聊代萱蘇。
啟
上張侍講啟
蓋聞一言之遇，金石無刊。將歸之送，山水變色。況復逢孫陽於形阪，望庾公於瞿塘。初受深知，便為慘別，使軺星返，遠道塵昏。誦蓼莪於律山，寄飛蓬於異縣。孝思行怨，淒愴何言。孤詠端憂，徘徊失據。每詢驛使，知寓南昌，雖推靡至之懷，尤望俯賢而就。旅餐溢米，非曰制情。勉順經言，以保康節。闓運居微守賤，晝察夜觀，支廢愧於林宗，身世悲於傅燮。常恐吳楚之際，漸益干戈；宛洛之遊，徒索冠蓋。歌繁霜之生我，嗟行國之勿思。逐逐榮名，懼羞知己。但思從鄭裏暫避黃巾，庶幾雄亭，不求丹轂，末由之慨，勞也如何。

[book_title]卷三
論
御夷論（一）
蓋自黃帝畫野分九州，而常有夷狄之患。中國之於夷，常不敵者，勢也。必爭者，情也。代興者，數也。絕之者，理也。御之者，術也。王道陵遲，四夷交侵，獸蹄鳥跡，交於中國。人皆知敵之強盛，而不咎我之衰弱。聞敵之術略，而不思己之暗蔽。強者憤懟，而不知救禍之道。弱者輸服，而不知坐亡之慘。故自衰周以來，三千餘年，三策相乘，二道並用，曰戰與和而已。二者互相訾排，迭為其柄。當其盛，則皆可以善魏絳，衛青是也。當其衰，則同歸於亡衛懿，晉末是也。和戰者，政教之末跡。諍議者，謀國之下道。故必先明其致此之由，而後智術乃可言也。何以明其勢之常不敵也？曰：「夷狄之患起於我弱，我弱之故生於失窄鄭夫含生之倫，各安其分，以習為性，以勢為用，內不強不足以謀外，人無釁不可以構隙。其尊中國也如天。其凱覦也如鬼。其羨我土地物產禮樂製作之繁富；其欲襲我政事官爵文章之華貴；其聞聖人首出，諸侯效命，則蒲伏稽顙，求通屬國；其有自負強大，侵軼邊界，則驅之而已，奔亡矣。是故中國強，夷狄弱，則秦人置百越之郡。中國強，夷狄強，則漢文為渭橋之師。中國弱，夷狄弱，則元成受匈奴之朝。至於中國弱，夷狄強，邊患滋多矣。且夫弱，非無兵也，非將怯也，非餉餫匱也，非城之不高，池之不深也。主忘其民，夷始俘之；主棄其地，夷始侵之；主忘武備，將帥敗之；主忘求賢，謀虹亂之。無幸敵弱，彼必有餘。無問寇淺，內必盡虛。無患犬羊之難馴，無狃敵欲之不奢，無罪戰陣之失機，無憂憑陵之肆銅鄭人主聞變，赫然奮發於朝宣之上，蹙然自責於宮寢之內，滌蕩叢弊，胥與更始，主德朝明，而夷類宵遁，朝政夕清，而兵氣旦申矣。何以明其然也？昔者厲王昏暴，天下蕩蕩，小疋盡廢，中國乃微。則北有玁狁，西有昆夷，東有淮戎，南有荊蠻。當是之時，四方蹙蹙，岌岌乎殆。文武之地，不戰而削。宣王嗣之，未遑用兵，憂旱側席，求賢自輔，得方叔召虎皇父仲山之臣，然後出師。未至涇陽，而匈奴北歸。始臨長江，而徐驛傳騷。故其詩曰：「薄伐玁狁，至於太原。」言無所用戰，直驅而去之也。其《大疋》曰：「鋪敦淮濆，仍執醜虜。」言就而係累之也。其《南征》曰：「薄伐玁狁，蠻荊來威。」言先聲而後實也。如謀其次，則天子衰廢，委任侯伯。發戍守邊，亦足暫弭。其《在詩》曰：「王命南仲，往城於方。」此言紂用文王，命將遣戍，守衛中國，築城而居之也。其《四章》曰：「豈不懷歸，畏此簡書。」言戍卒之勞也。其《遣戍》曰：「豈敢定居，一月三捷。」言方略也。夫以文王之聖，南仲賢將，兵卒有禮，王道之洽，比之宣王，其詞劣焉。其功勤勞，倍於吉甫。豈非以君臣勢殊，功固不齊乎？自此而降，則秦始漢武，挾全盛而謀敵。中國雖暫敝，後世受利。此以強而制弱也。漢文以強備強者也。夷狄積強，中國積弱，然後來犯，故常不敵之勢也。己不能戰，雖降無益，而妄曰與和，此自欺之說也。然而強敵壓境，亦終取盟者，彼知我之可取，而度彼不能故也。非愛我也，非忘我也。夫夷之入中國，恒易。我之取夷也，恒逆。賈生閎議於珠崖，劉安憂費於越南，誠以為敝財力於無益之地，委吏士於毒瘴之域，勝不為功，而敗損國威也。若夫開山海以招鱗蟲，假冠裳而飾犬蛇，趨利如騖，爭欲內徙，尺寸是競，貪慕而不去者，雖峻其防而猶患潰延，況引而近之乎？全力專心，累世而圖。我抵隙蹈瑕，一朝而疾發。彼固操全勝之算，而熟籌乎彼己之情者也。君相當此，尚不自警，乃憤疾於一戰，其為敗摧，何必智士而後知哉。今以必爭之情，加不敵之勢，當戰敗之後，為苟免之策，此又乞和之議所由從容而徐進者也。無備而戰，戰已敗矣。敗而乞和，其情絀矣。中外交通，民夷習居，國本移矣。鑒亡國之失，論和戰之跡，則納幣者病，而議戰者又見賢矣。君臣當無事之日，觀前代之史，無賢不肖，未嘗不恨和夷之非策，稱臣納地之無恥也。及夫邊陲小警，廟算已盡，俘囚僇辱相隨逐，而箝口束手莫敢論一戰之利者，其志昏於敵前，而氣餒於自強也。其攘臂切齒，主辱臣死而不悔者，雖蹈鋒鏑，不知亡國之不可存也。其日夜憂敵，覘強弱，論守戰，求一去害而並心於外患者，其猶見蚊睫而不睹泰山者也。夫治亂在一人，轉移在俄頃，古無必亡之國，國無不治之理。聖人得位，要荒以限之，朝貢以羈之，夷狄仰望，莫不惕栗，尚無所用戰，其術約也。五餌豢敝效於蒙古，和之上者也，幕南犁庭戰之威者也。若力不足和，而姑望罷兵，強敵壓境，乃後言戰，朝無正人，野多異議，弱而愈靡，適足自亡。故其咎不在夷狄，而其政不係和戰，是本論也。
御夷論（二）
夫道術立百代之要，機智用一時之利。君無苟且之政，臣有補苴之策。然則內政未舉，而議欲攘外者，其亦必有方乎？均之治末，莫若力戰。夫鋒刃相接，僵伏相踵，而計勝負者，戰之末也，有死無董鄭折而不撓，明敷天之大義，指匈奴期俱滅者，此能戰之選也。夷狄之入中國也，常遠其畏敗也。常切其所欲，在和者利彼之完師，幸我無備故也。其先致死與我爭利，其詞不絀者要和親之必成也。社稷之臣，懷忠貞之節，羞陪妾之名，因民所疾，金鼓而征之，敗不足畏，故無敗矣。何以信其然也？敵國之勢也，敵之兵必出於一道，我之地不盡於受敵，則出沒之情異，我便一也。彼遠而攻，士卒有數，我近而征，精銳相接，便二也。遠攻者士懷歸心，守者亦各為其家，則彼不致死，我能持久，便三也。戰則彼失其利，和則我受其敝。棄利而決死，童子不為也，我便四也。講好請盟，彼常挑釁，守死勿去，焉能責我。其將一舉而取我乎？則不至今日矣；如其不能，我便五也。兵以練而精，士以怒而勇，彼屢勝則驕，我屢敗則懼，刷恥振弱，我便六也。有戰而死，無和而生，則彼之意阻，我之情暴，便七也。明華夷之限，民知國仇，膠固而不解，彼雖得城邑，不能用守，便八也。連兵中國，絕互市之利，他邦解心，外生猜嫌，我便九也。乘九便之勢，加十全之算，內可以雪臣民之憤，外可以立旂常之業；上可以拯君父之厄，下可以垂永久之統。救患目前，徐圖其終，亦人臣立功之秋，壯士封侯之時也。然而強藩重鎮，變色而相戒；勇夫悍將，束甲而屏息者，不明於敵情，而猥曲於偷安也。向使帶甲之將，謀國之士，有分毫憂患救時之心，少留意於夷狄之事，知其示強為虛張之勢，議和為挑釁之本，攻其所短而奪其所挾，明目張膽而告以待戰，則宋襄明英身虜而復歸，國土覆滅且猶復立，何區區敗衄之患哉。今之論夷，不出二策：或以我為不能，或以彼非相吞。將優遊而俟之，隱忍而從之。曾不知不能之趨於亡，而相吞之不在用兵也。俄焉而覆之，城破君亡，而人臣不知有鋒刃之禍。其守疆土者，幸敵不至而以為無事，豈非古來之奇辱乎？夫義士含憤，則生心以求逞；愚民漸漬，則忘君而向外。誠欲棄其國，不可與危言也。然而鑒往古之失，立後世之法，萬一悔悟，而勢力已困者，猶莫若論戰以延旦夕之命而已。夫論戰而求勝，怯者撓其說，連兵而相持，小人促其敗。今言戰而不必戰，戰亦不必勝，此策士之說也。策士之效，得情故也。世有知敵之情，而不能知我之情；能為存國之謀，而不能以喻亡國之人。獨且奈之何哉。
議
常文節祠議
常氏在衡陽，始於明代。指揮使以軍功屯田立爵，不祧易代乃除百餘歲。而文節公父子以科第繼世，躋一品，著忠烈，被詔錫四品，世爵罔替，於是常氏復有爵。常祖文節別建廟立宗。既遵國典，專祠於城。父老議曰：禮尊得祖，卑父子君臣之義也。常氏世爵，兩代相蟬，為族光榮。以文節為別子，不足以彰尊祖光顯之美。蓋有祖有宗，祀之大經。士大夫既無宗，而有袷於高祖之文，明其可配祖也。文節宜配享始遷祖以明不祧。以闓運習禮，來問宜否。謹案：後世宗法廢而族姓愈繁，宗祠之立所以統族也。令甲有族長，非宗何統。故今家廟，皆題曰「宗祠」，異於祭五祭三之制，而有爵無爵無異。蓋一族之中，有一立爵者，則並其祖尊之矣。始遷者既無爵，而子孫數十百世皆奉為宗，不可以潛遠廢也。《周官》曰：「宗以族得。」民宗子無爵而世，則其祖無爵而亦世。古今時勢然也。禮時為大宗祠，制不可非。常氏之初，獨應周禮而亦偶相合，非從古異於今也。獨文節子孫不別立宗，而宗之人以其功，宗之。斯則今世所難遘，可以教孝勸忠，敬宗收族，既不戾立爵為祖之義，且以勸後之子孫，知所以顯揚先祖。故讚其議，而以文證成之云。
序
《論語訓》序
《論語》者，蓋六藝之菁華，百家之準的。其義多本於春秋，其言實通於上下。儒學既盛，傳注益繁，漢晉分其章，宋明衍其理。皇儒考其典，經歷廣遠，庶幾備矣。然以詞句易了，讀者忽之。兼經師質實，未達修辭，弟子庸下，罕知詰難。言皆如淺，則思不暇詳。嘗致推求，猶有十蔽。夫君禘大禮，而曰「吾不欲觀」。開國聖樂，而曰「武未盡善。」則其言悖。匹夫論帝王，而曰「吾無間然」己方在難，而曰「天生德」。又曰「文在茲」。又嘗欲使弟子南面，則其言誕。身有至德，而欲人好之如色，則其言褻。學而不厭，可謂云爾。又曰「學而不厭，何有於我」，則其言歧。吾不與祭，如不祭，則其言拙。雅言詩書，又曰「皆雅言也」，見齊衰者，又曰「見之」，則其言復。去喪則佩，玄冠不吊，似初未聞禮者，則其言固。請車為槨，既已不倫，許則徒行，又何其憊，若此之類，其言近陋。冠者五六，童子六七，同浴於沂，其言近戲。曾子全身，而曰「啟予手足，豈欲小子目驗乃後不誣」，若此之類，其言實愚。訓詁乖互，有傷宏旨，其餘疵罅，又益猥多，鮮克致疑，豈誠不惑，蓋務大遺小，好博不研，繆解相傳，問津無日。今之說者，又有二誤：以為聖師則忘其分位；身甘窮老則見等鄉儒。豈知聖師無專輒之言，問答必經綸之語。闓運幼攻帖括，少習詞章，頗聞通塞之由，粗知能所之用。既命學徒采輯古今所傳，以廣集解，又下己意通其所蔽，命曰《論語訓》。在成都手自鈔撰，以贈女蒨。既至泲南，不復省憶。聊乘暇日，重定一編二十篇。詞例略殊，蓋分內外。今此單行，亦厘為二卷，譬猶去蟬葉之翳，將見泰山，塞蟻孔之流，能障巨瀆。其有攝齊抗請，奪席高談，擁篲清塵，望之久矣。
《莊子注》序
敘曰：莊子之書，古今以為道家之言。雜篇、天下篇，敘論諸家，別於關尹老聃，而自為道術，非欲繼乎老也。寓言者，周之自敘也。其所稱孔子、老子、曾子、楊子，又多稱顏回。其篇首言《春秋》，經世則學孔子受春秋，具有淵原。或曰：莊子受學於田子，方子。方為子夏之門人，要其學過子夏並顏子矣。孔子問禮於老子，老之書先道後禮，而老為道宗。孔定六藝，儒者習焉。推孔為儒宗，孟荀傳儒。莊子同時，未數數然也。禮之敝於周末甚矣，諸侯去其真，存其文。故孔子復定禮經，而老子則推其原，皆知其將亡云，禮果大亡於秦。而漢興，佐命將相及孝文景皆用老。治老子之書五千言。孔子之書傳者，《孝經》、《論語》皆空言。自是徒眾益務於論道矣。道與儒為二，而空虛衝靜專道之名幾二千年，其儒者號為迂緩繁重，多拘而少成，抱缺守殘，惟名物象數之是求，與《莊子》絕殊。故強附莊子道家而以訓故先師為儒林，終漢世儒學大明矣夫。人心無所役，則不能發其材智以自表於世。故晉尚玄虛，老莊又興。五胡為亂，南北剖判。南近道，北近儒。及其合於唐，而前代師說舛互儒者，方樂討其籍，則儒學又起。其間頗演西域浮屠之說。以莊子文之恣肆洸漾，作諸經論，莊佛為一而老專丹訣，然俱與儒別也。及回紇契丹之亂，浸淫綿至五代。儒生死亡，師法久微。趙氏承波，上下懵然。華山道人蘬然老師，而文人又習讀梁唐佛經，心醉其言，以為聖人皆宜有秘道心傳，不但推制度儀文訓詁淺近之云恥。孔子之精，曾不及釋伽牟尼，則性理興焉。號為道學，名老而實儒，口孔而心佛。又為區別於有無之間，曰：「有者，聖也。無者，妄也。」又曰：「無極者，道之本也。無而有者，儒也。無而無者，釋也。」又或竊見耶蘇之書，而作《太和篇又說》。曰：「父、母、君，皆吾胞與也。吾之父，天也。」自是以來，儒生與僧道同，而先聖人之書，皆汩沒而亂真。政自政而學自學，學皆不可以行，而道術絕矣。余嘗略聞師友之言，間見二氏之書。知佛經附會之由，道學紕繆之原，知論道之不可以為治，而知道之不足以為聖也。於《周官》見周公之行事，於《春秋》見孔子之行事，於《僧律》見釋伽之行事，於《齊物論》見莊子之行事。尚無尚有，皆無所行之。故凡聖人之行取為愚賤正性命而已。若性與天道，不可得聞。莊子之合孔老，道同也。趙宋之合孔佛，論近也。以莊合老，漢略之誤也。以莊合佛，晉唐之過也。以佛誣孔，宋明之蔽也。以佛誣佛，文士之妄也。故必先明佛之不言性，而性理始絀矣。先明聖之不傳道，而道統自廢矣。先明莊子之不外死生，而佛經乃幻矣。佛經幻性理，絀老莊，判孔老，同孔老。同則為聖，莊老混則為衰。是學者所當察也。注莊子者，隨唐所列，三十有一家。鄭樵增十八家。今《四庫》著錄古注，僅郭象一家。釋文引文句，崔撰最善。余考崔本，注《內篇》七篇，《外雜篇》各一篇，以為之敘。凡注及略說，將三萬言。大抵推明論道之所為。以明古聖之不空言。空言自老子始，孔子學於老子。諸子各從而效之，惟莊子通焉。由其空言，知其實用。而儒家之流，誠不宜以佛經剿襲之。文談心性，以尊聖人。使堯孔與達摩同功也。
《墨子校注》序
墨子者，魯人。當春申取魯時，其徒多在。故或從其後言之，以為楚人。鄒陽司馬遷以為與孔子同時者，以孟子書推之也。今考所言，皆分爭已成之形，宜與莊孟同為七十子之門人。故別錄據與子夏弟子問答之言，以定其時。公輸般當季康子時，墨子與議攻守，則後孔子未能六十年。先於莊孟，亦不過四五十年。其時魯宋皆尊孔子，墨獨自為學。魯鄙人漸楚越之風，遠無師承，故然。莊子亟稱墨子，以為才士好人。孟子乃詆為禽獸邪說。然自周迄唐，以配孔子，立其學為專家。趙宋至今，孟子書盛行，而墨子書微隨。唐所傳十五卷之本，及宋樂台注三卷本，皆不可見。畢沅雲有明刻本，蓋子彙之編也。沅所鈔云出道藏，闕宋諱字，知為宋本。今亦未校道藏原鈔，但以畢刻為據。沅又令盧文召等注之，而自署其名。所注淺率陋略，見一近似古字，輒引字書以為新奇。疑其技妾所為，尚不得比章句小生。今坊市唯有此本，余求之十年乃得之。忠州李士棻暇為解釋，題之眉端。《經說》四篇，舛錯尤多。未悉條理，並書失之。又令從子韺鈔《親士》至《節用》，未竟復棄去。頗聞同時注《墨子》者數家，而吾友曹耀湘尤神解深通，及殷家雋等並言《經說》中有光重諸法，悉泰西術所本。以為《巨子》者，《矩子》十字架也。所謂南方之墨，由南洋而通諸島，為製器之先師。顧竟未見諸家成書，近有刊者，亦未通行。自惟數藝之學，概乎無聞於墨書，精者不能發明。其餘儒者之常談，兵家之芻狗，無取推說，以為贅疣。不屑屑措意久矣。然諸子可觀者少，既注《莊》，校《孫》，錄《管》，存《荀》，評《韓》《呂》，別《淮南》，黜偽《列》，鈔《龍子》，復略正《老子》句讀，皆有家本，獨闕墨書，觀覽不足。比旅天津，長夏無營，遂錄清本，取充日課。餘二篇未訖者，到吳補成之。凡按文可知，及微眇不能解者，壹無所注。注其文理曲折，宜增損者。又引說附經，厘別標題，差有可尋。其文繁覆，蓋當時講師之體。今西域西洋所傳經論，重累似之。其有一事三篇，文義悉同者。所謂墨分為三，三家各記之。但錄一正文，附著其同，以清觀覽。其傳鈔誤字，的然可知者，輒自改定。起《親士》至《公輸》，為上下二篇。墨子之所以賢者，以其居亂世，君務於戰，士甘於死，生人之理絕而天地腥。聞儒者自高其道，非聘不往。時君將相因而貧賤之，槁死陋巷，號為寒士。莊惠之徒，曳尾泥中，遊羿彀以不死為幸。海內死鬥，伏屍動百萬，皆熟視若無睹，以為蝸角之戰爭耳。墨子仁人，愀然憂之，獨以身橫，幹焉起阡陌編氓之中，排閶闔，捋虎鬚，蒙詬辱，而不肯止。食三升之粟，行百舍之路。一無所求，而忘身徇人。其行任俠，其心天地也。遭時強橫，諸凶竊位，怙其勢力富厚，僥一朝之幸，逞志縱欲，曾無采聽視，匹夫所陳先王之言，若蚊虻雀之過乎前。其計畫利害，不足回已成之勢。聲悲氣澌，無肯聽之故。墨子身窮死而其道不行，猶未若莊孟之顯榮也。孔子見庸主昏相，皆接以溫良恭儉讓，猶不免陳蔡之圍，伐檀之驅。假令當墨子時，豪猾王公咄嗟而叱去之，曾不得一升陛，又焉能為之執鞭哉。墨子既已窮死，兵亂未已，困敗者稍悔悟，然後其心襮白，知其無幾希自為之心。其悲痛惻怛，發於至誠，雖甚無道，皆欲保持而安養之。其所言有利無害，坦然易知。於是求其書，尊其徒，思其人，立其學，以為士不必皆求富貴者也，有仗義懷仁，出身謀人家國者。王公始屈節以禮士，引羈旅以謀國政，處士尊由此起。而無事坐食之謗，莫能中傷疏間之。十世之後，九州之外，釋迦、耶蘇皆無位而奉為聖師，本墨家也。語曰：「隱居以求，其志行義，以達其道。」翟可謂求而達者與。孟子徒恨其非儒，摭其偏言以為無父，非雅士之談也。然墨子尤工製器，西海傳其學，去其《節用》、《明鬼》不便己者。其道乃更東行於中國，而其始原於戰勝，因合墨家於兵家。墨子本欲止兵，不能則治守。反更言兵，慘刻煩擾，盡反其所學。敵未至而先自亂，非能守者。徒恃利器以自衛，亦有類乎近日恃炮之為。此則流失之敝。迂生之謬言莊子，所謂無聖人之學者夫。故別為附篇以備。《城門》以下係之，明其本旨不言兵也。班固論墨家原出於清廟之守，其說無據。依抱樸書傳有墨子符，斯又《明鬼》之驗，近於巫氏。夏殷所傳，古之學耶。同治以來，西學盛行，徒襲墨之粗跡，不自知其出於墨。乃敢以非先王則孟子之言距墨者，又未嘗非先見也。
《老子注》序
班固曰：「道家者流，其原出於史官，其傳書莫著於老子。」觀其詞意，務欲勝民久國，治人用道，故尚清靜，持三寶。名為無為，而無不為。非世所云「出世之真人」也。聖人不患無位，德充而應帝王。初無汲汲於世之心，老子何其勤勤憂世之深乎？蓋職在佐治，雖有庸主，猶欲其善窄鄭非若孔子但論道以待沽，見不行則接淅也。莊子論列諸家，歎聃博大而其書則從容紆徐，不與老子同憂。自漢以來，並稱老莊，謬矣。然而聖不世出，世必有主。主者率中人，上下無知聖之材，則多用老子言，取其卑之無高論。或又不足知老子，則流為申韓。要之皆當位行政，不暇迂闊，往往厭儒生。而儒生見其務行趣時，非薄禮法，指其徒為名法家。又震於聃名，傳其不死，則比之黃帝，以為神仙家。自三代以後，在位者用道，無位者貴儒。在位者不著書，故儒者言益繁。輒曰：「老子無禮，人也不可以治。」或曰：「世外玄虛，足以養生。」嗟夫！豎儒尚自不知，孔子何由知老子哉。雖讀其書，莫有知其意之悲也。彼且不得已而論用兵，豈敢棄禮乎？余少覽其略，頗疑其淺近。近為女紈篆書一通，於句讀稍有更定，復用乾道本校姚鼐本。鼐所異者，初不言所據，依間亦同之，不復考校，異於儒者之齗齗也。得老子之意，以救末世之亂。然後知孔子之棲棲，其有感而然然，而為世役矣。
題《鶡冠子》
《漢書·藝文志》：《鶡冠子》一篇，在道家。又《龐煊》二篇，在縱橫家。《隋志》則道家有《鶡冠子》三卷，無《龐煊》書矣。韓退之所見《鶡冠子》十六篇，而陸農師注本十九篇。今通行陸注本也。注多玄語雋詞，而訓釋皆望文生意，於本書無益。鶡冠子，楚人。《漢志》注云耳。其書頗見燕趙，有卓襄王武靈王兩君，相距八十一年。或遂改武靈所問為龐煥龐煊者。悼襄二年，將破燕軍，殺劇辛者也。司馬貞以為即馮煊。高士傳則言馮煊師事鶡冠子，後顯於趙。鶡冠子懼其薦己，乃與煊絕。則鶡冠之徒，無龐煊。要之煊自在趙，師自在抄鄭凡龐子言，皆宜入煊書，隨以前誤合之與。不然，何篇卷適相合也？其書言四稽五至，欲人主之知人。退之乃歎其不得用。即用，亦不得用其稽至也。其言王鐵夜行，鉦麵皆使前後相照。又用招搖急繕及狎鷗事，明非周人之書。而天蒼地膊，梁人引之，故錄存古書云。
《代豐春秋例表》序
記曰：屬辭比事，《春秋》教也。《春秋》之失，亂其治民也。屬辭比事而不亂，則深於《春秋》。大哉，聖人之作乎。五經皆以致治，《春秋》獨以撥亂。故三王沒而仲尼窮，五經變而《春秋》作。憲章文武，祖述堯舜，唯其辭而已。是以上律天時，下襲水土。水土以纘禹功，故有外內之詞。天時以奉明威，於是有時月日之科。進退褒貶，生死存亡，專在三科。治之自遊，夏不能讚一詞。而子路顏淵，困於麇角，莫知微言所傳竹帛之所自來。故曰：天之將喪斯文也，天之未喪斯文也。司馬子曰：《春秋》文成數萬，其指數千。萬物之聚散，皆在《春秋》。前有讒而弗見，後有賊而不知。故有國者，不可以不知《春秋》。守經事而不知其宜，遭變事而不知其權，為人臣者，不可以不知《春秋》。《春秋》，禮義之宗也。為人君父，而不通於《春秋》之義者，必蒙首惡之名。為人臣子，而不通《春秋》之義者，必陷篡弑之誅，死罪之名。其實皆以為善，為之不知其義，則被之空言，而不敢辭故。《春秋》者，禮也。禮者，例也。其事則齊桓晉文，其詞則孔子有焉矣。一予一奪，不出一字；一美一惡，不嫌同詞。非夫聰明睿智，從心而不逾矩者，其孰能當之而不亂乎？且天不言而四時行，百物生。《春秋》不事而人事洽，王道備。自後傳者，觀聽不決，守文失據，顧此遺彼，亡而為有，有而為亡，故昔聞之何休，猶若有疑而鮮通，乃大括諸例，總為斯表。誦其所聞，俾君子自習焉。《易》曰：「正其本，萬事理。」失之毫厘，差以千里。故學者不可不審也。三王之治天下也，皆先道而後禮，有簡而文也，淡而不厭也。如此，則可以放乎四海矣。
《六書討原》序
《易傳》曰：「上古結繩而治，後世聖人易之以書契。」然則六書本於一畫一繩，而具眾形。自六代彌文，二篆更孳，點畫曳引，務趨平正。六書之分，僅存其說。劉班述之於前，許鄭區之於後。而總錄萬字，獨存許書。唐宋迭傳，義例可睹。聖清文治，許學大興。家有其書，人通其說解。或奉之為科律，或小補其罅漏。余自弱冠始比學僮，諷誦九千，察其恉誼。乃知承學之士，未達六書以事意為字形，誤轉注為虛用，且許雖博訪，未求理董。至其釋帝從刺，畏鬼如虎，顯違經訓，殆等俳諧。馬頭四羊，猶愈於此。同縣郭生，少承家學，妙悟冥叩，不肯雷同。證以金石之遺，知其傳寫之謬，且尋義訓，猶有望文。覃思十年，始通本始。立部首三十有八，皆一畫所化成。自此孳益為五百六十二部，製字之原，庶乎昭矣。又就其形事，推其意用，知一畫之作，已備六書。散為萬殊，彌於六合。文字之賅通廣博，故雨粟之應不虛。蓋近世通儒，發斯耑緒專研之效，乃在斯人。楊雄奇字，曾何足數。汲郡古文，信非難識。冀以傳諸好事，附彼雅經。雖曰違眾，吾從其說。命曰《六書討原》云爾。
《王兵備詩》序
君臣朋友之交，莫篤於憂患。若其艱危，煦濡相從顛連，無足貴也。困而得蘇，窮而有歸，去荼而茹飴，斯可感念矣。方昔咸豐己庚之時，天下洶洶，無百里坦途。群帥披猖，而曾太傅尤無所投足。余閑關往建昌視之，率從橫屍衣裙上過車。曾率羸軍饑卒居城旁，寒月漠漠，如塞外沙霜。慰問客軍之窮，則為余具述地主齮齕，州縣承風，莫肯供支。而曰此間縣令實能違眾，而盡禮以長官事我，則臨桂王君霞軒也。其時二李兄弟李次青許仙屏俱在幕府，又交口譽之，且稱為文人。明日余詣焉，果倜儻雋爽，通達吏兵，且過於所聞。因請其新詩，定交而別。自是書問酬贈，歲數四。及曾軍定江南，余隱衡陽，君早以才擢典大郡管糧儲。前之憂患人盡安樂矣。然君自用文學才敏，漸通顯，俗吏不能喜，又疏略揮霍，不營生產，及憂歸貧不能，遂退服闋赴補。要人以夙恩望君，奢君裁餉，書畫又非珍異，以此隨例補安肅巡道。邊遠老病，未幾而卒。方入都時道長沙，猶步過敝廬，談往事，忽忽不歡。及別，遂不復通書問。時曾太傅已前薨，余山居圮於水，復出遊蜀，益不得意，每念建昌之遊麻姑山。翠城鐙幕柝詩酒往來，尤可念也。曾李為中興元功，當未柄用一尉得而侮之。君始仕瘠苦小縣，猶引大義敬禮客將，及其賓從，悉索敝賦，豈以要利，誠超識夷曠，有物外之韻爾。其時知府何君蓮舫亦饒才藻，下筆萬言，與君相得，同作《除夕十六章》，太傅和之，盛傳於時。何君疏放，自喜為沈巡撫劾罷，販鹽至大富，其才氣不羈，詩不持格律，仙屏與鄧彌之友善，專學杜子美。太傅喜效韓退之，間衍溢為黃魯直。而君詩從容衝澹，純於唐中葉之音。由今思之，雖居京師，盛致才彥，求如建昌寂寞愁苦中暇相唱酬，豈可得哉！余老矣，不復為文，去年徇諸提督，請作一文，索千金，長沙大怪。而君弟實鄉同年，請序君集，是不可辭。今年君之子復以書來君之詩，讀者自見之，無俟余言，輒書其所不可忘者，亦當世所不知之事，為詩家增聲價也。甲午立秋日。
《八代文粹》序
昔良史總略群書，本於六藝，豈獨折衷於聖典，蓋亦探究其淵原。書契之興，肇於羲畫；文聲之比，成於詩樂。同天則《尚書》《春秋》，治人則威儀經曲，文之盛也。斯人之所以參天地乎？夫方有殊音，故文不同體；音有楚夏，則方有古今。孔子讚《易》曰：「修辭聘記。」論詞曰：「足達。」又曰：「辭足以達，義之至也。」然則不修者不足以達，達而不已者，又修之不誠也。玄聖既沒，文不在人。散之群賢，乃成一代。是以古之文則聖聖同揆，後之人則世世殊風。自漢迄今，體惟三變。三體始末，改玉必殊。建武非文景之風，鸞末異衍初之格。何以漢久而後變，梁禪而已殊，將非朝野之統，同有類鄉都之響應乎？越巂至夔巫，百舍而同於蜀語。宜章隔樂昌，一領而動資譯。象文之判代，亦猶是矣。夫詞不追古，則意必循今。率意以言，違經益遠。是以陳周既合，政術彌乖。文飾者胥尚虛浮，馳騁者奮其私智。故知文隨德異，寧獨聲與政通。欲驗流風，尤資總集。但蕭樓略選，僅存梗概。梅紀旁搜，未區門目。自余撏摭，莫識津涯。蔽所稀聞，咻於眾抄鄭中興先後，經術方昌。不煩木鐸，克傳天口。余以寸莛之質，驂靳九州，博訪通人，周谘同志，嘗願勒成一部，庶以羽翼六經。近入華陽，甫加鈔撮，既求珠於溟渤，實歎材於鄧林。富順簡君及吾陳子，廣甄往籍，精論流別，類分仍夫蕭選，正副略仿李鈔，要以截斷眾流，歸之淳疋，使詞無鄙倍，學有本根。高陳皇古之訏謨，下亦牌官之談，中俾夫橫議不犯清塵。庶作者有達義之能，學者識立誠之效。猶恐論乖丹素，目炫玄黃。或習傖荒，不分疋鄭，將謂文已末矣，何古之為輒。為述其本由，使必應於經義。方今九流已判，四海來同，揭日月以昭今，入宮牆而見美。共學適道，既洗於昏蒙；博文約禮，詎窮於鑽仰也。
《巫山天岫峰詩》序
名山洞壑，皆地穴潛通。余所經遊，唯歷城龍洞出於山半。辛巳仲冬，歸至青石洞，從上遊望巫山，見一孔在千仞之上，曲屈逗漏，背復見天。登眺絕跡，竟莫測其體狀。然從下望穿處前後相對，嶇嶔參差，如云壓花葉，光影斜距，知非石體穿也。凡山石內秀，嵌孔玲瓏，而峽內諸山，千重純石，峭峻嵬嶮，下臨江湍，既阻登探，莫窮其變。至於蔽曦虧月，素瀑哀猿未足云奇，虛勞昔讚。前余過瞻，謂其無異凡山。暨泊南浦，乃夢神巘，翠峭空靈，岫壑萬態。既覺喟然。豈帝姬之示悟歟？又考宋玉賦，知高唐齊地，神女忠規，乃作山祠銘，陳先楚開國主山氏巫之義，雲雨朝暮，謬解克正焉。夔守巫長為刻石新廟，再過尋訪，始得青石洞。舊祠所在，十二連峰果異群。又賦詩一篇，以告津途。今此眺矚，彌睹瑰瑋。所謂徑路絕風雲，通三峽，萬山皆成雲氣，固非一丘一壑，流連賞心者矣。巫山所在，距縣治遼遠，遊宦過者，莫知尋訪。既至阻絕，又懼風波，自古詩詞，徒誇高險。靈山隱跡，不亦宜乎？余楚人也，國君麋熊，親為文師；先正屈原，自夔遷湘，開今湘蜀舟行之路。江湖阻深，芳菲靈異，遺言撝義，具在楚詞。津途四宿，頗又彌習冥搜仙契，事豈偶然。夫帝女主山，大邦之望，今古瞻禮，不異崇隆，既不聞瀆詞受譴，豈遂示靈於一頌。然山川出雲，實通志氣，惟申及甫，且荷降神，眇焉一塵，詎忘稟潤。輒述所經見，兼製具山名曰「天岫峰」，以待遊覽者改舊峰之名云。
《秋醒詞》序
戊午中秋既望之次夕，余以微倦，假寐以休。裹衿無溫，憬焉而寤。方醒之際，意謂初夜，傾聽已久，乃絕聲聞。攬衣出房，星漢照我，北斗搖搖。庭院垂光，芳桂一株，自然勝露。秋竹數莖，依其向月。青扉半開，知薄寒之已入。蜃牆如練，映苔地以逾陰。象床低彩鳳之帷，金釭續盤龍之焰。羅幬輕颺，而已驚蚊宿。瑣窗無聽，而坐聞蟲語。湛湛之露，隔鴛瓦而猶涼。淅淅之風，送雞聲而俱遠。遼落一身，徬徨三歎。豈象網三求之後，將鈞天七日之終。憮然自失，旋云有得矣。嗟乎，鏡非辭照，真性在不照之間。川無舍流，靜因有不流之體。然則屢照足以疲鏡，長流足以損川。推移之時，微乎其難測也。且齊有穿石之水，吳有風磨之銅。油不漏而炷焦，毫不墜而穎禿，積漸之勢也。筍一旬而成竹，松百年而參天，遲速之效也。人或以百季為促，而不知積損之已久。或以耄期為壽，而不悟佚我之無多。是猶夏蟲之疑冰，冬鶡之忌雪矣。一年已來，偶有斯覺。未覺之頃，相習為安。況同景異情，覺而仍夢。庸得不即機自警，依影冥心者哉。於斯時也，從靜得感，從感生空。意御列風之是非，{宀桀}軒雲而升降，接盧敖之汗漫，入李叟之有無。猶陳思之登魚山，茂陵之歎蔽屣也。俄而侍娃旋起，閨人已覺。一庭之內，群籟漸生。似華胥之頓還，若化城之忽返。是知安閨房者，苦人之擾天。棲空山者，必靜而慕動。神仙縱可以學至，儻非智慧之士所得而息機焉。居塵途而談元寞，在金門而希隱遁，懸車之願徒設，拂衣之效無聞。與夫北山軒眉，終南捷仕，牛巢論禪代之事，武陵知漢晉之遷，亦有欣哀，未容相笑也。若出而思隱，將隱而思出乎。子思所以有素行之箴，許由所以有一瓢之累也。但幸契遐心，堪袪勞慮，信有為之如六，悟還真之用九。蓋夢在百年之中，而愁居七情之外。由是澄心眇言，然脂和墨，聊賦其意，命曰《秋醒詞》。浣筆冰盂，叩聲霜磬。飛螢入戶，引幽想以俱明。早雁拂河，聞秋吟而不去。人間風月之賞，別有會心。道場人天之音，切於常聽也。
《穀梁申義》序
記曰：屬詞比事，《春秋》教也。《春秋》之失，亂。莊生有言：《春秋》經世，先王之志。聖人論而不辨。自魯哀以來，微言絕矣。五家為師，三傳遂昌。先漢以《公羊》為正，副以《穀梁》，參以《左氏》。自晉至今，《左傳》盛矣。鄭康成名世大儒，其釋記文尚誤，以《左傳》為《春秋》，況杜預之徒乎？言《穀梁》者，唯麋範傳於博士，及唐唯用范氏。今頒學宮，範為先師。晉代不以專門說經，號為通取。故范氏注《穀梁》而有毀傳之詞。夫傳述聖言，不能無瑕。然穀梁子私淑仲尼，親研異同，指事立教，必有宏旨。受經授義，義同君親。入室操戈，昔人所傷。說傳疑傳，後生何述。徒令蔑師法，侮聖言，因緣抵隙，六經皆訛，自趙宋及前明，流禍烈矣。余推測經文本傳《公羊》，泛覽二傳，各得其趣。《左氏》專於史，離經別行，其體即司馬本紀之準也。聞駁意殊，不關《春秋》。其有得失，比之遷固，乃三史之學，非六經之誼。已別條辨箸於當篇。至於《穀梁》，依經樹義，其有離合，難審其由。後人見《公》《穀》之異同，疑二傳之所受。樂左氏之事，實曲《春秋》以從之。故有赴告則書，陋同朝報，月日無意，隨其刀筆。或又悉廢三傳，妄作褒譏，亂其詞，亂其事，而《春秋》亡矣。今唯明《公羊》不足袪惑，輒以淺學，更申《穀梁》，務推其立說之原，期於不亂而止。諸例增減，舊注已詳。茲但約舉，巨疑不全，載經傳以《穀梁》。儒者之論，可為世範。故以授大女，使它日傳之爾。同治八年秋七月乙未序。
《衡陽縣志》序
昔在漢世，承周文治郡國，圖籍畢上大史。於是改國史之例，為郡縣之書。科條粲然，各有記述。政事則列在計簿，山川則為圖經。士女傳讚之文，風俗歲時之編，其傳在今，荊楚為備。衡陽當離明正方，居零桂之交。百里之內，建二大郡，三縣一國，先賢寶書，彪炳乎前載已。趙宋之季，地志繁興。總合諸條，勒為一書。逮於明代，始著令典。縣各有志，府省統之。上於戶部，藏於殿閣。於時列城紛然有作，而衡陽以倚郭之縣，托尊於府，三百年中不別撰。集其著錄於四庫者，有楊珮伍讓之書。爰暨國朝，乃勒專編。而前志放佚厓略存而已。二百餘祀，五甄其籍。同治初，院司有通志之編，下檄府縣，采取新窄鄭縣令承牒十數，經歷十年，事繁費重，靡得而舉。故中憲大夫常豫候選府，同知程學伊偕縣人士，始分采錄。又三年，玉麟從江南罷兵還鄉，乃割在軍私費之餘，給筆劄，授館食，實賴同志左右讚襄。閱月卅有六，條理備集。餘惟唐虞三代，地志之書，掌之朝廷。故伯禹作《貢紀》，山水物產，周公職方，增以穀畜男女之數。自是以後，人士為光計吏不充庭，太史不采風。則州縣之利病，專賴圖志。雖代鮮作者，書無輕重，餼羊之供，孔子惜焉。故探纂前錄，綴緝所聞，為《衡陽縣志》十一篇。起漢高帝五年，至於今皇帝十有一年。其敘曰：荊有衡陽，南交大名。漢立二縣，於酃於承。於武為國，大啟三城。吳建二郡，夾湘西東。衡陽號郡，始縣於唐，桓桓兩使，作鎮是疆。元立二司，行院實臨，晚析新城，省並於明。聖清圖治，清泉得酃。參副分道，兵備整經。一將副鎮，太守同城。二縣倚郭，我治二鄉。全有承武，連邵維屏（述疆城第一）。惟行人五書。周知天下，浮文空言，無益治譜。往事已隊，猶可采睹。三世聞見，略存其緒（述事紀第二）。賦役之徵，隨時異同。報銷之文，一吏經承。明明煌煌，詔戒浮加。民疑官吏，官吏谘嗟。前代之法，是曰轢芻。略采近例，以待訪求（述賦役第三）。倚郭之縣，訴其酒漿。亦賴長吏，是紀是綱。城郭塗巷，翼翼將將。乾隆分治，創立壇場（述建置第四）。重安孝長，衡陽才簿，有宋崇學。儒師石鼓，侯國之建。作屏承武，元分兵屯，明有汛所。文武之材，芳聲載路（述官師表傳）。頃王支子，三世雲衰，叔承兄子。望建義旗，光武繼絕。永順遷西，重安無述，國故不墮（述鍾武侯世家）。邁論馬槊，頗亦豪情。晚貪任使，反覆自驚。竊封重安，實愧難兄。廁彼圭組，以戒簪纓（述劉邁列傳）。巫子拍張，烏豆為瑞。兩君既殂，三公坐致。婁典名郡，亦曰能吏。反復好亂，終隕其祀（述王敬則列傳）。劉胡健兒，孝祖以亡，愐亦名將，幾困義陽。矯矯烈侯，東西鷹揚。遂佐湘東，食於帝邦（述段佛榮列傳）。柳侯執喪，聞詔不起，雖有金革，隆禮由禮。三台之褥，光其踐履。終始襄漢，令望逾美（述柳慶遠列傳）。忠壯父子，自奮兜鍪，道忌世將，或封或囚。陣不擇帥，邊略未周。饗當末運，猶稱嗣侯（述程靈洗世家）。華侯據湘，亦感舊君。慮惑外叛，沌口覆軍。南國之饒，營殖是勤。杉舟泛泛，卒為旅臣（述華皎列傳）。燕棣遷遼，賢火南食采。三世托號，猶愈吉桂（述衡陽王世家）。凡封國八，衡陽復關。三縣為雄，重安倚岩。烝陽帶烝，婉婉賢長。佩綬初纕，名德既顯，縣牒實光（述舒燮郭訥列傳）。周令臨蒸，特以材武。揚兵長沙，亦各為主。沌口連瑣，獨膏琳斧。光贈貂蟬，世胙茅土（述周鐵虎列傳）。傷哉貧乎，士安其命。誰謂卑官，妨我高詠。不義而貴，豈汙余聽。簿尉有人，湘承如鏡（述羅隱列傳）。信臣播遷，假祿湘東。歸登上第，踐歷台中。頗慚昭諫，七姓取容。何不少留，歌我楚風（述李濤列傳）。佐才優優，學館臨流。淵道明惠，枹鼓是遒。胄也厄賢，趙魏弗由。豐城附黨，身黜名留（述三王李修定民時升洤己列傳）。胡居南嶽，講論娓娓。托孔砭趙，無忘國恥。主簿負極，庶聞科旨。克昌家孝，終取金紫（述楊大異列傳）。中之遇鹵，未戰先奔。桓桓一尉，屹屹孤屯。沉舟湘浦，鳴鼓州門。揚我國威，張吾楚軍（述穆演祖列傳）。鏜不負丞，名顯國史。記載闕如，姓名弗紀。表其威惠，以勸循美（述周鏜列傳）。明令惟五，宜山傳譜。民行鏡中，吏不敢語。嶽靖及襄，先後相望。綿祀三百，作配周張（述二周林張列傳）。教諭重蒞，儒冠易豸。滇南之傑，揮金餔士。塘稅之饒，魚蓮十里。豈曰利祿，眾驚豪侈（述周士昌聶遜列傳）。廉吏之性，克己自好。清矣田生，厲此孤操。冰雪其心，塵土其貌。何彼達官，佻佻周道（述田興吳列傳）。名宦之祠，巧宦入之。嗟谘博也，黜固其宜。前志囁珣，今乃直詞。敢告大府，以作來規（述余天溥列傳）。剝復之交，民困斯賓。不有賢令，豈究皇仁。王姚下車，作我慈君。康熙之治，樂利和親（述王姚列傳）。羅隱不作，歌音寂寥。丞哉丞哉，逸響逾高。羅值末世，石逢盛朝。山水隱秀，流風可招（述石文成列傳）。陶令雅人，彈琴捆闥。雖有吏材，曾不察察。良時勝遊，今難再逢。彼其之子，衣服從容（述陶易列傳）。衡陽之獄，天下悚聽。李澎持之，孔六離之。非我大聖，亂靡有定。直臣氣申，以勸從政（述謝仲釭列傳）。平輿請雨，澺川永頌。申郭及王，昭假神洞。琴山雅歌，壽泉高{工羽}。芾棠猶陰，山芩不貢（述申範列傳），張鉦陳鞭，奸猾閉門。豈不健決，政餘於文。壽也改弦，知本在民。並作鸞鳳，翔采湘瀕（述張陳雙列傳）。墾田之利，恒不敵害。貪人矯誣，民卒顛沛。明明高君，反以取媚。李雖用猛，今有遺愛（述高李列傳）。周守柔惠，如春煦植。端甫好暇，籩豆秩秩。如逢昌時，庶幾民則。晚不苟利，風清南服（述周林列傳）。仕非為貧，曷為卑官。吉吳疏放，高風邈焉。優哉遊哉，聊以賦閑。傲彼俗吏，狂簡斐然（述吉吳列傳）。（凡縣官廿二傳，為官師第五）。惟禮作維，安上治民。劉始秩祀，齊克興文。上化既敷，下俗乃純。庠序濟濟，俎豆莘莘。亦越於今，弦歌有聞。豈伊不虔，復禮歸仁（述禮典六）。劉專蜀翰，鄭啟周圖。明記禮記，李擅二涵鄭國史甄美，王作大儒。常亦宣付，方策不渝。思補先傳，並暨彤姝。子初蜚文，貞吉志君。晚投岷嶓，抗志浮雲。籍也勸進，有愧彬彬。景賢遠矣，亦曰達人（述劉巴區祉）。鄭李相望，名世之期。俱開講舍，蔚為儒師。承湘不淄，石鼓漣漪。弦歌洋洋，雅尚可追（述鄭黃黃李胡廖）。叔章強吏，晚任危疆。下車虎穴，傳飲熊湘。溪蠻感義，郡士同亡。遺思潭永，留後溫杭（述李芾）。國步多屯，必有英材。趙以靜鎮，王以勇能。崎嶇冠中，兵不為災。苟福里社，何心雲台（述趙鎮王汝榮）。王稱高族，四伯齊名。謝寬同時，接武冬卿。清華可望，闃寂誰賡。豹論世祿，曠想冥冥（述王詔謝宇）。儒貴多通，諸子閎貫。經史致用，理不空衍。杜始立學，青衿授粲。伍設二壘，船山韅靽（述王鑾歐從龍伍定相）。行人世德，桂林三馥。密齋繩之，家門愈睦。庸行難稱，佳文競錄。陳生五旌，疇追芳躅（述廖珊陳文謨）。清軍述訓，朱壽如充。孝卿高舉，豈直不容。英嘲二謝，嶽嶽蟠胸。猶當請劍，親排九重（述甯欽王昊謝恩）。嶽亭雅尚，清風遠暢。釋褐簪花，拖紳受杖。引體昌言，豈云小諒。晚節優遊，有情有望（述劉黻）。寧祝堤海，衣食二越，炳爚撫蠻，解綬全潔。僉事和易，大藤剗猾。叔虛傳經，明義昭揭（述甯元伯）。祝完二歐，元伯孫咸。少卿儒生，功擬陽明。平盜山海，復聞誦聲。僉事主講，書堂肅清。龍雁荒矣，徘徊景行（述劉穩易泉）。參政三黜，副使雙旌。一行一尼，有功有名。趙既蛇變，陳復鳳鳴。振衣濁世，寧汙我情（述祝詠李珊）。伍讓陳聖，典趙良相。白野劾拱，不名張黨。鹿門稱之，泉渠演漾。澤流嘉湖，百年封壤。喬不虛美，馨香瀣沆（述
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>