<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六">
<meta name="description" content="又名《晦庵先生朱文公文集》。诗文别集。宋朱熹著。《直斋书录解题》著录《晦庵集》一百卷,《紫阳年谱》三卷。《文献通考》卷二四○著录同。宋理宗淳祐五年(1245),王遂搜辑遗文为续集,刊而序之,然序中未言卷数。宋度宗咸淳元年(1265)黄镛《晦庵别集序》云:建通守余师鲁“搜访先生遗文,又得十卷,以为别集”。建宁府建安书院咸淳元年刻《晦庵先生朱文公文集》一百卷,《目录》二卷,《续集》十一卷,《别集》十卷。此本今存有宋刻、元明递修本,藏北京图书馆等处。又有明嘉靖潘璜等刻本,今存。《四库全书》以康熙年间臧眉锡、蔡方">
<title>晦庵集_朱熹_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">晦庵集</span> <br/>
          作者： <span class="inputVal" id="bkauthor">朱熹</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]1807308</span> <br/>
          说明： <span class="inputVal" id="bkdec">又名《晦庵先生朱文公文集》。诗文别集。宋朱熹著。《直斋书录解题》著录《晦庵集》一百卷,《紫阳年谱》三卷。《文献通考》卷二四○著录同。宋理宗淳祐五年(1245),王遂搜辑遗文为续集,刊而序之,然序中未言卷数。宋度宗咸淳元年(1265)黄镛《晦庵别集序》云:建通守余师鲁“搜访先生遗文,又得十卷,以为别集”。建宁府建安书院咸淳元年刻《晦庵先生朱文公文集》一百卷,《目录》二卷,《续集》十一卷,《别集》十卷。此本今存有宋刻、元明递修本,藏北京图书馆等处。又有明嘉靖潘璜等刻本,今存。《四库全书》以康熙年间臧眉锡、蔡方炳刻本为底本收入。正集仍为一百卷,然续集为五卷,别集为七卷。正集卷一至卷一○为诗;卷一一至卷二三为封事、奏札、奏状、申请、辞免等;卷二四至卷六四为书、札子;卷六五至卷七四为杂著;卷七五至卷一○○为序、记、跋、墓志铭、行状、公移等。续集五卷为书。别集七卷分别为书三卷,诗、题跋一卷,杂著一卷,公移二卷。光绪年间,贺瑞麟亦以臧眉锡、蔡方炳本为底本,并参校他本,将此集收入《西京清麓丛书》,名为《朱子大全文集》,正集一百卷,续集五卷,别集七卷,末附有文集正讹一卷,文集记疑一卷,正讹记疑补遗一卷。此外通行者尚有《四部丛刊》本(据明嘉靖本影印)与《四部备要》(据明胡氏刻本排印)本。此二本正集一百卷,续集十一卷,别集十卷。续集、别集之分卷与臧眉锡、蔡方炳本不同,某些篇章之分合与文字亦稍有出入,然所收文章之篇目及顺序则基本相同。</span> <br/>
          封面： <span class="inputVal" id="bkimg">Z_18852.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]晦庵集
[book_author]朱熹
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]1807308
[book_dec]又名《晦庵先生朱文公文集》。诗文别集。宋朱熹著。《直斋书录解题》著录《晦庵集》一百卷,《紫阳年谱》三卷。《文献通考》卷二四○著录同。宋理宗淳祐五年(1245),王遂搜辑遗文为续集,刊而序之,然序中未言卷数。宋度宗咸淳元年(1265)黄镛《晦庵别集序》云:建通守余师鲁“搜访先生遗文,又得十卷,以为别集”。建宁府建安书院咸淳元年刻《晦庵先生朱文公文集》一百卷,《目录》二卷,《续集》十一卷,《别集》十卷。此本今存有宋刻、元明递修本,藏北京图书馆等处。又有明嘉靖潘璜等刻本,今存。《四库全书》以康熙年间臧眉锡、蔡方炳刻本为底本收入。正集仍为一百卷,然续集为五卷,别集为七卷。正集卷一至卷一○为诗;卷一一至卷二三为封事、奏札、奏状、申请、辞免等;卷二四至卷六四为书、札子;卷六五至卷七四为杂著;卷七五至卷一○○为序、记、跋、墓志铭、行状、公移等。续集五卷为书。别集七卷分别为书三卷,诗、题跋一卷,杂著一卷,公移二卷。光绪年间,贺瑞麟亦以臧眉锡、蔡方炳本为底本,并参校他本,将此集收入《西京清麓丛书》,名为《朱子大全文集》,正集一百卷,续集五卷,别集七卷,末附有文集正讹一卷,文集记疑一卷,正讹记疑补遗一卷。此外通行者尚有《四部丛刊》本(据明嘉靖本影印)与《四部备要》(据明胡氏刻本排印)本。此二本正集一百卷,续集十一卷,别集十卷。续集、别集之分卷与臧眉锡、蔡方炳本不同,某些篇章之分合与文字亦稍有出入,然所收文章之篇目及顺序则基本相同。
[book_img]Z_18852.jpg


[book_title]提要
钦定四库全书　　　　集部四
晦庵集　　　　　　　别集类三【宋】
提要
【臣】等谨案晦庵集一百卷续集五卷别集七卷宋朱子撰书録解题载晦庵集一百卷紫阳年谱三卷不云其集谁所编亦不载续集明成化癸卯莆田黄仲昭跋称晦庵朱先生文集一百卷闽浙旧皆有刻本浙本洪武初取置南雍不知辑於何人今闽藩所存本则先生季子在所编也又有续集若干卷别集若干卷亦并刻之云云是正集百卷编於在手然朱玉朱子文集大全类编称在所编实八十八卷合续集别集乃成百卷是百卷又不出在手矣别集之首有咸淳元年建安书院黄镛序曰先生之文正集续集潜斋实斋二公已缕版书院建通守余君师鲁好古博雅搜访先生遗文又得十卷以为别集其标目则一仿乎前而每篇之下必书其所从得是别集之编出余师鲁手惟续集不得主名朱玉亦云无考观镛所序在度宗之初则其成集亦在理宗之世也此本为康熙戊辰蔡方炳臧眉鍚所刻眉鍚序之而方炳书後题曰朱子大全集不知其名之所始考黄仲昭跋及嘉靖壬辰潘潢跋尚皆称晦庵先生集而方炳跋乃称朱子故有大全文集岁月浸久版已磨灭则其名殆起明中叶以後乎惟是潢跋称文集百卷续集五卷别集七卷与今本合而与潢共事之苏信所作前序乃称百二十卷已自相矛盾方炳手校此书其跋又称原集百卷续集十卷别集十一卷其数尤不相符莫明其故疑信序本作百有十二卷重刻者偶倒其文而方炳跋则缮写笔误失於校正也方炳跋又称校是书时不敢妄有更定悉依原本即续别二集亦未依类附入颇得古人刋书谨严详慎之意今通编为一百一十二卷仍分标晦庵集续集别集之目不相淆乱以存其旧焉乾隆四十四年四月恭校上
总纂官【臣】纪昀【臣】陆鍚熊【臣】孙士毅
总　校　官
【臣】陆　费　墀

[book_title]目录
钦定四库全书　　　　　集部四
晦庵集目録　　　　　　别集类三【宋】
卷一
赋
词
琴操
诗
卷二
诗
卷三
诗
卷四
诗
卷五
诗
卷六
诗
卷七
诗
卷八
诗
卷九
诗
卷十
诗
诗余
卷十一
封事
卷十二
封事
卷十三
奏劄
卷十四
奏劄
卷十五
讲义议状劄子
卷十六
奏状
卷十七
奏状
卷十八
奏状
卷十九
奏状
卷二十
申请
卷二十一
申请
卷二十二
辞免
卷二十三
辞免
卷二十四
书【时事出处】
卷二十五
书【时事出处】
劄子
卷二十六
书【时事出处】
劄子
卷二十七
书【时事出处】
卷二十八
书【时事出处】
劄子
卷二十九
书【时事出处】
劄子
卷三十
书【问答】
卷三十一
书【问答】
卷三十二
书【问答】
卷三十三
书【问答】
卷三十四
书【问答】
卷三十五
书【问答】
卷三十六
书【辩答】
卷三十七
书【问答论事】
卷三十八
书【问答】
卷三十九
书【问答】
卷四十
书【问答】
卷四十一
书【问答】
卷四十二
书【问答】
卷四十三
书【问答】
卷四十四
书【问答】
卷四十五
书【问答】
卷四十六
书【问答】
卷四十七
书【问答】
卷四十八
书【问答】
卷四十九
书【问答】
卷五十
书【问答】
卷五十一
书【问答】
卷五十二
书【问答】
卷五十三
书【问答】
卷五十四
书【问答】
卷五十五
书【问答】
卷五十六
书【问答】
卷五十七
书【问答】
卷五十八
书【问答】
卷五十九
书【问答】
卷六十
书【问答】
卷六十一
书【问答】
卷六十二
书【问答】
卷六十三
书【问答】
卷六十四
书【问答】
卷六十五
杂着
卷六十六
杂着
卷六十七
杂着
卷六十八
杂着
卷六十九
杂着
卷七十
杂着
卷七十一
杂着
卷七十二
杂着
卷七十三
杂着
卷七十四
杂着
卷七十五
序
卷七十六
序
卷七十七
记
卷七十八
记
卷七十九
记
卷八十
记
卷八十一
跋
卷八十二
跋
卷八十三
跋
卷八十四
跋
卷八十五
铭
箴
赞
表
疏
啓
婚书
上梁文
卷八十六
祝文
卷八十七
祭文
卷八十八
碑
卷八十九
碑
卷九十
墓表
卷九十一
墓志铭
卷九十二
墓志铭
卷九十三
墓志铭
卷九十四
墓志铭
卷九十五上
行状
卷九十五下
行状
卷九十六
行状
卷九十七
行状
卷九十八
行状
事实
年谱
传
卷九十九
公移
卷一百
公移
续集
卷一
书【问答】
卷二
书【问答】
卷三
书【问答】
卷四
书【问答】
卷五
书【问答】
别集
卷一
书【以下时事出处帖】
卷二
书【以下讲学及杂往来帖】
卷三
书
卷四
诗
题跋
卷五
杂着
卷六
公移
卷七
公移

[book_title]原序
晦庵集原序
弥穹壤道也凝之则存乎人人参三才繇斯道尔圣同天贤修而儗之进乎圣矣六经道之舆也羣圣精藴在焉而孔子会其全宋大儒续孟氏之絶而朱子会其全自羲农承传以来广大精微阐抉无遗盖濂溪洛关词犹浑沦朱子则说之详下学上逹阶森牖豁学者能熟复笃行之复性明伦而得所以为人体用该人已成入贤望圣駸駸不自觉大造万世功高往哲允矣不然求捷而迷得体而遗用违道远哉顾朱子之学於时辄禁晦百余年本朝表章士所服习一宗之无异学道乃大明日中天矣其释诸经四书外所着文若诗彚之总百有二十卷亦无一语不出於道而为文且有体风行水上天地至文视汗漫荒忽神施鬼设者悬絶志在觉人故辞繁不杀布帛菽粟有余温与味焉盖其平日居敬穷理反躬实践内外交养者无斯须间而心与天游肆其发如此学士大夫不欲为贤圣君子而狃於词人则取彼置此可也欲为贤圣君子而华实兼者舍是奚读哉是集旧刻闽臬岁久刓阙且简袠重大人囏於蓄比张宪副大轮白诸前巡按虞侍御守愚蒋侍御诏重刻之省约版纸者什四方鸠工沐梨而胡宪使岳至躬总挍讐之任董学潘宪副潢佐之罗宪副英陆宪副铨姜佥宪仪刘佥宪案咸与有劳信涖亟促其成讫工佥谓信宜序所以刻之意於乎朱子固言之道未尝亡而人实晦之明之是书广布将天下入道之涂益光诡道异说不得作虽为文者亦知轮辕徒饰之可愧思传於道而勿局以艺庶几国家化成参赞之治不无少补廼弗固辞嘉靖壬辰九月既望後学饶平苏信书於闽之行台

[book_title]卷一
钦定四库全书
晦庵集卷一　　　　　　　宋　朱子　撰赋
白鹿洞赋
白鹿洞赋者洞主晦翁之所作也翁既复作书院洞中又赋其事以示学者其词曰
承后皇之嘉惠宅庐阜之南疆闵原田之告病惕农扈之非良粤冬孟之既望夙余驾乎山之塘径北原以东骛陟李氏之崇冈【地名李家山】揆厥号之所繇得颓址於榛荒曰昔山人之隐处至今永久而流芳【陈舜俞庐山记云唐李渤字濬之与兄涉偕隐白鹿洞後为江州刺史乃即洞创台榭环以流水杂植花木为一时之胜】自昇元之有土始变塾而为庠俨衣冠与弦诵纷济济而洋洋【庐山记又云南唐昇元中因洞建学馆置田以给诸生学者大集乃以国子监九经李善道为洞主掌其教授江南野史亦云当时谓之白鹿国庠】在叔季而且然矧休明之景运皇穆穆以当天一轨文而来混念敦笃於化原乃搜剔乎遗遯朌黄卷以置邮广青衿之疑问乐菁莪之长育抜隽髦而登进【谨按国朝会要太平兴国二年知江州周述乞以九经赐白鹿洞诏从其请仍驿送之六年以洞主明起为蔡州褒信主簿旌儒学荣乡校也】迨继照於咸平又增修而罔倦【庐山记又云咸平五年敕重修又塑宣圣十哲之象】旋锡冕以华其归琛亦肯堂而诒孙【郭祥正书院记云祥符初直史馆孙冕以疾辞于朝愿得白鹿洞以归老诏从之冕未及归而卒皇佑五年其子比部郎中琛即学之故址为屋榜曰书堂俾子弟居而学焉四方之士来者亦给其食】怅茂草於熙宁尚兹今其奚论【庐山记熙宁中作已云鞠为茂草矣】夫既啓余以堂坛友又订余以册书【寻访之初得樵者指告其处客杨方子直遂赞兴作之谋既而刘清之子澄亦裒集故实来寄】谓此前修之逸迹复关我圣之宏橅亦既震于余衷乃谋度而咨诹尹悉心以纲纪吏竭蹷而奔趋士释经而敦事工殚巧而献图曾日月之几何屹厦屋之渠渠【事具吕祖谦伯恭所作书院记】山葱珑而遶舍水汨?而循除谅昔人之乐此羌异世而同符伟章甫之峩峩抱遗经而来集岂颛聎听之为娱实觊宫墙之可入愧余修之不敏何子望之能给矧道体之无穷又岂一言而可缉请姑诵其昔闻庶有开於时习曰明诚其两进抑敬义其偕立允莘摰之所怀谨巷颜之攸执彼青紫之势荣亦何心乎俛拾乱曰涧水触石锵鸣璆兮山木苯?枝相樛兮彼藏以修息且游兮德隆业茂圣泽流兮往者弗及余心忧兮来者有继我将焉求兮
感春赋
触世涂之幽险兮揽余辔其安之慨埋轮而絷马兮指故山以为期仰皇鉴之昭明兮眷余衷其犹未朁抑重巽於既申兮狥耕野之初志自余之既还归兮毕藏英而发春潜林庐以静处兮閴蓬户其无人披尘编以三复兮悟往哲之明训?掩卷以忘言兮纳遐情於方寸朝吾屣履而歌商兮夕又赓之以清琴夫何千载之遥遥兮乃独有会於余心忽嘤鸣其悦豫兮仰庭柯之葱蒨悼芳月之既徂兮思美人而不见彼美人之修嫭兮超独处乎明光结丹霞以为绶兮佩明月而为璫怅佳辰之不可再兮怀德音之不可忘乐吾之乐兮诚不可以终极忧子之忧兮孰知吾心之永伤
空同赋
何孟秋之玄夜兮心憀戾而弗怡偃予躯之既宁兮神杳杳兮寒闺云屋掩而弗扃兮壁带耿而夜光宕予魄而不得视兮怅竚立其怔营灵修顾予而一笑兮懽并坐之从容寐将分而不忍兮旦欲往而焉从眷予衷之廓落兮奄愁结而增忡超吾升彼崑仑兮路修远而焉穷忽凭危以临聣兮薉广寒与阆【平】风信真际之明融兮又何必怀此梦也矢予词以自写兮盍将反予斾乎空同
词
虞帝庙迎送神乐歌词
桂林郡虞帝庙迎送神乐歌者新安朱熹之所作也熹既为太守张侯栻纪其新宫之绩又作此歌以遗桂人使声于庙庭侑牲璧焉其词曰
皇胡为兮山之幽翳长薄兮俯清流渺冀州兮何有眷兹土兮淹留皇之仁兮如在子我民兮不穷以爱沛皇泽兮横流畅威灵兮无外洁尊兮肥俎九歌兮招舞嗟莫报兮皇之祜皇欲下兮俨相羊烈风雷兮暮雨
右迎神三章二章四句一章五句
虞之阳兮漓之浒皇降集兮巫屡舞桂酒湛兮瑶觞皇之归兮何许龙驾兮天门羽旄兮缤纷俯故宫兮一嘅越宇宙兮无隣无邻兮奈何七政协兮羣生嘉信玄功兮不宰犹彷佛兮山阿
右送神三章章四句
琴操
招隐操
淮南小山作招隐极道山中穷苦之状以风切遁世之士使无遐心其旨深矣其後左大冲陆士衡相继有作虽极清丽顾乃自为隐遁之辞遂与本题不合故王康琚作诗以反之虽正左陆之误而所述乃老氏之言又非小山本意也十月十六夜许进之挟琴过予书堂夜久月明风露凄冷挥弦度曲声甚悲壮既乃更为招隐之操而曰谷城老人尝欲为予依永作辞而未就也予感其言因为推本小山遗意戏作一阕又为一阕以反之口授进之并请谷城七者【阙】诸名胜相与共赋之以备山中异时故事云【七者字当作老人】
南山之幽桂树之稠枝相樛高拂千崖素秋下临深谷之寒流王孙何处攀援久淹留　闻说山中虎豹昼嘷闻说山中熊罴夜咆丛薄深林鹿呦呦猕猴与君居山鬼伴君游君独胡为自聊岁云暮矣将焉求思君不见我心徒离忧
右招隐
南山之中桂树秋风云冥蒙下有寒栖老翁木食涧饮迷春冬此间此乐优游渺何穷　我爱阳林春葩昼红我爱隂崖寒泉夜淙竹栢含烟悄青葱徐行发清商安坐抚枯桐不问箪瓢屡空但抱明月甘长终人间虽乐此心与谁同
右反招隐
诗
远游篇
举坐且停酒听我歌远游远游何所至咫尺视九州九州何茫茫【阙】海以为畺上有孤凤翔下有神驹骧孰能不惮远为我游其方为子奉尊酒击铗歌慨慷送子临大路寒日为无光悲风来远壑执手空徊徨问子何所之行矣戒关梁世路百险艰出门始忧伤东征忧阳谷西游畏羊肠南辕犯疠毒北驾风裂裳愿子驰坚车躐险摧其刚峩峩既不支琐琐谁能当朝登南极道暮宿临太行睥睨即万里超忽凌八荒无为蹩躠者终日守空堂
拟古八首
离离原上树戢戢涧中蒲娟娟东家子鬰欝方幽居濯濯明月姿靡靡朝华敷昔为春兰芳今为秋蘼芜寸心未销歇托体思同车
绮阁百余尺朝霞冠其端飞櫩丽远汉曲楹何盘桓清謡发徽音一唱再三叹借问谁为此佳人本邯郸微响激流风浮云惨将寒为言何所悲游子在河关不恨久离濶但忧芳岁阑愿为清宵梦燕昵穷余欢
上山采薇蕨侧径多幽兰采之不盈握欲寄道里艰沈忧念故人长夜何漫漫芳馨坐销歇徘徊以悲叹佳月朗秋夜蟋蟀鸣空堂大火西北流河汉未渠央野草不复滋白露结为霜梁燕起高飞云鴈亦南翔念我同心子音形阻一方不念执手欢隔我如参商寓龙不为泽画饼难充肠金石徒自坚虚名真可伤
鬰郁涧底树扬英秋草前与君结欢爱自比金石坚金石终不渝欢爱终不踈一夕远离别悠悠在中途相思未云变音容定何如伤彼三春蕖灼灼层华敷盛时不可留恐逐严霜枯夫君来何晚贱妾长离居
高楼一何高俯瞰穷山河秋风一夕至憔悴已复多寒暑逓推迁岁月如颓波离骚感迟暮惜誓闵蹉跎放意极驩虞咄此可奈何邯郸多名姬素艳凌朝华妖歌掩齐右缓舞倾阳阿徘徊起梁尘綷縩纷衣罗丽服秉奇芬顾我长咨嗟愿生乔木隂寅缘若丝萝
夫君沧海至赠我一箧珠谁言君行近南北万里余结作同心花缀在红罗襦双垂合欢带丽服眷微躯为君一起舞君情定何如
衆星何历历严宵丽中天殷忧在之子起步荒庭前出门今几时书札何由宣沉吟不能释愁结当谁怜临风一长叹泪落如奔泉
题谢少卿药园二首【自此诗至卷终先生手编谓之牧斋净藁】
谢公种药地窈窕青山阿青山固不羣花药亦婆娑一掇召冲气三掇散沉疴先生澹无事端居味天和老木百年姿对立方嵯峩持此供日夕不乐复如何
小儒忝师训迷谬失其方一为狂瘖病望道空茫茫颇闻东山园芝术缘高冈瘖聋百不治效在一探囊再拜药园翁何以起膏肓【瘖一本作醒】
邵武道中【同前诗起辛未】
风色戒寒候岁事已逶迟劳生尚行役游子能不悲林壑无余秀野草不复滋禾黍经秋成收敛已空畦田翁喜岁丰妇子亦嘻嘻而我独何成悠悠长路岐凌雾即晓?落日命晚炊不惜容鬓凋镇日长空饥征鸿在云天浮萍在青池微踪政如此三叹复何为
友人黄子衡欲之上庠以诗留行
若士有奇操久厌山林卑奋衣十里道已与亲友辞子行何悠悠世路方如兹归来亦何日车马光陆离幽兰生前林擢置白玉墀不以芳意远结根终不移愿子崇明德潜跃贵因时悲风静夜听乔木岁寒姿何以回轩驾千载相与期
奉酬丘子野表兄饮酒之句
微褐不充体寒夜怀重衾古来穷庐士岁暮多苦心苦心亦何为世路多崎不藉盃中物离忧坐自侵举杯当勿辞何为复沉吟醺酣遗所拘神虑契遐襟荒湎思前戒欢謡发清音雅唱一何高仰酬非所任申章聊叙报洪量亦余钦
丘子野表兄郊园五咏
欲识渊明家离离踈柳下中有白云人良非遯世者【柳】结楥遂芳植覆墙拥深翠还当具春酒与客花下醉【荼蘼】移自溪上园种此墙隂路墙隂少人行来岁障幽户【竹】芭蕉植秋槛勿云憔悴姿与君障夏日羽扇宁复持【芭蕉】花柳遶宅茂先生在郊居下帷良已苦时作带经锄【蔬圃】
古意
兎丝附朴佳木生高冈弱蔓失所依佳木徒苍苍两美不同根高下永相望相望无穷期相思谅徒为同车在梦想忽觉泪沾衣不恨岁月遒但惜芳华姿严霜萎百草坐恐及兹时盛年无再至已矣不复疑
送刘旬甫之池阳省觐六十四丈遂如行在所上计
雨雪成岁暮之子远徂征酌酒起相送慨我别离情池阳实大藩佐车屈时英子行一请觐上计趋吴京良玉怀贞操芳兰含远馨临岐一珍重即此万里程
晨起对雨二首
凄冽岁云晏雨雪集晨朝高眠适方起四望但萧条远氛白漫漫风至林霭消流潦冒荒涂清川亦迢迢遐瞻思莫穷端居心自超览物思无托即事且逍遥
晨起候前障白烟眇林端雨意方未已后土何时乾倚竹听萧瑟俯涧闻惊湍景物岂不佳所嗟岁已阑守道无物役安时且盘桓翳然陶兹理贫悴非所叹
残臈
残臈生春序愁霖逼岁昏小红敷艶萼衆緑被陈根隂壑泉方注原田水欲浑农家向东作百事集柴门
客舍听雨【壬申】
沈沈苍山郭暮景含余清春霭起林际满空寒雨生投?即虚馆檐响通夕鸣遥想山斋夜萧萧木叶声
宿武夷观妙堂二首
隂霭除已尽山深夜还冷独卧一斋空不眠思耿耿闲来生道心妄遣慕真境稽首仰高灵尘缘誓当屏清晨叩高殿缓步遶虚廊斋心啓真秘焚香散十方出门恋仙境仰首云峰苍踌躇野水际顿将尘虑忘
社日诸人集西冈
郊原暧芳物细雨青春时前冈遐敞地登览情无遗农亩怀岁功壶浆祝神厘我慙里居氓十载劳驱驰今朝幸休闲追逐聊嘻嘻笑语欢成旧尽醉靡归期
久雨斋居诵经
端居独无事聊披释氏书蹔释尘累牵超然与道俱门掩竹林幽禽鸣山雨余了此无为法身心同晏如
新竹
春雷殷岩际幽草齐发生我种南窗竹戢戢已抽萌坐获幽林赏端居无俗情
雨中示魏惇夫兼怀黄子厚二首
读书春日晏雨至满郊园一洒幽丛竹蔼蔼清隂繁斋居无还往镇日空掩门欲将冲静趣与子俱忘言暄风变春余卉木日葱蒨林间一雨来满庭寒草徧寂寞谢朋俦晤语怀隽彦良无一水遥阻濶何由见
夜闻子规
幽林欲雨气含凄春晚端居园径迷独向高斋展衾卧南山夜夜子规啼
杜门
杜门守贞操养素安冲漠寂寂閟林园心空境无作细雨被新筠微风动幽箨聊成五字句吟罢山花落浩然与谁期放情遗所托
宿山寺闻蝉作
林叶经夏暗蝉声今夕闻已惊为客意更值夕阳曛
晨登云际阁
晨起踏僧阁徙倚望平郊攒峦夏云晓苍茫林影交暂释川途念憩此烟云巢聊欲托僧宇岁晏结蓬茅
池上示同游者
藕叶盖波面池花犹未红聊承晓露余散步咏凉风香气已飘忽客怀谁与同唯应同游子芳意更匆匆
过黄塘岭
屈曲危塍转沉隂山气昬蝉声高树暗石瀬浅流喧已过黄塘岭欲覔桃花源无为此留滞驱马踰山樊
宿白芒畲
早发招贤里夜宿白芒畲川暝前山雨风惊涧树花途陆绵异县曛黑泊田家逢人聊问路犹恨去程賖
濯足涧水二首
濯足涧边石山空水流喧行旅非吾事寄此一忘言涧边濯足时修途倦烦燠振策欲寻源山空无往躅
自溪口买舟至顺昌示同行者
时燠倦长途买舟至西郭烟波方渺然坐此溪上阁子留且欢宴我去成萧索同行不同调此意谁与托
宿篔簹舖
庭隂双树合牕夕孤蝉吟盘礴解烦郁超摇生道心
倒水坑作
穷幽鲜外慕殖志在邱园即此竟无得空恨岁时迁川陆绵半载烦燠当归缘憇此苍山曲洗心闻涧泉
夏日二首
夏【阙】　　半林隂方澹然鸣蝉咽余响池荷竞华鲜抱痾守穷庐释杯趣幽禅即此穷日夕宁为外务牵云臻川谷暝雨来林景清斋舍无余事凉气散烦缨望山怀释侣盥手阅仙经谁怀出尘意来此俱无营
对雨
虚堂一游瞩骤雨满空至的皪散方塘冥蒙结云气势逐风威乱望穷山景翳烟霭集林端苍茫欲无际凉气袭轻裾炎氛起秋思对此景凄凄还增冲澹意
斋居闻磬
幽林滴露稀华月流空爽独士守寒栖高斋絶羣想此时隣磬发声合前山响起对玉书文谁知道机长
又闻琴作
瑶琴清露後寥亮发牕间韵逐囘风远情随玄夜阑端居独无寐林扉空掩关起望星河落哀弦方罢弹
读道书作六首
岩居秉贞操所慕在玄虚清夜眠斋宇终朝观道书形忘气自冲性逹理不余於道虽未庶已超名迹拘至乐在襟怀山水非所娱寄语狂驰子营营竟焉如
失志堕尘网浩思属沧洲灵芝不可得岁月逐江流碧草晚未凋悲风飒已秋仰首鸾鹤期白云但悠悠白露坠秋夕碧隂生夕凉起步广庭内仰见天苍苍东华绿发翁授我不死方愿言勤修学接景三玄乡四山起秋云白日照长道西风何萧索极目但烟草不学飞仙术日日成丑老空瞻王子乔吹笙碧天杪郁罗耸空上青冥风露凄聊乘白玉鸾上与九霄期激烈玉箫声天矫餐霞姿一囘流星盼千载空相思王乔吹笙去列子御风还至人絶华念出入有无间千载但闻名不见氷玉颜长啸空宇碧何许蓬莱山
秋雨
一雨散林表清隂生广庭喜兹新秋夜起向高斋行烦歊获暂祛凉氛集华缨沉沉远林气惬此端居情节物坐如此抚世襟方盈归当息华念超遥悟无生
秋夕怀子厚二首
雨歇林气爽月华湛遥晖斋居翫物变廓落沧洲期焚香散碧虚抚节陈清诗抗志属云端非君谅谁知凉气沉斋宇夕隂未渠央寒栖属遥夜长簟卷单床浮云蔽中天愁霖隔秋窗思君一晤对耿耿何能忘
病中呈诸友
穷居值秋晦抱疾独斋居行稀草生径一雨复旬余交亲各所营旷若音尘疎始悟端居乐复理北窗书读诵兴已阑起坐方踌躇緑树满空庭策策凉飈初良时不复停烦吝未云祛还思对君子日夕伫轩车
川上见月归示同行者
川上偶携手皓月起林端一舒临流望玄露已先漙归掩荒园扉更怯裳衣单清夜可晤言独处谁为欢
月夜述怀
皓月出林表照此秋牀单幽人起晤叹桂香发窗间高梧滴露鸣散髪天风寒抗志絶尘氛何不栖空山
冬雨不止
忽忽时序改白日藏光辉重隂润九野小雨纷微微苍山寒气深高林霜叶稀田家秋成意落落乖所期旷望独兴怀戚戚愁寒饥事至当复遣且掩荒园扉
赠仰上人
涧谷秋云晓飘颻无定姿氛氲升远树凌乱起寒颸雨罢成孤鹤天高逐散丝上人归别岭心迹但如斯
即事偶赋
白烟竟日起雨晦苍山深老菊不复妍丹枫满高林抱病寝斋房窗户结愁隂起望一舒情遐眺豁烦襟人生亦已劳世路方崎且咏招隐作无为名迹侵
作室为焚修之所拟步虚辞
归命仰璇极寥阳太帝居翛翛列羽幢八景腾飞舆愿倾无极光囘驾俯尘区受我焚香礼同彼浮黎都
寄题咸清精舍清晖堂
山川佳丽地结宇娱朝昏朝昏有奇变超忽难具论千岚蔽夕隂百嶂明晨暾穹林擢遥景囘涧荡秋氛览极惭未周穷深遂忘喧欲将身世遗况托玄虚门境空乘化往理妙触目存珍重忘言子高唱絶尘纷
冬日二首
萧索时序晚已复度高秋囘涧白波起通川绦树稠晨风散清霜嘉稻卷平畴独怀志士感岁事幸将休清霜染涧树萧索向严冬密雨有时集寒云无定容波明横瀬出风急远林空一极窗间眺高旻矗乱峰
春日即事【癸酉】
郊园卉木丽林塘烟水清闲栖衆累远览物共关情憇树鸟啼幽缘原草舒荣悟悦心自遣谁云非逹生
诵经
坐厌尘累积脱躧味幽玄静披笈中素流味东华篇朝昏一俯仰岁月如奔川世纷未云遣仗此息诸缘
春日言怀
春至草木变郊园犹掩扉兹晨与心会览物徧芳菲桃萼破浅红时禽悦朝晖泉谷暖方融原田水初肥东作兴庶甿岁功始在兹端居适自慰世事复有期终然心所向农亩当还归
晚步
东原郁已秀嘉树蔼初緑衆卉发春阳前山可遐瞩端居日康健涉涧步墟曲景幽恣所寻悟悦何由足鸟鸣华薄深泉响乱流续握手一同忻吾生讵幽独
怀友
山夕烟景乱林空鸟啼幽怀人隔春江梦想积离忧览物怀悄悄临觞但悠悠徘徊东西步晤叹复何求
山馆观海棠作二首
景暄林气深雨罢寒塘渌置酒此佳辰寻幽慕前躅芳树丽烟华紫绵散清馥当由怀别恨寂寞向空谷春草池塘緑忽惊花屿红乱英深浅色芳气有无中置酒宾朋集披襟赏咏同若非摹写得应逐彩云空
题画
青鸾凌风翔飞仙窈窕姿高挹谢尘境妙颜粲琼蕤登霞抗玉音结雾吹参差神钧儛空洞玄露湛霄晖山中玉斧家胡不一来嬉真凡路一分冥运千年期
过武夷作
弄舟缘碧涧栖集灵峰阿夏木纷已成流泉注惊波云阙啓苍茫高城鬰嵯峩眷言羽衣子俛仰日婆娑不学飞仙术累累丘冢多
同安官舍夜作二首
官署夜方寂幽林生月初闲居秋意远花香寒露濡故国异时节欲归怀简书聊从西轩卧尘思一萧疎窗户纳凉气吏休散朱墨无事一翛然形神罢拘役暂愒岂非闲无论心与迹
寄山中旧知七首
结茅云壑外石涧流清泉涧底采菖蒲颜色永芳鲜超世慕肥遯链形学飞仙未谐物外期已绝区中缘客子归来晚江湖欲授衣路岐终寂寞老大足伤悲慷慨平生志冥茫造物机清秋鵰鹗上万里看横飞晨兴香火罢入室披仙经玄默岂非尚素餐空自惊起与尘事俱是非忽我营此道难坐进要须悟无生故园今夜半林影澹逾清曳杖南溪路君应独自行潺湲流水思萧索早秋声尽向琴中写焉知离恨情采药侵晨入乱峯宿云无处认行踪归来应念尘中客寄与玄芝手自封
凄凉梧叶变芬馥桂花秋日夕湖臯胜哦诗忆旧游秋至池阁静天高林薄踈西园有佳处那得与君俱
述怀
夙尚本林壑灌园无寸资始怀经济策复愧轩裳姿效官刀笔间朱墨手所持谓言殚蹇劣讵敢论居卑任小才亦短抱念一无施幸蒙大夫贤加惠寛箠笞抚已实已优於道岂所期终当反初服高揖与世辞
释奠斋居
理事未逾月簿书终日亲简编不及顾几阁积埃尘今辰属斋居烦局一舒伸瞻眺庭宇肃仰首但秋旻茂树禽转幽忽如西涧滨聊参物外趣岂与俗子羣
试院杂诗五首
斋宇夜沉寂凄凉羣物秋卧听檐泻尽心属故园幽了事知何日分曹喜胜流笑谈真暂尔不敢恨淹留寒灯耿欲灭照此一窗幽坐听秋檐响淋浪殊未休穷秋一雨至暂止复萧萧曲沼寒流满空庭凉叶飘闻钟怀故宇览物属今朝一咏归来赋顿将形迹超长廊一游步爱此方塘净急雨散遥空圆文满幽镜堦空緑苔长院僻寒飈劲长啸不逢人超摇得真性艺苑门禁肃长廊似僧居偶来一散步暂与尘网踈文字谢时辈铨衡赖羣儒伊予独何者偪仄心烦纡
岩桂
山中緑玉树萧洒向秋深小阁芬微度书帷气欲侵披怀清露晓遇赏夕岚隂珍重王孙意天涯泪满襟
秋怀
井梧已飘黄涧树犹含碧烟水但逶迤空斋坐萧瑟端居生远兴散漫委书帙爱此北窗闲时来岸轻帻微钟忽迢逓禽语破幽寂赏罢一悁然淡泊忘所适
喜晴
冲飈动高柳渌水澹微波日照秋空浄雨余寒草多放怀遗簿领发兴托烟萝忽念故园日东阡时一过
夜赋
暗窗萤影乱秋帏露气深羣籁喧已寂青天但沉沉恻怆怀高侣幽默抱冲襟遥忆忘言子一写山水音
晓步
初日丽高阁广步爱修廊重门掩秋气高柳?方塘闽海冬尚温晏隂天未霜坐悲景物殊亦念岁时荒故园属佳辰登览遍陵冈宾游尽才彦萧散屏壶觞别来时已久怀思宁暂忘宦游何所娱要使心怀伤
书事
重门掩昼静寂无人境喧严程事云已端居秋向残超摇捐外虑幽默与谁言即此自为乐何用脱笼樊
八月十七夜月
忽忽秋逾半清辉万里同遥知竹林夜共赏碧云空寂寞盈尊酒凄凉满院风寒塘空自緑不似小园东
忆斋中二首
高斋一远眺西南见秋山景翳夕隂起竹密幽禽还赏惬虑方融理会心自闲谁料今为客寥落一窗间蟋蟀乱秋草故园风露深何因不归去坐使百忧侵
秋夕
秋风桂花发夕露寒螿吟岁月坐悠远江湖亦阻深纷思宁复整离忧信难任终遣谁为侣独此澹冲襟
梦山中故人
风雨萧萧已送愁不堪怀抱更离忧故人只在千岩里桂树无端一夜秋把袖追欢劳梦寐举杯相属暂绸缪觉来却是天涯客檐响潺潺泻未休
怀子厚
中夏辞故里涉秋未停车宾友坐离濶田园想榛芜感兹风露朝起望一烦纡眷彼忘言子郁郁西斋居俯饮苍涧流仰咏古人书名应里闾荐心岂荣利俱琅然抚枯桐幽韵泉谷虚褰裳欲往听乖隔靡所如
南安道中
晓涧淙流急秋山寒气深高蝉多远韵茂树有余隂烟火居民少荒蹊草露侵悠悠秋稼晚寥落岁寒心
垂涧藤
寒泉下碧涧古木垂苍藤?此万里流闲花自层层何人赏幽致白发岩中僧
临流石
偃蹇西涧滨枵然似枯木下有幽泉鸣上有苍苔緑来往定何人山空此遗躅
悬崖水
秋天林薄踈翠壁呈清晓迢逓泻寒泉下有深潭悄时飘桂叶来寻源路殊杳
穿林径
屈曲上云端似向崖隂断行闻山鸟鸣下与泉声乱去去不知疲幽林自成玩
九日
故国音书阻一方天涯此日思茫茫风烟岁晚添离恨湖海尊前即大荒薄宦驱人向愁悴旧游惟我最颠狂细思万石亭前事辜负黄花满?香
督役城楼
天高无游氛林景澹余晖感此霜露节但伤风土非季秋时序温百卉不复腓祗役郊原上暄风一吹衣仕身谅无补课督慙饥羸还忆故园日策杖田中归
再至作
荒城一骋望落景丽谯门隐隐钟犹度依依岚欲昏风霜非故里禾黍但秋原极目归来晚兹怀谁与论
晚望
禾黍弥平野凄凉故国秋清霜凝碧树落日翳层丘览物知时变为农觉岁遒不堪从吏役憔悴欲归休
苎溪道中
秋山有红树忽忆野田中禾黍收将尽氛埃晚欲空登原悲落景倚杖怯高风更有寒塘水应将此处同
十月朔旦怀先陇作
十月气候变独怀霜露凄僧庐寄楸檟馈奠失兹时竹栢翳隂冈华林敞神扉泛扫托羣隶瞻护烦名缁封茔谅久安千里一歔欷持身慕前烈衘训倘在斯
步虚词二首
扉景廓天津空同无员方丹晨儛七气孕秀东渟房餐吐碧琳华仰噏飞霞浆竦辔絶冥外眄目抚大荒策我緑轩軿上际於浪沧神钧亦寥朗?霭晨风翔养翮尘波里纵神非有亡一乐无终永千春讵能当
褰裳八度外竦辔霄上游轩观随云起偃驾东渟丘丹荑耀琼冈三素粲曾幽蹑景遗尘波偶想即虚柔盻目娱真际不喜亦不忧宴罢三椿期颠徊翳沧流千载何足道太空自然俦
民安道中
祗役东原路长风海气隂苍茫生远思憭栗起寒襟午泊僧寮静昏投县郭深拙勤终不补谁使漫劳心
西郊纵步
西郊一游步极目是秋山积水羣峰碧清霜枫树丹故园心不展投策讵能闲且适平生意无令双鬓斑
寄黄子衡
远宦去乡井终日无一欢援琴不能操临觞起长叹我友客京都肃肃云天翰别去今几时各在天一端有酒不同斟中情谁与宣裁诗一问讯重使心思传
濯足万里流
褰裳缘碧涧濯足憩清幽却拂千岩石聊乘万里流氛埃随脱屣步武欲横秋极目沧江晚烟波殊未休
孤鹤思太清
孤鹤悲秋晚凌风絶太清一为栖苑客空有叫羣声夭矫千年质飘颻万里情九臯无枉路从遣碧云生
与诸同寮谒奠北山过白岩小憩
联车陟修坂览物穷山川疎林泛朝景翠岭含云烟祠殿何沈邃古木欝苍然明灵自安宅牲酒告恭?肹蠁理潜通神蚪亦蜿蜒既欣岁事举重喜景物妍解带憇精庐尊酌且留连纵谈遗名迹烦虑絶拘牵迅晷谅难留归轸忽已骞苍苍暮色起反斾东城阡
怀山田作二首
郊园多所乐况此岁云暮寒色澹遥空清霜变红树欲舒林表望讵识尘中趣向晚寂无人氤氲欲成雾【冬日】氷溪流已咽隂岭寒方结忽值早梅春未恐芳心歇的皪终自妍殷勤为谁折千里寄相思相思政愁絶【梅花】
夜雨二首
拥衾独宿听寒雨声在荒庭竹树间万里故园今夜永遥知风雪满前山
故山风雪深寒夜只有梅花独自香此日无人问消息不应憔悴损年芳
将理西斋
欲理西斋居厌兹尘境扰发地得幽芳斸石依寒筱闲暇一题诗怀冲独观眇偶此惬高情公门何日了
寄题金元鼎同年长泰面山亭
抗心尘境外结宇临秋山乘高一骋望表里穷遐观衆?互攒列连冈莽萦环阳崖烟景舒隂壑悲风寒碧草晚未凋林薄已复丹仙人吴门子岁晚当来还
冬至隂雨
愆阳值岁晏忽复层隂结一雨散霏微千林共骚屑端居遗簿领远意怀幽洁旷虑守微痾殊方感新节岂伊田庐念邱壠心摧折还登东岭冈瞻竚何由歇
安溪道中泉石奇甚絶类建剑间山水佳处也
驱车陟连冈振辔出林莽雾露晓方除日照川如掌行行遵曲岸水石穷幽赏地偏寒筱多涧激淙流响祗役未忘倦心神暂萧爽感兹怀故山何日税征鞅
留安溪三日按事未竟
县郭四依山清流下如驶居民烟火少市列无行次岚隂常至午阳景犹氛翳向夕悲风多游子不遑寐我来亦何事吏桀古所记奉檄正淹留何当语归计
安溪书事
清溪流不极夕雾起岚隂虚邑带寒水悲风号远林涵山日欲晦窥阁景方沉极目无遗眺空令愁寸心
梅花两絶句
溪上寒梅应已开故人不寄一枝来天涯岂是无芳物为尔无心向酒杯
幽壑潺湲小水通茅茨烟雨竹篱空梅花乱发篱边树似倚寒枝恨朔风
柚花【甲戌】
春融百卉茂素荣敷緑枝淑郁丽芳远悠扬风日迟南国富嘉树骚人留恨词空斋对日夕愁絶鬓成丝
病告斋居作
层隂霭已布小雨时漂洒独卧一窗间有怀无与写高居生远兴春物弥平野虑旷景方融事远情无舍聊寄兹日闲尘劳等虚假
感事有叹
荣华难久恃代谢安可量宿昔堂上饮今归荒草乡高台一以倾繐帐施空房繁弦既阙奏缓舞亦辍行桃李自妍华春风自飘扬恋幄靡遗思更衣有余芳身徂名亦灭事往恨空长寄语繁华子古今同一伤
夏日
凉气集幽树清隂生广庭偶兹憩烦燠忽忆郊园行婉娩碧草滋迢逓玄蝉鸣官曹且休暇自适幽居情
闻蝉
悄悄山郭暗故园应掩扉蝉声深树起林外夕阳稀
秋夜叹
秋风淅沥鸣清商秋草未死啼寒螿幽人幽人起晤叹仰视河汉天中央河汉西流去不息人生辛苦何终极苍山万叠云气深去链形魂生羽翼
茅舍独饮
出身从吏役驱车涉穷山日落隂景晦天高风气寒岂无斗酒资独酌谁为欢一盃且复醉百念中阑干
宿传舍见月
空堂寒夜月华清独宿凄凉梦不成欲向堦前舞凌乱手持杯酒为谁倾
寄诸同寮
把酒江头烟雨时遥知江树已芳菲应怜倦客荒茅里落尽梅花未得归
登罗汉峰
休暇曹事简登高恣窥临徜徉偶此地旷望披尘襟落日瞰远郊暮色生寒隂欢娱未云已更欲穷幽寻行披茂树尽豁见沧溟深恨无双飞翼往诣蓬山岑
登面山亭【是日氛雾四塞独见双髻峰】
新亭夙所闻登眺遂兹日极目但苍茫前瞻如有失烟鬟稍呈露衆岭方含郁长啸天风来云散空宇碧
双髻峰
絶壑藤萝贮翠烟水声幽咽乱峰前行人但说青山好肠断云间双髻仙
涉涧水作
幽谷溅溅小水通细穿危石认行踪囘头自爱晴岚好却立滩头数乱峯
试院即事【乙亥】
端居惜春晚庭树緑已深重门掩昼静高馆正隂沈披衣步前除悟物怀贞心澹泊方自适好鸟鸣高林借王嘉叟所藏赵祖文画孙兴公天台赋凝思幽岩朗咏长川一幅有契于心因作此诗二首
翩然乘孤鹤往至苍崖巅上有桂树林下有清冷渊洗心咏太素泛景窥灵诠栖身托岁暮毕此岩中缘山空四无人涧树生凉秋杖策忘所适水木娱清幽散髪尘外飈濯足清瑶流静歗长林内举翮仍丹丘
杂记草木九首
高萝引蔓长挿楥垂碧丝西窗夜来雨无人领幽姿【天门冬】
弱植不自持芳根为谁好虽微九秋干丹心中自保【红蕉】根节含露辛苕頴扶楥緑蛮中灵草多夏永清隂足【扶留】种竹官墙隂经年但憔悴故园新緑多宿干转苍翠【竹】窈窕安榴花乃是西隣树坠萼可怜人风吹落幽户【榴花】春条拥深翠夏花明夕隂北堂罕悴物独尔澹冲襟【萱草一】
西窗萱草藂昔是何人种移向北堂前诸孙时遶弄【萱草二】
端居春向残夏气已清穆睡起悄无人风惊满窗緑【独觉】晨起独行园花药发奇頴犹嫌坠露稀更汲寒泉井【浇花】
观黄德美延平春望两图为赋二首
川流汇南奔山豁类天辟层甍丽西崖朝旦羣峰碧【剑阁望南山】
方舟越大江凌风下飞阁仙子去不还苍屏倚寥廓【冷风望演山】
祠事斋居听雨呈刘子晋
刀笔常时箧笥盈斋祠今喜骨毛清与君此日俱无事共爱寒堦滴雨声
考异
虞帝庙词　沛皇【一作仰皇】　虞之【一作韶之】　漓之【一作武之】
一嘅【一作一慨】　玄功【一作元功】
感春赋　　怅佳【一作恨佳】　吾心【一作无心】
空同赋　　壁带【一作璧带】
招隐操　　清商【一作商歌】
远游篇　问子何所之行矣戒关梁世路百险艰出门始忧伤东征忧阳谷西游畏羊肠南辕犯疠毒北驾风裂裳【一作愿子审所之行矣戒关梁南辕犯疠毒北驾风裂裳东征忧阳谷西游畏羊肠世路百险艰出门始悲伤】
春日即事　缘原【一作缘源】
古意【一作俲古】　所依【一作所托】　月遒【一作月流】
春日言怀【一作春日书怀】
过武夷作　啓苍【一作起苍】
八月十七夜月　竹林【一作故园】
九日　湖海【一作江海】
督役城楼　感此【一作感兹】
寄黄子衡　重使【一作却使】
怀山田作　色澹【一作色霭】
安溪道中　忘倦【一作忘疲】　征鞅【一作归鞅】
安溪书事【一作晚望】　虚邑【一作井邑】　涵山日欲【一作山深日已】
窥阁【一作地迥】　极目【一作一目】
借王嘉叟所藏赵祖文画孙兴公天台长川一幅【一作借王嘉叟天台横卷】　洗心【一作凝神】　涧树【一作桂树】　长林【一作兹林】
观春望两图　朝旦【一作朝夕】
晦庵集卷一
<集部,别集类,南宋建炎至德佑,晦庵集>

[book_title]卷二
钦定四库全书
晦庵集卷二　　　　　　　宋　朱子　撰诗
送王季山赴龙溪
故人千石令便道此之官契濶三秋永逢迎一笑懽田园知不远谣俗问非难已想躬玄默鸣弦亦罢弹
之德化宿剧头舖夜闻杜宇
王事贤劳祗自嗤一官今是五年期如何独宿荒山夜更拥寒衾听子规
次韵傅丈题吕少卫教授藏书阁
西楼谁与共闲居茂树婆娑清昼余大隐祗今同一壑行吟非昔似三闾揣摩心事惟黄卷料理家传亦素书更凿寒泉供漱石世纷不拟问焉如
次旬父韵
五字何人寄锵鸣满袖金剧知多暇日谁与共幽寻簿领淹穷海莺花遶故林功名终好在且莫负初心
次祝泽之表兄韵
裸裎相向但悠悠信道乾坤日夜浮此去安心知有法向来示病不难瘳优游静室闲牕底放浪东阡南陌头万事何由到怀抱夕阳芳草自春秋
次祝泽之表兄韵送刘子晋归省
之子真吾友心期到古人殷懃来讲学迢逓远思亲黄卷工夫妙斑衣梦想频今朝首归路何处问知津
送祝泽之表兄还乡
首夏何来此清秋却复归应缘心未快岂是世相违落日空书馆凉风净客衣功名须努力别泪莫频挥知郡傅丈载酒幞被过熹於九日山夜泛小舟弄月剧饮二首
扁舟转空濶烟水浩将平月色中流满秋声两岸生杯深同醉极啸罢独魂惊归去空山黑西南河汉倾谁知方外客亦爱酒中仙共踏空林月来寻野渡船醉醒非各趣心迹两忘缘江海情何限秋生蓬髩边
教思堂作示诸同志
吏局了无事横舍终日闲庭树秋风至凉气满窗间高阁富文史诸生时往还纵谈忽忘倦时观非云悭咏归同与点坐忘庶希颜尘累日以销何必栖空山
再得古木
青山一何深上下尽云木中有千岁姿偃蹇卧寒谷明堂不徵材大匠肯囘目樵斧莫漫寻从渠媚幽独
示诸同志
夏木已云暗时禽变新声林园草被径端居有余清端居亦何为日夕掩柴荆静有弦诵乐而无尘虑并良朋肯顾予尚有夙心倾深惭未闻道折衷非所宁眷焉抚流光中夜叹以惊高山徒仰止远道何由征
示四弟
十日一洗沐诸生各归休虚斋息群响兀坐心悠悠雨久苔径荒林深鸟啼幽阶前树萱草与子俱忘忧
还家即事
献岁事行役徂春始还归昔往草未芳今来翠成帏扶踈满园隂时禽互翻飞丛萱亦已秀丹葩耀晨辉即事谁与娱淹留自忘机日暮复出门怅然心事违古人不可见独掩荒园扉
小盈道中
今朝行役是登临极目郊原快赏心却笑从前嫌俗事一春牢落闭门深
题囊山寺
晓发渔溪驿夜宿囊山寺云海近苍茫层岚拥深翠行役倦修途投归聊一憩不学塔中仙名涂定何事
题九日山石佛院乱峯轩二首
因依古佛居结屋寒林杪当户碧峰稠云烟自昬晓岩中老释子白发对青山不作看山想秋云时往还
题可老所藏徐明叔画卷二首
羣峰相接连断处秋云起云起山更深咫尺愁一里流云绕空山絶壁上苍翠应有采芝人相期烟雨外
再至同安假民舍以居示诸生
端居托穷巷廪食守微官事少心虑怡吏休庭宇寛晨兴吟诵余体物随所安杜门不复出悠然得真欢良朋夙所敦精义时一殚壶餐虽牢落此亦非所难【许生不荤肉】
六月十五日诣水公庵雨作
云起欲为雨中川分晦明才惊横岭断已觉疎林鸣空际旱尘灭虚堂凉思生颓檐滴沥余忽作流泉倾况此高人居地偏园景清芳馨杂悄蒨俯仰同鲜荣我来偶兹适中怀澹无营归路緑泱漭因之想岩畊
末利
旷然尘虑尽为对夕花明密叶低层幄氷蕤乱玉英不因秋露湿讵识此香清预恐芳菲尽微吟遶砌行
谢人送兰
幽独尘事屏晼晚秋兰滋芳馨不自媚掩抑空相思晤对日方永披丛露未曦翛然发孤咏九畹陈悲诗
又
淹留阅岁序契濶心怀忧独卧寄僧阁一室空山秋徘徊起顾望俯仰谁为俦伊人远赠问孤根亦绸缪芳馨不我遗三载娱清幽愧无琼琚报厚意竟莫酬瞻彼南陔诗使我心悠悠
秋兰已悴以其根归学古
秋至百草晦寂寞寒露滋兰臯一以悴芜秽不能治端居念离索无以遗所思愿言托孤根岁晏以为期去岁蒙学古分惠兰花清赏既歇复以根丛归之故畹而学古预有今岁之约近闻颇已着花辄赋小诗以寻前约幸一笑
秋兰逓初馥芳意满冲襟想子空斋里凄凉楚客心夕风生远思晨露洒中林颇忆孤根在幽期得重寻
秋夕二首
西斋坐竟日旷然谁与俦感兹风露夕始知天宇秋庭树且扶踈时物讵淹留心空累云远岁月真悠悠公门了无事吏散终日闲凉叶何萧萧悲吟庭树间琴书写尘虑菽水怡亲颜忆在中林日秋来长掩关
秋夜听雨奉怀子厚
悄悄窗户暗青灯读残书忽听疎雨落稍知凉气初披襟聊自适掩卷方踌躇亦念同怀人怅望心烦纡鸣琴爱静夜乐道今闲居岑岑空山中此夕知焉如
对月思故山夜景
沉沉新秋夜凉月满荆扉露泫凝余彩川明澄素晖中林竹树映疎星河汉稀此夕情无恨故园何日归同僚小集梵天寺坐间雨作已复开霁步至东桥玩月赋诗二首
杰阁翔林杪披襟此日闲层云生薄晚凉雨遍空山地迥衣裳冷天高澄霁还出门迷所适月色满林关空山看雨罢微步喜新凉月出澄余景川明发素光星河方耿耿云树转苍苍晤语逢清夜兹怀殊未央
梵天观雨
持身乏古节寸禄久栖迟蹔寄灵山寺空吟招隐诗读书清磬外看雨暮钟时渐喜凉秋近沧洲去有期
兼山阁雨中
两山相接雨冥冥四牖东西万木清面似冻梨头似雪後生谁与属遗经
登阁
横空敞新阁高处絶炎氛野迥长风入天秋凉气分凭栏生逸想投迹远人羣终忆茅檐外空山多白云
秋怀二首
秋风吹庭户客子怀故乡矧此卧愁疾徘徊守空房伫想涧谷居林深惨悲凉鵾鸡感萧辰拊翼号风霜氛杂无留气悄蒨有余芳幸闻卫生要招隐夙所臧终期谢世虑矫翮兹山冈
怀痾坐竟日晚色散幽树寂历候虫悲沆瀁碧草露端居兴方澹沉默自成趣羽觞欢独持瑶琴谁与晤空知玄思清未惜年华度美人殊不来岁月恐迟暮
中元雨中呈子晋
徂暑尚烦郁大火空西流兹辰喜佳节凉雨忽惊秋晼晚兰径滋萧萷庭树幽炎气一以去恢台逝不留刀笔随事屏尘嚣与心休端居讽道言焚香味真诹子亦玩文史及此同优游
秋暑
晨兴纳新凉亭午倦犹暑卧对北窗扉淡泊将谁侣疎树含轻颸时禽转幽语端居悟物情即事聊容与
和李伯玉用东坡韵赋梅花
北风日日霾江村归梦正尔劳营魂忽闻梅蘂腊前破楚客不爱兰佩昏寻幽旧识此堂古曳杖偶集僧家园岚隂春物未全到邂逅只有南枝温冷光自照眼色界雪艳未怯扶桑?遥知云台溪上路玉树十里藏山门自怜尘覊不得去坐想佳处知难言但哦君诗慰岑寂已似共倒花前罇
与诸人用东坡韵共赋梅花适得元履书有怀其人因复赋此以寄意焉
罗浮山下黄茅村苏仙仙去余诗魂梅花自入三叠曲至今不受蛮烟昬佳名一旦异凡木絶艶千古高名园却怜氷质不自暖虽有步障难为温羞同桃李媚春色敢与葵藿争朝暾归来只有修竹伴寂历自掩疎篱门亦知真意还有在未觉浩气终难言一杯劝汝吾不浅要汝共保山林罇
挽刘宝学二首
天地谁翻覆人谋痛莫支公扶西极柱威动北征旗肉食谋何鄙家山志忽齎平生出师表今日重伤悲生死公何有飘零我自伤向非怜不造那得此深藏心折风霜里衣沾子侄行哦诗当肃挽悲哽不成章
寄题梅川溪堂
沧波流不极上有一亩园幽人掩关卧修竹何娟娟虚堂面羣峰秀色摩青天静有山水乐而无车马喧人言市门子往往苍崖顚挥手谢世人日中翔紫烟遗迹尚可觌神交邈无缘慨然一永叹耀灵忽西迁褰裳下中沚濯足娱清川
和刘抱一
几年牢落旧村墟此日翛然水竹居病起试寻春迳草客来聊煮雪畦蔬开樽细说平生事信手同繙集古书适意何劳一千卷新诗闲出笑谈余
再和
久矣投装返旧墟不将心事赋闲居荷锄带月朝治秽植杖临风夕挽蔬三迳犹寻陶令宅万籖聊借邺侯书木瓜更得琼琚报吟咏从今乐有余
送芮国器二首
拄节千山外勤劳饱所经一心无适莫万口自丹青拂拭先贤传光辉处士星活人功更远试与问林垧紫陌同年旧青云得路新论心端有契下榻岂辞频话别惊如许相逢渺未因期公念经济从此上星辰梅花开尽不及吟赏感叹成诗聊贻同好二首
忆昔身无事寻梅只怕迟沉吟窥老树取次折横枝絶艶惊衰髩余芳入小诗今年何草草政尔负幽期棐几氷壶在梅梢雪蕊空不堪三弄咽谁与一樽同鼻观残香里心期昨梦中那知北枝北犹有未开丛宋丈示及红梅腊梅借韵两诗辄复和呈以发一笑
闻说寒梅尽寻芳去已迟冷香无宿蕊穠艶有残枝正复非同调何妨续旧诗广平偏娬媚铁石悞心期【宋丈此篇乃用施　悞一朱粉事　作悟】
风雪催残腊南枝一夜空谁知荒草里却有暗香同质莹轻黄外芳腾浅绦中不遭岑寂侣何以媚孤丛
呈黄子厚
茅斋尘事远幽独兴无穷永昼呻吟内新凉愁思中朱颜非昨日緑髩又秋风珍重墙东客遥怜此意同
奉酬子厚咏雪之作
遥夜不能寐披衣起彷徨仰视天正黑寒气惨悲凉飞霰忽下零雪花亦飘扬飃扬未云已须臾满空翔前山失旧姿川谷流素光念昔少小时无事志四方五年江海上不见雪与霜飘颻今日情浩荡谁能量凌晨饮一杯竟日守空堂竚立玩奇变永言获新章踌躇欲何报玉树生琼冈
送籍溪胡丈赴馆供职二首
祖饯衣冠满道周此行谁与话端由心知不作功名计祗为苍生未敢休
执我仇仇讵我知谩将行止验天机猿悲鹤怨因何事只恐先生袖手归
寄籍溪胡丈及刘恭父二首
先生去上芸香阁阁老新峩豸角冠留取幽人卧空谷一川风月要人看
瓮牖前头翠作屏晚来相对静仪型浮云一任闲舒卷万古青山只麽青
挽范直阁二首
献纳陪兴运如公衆所期忧时最深切信道不磷缁落落归来赋怱怱殄瘁诗莬裘当日计宰木後人悲先友多名士存亡几许人惟公且强健於我更情亲出处论心晚音书枉诲频素车今日会谁与共伤神顷以多言害道絶不作诗两日读大学诚意章有感至日之朝起书此以自箴盖不得已而有言云
神心洞玄鉴好恶审薰莸云何反自诳闵默还包羞今辰仲冬节寤叹得隐忧心知一寸光昱彼重泉幽朝来自兹始羣隂邈难留行迷亦已远及此旋吾輈
仁术
在昔贤君子存心每欲仁求端从有术及物岂无因恻隐来何自虚明觉处真扩充从此念福泽遍斯民入井仓皇际牵牛觳觫辰向来看楚越今日备吾身
闻善决江河
大舜深山日灵襟保太和一言分善利万里决江河可欲非由外惟聪不在他勇如争赴壑进岂待盈科学海功难并防川患益多何人亲祖述耳顺肯同波
仰思二首
公德明光万世师从容酬酢更何疑当年不合知何事清夜端居独仰思
圣贤事业理难同僭作新题欲自攻王事兼施吾岂敢傥容思勉议成功
困学二首
旧喜安心苦覔心捐书絶学费追寻困衡此日安无地始觉从前枉寸隂
困学工夫岂易成斯名独恐是虚称傍人莫笑标题误庸行庸言实未能
复斋偶题
出入无时是此心岂知鸡犬易追寻请看屏上初爻旨便识名斋用意深
示四弟
务学修身要及时竞辰须念隙驹驰清宵白日供游荡愁杀堂前老古锥
克己
宝监当年照胆寒向来埋没太无端祗今垢尽明全见还得当年宝监看
曾点
春服初成丽景迟步随流水玩晴漪微吟缓节归来晚一任轻风拂面吹
伐木
伐木相将入远山共听幽鸟语关关殷勤若解当时意此日那容不尽欢
春日
胜日寻芳泗水滨无边光景一时新等闲识得东风面万紫千红总是春
春日偶作
闻道西园春色深急穿芒屩去登临千葩万蕊争红紫谁识乾坤造化心
观书有感二首
半亩方塘一监开天光云影共徘徊问渠那得清如许为有源头活水来
昨夜江边春水生蒙冲巨舰一毛轻向来枉费推移力此日中流自在行
题西林院壁二首
触目风光不易裁此间何似舞雩台病躯若得长无事春服成时岁一来
巾屦翛然一鉢囊何妨且住赞公房却嫌宴坐观心处不奈檐花抵死香【檐前有柚花】
题西林可师逹观轩
窈窕云房深复深层轩俄此快登临卷帘一目遥山碧底是高人逹观心
再题
绍兴庚辰冬予来谒陇西先生退而寓於西林院惟可师之舍以朝夕往来受教焉閲数月而後去可师始尝为一室於其居之左轩其东南以徙倚瞻眺而今鈆山尉李兄端父名之曰逹观轩盖取贾子所谓逹人大观物无不可云者予尝戏为之诗以示可师既去而遂忘之壬午春复拜先生於建安而从以来又舍於此者几月师不予厌也且欲予书其本末置壁间因取旧诗读之则岁月逝矣而予心之所至者未尺寸进焉为之三叹自废顾师请之勤勤不得辞於是手书授之而又叙其所以然者如此虽其辞鄙陋若无足稽然予之往来师门盖未憗也异时复至又将假馆于此仰视屋壁因旧题以寻岁月而惕然乎其终未有闻也然则是诗之不没亦予所以自励者可师尝游诸方问佛法大意未倦而归尚有以识予意也三月九日熹书
古寺重来感慨深小轩仍是旧窥临向来妙处今遗恨万古长空一片心
示西林可师二首
身世年来欲两忘一春随意住僧房行逢旧隐低囘久緑树莺啼清昼长
幽居四畔只空林啼鸟落花春意深独宿尘龛无梦寐五更山月照寒衾
感事书怀十六韵
邻敌何年盛神州遂陆沉翠华栖浙右紫塞仅淮隂志士忧虞切朝家预备深一朝颁细札三捷便闻音授钺无遗筭沈机识圣心东西兵合势南北怨重寻小却奇还胜穷凶祸所临?裘方舞雪血刃已披襟残类随煨烬遗黎脱斧碪戴商仍夙昔思汉剧讴吟共惜山河固同嗟岁月侵泉蓍久憔悴陵栢幸萧槮正尔资群策何妨试盍簪折冲须旧衮出牧仗南金衆志非难徇天休讵可谌故人司献纳早晚奉良箴
次韵刘彦采观雪之句
朔风吹空林眇眇无因依但有西北云冉冉东南飞须臾层隂合惨淡周八维冻雨不流渊飞花舞妍姿翳空乍灭没散影还参差万点随飘零百嘉潜润滋徘徊瞻咏久默识造化机上寒下必温欲积无根基渐看谷树变稍觉丛篁低皓然遂同色宇宙乃尔奇繁华改新观凛冽忘前悲摛草愧佳友伫立迎寒吹感此节物好叹息今何时当念长江北铁马纷交驰
次韵彦采病中口占
一榻流年度篝灯遥夜阑短衾闲自拥清镜莫频看竹密初惊雪梅疎却耐寒从今花木梦无复在雕栏
感事
闻说淮南路烟尘满眼黄弃躯惭国士尝胆念君王却敌非干橹信威藉纪纲丹心危欲折竚立但彷徨
闻二十八日之报喜而成诗七首
戎马无端莫四驰汉家元有中兴期?裘喋血淮山寺天命人心合自知
天骄得意任驱驰太岁乘蛇已应期一夜旄头光殒地饮江铁马未全知
雪拥貂裘一马驰孤军左袒事难期奏函夜入明光殿底事庐儿探得知【所报乃御营宿卫官奏故有是句】
渡淮诸将已争驰兎脱鹰扬不会期杀尽凶残方反斾里闾元未有人知
汉节荧煌直北驰皇家卜世万年期东京盛德符高祖说与中原父老知
追锋闻说日驱驰旧德登庸傥有期【张魏公】圣主聪明似尧禹忠邪如许讵难知
恭惟大号久风驰清跸传呼却未期此日不须劳玉趾寸心那得侍臣知
次子有闻捷韵四首
神州荆棘欲成林霜露凄凉感圣心故老几人今好在壶浆争听鼓鼙音
杀气先归江上林貔貅百万想同心明朝灭尽天骄子南北东西尽好音
孤臣残疾卧空林不奈忧时一寸心谁遣捷书来筚户真同百蛰听雷音
败北何殊兎走林骄豪无复向来心莫烦王旅追穷寇鹤唳风声尽好音
奉陪判院丈充父平父兄宿囘向用知郡丈壁间旧题之韵
暮雨停骖处僧庐古道边千峰环杰阁一水下平田行役无期度经过几岁年明朝须饱饭蹑足上寒烟
感事再用囬向壁间旧韵二首
江北传烽火单于大入边已闻隳列障不但扰屯田借箸思人杰摧锋属少年偷安慙暇食万竈起愁烟廊庙忧虞里风尘惨淡边早知烦汗马悔不是留田迷国嗟谁子和戎误往年腐儒空感慨无策静狼烟蒙判院丈示及再用元韵之作率易和呈以求指诲
畴昔经行地溪山寂寞边氷霜凝巨壑风雨暗中田古寺堪投晚尘龛閲纪年论文寒夜永清絶袅炉烟数日前与判院丈有宋村之约雪中有怀奉呈判院通判二丈
云垂天濶岁将阑一室翛然独掩关拥褐不知风折木开轩惟见雪漫山玄空杳霭低迷外碧树珑璁掩映间吟罢左思招隐句扁舟无路过长湾
次韵判院丈雪意之作
端居岁复穷闭户守冲澹风隂原野悲月黑庭除暗淅沥静先知崩奔谁与探坐想青瑶林寒光生素艶熹伏蒙判院丈垂示用韵喜晴之句率尔奉酬伏乞笑览
客枕终难稳归来鼾息深晓鸡囘远梦缺月挂空林氷谷晨加?晴窗昼解襟诗筒多妙语仍喜旧盟寻
登梅岭
去路霜威劲归程雪意深往还无几日景物变千林晓磴初移屐寒云欲满襟玉梅疎半落犹足慰幽寻
雪意
向晚浮云四面平北风号怒逹天明寒牕一夜清无睡拟听杉篁叶上声
昨夕不知有雪而晨起四望远峰皆已变色再用元韵作两絶句
朔风吹尽暮云平室暖炉红睡逹明但怪朝来满山白不知昨夜打牕声
千林无叶一川平万壑琼瑶照夜明未觉残梅飘落尽只愁羌管不成声
奉陪彦集充父同游瑞岩谨次莆田使君留题之韵
踏破千林黄叶堆林间台殿欝崔嵬谷泉喷薄秋逾响山翠空蒙昼不开一壑祗今藏胜槩三生畴昔记曾来解衣正作留连计未许山灵便郤囬
伏读赵清献公瑞岩留题感叹之余追次元韵
赵公名迹此犹微已荐行藏第一机直自当年留翰墨至今穷谷尚光辉时清谏疏空遗稾岁晚高斋自掩扉【高斋公晚年所居每夕独处一室使人扃其外云】珍重九原如可作问渠何处是真归
伏读二刘公瑞岩留题感事兴怀至於陨涕追次元韵偶成二篇
谁将健笔写崖隂想见当年抱膝吟缓带轻裘成昨梦遗风余烈到如今西山爽气看犹在北阙精诚直自深故垒近闻新破竹起公无路秪伤心【右怀宝学公作近闻西兵进取关陕其帅即公旧部曲也】
投绂归来卧赤城家山无处不经行寒岩解榻梦应好絶壁题诗语太清陈迹一朝成寂寞灵台千古自虚明传来旧业荒芜尽惭愧秋原宿草生【右怀病翁先生作翁领崇道祠官故有赤城之句】
入瑞岩道间得四絶句呈彦集充父二兄
忆昔南游桂树隂归来遗恨满尘襟篮舆此日无穷思万壑千岩秋气深
翩翩一马两肩舆路转秋原十里余共说前山深更好不辞迢逓欵禅居
清溪流过碧山头空水澄鲜一色秋隔断红尘三十里白云黄叶共悠悠
风高木落晚秋时日暮千林黄叶稀祗有苍苍谷中树岁寒心事不相违
挽籍溪胡先生三首
夫子生名世穷居几岁年圣门虽力造美质自天全乐道初辞币忧时晚奏篇行藏今已矣心迹故超然澹泊忘怀久浑沦玩意深箪瓢无改乐山水自知音册府遗编在【公所定着论语会义副在秘阁】丘原宰树隂门人封马鬛寒日共沾襟
先友多沦谢惟公尚典型向来深缱绻犹足慰飘零乔木摧霜干长空没晓星伤心遽如许孤露转竛竮
次韵潮州诗六首
濠上斋二首
黄堂理事余便空永兹日语默趣虽殊晦明心本一旧闻真体露已叹羣疑失迨此复几年定知久纯白道若大路然奈此人好径即事昩本心离动覔真静安知濠上翁妙入玄中境偶寄郡斋闲无欲民自正
闲坐
坐歗无余事淡然尘虑稀闲中自怡悦妙处絶几微韩子成今古颠师果是非悠然发孤些千载傥来归
销寇
年来掲阳郡牢落海隂墟云峤无遗子潢池有跖徒单车亦已税蔓草不须鉏比屋弦歌里功高化鳄图
山丹
昔游岭海间几见蛮卉拆素英漙夕露朱蘤烂晴日归来今几年晤对祗寒碧因君赋山丹悦复见颜色
山居即事用叠翠亭韵
世情日以疎庭树日以密我心自悠悠两忘喧与寂门开山叠翠雨罢云絶迹天涯此兴同万里寄消息
柬舍侄
囘头别子时岁月剧风雨老大无所成慙叹中夜舞长鑱足呻吟短褐极蓝缕古人不可期炯炯心独苦夏日斋居得潮州诗卷咏叹之余用卒章之韵以纪其事
孟夏气淑清窗户有佳色卧闻幽箨翻转觉林景寂参差帙委素缥缈香横碧啜菽有余懽缨冠非所职故人海边郡妙语寄远翼咏叹不得闻超然见胷臆
夀母生朝【下六首附见於此】
秋风萧爽天气凉此日何日升斯堂堂中老人夀而康红颜緑鬂双瞳方家贫儿痴但深藏五年不出门庭荒竈陉十日九不炀岂辨甘脆陈壶觞低头包羞汗如浆老人此心久已忘一笑谓汝庸何伤人间荣耀岂可常惟有道义思无疆勉励汝节弥坚刚熹前再拜谢阿娘自古作善天降祥但愿年年似今日老莱母子俱徜徉
又二首
敬为生朝举一觞短歌歌罢意偏长愿言夀考宜孙子緑鬓朱颜乐未央
隂澹园林岁欲霜怪来和气满中堂要知积善工夫巧变得人间作夀乡
又三首
昨夜秋风凉气归今朝喜色动帘帏细斟潋灔新春酒戏舞斑斓旧彩衣愿上龟莲千岁寿永令鳬藻一家肥也知厚德天应报更说隂功世所希
暑退秋容欲凛然北堂佳气倍澄鲜旧痾已向新凉失夀骨应随爽籁坚尘外光隂那有尽尊前风月浩无边痴儿六六今如许慙愧西河不老仙
仙人昔住紫琳房一旦飘然下大荒久悟客尘无自性故应福禄未渠央徙居邂逅成嘉遯捧檄因循愧漫郎愿借寒潭千丈碧年年此日奉华觞
又一首
竹栢交柯庭院清西风不动翠帘旌高堂正喜新凉入乐事仍逢夀斚倾尽室丹衷归善祷满头緑髩定重生年年此日欢娱意更愿时丰乐太平
丁丑冬在温陵陪敦宗李丈与一二道人同和东坡惠州梅花诗皆一再往反昨日见梅追省前事忽忽五年旧诗不复可记忆再和一篇呈诸友兄一笑同赋
江梅欲破江南村无人解与招芳魂朔云为断蜂蜨信冻雨一洗烟尘昏天怜絶艶世无匹故遣寂寞依山园自欣羌笛娱夜永未要邹律囘春温连娟窥水堕残月的砾泣露曦晨暾海山清游记玉面衰病此日空柴门相逢不敢话畴昔能赋岂必皆成言雕镌肝肾竟何益况复制酒哦空樽
岁晚燕集以梅花已判隔年开分韵赋诗得已字
阳愆冬气昏日暮悲风起晤言欲谁从斗酒会隣里盘餐乏珍脆肴核阙储峙无以奉嘉宾缾罄亦可耻所赖数子贤深睠不余鄙夜阑更促席灯火共欢喜酣歌气激冽杰句韵清美衰懒愧英游岁晚情何已
卓国太夫人生朝
凤凰山下凤凰城十载重来双眼明賸喜故人频献纳足知贤母外荣名生朝举酒天香里贱子当歌鲁颂声问讯豪眉今几许年年此日照人清
又一首
玄冬周四运肃气驱烦喧孕此贞秀质德美难具论巍巍北堂高福履神所敦晨昏极荣养夙昔蒙天恩明年啓国封屈狄文鱼轩斑衣结紫绶玉树承金尊欢娱何所忘千载如飞奔惟应玄中趣眇眇自本根洗心河汉津入此无穷门超然谢衆甫永与天壤存
社後一日作
圣作重品节等杀古所详里有秦社稷僭差遂无章王纲谅已隳精意尚不亡尚论千载前简编有遗芳侃侃陈孺子恂恂万春乡敬恭事耆老祷赛谨田桑悠悠我里居岁事有故常向来诸老翁惇龎亦端庄交神庶或享与物同乐康今我胡不乐怅然下颓冈古人不可见今人自猖狂
三月三日祀事毕因修褉事于灵梵以高阁一长望分韵赋诗得一字
逝川无停波岁月一何疾居然雨露濡我意日萧瑟共惟西山足宰树久蒙密晤言起哀敬时事该礼律肴羞既纷罗荐馈亦芳苾周旋极凄怆俛仰讵终毕更衣适精舍邻曲会兹日簋黍畀煇炮从容罄膋膟嘉宾更盘礴环堵窥逸笔即事君独哦非才我何述矧兹衰病余苦畏烦虑怵赋罢掩寒栖存存常抱一
夏日二首
端居倦时暑竟日掩柴门窗风远飊至竹树清隂繁静有图史乐寂无车马喧兹焉惬所尚难与世人论季夏园木暗窗户贮清隂长风一掩苒衆緑何萧槮玩此消永昼泠然涤幽襟俯仰无所为聊复得此心汲清泉渍奇石置熏炉其後香烟被之江山云物居然有万里趣因作四小诗
晴窗出寸碧倒影媚中川云气一吞吐湖江心渺然一水渺空濶羣山中接连寒隂白雾涌飞度碧峰前隐几对寒碧忘言心自闲岂知宜寂士灭迹青峯间【杜诗灭迹君山湖上之青峯】
吟余忽自笑老矣方好弄慨然思古人尺璧寸隂重
偶题三首
门外青山积翠堆幅巾终日面崔嵬只看云断成飞雨不道云从底处来
擘开苍峡吼奔雷万斛飞泉涌出来断梗枯槎无泊处一川寒碧自萦囘
步随流水覔溪源行到源头却惘然始悟真源行不到倚筇随处弄潺湲
次张彦辅韵
风霜岁云徂尘事眯双目故人书鼎来照眼一连玉把玩不知疲日宴坐空腹卷藏什袭秘寒光夜穿椟嗟予肮脏姿十驾不能速邱壑聊自娱箪瓢亦云足君侯湖海士逸气谢追逐胡为不予鄙乃肯顾林谷高轩缓前期清梦遶双竹起将杜陵句写寄玉川屋我穷诗未工最觉貂难续感君殷勤意吟苦屡更烛羣公饶藻思裂牋动盈束历险正摧輈争先哦撃毂低囘欲引避怅望曷归宿出吻竟无奇强颜终自恧北风催岁年两髩失新緑樊生念学稼曹子悲食粟死灰宁复然寡过良所欲耿耿自知明何劳詹尹卜
次张彦辅赏梅韵
朔风万里开云屏清霜夜坠朝景晴南枝浩荡正春色冻蘂的砾含空明花边偶对青铜镜槁项不堪氷雪映拥炉独坐只悲吟振策出游舒远兴暗香何处时一飘行行复值最长条仰头欲折渺谁赠满意相思那得邀极知异县淹行李心赏未甘轻付畀石雄赋罢不相闻秀野书来因举似两翁句法争新奇画出踈影沉寒漪幽探自出尘境外胜槩未许儿曹知祗今嚼蘂攀条处他日重来记前度风台月观悄无言玉笛氷滩索同赋嗟予衰懒倦将迎过眼纷纷无复情尚喜疎英窥水白更怜落片点苔青兴来乱挿飞蓬首拟向君家醉君酒酒酣耳热莫狂歌布皷雷门须缩手
借韵呈府判张丈既以奉箴且求教药
一生江海迥无俦材大应容小未周景好身闲真复乐酒酣耳热却堪忧飞腾莫羡摩天鹄纯熟须参露地牛我亦醒狂多忤物颇能还赠一言不
家山堂晚照效辋川体作二首
夕阳浮远空西峯背残照爽气转分明与君共晚眺山外夕岚明山前空翠滴日暮无与期闲来岸轻帻
即事有怀寄彦辅仲宗二兄二首
一水方涵碧千林已变红农收争暖日老病怯高风徙倚非无计心期莫与同向来欢会处离合太匆匆闻说双飞桨翩然下广津江湖知子乐鱼鸟谅情亲淹速须关命行藏不系人三山虽好在惜取自由身
次知府府判二丈韵三首
两公清庙瑟窈窕拂朱丝事纪一朝胜名从千古垂流传当共赋惆怅不同时且要君颐解宁辞匡说诗忆昨中秋夕寒盟约重寻幔亭懽举酒江阁快论心月堕俱忘起罍空始罢斟祗今十岭隔怅望一何深【武夷之游张王二丈元履子厚及熹与焉江阁之集子衡移具知府丈亦赐临屈此诗并简同会诸公云】
志士怀韬略奇兵吼镆干关河那得往肝胆不胜寒壮节悲如许雄图渺未阑皇舆方仄席陋巷敢求安【得浙中知旧书云圣上留意武备诸郡练卒皆点名閲武赐赉有加戎士感奋】
巢居之集以中有学仙侣吹箫弄明月为韵探策赋之而熹得中字遂误为诸君所推高俾专主约既而赋诗者颇失期於是令最後者具主礼以当罚乃稍集独敦夫圭甫违令後至衆白罚如约饮罢以苍茫云海路岁晚将无获分韵熹得将字而子衡兄得苍字实代熹出令
一昨楼上饮所欢不可忘羣公各赋诗佩玉何锵锵二子朱丝弦掩抑独叵量经营久不作一奏声满堂巧迟未足多谴负先取偿主盟谬夙推否德愧莫当兹焉不举法何以存令章刘子具盘食魏子输壶浆悠然复一醉归路相扶将
昨承诸兄临辱不揆以薄酒蔬食延驻都骑明日视壁间所张墨刻有亡去者人以为德庆丈之廋也驰问遣索蒙需拙诗辄赋所怀往奉一笑而尊犍刻可以归於我矣
岁暮霜霰集宾友从我游置酒临高斋觞酌屡献酬鸡黍罄中庖肴核供庶羞所恨乏珍肥懽意不得周何牾上客怀徙我夜壑舟平明但素壁篆刻不可求究索劳象罔高踪希盗丘我亦惭仲子独未忘轻裘
昨以诗徵亡碑於四十一丈既蒙酬和而诸兄亦继作焉联为巨编藏之巾笥虽所亡古刻不可复得而此之所获则已多矣顾其中犹有不能释然者因念吾子厚隶法妙古人当为我大书伟辞於壁庶以焜燿区区之望彼死鬼之陈迹其存亡盖不足为重轻也次韵见意云
端居感物化怅恨不出游赋诗往追亡顾得杂佩酬结绶光陆离緼袍非所羞终然抱耿耿尼父悲东周凄凉尊犍崖望想沧浪舟低徊不得去寂寞将焉求安知崔蔡徒考盘共斯丘为我挥素壁报君当紫裘【少陵诗紫裘随剑几义取无虚岁谓李邕受润笔资】
再赋解嘲
宇宙一瞬息人生等浮游云何百年内万变纷相酬颠倒不自知旁观乃堪羞拱揖尚虞夏干戈到商周岂悟旷士怀泛若不系舟驷马谅弗视名高非所求彼哉夸夺子逝矣崑仑丘褰裳絶冥外天风舞云裘【熹受碑于共父以礼让四十一丈取之於熹则有慙德矣故有商周之语】
题祝生画呈裴丈二首
近代丹青手心期良独难夫君偏有思妙处却无端堂上三湘远人间五月寒空囊今有此不用一钱看斗酒淋漓後颠狂不作难千峯俄纸上万景忽豪端石瘦冈峦古林深烟雨寒苍茫无限意俗眼若为看
挽延平李先生三首
河洛传心後毫厘复易差淫辞方眩俗夫子独名家本本初无二存存自不邪谁知经济业零落旧烟霞闻道无余事穷居不计年箪瓢浑漫与风月自悠然洒落濓溪句从容洛社篇平生行乐地今日但新阡岐路方南北师门数仭高一言资善诱十载笑徒劳斩板今来此怀经痛所遭有疑无与析挥泪首频搔
用西林旧韵二首
一自篮舆去不囬故山空锁旧池台伤心触目经行处几度亲陪杖屦来
上疏归来空皂囊未妨随意宿僧房旧题岁月那堪数慙愧平生一瓣香
考异
次韵李少卫藏书阁　茂树【一作几树】
次祝择之韵　　　　静室【一作净室】
九日山夜泛舟　　　转空【一作漾空】　　情何【一作清何】
秋生【一作秋来】
敎思堂作　横舍【一作黉舍】
示诸同志　余清【一作余情】
示四弟【一作休日】　　　　兀坐【一作默坐】　　心悠【一作真悠】还家即事　互翻【一作共翻】　怅然【一作快然】　独掩【一作日掩】题囊山寺　苍茫【一作苍黄】
题可老所藏画卷　　　羣峰【一作羣山】
诣水公庵雨作　云起【一作云气】
谢人送兰　　　厚意【一作晤叹】
寄题梅川溪堂　人言【一作今古】
再和刘抱一　　犹寻【一作独寻】
复斋偶题　　　岂知【一作岂如】
示四弟　　清宵【一作清隂】　游荡【一作遨荡】　堂前【一作堂头】春日偶作　色深【一作已深】
观书有感【一作杂诗一作絶句】　问渠那得清如许【一作怪来澈底清无滓】
江边【一作江头】　枉费【一作几费】
感事书怀　间音【一作同音】　共惜【一作共措】
闻二十八日之报　　　忠邪【一作羣臣】　?惟【一作?闻】次子有闻捷　　不奈【一作无奈】
感事　江北传烽火【一作烽火传江北】　推锋【一作堆锋】
暇食【一作饱食】　留田【一作屯田】
登梅岭　玉梅【一作野梅】
雪意　　浮云【一作愁云】　　逹天【一作彻天】
读二刘公瑞岩留题　　慙愧【一作怅望】
瑞岩絶句　风高【一作霜清】　黄叶【一作红叶】
柬舍侄【一作柬令侄】
再和东坡惠州梅花诗　记玉【一作识玉】
卓国太生朝　所忘【一作所至】
社後一日作　耆老【一作耆年】　惇龎【一作淳龎】
灵梵分韵　　萧索【一作萧瑟】
夏日　　　　永昼【一作永日】
汲清泉作　　湖江【一作湖山】
偶题　　　　青山【一作南山】
家山堂晚照　与君共【一作为君共】
次知府府判韵　约重【一作得重】
晦庵集卷二
<集部,别集类,南宋建炎至德佑,晦庵集>

[book_title]卷三
钦定四库全书
晦庵集卷三　　　　　　　宋　朱子　撰诗
奉同张敬夫城南二十咏
纳湖
诗筒连画卷坐看复行吟想像南湖水秋来几许深
东渚
小山幽桂丛岁暮霭佳色花落洞庭波秋风渺何极
咏归桥
緑涨平湖水朱栏跨小桥舞雩千载事历历在今朝
船斋
考盘虽在陆滉瀁水云深正尔沧洲趣难忘魏阙心
丽泽堂
堂後林隂密堂前湖水深感君怀我意千里梦相寻
兰涧
光风浮碧涧兰杜日猗猗竟岁无人采含薰祗自知
书楼
君家一编书不自圯上得石室寄林端时来玩幽赜
山斋
藏书楼上头读书楼下屋怀哉千载心俯仰数椽足
蒙轩
先生湖海姿蒙养今自閟铭坐仰前贤点画存彖系
石濑
疏此竹下渠漱彼涧中石暮馆绕寒声秋空动澄碧
卷云亭
西山云气深徙倚一舒歗浩荡忽搴开为君展遐眺
柳堤
渚华初出水堤树亦成行吟罢天津句薰风拂面凉
月榭
月色三秋白湖光四面平与君凌倒景上下极空明
濯清
涉江采芙蓉十反心无斁不遇无极翁深衷竟谁识
西屿
朝吟东渚风夕弄西屿月人境谅非遥湖山自幽絶
淙琤谷
湖光湛不流嵌窦亦潜注倚杖忽淙琤竹深无覔处
听雨舫
彩舟停画桨容与得欹眠梦破蓬窗雨寒声动一川
梅堤
仙人氷雪姿贞秀絶伦拟驿使讵知闻寻香问烟水
采菱舟
湖平秋水碧桂棹木兰舟一曲菱歌晚惊飞欲下鸥
南阜
高丘复层观何日去登临一目长空尽寒江列暮岑
次韵傅文武夷道中五絶句
地久天长岁不留坐来念念失藏舟回看万法皆儿戏还直先生一笑不
分符拥节几经年闻道方成屋数椽只恐未容高枕卧却须持槖听鸣鞭
勲业今从镜里休箧中空有敝貂裘死灰那复飞扬意惠许深惭不易酬
常记桐城十载前几囬风雨对床眠他年空忆今年事却说黄亭共惘然
诸郎步武各駸駸季子尤怜产万金衣鉢相传自端的老生无用与安心
题画卷【丁亥】
小山
飞来小坡坨未雨已滂濞荒此定何人苏公有遗记
吴画
妙絶吴生笔飞扬信有神羣仙不愁思步步出风尘
卵砚
端溪有潜虬孕此金玉质混沌一窍开千年泻寒液
鬼佛
冥蒙罔象姿相好菩萨面鬼佛吾讵知水石翫奇变
范寛
山?云气深树老风霜劲下有考盘人超揺得真性
题祝生画
裴侯爱画老成癖岁晚倦游家四壁随身只有万叠山秘不示人私自惜俗人教看亦不识我独摩娑三叹息问君何处得此奇和璧隋珠未为敌答云衢州老祝翁胸次自有隂阳功峙山融川取世界咳云吐雨呼雷风昨来邂逅衢城东定交斗酒欢无穷自言妙处容我识为我埽此须臾中尔时闻名今识面回首十年齐掣电裴侯已死我亦衰祗君虽老身犹健眼明骨轻须不变笔下江山转葱蒨为君多织机中练更约无事重相见秀野以喜无多屋宇幸不碍云山为韵赋诗熹伏读佳作率尔攀和韵剧思悭无复律吕笑览之余赐以斤斧幸甚
高人山水心结习自无始五亩江上园清隂遍桃李一堂聊自娱三径亦可喜试问避俗翁何如尊贤里【温公独乐园在尊贤里】
门前车马客无非朝大夫问君独何事中岁遽此图长安二三公发白形枯臞隐忧念名节亦有此乐无【隐忧念名节张大参疏中语】
君侯嗜图史挿架何其多徒车三十乘流汗几槖驼十载谁晤语端居自弦歌至哉天下乐岁月如子何西山一何高云气出寒麓中有无事人鸣泉遶茅屋宴坐今几何无以媚幽独兴至偶成篇呼儿为余读我居深山中茅舍破不补上见风搅林下有云承宇闻公落新宫户牖不可数懒惰心力衰念公亦良苦夜吟招隐诗月落寒泉井自非千载人谁与共清景散发心朗寥凝神味渊永功名恐相期富贵非所幸仙人空山居道意妙羣物度世君则然修身吾岂不飞行仰云路趺坐探理窟独夜扣星坛清斋具簪笏青山背夕阳兹景公所爱虚堂日落时迁坐一解带岚分疑有处鸟度知无碍须臾暮色来默默无与会端居屏尘虑万事付一尊客来语世故举白当浮君超揺谢衆甫噂沓从诸孙何以自怡悦窗中见秋云清溪何迢迢上有千仞山山中学仙侣白石为门关丹经苦吟哦至道穷跻攀岂知人间世风尘萦九寰
次刘秀野蔬食十三诗韵
乳饼
清朝荐蔬盘乳鉢有真味不用精琼糜无劳烂羊胃
新笋
翛翛江上林白日暗风雨下有万玉虯三冬卧寒土
紫蕈
谁将紫芝苗种此槎上土便学商山翁风餐谢肥羜
子姜【本草云姜久食去臭气通神明或云伤心气不可多食者非是】
姜云能损心此谤谁与雪请论去秽功神明看朝彻
茭笋
寒茭翳秋塘风叶自长短刳心一饱余并得床敷软
南芥
黄龙记昔游园客有佳遗不谓洛生吟辍餐时拥鼻
?菜
小草有贞性托根寒涧幽懦夫曾一嘬感愤不能休
木耳
蔬肠久自安异味非所夸树耳黑垂聃登盘今亦乍
萝卜
纷敷剪翠丛津润擢玉本寂寞病文园吟余得深龈
芋魁
沃野无凶年正得蹲鸱力区种万叶清深煨奉朝食
笋脯
南山春笋多万里行枯腊不落盘餐中今知緑如箦
豆腐【世传豆腐本乃淮南王术】
种豆豆苗稀力竭心已腐早知淮王术安坐获泉布
日蕈
闻说阆风苑琼田产玉芝不收云表露烹瀹讵相宜伏读秀野刘丈闲居十五咏谨次高韵率易拜呈伏乞痛加绳削是所愿望
秀野
为隣蘅芷满芳洲特地临江赋远游十亩何妨自春色万缘从此付东流静看朝市真儿戏须信田园是老谋出处知公有余裕未应辛苦谢灵丘
积芳圃
乐事从兹不易涯朱门还似野人家行看靓艶须携酒坐对清隂只煮茶晓起苍凉承坠露晚来光景乱蒸霞平生结习今余几试数毘那襋上花
家山堂
负米归来手自舂岂知门外有晴峯羡公竟日尘氛远拄颊看山幽兴浓心镜悬知不同调诗坛那敢少争锋空余远岳寻师意个里何妨为指踪
拙政堂
骥足宁同曳尾龟青山终是费心期陶公归去有余乐潘令闲居不足追自笑十连非所慕未应三径苦无资明朝谩拥朱轮去猿鹤咨嗟政尔为
香界
幽兴年来莫与同滋兰聊欲泛光风真成佛国香云界不数淮山桂树丛花气无边曛欲醉灵氛一点静还通何须楚客纫秋佩坐卧经行住此中
春谷
武夷高处 是蓬莱采得灵根手自栽地僻芳菲镇长在谷寒蜂蝶未全来红裳似欲留人醉锦障何妨为客开饮罢醒心何处所远山重叠翠成堆
舫斋
扁舟容与小房栊揺扬帘旌蜀锦红两岸蒹葭秋色里一川烟浪夕阳中不愁灔澦双蓬鬓未怯江湖万里风筑室水中聊尔尔何须极浦望朱宫
药圃
种药春畦有近功不辞耘耔漫劳躬渐看杞菊充庖下即见芝英入笼中病去自知非往日身轻何必御冷风出门会有儿童笑不是当年植杖翁
山人方丈
方丈翛然屋数椽槛前流水自清涟蒲团竹几通宵坐扫地焚香白昼眠地窄不容挥麈客室空那有散花天个中有句无人荐不是诸方五味禅
龟峯楼
杨柳东边桂树西小楼晴眺极霏微山川政尔供凝目尘土何妨略振衣俯瞰桑田悲物化闲披蘂笈洞玄机却疑栏外连穹石似厌支牀去不归
月波台
潺潺流水注回塘中作平台受晚凉四面不通车马迹一尊聊饮芰荷香韩公无复吟花岛楚客何劳赋药房少待须臾更清絶月华零露洗匡床
挽蔬圃
未觉闲来岁月频荷鉏方喜土膏匀连畦已放瑶簪露覆地行看玉本新小摘登盘先饷客晚炊当肉更宜人却怜寂寞公仪子拔尽园蔬不叹贫
秋香径
门外黄尘没九逵坊中丛桂长樛枝三秋冷蕊从开落终岁清隂不改移幽迳祗愁空翠滴浓香一任晚风吹攀援却恨王孙远惆怅千林日暮时
曲池轩
去年种竹长新篁今岁穿渠过野塘自喜轩窗无俗韵亦知草木有真香林间急雨生愁思水面微风度晚凉却厌端居苦无事凭栏闲理钓丝长
前村○【题下恐当有梅字】
玉立寒烟寂寞滨仙姿潇洒浄无尘千林揺落今如许一树横斜独可人真与雪霜娱晚景任从桃柳殿残春緑隂青子明年事衆口惊嗟鼎味新
秀野刘丈寄示南昌诸诗和此两篇
滕王阁下水初生闻道登临复快晴帝子讵知陈迹在长江肯趂曲池平山楹雨罢珠帘卷檐铎风惊玉佩鸣满眼悲凉今古恨人生辛苦竟何成
知向潮边弄碧漪栏干三抚漾晴辉流传妙语惊离濶想像清游欲奋飞公去不应停驿骑我来直欲挂朝衣南州高士何由见且看新荷出水稀
次秀野韵五首
史君帘阁对修筠起看名园雨後春便赋新诗留野客更倾芳酒酹花神未酬管乐平生志且作羲皇向上人祗恐功名相廹逐不容老子卧漳滨
满园红紫已争新百啭幽禽亦唤人蜡屐未妨泥步稳珍丛终恨雨来频卧看晓色忻初霁起约良游醉好春却笑当年金谷燕相随仆仆望车尘
惆怅春余几日光从今风雨莫颠狂急呼我辈穿花去未觉诗情与道妨萝带不须吟杜若角弓聊复赋甘棠淋浪坐客休辞醉饮罢曦身向九阳
知君久矣厌喧卑造物尊前唤小儿一釂未应峩侧弁十分聊尔快翻巵治中寂寞凝尘日令尹忧劳退食时正好相寻发孤笑莫教牢落负心期
当年共剪北山莱修竹成隂手自栽书卷莫教春色老柴荆肯为俗人开公能顾我传新句我欲留公拨旧醅怅望南园芳树底明年应放小车来
留秀野刘丈二首
好雨当春过一犂我公远忆故园西孤蓬稳转清滩急十里行穿緑树齐路熟已欣经雾市身轻未怕蹑云梯诸孙剩欲留公住细和新诗丐指迷
一去屏山今几春归来三迳但荒榛剪除便觉风烟好徙倚还惊物色新楼外千林遮去路阶前一水恋行尘纷纷更作留连计同社追游苦未频
次秀野沧波馆刈麦二诗
传闻泛宅贺新成破月冲烟取次撑鷁首斜飞寒浪急篷窗侧转好山横知公兴有江湖迥顾我诗无玉雪清欲跨船舷还未敢几时得伴镜中行【急本作息】
贻牟夙昔但声歌今见郊园乐事多且喜瓯篓符善祷未须芦菔颦【去声】妖娥霞觞政自夸真一香鉢何烦问毕罗我欲卖刀来学稼不知还许受廛麽【小说有人中麦毒梦红裳娘子悲歌有一丸芦菔火吾宫之句】
次秀野躬耕桑陌旧园之韵二首
郊园旱久只多蹊昨夜欣沾雨一犂已办青鞋随老圃便驱黄犊过深溪农谈剩喜乡隣近饁具仍教妇子擕指点竹寒沙碧处不知何似锦城西
丈人高致邈难干云梦何如胸次寛老去未妨诗律在人来只怕酒盃乾故开麦陇供家醸更有兰章付客看下走才悭慙嘱和愿公物色稍留残
又和秀野二首
愁隂一夜转和风晓看花枝露彩浓覔句休教长闭户出门聊得试扶筇物华始信如诗好春色方知似酒浓多谢邻翁笑相迓为言晴暖更过从
江臯晴日丽芳华翠竹踈疎映白沙路转忽逢沽酒客眼明惟见满园花望中景助诗人趣物外春归释子家向晚却寻芳草迳夕阳流水遶村斜
次秀野咏雪韵三首
闭门高卧客来稀起看天花满院飞地迥杉篁增胜槩庭虚鸟雀噪空饥酒肠冻澁成新恨病骨侵凌减旧肥赖有袁生清兴在忍寒应未泣牛衣
一夜同云匝四山晓来千里共漫漫不应琪树犹含冻翻笑杨花许耐寒乘兴正须披鹤氅瀹甘犹喜破龙团无端酒思催吟笔却恐长鲸吸海乾
开门惊怪雪交加乱落横飞讵有涯密竹不妨呈劲节早梅何处覔残花山隂客子须乘兴洛下先生想卧家病废盃觞寒至骨哦诗无复更豪夸
次韵雪後书事二首
晴烟袅袅弄晨炊雪屋流澌未觉迟拟挈冻醪追胜践聊穿蜡屐过疎篱扫开折竹仍三迳认得残梅祗数枝不耐岁寒心事苦滔滔欲说定从谁
未觉春光到柳条谁教飞絮倚风揺眼惊银色迷千界梦断彤庭散百寮梅坞任从长笛弄竹窗闲把短檠挑何人剥啄传清唱更喜残年乐事饶
次韵秀野早梅
可爱红芳爱素芳多情珍重老刘郎踈英的砾尊中影微月黄昏句里香胸次自怜真玉雪人间何处有氷霜廵檐说尽心期事肯醉佳人锦瑟傍
次秀野极目亭韵
偶向新亭一破颜高情直寄有无间地偏已隔东西路天濶长围远近山浩荡祗愁春雾合轮囷却喜暮云还不堪景物撩人甚倒尽诗囊未许悭
又
坐看山花落幔颜不知身在翠云间食寒到处雨复雨客里归来山又山【阙】　孤灯闲【阙】　无心栖鸟暮忘还世情分逐流年去只有诗情老更悭
次秀野春晴山行纪物之句
祗凭诗律作生涯到处山林总是家便与清尊卧芳草不妨皂盖拂残花侧闻温诏询耆艾好趂春风入殿衙囬首能忘旧猿鹤一篇聊尔记年华
再用韵题翠壁
孤亭一目尽天涯俯瞰烟村八九家翠壁何年悬布水緑隂经雨堕危花杖藜徙倚凝春望覔句淹留到晚衙珍重诗翁莫相恼枯肠搅断鬓丝华
次亭字韵诗呈秀野丈兼简王宰三首
不驾朝车叩九扃独擕灵夀向新亭人言洞里春长在自庆樽前老复丁鱼乐波闲诗欲就鸿冥天濶酒初醒晚来却向南堂坐珍重家山数点青
吏散庭空昼掩扃行春只到柳边亭唱酬共喜摛鸿藻来往何劳笑白丁一夕歌呼从自醉几年燠暍为谁醒定知细札褒扬後名入麟台汗简青
几年寂寞掩柴扃抱膝长吟竹下亭不向参同论纳甲且将耘耔付添丁思玄赋罢惊遥举止酒诗成恨独醒却笑春风两蓬鬓飘萧无复旧时青
次山行佳句呈秀野丈三首
几日春隂琐翠岩忽惊飞盖度晴岚身轻似起烟霞痼意适宁论禄位贪句法旧超常语六年华今富逹尊三从容笑语无余事兴在南山更向南
几杖归来覔故岩眼中犹记旧烟岚诗情自昔元无敌世味而今更不贪默数流年欣望入闲寻隐诀话存三小生自愧衰颓早个里凭公为指南
曈曈朝日出高岩??征衣曳晓岚【阙】　向来孤旧意林泉老去觉真贪凄凉烟火一百五零落交游十二三叹【阙】　　世事卧吹横笛过溪南
次秀野泛沧波馆至赤石观刈早稻韵
緑云黄半武夷乡碧水萦纡一带长闻道放船飞皂盖定知行酒载红裳櫂讴如贺丰年信【农家以早稻为晚禾信】乐饮闲酬此日凉禾黍谁言不阳艳晚炊流咏有余香
次秀野韵题卧云庵
君家丘壑本圆成何意寻荒入翠屏为爱晴云荐孤枕故将闲日付新亭梦魂寂寂衣裳冷心事悠悠简策青更把枯桐写奇趣鵾弦寒夜独泠泠
奉和秀野见留之句
闲卧秋山尘事稀西风催唤出岩扉来看甲第清泉好更喜仙翁丹颊肥扪虱坐谈端未厌连环入梦却思归明朝振策千峰顶满袖琼琚背夕晖
次秀野种粟韵
阿香一笑走丰隆雨遍平畴万顷中旧喜樊迟知学圃今看许子快论功遥怜郁郁翻秋陇预想垂垂弄晚风珍重诗翁且强健东阡南陌兴无穷
和秀野蕲簟之句
史君两鬓尚青青学道仍抛後院笙溽暑快眠知簟好晚凉徐觉喜诗成人从蕲水当年寄诗比韩公此日清坐对更深谁是伴唯应阙月共长庚
次韵寄题芙蕖馆三首
乱山丛里有江乡华馆清波引兴长正喜白鸥轻易狎忽惊红妓俨分行临流更好挥椽笔俯槛何妨接羽觞共说仙翁闲日月不因春草梦池塘
幻成飞阁笑谈余便有新荷水面铺指点清波浮菡蓞惊呼红影碎陬隅且将伴侣同盃酒不用君王予镜湖多少故交台阁上问渠落拓更能无
不须艇子棹歌来且看芙蓉面面开卷里有诗都锦绣席间无地可尘埃风清月白琴三弄緑暗红深酒一盃明日仲宣楼上望越吟应是首频囘
次韵雪後书事二首
惆怅江头几树梅杖藜行遶去还来前时雪压无寻处昨夜月明依旧开折寄遥怜人似玉相思应恨刼成灰沈吟日落寒鸦起却望柴荆独自囘
满山残雪对虚堂想似当年辋口庄门掩不须垂铁锁客来聊复共藜床故人闻道歌围暖妙语空传醉墨香莫为姬姜厌憔悴论文把酒话偏长
和秀野韵二首
闻道无余事翛然百虑空何心分彼我无地着穷通昨日青衿子明朝白髪翁天机元自尔不是故匆匆久矣安岑寂山栖恨不深谩将门自掩那有客相寻炙背迎朝景加趺度夕隂感君传秀句把卷独呻吟
次秀野暑中二首
剧暑悲难度清秋喜却囘病随庚伏尽尊向晚凉开临水看云去鈎帘待月来胜游惊昨梦曾上郁萧台【熹新自云谷还家】
絶境人难到唯堪乐此身泉吟青玉峡风度白纶巾独往宁无意长闲未有因云山天赐履吾道岂全贫【云谷絶顶四望云山环数百里】
次秀野杂诗韵
葺居二首
丈人高卧碧江头门掩西风万木秋重喜青山还遶屋却嫌黄叶渐平沟开轩且放浮岚入决水徐通废圃流便觉园林顿萧爽不妨随境味玄幽
向来鞅掌元非病此日徜徉讵有妨自喜登台闲瘦竹人惊步屧响空廊高斋雨过新山色曲沼风来旧水光千里壮心殊未已不应疎懒兴能长
刻漏
无疑莫诣君平肆任运休寻季主家谩设铜壶候尺咫闲参玉表验分差不妨啓处知时节那更荣枯纪岁华却羡昇平好官府日高三丈放朝衙
栗熟
树杂椅桐继国风莫教林下长蒿蓬【种树法栗下不得有草木】共期秋实充肠饱不羡春华转眼空病起数升传药録【本草云人有脚弱往栗树下啖及数升遂能起行】晨兴三咽学仙翁【苏黄门诗云老去自添腰脚病山翁服栗旧传方客来为说晨兴晚三咽徐收白玉浆】樱桃浪得银丝荐一笑才堪发面红【银丝见杜诗本草云樱桃服之令人美顔色】
山药
怪来朽壤耀琼英小劚顷筐可代耕豢豹於人尽无分蹲鸱从此不须生雪鑱但使身长健石鼎何妨手自烹欲赋玉延无好语羞论蜂蜜与羊羮【陈阑斋玉延赋有蜂蜜羊羮之句】
食梨
珍实浑疑露结成香葩况是雪储精乍惊磊落堆盘出旋剖轻盈照骨明卢橘谩劳夸夏熟柘浆未许析朝酲啖余更检桐君録快果知非浪得名【本草谓棃为快果】
导引
闻说牛刀久不更闲中应接羡门生向来已悟藏千界【吕公诗云一粒粟中藏世界】今日何劳倒五行【道书云五行颠倒术龙从火里出】按蹻有时聊戏剧居心无物转虚明举觞试问同亭侣九转工夫早晚成
假山焚香作烟云掬水为瀑布二首
平地俄惊紫翠堆便应题作小飞来炉熏细度岩姿出綫溜遥分壁色开独往但凭南郭几远游休剪北山莱人言造化无私力珍重仙翁挽得囬
一篑工夫莫坐谈便教庭际拥千岩眼中水石今成趣物外烟霞旧所耽泉细寒声生夜壑香销暝霭变晴岚儿童也识幽栖地共指南山更近南
家酿二首
銍艾无中熟懽謡阙屡丰但知愁鬓白那复醉颜红田舍寒如此侯家事不同新醅拨浮蚁春满夜堂中闻道兵厨盛春泉响腊篘定知盈榼送不待扣门求沆?应难比茅柴秪自羞病身从法缚好客为公留【熹近戒酒故有法缚之句既作此诗而白衣已至宾朋已集可谓诗?矣一笑】
酒市二首
闻说崇安市家家麴米春楼头邀上客花底覔南隣讵有当垆子应无折劵人劝君浑莫问一酌便还醇丽藻摛云锦新章写陟厘诗传国风体兴发酒家旗见说难中圣遥知但啜醨盘飱杂鲑菜那有蟹螯持
黄雀鮓
黄雀飞鸣处交交异窃脂【桑扈窃脂盖以不食谷得名】稻梁求易足罗网去何迟味厚资偏嗜谋疎阙自为韩彭尚葅醢么麽尔诚宜
?榔
忆昔南游日初尝面发红药囊知有用茗盌讵能同蠲疾收殊效修真録异功三彭如不避糜烂七非中【本草云?榔杀三虫柳子骂尸虫云撃汝酆郊糜烂纵横七非见真诰酆都者六天之一也】
又五絶卒章戏简及之主簿
暮年药裹关身切此外翛然百不贪薏苡载来缘下气槟榔收得为袪痰
锦文缕切劝加餐蜃炭扶留共一柈食罢有时求不得英雄邂逅亦饥寒
向来试吏着南冠马甲蚝山得饫餐却藉芳辛来解秽鸡心磊落看堆柈
个中有味要君参螫吻舂喉久不甘珍重人心亦如此莫将寒苦换春酣
高士沈迷领簿书有时红糁缀玄须定知不着金柈贮儿女心情本自无【刘穆之初仕为主簿】
考异
咏归桥　　载事【一作载意】
丽泽堂　　相寻【一作难寻】
题祝生画　须不【一作?不】
和秀野　　无始【一作此始】　徙居【一作徙车】　茅屋【一作华屋】
茅舍【一作茅屋】　星坛【一作星躔】　分疑【一作光宜】鸟度知无【一作风度却无】　色来【一作色新】　默默无与【一作此意心默】　端居【一作幽居】　清溪何迢迢上有千仞山【一作清江水悠悠其上有羣山】　吟哦【一作吟诵】尘萦【一作尘营】
蕲笋　　　翛翛【一作修修】
拙政堂　　咨嗟【一作惊嗟】
药圃　　　杞菊【一作枸杞】　会有【一作会见】
月波台　　潺潺【一作溅溅】
秋香径　　千林【一作千秋】
曲池轩　　秋意【一作秋思】　风动【一作风度】
前村　　　真与【一作直与】　晚景【一作晚兴】　惊嗟【一作惊叹】
秀野寄示南昌　　　　直欲【一作真欲】
次秀野韵　复赋【一作复和】　共剪【一作去剪】
留秀野　　春过【一作春遇】　远忆【一作远意】
次秀野躬耕　隣共【一作隣近】　下走【一作下笔】
又和秀野　晓看【一作晓着】　休教【一作谁教】　过从【一作过逢】
草迳【一作草路】
次秀野咏雪韵　　　　起看【一作起见】　犹喜【一作聊喜】次亭字韵　劳笑【一作劳唤】
次山行　　凭公【一作凭君】
晦庵集卷三

[book_title]卷四
钦定四库全书
晦庵集卷四　　　　　　　宋　朱子　撰诗
答王无功在京思故园见乡人问【王诗云旅泊多年岁忘去不知回忽逢门外客道发故乡来歛眉俱握手破涕共衔盃殷懃访朋旧屈曲问童孩衰宗多弟侄若个赏池台旧园今在否新树也应栽柳行疎密布茅斋寛窄裁经移何处竹别种几株梅渠当无絶水石计总生苔院果谁先熟林花那後开覊心祗欲问为报不须猜行当驱下泽去剪故田莱】
我从铜川来见子上京客问我故乡事慰子覊旅色子问我所知我对子应识朋游总强健童稚各长成华宗盛文史连墙富池亭独子园最古旧林间新垧柳行随堤【阙】茅斋看地形竹从去年移梅是今年荣渠水经夏响石苔终岁青院果早晚熟林花先後明语罢相叹息浩然起深情归哉且五斗饷子东臯耕
送吴茂实
朝市令人昏山林使人傲谁知昏傲两俱非但说山林是高蹈
短句奉迎荆南幕府二首
雄藩荆楚地自古国西门客有筹边略人知幕府尊时平烽燧冷事省笑谈温宛洛何年向奇功要一论军府资长筭家山辍胜游故人千里别归骑两年秋吊古宁忘恨开尊且破愁相思欲回首但上曲江楼【张敬夫作此楼熹为之记】
赵君泽携琴载酒见访分韵得琴字
山城夜寥閴虚堂杳沉沉王孙有高趣挈榼来相寻喜兹烦抱舒未觉杯酒深一为尘外想再抚丘中琴余音殷雷动爽籁悲龙吟寄谢筝笛耳宁知山水音
寄题浏阳李氏遗经阁二首
老翁无物与孙儿楼上牙籖满架垂更得南湖亲嘱付归来端的有余师【南湖张敬夫书院】
读书不见行间墨始识当年教外心个是侬家真宝藏不应犹羡满籝金
题郑德辉悠然堂
高人结屋乱云边直面羣峰势接连车马不来真避俗箪瓢可乐便忘年移筇緑幄成三径囬首黄尘自一川认得渊明千古意南山经雨更苍然
长溪林一鹗秀才有落发之愿示及诸贤诗卷因题其後二首
闻说当机百念休区区何更苦营求早知名教无穷乐陋巷箪瓢也自由
贫里烦君特地过金幱谁与换鱼蓑他年云水经行遍佛法元来本不多
送德和弟归婺源二首
十舍辛勤触热来琴书曾未拂尘埃秋风何事催归兴步出闽山黄叶堆
十年寂寞抱遗经圣路悠悠不计程悞子南来却空去但将迂濶话平生
仲缜尊兄对策南宫相顾田舍辄赋小诗攀饯行李
三径荒凉独掩门故人车马过相存长安此去无千里浊酒何妨尽一尊共说渊源非曩日好披肝胆奉明恩不辞妄窃仁人号执手临岐敢赠言
分水舖壁间读赵仲缜留题二十字戏续其後
水流无彼此地势有西东若识分时异方知合处同【观者请下一转语】
次刘明远宋子飞反招隐韵二首
先生留落岁时多气涌如山不易磨却学幽人陶靖节正缘三径起弦歌
荣丑穷通秪偶然未妨闲共耸吟肩君能触处真齐物我亦平生不怨天
送谢周辅入广
夫君壮节与奇谋屈首微官世所羞揽辔未妨聊矍铄赋诗直为写离忧苍茫岭海三年别珍重亲朋几日留满意分擕一杯酒登山临水不能休
和亦乐园韵
莫笑君家五亩园要须胸次亦平寛坐间花柳隂初合望外山河势若蟠把酒尽夸双鬂緑撃鲜争见两轮丹隣翁未到心先识更喜诗筒得细观
次韵谢刘仲行惠笋二首
谁寄寒林新劚笋开奁喜见白差差知君调我酸寒甚不是封侯食肉姿
君诗高处古无师岛瘦郊寒讵足差缚得狞龙并寄我句中仍喜见雄姿
次季通韵赠范康侯
朝霜逼凋梅夕露忽团菊百年风雨过宜笑不宜哭口川失自防心兵几回触年来身老大甘此跨下辱永谢五鼎烹聊寄一瓢足虽慙龙蟠泥肯羡莺出谷适意超混茫放情遗结束俯仰天壤间静胜唯我独苍苍有心栢落落无瑕玉年纪尚无闻头颅岂须卜
同张明府登凌风亭怀韩无咎
日夕和风至西山淡无姿危亭极远眺胜处良在兹忆昔韩令尹青云乃心期鞿覊不得骋发此胸中奇前瞻千仭冈俯视万顷陂神襟一以旷我志浩渺弥飞车越沧浪天风振裳衣怀哉此焉薄问讯无边辞今公岂不佳宫商似前徽相擕岸晚帻共此长相思
次王宰立春日大雪韵
是身已分老菟裘肯为春囘作许愁偶去寻芳朝信马却来踏雪夜驱牛铺筵不见小垂手联句空惭高结喉更约桃花红浪暖却陪履舄上兰舟
再次王宰韵
相随到处一羊裘况有澄江散客愁且看跳鱼并集鸟莫思去马与来牛欢情往日空回首酒味今年不下喉只待两公高宴罢却擕茶鼎上渔舟
送张彦辅赴阙
执手何草草送君千里道君行入修门披胆谒至尊问君此去谈何事袖有谏书三万字明堂封禅不要论智名勇功非所敦愿言中兴圣天子修政攘夷从此始深仁大义天与通农桑万里长春风朝纲清夷军律举边屯不惊卧哮虎一朝决策向中原着鞭宁许他人先天湖四乙丈坐间赏梅作送刘充甫平甫如豫章
竹外横枝老屈盘氷壶遥夜玉窗寒两公明日江南路雪後园林子细看
哭罗宗约二首
江阁论心地重来感慨多故人今已矣此道竟如何但使穷新得终当订旧讹诂言虽永隔吾欲问沧波行义追前辈孤风凛一生子平婚嫁了元亮去留轻涪万无归棹严杨有旧盟空令同社客生死痛交情
题米元晖画
楚山直丛丛木落秋云起向晓一登台沧江日千里观刘氏山馆壁间所画四时景物各有深趣因为六言一絶复以其句为题作五言四咏
絶壑云浮冉冉层岩日影重重释子岩中宴坐行人雪里迷踪
头上山泄云脚下云迷树不知春浅深但见云来去夕阳在西峰晚谷背南岭烦郁未渠央伫兹清夜景清秋气萧瑟遥夜水崩奔自了岩中趣无人可共论悲风号万窍密雪变千林匹马关山路谁知客子心观祝孝友画卷为赋六言一絶复以其句为题作五言四咏
春晓云山烟树炎天雨壑风林江阁月临静夜溪桥雪拥寒襟
天边云绕山江上烟迷树不向晓来看讵知重叠数炎蒸无处逃亭午转歊赩万壑一奔倾千林共萧瑟草阁临无地江空秋月寒亦知奇絶景未必要人看茆屋无烟火溪桥絶往还山翁独乘兴飘洒一襟寒祝孝友作枕屏小景以霜余茂树名之因题此诗
山寒夕飈急木落洞庭波几叠云屏好一生秋梦多傅安道杨仪之二漕劝农有诗次韵二首
竝峙双台峻分驰四牡闲共欣膏脉润未要粉泥乾诗律何妨细欢情岂易阑新畲行可问载酒想同看世味今如许吾生本自闲心期虽好在欲习未全乾错莫尘编暗栖迟壮节阑不因勲业晚清镜亦频看
感怀
经济夙所尚隐沦非素期几年霜露感白发忽已垂凿井非山址耕田南涧湄乾坤极浩荡岁晚将何之
墨庄五咏
墨庄
诗书啓山林德义久储积嗣世知有人新畲更开辟
冽轩
窗开深井泉窈窕千丈碧何幸且渊澄无劳遽心恻
静春堂
幽人本何心偶此翳环堵隐几亦无言光风遍寰宇
玩易斋
竹几横陈处韦编半掩时寥寥三古意此地有深期
君子亭
倚杖临寒水披襟立晚风相逢数君子为我说亷翁
斋居感兴二十首
余读陈子昂感寓诗爱其词旨幽邃音节豪宕非当世词人所及如丹砂空青金膏水碧虽近乏世用而实物外难得自然之奇宝欲效其体作十数篇顾以思致平凡笔力萎弱竟不能就然亦恨其不精於理而自托於僊佛之间以为高也斋居无事偶书所见得二十篇虽不能探索微眇追迹前言然皆切於日用之实故言亦近而易知既以自警且以诒诸同志云
昆仑大无外旁薄下深广隂阳无停机寒暑互来往皇牺古神圣妙契一俯仰不待窥马图人文已宣朗浑然一理贯昭晰非象罔珍重无极翁为我重指掌
吾观隂阳化升降八紘中前瞻既无始後际那有终至理谅斯存万世与今同谁言混沌死幻语惊盲聋人心妙不测出入乘气机凝氷亦焦火渊沦复天飞至人秉元化动静体无违珠藏泽自媚玉韫山含辉神光烛九垓玄思彻万微尘编今寥落叹息将安归
静观灵台妙万物此从出云胡自芜秽反受衆形役厚味纷朶颐妍姿坐倾国崩奔不自悟驰骛靡终毕君看穆天子万里穷辙迹不有祈招诗徐方御宸极
泾舟胶楚泽周纲已陵夷况复王风降故宫黍离离玄圣作春秋哀伤实在兹祥麟一以踣反袂空涟洏漂沦又百年僭侯荷爵珪王风久已丧何复嗟叹为马公述孔业托始有余悲拳拳信忠厚无乃迷先几
东京失其御刑臣弄天纲西园植奸秽五族沉忠良青青千里草乘时起陆梁当涂转凶悖炎精遂无光桓桓左将军仗钺西南疆伏龙一奋跃凤雏亦飞翔祀汉配彼天出师惊四方天意竟莫囘王图不偏昌晋史自帝魏後贤盍更张世无鲁连子千载徒悲伤
晋阳啓唐祚王明绍巢封垂统已如此继体宜昏风麀聚凟天伦牝晨司祸凶乾纲一以坠天枢遂崇崇淫毒秽宸极虐焰燔苍穹向非狄张徒谁办取日功云何欧阳子秉笔迷至公唐经乱周纪凡例孰此容侃侃范太史受说伊川翁春秋二三策万古开羣蒙
朱光徧炎宇微隂眇重渊寒威闭九野阳德昭穷泉文明昩谨独昏迷有开先几微谅难忽善端本绵绵掩身事斋戒及此防未然闭关息商旅絶彼柔道牵
微月堕西岭烂然衆星光明河斜未落斗柄低复昂感此南北极枢轴遥相当太一有常居仰瞻独煌煌中天照四国三辰环侍旁人心要如此寂感无边方
放勲始钦明南面亦恭已大哉精一传万世立人纪猗欤叹日跻穆穆歌敬止戒獒光武烈待旦起周礼恭惟千载心秋月照寒水鲁叟何尝师删述存圣轨
吾闻包牺氏爰初辟乾坤乾行配天德坤布协地文仰观玄浑周一息万里奔俯察方仪静隤然千古存悟彼立象意契此入德门勤行当不息敬守思弥敦
大易图象隐诗书简编讹礼乐矧交丧春秋鱼鲁多瑶琴空宝匣弦絶将如何兴言理余韵龙门有遗歌【程子晚居龙门之南】
颜生躬四勿曾子日三省中庸首谨独衣锦思尚絅伟哉邹孟氏雄辨极驰骋操存一言要为尔挈裘领丹青着明法今古垂焕炳何事千载余无人践斯境
元亨播羣品利贞固灵根非诚谅无有五性实斯存世人逞私见凿智道弥昏岂若林居子幽探万化原飘颻学仙侣遗世在云山盗啓元命秘窃当生死关金鼎蟠龙虎三年养神丹刀圭一入口白日生羽翰我欲往从之脱屣谋非难但恐逆天道偷生讵能安
西方论缘业卑卑喻羣愚流传世代久梯接凌空虚顾盻指心性名言超有无捷径一以开靡然世争趋号空不践实踬彼榛棘途谁哉继三圣为我焚其书
圣人司教化黉序育羣材因心有明训善端得深培天叙既昭陈人文亦褰开云何百代下学絶教养乖羣居竞葩藻争先冠伦魁淳风反沦丧扰扰胡为哉
童蒙贵养正孙弟乃其方鸡鸣咸盥栉问讯谨暄凉奉水勤播洒拥篲周室堂进趋极虔恭退息常端庄劬书剧嗜炙见恶逾探汤庸言戒麤诞时行必安详圣途虽云远发轫且勿忙十五志于学及时起高翔
哀哉牛山木斤斧日相寻岂无萌蘖在牛羊复来侵恭惟皇上帝降此仁义心物欲互攻夺孤根孰能任反躬艮其背肃容正冠襟保养方自此何年秀穹林
玄天幽且默仲尼欲无言动植各生遂德容自清温彼哉夸毘子呫嗫徒啾喧但逞言辞好岂知神监昏曰余昩前训坐此枝叶繁发愤永刋落奇功收一原
卜居
卜居屏山下俯仰三十秋终然村墟近未惬心期幽近闻西山西深谷开平畴茆茨十数家清川可行舟风俗颇淳朴旷土非难求誓捐三径资往遂一壑谋伐木南山巅结庐北山头耕田东溪岸濯足西溪流朋来即共懽客去成孤游静有山水乐而无身世忧着书俟来哲补过希前修兹焉毕暮景何必营菟裘
游武夷以相期拾瑶草分韵赋诗得瑶字
秋风入庭户残暑不敢骄起趂汗漫期两?天风飘眷焉此家山名号列九霄相与一来集旷然心朗寥栖息共云屋追寻唤鱼舠一水屡萦囘千峰郁迢嶤苍然大隐屏林端耸孤标下有云一壑仙人久相招授我黄素书赠我英琼瑶茅茨几时见自此遗纷嚣
石子重兄示诗留别次韵为谢三首
此道知君着意深不嫌枯淡苦难禁更须?养钻研力强矫无忘此日心
克己工夫日用间知君此意久曦颜摛文妄意输朋益何似书绅有订顽
喜见薰成百里春更慙谦诲极谆谆愿言勉尽精微藴风俗期君使再醇
鹅湖寺和陆子夀
德义风流夙所钦别离三载更关心偶扶藜杖出寒谷又枉篮舆度远岑旧学商量加邃密新知培养转深沉却愁说到无言处不信人间有古今
奉陪机仲宗正景仁太史期会武夷而文叔茂实二友适自昭武来集相与泛舟九曲周览岩壑之胜而还机仲景仁唱酬迭作谓仆亦不可以无言也衰病懒废那复有此勉出数语以塞嘉贶不足为外人道也
此山名自西京传丹台紫府天中天似闻云鹤时降集应笑磨螘空回旋我来适此秋景晏青枫叶赤揺寒烟九还七返不易得千岩万壑渠能专同游幸有二三子天畀此段非徒然梁郎季子山泽癯傅伯爰盎瀛洲仙相逢相得要强附却恨马腹劳长鞭黄华未和白雪句画舸且共清泠川回船罢酒三太息百岁谁复来通泉【景仁数日屡诵此句】盈虚有数岂终极为君出此穷愁篇
奉答景仁老兄赠别之句
古人一去心不传举世谁复知其天奔趋嗜欲名利境浩荡势若飘风旋嗟予慨此其已久矧复痼疾霾云烟禅关夜扣手剥啄丹经昼诵心精专十年齐楚得失里醉醒梦觉今超然迷心昩性哂竺学贪生惜死悲方仙如何懒惰行不力日月逝矣羲和鞭祗今已【阙】远玄象羡子正似方来川何忧功名与事业但要溥博而渊泉不见君家鼻祖开圣学照耀今古书三篇【六经说命篇始有学字】
复用前韵敬别机仲
君家道素几叶传只今用舍悬诸天屹然砥柱战河曲肯似落叶随风旋奋髯忽作蝟毛磔浩气勃若霄中烟隐忧尚喜遗直在壮烈未许前人专武夷连日听奇语令我两腋风泠然初如茫茫出太极稍似冉冉随羣仙安能局促夜起舞下与祖逖争雄鞭终怜贤屈惜往日亦念圣孔悲徂川愿君尽此一杯酒预浇舌本如悬泉沃心泽物吾有望勒移忍继锺山篇
读机仲景仁别後诗语因及诗传纲目复用前韵
道有默识无言传向来误矣空谈天只今断简窥蠧蚀似向追蠡看虫旋始知古人有妙处未遽秦谷随飞烟终然世累苦妨夺下帷发愤那容专一心正尔思鹄至两手欲救惊头然书空且复罢咄咄屡舞岂暇陪仙仙【两年罢诗止酒故云】功名况复身外事我马硉兀甘回鞭解颐果值得水井【谓诗传】鉴古亦会朝宗川【谓纲目】两公知我不罪我便可筑室分林泉十年灯下一夜语闲日共赋舂容篇
读通监纪事本末用武夷倡和元韵寄机仲
先生谏疏莫与传忠愤激烈号旻天却怜广文官舍冷只与文字相周旋上书乞得聊自屏清坐日对铜炉烟功名驰骛往莫悔铅椠职业今当专要将报答陛下圣矫首北阙还澘然属词比事有深意凭愚护短惊羣仙【阙】言未秉太史笔自幸已执留台鞭【温公以留台领书局时韩魏公与书有执鞭之语】果然勅遣六丁取香罗漆匣浮桐川隂凝有戒竦皇鉴【恭闻上读此书有履霜坚氷之语】阳剥欲尽生玄泉明年定对白虎殿更诵大学中庸篇【顷在武夷宫讲正心诚意】
考异
短句奉迎荆南幕府　　烽燧冷【一本作歌舞盛】
次刘明远反招隐韵　　荣丑穷通【一作荣遇或穷】
次韵赠范康侯　　　　尚无【一作向无】
次王宰立春日大雪韵　肯为春回作许愁【一作时去时来肯作
愁】　去寻芳【一作向花城】　来踏
雪【一作归云谷】
观刘氏山馆画　　　　脚下【一作脚底】
观祝孝友画　　　雪拥【一作雪满】　秋月【一作耿月】
感怀【一作题佛迹壁】　　　夙所【一作本所】　霜露【一作风露】
忽已【一作今已】　山址【一作山下】
斋居感兴　　　　亦焦【一作更焦】　盍更【一作合更】
淫毒【一作】　如何【一作奈何】
鵞湖寺　　　　　更关【一作转关】　出寒谷【一作寄寒谷一作过寒谷】
却愁【一作抵愁】
陪机仲泛舟九曲　似闻【一作但闻】
读机仲景仁别後诗　　　　　灯下【一作灯火】
晦庵集卷四
<集部,别集类,南宋建炎至德佑,晦庵集>

[book_title]卷五
钦定四库全书
晦庵集卷五　　　　　　　宋　朱子　撰诗
拜张魏公墓下
衡山何巍巍湘流亦汤汤我公独何往劒履在此堂念昔中兴初孽竪倒冠裳公时首建义自此扶三纲精忠贯宸极孤愤摩穹苍元戎二十万一旦先啓行西征奠梁益南辕抚江湘士心既豫附国威亦张皇缟素哭新宫哀声连万方黠虏闻褫魄经营久旁徨玉帛骤往来士马且伏藏公谋适不用拱手迁南荒白首复来归发短丹心长拳拳冀感格汲汲勤修攘天命竟难谌人事亦靡常悠然谢台鼎骑龙白云乡坐令此空山名与日月彰千秋定军垒岌嶪遥相望贱子来岁隂烈风振高冈下马九顿首抚膺泪淋浪山颓今几年志士日惨伤中原尚腥羶人类几豺狼公还浩无期嗣德炜有光恭惟宋社稷永永垂无疆
敬简堂分韵得月字
煌煌定方中农隙孟冬月君侯敞斋扉华榜新未揭我来适兹时亦有大夫茇清觞不留行晤语得超越更看雷雨势翻动龙蛇窟襟怀顿能输肝胆亦已竭老仙来何方湖海气硉矹君侯敛?起颠越承屦袜坐人惊创见引去殊卒卒伊余不忍逝顿首愿有谒人生均秉彜天造岂停歇云何利害判所较无一发兹焉辨不早大本将恐蹷吾言实自箴君听未宜忽
登岳麓赫曦堂联句【乾道丁亥冬九日】
泛舟长沙渚振策湘山岑【晦翁】烟云眇变化宇宙穷高深怀古壮士志忧时君子心【敬夫】寄言尘中客莽苍谁能寻【晦翁】
登定王台
寂寞番君後光华帝子来千年余故国万事只空台日月东西见湖山表里开从知爽鸠乐莫作雍门哀
次敬夫登定王台韵
今朝风日好抱病起登台山色愁无尽江波去不囘客怀元老草节物又疎梅且莫催归骑凭栏更一杯七日发岳麓道中寻梅不获至十日遇雪作此【自此後系南岳唱酬】
三日山行风绕林天寒岁暮客愁深心期已悞梅花笑急雪无端更满襟
大雪马上次敬夫韵
仙人乔岳顶散发吹参差唤我二三友集此西南垂列筵命洛公侑坐迎江妃导之千羽旄投以万璧玑缤纷一何丽晻霭难具知衆真亦来翔恍觉丛霄低茫茫云雾合一一琼瑶姿回首谢世人千载空相思吾衰怯雄观未敢探此奇短衣一匹马【一作乘匹马】幸甚得所随天寒饮我酒酒罢赓君诗人生易南北复此知何时
风雪未巳决策登山用敬夫春风楼韵
披风兰台宫看雨百常观安知此山云对面隔霄汉群隂匝寰区密雪渺天畔峩峩雪中山心眼凄欲断吾人爱奇赏递发临河叹我知沍寒极见睍今当泮不须疑吾言第请视明旦蜡屐得鴈行篮舆或鱼贯
十三日晨起霜晴前言果验再用敬夫定王台韵赋诗
北渚无新梦南山有旧台端能成独往未肯遽空囘磴滑新经雪林深不见梅急须乘霁色何必散银杯
敬夫用熹定王台韵赋诗因复次韵
新诗通造化催出火轮来云物低南极江山接汉台心期千古迥怀抱一生开回首狂驰子纷纷政可哀
马上口占次敬夫韵
几日城中歌酒昏今朝匹马向烟村迎人况有南山色胜处何妨倒一尊
马上举韩退之话口占
昨日风烟接混茫今朝紫翠接青苍此心元自通天地可笑灵宫枉炷香
雪消溪涨山色尤可喜口占
头上琼冈出旧青马边流水涨寒汀若为留得晶荧住突兀长看素锦屏
马迹桥
下马驱车过野桥桥西一路上云霄我来自有平生志不用移文远见招
登山有作次敬夫韵
晚峰云散碧千寻落日冲颷霜气深霁色登临寒夜月行藏只此验天心
方广道中半岭小憇次敬夫韵
不用洪厓远拍肩相将一笑俯寒烟向来活计蓬蒿底浪说江湖极目天
道中景物甚胜吟赏不暇敬夫有诗因次其韵
穿林踏雪覔钟声景物逢迎步步新随处留情随处乐未妨聊作苦吟人
崖边积雪取食甚清次敬夫韵
落叶疎林射日光谁分残雪许同尝平生愿学程夫子恍忆当年洗俗肠
後洞山口晚赋
日落千林外烟飞紫翠深寒泉添壑底积雪尚崖隂景要吾人共诗留永夜吟从教广长舌莫尽此时心
後洞雪压竹枝横道
石滩联骑雪垂垂已把南山入小诗後洞今朝逢折竹却思联骑石滩时
方广奉怀定叟
偶来石廪峰头寺忽忆画船斋里人城市山林虽一致不知何处是真身
方广圣灯次敬夫韵
神灯照夜惟闻说皓月当空不用寻个里忘言真所得便应从此正人心
罗汉果次敬夫韵
目劳足倦登乔岳吻燥肠枯到上方从遣山僧煮罗汉未妨分我一杯汤
壁间古画精絶未闻有赏音者
老木樛枝入太隂苍崕寒水断追寻千年粉壁尘埃底应识良工独苦心
方广版屋
秀木千章倒层甍万瓦差悄无人似玉空咏小戎诗
泉声次林择之韵
空岩寒水自悲吟遥夜何人为赏音此日团栾都听得他时离索试追寻
霜月次择之韵
莲花峰顶雪晴天虚阁霜清絶缕烟明发定知花??如今且看竹娟娟
枯木次择之韵
百年蟠木老聱牙偃蹇春风不肯花人道心情顽似汝不须持向我侬夸
夜宿方广闻长老守荣化去敬夫感而赋诗因次其韵
拈椎竪拂事非真用力端须日日新只麽虚空打筋斗思君辜负百年身
莲花峰次敬夫韵
月晓风清堕白莲世间无物敢争妍如何今夜峰头雪撩得新诗续旧篇
奉题张敬夫春风楼【乾道丁亥冬至】
隆堂谨前规杰阁耸奇观凭栏俯江山极目眇云汉主人沂上翁顾肯吟泽畔俛仰一喟然冲融无间断我来抑何幸屡此承晤叹平生滞吝胷砉若层氷泮继今两切切保合勤旦旦万事尽纷纶吾道一以贯
方广睡觉次敬夫韵
风檐雪屋澹无情巧作寒窗静夜声倦枕觉来听不断相看浑欲不胜清
感尚子平事
翩然远岳恣游行慨想当年尚子平我亦近来知损益只将惩窒度余生
残雪未消次择之韵
脚底悲风舞冻鸦此行真是蹑苍霞仰头若木敷琼蘂不是人间玉树花
自方广过高台次敬夫韵
素雪留清壁苍霞对赤城我来隂壑晚人说夜灯明贝叶无新得蒲人有旧盟咄哉宁负汝安敢负吾生【清疑当作靑】
石廪峰次敬夫韵
七十二峰都挿天一峰石廪旧名传家家有廪高如许大好人间快活年
行林间几三十里寒甚道傍有残火温酒举白方觉有暖意次敬夫韵
千林一路雪毰堆吟断饥肠第几回温酒正思?石火偶逢寒烬得倾杯
林间残雪时落锵然有声
青鞋布袜踏琼瑶十里晴林未觉遥忽复空枝堕残雪恍疑鸣璬落丛霄
至上封用择之韵
畴昔朱陵洞如今白帝城天高云共色夜永月同明万里争囘巧千峰尽乞盟登临须我辈更约羡门生
福严寺囘望岳市
昨夜相擕看霜月今朝谁料起寒烟安知明日千峰顶不见人间万里天
福严读张湖南旧诗
楼上低囬掺别袖山中磊落见英姿白云未属分符客已有经行到处诗
登祝融峯用择之韵
今年缘底事浪走太无端直以心期远非贪眼界寛云山於此尽风袂不胜寒孤鸟知人意茫茫去不还穹林阁读张湖南七月十五夜诗咏叹久之因次其韵
南岳天下镇祝融最高峰仰干几千仞俯入一万重开辟知何年上有释梵宫白日照雪屋清宵响霜镛极知瓌特观仙圣情所锺云根有隐诀读罢凌长风
晚霞
日落西南第几峰断霞千里抹残红上方杰阁凭栏处欲尽余晖怯晚风
过高台携信老诗集夜读上封方丈次敬夫韵
十年闻说信无言草草相逢又黯然借得新诗连夜读要从苦淡识清妍
赠上封长老
夜宿上封寺翛然尘虑清月明残雪里泉溜隔窗声楮衲今如许绨袍那复情炉红虚室暖聊得话平生
自上封登祝融峯絶顶次敬夫韵
衡岳千仞起祝融一峯高羣山畏突兀犇走如曹逃我来雪月中历览快所遭扪天滑青壁俯壑崩银涛所恨无十犗一掣了六鳌遄归青莲宫坐对白玉毫重阁一徙倚霜风利如刀平生山水心真作货食饕明朝更清澈再往岂惮劳中宵抚世故剧如千蝟毛嬉游亦何益岁月今滔滔起望东北云茫然首空搔
十五日再登祝融用台字韵
江流围玉带天影抱琼台柱杖烟霄外中岩日月囬箕山藏遁许吴市隐仙梅一笑今何在相期再举杯胡丈广仲与范伯崇自岳市来同登絶顶举酒极谈得闻比日讲论之乐
我已中峯住君从何处来莫留岩底寺径上月边台浊酒团栾坐高谈次第开前贤渺安在清酹寄余哀
醉下祝融峯作
我来万里驾长风絶壑层云许荡胸浊酒三杯豪气发朗吟飞下祝融峯
十六日下山各赋一篇仍迭前韵
絶顶来还晚寒窗睡达明连床眇归思三宿怅余情云合山无路风囘雪有声岳祗珍重意只此是将迎
和敬夫韵
蜡屐风烟随处别下山人事一番新世间不但山中好今日方知此意真
和择之韵
仰止平生旧今年得得来举头天一握倚杖雪千堆讲道心如渴哦诗思涌雷出山遗语在归骑莫徘徊
二诗奉酬敬夫赠言并以为别
我行二千里访子南山隂不忧天风寒况惮湘水深辞家仲秋旦税驾九月初问此为何时严冬岁云徂劳君步玉趾送我登南山南山高不极雪深路漫漫泥行复几程今夕宿槠洲明当分背去惆怅不得留诵君赠我诗三叹增绸缪厚意不敢忘为君商声讴
昔我抱氷炭从君识乾坤始知太极藴要眇难名论谓有宁有迹谓无复何存惟应酬酢处特逹见本根万化自此流千圣同兹源旷然远莫御惕若初不繁云何学力微未胜物欲昏涓涓始欲达已被黄流吞岂知一寸胶救此千丈浑勉哉共无斁此语期相敦
读林择之二诗有感【自此後系东归乱稾】
笋舆随望入寒烟每诵君诗辄黯然今夜定知连榻梦一时飞堕锡山前
竹舆傲兀听呕哑合眼归心已到家游子上堂慈母笑岂知行李尚天涯
马上赠林择之
与君归思渺悠哉马上看山首共囘认取山中奇絶处他年无事要重来
梅溪陂下作
野牛浮鼻过寒溪落木萷槮水下陂俗手定应摹不得无人说与范牛知
寄题李东老渊乎斋
东老幽栖地渊乎亦妙哉空山无客到流水有花开句律今谁敌诗仙旧所陪朱弦悄余韵绮席澹浮埃竟日门多掩长沙岁一来端能负猿鹤归计莫徘徊
宿梅溪胡氏客舘观壁间题诗自警二絶
贪生莝豆不知羞腼面重来蹑俊游莫向清流浣衣袂恐君衣袂涴清流
十年湖海一身轻归对黎涡却有情世路无如人欲险几人到此误平生
择之所和生字韵语极警切次韵谢之兼呈伯崇
不是讥诃语太轻题诗只要警流情烦君属和增危惕虎尾春氷寄此生
再答择之
兢惕如君不自轻世纷何处得关情也应妙敬无穷意雪未消时草已生
十一月二十六日宿苹乡西三十余里黄花渡口客舍稍明洁有宋亨伯题诗亦颇不俗因録而和之
鼎足炉边坐陶然共一樽道心元自胜世味不须论安稳三更睡清明一气存虽无康乐句聊尔慰营魂二十七日过毛山铺壁间题诗者皆言有毛女洞在山絶顶问之驿吏云狐魅所为耳因作此诗
人言毛女住青冥散发吹箫夜夜声却是邮童解端的向侬说是野狐精
次择之韵聊纪秦事
不知四海已汤汤舞殿歌台乐未央五帝威神等牛马六王子女尽嫔嫱仙心久已攀姑射辨口从教泣华阳行客讵明千古意虚疑霞佩响琳琅
雪梅二阕奉怀敬夫【二阕合次乐府以有後诗仍旧编附此】
云垂幕隂风惨淡天花落天花落千林琼玖一空鸾鹤征车渺渺穿华薄路迷迷路增离索增离索剡溪山
水碧湘楼阁
梅花发寒梢挂着瑶台月瑶台月和羮心事履霜时节野桥流水声呜咽行人立马空愁絶空愁絶为谁凝
伫为谁攀折
题二阕後自是不复作矣
久恶繁哇混太和云何今日自吟哦世间万事皆如此两叶行将用斧柯
次韵择之听话
语道深惭话一塲感君亲切为宣扬更将充扩随钩索意味从今积渐长
次韵伯崇自警二首
十载相期事业新云何犹叹未成身流光易失如翻水莫是因循误得人
诵君佳句极优柔未得明强是所忧若悟本来非木石保君弘毅不能休
奉答择之四诗意到即书不及次韵
为闵人疲上马行此时消息尽分明更怜跣足无衣苦充此直教天下平
君看灞桥风雪中南来北去莽何穷想应亦有还家客使尔讥诃恐未公
东头不见西头是南畔唯嫌北畔非多谢圣门传大学直将絜矩露天机
安肆真同鸩毒科君言虽苦未伤和解嘲却是生囘互政恐纷纷事转多
答择之
长言三复尽温纯妙处知君又日新我亦平生伤褊廹期君苦口却谆谆
次韵择之见路傍乱草有感
世间无处不阳春道路何曾困得人若向此中生厌斁不知何处可安身
到袁州二首
马蹄今日到袁州山木萧槮四面愁多谢晚来风力劲朔云寒日共悠悠
袁州刺史几何人韩李流芳独未泯道丧时危今日意九原遗恨一时新
十二月旦袁州道中作
今朝已是腊嘉平我独何为在远行白发倚闾应注想青山联骑若为情
同林择之范伯崇归自湖南袁州道中多奇峰秀木怪石清泉请人赋一篇
我行宜春野四顾多奇山攒峦不可数峭絶谁能攀上有青葱木下有清冷湾更怜湾头石一一神所剜衆目共遗弃千秋保坚顽我独抱孤赏喟然起长叹
赋归云洞
人生信多患吾道初不穷云何感慨士伏死嵁岩中宜阳古道周窍石何嵌空穷幽历肺腑履坦开房栊颇疑有畸人往昔寄此宫岁月讵云几井竈无遗踪我来记清秋归涂渺穷冬兴怀重幽讨永啸囘长风风囬云气归洞口春蒙蒙信美非人境出门吾欲东
人言石乳洪羊之胜不及往游作此
人道归云未足夸洪羊石乳更谽谺连环入梦难纡轸囘首西风又日斜
分宜晚泊江亭望南山之胜絶江往游将还而舟子不至择之刺船径渡呼之予与伯崇伫立以俟因得二絶
寒水??受晚风轻舠来往思无穷何妨也向溪南去徙倚空林暮霭中
一棹翩然唤不囬两筇江畔久徘徊早知君有如神技同下中流亦快哉
新喻西境
北岭苍茫雨欲来南山腾踯翠成堆穉杉绕麓千旗卷野水涵空一监开客路情怀元倥偬今晨游眺却徘徊自然触目成佳句云锦无劳更剪裁
道间厌苦泥淖思亟还家安坐讲习用择之韵呈二贤友
客路泥涂正所忧可堪云物更油油向来结友轻千里此去还家且一丘妙处自应从我得躬行肯使叹吾犹两贤定许相提挈厚意何胜杂佩酬
再和油字韵
楚山黄落正离忧喜见寒杉卷碧油倦客今年真白发羽人何日定丹?奇兵捷出吾当避狭路争先子不犹个里竟能无一语应慙二鸟起相酬
次韵择之怀张敬夫
往时聨骑向衡山同赋新诗各据鞍此夜相思一杯酒囘头犹记雪漫漫
别韵赋一篇
踏雪凌霜眼界新举鞭遥指玉嶙峋回头此日成千里横槊思君少一人
宿新喻驿夜闻风铎
倦枕欹眠到五更却嫌风铎久悲鸣恍疑絺綌南邻夜寒铁丁东客梦惊
题野人家
茆檐竹落野人家只麽悠悠閲岁华田父把犁寒雨足牧儿吹笛晚风斜
题万安野馆
身似孤云去复还投装犹记此窗间只应烟雨苍茫外即是当时万叠山
万安遇长沙便欲附书不果
长沙一别两悠悠梦想清湘带橘洲欲寄行人数行字行人不作置书邮
不见梅再用来字韵
旧岁将除新岁来梅花长是雪毰堆如何此日三洲路不见寒葩一树开野水风烟迷惨澹故园霜月想徘徊夜窗却恐劳幽梦速把新书取次裁
赋水僊花
隆冬凋百卉江梅厉孤芳如何蓬艾底亦有春风香纷敷翠羽帔温靘白玉相黄冠表独立淡然水僊装弱植愧兰荪高操摧氷霜湘君谢遗楪汉水羞捐璫嗟彼世俗人欲火焚衷膓徒知慕佳冶讵识怀贞刚凄凉栢舟誓恻怆终风章卓哉有遗烈千载不可忘
清江道中见梅
今日清江路寒梅第一枝不愁风嫋嫋正奈雪垂垂煖热唯须酒平章却要诗他年千里梦谁与寄相思
临江买舟
征骖聊驻近江楼南市津头问买舟共说明朝乘雪水长歌一日到洪州
芗林
东臯溅寒水西崦饶清隂南埭奎璧丽北垞静且深入门流緑波竹树何箾槮积石象云壑高堂杳沉沉左通云水区右径梅杏林沼沚共囘薄观台郁差参纷吾千里游发轫南山岑过门得嘉赏慰此夙昔心?怀企疏翁岁晚投冠簪婆娑此涧谷俯仰成古今嗣德世有人闻道我所钦相见无杂语晤言写胸襟怀旧复惆怅命酒聊同斟饮罢我当去握手清江浔【冠簪一作华簪】
过樟木镇晚晴二首
朝晴遣我看芗林顷刻浮云万里隂拂袖凌风二十里依然寒日照长吟
飞云极目疑梅岭落日囘头梦橘洲从此不愁东路永祗应西望转悠悠
赤冈头望远山作
晓起清江弄小舟晚风吹过赤冈头远峰自作修眉敛万里那知客子愁
次韵择之发临江
千里烟波一叶舟三年已是两经由今宵又过丰城县依旧长江直北流
次韵择之漫成
落日晴江更远山远山犹在有无间不须极目伤怀抱且看渔船近往还【船一本作舠】
竹节滩
船下清江竹节滩长烟漠漠水漫漫人家断岸斜阳好客子中流薄暮寒
舟中晚赋
长风一万里披豁暮云空极浦三年梦扁舟二子同离离浮远树杳杳没孤鸿若问明朝事西山晻霭中
次韵择之将近丰城有作
老矣身如万斛舟长风破浪若为收江山若有逢迎意到处何妨为少留
过丰城作
渺渺丰城县囬头忆旧游晴江罗远树宿莽乱中洲宝劒今鳞甲神光尚斗牛他年还记得此夜一扁舟舟中见新月伯崇择之二友皆已醉卧以此戏之
舟中见新月烟浪不胜寒与问醉眠客岂知行路难残阳犹水面孤鴈更云端篷底今宵意天边芳岁阑
次韵择之舟中有作二首
一江烟水浩漫漫昨夜扁舟寄此间共向船头望南北不知何处是家山
一席三人抵项眠心知篷外水如天起来却怪天如水月落乌啼浦树边
自东湖至列岫得二小诗
孺子高风何处寻东湖台观水云深生刍一束人如玉此日凄凉万古心
昨日来时万里隂长江雪後玉十岑苍茫不尽登临意重对晴天豁晚襟
列岫望西山最正殆无毫发遗恨滕王秋屏皆不及也因作此诗二首
城中望西山拄颊朝空暮不到列岫亭讵知亲切处东西水平分南北山中判妙处毫发间商略无遗算
晚饮列岫
危亭披豁对苍霞策杖重来日未斜满目江山一尊酒哦诗莫遣大雄夸
观上蓝贤老所藏张魏公手帖次王嘉叟韵
火风吹散旱天云肤寸空余翰墨新拭泪相看渺今古堂堂那复有斯人
次韵伯崇登滕王阁感旧盖闻往时延阁公拜疏於此云
金阙银台梦想中楼前拜舞皁囊空十年殄瘁无穷恨叹息今人少古风
观西山怀岳麓以为莫能相上下也聊赋此云
风月平生意江湖自在身年华供转徙眼界得清新试问西山雨何如湘水春悠然一长啸妙絶两无伦
进贤道中
往辞湘水曲今过豫章城改岁无多日到家才几程昼怜春意廹夜喜月华清此去无淹轨前涂似掌平
野望
登高立马瞰晴川四面平林接暝烟东望不堪频极目归心已度鸟飞前
次韵择之进贤道中漫成五首
白酒频斟当啜茶何妨一醉野人家据鞍又向冈头望落日天风鴈字斜
笑指斜阳天外山无端长作翠眉攒岂知男子桑蓬志万里东西不作难
夜宿林冈月满川归期屈指正茫然也知地脉无嬴缩只把隂晴更问天
谁作窗间拥鼻声更哦乐府短歌行从教永夜清无寐只恐晨鸡不肯鸣
日暮重冈上人劳马亦饥不妨随野雀容易宿寒枝
次韵择之夜宿进贤客舍
白日照寒野?然千里平驰晖一以没浩荡惊颷生露彩林表见月华波上明同行鲁狂士忽发商歌声洗耳金石奏信知尘累轻
次韵择之润陂有作
我行欲安适莽莽穷山陂晨装远林表午憩通川湄旷望想慈亲行役嗟吾儿喟然陟屺叹归心浩无涯晓霜徒御寒莫雨朋俦悲前期谅非远无为苦愁思
过润陂日晴意可喜至暮复雨伯崇有诗因次其韵
客里岁云暮我心殊未平悠悠惜往日郁郁怀平生况复久隂雨喜兹霜晓明那知不终日又作潇潇声坐厌泥涂辱空嗟鸿鴈轻
山行两日至金步复见平川行夷路计程七日可到家矣
行穿侧径度荒山又踏深泥过野田路转忽然开远望眼明复此见平川江烟浦树悲重叠楚水闽山喜接连税驾有期心转迫棱棱瘦马不胜鞭
次韵择之金步喜见大江有作
江头四望远峰稠江水中间自在流并岸东行三百里水源穷处即吾州【此江发源分水岭故前诗有楚水闽山喜接连之句】
次韵择之余干道中
寒尽春生草又青化工消息几曾停因君一咏陵陂麦恍忆侬家老圃亭【亭下予家种麦处也】
安仁晓行
夙驾安仁道行行得自娱荒山围野濶远树出林孤景晦长烟合天寒碧草枯归心怀往路极目向平芜十七日早霜晴观日出雾中喜而成诗
斜月夜窗白肃霜朝气清长涂披素锦寒雾涌金钲已作三冬雨何妨十日晴天公且相念莫遣暮云生
再用前韵
久隂冬竟暖欲霁气先清田舍占烟火军家候鼓钲风霜千里肃天地一朝晴明日知何日阳春又发生
次韵择之过了头岩
四面晴冈紫石崖如何浑作白皑皑须知暖入隂泉溜不是寒封积雪堆
章岩
豁尔天开宇呀然夜不扃闲云任栖宿密雨断飘零破屋僧常住高轩客屡经古今题写处一半藓文青
次韵择之章岩
驱马倦长道投鞭憇此岩来应六鳌戴迹是五丁劖泉脉流青润林稍拥碧巉老禅深闭户客子且征衫
铅山立春六言二首
雪拥山腰洞口春回楚尾吴头欲问闽天何处明朝岭水南流
行尽风林雪径依然水馆山村却是春风有脚今朝先到柴门
次二友石井之作三首
一窦隂风万斛泉新秋曾此弄清涟人言湛碧深无底只恐濳通小有天
联骑君登泉上亭黄尘双眼想增明篮舆独向溪南路惆怅不成同队行
泉嵌侧畔一川明水石萦回更有情闻说近来疏葺好想应仍是旧溪声
次韵择之铅山道中二首
几月高堂阙问安归涂不管上天难诵君两叠思亲句也信从来取友端
行尽江湘万叠山家山犹在有无间明朝渐喜登闽岭涧水分流响佩环
次韵择之发紫溪有作
明日振衣千仞冈夜分起看月和霜久知行路难如此不用悲歌泪满裳
次韵别林择之
暂时相别不须悲楚调凄凉政尔为几曲清溪足相送一天明月岂曾离上堂嘉庆多为问缘道风光少赋诗更谢同袍二三子夜来幽梦满春池
次韵别范伯崇二首【东归乱稾止此】
平生罪我只春秋更作嚣嚣万里游赖有吾人肯相伴群讥衆诋不能忧
累月追随今别离人生离合岂无时愿言更励坚高志力索穷探慰所思
有怀南轩老兄呈伯崇择之二友二首
忆昔秋风里寻盟湘水傍胜游朝挽袂妙语夜连床别去多遗恨归来识大方惟应微密处犹欲细商量积雨芳菲暗新晴始豁然园林媚幽独窗户惬清妍晤语心何远【谓日与择之讲论】书题意未宣【谓数收伯崇近书】悬知今夜月同梦舞雩边
九日登天湖以菊花须挿满头归分韵赋诗得归字
去岁潇湘重九时满城寒雨客思归故山此日还佳节黄菊清樽更晚晖短发无多休落?长风不断且吹衣相看下视人寰小祗合从今老翠微
归报德再用前韵
几枝藤竹醉相携何处千峰顶上归正好临风眺平埜却须入谷避斜晖酒边泉溜寒侵骨坐上岚光翠染衣踏月过桥惊易晚林垧回首更依微
雪中与林择之祝弟登刘圃之宴坐岩有怀南岳旧游赋此呈择之属和并寄敬夫兄
风雪集岁晏掩关聊自休今辰展遐眺倚此寒岩幽同云暗空室皓彩迷林丘崩奔小涧歇飞舞增绸缪仰看鸾鹤翔俯视江汉流乾坤有奇变澒洞惊两眸三酌不自温倚杖空冥搜悲歌动华薄璀璨忽满裘向来一杯酒浩荡千里游亦复有兹赏微言寄清酬解携今几许光景逝不流怀人眇山岳省已纷愆尤对此奇絶境一懽生百忧茫然发孤咏远思谁能收
考异
拜张魏公墓下　劒履【一作劒几】　精忠【一作精诚】　孤愤【一作忠愤】
国威【一作国势】
敬简堂分韵　　斋扉【一作斋房】
大雪马上次韵　羽旄【一作羽化】
马上口占　　　歌酒【一作饮酒】　烟村【一作前村】
马迹桥　　　　生志【一作生意】
高台次韵　　　留清【一作流清】
石廪峰　　　　家家有廪高如许大好人间快活年
【一云教人镇作丰年愿乐圣何妨万亿年】
林间残雪　　　忽复空枝堕残雪【一作忽听氷条堕清响】福岩读张湖南旧诗　白云未属分符客【一作今朝暂豁平生意】奉别敬夫　　　要眇【一作要妙】　岂知【一作岂无】
渊乎斋　　　　澹浮【一作湛浮】
雪梅　　　　　野桥【一作断桥】
答林择之四诗　家客【一作家乐】
再和油字韵　　羽人【一作新诗】　日定【一作日寄】
观西山　　　　悠然【一作悠悠】
进贤客舍　　　同行【一作同舟】
山行至金步　　悲重叠【一作伤緜邈】　税驾有期心转迫
【一作欲近慈闱心转切】
晦庵集卷五

[book_title]卷六
钦定四库全书
晦庵集卷六　　　　　　　宋　朱子　撰诗
和人游西岩
平生壮志浩无穷老寄寒泉乱石中闲去披襟弄清泚静来合眼听玲珑不知涧寺晴时雨何似溪亭落处风吟罢君诗自潇洒此心端不限西东
次知郡章丈游山之韵
前峰鸾鹤去无踪邂逅荒寻得故宫但觉风烟随意好便惊尘土转头空提壶命驾幽期远授简哦诗妙处同安得西山一丸药共随箫鼔向云中
题周氏溪园三首
循涧辟芳园结亭对虚壁澄潭俯幽鉴空翠仰寒滴主人心事远妙寄尘壤隔岂为功名期而忘此泉石【溪亭】危亭竹栢间悄蒨日幽絶朔风一以厉爱此枝上雪仰悲玄景驶俯叹羣芳歇不用此时来那知岁寒节【雪亭】手种篱间树枝繁不忍删新亭最佳处胜日共懽颜景晏春红浅雨余寒翠澘光风囘巧笑桃李任漫山【嫣然亭】
寄林择之
故人千里寄书来三复尘襟顿豁开劝我从容深燕养莫将占毕苦沉埋杖藜此日应同趣挥麈何时得共陪珍重相期俱努力自惭殊未竭渊才
送林择之还乡赴选三首
青骊去路欲駸駸囘首犹须话此心一别便成三数月有疑谁讲过谁箴
门外槐花似欲黄高堂应望促归装个中自有超然处肯学儿曹一例忙
今朝握手送君归马上薰风拂面吹不用丁宁防曲学寒窗久矣共心期
题林择之欣木亭
危亭俯清川登览自晨暮佳哉阳春节看此隔溪树连林争秀发生意各呈露大化本无言此心谁与晤真懽水菽外一笑和乐孺聊复共徜徉殊形乃同趣
择之诵所赋拟吕子进元宵诗因用元韵二首
何处元宵好山房入定僧往来衣上月明暗佛前灯实际徒劳说空华讵可凭还教知此意妙用一时兴何处元宵好寒龛独寐人月窗同皎皎灯镜自尘尘静鉴通天地潜思妙鬼神却怜迷路子狂走閙城闉
次韵择之梧竹二首并呈季通
竹坞深深处檀栾遶舍青暑风成惨淡寒月助清泠客去空尘榻诗来拓采棂此君同一笑午梦顿能醒永日长梧下清隂小院幽自怜风嫋嫋客赋雨浏浏作别今千里相思欲九秋更怜同社友复此误淹留择之寄示深卿唱和乌石南湖佳句辄次元韵三首
未识南湖景遥欣二子游赏心并胜日妙语逼清秋?欲携书卷相将买钓舟微吟归去晚杜若满汀洲平湖渺空濶积水暮生寒但见緑千顷不知深几竿人间元迫隘世路足艰难若了沧洲趣无劳正眼看年来年去为谁忙三伏炎蒸忽变凉閲世谩劳心悁悁尘人空得鬓苍苍诗篇眼界何终极道学心期未遽央安得追寻二三子舞雩风月共徜徉
小诗奉送择之仁友赴漕台之招後篇喜赵公之得士而不敢致私怨焉然别怀黯然不能成章亦足以见区区也二首
之子论交久深衷两自知提擕方有赖离索遽成悲圣处应无数书来肯见私临分莫惆怅努力共心期珍重东台老英声旧所闻能怀吐哺意岂但枉书勤得士看如许持心定不羣愿言推此志清浊见朋分择之贤友归途左顾示以四明酬唱焕烂盈编三复咏叹想见聚游之乐辄用黄山即事之韵赋呈择之兼怀子重老兄顺之贤友
十年身卧白云堆已分黄尘断往回不是幽人遗俗去肯寻流水渡关来三秋风月从头说千里湖山觌面开久欲过逢须一快岂知劳结倍难裁
夜闻择之诵师曾题画絶句遐想高致偶成小诗
一幅潇湘不易求新诗谁遣送闲愁遥知水远天长外更有离骚极目秋
次林扩之开善避暑韵二首
炎官虐焰遍山村也到萧萧柳下门水玉秋菰那可得羡君行处午隂繁
山斋几日旱尘昏欲拂朱弦已惮烦凉意感君持寄我雨声花思满胸存
送林熙之诗五首
君行往返一千里过我屏山山下村浊酒寒灯静相对论心直欲到忘言
仁体难明君所疑欲求直截转支离圣言妙縕无穷意涵泳从容只自知
天理生生本不穷要从知觉验流通若知体用元无间始笑前来说异同
十年灯火与君同谁道年来西复东不学世情云雨手从教人事马牛风
古镜重磨要古方眼明偏与日争光明明直照吾家路莫指并州作故乡
春雪用韩昌黎韵同彭应之作
既有阳春曲那无白雪謡连天飞不断着地煖还销未掩高人户难齐衲子腰稍开银世界渐长玉枝条兴尽愁烟艇行迷认野桥酒肠浑欲冻吟笔为谁摇残腊成三白余寒又一朝香随梅蘂落轻伴柳花飘神女羞捐佩鲛人敢献绡东皇应好事避舍亦相饶
次彭应之餐雪韵
雪水瀹清茗自谓絶世清终然犯烟火况复劳煎烹岂如午霁余探此竹外楹柘浆发甘和宝盌凝寒晶心胸既清凉齿颊亦锵鸣吞腥期永谢饮玉希长生
次彭应之鱼乐亭韵
亭前活水破轻氷渐见游鯈傍石棱老子自知鱼乐处不须庄惠与同登
与刘德明祝济之胡子寛晚步偶成
雨罢寒逾劲霜威正凛然不知荒迳湿行到野桥边旷望情何极徘徊意莫传清波涵衆影日落暗晴川刘德明彦集祝弟以夏云多奇峰为韵赋诗戏成五絶
出山几何时归来便长夏端居心不怡散策长林下为客厌城市还家辞世纷朝昏何所见但有四山云闭门事幽讨岁月忽已多客来无可问与君共弦歌干时本已懒胸次况无奇若问中林趣婆娑祗自知炎蒸不可奈云气满前峰向夕风吹尽微闻远寺钟仙洲新亭熹名以昼寒紫微张公为书其额判院刘丈乃出新句辄次高韵二首
闻说藤萝外神龙旧所蟠擘开千丈峡写尽一襟寒赏寄三杯酒归投六尺竿若无诗律好清絶不成欢悄蒨非人境寒蝉夏已稠阳崖惊素雪午扇怯清秋共说新亭好真堪妙墨留赏心元不厌仙梦肯来游【时已闻国之计】
次韵昼寒
行穿危磴尽林表见孤亭涧泻千寻白峰囘四面青尘襟元落落风腋自泠泠一醉今何许无心赋独醒
次院判丈昼寒亭韵有怀平父
把酒怀人处幽寻记往时新亭劳指顾胜践阙追随为报层櫩出莫忧浮柱欹惟应旧飞雪想象合心知
次判院丈清湍之什
明灭青罗带周遭碧玉环孤亭感陈迹茂树喜重攀爽气琴尊外泉声枕簟间诗成无写处絶壁藓?斑
游密庵分韵赋
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>