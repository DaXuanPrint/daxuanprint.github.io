<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,海壑吟稿全文在线阅读,海壑吟稿全文在线下载,大玄古籍书库">
<meta name="description" content="明代诗文别集。赵完璧(字全卿,号云壑,晚号海壑)著。初由赵慎修,于万历十年(1582)刊刻行世,凡11卷。其中诗5卷,文5卷,第1卷为目录,入之卷数,盖从唐以前例。此本上有顾尔行、王象坤批点。集前有王三锡序。《四库全书》即以此刻本为底本收录。四库馆臣评其人与其诗说:其“集中《北司狱中》七言律二首序云,嘉靖甲寅(三十三年,1554)秋曹檄捕豪校,某因获罪东湖翁,劾执坐死,赖元老科台之力,仅复瓦全云云。东湖著。陆炳号也。时炳为锦衣卫都督,与严嵩表里为奸,其势张甚。完璧以指挥末秩,能与之抗。其狱中与杨继盛倡和诸">
<title>海壑吟稿_赵完璧_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">海壑吟稿</span> <br/>
          作者： <span class="inputVal" id="bkauthor">赵完璧</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]66472</span> <br/>
          说明： <span class="inputVal" id="bkdec">明代诗文别集。赵完璧(字全卿,号云壑,晚号海壑)著。初由赵慎修,于万历十年(1582)刊刻行世,凡11卷。其中诗5卷,文5卷,第1卷为目录,入之卷数,盖从唐以前例。此本上有顾尔行、王象坤批点。集前有王三锡序。《四库全书》即以此刻本为底本收录。四库馆臣评其人与其诗说:其“集中《北司狱中》七言律二首序云,嘉靖甲寅(三十三年,1554)秋曹檄捕豪校,某因获罪东湖翁,劾执坐死,赖元老科台之力,仅复瓦全云云。东湖著。陆炳号也。时炳为锦衣卫都督,与严嵩表里为奸,其势张甚。完璧以指挥末秩,能与之抗。其狱中与杨继盛倡和诸诗,有‘辛苦不妨淹日月,授书喜有汉良臣’等句。继盛死西市,完璧作《杨烈妇词》以哀之,有小雅怨诽之遗,可谓志节之士矣。其诗多触事起兴,吐属天然,绝无叫嚣怒张之态,亦与有明末造矫激取名者有殊。徒以名位未高,史不立传,遂几于湮没不彰,仅赖此集之存,犹得略见其始末,亦足见正直之气有不得销蚀者矣。”</span> <br/>
          封面： <span class="inputVal" id="bkimg">Z_19039.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]海壑吟稿
[book_author]赵完璧
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]66472
[book_dec]明代诗文别集。赵完璧(字全卿,号云壑,晚号海壑)著。初由赵慎修,于万历十年(1582)刊刻行世,凡11卷。其中诗5卷,文5卷,第1卷为目录,入之卷数,盖从唐以前例。此本上有顾尔行、王象坤批点。集前有王三锡序。《四库全书》即以此刻本为底本收录。四库馆臣评其人与其诗说:其“集中《北司狱中》七言律二首序云,嘉靖甲寅(三十三年,1554)秋曹檄捕豪校,某因获罪东湖翁,劾执坐死,赖元老科台之力,仅复瓦全云云。东湖著。陆炳号也。时炳为锦衣卫都督,与严嵩表里为奸,其势张甚。完璧以指挥末秩,能与之抗。其狱中与杨继盛倡和诸诗,有‘辛苦不妨淹日月,授书喜有汉良臣’等句。继盛死西市,完璧作《杨烈妇词》以哀之,有小雅怨诽之遗,可谓志节之士矣。其诗多触事起兴,吐属天然,绝无叫嚣怒张之态,亦与有明末造矫激取名者有殊。徒以名位未高,史不立传,遂几于湮没不彰,仅赖此集之存,犹得略见其始末,亦足见正直之气有不得销蚀者矣。”
[book_img]Z_19039.jpg


[book_title]提要
钦定四库全书　　　　集部六
海壑吟稿　　　　　　别集类五【明】
提要
【臣】等谨案海壑吟稿十一卷明赵完璧撰完璧字全卿号云壑晩号海壑胶州人由岁贡生官至巩昌府通判是集诗六卷文五卷王三锡序其诗集谓嘉靖间筮宦司城抗直忤权奸与杨椒山公同厄按集中北司狱中七言律二首序云嘉靖甲寅秋秋曹檄捕豪校某因获罪东湖翁劾执坐死赖元老科台之力仅复瓦全云云东湖者陆炳别号也时炳为锦衣卫都督与严嵩表里为奸其势张甚完璧以指挥末秩能与之抗其狱中与杨继盛倡和诸诗有辛苦不妨淹日月援书喜有汉良臣等句继盛死西市完璧作杨烈妇词以哀之有小雅怨悱之遗可谓志节之士其诗多触事起兴吐属天然絶无叫嚣怒张之态亦与有明末造矫激取名者有殊徒以名位未高史不立传遂几於湮没不彰仅赖此集之存犹得略见其始末亦足见正直之气有不得而销蚀者矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
海壑吟稿序
海壑赵先生今年八十余矣吟稿其平生所肆力且以自媮快者也盖先生位不偿才故以其未尽用之志寄之於诗久而成家积之成帙云先生之子为今大名守清廓君於余弟辅为寮长而与余侄坤同进士也则余於先生有世好之谊焉一日弟辅受是稿於清廓君既付之梓已又偕大名倅韩君等致书於余索余言以弁其端余取而閲之因得以见先生於诗详先生之始末则益嗟叹歆慕之矣昔太史氏有云诗三百篇大抵圣贤发愤之所为作也迄至盛唐如李翰林杜工部二大家古今称卓尔者亦皆意有所郁结不得通其道耳先生幼负才气谓功名可指取已而数不偶从岁荐就秩都下而先生业已着诗自娱无他愠居无何绩效懋着声籍籍於缙绅间人谓先生脱頴之才已试囊中矣然先生一意危行不为媕妸媚世竟以被中逮系方其时人皆为先生震怖顾先生特屹不为动适椒山杨公同时在狱与之吟咏酬答以道义相得甚驩於利害之临泊如也故余读是集中至独知心上原无累与授书喜有汉良臣之句则辄变色动容亟服之焉最後谢天水之郡判以归世方弹指咄咤以未能究先生之用为惜而先生内沾沾自喜以长有天地之日而竟其适於诗为幸盖自其立朝时已尝自命云何时谢朝组随意踏莓苔由是以观则先生者尤泥涂轩冕浮游尘埃之外古之所谓达者也先生既归徜徉林壑触趣成声或幽踪雅致广萧散之怀或精裁婉托寓无聊之感悯时廸志谈理训真则翛然方之内含和茹泊悟玄超凡则悠然方之外其所咨嗟咏叹即时或自鸣其郁结不平而絶不为叫噪怒张以恣其臆盖先生之发愤於诗垂数十年而不为傥来之物以滑其内而夺其功故振之以?丽而出之以优游卓絶一时有如斯者语曰用志不分乃凝於神岂谓是与假令先生以其直节壮猷托景青云系籍华懋表树嵓廊之上驰骛万里之途其勲烈可胜道哉廼其所历宦踪仅仅止此遂卷之於泉石岩谷之间非其当矣然先生志不郁道不穷其发为诗章必不能自力以致必传於世如今虽使先生究所施旧勲烈於一时吾不知先生肯以此易彼否也虽然吾又闻先生年已逾耄而神犹屹屹不衰其文思不少减於壮岁矧今太守君抱猷宏峻且伟然有公辅之望由兹以往先生之未艾者年未巳者诗而未可量者後人之勲业也则先生於不朽之事可谓兼之矣余复读先生诗至庭下伊臯之语历古诗家讵能有之乎嗟先生固足以自媮快矣哉济郡见峰王之垣顿首拜撰

[book_title]卷一
钦定四库全书
海壑吟稿卷一
明　赵完璧　撰
五言古诗
感兴
淳风不可挽大道成微茫椒兰不自保恶榝以充囊自爱琼佩姿期以扬清芳美人改中路徒此明月光
闻愼修两台交荐
顾我寡昧子庸庸何所长只有一寸心可以昭夜光藏息良有由持赠美人傍念此蹇修理爱惜以崇芳
笼鸟叹
山鸟胡不幸罹此樊笼中啄不获野田栖不及深丛梳翎背旭日垂翅当寒风徒抱旷逸怀侧目云霄鸿只缘笙簧音乃滞幽囚穷嗟嗟耳目娱盍以物我通
冬夜书怀
新月衘寒山北风下檐楹羁人夜秉烛孤坐远含情渺渺海山曲依依凤凰城禄薄十口饥官卑一身轻印绶钳铁坚风尘魂梦惊枳棘忍自栖盐车向谁鸣舞劒尚余辉弹琴不成声赖有杯中物啸歌仰太清
月林遗酒西台感赋
故人遗我酒我悲故人心故人不可见使我愁思深画地谁能违刻木威难禁烟霜夜凄凄鸿鴈秋沈沈衣葛当北风餐荼絶衷肠怨艾去祸胎今古归福堂把酒且自饮淋洗欝寃伤嗟嗟同心人翦烛今何方
冬夜感怀
高斋夜独坐寂寂银蟾生疎檐素影下闲堦秋水明冷光侵我体清辉怡我情独酌不成醉幽吟无与赓坐久静不寐松风落寒声悠悠东山下岁晩沈高名拔劒自抚拭咄唶空悲惊
饮马长城窟行
饮马长城窟马渴饮不巳马饮良易足我怀当何止畴昔离故乡淹淫几万里明月缺复圆边声日充耳精魂遶天涯日夜邈伊迩仰天不可呼归鸿背我起燕然勒几时大刀难自揆一身寄他人未保生与死横颐断肠泪堕落长城水长城水不竭离情不终歇
弃妇辞
弃妇出兰房长辞薄幸郎忆昔授绥曰合卺双鸳鸯相为琴瑟欢宜室期余光自君荡春心嬖爱章台倡冶容盲尔明荆布成恶裳娇歌褫尔魄沈默非巢簧销神复索家顾谓邂逅良劬劳敬克室反目卒为殃子为邪孽迷妾为君子伤贱妾不足惜古道孤肝肠泪出身亦出请试倡短长
代鹤言
山人遗鹤蓄久而驯扰弥甚家人斁焉羁诸柙无令纵恣啧啧晨暮不休余闻而叹乃代言
元化泄灵淑产此神异姿皓洁焕氷彩不杂尘埃缁啄慊四海云九霄惟所之忘机天壤间何意虞罗欺铩我紫氛羽剧我青田思垂翅鸡鹜羣矫首燕雀嗤良玉汚涂泥仙格奴隶司昔为青云器今为粪壤遗郁郁寥廓抱依依知者谁开此含丹睛迹滞无异窥胡为作近翫养翮以前期
静宁晓发
晓出静宁郭山川郁苍苍初日韬玄霞凄风下崇冈铅花肃寒色岚气昏朝光山木涵烟古云泉石凉我车亦何之高谊图忠良日短不遑食暮夜成仓皇空谷越营魂冷候嗟薄裳遥途力应踬修坂马玄黄鸿鴈声嗷嗷望之思渺茫飘颻迥不见横涕知几行
渔父词
世道久交丧人心不如水萧然一钓舟沧波吾老矣棹去镜中天归来芦叶里鱼鸟作比隣风月还知巳江山万古情烟雨平生喜云静卷钓丝得失何心尔雪中无羊裘日长回猎士坐看惊涛帆戒险知谁是而无名利怀祸患胡罹此买得孤村醪醉中冥甲子悠然快一眠化契青蓑底觉後作长吟横竹杂流徵浩然天地间无复逾乐只谁能质姓名鼓枻不相俟
樵父词
太古不可挽空山潜幽人世务无絷缚樵苏不为辛游日旷烟霭骋怀极嶙峋咄惜耸壑材聊斧臃肿薪空翠冷入骨残霞每在身谿谷适跫然鹿豕夙所亲朗唱振林木长啸超风尘寓兴云与石逃名秋复春巢由慕狂踪尧舜非所钦岂云负叔敖含笑弃买臣此中有真趣物外曾忧贫丹崖一千丈不愿图麒麟夕阳二三束重负嗤丘民颓然卧明月身外安足论
七言古诗
古道傍
古道傍双垂杨长风飒飒声欲狂行人巳去寂渺茫黄尘一阵空断肠
禽言
水儿者小水鸟也天将雨飞鸣曰水儿水儿俗为雨占盐城久雨为灾犹闻此怏怏以赋
水儿水儿穿云呼雨今何之连天秋水苖巳稀汝慰何多民何其
寒食吟
芳春苦扃朱户疎帘几点寂寥雨醇酒何能刷我怀朗吟岂尽幽情吐平湖春草緑如烟安得杖藜缓步桃花阡
春夜曲
乌夜啼月欲西沈沈院落春云低玉漏无声夜将半金盘有酒人欲迷桃花扇底苦夜短千金一刻催隣鸡
淮村八景【为安丘黄甥作】
淮川晚渡
淮水浩以广滔滔下沧溟长风吹落日烟雨时冥冥行人欲渡不可行滩头且莫相喧争方舟自有济川术不比无人尽日横
朱寺晓钟
山僧睡欲足携鲸戏蒲牢疎星带残月殷殷来曙号惊风吹落仙台高云际袅袅回林臯大千种种尘梦劳虚空一破无秋毫
浯水澄清
奫泫何清澂上彻太虚明纎云不敢翳万古谁能并惟有孤贞契心骨波澜不为生倏忽如何独漉水中泥水深月暗行人没
盖峯耸翠
嶔崟不可仰缥渺通天衢翠色照终古正气永不渝斜阳断霭浓未释过雨晴岚蔼欲滴对尔亭亭一正色彷尔巍巍千仞壁
书带余香
断简那可觌秀带留余芳乾坤假私息雨露滋春长王孙一去不复返牛羊归来日应满野火空将化刼灰斯文根蒂终难断
囊沙报雨
夙仰淮隂名不识淮隂陈囊沙今尚存报雨无从信虫沙之化自可猜千秋杀气神与偕多多益办真雄才军声十万风雨来
搭岭连云
碧岭何崔巍行云日萦回相看不相厌怡尔重徘徊衣裳炫烂资尔补蛟龙早晚凭尔雨秋风吹动桂花香跨腾直抵清虚府
松池印月
皎皎松上月湛湛松下池水月本无意相逢如有期微波不兴拟镜净一片琉璃迥相映灵机悟取真境中万海千江同一性
海屋添筹二首夀尹金峯侍御太翁
凉飇西下吹洪涛秋空怒卷云山高紫霞緑雾从游遨金银台畔追仙曹醉指三山看海屋此中筹筭原於穆瀛海仙来九天手挽白鹿秋风前童顔鹤髪不知年五云奇觏欣何缘沧溟会见归神筹相寻今古良有由筹同运人同休天同久地同悠
夏日小庄即景
细柳孤村白日长柴门流水芰荷香幽轩独抚翠岩光闲庭芳草晴烟薄南薰细细余花落虞弦静抱凭谁作梦囘修竹听啼莺百鸟丛中啭玉笙如何迥不近蓬瀛
八龙济美行赠刘春台太守
丈夫合作人中龙生子拟与荀氏同荀龙之名不可核转看八子迎春翁翠涛红雨奋头角江门霹雳斡春工八荒鸿润畅枯槁九天一息袪氛雺姬周达騧直蝘蜓高辛才子俱蠛蠓老龙种种赤帝宗要亦海若瑞锡乎天东
杨烈妇辞【杨子椒山因同难西台相知乙卯冬被刑避时禁托烈妇辞以伤之】
杨烈妇情可伤生平雅操氷与霜小姑作逆诚无良衆人默默将谁匡直言为姑陈丹心照中堂不惜一人生大义或可扬何意触姑怒青蝇白璧反无光抱我寸心曲终始谁能详死以天下事辱为小姑偿彼苍不堕泪万古摧肝肠
西山行
西山行苦难去去愁无端盘盘朝还暮登顿凋朱顔孤云巉岩不可攀羊肠诘曲天漫漫车轮摧尽马蹄缺颓年病骨伤心酸风霾暗黄日妖鸟哀林峦?虎昼纵横行人恣饥飡艰哉此行良可叹拊膺摧折心与肝沧溟何在生羽翰白云石上垂纶竿
春溪行送盐城苏二尹擢判夀州
春溪柳黄君祖行烟开锦浪桃花明琼?醲凸暖风软彩舟望絶仙云程芳声楚天濶斜日沧波悠孺子縆宓弦宠驾遄西州旷此山水音乖彼兰蕙俦青阳无定所碧树生凉秋短髪萧萧春欲歇故乡未去故人别送君天衢努力答明王蓬山迤逦余休烈
懒起
懒起懒起六十余龄闲懒巳癖布被昏明仅庇身竹窻风雨无侵耳农耕不思商利莫齿纷华氷炭权势巳矣山海悠悠春复秋风花扰扰从人喜醒复成眼觉曾开视辗转无期非午辰巳枕畔安眠蓬岛仙不知牀外有书琴在里香煖从容一欠伸笑他横足帝腹何心尔尔
盐城获双鹤
淮南偶得双仙禽野人慰我高云心昔阅沧涯彷佛尽凡格适尔华亭清絶夸灵音雪衣六月开烦襟霞颠一夕来遥岑昂昂烟华犹在翮皎皎尘点胡相侵天风吹酡顔海月鸣琼琴尔志九霄远我怀千古深世无知己沈幽浔日斜逢君犹断金万里终当作遐举徘徊暂尔狎青林
清宵篇送孙小渠
故人子荆何处来清宵红烛心眼开燕山一别二十载停云望断空徘徊淮南小邑桃李香青藜白髪从翺翔春来几日风雨狂闲庭岑寂古藓苍锦帆一夕飞沧江相持梦寐惊华堂话来往事欢复伤人生离合参与商顾我几多残岁月君行咫尺登云阙神虬灵凤又何期清漏玉杯君莫歇
己丑开都城有妬妻斮其妾之双足者妻就刑夫逋焉感而赋
青娥倏陨双秋莲玉魂凄断千里缘纎弓射反伏未覩凌波履险知谁怜入室之妬莫可测他人所慕吾所捐前鱼泪落後鱼船飞燕褫魄班姬姸天涯弱质胡相及仇讐乃在香尘边翦忌不遑图掩鼻甘心共弃沧浪天昔以要宠今杀身膏兰自取焚与煎薄命速辜阖室延一朝三褫尤物愆猩猩之履犹在前
晚春西原
衰翁三月不出城春深早已过清明西原偶尔踏芳草且幸春光犹未老桃花半笑如有情新柳垂青度妖鸟溪声送客去潺潺村落迎人来渺渺步入翠红径松烟逸高兴堕紫惜年华緑隂怡日静嗟我尘埃人幽境罕相并不如野鸦明月巢林隈空怜海鹤来往啄苍苔喜来悲晚从徘徊斜日寒山又欲颓
晓帆歌送温玉斋
玉翁张帆凌晓风飘飘飞向鲁王宫凉云凄雨不忍别把觞挹袂嗟相逢人生落叶全无据我胡来斯君胡去天涯渺渺无前期若更相逢是何处和风煦我春无涯朗月依人秋正华错刀欲报媿琼玖明珠割分怀远遐汀草萋萋湖水緑烟波断送人如玉丹蕖十里如有情君胡不醉阳关曲碧山斜日余几多梦魂失道如君何红顔拟有青眼时白髪惟看鸿鴈过
代鳌山王西渟大尹送周古栢先生擢教天城镇边
嶔崟牢落沧溟东绦绡青眼濓溪翁云飞巫台碾寒魄雨余金谷流清风瑶草珠帘晓涵翠夭桃琼圃春摇红图丹绘碧耿交谊青灯细雨调丝桐芝兰充庭旧食德琬琰懿质今谁砻青鸾宠锡塞垣迥白首怅慕蓬瀛空邹鲁文旌逹荒裔奎壁瑞采流琱弓风树销魂苦萧飒烟山送目凄冥蒙金石荒亭一动色萍踪何处重相逢碧峯落日梦初断青天杳杳凉秋鸿
双节辞
密人有兄弟相继而亡者其姒娣各寻死之乡人义而表双节焉余因感赋
山云野水春漫漫我欲吊此双节空含酸淳风死去不可挽声华千载颓狂澜烈哉二淑女氷雪凛肠肝谁令逓沈鴈各惜孤鸣鸾痛絶异时殒泪尽同日欢贞心逐幽渺落蕊随风湍金石何期抱一节渊泉偶尔寻相安春草空留翠罗绮秋风零落金琅玕纷华浊俗猥琐观珠联青海星斗寒君不见须眉文夫尽楚楚胡为偷生反面视此曾无难
南极歌癸酉夀辰【时年七十四也】
南极秋转青云岑西风早下灵璈音飘颻老鹤过溟海沧州缥渺遥相寻独上金银台祥烟四望开天空日月老海岳心悠哉瑶觞晓吸霞入口玉筇晚拖龙在手偕老金堂古亦稀重颁紫诰今何有兰桂儿孙赫凤仪楼台箫鼓惊鼍吼未须更问彩云人如何不醉华筵酒大儿武库超擢频小儿文塲声价新燕山济水亦千里方寸喜来青眼真唐虞化日乐不禁蓬瀛玄筭要千春祗恐无述底衰老天恩帝力空怀抱芳庭尽热鹧鸪班後昌图报精禋祷
盐城送侄怀慎游杭州
壮夫慷慨吴楚游飞虹浩气湖天浮我欲从之滞衰骨风流美事输先筹束书腰劒觞高楼北风日夜吹兰舟片帆望迷残雪浦孤鸿声断沧烟洲寒梅三弄出淮水黄鹤一跨轻扬州得鱼沽酒风月濶闲云远水情思悠丈夫宏图岂鹿豕乾坤胜概开雄眸雪涛澎湃江千里芙蓉秀削峯峦起海头怒激子胥潮桥边苔老黄公履江山人物尽繁华黄金紫玉何足夸收来图画寸心曲赋拟班张五色葩剡溪尽兴一返艇锦城虽乐终还家椒盘迟尔起颂花华灯焰焰醺紫霞春宵客梦惊天涯悬河慰我卧游賖
行路难怀慎侄自盐邑将浙游不狎乘舟眩晕病归戏作
吴山迢迢几千里北人不狎南中水孤舟一叶浪吞天风帆激雪云中起残魂零落波心里洄流俯瞰头目旋山移岸转何时巳昏然混沌之九天颓然沈迷於九渊仲子哇出心与肝庄舄长吟夜不眠甘息风尘机慰我方寸地履险不如夷未必江湖利石尤风急棹空回兴尽何须苦复催三日淹淫一日来卢医一笑非其灾孤城半夜惊鱼钥严牙灯火吹残角昨日远游今日归偶尔沈痾倏尔豁古来声利山水间凿空万里将何堪岂图坎坷还平湍举足世路俱间关行路难良可叹
颓室叹【并序】
嘉靖丙辰秋余擢判巩昌携慎修儿以行过寓济阳官署适风雨连朝次夜分乃巳辗转不能寐芒刺隐然凡一再起如或翼之移装间亦莫知所谓俄而所寝之一楹遂塴几致覆压而幸免也亦神矣哉时维七月之二十有七日也怅悒以行是为叹
倥偬七月来济阳陇西遄驾秋山长狂风吹雨行不得潇潇二日云茫茫中宵乍歇天兵休奔泉汩汩庭际流邮亭寥落少人游我胡偶寄令嗟愁呼僮秉烛灭复明一夕再起莫我由束装三鼓为谁速歘然颓室非人谋飞我天涯魂顾我仙桂子一榻粉尘泥二命惊且喜始以宦走荣讵知患且幷几为立岩人幸免刑谷生挥泪忽盈把微名灰且轻樵云钓沧水安知此厄倾人生修短良自命神禹风波终亦庆白头老我岂摧残青春腾踏知何竟尼父从天亦泰然豪雄不变山隤前壮怀落落胡相牵前途有酒还如泉
送陈肖玉长教擢教楚藩
胡为孤奇姿觏此青海曲玄简如有情纲常僻邑鹄朱丝返淳元彩笔振颓俗霡霂膏幽兰剞劂试良玉炫日夭桃崇紫霞凌风瑶笋超贞华楚淮弦诵春无涯龙门蟾窟文泽賖歘有紫?书仰翥丹霄凤潇湘杳灵翰琬琰破尘梦怅惘湖水春索寞山阳弄挹之不可留濒溪薄相送青青杨柳摇碧波孤帆万里情如何醁一酌强君酡青萍三尺为君磨江空岁晚目力短霜寒秋老鴈无多荒城银烛坐风雨春晖紫府迷笙歌陈琳负伟才仲舒抱俊策银纪湘东豪仙集淮南客梁园授简空陈编巫台梦思俱云烟风流儒雅怀千年壮图此日辉前贤
题张平山古山春色图
张生雅抱奈尔尘世何走笔驱此一段太古之嵯峨辟开天地不可纪杳絶人寰知几多青壁崭岩以直上幽谷窈窕而莫窥云澹澹兮空寂气苍苍而陆离隐乎清颸浙沥於穷壑蔼兮幽芬逸泛於危巇林莽凄旷悄乎无人一鸟不鸣暗泉磷磷苔老麋鹿迹烟涵草树春巢由秘高踪车马违惊尘中有金仙之宝刹浮图隐隐重霄拔高僧姓字不可闻钟磬沈沈隔断云闲情独抚悲氤氲一生肠断在人羣我忖张子怀景中情亦偕龙锺老夷门霞想终难谐聊复快写幽旷心使我亦得展慰挥千金
题张平山溟海曦阳图
讶此尺素中沧波拟万顷是谁为此图荡漾元无定此非摹我东溟无际之洪涛胡为一轮初日停朱影三山巅在何处长烟野雾茫茫去金光焕射紫霞飞晴飇歘扫青天曙不闻天鸡鸣无复鱼龙惊但见火轮簸荡下不可测潮头绦雪如山倾烟波迥撼赤城明扶桑灼烁金鸦轻一鸟飞百鸟归一水燿万水辉幽荒寒门开夕霏长江大河相依稀虞渊终古不相值妙造精光随手挥张公图山复图水卷首畴昔如豫此晚年别号偶相符海惭薄劣山维尔君负大造资我非补造才巍巍君名何可摧沧波犹笑能尘埃
【忆作画时张号茅溪予号云壑别来六十余年间张更平山予更海壑当时卷首二图殆彷佛後来之二号若豫为之者故末见其意云】
汤即墨太翁南还过胶墨人追送之
华轩怱遽胶水东三子速我玉鉢诗无工仙翁夙仰天上客彩毫漫尔随春风一枝仙桂来墨阳相从懿训称龚黄沧海枯莱被时雨华胥仙梦交扶桑兴高引斾下蓬阙春帆缥渺吴山月恩沾有自可能忘挽辔空教心力竭柳依依雨霏霏桃花乱点春衫稀子规啼歇暮山紫清樽酒尽沧云归望君拟南极雪颠方瞳瑞王国待君游东瀛玉笙琼佩飞天声劳峯鸣凤一时举朱衣廌绣黄鹤轻山高而海清泽濊而永名赤子慕不辍青桂当重荣丹霄有道在平地皇灵厥艾还分明顾我迂踈老林水烟丝云斧何如情长短有句长短亭聊尔为墨人之诚远人之征
次韵元遗山送李参军赴塞上
尝读遗山塞上篇悲愁惨愤极边塞之苦词亦工矣但丈夫之气何太靡耶想当时于参军必有为而发也余非敢以文词相雄长特欲反其意以壮之耳
慷慨出门去击楫渡桑乾丈夫处世非鹿豕关山谈笑驱漫漫不策絶世勲虚生天壤间义气摩青冥肯教别泪澘惜哉折坂王孝子奉身废义回间关更有吴江窃一隅偷安忍耻忘寄环要知西域奇功照青史要知燕然伟绩垂毫端岐路情怀总儿女风云六翮乘时抟身归斧钺命禄遗椿萱盘一朝树功名家国同庆懽便教风雷烈烈肃沙漠直须名王授首霜刃赭花斑冲风单于庭踏雪贺兰山孤臣夙中热不知铁衣单王灵振无极何恤凋朱顔雄飞本自猛将志丘园徒老冥与顽君不见陶太守时忧过尔躭优闲移甓寄深意扬名合自甘辛酸一杯万里与君诀无前戎捷期君还
春风篇
春深暮夜春风号沧溟吹转凉月高修篁历乱不成影长松滚滚飜江涛断云流空光惨惨归鸿失侣声嗷嗷迢逓琅璫下绮阁破窻耿坐烧兰膏台城柳条今又碧金谷花枝向谁赤一番草緑长杨基千载春光乐游陌西陵无复望铜台北邙一夜摧松栢春来春去奈人何古人今人春几多叹息风前一杯酒亦曾笑把昔人手今古情怀不相值祗合冥会浮生意翩翩白马金鞍光晴川渺渺桃李香东山华容莫相弃兰陵美醖何可量梨花皜夜夜不寐秦筝金鴈飞高堂春风日日吹我袂春酒时时淋我觞但於芳春羡风物不向春风空断肠吹颓琼岳了不觉落来乌帽从数数百年幻梦瞬息尔莫令来者悲龌龊吁嗟太昊封姨兮难久依亦能布春兮送春归今日清樽惜沈醉明日苍苔红雪飞
海壑吟稿卷一

[book_title]卷二
钦定四库全书
海壑吟稿卷二
明　赵完璧　撰
五言律诗
昌平道中
蒙蒙寒食雨翦翦暮春风醉眼开新緑征衣点落红山光怜霭霭王事苦匆匆空复寻芳意凄其望海东
安宁寨晓发
微雨晓初霁扬帆亦快哉轻风疎柳下晴景断崖开帘影青山过潮声雪浪回凭虚来浩渺顿觉出烦埃
德州
画舫来天上黄昏泊德州沧波千里迥残月片帆收吾境欣初入他乡叹远游云山开晓色早晩步瀛洲
阻雨安宁寨
小雨阻孤村千山云雾昏方舟系枯柳落日傍柴门飒飒蒹葭冷悠悠蟋蟀频疎灯照秋夜欹枕自惊魂
癸酉新秋二首
玄运不自巳清秋暗迫来金风轧烦暑爽气溢楼台世事全如梦韶华半不回余光更几许相赏莫相猜
又
幽赏莫相猜蝉声故复催烦襟凉似洗尘虑暗须裁月转高天朗花随淡日开清风樽酒在千古几人回
再赋新秋
清晓一登楼新凉报早秋风轻梧叶响露重竹光流山意淡青眼波澄莹白头老怀怜暮景潇洒作闲游
冬日靖虏晓发
初冬发靖虏残雪照山头冽气凝青嶂寒光迫翠裘孤臣愁絶塞万里望中州扰扰无东计凄凄欲岁遒
寄黄海野天曹郎谪归
不见黄生久尘襟耿未忘玉堂周礼乐彩笔汉文章碧树虚秋思黄花负晚香拟为沧海慰不久滞怀王登阅江亭【亭在鎭江江南岸简阅舟师者】
独上江亭望长江豁壮眸风帆随雾卷雪浪拍空浮天堑中原迥王灵百世悠酒酣千里客聊尔一优游
新中驿夜雨
即次昏黄雨潇潇夜未停孤灯烧欲暗宿酒醉初醒辗转那能寐淋淫不忍听何如飞梦去遶我故山亭
房山道中
晓日房山道行看亦自幽空山鸣野鹤小水立闲鸥断霭迷村树晴云结海楼东风吹欵段倦客重囘头
送范惠泉地曹南守浒关【都城作】
别送沧江渺怜分青海情楚天春草合吴水暮烟平萝月清无寐丝桐秘不声关山劳望迥报绩计仙程
都城西望湖亭
云外下长坂湖南过小亭寒泉冷石窦细草暗沙汀骇鹭开青霭游鱼破翠萍钓矶来暂息波影俗怀醒
纵舟张家湾
早解云边缆初归海上宾双鳬冲翠霭孤鹤出红尘囘首燕台月离情汉苑春雨昏留别浦沽酒暂相斟
晚泊长芦
晚泊长芦月凉生瀛海风云川凄暮笛岸苇泣寒蛩酒尽空明里诗成欵乃中天涯浮桂棹星畔老槎翁
月夜饮静宁刘陵沙太守
凉月飞寒巘清宵遇故人共将辽海思相慰塞垣春把酒黄尘倦论文清兴新挑灯放襟抱海内为谁真
赠许空石解元刺史贵南
荆识今何幸萍踪亦可怜声光齐鲁外俊逸汉唐前塞日孤城暮蛮烟万里天何当一朝宠相慰五云边
广济寺
迢递驱山迳倥偬入梵宫长廊喧燕雀古殿郁杉松采药神僧去霏香禅榻空清魂欲延伫俗役未从容
寄丘月林给事
旷望天低树孤吟月满林断云春寂寂落日晚沈沈青琐钦怀玉沧溟拟断金封书将别恨迢递过西岑
月林见枉遥践琴约西还赋送
故人欢有陨永夜问何其釂饮酬良觌调丝慰夙期霜寒红蜡短水冷玉龙迟竹里清风起连牀无寐时
晚行溪畔
翠盖斜阳外雕舆緑水边清风吹细葛微雨散遥天沙鸟盟何在溪鱼乐自牵好来垂钓处只是近人烟
初秋暑退晚坐
蟋蟀鸣堦下凉风动槛前露华侵袂湿月魄缀檐翩酷暑知何去清宵自不眠幽吟对修竹相与鬭?娟
对雪限韵
错落明垂地岑寥冷闭关寒庭花满树青海玉连山作赋才难企高眠迹可攀怀人清兴发孤棹夜中还
夏夜独坐
独坐芳庭晚遥依银浦清竹风披溽暑山月静荒城有酒闲仍醉无官负自轻年年沧海上高兴此平生
雨中
冥雨朝还暮凄风夏作秋竹光联榻润苔色上衣浮古木惊涛转飞甍瀑布流清轩人独倚尽日看浮沤
官衙夜雨
清馆鸣寒雨离人寄远天高风岁欲暮孤烛夜如年妻病沈双鲤儿官苦独贤羁愁千里外鱼目五更前
盐城闻促织
忽闻鸣促织应自感清秋花底来何暮风前听未休异乡人不寐故里思难酬骨肉经年别湖天囘白头
八月四日官署晚坐
海邑消烦暑星河坐晚凉清风来独树新月挂危墙水气生寒早蛩声向夜忙客怀秋渐老官邸漏初长
盐城八月十五夜二首
飞镜当庭静衔杯向夜深清光霜满地寒色水侵襟不觉银河落偏宜玉漏沈暂将江国景聊慰海瀛心八月盐城客孤吟桂魄秋阅时常惜老对月欲销愁把酒添清兴酣歌慰白头郎官今不斁犹慊此同游
淮隂冬夜
羁客当寒夜惊魂自不眠风帘清寂寂霜月冷娟娟衰鬓淮隂道归心岁暮天敝裘拥独坐谯鼓暗云川
吊黄海野早发
残月策行骖青娥戒晓严征衣鸣落叶宿鴈起寒湍烟迥苍茫外曦明紫翠间北风吹老泪凄恻度林峦
归宿柴沟
余映沈冈疾悲风卷地寒烟中度淮水月下扣柴关半醉霜犹冷孤眠灯欲残可怜今夜梦肠断野云间
十二月立春日简栾侍御二首
腊日逢春日新年入旧年野梅残雪後江鴈暖风前老眼园林雾闲身湖海天朱顔那可再偷向醉中还鼓角春初报阳和物自私氷溪澌欲緑岸柳媚将丝云壑堪乘兴霜台好赋诗相知无异地相赏莫相违
秋日出西直门
秋日游晴旷西风被面凉征袍红叶满羸马白沙长曲水惊闲鹭荒池度野芳碧峯千万点一望慰愁肠
秋日兴教寺
古寺青林外轻车白日斜秋怀开野色午茗惬僧家山鸟清吟兴云松静物譁禅关醒俗梦坐晚意犹賖
都城送栾岱沧进士尹溧水
相逢忽复别羁客不胜情衰柳高秋晚寒山淡日明歌残春酒尽帆远暮潮生何慰潘郎梦芳声达凤城都城冬日公出同杨东川寅丈宿僧舍二首
冬夜宿僧房萍踪觏帝乡松风韵骚屑窗月照苍凉不寐清宵短论文雅谊长谁怜沈伯起相与慰壶觞僧寺清无极羁臣愁未涯月明寒吠犬风静夜啼鸦心苦仍依国魂飞不到家悲歌逢义士弹铗和京华
朝囘望西山
初日早朝囘金天秀色开彩云连巘崿翠霭接城隈幽远牵高兴奔趋笑俗埃何时谢朝组随意踏莓苔
狱中不寐
身老名何在岁残人未归乌纱成晚祟白髪悟前非十口知谁托千山隔鴈飞泪痕挥不尽暮雨北风微
落日
落日崦嵫外新蟾粉蝶边严扉栖暮霭悲角调霜天倦点灯前易徐调膝上弦酒醒无限恨头白梵钟前
代送人二尹闻喜
阑暑金风早离觞野馆西关河秋杳杳云雨晚凄凄良吏新承宠殊方久望霓即看今日业拟与古人齐
次韵山行即事
白云幽石古青壁瀑湍鸣空翠侵衣湿山花照眼明啼莺寒谷静落絮晚风轻何处弥征盖松门一慰情
次韵宿弘恩寺
残阳投古寺乘月访高僧佛土风尘浄禅心池水明玄关欣妙悟白首绊浮名半榻三生幸千缘一芥轻
东归过邹平山下
昔去氷霜岁今归五六年青山如旧约赤日自堪怜两鬓空成雪孤忠负所天偷闲过海畔故旧半萧然
硖石
昔闻硖石嶮此日度应难烟洞深无极云梯不可干人从天上落树向井中看空翠茫茫里征衣暗浥寒
张茅道中
世路应愁絶胡为来此哉嶮巇崖畔度窈窕壑中囘仰面青天小低头黄雾来艰危向衰老不觉此心灰
郭城驿道中
塞鴈惊斜日边沙卷北风敝舆山雾里冷饭驿亭中黄草连云暗青峦带雪丛壮怀元不老犹慕伏波翁
塞垣晓行
野寺疎钟尽寒山残月斜氷溪惊鴈阵石径破霜花杯酒全无力边风不可遮孤臣一万里肠断塞垣笳
次韵夜过六盘山
初月上银盘登高夜倍寒谷风肌粟栗山露鬓珠团身为微名苦心应老病酸秦程良不易蜀道浪惊难
次韵夜过分水岭
素娥迎暮岭青女伴寒空龙剑明摇雪貂褕薄透风征车长入夜王事久忘躬稳羡山翁睡独惭西复东
静宁道中用韵寄凌沙太守
霜气晓仍肃烟花迥未销龙氷千尺遶乌景一铛高同气青天远孤征紫塞遥行行不自己翻恨我车膏
舟中夜雨
细雨江风晚萧条落小舟一身千里外百虑五更头水遶还乡梦云凝去国愁沈沈不知晓一鴈叫寒洲
闻蛩
疎帘玉露冷深院候蛩鸣切切寒如诉悠悠夜几更半窻山月白一榻竹风清秋色竟何意愁人自有情
杨花
点点过楼台因风何处来庭空雪历乱帘静日徘徊汉苑春仍老吴宫寂可哀飘颻度江水肠断几时囘
春日西畴
春日踏西畴东风阳焰浮暖云屯陇畔活水浸溪头百亩周王业一犁莘野谋此身同鹿豕此乐岂人侔
次韵除夕
灯前辞腊尽漏底易年华拨火围青夜倾醪泛紫霞清香流栢叶懿颂起椒花学道侵衰暮经年愧聚沙
弹琴
弹琴有佳音对竹弹且吟清风来几席俗虑涤胸襟青峯对终日緑酒沽千金太古慕高调冥冥独此心
春日过凉台寺
野寺风尘静乘春一暂游参禅违俗世驻履傍林丘贝叶僧窻寂金沙圣迹留殷懃访学地随意却闻愁
碧沟战塲
微雨晓初歇隂烟过战塲悲风翻野蔓流水咽荒塘枯骨生新藓残魂断故乡谁输全胜策干舞念虞皇
月下闻钟
鸦影风前定钟声月下闻高僧闲暮霭古寺隔河濆冷度千门雪清分双树云夙怀超静土终愧恋尘氛
茨菰花
忽讶秋风玉由来氷雪姿孤光明緑苇独秀出汚池宠谢华堂翦闲依野钓丝清芬烟水外不受一尘欺
送姜省吾少参驻抚商州
人去三秦地花飞四月天离魂销别浦断霭暗前川美政酬明主芳声茂昔贤商山兼吏隐清暇抱琴眠
晩发莱城
羸马策新秋清光自可游残霞依古木野水舣孤舟人迹新沙润蝉声落日遒征鞍何处息沽酒便淹留
次韵南庄
一心无俗物满眼是春光杨柳孤村静烟花曲径芳看山同野鹿藉草当胡牀囘首红尘里无如此地狂
重阳
佳节际重阳西风野日黄鸣鸿云外度细菊目前香遣兴诗从拙冲愁酒放狂独醒还独醉尘俗默低昂
次韵雪声
片片落来轻幽听细细鸣扑纱灯影静泻竹夜深清梦破黄芦鴈愁添紫塞兵何堪撃鵞鹜蔡下不分明
次韵雪色
穷隂凝皓洁青女未依稀越犬风前吠梁园月下归疎梅迷玉魄孤鹤失仙衣粹质谁能夺缁尘迥自违
野鹤
野鹤集沙渚悠悠向晓阳长鸣寒野濶振翼海天茫仙格违尘俗闲身足稻粱好随王子去已与卫轩忘
无题
秦筝声琅琅越女歌遶梁响剧倾衆耳曲终断人肠高情五陵客醲赏一朝偿古音岂不雅寂然贮锦囊
冬月感怀
窗月明如练松风轻入檐不成清夜寐相对烛花残往事翻新恨凋年损故顔余龄春酒在何必问还丹
招蜂
何处黄蜂集招来野叟家凿苔仍岁计掇蕊阅年华努力知谁利依人正尔嗟君臣负明识何事恋尘譁乙丑正月二日愼修北赴礼闱十一日大雪怀思
儿作燕山别亲留溟海情北风吹大雪何处驻行旌春入琼林早云开玉殿明望遥天渐迩计日慰佳声
用韵寄答莱城张南溪老长府旧友
相思分异地相应自同声各抱悬悬意频看字字情余年知几许何日续重盟南北应天限离鸿怨弟兄
五言排律
晓霁【五仄五平】
细雨夜渐歇侵朝云初晴竹槛宿霭散松堦余寒清旭日野鹤奋轻烟林鴈鸣远巘润画碧新荣鲜图猩乱藓叠紫翠平池摇空明啓牖爽气溢开帘微风生俯仰尽胜览徘徊多高情作赋谢妙思横琴鸣佳声抚翫兴未巳萧然偕谁赓
煎茶【都城作】
斧氷寒泉下粉玉石瓶中凤团沈夜寂兽炭烧春红霜清上桂魄人静骚松风芳香涣瑞霭灵味湍华钟孤坐寒不寐一饮清无穷枯肠润仙液轻汗回春融兴逸崑仑外神爽桃源丛可以发清咏兼之韵枯桐长啸仰苍昊矫首听高鸿壮心逐云翮奋翼来天东
西庄晚归十韵
褰帷一东望溟海正苍然浪激潮头雪山涵浦外烟蓬瀛迷落日蛟蜃幻长川孤鸟飞还没归云暗欲连偶来逸清兴胜览脱尘缘景入仙源晚神游霞际天短柯情自在一苇梦相牵慨古超尘外嗟今老目前不成黄鹤客深愧彩毫篇片片轻鸥下悠悠祗对眠
中秋对月小饮十韵
寂寂苍虚濶明明皓魄来清风下黄叶白露湿青苔听竹幽怀静扫花逸兴开霜前惊雁度岁暮感蛩哀桐影侵瑶席钟声度玉台赏心仍独坐对影暂相陪把酒吞星冷浮生怯电催高歌谢尘虑清咏愧非才老矣休林际潇然醉海隈百年寡知已蚌守竟凡埃
代高时斋节推贺平渡李两山太守八袠有三二十韵
渺渺云龙裔悠悠蓬岛春精英集海岱劒舄出风尘襟抱乾坤外风流泗水滨淳还高邃古玄养裕天真芝采今来汉桃花久避秦朝廷须鹤髪俎豆渎鸿宾晋楚声光迥山川雨露均功成从絶粒冠挂学全身幽谷虚千载长林觏一人云霞韬古洞麋鹿老比隣丹鼎追瑶兎清波跨紫鳞再周新甲子七守旧庚申耄协姜侯返龄超籛老伦沧洲娯蔗境青鸟迓芳辰道气通无极家声演至仁芳流丹桂远秀吐玉兰新秋锦夸三捷春雷奋一伸优闲一国老模范四朝臣窃幸紫关客会依青海津拟将冥造破遥祝老人频
悼世皇三十韵
圣帝今何在皇恩不可酬康平叨四纪德业慰千秋刑赏天王政奸谀遐迩休神功昭絶域灵瑞辑中州尺土一心泽秋毫万里眸唐虞轶高志秦汉眇凡俦千古英雄主羣生际会优一朝三世禄两诰五云浮罗织曾生死权豪已破谋晋慙天日末归乞陇云游白面新承宠金门早见收天波春溢海晚眷雪盈头终自怀芹曝无由报马牛夙期天保祝不为鼎湖留龙劒空陈迹乌号遗世忧天风悲海岳云日惨旌斿山色凄还变江声咽不流麻衣飞暮雪杜宇剧春愁宾旅辞华馆弦歌静玉楼凤膏寒贝阙孔盖杳瀛洲仙骨一区木神龙数尺丘忠肝凄欲裂苦节竟何求夏启归贤嗣周成佐故侯儿曹贞信义王业勉伊周壮士应崇孝残躯不解筹徒将庭教意不尽此生谋力竭怀终古哀余抱寸幽龙顔瞻失覩天阙负无由怅望苍梧老啼痕湘水侔山川两不灭此恨共悠悠
海壑吟稿卷二
<集部,别集类,明洪武至崇祯,海壑吟稿>

[book_title]卷三
钦定四库全书
海壑吟稿卷三
明　赵完璧　撰
七言律诗【上】
晓眠
枕畔鸣鷄是几回不关禁鼓塞笳催【曾宦游都城陇西故云】陶然人集彤庭後嗒尔日高沧海隈门掩松堦昨夜雪涛飜茶竈午时雷朱帘不卷沉清影莫放闲云扰梦来
壬申夏日赴西庄
南薰吹醒市尘愁冉冉新凉六月秋夹岸緑杨蝉不息连村青霭雨初收巾车迤逦苍葭渚藜杖逍遥白鹭洲一片野心何所系野花啼鸟共优游
盐城官舍暮雨感怀
暮雨霏霏动客怀宿云霭霭伴空斋无端冷气生虚壁不尽寒声下緑槐故识梦中挥玉尘舞衣海上溜金钗清风自笑无飞翼满眼烟波奈楚淮
嘉靖丙寅八月十日祝万夀
圣主仙龄甲子周西风吹喜溢中州赤天星彩光宸极琼岛烟波度海筹万国衣冠朝紫府五云幽冀仰丹丘轩黄身世全无补天保高歌舞未休
即景
八月淮海客孤城高斋暮景何如情孤鸿落日天边去双杵秋风月下鸣满地花飞红雪冷一庭竹合翠云平禁他离思沉酣睡奈尔寒蛩日夜声
盐署不寐
楼头鹤鼓四更挝枕上蝶飞不到家风透紫绡凉若水露浓催织静生譁诗因苦思听残漏灯为无眠数落花夜夜竹窗缘底事碧云看尽楚天涯
怀月林
坐杳音尘是几年思荃心事自悬悬天涯鸿鴈秋将老江上青山日对眠梦断故人蓬海月杯停新恨菊花天淮南久负白云约去住幽情各黯然
丁卯盐城元日
喜收雨雪自经旬侵晓晴光逐岁新大造有知开景象万方无地不阳春日长诗酒清淮客风暖弦歌太古民垂老唐虞何以报年年庭教汉良臣
盐署凭高晩望
北望沧茫眼欲迷碧峯斜日晩凄凄烟光度鸟白还没水色连天青更低千里秋顔吾已老万山云树思堪题曾耽麴蘖沧江外不醉阑干玉署西
小僮缀磁片代檐铁风中琅然可听
画檐飞度玉丁东杂佩仙人缓步空黯黯楚台随暮雨迢迢银浦下秋风无情苦为多情扰动处生憎静处逢一夜不成千里梦转看残月向朦胧
送温玉斋三尹擢典鲁藩
一杖清秋且未归锦帆先送楚云飞高风旷世惊青眼落日遥岑隔翠微江国有情人去後客怀无计鴈来稀王门久负云和曲此日淮南正可依
秋日署闲即事
玉署高风镇日清开帘满院緑苔明凭轩听鹤鸣晴圃倚杖看云过古城翠径幽花留晩色粉墙修竹撼秋声居闲不染尘埃迹同调山翁匿姓名
盐署闻丘月林擢赴南太常舟过宝应遣送
闻道飞帆楚水秋碧云深署奈羁愁参差鸿鴈违青眼咫尺烟波滞白头八月仙槎天上客十年情思海边楼青灯莫慰江湖夜新墨淋漓送彩舟
次韵盐城月下闻笛
羌管谁家弄月明晩风清度隔云声悠悠夜馆浑无赖袅袅江天别有情杨柳凄凉乡梦断梅花零落鬓丝盈阑干十二醒残酒憔悴年年客楚城
次韵水中花影
穠花濒渌兴悠哉晴浒佳期心眼开帝子彩云归极浦影娥明月下瑶台绮罗锦水经秋澣红翠青铜向晓囘自是冯夷宫里胜玉栏长倚碧烟隈
盐城秋夜觉後听雨
分明?梦到家来却被闲窻细雨催栩栩千山随意去匆匆一榻故飞囘悬泉不澣羇愁恶长夜难将曙色开心火不随炉烬灭倚听寒鼓下楼台
盐城归迁旧居登楼偶成
白髪朱栏快一凭珠山南跨枕沧溟烟中浩漫连天浸云际峥嵘括地青千古画图诗兴濶四时风月醉?醒蓬瀛不用飞翰去坐啸青云送暮龄
春游回文
忙里闲情娱景华度溪寻壑蓦晴沙长原翠漾云浮草暖径红飞燕落花狂咏客亭春把酒憩留僧寺晩烹茶香生陌雾飘风软苍莽踏来游路遐
夏日回文
红榴石畔海光晴寂寂闲堦晓翫清风静柳亭凝霭细日曛荷沼映霞明桐青坐暇休炎暑草碧眠慵废读耕空院小吟长昼静同谁兴饮听啼莺
秋怀回文
寒烟淡点乱山青眺远伤怀老渤溟湍急落声风拂树鴈飞涵影渌开萍干侵冷月宵吟苦壁诉哀蛩暮酒醒残调古琴横竹石兰芳叹寂伫孤亭
冬晓回文
红日初醒睡起迟卷帘朱户暖烟披鸿飞目断云山远鹤伴人闲晓枕欹松雪覆堦清入画竹风鸣院静吟诗东窻烂影移霞彩蓬髪短歌酣酒巵
漫兴
弄罢素琴看鹤舞歌残空谷听莺啼苍苔细数闲花落白昼清眠春草萋云去云来沧海上日生日落翠屏西悠悠野鹿乾坤老垂白无心更钓溪
冬夜
拨火青宵听煮茶兰灯烧落玉虫花月明当户清如昼霜气凝庭静不譁冻折氷弦惊睡鹤寒生风树起啼鸦幽人不尽松窻兴坐送清隂下碧纱
煮茶声
石鼎春茸静自烹寒泉暖焰战分明山蝉泣露秋仍细松叶吟风晩更清不杂尘譁随断霭偶醒残酒傍孤檠芳声不为朱门沸独听幽轩慰野情
霜月
玉魄铅花晩逐飞素娥青女夜忘归窥帘暗迫肌生粟到地明看星射辉窃药路茫蝉鬓老拊膺人去蚌珠依龙墀如水瑶堦滑争似烟光卧掩扉
送刘春台太守朝京
朝天旌节海边来残雪荒亭送玉杯风树有情弦管外莺花如梦水云隈翠麟烟霭瞻尧日丹扆勲名陋汉才鵰鹗不堪林石思旋将霖雨过蓬莱
壬戌秋夜闻雨不寐忆亡弟介泉
枯竹窻前雨未阑离鸿声断夜生寒哀蛩切切金炉烬银烛凄凄玉漏残风树不休人不寐池塘无梦恨无端聨牀更作来生约慙愧鶺鴒泪暗弹
芍药
一枝红药紫峯前半出青丛露未乾脂粉不缘粧镜晓尘凡适偶玉台寒芳姿苦惜忘斑鬓清赏长将倚画栏锦瑟无声终日醉黄昏犹约隔年看
次韵玉泉
惊飞神锡翠岩开泻出琼珠涣不囘风带潮声千涧落雪翻寒色一时来清流人逸娱高枕渟影龙归撼上台一脉九天输万古沧波未必更尘埃
檐前鸣玉
碧云初敛画檐空何处飞琼向晩风破霭声疎寒寂寂步虚人迩夜匆匆烧残银烛寐不得滴尽铜壶兴未穷清影依稀珠箔外二三竿竹月明中
晓钟
晓钟不异夜来鸣昏晓相催合自惊曙色微茫分宿霭年光断送向残更长鲸殷起风尘思短发徐添雪刺明老懒无妨停午卧匆匆莫悞凤楼声
代人送同年推刑泉州
风云万里觏仙才何事春深白鷁开瀛沼凤鸾今在简炎荒雀鼠会看摧马蹄晓送黄梅雨羊角秋生翠栢台官柳斜晖无可赠民情此日正堪哀
冬日过双塔僧寺
漠漠风霾白日黄浮屠系马慕清光画廊烟静鱼声歇宝塔云中铁韵长双鬓尘凝怜俗状满怀机扰断愁肠衰年苦为微官缚白社风流讵可忘
都城冬夜不寐感怀
雪霁清宵迥未明宫城漏结断寒更鸣风窻纸惊残梦如水衾稠冷宦情三径已荒人未去尺书久滞鴈无声衰年犹自甘勤动升斗如何不解轻
都城西香山寺
独宿香山正寂寥凭谁诗酒纵良宵槛前山色千年画枕上泉声半夜潮风雨满天剧愁思乾坤无地作逍遥翠微梦破红尘去清景曾教负圣朝
乙卯九月七日西城闻慎修秋捷
齐川秋捷迅燕山青妙功名慰鬓斑何益父书标锦夺早绳祖武桂香攀五云喜溢蓬瀛外一日光生海岱间圣代世恩深雨露马牛无补汗衰顔
咸阳怀古
悲风淅淅古咸阳百代遗踪自可伤王气有归弓劒没寝园无祀野云凉蒿莱满眼英雄去翁仲含情岁月长索寞秋原那可问碧峯斜日向苍苍
会寜县旅夜简吴桧皋太守堂翁
薄衾寒夜卧如弓万种羇愁辗转中有慰月轮来海上无书鸿鴈过天东百年身计老仍拙万里归程梦转空落叶满窻人不寐坐令销瘦愧无功
南山晓归
苦爱云山风景幽百年心事几曾休是谁於此长相絶顾我而今不自由翠巘有情遥送客苍烟驱马重囘头尘罗卒抱崆峒恨多少浮荣多少愁
丁酉省试毕晓归东省
飋飋西风已老秋海东归骑晓悠悠荒亭落木萧萧下古渡寒烟冉冉收董贾万言珍楚璞燕齐三战逞吴鈎壮图早晩青云上折取天香慰白头
濒溪晓行
玉骢策晓傍寒流水自悠悠春又秋矗岸飒风飜木叶苍葭栖霭暗汀洲波间鱼逐真相乐沙上鸥眠不解愁渔艇钓矶无限恨尘劳何事不相谋
夏日同张蓴江太守海游得海字即席偶成
桂棹兰桡泛沧海微薰晴日萃僚寀澄波万里碧泓瀜遥山几点青嵬笙箫呖呖醉醁烟霭迢迢听欵乃囘首风尘万事忘临江横槊今安在
再过金山未得登览舟中望而有作
两过金山登未得风尘空复抱高情乾坤胜槩还千古诗酒无缘负此生心逐白云环巘崿棹随流水趣江程营魂未慰缘何事挂带山门愧昔盟
春日淮安道中
春日迟迟古道赊东风游子倦尘沙方塘水暖鸳鸯睡平浦烟消鸿鴈斜满眼青山非故国一鞭羸马去谁家赋诗饮酒天涯兴莫遣离愁老岁华
哭水南翁
吁嗟冥漠太梦梦丧我通家鹤发翁高世才华先子畏忘年交谊古人风他乡风雨愁相慰故里觞诗老更同渺渺断魂何所仰凄凉泪落水云东
妓者失明
合惜秋波不可医芳心不灭欲何为绮窻晓日迷青镜金谷春风谢紫巵絶望远山空旧恨传情无地罢新知琵琶记得从前谱一曲娇歌泪暗垂
谢吕乾斋佥宪故人见过
苍唐草树惨高秋海上民风殊可忧赤县恩光宣魏阙碧烟旌斾达瀛洲九霄鸾凤欣青眼十载江山尽白头岂有芳声驻车马故人雅意自绸缪
木鱼声
僧鱼声度晩烟青索寞松廊徙倚听缓急自随仙梵落迢遥已觉睡魔醒风前暗点愁城破月下从教慾海惺清味空门今不厌禅关何处好传经
九月庭下杏花
寒露凄凄肃晓旻嗟渠何事再荣新西风化拟东风早落叶枝同未叶春归燕尚怀寒食约黄花旷值晩秋晨当阳庆际重华圣合有调元此细论
上程碧溪太守【守名世鹏广东人】
万里雄图仰德光扶摇东徙慰穷荒精忠翊圣风云迥枯槁囘春雨露香一变旷闻周礼教千年喜覩汉循良清时赤子今何幸白发丹心世未忘
已酉下第
青门泪落海云飞青紫曾看拾芥微五十文章犹锦字三千胜负有玄机朱衣弃我孤豚细翠岱嗤人匹马归却喜诸郎尽英妙巍科应复慰重辉
次韵顾文昱公白鴈
紫塞翛翛素作仪关城寒早带霜飞湖天旷失云中影汉水长迷月下辉瑞叶九天曾拂羽荻花何处旋为衣上林玉讶囘阳侣拟自苏卿雪里归
李亨庵见枉因示佳制用韵感赋
小洞传呼启碧萝逢迎无奈竹婆娑山樽有兴花为妓檀板无声鸟作歌宦海冠裳萍梗迹浮生日月玉人梭寇公此日真难借白首相酬莫厌多
送李亨庵太守擢贰河间二首
赤夏辞东何处游五云直北是瀛洲华胥梦破孤城月玄朔情违一叶舟白雪俄惊调沧海彩毫无计侍清秋幽岩莫逆佳期在早晩霜台慰别愁
翠霭银塘红蓼花玉人青镜送仙槎山光怅别孤云暮帆影关情落照斜五马春归漳水际孤鸿秋断海天涯何郎无奈瓜期早坐遣清风去思赊
王冠峯见招观莲阻雨简复
正忆仙芝艳艳开报书忽下紫鸾催才驱羸马西溪度旋逐狂风北雨来絶代妍华劳远梦片时欢赏阻英才横塘十里烟云冷自昔佳人不易谐
次韵赏莲
芳姿袅袅出晴波烟破虚明照影娥紫艳生香风自远红酣吐晕日偏多盈盈帝子来湘浦脉脉天孙隔绦河莫谓无情情亦在休教解语动清歌
秋夜听雨小饮二首
坐听微雨夜如何小饮秋堂乐意多脸上酡顔忘白发杯中灯影晃金波高台魏女空挥泪片石羊公久自磨今古滔滔春浪涌一回长叹一高歌
莫教烦恼心常累曾悟空门水不波万古此生真可惜百杯良夜岂为多逐臣自笑山林僻幽室还宜风雨过纵酒放歌今不乐寒蛩昏晓欲如何
沙川东望
小桥东畔过沙洲一望清光雨乍收云矗山腰横玉带水环屋角遶苍虬矶边杨柳堪垂钓天外沧浪好放舟乡土有情风景胜白头心事共谁筹
咏孤鴈
曳曳孤飞何处来嗷嗷四顾不胜哀虞罗骇失遥难合烟浦冥迷涣不囘故侣有情天远大断云无赖日徘徊长鸣带月秋江上影落寒波秪独猜
送慎修儿还任兵曹
好去神京奉圣王休随儿女恋高堂双藜斜日犹强健百亩终年足稻梁有宠自天皆雨露无能报国祗纯良兵权缪与期前美老拟营丘乐未央
送江龙所通府署州西还
荒城岁晩事多违无奈悲风送客归鸿鴈数声留远思海山千里尚余辉春觞漫酌聊相赠冬日遄飞不可依霖雨无私更何地东人空有泪沾衣
次韵壬申元日大雪
才看青鸟启芳辰滕六飞花烂目新带雨无声潜入夜裁氷不解暗生春年登南亩知谁卜日醉东风乐更真十四飞鸿促银烛不知斗柄转高旻
赵烈妇
赵董生妻也董早没赵随自经以殉乡人哀之余亦感赋
玉委鸿毛何太轻天常蚤已独分明破来蛱蝶人间梦合去鸳鸯地下情斑雨恨遗湘竹泪紫箫凄断凤台声谁将银笔清风下不为衰颓着令名
癸酉膺封
万历新主覃恩老夫妇以慎修儿备员夏郎叨与殊典乡人称庆乃以不肖当年七十有四老妻六十有九而於先朝又曾各沾一命白有司匾双夀重封以荣之因而喜赋
蠢愚翁媪眷清朝秪以儿曹媿冒叨鹤发双逢千载庆龙章重下五云高虚生岂有?埃补小子曾输犬马劳末路寸衷无地报肯教庭下背伊皋
夏夜
落日逍遥向晩凉芳庭孤坐兴何长碧虚露下尘寰静银浦云消仙路茫两腋风生飞海峤一天星动荡沧浪通宵无寐超人境祗恐曦明堕旧乡
暮春雨霁感怀
风柔雨霁暮春天可恨尘寰不了缘柳色不知城郭外鸟声巳乱市嚣前桃花野迳云中骑弦管湖天镜里船多少风流赏心事白头扰扰是何年
冬夜闻逢迎鼓角
寒夜三更鼓角鸣遥知下吏苦逢迎氷霜透骨微名缚轩冕凌人四体轻枯柳门闲无限趣紫芝山静有余清衡茅真自高风在榾柮煨炉睡到明
次韵秋日书怀二首简纪湛泉
机头鼷鼠靳千钧芰制曾教汚紫尘掇得篱英轻斗粟步来谿壑谢蒲轮不才白发违明主多病沧浪纵逐臣忙里琴书醒後酒秋风潇洒自由身
叹老惊秋倚画屏抟沙功业竟何成心劳刻叶终无补技擅屠龙岂令名抚剑停杯不自醉横琴吊古为谁鸣儿曹别有岩廊业林壑清风且读耕
咏渔
万顷沧波恣所如水云清旷岂忘渠长烟鸥鹭情偏洽细雨蒹葭兴有余几日醉来村舍酒一生饱足钓船鱼湖天缥渺无相识一笛幽襟月下纾
咏樵
翠巘千寻斧白云高风杳不染尘氛襟裾每带烟光润毛骨常从兰气薰松下看棋迷甲子夜中煮石待烧焚山深岁老韬名姓一笑那知麋鹿羣
咏耕
一犁沉迹野云边百亩萧然桑柘烟慊意杏花春雨後浩歌金石晩风前饭抄云子终年厌酒尽霞觞对月眠鼓腹岂云非帝力明良应慰老林泉
咏牧
野趣闲情一跨牛烟蓑雨笠此生谋挂书旭日桃花坞叩角秋风芦荻洲笛里关山今古恨笑中榛莽贵豪休斜阳古道频囘首多少英雄名利愁
用韵寄答东莱张南溪老长府旧友
二十余年久别来丘林衰老愧仙才觞诗即景心犹壮松菊怡情手自栽青眼故人常在梦白头心事已成灰诗来慰我情如结旧恨新愁不易裁
盐城初夏官舍独坐
幽轩晴昼上琼鈎长夏清光寂寞俦竹影恣狂风袅袅杨花随意日悠悠短墙蝴蝶移春去独树黄鹂只暂留惟有海云推不散欺人白日到牀头
夷齐庙
二贤千载尚余休古庙荒凉过客留秋圃空闻寒鴈度棠梨惟见野蜂游拾薇谿壑孤忠老弃国烟霞百世谋一扫寒芜倍惆怅可堪聋瞽更遗羞
春日旅中
春日融融雪渐消客怀郁郁思无聊虚庭风细松声落薄海云开鴈影遥书劒可堪淹岁月楼台何处厌笙箫朱帘不动炉烟细一曲丝桐慰寂寥
次韵春日匡氏西堂二首
沙暄迟日慕山堂拽杖东风踏莽苍野鸟隔林清弄咮桃花流水暗生香闲依修竹频携酒静爱孤云独据牀潦倒挥毫浑漫兴高名真自媿王杨
野塘鸥鹭静比邻何用藏犀此避尘芳草缓寻违俗物落花沉醉作闲人溪头緑浪无归日柳外晴丝不系春白眼寰中谁是伴青山海上一佳宾
海壑吟稿卷三

[book_title]卷四
钦定四库全书
海壑吟稿卷四
明　赵完璧　撰
七言律诗【中】
西庄晩归
岭头旋斾已斜阳十里山城缓不忙酒向晩风消未得诗从野色兴偏长川横白鸟烟光暮潮拥沧波海气凉鸿鴈冥冥谁得慕朝来暮去水云乡
春日得二翟进士书兼枉佳篇
日边双鲤海边来愁絶惺惺尘抱开忽发仙函惊对面更依藻思苦怜才莺花异地春仍暮云树经年老共催怀袖字应终不灭断魂芳草向高台
次韵杨契玄秋日闲居
风清踈柳咽寒蝉拽杖芳庭自快然??落花飞晩径依依闲鹭睡秋莲苹溪何意三千钓竹坞忘情五十弦终日看云无一事不知霜鬓向残年
虹
逸势翩翩挂海头神光??炫人眸长桥朗跨蓬瀛迥美锦谁纒醉舞休银釜云平从痛饮玉人烟际暂淹留斜阳相送天涯暮拟破巫阳一夜愁
六月二十九日过小庄
丘壑崎岖偶一经暄炎适得片时清主人十里春来少桃李千株子已成欲去未能窥晩照乍醒还醉听啼莺年来何事城中久书阁留人不放行
次韵冬日小雨
海国寒云锁昼晴北风旋作雨丝轻疎梅冷浸娇含玉黄竹低垂暗有声室蔼芳兰躭逸静门闲枯柳谢将迎楚骚歌彻虞弦雅环堵何妨近市城
夜坐用韵
沧溟无梦遶秦关日絶尘劳夜更闲云吐月来看不厌风吹雪散酒初阑残更诗思碧窻静半夜琴声绦蜡寒布被茅堂从坐卧浪无羁束漫成欢
喜晴
疾雨飞云惨淡收清风萧飒晓凉浮石榴浥润红粧腻水藕凌寒紫艳羞四野凭栏诗里画八窻欹枕梦中秋日长细柳柴门静一曲玄蝉竟夕幽
入夜大雨不絶
黑云冥冥来海东翻盆急雨吹狂风惊雷走电昼还夜倾墙颓屋家几空峻湍崔巍卷平地隂烟上下俄鸿蒙更深谁为乞邻火坐听瀑布心忡忡
庚申秋苦雨
海国穷隂雨散丝秋风不见霁开时千峯秀色知何处一刻清光费梦思石燕欢腾洲渚外荳花零落水云涯泉声不尽蛙声剧搅夜无眠漏更迟
秋日雨霁病况萧然庭下闲适
雨後新凉不自持枯藤搘去遶寒篱龙锺老鹤秋风劲寂寞闲庭落日迟把酒颓龄心易醉看花满眼鬓成丝梦中日月笼中鸟犹自蹉跎访药期
送王冠峯分敎舒城
鲁铎声残马帐开淮南生色向春雷匡时礼乐从周典复古文章陋汉才丹桂天涯寻旧约碧桃雨後试新栽龙泉晩効秋江捷得意清聨玉笋囘
寄舒城孙小渠
长忆匡庐孙子荆燕山契雅岂忘情雪中诗酒淹琼漏月下笙歌遶凤城萍梗天涯嗟宦迹桂香秋晩慕才名江湖双鲤开春渌珍重缄书达海瀛
辛酉寒食同春泉兄小饮【用韵】
暝扫春云宴小堂孤城海月正苍苍清风拂夜侵帘冷红雨飘烟入户香人静竹窻犹共语酒酣花萼好同牀良宵且莫抛春梦曾向寒原听白杨
商林晓行
云暖烟消欲曙天行人驱马杏花前故园桃李春如锦客路风尘日似年山水倦人休未得功名老我少无缘蓬瀛苒苒东来近早晩华堂莱彩翩
次韵中秋独酌感怀
鼓絶山城夜正幽雅怀对酒更何愁功名勘破浮生梦风月清余海国秋一醉良宵情泄泄孤吟残漏思悠悠徘徊未遣嫦娥别遮莫鸡人五报筹
沭阳早发
山城挝鼓四更时官道萧萧马正嘶霜重敝貂寒透骨月明啼鴈迥生思长风游子驱千里乔木微禽羡一枝坐损红顔成底事吴山楚水转相嗤
送张蓴江太守擢贰南安
风正沧溟白鷁轻东山翻仰大江名紫泥有宠凭谁借赤子无缘空复情身世百年揖隽杰口碑千古自分明青钱那复期君一为祝高门觊後生
早春雪後独坐
东风吹雪剧春寒幽室孤居对碧山帘外冻云青不散檐前新月冷初弯十年宦迹惊残梦一息尘机慰老闲竹里酒杯冥日夜流年休问镜中顔
雪中思梅
忆向东风雪几番小庭寥落玉栏干暗香何处凌寒度疎影谁家彻夜看独弄虞弦春昼静空余羌管月明残金樽彩笔孤清赏惆怅江云兴未阑
用韵春闲二首
白发恬居沧海滨兰裾不涴属车尘风前听竹冲牙细雨後看山翠黛新香惹梵烟莲社叟醉沉花坞葛天民不教拾得芳菲恨数把金樽挽却春
秦关东下罢征骖久客燕山此日南万里秋尘孤鸟倦五湖春水寸心涵清樽夜夜情何极碧树年年人岂堪飞翰谢无风雨驶鉢催客次每教三
次韵秋兴二首
一叶银牀早报秋天声涛卷下西楼翠篁逸兴开三径黄菊清光专一丘千古英雄翻浪雪一身天地笑蜉蝣年来叹息风尘事潮落潮生青海头
穷海幽潜傍鹤田优游清境不知年松隂月落收窗外山色云开到案前渡晩红迷霞际水汲晨青破石龛烟闲闲敢自忘斯世秋酿醺人日酩然
雨中桃花
惊风疎雨度新枝晓裛红粧半不支含泪有情胡塞别沐芳无力华清时胭脂冷湿青烟合绦雪香沉碧藓滋帘卷幽轩看不厌漫漫春浸武陵涯
闲坐
幽人无事坐虚堂小院风清日正长芳圃雨晴翻紫药短墙云静倚修篁红尘车马迷清昼金谷笙歌共夕阳多少欲闲闲未得一般深味满诗肠
小珠山秀倚城南咫尺嶔崟老未登览闻其胜而慕之用杨公可久韵谩赋寄怀
白头伊迩未跻攀闻道奇观絶宇寰送尽归云残照里兴高终日翠微间缑山鹤去尘缘渺天姥魂飞月下还竟欲晩寻麋鹿迹俗羁争得片时闲
次韵仇太守背儿山
山风飒飒向清秋古屋探幽一暂留飞瀑訇雷青壁下弱云如水翠岩流闲中日月抛双鸟静里烟霞笑五侯何用红尘空白首全身是处即丹丘
次韵滴水庵
灵源莫测此归渟千古摩尼下翠屏环佩有声寒出谷蛟龙沉碧夜吞星清开尘眼还侵骨静照禅心不役形拟访真如来物外冥冥白首坐烟青
次韵岁寒亭
絶壁荒亭岁月深长松郁郁?寒林曾教炎暑来酷吏谁向清风会赏音氷雪有情偕暮节乾坤无地表贞心寂寥尽日啼幽鸟何事游人未解襟
次韵张蓴江太守过松山
古干蟠云老翠虬清风骚屑暂来休半天晴影苍崖畔一派新凉碧海陬秋色故余还似水涛声欲泻未成流烦襟久已无从涤此日经过许散愁
北窻
北窻一枕寄高情久息尘机心独清卧看闲云来自变静听啼鸟暗遗声苍筠冷浸华胥梦赤夏凉生白玉京老去日休无一恙不须药物更身轻
古城
古城矗矗碧云茫往迹经过感丧亡流水有声号暮霭远山无语送斜阳豪华恨逐何时尽野草愁余故国长风景萧然徒极目平沙渺渺鴈行行
唁月林谪归道中喜见羣山
终日纷纷俗务中出门喜见翠螺峯幽情久抱空斑鬓胜槩长孤秪醉翁拟采紫芝休晩岁便从白鹿仰高风同心欲拉丹丘子又恐春雷起卧龙
独居
独居独坐独闲行岂有比隣慰此生翠岱向人原不语緑溪遶我去无情焦桐古调凭谁奏彩笔新诗秪自赓一片野鸥苍海上好风良月共魂清
都城冬夜醉眠
霜满珠帘月满天凤城挝鼓夜悠然风尘宦况淡于水山海归心急似弦一醉清宵冥世态五更银烛揽愁眠蓼虫合是忘辛物白首衰颓恨未前
晓过纪省吾灵济宫次舍
曙色苍苍驻绣鞍银台仙子梦初残晴霞玉阙韬秋日青霭朱门琐晓寒病骨可能依睡鹤旅魂常自遶吟坛西风合笑尘羁久郁郁凭谁说肺肝
送管励山进士尹六合
夷吾秋晩之江左鲍叔情深水头百里苍生明主意万山青霭故人愁弹琴更有昔人兴鸣凤终看盛世休衰柳西风一杯酒好将忠赤答旁求
小雪初晴夜坐有怀倪若谷中舍
小雪初晴永夜寒挑灯长忆老倪寛襟涵渊海探非易调入阳春和更难云冷鴈声人不寐窻虚月转漏将残小桥犹自限南北孤负良宵兴未阑
北司狱中用苏长公韵二首
嘉靖甲寅秋秋曹檄捕豪校某因获罪东湖翁劾执坐死赖元老科台之力仅复瓦全垂死中时泄幽悃
直从枯槁探阳春翻作冥投却殒身地下不惭今日鬼天涯望絶故乡人独知心上原无累岂信人间更有神松菊海边千里恨残魂零落更何因
金吾肃穆晩风凄玉漏迟迟银汉低何意微躯投猛虎秪缘薄禄混羣鷄如弦速患思先哲绕指全身负拙妻或觊一生濒万死渔樵云水任东西
西台狱中简杨椒山
北风沉漏夜如年辗转愁人独不眠颓壁浓霜寒冽冽破窻残月冷娟娟故乡有梦人千里病骨谁怜雪满颠垂老自嗟还自笑飞鸿谁复慕江天
次韵酬杨椒山四首
夙挹风流效折巾低头此日愧山人出门有碍应怀古学道无成合累身筋力日衰犹蹈险风霜夜寂更伤神拂衣未遂江湖意补衮终惭社稷臣
蓬瀛囘首欲沾巾势入艰危托故人褊性由来难避俗迂儒垂老拙谋身赭衣相值仇秦越彩笔谁看泣鬼神辛苦不妨淹日月授书喜有汉良臣
海上长思鸟角巾樊笼愁杀宦游人空随秋鴈频囘首安得晨风一奋身古柏凌风常淅沥老梅含雪更精神赋诗共荷天王圣取罪还知自小臣
曾向王公浪脱巾英豪跌宕迈稠人乾坤老我凋双鬓风月凭谁伴一身事变苍黄堪堕泪天高视听岂无神穷隂急景催年暮引领金鸡释罪臣
大名野水舟中
野渡茫茫接晓烟艰难世路复登船蒹葭声里风惊雨杨柳丛中水拍天钓艇日闲谁是主苹洲秋老自应怜天涯宦况澹如许一望东溟一慨然
淇县道中望西山有感
海天囘首思茫茫入眼青山欲断肠缥渺烟芜秦塞迥飘零霜树楚云凉逢人把酒酣清夜高兴题诗付锦囊自叹路难难未巳此行真自媿王阳
阌乡道中
六十颓龄独可叹五千余里一微官河临断岸魂应断迳入寒岩胆亦寒白鴈关心秋杳杳黄尘吹面日漫漫篱英烂漫情如失岭树迢遥兴欲阑
清丰道中逢云南戴玉园推府
漫漫长路可堪愁何幸英雄际盛游落木晩山人似约短亭浊酒意无休阳春雅调曾谁和雪夜高情此日酬萍梗秋风仍万里陇云滇水思悠悠
观诸陵有感
人间富贵只如斯地下英魂莫自痴两汉风流秋寂寂二秦功业草离离丘陵何用千年计指点空令万古悲西饿匹夫今不见高名竟与首阳夷
乾沟驿道中
迢逓秦川合断肠病躯白发日仓皇黄云渺渺望不极紫塞茫茫情自伤淅沥高风初作凛朣胧冷月尚含光山城半夜无灯火调尽霜笳漏正长
宿青家驿
古驿萧条独宿时悲风吹动故乡思踈灯半夜窻前暗残漏孤城月下迟人为浮名来絶塞书因遥阻到无期梦魂忽忽惊寒榻唱彻鷄声又路岐
青家驿晓发
肩舆清晓出山城塞上风烟怆客情日畔旌旗微有色霜中鼙鼓暗无声凝寒割面重裘薄晩节忘身一羽轻多病不堪劳远役羞将药裹伴微名
次韵落花
蔌蔌飘零绦雪光合烟苍藓不成粧蝶蜂几日怜春色风雨连宵妬异香浮去澷随无意水拾来长忆有情郎玉阶不扫黄昏月檀板金樽坐晩凉
鷄冠花
亭亭斜倚玉栏秋缓带仙粧尘外幽对日欲酣红晕脸舞风如意锦纒头夺炎自惜班姬扇妬夜还生青女愁谁把芳姿拟骁健争妍鬬宠一生羞
野人鬻鹤
何事臯禽絷野狂云霄仙格堕尘乡儿童白日骇心眼肉食黄金议豕羊雪羽投人混鷄鹜青泉得意笑林塘瑶池万里嗟残梦灵囿千年空断肠
南山晓行
石径无媒野草青悠悠驱马晓烟横霞分曙色浮苍莽云冷秋空倚翠屏麛鹿闲眠骇征辔山花开口笑行旌西风卷地迥萧索独叩龙泉吁紫冥
过苏州
云锦乘风吴水头繁华满眼过苏州青楼帘箔烟花暖画舫笙箫潋灩浮薄雾山钟惊市晩斜阳渔笛使人愁孤舟对酒不成醉明月胥门坐未休
宿望江
北风云暗雨如丝暧暧孤村欲暝时野港系舟聊寓宿寒宵沽酒独吟诗乾坤旷荡浑无用湖海淹淫未有期一点青灯千里梦江山岁晩结幽思
落叶
霜冷风清緑已休纷纷黄紫总惊秋僧廊凌乱无人扫江国萧条剧客愁山麓一空天际濶纱窻终夕雨声悠青娥岂是无情物剥复真机不自由
晩春小斋即事
小庭人静惬春长珠箔微风度暗香雨过槛花开锦绣日高樊鸟哢笙簧修篁郁郁云依石晴絮霏霏雪满廊一曲焦桐一榻梦不知身世在羲皇
秋夜
秋色愁人夜不眠鸣蛩四壁意萧然小窻影落松檐月虚室寒生竹户烟巧伪向人今有腼文章憎命古无缘平生合恨谋生拙坐遣白头媿少年
道见饥民扫拾草子
渺渺荒原雪欲残穷民无计扫凝寒置锥无地周田坏潦水滔天舜帝难囷簏已空犹菜色簸扬何日足饥餐散金不解书生策徒向陈红发浩叹
诸城道中
孤村酒尽促征鞍急景凋年道路难四野荒烟迷客望半山残雪迫人寒孤依玄鹤林间唳百中青骹草际餐冉冉危冈下余暎马啼何处说辛酸
春夜怀马珠岩
春夜沉沉春月明春光不与故人并星河庭院何时曙烟霭溪桥无限情沧海交游齐鲍叔玉堂文藻汉张衡迢遥画角吹残梦寥落梅花负短檠
已酉除夕
五十今宵除已尽明朝五十一相依年逾尼父未知命老过蘧翁曾悟非世事无凭惭我拙文章何益壮心违酒杯且莫浮椒栢辛苦平生岂细微
贺吴司训荣膺台奬
妙简蓬瀛适可亲风流儒雅更无论玄机秘启青藜夜大造潜囘绦帐春桃李门前新雨足弦歌海上古风淳明时岂负旌贤宠会见霜台荅紫宸
夏日久雨简高介亭三首
淫雨凄凄久不收烟云迢逓暗沧洲画檐泉落消烦暑疎竹凉生歘早秋青眼谁为心上友苍筠梦遶浒南楼芭蕉声里无穷思独倚闲窻听未休
对雨高斋兴未收幽居清旷亦仙洲云来云去朝还暮花落花开春又秋已遣乱蛙喧鼓吹不成雌霓挂岑楼巫阳合自仙衣湿何事霏霏不肯休
溪头雨暗钓纶收蒻笠才归芦荻洲逸兴唤来西舍酒清风卧向北窻秋梧堦滴破江湘梦烟景题堪海岳楼日夜潇潇浑不已老怀佳趣亦无休
用韵喜晴二首
几日愁霖一夕收晴薰吹緑满苹洲山光浥润浓如画水气生寒忽作秋竹坞烟销频驻履海天云尽一登楼啼莺恐负芳时饮花外催人故不休
云雨从前梦一塲园林转觉倍生芳青青杨柳听齐女嫋嫋芙蓉慰楚裳别沼旋添三尺渌小窻新透百花香光风拂面吟怀爽缓步青芜到夕阳
春夜对瓶中杏花独酌
红明团雪水晶中对酌幽轩入暝清绦蜡光涵香玉莹緑觞影动锦波生瑶台十二春何在粉黛三千意独轻叵耐芳妍终夜醉不须歌舞自多情
用翟楼村进士原韵寄乃兄雩泉进士
一生襟抱二难知金石论心岂易移梦里禁钟犹劝酒肠回僧宇共题诗秋鸿十载南飞日老鹤孤云北望时春草才名空怅恨一行寥落对残巵
用韵喜侄怀慎至盐城二首
玄子南游白鹭洲谢安久客慰赓酬良宵有兴频烧烛急景酣歌不下楼青眼天涯春几许白头乡思日三秋重嗟筋力江天濶拟伴青藜返故州
月明寒暎荻花洲骨肉相逢重与酬酒美他乡抛骏马话残清漏向朱楼孤儿不灭终天恨老梦翻惊断鴈秋吴楚壮游寻胜迹伍员英烈尚中州
盐城残腊久雪
穷隂晦朔雪残腊严凝冷不堪万里杨花飞漠北千峯玉笋换江南画檐琼筯清聨阁古砚玄氷暗透函羔袖龙锺无那老月明长夜酒杯酣
寄吊丘月林丧塜器肖林进士
紫绶青春玉帝归哀君肠断旅魂飞緑芳早为青娥妬白发翻惊丹桂违郗老情深损眠食山翁泪落湿裳衣题诗春鴈遥相慰珍重琅玕待紫微
丁卯盐城再逢初度时慎修公出南都
秋风飒飒鬓萧萧从宦残年思尚饶江上征帆迷远树瀛西歌管隔重霄久违亲故虚风月暂狎儿童慰寂寥明逐翥鸾归去後还人景色倍逍遥
隆庆丁卯八月九日感怀二首
八月九日天气清同文四海试羣英蟾宫媿我昔年志蚕食看人此际声江左朱衣非是梦【谓慎修与帘事戒也】海边丹凤拟先鸣【谓慎几与试事勉也】白头已误青袍拙奕世科名觊後生
壮图曾此泪沾衣老向人间混是非得失功名春梦断古今荣利露华曦身归大块茫茫眇心向空门种种稀莫说风檐争寸晷且将杯酒送斜晖
丁卯盐城中秋感怀【有序】
是秋慎修分帘南都慎几应试东省老妻携慎动儿胶东衰叟从银莺孙盐渎固皆一时美事然值此良宵而能无感漫赋用纪客怀云
中秋云尽月华凉骨肉良宵寄四方一凤南飞奎耀彩三郎西赴月探香荆簪携幼沧溟曲藜杖弄孙淮水傍共向一轮清影下离情各自抱衷肠
次韵吹笛牧儿
短笛山童学跨牛英音不着利名愁雨昏杨柳堪肠断月冷关山合泪流三弄缓归荒落晩数声吹老緑芜秋太平有象清风外飘落梅花遍海陬
已巳元夕二首
考鼓搥钟夜正赊畅怀春事老烟霞楼台月暎蓬山色歌管风清仙子家绮席有情催刻漏山城无事共諠譁黄柑緑酒堪乘兴一醉相忘两鬓华
新逢三五兴初賖玉漏迟迟进紫霞明月翫来知几醉华灯看去说谁家祠开太乙春方剧禁弛金吾夜正譁七袠放歌欢故里十年羇客笑京华
登楼晴眺
宿云收尽晓初晴独倚楼台寓目清乱水拖蓝遥接海千峯凝翠蔼连城兴高平楚朱栏外酒送飞花小院轻尘点不侵寥廓静超然身世在蓬瀛
夏日雨後闲居简秦余台太守
夏木隂隂雨乍过幽人独适向山阿啼莺隔岸笙簧细古藓侵堦翡翠多竹杖缓移苍霭径钓丝偶动碧云波巢由乐有明良在枕上华胥醉後歌
高时斋节推署胶事春日简上
九霄旌斾拂春烟遐域苍生慰所天关陇豪华辉海岱伊周声闻达幽燕青阳化协穷隂後玉树清依暖吹前林壑熙熙欢不已伫看鸣凤五云边
次韵唐人刘阮五首
刘阮游天台
翠微深入兴方新却笑浮生误紫尘絶壁恍开他日梦片云拟老此生身真机有悟元非晩清景无涯别是春采徧紫芝从浩漫绮园犹笑汉羇人
刘阮洞中遇诸仙子
洞遶寒溪古木苍偶穷云际出微茫不知天上归蟾窟疑有人间奏凤簧青眼梦中心未稳瑶池春迩兴初长匆匆却讶相逢好自是相逢悞二郎
仙子送刘阮出洞
名山高峙倚三台何事郎归何事来紫帐儵惊青鸟别翠岑遥送彩云开杨花决絶应难致溪水悠长可易回洞口歌残千古恨萧条风雨老莓苔
仙子洞中有怀刘阮
卧怜薄幸损霓裳古洞生寒思正长芳草不归春寂寞斜阳凝望晩苍茫鹤飞沧海云初断人远瑶台花自香风树萧萧月炯炯晤郎彷佛复羞郎
刘阮再到天台不复见诸仙子
欢合从前记尚真不堪重问杳音尘玉箫金粉遗新恨红树青山失旧隣野鸟唤囘花底梦水云凄断洞中春故乡落寞故人去空对斜晖愁杀人
次韵懒出门酬水南
柴门反闭动经旬竹石琴书是所亲半榻清风成独坐一瓢春酒共谁斟浮云有变归冥默世务无凭混伪真却笑生平多滞碍出门何处可容身
逆前韵
出门何处可容身梦里乾坤莫认真晋楚豪华浑不见阮刘寂寞更能斟在天富贵应难必到手壶觞自可亲月夕花朝从我好合期共醉百余旬
癸卯中秋
酒满金樽月满天清秋儿女笑星前乔松空自传千古金石谁同固万年三百清铜直土苴沉酣良夜拟神仙人生莫遣佳时负岂有江河西复还
次韵胡虚白公苏武牧羊图
羝乳何年仗节旄中原君相久忘劳珊鈎歌击秋风细金屋沉酣夜月高多病茂陵归驷马诙谐方朔已绯袍中郎老迓归来宠独把青铜叹鬓毛
癸酉秋苦雨
带雨闲云西复东朝昏巫女意匆匆蓬瀛望絶连天雾湖海波翻蓦地风临水花涵青镜里看苔人在翠帷中炊珠爨桂秋将晩秪有题诗兴未穷
又
天空石破偶惊猜逗漏鸿泉海国来长昼翻盆迷白日连宵注瀑鬬狂雷三旬水潦无余地八十年来未见灾老揷渔竿闲卧处中原点检济川才
小楼晩兴
独倚阑干眺夕晖山城秋色正依稀蝉声不定风枝袅虹影初残雨意微看去墨云双鸟没听来紫塞一鸿归悠然清兴不可写明月满庭梧叶飞
春晓枕上偶成
语燕匆匆傍曙归幽人慵起闭柴扉梦囘花坞啼春鸟人静松窻锁晓霏城市意闲青嶂在交游情澹紫尘违衰残无事冥搜苦清对琴牀卧翠微
蛩声
清秋何事此悲蛩散入尘寰恨不同旧国荒榛寒雨里古陵衰草夕阳中沉沉庭院残更月寂寂楼台落木风无奈年年苦相值是谁沉醉在笙镛
春日楼上琴余小饮
长昼如何惬好怀琴樽清暇画楼开朱弦久为王门絶白雪新传郢客来骏马五花能换酒浮生一梦可衔杯醉中更有凭阑兴满目山川媿匪才
盐城新秋即事
凉风吹人七月前清秋爽气开新鲜狂雨既过乱藓湿远山欲瘦孤云连黄叶萎庭自作舞青虫吐丝相对悬稻花飞香海署静何处老翁来醉眠
海壑吟稿卷四
<集部,别集类,明洪武至崇祯,海壑吟稿>

[book_title]卷五
钦定四库全书
海壑吟稿卷五
明　赵完璧　撰
七言律诗【下】
庚戍京邸除夕
的的寒灯照寂寥凄凄乡国望迢遥樽前欲醉肠应断客里逢春冷未消雪暗归鸿书不至云迷孤鹤思无聊衰年合笑燕山客独对东风慕圣朝
再次韵孙小渠除夕
一年将尽寄金台千里萧条独举杯腊候无聊灯下别春光有顷暗中来身羁异境添霜鬓心逐薰炉化刼灰乡国好凭飞梦去数声寒角故吹回
白川
万顷长川入望平烟开渺渺澹虚清翔鸥飞鹭茫如失落絮游丝迥未明极目晴光霜练净迫人寒色玉尘轻悠然太素还千古一幅齐纨画未成
春夜饮王吉庵兄弟宅醉归赋简
春夜沉沉漏未终画堂银烛暖揺红锺期古调尘氛外逸少家风谈笑中紫陌醉迷青海月苍苔健倒白头翁天涯何幸逢知己聊慰羁愁日夜东
京邸清明
遥忆芳菲故里春长安怜作一羁人松楸望断青山外花鸟清孤沧海滨黄雾楼台相识尽玉壶醽醁为谁斟寂寥独倚东风醉帘幕黄昏燕子新
次韵送张省几司城归休
镆干繁剧试多年报主衰颅惕皓然囬首不堪孤鹤怨拂衣曾为一丝牵斜阳晚浦怜樽酒归鴈春风慰海天满目红尘陶令去羁人泪落五云边
艾山晩归
斜日亭亭石迳归秋风飒飒卷征衣林声度晚醒残酒山气生寒下翠微黄菊暂留乌帽去落霞遥逐断鸿飞苍茫犹自余清兴新月依人弄夕晖
癸丑寒食
无限花开无限情此身那得一闲行银鞍柳外谁家子玉笛风前何处声俗务绊人春已老清光犹梦醉难成赏心久负浮生意鸥鹭争如早缔盟
春暮感怀
春色初阑杏雪飞恼人情思暗依依风尘满目谁相慰觞咏无心久自违云断远山虚淑景帘垂清昼送斜晖天真欲写仍羁旅白首淹迟未拂衣
九日集饮边乐亭工所二首
不见黄花两度秋西风此日共优游青山入望飞难近俗事侵人却未休佳节祗今怜白髪赏心思昔对金瓯征鸿落叶无吟兴暂把茱萸一破愁
燕山风物向高秋税驾尘机合暂游寒日晚篱黄欲破淡烟晴野緑初休官衙窃禄惭金阙人事伤怀到玉瓯山水幽闲何日遂蓬瀛回首浪生愁
晚秋过城西广通寺用韵
飒飒秋风静法堂幽吟无与共酣觞踈踈宝树垂清影冉冉天花散异香落照催归山郭寺渔舟看弄水云乡迟留合慰偷门意俗扰从来抱恨长
次韵李东冈关山
逢人是处说关山岩险真成百二关空谷隂寒催白髪崇峦颠顿损朱颜才输周召应知止老入氐羌却忆闲落日啼猿肠欲断可堪征袖泪痕斑
流曲河
流曲河边促晓行桃源乍喜赴仙程溪声雪激寒潮吼山色屏开翠黛明杨柳石矶白昼静桑麻村落碧烟轻倥偬不慰徘徊意风送黄尘无限情
早春用韵
东风策策拂余寒静掩柴扉戴鶡冠晷影渐舒闲里度梅红初上醉中看烧兰暖合芳庭霭煮茗清分活水湍衰谢却宜春色早韶华真与意相安
次黄海野韵寄李翁明斋
壮心飞向白云头桂窟蓬瀛拟漫游勲业不堪青镜老璠璵早为碧山留孤踪怅望韶华暮双眼迢遥烟树稠风月满天春寂寂相违相忆两无休
雨後夜坐
赤日煎沙苦未休墨云拖雨倏然收中天霁魄三更昼一夕新凉六月秋深院无人风细细古槐垂露夜悠悠坐斜星汉清无寐酒醒芳庭独自讴
次韵登艾山
风尘梦想故山游白髪投簪向急流世路不堪惊险絶幽怀自合老林丘放歌邈逸青冥鹄把酒茫然沧海洲黄绮一归紫芝老白云此日慰乡愁
次韵刈麦
宦海风波已倦游东山生计老春秋杜鹃啼歇桑重緑梅雨晴初麦乍收饼饵香风新足慰流移此日故还稠巢由何与唐虞事自是江湖魏阙忧
庭下新凿二小泉
小泉新甃碧泓渟混沌凿开双眼明入夜沦光动银汉浮空霁色接沧溟孤居适意寒江破一片闲心秋影澄不敢濯缨荡萍翠鱼龙时作雨云冥
七月苦热
才喜新秋不自胜岂期烦暑转相仍微风小动炉中出虚阁高凌甑里蒸汗浃徒劳白羽扇肺乾空想玉壶氷翛然欲奋凌风翼汗漫清虚去未能
赠江龙所别驾署胶
风流文藻挹英贤彩笔通灵有异传冀北羣空还自负汉南独步更谁先沧溟治绩曾无右青史勲名不道前垂老会逢今日盛相忘夔契醉尧天
曹文村晚归
斜日荒山返斾旌野烟迢递暗孤城路迷春草连云碧水遶寒川隔岸明细雨不禁花外冷惊风可奈树边声芳菲有兴催归急每苦登临不称情
癸酉夏日赴西庄
翠柳千条拂晓风乱山如迓拥晴空闲情缓辔蝉声里幽兴题诗烟霭中野草连天望迢递人家隔水正冥蒙青松短壑遥相慰一入白云暑自穷
癸酉七夕
雨霁风清佳夕闲从人遥指绦河间鹊桥诞妄今何在牛女虚无岁往还秪以盈盈一水隔却疑脉脉两情关人间底事仍相乞梦向颠迷话更艰
癸酉秋閲慎几应试晓发感书
癸酉秋七月之望慎几晓赴省闱宵雨甫霁晓曦苍凉清吹激於虚襟烟光染於迢递抚清爽之凝眸而早岁壮怀怵然又动且慨老无成贻讥薄子良可莞恨但二郎己叨甲第三郎又觊秋捷亦海曲之萤光仅为末龄薄慰耳漫尔此赋
一番清爽雨初晴正是英才折桂行云路秋风香飒飒海山晓色翠盈盈壮怀有激仍昔日大笑无成奈後生白髪关情还作喜几家麟凤叠芳声
赠王碧溪太守
晋鲁勲名夙所钦朱幡适慰海之滨苍生旷被岐风旧白首重看汉吏新妙简无私遭圣主催科有政属能臣虎牢晩托重关险【谓崇墉有绩】犬吠生厘拟诵频
闻试沧海遗珠感赋
精英夙自结骊龙明月清光重海东拟破幽昏当暮夜合增辉彩向琼宫沉泥沧浦知谁惜按剑朱门总未逢安得高风来象罔便应长价到隋公
清明
春入清明自可游窃将乐事脱闲愁落花烟里从春酌细柳风前纵野讴去岁陇添今岁墓千年人悞百年谋六龙不为人间驻莫遣风尘空白头
残腊小雪晩晴
小雪随风旋复晴晚曛独眺自分明云归海浦寒空净烟迥川原冷玉轻顷刻作花非积素颠狂为瑞竟虚名冬深不协苍生望徒遣微隂蔽太清
书能仁寺上人壁间
十二回廊月正明菩提相见悟三生法云真际醒尘眼宝树清隂慰客情一壑泉鸣惊卓锡半天风下质飞旌金绳梦想开迷境此日相从憩化城
五夜不寐
修篁移影月初沉青女侵窗夜不禁星下繁机犹在眼海边归梦尚关心啼残沙鴈燕云冷开徧篱英塞日深辗转寒更浑不寐媿羁升斗未抽簪
旅夜
霜清月白酒初醒呜咽悲笳调凤城纱静老梅横瘦影庭空踈竹送寒声羁愁多病头应白王事关心梦不清辗转残更眠未得宦情争似故乡情
次韵秋园晚兴
残照离离带远林秋园晚色豁尘襟玉栏风细梧桐落石窦烟涵蟋蟀唫题句恨无堪刻竹归巢喜有倦飞禽金钱满地知谁惜醉卧苍苔兴独深
喜月林奉使回京师
他乡大喜故人回尘抱相从一暂开芝宇三秋孤馆梦萍踪万里五云偕北风兴逸燕山酒皎月歌残郭隗台宦海由来无定所老怀可奈济川才
海屋添筹夀尹金峰侍御太翁
关河迢递思无穷落照苍茫望未通金阙日淹周柱史碧山云老汉芝翁烟开青鸟揖金母筹徙沧溟礼木公天泽年来更优渥紫泥黄阁下清风
将旦盐城作
窗外惊风飒五更敝衾时觉冽寒生乍囬旅梦闻残鼓倦写新词向短檠斜月半窗余纸淡踈钟几杵带霜清十年不为朝鷄扰今听儿衙报晓声
夏日西庄
炎赫西来耽野芳古槐踈柳?茅堂破窗不阻南薰细深院常涵宿雾凉茵枕清眠移白日柴门幽啓对沧浪杖藜散步平沙晚凄送鶺鴒泪万行【时春泉兄新逝】
南窗昼卧
石牀偃仰趂南风窗落闲云雪倚空一枕清凉三伏外片时仙梦十洲中凌歊歌舞云飞尽结绮繁华水自东七尺微躯沧海上悠然情兴老崆峒
感蝗
六月飞蝗过目频奇灾何事苦斯民天空不断囬风雪陇际还惊蔽日尘倏作青娥摧緑野旋看赤土泣苍旻谁将无食悲生计秪有催租愁杀人
次韵喜雨
阿香驱车海上来白雨跳波云暗隤灵泽千峰润枯槁洪泉一息消氛埃荷喧战剧明珠碎竹净凉生寒玉堆何幸苍生迓天锡从开一噱一衔杯
明川
晴碧横开灧灧春封姨乍息湛天真青冥聚散孤云影白鸟微茫落日津烟破不知熔监客月临拟有弄珠人清光不借银河色莹彻灵襟觉日新
晓过章台
晓霜驱马过章台弱柳依依门半开梦破巫山云未散香销鸳被日初囬竹低护犬垂朱箔花落无人扫緑苔满眼烟花无限恨独输刘阮到天台
简吴兴谢生
康乐清风费梦思敢题凡鸟到门时瑶华日仰今何暮玉树云停迥未期半夜丝桐还自贮平生尘榻为谁私碧窗看尽沧溟月寥落燕山浊酒巵
雪中趋公
半夜红灯踏雪行北风凛凛玉珂鸣貂裘被体故仍薄羔酒冲寒力己轻千里辛劳成底事一官衰老笑微名海边茅屋何时返金鉔融融睡到明
春夜不寐
金柝声残夜已深鸭炉香灺拥寒衾松根余雪侵窗冷竹杪顽云接地隂坐久虚堂春悄悄梦囬琐闼夜沉沉无眠不尽山城漏暗送啼鸿过北岑
春晓水边感兴
晓策花骢傍水涯清光何限竟谁知平湖雨霁兼葭緑曲?风柔杨柳垂烟渚鸥闲开逸兴沧洲春晚负佳期尘埃满目空奔走衰倦应惭归去迟
次韵李南川览赵氏山泉
啼歇莺声午闭关卷帘长昼看春山洞门花落怜风雨石窟泉鸣讶佩环幽景不知辞组去红尘空自羡人闲相过聊对芳菲醉合释羁怀顷刻间
喜晴
封姨夜半驱黑云羲和海上推朱轮氛埃净洗碧天阔物色清开玄圃新光景无涯输老眼觞诗有兴属何人迂踈夙媿抽簪末白首红尘悞此身
秋晚
孤城秋老欲黄昏扶杖闲堦踏藓痕芳咀落英来砌畔吟听促织傍篱根微风病叶先投地斜日寒烟半在门诗景满庭人独倚飞鸿送尽水南村
寄酬阳信董光禄二首
燕山鸿鴈惜离羣二十余年杳未闻緑野可能敦夙好凤城长忆醉宵分沧溟迢递劳春梦岭树苍茫送暮云白髪巳衰空桂结琼枝何以慰清芬
碧筒衔凤翠屏岩【劳山岩名】青眼披云白雪篇风雅旷闻金石韵辉容宛覩玉堂仙东山久亦从踈放西子那能鬭媚妍醉里挥毫何以报不成金错意茫然
送丘月林制阕还京
故人北上黄金台烟花春暖沧溟隈荒山人远不相送仙尘望絶空徘徊十载朝廷慰如渴九天雨露欣重回岩廊拟翼明圣绩烟波一竿何快哉
闻喜五咏
嘉靖乙丑二月念九日慎修春捷来喜慰存没因遥第其荣恩而五咏之用识草茅之溢庆云
飞报捷音
痴儿谬附黄金榜阿祖今酬素日心六纪桂香承杏苑十年云路到琼林禹门雷吼蛟龙化魏阙风飞海岱音垂老不知天地报壮怀记取慎清勤
临轩策试
太平天子肃临轩广辑英贤慎采言金殿日明春昼永翠帘烟卷御香翻凤鸾际运鸣时盛豚犬倾愚答圣恩野叟媿无今日训早期董贾此回论
胪传丹陛
瑞腾烟霭溢彤庭仙御旌幢拂曙星千载龙飞云雨合九宵綍下姓名馨黄金台上天恩渥玄锡人间晓梦醒济济凤麟辉日月儿曹忝窃庆周宁
宴赐琼林
琼林赐宴平生慕粲子何知此日荣玉斚碧桃穷日醉宫花緑鬓袅烟轻恩光沧海三千里人在瑶台十二城遥想逢山归路晚新郎箫鼔竞相迎
荣释褐衣
褐衣本自草莱衣圣主登崇革贱微野水烟裾迥佩玉云山芝袖谢牙绯春风文炳於莬变化日仪瞻彩凤飞一介宠光何所报仲山衮补勉归依
十月初寒围炉小饮
一壶春酒对红炉十月初寒慰老夫云影满窗松影乱雪花点地柳花铺弄孙清夜歌唐句教子彤庭効禹谟一枕游仙欢赏後楼台深处拟蓬壶
掖邑张南溪老友以赵见亭侍御诗扇见遗用韵寄答二首
日攀危磴俯回溪游赏清樽迥自携花气喜涵香霭榭潮声惊落矗云堤修篁对酌风前舞好鸟窥人林外啼醉里狂歌闲里卧簪裳回首是沙泥
衰翁无复志磻溪山海逍遥一杖携寻话野僧春日寺听蝉高柳夕阳堤闲情不遣花空落清赏曾教鸟自啼遥向旧知挥醉笔休教翰苑鄙尘泥【赵侍御以翰苑擢也】
桐隂
瑶台郁郁緑生寒净扫莓苔坐自看日下平铺金翡翠月明齐上玉栏干来仪拟集丹山瑞戏翦休教紫禁残老我琴书孤樾下不知冠盖满长安
柳色
飜风弄日翠依依逐岁春妍故不违映渚不随流水去临岐常送玉騘归台城堤上无兴废陶令门前有是非莫向笛声怨憔悴好随烟叟上鱼矶
竹韵
幽响萧萧隔座回秋声遥送楚湘来惊风满院清如许度霭闲窻静可猜琼佩人归明月下緑琴调合碧云隈高斋剩有衔杯趣七子襟怀旷古开
蕉声
繁諠庭下卒难收风雨番番可自由朱箔不堪云悄悄緑窻无柰夜悠悠绮罗萃蔡惊初度金石琤锵听未休独倚珊瑚向残漏不成蝴蝶恼庄周
次韵高双泉翁登楼写怀
雨霁烟萝故故凉悠然尘外岂皇皇垂纶适慰依沧海緤马曾教度太行画阁卷帘舒远眺清泉煮茗润枯肠山人本自无多事酬倡新诗静里忙
慎修以夏曹郎出守维扬经年怀想间书来鬓渐生白因而感赋
庭教原来辅圣明十年燕阙又江城嗟予斜日青山暮闻尔秋霜緑鬓生南鴈怪迟沧海信北堂莫慰彩衣情遥知謇謇难为孝不遣书题老泪倾
用韵丁丑除夕
衰老头颅尽巳丝挑灯又送腊归时心慵万事慙予拙骨隐余酸秪自知倏去年华怜栢酒几回春色向花期玄修巳与灵龟合讵向人间一朶颐
用韵书怀三首
红尘回首笑牵丝正尔烟霞放浪时碧水青山如有待好风良月属相知侯封姜望今非望夀拟安期那可期陶意琴尊从白首不将熊鸟作颠颐
高节桐江慕一丝壮心苦惜暮年时随珠夜掷多相讶楚璞烟涵几见知碧柳自栽栖靖节朱弦欲奏失锺期危楼惟有沧溟月弄向清风一解颐
冥搜太苦绎蛛丝得意酣歌向暮时花鸟闲情惟我适松篁雅操更谁知名虚蝴蝶须臾梦身寄蜉蝣浩漫期事变古今堪大笑悲丝何必泪交颐
哭内弟高介亭二首
介亭负俊才尹畿邑之丰润以觐事殂京邸闻讣哭之
一宿中宵陨帝京悲风飞讣过逢瀛伤心迢递还疑梦泪眼潺湲且未晴英采何归空抱恨远书犹在可堪情芙蓉别馆尘凡杳肠断朱弦夜夜声
英才何事委穷尘痛絶清时失凤麟分桂有情怜帝子种花遗惠哭丘民道旁说易期何夕地下修文是几春独倚东风一相吊知予沧海更何人
戊寅新正四日雪中用唐韵一首
粉蝶惊春下短墙杨花早点鬓边霜月明迥彻清虚府帝泽先沾緑野堂穠李骇看初岁艳枯槎犹借一时粧园林是处生春色愁杀穷荒仗节郎
已卯新正年登八袠家宴偶成
青眼明时八十春白头窃拟渭滨人青藜不用扶衰骨绦雪何须健老身凰凤双偕桃洞久桂兰叠见武陵新神仙犹恐虚无迹欢会蓬瀛此更真
次韵登城楼
苦悲尘市上高楼老眼遥开天际头弦管云霄穷昼夜海山今古几风流汪洋万里樽前兴紫翠千重分外幽一纵豪吟来胜概雅怀曾计末龄遒
金井
小铺金井碧粼粼琼玉参差照眼新花落清防俗客至苔生喜趂緑钱匀月明细浪声沉夜雨霁如筛净脱尘醉向晚风从健倒摩挲惊汝莫相嗔
七月十二夜
几日烦襟暑不清天街此夕慰凉生翩翩华月随潮上霭霭青烟抱树轻露下寒蛩凄四壁风前清漏杳孤城秋堂欲问如何夜竹影依稀石径横
春山
学弯新月两分明春霭连山淡欲盈入室纎蛾曾见嫉隔墙横翠重关情王书不至双规损黛色初匀八字轻宛度清扬桃扇底怕教心捧更倾城
秋波
翠湖初落熨晴波明媚秋生奈尔何金鴈月辉珠未稳玉台云散镜初磨霜红密意盈盈度银浦幽情脉脉多几许清光无限恨姑苏一瞬罢吴歌
哭黄海野妹丈三首
可惜仙才黄海翁秋风星陨海山东惊人彩笔原无敌直已清朝本至公湘水不归兰蕙老长沙吊去古今同苍生莫慰当年望横涕滂沱哭上穹
逆前韵
有怀无路诉苍穹泉下人间渺不同何日化归华表鹤千年肠断石城公青山南卧心犹北白髪西沉我尚东终日忆君君我弃空余残梦哭山翁
错前韵
暮景衰残尔我同断云落日已辞公伤怀问疾虚青简无计招?向碧穹辽海燕山总春梦惠音良晤失佳翁痛君洒尽平生泪淮水无情日夜东
自伤二首
幻身千古尽凋残是几登仙几湼盘迷境难开千眼相衰顔谁驻九还丹晚来岁月惊如掷老去情怀澹自酸冥造不须愁里误酒杯端合强追欢
同游渐损逝川波病体支离奈老何甲子已周仍有几春秋过盛亦无多仙凡枘凿终难合海岳沈迷岂易磨学道未成双鬓雪悠悠人事日蹉跎
雪中偶书
瑶霙万里逐风回漠漠穷隂冷不开野水氷连龙甲去海山碧浸玉壶来八荒旋作残年瑞三尺仍余浩刼灰独倚老松醒醉眼平原不辨楚王台
人日观雪
青灵乍喜布阳和滕六侵权恣意过漠漠彤云昏日月皑皑白昼失山河东风欲拂全无力宿莽初萌且奈何老眼仰天开一粲飜飞看作扑灯蛾
雪中潘边二老见枉夜归有怀
黯黯山城暮雪天幽轩解榻集英贤蓬云寒度潘邠老竹霭清延边孝先暖玉醲醺醒紫茗博山香散拂朱弦情澜未竭仙舟放无影月中人不眠
首夏雨後晓起
列缺奔云裂海山夜阑雨歇晓开关修篁睡鹤寒烟紫小院无人细草斑啼鸟不来诗兴寂落花飞尽酒杯闲苍苔满地抱孤闷独眺沧溟缥渺间
和穆少春前赐诗扇二首
踈狂取笑草鸣虫岂为幽兰播远风曾媿鲤庭无异教悞将鼠璞试良工玉堂彩笔驰声久丹桂青云奕世雄池上凤毛今不爽海人休说郢人同
书翰忘辛拟蓼虫酒酣随意洒清风脂铅不识惭愚妇剞劂无能媿拙工孙廏飞黄来藻监薛函结緑际豪雄玄珠未必遗沧海此日何堪象罔同
和穆少春後赐诗扇二首
翰墨齐纨谢鲍才龙门迢递恨难裁银盘烂自沧溟吐锦绮新从蜀水来白髪可能承玉唾清风犹慊涤烦埃神交徒尔侵衰暮却幸儿曹侍酒杯
抱瓮忘机老汉隂诗从凤沼忽惊心孤高莫和阳春曲千载俄闻大雅音武库乍开寒凛凛文虹遥射影沉沉诗豪适快明时覩悔爇猩毫自不禁
海壑吟稿卷五

[book_title]卷六
钦定四库全书
海壑吟稿卷六
明　赵完璧　撰
三言
五杂组
五杂组宫姝色往复还歌换拍不得已东方白
五杂组便佞口往复还豺虎走不得已中散酒
四言
翟家嘴道中
高山崭岩氷溪沍结北风凛如同云雨雪太荒隂烟飞鸟欲絶仆夫怳然征车未辍前途何依想望天阙怆彼东溟我心已折
过西岩寺山
陟彼东巘寒云苍苍驱我轩车险阻且长猿猴我戏虎豹我当氷雪蔽途顾望斜阳左攀双輈右怂干将奋然万里以趋康庄
五言絶句
高玉翁左史见枉用韵赋简五首
夜堂酣若下春豆荐王余酒兴阑珊後乘龙过太虚
其二
孤云弃朱祓五柳谢金鱼萧散风尘外相将慰索居
其三
山鸟避人飞丘林遯自肥不缘黄鹤度尽日锁烟扉
其四
春残兼暮景志协怨离居处处堪乘兴时时有报书
其五
南极星飞彩东溟月渐西青藜扶去晚伴影度云溪
感物二首
欲系日沉彩欲障水湍流东西不我与耿耿心独忧嗟嗟三闾子不复得怀王早以蕙兰悞岂虞萧艾香
春闲四首
曦射窗烟破风飘花露寒莺声清梦觉春色独凭栏
其二
莺啭玉笙细苔涵碧锦滋杨花春欲暮睡起和陶诗
其三
寂寂闲庭静离离春草生朱帘白日永空复落花情
其四
春隂山馆闲云静松花老玉琴寂不调清觞为谁倒
早春有感
东风吹老鬓衰槁渐成银不及闲庭草年年緑意新
草露
漙漙草上露珠玑明日华岂不照青眼须臾良可嗟
盐城独坐
独坐淮南邑经年不可禁囊琴望秋浦对曰又西沉
感朝雨
昨夜衆星列今朝雨不絶天时无定期人情那可说
有感
早有看花兴烟云竟不开每当花时节肠断几千回
鬓上偶见一白
鬓上一茎雪眼中一点血万事竟蹉跎难教心似铁
宝应湖渔舟
湖天一叶舟举网此生谋几许风波恶艰危不自由
小箑芙蓉图
幽石结灵根繁华不相识仙姿媚晚秋金屋无顔色
六言
秋夜
凉月叫残蟋蟀西风落尽梧桐满耳秋声不寐寂寥延伫庭中
春日
微雨洗明苔色暖风吹破桃花竹里酒醒无事徘徊春日西斜
宿静宁州
踈竹半窗横影浓霜满院飞花梦破烧残红蜡更阑冷坠金蟆
晩游温玉斋官邸亭台
幽境亭虚緑?良宵花落青灯残月苍苍人去断云梦寐武陵
醒眼楚台烟月推襟晋代风流中夜烧残绦蜡孤城唱彻银筹
七言
雨晓看菊
向晓踈篱看菊黄夜来微雨沐新粧西风好待吹云霁合送清香到玉堂
对菊小饮
小径黄花艳艳开晚风时有异香来长杨红粉知多少争似年年照酒杯
青州道中观古塜
荒塜累累春草青行人指点未分明英雄寂寞前朝迹落日东风恨未平
道遇寒食忆宋之问马上逢寒食句五咏其韵
秋千女儿桃李下柳外行人驻征马骄马嘶风桃李香愁人落日云平野
东风浩浩吹平旷红泪纷纷号塚上满地梨花春又来松楸海上凄行况
荒村寒食雨蒙蒙柳拂娇青桃欲红山馆留连聊把酒佳时尘世苦难逢
云外乌衣怯晓寒花间杜宇泣春残冷风踈雨行不得南陌清光自可叹
小雨清明烟火熄寒茶冷酒强饮食云冥家远野草青尽日相逢不相识
山猿窃桃图
佳实祗应酬国士緑香翻为野猿探不缘便捷先偷眼自是山翁午梦酣
观泉图
悬泉高挹九天回雪瀑虹飞尘抱开合笑狥名徒洗耳洒然何似洗心来
琵琶写怨图
红顔共策息金戈泪落哀弦奈若何昨夜单于氊帐底分明犹说汉山河
红叶题情图
潺潺御水出重关空复题红信不还薄命谁云秋叶似争如随水到人间
夜闻琵琶
何处琵琶向月明粉墙低度晚风清夜深多少王嫱怨寥落江州恨未平
次韵野居
沧溪遶屋野人家风静门闲鸟篆沙清梦乍回春昼永黄鹂啼上碧桃花
次韵春日感怀
朱箔微风燕子斜江山红緑总春华酒酣偶作懵腾睡梦醒飘零几树花
次韵答张当轩节判
白昼楼台空对酒朱帘烟雨独看花瑶华慰我惟平子祗恐春深早及瓜
一枝春色自应怜羞向东风鬬媚妍可恨少陵寥落久无人驱马过寒川
秋闺思
西风凄凄木叶下凉月皎皎抱君思思君见君一相慰梦回不如无梦时
次韵宫词五首
宫柳垂垂露欲黄西风吹冷妾衣裳妾身宫柳难相似咫尺东风入建章
昭阳殿里醉阳春歌管风来夜夜新错向台前怨顔色施恩承宠不由人
踈钟夜半过长杨歌舞争能得帝王书卷笔牀何所益当年悔不事宫商
闻道仙幢下九垓是谁巧引羯车回殷懃学挿朱扉竹又恐君王缓步来
中使开扃晓一通云车传驻上阳宫黄莺唤醒残春梦独对东风惜落红
塞下曲
万里胡天一宝刀霜风透骨不知劳壮心岂为封侯赏不遣旄头傍夜高
次韵古城
陈迹兴怀空野芳贤愚千载总亡羊牧儿不解丘墟恨横竹秋风弄夕阳
携琴小图
满天秋色月明中散步石梁趂晚风是处寒蛩纵繁响乾坤无地理丝桐
次韵赵松雪胡马图
俊逸风流帝室人素衣无计染燕尘画来胡马千年在遗恨中原要认真
次韵王嫱出塞图
昨夜灯前旧守宫朝来零落向胡风无缘红粉违明主错恨黄金买画工
冬日过崔侍郎墓
残麟萧索半梅开潮咽悲风万古哀金盌玉鱼犹地下行人谁谒侍郎来
次韵雪夜
侯门灯火尚迟眠酒美歌楼别是天却有铁衣三十万谁怜彻骨冷屯边
风流太守
风流太守饮西家才自东家日已斜乐意未央夜未曙不知门外雪飞花
读朱淑贞吊林和靖二絶因用韵偶成
婺女躔分处士星楚波宋焰有余清何缘红粉孤山吊技痒千名岂令名
十二栏干肠断时鸾凰失意却缘诗不将化石心应老犹向诗人吊古祠
用韵京邸春夜感怀
寂寂松窗凉月斜客身何事滞京华青灯落尽愁无尽酒美燕山不是家
坐对杨花
何处杨花小院轻卷帘孤坐午风清一春寥落江南梦肠断吴姬劝客情
都城闻西郊閲武
金郊月落促战鼔壮士喊声怒如虎将台百尺高入云北风寒透将军股
月夜会宁县道中
半天玄霭浮沙漠万里荒山接草莱千古婵娟恒此度不堪人自海边来
次韵鸽山晚钓
一片闲心系野藤羁人紫翠遶千层孤云小艇迷春梦月满寒滩未起罾
感怀
六十余龄羁海头山川远兴恨难酬龙锺鹤髪心犹壮日逐白云天际游
春夜
深院秋千儿女情桃花香暖月华清碧窗梦破啼鸦散杨柳风前笑语声
盐城初夏雨中诵不知春去几多时纱窗几点黄梅雨之句用赋十四首
雨中红瘦空肥緑强把余香留寸曲酒酣陡觉壮前春为问来春还胜不
寂寥粉署少相知微雨霏霏织暮丝惆怅故山飞客梦不堪杨柳唤莺儿
芳菲零落已残春可惜韶华客邸身清吏戒严孺子事旋将狂叟作羁人
红芳梦里谢春归白髪天涯仍醉去瞢腾几日未开帘莓苔緑遍闲吟处
龌龊之畏何首尾七十余龄知有几赏心莫问春去来秉烛风流自英伟
雨落残红晓更多留春不住柰春何春来莫遣伤春後几度春归两鬓皤
正是桑榆陶写时客中丝竹媿羲之淮南四月风和雨尽日垂帘独赋诗
异乡红紫老春华故国芳时不在家柰尔青青数竿竹天涯风雨伴窗纱
连朝风雨度沧江接地烟云暗海邦王事沈郎仙棹迥白头半夜倚寒窗
踈雨冷风暮复朝翠林红萼知余几十二阑干无限情锦囊清昼闲焦尾
儿役王程我拘检官衙雨渍重门掩淼围湖水緑千重不见蓬山青一点
别将鼔吹慰诗肠斗酒芳柑傍海棠调得玉笙无覔处青烟低度小?黄
楚天四月熟黄梅云雨年年会早来日夜不堪江上客寂寥惟有掌中杯
酒醒萧索桃花坞云冷玉屏诗思苦杨柳风清燕子低幽轩帘卷黄昏雨
古意
飞梦依郎不可招郎音杳杳妾寥寥思郎不见郎帆在日日门前送暮潮
鹤林玉露纪王荆公晚归锺山放鱼诗或因刺一絶余亦效次
相业当年负读书一番新法太迂踈苍生望絶公孙惠何事终山学放鱼
七月十四日观虹
半天云雨半天晴雌蜺连蜷斜照明莫自巫阳归意倦晚拖腰带背人横
晓起小雨落花满地感赋
小雨亷纎晓意寒卷帘秋色落花残无情一夜风吹尽可柰多情满地看
丁卯盐城九日
江峰迢递独登台满眼黄花暂举杯两度重阳归未得秋风千里望乡来
问僮
碧纱离离清影开青僮扫花来玉堦隔窗朝朝数相问隂晴一夕不易猜
春残漫书
啼残野鸟春归去开遍好花人不知向晓高堂对青镜萧骚惟见鬓边丝
翫庭前风竹戏书
?娟细竹玉玲珑嫋嫋纎腰不耐风谁遣楚宫如意舞婆娑对酒日西东
次韵李亨庵辛夷花
惆怅春残尽日中新词欲写倦柔风珠玑不逐猩毫落意匠悠悠铸未工
阅来承宠若为容倦写蛾眉独倚风满目杨花心绪乱彷他桃李不言中
盐城官署对葵
伟干穠妍冒雨华粉墙摇曳晩风斜黄昏小院无人见孤负年芳独自嗟
雨夜
城头落日云重重倦吏闭门睡正浓雷雨满天来半夜定知海上起蟠龙
翟家嘴感怀
老妻海上肠应断弱子河西泪满襟独向关山对明月离怀三处总伤心
春日即事四首
满庭芳意緑茸茸独向瑶台步晩风一片残红飞翠藓可怜春色寂寥中
一声两声山鸟啼三日五日春雨凄柴门暗锁柳花碧闲馆无人醉似泥
松筱随风如意舞石牀杂藓五色组悠然醉卧了不关一梦落尽桃花雨
修竹?娟尘外幽苍苔满地落花浮青藜散步东风软无个轩乘无个愁
睡起
寂寂清轩老病身闲情无赖写无因日长飜为琴书累恰度华胥意兴新
刘春台太守州治有大观天日近雄胜海山连之联因十咏其韵简上
夔契唐虞值良会熙熙四海春无外酒酣欲作太平歌吷然剑首乾坤大
海国熊轺一纵观凋残此日际刘寛东风到处苏春槁红树啼莺物色欢
圣明侧席苦遴贤卓老东来慰所天篱落不惊明夜月桑麻无事锁春烟
焦枯润溥商家霖凝沍欣宜盾之日岐阳旷矣三千秋青荒赤子今宁一
天地尔我元相近四知今古钦高韵何物犹烦暮夜辞私门争似无人问
风流儒雅慕豪雄勲业文章海岱空天地无私人似约仲舒端合到天东
癯自从肥窥战胜清操氷玉呈孤莹负义封侯自烈然尘埃讵为如鈎应
庐陵太守来东海政和化美春常在惯寻山水积英贤朱弦欲奏朱顔改
龚黄芳誉重如山可慕当年不可攀银笔恨无今日传循良犹在口碑间
散逸云林彷惠连佐时全仗庙廊贤闭门不解当时务只合教儿读谏篇
次韵高侍郎鹁鸽山
百年幽癖向烟霞海岳茫茫日已斜开老苹花秋浦静野鸥来往水边沙
次韵东山樵迳
谢组樵云白髪余閲来尘世合幽居萧然一迳林峦外未必人心似坦如
栢阑将军庙
俗传将军战韩信败死庙於此
将军身自旧周来大义还当仔细裁御汉秪知今日死帝秦已遣後人哀
落日二首
碧簟凉生惬日斜胭脂飞满玉堦花幽闲帘卷汀烟紫遥送轻鸥过海涯
古木隂隂独据牀微风飒飒暗生凉余酣清眺暮云尽万点碧山秋兴长
金身范蠡
报国忠良义自深几微早已见君心金身却恨功成去不去终难保似金
雪
朔吹飘飘雪满城琼飞月莹眼中明君看千古兴亡迹谢馆袁门一様平
久雨新晴小步
云雨连朝不下堂新晴小步翫庭芳莓苔为我开清兴是处氤氲翡翠光
瓶中花
清秋红翠浸氷壶浪遣人夸絶世无壮志肯教摧寸草长松古栢拟身图
阅阎铎斮胫河之作用韵感赋
当年斮胫剧相看股栗行人阻晓湍莫笑行人行不得不知天步已艰难
独酌
緑酒金樽花正开闲庭白日好风来樽中酒尽还沽得花落明朝可易回
正月九日梦与春泉先兄凭栏看花赋诗觉来记首二句续补一絶
日暖风清花正开雕栏双倚共徘徊春窗梦破夜沉寂浙沥寒声竹里来
癸酉次韵新春试笔十首酬友人
彩笔氷消试早春墨花香暖暗薰人媿无珠玉篇篇莹却有龙蛇字字真
玉函暖透碧泓春猩頴鸾笺更可人扫去忽惊风雨落右军潇洒自清真
挥毫不敢和阳春逸少休论北面人但使醉中常作客有神词赋却怡真
萧萧短髪又经春万事峥嵘属後人惟有中书不终老漫凭哦句写天真
七十高龄又始春衰延愧过鲁儒人一生词翰空成拙曾悟玄关三昧真
笔阵珍传几百春杜家诗法要惊人年来漫兴挥毫处草草花笺不用真
大梦悠悠几许春浮生不悟古今人酣觞高咏暂须乐蕉鹿从来认未真
风软晴开碧海春日长暖惬白头人风流对客挥毫处何用蓬山漫访真
紫极恩光万里春觞诗欢赏百年人木公金母知何许双夀重逢此乐真【时叨膺宠命乡人有双夀重封之庆故云】
挥洒凭谁共好春青云何幸挹诗人十分佳句凝清听大历风流亦迫真
闻蝉
清响踈桐向夕流年年一度使人愁白头已尽惊如雪又被催人鼓缶游
海壑吟稿卷六
<集部,别集类,明洪武至崇祯,海壑吟稿>

[book_title]卷七
钦定四库全书
海壑吟稿卷七
明　赵完璧　撰
赋
寒宵赋
海壑子读书冬夜长宵沉沉凝寒凛如抚此穷隂怅然不寐是用有作辞曰颛顼司御兮移玄贞黑帝涣号兮趣朱明悲泉沉晖兮野霭冥驷宿耿耿兮流长空素蟾碾碧兮寒光清青娥肃征兮鸳瓦氷苍旻迥而星垂枯梢号而声悲大河伏涛兮凝璐连辉温泉封冻兮瑶华莹璀万动阒寂兮清庙进假其何諠广莫扬吹兮辕门号令之戒严寒云冥冥兮鸿鴈哀而流连黄竹萧萧兮玄鹤警而鸣旋松杉陨兮栏槛冷而凄然皜梅粲兮掩寒纱而晚姢怅铜龙之煞絶兮银筹淹息霜堞之笳奏兮鱼柝杳以声残轩楯沉菽兮朱箔翩重扉幽扃兮疏房寒兽火无光兮嘘之不燃兰灯冷青兮素膏凝盘抱云和兮绳絶揽氷纨兮绵折龙涎熄兮芬灭凤团委兮烟歇红丝氷兮玄结猩頴强兮摧缺悲暮节之隆严嗟衆处之旷别乃有贵奢兮构罗绮於云霄暄蒸融融兮护絶域之重貂沉檀耀庭兮郁攸而香飘龙烛荧煌兮星分而红揺翠雉明兮袭锦袍据熊虎兮崇且高烹胎胹膰兮肥甘充庖醇醪茢美兮紫霞春饶素霓回旋兮舞纎腰贝齿声琅兮遏云遥琼岳颓兮紫绡金钿落兮娥媌鸳被浮兰兮恍巫阳之魂交金鉔暖薰兮惕永漏之易消淫约悬絶兮竟罔知此寒宵悲风发兮情自如而陶陶若彼塞戎之宵征兮惨边声而泗流关山迥絶兮望故土於中州负浓霜之重铠兮寒彻骨而驱遒冲朔漠之惊沙兮月黯淡而云愁孤臣万里兮海天沉沉凤城云远兮银汉无垠时易逝而岁晩兮忧忡如焚怆遐荒之逆斥兮耿长夜而虑深愁思妇於云屏兮心已摧氷珊瑚之绦渍兮肠终夕而九回幽思沉以缭纡兮游蛛丝於天隈合欢余寒以辗转兮金壶如海而锺哀游子未返兮天涯沦落羁馆岑寥兮怅戍烟之残角孤灯落而愁絶兮蝶悠扬而远脱载夙兴以行迈兮抱离怀之忉怛驱渺茫兮寂鸡声之咿喔陟崇巅兮俯荒原而旷濶霜风凛其被面兮嗟敝裘之凉薄氷溪皓胶以迷途兮情恻楚其如割?独无眠兮哀生寒庐炉无宿烬兮恶裳无一饱无时兮凛切饥癯妻孥坐对兮相泣以吁冀今夕之昧旦兮伤来夕之何殊胡为终此岁寒兮仰苍穹其畴苏皇天运化兮无私於好恶四时平分兮岂以斯人而辍其凝冱推有生之厚薄兮允玄机之攸赋感逆顺之相遭兮忧乐安於所寓贵不可以拟贱兮贫与富之有数神只无以辞其憾兮博济为圣贤所惧但造命惟人兮我心皇皇仰燮理之任重兮惕此寒凉辟寝门而假寐兮趋火城之煌煌立双阙之残月兮霏裳履之满霜啓九重以匡不逮兮吐瑶墀之鸡香格君於仁圣兮沛天德以怀万邦裘帽释兮三军挟纩而相忘雪宫同乐兮胥肉帛而有常夫无外旷兮内无怨女之旁徨彼四方之人兮孰不期温饱而我望苦冻馁之无闻兮霭和气而洋洋寒暑有代谢兮春晖煦而悠长固君相之能事兮又安危关运化之否昌坐喟叹而漫漫兮其谁待旦汲汲於庙廊顾兹寒微兮何以弘被抱此区区兮畅回春之溥及淑气敷以遐征兮罄寰宇而俱立偕物我而悠然兮慰是夜之悒悒
帐词
为儒学师生送童贞庵太守入觐帐词【并引】
伏以图灵啓秘冥陶瑞世之贤方夏崇勲昭仰御天之睿故荒陬无久否会际贞良而善治有奇馨协钦隆渥恭惟【某】官炎乡鸿笔罗渚仙才逸韵松颷冲怀桐月抱千古江山之秀擅一时文藻之宗锦捷秋风回首龙超万蚁桂探寒窟扬眉虹贯九霄青钱遴慎於玉堂鹗飜易水赤邑寄专於墨绶骥展湘云三禩政成江城花暖一迁福赉海国星高楚去而见思梦泽草长迷望齐来而嗟暮蓬瀛雨足腾欢德化洽於渤汇豚鱼毕信恩光流於原野草木均辉王风返而恬熙醉慊村烟桑柘文泽深而汪濊光生璧水桃花吾道孤旌金章企慕斯文正印玉笋联翩幸倾圮之经营远鉴麦葵揺荡荷清寒之矜恤曾闻苜蓿阑干秋凤独翔已慰吹嘘天上春龙旅应还期辅翼江濆五马骋而恪诣宸枫三鱣违而婵媛岐柳帘霏鸡舌御屏题汉循良佩转螭头帝室延周笃棐沐无涯之天宠喜溢沧溟睽不世之邦侯情含翠岱晚山残雪寒侵緑蚁芳樽古道酸风吹断骊驹清咏冠裳郁郁弦管嘈嘈长忆天东短歌水右
词曰
山馆翠云寒晓色新霁古木含风卷涛细川长烟渺情思啼鸿声里文翁金阙去留无计　孤鹤霜明七弦锦秘五袴清歌溢流徵玻璃红凸相送紫霄凌厉凤池调舜鼎匡明世
右调感皇恩
为胶庠师生赠高时斋节推署州代还帐词
伏以奇器奋乎风云留思徵淑庶情昭於日月协美扬焆道直天机淳元未泯声芳人纪悠邈奚涯恭惟【某官】高风周甸雅望秦川华峙英灵渭波精秀瑞岐阳之凤鸟产自名家穷太后之龙图绍由先世桥昂碧落未当世而拟後逹人桂占青云讶鸣时而辉前继美蚤图九万簸击南溟晚慰黔黎铨荣上国明弼宸极缅寻鸟喙之芳使伴寒星遥徙爽鸠之域庆乌巢於春树沉鬼哭於夜台刑讫於措刑清息庭前鼓吹讼服於无讼赤违水面波涛忽吏涣胶西黄章生緑幸旌移掖北腐草回春寒谷恩光良慊自天之陨穷檐膏泽式占时雨之私栩春梦於华胥莺花畅化悲晚来於青壤沟壑腾欢消鼠狗之妖踪朗月清澄墟落屏豺狼之奸迹震霆烈赫山川赤子如伤岂云青眼丹心似水莫探玄渊洞寸照於水晶青焰炯玉荷之影涵万机於藻鉴明湖流桂魄之光贞操垂晩节霜筠义概凛平生氷蘖宦海波而砥柱耻系商帆世道溷而日新讳言阿堵风流儒雅攸钦璧水词宗夷易温恭悚企穷陬道范青衿挹采宛在春风白面承休坐醺醇醴雨露忘情於桃李云霄垂意於蓬茅有代及瓜旌斾遥遥天上含情折柳称觞悚悚溪边复岁月之几何五云高翥慨烟花之缥缈万井畴依草凝望以连青不尽矗云离恨桃无言而含紫聊将落日歌喉回首岩霏萦撁别绪断魂莺语属和遗音
词曰
邮亭沉月正杜宇送春时节淡霭连山柔风卷陌满目杨花飞雪人渡溪桥晴渌斾袅碧山辽絶无可柰借野花啼鸟留觞英烈　伤别难忘处三月弥旌惠政人人悦弦诵春长桑麻雨足方信海波恬灭何意孤城甫慰寻远三秦豪杰便指日向乌台青琐傅霖望切
右调喜迁莺
为乡耆贺戈雨溪荣膺嘉奨帐词【并引】
伏以灵凤徵祥羲驭光华海岱应龙神化丰隆靉靆山川故英雄奋明圣之期幸世道际亨嘉之运恭惟【某官】燕冀休灵古今俊彦深沉令德慷慨高风逸韵禀自天陶冲气含於特秀襟怀璞玉唾明珠蚤捷蜚声载燿龙光於云汉重辉接武旁昭瑞彩於虹霓钟鼎之业合羡夫家传儒雅之风争夸乎世继忽宣纶於北极式赠马於东州旌斾扬休枯槁乐阳和之候闾阎动色颠连仰怙恃之秋迩清光而岩电夺睛探幽格而松风遗响抗鸿鹄之志拟迹循良洁氷雪之操乃心民社清才实学君子攸钦纯化义风匹夫胥庆禁奸不遗於毫发驭黠果震夫豺狸仁恩与造化争流灵威共雷霆齐轨迩遐春盎政教云行海国日长乍识华胥懿景村扃夕静顿回太古醇风温温乎丰岁瑛清时可爱粲粲然荒年谷赤子所天亷班胡氏父子以天语流光勲继董生南北之乡评有在伟绩茂昭於海域芳声丕着於霜台春日生辉骤蒙嘉奨秋风播誉竟复重褒甫期年而治効垂成未半载而恩荣荐至某等揖英贤之令范已踰白头接锡命之宠光倏经青眼不胜欢跃竞笳鼔以相迎奚啻声音聊讴歌以敬夀心惭芹曝调谢宫商
词曰
霜树蜚红烟峯凝翠云齐秋晩揺落羣芳操持暮节方见篱英艳西风遥逐阳鸿征晓报到天恩重衍庆仁声薄海穷山共欣夙怀今展　琰誉播青珣名驰兖空自芳传残简垂老躬逢清朝良吏无负虞汤选彩鸾枳棘飞黄庭际应是不堪狭浅行看取秉钧异宠沛霖溥演
右调永遇乐
为千户所贺杨子承千兵完戎朝奨帐词【并引】
窃以明圣神机旌淑恒先於厉世豪雄効节临戎岂惮於捐身恭惟【某官】将军胄子阀室俊人魁梧殊标端凝令范耿青年之义概正气自天矢赤日之贞操壮心画地八阵穷劳梦寐六韬绍邃宫庭申涣号之严儿戏岂沿陋迹本知权之善父书不滞陈言表海岳之瑞灵庆风云之猛士抡精夏府开基之华典重辉镇肃遐陬禠魄之威声四达建牙吹角寂不闻諠拔劒登坛强无与敌茂瀛壖之春草曾教戎马长嘶澄淮海之沧波坐致鲸鲵永灭锦袍飜细柳康堵编氓鏐带缓生花倾心儒雅佐政播霜台之誉摄屯贻寒士之恩两简提兵跃然千里十年就炼惕尔万全际国家悠久之隆饰部伍凋残之弊推心置腹劳思自过吮含协苦分甘布惠频空储蓄貔貅争奋思兼报帅以报君葵藿纾忱诚非爱身以爱国指龙沙而御侮迥熄狼烽旋凤阙以趋劳灵成雀贺旌麾攸向绩用倏登岁月虽淹人咸恐後阅师而称耗方殷当国忧虞离次者无闻独美元戎纪律累黄金之腆赉莫称丹衷慰紫极之温纶式惊青眼玄朔遥而飞檄青海渺以腾欢琼醖充罍银汉润分恩渥天机遗锦彩云蔚映仙葩沸金鼓之喧阗畅融梅雪萃人文之炳朗喜合春阳末忝葭莩旷见乘龙异宠秪承豪彦惭无跃虎英词一阕清歌千钟釂饮聊倾肝膈不解宫商
词曰
翠岩碧海春初丽忽下彩鸾烟际玉阙布天恩凤阁褒忠义生色焕山城芳誉飞迢递　总只为赤心丹陛况早遇英主明世家散万金身余一剑喜有戮力三军鋭宠拟玉关封看取金章系
右调忆帝京
表
拟上元观灯赐宴辅臣谢表
某年某月某日臣等蒙赐观灯与宴称谢者桂魄腾光薄海仰初春之象华灯焕彩九天瞻联璧之辉既醉太平何胜感荷臣等欢忭欢忭顿首顿首窃以天地交泰一元转造化之机君相协和万古庆明良之遇故贰室谦光乎唐帝而金台贤誉乎燕昭火戏骊山奚取深闺之笑酒通淇水终贻烈焰之灾南国临春永嗟沉湎西风汾水徒自悲歌乃者候运青宫大地浃阳和之气既而影盈玉阙钧天昭皎洁之晶祈太乙於初元一灯破暗演炎刘之故事几夜揺红烟云敛而明月逐人箫鼓沸而暗尘随马宫城焜燿闾巷讴歌六鳌驾海上之山乐偕百姓双凤扶云中之辇清暇万机炬烂仙台何幸微臣纵目风传天乐渥蒙御宴称觞允贤圣之高情实康平之乐事寒酸至愿今古难逢兹遇皇帝陛下德拟乾元明侔离照恩泽及物炳朗烛奸畅仁风而遐迩皆春被光华而隐显毕逹三冬陋巷蚤蒙分暖杏林十载短檠顿致扬辉奎阁春台谢调元之善玉烛负屯膏之愆甫奋幽微欲竭平生糟粕晋观灯火辄施不世几筵佩转彤庭眼开蓬岛香飘桂宇梦入华胥谁家对月能闲而叨与凤城之宠何处闻灯不看而旷瞻龙烛之奇紫府星辉藜影骇飜仙界绦台风静莲光幻逸神工月阙夺睛琉璃炳莹瑶池高会龙虎优游焕醁於霞觞明及肝肺照珍奇於玉案暖入腹心簪笏灿银缸冠缨岂遗纎手绮罗飞宝镜瑛盘追笑含桃分黄柑於九霄罄白兽於一夕相遭道合期於不醉无归从事军严志在有怀必吐九重春色共翬仙桃永夜漏声晩催银箭饱饫皇仁而益足沉酣圣化以何知兢兢周诰之中泄泄尧天之下融查滓於亲炙奚啻秋阳荡邪秽於相酬岂云江汉东风吹酒旋看银海初醒凉月伴人清到玉堂不寐身归天上而常自光明梦想樽前而乃心麯蘖臣等昏昧不足以图报称潦倒曾可以効勤劳徒抱区区有怀耿耿伏愿有象太平偕此春而永泰无疆福夀并斯月而恒盈演膏泽於幽隂焕文章於昭灼养贤以图天下用继权舆涣居以赉国中不独盘乐则圣治清明而夜户不闭民心和畅而鳬鷖可歌矣臣等无任瞻天仰圣激切屏营之至谨奉表称谢以闻
拟夏日赐扇羣臣谢表
某年某月某日蒙赐臣等以扇者湘筠破玉黄封陨自九天蜀茧浮香墨迹题当五月草茅增气闾巷生光巽命猥颁贲恩仰荷臣等惶恐惶恐顿首顿首窃以八风吹嘘匪鼓舞无以育羣品一元槖龠非凉冷罔以济至仁故廓寰宇之妖氛回颷动地而除酷炎之溽暑清商满林此吾人仰披拂而豁如因大造以呼吸而咸若也乃者日贞曜於鹑首律迁度於林锺祝融鞭赤云之龙羲和典阳乌之驭温风翕以辰至星火灿以昏中处凉台而有郁蒸之烦浴寒水而嗟烁烂之惨圣王体好生之德歌薰五弦哲人妙制器之宜来风一扇以形轧气默契玄机用上礼贤风高前古盖始为者固有莫既之惠况分布者尤为不世之恩铜柱逼人慨残酷於万古雄风适已恨夸诞於一时夜色扑画屏之萤宫闱?用秋光致素纨之咏箧笥深藏歌彻桃花醉里不知炎灼舞残白羽闲中独翫飘扬缁尘染素於九衢清风安在束带发狂於庶府明月何归曾无苏下以轻颸岂有假人以便箑王风因之而扫地焰於是为薰天何幸微臣骤蒙珍赐百工至愿千载奇逢兹盖伏遇皇帝陛下古直德健质素性成妙开阖之天机四方风动神屈伸之物感百世扬休鉴前王揺乱之鄙心荡淑世刻薄之陋习出仙工於天上辅造化於隂初织女机丝霄汉乍流夜月石鲸鳞甲池塘蚤已秋风移寒色於潇湘散清光於巴蜀絶尘凡之奇巧如璧如轮袪穷巷之烦寃非氷非雪捧持在手感荷生心发迹寒微沾恩稠叠开缄日下黄金辉暎蓬瀛回首云中仙桂香遗青紫轻凉拂罗袂何须风蹬云端溽暑散穷檐不向茅堂江麓酷吏去矣身寓青苹故人来斯神游空谷障朱明之燥烈?庇实多驱青蝇於暄炎肃清益至置怀袖而郑重入依孔雀徐开慎把握以无忘出为貔貅指示举动而毛发洒淅挥扬而股肱战兢臣等热中未已恒思汗出沾衣寒心方殷窃恐情乖中道伏愿严操纵之威权轻勿授人以柄善弛张之治道重惟持已以清作法於凉而罔贪守约施博而不乱推心及冷地痛惩炙手之徒示法向薄夫用戒趋炎之辈荷蒙遮蔽无为庾尘所污不异寒温莫致班诗共叹则仁风拟大块而同德余光昭汗简以不磨四海播扬万年快慰矣臣等无任瞻天仰圣激切屏营之至谨奉表称谢以闻
拟宋论翊戴功加石守信等官爵谢表【建隆元年】
某年某月某日伏蒙圣恩加赐臣等官爵者臣守信等惶惧惶惧顿首顿首窃惟乱极思治实皇天泰复之机历数归仁正英主丰亨之运故神谟庙算克当乎天心而治定功成不由乎人力武功诚武丁之独断翊戴何论文德允文王之寡俦加封实忝曾不以能而自负普施天地之恩何敢以功而是居仰荷生成之德稽晋文於返国功高有不赏之嗟考汉祖於承家事集致当诛之祸狗兎数语奇功万古以酸心龙蛇一章伟绩千年而堕泪是皆刻薄之主顿忘勲旧之人臣等退思有愧犬马何劳进补无能蟩蛩未报仰自天之陨实切愚衷慰好爵之怀真逾望外兹遇皇帝陛下乾坤至德日月休明驭衆以恩雨露溥施春泽临下有赫雷霆丕振秋毫德威不爽於赏刑处制允超乎今古念八姓之僭窃君弱臣强伤五代之昏庸兵烦民敝黄袍被体虽天命而衆义无忘赤德开基録军功而大封不弃龙旌缥缈万国生辉凤诏光华九天流渥进有差之隆爵再焰寒灰沾并领之宠光重荣春槁辕门甲胄际风云而高入青霄汗马刀弓出涂泥而近趋丹陛人无不足耻龙泉击柱之争劳无不酬絶虎士分桃之怨各叨一命较才程力以何思悉竭寸衷沥胆披肝而图报若都挥若点检山河带砺无疆或虞候或右厢日月贞明不替云台异眷越百世而同符烟阁奇褒旷千年而合辙侍龙顔之密迩共将纾悃一朝仗虎符之灵威谁复横行四国庆明时於无事不闻剑戟扶危乐长夜於未央合听笙歌聒醉托勲名之暴着讵致沉沦际君臣之交通永无猜忌臣等终延乐土大造无可言之仁蚤沐恩波沧海乏可述之润起死人而肉白骨结莽无因忘何日而藏中心衔金未即伏愿五位昌隆太平有象一德贞固终始不移保誓命於万全君臣一体绵本支於百世上下同休舅犯无弃席之忧恩信日固叔敖息负薪之虑德惠弥深阿衡荣而商道致远营丘永而周汉流长万古无虞九泉不朽臣等无任瞻天望圣激切感戴之至谨奉表称谢以闻
海壑吟稿卷七

[book_title]卷八
钦定四库全书
海壑吟稿卷八
明　赵完璧　撰
序
海若効灵序
春台君三年守胶政彻沧涯民协青壤和气蒸蒸溢於遐迩嶔崟者繁息润泽者涵育桑麻郁而风云畅谷菜熟而康乂徵黄虞之治而华胥之风也父老子弟伏腊熙熙举觞相庆且复精吁苍漠其以斯民之生也治乱关於弘运休戚系於相遭残虐者流赤增波贪饕者地利惟尽我民何幸际我侯登我治耶往者天保之祝无亦感休庆而艾君以心也千古纯诚殊无乖异此为三代直道而行者也是以不能无祝愿於侯也南山之贞拟君之躬永君之躬不尽所愿也松栢之茂拟君之操承君之操不尽所愿也至情笃意殆超乎天保之外迓锡仰禧将望於君身之余也如兰之锡如麟之托昌厥後裕厥昆充厥公闾焉已矣天惟民听而克享之笃生英秀实惟戊午之始秋君子卜其知本穹昊灵其効於溟水允矣且东溟濶汇百川长为委输瀦秀二仪浡潏元纲嘉珍异宝献瑞呈祥万品类育千古可考也故夫木难明月尤补奇絶盖涵於天一受於朏魄蚌之不知其获於天珠之不知其成於蚌也造化之锺於海者无穷而珠之产於蚌者曾无老少之异蚌之珠非海之灵耶君之子不犹蚌之珠耶於穆以无心福仁者而至仁亦不知所以承天休其时其地所适所遭皆莫可臆究今君侯年几强仕宜蚤育江乡而佳气顾腾於海域宜多男於穷居而弧矢甫系於朱旛其泽及生民而後天德之乎其涵濡沧津览涛波之吐吞沐蛟龙之烟雨渐其秀而化於灵亦得以蓄结玄妙是皆未可知也但民情所寓人言所及依理符迹吾不得而遗论也乌可不谓之海灵耶况英物韡韡啼声琅琅犹鸿鹄虽未羽而拂霄之势可逆覩矣幻逸天池清莹蟾彩异时光朝廷辉四海声夷貊重古今兹公之庆也民之望也海之灵所以协於天也
代赠刘氏乐夀堂序
刘氏子者风神逸爽伟然三齐俊人袭先声累业雄於珠右拓故第而新之大构霄峥川原动色且广缔四方豪彦一时儒绅率雅爱之甲子冬予将北探江春戒行在即忽有欲为留行者倥偬氷雪间切谕刘子景怀今愿窃导腾虬披珠云移旌而南光乃鼎室遗乃珠玑以垂庆於无极惴惴然将不慰草茅觊私耶予解莞唯唯用扁乐夀以赠主人揖而前敬觞为夀或曰智者乐仁者夀智仁之道亦大矣哲如顔樊犹待问焉刘氏其智仁矣乎奚扁为予曰不然人心之天不终澌泯涂珠璞玉砻澣弥光匪情而扬诬也机萌而沮弃也皆非也轲命世英儒曾不知战国风习顾以仁义争论於时可谓智乎无亦以彼昏不爱仁义而利之出乎仁义者将不爱耶故梁惠好台沼而进之圣齐宣好雪宫而推诸王齐梁不关民隐然齐圣兴王谅足悚动方寸刘君为斯堂将自娱而永焉者吾不以乐夀开之堂胡为哉况望其知仁乎吾今冀其乐而夀焉融融斯泄泄斯伏腊斯子孙斯刘君其自得矣虽不告以仁知将不绎其所以而求诸浚源植本要有余师因乐以崇知由夀以敦仁乐乐而逹於君底豫而逹於亲埙箎而逹於兄弟琴瑟而逹於妻子笙簧而逹於宾友周流活泼莫非乐地罔惑於声色罔诱於货贿罔夺於威力安固永贞无戕所天乐示而智进夀啓而仁弘缘此获彼鱼网鸿罹谁则知之刘君将不为明理以终乐贞守以介夀者乎况东望沧溟西顾长河鲸波潮而虬带环阳侯河伯君之适也大劳在瞻二珠伊迩青苍蔼而鸿龎基林林央央君之契也此又非乐夀出於堂之外而智仁之雅怀幽致会得於天者乎使君而淫於乐於智则昏焉已无述於夀於仁则悖焉已昏且悖其奚处於斯堂或曰博矣哉君子之言非浅夫所窥也佥勉刘君其慎审於乐夀
劳山仙迹序
劳为墨阳灵峙枕沧溟而峻迥东南秀於青声於天下逸物外者咸兹乐慕逢冠挂而斯东安期老焉胥有取也世传丘刘王马辈举此仙焉信耶渺茫之故适非青眼妄耶史籍攸徵殆难极诋嵇生之论存乎养久而仙或由兹也长春诸翁见超寰宇越嶔崟履奇峭奚啻千亿秪惟劳焉依依无谓耶海岳之吐吞云物之舒卷冥化之往来必有奇趣入乎其心而契焉而陶焉者虚牝抱元精链致极而还虚破造要所必至盖亦自不知其乔松之趋也混古今於天地弄风月於川岑神游意适罔非豫所寸灵之秘泄於英词悟尘之几托於幽石霞栖雪飱紫封碧?鸟窥而樵游焉耳咏我思者谁欤嘉靖甲子载值君阳汤公尹墨宓弦之暇慰适宦况劳无余区寻幽兴怀抚迹增慨虚玄茫昧者空复梦思而垂悠寄远者宛在贞坚犹可彷诵刳翳扫烟靡隐弗底获诗词古体五十余篇玄珠之庆良慊夙私窃惟海内之嶙峋层见奇迹恒尠乃有高林石之兴而欲一骋历览之怀率皆滞於时牵於势尘拘艰解悼种种予毛卒未之酬者指可胜屈耶虽予亦密迩海涯才百里耳覩崎峭於目前聆胜絶於夙昔寸心如飞犹越万里攀跻之志恒切而仍岁无谐况其远者乎君阳公以其迹诸劳者移诸梓邈历迨兹旷逢懿举俾无踁珠玉儵徧中原胜徵而情慰无劳而可劳间有微辞奥旨妙悟神会者得无乐际矣乎君阳之於道玄关幽键仰不可窥即仙迹攸崇无乃慕之笃养之深臭味之相入赏音於善歌者欤于野之利何其博哉矧莅墨以来轩黄之化而旌阳之政迹之寓乎墨者皆以铭诸心不但寓乎劳者存诸石焉耳噫演劳迹者君阳也昭墨迹者玉堂在今银笔在後不知其当为谁也尘埃鄙人雕龙匪技讵敢为诸仙序聊复对君阳之命述其略兼章君阳之美意云
赠储少梅将军抡典戎政序
胶为辽右穷壤南北界莱灵二戍间彻三百余里沧溟浩望旷然潮汐之区倭夷伺逞靡常抚图筹衅者乃不顾兹陬凛森耶沿涘连兵以胶冲雄镇崇墉以昭岩驻戎以张威选将厉才倡勇明政用宣圣武遐荒也始敦任七侯率由殊简二百年中继美扬声海上者今莫仰矣储氏少梅将军将门英胄涵淹儒术毅然刚介中有雍容文雅之懿艺精力强才优识朗古名将风烈衔命以来文武属心殆以安危轻重系将军也嘉靖辛酉春侍史檄执戎政遴选慎名实核协人望哉少梅将军震惶罔自胜感一饭於思酬惭世禄於未补顾不幡然悟奋然兴惕然求免厥艰耶中外熙熙卬首维新令而风霆威而霜雪介而金石操而氷檗樽俎可以折冲帷幄可以御侮虎豹雄踞长城逶迤鲸鲵之波其几息矣乎蛇豕之毒其或靖矣乎弦诵兴耕耘无事太平之乐乃不赖将军以有终矣乎冠裳相庆且从而祝之难副惟声难克惟终细或不矜其罔有不倾将於上下负匪浅也尚自厉焉拊髀惟时筑拜有期垂黄秉钺万里之封岂直区区一隅之显已哉谨日夕以仰
代姜省吾侍御送刘春台太守考绩序
岁辛酉揺光树虚危寒颸凛如玉尘炯炯春台侯敝车羸马遄征之色溢於道亭庶黎超骇莫慰攀延熙洽中不知崇年効绩檄速稽核将以旌淑德昭陟典也猝夺吾良奈若何省吾子荣其行君子也几何人哉圣皇三五绍庥渇笃世英四纪相寻以跻嘉靖之治无他考核鼓舞尔也侯六载溟陬一贞永矢虽有横陈漠然也杨称四知弗来胡畏刘才一选弗赠胡辞侯曾未闻来且赠也殆奫渊方寸波澜寂絶要难以漫窥焉者无荡天机庶理恳至公斯也明斯也威而断斯也本植而绩庶凝焉孤魄停瀛清飈逸岱夫或得而御且揜诸兹不稽焉攸劝今天下籍名宠以骋尽锱铢而利实有蓬心蠧乃纪经胡能侯拟继侯而後皆侯耶匪侯耶种种予怀无或谖焉若帝臣罔蔽万里有明宠眷茂殊寄任出入以德诸郡者德诸天下此又人心无既之觊也省吾子??南山之庐松楸外不狎尘机侯行念兹揆有言任媿无言徵制於时泥於迹即不能以侯图报尚宣言台垣庸罄忠赤行将采焉以闻慰夙私也姑以虚江公甫来奇侯之器不遑悉侯之泽乐闻而诵之趣张水石婵媛增楚金石震而玉觞釂旍斿扬而五云茫骊驹不忍闻执予言以赠
海屋添筹序夀年家杨参峯太翁
添筹事邈不可知然造化之运甲子循环其或司冥纪者理亦有之近恒摹绘奇迹以相赠遗无亦援仙灵以拟长年非斯人之至情己乎此其图者何夀洛之杨崑翁也其夀杨崑翁者何敦年家懿也吾郎慎修胶致乙丑春第适与贤嗣同之参峯君为崑冈片玉洛才俊逸也视海山牧竖奚啻倍蓰实窃蝇附及分令盐渎而又同宷淮隂洽情楚水且几三禩郎尝拜崑翁淮邸而衰质亦曾幸挹参峯通家之契良亦深矣戊辰春旅觐燕都王事竟参峯君怵然记翁当七袠稀古春秋喜溢顔色将汲汲便经故洛以觞初度郎闻而嘉之欲偕往不果遥致已心许焉归而语诸庭余曰诺佳哉是不可无庆庆以神祉吾海人室庐潮汐间仙迹茫茫习闻已久虽不躬觌其异古史籍亮不厚诬添筹海屋兹用图焉今复指三山之晻蔼睇十洲於微茫银台金阙所寓紫鸾黄鹤所归海之屋殆可究可言筹之添亦何终何始水浅蓬莱尘扬澥渤笼鸟之辰云谁数计而太虚浩劫要难纪极岁易筹偕人依化运崑山翁其将优游穹壤而不自知其夀拟玄昊也雪刺方曈乌纱玉杖餐霞咀芝云卧天游悠然伊洛中奚俟玄圃瑶池耶况桂林郁郁兰茁森森而贤嗣参峯飞鳬之履甫过金门旌扬之声上逹天阙行复大擢玉堂调鼎鼐以夀皇图则黄虞斯世真不负所以义涵也龙章凤采紫诰重褒自天之泽如海斯深此又添筹外无涯之福筹亦所不能尽算焉者矣小子乞予言以信友笃敬也参峯事君不忘其亲崇孝也崑山翁茂无疆之夀徵仁也敬则善交孝则不匮仁则与天地万物为一体宏裕而可亲焉者也余於翁神交久矣况今蠢延亦已六十有九晚龄同跻喜闻而乐诵之欲同庆华堂仙云缥渺莫慰逖忱忝同盟之好假仙筹以献同天之祝云
代慎修送温玉斋三尹荣擢鲁藩司宝序
余素躭清旷家世海山狎於心目出必登临舒写入则园林沼榭会心自娱同志者盖寡焉乙丑夏谬领盐寄违猿鹤而南勉莅陬僻日夕尘劳颓乎俗吏回首云阿梦寐渺然乃有少尹温玉翁者风流醖藉旷古高人雍容官署中峻结幽轩小筑亭台佳木葱郁琴鹤萧然偷闲机务而山林余事随其所适盖超然不累於喧嚣之烦而洒然特逸於簪绂之外也余然後知其为仕而隐焉者况乃坚持凛凛不为苟汚岂特居处之清而高节更自崭然可谓心迹兼得其养而孤奇尘表寡俦也余每喜其烟霞幽趣宛在咫尺簿书之暇假之游衍资之谘诹相与上下数千载间古之是非得失以及今之贤不肖可否飞屑渢渢如烛斯照蔡斯卜也吁有是哉翁之可嘉乐也其裨於拙薄良不浅矣究极师友渊源翁汝人毓汝秀而迩南阳山川之灵其亦有得伏龙凤雏之遗风者不然胡高雅乃尔窃庆方殷忽有东藩之擢圣天子笃金玉之亲重凤鸾之辅去盐就鲁亲亲贤贤之义兼得之矣但江海之留思未艾鸿鴈之兴怀无已也翁行矣鲁周公旧国宣尼所生礼乐遗风千古不终澌泯翁览龟蒙洙泗之胜抚浴沂风咏之迹回琴点瑟人远而真乐犹有可寻翁臭味惟同慨慕依俙磨之岁月当必有进於平生者翁慎厥司钦厥宝增辉沧岱以迓天休此其常业耳恪职之外更以宝之胸中者为国华焉则辉光日新清越以长纲常植彞伦昭主德敦教化隆亦几乎变而至道矣鲁将不遗其所常宝者而宝翁耶况懿德之好有生恒性窃恐鲁不私其宝而扬于帝庭以为天下共宝之是又所日望而惓惓者翁其无自高以弃天下
赠景节推重均胶役序
斯民慕三代之风而千古无忘者何哉孟子曰三代之得天下以仁仁也者亦惟得其民心焉耳夫民情不一物理自然夫孰得而遂之乎是以传大学者谓君子有絜矩之道亦莫非王道支流三代遗意也然明王图治惟艰曾不以得人为要务乎哉肆我今上法祖弘恩求贤如渇亲民宣化尤莫急於守令龚黄卓鲁期其人三代之治觊其盛也且令非也而守正之守失也而府抑之此又设官之美意而行仁之令典也吾胶僻在海涯尤为弊郡土瘠民贫役繁赋重号称难治久矣虽有循良之政犹不能速効於更生况舞文弄法者之相仍而奸伪萌生耶民焉攸赖国家例以三载一均民役隆庆庚午冬适当其期亨庵守以觐事匆匆未暇竟妥东方嗷嗷哀鸿之声溢於海隅抚台忧之思得风裁夙着者一为抚绥而我公当时已蚤为默卜矣公适以贺岁闻命戴星而东秪惟负托是惧入胶来怆弊悲穷补偏剔蠧恤疮痍如已子慰寒酸犹故知好所好恶所恶一狥民便而罔参已私真犹父母之爱其子也无矜容无厉色春风和气中人未尝不畏刑威痛惩下人未尝不服斟酌得调停之善而会计无锱铢之差上不滞惠泽於当道下不致隅泣於穷檐一时膏雨宛苏海壖白首絶荒自谓终於颓风已也何意骤覩善人之治旷瞻三代之泽不犹醉而醒瘖而鸣仆而起耶公青年甲第夐然燕云隽才小试鲁郡天假惠临初挹其辉采侍其珠唾已识其逸絶风尘矣况复躬蒙德教而举措闲雅规度弘裕逆占所就更当何如噫宰肉细事也且以徵相今此休休之心优优之政章章人之心目时复金瓯之卜舍公其谁士类欢慕之余挽之固不可留望之又不忍去聊托衰残以相赠诵然东野之鄙言谅不足为鸿笔齿草次揄扬一以为君子美一以为俗吏风焉
张平山画册序
张平山者大梁祥符张路也字天驰初号茅蹊子先大夫正德辛未间判开封予因识之时张游府庠计其年可三十前也体质短小器识温雅胸次洒有奇趣不多饮酒赋诗鸣琴志役物外而其笔造之妙初无所受於人天畀之巧虽心手亦不可得而知一落頴靡不骇讶时誉藉然每留连於豪商大贾妖艳珍奇羁縻百种以是士大夫慰其意者盖寡矣而窘焉者恒有难色先大夫略常格曲意招之张感焉及晤谈契合遂倾意相将而交好日敦始爱予丱总知琴曾作高兴图为忘年赠其相与之情伯仲中於予尤笃也灯宵手语时复连牀抵今有恻乘兴挥洒甚多曾覩有象簪刻张路字尽妙处即识之仓卒之图多而不暇且漫然有待遂因循终致不果丙子秋先大夫有武昌之命分袂来迥不相闻後访其贡之太学珍於公卿名动京师先不知更号何年而天下莫不脍称张平山也有得片纸尺素之遗者宝藏珍爱琬琰木难无以易之皆不知吾家之所蓄者多且久焉爱虽锺於平日名复重於末年其进於後来者竟无一获是为怅尔虽然但要其得意处虽少年犹老笔尝闻昔之诗人有年未壮而风格亦已夙成者卓识异才岂论蚤暮张之笔妙殆亦无声诗也何老少云良亦足珍迨今五十余年间散之昆季而独存者无几张曾谓蓄画莫如作册吾因而役志焉兹用永之以方付慎修慎秘以藏值嘉靖乙丑举进士出宰盐城余亦当陇西归暇从容借游携取以资翫弄适觏温栗翁三尹汝人也得平山之履历甚悉始知夀以云殂也深为悼悒将追刻平山小印於诸所遗皆为补识庶不混真以衍厥声又欲各勉题咏哀思之余以终朋好之谊且恐才不逮志词不能摹先生之精也夫姑曲为叙述以章诸首云
贺张恂翁七袠序
古今人恒多慕仙其慕仙者何谓长生也旷逸尘表也神变化於莫测意萌而罔不慰也其孰能破造化外五行与天地并日月侔哉借有劳心苦形如鑚盘阅壁负井揖枯精炼致极而至於吹笙跨鹤鸣箫乘凤驾赤鲤於清波驱彩舆於碧落以相羊乎两间者要皆理之所不可知也蛊惑之深虽帝王亦不能自己荒哉燕昭周穆秦皇汉武之为心也张翁寓於稠人之中而特异乎寻常之外产古即墨去邹鲁甚近陶然醉孔孟之风於数千载之下纯乎其中而朴乎其外共德在家谦光在乡庭教孜孜笃求善类以为师友之资廼尔贤嗣文伯秋云効捷赫然扬海岱之光行复登瀛选膺台宠为时霖雨舟楫不贤而致是乎若夫役志渺茫以自沉溺於怪神诞妄皆所弗屑也然德本诸身静而恒焉不期其夀自尔永年出入烟霞优游山海閲世故於虚舟抚日月於笼鸟忽不知其瞳尔绀背尔鲐发尔种种矣邈乎夀之不可及已然尝冠切云於暇日拽灵夀於清风褒衣芝馥濶带兰馨酣春醁而讴商山萧然太劳峯下为帝悬解安期之俦欤偓佺之俦欤崑仑蓬岛奚以踰兹芝顔玉彩快覩斯人其於生翰白日而清虚莫可彷佛者何如耶桂嗣兰孙绳绳森立其於名存仙籍而苗裔莫可究极者何如耶况帝赉之荣莫逆其後天锡之龄未究其终翁之仙於人间而出乎天仙之上者盖几许矣福祉非常墨云胥庆胶之缙绅能无景德而希光已乎且托予言以赠顾拙薄弗克诵述秪惟吾郎慎修尝内交文伯旧有通家之雅廼勉於扬?陈辞为诸公代夀
赠镜湖王司廵三载考绩序
夫观政者闻其誉不若觌其人觌其人不若核其绩绩徵而慰覩焉宜其誉之不泯也镜湖子淮阳美士楚藩淑僚擢廵逢猛司铨者拔英扬俊遥托荒陬谓其雄镇要害而分寄山海也方其扬旌而来励精应物雍雍楚楚温然连城之辉毅然百炼之彩人咸谓兹贞良之质也予闻之可哉容未必然既而士相与礼爱之无尤焉民相与敬畏之无厌焉有司悉从而付托之无惑焉人咸谓兹才能吏也予闻之可哉誉未必然洋洋藉藉殆拟芳秋兰比翼翔鸿矣君子要不得而尽信也某衰谢岩壑瞥然尘务冠裳车马邈不相及吾於镜湖子饥渇有情云觏未繇空复劳止乙丑春适泥书在庭填门有庆镜湖子牵羊负彩以临挹其光冲如也聆其音秩如也把袂惓惓好尔忘倦吁嗟人言其不谬哉及察胶南旷数百里灵鳌之冲而青徐之走集也变乱无常恒为当道忧乃者防御有方馘俘屡効东南僻域殆坐靖耳曾不闻夷窥於溟寇恣於野也且催科有道不妨公不病民寸衷无累而匹夫不怨得人若此亦难矣哉期当考绩而去人咸思慕之君其勉诸方今用贤无方超陟不次君之晋未可指数切无懈清操弛壮图乖古道负明时以自隳嘉誉而颓伟绩也戒行晩秋庶情悒悒追而送之云之涯酌我醴竭我忱临风以赠君胡来东山孔怀君胡去五云维翥君之心惟石与金矢彼石金君子攸钦
送楼念竹太守入觐序
古诸侯朝礼孔子列之九经以啓鲁哀孟轲氏本之述职以悟齐宣振王纲以垂後法厥意岂其微哉我圣祖开基抚有华夏酌古准今制为三载一入觐天下有司莫不应期以从事是举也立法之精又有超乎前代者寓焉考核由兹也旌别由兹也黜陟由兹也劝惩由兹也玉帛之萃有以光神禹之隆英俊之辑足以协虞庭之美廼不盛欤况今圣主虚已好贤孳孳图治往年躬宣睿旨以劳远臣宴赐之荣恩礼之笃怀忠良而有激者孰不精廼心竭廼力効廼职耶是使天下罔不臣政罔不举民罔不顺且治也熙洽之世何幸躬逢万历丁丑春又当其期我胶侯念翁将行胶人始仰而乐其进御宸极又不忍暂睽而忘情於翁也翁胡为乎来哉翁江山瑞灵簪裳淑裔早登甲第而首试以推鞫西江强御不畏摧抑权奸者法无少贷听断惟明平反暧昧者衆罔不服劲节高风悚动上下维时内诏殷懃秋曹暂署朝埜方庆其弼教得人天下可以无寃民也何间廼萋菲生焉济水别驾以行其亦黯而淮阳舒而江都焉者其谁不为之愤惋耶公忠勤自若漠然无动鞅掌尘埃中声闻蔼然当道以胶难其人遴拟我翁而疏迁之御命东下海人其更生时也五马萧萧朱旛郁郁蓬瀛生色草木增辉不半载而田埜辟余粮栖亩也人民治华胥易境也讼狱均雀鼠相安也盗贼息犬吠不惊也较艺奎垣朱衣不违於青夜平徭穷壤苍生溥被於春阳篱落莺花山城弦诵豺狼屏迹鸿鴈无哀依俙太古之风儵以挽也吁嗟乎昔何时也今何时也而何其来之暮耶且今之慕古者以邻境言之不过曰渤之龚遂密之卓茂伯起之介洁盖公之清静芳名虽茂而实惠澌泯语之人人亦罔焉耳廼者循名核实交相副焉青眼康乂间当汉之循良者其谁欤翁之过於古人不其远乎方今明通万里简在无私斯行也甫迩天顔则晋接殊隆超踰非次腾翥当其时而久於胶不克终留也仁人之失可不为深虑乎迂叟沐岐阳之泽藏之廼心徒将不朽耳适辱诸缙绅以言徵窃媿颓龄昏耄谢頴楮久矣上无以悉衆善下无以尽羣情聊述鄙怀以僭达诸道左且祝之曰其人如玉挹公之光兮其德如春值古之良兮天子维明兮式谷之彰兮海人有怀兮亟矫首於帝乡兮
海壑吟稿卷八
<集部,别集类,明洪武至崇祯,海壑吟稿>

[book_title]卷九
钦定四库全书
海壑吟稿卷九
明　赵完璧　撰
高八姐传
高八姐者胶东鸿胪南泉翁季媛早孤鞠於匡慈匡出宪长公淑源有自孀闺风节蒸以性成古列史种种默识温然良璞在韫也及适密也砺山进士之仲子管二元者阃仪雅慰堂室戒二元缉学励行光休维奕及二元游虎闱省鄢陵而东值余疴未殄严霙野飇长征遄劳黧然颓然几不获税驾故密八姐一睇震惶神爽飞越即趣赴胶幸图饵砭卢扁察而谢焉八姐审不可为飞悉宦所阿姑星戴以还二元剧且慰薄请金遗别八姐不忍迕泣怀之无何罄珥饰暨二元堂授备以札归姑前一号投顿弥日乃苏诸莫谙故二元寻就含八姐掩罔知潜自密经衆亟索释之二元少苏闻故求閲嗟痛久之遂幽约会合越日弃客八姐自二元报革即不甘食至是惫馁弥甚伺间三死未果五日哭不辍泣尽音竭待毙而已或以寡姊之生例解焉乃懊愤曰吾方寸事已定为常识拂扰怜我者媿我深矣天云坠不徒作未亡人若阿姊抚有襁孤用延綫绪是可无死管无遗育其谁与图存荀氏之缓已为下策为身防者吾衷且叵窥焉遂絶水饮僵卧不起凡六日母姑泣劝直一沾漱即吐曰起若儿吾可食矣五内蒸灼舌燥以槁齿渐以脱骨立容毁母怜之曲为调摄觊少延焉八姐矉谓逆已儿以死慰以生忌也匪石之心徒尔劳益我苦耳再逾日厥息寖微畅然曰今果贞初志媿贰怀也一节有终从容为诸骨肉诀无憾矣乃殁时嘉靖辛酉闰五月之廿一日越二元之殂其浃辰也八姐以廿一卺合甫三禩萃涣靡常恩爱几何管之宦裕可以温饱高之雄宗科名儒俊可以终赖矧古今夺志之权抑亦不尠八姐冲年弱质廼能精识茂见就死不易青女炎乌超氛埃而特烈美丈夫弗迨也英皇之死有商均焉死而过也叔姬存纪无裔绪焉过而生也徇义蔑生邈焉其罕嫓矣夫海壑子栖遑溟曲厌衰颓久矣骇闻而槩纪之用彰圣化表坚贞励靡风也异时备良史薄采
张老传
张老者不知山左何许人亦不悉其名字但东人率以老张称之性敦朴鄙啬鲜以贿交人多与其厚而贱其吝也适有恶少往访之坚拒不应索之亟力拉於庭瞬息格杀而出至门惊惶莫措踟蹰而言曰我将焉往触其门者再俄亦仆毙少焉张渐苏以生恶少竟以死矣候徼特声恶少之死絶不允张先见杀恶少因以自残也听者卒以相殴鞫煅抵死虽屡録未决其谁能轻脱之噫始以无故之死而人自偿我继以不死之故而我顾偿人寃哉虽然恶少之死其究也贪而忿无足罪者张之死而生生而死得非蓄祟其身啬囮其累耶
蠨蛸传
蠨蛸构罗牖侧大才若杯局狭而缕微仅以困蠛蠓蚊蚋即为巨充曷敢横异图哉伏匿罗际用需来者会有飞蝇卒悮触之窘鸣间蠨蛸震慰望表速前以承天陨既而所以为具与力寻集私揆忽复却目伺之罔措中殆幸以一获蝇鼓翼奋跃极力蹵踏小罗旋空而脱蠨蛸亦随荡越相失海壑子嗢噱叹曰微质也本不足以制宏幸觊也竟顾以灭家小而谋大曷可不程懵以幸免者其戒诸
古粧镜记
先大夫收春翁博洽好古正德间宦游开封曾购获一古粧镜背银黧而寖玄朱翠斑驳铭字宛然余窃爱慕先大夫因以
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>