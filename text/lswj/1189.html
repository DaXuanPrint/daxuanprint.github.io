<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,西晋文纪全文在线阅读,西晋文纪全文在线下载,大玄古籍书库">
<meta name="description" content="二十卷。明梅鼎祚(1549—1615)编。梅鼎祚仿冯惟讷《古诗纪》之意，辑陈、隋以前之文为《文纪》，此为其一。西晋相传四叶，为时不多。何晏、王弼等人主张。“援老入儒”，君主无为而治，遂至于南渡偏安。然观此编一代之文，则讨论典故，崇励风俗者，犹居其半。东汉以来，老师宿儒之遗训越三国而尚存，此编则进而伸张了礼教之本。书中多采辑诗赋之序，以足篇帙，特较梅鼎祚所辑他代《文纪》为繁，殊嫌割裂。而司马懿以及师、昭，虽。《晋书》本纪三祖并登，而揆以史法，终成断限;梅鼎祚既统编陈、隋以前之文，自宜附之魏末，使名号不舛，时">
<title>西晋文纪_梅鼎祚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西晋文纪</span> <br/>
          作者： <span class="inputVal" id="bkauthor">梅鼎祚</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]288276</span> <br/>
          说明： <span class="inputVal" id="bkdec">二十卷。明梅鼎祚(1549—1615)编。梅鼎祚仿冯惟讷《古诗纪》之意，辑陈、隋以前之文为《文纪》，此为其一。西晋相传四叶，为时不多。何晏、王弼等人主张 “援老入儒”，君主无为而治，遂至于南渡偏安。然观此编一代之文，则讨论典故，崇励风俗者，犹居其半。东汉以来，老师宿儒之遗训越三国而尚存，此编则进而伸张了礼教之本。书中多采辑诗赋之序，以足篇帙，特较梅鼎祚所辑他代《文纪》为繁，殊嫌割裂。而司马懿以及师、昭，虽 《晋书》本纪三祖并登，而揆以史法，终成断限;梅鼎祚既统编陈、隋以前之文，自宜附之魏末，使名号不舛，时代靡差。此乃因仍 《晋书》之失。此书有 《四库全书》本。</span> <br/>
          封面： <span class="inputVal" id="bkimg">Z_19378.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西晋文纪
[book_author]梅鼎祚
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]288276
[book_dec]二十卷。明梅鼎祚(1549—1615)编。梅鼎祚仿冯惟讷《古诗纪》之意，辑陈、隋以前之文为《文纪》，此为其一。西晋相传四叶，为时不多。何晏、王弼等人主张 “援老入儒”，君主无为而治，遂至于南渡偏安。然观此编一代之文，则讨论典故，崇励风俗者，犹居其半。东汉以来，老师宿儒之遗训越三国而尚存，此编则进而伸张了礼教之本。书中多采辑诗赋之序，以足篇帙，特较梅鼎祚所辑他代《文纪》为繁，殊嫌割裂。而司马懿以及师、昭，虽 《晋书》本纪三祖并登，而揆以史法，终成断限;梅鼎祚既统编陈、隋以前之文，自宜附之魏末，使名号不舛，时代靡差。此乃因仍 《晋书》之失。此书有 《四库全书》本。
[book_img]Z_19378.jpg


[book_title]提要
【臣】等谨案西晋文纪二十卷明梅鼎祚编西晋相传四叶为日无多何晏王弼之徒以庄老清言转相倡导浸淫不返遂至於南渡偏安然观鼎祚所编一代之文则讨论典故崇励风俗者犹居其半盖东汉以来老师宿儒之遗训越三国而犹有存焉非鼎祚裒而辑之不知建武以还犹能立国为礼教未殄之故也其中多采诗赋之序以足篇帙特较他代为繁殊嫌割裂又司马懿以及师昭虽晋书本纪三祖并登而揆以史法终乖限断鼎祚既通编八代之文自宜附之魏末使名号不舛时代靡差乃因仍晋书之失存其帝号以冠篇是亦失於纠正者矣乾隆四十二年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
西晋文纪卷一　　　　　明　梅鼎祚　编
西晋【一】
高祖宣皇帝【姓司马讳懿字仲达河内温人魏武帝辟为文学掾转议郎丞相东曹属历事三朝以尚书右仆射封舞阳侯辅齐王为太傅相国进安平郡公孙炎篡魏追尊宣皇帝庙称高祖】
谕孟达书【达自蜀降魏领新城太守於是连吴固蜀潜图中国与太守申仪有隙诸葛亮恶其反覆遣郭模诈降过仪漏泄其谋达闻将反懿恐达速发以书谕之达大喜犹与不决懿潜军讨诛之】
将军昔弃刘备托身国家国家委将军以疆场之任任将军以图蜀之事可谓心贯白日蜀人愚智莫不切齿於将军诸葛亮欲相破惟苦无路耳模之所言非小事也亮岂轻之而令宣露此殆易知耳【唐撰晋书以後止称晋书　宣露华阳国志作泄露】
与诸葛亮论黄权书【权字公衡巴西阆中人先主伐吴为镇北将军督江北军先主败绩引退权降魏懿深器之与亮书】
黄公衡快士也每坐起叹述足下不去口实【蜀志】复弟孚书【诸葛亮攻魏屯五丈原懿都督雍梁二州闭营不出亮遗巾帼妇人之饰懿怒请决战军师辛毗杖节立军门乃止懿弟孚书问军亊?书复之百余日亮病卒】
亮志大而不见机多谋而少决好兵而无权虽提卒十万已墯吾画中破之必矣【晋书】
报夏侯玄书【玄少知名累迁散骑中护军懿为太傅问时亊玄议以审官择人除重官改服制诸事懿报玄玄又与懿书】
审官择人除重官改服制皆大善礼乡闾本行朝廷考事大指如所示而中间一相承习卒不能改秦时无刺史但有郡守长吏汉家虽有刺史奉六条而已故刺史称传车其吏言从事居无常治吏不成臣其後转更为官司耳昔贾谊亦患服制汉文虽身服弋绨犹不能使上下如意恐此三事当待贤能然後了耳【魏志】
除九品州大中正议
案九品之状诸中正既未能料究人才以为可除九制州置大中正
曹羲九品议
伏见明论欲除九品而置州中正欲捡虚实一州阔远畧不相识访不得知会复转访本郡先达者耳此为问州中正而实决於郡人【太平御览】
檄告辽东太守公孙文懿【?征辽兵至文懿遣相国王建御史大夫柳甫乞降请解围不许进攻平之】
昔楚郑列国而郑伯犹肉袒牵羊而迎之孤为王人位则上公而建等欲孤解围退舍岂楚郑之谓邪二人老耄必传言失旨已相为斩之若意有未已可更遣年少有明决者来
平辽下令
古之伐国诛其鲸鲵而已诸为文懿所诖误者皆原之中国人欲还旧乡恣听之【晋书】
劾曹爽奏【明帝寝疾拜爽大将军録尚书事与太尉司马懿并受遗诏辅少主爽用何晏等谋专擅朝政诸弟皆以列侯侍从懿称疾避爽及车驾朝高平陵爽兄弟皆从懿勒兵先据武库出屯洛水浮桥奏爽幷晏等悉族诛】
臣昔从辽东还先帝诏陛下秦王及臣升御牀把臣臂深以後事为念臣言二祖亦属臣以後事为念此自陛下所见无所忧苦万一有不如意臣当以死奉明诏黄门令董箕等才人侍疾者皆所闻知今大将军爽背弃顾命败乱国典内则僭拟外专威权破坏诸营尽据禁兵羣官要职皆置所亲殿中宿卫历世旧人皆复斥出欲置新人以树私计根据盘牙纵恣日甚外既如此又以黄门张当为都监专共交关看察至尊候伺神器离间二宫伤害骨肉天下汹汹人怀危惧陛下但为寄坐岂得久安此非先帝诏陛下及臣升御牀之本意也臣虽朽迈敢忘往言昔赵高极意秦氏以灭吕霍早断汉祚永世此乃陛下之大鉴臣受命之时也太尉臣济尚书令臣孚等皆以爽为有无君之心兄弟不宜典兵宿卫奏永宁宫皇太后令勅臣如奏施行臣辄勅主者及黄门令罢爽羲训吏兵以侯就第不得逗留以稽车驾敢有稽留便以军法从事臣辄力疾将兵屯洛水浮桥伺察非常【魏志　出晋书作黜秦氏以灭作秦是以亡永世作永延大鉴作殷鉴时作秋太尉臣济尚书令臣孚等作公卿羣臣令勅臣作皇太后勅臣以俟就第作各以本官侯就第屯作诣】
上魏帝辞让丞相书【齐王芳嘉平四年懿奏诛曹爽诏使太常王肃?命太傅为丞相增邑万户羣臣奏事不得称名如汉霍光故事太傅上书辞让十余上乃许】
臣亲受顾命忧深责重凭赖天威摧弊奸凶赎罪为幸功不足论又三公之官圣王所制着之典礼至於丞相始自秦政汉氏因之无复变改今三公之官皆备横复宠臣违越先典革圣明之经袭秦汉之路虽在异人臣所宜正况当臣身而不固争四方议者将谓臣何【孔衍汉魏春秋】
秋涝奏
秋涝伤五谷又无菜蔬此方民已有食桑皮者【魏名臣奏】
军事敎
今日当将作四千人东为三军作营堑垒又当将斧三百枚破树木作鹿角塞诸邮漏处
又教
当教诸围上守土皆作棒人一枚轻重长短者各各可手皆当头施纫挂臂贼破死在旦夕邂逅冲突围当以棓棓之【并太平御览】
世宗景皇帝【讳师字子元懿长子仕魏中护军封长平乡侯以抚军大将军嗣父辅政追尊景皇帝庙称世宗】
与许允书【允字士宗高阳人初与李丰夏侯玄亲善丰等以谋讨师伏诛徙允为镇北将军与允书允甚悦未发以放散官物徙乐浪道死】
镇北虽少事而都典一方念足下震华鼓建朱节历本州此所谓着绣昼行也【魏畧】
废魏帝为齐王奏【魏帝嘉平六年与中书令李丰后父光禄大夫张缉等谋以太常夏侯玄代帅辅政师致丰杀之逮捕玄缉等皆夷三族潜谋废立乃密讽永宁太后下令与羣公卿士共奏永宁宫废帝为齐王迎高贵郷公髦而立之改元正元复为文王昭所弑】
守尚书令太尉长社侯臣孚大将军武阳侯臣师司徒万岁亭侯臣柔司空文阳亭侯臣冲行征西安东将军新城侯臣昭光禄大夫关内侯臣邕太常臣晏卫尉昌邑侯臣伟太仆臣嶷廷尉定陵侯臣繁大鸿胪臣芝大司农臣祥少府臣襃永宁卫尉臣祯永宁太仆臣闳大长秋臣模司隶校尉颍昌侯臣曾河南尹兰陵侯臣肃城门校尉臣虑中护军永安亭侯臣望武卫将军安寿亭侯臣演中坚将军平原侯臣德中垒将军昌武亭侯臣廙屯骑校尉关内侯臣陔步兵校尉临晋侯臣建射声校尉安阳乡侯臣温越骑校尉睢阳侯臣初长水校尉关内侯臣超侍中臣小同臣顗臣酆博平侯臣表侍中中书监安阳亭侯臣诞散骑常侍臣瓌臣仪关内侯臣芝尚书仆射光禄大夫高乐亭侯臣毓尚书关内侯臣观臣嘏长合乡侯臣亮臣赞臣骞中书令臣康御史中丞臣钤博士臣范臣峻等稽首言臣等闻天子者所以济育羣生永安万国三祖勲烈光被六合皇帝即位纂继洪业春秋已长未亲万机耽淫内宠沈漫女色废捐讲学弃辱儒士日延小优郭怀袁信等於建始芙蓉殿前裸袒游戏使与?林女尚等为乱亲将後宫瞻观又於广望观上使怀信等於观下作辽东妖妇嬉亵过度道路行人掩目帝於观上以为讌笑於陵云台曲中施帷见九亲妇女帝临宣曲观呼怀信使入帷共饮酒怀信等更行酒妇女皆醉戏侮无别使?林李华刘勲等与怀信等戏清商令令狐景呵华勲曰诸女上左右人各有官职何以得尔华勲数谗毁景帝常喜以弹弹人以此恚景弹景不避首目景语帝曰先帝持门户急今陛下日将妃后游戏无度至乃共观倡优裸袒为乱不可令皇太后闻景不爱死为陛下计耳帝言我作天子不得自在耶太后何与我事使人烧铁灼景身体皆烂甄后崩後帝欲立王贵人为皇后太后更欲外求帝恚语景等魏家前後立皇后皆从所爱耳太后必违我意知我当往不也後卒待张皇后疏薄太后遭合阳君丧帝日在後园倡优音乐自若不数往定省清商丞龎熙谏帝皇太后至孝今遭重忧水浆不入口陛下当数往寛慰不可但在此作乐帝言我自尔谁能奈我何皇太后还北宫杀张美人及禺婉帝恚望语景等太后横杀我所宠爱此无复母子恩数往至故处啼哭私使?室厚殡棺不令太后知也每见九亲妇女有美色或留以付清商帝至後园竹间戏或与从官携手共行熙白从官不宜与至尊相提挈帝怒复以弹弹熙日游後园每有外文书入帝不省左右曰出帝亦不索视太后令帝尝在式乾殿上讲学不欲使行来帝径去太后来问辄诈令黄门答言在耳景熙等畏恐不敢复止更共谄媚帝肆行昬淫败人伦之叙乱男女之节恭孝弥颓凶德浸盛臣等忧惧倾覆天下危坠社稷虽杀身毙命不足以塞责今帝不可以承天绪臣请依汉霍灮故事收帝玺绶帝本以齐王践祚宜归藩于齐使司徒臣柔持节与有司以太牢告祀宗庙臣谨昧死以闻【日延晋书作日使游戏作淫戏观上作观下行人掩目作行人莫不掩目音乐作嬉乐不省作不省视径去作又不从】
徵立高贵乡公奏
臣等闻人道亲亲故尊祖尊祖故敬宗礼大宗无嗣则择支子之贤者为人後者为之子也东海定王子高贵乡公文皇帝之孙宜承正统以嗣烈祖明皇帝後率土有赖万邦幸甚臣请徵公诣洛阳宫【并魏书】
训於天子【高贵乡公初立将大会师训於天子】
夫圣王重始正本敬初古人所愼也明当大会万衆瞻穆穆之容公卿听玉振之音诗云示人不佻是则是效易曰出其言善则千里之外应之虽礼仪周备犹宜加之以祗恪以副四海顒顒式仰
上书训於天子
荆山之璞虽美不琢不成其宝顔冉之才虽茂不学不宏其量仲尼有云予非生而知之者好古敏以求之者也仰观黄轩五代之主莫不有所禀则颛顼受学於緑图高辛问道於柏招逮至周成旦望作辅故能离经辩志安道乐业夫然故君道明於上兆庶顺於下刑措之隆实由於此宜遵先王下问之义使讲诵之业屡闻於听典谟之言日陈於侧也【并晋书】
太祖文皇帝【讳昭字子上师弟历大将军侍中嗣兄辅政封晋公进爵为王子炎簒位追尊文皇帝庙称太祖】
与王基书【诸葛诞反基行镇东将军都督扬豫时诏基敛军坚垒基累求进讨会吴遣朱异救诞基又被诏转据北山基谓但当精修守备以待越逸书奏报听寿春既拔师与基书】
初议者云云求移者甚衆时未临履亦谓宜然将军深算利害独秉固志上违诏命下拒衆议终至制敌禽贼虽古人所述不是过也【拒通典作距贼作寇是作足】
与锺会书【会既破蜀内有异志因邓艾承制专事密白反状槛车徵艾而会独统大衆将谋反得师书惊曰必觉我异矣遂举兵败诛】
恐邓艾或不就徵今遣中护军贾充将步骑万人径入斜谷屯乐城吾自将十万屯长安相见在近【并魏志】
与山涛书【涛魏末迁尚书吏部郎师与涛书】
足下在亊清明雅操迈时念多所乏今致钱二十万丝百筋谷二百斛【王隐晋书在一作莅】
与郑袤书【袤字林叔荥阳开封人初武帝以贵公子当品乡里莫敢为辈求之州内于是十二郡中正佥共举袤子默师与袤书】
小儿得厠贤子之流愧有窃贤之累
让兄师諡武公表【诏諡忠武】
臣亡父不敢受丞相相国九命之礼亡兄不敢受相国之位诚以太祖常所阶历也今諡与二祖同必所祗惧昔萧何张良霍光咸有匡佐之功何諡文终良諡文成光諡宣成必以文武为諡请依何等就加
请讨诸葛诞表【诞为镇东大将军以淮南叛议者速请伐之文帝曰吾当与四方同力以全胜制之乃表天子东征诞败诛】
昔黥布叛逆汉祖亲征隗嚣违戾光武西伐烈祖明皇帝乘舆仍出皆所以奋扬赫斯震曜威武也陛下宜暂临戎使将士得凭天威今诸军可五十万以衆击寡蔑不尅矣【并晋书　赫斯太平御览作赫赫】
王礼葬高贵乡公奏【高贵郷公既立以昭三世宰辅政非已出又虑废辱将行放黜亊泄帅左右攻相府护军贾充为昭使成济抽戈刺杀帝太后下令以庶人礼葬昭命公卿奏以王礼仍委罪济夷三族】
太傅孚大将军文王太尉柔司徒冲稽首言伏见中令故高贵乡公悖逆不道自陷大祸依汉昌邑王罪废故事以民礼葬臣等备位不能匡救祸乱式遏奸逆奉令震悚肝心悼栗春秋之义王者无外而书襄王出居於郑不能事母故絶之於位也今高贵乡公肆行不轨几危社稷自取倾覆人神所絶葬以民礼诚当旧典然臣等伏惟殿下仁慈过隆虽存大义犹垂哀矜臣等之心实有不忍以为可加恩以王礼葬之
罪成济奏
高贵乡公率将从驾人兵拔刃鸣金鼓向臣所正惧兵刃相接即勅将士不得有所伤害违令以军法从亊骑督成倅弟太子舍人济横入兵阵伤公遂至陨命辄收济行军法臣闻人臣之节有死无二事上之义不敢逃难前者变故卒至祸同发机诚欲委身守死唯命所裁然惟本谋乃欲上危皇太后倾覆宗庙臣忝当大任义在安国惧虽身死罪责弥重欲遵伊周之权以安社稷之难即骆驿申勅不得迫近辇舆而济遽入阵间以致大变哀怛痛恨五内摧裂不知何地可以坠陨科律大逆无道父母妻子同产皆斩济凶戾悖逆干国乱纪罪不容诛辄勅侍御史收济家属付廷尉结正其罪【晋书作故高贵乡公大任作元辅遽入作妄入】
赦文钦二子令【钦为扬州刺史叛归吴及诸葛诞据寿春反钦?诞师以大将军围城诞事急杀钦钦子鸯及虎出降军吏请诛师令赦之表为将军】
钦之罪不容诛其子自应当戮然鸯虎以穷归命且城未拔杀之是坚其心也【并魏志】
世祖武皇帝【名炎字安世世谱云字安宇文帝长子仕魏中抚军嗣位晋王簒魏国号晋都洛阳在位二十六年庙称世祖】
告类上帝文
皇帝臣炎敢用元牡明告于皇皇后帝魏帝稽协皇运绍天明命以命炎曰昔者唐尧熙隆大道禅位虞舜舜又以禅禹迈德垂训多历年载暨汉德既衰太祖武皇帝拨乱济民扶翼刘氏又用受禅于汉粤在魏室仍世多故几於颠坠寔赖有晋匡拯之德用获保厥肆祀宏济于艰难此则晋之有大造于魏也诞惟四方之民罔不秪顺开国建侯宣礼明刑廓清梁岷包怀扬越八紘同轨遐迩驰义祥瑞屡臻天人协应无思不服肆予宪章三后用集大命于兹炎维德不嗣辞不获命于是羣公卿士百辟庶僚黎献陪隶暨于百蛮君长佥曰皇天鉴下求民之瘼既有成命固非克让所得距违天序不可以无统人神不可以旷主炎?奉皇运畏天之威敬简元辰升坛受禅告类上帝以永答民望敷佑万国惟明德是飨【宋书　受禅晋书作受命民作人畏天之威作寅畏天威民望作衆望】
即位诏【泰始元年十二月】
昔朕皇祖宣王圣哲钦明诞应期运熙帝之载肇唘洪基伯考景王履道宣猷缉熙诸夏至于皇考文王叡哲光远允协灵祗应天顺时受兹明命仁济于宇宙功格于上下肆魏氏宏鉴于古训仪刑于唐虞畴咨羣后爰辑大命於朕身予一人畏天之命用不敢违惟朕寡德负荷洪烈托于王公之上以君临四海惴惴惟惧罔知所济惟尔股肱爪牙之佐文武不贰之臣乃祖乃父实左右我先王光隆我大业思与万国共飨休祚
继絶施惠诏【泰始元年十二月】
昔王淩谋废齐王而王竟不足以守位邓艾虽矜功失节然束手受罪今大赦其家还使立後兴灭继絶约法省刑除魏氏宗室禁锢诸将吏遭三年丧者遣宁终丧百姓复其徭役罢部曲将长吏以下质任省郡国御调禁乐府靡丽百戏之伎及雕文游畋之具开直言之路置谏官以掌之【并晋书　晋起居注泰始元年诏曰乘黄廏离车供奉田猎嬉游之事凡若此类皆悉罢之】
登位庆赏诏【泰始元年十二月】
昔唐虞三代之盛暨于汉魏创制襃崇元勲班爵行赏有国同礼施禄逮下万邦咸乂朕以寡德登于天位托于王公之上腹心股肱文武之臣光济帝业余嘉乃勲庆赏之行其用宜速【王隐晋书】
五等封诏【泰始二年二月】
五等之封皆録旧勲本为县侯者传封次子为亭侯为乡侯为关内侯亭侯为关中侯皆食本户十分之一【晋书】
正祀典诏【泰始元年十二月】
昔圣帝明王修五岳四渎名山川泽各有定制所以报阴阳之功而当幽明之道故也然以道莅天下者其鬼不神其神不伤人也故祝史荐而无媿辞是以其人敬慎幽冥而淫祀不作末代信道不笃僭礼黩神纵欲祈请曾不敬而远之徒偷以其幸祆妄相煽舍正为邪故魏朝疾之其按旧礼具为之制使功着於人者必有其报而祆淫之鬼不乱其间【宋书　代晋书作世其幸作求幸　祆妄通典作妖嬖】
郊祀诏【泰始二年正月】
有司前奏郊祀权用魏礼朕不虑改作之难令便为永制衆议纷互遂不时定不得以时供飨神祗配以祖考日夕叹企贬食忘安其便郊祀
复明堂南郊五帝位诏【泰始二年羣臣议五帝即天地其始一神明堂南郊宜除五帝之坐五郊改五精之号皆同称昊天上帝从之太康十年十一月诏复其位】
孝经郊祀后稷以配天宗祀文王於明堂以配上帝而周官云祀天旅上帝又曰祀地旅四望望非地则明堂上帝不得为天地往者衆议除明堂五帝位考之礼文不正且诗序曰文武之功起於后稷故推以配天焉宣帝以神武创业既已配天复以先帝配天于义亦所不安其复明堂及南郊五帝位
朝日诏【太康二年有司奏春分朝日寒温未适可不亲出下诏】
礼仪宜有常若如所奏与故太尉所撰不同复为无定制也间者方难未平故每从所奏今戎事弭息惟此为大【并晋书】
夕牲诏【太康中有司奏议十一月一日合朔奠冬烝夕牲同日可有司行事诏曰】
夕牲而令有司行事非也改择上旬他日【宋书】
营太庙诏
羣臣议立一庙奏【泰始二年正月有司奏制七庙帝重其役诏宜权立一庙羣臣议奏奏可】
上古清庙一宫尊远神祗逮至周室制为七庙以辨宗祧圣旨深宏远迹上世敦崇唐虞舍七庙之繁华遵一宫之远旨昔舜承尧禅受终于文祖遂陟帝位盖三十载月正元日又格于文祖遂陟帝位此则虞氏不改唐庙因仍旧官可依有虞氏故事即用魏庙
诏报【二年七月】
主者前奏魏旧庙诚亦为有准然于祗奉明主情犹未安宜更营造
又诏【六年因庙陷改创羣臣奏古者七庙异所自宜如礼又诏】
古虽七庙自近代以来皆一庙七室于礼无废于情为叙亦随时之宜也其便仍旧
改营太庙诏【太康十年更改庙宣阳门内穷极壮丽案此诏是也晋书礼志不载】
往者乃魏氏旧庙处立庙既壅翳不显又材木弱小至令中间有跌挠之患今当修立不宜在故处太仆寺南临甬道地形显敞更於此营之主者依典礼施行【晋起居注】
谒陵诏【泰始二年八月】
此上旬先帝弃天下日也便以周年吾焭焭当复何时一得叙人子情邪思慕烦毒欲诣陵瞻侍以尽哀愤主者奏行备【奏晋书作具】
太宰司马孚等奏【孚及尚书令裴秀尚书仆射武陔等奏】
陛下至孝蒸蒸哀思罔极衰麻虽除毁顇过礼疏食麤服有损神和今虽秋节尚有余暑谒见山陵悲感摧伤羣下窃用竦息平议以为宜惟远体降抑圣情以慰万国
又诏
孤焭忽尔日月已周痛慕摧感永无逮及欲奉瞻山陵以叙哀愤体气自佳耳又已凉便当行不得如所奏也主者便具行备
又诏
昔者哀适三十日便为梓宫所弃遂离衰絰感痛岂可胜言顾汉文不使天下尽哀亦先帝至谦之志是以自割不以副诸君子有三年之爱而身礼廓然当见山陵何心而无服其以衰絰行【先帝晋书作帝王】
重奏
臣闻上古丧期无数後世乃有年月之渐汉文帝随时之义制为短丧传之于後陛下以社稷宗庙之重万方亿兆之故既从权制释降衰麻羣臣庶僚吉服今者谒陵以叙哀慕若加衰絰近臣期服当复受制进退无当不敢奉诏【庶僚晋书作百姓】
又诏
亦知不在此麻布耳然人子情思为欲令哀丧之物在身盖近情也羣臣自当按旧制期服之义非先帝意也
又奏
臣闻圣人制作必从时宜故五帝殊乐三王异礼此古今所以不同质文所以迭用也陛下随时之宜既降心克已俯就权制既除衰麻而行心丧之礼今复制服义无所依若君服而臣不服虽先帝厚恩亦未之敢安也参量平议宜如前奏臣等敢固以请
又诏
患情不能跂及耳衣服何在诸君勤勤之至岂苟相违【宋书】
除徙陵居诏【泰始二年十月】
昔舜葬苍梧农不易亩禹葬成纪市不改肆上惟祖考清简之旨所徙陵十里内居人动为烦扰一切停之【晋书】皇太后丧即吉诏【泰始四年有司奏大行皇太后当以四月二十五日安厝故事虞着衰服既虞而除其内外官僚皆就朝晡临位御除服讫各还所次除丧服诏曰】
夫三年之丧天下之达礼也受终身之爱而无数年之报奈何葬而便即吉情所不忍也
有司又奏
世有险易道有洿隆所遇之时异诚有由然非忽礼也方今戎马未散王事至殷更须听断以熙庶绩昔周康王始登翊室犹戴冕临朝降于汉魏既葬除释谅闇之礼自远代而废矣惟陛下割高宗之制从当时之宜敢固以请
又诏
揽省奏事益增感剥夫三年之丧所以尽情致礼葬已便除所不堪也当叙吾哀怀言用断絶奈何奈何
又诏【有司又固请乃许】
不能笃孝勿以毁伤为忧也诚知衣服末事耳然今思存草土率常以吉夺之乃所以重伤至心非见念也每代礼典质文皆不同此身何为限以近制使达丧阙然乎【宋书　吉晋书作吉物】
正会废伎乐诏【泰始元年十二月时有文帝之丧】
朕遭悯凶奉承洪业追慕罔极正日虽当受朝其伎乐一切勿有所设又殿前及武帐织成帷幙之属皆不须施【晋起居注】
停正会诏【泰始三年有司奏皇太子明膺休命光唘嘉祚宜依汉魏故亊大会诏报时释服无几】
情怀哀惨每岁正会以四方集故不从心耳此日可不会【杜氏通典】
东堂小会诏【太康元年】
江表初平天下同其欢豫王公卿士各奉礼称庆其於东堂小会设乐使加於常【晋起居注】
籍田律令大赦诏【泰始四年正月】
古设象刑而衆不犯今虽参夷而奸不絶何德刑相去之远哉先帝深愍黎元哀矜庶狱乃命羣后考正典刑朕守遗业永惟保乂皇基思与万国以无为为政方今阳春养物东作始兴朕亲率王公卿士耕籍田千亩又律令既就班之天下将以简法务本惠育海内宜寛有罪使得自新其大赦天下长吏郡丞长史各赐马一匹
籍田诏【泰始四年有司奏始耕祠先农可有司行事下诏】
夫民之大事在祀与农是以古之圣王躬耕帝籍以供郊庙之粢盛且以训化天下近代以来耕籍止于数步中空有慕古之名曾无躬祀训农之实而有百官车从之费今修千亩之制当与羣公卿士躬稼穑之艰难以帅天下主者详具其制并下河南处田地於东郊之南洛水之北平良中水者若无官田随宜便换不得侵民人也【宋书】
亲耕籍田後诏【泰始四年正月帝躬耕籍田】
使四海之内弃末反本竞农务功能奉宣朕志令百姓劝亊乐业者其唯郡县长吏乎先之劳之在於不倦每念其经营职事亦为勤矣其以中左典牧种草马赐县令长相及郡国丞各一匹
立平籴法诏【泰始二年事未行至四年乃立常平仓以利百姓】
夫百姓年丰则用奢凶荒则穷匮是相报之理也故古人权量国用取赢散滞有轻重平籴之法理财钧施惠而不费政之善者也然此事废久天下希习其宜加以官畜未广言者异同财货未能达通其制更令国宝散於穰岁而上不收贫弱困於荒年而国无备豪人富商挟轻资藴重积以管其利故农夫苦其业而末作不可禁也今者省徭务本并力垦殖欲令农功益登耕者益劝而犹或腾踊至於农人并伤今宜通籴以充俭法主者平议具为条制
蚕礼诏【泰始六年】
昔天子亲籍以供粢盛后夫人躬蚕以备祭服所以聿遵孝敬明教示训也今籍田有制而蚕礼不修由中间务多未暇崇备今天下无事宜修礼以示四海其详依古典及近代故事以参今宜明年施行
行乡饮酒礼诏【泰始六年十二月临辟雍行乡饮酒礼】
礼仪之废久矣乃今复讲肄旧典赐太常绢百匹丞博士及学生牛酒【并晋书】
太学生诏【泰始八年有司奏太学生七千余人才任四品听留诏曰】
已试经者留之大臣子弟堪受教者令入学其余遣还郡国【杜氏通典】
守相廵行诏【泰始四年六月】
郡国守相三载一廵行属县必以春此古者所以述职宣风展义也见长吏观风俗协礼律考度量存问耆老亲见百年録囚徒理寃枉详察政刑得失知百姓所患苦无有远近便若朕亲临之敦喻五教劝务农功勉励学者思勤正典无为百家庸末致远必泥士庶有好学笃道孝悌忠信清白异行者举而进之有不孝敬於父母不长悌於族党悖礼弃常不率法令者纠而罪之田畴辟生业修礼教设禁令行则长吏之能也人穷匮农事荒奸盗起刑狱烦下陵上朁礼义不兴斯长吏之否也若长吏在官公亷虑不及私正色直节不饰名誉者及身行贪秽谄黩求容公节不立而私门日富者并谨察之扬清激浊举善弹违此朕所以垂拱总纲责成於良二千石也於戏戒哉【并晋书】
遣使周行天下诏【泰始四年】
古之王者以岁时廵狩方岳其次则二伯述职不然则行人顺省掸人诵志故虽幽遐侧微心无壅隔人情上通上指远谕至於鳏寡罔不得所用垂风遗烈休声犹存朕在位累载如临深泉夙兴夕惕明发不寐坐而待旦思四方水旱菑眚为之怛然勤躬约已欲令亊亊当宜常恐衆吏用情诚心未着万机兼猥虑有不周政刑失谬而弗获备览百姓有过在予一人惟岁之不易未遑卜征廵省之亊人之未乂其何以恤之今使使持节侍中副给事黄门侍郎衔命四出周行天下亲见刺史二千石长吏申谕朕心恳诚至意访求得失损益诸宜观省政治问人间患苦周典有之曰其万人之利害为一书其礼俗政事教治刑禁之逆顺为一书其悖逆暴乱作慝犯令为一书其札丧凶荒厄贫为一书其康乐和亲安平为一书每国辨异之以返命于王以周知天下之故斯旧章前训今率由之还具条奏俾朕昭然鉴于幽远若亲行焉大夫君子其各悉乃心各敬乃事嘉谋令图苦言至戒与使者尽之无所隐讳方将虚心以俟其勉哉勖之称朕意焉【宋书　顺省一作廵省】
议陈亊诏【泰始二年九月】
凡关言人主人臣所至难而苦不能听纳自古忠臣直士之所慷慨也每陈事出付主者多从深刻乃云恩贷当由主上是何言乎其详评议
诏奏诏【泰始四年九月】
虽诏有所欲及奏得可而於事不便者皆不可隐情
撰録大事诏【泰始六年七月】
自泰始以来大事皆撰録秘书写副後有其事辄宜缀集以为常
禁上礼诏【咸宁二年二月】
每念顷遇疫气死亡为之怆然岂以一身之休息忘百姓之艰邪诸上礼者皆絶之
霖雨虫菑诏【咸宁三年　杜氏通典作元年】
今年霖雨过差又有虫菑颍川襄城自春以来略不下种深以为虑主者何以为百姓计促处当之
菑异求言诏【太康七年正月朔日有食之乙亥诏太尉亮司徒舒司空瓘逊位弗许】
比年菑异屡发日蚀三朝地震山崩邦之不臧实在朕躬公卿大臣各上封事极言其故勿有所讳【并晋书宋书日蚀诏曰比年菑异屡发邦之不臧实在朕躬震蚀之异其咎安在将何施行以济其愆】
焚裘诏【咸宁四年太医司马程据献雉头裘诏曰】
据此裘非常衣服消费功用其於殿前烧之勅外内有造异服依礼治罪【咸宁起居注　依礼治罪一作诏罪之】
出清商掖庭诏
今出清商掖庭及诸才人奴女保林已下二百七十余人还家【武帝起居注　王隐晋书诏曰御府内省珠玉玩好之物皆以赐王公】
举材勇诏【泰始中将伐吴下诏】
吴会未平宜得猛士以济武功虽旧有荐举之法未足以尽殊才其暜告州郡有壮勇秀异才力杰出者皆以名闻将简其尤异擢而用之苟有其人勿限所取
伐吴诏【太康元年二月】
濬彬东下埽除巴邱与胡奋王戎共平夏口武昌顺流长骛直造秣陵与奋戎审量其宜杜预当镇静零桂怀辑衡阳大兵既过荆州南境固当传檄而定预当分万人给濬七千给彬夏口既平奋宜以七千人给濬武昌既了戎当以六千人增彬太尉充移屯项总督诸方
增吏俸诏【泰始三年九月】
古者以德诏爵以庸制禄虽下士犹食上农外足以奉公忘私内足以养亲施惠今在位者禄不代耕非所以崇化之本也其议增吏俸
二傅不臣诏【何曾议太子少傅当称臣拜荀顗曰太之与少自二傅之名次耳非於太子有轻重也诏曰】
秦汉以来旧章废灭随时改作其故事不可依用宜远准古议定二傅不臣拜【朱凤晋书】
选侍中常侍诏【泰始二年二月】
古者百官官箴王阙然保氏特以谏诤为职今之侍中常侍实处此位择其能正色弼违匡救不逮者以兼此选
议条令史诏【泰始五年二月】
古者岁书羣吏之能否三年而诛赏之诸令史前後但简遣踈劣而无有劝进非黜陟之谓也其条勤能有称尤异者岁以为常吾将议其功劳【并晋书】
仆射诏【泰始七年】
尚书仆射总括万机以贰纪纲综详朝政
复置仆射诏【太康元年】
尚书旧置左右仆射所以恢演政典协宣庶绩中间久废其复置之【政御览作治绩作政】
太子家令诏【太康八年】
太子家令东宫之达官也进品第五【并晋起居注　又诏太子率更令其进品第五秋与卫率同】
诸王中尉诏
诸王中尉及诸军皆典兵以备不虞乃有着中战衣木履持长矛者此为儿戏而无相惮慑也【太康起居注】
置屯司马诏【咸寜元年】
出战入耕虽自古之常然事力未息未尝不以战士为念也今以邺奚官奴婢着新城代田兵种稻奴婢各五十人为一屯屯置司马使皆如屯田法【晋书】
县令诏【泰始元年】
百里长吏亲民之要也若县令有掾属才堪治民者当以参选
又【咸宁三年】
前相国掾主簿虽奉朝请并从容闲豫若大县阙宜以治民也
刺史诏
刺史衔命国之外台其非所部而在境者刺史并糺之
郡治诏【太康八年】
昔先王御俗以兴至治未有不先成民亊者也汉宣识其如此是以叹息良二千石今之士大夫多不乐出宰牧而好内官今欲皆先经外郡治民着绩然後入为常伯纳言及典兵宿卫黄门散骑中书郎【并晋起居注】
纠举长吏诏【太康九年正月】
兴化之本由政平讼理也二千石长吏不能勤恤人隐而轻挟私故兴长刑狱又多贪浊烦挠百姓其勅刺史二千石纠其秽浊举其公清有司议其黜陟【晋书】
三军诏【泰始二年】
大国三军领兵五千人次国二军领兵三千人小国一军领兵二千人上中下三等将军
中护军诏
中护军与领军史皆掌禁兵典武选【并晋起居注】
射声校尉诏
射声校尉故旧外掌方任内参九列不宜同之常例【王隐晋书】
皇后讳诏【泰始二年正月有司奏故事皇后讳与帝讳俱下诏曰】
礼内讳不出宫而近代讳之非也勿下【杜氏通典】
定妃后诏【泰始十年闰正月】
嫡庶之别所以辨上下明贵贱而近世以来多皆内宠登妃后之职乱尊卑之序自今以後皆不得登用妾媵以为嫡正
公主嫁礼诏
公主嫁由夫氏不宜皆为备物赐钱使足而已唯给璋余如故【六字通典补】
追崇王太后母羊氏诏【后父王肃仕魏封兰陵侯】
昔汉文追崇灵文之号武宣有平原博平之封咸所以奉尊尊之敬广亲亲之恩也故卫将军兰陵景侯夫人羊氏含章体顺仁德醇备内承世胄出嫔大国三从之行率礼无违仍遭不造频丧统嗣抚育衆胤克成家道母仪之教光于邦族诞唘圣明祚流万国而早世殂陨不遇休宠皇太后孝思蒸蒸永慕罔极朕感存遗训追远伤怀其封夫人为县君依德纪諡主者详如旧典【太平御览作封平阳君】
追封杨夫人及二从母诏
外曾祖母故司徒王朗夫人杨氏舅氏尊属郑刘二从母先后至爱每惟圣善敦睦遗旨渭阳之感永怀靡及其封杨夫人及从母为乡君邑各五百户
改葬杨皇后父祖诏
皇后逮事先后常冀能终始永奉宗庙一旦殂陨痛悼伤怀每自以夙丧二亲於家门之情特隆又有心欲改葬父祖以顷者务崇俭守初不有言近垂困说此意情益愍之其使领前军将军骏等自克改葬之宜至时主者供给葬事赐諡母赵氏为县君以继母段氏为乡君传不云乎慎终追远民德归厚且使亡者有知尚或嘉之
文明王皇后哀策文【后生武帝及崩将迁祔帝手疏德行命史官作哀策】
明明先后兴我晋道晖章淑问以翼皇考迈德宣猷大业有造贻庆孤蒙堂构是保庶诸复顾永享难老奄然登遐弃我何早沈哀罔诉如何穹昊呜呼哀哉厥初生民树之惠康帝迁明德顾予先考天立厥配我皇是光作邦作对德音无疆愍予不吊天笃降殃日没明夷中年陨丧焭焭在疚永怀摧伤寻惟景行於穆不已海岱降灵世荷繁祉永鍚祚胤笃生文母诞膺纯和淑慎容止质直不渝体兹孝友诗书是悦礼籍是纪三从无违中馈允理追惟先后劳谦是尚爰初在室竭力致养嫔于大邦皇基是相谧静隆化帝业以创内叙嫔御外协时望履信居顺德行合畅密勿无荒劬劳克训崇俭抑华冲素是放虽享崇高欢加未飨胡宁弃之我将曷仰咨余不造大罚荐臻皇考背世始踰三年仰奉慈亲冀无後艰凶菑仍集何辜于天呜呼哀哉灵輀夙驾设祖中闱輼輬动轸既往不追哀哀皇妣永潜灵晖进攀梓宫顾援素旗屛营穷痛谁告谁依诉情赠策以舒伤悲尚或有闻顾予孤遗呜呼哀哉【并晋书】
西晋文纪卷一

[book_title]卷二
钦定四库全书
西晋文纪卷二　　　　　明　梅鼎祚　编
西晋【二】
武帝【二】
封魏帝常道乡公奂为陈留王诏【武帝受禅泰始元年下诏】
明德昭融远鉴天命钦象历数用禅厥位敢咨询故训以敬授青土於东国永为晋宾载天子旌旗乘五时副车行魏正朔郊祀天地礼乐制度皆如魏旧以承王显祖之禋祀【杜氏通典】
优礼陈留王诏【泰始二年】
陈留王操尚谦冲每事辄表非所以优崇之也主者谕意非大事皆使王官表上之
陈留王为燕公服诏【咸宁四年陈留国上燕公是王之父王出奉明帝祀於王为从祖父有司奏应服朞诏曰】
王奉魏氏所承者重不得服其私亲【并晋书】
立皇子衷为皇太子诏【泰始三年】
朕以不德托於四海之上兢兢祗畏惧无以康济?内思与天下式明王度正本清源於置胤树嫡非所先务又近世每建太子寛宥施惠之事间不获已顺从王公卿士之议耳方今世运垂平将陈之以德义示之以好恶使百姓蠲多幸之虑笃终始之行曲惠小仁故无取焉咸使知闻【晋书　晋起居注泰始三年有司奏正统立嫡诏曰统承大业惧未能光祖宗之遗德至於建嗣树嫡非所务也】
司马孚封安平王诏【孚宣帝次弟见後　泰始元年】
太傅勲德宏茂朕所瞻仰以光导宏训镇静宇内愿奉以不臣之礼其封为安平王邑四万户
安平王孚丧事诏【泰始八年】
王勲德超世尊宠无二期颐在位朕之所倚庶永百龄谘仰训导奄忽殂陨哀慕感切其以东园温明秘器朝服一具衣一袭绯练百匹绢布各五百匹钱百万谷千斛以供丧事诸所施行皆依汉东平献王苍故事
义阳王望进位太尉诏【孚第二子泰始三年】
夫尚贤庸勲尊宗茂亲所以体国经化式是百辟也且台司之重存乎天官故周建六职政典为首司徒中领军以名德近属世济其美祖考创业翼佐大命出典方任入赞朝政文德既着武功宣畅逮朕嗣位弼道惟明宜登上司兼统军戌内辅帝室外隆威重其进位太尉中领军如故
下邳王晃镇益州诏【孚第五子泰始元年】
益州险远素号难治宜以重将亲贤镇抚之南中郎将下邳王晃清亮中正体行明洁才周政理有文武策识其以晃为使持节都督宁益二州诸军事安西将军领益州刺史【晋起居注晋书合　素号难治一作王教难洽】
太原王瓌追赠诏【孚第六子泰始十年】
瓌乃心忠笃智器雅亮历位文武有干事之绩出临封土夷夏怀附镇守许都思谋可纪不幸早薨朕甚悼之今安厝在近其追赠前将军【并晋书】
高阳王珪督邺城守诏【孚第七子泰始二年】
邺城守事宜速有人又当得亲亲有文武器任者高阳王珪今未之国虽当出为蕃辅以才干事亦古之制也其以珪为督邺城守事北中郎将
高阳王珪为右仆射诏【泰始六年】
尚书高阳王珪忠允善政思量宏济莅官尽心所居着称其以珪为右仆射
封安平王孙承诏【安平王孚第四子翼武帝未受禅卒以兄邕支子承嗣封】
安平献王孙承昔以父早亡不建大祚以县封之今以三县封为武邑王【并晋起居注】
贬中山王睦诏【睦宣帝弟中郎进之子初封高阳王冀州刺史杜友奏睦招诱逋亡有司奏事在赦前宜原诏贬丹水县侯吴平太康初复爵】
中山王所行何乃至此览奏甚用怃然广树亲戚将以上辅王室下惠百姓也岂徒荣崇其身而使民踰典宪乎此事当大论得失正臧否所在耳苟不宜君国何论於赦令之间邪其贬睦为县侯
中山王睦复封高阳王诏【有司初奏封江阳王下诏】
睦退静思愆改修其德今有爵土不但以赦江阳险远其以高阳郡封之【并晋书】
陇西王泰都督关中诏【泰宣帝弟东武城侯馗之子迁安西将军都督】
关中内屛京畿外藩河右北扞戎狄南镇巴汉宜任懿亲以静西土陇西王泰秉心诚亮思度宏远【晋起居注】
陇西王泰为太尉册【摰虞集载必虞撰】
惟君行为时表亲则宗臣论道经邦保乂皇家是用进为上台其上清三元下宁九域永钦洪范以康济宇宙敬哉【初学记北堂书钞合】
报扶风王亮诏【泰始中亮封扶风郡王持节都督关中秦州刺史胡烈为羌虏所害遣将军刘旗等赴救不进旗当斩亮上言节度之咎由亮而出乞丏旗死诏报免官】
高平困急计城中及旗足以相拔就不能径至尚当深进今奔突有投而坐视覆败故加旗大戮今若罪不在旗当有所在
扶风王亮为宗师诏【咸寜三年正月　亮见後】
宗室戚属国之枝叶欲令奉率德义为天下式然处富贵而能慎行者寡召穆公纠合兄弟而赋棠棣之诗此姬氏所以本枝百世也今以卫将军扶风王亮为宗师所当施行皆谘之於宗师也
封琅琊王伷二子诏【伷宣帝子平吴之役孙晧奉牋诣伷降诏封二子】
琅琊王伷督率所统连据涂中使贼不得相救又使琅琊相刘宏等进军逼江贼震惧遣使奉伪玺绶又使长史王恒率诸军渡江破贼边守获督蔡机斩首降附五六万计诸葛靓孙奕等皆归命请死功勲茂着其封子二人为亭侯各三千户赐绢六千匹
东莞王世子觐为冗从仆射诏【伷初封东莞觐为琅琊?王】
东莞王世子觐贞固和粹有识见才干其以为冗从仆射【晋武起居注】
齐王攸出都督青州诏【攸文帝子见後】
古者九命作伯或入毗朝政或出御方岳周之吕望五侯九伯实得征之侍中司空齐王攸明德清畅忠允笃诚以母弟之亲受台辅之任佐命立勲劬劳王室宜登显位以称具瞻其以为大司马都督青州诸军事侍中如故假节将本营千人亲骑帐下司马大车皆如旧增鼓吹一部官骑满二十人置骑司马五人余主者详案旧制施行
齐玉攸封册
於戏惟命不于常天既迁有魏之祚我有晋既受顺天明命光建羣后越造王国于东土锡兹青社用藩翼我邦家茂哉无怠以永保宗庙
立城阳王兆後诏【兆字千秋文帝子十岁而夭】
亡弟千秋少聪慧有夙成之质不幸早亡先帝先后特所哀愍先后欲绍立其後而竟未遂每追遗意情怀感伤其以皇子景度为千秋後虽非典礼亦近世之所行且以述先后本旨也
乐安王鉴燕王机选师友诏【并文帝子】
乐安王鉴燕王机并以长大宜得辅导师友取明经儒学有行义节俭使足严惮昔韩起与田苏游而好善宜必得其人
封乐平王延祚诏【祚文帝子少有笃疾不任封爵太康初诏】
弟祚早孤无识情所哀愍幼得笃疾日冀其瘥今遂废痼无复後望意甚伤之其封为乐平王使有名号以慰吾心【并晋书】
封皇孙遹为广陵王诏【太康十年】
遹既长且仁可令以遹为广陵王以广陵临淮为封国邑五万户【王隐晋书】
省州牧诏【太康初】
上古及中代或置州牧或置刺史置监御史皆总纲纪而不赋政治民之事任之诸侯郡守昔汉末四海分崩因以吴蜀自擅自是刺史内亲民事外领兵马此一时之宜尔今赖宗庙之灵士大夫之力江表平定天下合之为一当韬戢干戈与天下休息诸州无亊者罢其兵刺史分职皆如汉氏故事出颁诏条入奏事京城二千石专治民之重监司清峻於上此经久之体也其便省州牧【杜氏通典】
太子率更仆诏【太康八年】
太子率更仆东宫之达官也其进品第五秩与中庶子左右卫率同职拟光禄勲【晋起居注】
禁立碑诏【咸宁四年】
此石兽碑表既私襃美兴长虚伪伤财害人莫大於此一禁断之其犯者虽会赦令皆当毁坏【宋书】
司马璞为冗从仆射诏【起居注】
司马璞贞固和祥有识见才干以璞为冗从仆射御史中丞请免王祥诏【中丞侯史光以祥疾阙朝会请免官诏寝光奏】
太保元老高行朕所毗倚以隆政道者也前後逊让不从所执此非有司所得议也【以隆政道王隐晋书以隆道宏治】
王祥以睢陵公就第诏
古之致仕不事王侯今虽以国公留居京邑不宜复苦以朝请其赐几杖不朝大事皆谘访之赐安车驷马第一区钱百万绢五百匹牀帐簟褥以舍人六人为睢陵公舍人置官骑二十人以公子骑都尉肇为给事中使常优游定省
为王祥发哀诏【祥泰始五年薨时文明王太后崩始踰月其後诏曰】
为睢陵公发哀亊乃至今虽每为之感伤要未得便叙哀情今便哭之
王览为宗正卿诏【览祥异母弟孝友名亚于祥咸宁初诏】
览少笃至行服仁履义贞素之操长而弥固其以览为宗正卿
尊礼郑冲五公诏【泰始六年】
昔汉祖以知人善任克平宇宙推述勲劳归美三俊遂与功臣剖符作誓藏之宗庙副在有司所以明德庸勲藩翼王室者也昔我祖考遭世多难揽授英儁与之断金遂济时务克定大业大傅寿光公郑冲太保朗陵公何曾太尉临淮公荀顗各尚德依仁明允笃诚翼亮先皇光济帝业故司空博陵元公王沈卫将军钜平侯羊祜才兼文武忠肃居正朕甚嘉之书不云乎天秩有礼五服五章哉其为寿光朗陵临淮博陵钜平国置郎中令假夫人世子印绶食本秩三分之一皆如郡公侯比郑冲以寿光公就第诏【泰始九年　冲字文和荥阳开封人】
太傅韫德深粹履行高洁恬远清虚确然絶世艾服王事六十余载忠肃在公虑不及私遂应衆举历登三事仍荷保傅之重绸缪论道之任光辅奕世亮兹天工廸宣谋猷宏济大烈可谓朝之儁老衆所具瞻者也朕昧于政道庶事未康挹仰耆训导扬厥蒙庶赖显德缉熙有成而公屡以高年疾笃致仕告退惟从公志则朕孰与谘谋譬彼涉川罔知攸济是用未许迄于累载而高让弥笃至意难违览其盛指俾朕怃然夫功成弗有上德所隆成人之美君子与焉岂必遂朕凭赖之心以枉大雅进止之度哉今听其所执以寿光公就第位同保傅在三司之右公宜颐精养神保卫太和以究遐福其赐几杖不朝古之哲王钦祗国老宪行乞言以弥缝其阙若朝有大政皆就谘之
何曾为太保诏【泰始初诏曾见後】
盖谟明弼谐王躬是保所以宣崇大训克咸四海也侍中太尉何曾立德高峻执心忠亮博物洽闻明识宏远翼佐先皇勲庸显着朕纂洪业首相王室迪惟前人施于朕躬实佐命兴化光赞政道夫三司之任虽左右王事若乃予违汝弼匡奬不逮则存乎保傅故将明衮职未如用乂厥辟之重其以曾为太保侍中如故【并晋书】
何曾领司徒诏【曾固让诏曰】
司徒旧丞相之职自古及今总论人物治化之本以君宏道故选於衆而复盘桓非所闻也【御览引晋书】
何曾进太宰诏【曾以太保领司徒进太傅屡乞逊位复诏】
太傅明朗高亮执心宏毅可谓旧德老成国之宗臣者也而高尚其事屡辞禄位朕以寡德凭赖保佑省览章表实用怃然虽欲成人之美岂得遂其雅志而忘翼佐之益哉又司徒所掌务烦不可久劳耆艾其进太宰侍中公如故朝会劒履乘舆上殿如汉相国萧何田千秋魏太傅锺繇故事赐钱百万绢五百匹及八尺牀帐簟褥自副置长史掾属祭酒及员吏一依旧制所给亲兵官骑如前主者依次案礼典务使优备
原何遵等诏【有司奏何曾子劭与兄遵等受故鬲令袁毅货事下廷尉】
太保与毅有累世之交遵等所取差薄一皆置之【晋书】
何劭为侍中诏【太康四年劭见後】
何劭已历试朝位博雅有拾遗顾问之才其以劭为侍中【晋起居注】
石苞为司徒诏【苞镇淮南闻吴师将入乃筑垒遏水以自固帝疑策免徵还时邺奚官郭廙疏理苞下诏　苞见後】
前大司马苞忠允清亮才经世务干用之绩所历可纪宜掌教典以赞时政其以苞为司徒
又诏【有司奏苞前有折挠不堪其任以公还第已为宏厚不宜擢用诏使就位】
吴人轻脆终无能为故疆场之事但欲完固守备使不得越逸而已以苞计画不同虑敌过甚故徵还更授昔邓禹挠於关中而终辅汉室岂以一眚而掩大德哉石苞督察州郡播殖诏【苞奏州郡农桑宜遣掾属循行均土宜课殿最】
农殖者为政之本有国之大务也虽欲安时兴化不先富而教之以道无由而至今四海多事军国用广加承征役之後屡有水旱之事仓库不充百姓无积古者稼穑树艺司徒掌之今虽登论道然经国立政惟时所急故陶唐之世稷官为重今司徒位当其任乃心王事有毁家纾国乾乾匪躬之志其使司徒督察州郡播殖将委亊任成垂拱仰辨若宜有所循行者其增置掾属十人听取王官更练事业者
羊祜为尚书右仆射诏【泰始初祜见後】
夫总齐机衡允厘六职朝政之本也祜执德清劭忠亮纯茂经纬文武謇謇正直虽处腹心之任而不总枢机之重非垂拱无为委任责成之意也其以祜为尚书右仆射卫将军给本营兵【并晋书　干宝晋纪执作秉劭作劲】
羊祜开府诏【王隐晋书】
使持节都督荆州诸军卫尉将军羊祜历位文武有佐命之勲其以祜为车骑将军开府如三司之仪
追赠羊祜诏
征南大将军南城侯祜蹈德冲素思心清远始在内职值登大命乃心笃诚左右王事入综机密出统方岳当终显烈永辅朕躬而奄忽殂陨悼之伤怀其追赠侍中太傅持节如故
羊祜听复本封诏【祜初封钜平侯咸宁中增封南城侯固让及薨遗令不得以南城侯入柩诏听之】
祜固让历年志不可夺身没让存遗操益厉此夷叔所以称贤季子所以全节也今听复本封以彰高美封羊祜夫人策【祜卒二岁而吴平武帝策告祜庙封其夫人】
皇帝使谒者杜宏告故侍中太傅钜平成侯祜昔吴为不恭负险称号郊境不辟多历年所祜受任南夏思静其难外扬元化内经庙畧着德推诚江汉归心举有成资谋有全策昊天不吊所志不卒朕用悼恨于厥心乃班命羣帅致天之讨兵不踰时一征而灭畴昔之规若合符契夫赏不失劳国有彞典宜增唘土宇以崇前命而重违公高让之素今封夫人夏侯氏万岁乡君食邑五千户
陈骞留京城诏【骞临淮东阳人历侍中大将军都督扬州求入朝因乞骸骨帝诏又屡称疾复诏视事固请许之】
骞元勲旧德统乂东夏方宏远绩以一吴会而所苦未除每表恳切重劳以方事今听留京城以前太尉府为大司马府增置祭酒二人帐下司马官骑大车鼓吹皆如前亲兵百人厨田十顷厨园五十亩厨士十人器物经用皆留给焉及给乘舆辇出入殿中加鼓吹如汉萧何故事【及一作又】
谕陈骞视事诏
骞履德论道朕所谘询方赖谋猷以宏庶绩宜时视事可遣散骑常侍谕意
裴秀为司空诏【泰始四年秀见後】
夫三司之任以翼宣皇极弼成王事者也故经国论道赖之明喆苟非其人官不虚备尚书令左光禄大夫裴秀雅量宏博思心通远先帝登庸赞事前朝朕受明命光佐大业勲德茂着配踪元凯宜正位居体以康庶绩其以秀为司空
裴秀丧礼诏【泰始七年】
司空经德履哲体蹈儒雅佐命翼世勲业宏茂方将宣献敷制为世宗范不幸薨殂朕甚痛之其赐秘器朝服一具衣一袭钱三十万布百匹【并晋书】
卫瓘为青州刺史诏【泰始瓘见後】
太尉将军卫瓘忠允清识有文武之才宜令宣风万里为青州刺史以统戎政【晋起居注】
卫瓘进太保就第诏
司空瓘年未致仕而逊让历年欲及神志未衰以果本情至真之风实感吾心令明其所执进位太保以公就第给亲兵百人置长史司马从事中郎掾属及大车官骑麾盖鼔吹诸威仪一如旧典给?田十顷园五十亩钱百万绢五百匹牀帐簟褥主者务令优备以称吾崇贤之意焉【晋书】
卫瓘给骑兵诏
太保卫瓘明允笃诚有匪躬之志其给千兵骑百人
张华为度支尚书诏【咸宁五年华见後】
一年不收使公私俱匮不唯天时乃人事有不尽也故总要者正在度支尚书也其以散骑常侍中书令张华为度支尚书【并晋起居注】
平吴进封张华诏【太康】
尚书关内侯张华前与故太傅羊祜共创大计遂典掌军事部分诸方算定权略运筹决胜有谋谟之勲其进封为广武县侯增邑万户封子一人为亭侯千五百户赐绢万匹【晋书】
诏张华【华好观秘异图纬考验神怪造博物志四百卷武帝诏问即於御前赐青铁砚麟角笔侧理纸裁为十卷】
卿才综万代博识无伦远冠羲皇近次夫子然记事采言亦多浮妄宜更删翦无以冗长成文昔仲尼删诗书不及鬼神幽昧之事以言怪力乱神今卿博物志惊所未闻异所未见将恐惑乱於後生繁芜於耳目可更芟截浮疑分为十卷【王子年拾遗记】
赐王沈葬地钱诏【泰始二年沈见後】
故骠骑将军王沈忠允笃诚执德宏毅外清方夏内熙衮职历位着称厥功茂焉不幸薨殒志业未究今当葬其赐钱三十万葬田一顷【太平御览】
赠王沈司空公诏【泰始三年】
夫表扬往行所以崇贤垂训慎终纪远厚德兴教也故散骑常侍骠骑将军博陵元公沈蹈礼居正执心清粹经纶坟典才识通洽入历常伯纳言之位出干监牧方岳之任内着谋猷外宣威畧建国设官首登公辅兼统中朝出纳大命实有翼亮佐世之勲其赠沈司空公以宠灵既往使殁而不朽又前以翼赞之勲当受郡公之封而固辞恳至嘉其让德不夺其志可以郡公官属送葬
荀顗为司徒诏【泰始顗见後】
昔禹命九官契敷五教所以宏崇王化示民轨仪也朕承洪业昧于大道思训五品以康四海侍中司空顗明允笃诚思心通远翼亮先皇遂辅朕躬实有佐命弼导之勲宜掌教典以隆时雍其以顗为司徒
荀顗行太子太傅诏
侍中太尉顗温恭忠允至行纯备博古洽闻耆艾不殆其以公行太子太傅侍中太尉如故
赐荀顗秘器等诏【泰始七年】
侍中太尉行太子太傅临淮公顗清纯体道忠允立朝历司外内茂绩既崇训傅东宫徽猷宏着可谓行归于周有始有卒者矣不幸薨殂朕甚痛之其赐温明秘器朝服一具衣一袭
赐荀顗家钱诏
太尉不恤私门居无馆宇素丝之志没而弥显其赐家钱二百万使立宅舍【并晋书】
诏问荀勖【咸宁四年司徒何曾迁太宰诏问勖　勖见後】
司徒处当得人副远近之望并治事见才谁可也
荀勖答表【太平御览】
三公具瞻之望诚不可用非其人昔魏文帝用贾诩为公孙权笑之尚书令李胤忠亮高絜堪处台辅
荀勖进开府诏【太康】
勖明哲聪达经识天序有佐命之功兼博洽之才久典内任着勲宏茂询事考言谋猷允诚宜登大位毗赞朝政今以勖为左光禄大夫仪同三司开府辟召守中书监侍中侯如故【晋书】
荀勖守尚书令诏
周之冢宰今尚书令皆古百揆之任以其亮采惠畴熙帝之载实允於此勖肆力先朝庸勲超格受终之揆协於大麓故授以此位也【曹嘉之晋纪】
赐荀勖诏
尚书令荀勖既久羸毁可赐乳酪太官随日给之【太康起居注　又诏云可赐蜜五斤】
荀良为魏郡太守诏【太康元年良勖从弟】
方今天下无事所重唯民魏郡大都会也太守宜得其才其以荀良为魏郡太守【北堂书钞】
冯紞为散骑常侍诏【太康七年　紞字少胄安平人历散骑常侍】
尚书冯紞忠亮在公历职内外勤恪匪懈而疾未差屡求放退其以紞为散骑常侍赐钱二十万牀帐一具【晋起居注】
定律令加赏贾充等诏【泰始三年充见後】
汉氏以来法令严峻故自元成之世及建安嘉平之间咸欲辩章旧典删革刑书述作体大历年无成先帝愍元元之命陷於密网亲发德音厘正名实车骑将军贾充奬明圣意谘询善道太傅郑冲又与司空荀顗中书监荀勖中军将军羊祜中护军王业及廷尉杜友守河南尹杜预散骑侍郎裴楷颍川太守周雄齐相郭颀骑都尉成公绥荀煇尚书郎柳轨等典正其事朕每鉴其用心常慨然嘉之今法律既成始班天下刑寛禁简足以克当先旨昔萧何以定律受封叔孙通以制仪为奉常赐金五百斤弟子皆为郎夫立功立事古之所重自太傅车骑以下皆加禄赏其详依故典【晋书　刑法志诏末云其详考差叙辄如诏简异弟子百人随才品用】
贾充守尚书令诏
尚书令百揆之首总参机衡出纳朝政治绩之所由也车骑将军贾充忠允清正通理经远【阙】迪文武谟勲宏着其以充守尚书令【晋起居注】
贾充镇关中诏【时氐羌反叛帝深以为虑乃下诏以充镇关中】
秦凉二境比年屡败胡虏纵?百姓荼毒遂使异类扇动害及中州虽复吴蜀之寇未尝至此诚由所任不足以内抚夷夏外镇丑逆轻用其衆而不能尽其力非得腹心之重推毂委成大匡其弊恐为患未已每虑斯难忘寝与食侍中守尚书令车骑将军贾充雅量宏高达见明远武有折冲之威文怀经国之虑信结人心名震域外使权统方任绥静西夏则吾无西顾之念而远近获安矣其以充为使持节都督秦凉二州诸军事侍中车骑将军如故假羽葆鼓吹给第一驸马朝之贤良欲进忠规献?者皆幸充此举望隆惟新之化
韩谧为贾充後诏【谧字长深南阳堵阳人寿之子历侍中】
太宰鲁公充崇德立勲勤劳佐命背世殂陨每用悼心又胤子早终世嗣未立古者列国无嗣取始封支庶以绍其统而近代更除其国至於周之公旦汉之萧何或豫建元子或封爵元妃盖尊显勲庸不同常例太宰素取外孙韩谧为世子黎民後吾退而断之外孙骨肉至近推恩计情合於人心其以谧为鲁公世孙以嗣其国自非功如太宰始封无後如太宰所取必以已自出不如太宰皆不得以为比【并晋书】
魏舒为仆射领选曹诏【太康四年舒见後】
吏部掌叙人伦治化之本也宜得忠正旧德尚书右仆射魏舒寛泰宏毅潜通有才识其以舒为左仆射领选曹【晋起居注】
魏舒就第赐予诏【太康四年山涛薨以舒领司徒】
司徒剧阳子舒体道宏粹思量经远忠肃居正在公尽规入管铨衡官人允叙出赞衮职敷宏五教惠训播流德声茂着可谓朝之俊乂者也而屡执冲让辞旨恳诚申览反覆省用怃然盖成人之美先典所与难违至情今听其所执以剧阳子就第位同三司禄赐如前几杖不朝赐钱百万牀帐簟褥自副以舍人四人为剧阳子舍人置官骑十人使光禄勲奉策主者详案典礼令皆如旧制
赐慰魏舒诏
舒唯一子薄命短折舒告老之年处穷独之苦每念怛然为之嗟悼思所以散愁养气可更增滋味品物仍给阳燧四望繐牕户皁轮车牛一乘庶出入观望或足散忧也
赐魏舒葬妻钱地诏【王隐晋书舒为尚书三娶妻皆亡自表求还本郡】
魏舒清贫不营财产顿举衆丧必无以自供其赐葬地一顷钱五十万
考竟刘友诏【李憙为司隶校尉上言故立进令刘友前尚书山涛中山王睦故尚书仆射武陔各占官三更稻田请免官贬谥武帝诏】
法者天下取正不避亲贵然後行耳吾岂将枉纵其间哉然案此事皆是友所作侵剥百姓以缪惑朝士奸吏乃敢作此其考竟友以惩邪佞涛等不贰其过者皆勿有所问易称王臣謇謇匪躬之故今憙亢志在公当官而行可谓邦之司直者矣光武有云贵戚且敛手以避二鲍岂其然乎其申勅羣寮各慎所司寛宥之恩不可数遇也
李憙致仕加礼诏【憙字季和上党铜鞮人】
光禄大夫特进李憙杖德居义当升台司毗亮朕躬而以年尊致仕虽优游无为可以颐神而虚心之望能不怃然其因光禄之号改假金紫置官骑十人赐钱五十万禄赐班礼一如三司门施行马
征吴与王濬诏【濬为龙骧将军率梁益诸军东下攻吴至西陵累有尅获诏濬进平东将军濬见後】
军人乘胜猛气益壮便当顺流长骛直造秣陵
让王濬诏【濬与王浑等伐吴初有诏濬至秣陵受浑节度濬既至浑遣信要令暂过论事濬报曰风利不得泊也遂乘胜纳降浑表濬违诏诬罪状之有司按濬以槛车徵帝弗许诏让濬濬上表自理吴平诏勿推拜辅国大将军】
伐国事重宜令有一前诏使将军受安东将军浑节度浑思谋深重案甲以待将军云何径前不从浑命违制昧利甚失大义将军功勲简在朕心当率由诏书崇成王法而於事终恃功肆意朕将何以令天下
原王濬诏
濬前受诏径造秣陵後乃下受浑节度诏书稽留所下不至便令与不受诏同责未为经通濬不即表上被浑宣诏此可责也濬有征伐之劳不足以一眚掩之【以下原缺
<集部,总集类,西晋文纪,卷二>】
方今多事嘉谋良图委以老成也【御覧引晋书】
报山涛母老解职诏【涛心求退表疏数十上乃听】
君虽乃心在於色养然职有上下旦夕不废医药且当割情以隆在公
山涛夺情诏【涛除太常遭母丧归乡里诏起为吏部尚书逼迫就职前後选举并得其才】
吾所共致化者官人之职是也方今风俗陵迟人心进动宜崇明好恶镇以退让山太常虽尚居谅闇情在难夺方今务殷何得遂其志邪其以涛为吏部尚书【并晋书王隐晋书诏曰今风俗陵迟岂宜镇以退让山太常虽在谅阴古人亦墨絰从戎其以涛为吏部尚书】
山涛为吏部尚书诏【泰始八年】
议郎山涛志性简静凌虚笃素立身行已足以励俗其以涛为吏部尚书【晋起居注】
山涛为少傅诏【咸宁初转太子少傅加散骑常侍除尚书仆射加侍中领吏部】
涛秉德冲素心思潜通清虚履道有古人之风虽使辅导东宫宜兼督朝事【王隐晋书】
答白裒论山涛诏【涛除尚书仆射以老疾辞久不摄职为左丞白裒所奏】
涛以病自闻但不听之耳使涛坐执铨衡则可何必上下邪不得有所闻
遣谕山涛视事诏【涛志欲退因发从弟妇丧辄还外舍又诏乃起视事】
山仆射近日暂出遂以微苦求还岂吾侧席之意其遣丞掾奉诏喻旨若体力故未平康者便以舆车舆还寺舍
戒山涛手诏【涛再居选职或以涛轻重任意帝手诏戒之涛行之自若一年之後衆情乃寝】
夫用人惟才不遗疎远卑贱天下便化矣【并晋书】
山涛为右仆射诏【太康初迁右仆射加光禄大夫以老疾辞帝手诏不许後拜司徒】
山涛自典官人之任志在澄清风俗朕将倚之以宏训范庶人伦有日新之美其以为右仆射【晋起居注】
报山涛辞疾手诏
君以道德为世模表况自先帝识君远意吾将倚君以穆风俗何乃欲舍远朝政独高其志邪吾之至怀故不足以喻乎何来言至恳切也且当以时自力深副至望君不降志朕不安席【晋书】
山涛为司徒诏
涛道高德茂器宇渊济宜赞三事以敷五教【王隐晋书】
报山涛拜司徒固让诏
君年耆德茂朝之硕老是以授君台辅之位而远崇克让至于反覆良用於邑君当终始朝政翼辅朕躬【晋书】郑袤为司空诏【袤字林叔荥阳开封人泰始中诏固辞见许】
光禄大夫密陵侯袤履行纯正守道冲粹退有清和之风进有素丝之节宜登三阶之曜补衮职之阙明弼朕躬以匡不逮今以袤为司空【晋书晋起居注合登一作齐曜作擢】
侍中卢钦追赠诏【咸宁四年钦见後】
钦履道清正执德贞素文武之称着於方夏入跻机衡惟允庶事肆勤内外有匪躬之节不幸薨殁朕甚悼之其赠卫将军开府仪同三司【晋书】
卢浮为博士诏【太熙元年　浮字子云钦子起家太子舍人病废以为博士祭酒不就】
卢浮修行明经以为国子博士【晋起居注】
赐李胤二家钱谷诏【胤为司徒太康五年薨帝思胤清节诏赐并及灌家
胤见後】
故司徒李胤太常彭灌并履忠清俭身没家无余积赐胤家钱二百万谷千斛灌家半之
王基三家赐谷诏
故司空王基卫将军卢钦领典军将军杨嚣并素清贫身殁之後居无私积顷者饥馑闻其家大匮其各赐谷三百斛【并晋书】
赐王基家奴婢诏
故司空王基既着德立勲又治身清素不营产业久在重任家无私积可谓身没行显足用励俗者也其以奴婢二人赐其家【魏志】
王冲为治书侍御史诏
故司空王基夙为先帝授任基子尚书郎冲虽在清途犹未免楚挞其以冲为治书侍御史【晋太康起居注】
华表为太常卿诏【表字伟容平原高唐人歆之子泰始中历太常卿】
华表清贤履道内贞外顺历位忠恪言行不玷其以为太常卿【?荣绪晋书】
华表致政诏
表清贞履素有老成之美久干王事静恭匪懈而以疾固辞章表恳至今听如所上以为太中大夫赐钱二十万牀帐褥席禄赐与卿同门施行马【晋书】
华峤为散骑常侍诏【峤表谢非臣典笔申辞所能陈表】
散骑以从容侍从承答顾问掌赞诏命平处文籍故前世多参用文学之士议郎华峤有论议着述之才其以峤为散骑常侍兼与中书共参着作事
诏尚书【峤由是得徧观秘籍为汉後书九十七卷】
亭侯峤体素宏简文学该通经览古今博闻多识着书实録有良史之志故转为秘书监其加散骑常侍班同中书寺为内台使中书散骑及着作治礼音律天文数术南省文章门下撰集皆典统之【并华峤集　亭侯御览作尚书】责石鉴诏【鉴先都督陇右伪论功免官後为豫州刺史讨吴贼虚张首级下诏　鉴见後】
昔云中守魏尚以斩首不实受刑武牙将军田顺以诈增虏获自杀诬罔败法古今所疾鉴备大臣吾所取信往者西事公欺朝廷以败为得竟不推究中间黜免未久寻复授用冀能补过而乃与下同诈所谓大臣义得尔乎有司奏是也顾未忍耳今遣归田里终身不得复用勿削爵土也【晋书】
刘毅为国子祭酒诏【毅见後】
刘毅博学多闻其以毅为散骑常侍国子祭酒【臧荣绪晋书】赐郭奕諡简诏【奕字大业太原阳曲人历尚书太康八年卒　详王济下】
諡所以旌德表行按谥法一德不懈为简奕忠毅清直立德不渝
城门校尉侯史光为御史中丞诏【泰始　光字孝明东莱掖人历少府】
光忠亮笃素有居正执义之心历职内外恪勤咸公其以光为御史中丞虽屈其列校之位亦所以伸其司直之才
赐少府侯史光葬钱诏
光厉志守约有清忠之节家极贫俭其赐钱五十万【并晋书】
刘颂守廷尉诏【咸宁中颂见後】
黄门郎刘颂直平居正兼明法理可议郎守廷尉【北堂书钞】
庾纯为河南尹诏【泰始六年纯见後】
河南京畿大都为四方之表则中书令庾纯清粹忠正才经治乱其以纯为河南尹【晋中兴书　才经治乱王隐晋书作才绍治化】
庾纯为国子祭酒诏【咸宁三年】
议郎庾纯笃志好古敦说诗书有儒行宜训导国子【臧荣绪晋书】
刘智为国子祭酒诏【咸宁四年】
南阳王师刘智学行优着其以智为国子祭酒【臧荣绪晋书】给罗宪鼓吹诏【宪字令则襄阳人仕蜀领军泰始初领武陵太守入朝下诏】
宪忠烈果毅有才策器干可给鼓吹
马隆宣威将军诏【隆字孝兴东平平陆人为武威太守大破虏衆下诏】
隆以偏师寡衆奋不顾难冒险能济其假节宣威将军加赤幢曲盖鼓吹【并晋书】
胡奋免入直诏【奋字元威安定临泾人女为武帝贵人】
射声校尉胡奋外掌方任内参九列不宜同之常例勿使入直【王隐晋书】
胡奋为冠军将军诏【泰始七年】
议郎胡奋开爽忠亮有文武才干历位外内涉练戎亊威畧之声着於【阙】　其以奋为冠军将军
羊琇为中护军诏【泰始七年　琇字稚舒景献皇后从父弟】
中护军职典武选宜得堪干其事者左卫将军羊琇有明赡才见乃心在公其以琇为中护军【并晋起居注】
免羊琇官诏【泰始中中护军羊琇乘羊车为司隶校尉刘毅所奏帝诏】
羊车虽无制犹非素者所服免官【宋书】
羊琇赠开府诏
琇与朕有先后之亲少小之恩历位外内忠允茂着不幸早薨朕甚悼之其追赠辅国大将军开府仪同三司【晋书】
王恂为散骑常侍诏【泰始元年　恂字良夫文明皇后弟】
给事黄门侍郎王恂笃志好学不殒先业久历朝班职用有效宜拾遗左右其以恂为散骑常侍
王恂为河南尹诏【咸宁三年】
河南百郡之首其风教宜为遐迩所模以导齐之侍中奉车都尉王恂忠亮笃诚才兼内外明於治化其以恂为河南尹
韩伯为领军诏【泰始四年　东晋又自有韩伯】
尚书韩伯陈疾解职领军闲无上直之劳可得从容养病更以伯为领军将军【并晋起居注】
程咸为散骑常侍诏【泰始十年咸见後】
黄门郎程咸博学洽通文藻清敏历职左右劬劳内侍乃心在公夙夜不懈其以咸为散骑常侍左通直郎【臧荣绪晋书】
旌窦允诏【允字雅始平人为浩亹长迁谒者泰始中诏】
当官者能絜身修已然後在公之节乃全身善有章虽贱必赏此兴化立教之务也谒者窦允前为浩亹长以修勤清白见称河右是辈当擢用使立行者有所劝主者详复参访有以旌表之
赐王宏谷诏【宏字正宗高平人泰始初为汲郡太守有殊绩石鉴上其事下诏】
朕惟人食之急而惧天时水旱之运夙夜警戒念在於农虽诏书屡下勑厉殷勤犹恐百姓废惰以损生植之功而刺史二千石百里长吏未能尽勤至使地有遗利而人有余力每思闻监司纠举能不将行其赏罚以明沮劝今司隶校尉石鉴上汲郡太守王宏勤恤百姓导化有方督劝开荒五千余顷而熟田常课顷亩不减比年暜饥人食不足而宏郡界独无匮乏可谓能以劝教时同功异者矣其赐宏谷千斛布告天下咸使闻知陈邵为给事中诏【邵字节良东海襄贲人累迁燕王帅泰始中诏】
燕王师陈邵清贞洁静行着邦族笃志好古博通六籍耽悦典诰老而不倦宜在左右以敦儒教可为给事中【并晋书　晋起居注以敦儒教作以笃儒训】
张建为给事中诏【太康七年】
郎中张建忠笃履素为江表士大夫所称宜在中朝其以建为给事中
朱整为吏部尚书诏【太康四年八月诏一作制】
选曹铨管人才宜得忠恪寡欲抑华崇本者尚书朱整周慎亷敬以道素自居是其人也其以整为吏部尚书【铨管一作铨简忠恪作恪谨亷敬作敬让】
王琛为太子庶子诏【太康十年】
尚书郎王琛每所陈论意在忠谠其以为太子庶子
论赵享诏【太康】
议郎赵享质禀纯粹思议通济学之有旧方欲叙授而得此荐意常念之【并晋起居注】
阳平太守梁柳赐粟诏【太康十年】
阳平太守梁柳治绩尤异赐粟千斛秋中二千石【王隐晋书】徵皇甫谧为太子中庶子诏【咸宁元年谧见後】
男子皇甫谧沈静履素守学好古与流俗异趣其以谧为太子中庶子【晋书】
徵朱冲诏【咸宁四年　冲字巨容南安人累徵不应】
处士朱冲履行高絜经学修明其徵为博士【虞般佑高士传】
乂诏
东宫官属亦宜得履蹈至行敦悦典籍者其以冲为太子右庶子【晋书】
曹志为乐平太守诏【武帝受禅志降为鄄城县公下诏　志见後】
昔在前世虽历运迭兴至於先代苗裔传祚不朁或列藩九服式序王官选衆命贤惟德是与盖至公之道也魏氏诸王公养德藏器壅滞旷久前虽有诏当须简授而自顷衆职少缺未得式叙前济北王曹志履德清纯才高行絜好古博物为魏宗英朕甚嘉之其以志为乐平太守
曹志为国子博士诏【咸宁初】
鄄城公曹志笃行履素达学通识宜在儒林以宏胄子之教其以志为散骑常侍国子博士【并晋书】
赐曹琨诏【翕袭魏东平王入晋封廪邱公泰始二年遣世子琨奉表来朝诏曰】
翕乘德履道魏宗之良今琨远至其假世子印绶加骑都尉赐服一具钱十万随才叙用【魏志注】
封夏侯惇後诏【泰始二年高安郷侯夏侯佐卒惇之孙也】
夏侯惇魏之元功勲书竹帛昔庭坚不祀犹或悼之况朕受终於魏而可忘其功臣哉其择惇近属绍封之【晋阳秋】
赐刘廙葬钱诏
故侍中刘廙以清识明鉴有声前代昔宣皇帝接以师友之恩廙墓为盗贼所发甚用恻然其子阜素甚清贫今当殡葬其给轜车铭旌赐钱给作藏人功至时遣使者祭之
赐傅嘏夫人鲍氏葬钱诏
故太常傅嘏者以命德贤才为先帝所接登龙之际有翼赞尽忠之勲早代殒没不终功业每念其遗绩常存於心今嘏夫人鲍当葬赐钱十万给作葬藏人功嘏墓开祭以少牢【并太平御览】
恤王淩邓艾後诏【泰始元年】
昔太尉王淩谋废齐王而王竟不足以守位征西将军邓艾矜功失节实应大辟然被书之日罢遣人衆束手受罪比於求生遂为恶者诚复不同今大赦得还若无子孙者听使立後令祭祀不絶
以邓朗为郎中诏
艾有功勲受罪不逃刑而子孙为萌隶朕常愍之其以嫡孙朗为郎中【并魏志】
王经孙为郎中詺【经字彦伟清河人甘露中历尚书坐高贵乡公事为文帝所诛泰始元年诏赐】
故尚书王经虽身陷法辟然守志可嘉门户堙没意常愍之其赐经孙郎中【汉魏春秋】
文立为散骑常侍诏【泰始初立见後】
太子中庶子文立忠贞清实有思理器干前在济阴政事修明後事东宫尽辅导之节昔光武平陇蜀皆收其贤才以叙之盖所以拔幽滞而济殊方也其以立为散骑常侍【晋书】
谯周为散骑常侍诏
骑都尉谯周闲居中道不仕危国蜀亡之际劝刘禅归命有忠君济民之谋又躭习典艺博物洽闻朕甚嘉之以为散骑常侍【干宝晋纪】
追赐谯周诏
骑都尉谯周笃志好古服膺儒义擢授近侍命位未加不幸殒丧朕甚悼之赐朝服一具衣一袭钱十五万丧葬所给比从散骑常侍之制也【北堂书钞】
陈寿为侍御史诏【寿为平原侯相入为着作杜预表为散骑常侍诏答　寿见後】
昨适用蜀人寿良具员耳可以为侍御史【华阳国志】
诸葛京署吏诏
诸葛亮在蜀尽其心力其子瞻临难而死义天下之善一也其孙京随才署吏【泰始起居注】
却正为巴西太守诏【泰始八年】
正昔在成都颠沛守义不违忠节及见受用尽心干事有治理之绩其以正为巴西太守【蜀志】
追恤傅佥诏
蜀将军傅佥前在关城身拒官军致死不顾佥父彤复为刘备战亡天下之善一也岂由彼此以为异佥昔着募後没入奚官免为庶人【王隐蜀记】
孙晧封归命侯诏【太康元年】
孙晧穷迫归降前诏待之以不死今晧垂至意犹愍之其赐号为归命侯进给衣服车乘田三十顷岁给谷五千斛钱五十万绢五百匹緜五百斤晧太子瑾拜中郎诸子为王者拜郎中【吴志】
石伟为议郎诏【伟字公操南郡人仕吴光禄勲辞老吴平太康二年下诏伟佯狂不受】
吴故光禄大夫石伟秉志清白皓首不渝虽处危乱亷节可纪年已过迈不堪远涉其以伟为议郎加二千石秩以终厥世【楚国先贤传】
陆喜等授用诏【太康中以喜为散骑常侍　喜见後】
伪尚书陆喜等十五人南士归称竝以贞絜不容晧朝或忠而获罪或退身修志放在草野主者可皆随本位就下拜除勅所在以礼发遣须到随才授用【晋书】袁奥从九卿诏【奥字公荣祭酒涣之子为光禄勲见袁氏世纪】
太中大夫新蔡男袁奥行谊优异可从九卿崇重之例【晋録】
孔鼂犯讳诏【博士孔鼂上书犯帝讳後自上又触讳而引诗书不讳临文不讳有司奏以慢论诏曰】
鼂自理顷所称引虽不与今相值然情有所由其特原之然则自今以後三帝讳情亦瞿然长吏以上足闲礼法可如旧科其余散官以下但用谬语者不可具贵又古者内讳不出宫但勿听以为名字至於吾名但在见避过礼其或过谬皆勿却问以烦简书也【杜氏通典】
复扶余国诏【武帝时扶余频来朝贡太康六年为慕容廆所破其王依虑自杀子弟走保沃沮帝为下诏依罗复为王以兵送还国】
夫余王世守忠孝为恶虏所灭其愍念之若其遗类足以复国者当为之方计使得存立【晋书】
西晋文纪卷二

[book_title]卷三
<集部,总集类,西晋文纪>
钦定四库全书
西晋文纪卷三　　　　　明　梅鼎祚　编
西晋【三】
惠帝【讳衷字正度武帝第二子泰始三年立为皇太子嗣位十七年中毒薨】
改元永平诏【武帝太熙元年四月崩皇太子即位改元永熙明年正月改元永平】
朕夙遭不造淹恤在疚赖祖宗遗灵宰辅忠贤得以眇身托于羣后之上昧于大道不明于训战战兢兢夕惕若厉乃者哀迷之际三事股肱惟社稷之重率遵翼室之典犹欲长奉先皇之制是以有永熙之号然日月踰迈已涉新年开元易纪礼之旧章其改永熙二年为永平元年【晋书】
秘书监诏【永平元年】
秘书监综理经籍考校古今课试署吏领有四百人直专其事【王隐晋书】
改着作诏【元康二年於是改隶秘书省】
着作旧属中书而秘书既别典文籍今改中书着作郎为秘书着作郎【北堂书钞】
皇后蚕服诏【元康六年】
魏以来皇后蚕服皆以文绣非古义也今宜纯服青以为永制【晋书】
公孙淑妃进贵人诏
峻阳园淑妃公孙明识贞粹今进位为贵人【晋起居注】辅太子诏【惠帝即位立遹为皇太子盛选德望以为师傅元康元年出就东宫又诏】
遹尚幼蒙今出上东宫虽当赖师傅羣贤之训其游处左右宜得正人使共周旋能相长益者太保卫瓘息庭司空陇西王泰息畧太子太傅杨济息毖太子太师裴楷息宪太子少傅张华息禕尚书令华廙息恒并以道义之门有不肃之训其令此六人更共往来与太子习数备宾友也【王隐晋书　虽晋书作惟长益者止】
陇西王世子越杨邈奉朝请诏【元康二年越以陇西王世子为骑都尉与驸马都尉杨邈及琅邪王伷子繇俱侍讲东宫　越改封东海】
陇西王世子越驸马都尉杨邈并可奉朝请侍从左右与太子游处【晋起居注】
立愍怀子臧为皇太孙诏【臧字敬文太子第二子初与父同幽金墉永康元年立後为赵王伦所废见害】
咎徵数发奸回作变遹既逼废非命而没今立臧为皇太孙【晋书】
汝南王亮为太宰诏【永平元年三月】
大司马汝南王亮体道冲粹通识政理宣翼之绩显於本朝二南之风流于方夏将凭远猷以康王化其以亮为太宰録尚书事入朝不趋劒履上殿增掾属十人给千兵百骑与太保卫瓘对掌朝政
矫授楚王玮诏【永平元年六月汝南王亮太保卫瓘以玮性贪戾使与诸王之国玮甚忿长史公孙宏舍人岐盛为亮瓘所恶矫称玮命诬亮瓘於贾后后使惠帝为诏收亮瓘并以玮矫制并杀之复为玮发哀贾后恶亮瓘又忌玮故以计相次诛】
太宰太保欲为伊霍之事王宜宣诏令淮南长沙成都王屯宫诸门废二公
发楚王哀诏
周公决二叔之诛汉武断昭平之狱所不得已者廷尉奏玮已伏法情用悲痛吾当发哀
徙东莱王蕤诏【蕤齐王攸子冏之弟积怨冏密表冏专权与左卫将军王舆谋废冏事觉免为庶人】
大司马以经识明断高谋远畧猥率同盟安复社稷自书契所载周召之美未足比勲故授公上宰东莱王蕤潜怀忌妬苞藏祸心与王舆密谋图欲谮害收舆之日蕤与青衣共载微服奔走经宿乃还奸凶赫然妖惑外内又前表冏所言深重虽管蔡失道牙庆乱宗不复过也春秋之典大义灭亲其徙蕤上庸
立成都王頴为皇太弟诏【永安元年二月　初太子遹废死立清河王覃为太子成都王颖复废覃自立为皇太弟】
朕以不德纂承鸿绪于兹有五载祸乱滔天奸逆仍起至乃幽废重宫宗庙圯絶成都王頴温仁惠和克平暴乱其以頴为皇太弟都督中外诸军事丞相如故豫章王炽为皇太弟诏【永安元年十二月河间王顒将张方逼帝迁长安顒废頴表立炽为太弟是为怀帝】
天祸晋邦冢嗣莫继成都王頴自在储贰政绩亏损四海失望不可承重其以王还第豫章王炽先帝爱子令问日新四海注意今以为皇太弟以隆我晋邦以司空越为太傅与太宰顒夹辅朕躬司徒王戎参録朝政光禄大夫王衍为尚书左仆射安南将军虓安北将军濬平北将军腾各守本镇高密王简为镇南将军领司隶校尉权镇洛阳东中郎将模为宁北将军都督冀州镇于邺镇南大将军刘宏领荆州以镇南土周馥缪胤各还本部百官皆复职齐王冏前应还第长沙王乂轻陷重刑封其子绍为乐平县王以奉其嗣自顷戎车屡征劳费人力供御之物皆减三分之二户调田租三分减一蠲除苛政爱人务本清通之後当还东京【晋书　北堂书钞诏云天祸晋祚冢嗣莫继鸾轸弗御禁军莫卫】
琅邪王睿通直诏
散骑常侍琅邪王睿日新匪懈宜在机近其令睿通直也
董猛封武安侯诏【永平元年】
中侍董猛固让封邑其封武安侯【晋惠帝起居注】
张华为中书监诏【永平元年】
华前任中书有思谋之勤机密之要宜得其才以华为中书监加侍中【王隐晋书】
张华仪同三司诏【元康元年】
中书监光禄大夫张华历世腹心情所凭赖故畴其勲绩使仪同三司而虚冲挹损难违高尚其以为光禄大夫仪同三司本职如故【晋起居注】
追复张华爵位诏【华为赵王伦所害伦诛诏令羣官通议多称其寃宜复爵位太安二年下诏】
夫爱恶相攻佞邪丑正自古而有故司空壮武公华竭其忠贞思翼朝政谋谟之勲每事赖之前以华弼济之功宜同封建而华固让至于八九深陈大制不可得尔终有颠败危辱之虑辞义恳诚足劝远近华之至心誓於神明华以伐吴之勲受爵於先帝後封既非国体又不宜以小功踰前大赏华之见害俱以奸逆图乱滥被枉贼其复华侍中中书监司空公广武侯及所没财物与印绶策遣使吊祭之
给周处母诏【永平七年】
处母年老加以远人朕每愍念给其医药酒米赐以终年【并晋书】
王浑録尚书事诏【元康元年】
司徒王浑秉德中正器量宏远历位外内文武勲庸着在方策宜参弼机衡以亮天工其可録尚书事【晋起居注　秉德中正书钞作秉法从正器一作思】
王戎开府诏【元康元年　戎字濬冲琅邪临沂人终司徒】
尚书仆射光禄大夫王戎清虚履道谋猷冲远敭历外任宣力四方入掌机衡官才允叙将澄清风俗显一羣望宜崇其职乃可赞成王化其以光禄大夫开府仪同三司【王隐晋书　晋起居注诏云光禄大夫王戎光禄大夫裴楷开府辟召仪同三司】
王戎领吏部诏【元康元年】
夫兴治成务要在官人铨管之为任不可假授侍中中书令光禄大夫王戎经德静正鉴识明远其以戎领吏部【晋起居注】
王戎为尚书令诏【永宁元年惠帝反宫以戎为尚书令　太平御览作太熙元年】
夫总百揆之得失管王政之开塞者端右之职也是以自汉代以来每选此官必慎其人议郎王戎可为尚书令【晋书】
杨超为骑都尉诏【永宁初】
舅氏失道宗族陨坠渭阳之思孔怀感伤其以蓩亭侯杨超为奉朝请骑都尉以慰蓼莪之思焉【并晋书】
封石苞孙诏【元康元年】
故乐陵公石苞国祚莫继其特以苞孙行为乐陵公
封王基孙诏
司空王基爵祚再絶其以故安阳令振次男恢绍爵【并晋起居注】
复位诏【永宁元年正月赵王伦篡位迁帝于金墉城是年四月伦诛复位】
朕以不德篹承皇统远不能光济大业靖绥四方近不能闲明刑威式遏奸宄至使逆臣孙秀敢肆凶虐窥间王室遂奉赵王伦饕据天位镇东大将军齐王冏征北大将军成都王頴征西大将军河间王顒竝以明德茂亲忠规允着首建大策匡救国难尚书漼共立大谋左卫将军王舆与羣公卿士协同谋畧亲勒本营斩秀及其二子前赵王伦为秀所误与其子等已诣金墉迎朕幽宫旋轸阊阖岂在余一人独飨其庆宗庙社稷实有赖焉
讨刘舆诏【永安二年十月　舆字庆孙中山魏昌人张昌之乱刘乔为豫州刺史东海王越以范阳王虓领豫州乔距之舆时为颍川太守昵於虓乔表列舆罪恶河间王顒乃宣诏使刘宏等并力攻虓於许昌舆弟琨率衆救虓未至虓败後为东海王越长史】
得豫州刺史刘乔檄称颍川太守刘舆迫胁骠骑将军虓距逆诏令造构凶逆擅刼郡县合聚兵衆擅用苟曦为兖州断截王命镇南大将军荆州刺史刘宏平南将军彭城王绎等其各勒所统径会许昌与乔并力今遣右将军张方为大都督统精卒十万建武将军吕朗广武将军骞貙建威将军刁默等为军前锋共会许昌除舆兄弟
同前【前见惠帝纪此见刘舆传总一诏也】
颍川太守刘舆迫胁范阳王虓距逆诏命多树私党擅刼郡县合聚兵衆舆兄弟昔因赵王?亲擅弄权势凶狡无道久应诛夷以遇赦令得全首领小人不忌为恶日滋辄用苟曦为兖州断截王命镇南大将军宏平南将军彭城王绎征东大将军准各勒所领径会许昌与乔并力今遣右将军张方为大都督督建威将军吕朗阳平太守刁默率步骑十万同会许昌以除舆兄弟敢有举兵距违王命诛及五族能杀舆兄弟送首者封三千户县侯赐绢五千匹
青筒诏【张方之乱逼上出谒宗庙上以青筒诏勅中书】
体中不佳不堪出也【晋八王故事】
追复愍怀太子遹册文【贾后既诛册复太子迎太子丧於许昌又为哀册谥愍怀】
皇帝使使持节兼司空卫尉伊策故皇太子之灵曰呜呼维尔少负岐嶷之质荷先帝殊异之宠大唘土宇奄有淮陵朕奉遵遗旨越建尔储副以光显我祖宗祗尔德行以从保傅事亲孝敬礼无违者而朕昧于凶构致尔于非命之祸俾申生孝已复见於今赖宰相贤明人神愤怨用唘朕心讨厥有罪咸伏其辜何补於荼毒寃魂酷痛哉是用忉怛悼恨震动於五内今追复皇太子丧礼反葬京畿祠以太牢?而有灵尚获尔心【丧礼王隐晋书有备至二字】
告愍怀太子哀策文
皇帝临轩使洗马刘务告于皇太子之殡曰咨尔遹幼禀英挺芬馨诞茂既表髫龀高明逸秀昔尔圣祖嘉尔淑美显诏仍崇名振同轨是用建尔储副永统皇基如何凶戾潜构祸害如兹哀感和气痛贯四时呜呼哀哉尔之降废寔我不明牝乱沈烖衅结祸成尔之逝矣谁百其形昔之申生含枉莫讼今尔之负抱寃于东悠悠有识孰不哀恸壶关干主千秋悟已异世同规古今一理皇孙唘建降祚尔子虽悴前终庶荣後始窀穸既营将宁尔神华髦电逝戎车雷霆芒芒羽盖翼翼缙绅同悲等痛孰不酸辛庶光来叶永世不泯【并晋书】
齐王冏复封册【永兴初以冏有诛贾后复惠帝之勲轻陷重刑乃封子超为县王以继冏祀光熙初追册冏】
咨故大司马齐王冏王昔以宗藩穆胤绍世绪于东国作翰许京允镇静我王室诞率义徒同盟触泽克成元勲大济颍东朕用应嘉茂绩谓笃尔劳俾式先典以畴兹显懿廓土殊分跨兼吴楚崇礼备物宠侔萧霍庶凭翼戴之重永隆邦家之望而恭德不建取侮二方有司过举致王于戮古人有言曰用其法犹思其人况王功济朕身勲存社稷追惟既往有悼於厥心哉今复王本封命嗣子还绍厥绪礼秩典度一如旧制使使持节大鸿胪即墓赐策祠以太牢?而有灵祗服朕命肆宁尔心嘉兹宠荣【并晋书】
何攀封西城公策【攀字惠兴蜀郡郫人为翊军校尉诛杨骏策封】
於戏在昔先王光济厥世罔不开国列土建德表功也故逆臣杨骏谋危社稷构兵飞矢集于殿庭白刃交於宫闱攀受命奋讨凶逆速殄忠烈果毅朕甚嘉焉今以魏兴之西城为攀封国锡兹玄社苴以白茅永为晋藩辅往钦哉敬乃有土惠康黎元无或以隳尔显烈【华阳国志】赠汧督马敦策书【敦舆氐贼齐万年力战存汧为州司所诬死狱以梁王彤疏理追赠】
皇帝咨故督守关中侯马敦忠勇果毅率励有功固守孤城危逼获济宠秩未加不幸丧亡朕用悼焉今追赠牙门将军印绶祠以少牢?而有灵嘉兹宠荣【见潘岳马汧督诔　北堂书钞载齐王九锡文枭?凶丑罪人斯得是用锡君鉄钺各一】
怀帝【名炽字丰度武帝第二十五子封豫章郡王立为皇太弟惠帝崩嗣位五年洛京陷为刘聪执归平阳封会稽公见弑】
刘寔以侯就第诏【怀帝即位寔授太尉自陈年老固辞不许左丞刘坦上言宜临寔所守诏曰】
昔虞任五臣致垂拱之化汉相萧何兴宁一之誉故能?隆於当时垂裕於百代朕绍天明命临御万邦所以崇显政道者亦赖之於元臣庶尹毕力股肱以副至望而君年耆告老确然难违今听君以侯就第位居三司之上秩禄准旧赐几杖不朝及宅一区国之大政将就谘于君副朕意焉
诏苟曦【曦初为北军中候行兖州刺史东海王越为太傅辅政命曦破汲桑定邺立诸战功越以司马潘淊等谋迁曦领眚州刺史已滔等又共诬陷曦曦乃移告诸州称已功伐陈越罪状时怀帝恶越专权诏曦】
朕以不德戎车屡兴上惧宗庙之累下愍兆庶之困当赖方岳为国藩翰公威振赫然枭斩藩桑走降乔朗魏植之徒复以诛除岂非高识明断朕用委成加王弥石勒为社稷之忧故有诏委统六州而公谦分小节稽违大命非所谓与国同忧也今复遣诏便施檄六州协同大举翦除国难称朕意焉
又手诏【永嘉五年复诏曦讨越越出牧豫州以讨曦会越薨】
太傅信用奸佞阻兵专权内不遵奉皇宪外不协比方州遂令戎狄充斥所在犯?留军何伦抄掠宫寺劫剥公主杀害贤士悖乱天下不可忍闻虽惟亲亲宜明九伐诏至之日其宣告天下率齐大举桓文之绩一以委公其思尽诸宜善建宏畧道涩故练写副手笔示意【并晋书】
愍帝【名邺字彦旗武帝孙吴王晏之子继伯父封秦王怀帝被执为皇太子入长安即帝位四年刘曜陷长安出降封怀安侯见弑而西晋亡】
诏琅琊王睿南阳王保【愍帝即位以睿为左丞相大都督陕东保为右丞相大都督陕西诏二王又诏琅琊　睿即元帝保字景度袭父封历位相国愍帝陷自称晋王】
夫阳九百六之菑虽在盛世犹或遘之朕以幼冲纂承洪绪庶凭祖宗之灵羣公义士之力荡灭凶寇拯拔幽宫瞻望未达肝心分裂昔周邵分陕姬氏以隆平王东迁晋郑为辅今左右丞相茂德齐圣国之昵属当恃二公扫除鲸鲵奉迎梓宫克复中兴令幽并两州勒卒三十万直造平阳右丞相宜帅秦凉梁雍武旅三十万径诣长安左丞相帅所领精兵二十万径造洛阳分遣前锋为幽幷後驻赴同大限克成元勲
又诏琅琊王睿
朕以冲昧纂承洪绪未能枭夷凶逆奉迎梓宫枕戈烦寃肝心抽裂前得魏浚表知公帅先三军已据寿春传檄诸侯协齐威势想今渐进已达洛阳凉州刺史张轨乃心王室连旗万里已到汧陇梁州刺史张光亦遣巴汉之卒屯在骆谷秦川骁勇其会如林间遣使适还具知平阳定问云幽幷隆盛余胡衰破然犹恃险当须大举未知公今所到是以息兵秣马未便进军今为已至何许当须来旨便乘舆自出会除中原也公宜思宏谋猷勖济远畧使山陵旋反四海有赖故遣殿中都督刘蜀苏马等具宣朕意公茂德昵属宣隆东夏恢融六合非公而谁但洛都陵庙不可空旷公宜镇抚以绥山东右丞相当入辅弼追踪周邵以隆中兴也【督一作尉】
平东将军宋哲宣诏【元帝建武元年二月哲至宣诏羣臣请上尊号不许进位晋王】
时遭迍否皇纲不振朕以寡德奉承洪绪不能祈天永命绍隆中兴至使外宼敢帅师旅逼迫京辇朕今幽塞穷城忧虑万端恐一旦崩溃卿指诣丞相具宣朕意使摄万机时据旧都修复陵庙以雪大耻【竝晋书】
张轨进封西平公诏【惠帝时轨据有凉州因授凉州刺史会怀帝迁於平阳愍帝时为秦王轨檄兵勤王及即位诏轨进爵梁州牧西平郡公轨固让不受】
朕以寡昧纂承大统未能枭除凶逆奉迎梓宫枕戈含寃肝心碎裂惟尔凉州刺史张轨乃心王室旌旗连络万里星赴进次?陇便当协力济难恢复神州故遣中常侍苏马拜尔为镇西大将军开府仪同三司加侍中封西平郡公【十六国春秋前凉録】
张寔授西平公策书【寔为轨子嗣摄父位建兴二年下诏】
维乃父武公着勲西夏顷胡贼狡猾侵逼近甸义兵鋭卒万里相寻方贡远珍府无虚岁方委专征荡清九域昊天不吊凋余藩后朕用悼厥心维尔隽劭英毅宜世表西海今授持节都督凉州诸军事西中郎将凉州刺史领护羌校尉西平公往钦哉其阐宏先绪俾屏王室【前凉録甸作畿劭作劲今授下有使字】
临降下张寔诏【愍帝将降刘曜下诏寔以天子蒙尘冲让不拜】
天步厄运祸降晋室京师倾陷先帝晏驾贼庭朕流漂宛许爰暨旧京羣臣以宗庙无主归之於朕遂以冲眇之身托于王公之上自践宝位四载于兹不能剪除巨寇以救危难元元兆庶仍遭涂炭皆朕不明所致羯贼刘载僭称大号祸加先帝肆杀藩王深惟仇耻枕戈待旦刘曜自去年九月率其蚁衆乘虚深寇劫质羌胡攻没北地麴允总戎在外六军败绩侵逼京师矢流宫阙胡松等虽赴国难殿而无効围堑十重外救不至粮尽人穷遂为降虏仰慙乾灵俯痛宗庙君世笃忠亮勲隆西夏四海具瞻朕所凭赖今进君大都督凉州牧侍中司空承制行事琅琊王宗室亲贤远在江表今朝廷播越社稷倒悬朕以诏王时摄大位君其挟赞琅琊共济艰运若不忘主宗庙有赖明便出降故夜见公卿属以後事密遣黄门郎史淑侍御史王冲齎诏假授临出寄命公其勉之
索綝领太尉诏【綝怀帝时为冯翊太守长安陷纠义破贼协立愍帝历迁尚书右仆射寻又诏】
朕昔遇厄运遭家不造播越宛楚爰失旧京幸宗庙宠灵百辟宣力得从藩卫托乎羣公之上社稷之不陨实公是赖宜赞百揆傅弼朕躬其授卫将军领太尉位特进军国之事悉以委之【并晋书】
寒食散论【世说注秦丞相寒食散论按愍帝封秦王为丞相疑是附此】
寒食散之方虽出汉代而用之者寡靡有传焉魏尚书何晏首获神效由是大行於世服者相寻也
西晋文纪卷三

[book_title]卷四
钦定四库全书
西晋文纪卷四　　　　　明　梅鼎祚编
西晋【四】
武帝左贵嫔【名芬齐国临淄人秘书郎思之妹少好学善缀文名亚於思武帝纳为贵嫔以才德见称帝重芬辞藻方物异宝必诏为赋颂有集四卷】
献武元杨皇后诔表【晋书】
伏惟圣善宣慈仁洽六宫含弘光大德润四海妾闻之前志卑不诔尊少不诔长扬雄臣也而诔汉后班固子也而诔其父皆以述扬景行显之竹帛岂所谓三代不同礼随时而作者乎
元皇后诔
惟泰始十年秋七月景寅晋元皇后杨氏崩呜呼哀哉昔有莘适殷姜姒归周宣德中闱徽音永流樊卫二姬匡齐翼楚马邓两妃亦毘汉主峩峩元后光嫔晋室伉俪圣皇比踪往古遭命不永背阳即隂六宫号咷四海恸心嗟予鄙妾衔恩特深追慕三良甘心自沈何用存思不忘德音何用纪述托辞翰林乃作诔曰
赫赫元后出自有杨奕世朱轮燿彼华阳惟岳降神显兹祯祥笃生英媛休有烈光含灵握文异於庶姜和畅春日操厉秋霜疾彼攸遂敦此义方率由四教匪怠匪荒行周六亲徽音显扬显扬伊何京室是臧乃娉乃纳聿嫔圣皇正位闺阈惟德是将鸣佩有节发言有章仰观列图俯览篇籍顾问女史咨询竹帛思媚皇姑?恭朝夕允厘中馈执事有恪於礼斯劳於敬斯勤虽曰齐圣迈德日新日新伊何克广弘仁终温且惠帝妹是亲经纬六宫罔不弥纶羣妾惟仰譬彼北辰亦既青阳鸣鸠告时躬执桑曲率导媵姬修成蚕蔟分茧理丝女工是察祭服是治秪奉宗庙永言孝思於彼六行靡不蹈之皇英佐舜涂山翼禹惟卫惟樊二霸是辅明明我后异世同矩亦能有乱谋及天府内敷阴教外毘阳化绸缪庶政密勿夙夜恩从风翔泽随雨播中外禔福遐迩咏歌天祚贞吉克昌克繁则百斯庆育圣育贤教踰姙姒训迈姜嫄堂堂太子惟国之元济济南阳为屏为藩本枝庵蔼四海荫焉微斯皇妣孰兹克臻曰乾盖聪曰圣允诚积善之常五福所并宜享高年匪陨匪倾如彭之齿如聃之龄云胡不造丁兹祸殃寝疾弥留寤寐不康巫咸骋术和鹊奏方祈祷无应尝药无良形神既离载昏载荒奄忽崩徂湮精灭光哀哀太子南阳繁昌攀援不寐擗踊摧伤呜呼哀哉阖宫号咷宇内震惊奔者填衢赴者塞庭哀恸雷骇流泪雨零歔欷不已若丧所生惟帝与后契濶在昔比翼白屋双飞紫阁悼后伤后早即窀穸言斯既及涕泗陨落追惟我后寔聪实哲通於性命逹於俭节送终之礼比素上世襚无珍宝唅无明月潜辉梓宫永背昭晰臣妾哀号同此断絶庭宇遏密幽室增阴空设帷帐虚置衣衾人亦有言神道难寻悠悠精爽岂浮岂沈丰奠日陈冀魂之临孰云元后不闻其音乃议景行景行已溢乃考龟筮龟筮袭吉爰定宅兆克成玄室魂之往矣於以令日仲秋之辰啓明始出星陈夙驾灵舆结驷其舆伊何金根玉箱其驷伊何二骆双黄习习容车朱服丹章隐隐轜轩弁絰繐裳华毂曜野素盖被原方相仡仡旌旐翻翻挽童引歌白骥鸣辕观者夹涂士女涕涟千乘万骑迄彼峻山峻山峩峩曾阜重阿弘高显敞据洛背河左瞻皇姑右睇帝家推存揆亡明神所嘉诸姑姊妹娣姒媵御追送尘轨号咷衢路王侯卿士云会星布羣官庶僚缟盖无数咨嗟通夜东方云曙百祗奉迎我后安厝中外俱临同哀并慕涕如连云泪如湛露扃闺既阖窈窈冥冥有夜无昼曷用其明不封不树山坂同形昔后之崩大火西流寒往暑过今亦孟秋自我衔恤儵忽一周衣服将变痛心若抽逼彼礼制惟以增忧去此素衣结恋灵邱有始有终天地之经自非三光谁能不零存播令德没图丹青先哲之志以此为荣温温元后实宣慈焉抚育羣生恩惠滋焉遗爱不已永见思焉悬名日月垂万春焉呜呼庶妾感四时焉言思言慕涕涟洏焉【敦一作执羣妾作孥妾只奉作只承庵霭作晻霭和鹊作扁鹊祈祷作祈福将离作既离载昏作情气宝作瑶背河作依河并慕作共慕连云作涟雨已作忘】
万年公主诔【晋书左贵嫔传武帝女万年公主薨痛悼不已诏芬为诔其文甚丽】
昔蒲衣早智周晋夙成咸以岐嶷名存典经猗欤公主在幼克哲方德比齿有邈先烈何德之盛而年或阙何华之繁而实不结雨坠风逝形影长灭京室河洛所经阴精发曜降兹淑灵笃生公主诞膺休祯秀生紫微日晖月明既睇艳姿徽音孔昭眄蒨其媚婉曼其娇宠玩轩陛如琼如瑶虽则弱齿双德兼苞五福所集闻之先民积善锺庆祜德辅仁宜终淑美光晖日新云何降戾景命不振晔晔荣曜英蕤始芳何辜於天猥遇降霜焭焭稚魂飘飘遐翔於戏何辜痛兹不福生而何晩没而何速酷矣皇灵谬哉司禄呜呼哀哉日月载驰白露凝结自主薨徂奄离时节吉凶乖邈存亡异制将迁幽都潜神永翳呜呼公主魂岂是绥岌岌灵轜骏驷騑騑挽僮齐唱悲音激摧士女歔欷高风增哀一日不见采萧作歌况我公主形灭体讹精灵迁逝幽此中阿言思言念涕泪滂沲呜呼哀哉
虞舜二妃赞
玅矣二妃体灵应符奉嫔於妫光此有虞沅湘示教灵德永敷惟斯善美谅无泯乎
周宣王姜后赞
昭昭宣王克复前制亹亹姜后乃激乃厉执心至公以恢明世
荆武王夫人邓曼赞
天道恶盈极数则微邈哉邓曼心暎祸几覩兆叹亡考德知衰贤哉卓殊邈哉难追
鲁敬姜赞
邈矣敬姜含德之英于行则高于理斯明垂训于宗厉发奇声宣尼三叹万代遗馨
齐义继母赞
圣教玄化礼贵信诚至哉继母行合典经不遗宿诺义割斯情表德来裔垂则後生
齐杞梁妻赞
遭命不改逢时险屯夫卒莒场郊吊不宾哀崩高城诉情穹旻遂赴淄川托躯清津【躯一作身】
楚狂接舆妻赞
接舆高洁怀道行謡妻亦氷清同味玄昭遗俗荣津志远神辽
孟轲母赞
邹母善导三徙成教邻止庠序俎豆是效断织激子广以坟奥聪达知礼敷述圣道
班婕妤赞
恂恂班女恭让谦虚辞辇进贤辨祝理诬形图丹青名侔樊虞
巢父惠施赞
泱泱长流沔沔清波思文巢惠再咏再歌垂纶一壑万象匪多神乎畅矣缅同基阿
德刚赞
温温德刚实秉道纯履此圣义体此敦仁笃物博好靡疎靡亲九族怀附邦邑望尘贵实贱华尚素安贫虽在崇高必若平民匪道之荣譬之生民褎饰之誉谓之谤身惟义是存惟道是尊
德柔赞【艺文类聚一作颂】
邈邈德柔越天之刚神以知来智以藏往【疑遗四字】含纯溥生允矣君子展也大成执德纯粹岳峻川渟履行高厉荡乎其平敦兴圣道率正不倾令闻不已载路厥声
纳杨后赞
清和协极二仪降灵啓兹杨族仁哲诞生徽音内发有馥其馨玄符表运作合圣明文定厥祥考卜惟贞良辰纳币三光朗清元公执贽嘉礼告成卿士庶僚烂其充庭赫赫华宗奕世载荣谦光其尊在满戒盈受兹介福垂祚亿龄【并艺文类聚】
武悼杨皇后颂【晋书武帝咸宁二年纳悼后芬於坐受诏作颂元后从妹弘农华隂人】
峩峩华岳峻极泰清巨灵导流河渎是经惟渎之神惟岳之灵锺于杨族载育盛明穆穆我后应期挺生含聪履喆岐嶷夙成如兰之茂如玉之莹越在幼冲休有令名飞声八极翕习紫庭超任邈姒比德皇英京室是嘉备礼致娉令月吉辰百僚奉迎周生归韩诗人是咏我后戾止车服辉暎登位太微明德日盛羣黎欣戴亟夏同庆翼翼圣皇叡喆孔纯愍兹狂戾阐惠播仁蠲衅涤秽与时惟新沛然洪赦恩诏遐震后之践祚囹圄虚陈万国齐欢六合同欣坤神拚儛天人载悦兴瑞降祥表精日月和气烟熅三光朗烈既获嘉时寻播甘雪玄云晻霭灵液霏霏既储既积待阳而曦曣晛沾濡柔润中畿长享丰年福禄永绥【穆穆我后一作我后穆穆履喆作体喆狂戾作尫羸】
鬰金颂
伊此奇草名曰鬰金越自殊域厥珍来寻芬香酷烈悦目怡心明德惟馨淑人是钦窈窕妃媛服之褵衿永垂名实旷世弗沈【艺文类聚】
惠帝贾皇后【字南风太宰充女淫虐不道为赵王伦所诛废为庶人】
太子遹葬礼表【贾后既废太子矫诏杀之将以庶人礼葬伪为表闻诏葬以广陵王礼】
遹不幸丧亡伤其迷悖又早短折悲痛之怀不能自已妾私心冀其刻肌刻骨更思孝道规为稽颡正其名号此志不遂重以酸恨遹虽罪在莫大犹王者子孙便以匹庶送终情实怜愍特乞天恩赐以王礼妾诚闇浅不识礼义不胜至情冒昧陈闻
愍怀太子遹【字熙祖惠帝长子母谢夫人玖进淑媛及太子遇酷玖亦被害】遗妃王惠风书【贾后将废太子诈称上不和呼太子入朝既至赐以酒枣逼醉使黄门侍郎潘岳作书草若祷神之文有如太子素意以纸笔使太子书之太子醉迷不觉其字半不成补成之后呈惠帝帝幸式乾殿以太子书青纸诏曰遹书如此今赐死徧示诸公王惟张华裴頠申救太子后惧事变乃表免为庶人送金墉城妃父衍表请离婚太子至许遗妃书明年复以太子为逆幽于许昌宫之别坊使黄门孙虑杀之妃後为刘曜执赐其将不屈死】
鄙虽烦愚心念为善欲尽忠孝之节无有恶逆之心虽非中宫所生奉事有如亲母自为太子以来勑见禁检不得见母自宜城君亡不见存恤恒在空室中坐去年十二月道文疾病困笃父子之情实相怜愍于时表国家乞加徽号不见听许疾病既笃为之求请恩福无有恶心自道文病中宫三遣左右来视云天教呼汝到二十八日暮有短函来题言东宫发疏云言天教欲见汝即便作表求入二十九日早入见国家须臾遣至中宫中宫左右陈舞见语中宫旦来吐不快使住空室中坐须臾中宫遣陈舞见语闻汝表陛下为道文乞王不得王是成国耳中宫遥呼陈舞昨天教与太子酒枣便持三升酒大盘枣来见与使饮酒噉枣尽鄙素不饮酒即便遣舞啓说不堪三升之意中宫遥呼曰汝常陛下前持酒可喜何以不饮天与汝酒当使道文差也便答中宫陛下会同一日见赐故不敢辞通日不饮三升酒也且实未食恐不堪又未见殿下饮此或至颠倒陈舞复传语曰不孝那天与汝酒饮不肯饮中有恶物邪遂可饮二升余有一升求持还东宫饮尽逼廹不得已更饮一升饮已体中荒迷不复自觉须臾有一小婢持封箱来云诏使写此文书鄙便惊起视之有一白纸一青纸催促云陛下停待又小婢承福持笔硏墨黄纸来使写急疾不容复视实不觉纸上语轻重父母至亲实不相疑事理如此实为见诬想衆人见明也【贾后母郭槐充之妻封宜城君彪字道文太子长子】
潘岳诈愍怀太子书
陛下宜自了不自了吾当入了之中宫又宜速自了不了吾当手了之并谢妃共要尅期而两发勿疑犹豫致後患茹毛饮血於三辰之下皇天许当扫除患害立道文为王蒋为内主愿成当三牲祠北君大赦天下要疏如律令【并晋书】
安平献王孚【字叔逹宣帝次弟仕魏历太宰】
请造沁水石门表【水经注晋安平王孚为魏野王典农中郎将所造诏书听许】
臣孚言臣被明诏兴河内水利臣既到检行沁水源出铜鞮山屈曲周回水道九百自太行以西王屋以东层岩高峻天时霖雨衆谷走水小口漂迸木门朽败稻田泛滥岁功不成臣辄按行去堰五里以外方石可得数万余枚臣以为方石为门若天亢旱增堰进水若天霖雨陂泽充溢则闭石断水空渠衍涝足以成河云雨由人经国之谋暂劳永逸圣王所许愿陛下特出臣表勅大司农府给人工勿使稽延以赞时要臣孚言
魏明帝悼后书铭旌议【或欲去姓而书魏或欲两书孚议从之】
经典正式皆不应书凡帝王皆因本国之名以为天下之号而与往代相别耳非为择美名以自光也天称皇天则帝称皇帝地称后土则后称皇后此乃所以同天地之大号流无二之尊名不待称国号以自表不俟称氏族以自彰是以春秋隐公三年经曰三月庚戌天王崩尊而称天不曰周王者所以殊乎列国之君也八月庚辰宋公和卒书国称名所以异乎天王也襄公十五年经曰刘夏逆王后於齐不云逆周王后姜氏者所以异乎列国之夫人也至乎列国则曰夫人姜氏至自齐又曰纪伯姬卒书国称姓此所以异乎天王后也由此考之尊称皇帝赫赫无二何待於魏乎尊称皇后彰以諡号何待於姓乎议者欲书魏者此以为天皇之尊同於往古列国之君也或欲书姓者此以为天皇之后同於往古之夫人也乖经典之大义异乎圣人之明制非所以垂训将来为万世不易之式者也
上武帝除丧复常奏【文帝崩武帝既葬除丧深衣素冠降席撤膳太宰司马孚太傅郑冲太保王祥太尉何曾司徒领中领军司马望司空荀顗车骑将军贾充尚书令裴秀尚书仆射武陔都护大将军郭建侍中郭绥中书监苟朂中军将军羊祜等奏】
臣闻礼典轨度丰杀随时虞夏商周咸不相袭盖有由也大晋绍承汉魏有革有因期於足以兴化致治而已故未得皆返太素同?上古也陛下既以俯遵汉魏降丧之典以济时务而躬蹈大孝情过乎哀素冠深衣降席撤膳虽武丁行之於殷世曾闵履之於布衣未足以喻方今荆蛮未夷庶政未乂万机事殷动劳神虑岂遑全遂圣旨以从至情加岁时变易期运忽过山陵弥远攀慕永絶臣等以为陛下宜囘虑割情以康时济治辄勅御府易服内省改坐太官复膳诸所施行皆如旧制【济治晋书作济俗】
武帝诏答
每感念幽冥而不得终苴絰於草土以存此痛况当食稻衣锦诚佹然激切其心非所以相解也吾本诸生家传礼来久何心一旦便易此情於所天相从已多可试省孔子答宰我之言无事纷纭也言及悲剥奈何奈何【悲剥晋书作悲杀】
重奏
伏读圣诏感以悲怀辄思仲尼所以抑宰我之问圣思所以不能以已巳甚深甚笃然今以干戈未戢武事未偃万机至重天下至衆陛下以万乘之尊履布衣之礼服麤席藁水饮蔬食殷忧内盈毁悴外表然而躬勤万机坐而待旦降心接下仄不遑食所以劳力者如斯之甚是以臣等悚息不宁诚惧神气用损以疚大事辄勅有司改坐复常率由旧典惟陛下察纳愚欵以慰皇太后之心【今以晋书作今者】
又诏答【帝遂以此礼终三年後居太后丧亦如之】
重览奏议益以悲剥不能自胜奈何奈何三年之丧自古达礼诚圣人称心立哀明恕而行也神灵日远无所告诉虽薄於情食旨服美朕更所不堪也不宜反覆重伤其心言用断絶奈何奈何【宋书　心晋作情告诉作讯告】
遗令【晋书】
有魏贞士河内温县司马孚字叔达不伊不周不夷不惠立身行道终始如一当以素棺单椁歛以时服
琅邪王伷【字子将宣帝子】
荐山简表【伷时为镇东大将军】
从事中郎缺用第三品中散大夫河内山简清精履正才职通济品仪第二也【北堂书钞】
梁王肜【字子微宣帝第八子历丞相太宰领司徒为宗师】
理汧督马敦疏【肜时为征西大将军上疏详前策书　见潘岳诔】
敦固守孤城独当羣寇以少御衆载离寒暑临危奋节保谷全城而雍州从事忌敦勲效推极小疵非所以褎奬元功宜解敦禁劾假授
齐王攸【字大猷文帝次子仕魏卫将军武帝践阼封齐王出都督青州】
藩国自除长吏议【时诏议藩王令自选国内长吏攸奏议不许】
昔圣王封建万国以亲诸侯轨迹相承莫之能改诚以君不世居则人心偷幸人无常主则风俗伪薄是以先帝深览经远之统思复先哲之轨分土画疆建爵五等或以进德或以酬功伏惟陛下应期创业树建亲戚听使藩国自除长吏而今草创制度初立虽庸蜀顺轨吴犹未宾宜俟清泰乃议复古之制
务农重本议奏【诏以比年饥馑议所节省攸奏议】
臣闻先王之教莫不先正其本务农重本国之大纲当今方隅清穆武夫释甲广分休假以就农业然守相不能勤心恤公以尽地利昔汉宣叹曰与朕理天下者惟良二千石乎勤加赏罚黜陟幽明於时翕然用多名守计今地有余羡而不农者衆加附业之人复有虚假通天下之谋则饥者必不少矣今宜严勅州郡检诸虚诈害农之事督实南亩上下同奉所务则天下之谷可复古政岂患於暂一水旱便忧饥馁哉考绩黜陟毕使严明畏威怀惠莫不自厉又都邑之内游食滋多巧伎末业服饰奢丽富人兼美犹有魏之遗弊染化日浅靡财害谷动复万计宜申明旧法必禁絶之使去奢即俭不夺农时毕力稼穑以实仓廪则荣辱礼节由之而生兴化反本於兹为盛
选长史令【国长吏缺典书请求差选攸下令】
忝受恩礼不称惟忧至於官人叙才皆朝廷之事非国所宜裁也其令自上请之
议按吏教
夫先王驭世明罚勅法鞭扑作教以正逋慢且唐虞之朝犹须督责前欲撰次其事使麤有常惧烦简之宜未审其要故令刘程二君详定然思惟之郑铸刑书叔向不韪范宣议制仲尼讥之令皆如旧无所增损其常节度所不及者随事处决诸吏各竭乃心思同在公古人之节如有所阙以赖股肱匡佐之规庶以免负
太子箴【惠帝为太子攸授太子太傅献箴　艺文作太傅箴误】
伊昔上皇建国立君仰观天文俯察地理创业恢道以安人承祀祚延统重故援立太子尊以弘道固以贰已储德既立邦有所恃夫亲仁者功成迩佞者国倾故保相之材必择贤明昔在周成旦奭作傅外以明德自辅内以亲亲立固德以义济亲则自然嬴废公族其崩如山刘建子弟汉祚永传楚以无极作乱宋以伊戾兴难张禹佞给卒危强汉辅弼不忠祸及乃躬匪徒乃躬乃丧乃邦无曰父子不间昔有江充无曰至亲匪贰或容潘崇谀言乱真谮润离亲骊姬之谗晋侯疑申固亲以道勿固以恩修身以敬勿托以尊自损者有余自益者弥昏庶事不可以不恤大本不可以不敦见亡戒危覩安思存冢子司义敢告在阍【并晋书　艺文类聚王?保傅箴云保傅贤明宗国用宁辅佐不忠祸及於躬无曰父子无间乃有潘崇无曰父子无二或容江充志不可解恩不尝恃一药不尝罪归许止一时不待恶延宗子】
与山涛书
中庶子东宫显职加侍接左右诚宜得笃粹有行检之人想悉在尊意必允衆望也【艺文类聚】
又
洗马今之清选前後选文书才义也【又与涛书舍人今之清选也】
又
武长嗣笃敏有器思今东宫洗马缺【阙】
又
太子舍人夏侯湛秉心居正理识明彻应可郎也【并北堂书钞】
汝南王亮【字子翼宣帝第四子历太宰録尚书为楚王玮所害　自汝南至东海八王皆乱晋而不得其死晋书别为序传又别有八王故事】
日蚀上言【太康七年正旦日食亮与司徒舒司空瓘上言】
三司之任天地人也乾道不普故水旱为菑人伦失叙故奸凶不禁乃者荆州之城妖菑仍兴任城国都水流变赤近三朝之始日有蚀之孟阳节过坚氷未消臣等琐才叨据高位可谓小人而乘君子之器宜就显戮以答天意谨免冠徒跣上所假章绶
武帝诏报
夫阴阳失序朕干天道刑政失中之所致也其使冠履勿复通表【八王故事】
楚王玮【字彦度武帝第五子历卫将军加侍中为贾后所害】
告诸军讨汝南王亮太保卫瓘手令【玮性狠戾汝南王亮太保卫瓘议使之国其长史矫称玮命谮於贾后使惠帝为诏害二公玮又矫诏赦亮瓘官属后先恶亮瓘且忌玮复以玮矫制收斩之】
天祸晋室凶乱相仍间者杨骏之难实赖诸君尅平祸乱而二公潜图不轨欲废陛下以絶武帝之祀今辄奉诏免二公官吾今受诏都督中外诸军诸在直卫者皆严加警备其在外营便相率领径诣行府助顺讨逆天所福也悬赏开封以待忠效皇天后土实闻此言
矫诏赦亮瓘官属
二公潜谋欲危社稷今免还第官属以下一无所问若不奉诏使军法从事能率所领先出降者封侯受赏朕不食言【晋书】
赵王伦【字子?宣帝第九子历右军将军诛贾后自为相国侍中以簒诛】
伪诏【伦簒位齐王冏河间王顒成都王颖起兵讨伦卫将军赵泉斩伦党孙秀使伦为诏迎惠帝反正】
吾为孙秀等所误以怒三王今已诛秀其迎太上复位吾归老於农亩
齐王冏【字景治齐献王攸子历大司马为长沙王乂所害】
请立清河王覃为皇太子表【覃本清河王遐子时冲太孙薨冏表立後废死】
东宫旷然冢嗣莫继天下大业帝王神器必建储副以固洪基今者後宫未有孕育不可庶幸将来而虚天绪非祖宗之遗志社稷之长计也礼兄弟之子犹子故汉成无嗣继由定陶孝和之絶安以绍兴此先王之令典往代之成式也清河王覃神姿岐嶷慧智早成康王正妃周氏所生先帝衆孙之中於今为嫡昔薄姬贤明文则承位覃外祖恢世载名德覃宜奉宗庙之重统无穷之祚以宁四海顒顒之望覃兄弟虽并出绍可简令淑还为国胤不替其嗣辄谘大将军頴及羣公卿士咸同大愿请具礼仪择日迎拜
理淮南王允表【允为武帝子历太尉谋诛赵王伦见害伦诛冏上表理允】
故淮南王允忠孝笃诚忧国忘身讨乱奋发几於克捷遭大凶运奄至陨没逆党遘恶并害三子寃魂酷毒莫不悲酸洎兴义兵淮南国人自相率领衆过万人人怀忼忾愍国统灭絶发言流涕臣辄以息超继允後以慰存亡
理张华等奏【挚虞致书於冏冏奏追赠】
臣闻兴微继絶圣王之高政贬恶嘉善春秋之美义是以武王封比干之墓表商容之闾诚幽明之故有以相通也孙秀逆乱灭佐命之国诛骨鲠之臣以斵丧王室肆其虐戻功臣之後多见泯灭张华裴頠各以见惮取诛於时解系解结同以羔羊并被其害欧阳建等无罪而死百姓怜之今陛下更日月之光布惟新之命然此等诸族未蒙恩理昔栾却降在皁隶而春秋传其违幽王絶功臣之後弃贤者子孙而诗人以为刺臣备忝在职思纳愚诚若合圣意可令羣官通议
理解系等奏【系为西戌校尉与孙秀争军事有隙谮于赵王伦与其弟结同被害囧起义以裴解为寃首议赠焉】
臣闻兴微继絶圣主之高政贬恶嘉善春秋之美谈是以武王封比干之墓表商容之闾诚幽明之故有以相通也孙秀逆乱灭佐命之国诛骨鲠之臣以斵丧王室肆其虐戾功臣之後多见泯灭至如张华裴頠各以见惮取诛於时系结同以羔羊被害欧阳建等无罪而死百姓怜之陛下更日月之光照布惟新之明命然此等未蒙恩理昔栾却降在皂隶而春秋传其人幽王絶功臣之後弃贤者子孙而诗人以为刺臣备忝右职思竭股肱献纳愚诚若合圣意可羣官通议
八坐解系等议
系等清公正直为奸邪所疾无罪横戮寃痛已甚如大司马所啓彰明枉直显宣当否使寃魂无愧无恨为恩大矣
罪王豹奏【详王豹下】
臣忿奸凶肆逆皇祚颠坠与成都长沙新野共兴义兵安复社稷唯欲勠力皇家与亲亲宗室腹心从事此臣夙夜自誓无负神明而主簿王豹比有白事敢造异端谓臣忝备宰相必遘危害虑在一旦不祥之声可蹻足而待欲臣与成都分陕为伯尽出蕃王上诬圣朝鉴御之威下长妖惑疑阻衆心噂????背憎巧卖两端讪上谤下谗内间外遘恶导奸坐生猜嫌昔孔邱匡鲁乃诛少正子产相郑先戮邓析诚以交乱名实若赵高诡怪之类也豹为臣不忠不顺不义辄勅都街考竟以明邪正【并晋书】
长沙王乂【字士度武帝第六子历大都督为东海王越所害】
致成都王頴书【初河间王顒将诛齐王冏乂时在洛为骠骑将军以乂为内主乂攻冏杀之頴镇邺悬执朝政惮乂在内遂与顒同伐京师诏乂为大都督以距顒朝议使中书令王衍等说頴令与乂分陕而居頴不从乂致书頴颖复书乂大破颖军东海王越潜收乂送金墉城顒将张方称诏杀之顒表頴立为皇太弟】
先帝应乾抚运统摄四海勤身苦已克成帝业六合清泰庆流子孙孙秀作逆反易天常卿与义衆还复帝位齐王恃功肆行非法上无宰相之心下无忠臣之行遂其谗恶离逖骨肉主上怨伤寻已荡除吾之与卿友于十人同产王室受封外都各不能阐敷王教经济远畧今卿复与太尉共起大衆阻兵百万重围宫城羣臣同忿聊即命将示宣国威未拟摧殄自投沟涧荡平山谷死者日万酷痛无罪岂国恩之不慈则用刑之有常卿所遣陆机不乐受卿节钺将其所领私通国家想来逆者当前行一尺却行一丈卿宜还镇以宁四海令宗族无羞子孙之福也如其不然念骨肉分裂之痛故复遣书【顒时为太尉】
临收上表
陛下笃睦委臣朝事臣小心忠孝神祗所鉴诸王承谬率衆见责朝臣无正各虑私困收臣别省送臣幽宫臣不惜躯命但念大晋衰微枝党欲尽陛下孤危若臣死国宁亦家之利但恐快凶人之志无益於陛下耳【并晋书】成都王颖【字章度武帝第十六子拜丞相东海王越收捕颖渡河被执为范阳王虓长史刘舆所杀】
复长沙王乂书
文景受图武皇乘运庶几尧舜共康政道恩隆洪业本枝百世岂期骨肉豫祸后族专权杨贾纵毒齐赵内簒幸以诛夷而未静息每忧王室心悴肝烂羊玄之皇甫商等恃宠作祸能不兴慨於是征西羽檄四海云应本谓仁兄同其所怀便当内擒冏等收级远送如何迷惑自为戎首上矫君诏下离爱弟推移辇毂妄动兵威还任豺狼弃戮亲善行恶求福如何自勉前遣陆机董督节钺虽黄桥之退而温南收胜一彼一此未足增庆也今武士百万良将鋭猛要当与整顿海内若能从太尉之命斩商等首投戈退让自求多福颖亦自归邺都与兄同之奉览来告缅然慷慨慎哉大兄深思进退也【晋书右将军皇甫商掌禁兵】
河间王顒【字文载安平王孚孙太原王瓌之子历司徒为南阳王模所杀】
奏讨齐王冏表【冏诛赵王伦为大司马辅政表至冏为长沙王乂所杀】
王室多故祸难罔已大司马冏虽唱义有兴复皇位之功而定都邑克宁社稷实成都王之勳力也而冏不能固守臣节实协异望在许昌营有东西掖门官置治书侍御史长史司马直立左右如侍臣之仪京城大清簒逆诛夷而率百万之衆来绕洛城阻兵经年不一朝觐百官拜伏晏然南面坏乐官市署用自增广辄取武库秘杖严列不解故东莱王蕤知其逆节表陈事状而见诬陷加罪黜徙以树私党僭立官属幸妻嬖妾名号比之中宫沈湎酒色不恤羣黎董艾放纵无所畏忌中丞按奏而取退免张伟愡恫拥停诏可葛旟小竪维持国命操弄王爵货赂公行羣奸聚党擅断杀生密署腹心实为货谋斥罪忠良伺闚神器臣受重任蕃卫方岳见冏所行实怀激愤即日翊军校尉李含乘驿密至宣腾诏旨臣伏读感切五情若灼春秋之义君亲无将冏拥强兵树置私党权官要职莫非腹心虽复重责之诛恐不义服今辄勒兵精卒十万与州征并协忠义共会洛阳骠骑将军长沙王乂同奋忠诚废冏还第有不顺命军法从事成都王颖明德茂亲功高勳重往岁去就允合衆望宜为宰辅代冏阿衡之任【晋书】
东海王越【字元超高密王泰次子泰宣帝弟历司徒自领扬州牧讨石勒屯项薨勒追焚其柩】
勅世子□【王承字安期太原晋阳人东海王越镇许昌以为记室参军勅其子□在府数年】
夫学之所益者浅体之所安者深闲习礼度不如式瞻仪形讽味遗言不若亲承音旨王参军人伦之表汝其师之【何法盛晋中兴书　世说注王赵邓三参军人伦之表汝其师之谓王承邓伯道赵穆也袁宏名士传直云王参军】
与阮瞻等书【瞻字千里陈留尉氏人越镇许昌以瞻为记室参军与王承谢鲲邓攸俱在越府越与瞻等书】
礼年八岁出就外傅明始可以加师训之则十年曰幼学明可渐先王之教也然学之所入浅体之所安深是以闲习礼容不如式瞻仪度讽诵遗言不若亲承音旨小儿毘既无令淑之质不闻道德之风望诸君时以闲豫周旋诲接【晋书】
与赵穆等书【穆字季子汲郡人才识清通历尚书郎转太傅参军越与穆及承等书】
礼八岁出就外傅十年曰幼学明可以渐先王之教也然学之所受者浅体之所安者深是以闲习礼度不如式瞻轨仪讽味遗言不如亲承辞旨小儿毗既无令淑之资未闻道德之风欲屈诸君时以闲豫周旋燕诲也【赵吴郡行状】
与江统书【越为兖州牧以统为别驾委以州事舆统书统举高平郗鉴为贤良陈留阬修为直言济北程收为方正时以为知人】
昔王子师为豫州未下车辟荀慈明下车辟孔文举贵州人士有堪应此者不
致陈敏书【敏字令通庐江人初为合肥度支迁广陵运?以济中州又破张昌石氷等於寿春以功为广陵相遂有割据江东之志父忧去职越西迎大驾承制起敏为右将军假节前锋都督致书时越讨豫州刺史刘乔敏引兵会之後自称大司马楚公败诛】
将军建谋富国则有大漕之勳及遭氷昌之乱则首率义徒以寡敌衆外无强兵之援内无运筹之侣只身挺立雄畧纵横擢奇谋於马首奋灵计於临危金声振於江外精光赫於扬楚攻坚陷嶮三十余战师徒无亏勍敌自灭五州复全苞茅入贡岂非将军之功力哉今羯贼屯结游魂河济鼠伏雉窜藏匿陈留始虽奸盗终图不轨将军孙吴之术既明已试之功先着孤与将军情分特隆想割草土之哀抑难居之思舍絰执戈来恤国难天子远廵銮舆未反引领东眷有怀山陵当凭将军戮力玉辂有旋将军率将所领承书风发米布军资惟将军所运【并晋书】
讨石勒传四方檄【越为太傅録尚书怀帝即位委政於越已领兖州牧镇许昌及还洛领司徒专擅威权乃请讨石勒东屯千项檄四方州郡携贰忧?薨】
皇纲失御社稷多难孤以弱才备当大任自顷胡寇内逼偏禆失利帝乡便为戎州冠带奄成殊域朝廷上下以为忧惧皆由诸侯蹉????遂及此难投袂忘履讨之已晩人情奉本莫不义奋当须合会之衆以俟战守之备宗庙主上相赖匡救檄至之日便望风奋发忠臣战士效诚之秋也【并晋书】
范阳王虓【字武会宣帝弟馗之孙袭父绥爵历位司徒】
上惠帝表【虓镇许昌河间王顒表立成都王颖为太弟为王浚所破挟天子还洛虓与东平王楙镇东将军周馥等上言於是虓先率衆自许屯於荥阳及惠帝西迁浚表虓为冀州刺史破刘乔奉天子还都】
自愍怀被害皇储不建委重前相辄失臣节是以前年太宰与臣永惟社稷之贰不可久空所以共啓成都王颖以为国副受重之後而弗克负荷小人勿用而以为腹心骨肉宜敦而猜佻荐至险詖宜远而谗说殄行此皆臣等不聪不明失所宗赖遂令陛下谬於降授虽戮臣等不足以谢天下今大驾还宫文武空旷制度荒破靡有孑遗臣等虽劣足匡王室而道路之言谓张方与臣等不同既惜所在兴异又以太宰惇德允元着於具瞻每当义节辄为社稷宗盟之先张方受其指教为国效节昔年之举有死无贰此即太宰之良将陛下之忠臣但以受性强毅不逹变通遂守前志已致纷纭然退思惟既是其不易之节且虑事翻之後为天下所罪故不即西还耳原其本事实无深责臣闻先代明主未尝不全护功臣令福流子孙自中间以来陛下功臣初无全者非独人才皆劣其於取祸实由朝廷策之失宜不相容恕以一旦之咎丧其积年之勳既违周礼议功之典且使天下之人莫敢复为陛下致节者臣等此言岂独为一张方实为社稷远计欲令功臣长守富贵臣愚以为宜委太宰以关右之任一方事重及自州郡已下选举授任一皆仰成若朝之大事废兴损益每辄畴谘此则二伯述职周召分陕之义陛下复行於今时遣方还郡令羣后申志时定王室所加方官请悉如旧此则忠臣义士有劝功臣必全矣司徒戎异姓之贤司空越公族之望并忠国爱主小心翼翼宜干机事委以朝政安北将军王浚佐命之胤率身履道忠亮清正远近所推如今日之大举实有定社稷之勲此实臣等所以叹息归高也浚宜特崇重之以副羣望遂抚幽朔长为北藩臣等竭力扞城藩屏皇家陛下垂拱而四海自正则四祖之业必隆於今日月之晖昧而复曜乞垂三思察臣所言又可以臣表西示太宰
又表
成都王失道为奸邪所误论王之身不宜深责且先帝遗体陛下羣弟自元康以来罪戮相寻实海内所为匈匈而臣等所以痛心今废成都更封一邑宜其必许若废黜寻有祸害既伤陛下矜慈之恩又令远近恒谓公族无复骨肉之情此实臣等内省悲慙无顔於四海也乞陛下察臣忠款【晋书】
东平王楙【字孔伟义阳王望第三子历光禄大夫洛京陷为乱兵所害】
王昌前母服议奏【博士谢衡等及尚书八座议上武帝制报　此见晋书又载杜氏通典人辞互异列後】
相王昌父毖本居长沙有妻息汉末使入中国值吴叛仕魏为黄门郎与前妻息死生隔絶更娶昌母今江表一统昌闻前母久丧言疾求平议
守博士谢衡议
虽有二妻盖有故而然不为害於道义宜更相为服
守博士许猛议
地絶又无前母之制正以在前非没则絶故也前母虽在犹不应服
散骑常侍刘智安议
礼为常事制不为非常设也亡父母不知其死生者不着於礼平生不相见去其加隆以期为断
都令史虞溥议
臣以为礼不二嫡所以重正非徒如前议者防妬忌而已故曰一与之齐终身不改未有遭变而二嫡苟不二则昌父更娶之辰是前妻义絶之日也使昌父尚存二妻俱在必不使二嫡专堂两妇执祭同为之齐也
博士秦秀议
二妾之子父命令相慈养而便有三年之恩便同所生昌父何义不命二嫡依此礼乎父之执友有如子之礼况事兄之母乎
许猛又议
夫少妇稚则不可许以改娶更适矣今妻在许以更聘夫存而妻得改醮者非絶而何
侍中领博士张恽议
昔舜不告而娶?礼盖阙故尧典以厘降二女为文不殊嫡媵传记以妃夫人称之明不立正后也夫以圣人之弘帝者嫡子犹权事而变以定典礼黄昌之告新妻使避正室时论许之推姬氏之让执黄卿之决宜使各自服其母
侍郎山雄兼侍郎着作陈寿议
溥驳一与之齐非大失也礼无二嫡不可以并耳若昌父及二母於今各存者则前母不废已有明徵也设令昌父将前母之子来入中国尚在者当从出母之服苟昌父无弃前妻之命昌兄有服母之理则昌无疑於不服
贼曹属卞粹议
昌父当莫审之时而娶後妻则前妻同之於死而义不絶若生相及而後妻不去则妾列於前志矣死而会乎则同袝於葬无并嫡之实必欲使子孙於没世之後追计二母隔絶之时以为并嫡则背违死父追出母亡议者以为礼无前母之服者可谓以文害意愚以为母之不亲而服三年非一无异於前母也
仓曹属卫恒议
或云嫡不可二前妻宜絶此为夺旧与新违母从子礼律所不许人情所未安也或云絶与死同无嫌二嫡据其相及欲令有服此为论嫡则死议服则生若还自相伐理又不通愚以为地絶死絶诚无异也宜一如前母不复追服
主簿刘卞议
毖在南为邦族於北为覉旅以此名分言之前妻为元妃後妇为继室何至王路既通更当逐其今妻废其嫡子不书姜氏絶不为亲以其犯至恶也赵姬虽贵必推叔隗原同虽宠必嫡宣孟若违礼苟让何则春秋所当善也论者谓地絶其情终已不得往来今地既通何为故当追而絶之邪黄昌见美斯又近世之明比
司空齐王攸议
礼记生不及祖父母诸父昆弟而父税丧已则否诸儒皆以为父以他故子生异域不及此亲存时归见之父虽追服子不从税不责非时之恩也但不相见尚不服其先终而况前母非亲所生义不踰祖莫往莫来恩絶殊隔而令追服殆非称情立文之谓也以为昌不宜追服
司徒李胤议
毖为黄门侍郎江南已叛石厚与焉大义灭亲况於毖之义可得以为妻乎
虞溥又驳卞粹议
丧从宁戚谓丧事尚哀耳不使服非其亲也夫死者终也终事已故无絶道分居两存则离否由人夫妇以判合为义今土隔人殊则配合理絶彼已更娶代已安得自同於死妇哉伯夷让孤竹不可以为後王法也且既已为嫡後服复云为妾生则或贬或离死则同袝於葬妻专一以事夫夫怀二以接已开伪诈之风伤贞信之教於以纯化笃俗不亦难乎今昌二母虽土地殊隔据同时并存何得为前母後母乎设使昌母先亡以嫡合葬而前母不絶远闻丧问当复相为制何服邪夫制不应礼动而愈失夫孝子不纳亲於不义贞妇不昧进而苟容今同前嫡於死妇使後妻居正而或废於二子之心曾无恧乎而云诬父弃母恐此文致之言难以定臧否也礼违诸侯适天子不服旧君然则昌父絶前君矣更纳後室废後妻矣又何取於宜诛宜抚乎且妇人之有恶疾乃慈夫之所愍也而在七出诚以人理应絶故也今夫妇殊域与无妻同方之恶疾理无以异据已更娶有絶前之证而云应服於义何居
尚书八座议
设令有人於此父为敦煌太守而子後任於洛若父娶妻非徒不见乃可不知及其死亡不得不服但鞠养已者情哀而不相见名制虽戚念之心殊而为之服一也又两后匹嫡自谓违礼不谓非常之事而以常礼处之也昔子思哭出母於庙其门人曰庶氏之女死何为哭於孔氏之庙子思惧改哭於他室若昌不制服不得不告其父祖掘其前母之尸徙之他地若其不徙昌为罪人何则异族之女不得袝於先姑藏其墓次故也且夫妇人牵夫犹有所尊赵姬之举礼得权通故先史详之不讥其事耳今昌之二母各已终亡尚无并主轻重之事也昌之前母宜依叔隗为比若亡在昌未生之前者则昌不应复服生及母存自应如礼以名服三年辄正定为文草下太常报楙奉行
武帝制
凡事有非常当依准旧典为之立断今议此事称引赵姬叔隗者粗是也然後狄与晋和故姬氏得迎叔隗而下之吴寇隔塞毖与前妻终始永絶必义无两嫡则赵衰可以专制隗氏昌为人子岂得擅替其母且毖二妻并以絶亡其子犹後母之子耳昌故不应制服也
着作郎干宝论【太兴初追论】
礼有经有变有权王毖之事有为为之也有不可责以始终之义不可求以循常之文何羣议之纷错同产者无嫡侧之别而先生为兄诸侯同爵无等级之差而先封为长今二妻之入无贵贱之体则宜以先後为秩顺叙义也今生而同室者寡死而同庙者衆及其神位固有上下也故春秋贤赵姬遭礼之变而得礼情也且夫吉凶哀乐动乎情者也五礼之制所以叙情而即事也今二母者本他人也以名来亲而恩否於时敬不及生爱不及丧夫何追服之道哉张恽刘卞得其先後之节齐王卫恒通於服絶之制可以断矣朝廷於此宜导之以赵姬齐之以诏命使先妻恢含容之德後妻崇卑让之道室人达长少之叙百姓见变礼之中若此可以居生又况於死乎古之王者有以师友之礼待其臣而臣不敢自尊今令先妻以一体接後而後妻不敢抗及其子孙交相为服礼之善物也然则王昌兄弟相得之日盖宜祫祭二母等其礼馈叙其先後配以左右兄弟肃雍交酬奏献上以恕先父之志中以高二母之德下以齐兄弟之好使义风弘於王教慈让洽乎急难不亦得礼之本乎
同前【杜氏通典】
博士谢衡议
毖身不幸去父母远妻子妻於其家执义守节奉宗祀养舅姑育稚子後得归还则固为已妻父既为妻子岂不为母昌宜追服三年
博士许猛议
絶有三道且夫絶妻如纪叔姬其逼以王法隔以殊域而更聘嫡室者亦为絶矣是以礼有继母服无前母制是以前母非没则絶也以昌前母虽在犹不应服若昌父在则唯命矣依礼记昌唯宜追服其兄耳
尚书都令史虞溥议
臣以为礼不二嫡重正也苟正嫡不可以二则昌父更娶之辰即前妇义絶之日固不待言而可知矣议者以昌父无絶遣之言尚为正嫡恐犯礼亏教难以示後按昌父既册名魏朝更纳後室岂得怀旧君於江表存外妻於讐国乎非徒时政之所禁乃臣道所宜絶设使昌父尚存今始会同必不使两妻专尚二嫡执祭以此验之故知後嫡立宜前嫡废也即父使有两立之言犹将以礼正之况无遗命可以服乎溥以为宜如猛议
博士秦秀议
按议者以礼无前妻之名依名絶之不为之服斯乃是也今兄弟不同居而各以路人相遇其母恐一体之爱从此絶矣古人之为未必按文唯称情耳以为二母之子宜各相事皆如所生虽无成典期於相睦得礼意也若前妻之子不胜母之哀来言曰我母自尽礼於事天为夫先祖所歆享为父志所嘉为人伦所钦敬便迎父丧归於旧茔以其母袝葬则後妻之子宁可以据儒者之言以距之耶礼二妾之子父命令相慈而三年之恩便同所生矣昌父何义不令二嫡依此礼乎然礼无明制非末学者所敢用心必不得已与其意而絶之不若意而事之故以为昌宜追前母三年二母之祔以先後为叙
侍中程咸议
诸侯无更娶致夫人之制大夫妻死改室不拘立嫡昌父前妻守德约身幸值闻通而固絶之此礼不胜情而渐入於薄也昌母後娉本非庶贱横加抑黜复不然矣若令二母之子交相为服则并尊两嫡礼之大禁昔舜不告而娶婚礼盖阙传记以二妃夫人称之明不足立正后也圣人之弘犹权事而变而诸儒欲听立两嫡并未前闻且赵姬让叔隗以为内子黄昌之告新妻使避正堂皆欲以正家统而分嫡妾也昌父已亡无正之者若追服前母则自黜其亲交相为服则固非嫡就使未达追为之服犹宜刑贬以匡失谬况可报楙施行正为通例则两嫡之礼始於今矣开争长乱不可以训臣以为昌等当各服其母者
着作郎陈寿等议
春秋之义不以得宠而忘旧是以赵姬请迎叔隗而已下之若昌父及二母於今并存则前母不废有明徵矣设使昌父昔持前母所生之子来入中国而尚在者恐不谓母已黜遣从出母之服苟昌父无弃前妻之命昌兄有服母之理则昌无疑於不服
司马李苞议
礼重统所以正家犹国不可二君虽礼文残阙大事可知昌父遇难与妻隔絶夫得更娶妻当更嫁此通理也今之不去此自执节之妇不为理不絶矣适可嘉异其意不得以私善羁縻已絶之夫议者以赵姬为比愚以为不同也重耳适齐志在必还五年之间未为离絶衰纳新宠於礼为废嫡於义为弃旧姬氏固让得礼之正是以春秋善之明不得竝也古无二嫡宜如溥駮
中书监荀朂议
昔郑子羣娶陈司空从妹後隔吕布之乱不知存亡更娶蔡氏女徐州平後陈氏得还遂二妃竝存蔡氏之子元叠为陈氏服嫡母之服族兄宗伯曾责元叠谓抑其亲乡里先达以元叠为合宜
新野王歆【字弘舒扶风王骏子宣帝孙】
上言张昌贼状【昌本义扬蛮太安中聚衆安陆奉刘尼为主称汉其衆皆以绦科头撍之以毛歆为镇南大将军讨昌兵败见杀陶侃等平之】
妖贼张昌刘尼妄称神圣犬羊万计绦头毛面挑刀走戟其锋不可当请台勅诸军三道救助【晋书】
西晋文纪卷四

[book_title]卷五
<集部,总集类,西晋文纪>
钦定四库全书
西晋文纪卷五　　　　　明　梅鼎祚　编
西晋【五】
程猗
柳谷石文赞【魏之初兴也张掖删丹县金山柳谷有石生焉苍质素章至太和中柳谷之玄川溢漏石形改似云龟立于川西又有麒麟凤凰白虎马牛於中布列有文字日上上三天王述大会讨大曹全但取之全立中大金马一匹中正大吉开寿此马甲寅述水凡二十五字当时称瑞既而晋受禅泰始三年张掖太守焦胜奏留郡本国图校今石文文字多少不同谨具图上太尉属程猗说曰夫大者盛之极也金者晋之行也中者物之会也吉者福之始也此言司马氏之王天下感德而生应正吉而王之符也又为赞】
皇德遐通实降嘉灵乾生其象坤育其形玄石既表素文以成瑞虎合仁白麟燿精神马自图金言其形体正而王中允克明关寿无疆於万斯龄【晋书】
王祥【字休徵琅邪临沂人仕魏历太尉入晋拜太保封睢阳郡公】
遗令训子孙【子肇等奉而行之】
夫生之有死自然之理吾年八十有五啓手何恨不有遗言使尔无述吾生值季末登庸历试无毘佐之勲没无以报气絶但洗手足不须沐浴勿纒屍皆澣故衣随时所服所赐山玄玉佩卫氏玉玦绶笥皆勿以敛西芒上土自坚贞勿用甓石勿起坟陇穿深二丈椁取容棺勿作前堂布几筵置书箱镜奁之具棺前但可施牀榻而已糒脯各一盘玄酒一杯为朝夕奠家人大小不须送丧大小祥乃设特牲无违余命高柴泣血三年夫子谓之愚闵子除丧出见援琴切切而哀仲尼谓之孝故哭泣之哀日月降杀饮食之宜自有制度夫言行可覆信之至也推美引过德之至也扬名显亲孝之至也兄弟怡怡宗族欣欣悌之至也临财莫过乎让此五者立身之本顔子所以为命未之思也夫何远之有【晋书】
何曾【字颖孝陈国阳夏人仕魏历司徒入晋进太宰封朗陵郡公】
上魏明帝论宰牧疏【曾时为给事黄门侍郎】
臣闻为国者以清静为基而百姓以良吏为本今海内虚耗事役衆多诚宜恤养黎元悦以使人郡守之权虽轻犹专任千里比之於古则列国之君也上当奉宣朝恩以致惠和下当兴利而除其害得其人则可安非其人则为患故汉宣称曰百姓所以安其田里而无叹息愁恨之心者政平讼理也与我共此者其惟良二千石乎此诚可谓知政之本也方今国家大举新有发调军师远征上下劬劳夫百姓可与乐成难与虑始愚惑之人能厌目前之小勤而忘为乱之大祸者是以郡守益不可不得其人才虽难备犹宜麤有威恩为百姓所信惮者臣闻诸郡守有年老或疾病皆委政丞掾不恤庶事或体性疏怠不以政理为意在官积年惠泽不加於人然於考课之限罪亦不至黜免故得经延岁月而无斥罢之期臣愚以为可密诏主者使隐核参访郡守其有老病不隐亲人物及宰牧少恩好修人事烦挠百姓者皆可徵还为更选代【晋书】
上明帝论伐辽疏【青龙三年辽东太守公孙文懿反遣太尉司马懿伐辽曾为散骑常侍上疏不从後以母邱俭为副曾疏并在魏以诸诏及子劭在晋类从】
臣闻先王制法必全於慎故建官授任则置副佐陈师命将则立监贰宣命遣使则设介副临敌交刃则参御右盖以尽思谋之功防安危之变也是以在险当难则权足相济陨缺不豫则才足相代其为国防至深至远及至汉氏亦循旧章韩信伐赵张耳为贰马援讨越刘隆副军前世之迹着在篇志今懿奉辞诛罪精甲鋭锋步骑数万道路迥阻四千余里虽假天威有征无战寇或潜遁消引日月命无常期人非金石远虑详备诚宜有副今北边诸将及懿所督皆为寮属名位不殊素无定分统御之尊卒有变急不相镇摄存不忘亡圣达所戒臣愚以为宜选大臣名将威重宿着者盛其礼秩遣诣懿军进同谋畧退为副佐虽有万一不虞之变军主有储则无患矣【魏名臣奏　懿晋书作太尉戒作裁懿军作北军】
何劭【字敬祖曾子嗣封历司徒太宰】
荀粲传【晋阳秋　晋书劭所譔荀粲王弼传及诸奏议文章并行於世】
粲字奉倩粲诸兄并以儒术论议而粲独好言道常以为子贡称夫子之言性与天道不可得闻然则六籍虽存固圣人之糠粃粲兄俣难曰易亦云圣人立象以尽意系辞焉以尽言则微言胡为不可得而闻见哉粲答曰盖理之微者非物象之所举也今称立象以尽意此非通於意外者也系辞焉以尽言此非言乎系表者也斯则象外之意系表之言固藴而不出矣及当时能言者不能屈也又论父彧不如从兄攸彧立德高整轨仪以训物而攸不治外形慎密自居而已粲以此言善攸诸兄怒而不能回也太和初到京邑与傅嘏谈嘏善名理而粲尚玄远宗致虽同仓卒时或有格而不相得意裴徽通彼我之怀为二家骑驿顷之粲与嘏善夏侯玄亦亲常谓嘏玄曰子等在世涂间功名必胜我但识劣我耳嘏难曰能盛功名者识也天下孰有本不足而末有余者邪粲曰功名者志局所奬也然则志局自一物耳固非识之所独济也我以能使子等为贵然未必齐子等所为也粲常以妇人者才智不足论自宜以色为主骠骑将军曹洪女有美色粲於是娉焉容服帷帐甚丽专房欢宴历年後妇病亡未殡傅嘏往喭粲粲不哭而神伤嘏问曰妇人才色并茂为难子之娶也遗才而好色此自易遇今何哀之甚粲曰佳人难再得顾逝者不能有倾国之色然未可谓之易遇痛悼不能已岁余亦亡时年二十九粲简贵不能与常人交接所交皆一时俊杰至葬夕赴者裁十余人皆同时知名士也哭之感动路人论曰仲尼称有德者有言而荀粲减於是力顾所言有余而识不足
王弼传
弼幼而察惠年十余好老氏通辩能言父业为尚书郎时裴徽为吏部郎弼未弱冠往造焉徽一见而异之问弼曰夫无者诚万物之所资也然圣人莫肯致言而老子申之无已者何弼曰圣人体无无又不可以训故不说也老子是有者也故恒言无所不足寻亦为傅嘏所知於时何晏为吏部尚书甚奇弼叹之曰仲尼称後生可畏若斯人者可与言天人之际乎正始中黄门侍郎累缺晏既用贾充裴秀朱整又议用弼时丁谧与晏争衡致高邑王黎於曹爽爽用黎於是以弼补台郎初除觐爽请间爽为屏左右而弼与论道移时无所他及爽以此嗤之时爽专朝政党与共相进用弼通儁不治名高寻黎无几时病亡爽用王沈代黎弼遂不得在门下晏为之叹恨弼在台既浅事功亦雅非所长益不留意焉淮南人刘陶善论纵横为当时所推每与弼语当屈弼弼天才卓出当其所得莫能夺也性和理乐游宴解音律善投壶其论道赋会文辞不如何晏自然有所拔得多晏也颇以所长笑人故时为士君子所疾弼与锺会善会论议以校练为家然每服弼之高致何晏以为圣人无喜怒哀乐其论甚精锺会等述之弼与不同以为圣人茂於人者神明也同於人者五情也神明茂故能体冲和以通无五情同故不能无哀乐以应物然则圣人之情应物而无累於物者也今以其无累便谓不复应物失之多矣弼注易頴川人荀融难弼大衍义弼答其意白书以戏之曰夫明足以寻极幽微而不能去自然之性顔子之量孔父之所预在然遇之不能无乐丧之不能无哀又常狭斯人以为未能以情从理者也而今乃知自然之不可革足下之量虽已定乎胷怀之内然而隔踰旬朔何其相思之多乎故知尼父之於顔子可以无大过矣弼注老子为之指畧致有理统着道畧论注易往往有高丽言太原王济好谈病老庄常云见弼易注所悟者多然弼为人浅而不识物情初与王黎荀融善黎夺其黄门郎於是恨黎与融亦不终正始十年曹爽废以公事免其秋遇疠疾亡时年二十四无子絶嗣弼之卒也晋景王闻之嗟叹者累日其为高识所惜如此
程咸【字延休仕魏入晋历位侍中】
出适女从坐议【魏法犯大逆者诛及已出之女母邱俭诛孙女已出者当坐死司隶校尉何曾哀之使主簿程咸上议於是改定律令】
夫司寇作典建三等之制甫侯修刑通轻重之法叔世多变秦立重辟汉又修
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>