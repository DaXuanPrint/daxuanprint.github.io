<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="《潁滨文钞》引,卷一·上书,卷二·上书、札子,卷三·札子,卷四·状,卷五·书、启,卷六·论,卷七·论,卷八·歷代论,卷九·歷代论,卷十·歷代论,卷十一·古史论,卷十二·论,卷十三·策,卷十四·策,卷十五·策,卷十六·策,卷十七·策,卷十八·序、引、传,卷十九·记,卷二十·说、赞、辞、赋、祭文、杂著,颍滨文钞全文在线阅读,颍滨文钞全文在线下载,大玄古籍书库">
<meta name="description" content="二十卷。宋苏辙撰,明茅坤选评。坤(1512—1601),字顺甫,号鹿门。归安(今浙江吴兴)人。嘉靖十七年(1538)进士,官至大名兵备副使。文学家、藏书家,曾选编《唐宋八大家文钞》一百四十四卷、《二苏文钞》四十八卷并加评语刊行于此。是本也坤所选编并加评语,红黑二色套印本,盖万历年间所刊。苏辙文20卷,计上书、札子、状19篇,书、启10篇,诸论及历代古史论82篇,策25篇,序、引、传7篇,记12篇,说、赞、辞、赋、祭文、杂著11篇。_颍滨文钞_全文在线阅读_颍滨文钞_全文在线下载_大玄古籍书库">
<title>颍滨文钞_苏辙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">颍滨文钞</span> <br/>
          作者： <span class="inputVal" id="bkauthor">苏辙</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]148556</span> <br/>
          说明： <span class="inputVal" id="bkdec">二十卷。宋苏辙撰,明茅坤选评。坤(1512—1601),字顺甫,号鹿门。归安(今浙江吴兴)人。嘉靖十七年(1538)进士,官至大名兵备副使。文学家、藏书家,曾选编《唐宋八大家文钞》一百四十四卷、《二苏文钞》四十八卷并加评语刊行于此。是本也坤所选编并加评语,红黑二色套印本,盖万历年间所刊。苏辙文20卷,计上书、札子、状19篇,书、启10篇,诸论及历代古史论82篇,策25篇,序、引、传7篇,记12篇,说、赞、辞、赋、祭文、杂著11篇。</span> <br/>
          封面： <span class="inputVal" id="bkimg">Z_19556.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]颍滨文钞
[book_author]苏辙
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]148556
[book_dec]二十卷。宋苏辙撰,明茅坤选评。坤(1512—1601),字顺甫,号鹿门。归安(今浙江吴兴)人。嘉靖十七年(1538)进士,官至大名兵备副使。文学家、藏书家,曾选编《唐宋八大家文钞》一百四十四卷、《二苏文钞》四十八卷并加评语刊行于此。是本也坤所选编并加评语,红黑二色套印本,盖万历年间所刊。苏辙文20卷,计上书、札子、状19篇,书、启10篇,诸论及历代古史论82篇,策25篇,序、引、传7篇,记12篇,说、赞、辞、赋、祭文、杂著11篇。
[book_img]Z_19556.jpg


[book_title]《潁濱文鈔》引
蘇文定公之文，其鑱削之思或不如父，雄傑之氣或不如兄，然而冲和澹泊，遒逸疎宕，大者萬言，小者千餘言，譬之片帆截海，澄波不揚，而洲島之棼錯，雲霞之蔽虧，日星之閃爍，魚龍之出沒，並席之掌上而綽約不窮者已，西漢以來別調也。其《君術》、《臣事》、《民政》等篇，尤為卓犖。予讀之，錄其上皇帝書及劄子狀十九首、與他執政書十首、諸論及歷代古史名論八十二首、策二十五首、序引傳七首、記十二首、說贊辭賦祭文雜著十一首，𨤲為二十卷。歸安鹿門茅坤題。

[book_title]卷一·上書
【上神宗皇帝書】
熙寧二年三月日，具位臣蘇轍謹冒萬死再拜上書皇帝陛下：臣官至疏賤，朝廷之事非所得言。然竊自惟，雖其勢不當進言，至於報國之義，猶有可得言者。昔仁宗親策直言之士，臣以不識忌諱得罪於有司，仁宗哀其狂愚，力排群議，使臣得不遂棄於世。臣之感激，思有以報，為日久矣。今者，陛下以聖德臨御天下，將大有為以濟斯世，而臣材力駑下，無以自效，竊聽之道路，得其一二，思致之左右。苟懲創前事，不復以聞，則其思報之誠，沒世而不能自達，是以輒發其狂言而不知止。
臣聞善為國者，必有先後之次，自其所當先者為之，則其後必舉。自其所當後者為之，則先後並廢。《書》曰：「欲升高，必自下。欲陟遐，必自邇。」世未有不自下而能高，不自近而能遠者。然世之人常鄙其下而厭其近，務先從事於高遠，不知其不可得也。《詩》曰：「無田甫田，維莠驕驕。無思遠人，勞心忉忉。」以為田甫田而力不給，則田茀而不治，不若不田也。思遠人而德不足，則心勞而無獲，不若不思也。欲田甫田，則必自其小者始。小者之有餘，而甫田可啟矣。欲來遠人，則必自其近者始，近者之既服，而遠人自至矣。苟由其道，其勢可以自得。苟不由其道，雖強求而不獲也。臣愚不肖，蓋嘗試妄論今世先後之宜，而竊觀陛下設施之萬一。以為所當先者，失在於不為。而所當後者，失在於太早。然臣非敢以信然也，特其所見有近於是者，是以因其近似而為陛下深言之。
伏惟陛下即位以來，躬親庶政，聰明睿智，博達宏辯，文足以經治，武足以制斷，重之以勤勞，加之以恭儉，凡古之帝王，曠世而不能有一焉者，陛下一旦兼而有之矣。夫以天縱之姿，濟之以求治之心，施之於事，宜無為而不成，無欲而不遂。今也為國曆年於茲，而治不加進，天下之弊日益於前世。天下之人未知所以適治之路，災變橫生，川原震裂，江河湧沸，人民流離，災火繼作，曆月移時，而其變不止。此臣所以日夜思念而不曉，疑其先後之次，有所未得者也。
夫今世之患，莫急於無財而已。財者為國之命，而萬事之本。國之所以存亡，事之所以成敗，常必由之。昔趙充國論備邊之計，以為湟中穀斛八錢。糴三百萬斛，羌人不敢動矣。諸葛亮用兵如神，而以糧道不繼，屢出無功。由是觀之，苟無其財，雖有聖賢，不能自致於跬步。苟有其財，雖庸人可以一日而千里。陛下頃以西夏不臣，赫然發憤，建用兵之策，招來橫山之民，將奪其險阻，破壞其國而後已。方是之時，夏人殘虐失眾，橫山之民厭苦思漢，而又乘其薦饑，苟加之以兵，此非計之失者也。然而沿邊無數月之糧，關中無終歲之儲，而所興之役，有莫大之費。陛下方且泰然，不以為憂，以為萬舉而有萬全之功。既而邊臣失律，先事輕發，亦既入踐其國，係虜其民矣。然而陛下得其地而不敢收，獲其人而不敢臣，雖有成功，而不能繼也，其終卒致於廢黜謀臣而講和好。夫陛下謀之於期年之前而罷之於既廢之後，豈以為是失當而悔之哉！誠無財以善其後爾。且夫財之不足，是為國之先務也。至於鞭笞四夷，臣服異類，是極治之餘功，而太平之粉飾也。然今且先之，此臣所以知其先後之次有所未得者也。今者陛下懲前事之失，出秘府之財，徙內郡之租賦，督轉漕之吏使，備沿邊三歲之畜。臣以此疑陛下之有意乎財矣，然猶以為未也，何者？秘府之財，不可多取，而內郡之民，不可重困。可以紓目前之患，而未可以為長久之計。此臣所以求效其區區而不能自巳也。蓋善為國者不然，知財之最急而萬事賴焉。故常使財勝其事而事不勝財，然後財不可盡而事無不濟。財者車馬也，事者其所載物也。載物者常使馬輕其車，車輕其物，馬有餘力，車有餘量，然後可以涉塗泥而車不僨，登阪險而馬不躓。今也四方之財，莫不盡取，民力屈矣，而上用不足，平居惴惴，僅能以自完，而事變之生，復不可料。譬如弊車羸馬，而引丘山之載，幸而無虞，猶恐不能勝，不幸而有陰雨之變，陵谷之險，其患必有不可知者。故臣深思極慮，以為方今之計，莫如豐財。然臣所謂豐財者，非求財而益之也，去事之所以害財者而已矣。夫使事之害財者未去，雖求財而益之，財愈不足。使事之害財者盡去，雖不求豐財，然而求財之不豐，亦不得也。故臣謹為陛下言事之害財者三：一曰冗吏，二曰冗兵，三曰冗費。
冗吏之說曰：請原古之所以置吏之意，有是民也，而後有是官，有是官也，而後有是吏，量民而置官，量官而求吏，其本凡以為民而已，是以古者即其官以取人，郡縣之職缺而取之於民，府寺之屬缺而取之於郡縣，出以為守令，入以為卿相，出入相受，中外相貫，一人去之，一人補之，其勢不容有冗食之吏。近世以來，取人不由其官，士之來者無窮，而官有限極。於是兼守判知之法生，而官法始壞，浸淫分散，不復其舊。是以吏多於上，而士多於下，上下相窒。譬如決水於不流之澤，前者未盡，來者已至填咽充滿，一陷於其中而不能出。故布衣之士多方以求官，已仕之吏多方以求進，下慕其上，後慕其前，不愧詐偽，不恥爭奪，禮義消亡，風俗敗壞，勢之窮極，遂至於此。於人情紓則樂易，樂易則有所不為；窘則懣亂，懣亂則無所不至。今使眾人相與皆出於隘，足履相躡，肩肘相逮，傍徨而不得進，又將禁其奔走而爭先者。苟將禁之，則莫如止來者而辟其隘。今也驅市人而納之，不勝其多也，設險於中塗而艱難之，是以法愈設，而爭愈甚。惟陛下以時救之，下哀痛之書，明告天下，以吏多之故，與之更立三法。
其一，使進士諸科增年而後舉，其額不增，累舉多者無推恩。其說曰：凡今之所以至於不可勝數者，以其取之之多也。古之人其擇吏也甚精，人知吏之不可以妄求，故不敢輕為士，為士者皆其修潔之人也。今世之取人，誦文書，習程課，未有不可為吏者也。其求之不難而得之甚樂，是以群起而趨之。凡今農工商賈之家，未有不舍其舊而為士者也。為士者日多，然而天下益以不治。舉今世所謂居家不事生產，仰不養父母，俯不恤妻子，浮遊四方，侵擾州縣，造作誹謗者，農工商賈不與也。祖宗之世，士之多少，其比於今不能一二也。然其削平僭亂，創制立法，功業卓然見於後世，今世之士，不敢望其萬一也。士之多不及於今世，而功則過之，無足怪者，取之至少，則人不敢輕為士。其所取者，皆州郡之選人也。故為是法，使人知上意之所向，十年之後，無實之士將不黜而自滅。且夫設科以待天下之士，蓋將使其才者得之，不才者不可得也，吾則取之而彼則不能得，猶曰雖不能得而累舉多者，必取無棄，則是以官徇人也。且累舉之士，類非少年矣，耳目昏塞，筋力疲倦，而後得之，數日而計之，知其不能有所及也，則其為政無所賴矣。今有人畜牛羊而求牧，既取其壯者，又取其老者。取其壯者曰：「吾取其力也。」取其老者曰：「吾憐其老也。」如憐其老而已，則曷為以累牛羊哉！苟誠以為有遺才焉，則今所謂遺逸之書，有以收之矣。
其二，使官至於任子者，任其子之為後者，世世祿仕於朝，襲簪紱而守祭祀，可以無憾矣。然而為是法也，則必始於二府。法行於賤而屈於貴，天下將不服。天下不服，而求法之行，不可得也。蓋矯失以救患者，必有所過而後濟。臣非不知二府之不可以齒庶官也。
其三，使百司各損其職掌，而多其出職之歲月。其說曰：百司，臣不得而盡詳也，請言其尤甚者，莫如三司。三司之吏，世以為多而不可損，何也？國計重而簿書眾也。臣以為不然。主大計者，必執簡以御繁，以簡自處，而以繁寄人。以簡自處，則心不可亂；心不可亂，則利至而必知，害至而必察。以繁寄人，則事有所分；事有所分，則毫末不遺，而情偽必見。今則不然，舉四海之大，而一毫之用必會於三司，故三司者案牘之委也。案牘既積，則吏不得不多。案牘積而吏多，則欺之者眾，雖有大利害，不能察也。夫天下之財，下自郡縣而至於轉運，轉相鉤較，足以為不失矣。然世常以轉運使為不可獨信，故必至於三司而後已。夫苟轉運使之不可獨信而必三司之可任，則三司未有不責成於吏者，豈三司之吏則重於轉運使歟？故臣以為天下之財，其詳可分於轉運使，而使三司歲攬其綱目，既使之得優遊以治財貨之源，又可頗損其吏，以絕亂法之弊。苟三司猶可損也，而百司可見矣。
然此三法者，皆世之所謂拂世戾俗，召怨而速謗者也。今且將行之，臣非敢犯眾人之怒而行此危事也，以為有可行之道焉。何者？自臺省六品、諸司五品，一郊而任一人，自兩制以上，一歲而任一人，此祖宗百年之法，相承而不變者也，而仁宗之世則損之；三載而考績無罪者遷其官，自唐以來，亦未始有變者也，而英宗之世則增之。此二者，夫豈便於世俗哉，然而莫敢怨者，以為吏多而欲損者，天下之公議，其不欲者，天下之私計也。以私計而怨公議，其為怨也不直矣。是以善為國者，循理而不恤怨。非不恤怨，知其無能為也。且今此三法者，固未嘗行也，然而天下亦不免於怨，何者？士之出身為吏者，捐其生業，棄其田里，以盡力於王事，而今也以吏多之故，積勞者久而不得遷，去官者久而不得調，又多為條約以沮格之，減罷其舉官，破壞其考第，使之窮窘無聊，求進而不遂，此其為怨豈減，於布衣之士哉！均之二怨皆將不免，然使新進之士日益多，國力匱竭而不能支，十年之後，其患必有不可勝言者。故臣願陛下親斷而力行之。
苟日增之吏漸於衰少，則臣又將有以治其舊吏，使諸道職司，每歲終任其所部郡守監郡，各任其屬，曰：自今以前，未有以私罪至某，贓罪正入已至若干者，二者皆自上，鈞其輕重而裁之，已而以他事發，則與之同罪，雖去官與赦不降也。夫以私罪至某，贓罪正入已至若干，其為惡也著矣，而上不察，則上之不明亦可知矣，故雖與之同罪而不過。
今世之法，任人者任其終身，苟其有罪，終身鈞坐之。夫任人之終身，任其未然之不可知者也，任人之歲終而無過，任其已然之可知者也。臣請得以較之：任其未然之不可知，雖聖人有所不能。任其已然之可知，雖眾人能之。今也任之以聖人之所不能既不敢辭矣，而況任之以眾人之所能，顧不可哉！且按察之吏，則亦不患其不知也，患其知而未必皆按，曰：「是無損於我，而徒以為怨云爾。」今使其罪及之，其勢將無所不問。陛下誠能擇奉公疾惡之臣而使行之，陛下厲精而察之，去民之患如除腹心之疾，則其以私罪至某，贓罪正入已至若干者，非復過誤，適陷於深文者也。苟遂放歸，終身不齒，使奸吏有所懲，則冗吏之弊可去矣。
冗兵之說曰：臣聞國朝創業之初，四方割據，中國地狹，兵革至少。其後蕩滅諸國，拓地既廣，兵亦隨眾。雍熙之間，天下之兵僅三十萬。方此之時，屯戍征討，百役並作，而兵力不屈，未嘗有兵少之患也。自咸平、景德以來，契丹內侵，繼遷叛逆，每有警急，將帥不問得失，輒請益兵。於是召募日增，而兵額之多，遂倍前世。其後寶元、慶曆之間，元昊竊發，復使諸道點民為兵，而沿邊所屯至七八十萬，自是天下遂以百萬為額。雖復近歲無事，而關中之兵，至於二十八萬。舉雍熙天下之眾，適以備方今關中一隅之用，兵多之甚，於此見矣。然臣聞方今宿邊之兵，分隸堡障，戰後統於將帥者其實無幾。每一見賊，賊兵常多，我兵常少，眾寡不敵，每戰輒敗。往者將帥失利，未有不以此自解者也。夫祖宗之兵至少，而常若有餘，今世之兵至多，而常患於不足。此二者不可不察也。
兵法有之曰：興師十萬，出征千里。百姓之費，公家之奉，日費千金，內外騷動，怠於道路者，七十萬家。而愛爵祿百金，不能知敵之情者，不仁之至也。故三軍之事，莫親於間，賞莫重於間。間者，三軍之司命也。臣竊惟祖宗用兵，至於以少為多，而今世用兵至於以多為少，得失之原，皆出於此。何以言之？臣聞太祖用李漢超、馬仁瑀、韓令坤、賀惟忠、何繼筠等五人使備契丹，用郭進、武守琪、李謙溥、李繼勳等四人使備河東，用趙讚、姚內斌、董遵誨、王彥昇、馮繼業等五人使備西羌，皆厚之以關市之徵，饒之以金帛之賜，其家屬之在京師者，仰給於縣官，貿易之在道路者，不問其商稅。故此十四人者皆富厚有餘，其視棄財如棄糞土，賙人之急如恐不及。是以死力之士，貪其金錢，捐軀命，冒患難，深入敵國，刺其陰計而效之。至於飲食動靜無不畢見，每有入寇輒先知之。故其所備者寡而兵力不分，敵之至者舉皆無得而有喪。是以當此之時，備邊之兵多者不過萬人，少者五六千人。以天下之大，而三十萬兵足為之用。今則不然，一錢以上，皆籍於三司，有敢擅用，謂之自盜。而所謂公使錢，多者不過數千緡。百須在焉，而監司又伺其出入而繩之以法。至於用間，則曰「官給茶采。」夫百餅之茶，數束之采，其不足以易人之死也明矣。是以今之為間者，皆不足恃，聽傳聞之言，采疑似之事，其行不過於出境，而所問不過於熟戶，苟有藉口以欺其將帥則止矣，非有能知敵之至情者也。敵之至情，既不可得而知，故常多屯兵以備不意之患，以百萬之眾而常患於不足，由此故也。陛下何不權其輕重而計其利害，夫關市之徵比於茶采則多，而三十萬人之奉，比於百萬則約。眾人知目前之害，而不知歲月之病。平居不忍棄關市之徵以與人，至於百萬則恬而不知怪。昔太祖起於布衣，百戰以定天下，軍旅之事其思之也詳，其計之也熟矣。故臣願陛下復修其成法，擇任將帥，而厚之以財，使多養間諜之士，以為耳目。耳目既明，雖有強敵而不敢輒近，則雖雍熙之兵，可以足用於今世。陛下誠重難之，臣請陳其可減之實。何者？今世之強兵，莫如沿邊之土人。而今世之惰兵，莫如內郡之禁旅。其名愈高，其廩愈厚。其廩愈厚，其材愈薄。往者，西邊用兵，禁軍不堪其役，死者不可勝計。羌人每出，聞多禁軍，輒舉手相賀；聞多土兵，輒相戒不敢輕犯。以實較之，土兵一人，其材力足以當禁軍三人。禁軍一人，其廩給足以贍土兵三人。使禁軍萬人在邊，其用不能當三千人，而常耗三萬人之畜。邊郡之儲比於內郡，其價不啻數倍。以此權之，則土兵可益，而禁軍可損，雖三尺童子知其無疑也。陛下誠聽臣之謀，臣請使禁軍之在內郡者，勿復以戍邊。因其老死與亡，而勿復補，使足以為內郡之備而止。去之以漸，而行之以十年，而冗兵之弊可去矣。
冗費之說曰：世之冗費，不可勝計也。請言其大與臣之所知者，而陛下以類推之。
臣聞事有所必至，恩有所必窮。事至而後謀，則害於事。恩窮而後遷，則傷於恩。昔者太祖、太宗，敦睦九族，以先天下。方此之時，宗室之眾無幾也，是以合族於京師，久而不別。世曆五聖，而太平百年矣，宗室之盛未有過於此時者也。祿廩之費多於百官，而子孫之眾宮室不能受。無親疏之差，無貴賤之等，自生齒以上皆養於縣官，長而爵之，嫁娶喪葬無不仰給於上，日引月長，未有知其所止者。此亦事之所必至，而恩之所必窮者也。然而未聞所以謀而遷之。古者天子七廟，三昭三穆，與太祖而七。以人子之愛其親，推而上之，至於其祖，由祖而上，至於百世，宜無所不愛。無所不愛，則宜無所不廟。苟推其無窮之心，則百世之祖，皆廟而後為稱也。聖人知其不可，故為之制，七廟之外，非有功德則迭毀，春秋之祭不與。莫貴於天子，莫尊於天子之祖，而廟不加於七，何者？恩之所不能及也。何獨至於宗室而不然。臣聞三代之間，公族有以親未絕而列於庶人者，兩漢之法，帝之子為王，王之庶子猶有為侯者，自侯以降，則庶子無復爵土。蓋有去而為民者，有自為民而復仕於朝者，至唐亦然。故臣以為，凡今宗室，宜以親疏貴賤為差，以次出之，使得從仕比於異姓，擇其可用而試之以漸。凡其祿秩之數、遷敘之等、黜陟之制、任子之令與異姓均。臨之以按察，持之以寮吏，威之以刑禁，以時察之，使其不才者不至於害民，其賢者有以自效。而其不任為吏者則出之於近郡，官為廬舍而廩給之，使得占田治生，與士庶比。今聚而養之，厚之以不訾之祿，尊之以莫貴之爵，使其賢者老死鬱鬱而無所施，不賢者居處隘陋，戚戚而無以為樂，甚非計之得也。昔唐武德之初，封從昆弟子，自勝衣以上者皆爵郡王。太宗即位，疑其不便，以問大臣，封德彝曰：「爵命崇則力役多，以天下為私奉，非至公之法也。」於是疏屬王者降為公。夫自王而為公，非人情之所樂也，而猶且行之。今使之爵祿如故而獲治民，雖有內外之異，宜無有怨者。然臣觀朝廷之議，未嘗敢有及此，何者？以宗室之親，而布之於四方，懼其啟奸人之心、而生意外之變也。臣竊以為不然，古之帝王，好疑而多防，雖父子兄弟不得尺寸之柄，幽囚禁錮，齒於匹夫者，莫如秦、魏。然秦、魏皆數世而亡。其所以亡者，劉氏、項氏與司馬氏，而非其宗室也。故為國者，苟失其道，雖胡越之人皆得謀之。苟無其釁，雖宗室誰敢覬者？惟陛下蕩然與之無疑，使得以次居外，如漢、唐之故。此亦去冗費之一端也。
臣聞漢、唐以來，重兵分於四方，雖有末大之憂，而饋運之勞不至於太甚。祖宗受命，懲其大患而略其細，故斂重兵而聚之京師。根本既強，天下承命而服。然而轉漕之費遂倍於古。凡今東南之米，每歲溯汴而上，以石計者，至五六百萬。山林之木盡於舟楫，州郡之卒弊於道路，月廩歲給之奉不可勝計。往返數千里，饑寒困迫，每每侵盜，雜以他物，米之至京師者皆非完物矣。由此觀之，今世之法，直以其力致之而不計其患，非法之良者也。臣願更為之法，舉今每歲所運之數而四分之。其二即用舊法，官出船與兵而漕之，凡皆如舊。其一募六道之富人，使以其船及人漕之，而所過免其商稅，能以若干至京師，而無所欺盜敗失者，以今三司軍大將之賞與之。方今濱江之民以其船為官運者，不求官直，蓋取官之所入，而不復較者得其贏以自潤，而富民之欲仕者，往往求為軍大將，以此推之，宜有應募者。其一官自置場，而買之京師，京師之兵，當得米而不願者，計其直以錢償之。夫物有常數，取之於南，則不足於北，舍之於東，則有餘於西，此數之必然而不可逃者也。今官欲買之，其始不免於貴。貴甚，則東南之民傾而赴之，赴之者眾，則將反於賤。致賤必以貴，致貴必以賤，此亦必然之數也。故臣願為此二者與舊法皆立，試其利害而較其可否，必將有可用者，然後舉而從之。此又去冗費之一端也。
臣聞富國有道，無所不恤者，富之端也。不足恤者，貧之源也。從其可恤而收之，無所不收，則其所存者廣矣。從其無足恤而棄之，無所不棄，則其所亡者多矣。然而世人之議者則不然，以為天下之富，而顧區區之用，此有司之職，而非帝王之事也。此說之行於天下，數百年於茲矣，故天下之費，其可已者常多於舊。臣不敢遠引前世，請言近歲之事。自嘉祐以來，聖人迭興，而天下之吏，京秩以上，再遷其官，天下郡守職司，再補其親戚。自治平京師之大水，與去歲河朔之大震，百役並作，國有至急之費，而郊祀之賞不廢於百官。自橫山用兵，供億之未定，與京西流民勞徠之未息，官私之困，日不暇給，而宗室之喪不俟歲月而葬。臣以此觀之，知朝廷有無足恤之義。臣誠知事之既往無可為者，然苟自今從其可恤而收之，則無益之費猶可漸減。此又去冗費之一端也。
臣不勝拳拳私憂過計，為是三冗之說以獻。伏惟陛下思深謀遠，聽斷詳盡，於天下之事無所不矚，臣之所陳，何足言者。然臣愚以為，苟三冗未去，要之十年之後，天下將益衰耗，難以復治。陛下何不講求其原而定其方略，擇任賢俊而授之以成法，使皆久於其官而後責其成績。方今天下之官，泛泛乎皆有欲去不久之心，侍從之臣逾年而不得代，則皇皇而不樂。今雖不能使之盡久，然至於諸道之職司，三司之官吏，沿邊之將佐，此皆與天子共成事者也。天下之事，將責成之而不久其任，開其源者不見其流，發其謀者不見其成功，此事之所以不得成也。陛下誠擇人而用之，使與二府皆久於其官。人知不得苟免而思長久之計，君臣同心，上下協力，磨之以歲月，如此而三冗之弊乃可去也。
然而為此猶有所患，何者？今世之士大夫，好同而惡異，疾成而喜敗，事苟不出於己，小有齟齬不合，則群起而排之。借如今使按察之官，任其屬吏，歲終而無過，此其勢必將無所不按，得罪者必將多於其舊。然則天下之口，紛然非之矣。不幸而有一不當，眾將群指以罪，法一不當，不能動，不幸而至於再三，雖上之人亦將不免於惑。眾人非之於下，而朝廷疑之於上，攻之者眾，而持之者不堅，則法從此敗矣。蓋世有耕田而以其耜殺人者，或者因以耕田為可廢。夫殺人之可誅與耕田之不可廢，此二事也。安得以彼而害此哉！故夫按人而不以其實者，罪之可也，而法之是非，則不在此。苟陛下誠以為可行，必先能破天下之浮議，使良法不廢於中道。如此而後，三冗之弊可去也。
三冗既去，天下之財得以日生而無害，百姓充足，府庫盈溢，陛下所為而無不成，所欲而無不如意。舉天下之從，惟所用之，以攻則取，以守則固，雖有西北二邊不臣之國，宥之則為漢文帝，不宥則為唐太宗，伸縮進退，無不在我。今陛下不事其本，而先舉其末，此臣所以大惑也。臣不勝憤懣，越次言事，雷霆之譴，無所逃避。臣轍誠惶誠恐頓首頓首謹書。

[book_title]卷二·上書、劄子
【自齊州回論時事書】
臣自少讀書，好言治亂。方陛下求治之初，上書言事，陛下不廢狂狷，召對便殿，親聞德音。九品賤官，自此始得登對論事。當此之時，陛下好問之聲震動海內。愚賤之人篤信寡慮，以為天下之事可得徐陳遍舉，指顧而定矣。既而誤蒙恩澤，受職條例，抗論得失，與有司不合，得請外補，於今七年。而天下之治安終未可見，臣竊疑之。
伏惟陛下天生聖德，聰明睿智，不學而具，其於謀慮措置，曾何足云。然自頃歲以來，每有更張，民率不服。蓋青苗行，而農無餘財，保甲行，而農無餘力，免役行，而公私並困，市易行，而商賈皆病。上則官吏勞苦，患其難行，下則眾庶愁歎，願其速改。凡此四者，豈陛下之聖明有所不知耶，臣以為非也。陛下之聖明，無所不知。何以言之，二年以來，陛下屢發英斷，廢置大吏，數其罪愆，明示臣庶，凡天下之所共疾惡者，陛下無一不知。由此觀之，凡天下之所共怨苦者，陛下何所不察！今者皇天悔禍，啟道聖意，易置輔相，中外踴躍，思睹寬政。而曆日彌月，寂寞無聞，眾心皇皇，如久饑而不得食。臣雖愚陋，竊獨為陛下恨也。陛下自即位以來，求治之心常若不及，意將以堯、舜之隆平，易漢唐之淺陋。不幸左右不陵遲以至於此，天下之人孰不知之。今也，既知其不可用而去之，又循其舊術而不改，將遂代之任咎。此臣之所以為陛下恨也。
且今天下之安危，智者不再計矣：水旱連年，死者將半，遺民饑困，盜賊滿野，疆埸未寧，軍旅在外，府庫空竭，邊餉寡少。事之可憂者，何可勝數。術之不效，斷可見矣。然陛下獨遲遲而不決，意者己為之而己廢之，恐天下有以窺其深淺耶。臣聞人主之德如天，天之於物也，熾然而旱，赤地千里，草木皆死，可謂虐矣。然至雷雨時作，膏澤洋溢，百穀奮起，民復粒食，鼓舞盛德而忘旱之虐。何者，度量廣大，改過無疑也。如使密雲而不雨，既雨而中止，遲疑猶豫，久而不忍，則天之生物盡矣。《傳》曰：「君子之過也，如日月之食焉。過也，人皆見之，更也，人皆仰之。」今陛下誠先治其心，使虛一而靜，湛乎彼我，得失莫能嬰也。去惡如棄塵垢，遷善如救饑渴，與民一新，罷此四事：青苗之既散者，要之以三歲而不收息；保甲之既團者，存其舊籍而不任事；復差役以罷免役之條；通商賈以廢市易之令。行之期年而觀之，苟民不安居，水旱復作，盜賊復起，財用復竭，誠有一事以憂陛下，臣請伏罔上之誅，以謝左右。陛下誠不信臣，數年之後，親受其弊矣。古人有言曰：「一慚之不忍，而終身慚乎？」惟陛下為社稷籌之。臣謹列四事之害，畫一以獻。不勝愚忠憤懣之誠，干犯天威，伏俟鈇鉞。臣轍誠惶誠恐昧死上書。
謹按青苗、免役、保甲、市易四事，得失最為易見。上自中外臣寮，下至田父野老，無有一不知者。但以朝廷所行，言其是則有功，言其非則有罪。是以畏避鉗默，不敢正言。臣今謹采眾議，人所共知，灼然可見者，畫一開坐如後：
一、議者皆謂富民假貸貧民，坐收倍稱之息，是以富者日富，貧者日貧。今官散青苗，取息二分，收富人並兼之權，而濟貧民緩急之求，貸不異於民間，而息不至於倍稱，公私皆利，莫便於此。然公家之貸，其實與私貸不同。私家雖取利或多，然人情相通，別無條法。今歲不足，而取償於來歲，米粟不給，而繼之以芻槁，雞豚狗彘皆可以還債也。無歲月之期，無給納之費，出入閭里，不廢農作，欲取即取，願還即還。非如公家，動有違礙，故雖或取息過倍，而民恬不知。今官貸青苗，責以見錢，催隨二稅，鄰裏相保，結狀請錢，一家不至，九家坐待，奔赴城市，糜費百端，一有逋竄，均及同保。貧富相迨，要以皆斃而後已。朝廷雖多設法度以救其失，而其實無益也。
一、議者又謂平時差役破壞民家，一夫為役，舉家失業，故使逐戶出錢，官為雇人，謂之免役。出錢雖多，而民免於破家之患。以此為說，行之不疑。然不知三代之民，以力事上，不專以錢。近世因其有無，各聽其便。有力而無財者，使效其力，有財而無力者，皆得雇人。人各致其所有，是以不勞而具。今也，棄其自有之力，而一取於錢，民雖有餘力，不得效也。於是賣田宅，伐桑柘，鬻牛馬，以供免役，而天下始大病矣。且夫錢者，官之所為，米粟布帛者，民之所生也。古者上出錢以權天下之貨，下出米粟布帛以補上之闕，上下交易，故無不利。今青苗、免役，皆責民出錢，是以百物皆賤，而惟錢最貴，欲民之無貧，不可得也。至如京師百司郡縣刑法之吏，無祿而役，為日久矣。周制，庶人在官，雖曰有祿，而事簡吏少，勢或易供。非如今時，員數穢多，不可供億。況三代兵出於民，而今世之兵坐而仰給，若又兼舉大費，為力實難。然議者以為給之以祿，然後可責之以廉。蓋朝廷選吏之精，必不如擇官之慎，祿吏之厚，必不如祿官之多。今慎擇多祿之官，猶不免於貪，而況於吏人乎。且昔之為法也。計贓得罪，無祿者減等。今用倉法，則吏之得罪，反重於官，顛倒失宜，尤為未可。若朝廷誠患吏貪，但使官得其人，則吏之受賕，自有分限。若猶未也，則雖重祿深法，不能禁矣。
一、議者又謂三代之盛，兵出於農，故團結伍保以寓軍。今朝廷喜其近古，亦謂可行。然而三代之民，受田於官，官之所以養之者厚，故出身為兵而無怨。今民買田以耕，而後得食，官之所以養之者薄，而欲責其為兵，其勢不可得矣。蓋自唐以來，民以租庸調與官，而免於為兵。今租庸調變而為兩稅，則兩稅之中兵費已具。且又有甚者，民之納錢免役也，以為終身不復為役矣。今也既已免役，而於捕盜則用為耆長、壯丁，於催稅則用為戶長里正，於巡防，則用為巡兵、弓手，一人而三役具焉，民將何以堪之。且其為巡兵、弓手也，一保甲之中，丁壯既出，老弱守舍，盜賊乘間，如入無人之境。而其上番之期，又不過旬日，坐作進退，未能知也。代者既至，相率而反，往來道路，勞弊何益。至使盜賊縱橫，官吏蒙責，嘯聚群黨，攻剽州縣，未必不由此也。古之循吏，使民賣劍買牛，今也使之棄其農具而置兵器。小民無知，緣以為惡。良民之畏事者，一入而終身不得脫。奸民之好權者，一補而終身不得免。其為患害，有不可勝言者矣。
一、議者常患百貨輕重制在富民，少則貴賣以取贏，多則賤買以要利。利有所壅，商賈難通。於是置市易之官以平貴賤，有司誠守此議，不更別有所營，則雖繁碎難行，然亦未有深害民。今自置市易，無物不買，無利不籠，命官遣人，販賣南北，放債取利，公行不疑，杜絕利源，不與民共。觀其指趣，非復制其有無，權其輕重而已也。徒使小民失業，商旅不行，空取專利之名，實失商稅之利。國體卑辱，海內離心，巍巍盛朝，何苦於此。況復小民好利，類無遠見，爭取官債以救目前，欺謾父兄，妄引抵當，期限既迫，逃竄無所，父子離散，行路谘嗟。奈何為此陷阱，誘而納之也。至於奸民巨賈，窺伺間隙，取利則多。或輸滯積不售之貨，以易見錢，或指殘破無用之屋，以賒實貨。巧智百出，難以具言。有司蒙蔽，指以為利。泉幣一散，汗漫難收。官之所藏，徒文具而已。竊聞朝廷近日將議窮究，然而既弊之法施行未已，買賣百物，猶且如故。譬如含茹毒藥，喉舌破敗，胸腹脹滿，知其非矣。然且閉口不吐，安坐切脈，廣求方書，其於速愈之術疏矣！
右臣所陳畫一事件，皆是耳目所接，眾庶共知，朝廷清明，豈有不察。若誠有意改易，非復難行，但朝出一紙詔書，四弊夕去。非如前代積弊，或在列國，或在四夷，欲議改更，恐其動搖海內，故且維持含養，苟自便安。今事在朝廷，出命則已，眾所係望，勢難久留。而私自顧戀，遲遲不決，以失天下之心，臣竊不取也。愚蠢之人，志在憂國，言詞激切，干犯典刑，區區寸誠，甘俟誅戮。謹具狀奏聞，伏候敕旨。
【陳州為張安道論時事書】
伏以中外臣庶各有職事，越職而言，國有常憲。臣守土陳州，非有言責而輒言之，計其狂愚，茲實有罪。然臣伏念頃以老疾不任吏事，陛下未忍廢棄，親擇便地以遂安養。將辭之日，面承德音。以為大臣之義，皆當為國謀慮，不宜以中外為嫌，有所不盡。古人有言：「雖乃身在外，乃心罔不在王室」。伏惟聖德廣大，無所不容，而臣自到任以來，於今一歲，心目昏眩，有加無廖，故嘗乞丐餘生，求還閭舍，區區之誠，久而未獲。陛下視臣志氣之衰至此，豈復有意別白是非而與世俗爭議也哉！是以得失之間，久而無所與。今者竊有所懷，上為陛下參之官吏，下為陛下驗之百姓，而安危之機實在於此。自惟受恩累聖，邦之休戚，身實同之，志力雖衰，於義不可嘿已，然臣之所欲言者，非敢遠引前古，逆探未然，以惑陛下之聰明也，凡皆陛下之所嘗試，而臣愚之所與聞者耳。
臣伏見陛下即位之始，計慮深遠，凡有所建，動合天心。始議山陵，深恤費用之廣，推明先帝薄葬之命，以詔有司。四方聞之，無不感泣。其後一年之間，誕布號令，勸率宗族惇孝弟之行，勉勵州郡先農桑之政，復轉對以廣言路，議徭役以寬民力。盛德之事，不可具記。是時天下雖大變之後，而無不翹然想聞德音以忘其憂。兩宮歡欣，九族親睦，群臣萬民，蒙福而安。紛紜之議，不至於朝廷，謗讟之聲，不聞於閭里。陛下優遊無為，而天下已治矣。為國如此，豈不樂哉！陛下自今視之，當日之政，其為可悔恨者凡有幾。以臣視之，非獨陛下無所悔恨，雖天下之人，亦未有以為失當者也。何者，政令簡易而人情之所安耳。《易》曰：「易則易知，簡則易從。易知則有親，易從則有功。有親則可久，有功則可大。」向使陛下推行此道終始不變，則臣以為可久可大之功可得而致矣。
其後求治太切，用意過當，奸臣緣隙得進邪說，始議開邊以中上旨。於是延安有橫山之謀，保安有招誘之計。陛下饒之以金帛，假之以干戈。人小貪功，慮害不遠，輕發深入，結怨西戎，攘奪尺寸無用之土，空竭內府累世之積。大者疲弊秦、雍，小者身死寇仇，西鄙騷然不寧，而陛下始一悔矣。
然而陛下天姿英果，有漢武宏達之量，雖復兵吏失律，而立功之意未嘗少衰。是以左右大臣測知此心，復進財利之說。陛下樂聞其利，而未暇深究其害，於是舉而從之，置條例司以講求天下之遺利。己酉之秋，新政始出。自是以來，凡所變革，不可悉數。其最大者，一出而為常平青苗，再出而為揀兵並營，三出而為出錢雇役，四出而為保甲教閱。四者併行於世，官吏疑惑，兵民憤怨，諫爭者章交於朝，誹謗者聲播於市。陛下不勝其煩，為之當寧太息，日昃而不食矣。然猶幸其成功，力排眾人之議，而固守之，天下方共厭苦，而不知其所止也。而揀兵並營之策，其害先見，武夫凶悍，為怨最深，為患最急。陛下知其不可，於是多支月糧，復收退卒，以順適其意，而陛下既再悔矣。
然軍中之口，猶復洶洶不靖。陛下雖推恩撫之，而終不以為惠，反謂陛下畏之耳。不幸邊臣失算，再生戎心。帷幄之臣，謀之不臧，不務安之，而務撓之。臨遣執政，付以疆事，多出金幣，豫書誥敕，以成其深入之計。當此之時，天下之心，知其必敗矣。而陛下與一二臣者方以為萬舉而萬全。既而出兵無人之境，築城不守之地，困弊腹心，以求無益之功，使秦晉之民，父子流離，肝腦塗地，戎人徼倦受屈。已築之城，隨即傾覆，救援之兵，相繼潰叛。四方震動，君臣宵旰。而後下罪己之詔，投竄元宰，以謝二鄙，而陛下既三悔矣。
夫此三者，方其未悔也，陛下亦以為是邪，非邪？陛下犯逆眾心，力行而不顧，其必以為是，不以為非也。然而其終卒至於此。然則方今陛下之所是而未悔者，無乃亦類此歟。臣聞眾而不可欺者，民也，勇而不可犯者，兵也，險而不可侮者，鄰國也。今陛下既已欺民、犯兵而侮鄰國矣。夫犯兵，侮鄰，變速而禍小。至於欺民，則變遲而禍大。變速而禍小者，瓦解之憂也，變遲而禍大者，土崩之患也。今瓦解之憂陛下既知悔矣，而土崩之患陛下未以為意，此臣之所以寒心也。《易》曰：「不遠復，無祇悔，元吉。」事之未敗也。陛下不悟其非，必俟其敗而後悔，如向三者，則陛下之復已遠，而悔亦大矣。
且臣觀之，方今陛下之所是而未悔者，亦有三而已：青苗、助役、保甲。三者之弊，臣不復言矣。何者，言事者論其不可，非一人也，百姓毀壞支體、熏灼耳目、嫁母分居、賤賣田宅以自脫免，非一家也。陛下其亦知之矣，徘徊而不改，使民無所告訴。加之以水旱、繼之以饑饉，積悍之民奮為群盜，侵淫蔓延，滅而復起，英雄乘間而作，振臂一呼，而千人之眾可得而聚也。如此而勝、廣之形成，此所謂土崩之勢也。臣恐陛下至此，雖欲復悔，而無所及矣。
故臣願陛下取即位之政與今日之事而試觀之：天下擾擾不安，孰與今日之甚？群臣交口爭辯，孰與今日之眾？陛下聽覽疲倦，孰與今日之多？悔恨自責，孰與今日之切？陛下誠以此較之，則不待臣言之終，而得失可以自決矣。且夫即位之政，陛下之本心也，今日之事，臣下之過計也。陛下棄即位之本心而徇臣下之過計，臣竊以為過也。雖然，臣竊聽之道路，方今陛下則亦悔之矣，悔之而不變，非陛下之意也，迫於建議之臣耳。夫人臣進謀於其君，苟事之不遂而變之以從眾，則人主有以測其深淺。人主有以測其深淺，則其用舍之命在於人主，此人臣之所以不便也。
臣竊痛陛下為社稷之計欲改過以安天下，而怙權固位之臣持之而不釋，陛下聰明睿智，廢置自我，而獨為此鬱鬱也。漢宣帝與趙充國議擊匈奴，魏相非之，以為當與平昌侯、樂昌侯、平恩侯及有識者詳議乃可。此三人者，非賢於趙充國也，然而與國同憂樂，無僥幸功名之心與希望爵賞之意，則過於充國遠甚。充國猶不可聽，而況不如充國者哉。陛下將安民保國，而與喜功伐、好權利者謀之，臣不知其可也。臣不勝區區忘身憂國之誠，是以勢疏而言切，惟陛下察之。
【論用臺諫劄子】
臣聞《書》稱堯舜之德曰：「明四目，達四聰。」蓋人君居高宅深，其勢易與臣下隔絕，若不務廣耳目，則不聞外事，無以預知禍福之原。臣不敢復論前代，請陳本朝故事。每當視朝，上有丞弼朝夕奏事，下有臺諫更迭進見，內有兩省侍從諸司官長以事奏稟，外有監司郡守走馬承受，辭見入奏。凡所以為上耳目者，其眾如此。然至於事有壅蔽，猶或不免。今自太皇太后陛下、皇帝陛下垂簾以來，每事重慎，群臣得對於前者，惟有執政及臺諫官而已。然天下之事，其是非可否，既決於執政，陛下欲與執政之外，特有所聞者，又獨有臺諫數人而已。臣觀今日臺官三員，諫官二員，其間非執政私人，特出聖意所用者，又不過一二人。孔子有言：「今吾於人也，聽其言而觀其行。」陛下試取此五人言行之實而諦觀之，則其邪正向背，概可見也。昔漢成之世，王鳳用事，群臣莫敢盡言，惟劉向、王章力言其惡，無所顧避，皆為鳳所不喜，言卒不用，或繼以死。而鳳推薦其門人，如杜欽、谷永之流，使上封論事。欽等所言，皆掩蔽鳳短，專攻帝失。由此直言不聞，漢以不競。今陛下深處帷幄，耳目至少，惟有臺諫數人，若又聽執政得自選擇，不公選正人而用之。臣恐天下安危大計無由得達於前，而朝廷之勢殆矣！惟陛下留神省察，無忽臣言，則社稷之福也。取進止。
【論衙前及諸役人不便劄子】
臣近奏乞修完弊政，以塞異同之議。
其一謂諸州衙前。臣請先論今昔差、雇衙前利害之實。蓋定差鄉戶，人有家業，欺詐逃之之弊比之雇募浮浪，其勢必少。此則差衙前之利也。然而每差鄉戶，必有避免糾決，比至差定，州縣曹吏乞取不貲，及被差使，先入重難。若使雇募慣熟之人，費用一分，則鄉差生疏之人，非二三分不了，由此破蕩家產。嘉祐以前，衙前之苦，民極畏之。此則差衙前之害也。若雇募情願，自非慣熟，必不肯投。州縣吏人知其熟事，乞取自少。及至勾當，動知空便，費亦有常，雖經重難，自無破產之患。此則雇衙前之利也。然浮浪之人，家產單薄，侵盜之弊必甚於鄉差。熙寧以來，多患於此。此則雇衙前之弊也。然則差衙前之弊害在私家，而雇衙前之弊害在官府。若差法必行，則私家之害無法可救，若雇法必用，則官府之弊有法可止。何者，嘉祐以前，長名衙前除差三大戶外，許免其餘色役。今若許雇募衙前，依昔日長名免役之法，則上等人戶誰不願投。諸州衙前例得實戶，則所謂官府之害坐而自除。臣竊謂雖三代聖人，其法不能無弊，是以易貢為助，易助為徹，要以因時施宜，無害於民而已。今差法行於祖宗，雇法行於先帝，取其便於民者而用之，此三代變法之比也。
其二謂諸州縣役人，臣前已具論差雇役人利害，以謂差役之利，利在上等下等人戶，而雇役之利利在中等。既利害相半，則兼行差雇，為利實多。然則祖宗舊法與先帝近制，要為皆有所去取，唯當問人情之所便，更不當以新舊彼我為意，有所偏係也。臣觀前後役法，皆有臣僚意有所執，或自前曾經議論，欲遂成其說；或見今觀望上下，有所希合，致令所立之法，不得通濟。
右臣竊見元祐以來，朝廷改更弊政，如青苗、市易、保甲等事，一皆剗削，而天下卒無一人以為非者。至於改募役為差役，建議之始，異論已多，逮今五年，終云未便。蓋事之當否，眾口必公，雖古聖人，孰敢違眾。故臣願朝廷采此眾志，立成定法。臣昔於元祐三年任戶部侍郎，竊見朝廷始議兼行差雇二法，使天下以六色助役錢雇募州役。是時特出朝旨，不問有司，斷然必行，已而眾皆稱便。何者，非常之原，凡人不曉，或暗昧不矚至理，或偏係不肯公言，俟其同心，事何由濟。故臣今所言，欲乞出自聖斷，與大臣熟議，如有可采，依三年例斷而行之。所貴天下之民速蒙利澤。不然，使中外雜議，動經歲月，大法無由得成，而民被其害未有已也。臣不勝區區，不知言之煩瀆。死罪死罪。
【論冬溫無冰劄子】
臣伏見前年冬溫不雪，聖心焦勞，請禱備至，而天意不順，宿麥不蕃，去冬此災復甚，而加以無冰。二年之間，天氣如一，若非政事過差，上干陰陽，理不至此。
謹案常燠之罰，載於《周書》，而無冰之災，書於《春秋》。聖人之言，必不徒設。臣謹推原經意而驗以時事，惟陛下擇之。蓋《洪範·庶徵》：晢則時燠，豫則常燠，謀則時寒，急則常寒。晢之為言明也，豫之為言舒也。故漢儒釋之曰：「上德不明，暗昧蔽惑，不能知善惡，無功者受賞，有罪者不殺，百官廢禮，失在舒緩。盛夏日長，暑以養物，政既弛緩，故其罰常燠。周失之舒，秦失之急，故周亡無寒歲，而秦滅無燠年。」今連年冬溫無冰，可謂常燠矣。刑政弛廢，善惡不分，可謂舒緩矣。
臣非敢妄詆時政以惑聖聽，請為陛下具數其實。然事在歲月之前者，臣不能盡言，請言其近者：凡有罪不誅者七，無功受賞者四：陸佃為禮部侍郎，所部有訟，而其兄子宇，乃與訟者酒食交通，獄既具，而有司當宇無罪。此有罪而不誅者一也。石麟之為開封府推官，與訴訟者私相往來，傳達言語，獄上而罷，更為郎官。此有罪而不誅者二也。李偉建言，乞回奪大河，朝廷信之，為起大役，費用不貲，今黃河北流如故，漲水既退，東流淤填，遂成道路。臣屢乞正偉欺罔誤國之罪，不蒙采納，任偉如故。此有罪而不誅者三也。開封府推官王詔故入徒罪，雖該德音，法當衝替，而詔仍得守郡，至今經營差遣，遷延不去。此有罪而不誅者四也。知祥符張亞之，為官戶理索積年租課，至勘決不當償債之人估賣欠人田產，及欠人見被枷錮，而田主毆擊至死，身死之後，監督其家，不為少止。本臺按發其罪，而朝廷除亞之真州，欲令以去官免罪。此有罪而不誅者五也。孫述知長垣縣，決殺訴災無罪之人，臺官有言，然後罷任，雖行推勘，而縱其抵欺，指望恩赦。此有罪而不誅者六也。秀州倚郭嘉興縣人訴災，州縣昏虐，不時受理，臨以鞭撲，使民相驚，自相蹈籍，死者四十餘人。雖加按治，而知州章衡反得美職，擢守大郡。此有罪而不誅者七也。
近日差除戶部尚書以下十餘人，其間人材粗允公議者，不過二三人，其他多老病之餘及執政所厚善耳。臣與僚佐共議，以為不可勝言，是以置而不論，獨取其尤不可者杜常、王子韶二人論之，然皆不蒙施行。夫杜常在熙寧間，諂事呂惠卿兄弟，注解惠卿所撰手實文字，分配五常，比之經典，及其所至謬妄，取笑四方。其在都司，希合時忱、任永壽等旨意，施之政事，前後屢為臺官所劾，兼其人物凡猥，學術荒謬，而置之太常禮樂之地。命下之日，士人無不掩口竊笑。此無功受賞者一也。王子韶昔在三司條例司，諂事王安石，創立青苗、助役之法。臣時與之共事，實所親見。及呂公著為御史中丞，舉為臺官。公著以言新政罷去，而子韶隱忍不言，先帝覺其奸妄，親批聖語，指其罪狀。自是以來，士人不復比數。但以善事權要子弟，故前後多得美官，今又擢之秘書，指日循例當得侍從。公議所惜，實在於此。此無功而受賞者二也。張淳資才凡下，從第二任知縣擢為開封司錄。曾未數月，厭其繁劇，求為寺監丞，即得將作。又不數月，令權開封推官。意欲因權即真，迤邐遷上。此無功而受賞者三也。丁恂罷少府簿，經年不得差遣，一為韓維女婿，即時擢為將作監丞。此無功而受賞者四也。其因緣親舊，馳騖請謁，特從常調，與之堂除，以至除目猥多，待闕久遠，孤寒失望，中外嗟怨者，尚不可勝數。
凡上件事，皆刑政不修，紀綱敗壞之實也。大率近歲所為，類多如此。譬如天時，有春夏而無秋冬，萬物雖得生育而不堅成。天之應人，頗以類至。宜指揮大臣，令已行者，即加改正，未行者，無踵前失，勉強修飭，以答天變。臣伏見去年，歲在庚午，世俗所傳，本非善歲，徒以二聖至仁無私，德及上下，故此凶歲化為有年。然事有過差，猶不免常燠無冰之異。由此觀之，天地雖遠，得失之應，無一可欺。若更能恐懼修省，戒飭在位相勉為善，則太平之功庶幾可致也。臣備位執法，實欲使陛下比隆堯舜，無缺可指，無災可救，是以區區獻言，不覺煩多。死罪死罪。取進止。

[book_title]卷三·劄子
【乞分別邪正劄子】
臣竊見元祐以來，朝廷改更弊事，屏逐群枉，上有忠厚之政，下無聚斂之怨，天下雖未大治，而經今五年，中外帖然，莫以為非者。惟奸邪失職居外，日夜窺伺便利，規求復進，不免百端遊說，動搖貴近。臣愚竊深憂之。若陛下不察其實，大臣惑其邪說，遂使忠邪雜進於朝，以示廣大無所不容之意，則冰炭同處，必至交爭，薰蕕共器，久當遺臭。朝廷之患，自此始矣。
昔聖人作《易》，內陽外陰，內君子外小人，則謂之「泰」；內陰外陽，內小人外君子，則謂之「否」。蓋小人不可使在朝廷，自古而然矣。但當置之於外，每加安存，使無失其所，不至忿恨無聊，謀害君子，則泰卦之本意出。昔東晉桓溫之亂，諸桓親黨，布滿中外。及溫死，謝安代之為政，以三桓分蒞三州，彼此無怨，江左遂安。故晉史稱安有經遠無競之美。然臣竊謂謝安之於桓氏，亦用之於外而已，未嘗引之於內，與之共政也。向使安引桓氏而置諸朝，人懷異心，各欲自行其志，則謝安將不能保其身，而況安朝廷乎？頃者一二大臣，專務含養小人，為自便之計。既小人內有所主，故蔡確、邢恕之流，敢出妄言，以欺愚惑眾。及確、恕被罪，有司懲前之失，凡在內臣僚，例蒙摧沮。盧秉、何正臣，皆身為待制，而明堂薦子，止得選人。蒲宗孟、曾布所犯明有典法，而降官褫職，唯恐不甚。明立痕跡，以示異同，為朝廷斂怨，此二者皆過矣。故臣以為小人雖決不可任以腹心，至於牧守四方，奔走庶事，各隨所長，無所偏廢，寵祿恩賜，常使彼此如一，無跡可指。此朝廷之至計也。
近者朝廷用鄧溫伯為翰林承旨，而臺諫雜然進言，指為邪黨，以謂小人必由此彙進。臣嘗論溫伯之為人，粗有文藝，無他大惡，但性本柔弱，委曲從人。方王珪、蔡確用事，則頤指如意；及司馬光、呂公著當國，亦脂韋其間。若以其左右附麗，無所損益，遇便流轉，緩急不可保，信誠不為過也。若謂其懷挾奸詐，能首為亂階，則甚矣，蓋臺諫之言溫伯則過，至為朝廷遠慮，則未為過也。故臣願陛下謹守元祐之初政，久而彌堅，慎用左右之近臣，毋雜邪正。至於在外臣子，一以恩意待之，使嫌隙無自而生，愛戴以忘其死，則垂拱無為，安意為善，愈久而愈無患矣。臣不勝區區，博采公議而效之左右。伏乞宣諭大臣，共敦斯義，勿謂不預改更之政，輒懷異同之心，如此而後朝廷安矣。取進止。
【再論分別邪正劄子】
臣今月二十二日延和殿進呈劄子，論君子小人不可並處朝廷，因復口陳其詳，以瀆天聽。竊觀聖意，類不以臣言為非者。然天威咫尺，言詞迫遽，有所不盡。退伏思念，若使邪正並進，皆得與聞國事，此治亂之幾，而朝廷所以安危者也。
臣誤蒙聖恩，典司邦憲，臣而不言，誰當救其失者。謹復稽之古今，考之聖賢之格言，莫不謂親近君子，斥遠小人，則人主尊榮，國家安樂；疏外君子，進任小人，則人主憂辱，國家危殆。此理之必然，而非一人之私言也。故孔子論為邦，則曰：「放鄭聲，遠佞人。」子夏論舜之德則曰：「舉皋陶，不仁者遠。」論湯之德則曰：「舉伊尹，不仁者遠。」諸葛亮戒其君則曰：「親賢臣，遠小人，此前漢所以興隆也；親小人，遠賢臣，此後漢所以傾頹也。」凡典冊所載，如此之類不可勝紀。至於《周易》所論，尤為詳密，皆以君子在內，小人在外，為天地之常理；小人在內，君子在外，為陰陽之逆節。故一陽在下，其卦為《復》，二陽在下，其卦為《臨》。陽雖未盛，而居中得地，聖人知其有可進之道。一陰在下，其卦為《後》，二陰在下，其卦為《遯》，陰雖未壯，而聖人知其有可畏之漸。若夫居天地之正，得陰陽之和者，惟《泰》而已。《泰》之為象，三陽在內，三陰在外。君子既得其位，可以有為；小人奠居於外，安而無怨。故聖人名之曰《泰》。《泰》之言安也，言惟此可以久安也。方《泰》之時，若君子能保其位，外安小人，使無失其所，則天下之安未有艾也。惟恐君子得位，因勢陵暴小人，使之在外而不安，則勢將必至反覆。故《泰》之九三則曰：「無平不陂，無往不復。」
竊惟聖人之戒，深切詳盡，所以誨人者至矣。獨未聞以小人在外，憂其不悅，而引之於內，以自遺患者也。故臣前所上劄子，亦以謂小人雖決不可任以腹心，至於牧守四方，奔走庶務，各隨所長，無所偏廢，寵祿恩賜，彼此如一，無跡可指，如此而已。若遂引而置之於內，是猶畏盜賊之欲得財，而導之於寢室，知虎豹之欲食肉，而開之以牧，天下無此理也。且君子小人勢同冰炭，同處必爭。一爭之後，小人必勝，君子必敗。何者，小人貪利忍恥，擊之難去。君子潔身重義，知道之不行，必先引退。故古語曰：「一薰一蕕，十年尚猶有臭。」蓋謂此矣。
昔先皇帝以聰明聖智之資，疾頹靡之俗，將以綱紀四方，追跡三代。今觀其設意，本非漢、唐之君所能仿佛也。而一時臣佐，不能將順聖德，造作諸法，率皆民所不悅。及二聖臨御，因民所願，取而更之，上下欣慰。當此之際，先朝用事之臣，皆布列於朝，自知上逆天意，下失民心，徬徨踧躇，若無所措，朝廷雖不斥逐，其勢亦自不能復留矣。尚賴二聖慈仁，不加譴責，而宥之於外，蓋已厚矣。今者政令已孚，事勢大定，而議者惑於浮說，乃欲招而納之，與之共事，欲以此調停其黨。臣謂此人若返，豈肯徒然而已哉。必將戕害正人，漸復舊事，以快私忿。人臣被禍，蓋不足言，而臣所惜者，祖宗朝廷也。
蓋自熙寧以來，小人執柄，二十年矣。建立黨與，布滿中外，一旦失勢，晞覬者多。是以創造語言，動搖貴近，脅之以禍，誘之以利，何所不至。臣雖不聞其言，而概可料矣。聞者若又不加審察，遽以為然，豈不過甚矣哉。臣聞管仲治齊，奪伯氏駢邑三百，飯蔬食，沒齒無怨言。諸葛亮治蜀，廢廖立、李嚴為民，徙之邊遠，久而不召，及亮死，二人皆垂泣思亮。夫駢、立、嚴三人者，皆齊、蜀之貴臣也。管、葛之所以能戮其貴臣，而使之無怨者，非有他也，賞罰必公，舉措必當，國人皆知其所與之非私，而所奪之非怨。故雖仇讎，莫不歸心耳。今臣竊觀朝廷用舍施設之間，其不合人心者尚不為少，彼既中懷不悅，則其不服固宜。今乃直欲招而納之，以平其隙，臣未見其可也。
《詩》曰：「無競維人，四方其訓之。」陛下誠以異同反復為憂，惟當久任才性忠良、識慮明審之士，但得四五人常在要地，雖未及皋陶、伊尹，而不仁之人知自遠矣。故臣願陛下斷自聖心，不為流言所惑，毋使小人一進，後有噬臍之悔，則天下幸甚，天下幸甚。
臣既待罪執法，若見用人之失，理無不言，言之不從，理不徒止。如此則異同之跡，益復著明，不若陛下早發英斷，使彼此泯然跡可見之為善也。臣受恩深重，輒敢先事獻言，罪合萬死。
【三論分別邪正劄子】
臣聞聖人之德，莫如至誠，至誠之功，存於不息。有能推至誠之心，而加以不息之久，則天地可動，金石可移，況於斯人，誰則不服？
臣伏見太皇太后陛下、皇帝陛下，隨時弛張，改革弊事，因民所惡，屏去小人。天下本無異心，群黨自作浮議。近者德音一發，眾心渙然，正直有依，人知所向。惟二聖勿移此意，則天下誰敢不然。衛多君子，而亂不生，漢用汲黯，而叛者寢。苟存至誠不息之志，自是太平可久之功。此實社稷之福，天下之幸也。
然臣以謂昔所柄任，其徒實蕃，布列中外，豈免窺伺。若朝廷施設必當，則此輩覬望自消。昔田蚡為相，所為貪鄙，則竇嬰、灌夫睥睨宮禁，僥幸有功。諸葛亮治蜀，行法廉平，則廖立、李嚴雖流徙邊郡，終身無怨。此則保國寧人之要術，自古聖賢之所共由者也。臣竊見方今天下，雖未大治，而祖宗綱紀具在，州郡民物粗安。若朝廷大臣正己平心，無生事邀功之意，因弊修法，為安民靖國之術，則人心自定。雖有異黨，誰不歸心。向者異同反復之憂，蓋亦不足慮矣。但患朝廷舉事，類不審詳。曩者黃河北流，正得水性，而水官穿鑿，欲導之使東，移下就高，汩五行之理。及陛下再遣官吏按視，知不可為，猶或固執不從。經今累歲，回河雖罷，減水尚存，遂使河朔生靈財力俱困。今者西夏青唐，外皆臣順，朝廷招徠之厚，惟恐失之。而熙河將吏，創築二堡，以侵其膏腴，議納醇忠，以奪其節鉞。功未可覬，爭已先形。朝廷雖知其非，終不明白處置，若遂養成邊隙，關、陝豈復安居。如此二事，則臣所謂宜正已平心，無生事邀功之意者也。
昔嘉祐以前，鄉差衙前，民間常有破產之患。熙寧以後，出賣坊場以雇衙前，民間不復知有衙前之苦。及元祐之初，務於復舊，一例復差，官收坊場之錢，民出衙前之費，四方驚顧，眾議沸騰，尋知不可，旋又復雇。雇法有所未盡，但當隨事修完。而去年之秋，復行差法，雖存雇法，先許得差。州縣官吏利在起動人戶，以差役為便。差法一行，即時差足。雇法雖在，誰復肯行。臣頃奉使契丹，道出河北，官吏皆為臣言：「豈朝廷欲將賣坊場錢別作支費耶。不然，何故惜此錢而不用，殫民力以供官。」此聲四馳，為損非細。又熙寧雇役之法，三等人戶，並出役錢，上戶以家產高強，出錢無藝，下戶昔不充役，亦遣出錢，故此二等人戶不免谘怨。至於中等，昔既已自差役，今又出錢不多，雇法之行，最為其便。及元祐罷行雇法，上下二等欣躍可知，惟是中等則反為害。臣請且借畿內為比，則其餘可知矣。畿縣中等之家，大率歲出役錢三貫，若經十年，為錢三十貫而已。今差役既行，諸縣手力最為輕役，農民仕官，日使百錢，最為輕費。然一歲之用，已為三十六貫，二年役滿，為費七十餘貫。罷役而歸，寬鄉得閑三年，狹鄉不及一歲。以此較之，則差役五年之費，倍於雇役十年所供。賦役所出，多在中等，如此安得民間不以今法為害而熙寧為利乎。然朝廷之法，官戶等六色役錢，只得支雇役人，不及三年處州役，而不及縣役，寬剩役錢，只得通融鄰路鄰州，而不得通融鄰縣。人戶願出錢雇人充役者，只得自雇，而官不為雇。如此之類，條目不便者非一。故天下皆思雇役，而厭差役，今五年矣。如此二事，則臣所謂宜因弊修法，為安民靖國之術者也。
臣以聞見淺狹，不能盡知當今得失。然四事不去，如臣等輩猶知其非，而況於心懷異同、志在反復、幸國之失有以藉口者乎。臣恐如此四事，彼已默識於心，多造謗議，待時而發，以搖撼眾聽矣。伏乞宣喻執政，事有失當，改之勿疑，法或未完，修之無倦。苟民心既得，則異議自消。陛下端拱以享承平，大臣逡巡以安富貴，海內蒙福，上下所同，所有衙前差役二事，臣言根究詳悉，續具聞奏。臣不勝區區，冒昧聖聽，伏俟誅譴。取進止。
【再論熙河邊事劄子】
臣近以熙河帥臣范育與其將吏种誼、种樸等，妄興邊事，東侵夏國，西挑青唐，二難並起，釁故莫測，乞行責降。至今未蒙施行，臣已別具論奏。臣竊復思念熙河邊釁，本由誼、樸狂妄，覬幸功賞。今育雖已去，而誼、樸猶在，新除帥臣葉康直，又復人才凡下。以臣度之必不免觀望朝廷，為誼、樸所使。若不併行移降，則熙河之患猝未可知，加以朝廷論議，亦自不一。臣請詳陳本末，而陛下察之。
昔先帝始開熙河，本無蘭州，初不為患。及李憲違命，創築此城。因言若無蘭州，熙河決不可守。自取蘭州，又已十餘年。今日欲築質孤、勝如，以侵夏國良田，遂言若無質孤、勝如，蘭州亦不可守。展轉生事，類皆浮言。蓋以邊防無事，將吏安閑，若不妄說事端，無以邀求爵賞。此則邊人之常態，而自古之通患也。今若試加詰問，理則自窮。何者，二寨廣狹幾何，所屯兵甲多少，夏人若以重兵掩襲，其勢必難保全。既克二城，乘勝以擊蘭州，則蘭州之危何異昔日。今朝廷不究其實，而輕用其言，以隳大信。夏國若因此不順，外修朝貢，以收賜予之利，內實作過，以收鹵獲之功。臣恐二寨所得地利，殊未足以償。此臣所謂質孤、勝如決不可城者，由此故也。
昔先帝綏御西蕃。董氈老而無子。趙醇忠，其族子也，先帝嘗遣苗履多持金幣以醇忠見之。是時聖意蓋有在矣。事既不遂，而董氈昏病，遂為阿里骨所殺。阿里骨本董氈之家奴，先亂其家，次取其國。董氈之臣，如鬼章，溫溪心等皆有不服之志，此實一時之機會也。是時朝廷若因機投隙，遣將出兵，擁納醇忠，則不世之功庶幾可立。而一時大臣不知出此，遞以旄鉞寵綏篡奪之臣，使得假中國爵命之重，以役屬蕃部。臣主之勢，由此而堅。然自是以來，頗亦外修臣節，未顯背畔之跡。而育等欲於此時復舉前策，蓋已疏矣。昔曹公既克張魯，劉曄言於公曰：「公既舉漢中，蜀人望風破膽。劉備得蜀日淺，蜀人未附也。誠因其傾而壓之，蜀可傳檄而定。若少緩之，蜀人既定，據險守要，不可犯矣。」公不從，居七日，聞蜀中震動，公以問曄。曄曰：「今已小定，未可擊也。」夫機會一失，七日之間，遂不可為。今乃於數年之後，追行前計，亦足以見其暗於事機而不達兵勢矣。
臣聞种諤昔在先朝以輕脫詐誕，多敗少成，嘗為先帝所薄。今誼、樸為人，與諤無異。誼於頃歲偶以勁兵掩獲鬼章，以此自負。而西蕃懲於無備，久作提防，亦無可乘之勢。況育自到任，屢陳此計。咫尺蕃界，誰則不知。臣謂兵果出境，必有不可知之憂矣。兼聞近日擅招青唐蕃部，數以千計，納之則本無朝旨，未有住坐之處，卻之則於彼為畔，必被屠戮之苦。據此專擅，罪名不輕。臣不曉朝廷曲加保庇，其意安在。若不併行責降，臣恐朝廷之憂，未有艾也。借使阿里骨因此怨叛，結連夏人，同病相恤，更出盜邊，羽書交馳，勝負未決。當此之時，大臣相顧，不敢任責，而使聖君、聖母憂勞於帷幄之中，雖食主議者之肉，復何益乎？臣所謂阿里骨決不可取者，由此故也。
凡此二事，皆國家安危、邊民性命所係，禍機之發，間不旋踵。故臣願陛下蚤發英斷，黜此三人。外則使異域知此狂謀本非聖意，易以招懷。內則使邊臣知賞罰尚存，不敢妄作。此當今所宜速行者也。
然臣尚謂熙河遭此破壞，彼此相疑，卻欲招納，令就平帖，非得良帥，未易可也。臣觀葉康直之為人，深恐未足倚仗。何者？康直頃緣權貴所薦，節制秦鳳。秦鳳邊面至狹，號為無事，而康直於前年冬，無故展修甘穀城，致令夏國大兵壓境。兵役已集，康直恐懼，不敢興功，妄以地凍請於朝廷。役既不成，寇兵乃去。既無將帥靖重之略，而當熙河搖動之秋，臣恐陛下西顧之憂未可弭也。要須徙置它路，更命熟事老將以領熙河，仍特賜戒敕，使知朝廷懷柔遠人，不求小利之意。如此而邊患庶幾少息矣。取進止。
【三論渠陽邊事劄子】
臣近再論唐義問處置渠陽邊事乖方，致渠陽蠻寇賊殺將吏，乞早黜義問，以正邦憲，更選練事老將，付以疆場。經今多日，不蒙施行。訪聞執政，止以臨敵易將兵家所忌為說，雖知義問處置顛錯，至覆軍殺將，猶復隱忍，不即遣代。比雖遣衡規往視，然規凡人，未曾經練戎事，何益於算。徒引歲月，坐視邊人肝腦塗地，臣甚惑之。謹按義問所為，蓋全不曉事，留在邊上一日，即有一日之害。昔趙任廉頗，以趙括代之則敗；秦任王齕，以白起代之則勝。蓋臨敵易將，顧代者何人耳。今執政乃以虛文籍口，終欲庇之。遠人何辜，日被塗炭。若非陛下哀矜四方，亟命賢將往代，則臣恐陷害生靈，未有已也。
兼臣訪聞渠陽諸夷蟠踞山洞，道路險絕，中國之兵入踐其地，雖跬步不得其便。昔郭逵知邵州，困於楊光僭；李浩從章惇自沅州入，過界即敗。逵、浩皆西北戰將，然並有敗無成者，地形不便也。今聞朝廷已指揮諸道發兵，數目不少。然將非其人，臣恐既不知戰，又不知守，老兵費財，漸致腹心之患，深可慮也。今朝廷欲棄渠陽，然其中屯戍兵民不下數千，義無棄之虜中俾為魚肉。要須略行討定使知畏憚，肯出渠陽兵民，然後為可。臣訪聞湖南北士大夫，皆言群蠻難以力爭，可以智伏；欲遣間諜招誘，必用土人；欲行窺伺攻討，必用土兵。舍此而欲以中國強兵敵之，雖多無益。然此可使智者臨事制置，難以遙度也。
臣前者嘗以眾人言謝麟屢經蠻事，頗有勞效，乞行委任。朝廷置而不用者，蓋必有賢於麟者，惟乞速遣，以紓邊鄙之患。至於義問，決無可望，幸陛下無疑也。臣又聞渠陽諸夷，與宜州群蠻相接，宜蠻部族眾多，若與渠陽諸夷合謀作過，勢益昌熾，猝難翦滅。亦乞指揮廣西，預行招撫，雖不得其用，但勿與協力，亦不為無益矣。取進止。
【論開孫村河劄子】
臣為戶部右曹，兼領金、倉二部，任居天下財賦之半，適當中外匱竭不繼之時，日夜憂惶，常慮敗事。竊見左藏見緡一月出納之數，大抵皆五十餘萬，略無贏餘，其它金帛諸物，雖小有羨數，亦不足賴。臣之愚怯，常恐天災流行，水旱作沴，西羌旅距，邊鄙繹騷，河議失當，賦役橫起。三事有一，大計不支。雖使桑羊、劉晏復生，計無從出矣，而況於臣之駑下乎。
今者幸賴二聖慈仁恭儉，天地垂貺，諸道秋稼稍復成熟，雖京西、陝西災旱相接，而一方之患，未為深憂。羌人困窮，旋聞款塞。惟有黃河西流議復故道，事之經歲，役兵二萬人，蓄聚梢樁等物三千餘萬。方河朔災傷困弊之餘，興必不可成之功，吏民竊歎，勞苦已甚，而莫大之役尚在來歲。天啟聖意，灼知民心，特召河北轉運司官吏訪以得失。近聞回河大議已寢不行，臣平日過憂頓然釋去。然尚聞議者固執開河分水之策。雖權罷大役，而兵工小役竟未肯休。如此，則河北來年之憂，亦與今年何異。今者小吳決口，入地已深，而孫村所開，丈尺有限，不獨不能回河，亦必不能分水。況黃河之性，急則通流，緩則淤澱，既無東西皆急之勢，安有兩河併行之理哉。縱使兩河併行，不免各立堤防，其為費耗，又倍今日矣。臣聞自古聖人不能無過，過而能改，善莫大焉，故「君子之過，如日月之食。過也，人皆見之；更也，人皆仰之」。朝廷舉動，義當如此。今議河失當，知其害人，中道而復，本何所愧。雖使天下知之，亦足以明二聖憂民之深，為之改過不吝。今乃顧惜前議，未肯曠然更張，果於遂非，難於遷善，臣實為朝廷惜之。
然臣聞議者初建開河分水之策，其說有三：其一曰，御河堙滅，失饋運之利。其二曰，恩、冀以北，漲水為害，公私損耗。其三曰，河徙無常，萬一自虜界入海，邊防失備。凡其所以熒惑聖聰，沮難公議，皆以三說藉口。夫河決西流，勢如建瓴，引之復東，勢如登屋。雖使三說可信，亦莫如之何矣。況此三說，皆未必然。臣請得具言之。
昔大河在東，御河自懷、衛經北京，漸歷邊郡，饋運既便，商賈通行。今河既西流，御河堙滅，失此大利，誰則不知。天實使然，人力何及。若議者能復澶淵故道，則御河有可復之理。今河自小吳北行，占壓御河故地，雖使如議者之意，自北京以南折而東行，則御河堙滅已一二百里，亦無由復見矣。此御河之說不足聽，一也。河之所行，利害相半，夏潦漲溢，浸敗秋田，濱河數十里為之破稅，此其害也。漲水既去，淤厚累尺，粟麥之利，比之他田其收十倍，寄居丘塚，以避淫潦，民習其事，不甚告勞，此其利也。今河水在西，勢亦如此，遠為堤坊，不與之爭，正得漢賈遜治河之意。此之故道，歲省兵夫梢芟，其數甚廣。而故道已退之地，桑麻千里，賦稅完復，為利不貲，安用逆天地之性，移西流之憂，為東流之患哉。此恩、冀以北漲水為害之說不足聽，二也。河昔在東，自河以西郡縣，與虜接境，無山河之限，邊臣建為塘水，以捍戎馬之衝。今河既西行，則西山一帶，戎馬可行之地已無幾矣，其為邊防之利，不言可知。然議者尚恐河復北徙，則海口出虜界中，造舟為梁，便於南牧。臣聞虜中諸河，自北南注，以入於海。蓋地形北高，河無北徙之道，而海口深浚，勢無徙移。臣雖非目見，而習北方之事者為臣言之，大略如此，可以遣使按視圖畫而知。此河入虜界，邊防失備之說不足聽，三也。臣願以此三說質之議者，則開河分水之說，誠不足復為矣。
又臣訪聞今歲四五月間，河上役兵勞苦無告，嘗有數百人持板築之械，訪求都水使者，意極不善。賴防邏之卒擁拒而散。盛夏苦役，病死者相繼。使者恐朝廷知之，皆於垂死放歸本郡，斃於道路者不知其數。若今冬放凍，來歲春暖，復調就役，則意外之患，復當如前。臣不知朝廷何苦而不罷此役哉。
今建議之臣，恥於不效而堅持之於上，小臣急於利祿，不顧可否，隨而和之於下，上下膠固，以罔朝廷。其間正言不避權要才一二人耳，然事非本職，亦不敢盡言。臣以戶部休戚計在此河，若復緘默，誰當言者。惟斷自聖心，盡罷其議，則天下不勝幸甚。取進止。
【再論回河劄子】
臣頃聞朝廷議罷回河，來年當用役兵開河分水。臣以為天下財賦匱竭，河朔災傷之後，民力未復，未堪此役，輒奏言不便。既而采察眾議，聞河北轉運使謝卿材到闕，倡言於朝曰：「黃河自小吳決口，乘高注下，水勢奔快，上流堤坊，無復決怒之患，而下流湍駛，行於地中，日益深浚。朝廷若以河事付臣，臣請不役一夫，不費一金，十年之間，保無河患。」大臣以其異己，罷歸本任，而使王孝先、俞瑾、張景先三人重畫回河之計。三人利在回河，雖言其便，而亦知其難成，故於議狀之末，復言「若將來河勢變移，乞免修河官吏責罰」。都下洶洶，傳笑以為口實。蓋回河之非，斷可知矣。然近日復聞內批降付三省，如云「若河流不復故道，終為河朔之患」。外廷疏遠，不知此說信否。然眾心憂懼，深恐群臣由此觀望，不敢正言得失。臣職在財賦，憂責至深，不敢畏避誅戮，願畢陳其說。
方今回河之策，中外講之熟矣。雖大臣固執，亦心知其非，無以藉口矣。獨有邊防一說，事係安危，可以疏動上下，伸其曲說。陛下深居九重，群言不得盡達，是以遲遲不決耳。昔真宗皇帝親征澶淵，拒破契丹，因其敗亡，與結歡好。自是以來，河朔不見兵革幾百年矣。陛下試思之，此豈獨黃河之功哉。昔石晉之敗，黃河非不在東，而祥符以來，非獨河南無虜憂，河北亦自無兵患。由此觀之，交接契丹，顧德政何如耳。未聞逆天地之性，引趨下河升積高之地，興莫大之役，冀不可成之功，以為設險之計者也。昔李垂、孫民先等號知河事，嘗建言乞導河西行，復禹舊跡，以為河水自西山北流，東赴海口，河北諸州，盡在河南，平日契丹之憂，送可無慮。今者天祚中國，不因人力，河自西行，正合昔人之策。自今以往，北岸決溢，漸及虜境，雖使異日河復北徙，則虜地日蹙，吾土日紓，其為憂患正在契丹耳。而大臣過計，以為中國之懼，遂欲罄竭民力，導河東流，其為契丹謀則多，為朝廷慮則疏矣。議者或謂河入虜境，彼或造舟為梁，長驅南牧，非國之利。臣聞契丹長技在鞍馬，舟楫之利固非所能。且跨河係橋，當先兩岸進築馬頭及伐木為船，其功不細，契丹物力寡弱，勢必不能。就使能之，今兩界修築城柵比舊小增，輒移文詰問，必毀而後已，豈有坐視大役而不能出力止之乎。假設虜中遂成此橋，黃河上流盡在吾地。若沿河州郡多作戰艦，養兵聚糧，順流而下，則長艘臣纜可以一炬而盡。形格勢禁，彼將自止矣。臣竊怪元老大臣久更事任，而力陳此說，意其謀已出口，重於改過，而假此不測之憂，以取必於朝廷耳。不然，豈肯於天下困弊、河朔災傷之後，興數十萬夫，費數千萬物料，而為此萬無一成之功哉。
夫大役既興，勢不中止，預約功料有少無多。官不獨辦，必行科配，官出其一，民出數倍。公私費耗，必有不可勝言者矣。苟民力窮竭，事變之出不可復知，饑餓相逼，必為盜賊。昔秦築長城以備胡，城既成而民叛。今欲回大河以設險，臣恐河不可回，而民勞變生，其計又出秦下。異日雖欲悔之，不可得也。
陛下數年以來，休養民物，如恐傷之。今河已安流，契丹無變，而強生瘡痏以擾之，非計之得也。故臣願陛下斷之於心，罷此大役，留神察之，自河決小吳，於今九年，不為不久矣，然虜情恭順，與事祖宗無異。陛下誠重違大臣，姑復以三年觀之，事久情見，大臣之言與天下公議，可以坐而察也。臣不勝區區憂國之誠，干犯斧鉞，死無所避。取進止。

[book_title]卷四·狀
【論臺諫封事留中不行狀】
右臣伏見皇帝陛下以至孝純仁承統踐祚，太皇太后陛下以聰明睿智親攬庶政，二聖協德以幸天下，曾未期歲，而敝事稍去，寬政復行。元元之民，免於流離之患，蒙更生之福，海內釋然，無意外之憂，不勝幸甚。
伏惟陛下恭儉祇畏，發於天性，猶復選於群臣，增廣諫員，求直言以自助。天下之士聞風相慶。臣實何人，得於今日備位於此？然臣聞帝王之治，必先正風俗。風俗既正，中人以下皆自勉以為善，風俗一敗，中人以上皆自棄而為惡。中人自勉於善，則人主耳目眾多，易與為治，中人自棄於惡，則臣下朋黨蕃殖，易以為非。蓋邪正盛衰之源，未有不始於此者也。
昔真宗皇帝臨馭群下，獎用正人。一時賢俊，爭自托於明主。孫奭、戚綸、田錫、王禹偁之徒，既以諫諍顯名，則忠良之士相繼而起。其後耄期厭事，丁謂乘間，將竊國命，而風俗已成，朝多正士，謂雖懷奸慝而無與同惡，謀未及發，旋即流放。仁宗皇帝仁厚淵嘿，不自可否。是非之論，一付臺諫，孔道輔、范仲淹、歐陽修、餘靖之流以言事相高。此風既行，士恥以鉗口失職。當時執政大臣，豈皆盡賢。然畏忌人言，不敢妄作。一有不善，言者即至，隨輒屏去。故雖人主寬厚，而朝廷之間無大過失。及先帝嗣位，執政大臣，變易祖宗法度，下至小民皆知其非，而卿士大夫從風而靡，則風俗之變於此見矣。是時惟有呂誨、范鎮等明言其失。二人既已得罪，臺諫有以一言及之者，皆紛然逐去。由是風俗大敗，無一人復正言者。
天佑皇室，啟迪聖德，臨政未幾，而以言路為急，天下竦然，思見祖宗遺俗。然臣自至闕廷，聞臺諫封事，一切留中不出，既不施行，又無黜責。臣不勝憂疑。夫朝廷所以待臺諫者，不過二事。言當則行，不當則黜。其所上封事，除事干幾密，人主所當獨聞，須至留中外，並須降出行遣。上所以正朝廷之紀綱，使無廢職業，下所以全人臣之名節，使無負公議。若當而不行，不當而不黜，則上下苟且，廉恥道廢，風俗衰陋，國將從之。臣願陛下永惟邪正盛衰之漸，始於臺諫，修其官則聽其言，言有不當，隨事行遣。大者可黜，小者可罷，使風俗一定，忠言日至。陛下垂拱於上，群臣肅雍於下，則太平之治可立而待也。惟陛下留神省察，天下幸甚。
【制置三司條例司論事狀】
轍頃者誤蒙聖恩，得備官屬。受命以來，於今五月。雖勉強從事，而才力寡薄，無所建明。至於措置大方，多所未諭。每獻狂瞽，輒成異同。退加考詳，未免疑惑。是以不虞僭冒，聊復一言。
竊見本司近日奏遣使者八人分行天下，按求農田水利與徭役利害，以為方今職司守令無可信用，欲有興作，當別遣使。愚陋不達，竊以為國家養材如林，治民之官棋布海內，興利除害，豈待他人，今始有事，輒特遣使，使者一出，人人不安。能者嫌使者之侵其官，不能者畏使者之議其短。客主相忌，情有不通，利害相加，事多失實。使者既知朝廷方欲造事，必謂功效可以立成。人懷此心，誰肯徒返，為國生事，漸不可知。徒使官有送迎供饋之煩，民受更張勞擾之弊，得不補失，將安用之。朝廷必欲興事以利民，轍以為職司守令足矣。蓋勢有所便，眾有所安。今以職司治民，雖其賢不肖不可知，而眾所素服，於勢為順，稍加選擇，足以有為。是以古之賢君，聞選用職司以責成功，未聞遣使以代職司治事者也。蓋自近世，政失其舊，均稅寬恤，每事遣使，冠蓋相望，而卒無絲毫之益，謗者至今未息。不知今日之使，何以異此。
至於遣使條目，亦所未安。何者，勸課農桑，墾辟田野，人存則舉，非有成法。誠使職司得人，守令各舉其事，罷非時無益之役，去猝暴不急之賦，不奪其力，不傷其財，使人知農之可樂，則將不勸而自勵。今不治其本，而遂遣使，將使使者何從施之。議者皆謂方今農事不修，故經界可興，農官可置。某觀職司以下勸農之號，何異於農官。嘉祐以來，方田之令，何異於經界。行之曆年，未聞有益。此農田之說，轍所以未諭也。
天下水利，雖有未興，然而民之勞佚不同，國之貧富不等。因民之佚而用國之富以興水利，則其利可待，因民之勞而乘國之貧以興水利，則其害先見。苟誠知生民之勞佚與國用之貧富，則水利之廢興，可以一言定矣。而況事起無漸，人不素講，未知水利之所在而先遣使。使者所至，必將求之官吏，官吏有不知者，有知而不告者，有實無可告者。不得於官吏，必求於民，不得於民，其勢將求於中野。興事至此，蓋已甚勞。此水利之說，轍所以未諭也。
徭役之事，議者甚多：或欲使鄉戶助錢而官自雇人，或欲使城郭等第之民與鄉戶均役，或欲使品官之家與齊民並事。此三者皆見其利不見其害者也。役人之不可不用鄉戶，猶官吏之不可不用士人也。有田以為生，故無逃亡之憂，樸魯而少詐，故無欺謾之患。今乃舍此不用，而用浮浪不根之人，轍恐掌財者必有盜用之奸，捕盜者必有竄逸之弊。今國家設捕盜之吏，有巡檢，有縣尉。然較其所獲，縣尉常密，巡檢常疏。非巡檢則愚，縣尉則智，蓋弓手、鄉戶之人與屯駐客軍異耳。今將使雇人捕盜，則與獨任巡檢不殊，盜賊縱橫必自此始。轍觀近歲雖使鄉戶頗得雇人，然至於所雇逃亡，鄉戶猶任其責。今遂欲於兩稅之外別立一科，謂之庸錢，以備官雇。鄉戶舊法革去無餘，雇人之責官所自任。且自唐楊炎廢租庸調以為兩稅，取大曆十四年應於賦斂之數以定兩稅之額，則是租調與庸兩稅既兼之矣。今兩稅如舊，奈何復欲取庸。蓋天下郡縣，上戶常少，下戶常多，少者徭役頻，多者徭役簡，是以中下之戶每得休閑。今不問戶之高低，例使出錢助役，上戶則便，下戶實難。顛倒失宜，未見其可。然議者皆謂助役之法，要使農夫專力於耕。轍觀三代之間，務農最切，而戰陣田獵皆出於農，苟以徭役較之，則輕重可見矣。成郭人戶雖號兼並，然而緩急之際，郡縣所賴：饑饉之歲，將勸之分以助民，盜賊之歲，將借其力以捍敵，故財之在城郭者與在官府無異也。方今雖天下無事，而三路芻粟之費多取京師銀絹之餘配賣之。民皆在城郭，苟復充役，將何以濟。故不如稍加寬假，使得休息。此誠國家之利，非民之利也。品官之家復役已久，議者不究本末，徒聞漢世宰相之子不免戍邊，遂欲使衣冠之人與編戶齊役。夫一歲之更不過三日，三日之雇不過三百。今世三大戶之役，自公卿以下無得免者。以三大戶之役而較之三日之更，則今世既已重矣，安可復加哉。蓋自古太平之世，國子俊造，將用其才者皆復其身，胥史賤吏，既用其力者皆復其家。聖人舊法，良有深意：以為責之以學而奪其力，用之於公而病其私，人所難兼，是以不取。奈何至於官戶則又將役之。且州縣差役之法皆以丁口為之高下，今已去鄉從官，則丁口登降，其勢難詳，將使差役之際以何為據。必用丁，則州縣有不能知，必不用丁，則官戶之役比民為重。今朝廷所以條約官戶，如租佃田宅，斷賣坊場，廢舉貨財，與眾爭利，比於平民，皆有常禁。苟使之與民皆役，則昔之所禁皆當廢罷。罷之則其弊必甚，不罷則不如為民。此徭役之說，轍所以未諭也。
轍又聞發運之職今將改為均輸，常平之法今將變為青苗。愚鄙之人亦所未達。昔漢武外事四夷，內興宮室，財用匱竭，力不能支，用賈人桑弘羊之說，買賤賣貴，謂之均輸，雖曰民不加賦，而國用饒足。然而法術不正，吏緣為奸，掊克日深，民受其病。孝昭既立，學者爭排其說，霍光順民所欲，從而與之，天下歸心，遂以無事。不意今世，此論復興，眾口紛然，皆謂其患必甚於漢。何者，方今聚斂之臣，才智方略，未見桑弘羊之比，而朝廷破壞規矩，解縱繩墨，使得馳騁自由，惟利是嗜。以轍觀之，其害必有不可勝言者矣。今立法之初，其說甚美，徒言徙貴就賤，用近易遠，苟誠止於此，則似亦可為。然而假以財貨，許置官吏，事體既大，人皆疑之。以為雖不明言販賣，然既許之以變易矣，變易既行，而不與商賈爭利者，未之聞也。夫商賈之事，曲折難行。其買也，先期而與錢，其賣也，後期而取直。多方相濟，委曲相通，倍稱之息，由此而得。然至往往敗折，亦不可期。今官買是物，必先設官置吏，簿書祿廩為費已厚。然後使民各輸其所有，非良不售，非賄不行，是以官買之價，比民必貴。及其賣也，弊復如前。然則商賈之利，何緣可得。徒使謗議騰沸，商旅不行。議者不知慮此，至欲捐數百萬緡，以為均輸之法。但恐此錢一出，不可復還。且今欲用忠實之人，則患其拘滯不通，欲用巧智之士，則患其出沒難考。委任之際，尤難得人。此均輸之說，轍所以未諭也。
常平條敕纖悉具存，患在不行，非法之弊。必欲修明舊制，不過以時斂之以利農，以時散之以利末。斂散既得，物價自平，貴賤之間，官亦有利。今乃改其成法，雜以青苗，逐路置官，號為提舉，別立賞罰，以督增虧。法度紛紜，何至如此。而況錢布於外，凶荒水旱有不可知，斂之則結怨於民，舍之則官將何賴。此青苗之說，轍所以未諭也。
凡此數事，皆議者之所詳論，明公之所深究。而轍以才性樸拙，學問空疏，用意不同，動成違忤，雖欲勉勵自效，其勢無由。苟明公見寬，諒其不逮，特賜敷奏，使轍得外任一官，苟免罪戾，而明公選賢舉能，以備僚佐。兩獲所欲，幸孰厚焉！
【論西事狀】
右臣伏見西夏頃自秉常之禍，人心離二，梁氏與人多二族分據東西廂，兵馬勢力相敵，疑阻日深，入寇之謀，自此衰息。朝廷略加招納，隨即伏從，使介相尋，臣禮甚至。隻自今年春末夏初以來，始有桀心，出兵數萬掩襲涇原，殺虜弓箭手數千人，復歸巢穴。朝廷方事安眾，難於用武，接以君臣之禮，加以冊命之恩，特遣使人厚賜金幣。戎狄獸心，敢為侮慢，輒以地界為詞，不復入謝。至於坤成賀使，亦遂不遣。中外臣子聞者無不憤怒，思食其肉。臣忝備侍從，主憂臣辱，義不辭勞。臣擢自小官，列於禁近，議論幾事，既其本職，感激思報，宜異常人。是以冒昧獻言，不避罪戾，庶幾聖意由此感悟，雖被遣逐，臣不恨也。
臣竊惟當今之務，以為必先知致寇之端由，審行事之得失，然後料虜情之所在，定制敵之長算。誠使四者畢陳於前，羌戎小醜，勢亦無能為也。
董氈本與西夏世為仇讎。元昊之亂，仁宗賴其牽制。梁氏之篡，神宗藉其征討。世效忠力，非諸番之比。乃者董氈老病，其相阿裏骨擅其國事，與其妻契丹公主殺其二妻心牟氏，其大將鬼章及溫溪心等，皆心懷不服。阿裏骨欺罔朝廷，自稱董氈嗣子。朝廷不察情偽，不原逆順，即以節鉞付之。謀之不臧，患自此起。阿裏骨既知失眾，虐用威刑，眾心日離。而鬼章自謂與阿裏骨比肩一體，顧居其下，心常不悅。夏人乘此間隙，折節下之，先與阿裏骨解仇結歡，令轉說鬼章舉兵入寇，復誘脅人多保忠，令於涇原竊發。黨與既立，羽翼既成，是以敢肆狂言，以動朝聽。向若阿裏骨以董氈之死，來告立嗣，朝廷因其所請，遍問鬼章、溫溪心等，以誰實當立。若眾以阿裏骨為可立，則既立之後，眾必無詞。若以為不可，則分董氈之舊秩，以三使額授此三人。阿裏骨無僥幸之命，鬼章無怨望之意，則夏人無與為援，安能動搖。加以數年以來，朝廷本厭兵事。羌中測知此意，亦以自安。頃者，忽命熙河點集人馬，大城西關，仍云來年當築龕穀，聲實既暴，虜心不寧。舉兵自強，釁亦由此。此所謂致寇之端由也。
先帝昔因梁氏篡逆之禍，舉兵誅討，侵攘地界，為怨至深。羌虜之性，重於復仇，計其思報之心，未嘗一日忘也。徒以喪亂相繼，兵力凋殘，陛下臨御之初，意切懷納，是以連年入貢，以休息其民，雖有恭順之言，蓋亦非其本意矣。假令犯順，固猶有詞。今朝廷因其承襲之後，賜之冊命，捐金錢二十餘萬緡以為之禮。彼既與我有君臣之分，然後可責以忠順之節。朝廷此舉，於義甚長，而羌虜無謀，遂肆桀傲。內則其國中士民自知其不直，必不為用。外則中國兵將皆有鬥志，易以立功，曲直之幾，於此始定。雖棄捐金幣，以封殖寇仇，小人謂之失策，而分別曲直，以激勵將士，智者謂之得計。此所謂行事之得失也。
元昊本懷大志，長於用兵，亮祚天付凶狂，輕用其眾。頃為邊患，皆曆歲年，然而國小力微，終以困斃。今梁氏專國，素與人多不協，內自多難，而欲外侮中原，料其奸謀，蓋非元昊、亮祚之比矣。意謂二聖在位，恭默守成，仁澤之深，遠近所悉，既無用武之意，可肆無厭之求。蘭、會諸城，鄜、延五寨，好請不獲，勢脅必從，以為狂言一聞，求無不得。今朝廷既已漸為邊備，益兵練將，則羌虜之心已乖本計，不過秋冬寒涼之後小小跳梁，以嘗試朝廷而已。若朝廷執意不搖，守邊無失，則款塞請盟，本無愧恥。若朝廷用心不一，惟務求和，則求請百端，漸不可忍。此所謂虜情之所在也。
凡欲應敵，必先正名，夏人初起邪謀，必有二說：其一以為慢詞既達，則地界可得，無窮之請，因以滋彰。其二以為雖不得地，實亦無損，猖狂力屈，稍復求和，中國厭兵，勢無不許。方其不遜，則張皇事勢，誇示諸戎。及其柔伏，則略為恭順，使中國黽勉而聽。今朝廷遣兵積粟，地界之請固已不從，然而號令未明，逆順未著。臣恐夏人未知朝廷不憚用兵之意，無以折其奸心。又恐將來奸窮力屈，略修臣禮，便與講和，要約不堅，必難持久。昔趙欲與秦為購，其謀臣虞卿以為從秦為購，不若從齊為購。於是東結齊人，而秦人自至。區區之趙，尚知出此，而況堂堂中國，畏避畜縮，偷於無事，不一分別曲直，而反聽命於羌人哉！
臣願陛下明降詔書，榜沿邊諸郡，其大意略曰：「夏國頃自亮祚喪亡，先帝舉兵吊伐。既絕歲賜，復禁和市。羌中窮困，一絹之值，至十餘千。又命沿邊諸將吏，迭行攻討。橫山一帶，皆棄不敢耕。窮守沙漠，衣食並竭，老少窮餓，不能自存。朕統御四海，均覆無外，閔此一方，窮而無告，遂敕諸道帥臣，禁止侵掠。自是近塞之田，始復耕墾。既通和市，復許入貢。使者一至，賜予不貲，販易而歸，獲利無算。傳聞羌中得此厚利，父子兄弟始有生理。朕猶念孤童幼弱，部族攜二，若非本朝賜之策命，假以寵靈，則何以威伏酋豪，保有疆士。是時朝士大夫咸謂夷狄反復，心未可知，使者將行，言猶未已。朕有存亡繼絕之志，欲修祖宗爵命諸侯之典，以為寧人負我，斷而不疑，故遣使出疆，授以禮命。金錢幣帛，相屬於道。邊人父老，觀者太息，以為仁義之厚，古所未有。而狼子野心，飽而背德，不遣謝使，不賀坤成。朕以君道拊之，而不以臣禮報朕。天地所疾，將相咸怒。朕惟狂謀逆節，止其一二奸臣。國人何辜，當被殺戮。是以弭兵安眾，未議攻討。然而逆順之理，不可不明。其令沿邊諸將，飭勵兵馬，廣為儲峙。敢有犯塞，即殺無赦。彼既背逆天理，不有人禍，必有鬼誅。姑修吾疆，以待其變。」臣料此命一出，羌人愧畏，雖未即款伏，而奸計沮屈，無以號令其下。諸路兵民，知彼曲我直，人思致死，勇氣一發，邊聲百倍，此必然之勢也。今朝廷日夕備邊，常若寇至，而但曲加隱忍，不降此命，使虜眾一旦犯境，終亦不免交鋒。若聽臣此言，要之亦不出兵，坐而待敵，初無有異，而使士氣感忿以思戰。虜情知難而自屈，求和之請，其至必速。此所謂制敵之長算也。臣竊聞朝廷近已添屯兵將，增廣邊儲，議絕和市，使熙河帥臣招來阿裏骨、鬼章、溫溪心、人多保忠等。此兵法所謂上兵伐謀，不戰而屈人者。陛下若能饒之以金錢，而寬其繩墨，使將帥得盡其心，間謀得盡其力，則事無不成，而虜漸可制矣。
然有一事，似非臣所得言者，但以蒙國厚恩，不敢不盡。昔熙寧、元豐之間，所行政令，雖未必便民，然先帝操之以法，濟之以威，是以令無不從，而事無不舉。頃者，朝廷削去苛法，施行仁政，可謂善矣。然而刑政不明，多行姑息，中外觀望，靡然有縱弛怠惰這風。平居無事，姑以偷安可耳。今虜方不順，勝負之變，蓋未可知。緩急之際，威令無素，何以使眾。臣謂宜因事正法，以明示天下。臣前所言去歲大臣承用阿裏骨欺罔之奏，授以節制，致令鬼章懷憤入寇，夏人乘釁違命，此則當時宰相、樞密使副苟簡無謀之罪也。近者涇原賊騎至者數萬，殺掠數千，斥候不明，備禦不及。熙河賊退，經今累月，而殺傷焚蕩之奏，至今未上，此則將帥弛漫不畏朝廷之罪也。陛下恬不為怪，略無責問。政之不修，孰大於此。中外相視，以為疑怪。朝廷方將使人蹈白刃，赴湯火，臣有以知其不能矣。昔公孫弘為相，諸侯有逆謀，請歸侯印以塞責。諸葛亮為相，任馬謖不當，請自貶三等，以右將軍領事。蓋大臣體國，不惜身自降黜，為眾行法。今陛下何不取去歲冊命阿裏骨與議大臣，不論去位在位皆奪一官。至於兩路將帥，雖寄任不改，而法不可廢，皆使隨罪行罰。以此號令四方，庶幾知所畏憚。政修於朝廷之上，而敵人恐懼於千里之外，勢之所至，不足怪也。今陛下未能正群臣，而望西羌之畏威，不可得矣。臣聞范仲淹守慶州，因葛懷敏之敗，請以任將非人，因兩府遜謝，損其勳爵，而復其位，以激勵諸將，感慰邊兵。時雖不用，而范仲淹之言，至今惜之。臣雖不敏，究觀往事，以為可施於今，不敢默已。小臣狂僭，鉞斧之誅，無所逃避，惟陛下裁察。取進止。
【論蘭州等地狀】
右臣竊見先帝因夏國內亂，用兵攻討，於熙河路增置蘭州，於鄜延路增置安疆、米脂等五寨。議者講求利害，久而不決。其一曰：蘭州、五寨，所在嶮遠，饋運不便，若竭力固守，坐困中國，羌人得以養勇，窺伺間隙。要之久遠，不得不棄。危而後棄，不如方今無事舉而與之，猶足以示國恩惠。其二曰：此地皆西邊要害，朝廷用兵費財，僅而得之，聚兵積粟，為金湯之固。蘭州下臨黃河，當西戎咽喉之地，土多衍沃，略置堡障，可以招募弓箭手，為耕戰之備。自開拓以來，平治徑路，皆通行大兵。若舉而棄之，熙河必有晝閉之警，所謂借寇兵資盜糧，其勢必為後患。此二議者，臣聞之久矣。然以夏戎背畔，雖屢有信使，而未修臣職，未請侵地，則棄守之議，朝廷無因自發。今聞遣使來賀登極，歸未出境，而使者復至，講和請地，必在茲舉。雖廟堂議論已得詳熟，而小臣憂國不能嘿已。輒嘗核實其事，以為前件棄守之議皆非妄言，然而朝廷當決從一議。欲決此議，當論時之可否，理之曲直，算之多寡。誠使三者得失皆見於前，則棄守之議，可一言而決也。
何謂時之可否。方今皇帝陛下富於春秋，諒暗不言，恭默思道。太皇太后陛下，覽政簾幃之中，舉天下事，屬之輔相。當此之時，安靖則有餘，舉動則不足，利在綏撫，不利征伐。今若固守，不與西戎，必至於爭。甲兵一起，呼吸生變，緩急之際，何所谘決。況陝西、河東兩路，比遭用兵之厄，民力困匱，瘡痍未復，一聞兵事，無不狼顧。若使外患不解，內變必相因而起。此所謂時可棄而不可守，一也。
何謂理之曲直，西戎近歲於朝廷本無大罪，雖梁氏廢放其子，而夷狄外臣本不須治以中國之法。先朝必欲吊伐，但誅其罪人，存立孤弱，則雖犬羊之群猶將伏以聽命。今乃割其土地，作為城池，以自封殖。雖吾中國之人猶知其為利而不知其義也。曲直之辨，不言可見。蓋古之論兵者，以直為壯，以曲為老。昔仁祖之世，元昊叛命，連年入寇，邊臣失律，敗亡相繼，然而四方士民裹糧奔命，唯恐在後，雖捐骨中野，不以為怨。兵民競勸，邊守卒固，而中國徐亦自定，無土崩之勢。何者，知曲在元昊，而用兵之禍朝廷之所不得已也。頃自出師西討，雖一勝一負，而計其所亡失，未若康定、寶元之多也。然而邊人憤怨，天下谘嗟，土崩之憂，企足可待。何者，知曲在朝廷，非不得已之兵也。今若固守侵地，惜而不與，負不直之謗，而使關右子弟肝腦塗地，臣恐邊人自此有怨叛之志。此所謂理可棄而不可守，二也。
何謂算之多寡，棄守之議，朝廷若舉而行之，其勢必有幸有不幸。然臣今所論，於守則言其幸，於棄則言其不幸，以效利害之實。今夫固守蘭州，增築堡寨，招置土兵。方其未成，而西戎不順，求助北虜，並出為寇。屯戍日益，飛挽不繼，賊兵乘勝，師喪國蹙，蘭州不守，熙河危急。此守之不幸者也。割棄蘭州，專守熙河，倉庚有素，兵馬有備，戎人懷惠，不復作過。此棄之幸者也。二者臣皆不復言，何者，利害不待言而決也。若夫固守蘭州，增築堡寨，招置土兵，且耕且戰，西戎懷怨，未能忘爭，時出虜略，勝負相半，耕者不定，饋運難繼，耗蠹中國，民不得休息。此守之幸者也。割棄蘭州，專守熙河，西戎據蘭州之堅城，道熙河之夷路，我師不利，復以秦、鳳為境，修完廢壘，復置烽候，人力既勞，費亦不小。此棄之不幸者也。夫守之雖幸，然兵難一交，仇怨不解，屯兵饋糧，無有休日，熙河因此物價翔貴。見今守而不戰，歲費已三百餘萬貫矣，戰若不止，戍兵必倍，糧草衣賜隨亦增廣，民力不支，則土崩之禍或不可測也。棄之雖不幸，然所棄本界外無用之地。秦、鳳之間，兵民習熟，近而易守，轉輸所至，如枕席之上，比之熙、蘭，難易十倍。有守邊之勞而無腹心之患，與平日無異也。夫以守之幸，較棄之不幸，利害如此。而況守未必幸，而棄未必不幸乎！且朝廷以天地之量，赦其罪惡，歸其侵疆，復其歲賜，通其和市，雖豺狼野心，能不愧恥。縱使酋豪內懷不順，而國恩深厚，無以激怒其民。臣料一二年間，其勢必未能舉動。萬一不然，而使中國之士知朝廷棄已得之地，含垢為民，西戎背恩，彼曲我直，人懷此心，勇氣自倍，以攻則取，以守則固，天地且猶順之，而況於人乎。
故臣願朝廷決計棄此，然後慎擇名將，以守熙河，厚養屬國，多置弓箭手，於熙、蘭往還要路，為一大城，度可屯二三千人，以塞其入寇之道。於秦、鳳以來，多置番休之兵，以為熙河緩急救應之備。明敕將佐，繕完守備，常若寇至，先為不可勝以待敵之至，庶幾可以無後患也。臣自聞西使復來，謹采眾議，以三事參較利害，反復詳究，理無可疑。是以輒獻狂言，惟陛下裁擇。幸甚。
【再論蘭州等地狀】
右臣近於六月二十八日奏：以西使入界，恐必有講和請地之議，乞因此時舉蘭州及安疆、米脂等五寨地棄而與之，安邊息民，為社稷之計。見今西使已到，竊聞執政大臣，棄守之論尚未堅決。
臣竊見皇帝陛下登極以來，夏國雖屢遣使，而疆場之事，初不自言，度其狡心，蓋知朝廷厭兵，是以確然不請，欲使此議發自朝廷，得以為重。朝廷深覺其意，忍而不與，情得勢窮，始來請命。今若又不許，遣其來使徒手而歸，一失此機，必為後悔。彼若點集兵馬，屯聚境上，許之則畏兵而與，不復為恩，不許則邊釁一開，禍難無已。間不容髮，正在此時，不可失也。
臣又聞昔日取蘭州及五寨地，本非先帝聖意。先帝始議取靈武，內臣李憲畏懦，不敢前去，遂以兵取蘭州；先帝始議取橫山，帥臣沈括、種諤之徒，不能遵奉聖略，遂以兵取五寨。此二者，皆由將吏不職，意欲邀功免罪，而先帝之意本則不然。其後元豐六年，夏國遣使請罪，先帝嘉其恭順，為敕邊吏，禁止侵掠。既又遣使謝恩，請復疆土。先帝仍為指揮保安軍與宥州，議立疆界。因循未定，而先帝奄棄萬國，遂以至今。由此言之，蘭州、五寨，取之則非先帝本心，棄之則出先帝遺意。今議者不深究本末，妄立堅守之議，苟避棄地之名，不度民力，不為國計，其意止欲私己自便，非社稷之利也。
臣又聞議者或謂：棄守皆不免用兵，棄則用兵必遲，守則用兵必速，遲速之間，利害不遠，若遂以地與之，恐非得計。臣聞聖人應變之機，正在遲速之際，但使事變稍緩，則吾得算已多。昔漢文、景之世，吳王濞內懷不軌，稱病不朝，積財養士，謀亂天下。文帝專務含養，置而不問，加賜几杖，恩禮日隆。濞雖包藏禍心，而仁澤浸漬，終不能發。及景帝用晁錯之謀，欲因其有罪削其郡縣。以為削之亦反，不削亦反；削之則反疾而禍小，不削則反遲而禍大。削書一下，七國盡反，至使景帝發天下之兵，遣三十六將，僅而破之。議者若不究利害之淺深，較禍福之輕重，則文帝隱忍不決，近於柔仁，景帝剛斷必行，近於強毅。然而如文帝之計，禍發既遲，可以徐為備禦，稍經歲月，變故自生，以漸制之，勢無不可，雖有十濞，亦何能為。如景帝之計，禍發既速，未及旋踵，已至交兵。鋒刃既接，勝負難保，社稷之命，決於一日，雖食晁錯之肉，何益於事。今者欲棄之策，與文帝同，而欲守之謀，與景帝類。臣乞宣諭執政，欲棄者理直而禍緩，欲守者理曲而禍速。曲直遲速，孰為利害。況今日之事，主上妙年，母後聽斷，將帥吏士，聖情未接，兵交之日，誰使效命。若其羽書遝至，勝負紛然，臨機決斷，誰任其責。惟乞聖慈以此反復深慮，早賜裁斷。無使西戎別致猖狂，棄守之議，皆不得其便，則天下幸甚。謹錄奏聞，伏候敕旨。
【乞招河北保甲充軍以消賊狀】
右臣聞薄賦斂，散蓄聚，若以致貧，而民安其生，盜賊不作，縣官食租衣稅，廩有餘粟，帑有餘布，久而不勝其富也，厚賦斂，奪民利，若以致富，而所入有限，所害無窮，大者亡國，小者致寇，寇盜一起，盡所得之利，不償所費之十一，久而不勝其貧也。
臣未敢遠引陳勝、吳廣、龐勳、黃巢之類，隻如淳化中李順、慶曆中張海等、熙寧中廖恩，此數火盜賊，計其燔燒官寺，劫略倉庫，以至發兵命將，轉輸糧食，耗失兵械，募士賞功之費。大率不下數百萬貫。但得事了，豈敢言費。然方其未發，有能建言乞捐數十萬貫以消其變，則上下爭執，如惜支體不肯割截。此天下之大迷，古今通患也。故臣願於元豐庫或內藏庫乞錢三十萬貫，上以為先帝收恩於既往，下以為社稷消患於未萌。伏願陛下權福禍之重輕，較得喪之多少，斷而行之，毋使有司吝於出納以害大計。
河北之民喜為剽劫，所從來尚矣。近歲創為保甲，驅之使離南畝，教之使習凶器。一夫在官，一家資送，窮苦無聊，靡所不至，椎理為奸，十人而九，號為保甲，莫敢誰何。若更一年不罷，則勝、廣之事可立而待也。今雖已罷，而弓刀之手不可以復執鋤，酒肉之口不可以復茹蔬。既無所歸，勢必為盜。今河北寇賊成群，訪聞皆是保甲餘黨。若因之以饑饉，則變故之作不可復知。近歲富弼知青州，是時河北流民百萬，轉徙京東。弼既設方略振活其老幼，而招其壯悍者為軍，不待朝旨皆刺「指揮」二字，其後皆為勁兵，百萬之眾無一人為盜者。弼，人臣，便宜行事，猶能若此，況陛下富有四海，而元豐及內庫錢物山積，莫可計數。隻如近日內降睿思殿金銀一色令別庫收貯者，自約及百餘萬貫，皆是先帝多方收拾，以備緩急支用，不取於民。聖算深遠，非凡所及。若積而不用，則與東漢西園錢，唐之瓊林、大盈二庫何異，於先帝聖德不為無損。
故臣願乞三十萬貫，為招軍例物，選文武臣僚有才幹者一二人，分往河北，逐路於保甲中招其強勇精悍者為禁軍，隨其人才以定軍分。本州無闕，則自近及遠，或押上京，不過一二萬人，則河北豪傑略盡矣。其間武藝絕倫，舊日以補班行者，押赴闕試驗有實，即以補內六班之闕，或以補本貫及鄰近闕額軍員。但當嚴賜指揮，候了日當遣人復按，有不如法，重坐官吏。臣聞先帝本謂保甲可用，故欲隱兵於農，以漸消正兵，是以禁軍多有闕額。今保甲既罷，正使無事猶合補填，況如前所陳者。惟陛下深察，果斷而力行之。今冬春大旱，二麥不熟，事勢如此，恐不可緩。謹錄奏聞，伏候敕旨。

[book_title]卷五·書、啟
【上樞密韓太尉書】
太尉執事：轍生好為文，思之至深，以為文者，氣之所形，然文不可以學而能，氣可以養而致。孟子曰：「我善養吾浩然之氣。」今觀其文章，寬厚宏博，充乎天地之間，稱其氣之小大。太史公行天下，周覽四海名山大川，與燕、趙間豪俊交遊，故其文疏蕩，頗有奇氣。此二子者，豈嘗執筆學為如此之文哉？其氣充乎其中而溢乎其貌，動乎其言而見乎其文，而不自知也。
轍生十有九年矣，其居家所與遊者，不過其鄰裏鄉黨之人，所見不過數百里之間，無高山大野可登覽以自廣，百氏之書雖無所不讀，然皆古人之陳跡，不足以激發其志氣。恐遂汩沒，故決然舍去，求天下奇聞壯觀，以知天地之廣大。過秦、漢之故都，恣觀終南、嵩、華之高，北顧黃河之奔流，慨然想見古之豪傑。至京師，仰觀天子宮闕之壯與倉廩、府庫、城池、苑囿之富且大也，而後知天下之巨麗。見翰林歐陽公，聽其議論之宏辯，觀其容貌之秀偉，與其門人賢士大夫遊，而後知天下之文章聚乎此也。
太尉以才略冠天下，天下之所恃以無憂，四夷之所憚以不敢發，入則周公、召公，出則方叔、召虎。而轍也，未之見焉。且夫人之學也，不志其大，雖多而何為？轍之來也，於山見終南、嵩、華之高，於水見黃河之大且深，於人見歐陽公，而猶以為未見太尉也。故願得觀賢人之光耀，聞一言以自壯，然後可以盡天下之大觀而無憾者矣。
轍年少，未能通習吏事。向之來，非有取於斗升之祿，偶然得之，非其所樂。然幸得賜歸待選，使得優遊數年之間，將歸益治其文，且學為政。太尉苟以為可教而辱教之，又幸矣。
【上兩制諸公書】
轍讀書至於諸子百家紛紜同異之辯，後世工巧組繡鑽研離析之學，蓋嘗喟然太息，以為聖人之道，譬如山海藪澤之奧，人之入於其中者，莫不皆得其所欲，充足飽滿，各自以為有餘，而無慕乎其外。今夫班輸、共工，旦而操斧斤以遊其叢林，取其大者以為楹，小者為桷，圓者以為輪，挺者以為軸，長者擾雲霓，短者蔽牛馬，大者擁丘陵，小者伏蓁莽，芟夷蹶取，皆自以為盡山林之奇怪矣。而獵夫漁師，結網聚餌，左強弓，右毒矢，陸攻則斃象犀，水伐則執鮫鱓，熊羆虎豹之皮毛，黿龜犀兕之骨革，上盡飛鳥，下及走獸昆蟲之類，紛紛籍籍，折翅捩足，鱗鬛委頓，縱橫滿前，肉登鼎俎，膏潤砧幾，皮革齒骨，披裂四出，被於器用。求珠之工，隋侯夜光，間以纇比，磊落的，充滿其家。求金之工，輝赫晃蕩，鏗鏘交戛，遍為天下冠冕佩帶飲食之飾。此數者皆自以為能盡山海之珍，然山海之藏，終滿而莫見其盡。
昔者夫子及其生而從之遊者，蓋三千餘人。是三千人者，莫不皆有得於其師，是以從之周旋奔走，逐於宋、魯，饑餓於陳、蔡，困厄而莫有去之者，是誠有得乎爾也。蓋顏淵見於夫子，出而告人曰：「吾能知之。」子路、子貢、冉有出而告人亦曰：「吾知之。」下而至於邽巽、孔忠、公西輿、公西箴，此數子者，門人之下第者也，竊窺於道德之光華，而有聞於議論之末，皆以自得於一世。其後田子方、段干木之徒，講之不詳，乃竊以為虛無淡泊之說。而吳起、禽滑厘之類，又以猖狂於戰國。蓋夫子之道，分散四布，後之人得其遺波餘澤者至於如此。而楊朱、墨翟、莊周、鄒衍、田駢、慎到、韓非、申不害之徒，又不見夫子之大道，皇皇惑亂，譬如陷於大澤之陂，荊榛棘茨，蹊隧滅絕，求以自致於通衢而不可得，乃妄冒蒺藜，蹈崖穀，崎嶇繚繞，而不能自止。何者？彼亦自以為己之得之也。
轍嘗怪古之聖人，既已知之矣，而不遂以明告天下而著之六經。六經之說皆微見其端，而非所以破天下之疑惑，使之一見而寤者，是以世之君子紛紛至此而不可執也。今夫《易》者，聖人之所以盡天下剛柔喜怒之情、勇敢畏懼之性，而寓之八物。因八物之相遇，吉凶得失之際，以教天下之趨利避害，蓋亦如是而已。而世之說者，王氏、韓氏至以老子之虛無，京房、焦貢至以陰陽災異之數。言《詩》者不言詠歌勤苦酒食燕樂之際，極歡極戚而不違於道，而言五際子午卯酉之事。言《書》者不言其君臣之歡，籲俞嗟歎，有以深感天下，而論其《魯誓》、《秦誓》之不當作也。夫孔子豈不知後世之至此極與？其意以為後之學者，無所據依感發以自盡其才，是以設為六經而使之求之。蓋又欲其深思而得之也，是以不為明著其說，使天下各以其所長而求之。故曰：「仁者見之謂之仁，智者見之謂之智。」而子貢亦曰：「在人，賢者識其大者，不賢者識其小者。」夫使仁者效其仁，智者效其智，大者推明其大，而不遺其小，小者樂致其小，以自附於大，各因其才而盡其力，以求其至微至密之地，則天下將有終身於其說而無倦者矣。至於後世不明其意，患乎異說之多而學者之難明也，於是舉聖人之微言而折之以一人之私意，而傳疏之學橫放於天下，由是學者愈怠，而聖人之說益以不明。今夫使天下之人因說者之異同，得以縱觀博覽，而辨其是非，論其可否，推其精粗，而後至於微密之際，則講之當益深，守之當益固。《孟子》曰：「君子深造之以道，欲其自得之也。自得之，則居之安。居之安，則資之深。資之深，則取之左右逢其原。故君子欲其自得之也。」
昔者轍之始學也，得一書，伏而讀之，不求其博，而惟其書之知，求之而莫得，則反復而思之，至於終日而莫見，而後退而求其得。何者？懼其入於心之易，而守之不堅也。及既長，乃觀百家之書，縱橫顛倒，可喜可愕，無所不讀，泛然無所適從。蓋晚而讀《孟子》，而後遍觀乎百家而不亂也。而世之言者曰：學者不可以讀天下之雜說，不幸而見之，則小道異術將乘間而入於其中。雖揚雄尚然曰：「吾不觀非聖之書。」以為世之賢人所以自養其心者，如人之弱子幼弟不當出而置之於紛華雜擾之地，此何其不思之甚也！古之所謂知道者，邪詞入之而不能蕩，詖詞犯之而不能詐，爵祿不能使之驕，貧賤不能使之辱。如使深居自閉於閨闥之中，兀然頹然而曰「知道知道」云者，此乃所謂腐儒者也。
古者伯夷隘，柳下惠不恭，隘與不恭，是君子之所不為也。而孔子曰：「伯夷、叔齊不降其志，不辱其身。柳下惠、少連降志而辱身，言中倫，行中慮。虞仲、夷逸隱居放言，身中清，廢中權。而我則異於是，無可無不可。」夫伯夷、柳下惠，是君子之所不為，而不棄於孔子，此孟子所謂孔子集大成者也。至於孟子，惡鄉原之敗俗，而知於陵仲子之不可常也，美禹、稷之汲汲於天下，而知顏氏子自樂之非固也，知天下之諸侯其所取之為盜，而知王者之不必盡誅也，知賢者之不可召，而知召之役之為義也。故士之言學者，皆曰孔孟。何者，以其知道而已。
今轍山林之匹夫，其才術技藝無以大過於中人，而何敢自附於孟子？然其所以泛觀天下之異說，三代以來，興亡治亂之際，而皎然其有以折之者，蓋其學出於孟子而不可誣也。今年春，天子將求直言之士，而轍適來調官京師，舍人楊公不知其不肖，取其鄙野之文五十篇而薦之，俾與明詔之末。伏惟執事方今之偉人、而朝之名卿也，其德業之所服，聲華之所耀，孰不欲一見以效薄技於左右？夫其五十篇之文，從中而下，則執事亦既見之矣。是以不敢復以為獻，姑述其所以為學之道，而執事試觀焉。
【上劉長安書】
轍聞之：物之所受於天者異，則其自處必高，自處既高，則必然有所不合於世俗。蓋猛虎處於深山，向風長鳴，則百獸震恐而不敢出。松柏生於高岡，散柯布葉而草木為之不殖。非吾則爾拒，而爾則不吾抗也。故夫才不同則無朋，而勢遠絕則失眾，才高者身之累也，勢異者眾之棄也。
昔者伯夷、叔齊已嘗試之矣，與其鄉人立，以其冠之不正也，舍而去之。夫以其冠之不正也，舍之而去，則天下無乃無可與共處者耶？舉天下而無可與共處，則是其勢豈可以久也？苟其勢不可以久，則吾無乃亦將病之，與其病而後反也，不若其素與之之為善也。伯夷、叔齊惟其往而不反，是以為天下之棄人也。以伯夷之不吾屑而棄伯夷者，是固天下之罪矣。而以吾之潔清而不屑天下，是伯夷亦有過耳。
古語有之曰：「大辯若訥，大巧若拙。」何者？懼天下之以吾辯而以辯乘我，以吾巧而以巧困我。故以拙養巧，以訥養辯，此又非獨善保身也，亦將以使天下之不吾忌，而其道可長久也。今夫天下之士，轍已略觀之矣：於此有所不足，則於彼有所長；於此有所蔽，則於彼有所見。其勢然矣。仄聞執事之風，明俊雄辯，天下無有敵者，而高亮剛果，士之進於前者，莫不振栗而自失，退而仰望才業之輝光，莫不逡巡而自愧。蓋天下之士已大服矣，而轍願執事有以少下之，使天下樂進於前而無恐，而轍亦得進見左右，以聽議論之末。幸幸甚甚。
【上昭文富丞相書】
轍西蜀之人，行年二十有一，幸得天子一命之爵，饑寒窮困之憂不至於心，其身又無力役勞苦之患，其所任職不過簿書米鹽之間，而且未獲從事以得自盡。方其閑居，不勝思慮之多，不忍自棄，以為天子寬惠與天下無所忌諱，而轍不於其強壯閑暇之時早有所發明以自致其志，而復何事？恭惟天子設制策之科，將以等天下豪俊魁壘之人。是以轍不自量，而自與於此。
蓋天下之事，上自三王以來以至於今世，其所論述亦已略備矣，而猶有所不釋於心。夫古之帝王，豈必多才而自為之，為之有要，而居之有道。是故以漢高皇帝之恢廓慢易，而足以吞項氏之強；漢文皇帝之寬厚長者，而足以服天下之奸詐。何者？任人而人為之用也，是以不勞而功成。至於武帝，材力有餘，聰明睿智過於高、文，然而施之天下，時有所折而不遂。何者？不委之人而自為用也。由此觀之，則夫天子之責亦在任人而已。
竊惟當今天下之人，其所謂有才而可大用者，非明公而誰？推之公卿之間而最為有功；列之士民之上而最為有德；播之夷狄之域而最為有勇。是三者亦非明公而誰？而明公實為宰相，則夫吾君之所以為君之事，蓋已畢矣。古之聖人，高拱無為，而望夫百世之後，以為明主賢君者，蓋亦如是而可也。
然而天下之未治，則果誰耶？下而求之郡縣之吏，則曰：「非我能。」上而求之朝廷百官，則曰：「非我責。」明公之立於此也，其又將何辭？嗟夫，蓋亦嘗有以秦越人之事說明公者歟？昔者秦越人以醫聞天下，天下之人皆以越人為命。越人不在，則有病而死者，莫不自以為吾病之非真病，而死之非真死也。他日，有病者焉，遇越人而屬之曰：「吾捐身以予子，子自為子之才治之，而無為我治之也。」越人曰：「嗟夫，難哉！夫子之病，雖不至於死，而難以愈。急治之，則傷子之四支；而緩治之，則勞苦而不肯去。吾非不能去也，而畏是二者。夫傷子之四支，而後可以除子之病，則天下以我為不工；而病之不去，則天下以我為非醫。此二者，所以交戰於吾心而不釋也。」既而見其人，其人曰：「夫子則知醫之醫，而未知非醫之醫歟？今夫非醫之醫者，有所冒行而不顧，是以能應變於無窮。今子守法密微而用意於萬全者，則是子猶知醫之醫而已。」天下之事，急之則喪，緩之則得，而過緩則無及。孔子曰：「道之難行也，我知之矣。知者過之，不肖者不及也。」夫天下患於不知，而又有知而過之者，則是道之果難行也。
昔者，世之賢人，患夫世之愛其爵祿，而不忍以其身嘗試於艱難也。故其上之人，奮不顧身以搏天下之公利而忘其私。在下者亦不敢自愛，叫號紛呶，以攻訐其上之短。是二者可謂賢於天下之士矣，而猶未免為不知。何者？不知自安其身之為安天下之人，自重其發之為重君子之勢，而輕用之於尋常之事，則是猶匹夫之亮耳。
伏自明公執政，於今五年，天下不聞慷慨激烈之名，而日聞敦厚之聲。意者明公其知之矣，而猶有越人之病也。轍讀《三國志》，嘗見曹公與袁紹相持久而不決，以問賈詡，詡曰：「公明勝紹，勇勝紹，用人勝紹，決機勝紹。紹兵百倍於公，公畫地而與之相守，半年而紹不得戰，則公之勝形已可見矣。而久不決，意者顧萬全之過耳。」夫事有不同，而其意相似。今天下之所以仰首而望明公者，豈亦此之故歟？明公其略思其說，當有以解天下之望者。不宣。轍再拜。
【上曾參政書】
轍聞之：士不更變，不可與圖遠。新勝之家，知得而不知喪，知存而不知亡，始若可喜，而終不可久。昔者轍讀《書》至《秦誓》而得之，曰：「番番良士，旅力既愆，我尚有之。仡仡勇夫，射御不違，我尚不欲。」夫昔之為此言者，蓋亦已知之矣。孟明視、西乞術、白乙丙，此三人者，秦之豪俊有決之士。而百里奚、蹇叔子，此秦之所謂老耄而不武者也。穆公欲襲鄭，孟明以為可，而蹇叔以為不可，則蹇叔之說無乃遠於事情而近於怯哉。然而要其成敗得失之終而責其思慮之長短，則蹇叔不可謂迂，而孟明不可謂是也。故曰：「如有一介臣，斷斷猗無他技，其心休休焉，其如有容。人之有技，若己有之，人之彥聖，其心好之；不啻如自其口出，實能容之。以保我子孫黎民，亦職有利哉！」嗟夫！穆公至此而後知蹇叔之非庸人歟？今夫立於百官之上而宰天下之事者，亦何以其他技為哉！溫良博愛而能容天下之士，斯可矣。
往者轍之東遊，而明公適為京兆。當此之時，明公之聲上震於朝廷而下懾於閭里，行道之人為之不敢妄視，盜賊屏息而不作，可謂才有餘矣。然至於參決大政而日韜其光，務為敦厚，不欲以才蓋天下。上承二公，下拊百官，周旋揖讓，而士大夫莫不雍容和穆以相與也。嗟夫！明公何以及此哉！
轍，西蜀之匹夫，往年偶以進士得與一命之爵，今將為吏崤黽之間，閑居無事，聞天子舉直言之士，而世之君子以其山林樸野之人不知朝廷之忌諱，其中無所隱蔽，故以應詔。而轍也，復不自度量而言當世之事，亦不敢為莽鹵不詳之說，其言語文章，雖無以過人，而其所認說，乃有矯拂切直之過。竊獨悲古者深言之人，遭時之不祥，一有所觸，而其言不復見錄於世。方今群公在朝，以君子長者自處，而優容天下彥聖有技之士，士之有言者，可以安意肆志而無患，然後知士之生於今者之為幸；而轍亦幸者之一人也。素所為文，家貧不能盡致，有《歷代論》十二篇，上自三王而下至於五代，治亂興衰之際可以概見，於此觀其略可也。
【答黃庭堅書】
轍之不肖，何足以求交於魯直？然家兄子瞻與魯直往還甚久，轍與魯直舅氏公擇相知不疏，讀君之文，誦其詩，願一見者久矣。性拙且懶，終不能奉咫尺之書，致殷勤於左右，乃使魯直以書先之，其為愧恨可量也。
自廢棄以來，頹然自放，頑鄙愈甚，見者往往嗤笑，而魯直猶有以取之。觀魯直之書，所以見愛者，與轍之愛魯直無異也。然則書之先後，不君則我，未足以為恨也。比聞魯直吏事之餘，獨居而蔬食，陶然自得。
蓋古之君子不用於世，必寄於物以自遣。阮籍以酒，嵇康以琴。阮無酒，嵇無琴，則其食草木而友麋鹿，有不安者矣。獨顏氏子飲水啜菽，居於陋巷，無假於外，而不改其樂，此孔子所以歎其不可及也。今魯直目不求色，口不求味，此其中所有過人遠矣，而猶以問人，何也？聞魯直喜與禪僧語，蓋聊以是探其有無耶？漸寒，比日起居甚安，惟以時自重。
【賀文太師致仕啟】
右某啟：伏審得謝中朝，歸老西洛，位極師保，望隆古今；止足之風，中外所歎。伏惟致政太師，窮夔、皋之偉業，兼方、召之壯猷，翼亮三朝，始終一節。百辟共傳於遺事，四夷想聞於風聲。民恃以安，士思為用。尚父雖老，而鷹揚未衰；猛虎在山，而藜藿不採。況復坐而論道，本無黃髮之嫌；出以濟時，何負赤松之約。而能去如脫屣，名重太山，近世以來，一人而已。方將翱翔嵩、少之下，溯回伊、洛之間。身寄白雲，堂開綠野。釋鼎鐘之重負，收竹帛之餘光。雖使圖之丹青，奉以屍祝，眾之所願，誰復間然。某蚤以空疏，誤辱知獎。嘗欲借潤於河海，庶幾自效於錙銖。而蹇拙多艱，漂流歷歲。誓將歸掃墳墓，絕意功名。罪籍得除，或成過洛之幸；舊恩未棄，尚許登門之遊。一聽話言，永畢微願。猶能作為歌頌，傳示無窮。俯慰平生，仰答恩遇。瞻望臺屏，不勝區區。謹奉啟陳賀。
【賀歐陽少師致仕啟】
伏審抗章得謝，釋位言還。天眷雖隆，莫奪已行之志；士流太息，共高難繼之風。凡在庇庥，共增慶慰。伏以懷安天下之公患，去就君子之所難。世靡不知，人更相笑。而道不勝欲，私於為身。君臣之恩，系縻之於前；妻子之計，推荷之於後。至於山林之士，猶有降志於垂老；而況廟堂之舊，欲使辭祿於當年。有其言而無其心，有其心而無其決。愚智共蔽，古今一塗。是以用舍行藏，仲尼獨許於顏子；存亡進退，《周易》不及於賢人。自非智足以周知，仁足以自愛，道足以忘物之得喪，志足以一氣之盛衰，則孰能見幾禍福之先、脫屣塵垢之外？常恐茲世，不見其人。伏惟致政觀文少師，全德難名，巨材不器。事業三朝之望，文章百世之師。功存社稷，而人不知。躬履艱難，而節乃見。縱使耄期篤老，猶當就見質疑。而乃力辭於未及之年，退托以不能而止。大勇若怯，大智如愚。至貴無軒冕而榮，至仁不導引而壽。較其所得，孰與昔多。軾受知最深，聞道有自。雖外為天下惜老成之去，而私喜明哲得保身之全。伏暑向闌，臺候何似。伏冀為時自重，少慰輿情。
【除中書舍人謝執政啟】
某啟：近蒙聖恩除前件官，仍改賜章服者。謫宦江湖，歲月已久；置身臺省，志氣未安。繼登翰墨之場，勉出絲綸之語。辭而不獲，處之益驚。凡物之生，小大異稱，惟人所處，閑劇有宜。狙猿無事於冠裳，爰居不樂於鐘鼓。操之則栗，捨之則安。是以造物者聽其自然，而用人者貴於因任，然後才得其適，性無所傷。某少而讀書，中頗喜事。既挾策以干世，誠妄意於濟時。奏牘之多，既比狂於方朔；流涕之切，亦效直於賈生。比困幽憂，始聞大道。泛若虛舟之獨往，寂如死灰之不然。久於索居，遂以無用。以謂良冶之砥石，不能發無刃之金；大匠之斧斤，不能器不才之木。自放而已，蓋將終焉。豈意大明之繼升，廣收諸賢以自助。驥騄之乘，而罷駑與焉；楩楠之林，而樗櫟在是。橫蒙見錄，漫不自知。此蓋伏遇某官，道大難名，才高不器。深念格天之業，本由得士之功，致二老於幽遐，罄九官之汲引。下迨微陋，或蒙甄收。曾是放棄之餘，輒參侍從之列。朝衣肉食，雖懷歸而未由；濡足纓冠，顧所居之當爾。冀斯民之大定，幸四國之無虞。碌碌何功，猶或一書於竹帛；堂堂偉績，尚能悉載於聲詩。過此以還，未知所措。

[book_title]卷六·論
【夏論】
聖人之道，苟可以安於天下，不求為異也。堯舜傳之賢，而禹傳之子。後世以為禹無聖人而傳之，而後授之其子孫也。此以好異期聖人也。夫聖人之於天下，不從其所安而為之，而求異夫天下之人，何其用心之淺邪？
昔者湯有伊尹，武王有周公。而周公，文王之子，又武王之弟也。湯之太甲，武之成王，皆可以為天下，而湯不以予其臣，武王不以予其弟，誠以為其子之才，不至於亂天下者，則無事乎授之他人而以為異也。而天下之人，何獨疑夫禹載？今夫人之愛其子，是天下之通義也。有得焉而思以予其子孫，人情之所皆然也。聖人以是為不可易，故從而聽之，使之父子相繼而無相亂。以至於堯，堯舉天下而授之舜，舜得堯之天下而又授之禹。舉天下而授之人，此聖人之所以大過人，而天下後世之所不能也。天下後世之所不能，而聖人獨為之，豈以為異哉！夫天下之人不能皆賢而有異人焉，為異而震之，則天下皆將喜其名而失其真，故夫堯舜之傳賢者，是不得已而然也。使堯之丹朱，舜之商均，僅可以守天下，而堯肯傳之舜，舜肯傳之禹，以為異而疑天下哉？然則禹之不以天下授益，非以益為不足受也。使天下復有禹，予知禹不以天下授之矣，何者？啟足以為天下故也。啟為天下，而益為之佐，是益不失為伊尹、周公，而其功猶可以及天下也。聖人之不喜異也如此。
昔者嘗聞之：魯人之法，贖人者受金於府。子貢贖人而不受賞，夫子歎曰：「嗟夫！使魯之不復贖人者，賜也。」夫贖人而不以為功，此君子之所以異於眾人者，而其弊乃至於不贖。是故聖人不喜為異，以其有時而窮也。閔子終三年之喪，見於夫子，援琴而歌，戚戚而不樂，作而曰：「先王制禮，弗敢過也。」子夏終三年之喪，見於夫子，取琴而鼓之，其樂侃侃然，作而曰：「先王制禮，不敢不及也。」而夫子皆以為賢。
由此觀之禹這事，傳者之過也。《記》有之曰：「有虞氏禘黃帝而郊嚳，祖顓頊而宗堯；夏后氏禘黃帝而郊鯀，祖顓頊而宗禹。」舜禹皆有所從受天下者，其所從受天下者，不可忘也，故舜宗堯而置瞽瞍，此天下之大義也。至禹，不獨廢堯而且忘舜，鯀雖得罪，以父故，得祭於郊。從舜之義，則禹為忘其君；從禹之義，則舜為忘其親。二者皆聖人之所不為也。予聞之，禮之所行，義之所許也。故禮雖先王未有也。故堯雖非父，而其德載於後世，不可以不宗；瞽雖其親，而無功於人，不可以私享，二者皆義也。至夏后氏郊鯀而宗禹，此禹之子孫之禮也，孰謂禹之不宗舜哉？柳下惠稱有虞氏郊堯而宗舜，先儒以為此虞氏子孫之禮也。以虞推禹，則禹其有不宗舜乎？雖然，夏之子所以不宗舜者，以有鯀也，鯀雖得罪於舜，而從事於水者九年，非瞽瞍之比也，故卒為夏郊，而三代祀之。三代猶以其功祀之，而其子孫顧可以他人廢之乎？故夫虞夏之祀，皆義之所予也。
【商論】
商之有天下者三十世，而周之世三十有七。商之既衰而復興者五王，而周之既衰而復興者，宣王一人而已。夫商之多賢君，宜若其世之過於周，周之賢君不如商之多，而其久于商者乃數百歲，其故何也？
蓋周公之治天下，務以文章繁縟之禮，和柔馴擾剛彊之民，故其道本於尊尊而親親，貴老而慈幼，使民之父子相愛，兄弟相悅，以無犯上難制之氣。行其至柔之道，以揉天下之戾心，而去其剛毅果敢之志，故其享天下至久。而諸侯內侵，京師不振，卒於廢為至弱之國。何者？優柔和易，可以為久，而不可以為強也。若夫商人之所以為天下者，不可復見矣。嘗試求之《詩》、《書》。《詩》之寬緩而和柔，《書》之委曲而繁重者，舉皆周也；而商人之《詩》，駿發而嚴厲，其《書》簡潔而明肅，以為商人之風俗，蓋在乎此矣！夫惟天下有剛強不屈之俗也，故其後世有以自振於衰微，然至其敗也，一散而不可復止。蓋物之強者易以折，而柔忍者可以久存。柔者可以久存，而常困於不勝；強者易以折，而其末也，乃可以有所立。此商之所以不長，而周之所以不振也。
嗚呼！聖人之慮天下，亦有所就而已。不能使之無弊也，使之能久而不能強，能以自振而不能以及遠。此二者，存乎其後世之賢與不賢矣。太公封于齊，尊賢而尚功。周公曰：“後世必有篡弑之臣。”周公治魯，親親而尊尊。太公曰：“後世寖衰矣！”夫尊賢尚功，則近于強；親親尊尊，則近於弱。終之齊有田氏之禍，而魯人困於盟主之令。蓋商之政近于齊，而周公之所以治周者，其所以治魯也。故齊強而魯弱，魯未亡而齊亡也。
【周論】
《傳》曰：「夏之政尚忠，商之政尚質，周之政尚文。」而仲尼亦云：「周監於二代，鬱鬱乎文哉！吾從周。」予讀《詩》、《書》，曆觀唐虞，至於夏商。以為自生民以來，天下未嘗一日而不趨於文也。文之為言，猶曰萬物各得其理云爾。父子君臣之間、兄弟夫婦之際，此文之所由起也。
昔者生民之初，父子無義，君臣無禮，兄弟不相愛，夫婦不相保，天下紛然而淆亂，忿鬥而相苦。文理不著，而人倫不明，生不相養，死不相葬，天下之人，舉皆戚然，不寧於中。然後反而求其所安，屬其父子而列其君臣，聯其兄弟而正其夫婦。至於虞夏之世，乃益去其鄙野之制。然猶以天子之尊而飯土塯，啜土鉶，土階三尺，茅茨不翦。至於周而後大備，其粗始於父子之際，而其精布於萬物，其用甚廣而無窮。蓋其當時莫不自謂文於前世，而後之人乃更以為質也。是故祭祀之禮，陳其籩豆，列其鼎俎，備其醪醴，俯伏以薦，思其飲食醉飽之樂而不可見也。於是灌用鬱鬯，藉用白茅，既沃而莫之見，以為之神縮之也。體魄降於地，魂氣升於天，恍惚誕謾，而不知其所由處，聲音氣臭之類，恐不能得當也。於是終祭於屋漏，繹祭於祊，以為人子之心無所不至也。薦之以滋味，重之以膾炙，恐鬼神之不屑也；薦之以血毛，重之以體薦，恐父祖之不吾安也。於是先黍稷，而後稻粱，先大羹而後庶羞，以為不敢忘禮，亦不敢忘愛也。丁寧反復，優遊而不忍去，以為可以盡人子之心，而人子之心亦可以少安矣。故凡世之所謂文者，皆所以安夫人之所不安。而人之所安者，事之所當然也。
仲尼區區於衰周之末，收先王之遺文，而與曾子推論禮之所難處，至於毫厘纖悉，蓋以為王道之盛其文理當極於此焉耳。及周之亡，天下大壞，強淩弱，眾暴寡，而後世乃以為用文之弊。夫自唐虞以至於商，漸而入於文。至周，而文極於天下。當唐虞、夏商之世，蓋將求周之文，而其勢有所未至，非有所謂質與忠也。自周而下，天下習於文，非文則無以安天下之所不足，此其勢然也。今夫冠婚喪祭而不為之禮，墓祭而不廟，室祭而無所，仁人君子有所不安於其中而曰不文，以從唐虞、夏商之質。夫唐虞、夏商之質，蓋將以求周之文而未至者，非所以為法也。
【六國論】
愚讀六國世家，竊怪天下之諸侯，以五倍之地，十倍之衆，發憤西向，以攻山西千里之秦，而不免於滅亡，常為之深思遠慮，以為必有可以自安之計。葢未嘗不咎其當時之士，慮患之疎，而見利之淺，且不知天下之勢也。夫秦之所與諸侯爭天下者，不在齊、楚、燕、趙也，而在韓、魏之郊；諸侯之所與秦爭天下者，不在齊、楚、燕、趙也，而在韓、魏之野。秦之有韓、魏，譬如人之有腹心之疾也。韓、魏塞秦之衝，而蔽山東之諸侯，故夫天下之所重者，莫如韓、魏也。
昔者范雎用於秦而收韓，商鞅用於秦而收魏，昭王未得韓、魏之心，而出兵以攻齊之剛壽，而范雎以為憂。然則秦之所忌者，可以見矣。秦之用兵於燕、趙，秦之危事也。越韓過魏而攻人之國都，燕、趙拒之於前，而韓、魏乘之於後，此危道也。而秦之攻燕、趙，未嘗有韓、魏之憂，則韓、魏之附秦故也。夫韓、魏諸侯之障，而使秦人得出入於其閒，此豈知天下之勢邪？委區區之韓、魏，以當強虎狼之秦，彼安得不折而入於秦哉？韓、魏折而入於秦，然後秦人得通其兵於東諸侯，而使天下徧受其禍。
夫韓、魏不能獨當秦，而天下之諸侯，藉之以蔽其西，故莫如厚韓親魏以擯秦。秦人不敢逾韓、魏以窺齊、楚、燕、趙之國，而齊、楚、燕、趙之國，因得以自完於其閒矣。以四無事之國，佐當寇之韓、魏，使韓、魏無東顧之憂，而為天下出身以當秦兵。以二國委秦，而四國休息於內，以陰助其急，若此，可以應夫無窮。彼秦者，將何為哉？不知出此，而乃貪疆埸尺寸之利，背盟敗約，以自相屠滅，秦兵未出，而天下諸侯已自困矣。至使秦人得伺其隙，以取其國，可不悲哉！
【秦論一】
秦人居諸侯之地，而有萬乘之志，侵辱六國，斬伐天下，不數十年之間，而得志於海內。至其後世，再傳而遂亡。劉季起於匹夫，斬艾豪傑，蹶秦誅楚，以有天下。而其子孫，數十世而不絕。蓋秦、漢之事，其所以起者不同，而其所以取之者無以相遠也。
然劉、項奮臂於閭閻之中，率天下蜂起之兵西向以攻秦，無一成之聚，一夫之眾，驅罷弊適戍之人，以求所非望，得之則生，失之則死。以匹夫而圖天下，其勢不得不疾戰以趨利，是以冒萬死求一生而不顧。今秦擁千里之地，而乘累世之業，雖閉關而守之，畜威養兵，拊循士卒，而諸侯誰敢謀秦？觀天下之釁，而後出兵以乘其弊，天下夫誰敢抗。而惠文、武昭之君，乃以萬乘之資，而用匹夫，所以圖天下之勢，疾戰而不顧其後，此宜其能以取天下，而亦能以亡之也。夫劉、項之勢，天下皆非吾有，起於草莽之中，因亂而爭之，故雖驅天下之人，以爭一旦之命，而民猶有待於戡定，以息肩於此。故以疾戰定天下，天下既安，而下無背叛之志。若夫六國之際，諸侯各有分地，而秦乃欲以力征，強服四海，不愛先王之遺黎，第為子孫之謀，而竭其力以爭鄰國之利，六國雖滅，而秦民之心已散矣。故秦之所以謀天下者，匹夫特起之勢，而非所以承祖宗之業以求其不失者也。
昔者嘗聞之：周人之興數百年，而後至於文、武。文、武之際，三分天下而有其二，然商之諸侯猶有所未服，紂之眾，未可以不擊而自解也。故以文、武之賢，退而修德，以待其自潰。誠以為后稷、公劉、太王、王季勤勞不懈，而後能至於此，故其發之不可輕，而用之有時也。嗟夫！秦人舉累世之資，一用而不復惜，其先王之澤，已竭於取天下，而尚欲求以為國，亦已惑矣。
【秦論二】
三代聖人以道御天下，動容貌，出辭氣，逡巡廟堂之上。而諸侯承德，四夷向風，何其盛哉。至其後世稍衰，桓、文迭興而維持之，要之以盟會，齊之以征伐。既以畢矣，然春秋之後，吳越放恣，繼之以田常、三晉之亂，天下遂為戰國。君臣之間，非詐不言，非力不用，相與為資蹠之行猶恐不勝。雖桓文、文之事且不試矣，而況於文、武、成、康之舊歟？
秦起於西垂，與西戎雜居，本以強兵富國為上。其先襄公最賢，詩人稱之。然其所以為國者，亦猶是耳。詩曰：「蒹葭蒼蒼，白露為霜。所謂伊人，在水一方。」夫蒹葭之方盛也，蒼蒼。其強勁而不適於用；至於白露戾為霜，然後堅成可施於人。今夫襄公以耕戰自力，而不知以禮義終成之，豈不蒼然盛哉。然而君子以為未成，故其後世狃於為利而不知義。至於商君，厲之以法，風俗日惡，鄙詐猛暴甚於六國，卒以此勝天下。秦之君臣以為非是無足以服人矣。當時時諸侯大者，連地數千里，帶甲數十萬，雖使齊威、晉文假仁義挾天子以令之，其勢將不能行。惟得至誠之君子，自修而不爭，如商周之先君，庶幾可以服之。孟子遊於齊梁，以此干其君，皆不能信。以為詐謀奇計之所不能下，長戟勁弩之所不能克，區區之仁義，何足以致此。然魏文侯，當時之弱國也，君王后，齊之一婦人也，魏文侯行仁義，禮不賢者，用卜子夏、田子方、段干木，而秦人不敢加兵。君王后用齊四十餘年，事秦謹，與諸侯信，而齊亦未嘗受兵，而況於力行仁義，中心慘怛，終身不懈而有不能勝者哉。
夫衣冠佩玉，可以化強暴；深居簡出，可以卻猛獸；虛心寡欲，可以懷鬼神。孟子曰：「仁不可以為眾。」誠因秦之地，用秦之民，按兵自守，修德以來天下，彼將繈負其子而至，而誰與共亡？惜乎其明不足以知之，竭力以勝敵，敵勝之後，二世而亡，其數有以取之矣。
【始皇論】
諸侯之興，自生民始矣。至始皇滅六國，而五帝三代之諸侯掃地無復遺者，非秦能滅諸侯，而勢之隆汙極於此矣。昔禹會諸侯於塗山，執玉帛者萬國；傳商及周文武之間，止千七百餘國。夫人之必爭，強弱之必相吞滅，此勢之必至者也。彼非諸侯獨能自存，聖賢之君時出而齊之，是以強者不敢肆，弱者有以自立。
蓋自禹五世而得少康，自少康十二而得湯，自湯八世而得太戊，自太戊十三世而得武丁，自武丁八世而得周文武。當是時雖有強暴，諸侯不得以力加小弱，然虞夏諸侯亡者已十八九矣。自文武成康以來，三十有三世，獨一宣王能紀綱諸夏。幽平以後，諸侯放恣。春秋之際，存者百七十餘國而已。雖齊威晉文迭興，以會盟征伐持之，而道德不足，其身所攻滅，蓋已多矣。陵遲於六國，獨有宋、衛、中山、泗上諸侯在耳。地大兵強皆務以詐力相傾。雖使威、文復生，號令將有所不行。非有盛德之君，不足以懷之矣。是以至於蕩滅無餘而後止。秦雖欲復立諸侯豈可得哉！而議者乃追咎李斯不師古，始使秦孤立無援，二世而亡，蓋未之思歟？
夫商周之初，雖封建功臣子弟，而上古諸侯棋布天下，植根深固，是以新故相維，勢如犬牙，數世之後，皆為故國，不可復動。今秦已削平諸侯，蕩然無復立錐之國，雖使並建子弟而君民不親。譬如措舟滄海之上，大風一作，漂卷而去，與秦之郡縣何異？且獨不見漢高、晉武之事乎？割裂海內以封諸子，大者連城數十。舉無根之人，寄之萬民之上，十數年之間，隨即散滅，不獲其用，豈非惑於其名而未察其勢也哉？
古之聖人立法以御天下，必觀其勢，勢之所去，不可以強反。今秦之郡縣，豈非勢之自至也歟？然秦得其勢，而不免於滅亡，蓋治天下在德不在勢。誠能因勢以立法，務德以扶勢，未有不安且治者也。使秦既一天下，與民休息，寬徭賦，省刑罰，黜奢淫，崇儉約，選任忠良，放遠法吏，而以郡縣治之，雖與三代比隆可也！
【三國論】
天下皆怯而獨勇，則勇者勝；皆暗而獨智，則智者勝。勇而遇勇，則勇者不足恃也；智而遇智，則智者不足用也。夫唯智勇之不足以定天下，是以天下之難，蜂起而難平。
蓋嘗聞之，古者英雄之君，其遇智勇也，以不智不勇，而後真智大勇乃可得而見也。悲夫！世之英雄，其處於世，亦有幸不幸邪。 漢高祖、唐太宗，是以智勇獨過天下而得之者也； 曹公、孫、劉是以智勇相遇而失之者也。以智攻智，以勇擊勇，此譬如兩虎相捽，齒牙氣力，無以相勝，其勢足以相擾，而不足以相斃。當此之時，惜乎無有以漢高帝之事制之者也。
昔者項籍乘百戰百勝之威，而執諸侯之柄，咄嗟叱吒，奮其暴怒，西向以逆高祖，其勢飄忽震蕩如風雨之至。天下之人，以為遂無漢矣。然高帝以其不智不勇之身，橫塞其沖，徘徊而不進，其頑鈍椎魯，足以為笑於天下，而卒能摧折項氏而待其死，此其故何也？夫人之勇力，用而不已，則必有所耗竭；而其智慮久而無成，則亦必有所倦怠而不舉。彼欲就其所長以制我於一時，而我閉而拒之，使之失其所求，逡巡求去而不能去，而項籍固已憊矣。
今夫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>