<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,附录上,附录中,附录下,北海集全文在线阅读,北海集全文在线下载,大玄古籍书库">
<meta name="description" content="四十六卷。《附录》三卷。宋綦崇礼(1083—1142)撰。綦崇礼，字叔厚，高密(今山东高密县)人，后徙潍之北海(今山东潍坊)。登重和元年(1118)上舍第。调淄县主簿，历秘书省正字。高宗时，拜中书舍人，历漳州、明州，除翰林学士。以宝文阁直学士知绍兴府。退居台州卒。赠左朝议大夫。史称崇礼“妙龄秀发，聪明绝人。覃心辞章，极润色论思之选。再入翰林，凡五年。所撰诏命数百篇，文简意明，不私美，不寄怨，深得代言之体。”其内外诸制，大多明白晓畅，切中事情，颇与汪藻风格相近。著有《北海集》六十卷，世久失传。《北海集》四十">
<title>北海集_綦崇礼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">北海集</span> <br/>
          作者： <span class="inputVal" id="bkauthor">綦崇礼</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]173517</span> <br/>
          说明： <span class="inputVal" id="bkdec">四十六卷。《附录》三卷。宋綦崇礼(1083—1142)撰。綦崇礼，字叔厚，高密(今山东高密县)人，后徙潍之北海(今山东潍坊)。登重和元年(1118)上舍第。调淄县主簿，历秘书省正字。高宗时，拜中书舍人，历漳州、明州，除翰林学士。以宝文阁直学士知绍兴府。退居台州卒。赠左朝议大夫。史称崇礼“妙龄秀发，聪明绝人。覃心辞章，极润色论思之选。再入翰林，凡五年。所撰诏命数百篇，文简意明，不私美，不寄怨，深得代言之体。”其内外诸制，大多明白晓畅，切中事情，颇与汪藻风格相近。著有《北海集》六十卷，世久失传。《北海集》四十六卷，《附录》三卷乃清四库撰官从《永乐大典》中辑录编次而成。有《四库全书》和 《四库全书珍本初集》诸本。</span> <br/>
          封面： <span class="inputVal" id="bkimg">Z_18414.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]北海集
[book_author]綦崇礼
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]173517
[book_dec]四十六卷。《附录》三卷。宋綦崇礼(1083—1142)撰。綦崇礼，字叔厚，高密(今山东高密县)人，后徙潍之北海(今山东潍坊)。登重和元年(1118)上舍第。调淄县主簿，历秘书省正字。高宗时，拜中书舍人，历漳州、明州，除翰林学士。以宝文阁直学士知绍兴府。退居台州卒。赠左朝议大夫。史称崇礼“妙龄秀发，聪明绝人。覃心辞章，极润色论思之选。再入翰林，凡五年。所撰诏命数百篇，文简意明，不私美，不寄怨，深得代言之体。”其内外诸制，大多明白晓畅，切中事情，颇与汪藻风格相近。著有《北海集》六十卷，世久失传。《北海集》四十六卷，《附录》三卷乃清四库撰官从《永乐大典》中辑录编次而成。有《四库全书》和 《四库全书珍本初集》诸本。
[book_img]Z_18414.jpg


[book_title]提要
钦定四库全书　　　　　集部四
北海集　　　　　　　　别集类三【宋】
提要
【臣】等谨案北海集四十六卷宋綦崇礼撰崇礼字叔厚高密人後徙潍之北海登重和元年上舍第高宗南渡为起居郎召试政事堂拜中书舍人历官宝文阁学士知绍兴府退居台州卒赠左朝议大夫事蹟具宋史本传艺文志书录解题俱载崇礼北海集六十卷世久失传厉鹗宋诗纪事仅从天台胜记中得所作石梁瀑布诗一首而其他概未之见今检永乐大典载崇礼诗文颇多中惟制诰最富表启之类次之散体古文较少而诗什尤寥寥无几盖其平生以骈体擅长故也集中间有原注称崇礼为先祖则当时所据犹其家刻之旧本矣史称崇礼妙龄秀发聪明絶人覃心辞章极润色论思之选再入翰林凡五年所撰诏命数百篇文简意明不私美不寄怨深得代言之体今观是集所载内外诸制大约明白晓畅切中事情颇与浮谿体格相近如吕颐浩开督府制词则楼钥赏其宏伟王仲嶷落职制词则王应麟取其精切邹浩追复待制制词则宋史采入本传以为能推朝廷所以褒恤遗直之意其草秦桧罢政制则直着其恶致桧再相後秦索其藁几蹈危祸史所云云盖非溢美矣陆游老学庵笔记称崇礼谢宫祠表云杂宫锦于渔簔敢忘君赐话玉堂于茅舍更觉身荣时叹其工又有一表云欲挂衣冠尚低囘于末路未先犬马傥邂逅于初心尤佳云云今集中乃无此二联知其杰制鸿篇尚多遗脱然据今所得覩者已足见词藻之精丽不必全璧也谨分体排订厘为三十六卷又兵筹类要一书乃其在翰苑时所撰进皆援据兵法参以史事各加论断虽纸上空谈未必遽切实用而采摭尚为博洽今亦编为十卷次之于後其历官除授告词及吕颐浩书启李邴祭文秦桧乞追取御笔词头劄子原本皆载入集中今并仍其旧而益以宋史本传氏族言行录诸条别为附录三卷系诸集末以备考核焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
北海集卷一　　　　　　宋　綦崇礼　撰古体诗
次韵德升尚书永庆阁後观梅之作
托根层石下閟艶重檐隂爱日少囘照淑气潜相寻入牖暗香上俯栏重蘤深孤絶迥多态繁穠徒满林怪君独吟赏却酒不为斟应曾共花约遂拟合朋簪雪意殊未巳寒英虞见侵闻花正芬馥相向一披襟
次韵国佐侍郎即事
雪霁春未和寒云惨多隂同乡有期约学海慵沿寻吾衰今得友晩交契则深岁寒见松栢茂悦依同林倚市人所贱在山泉可斟蟠桃着实迟劝我简蒿簪吟窻拥翠娥分定那得侵愧笑领君意取酒问胸襟
次韵国佐二诗
覊旅念乡县衰迟惊岁隂交朋慰幽独诗酒相追寻求盟敌难弭助顺天意深边书息障候喜气到山林联裾得良会举白毋缓斟话旧諠笑语醉欹冠簪梁尘歌响堕玉颊酒红侵殷勤捧杯意不惜汚罗襟
官闲一何幸安坐閲光隂世事来无端循环那可寻名高毁易至官逹忧常深岂敢慕华屋且愿依中林主人真好客置酒每共斟里仁知有托计决拟投簪乐饮不泰至归夜从深侵梅英苦留恋着人香满襟
再赋一首趂韵信笔初无定意也
妍词少劲气直表无曲隂劝百岂救一枉尺焉取寻世路务争险人情难测深渔樵各有侣英俊自成林药苦病所利酒多狂莫斟珠投防按劔玉折戒磨簪愿持松栢操甘受雪霰侵途穷但囘步何用涕沾襟
再次前韵
笙簧乐富贵等是老墙隂汲汲不知止悠悠何处寻所嗟天赋薄未报国恩深一梦游帝阙九年辞禁林官廪尚可饱村醪时自斟不嫌泥土足懒拂尘埃簪穷巷春雪霁寒檐朝日侵意行何所适还欲访同襟
德升尚书出示岁除用韦苏州韵前後二篇及两郎属和粲然盈轴赏叹之余有感於中亦辄次韵书山居一时事
寒宵送徂岁青灯照华髪天时自代谢人事更治忽圣朝今中兴正朔几书月未作故乡归又见新花发稚女巧娯予剪彩粧风物一釂婪尾觞颓然百忧歇
儿童喜时节老大悲齿髪流光难把玩百年如倏忽夜灯犹故岁晨燎已端月囘首名宦途常虞骇机发今来对青山安坐见春物得失孰多少且使寸心歇
奉纪
八座近黄扉三公宜黑发用舍岂自谋机缄何翕忽一麾遽出守双溪厌风月江海今就闲议论犹英发大厦终须材虚舟聊应物胜览莫辞频君驺寜久歇
自述
箕裘绍弓冶不絶仅如髪遇主当艰虞持身敢怠忽谬随供奉班更直淹岁月出领东诸侯羽书忧调发丘壑从素心朝廷怜旧物桑榆不自收我驾将焉歇
和东园黄香梅之作因复劝游
寒梅残几枝挿花无点髪僧房不得地飘零人所忽谿风晩来急寻香堆碎月不料东城春娇黄方秀发新诗寓佳赏留情寜一物芳卉满春山篮舆来莫歇
和李元叔秋怀
移居寄城郭閴如在郊垧百卉暮凋翠两山常对青儿童渐吴语气俗易薰蒸喜闻淮师捷神武畅威棱叛寇不足灭四夷其来庭十年乱离厄永夜鄊关情庶见丘墓邦敢贪簪绂荣故人致尺素笑烹双鲤赬清切哦十咏飘零乖一觥岁晩良可会济世须时英
杜门身块坐息念心灰死香火远祠庭文书净?几治剧力岂任投闲计良是深惭未报恩尚费官仓米吾侪晩闻道错以名为市那知标榜着便有谤尤起如君取已多蚤合登贵仕况彼青箱业家声在人耳草草脱廌冠重升未应止但愿毋近名嘉言终合指
送潍州詹倅五首
矫矫摩天姿青云久埀翅别乘屈王祥海隅赖康济峻节囘郡政深仁赈民匮胡不三年留斯民且安慰天子有使指借问何官曹转粟泝洛津帆樯连万艘大臣进所知得此千人豪扶揺一借便看上青云高东风催去斾南浦伤离情攀辕何纷纷晓日来倾城中有韦布士雪涕挥纵横欲识何为者为言门下生先达收人材轻重在题目我出一何幸青眼深囘瞩声名士所贵推挽亦已足母老怜我贫家事犹省録人生乐知己见遇况国士吾身不激昂孰为报恩子荐达有往来登门愿谁始寄谢魏王孙丹心亦如此蒙成大亨分送紫苏且以前书有戏谑语埀示解嘲辄次元韵
先生昔为吏敏政便剧繁利刃无错节大邑如烹鲜民曹与廷尉衆纷常裕然胡为弃九卿岁晩来灌园分隂在所惜寸地不忍闲草木苟有用岂惮远移根从来忧世心中怀百虑煎栽梅期鼎实无取寒花妍植竹待威凤肯羡冥鸿骞此志未云遂亦足留风烟山泉酿贤圣艶曲聼婵娟引酌梅竹下醉卧云峯前何以解其酲玉笋捧瓯圆香泛紫苏饮醒心清可怜洗涤麴糵昏还观神明全先生得此物手种当春天耘培供采掇内热常得痊云何失滋茂无乃人力愆因疑课督功多稼移大田循例犹见分乞隣问东阡不耐作戏语解嘲来巨篇珠玉隐光彩入城惊市?风霜已落木洞户宜埀氊何当拥炉夜一樽同笑言
次韵成季尚书喜雪
衰年忧患百侵凌胷次聊凭诗澡雪寄情山水时自娯不求赏音弦莫絶身显岂忘庄舄吟量能盍止周师任闲中之趣难具陈赤城慵卧七囘春终南捷径犹可疑海滨老矣谁见称积雪加寒固应尔且为北人汤饼喜用晦显谟近出长篇德升尚书遂已赓和辄牵鄙思以继二公之後兼简行之待制
赤城自昔佳山水游宦何曾论道里朅来五载着闲身天假衰年幸如此偶逢人面即成亲信美那知非我里相从晩得世家贤风流未泯典刑全豫章杞梓杂兰玉向来人物常推先一门卿相有三四功名并列青瑶鎸憔悴祗今余此老北阙荐书谁复草忘怀骤喜肝胆倾学道故宜容鬓好江湖历走到海滨可怕鲸波风浩浩平时所宝非琼瑰生涯都付缾与罍客至辄留尽欢适玉山不觉欹崔嵬醒来默坐参佛祖余酲宿障随驱排衡门我亦栖迟久却视华途惭俊茂山中麋鹿会同羣客里妻奴得相守感君向我意甚真杯酒招邀惟恐後往还况此足亲知清谈雅集每忘疲尚书旧信心如水京兆犹传政不私共寻泉石岂无伴却上云霄知有基顾我终焉奚所欲一丘一壑志愿足胜游非远闲日多秋节正凉新酒熟东州西县君何求请解行包停去躅
今体诗
故李察院挽歌辞二首
学古方从仕投闲遂屏居声华芸省旧风采栢台余黄壤归何速青云志莫舒推财均室尽遗子有家书有才曾少试无命可深尤宪府初峩豸沧溟遽狎鸥盛年嗟未老多病忽先秋勤学平生事萱堂孰解忧
和人见寄
江海同为客山林不并居经时占喜鹊今日剖双鱼拥鼻还成咏撑肠未废书孤吟聊自遣谁复借吹嘘
故丞相高平范公挽歌辞三首
遇主方英妙当朝独老成小车何耄耋前席起公卿感会真千载哀荣止半生伤心埋玉处愁雾鎻佳城帷幄言犹在山林迹已迁登庸疑早贵福艾欠长年浑厚风神粹恢宏德度全直应天夺速何物恨鸢肩忆昔金銮直天顔喜色新草麻惭大手命相得良臣内赐充怀袖廷敭耸搢绅秪今余典册那复见斯人
故丞相吕成公挽歌诗辞五首
翊戴兴炎祚权宜仿晋都关中萧相国江左管夷吾感会逢英主拘挛鄙腐儒人间留不得去与列星俱忆昨初南渡人情正自危起平王室乱笑指楚囚悲投箠来方鋭乘桴计不疑还师期克敌遗恨失斯时仗钺除君侧披荆立本朝规模收庙胜威畧动天骄贤业留黄阁闲情在午桥伤心桃李径霜霰日萧条名与功高大身为世重轻初传都督令已慑敌人情门谢三千客胷包十万兵圣王分陕意叹息失长城龊龊诚何算堂堂亦已休嗟闻闭东阁忍复过西州会送宜千乘归藏但一丘往来埋玉恨清泪涨溪流
扈从书事
扈从官班近囏难报效微又同陪法驾复共着征衣举目江山好伤心井社非何当戎马定却作故乡归负郭田园美迎霜雉兎肥风尘嗟澒洞梦寐怅依稀圣主兴皇祚羣公翊政机时平当自劾还采故山薇
入雁荡山
杰峯秀岭竞崔巍缓引篮舁不用催一径灵虚飞鸟上四围春色画屏开鹿门未有携家便雁荡何妨筑室来已上封章乞闲散勿令俗驾却轻回
德升劝酒为已懋尚书夀予即席赋长句以代俳谐
禁掖东西曾并直銮坡先後亦联名那知白髪归田舍却见朱轓莅海城往事囘头真是梦流年屈指只堪惊一盃相属公应悉冷煖难移故旧情
国佐侍郎并示佳篇谨复次韵
漂流岁晩怜羇迹慷慨平时仰令名问俗卜隣依里社登瀛得友自都城谏书昔覩言常用伟论今传衆尚惊未足朝眠何所事良辰诗酒最关情
见德升国佐酬赠叹爱不已用复次韵
常伯二卿俱擅美宪台谏省各知名英词宜和南薰曲雅意难追北斗城元礼风声谁得御孟公姓字坐皆惊联肩接袂予何幸一笑从容每尽情
赋东城梅花示哲上人
一枝冷落为谁开欲遣寒香入酒杯铁石心肠犹解赋芝兰风味合相陪腊前颇讶踈踈见春尽何妨得得来十里东城不嫌远待看山月照徘徊
题子正观察溪风亭二首
巧据东西面势雄兹亭壮观一园中淙淙鸣窦过流水拂拂虚檐来远风好解尘缨濯清泚聊披醉衽望穹窿泠然便欲乘风去汗漫相期孰与同
溪上微波起谷纹凉颸不断快余醺飘飘弄袖疑轻举馥馥吹花得细闻但羡园林今地主焉知弓劔旧将军功名兴尽从吾好白首安闲少似君
德升尚书赋溪风亭二首以题为韵顾风字某已先作别赋溪字一首
泉通暗甃泻清溪倒影风亭翼瓦齐借问披襟聆漱玉何如擐甲聼征鞞相过底厌时挥麈独坐应须日杖藜信美那知非我里倚栏归路已都迷
题天台山石桥庵院
林麓隂森径屈盘渐惊危步入重峦地分宝刹临空翠天设飞梁跨激湍雾暗云蒸山气肃雪翻雷辊水声寒我来不作多求想试出神光变现看【案天台胜纪载此诗作题石梁瀑布径屈盘作曲盘雾暗作霜暗变现作徧现俱误】
宿独觉院
早发招提宿雨晴征衫犹带夜香清山藏鸟道疑无路石触溪流自有声适足此时逃世网收身何日濯尘缨迂踈愧乏论思效尚得君王记姓名
故福国夫人挽歌词
从夫礼法旧推称训子诗书亦蚤成乌府尽言知内助凤池得位见亲荣【今西厅参政本中书侍郎】隙驹不究期颐寿风木长悲欲养情厚福尚余汤沐地并归贤嗣作功名蜀都旌节继辉光象服重来意独伤许国毋辞驱远驭怀人忍复舍中堂【先太师尝治成都及参政再领蜀太夫人感念畴昔遂不居正寝】新阡岂料今同穴异县端如在故乡错顾飞云何处是西山松檟已成行
奉和德升尚书探梅之什仍用元韵
题诗曾动何郎兴寄远犹传陆凯名渴见寒英娯北客共寻春信向东城蜂粘晴蘂应先破雀啅芳心已尽惊便拟催开争赋咏腊中独使擅幽情
七月乙丑作记梦诗初不敢示人而私有传去者德升尚书遽先枉和索元篇
清梦分明到玉堂紫衣催引对龙章似令裁诏移时罢尚想挥毫半夜忙千里力疲心已息十年境熟念难忘此生未有酬恩日坐捻衰髯祗自伤
再用韵奉谢德升尚书见和且以解嘲
西风醒梦入秋堂梦境还空寄短章妄见徒嗟妨睡美闲心久谢趂朝忙流年倏忽身今老荣路斯须味已忘惭愧君诗真戏谑邯郸自警亦何伤
德升尚书并示新诗愈富而愈工不胜叹服顾见戏之语不置而自处太谦谨和答以重致解嘲之意
庆吊从来不下堂漫劳善颂费雕章自嗤梦已空花散更看诗为寐语忙论每阔踈时所弃才称美秀上难忘我宜屏迹君当起出处相违恐两伤
重拟自赋一首呈德升尚书
旋葺幽居卜筑堂归栖不负乞闲章饮遭田父那辞醉雨覔渔师未觉忙汲汲功名徒竞逐悠悠身世已兼忘此心真可安江海免使庄生笑重伤
蒙示叙旧之作情眷甚厚不可虚辱辄次元韵愧非所以为报也
八座方登政事堂一麾却佩郡侯章求闲宛转常虞谤治剧从容岂厌忙老去昔游君尚记梦囘陈迹我俱忘相从且共衔杯乐世路争名巧中伤
奉酬已懋尚书
纷纷胡骑来无定整整王师动有名已报妖氛扫秦甸还闻聘使出龙城灼知天意民皆悦怯聼风声寇自惊就养东朝归驾近和戎深见圣人情
乡邦甲第常牵兴玉几金瓯久记名会秉枢机还魏阙且栽桃李满春城郊原气煖花将发闾里声和犬不惊【书昨日出城所见】胜日假时聊共乐未应归隐狥高情
和郭传师岁晩书事
尘掩龙韬玩具文雨昏金甲岸纶巾横行渐复思清海高卧端来傲翠筠推毂塞垣终用旧调丝洞户且酬春不辞胜日来追赏却恐功名要及辰
漫成
生平雅志在林溪故里尘昏未定栖晩向琼台谐问舍喜当淮塞罢鸣鞞出郊賸喜园亭胜策杖应须酒榼携随意一觞兼一咏醉言无次亦无题
书迷今古懒不读樽列圣贤时一中顾我本无当世志爱君真有古人风赐环忽恐归期促放盏常嗟乐事空山鹿野麋便茂草凤凰终合止梧桐
佚老堂为丞相文安公作
社稷功名不自贤小园卜筑赏闲年脱遗富贵还身外收拾芳菲寓目前未息烟尘劳瞩望莫孤风月且留连一时赋咏多奇作江汉崧高好共编
帝眷民瞻岂暂忘江山信美可终藏元勲合冠凌烟阁雅兴聊同緑野堂已作时霖却龙卧行看天讨待鹰扬嘱公未用安高退准拟功成老故乡
寄青田县令杨仲固
九载分违几日同铜章又过淛江东芝田吏隐常看鹤山邑官闲早梦熊囹圄屡空知讼简囷仓相继喜年丰传闻江上风尘息相国寜忘幕府功
酬李元叔察院见寄
书到山中手自披炎凉不改似君稀术穷五技缘何事巢稳一枝聊可依扫迹径须休去好冥心深觉向来非缓赓清唱缄题罢却对松牕静掩扉
重九日宴临漳亭
九日追欢异昔年强随时节到层巅俯观殊俗身如客平瞰丹霄势欲仙故国伤心沧海外行朝倾首碧云边兴阑酒罢催归驭四面岚光合暮烟
雪晴
氷箸埀檐滴渐多眼花眩目气初和功成尺瑞追前赋喜兆千箱可预歌坐看嫩黄滋柳色遥知新緑涨湖波闭门积玉浑消尽却有儿童整雀罗
喜雪呈巳懋使君兼简德升尚书国佐侍郎
忧民太守致精祈爱物天公意不违要及岁元彰瑞应故先春至作花飞梅藏踈蘂余芬馥山压羣峯失翠微疫疠已消麰麦润更随晴色探芳菲
陪观使太尉燕集长句兼简座中诸公
遶郭江山四望中一时共寓接羣公戚藩位列三司贵帅阃班分二府崇华省名卿踵持橐【德升国佐皆任春官】亷车宿将久櫜弓追游亦有銮坡客顦顇今先鹤髪翁人事等闲欣戚异宾筵聊喜笑言同更须结伴春游去已过催花几信风
对客隐几诗
世路机兼穽人情楯与矛客能知许事兀兀一时休边书犹挿羽世用在持矛空言客何务问事其少休
晩晴读书
成功收拾芥旧读余断编时思贤圣对久要故依然忘忧有妙理细与麯生论相携醉乡去醒见月当门
山寺寓居
尘埃暗宫锦耒耜安田庐陈力知不能不肯独何欤宣室思前席承明虚直庐不肯入州府分其终隐欤
东斋夜坐
当官肯虞谤遇事羞摸棱闲来爱清夜默坐对青灯一时盛意气四海竦风棱我怀非此念兀坐对青灯

[book_title]卷二
钦定四库全书
北海集卷二　　　　　　宋　綦崇礼　撰制
邹浩可特与追复龙图阁待制制【此词乃先祖行草具官告假李正民舍人当直不复改作用先祖词以己名行下】
勅朕履兹囏运迹彼乱源伤謟佞之成风悼忠良之获罪肆褒遗直用劝在官故具官某处心不欺养气至大言期寤意引裾尝犯於雷霆计不惜身去国再迁於岭徼具臣动色志士倾心英爽不忘想生气之犹在奸谀亦死知朽骨之尚寒其还延阁之清资少慰重泉之幽愤噫为善之効其报也长身虽抑於生前志卒伸於地下尚其肸蠁歆此宠光可【案崇礼因草此制得名盖初知制诰时笔也邹浩亦政宣时人故特列於制词之首】
沈积中可特追复资政殿学士还旧官与合得致仕恩泽制
勅会沈积中昨知真定府力陈不可取燕山所献书具在童贯深恶其言奏差积中所仇置狱根究文致其罪遂至追夺九月二十六日三省枢密院同奉圣旨特追复资政殿学士还其旧官与合得致仕遗表恩泽勅乃者燕山之役谋之不臧贪目前尺寸之利而亡以善其後靡敝中国啓衅夷狄卒成意外之祸呜呼谁生厉阶至今为梗既往何及言之痛心以尔故具官某顷使朔陲备闻初议迨今师阃实始兴言乃独抗章陈其不可致权臣之甚恶陷狱吏之深文奄至没身遂遭削籍载惟前事良恻朕心矧元恶之已诛顾重辜之未洗是用还文阶之峻秩复秘殿之隆名仍推延世之恩并眎漏泉之泽魂而不泯尚克歆承可
朝议大夫试中书舍人李公彦可转中奉大夫守中书舍人致仕制
勅侍从之臣朕所优遇矧上还于官政宜加厚於宠章具官某久以艺文历居华要藉其素望擢在近班既观润色之能方竚论思之益属往从于行省乃奔避于征尘未即遄归遽兹引疾念艰难之际虽切于用贤矜确苦之辞勉从于谢事其陟文阶之峻以为故里之荣尚勤药石之功永介夀康之福可
宣奉大夫提举亳州明道宫朱胜非可除观文殿学士充江西荆湖南北路宣抚使制
勅经体赞元入则秉钧衡之重折冲御侮出则宣军旅之威维兼资文武之臣宜迭任安危之寄我图故弼兹焕宠章具官某敦大而刚明深沈而和裕镇羣情之疑畏屹如鼎鼐之安裁庶事之纠纷判若蓍龟之决顷罹变故实赖弥纶驯暴虎而卒无所伤扶神器而终能返正逮从去位旋坐黜官虽身远於朝廷亮心存於王室惟边尘之未靖念国步之方艰非时旧人孰任吾事是用宠班秘殿往总行师抚江湖三道之遥临荆鄂上游之镇庶资宿望式控中原昔谢安起东山之游以苍生之所系而裴度委北门之寄由朔寇之未宁尚勤绥御之方克副忧劳之托维吾元老岂烦训辞可
明州城下与金人接战阵亡将官党俊可赠鄂州观察使制
勅朕厚赏战多优褒死事所以劝有功而哀尽节也故具官某夙以材勇闻于军中鄞江之役力战以没主帅言状朕甚悼之噫士固有临敌忘生而义不反顾者身虽陨而忠烈之名以垂不朽而激懦夫与夫畏怯逗挠玩寇苟生之徒盖有间矣亷车峻秩肆以追命魂而不泯尚克钦承可
朝散大夫秘阁修撰知衢州胡唐老可除徽猷阁待制知镇江府充浙西路安抚使制
勅西清次对之聨是为近侍京口抚绥之任实控要津敷求文武之通才庶协搢绅之公论具官某系出华胄名闻上庠提椠怀铅饱艺文于芸省明目张胆耸风采於霜台出分师帅之忧适据闽吴之会比更大盗安保坚城恩威既着於吏民施设具存於条教载畴绩用进易藩宣升延阁之近班俾参法从付临江之雄镇兼制列城庶均一郡之功并浃七州之惠国方多难奨扶允赖于折冲时已盛秋备御正资于设险奠兹南土倚尔长城往服训词伫观成効可
韩世忠可除西路制置使应沿江防守战守备御之事并听节制依旧镇江府驻劄制
勅控长江而作镇既先十乘之行护诸将以临屯兹属三军之帅爰加使号用壮军容具官某沈毅有谋骁雄无匹临机而出方畧弗资金版之书定乱而事干戈曷取毛锥之用奋身边塞宣力顔行勇盖北方夜捣全师之坚垒勲高南土生俘同恶之逋囚乃视秩於三孤仍兼荣於双节属当备险方俾移军列戍江津实倚长城之重分厘淛部宜归大将之权遂专节制之雄庶一师徒之志临淮号令觉士气之增新道济威名想敌人之严惮寛予忧顾勉尔成功可
韩世忠保明苗傅刘正彦贼兵见阵赏功人第一等武功大夫何顺等可转三官制
勅某等朕比命将臣往擒逆党执俘折馘师既有功舍爵策勲赏其敢後尔等躬提部曲远即戎行各奋忠勤用能克获第功异等累进厥官益励壮心尚观来効可起复左武大夫忠州刺史沿江措置使司前军统制军马郭吉御营累次差管押人船前去宣化渡济人马并无踈虞可特与横行上转一官制
勅爵赏之设功能是程苟率职而不愆顾施恩而何吝具官某蚤由材力久事戎行方缮治於舟师会招徕於兵衆累将渡檝往济江津既利涉以无虞见服勤之有绩宜从进秩用以劝劳往祗对於宠章务进图於忠报可
奉议郎江淛制置随军转运副使朱异等转官制
勅具官某等朕比命迩臣往平逋寇执俘振旅师既有功拜爵策勲吾何爱赏尔等或勤馈饷或典机筹或供其营戍之烦或济以师徒之助或招徕其党与或保固其墉隍各奋厥忠用成乃绩第名来上进秩有差往祗锡命之荣益励尽心之报可
翊卫大夫康州防御使知郑州董植右武大夫荣州团练使权郑州兵马钤辖王昭远可各转一官制
勅出师以律既收克敌之功赏不踰时可後策勲之典以尔具官某等临戎共事报国同心遇敌骑之合围即郡城而坚守兵威稍见虏衆自奔既屡捣於贼营因大殱其丑类载观忠荩良用叹嘉其升序於崇阶以劝功於诸将益思奋励图报恩荣可
朝奉郎充集英殿修撰知婺州沈晦可除徽猷阁待制制
勅江津失守敌骑长驱当其隧者何止井湮而木刋避其锋者谁复渊停而岳镇念皆有山谿之险固岂无城邑之防要在得人乃能保境具官某顷由西掖出殿方州属暴敌之猖狂正邻邦之扰攘躬在守臣之责力图御敌之方事不辞难克狥国家之急锋无敢犯遂寛民社之忧宜有宠光以为旌劝其升华於禁职俾增重於守符尚懋尔庸嗣有褒典可
参知政事范宗尹故曾祖德赠太子少保制
勅朕眷礼大臣盖俯殊於庶位褒崇先世乃上及於曾门惟流庆之有来顾疏恩之可後具官故曾祖某韬光布素隐迹丘园独矜天爵之修曾靡世荣之慕考之报施宜有吉祥生而不享於其躬没乃克兴於厥後锺之三世大彼一门方延置於疑丞俾参陪於政事首举显先之典用章积善之休贲嘉命於九原陟春宫之二品尚其肸蠁知克歆承可
故曾祖母朱氏杨氏制
勅眷礼大臣盖俯殊於衆位褒崇先世乃上及於曾门惟衍庆之有来顾疏恩之可後具官故曾祖母某氏出自良族嫔于吉人既无媿於平生肆有兴於後裔锺此三世大其一门方延置於疑丞俾参陪於政事首举显先之典用彰积善之休锡嘉号於小君贲新恩於幽穸尚其肸蠁知克钦承可
故祖昌可赠太子少傅制
勅朕眷遇大臣夐絶百僚之礼显扬先阀并推三世之恩盖积善之源既深肆流根之泽亦厚具官某故祖某生有懿行没遗令名夙传美於当年初无缺行审贻谋於後叶宜有显人锺此贤孙为吾近辅方延登之伊始稽典故之攸存宠追祖庙之光超亚储闱之傅英灵不泯嘉命其承可
故祖母制
勅朕眷遇大臣夐絶百僚之礼显扬先阀并推三世之恩盖积善之源既深肆流根之泽亦厚具官某故祖母某氏生有懿行没遗令名夙传闺阃之风犹作乡闾之法蓄其余庆锺此闻孙方延置於岩廊首褒崇於祖庙追贲笄珈之赠式增泉壤之光魂而有知服我嘉命可
故父昱可赠太子少师制
勅朕登用宝臣参陪机政岂独公朝之喜亦惟私阀之荣宜有宠章逮其考妣具官某故父某抱能未试藏器弗沽宗族称其慈仁乡闾推其信谊于公驷马兹无媿於高门韦氏一经终有传於遗子克生令器为时显人养志何追但美流根之泽教忠有自方收报国之功欲慰孝心式嘉褒典举蜜章之一命亚储苑之三师英爽不忘追崇未艾可
故前母李氏郝氏制
勅朕登用宝臣参陪机政岂独公朝之喜亦惟私阀之荣宜有宠章逮其考妣具官某故前母某氏生禀淑质来嫔庆门惟妇职之无亏惜天年之不永克相夫家之祉锺兹嗣叶之贤均被子恩何殊已出锦囊犀轴爰追贲於彩纶翟茀鱼轩用增光於泉壤尚其冥漠知克歆承可
故母李氏制
勅朕登用宝臣参陪机政岂独公朝之喜亦惟私阀之荣宜有宠光逮其考妣具官某故母某氏妇仪之善母道之严相其夫则闺门之内无违训其子则朝廷之间有立发为贤业服在近司方收报上之忠宜慰显亲之志爰稽故事式举彞章特纡纶綍之华追贲笄珈之贵尚其幽穸歆此新恩可
妻张氏可封和义郡夫人制
勅朕登用宝臣参陪机政岂独公朝之喜亦惟私室之荣宜有宠光逮其伉俪具官某妻张氏赋资淑慎禀质柔明既擢秀於闺房宜作嫔於君子献可以替否曾弗夺於家谋尽公不顾私岂无资於内助爰稽彛典用侈新恩甫从一命之初遽锡小君之号往祗休渥嗣有褒封可
朝奉郎吴表臣可除监察御史制
勅具官某文昌万微所会而御史六察分糺列曹非学足以知今古识足以明治体不在兹选以尔智术疏通更练世务才猷之美趣操之端见推士论达于朕听耳目之任尔实宜之自兵兴以来事多从权取便一切典章堕紊荡无纲纪绳治振肃要如平时庶几艰难之中犹有朝廷之法往践厥次毋违朕言可
朝奉郎知宣州李光治效显着可除直龙图阁制
勅具官某朕注意良翰分忧近邦有社有民既着理平之绩懋官懋赏可忘旌劝之规以尔早见吏能尝持台宪识朝廷之德意习郡邑之民情蠲省烦苛自得人心之悦张明纪律亟观郡政之修蔼然治声达于予听进直龙图之秘用增符竹之华朕方尝胆思讐枕戈念乱期邦家之再造欲中外之同功顾敌骑乘秋虑密窥於淮甸而王师守险正严备於江津维彼宣城时为要地勉尔折冲之効副予倚重之怀尚有异恩以霈成绩可
知蔡州程昌禹可除直龙图阁制
勅具官某乃者敌骑长驱直抵江浙道路拥塞王命罕通而淮西居中能为国守载省忠力朕甚嘉之进直龙图姑为尔宠尚坚守备以俟康平朕不汝忘嗣有褒陟可
故奉议郎守监察御史张灏可赠直龙图阁制
勅具官某比者遭敌内侵移师南渡永痛衣冠之祸可忘忠烈之褒尔性禀端方气充光大直躬不挠绰有宪臣之风遇事敢言自得仁人之勇遽兹?阵胁以从降临白挺而将殒其身骂凶徒而弗絶於口男儿死尔顾苟活以何为生气凛然想英灵之如在载嘉节谊深用?伤锡延阁之清姿慰忠魂於黄壤尚其冥漠识此旌崇可
朝散大夫前尚书驾部员外郎孙端可复直龙图阁制
勅具官某龙图阁初成章圣皇帝首命杜镐待制禁中继召冯元更直阁下二人者咸以名儒与选天下高之自是置员非其人不轻授也近时除授寖广多以赏能吏虽异故事犹为美称尔顷将使指以劳得迁入补台郎坐事随罢既更大霈前职未还自言有司特以畀汝夫身从吏事名寓西清亦云宠矣其思有以称之可朝奉大夫试御史中丞赵鼎可除吏部尚书制
勅周官冢宰任首六卿汉制尚书位参八座维职典铨衡之要而班隣丞辅之崇在昔既然于今斯重久虚厥次兹得其人具官某和裕而靖庄直方而敦大立朝正色折冲允赖於精神遇事敢言发愤每披其肝胆赤墀频对白简屡闻载嘉乌府之劳进陟銮坡之峻抗章引避陈义甚高察其操守之坚虽力辞於翰苑亮尔公忠之素可轻去於朝廷其升常伯之聨往率天官之属顾干戈扰攘衣冠多失职之嗟而典籍散亡胥吏有用权之患实藉通明之鉴克谐平允之称往既乃心无忝朕命可

[book_title]卷三
钦定四库全书
北海集卷三　　　　　　宋　綦崇礼　撰制
朝议大夫试礼部尚书曾楙可除显谟阁学士知洪州制
勅大江之西提封十郡而锺陵为一都会素号繁雄属敌骑南侵遂遭蹂躏念戎车之退徒委空城而兵火之余未能安业肆择循良之牧辄资侍从之贤具官某儒学有闻行谊无玷更践三朝之久越跻八座之崇尝历藩宣每着声绩眷济隂之郡政朕所深知且豫章之士风汝其旧习更资岂弟往抚凋罢仍通学士之班以重师垣之寄烟尘未息益修却敌之方郡邑新残务致安民之惠政成事定不汝久劳维吾迩臣当体兹意可朝请郎张纲可除吏部员外郎朝请大夫王珩可除户部员外郎制
勅选部典领人材地官掌司邦赋维时郎属俱号名曹以尔纲儒学之优尝魁多士以尔珩吏材之敏夙着能名俾分庀於攸司以各从於其长惟清通可以处铨筦惟强明可以济剧烦往服官箴嗣有褒典可
朝散大夫行祠部员外郎成大亨可除户部员外郎制
勅具官某自艰难以来生齿凋残民力困敝肆求忠厚之士列属地官庶几施为知所寛恤以尔奋繇儒学久着吏能端实而无他长老成而有劲气为郎白首志节不衰其易民曹往佐尔长体乎节用爱人之意以修厥官尔庸多矣尚勉之哉可
左朝奉大夫魏安行除尚书户部员外郎制
朕克己裕民损之又损然国家经常之费欲罢不能非得学有经术干强而材者助成地官不足以洗有司出纳之吝也以尔智虑精密机神敏明中外践更风声达于朕听嶔崎一斥舆诵闵焉起临偏州最状彰彻兹繇趣觐察之於论议之间郎於民曹非汝孰可往赞尔长益殚厥心可
朝奉郎大理正王刚可除刑部员外郎制
勅具官某中台郎属外厘庶务皆天下之高选而刑宪之司生杀所系视诸曹为重异时选用必取通知法令之士庶几谳疑平决罔失厥中以尔久任理官见谓明允肆从因任俾隶秋卿体予钦恤之仁毋失寛平之举可故武功郎兼合门宣赞舍人陈彦可赠武翼大夫忠州防御使制
勅故具官某士有出於戎行而天资忠谊能以节死事无愧搢绅者尔彦是也方其扼险以抗敌师兵力虽微而迎拒不顾其志亦可嘉矣无何衅生部曲刼以为乱毅然不从乃陨厥身核实以闻良深嗟悼追加恤典遥领戎防用旌尔忠尚知歆飨可
武功大夫忠州团练使边顺可特授依前武大夫荣州防御使制
勅乃者敌国内侵王师南渡维彼江津之险岂无屯戍之功具官某亲被使令能施方略指麾禆校分布要冲卒控扼以无虞念忠劳之有绩用稽国典加领戎防不徒酬前日之勤抑亦劝将来之効益思奋励期称恩荣可
右武大夫知郑州董植可复康州防御使制
勅具官某朕惟王者之法盖如天道之无心有罪而加刑以恩而肆宥惟适其当初靡容私尔材号骁雄性资忠谊顷由遴选擢领要藩遇强敌之内侵婴孤城而失守力诚不足情在可矜责以後图止从贬秩虽立功而论赏官已再迁然引赦以涤瑕法当申叙进列横班之贵用畴边寄之勤务盖前愆伫观来効可
武功郎合门宣赞舍人阎臯可特与补吉州防御使所有借宣州观察使候再立功日申朝廷取旨施行制
勅将能胜敌既积日以战多赏以劝功可久稽於国典具官某奋由行阵克効忠勤顷提骁鋭之师首复破残之郡奉朝廷而听令总部曲以同心既擢领於兵权继往从於帅府外攘暴敌内御叛徒凡转战之经时视杀伤之过当载嘉劳勩宜在宠褒右武崇阶遥防优秩爰因所假俾即其真尚勉立其新功以嗣膺於後命可右武大夫吉州团练使泾原路经略安抚使知渭州曲端可除遥郡防御使制
勅朕注意将臣分忧边镇建旟就道已谐谋帅之求出綍疏恩申贲临戎之宠具官某材空冀北气禀山西谋合孙吴进退中事机之会名追程李恩威得军律之宜自历艰难荐膺任使衆许摧锋之勇屡闻却敌之功遂拥高牙往临方面爰进兵防之重式增阃寄之雄慨念疆陲比多凋敝抚循里俗实资守土之良绥附羌夷宜讲和戎之利务农积粟蕃马练兵共守卫於中原其削平於外寇副予所望时乃之休可
武功大夫忠州刺史淮南西路提刑马识远可除右武大夫知夀春府兼淮南西路安抚使制
勅监司帅守为职不同然於恤民御寇平亭狱讼经畧所部逆待不虞方时艰难其责任均也具官某学究韬钤治游盘错蚤由策武擢置抡魁更事任之既多出材能而自见其还使节往殿要藩进升横列之荣以重中权之寄惟淮右当水陆奔冲之会而夀春承兵火伤残之余屏翰长江辅车近甸乃眷按临之旧当知缓急之宜必内安闾里之居渐消奸宄而外谨关梁之备深戒侵凌务足食而足兵俾且耕而且战需尔报政寛予顾忧可
知徐州赵立治郡忠劳显着可特转武德大夫兼合门宣赞舍人充管内安抚使制
勅具官某彭门当淮楚要冲之会承兵火伤残之余井邑丘墟闾阎埃烬尔能收合离散保守城隍经画有方忠劳显着载嘉乃绩褒进厥官兼傧赞之荣名领抚绥之重寄益殚尔力以称朕恩可
责授平海军节度副使李税可与复旧官除户部尚书留建康府掌户部钱斛官物及分劈钱物应副本府镇江府太平州驻劄军兵制
勅地官掌邦赋之繁最称剧部常伯居从班之首实资辅臣稽考国朝之旧章参用庙堂之故弼庶图宿望以重厥官具官某器博而用周才高而识远被道皇之眷遇已更践於六卿膺渊圣之简求亟延登於二府谋谟尽美功烈未终属兴祸於狄人或归尤於使指继从迁谪久乃辩明召自遐陬对於行殿惜才猷之尚壮念风绩之素闻其还省计之崇尽复文阶之峻昔萧何居国常足食於军中而刘晏笼财不收民於赋外维恃耆哲无愧古人方师徒留戍于江津念馈饷实资於心计勉济中兴之业岂忘旧德之劳往体朕怀奚烦多训可朝请郎新除中书舍人季陵可除徽猷阁待制知临安府制
勅乃者长江失守敌骑南凌爰及钱塘亦陷蹂躏念戎马之退徒委空城而兵火之余尚多失业肆择循良之牧得予侍从之英具官某学贯圣言才周世务处米盐之密明既析於秋毫当盘错之时刃亦游於余地顷从纶阁丐领真祠式资尔雅之文方复代言之任属吴江之谋帅辍禁掖以抡才佥曰汝宜勉为朕往仍还近职以示宠章载念浙江重罹戎寇烟尘甫熄益修御敌之方井邑新残务致安民之应亟逥驿骑往慰吾人可徽猷阁直学士通议大夫知庆阳府王似可差知成都府制
勅自顷中州云扰外寇日滋眷惟井络之区独保劔门之险肆求良牧以惠远人具官某赡智通方周才济物垂绅鸣玉久聨侍从之班分阃析符屡典藩宣之寄顷更方面实莅庆阳羌戎绥服其风声吏士畏安其教令念威边乘塞虽资方叔之壮猷而化俗使民更藉文翁之善政其易梦刀之任勿辞叱驭之勤勉尔令图寛予忧顾可
端明殿学士朝奉大夫同签枢密院事周望可除中大夫同知枢密院事制
勅入则总枢机之任以制胜於庙堂出则宣军旅之威以折冲于戎敌膺此艰难之托属予魁垒之臣不有褒隆曷昭眷倚具官某直方而不挠庄重而有谋将命出疆数冒干戈之险奉辞伐罪克申鈇钺之诛忠信弗渝勲劳备着进举本兵之务俾参近辅之聨惟着意以方深顾循名而未称宜深位次以正官仪眷吴会之要津扼敌人之要路王师在戍姑授印于军中巨寇即平还运筹于幄内安危所系中外维均益既乃心无忘朕训可
朝散大夫充徽猷阁待制知镇江府充两浙西路安抚使叶焕降授朝散郎制
勅膺师帅之托莫尚于循良制方面之雄尤先於镇静苟辜委遇宜抵谴诃具官某夙有能名疑堪剧任为徙帅藩之寄俾增州牧之权弗能慎重以济功乃尔狂踈而生事请不待报辄募兵於他邦用非其人几召乱於属邑顾京口要冲之地正江津备御之秋轻率若斯设施何赖聊举黜官之罸用惩失职之愆往讼前非尚图後効可
叶焕可落职提举亳州明道宫制
勅西清次对之聨是为近侍京口抚绥之任实控要津傥公议之靡容岂非才之宜处具官某术踈而果志浅而狂尝更践於剧烦或推称其风力遂膺选择往备藩宣进书殿之名越持从槖徙帅垣之节增重守符期镇理之可能肆要求而拂拒顾未闻於治状忽继览於弹章宿负隐愆既犯士夫之清议轻谋妄作徒传中外之笑端初无忧国之诚何望折冲之効盖获利则怀自营之计将脱身而为微罪之行原情信然明罚奚逭收还禁职黜领真祠姑从邦宪之常薄示守官之戒益思厥咎毋遂尔非可
神龙卫四厢都指挥使明州观察使熙河兰鄜路经略安抚使知熙州刘锡可除捧日天武四厢都指挥使制
勅朕注意将臣分忧边镇建旟就道已谐谋帅之求出綍疏恩申贲临戎之宠具官某性资英毅智藴深沈风俗西山勇烈称万人之敌家声塞外威名折千里之冲自励材猷荐膺任使入备周庐之卫出图方面之勲践履既深勤劳滋久爰进军权之次式增阃寄之雄慨念疆陲比多凋敝抚循里俗实资守土之良绥附羌夷宜讲和戎之利务农积粟蕃马练兵共守卫于中原期削平於外寇副予所望时乃之休可
朝散郎上官悟除秘阁修撰制
勅具官某朕以寇氛弗靖国步犹艰乃眷京都未还警跸实赖居留之寄寛予忧顾之勤以尔学有家风才堪用世邦畿千里既倚重於皇华君门九重复兼劳於管钥载畴忠力岂吝宠光进陞论譔之华益近禁严之选尚期勉励嗣有褒迁可
朝请郎监察御史林之平可除右司员外制
勅具官某文昌万微所会而都司分纠六聨维时官曹最为要重非学足以知治体识足以达时变不在兹选以尔奋繇儒术列属宪台庀事远行克中机会载嘉才諝宜有褒迁进畴尔能俾从宰士勉佐尔长以举厥官尚有宠章待尔成绩可
徽猷阁学士通奉大夫卢法原可除户部尚书制
勅朕躬乘艰运志靖中原永惟戎旅之繁虑孰先於军食乃眷版曹之重职实总於邦财敷求其人俾共厥事历选列辟得吾旧臣具官某心计精明器资宏博才济剧烦而不露刃游盘错而有余典选天官士克称於平允守藩坤服人咸咏於中和久叹滞淹肆从收召其上三年之最还居八座之崇慨念烟尘远弥?县帑廪虚而干戈未戢生灵困而征役不休足食足兵正方今之急务知取知予思在昔之良规顾如汝能无愧前比往钦朕命尚懋尔庸可
朝请郎吴安国可除考功员外郎制
勅具官某朕裁中都之员而台郎为重推择之慎顾岂异时比哉尔以经术甲贤科以材能使絶域进预握兰之选尝居考绩之司出部郡符未谐士论其还故秩以续前功勿辞朱墨之勤用稔搢绅之誉可
起复中散大夫试户部侍郎李迨可除显谟阁待制江淮荆浙发运使制
勅朕惟狄难犹炽方尝胆以思雠王师再行政张颐而待哺维时漕挽之寄必资强济之才式图近臣以庀厥事具官某吏能敏捷心计精明事朕军中盖有潜藩之助馈师海上肆升从槖之华既登贰於地官实委成于邦计属敌兵之将退顾粮道之尚艰衆且思琦国方仰晏宜易西清之职往持大将之权维江湖淮浙之间困盗贼兵革之苦因功利而求宠固尔不为贪富强而劳民岂朕所欲其善经于调度以共济于艰难尚既乃心毋忘斯训可
宣抚处置使司主管机宜文字张宗元可除工部员外郎依旧张浚下主管机宜文字候回日供职制
勅具官某朕以夷狄外逼寇贼内侵注意枢臣出宣威令庶几氛祲克就清夷尔辍自奉常往从军务资其婉画经畧畿西犷悍革心咸思効顺畴尔之绩宜在宠嘉擢位台郎仍参机幕待终乃事还践厥官益吐奇谋尚有褒秩可
<集部,别集类,南宋建炎至德佑,北海集>

[book_title]卷四
钦定四库全书
北海集卷四　　　　　　宋　綦崇礼　撰制
中奉大夫直龙图阁知温州卢知原治状有闻可特除右文殿修撰制
勅具官某昔汉宣中兴以为太守吏民之本数变易则下不安故二千石有治理效辄以玺书勉厉增秩赐爵用表章之人以竞劝汉世良吏於斯为盛朕甚慕之以尔剸剧有余临民不扰永嘉假守阅时即多蔼然治声达於予听俾陞华於书殿式增重於守符朕方久郡将之权以图厥绩尔其先国家之急勿恤乃私益观政事之修庸副吏民之望罔俾前美独尊昔人可
枢密直学士通议大夫知渭州席贡可除徽猷阁学士知遂宁府制
勅朕闵烦边琐均逸便藩眷于耆艾之臣宜厚宠光之数具官某通材济务宿望映时分阃析符屡易帅垣之寄垂绅鸣玉历更法从之聨惟久赖于折冲乃尚淹於乘塞式加优礼少憩贤劳殿东蜀之名邦进西清之禁职羽仪近侍既仗於老成师帅远民更资於恺悌往敷惠政庸称朕怀可
从政郎充环庆路经畧安抚都总管司主管机宜文字陆贲可改宣教郎再任制
勅具官某尔以阀阅如格应改京寮而铨曹之法当身诣选顾庆阳帅幕方藉尔才特俾就迁仍留旧任勉佐尔长图称异恩可
中散大夫行大理少卿王依可除大理正卿制
勅具官某廷尉天下之平职当守正大理人命所系戒在深文苟非其人可与兹选以尔处心忠恕用法详明久更践於刑官屡决平於疑狱体钦恤哀矜之意得重轻寛急之中进列正卿是为因任昔释之居职时无寃民日知理囚议无死法予欲胜残而止杀尔其据正以持平往率乃僚期继前轨可
朝请郎赵子泰可除司封员外郎制
勅具官某天官郎属最号名曹而主爵之司尤为清简非时望士不在选抡以尔好学有称律身无过允为宗支之秀久任州县之劳省荐鹗之屡闻俾握兰而就列往底宠命益励才猷可
朝散郎充徽猷阁待制提领水军沿江措置制使胡舜陟为前知庐州日因郡盗孙琦攻城守御有劳可特转一官授朝请郎制
勅朕注意良翰分忧大邦有社有民既获保安之効懋官懋赏可忘旌劝之规乃眷劳臣宜加褒典具官某性仁而勇气侠而儒直节忠言耸宪台之风采壮猷宏议伟从槖之论思顷图师帅之良尝倚藩宣之重念彼淮右鞠为盗区惠政洽於一方亲如父母威声闻於四境畏甚神明驱豺虎以遐奔奠金汤而自若载嘉往绩申进文阶朕方畴其守土之功付以保江之责因能而任堪事何疑惟尔慨然有为及此时哉勿失继有殊宠伫观厥成可
朝奉郎直龙图阁刘棐可除礼部员外郎制
勅具官某春官职典礼文之事而郎曹兼掌牋奏号南宫舍人异时词臣多此途出推择之慎顾岂他官比哉以尔问学该通文词敏丽常参聨於宰属益明习於宪章顷从外迁稍稽召用宜举赐环之命俾归列宿之司维此小仪亦其已试属乱离之未定将典故之是咨勉行所知以俟褒擢可
朝散郎权都大同主管成都府等路茶马赵开可除直秘阁制
勅具官某自昔中秘之府豪英所羣寓直其间时谓高选非显有勤绩不轻假人以尔干局敏强性资忠厚远将使指克以才称其从芸阁之游式重皇华之寄益思竭尽嗣有宠褒可
朝请大夫提举淮东茶盐饶伯达可除直秘阁制
勅具官某自防秋以来日虞寇暴监司郡守之吏望风辄去不得保其官守者多矣尔将命淮左实司煮海之利经营乃事独如平时体国宣劳灼知忠荩升华芸阁用酬尔勤益图饶羡之方以佐军须之急可
朝奉郎权知唐州赵尚之可除直秘阁制
勅具官某昔在李唐中叶盗起而嗣虢王巨嗣曹王臯皆以宗室子守藩讨贼立功当世书名史册朕甚多之以尔出自天枝长于吏治历典剧邑咸有能声假守泌阳初无难色谕降叛衆之官与俱大臣以闻良用嘉叹陞华内阁式奬忠勤勉建功名追继昔人之美以副所期可
奉直大夫知泰州王浚明可除直秘阁制
勅具官某乃者胡马南侵尘暗江淛而海陵居中能自保守士民安赖朕甚嘉之内阁华资儒林荣选肆以命汝用劝厥劳益图扞御之方嗣有宠褒之典可
张鼎可除度支员外郎兼权户部仓部员外郎留建康府制
勅具官某朕躬巡江次留戍要津维时军食调度之繁宜资心计精明之士以尔践更中外绰着材猷擢置郎闱俾司计务非衆不可以守险非财不可以聚人欲师徒之有功在供饷之无乏勉佐尔长往寛朕忧尚有宠章待尔成绩可
朝请大夫尚书都官员外郎韩右可除金部员外郎留建康府制
勅具官某中台诸郎分厘曹务皆天下之高选时方用武财用是资则金谷之司为重尔比由才諝擢列秋官属相府之临戎欲旧寮之在世其易司珍之职留供军戍之须往悉乃心以佐尔长功事成定朕不汝忘可朝散大夫直秘阁苏迟可除中书门下省检正诸房公事制
勅具官某朕於故家积习名教更练世务见谓老成曩陟郎闱尝聨宰属惟朝廷之事台阁之仪其知之详矣宜还朝着往践此官尚既乃心以佐而长可
中奉大夫新除右司员外郎张公济可除中书门下省检正诸房公事制
勅具官某朕权时之宜合东西省参稽旧制设检正之官以分厘细务任阶给舍秩视都司而机事亦与闻焉其选可谓重矣以尔智术疏通才资敏达践扬中外绰着风猷顷重列卿首将使指方召还於宰属且更命於是官其悉乃心以佐长吏纲条不紊而庶政以行予则汝嘉钦哉毋忽可
沂州防御使张宗贤可授崇信军承宣使制
勅朕遭时艰难亟登俊乂思以御灾扞患弥盗息兵以尔克敌有功临戎无懦既良勤於任事岂独缓於酬庸嘉兹戎马之劳晋以承宣之职往膺休命益励远猷可责授安远军节度使范致可复旧官除资政殿学士提举中太一宫制
勅山有猛兽知藜藿之无伤国倚老臣视典刑而犹重眷惟故弼久屈遐荒宜颁起废之恩用示急亲之举具官某才兼文武学贯古今望夙领於搢绅名素闻於夷夏逢时被用虽一岁九迁而人靡间言去国遭谗盖终朝三褫而已无愠色更百为於夷险挺一节以周旋顾国步之艰难正人情之危惧咨老成之智思获壮猷访仁人之言冀闻长利召从岭表入对省中嘉谋既沃於朕心宠命可稽於朝听其复文阶之峻秩并还秘阁之隆名假领真祠式优耆哲军机未定正资借箸之谋国事有疑更伫抵龟之决维我旧德岂烦训辞可
端明殿学士朝奉大夫同签书枢密院事周望可除两浙宣抚使制
勅自南渡以来乱靡有定敌不去境人情未安思得魁垒之臣付以折冲之寄尽护诸将镇兹要津我求其人得於近辅具官某深沈而精敏敦大而高明行义足以厉风俗之媮忠诚足以荷邦家之重居无择事任不辞难北使强邻衔命冒兵交之险南平逋寇出师行天讨之诛载畴勲庸延置宥密摅发经纶之藴备闻帷幄之谋朕方移跸南巡留屯近戍其即枢机之任往宣鈇钺之威维患必豫防正循江而严备顾兵难预度烦总衆以亲临伫闻绥靖之期还倚赞襄之助体予注意勉尔成功可
刘文舜可特授左武大夫遥郡团练使制
勅朕比遣大臣追捕逆徒巨猾成擒已从枭戮余妖假息犹肆跳梁具官某谊激报君志存疾恶全师掩击残党尽殱载省忠勤良深嘉叹进阶横列兼领戎团并锡茂恩用昭殊赏益思奋励尚有宠褒可
神龙卫四厢都指挥使降授明州观察使闾丘勍可复保宁军承宣使制
勅罚以示惩盖本至公之义赦当除罪用推更始之仁具官某材禀骁雄性资沈毅奋由行阵展为筋力之能总此师徒任我爪牙之寄失于戢下坐以败官既获宥於宠恩俾还陞於故秩惟勤劳可以补过惟忠谊可以报君往服予言益图乃绩可
朝奉郎中书门下省检正诸房公事傅崧卿可除直龙图阁知越州制
勅具官某乃者长江失守敌骑南侵爰及会稽并?烽火念戎车之退徒委空城而兵火之余尚多失业肆求良牧往抚疲民以尔富有艺文通知世务辍自机衡之地往从金革之劳扞牧圉以临戎既心存於王室即乡邦而为政庶身习於民情其陞延阁之华以侈绣衣之宠烟尘甫熄益修御敌之宜郡邑新残务致安民之惠勉赴功名之会永为闾里之荣可
检校少保光山军节度使同知大宗正事士?可除知大宗正事制
勅朕以衅结外夷痛两宫之远狩兵纒中夏悯九族之散迁肆择宗英俾司属籍庶赖纠绥之力克隆惇叙之思具官某率礼无违好贤有誉宠先近属盖惟道德之亲位在元戎允谓诗书之帅历更事任备着材猷宜典领于宗盟以保宁于公族朕方驰驱戎马力图家国之安尔其收合天枝用固本根之庇益祗厥职以副所期可
高卫可除显谟阁待制知?州制
勅大江之西?为剧郡平时狱市已称夥繁矧胡马南侵而豫章不守宫闱官府迁寓是邦必资宿望之臣俾任分忧之责具官某蚤更器使久着能声疏通之才多所练达深厚之量见谓老成顷擢贰於天官俾分曹於行省适兹择守佥曰汝贤爰更次对之班就畀藩宣之寄军民未靖其镇抚於营屯兵革甫宁尚保安于宫掖政成事定朕不汝忘可

[book_title]卷五
钦定四库全书
北海集卷五　　　　　　宋　綦崇礼　撰制
朝奉大夫直龙图阁知福州林安上可落职与宫观制
勅具官某人臣事上当慎於私交君子持身尤严於内行尔久更事任蚤励材猷夫何操履之间未免士大夫之责薄於伉俪伤闺门雍睦之恩厚彼苞苴结将帅勤渠之意师徒既远馈遗何名至於有士卒而不知抚循之方任蕃宣而不知镇靖之术惟居家而弗理宜治郡以无闻兹继览於弹章省尝兴於讼牒优容至此观听谓何念其经侍於轩墀姑俾上还於符竹并罢龙图之直往从祠馆之游尚识寛恩益思前过可
朝散大夫充徽猷阁待制季陵可落职依旧宫观制
勅朕操予夺以驭臣明赏刑以励世行之以公义处之以无心苟自致於人言固难逃於邦宪具官某顷当明受实掌赞书属逆党之啸凶惧外臣之赴难谋夺之兵而不可欲加之罪其无辞尔适代言乃颛顺指肆为诬诋曾靡嫌疑朕方资耳目於言官委心腹於枢辅览抨弹之继上酌好恶之甚明其收从橐之华尚假真祠之逸往加惕励毋重悔尤可
资政殿学士朝请大夫权知三省枢密院事滕康可落职提举亳州明道宫资政殿学士朝散大夫权同知三省枢密院事刘珏可落职提举江州太平观制
勅朕以边尘未靖江戍方严式图近辅之臣往总行台之务即豫章之便郡奉长乐之安居分厘政事之常期固邦家之本苟辜委遇曷逭谴诃具官某等各以时名扬於禁路偶承人乏进视柄司俾陪侍从之行冀副囏难之托既同责任罔克寅恭或狠愎而无远谋或烦碎而失大体两执所短交诋其非弗思备御之图旋致奔逃之祸敌兵既逼军伍皆离慈闱寜免於惊惶宫掖半遭於刦辱衣冠顿仆黎庶伤残谋实尔乖咎将谁执览彼台臣之奏劳予旰食之忧其镌秘殿之华资尚假真祠之优禄往加循省毋重悔尤可
中大夫直秘阁韩思永可落职与宫观制
勅具官某臣无择事义可辞难邦有常刑罪当苟免尔顷违北阙出守南阳欲借重於军权俾还兼於帅节谓朝授命当夕引途何宿留以踰年尚迁延於他郡妄言就职弗省厥官?欲脱身善交乃事任人若此误国何疑褫内阁之清资莅真祠之散局犹寛尔罚宜识朕恩可
殿前都指挥使昭化军节度使郭仲苟可责授汝州团练副使广州安置制
勅自干戈外侮寇攘日深皆缘将帅之臣莫适任患虽有国家之法曾不加诛至因循成姑息之风肆偃蹇蓄自安之志欲严师律宜正邦刑具官某蚤践戎行尝更边寄久典周庐之卫遂分斋钺之雄谓其被宠以知恩庶克临危而効死属江津之失守当淛部之戒严考彼师言汝为宿将俾副宣威之任冀收御敌之功贼已侵杭兵宜备越怀私顾望智岂迷於利昏闻敌仓黄胆真惭於身大规作奔逃之计漫陈分戍之宜未闻朝命而遽行多取军须而妄费既移师而远遁乃委衆以先驰居民惊扰於闾阎部曲散离於山谷逮还经於行在辄潜过於轻舟隳军而长寇雠既负畔官之责委质而为臣子敢乖事上之恭览近臣之抗言用中司而即讯靡知引咎犹欲饰非此而弗惩孰不可忍尚念勤劳之旧时寛典宪之常黜以散员投之远服往体涵容之德毋忘惕励之诚可
朝奉郎提举亳州明道宫卲薄可责授汝州团练副使峡州安置制
勅具官某仲尼上圣也君命召则不俟而行圬者贱工也而其为言曰食焉不怠其事夫圣与庸亦远矣然义之所在不相为谋而有合焉尔儒服衣冠世有名节久习朝廷之事尝为侍从之臣稔行治之有闻宜险夷之不易而乃避匿君命务从便安耗蠧公钱坐縻供馈忘圣人之大训为贱工之所羞岂尔之贤而安处此至於干挠府政妄腾事端则又非所望於尔者呜呼靖康建炎之际尔则未免于累矣乃惮从朕於囏难是诚何心哉度尔之私其以亲故览近臣之劾状益有恻於朕怀姑易散员迁之远郡体兹寛宪毋重悔尤可
邢倞责授汝州团练副使英州安置制
九月十六日三省枢密院同奉圣旨靖康之春金人既退正国家坚明信誓以靖多难而邢倞小生首倡结伊都之议李纲和之遂令敌国有辞再致淩犯廹迁二圣涂炭万民职此厉阶至今为梗则生事败国义不容诛而乃雄据要藩尚临民社虽倞之顔面无耻而国之典型当正可责授汝州团练副使英州安置仍令荆湖北路提刑司差人押赴贬所
勅具官某乃者靖康之难戎骑既旋盍思守约以靖民何至徼功而生事维时愚相信尔狂生弗量用间之难徒负败盟之曲结其贵将为此厉阶肆敌国之有辞乘中原之无备荐兴军旅再犯京师致两宫勤沙漠之行使万民罹涂炭之苦噬脐靡及流涕何追顾当时主议之臣既从远斥独先事首谋之罪未抵严诛犹窃任於藩宣乃安临於民社尔则无耻国当有刑其更散秩之员往即遐荒之窜尚知寛宥无重悔尤可
降授通议大夫充显谟阁待制知袁州王仲薿可先次落职放罢制
勅昔天宝之乱河北诸郡悉?独常山平原能为国守则以杲卿真卿二顔在焉功虽不遂而堂堂忠烈之姿相望一时可谓不辱其门而无负於国矣以尔具官某出自相阀宜知义方久尘侍从之班未闻报効尚缘家世每与使令为郡江西与其弟并属秋师之南寇顾城守之弗图力诚不支死犹有说乃敢显亏臣节颓其家声临川既降宜春继屈鲁卫之政若循一途偷生之计则然教忠之训安在汝虽不惭於顔氏兄弟亦何施面目见汝先人於地下乎其解郡章并收从槖往需後命以省前非可
奉直大夫充集英殿修撰知洪州王子猷可先次落职放罢制
勅具官某朝廷置守以典一州命帅以临一路固欲任民社之托遏寇攘之侵傥乖所期奚逭明宪尔顷由宿望分牧江西庶资御敌之方可冀折冲之効而有城弗守闻寇遽奔捐井邑於豺狼?生灵於涂炭力虽不足责欲谁归乃引咎於抗章方原情而议罪其上帅藩之符节仍镌禁殿之班资往讼前愆以需後命可
中奉大夫集英殿修撰沿江制置副使王义升可先次落职放罢制
勅具官某尔顷尝条上防秋之策若可施行论者固以尔为疑矣朕不欲以人废言故置羣议而付之以其事乃自去冬以来寂无奏报而寇得济江而南者则尔所部也噫使经画几察有以先之如尔之言能至是乎用人之失果败吾事其镌禁职乃罢厥官往省尔愆以俟後命可
内侍黎楶可特降五官授武显大夫归吏部制
勅具官某先王之时大小之臣咸怀忠良虽侍御仆从罔匪正人未闻左右近习而慢令营私者也尔结髪入侍给事禁庭罔知恪恭以听上命而意所自便不即遵承此而可容何以示戒黜官五等归就吏铨服我寛恩往思而过可
吏部侍郎兼权户部侍郎高卫可降一官制
勅朕以中原用武江津戒严肆命大臣奉迎长乐宫处於幽隐之地分遣百执从卫而南虽是供亿之繁盖资四路之计各有区处固亦裕然而不乏矣具官某久稔搢绅之言谓更金谷之用方典选部俾兼地官曾经画之未闻遂开陈而有请尔犹若此予何赖焉尚寛失职之辜薄示黜官之罚往图来効以盖前非可
亲卫大夫荣州防御使巨师古可降三官制
勅李广临衆简易而士乐为之死程不识治军严苛而虏不得犯或寛或猛之不同而二人皆为名将往迹具存唯所以用之如何耳以尔具官某尝征畔徒克降其衆居尔部曲亦既踰年军政人情宜相谙习岂统驭之无术将抚循之少恩奸心复萌重致奔逸维时主将责可逃乎尚念前劳特寛严宪黜官三等用示薄惩体我明恩往图後効可
承奉郎直龙图阁添差权发遣副使刘寜止朝散郎权发遣江东转运副使李尚行可各降一官制
勅具官某等朕以中原用武江津严备乃命大臣奉迎长乐宫处於深隐之地尔等各以使指往护其行而率职不?曾弗戒备风涛之恐舟檝几危虽神龙隂相寻於安济而从行兵民盖有不免於没溺者矣台臣言状良骇予闻贬秩一等用惩失职体兹寛宥毋怠省循可
权知鄜州张孝思可降两官制
勅王者之法赏罚欲均而不可偏废自囏难以来旌勤忠谊之士褒扬死节推禄战多未尝敢缓如其弃城失守避事苟生而刑不加焉何以示法具官某顷繇材力进膺边寄官升横列兼领戎防国家於汝厚矣谓当効死以报至恩日者敌骑深入大帅以汝为能檄守洛郊制其冲要而乃怯於当敌委郡先奔守土若斯国将何赖黜官二等尚寛尔刑益讼前愆永为後戒可
徽猷阁直学士朝请郎陈彦文可先次落职制
勅端木赐孔门高弟而货殖韩安国汉朝名臣而资贪如彼昔人之贤未免後世之议矧非其匹可有是疵具官某早陟近班久更烦使属此囏虞之际起於摈废之中图有一日之长付以九江之责驱攘盗贼实宣扞御之劳抚养罢羸顾乏廉平之誉掊取无艺侵渔一空既徙厥官尽去其籍会枢臣之出使按罪迹以上闻方劾实於台僚难厠名於从橐其镌禁职往对狱辞尚省尔愆无尤邦宪可
朝奉大夫权荆湖北路转运判官刘岑可降两官差唐州监酒通直郎直秘阁知鄂州成无玷降三官依旧知鄂州制
勅具官某等朕委重枢臣宣威诸道监司州牧之吏节制所临是宜遵听约束各循分守协力一心共济囏难而尔二人乃方交恶辄因白事遂至纷拏後公家之急而校彼私雠忘心竞之忠而争其口语慢朝廷之威命忽廉陛之等衰平居犹然缓急何赖宜从贬秩用儆在官维尔岑举措素轻失奉使体其黜临筦?之卑尔无玷设施粗见有治郡称姑责以抚寜之効往祗予训各省尔愆兹犹不惩刑当无赦可
承奉郎赵良翰可特与换忠训郎制
勅具官某尔挟占卜之技游公卿之门夤缘受知假托入仕谓当益匿稍自矜持乃因扰攘之时辄露奸汚之迹既伤风教实玷搢绅顾难冒於文阶俾更从於武选往安尔分其革乃心可
奉国军奏忠翊鸣鹤廵检陈中母郭氏年九十二可特封孺人制
勑具官某母郭氏王者贵老为其近於亲也自两宫北狩违慈顔温凊之奉朝夕思望不胜陟屺之情而中乃有母寿将百龄就养在官举如其制朕甚荣之属以郊恩锡兹嘉号用为汝宠以介寿祺可
朝散郎杨万里转朝请郎制【淳熙十三年五月二十六日】
勑朝散郎枢密院检详诸房文字兼太子侍读赐绯鱼袋杨万里朕妙简耆儒列之储禁若经若史敷绎发挥必期有补於闻见固不徒仿古具文而已唐臣谏篇兹焉彻卷畴庸顾可後诸尔以渊源正大之学再召为郎兹列属於枢廷仍参华於宫寀凡诵说讲劘之次皆箴规笃实之言直谅不阿忠嘉可尚一官之赏未足以酬卿也惟贽忱诚劲节论切事情道本仁义数十百篇之旨尔固知之熟矣兹欲见於举行尚毋嫌於条奏可特授朝请郎【案杨万里不应与崇礼同时况崇礼登重和元年上舍第至淳熙十三年相隔六十余载史称崇礼年六十卒不应此时尚存其为後人误入无疑今姑从原本附録於後】

[book_title]卷六
钦定四库全书
北海集卷六　　　　　　宋　綦崇礼　撰制
除刘光世特授开府仪同三司集庆军节度使依前充两浙西路安抚大使马步军都总管兼知镇江军府事兼管内劝农使加食邑食实封制
门下更六纛以临军兹表元戎之绩拟三台而建府益隆上将之权朕遭履囏危怀思英杰御侵戡乱既彰胜获之功饮至策勲可後褒崇之典诞扬大号敷告羣工太尉奉国军节度使充两浙西路安抚大使马步军都总管兼知镇江军府事兼管内劝农使彭城郡开国公食邑三千三百户食实封一千三百户刘光世识洞韬钤躬持礼法禀山西之劲气常贾勇於三军传阃外之威名自折冲於千里蚤由世将久服戎行荡寇出师从北讨南征之役勤王入卫有左扶右掖之劳负功名而每怀谦退之诚居富贵而曾靡骄矜之色风移介胄誉在搢绅授钺斋坛克嗣建旄之旧差肩政路遂兼长武之雄曩属防秋俾从分戍提行营之印往屯淮甸之冲遏南牧之师旋易湓城之镇隐然巨屏屹若长城马既饮江贼逢避境虽寇锋莫御俘丑类以良多顾鼠辈何为扫妖氛而畧尽奉介圭而入觐喜文陛之重登语及囏难志犹慷慨念作藩於京口方新大帅之名肆换节於谯都超视上公之秩并加异数用答殊勲人望所同师言其穆於戏为将为相斯贵极於人臣忧国忧家谅心存於王室朕则无负於忠勲之报尔其勿忘於祸乱之图捐尔之私则尔亦成其私先吾之利则尔亦成其利尚念股肱之同体益坚金石之一心期共剪於寇雠克再安於宗社往服兹训伫观厥成可特授开府仪同三司集庆军节度使依前充两浙西路安抚大使马步军都总管兼知镇江军府事兼管内劝农使加食邑五百户食实封三百户主者施行
除刘光世特起复宁武军节度使开府仪同三司依前充两浙西路安抚大使马步军都总管兼知镇江军府事淮南东路宣抚使兼营田使食邑食实封如故制
门下忠之所移者孝顾孰先父子之恩礼之有变者权盖宜狥国家之急嗟予良翰宅彼大忧虽苴麻之慕方深然金革之虞可夺式颁明命敷告治朝持服前宁武军节度使开府仪同三司充两浙西路安抚大使马步军都总管兼知镇江军府事淮南东路宣抚使兼营田使彭城郡开国公食邑四千三百户食实封一千八百户刘光世智勇无前恭勤不懈南征北讨名夙播於华夷入卫出藩任兼隆於将相自镇临於京口且绥定於淮壖休士卒以屯田方讲营平之策拊流亡而复业寖观渤海之功威望既彰敌情原屈正赖折冲之効遽兴陟岵之悲维乃先臣为时宿将聨勲盟府得教子之义方从乃穹庐卒陨身於名节念尔家雠之未雪属兹戎事之犹繁义不戴天应厉枕戈之志忠当许国难从释位之规即命衮之上仪仍斋坛之旧节其还所治用讫尔庸於戏丧以礼成固欲尽三年之爱恩由义断亦奚拘贰事之嫌期两报於君亲盍并图於家国尚抑茹荼之痛毋忘尝胆之思可特起复宁武军节度使开府仪同三司依前充两浙西路安抚大使马步军都总管兼知镇江军府事淮南东路宣抚使兼营田使食邑食实封如故主者施行
除刘光世特授宁武宁国军节度使依前起复开府仪同三司充两浙西路安抚大使马步军都总管兼知镇江军府事淮南东路宣抚使兼营田使加食邑食实封制
门下越十连而置帅所以尊大夫之权兼两镇以秉旄所以重元戎之寄维时屏翰夙倚勲贤抚岁序以再迁眷勤劳之备至肆扬褒册用诏庶工起复宁武军节度使开府仪同三司充两浙西路安怃大使马步军都总管兼知镇江军府事淮南东路宣抚使兼营田使彭城郡开国公食邑四千三百户食实封一千八百户刘光世胄出山西书传圮上谦虚好礼居多贤士之风慷慨赴功真是将家之种从戎二纪宣力四方昨上印於行营俾出藩於京口长城可托实南蔽於吴江故地稍还遂北收於淮楚数摧巨敌屡奏肤功折馘取俘寖息烽烟之祸披坚执鋭每先禆校之劳虽推功徧迨于师徒而议赏未加於主帅载惟尔绩有慊于心顾品秩既崇久列三槐之次而仪章增大式颁双节之雄不移宁武之旧邦更莅宣城之名镇进陪采赋仍衍真封以示宠光以昭眷遇於戏将者国之辅盖方图王室之中兴钺为将之威亦何爱斋坛之叠授念边尘之有警且敌境之与隣其谨备于不虞以毋忘於远畧尚坚素志勿替前功可特授宁武宁国军节度使依前起复开府仪同三司充两浙西路安抚大使马步军都总管兼知镇江军府事淮南东路宣抚使兼营田使加食邑五百户食实封三百户封如故主者施行
除刘光世特授检校太傅依前起复宁武宁国军节度使开府仪同三司充江南东路宣抚使建康府置司加食邑食实封如故制
门下朕观高帝创兴王之业亦安能久居于汉中孝文怀良将之风则未尝不在于钜鹿眷吾当世之杰克继【一作着】昔人之贤旄衮交辉俾东西而作镇鼓旗相应庶表里以济功载涓休辰敷告列位起复宁武宁国军节度使开府仪同三司充两浙西路安抚大使马步军都总管兼知镇江军府事兼管内劝农使彭城郡开国公食邑四千八百户食实封二千一百户刘光世威严而持重沉毅而尚谋勇冠军中幼已从於父战名闻阃外壮自取於侯封屡宣入卫之劳茂着勤王之绩迨作藩於京口实扞寇於淮濆吴汉在军隐若敌国李积护塞贤於长城尽经理之百为见忠纯之一节幸天心之悔祸属敌境之按兵敢恃小康遽忘远畧临泗滨而列戍良所重烦抚江左以宣威式从改命益资雅望还控上游视黄阁以参华仍墨縗而从事申加采食昭示邦彛廉蔺相欢应体公家之急贾冯不伐伫观远业之成於戱殚廪廥之储以养兵斯欲赖一朝之用枉名器之宠而命帅岂其美百姓之观维予一人注意以畴咨与彼万方劳心而属望尔之责也往其钦哉可特授检校太傅依前起复宁武宁国军节度使开府仪同三司充江南东路宣抚使建康府置司加食邑五百户实封三百户如故主者施行
除刘光世特起复检校太傅宁武宁国军节度使开府仪同三司充江南东路宣抚使彭城郡开国公食邑五千三百户食实封二千四百户依旧建康府置司制
门下礼居丧则不从政虽曲本於人情将受命而忘其家盖当先於国事眷予贤帅实总师徒方更镇於上游乃重遭於大故肆颁申命以诏在廷持服前起复检校太傅寜武寜国军节度使开府仪同三司充江南东路宣抚使建康府置司彭城郡开国公食邑五千三百户食实封二千四百户刘光世智及勇俱忠兼孝立周旋出入身久在於兵间契濶囏难心每存於亲侧蚤从父战晚与母逢由跳荡之功遂显名於当代尽劬劳之报获就养於高堂理实难谌天胡不吊既抱靡瞻之痛复纒何恃之悲载惟将相之大臣无取闾阎之细行宣威南国正需方召之勲终服倚庐可狥骞参之志矧缘金革已释苴麻顾注意以弥深荐夺哀而奚避起从苫凷还畀旌旄被以衮衣视鼎司而建府命之黻冕假帝傅以临屯叠示新恩悉仍旧贯以慰三军之望以寛丙夜之忧於戱事有贵於从宜恩岂颛於检义见杯圈而辍饮固孝子之至情墨縗絰以临戎亦昔人之变礼勉服予训母留乃行可特授起复检校太傅寜武寜国军节度使开府仪同三司充江南东路宣抚使彭城郡开国公食邑五千三百户食实封二千四百户依旧建康府置司主者施行
除范宗尹特授通议大夫守尚书右仆射同中书门下平章事进封高平郡开国侯加食邑食实封制
门下论一相而弼一人斯举有邦之职典百寮以择百揆必求名世之才朕遭时险艰注意贤隽庶获中兴之佐共图复古之功我得其人肆颁明命中大夫参知政事高平县开国男食邑四百户赐紫金鱼袋范宗尹端凝而和裕沉厚而高明学深造於本原识该通於远大布衣论事马周若素官於朝白简持平元衡负真宰之器擢陪丞辅备罄谋谟勤小物而务振於颓纲断大事而靡闻於遗筞属虚魁柄实总政机询用羣言独取梓人之効讲明故事远追汉相之?顾考慎之已详察忠纯之可属其延登於揆路俾寅亮於天工并陟文阶进分侯社倍增采赋昭示宠光慨念我家夐高前古久戢干戈之用遽生疆场之忧胡马长驱但肆侵凌之计乘舆远播未知旋复之期王师益媮而无决胜之兵军食寖囏而乏相因之粟念兹国步危若缀旒非望可折冲则何以镇服於四夷非力能起废则何以弥纶於百度繄汝秉钧之责寛予当馈之嗟断以不疑任之勿贰於戏兴衰拨乱朕敢忘王业之难持危扶倾尔其任天下之重尚赖同心之助克伸尝胆之诚往?远图奚劳多训可特授通议大夫守尚书右仆射同中书门下平章事进封高平郡开国侯食邑一千户食实封四百户主者施行
除吴玠特授检校少师奉寜保静军节度使依前川陕宣抚副使进封建安郡开国侯加食邑食实封制
门下朕躬临江表虑在坤维陆海神臯既失秦川之利铜梁剑阁敢言蜀道之难属予屏翰之良搤彼关山之险连摧巨敌继上殊勲将大耸於师瞻用显朌於廷号检校少保定国军节度使川陕宣抚副使建安郡开国侯食邑一千五百户食实封六百户吴玠沉雄而先计壮决而尚谋结髪戎行勇气夙闻於絶塞建牙方面威名自折於遐冲顷典护军尝资扞敌据其胜地初营原上之屯克彼全师悉殄目中之寇能保四川之固尽凭一战之威何忿戾之罔悛尚窥觎而未已维此杀金之役实当全蜀之蹊豫料敌情逆为战备交锋百鬭尝以逸而待劳捣垒四攻乃用寡而覆衆酋渠各遁党类几殱载嘉三捷之闻独赖一军之重方趣第战多之赏肆稍稽国典之行制在中权顾孰先於主帅位升左棘俾首视於孤卿加两镇之节旄盛元戎之仪物肇开公社并衍圭腴以侈大於俊功以昭明於褒律於戏懋贤贤之道名遂亚於师臣恢将将之模任亦兼於连帅往钦服命思广尔庸斯西鄙之载寜觊中原之可定繄乃忠力岂烦训言可特授检校少师奉寜保静军节度使依前川陕宣抚副使进封安定郡开国侯加食邑五百户食实封二百户主者施行
除邢焕特授庆远军节度使充醴泉观使特封德清县开国子食邑五百户食实封二百户制
门下亲帝祠而行庆本朝存不易之?以后父而疏封历世有相承之制朕礼神而徼福稽古而广恩维时戚里之良来被合宫之泽肆颁斋钺式布明纶保静军承宣使邢焕禀德纯明赋资乐易纳嫔朱邸蚤聨肺腑之亲正位长秋遂托椒房之重方履囏难之际实宣陪扈之劳恂恂敦谨厚之风翼翼执谦恭之节簉英游於延阁尝缀从班承密旨於中枢旋更使领求闲甚力避宠弗居乃远引于荒遐殆备尝於险阻比赐环而锡命喜乘驿以来归顾宫掖凄凉重感播迁之祸而姻亲零落孰寛寡恃之忧留寘行朝复辞要地念恩均百辟可独限於后家矧官滞五期盍序陞於将阃是用建节旄於南屏奉祠馆於中都多食圭腴肇开封邑茂举邦朝之典并为贤戚之荣於戏家重身尊曾靡婴於吏职仁沾恩洽兹共享於神休惟富贵不离其躬则君臣并受其福往膺涣渥益勉令名特授庆远军节度使充醴泉观使特封德清县开国子食邑五百户食实封二百户主者施行
<集部,别集类,南宋建炎至德佑,北海集>

[book_title]卷七
钦定四库全书
北海集卷七　　　　　　宋　綦崇礼　撰制
除韩世忠特授太尉依前武成感德军节度使神武左军都统制福建江西荆湖南北路宣抚副使加食邑食实封制
门下司勲等战功之目别庶绩以称多太尉掌武事之官视羣公而为重朕若稽周典参酌汉仪肆酬良将之劳用冠元戎之号诞扬明命敷告大庭检校少师武成感德军节度使神武左军都统制福建江西荆湖南北路宣抚副使南阳郡开国侯食邑二千户食实封七百户韩世忠鸷决有谋骁雄无匹驭军得士优兼程李之能临敌乘机自合孙吴之法身更百战勇盖一时积勲伐以居多席宠名而加厚昨属闽湘之扰欲严斧钺之诛受命不辞俾副宣威之任成功可必果谐注意之求航海道以济师环贼巢而捣垒神兵天下恶党昼殱敺狗鼠以无余抚方隅而悉定捷书来上旰食为寛方奏凯以北旋遂移军而西指威声既震叛衆亦降虽功不自言益见贤能之节而事当贵信可忘懋赏之规还九棘之上仪假五兵之重柄以侈有邦之典以隆上将之权增衍户封陪敦井赋并昭宠数用示眷怀於戏以德行仁者王朕敢怠息民之志自上安下曰尉尔其思勘乱之图虽内寇之略平顾外虞之未靖尚勤乃力勿替前功可特授太尉依前武成感德军节度使神武左军都统制福建江西荆湖南北路宣抚副使加食邑五百户食实封二百户封如故主者施行
除韩世忠特授开府仪同三司依前武成感德军节度使神武左军都统制充淮南东西路宣抚使加食邑食实封制
门下朕负斧扆而惭域中之尊孰与慰普天之望披舆图而怀闑外之虑其惟先推毂之求乃眷虎臣久从戎事高勲当报兹隆开府之仪大任荐更式倚干城之略诞扬涣号敷告治庭太尉武成感德军节度使神武左军都统制充淮南东西路宣抚使南阳郡开国公食邑二千五百户食实封九百户韩世忠英勇冠军纯诚许国摧锋?阵绩屡载於旗常受命忘家心靡渝於金石顷宣威令往殄寇攘楼船南下而瓯粤为清虽尝举褒崇之典铁马西驰而荆湘继定顾未酬俊伟之功属已盛秋方营【一作劳】严戍廉颇居国讵容邻壤之加兵李积守边遂致敌人之远塞少稽信赏及此移屯维江表之藩篱任淮壖之屏翰招徕失业务绥抚於凋残备御不虞要防闲於侵轶爰资宿望用折遐冲贵絶右班既典五兵之重宠仍双节其聨三事之华予惟必践於前言尔尚克图於来効载陪多赋加食真封并昭进律之常庸示旌功之劝威严夙着信草木之知名号令增新见旌旄之动色繄中权之有赖庶外侮之自消於戏辅周则国必强轻敌损威者惟汝之戒将能而君不御临机制胜者惟汝之为顾方略之如何期功名之未艾往服予训毋隳乃成可特授开府仪同三司依前武成感德军节度使神武左军都统制淮南东西路安抚使泗州置司加食邑五百户食实封三百户主者施行
除朱胜非特授依前左宣奉大夫守尚书右仆射同中书门下平章事兼知枢密院事加食邑食实封制
门下朕戒惧多虞畴咨良辅维持左右繄吾二相之协心推挽後先岂予一人之独济念得贤则国之福而知人者帝所难惩亟易之徒烦盖尝轻用於新进怀老成之往効曷若登庸於旧劳爰即治朝诞扬明命观文殿学士左宣奉大夫提举万夀观兼侍读义阳郡开国公食邑二千五百户食实封七百户朱胜非闳深而端亮敦大而疏通陈平之智有余如晦之才能断从予初载蚤宣力於要津嘉乃一心遂奋庸於宰路骇巨奸之窃发睨神器而莫揺独倚精忠隂摧元恶驯豺狼之暴而事无遗策卒销沮於凶谋翊帘帷之政而人靡间言旋复还於明辟成功不处巧语俄兴嗟去位之累年殆谤书之盈箧朕追原曩事弥想话言惟当轴者三旬岂远猷之能究爰赐环而屡命趣旧德以来归再觌仪形益新启沃虽从容经幄期入奉於谘询而密勿岩廊盍同寅於康济乃还升於右揆仍兼秉於中枢增衍封租并隆宠渥以慰具瞻之素以彰注意之诚於戏谢安未起而心已系於苍生盖大臣之重轻在望裴度既还而威复行於河朔则朝廷之得失以人顾予共政之贤时乃同功之旧庶几兹美无愧前闻其戮力於我家俾有辞於永世可特授依前宣奉大夫守尚书右仆射同中书门下平章事兼知枢密院事加食邑一千户食实封四百户封如故主者施行
除吕颐浩特授依前尚书左仆射同中书门下平章事兼知枢密院事都督江淮两浙荆湖诸军事
门下承天子而裁万化入则断国论於一堂位冢宰而总六师出则折遐冲於诸夏欲并注安危之两意顾莫先文武之兼资虽三公在朝协济经邦之任而一相处内宜存分陕之规属我元臣诞扬丕号特进尚书左仆射同中书门下平章事兼知枢密院事文安郡开国侯食邑五千五百户食实封一千八百户吕颐浩高明而笃实刚毅而恢闳学推齐鲁之英气禀山河之粹达於权而知变更剧易之百为勇於义以奋忠挺险夷之一节慷慨而安神器勤劳而乂王家名动华戎勲高庙社自再登於揆路实首执於事枢房杜同功每推权而不吝苏宋共政盖相得以甚欢方内治之交修顾外夷之孰御深轸纳沟之虑备陈多垒之忧谓翫岁苟安非拯溺救焚之意且待时自定岂兴衰拨乱之图请以身先愿为衆倡朕念国步迍邅之滋久邦基臲卼而靡宁警跸屡迁藩篱莫固徒得君重果为朕行矧黄裳佐唐专决用兵之筭而王导辅晋尝兼都督之称是用独委戎旃并提相印董师干於八路仍魁柄於中朝尽长江表里之封悉归经畧举宿将王侯之贵咸聼指挥庶宣畅於威灵用拊宁於方域陪敦邑赋昭示眷怀鼎铉不移式系苍生之望旌旄所向正需元老之功於戏内惟张仲之贤吉甫之行何远上若宪宗之断裴度之功乃成朕固披勿贰之衷汝亦有同心之助囏虞攸托中外实均往扬厉於天声伫恢隆於宰业惟我耆德岂烦训词可特授依前尚书左仆射同中书门下平章事兼知枢密院事都督江淮两浙荆湖诸军事加食邑一千户食实封四百户封如故主者施行
除吕颐浩特授镇南军节度使开府仪同三司提举临安府洞霄宫加食邑食实封如故制
门下王者崇德以报功务极始终之遇君子难进而易退要明去就之宜若时元臣久秉魁柄方切仰成之意遽披引疾之辞爰锡徽章诞敷羣听特进尚书左仆射同中书门下平章事兼知枢密院事领江淮荆浙都督诸军事文安郡开国公食邑五千五百户食实封二千二百户吕颐浩才周万变望折遐冲奋不顾身仗天戈而济难忠以卫上扶日毂以安行谊动神明功存社稷用再登於台鼎兹继阅以星霜主调隂阳觊天心之克享典正法度期王化之复行备观夙夜之勤莫测灾祥之异骇人言之归咎指国政之失平朕则责躬卿胡辞位览叠陈於恳欵良感予怀欲终保其功名重违乃志始解钧衡之极任还兼将相之崇资拥节旧邦奉祠闲馆盖闵劳於机务庶均逸於耆英於戏从赤松之游卿岂遽遗於世事申丹书之信朕将差定於勲盟尚勉令猷永膺遐福可特授镇南军节度使开府仪同三司提举临安府洞霄宫食邑食实封封如故主者施行除秦桧特授观文殿学士提举江州太平观依前通奉大夫食邑食实封如故任便居住制
御笔桧作执政日范宗尹为相凡有未尽善事未尝与宗尹争议每事私言於朕宗尹既罢去则曰若用臣为相有耸动天下事既而献二策一则与南北士大夫通致家信一则纠率山东河北散羣之人愿归乡土者差官管押前去此何理哉近除权邦彦朱胜非皆面从而称善退而与其党力攻之可谓大臣欤
门下王者循至公之道常加厚於股肱大臣高易退之风欲曲全於体貌维时次辅兹解近司式颁上印之恩诞布告庭之命左通议大夫守尚书右仆射同中书门下平章事兼知枢密院事提举修政局江宁郡开国公食邑二千四百户食实封八百户秦桧蚤矜志行历蹈囏危谓其尽节以事君可膺大用嘉乃脱身而归国实慰羣情擢置岩廊俾参柄任自初豫政疑若献忠从其长则未尝争议於当然私於朕则每独指言其不可遂令代相倚以为邦务推勿贰之诚庶尽欲行之志自诡得权而举事当耸动於四方逮兹居位以陈谋首建明於二策罔烛厥理殊乖素期念方委聼之专更责寅恭之効而乃凭恃其党排拫所憎进用臣邻率面从而称善稽留命令辄隂訹以交攻岂实汝心殆为衆误顾窃干於威柄虑或长於奸萌方悉屏除尚图改事遽辞机政屡郤封章诏谕莫回留挽难强爰陞华於秘殿仍赋禄於殊庭以示优容以昭眷遇於戏予夺在我岂云去朋党之难始终待卿斯无负君臣之谊往膺涣渥勿替令猷可特授观文殿学士提举江州太平观依前通奉大夫食邑食实封如故主者施行
除潘正夫特授检校少保依前昭化军节度使驸马都尉充醴泉观使加食邑食实封封如故制
门下朕迹滞东廵心劳北顾痛念宗亲之衆既仓猝以偕还瞻言姑姊之伦今间关而几在欲厚天潢之泽敢遗戚畹之良稽用邦彛诞孚廷涣昭化军节度使驸马都尉充醴泉观使河南郡开国公食邑二千四百户食实封六百户潘正夫温恭而好礼文敏而敦诗选由勲阀之高起席副车之贵一门二主缔连云月之光历岁两朝沾被神明之渥载惟吴国实出泰陵蚤承宁德之欢视同已子晚托昭慈之爱情若自生曾靡他人独兹一女属遭变故久叹流离喜緑绶之来朝奉需章而有请谓尔建旄之旧未沐殊恩当予践祚之初尝陈忠奏兴言往事良感朕心宜加锡於宠章庶少酬其志望通旜夏篆俾参亚保之华大纛高旌不改元戎之物仍陪租食并示眷怀朕方兼赖於亲贤尔其长保於福禄於戏以列侯而尚主允侔汉戚之尊曰三孤而贰公遂拟周官之盛益勉贵骄之戒用昭誉处之休可特授检校少保依前昭化军节度使驸马都尉充醴泉观使加食邑五百户食实封二百户封如故主者施行
除孟忠厚特授依前起复镇潼军节度使开府仪同三司充醴泉观使特封信安郡王加食邑食实封制
门下朕永怀先后克保冲人礼尽三年既彻几筵之奉泽加九族难酬社稷之功维时姑侄之贤宜极侯王之贵诞扬徽册敷告治廷起复镇潼军节度使开府仪同三司充醴泉观使东海郡开国侯食邑一千五百户食实封七百户孟忠厚好学有闻立朝无玷地兼居於贤戚躬自励於材猷仪於从班茂献纳论思之益建兹戎节闻诗书礼乐之言避远要权从容闲馆方倚庐之衔恤属中壼之纒哀窆袝甫终尝夺苴麻之制褒崇已尽并聨衮黻之华及此祥除稽诸典故痛念音容之邈遂隔中天欲隆骨肉之恩莫如裂地乃相三吴之会肇开异姓之封载考济阳之始王虽由元舅顾如隆佑之盛烈特鲜近亲蔽於朕心用作尔祉畴其多户衍彼爰田以侈大於私门庶尊安於帝室於戏樊宏着戒明天道之好谦隂兴遗辞欲后宗之知退追维慈训常抑贪求其孰慰在天之灵将尔实保家之主往祗茂典益勉令名可特授依前起复镇潼军节度使开府仪同三司充醴泉观使特封信安郡王加食邑五百户食实封三百户主者施行
除占城国王杨卜麻叠特授依前检校太傅使持节琳州诸军事琳州刺史充怀远军节度使琳州管内观察处置等使兼御史大夫占城国王加食邑食实封散官勲如故制
门下朕采汶上之仪因省方而飨帝授泰元之策斯敛福以锡民欢欣既洽於羣臣庆施远周於四海载颁显命以逮殊邦怀远军节度使琳州管内观察处置等使琳州刺史上柱国占城国王食邑六千户食实封二千五百户杨卜麻叠气禀纯和性资忠壹介南溟而有国世蒙零露之多濡谨北面以称藩蚤识烈风之不作庭琛屡贡爵典荐加建大将之高牙视三公之极位王灵滋至侯度益恭属展采於宗祈既成厘事顾广恩於祭泽可废彛章乃增衍於爰田并倍敦於真食以侈精禋之贶以昭顺节之褒於戏崇德报功朕则靡遐遗之间向风慕义尔其坚内附之诚往对龎禧永绥厚禄可依前检校太傅使持节琳州诸军事琳州刺史充怀远军节度使琳州管内观察处置等使兼御史大夫占城国王加食邑五百户食实封二百户主者施行
除闍婆国王悉里地茶兰固野特授依前检校司徒使持节琳州诸军事琳州刺史充怀远军节度使琳州管内观察处置等使兼御史大夫闍婆国王加食邑食实封散官勲如故制
门下朕省方近国适当三岁之亲祠展采合宫咸仿九筵之往制玉帛交荐笾豆骏奔辑旷礼以涓成委鸿休而来假肆推庆施用轶緜区怀远军节度使琳州管内观察处置等使金紫光禄大夫检校司徒使持节琳州诸军事琳州刺史兼御史大夫上柱国闍婆国王食邑三千四百户食实封一千四百户悉里地茶兰固野性质温恭天资诚顺宅海邦而有衆自矜乐土之饶向天阙以观光夙起华风之慕束帛屡至爵服载朌地虽隔於域中心每倾於日下属修元祀普洽湛恩维显相之劳尝已加於羣后念来臣之旧泽岂间於遐方即六纛之前仪仍三槐之故秩衍之多户倍以真封并为裔土之光式广昊穹之佑於戏宠均列辟曾无内外之殊居限重溟宜识朝宗之谊往绥蕃祉以永令名可特授依前检校司徒使持节琳州诸军事琳州刺史充怀远军节度使琳州管内观察处置等使兼御史大夫闍婆国王加食邑五百户食实封二百户散官勲如故主者施行
观文殿学士可除宣武军节度使制
门下朕躬履囏难志图兴复念两宫之远播久废晨昏劳七萃以时廵屡淹岁序眷我上都之镇倚予耆德之英辍领从官往护诸将诞扬廷号用耸朝绅具官某性禀高明气充刚大直躬山立去来肯徇於麾招夷量渊渟清浊罔渝於澄挠徧履禁严之地备闻献纳之言延置疑丞参陪政事同心谋国方切仰於忠嘉引疾乞身遽请均於劳逸重违冲节俾解繁机顾精神有赖其折冲且威望可资於镇俗虽秘殿耆儒之选足奉谘询而浚郊节制之权方图居守爰宠斋坛之重用增留钥之严慨念京都隔兹戎马粮道梗於馈饟廪乏见储农亩废於耕桑野多饿殍守御疲荷戈之苦更番困行路之囏闤闠萧条闾阎愁叹轸予忧顾藉尔抚宁矧九庙之主未迁而二圣之狩犹远宫阙虚而不守宗族散而莫收痛在朕躬咎将谁执念已逼防秋之际正欲图诸夏之安往激励於貔貅以驱攘於蛇豕於戏聼鼓鼙而思将帅朕方倚重於戎昭如子弟之见父兄汝其务充於人望繄我旧弼岂烦训词可

[book_title]卷八
钦定四库全书
北海集卷八　　　　　　宋　綦崇礼　撰诏
讨罪诫饬诏
门下朕临朝不怡视古太息为民父母未免兵革之忧俾我黎元重罹盗贼之患蠢兹闽越之衆窃弄潢池之兵频年内侵百姓俶扰朕念方隅之弗率悼赤子之无辜申命尔臣肃将师律戎车既饬元恶自焚岭海?平民夷绥服乃眷伤残之壤备闻愁叹之声诛求繁多徧於百室力役劳苦甚於三时虽蟊螣已除震於方外之寇而疮痍未起愧此瘠土之民岂无旷恩用锡尔祉其开旧染之俗一洗庶戮之愆於戏讨罪示威虽尔有辞於罸好生恶杀推朕不忍之心
回赐高丽国王陈奏诏
诏高丽国王省所上表陈奏事具悉朕省方南国通道东藩载嘉享上之恭重有观光之请归时事於宰旅将效勤诚会诸侯於涂山更惭寡德爰即乘舆之所幸以须信使之来庭顾秋塞马肥或戒严之未暇而春潮舟稳庶利涉以无虞往体至怀永坚素节所差下奉使韩桂尹彦植候明年春暖起发於临安府受礼故兹诏示想宜知悉夏热比安好遣书指不多及
回赐高丽国王起居诏
诏高丽国王省所上表起居事具悉夙奉藩仪远驰函奏恪致谨时之问益彰好礼之风披阅以还叹咨无斁故兹诏示想宜知悉夏热比安好遣书指不多及
回赐高丽国王进奉方物诏
诏高丽国王省所上表进奉方物事具悉梯航阻远方咨信使之期器币错陈先备土毛之奉载观华腆益见恭勤岂无好赠之仪用示宠嘉之意今回赐并特赐礼物具如别録至可领也故兹诏示想宜知悉夏热比安好遣书指不多及
赐参知政事席益生日诏
求贤自辅方登间世之才维岳降神适届始生之日往助家庭之庆用颁醪饩之仪既举邦彛并为亲夀今赐卿生日羊酒米麪等具如别录至可领也故兹诏示想宜知悉
赐开府仪同三司嗣濮王冲湜生日诏
贵袭王封尊先属籍衮衣而联三事特隆同姓之恩蓬矢而射四方载喜始生之旦宜加宠赉以介夀康今赐卿生日羊酒米面等具如别録至可领也故兹诏示想宜知悉
赐太尉定江昭庆军节度使神武右军都统制张俊生日诏
任掌五兵仪肩二府国倚良将久宣卫社之劳天生异材载遇埀弧之旦宜致饔饩之馈用绥夀祉之休今赐卿生日羊酒米面等具如别録至可领也故兹诏示想宜知悉
赐镇潼军节度使开府仪同三司充醴泉观使孟忠厚生日诏
望冠亲贤位隆将相属祥麟之感梦美乔岳之锺灵可无牢饩之颁用助家庭之庆今赐卿生日羊酒米面等具如别録至可领也故兹诏示想宜知悉
赐新除尚书右仆射同中书门下平章事朱胜非生日诏
萧昴储精申嵩禀粹巨川待济再膺舟楫之求吉梦献占犹记熊罴之兆维忠与孝宜夀而臧爰分生饩之仪用助家庭之庆今赐卿生日羊酒米面等具如别録至可领也故兹诏示想宜知悉
赐尚书右仆射范宗尹生日诏
降神在旦赉弼告祥助庆私庭备醪醴饩牵之锡输忠王室伫盐梅麯蘖之和往服宠章式蕃夀祉今赐卿羊酒米面等具如别録至可领也故兹诏示想宜知悉
赐签书枢密院权邦彦生日诏
储神骏岳列辅鸿枢方资借箸之谋适庆埀弧之旦宜加宠锡用介禧祥今赐卿生日羊酒米面等具如别録至可领也故兹诏示想宜知悉
赐端明殿学士左朝奉大夫江南西路安抚大使兼知洪州赵鼎赴行在诏
勅赵鼎卿以忠纯无隐鲠亮不回之操张明纲纪风宪为尊密勿枢机话言犹在顷就闲於真馆荐倚重於藩符政洽羣情军民各得其所威闻四境盗贼不窥其封惟显绩之既彰知远猷之可赖肆更召节趣奉觐圭朕方渇想於仪形卿亦得披其心腹行无俟驾宁辞趋命之劳见不以时伫副虚怀之访已降指挥权交安抚大使司职事并州事曾纡诏书到日可乘递马速疾起发赴行在奏事故兹诏示想宜知悉春暖卿比安好遣书指不多及
赐新除起复左宣奉大夫守尚书右仆射同中书门下平章事兼知枢密院事朱胜非赴行在诏
勅朱胜非卿任居次辅时许真贤对秉国钧方赖有为之助去丁家难遽兴何怙之悲自即倚庐遂虚大府念同心相与而共吾事维二三臣其一日不可以远朕躬如左右手礼既更於卒哭义斯得而夺情矧金革多虞固有从戎之志而邦家大计难伸行服之私乃孚号以扬庭俾辍哀而居位尚其趣驾副此虚怀已起复卿左宣奉大夫守尚书右仆射同中书门下平章事兼知枢密院事诏书到日卿可乘递马疾速起发赴行在故兹诏示想宜知悉秋热卿比平安好遣书指不多及
赐检校少保定国军节度使知枢密院事张浚赴行在诏
勅张浚卿道可济时诚维许国发心忠谊伟社稷之元勲资其智谋勤封疆之远役数摧巨敌独叹贤劳爰俾遄归复还近辅董戎旃而在外固分一面之忧执枢柄以居中斯展四方之畧卿既得行其雅意朕方有赖以成功矧久渇於仪刑将大披於心腹伫期燕见式罄嘉猷载惟趋命之恭备历征途之苦体兹深眷毋惮疾驱已降指挥召卿依旧知枢密院事诏书到日卿可疾速赴行在供职故兹诏示想宜知悉秋热卿比安好遣书指不多及
赐检校少保定国军节度使知枢密院事张浚赴行在诏
勅张浚卿天挺杰材民瞻硕辅勤王入卫炳义烈之昭明受命出师蹈艰虞而慷慨宣威数路阅岁四迁缅怀社稷之功久渇庙堂之论与其伐将帅之事徒毕力於边陲曷若归丞弼之联俾訏谟於帷幄肆颁召节还总中枢庶协济於远猷以绍隆於大业山川云邈次舍良勤尚其疾驱副此虚竚已召卿知枢密院事诏书到日卿可乘递马疾速赴行在故兹诏示想宜知悉冬寒卿比安好遣书指不多及
赐川陕宣抚使司张浚诏
勅川陕宣抚使司省所奏金人四太子自领北点刷甲军前来凤翔府聚集诸路签军叛将取道攻取和尚原决谋入川作过三月三日据吴玠申二月二十一日金人四太子与皇弟郎君引领万户千人酋首七十余人率大军十余万前来仙人关杀金平野塞垒连珠扎硬寨四十余座於二十七日一拥前来冲撞官军血战三十余阵又於二十九日番兵来攻击官军营寨我军并用神臂弓施放炮石打死番兵无数又於三十日甲军十余万一拥前来攻击营垒官军迎敌杀退金人博勒卓别添生兵再来攻撃五十余番及推拥洞子数十座云梯三百座一发搭上城角官军戮力向前扞御用炮石打折洞子并用杆撞折云梯金人不能上城鏖战一百阵杀死金人万户千户并军兵莫知其数大获胜捷又奏续据吴玠申金人屡败终未退师遂於三月一日夜遣将兵刦动金人塞鏖战直至天明杀败番衆伤折无数官兵占夺得番兵前寨并夺到傍牌衮枪鞍马旗帜不少番兵退却寨栅委获胜捷又三月二日夜三更以来刦破四太子皇弟郎君大寨使首尾不能相捄拔寨遁走见遣诸头项官兵追袭痛行掩杀前去委是大获胜捷臣等已行下吴玠取索功状奏闻事具悉自秦关失险蜀道戒严寇尝及於梁洋未能得志兵益出於岐陇曾靡悛心乃裒番汉之师直犯金汤之阻吴玠夙高将畧预料敌情据地利於要冲不守已陈之迹感人心於忠义遂收必胜之功三捷以闻六师增色繄抚和之有素肆指纵以无前载嘉却敌之劳方叙策勲之典往稽厥实亟上於朝庶赏不至於踰时而士克劝於用命诏书到日可疾速闻具吴玠等功状报明闻奏故兹诏示想宜知悉
赐新除江东淮西路宣抚使刘光世诏
勅光世朕惟吴越之区既留警跸江淮之险宜植籓篱顾贵池姑熟之津直下蔡历阳之会接九江之冲要临建业之上游分宿重兵是资伟望眷予勲旧深体囏虞闻指意以具孚请从移戍驰封章而来上曾靡告劳卿能若斯朕复何虑载嘉恭顺深动叹咨惟孝於亲则必扬後世之名惟忠於君则当徇公家之念此中外安危之计属卿二三将帅之臣情若弟兄毋蓄?墙之怨义均寮寀共输许国之诚所期戮力以同心用克折冲而御侮丹青不朽将并列於云台带砺弗渝亦咸书於盟府乃所望也岂不韪欤已除卿江东淮西两路宣抚使池州置司故兹诏示想宜知悉秋冷卿比平安好遣书指不多及
赐宇文虚中诏
勅虚中潘致尧等回得丞相都元帅书於国家事情甚厚谅卿为我恳请多矣且知家信已达卿所足慰乃怀我之区区计今大国所能深悉肆遣同签书枢密院韩肖胄工部尚书胡松年再往计议二臣者国家任用已久卿之所知非新进小臣比临遣之日皆遣授词庶几足以取信必获嘉报惟卿忠亮之节孚於上下其亦为我极陈而力赞之尚其绥镇副此倾伫今赐卿银绫绢茶等具如别録至可领也故兹诏示想宜知悉夏热卿比安好遣书指不多及
赐新除镇江府建康府淮南东路宣抚使韩世忠诏
勅世忠朕惟时以戒寒守当严备循江流而镇险顾力散以难周联形胜以宿师则势专而易应眷昇润东西之府据江淮南北之冲走集所趋舳舻交会封疆之接鸡犬相闻曾无数舍之遥奚假两军之重乃命江东之戍更涖池阳遂因京口之屯并临建邺仍资威望分控长淮惟卿勇不顾身忠无择事寛其分部庶能展足以赴功睦乃比邻尚克同心而济务念国家之至计繄将相之协恭勉就大勲毋怀小忿譬犹捕鹿要为犄角之图有若献豜皆获公私之利往体朕意伫观厥成已除卿镇江建康府淮南东路宣抚使镇江府置司故兹诏示想宜知悉秋冷卿比平安好遣书指不多及
赐宇文虚中诏
勅虚中卿衔命出疆迨兹五载委身徇国曾靡贰心惟忠不欺而信不疑肆彼无恶而此无斁备闻诚节深动叹咨卿其益惟我宗社之图朕岂少忘尔妻孥之恤慰万民之望行观季友之来归集二国之成宁复子卿之久苦尚期自勉以副此怀今赐卿金银绫绢茶具如别録至可领也故兹诏示想宜知悉秋冷卿比平安好遣书指不多及

[book_title]卷九
钦定四库全书
北海集卷九　　　　　　宋　綦崇礼　撰诏
赐门下分镇诏
勅门下周建侯邦四国有藩垣之助唐分节镇北边无夷狄之虞永惟凉眇之资履此囏难之运为黎元之父母未能除丧乱之忧保宗社之土疆无以捄侵凌之患远廵南国久隔中原盍因豪杰之徒各奠方隅之守是用考古之制权时之宜画野离疆咸就瓜分之势折冲御侮俾无尾大之嫌断自荆淮接於畿甸岂独植籓篱於江表盖将崇屏翰於京都欲隆镇抚之名为辍桉廉之使有民有社得节制於境中足食足兵听专征於阃外若转移其财用与废置其属僚理或应闻事无待报维宠光之所被既并享於终身苟功烈之克彰当永传於後裔尚赖连衡之力共输夹辅之忠期扞御於寇戎用匡扶於王室咨尔列辟体予至怀故兹诏示想宜知悉赐检校少保光山军节度使知大宗正事士?乞收叙衔在令畤下允诏
勅士?省所奏劄子乞收叙衔在令畤之下事具悉卿蚤建戚藩久司属籍蔼亲贤之雅望播在搢绅惇骨肉之厚恩称於宗族适兹同列增用耆年虽秩异品殊固有尊卑之次而兄先弟後愿从少长之伦徐行无不悌之讥自下得处高之道剡章来上陈义甚坚欲兴廉逊之风以励永和之行勉成兹美式副此怀所请宜允故兹诏示想宜知悉春寒卿比平安好遣书指不多及赐左中奉大夫徽猷阁待制德安府复州汉阳军镇抚使马步军都总管兼知德安府陈规奬谕诏
勅陈规卿体国尽忠守藩称治当中原之未定念南亩之多荒兵食未充农功盖少乃别营屯之制用兴稼穑之功军民不杂而无争畔之辞官吏不增而无加廪之费得鲁侯之重谷同汉相之留田东作西成居有安生之计缓耕急战人怀赴敌之心条理不烦设施可法载观绩効深用叹嘉故兹奬谕想宜知悉秋热卿比平安好遣书指不多及
赐徽猷阁直学士降授左中奉大夫知鄂州荆湖北路安抚使刘洪道奬谕诏
勅洪道省所荆湖北路监司奏契勘本路州累年以来屡经剧寇焚刼自帅臣刘洪道到任以来方始措画整治军旅张大声势即今沿流上下并皆宁肃客旅舟船渐见通快远近居民各已安妥鼎澧道路文移往来悉无限碍措置已向就绪事具悉朕惟荆汉之地鞠为盗区荒芜连城白骨蔽野睠焉西顾焚灼於怀谋帅属卿往图绥定果能为朕寛忧一方军声既张鼠窃自遁叛亡降附奸宄寖销道梗复清江流无壅事滋就绪民若更生究观设施咸有成绩使者言状朕甚嘉之故兹奬谕想宜知悉春寒卿比安好遣书指不多及
赐龙图阁直学士左朝请大夫知湖州汪藻奬谕诏
勅汪藻省所奏再辞免转官恩命事具悉为国之道有劳必録行赏必均初无间於贵近也乃者和籴之令下其奉行之敏不扰而办者三州卿实在焉惟吾侍从之旧体国爱民固与衆异而第劳进秩姑与衆同庶乎无所偏私者乃且力辞宠命再以情言明近臣报施之宜励君子廉耻之谛观所守深用叹嘉顾卿陈义若此朕亦何嫌於迁令而不以成其美哉所请宜允故兹诏谕想宜知悉夏热卿比平安好遣书指不多及
赐起复检校少保定国军节度使川陕宣抚副使吴玠奬谕诏
勅吴玠省王似卢法原奏卿智勇絶人忠诚许国独当一面敢婴金钺之威并护四川孰睨劔门之壮属敌师之荐入由故道以来侵恃衆而无虞心惩前而致死力御兹凶焰抗以孤军昼出鏖兵既杀伤之过当夜潜捣垒遂折北而不支委仗如山积尸成观酋渠各遁营栅尽平览三捷之继闻知百战之良苦嘉乃绩之甚伟知我师之共劳方趣第功岂忘屡叹已降诏宣抚使司疾速具功状保明闻奏故兹奬谕想宜知悉夏热卿比平安好遣书指不多及
赐资政殿学士左中大夫江南西路安抚大使马步军都总管兼知洪州军州充德安府舒蕲光黄复州汉阳军宣抚使李回奬谕诏
勅李回省枢密院奏江南西路安抚大使司申契勘今来杨勍结连山砦诸砦贼徒复欲作过焚刼州郡及隂与江西贼首通欵其杨惟忠并属官捕斩杨勍将所管人兵分隶边将尽皆安帖显见措画有方夹辅大臣入则制胜庙堂出则镇安方面宿奸巨猾桀黠何为眷吾老臣顷辞机务载劳旧德往殿江西谈笑雍容叛将授首无焦头烂额之役收折冲厌难之功允赖壮猷寛吾忧顾枢庭言状深用叹嘉故兹奬谕想宜知悉春暄卿比安好遣书指不多及
赐杨惟忠奬谕诏
勅惟忠朕以久劳宿卫备罄忠勤宫掖远行实系保护比由章贡还次鄱阳将士同心能体朕意行虽永久无扰吾民非总率有方何以至此眷言尽瘁深用叹嘉故兹奬谕想宜知悉秋冷卿比安好遣书指不多及赐皇叔祖检校少保靖海军节度使开府仪同三司嗣濮王仲湜辞免兼大宗正事恩命不允诏
勅仲湜省所奏辞免兼判大宗正事恩命事具悉朕观麟趾之风而念振振之族读行苇之雅而怀戚戚之私遭时囏否之期感此散离之後肆召司属还趋行朝庶纠合於宗枝以固安於根本惟卿嗣承濮邸贵袭王封属籍既尊宗盟是赖俾总有司之务用敦同姓之恩宜疾其驰尚何所避所请宜不允故兹诏示想宜知悉赐皇叔祖检校少傅靖海军节度使开府仪同三司嗣濮王仲湜再上表辞免宗祀加恩断来章不允诏
勅仲湜省所再上表辞宗祀加恩事具悉朕躬祀总章克成熙事维时宗室之老介子酌献之勤神视愿歆祖宗来假餕胙之福卿则同之增衍封租厥有常典胡为谦执犹尔逊辞涣号已孚毋稽成命所请不允仍断来章故兹诏示想宜知悉春暄卿比平安好遣书指不多及
赐朱胜非辞免监修国史命不允诏
勅胜非省所劄子奏辞免恩命事具悉自囏难以来乱靡有定史牒散落干戈岁兴未遑编削之事虽载笔赤墀属书东观官存其名而漫不举职朕甚悯焉夫君举必书善恶不隐所以埀训於後也今阙无所记者几年矣久或失传後将奚考若事有过举言有失中而不见其迹朕亦於何而自鉴耶是用申饬厥官趣行记录而属吾相臣以董成之惟卿学冠古今资兼才识从朕初载以迄於今顾其阅历之详笔削之善取正多矣勉副朕志何以辞为所请宜不允故兹诏示想宜知悉赐新尚书右仆射同中书门下平章事朱胜非辞免恩命不允诏
勅胜非省所劄子奏辞免恩命事具悉朕惟自昔之君考慎其相求之梦卜盖难约於常规拔自疏微或未明於大体能副忧勤之托要先劳旧之图卿尝秉国钧适遭时变笼吠主之羣而无所肆暴延勤王之旅而终以成功明辟既还左符径去谪官四载许国一心是用悉辨谗诬申加收召俾复归於大任庶终济於多虞君臣之间情好弥笃胡为未体尚或有云往懋乃庸无留朕命所请宜不允故兹诏示想宜知悉
赐观文殿学士朱胜非辞免恩命不允诏
勅胜非省所上表辞免恩命事具悉朕以中原离隔外虞未宁政赖故弼大臣分处藩屏庶几折冲坐镇增重本朝卿襟度恢闳谋猷深远仪形维旧人所具瞻起於公务退闲之中付以师帅抚绥之任既隆体貌斯极宠名秘殿清班时乃旧物卿能副朕眷倚往疾其驱而兹恩典之常奚足谦避亟祗成命以徇舆情所请宜不允故兹诏示想宜知悉夏热卿比安好遣书指不多及赐观文殿学士左宣奉大夫知绍兴府事充两浙东路安抚使朱胜非辞免新除同都督江淮浙诸军事恩命不允诏
勅胜非省所劄子奏辞免恩命事具悉朕观吴晋之主崛兴江左陆逊王导皆以佐命大臣督中外之师所以尊王室而威诸夏盖有在也前属元宰有八路之行顾朝廷之上不可虚位肆令召还以遥制於中且命卿以故相之重往临於外庶表里相与戮力共济囏虞朕岂乐夫迁令易制以数劳吾旧德为哉安危之计正需卿等有不得已耳昔人以一士止百万之师一贤制千里之难非卿则孰任此尚疾其驱毋复坚避所请宜不允故兹诏示想宜知悉秋凉卿比平安好遣书指不多及赐观文殿学士左宣奉大夫知绍兴府朱胜非乞改一外任宫观差遣不允诏
勅胜非省所劄子奏乞改授一外任宫观差遣事具悉卿尝秉国钧比更藩翰肆图人望召付兵权而乃力贡忱辞愿回成命莫副急贤之用独深将母之怀朕鉴乃诚重劳旧德爰止趣行之使已颁改命之书还政近邦俾谐私欲尚资绥靖得缓顾忧闲退之求则非朕意所请宜不允故兹诏示想宜知悉秋凉卿比安好遣书指不多及
赐朱胜非辞免依旧知绍兴府乞除授一外任宫祠差遣不允诏
勅胜非省所劄子奏辞免依旧知绍兴府恩命乞除一外任宫祠差遣事具悉朕以天步犹囏边虞未靖思时雅望为国折冲图旧弼以临戎督全师而开府烦言遽至成命遂迁顾东道之要藩实行朝之近屏用还其故亦便乃私矧礼义不愆纵多言而奚恤且君臣无间於大体而何伤朕固循爱人以德之规卿其尽事君以忠之道乞闲之语非朕欲闻所请宜不允故兹诏示想宜知悉秋凉卿比安好遣书指不多及
赐新除提举万夀观兼侍读朱胜非辞免恩命乞改授一外任宫祠不允诏
勅胜非省所劄子奏辞免恩命乞改除一外任宫祠事具悉朕怀思旧臣欲以自近肆初召卿於外盖期入侍燕闲以补眇躬之阙属会稽谋帅辍卿以行未曾煖席而以军国大计起为八路之督卿既露恳固辞而远临戎事论者亦谓兹非处卿者遽复中格俾还旧治顾卿未谕厥旨遂求闲便继阅来奏良用怃然式遄其归申颁前命庶几奉祠琳馆进读金华且无职事之烦而得话言之益朕之初意若此卿尚何云所请宜不允仍不得再行陈请日下起发前来赴行在供职故兹诏示想宜知悉秋凉卿比安好遣书指不多及
赐端明殿学士左朝奉大夫江南西路安抚大使兼知洪州赵鼎乞除一宫观差遣不允诏
勅赵鼎省劄子乞除一宫观差遣事具悉朕惟辅弼旧臣谊当体国蕃宣要地务在得人自东徂西由近及远寛朕忧顾在卿抚绥方入境之云初谅徧邦之咸喜胡为引疾乃欲求闲盖尝即卿所陈察卿已试请於朝则以军储为急言於朕则惟民力之忧用属寮则取州县之实才勤官政则亲米盐之细务第如故治端本成功卿若辞难人谁任事勉思深眷毋复多云所请宜不允故兹诏示想宜知悉夏热卿比安好遣书指不多及赐新除参知政事赵鼎辞免恩命乞改除一在外宫观差遣不允诏
勅赵鼎省所劄子奏辞免恩命事具悉朕以临政之未明求贤而自辅深戒取人之失选於衆而敢轻永怀用旧之宜简诸心而素定率由公聼庶协佥谐卿以直道正言历跻宪府以嘉谋硕画尝赞筹帷名声推重於朝廷风采耸闻於天下属虚近弼思究远猷乃趣召於帅籓俾参陪於国论惟君臣之遇合昔以为难而政事之图维今尤匪易卿方得位朕所委心勉戮力於治功毋执谦於辞逊所请宜不允故兹诏示想宜知悉
赐新除签书枢密院事赵鼎辞免不允诏
勅赵鼎省所劄子奏辞免新除签书枢密院事恩命事具悉卿操术端纯性资忠鲠自居风宪力振颓纲纠弹罔避於权强慷慨直当於仇嫉忱诚无隐刚毅不回朕察其用心既已计从而言聼验之行事庶克危持而颠扶肆擢赞於中枢俾参聨於近辅筹帷画策方需留侯借箸之忠叛国寝谋仰赖汲黯在朝之望朕心虚伫物论允谐遽览奏陈犹形逊避其趣祗於位着以共济於囏难所请宜不允故兹诏示想宜知悉
赐参知政事赵鼎乞罢范冲宗正少卿直史馆除命不允诏
勅赵鼎省所劄子奏新除宗正少卿直史馆范冲系臣姻家伏望罢冲除命事具悉朕惟神宗哲宗两朝史録更京卞之手笔削是非多其私意传之後世实损盛德方诏有司俾加更定载念当时直笔之臣今皆逝矣而祖禹之子在遗范未冺召用为宜矧列职宗卿乃其旧物而紬书史馆则彼世官断於朕心可因卿废昔祁奚内举犹不避子而佑甫除吏亦多所亲顾今事匪自卿夫何嫌者勉循公道毋执谦辞所请宜不允故兹诏示想宜知悉
<集部,别集类,南宋建炎至德佑,北海集>

[book_title]卷十
钦定四库全书
北海集卷十　　　　　　宋　綦崇礼　撰诏
赐左朝奉大夫试吏部尚书兼侍讲胡松年乞除一在外宫观不允诏
勅松年省所奏乞除一在外宫观事具悉卿以通方之学周物之才历事三朝越跻八座奉輶轩之使而君命不辱冠从橐之班而时论尽倾方坐执於铨衡且入陪於劝讲实资策虑以济囏虞顾夙夜之宣劳偶隂阳之爽裕俾从优告宜即有瘳毋辞曳履之勤难狥抗章之恳所请宜不允仍给寛假将理故兹诏示想宜知悉赐新除端明殿学士川陕等路宣抚处置等副使王似辞免恩命不允诏
勅王似省所奏辞免恩命事具悉朕濡滞东廵尚留警跸勤劳西顾孰共忧虞肆求任重之才就副抚戎之寄惟卿数更边阃士安寛猛之宜久治蜀都人咏中和之政迨兹已试用以不疑朕命甫通羣情应悦忽披忱奏犹执谦辞盖优宠儒臣进班联於秘殿而尽护诸将俾节制於全师非以私卿庶其却敌往殚乃力庸副朕怀所请宜不允故兹诏示想宜知悉夏热卿比平安好遣书指不多及
赐资政殿学士左通奉大夫川陕宣抚使王似乞一宫观差遣不允诏
勅王似省所奏乞一宫观差遣事具悉朕遭时不幸德薄力囏不能固守中原而远临江表眷惟秦蜀时则本根之地间者托非其人谋之不竞以有富平之役师徒溃畔土壤侵削岐梁之交连岁受兵惄然西顾为之旰食是用因卿庆阳之效酌彼蜀人爱慕之情俾代宣威果能扞敌方兹委重倚以成功捷书既闻遽求闲退岂朕之不明不足以尽力欤不然卿何欲去之速也矧所资者宿望所贵者壮猷庶几精神之折冲岂以筋力而为礼勉近医药毋复有云所请宜不允故兹诏示想宜知悉夏热卿比安好遣书指不多及
赐新除资政殿大学士知温州范宗尹辞免恩命乞依旧宫祠不允诏
勅宗尹省所奏辞免资政殿大学士知温州恩命乞依旧宫祠事具悉朕降登承弼稽法祖宗虽上印均劳既中辞於机柄而分符共理犹外寄於藩宣盖将倚重其德名非以课功於吏事嘉我钧衡之旧即安山海之游载想英风出处独由於公道还观素节比周罔见於私交初不自明久斯可覆是用起之闲馆付以便邦稍陞秘殿之华始正辅班之体乃缘宠命荐列忱辞矧进退大臣朕有不得已者而铺陈往咎卿何念之深耶虽抱志而未伸岂酬恩之无日体兹深眷毋复多云所请宜不允仍不许再有陈请故兹诏示想宜知悉秋热卿比平安好遣书指不多及
赐新除通议大夫守尚书右仆射同中书门下平章事进封高平郡开国侯范宗尹辞免恩命不允诏
勅宗尹省所上劄子奏辞免恩命事具悉自祸结远夷岁甚一岁长驱南牧遂济于江吴越荆湘咸被其酷迨今归寇犹据淮壖肆暴穷凶窥我未巳朕虽痛心疾首尝胆枕戈盖未知其攸济也重念舆图滋削国步愈囏顾瞻中原孰与戮力则凡治军旅制国用抚百姓攘四夷一相之图朕敢轻付虚位逾月实难其人维卿天畀瓌材自负国器由布衣策试之日盖常陈爱君忧国之言方壮年进用之时固旧倚有德老成之望擢陪大政亦稔具瞻求之在廷无出其右制麻初布欢然一词胡为逡巡犹欲退避卿而不可尚谁可者亟安厥位以副所期所请宜不允故兹诏示想宜知悉
赐龙图阁直学士左朝请大夫知湖州汪藻再乞除在外宫观差遣不允诏
勅汪藻省所奏再乞除一在外宫观差遣事具悉卿厌直承明出临便郡奉三年之最将讫外庸披再至之辞荐陈中悃愿归印绶祈领宫祠俯惟私室之情虽欲从於闲佚顾在公家之计正深赖於循良繄乃尔臣体予德意姑少安於所守以终惠於斯民所请宜不允故兹诏示想宜知悉夏热卿比平安好遣书指不多及赐新除兵部侍郎兼权直学士院汪藻辞免恩命乞除一在外宫观差遣不允诏
勅汪藻省所奏辞免恩命事具悉卿以隽望通才独当琐闼以英词大笔兼直銮坡从朕于囏閲时最久眷言勤积姑俾序迁乃因移疾以家居遂欲投闲而远引载披来请殊拂朕心矧进贰夏官非有甚繁之务而留居翰苑方资尔雅之文其即钦承毋劳逊避所请宜不允故兹诏示想宜知悉
赐新除兵部侍郎郑滋辞免恩命不允诏
勅郑滋省所奏辞免恩命事具悉朕闵国多虞思人共乂载念贤能之远敢忘寤寐之求惟卿进历三朝备更衆事南台西省咸见推称絶徼遐方久嗟流落肆颁召节还貮司戎庶收未究之才克助有为之志兹闻新命犹欲就闲虽辞逊之可观岂囏难之所望尚毋谦执其即来朝所请宜不允故兹诏示想宜知悉春寒卿比安好遣书指不多及
赐左朝议大夫试尚书吏部侍郎郑滋乞除知州或外宫观不允诏
勅郑滋省三省进呈所乞除知州差遣或在外宫观一次事具悉卿蚤以美才发闻庠序出入侍从见谓老成召自远方历跻省户允赖清通之目庶几铨序之平曾未朞年方观成绩胡为引疾遽欲外迁宰辅以闻殊非朕意顾政事外修之际惟人材难得之忧姑安厥官毋怀谦退所请宜不允故兹诏示想宜知悉
赐起复检校少保光山军节度使知大宗正事士?上表辞免宗祀加恩不允诏
勅士?省所上表奏辞免宗祀加恩事具悉朕以王室未宁公族零散夙夜惴惕惟所以惇睦而亲厚之无敢不至也矧合宫均庆恩加庶邦而卿以同姓之贤司宗盟之籍餕胙之福宜在所先增邑广封时乃彛典匪朕私惠毋用深辞所请宜不允故兹诏示想宜知悉夏热卿比安好遣书指不多及
赐检校少保光山军节度使司知大宗正事士?乞罢宗正职事除一外任宫观不允诏
勅士?省所劄子奏乞罢宗正职事除一外任宫观事具悉卿顷以宗英典兹属籍方敌师之大入率近族以南迁隔濶五年流离万里谅备更於囏险每深念於勤劳幸此小康载加趣召嘉介圭之来觐览需奏之上闻愿解攸司少休闲馆顾忧未忘於多垒则势有重於维城欲彰惇睦之风正赖表仪之旧勉安乃职庸副朕怀所请宜不允故兹诏示想宜知悉
赐徽猷阁直学士知鄂州刘洪道辞免特转左太中大夫恩命不允诏
勅洪道省所奏辞免恩命事具悉人臣効官初无择事朝廷制爵本以劝功维鄂渚之要冲实荆湖之都会数被兵火鞠为墟榛谋帅维难得卿以往甫涉朞年之久寖观衆敝之修城堞一新军民咸附营屯既列盗贼自奔欲必践於成言乃特加於信赏朕无迁令卿勿固辞所请宜不允故兹诏示想宜知悉春暖卿比平安好遣书指不多及
赐资政殿大学士左中大夫提举临安府洞霄宫王綯辞绍兴府恩命乞依旧宫祠终满此任不允诏
勅王綯省所劄子奏辞免恩命事具悉朕慎图旧弼分殿大邦资雅望之折冲庶增隆於国势即便安而为政用优宠於耆英纶命既孚师言惟穆遽披需奏备控忱辞顾政府周旋尝处具瞻之地则帅庭静治可收坐镇之功谅不至於勤劳亦何烦於逊避亟祗乃事庸副朕怀所请宜不允故兹诏示想宜知悉秋冷卿比安好遣书指不多及
赐资政殿大学士左中大夫知绍兴府王綯乞除依旧外任宫观不允诏
勅王綯省所劄子奏乞除依旧外任宫观事具悉朕惟方面之地势有轻重股肱之臣义同休戚眷彼近邦之要属於旧辅之良列辟视其表仪行朝倚为根本方资镇静得缓顾忧乃贡需章愿休闲馆虽雅怀知止自安身退之谋然多士闻风孰共时囏之虑矧神明之尚壮且条教之既孚毋复告劳为予卧治所请宜不允故兹诏示想宜知悉春暖卿比平安好遣书指不多及赐资政殿大学士左中大夫知绍兴府王綯再乞除依旧外任宫观不允诏
勅王綯省所再上劄子奏乞除依旧宫观事具悉朕以天时少康边候无警方内修於庶政其力复於丕基虽纪律设张本朝廷而出治然诏条宣布繄郡邑之承流维彼近藩属吾旧德正有赖同心之助乃继陈引疾之私若耆宿大臣咸欲奉身而去事则疎远下吏孰肯捐躯而赴功卿犹服勤人敢自逸矧师庭安静初无戎务之繁而郡政寛平已见民心之悦但资坐啸何至贤劳朕意不移卿辞无费所请宜不允故兹诏示想宜知悉春暖卿比平安好遣书指不多及
赐新除龙图阁学士依前枢密院都承旨章谊辞免恩命不允诏
勅章谊省所奏辞免恩命事具悉朕闻古者以礼使臣量才授职礼不备则是待人以犬马才不称则将假人以器名缓急何由而尽心爵禄亦无以励世谨守兹戒朕焉敢私卿学粹而通经识明而知务贰剧曹於兰省承密旨於枢庭左右其宜周旋匪懈欲加烦使爰锡徽章顾内阁之联河图为重而学士之选寓直则轻俾超缀於新班用增华於旧任盖将有待尚何可辞所请宜不允故兹诏示想宜知悉
赐新除龙图阁直学士章谊再辞免恩命不允诏
勅章谊省所奏再辞免恩命事具悉朕以强敌欲和择才充使必得一时之隽继图二国之成顾孰可行独卿称首肆分朌於宠渥以显示於光华苟怀利事君卿固所当戒者而不遑将母朕其何以慰之况延阁之序迁亦从班之常数惟朝廷之爵禄本以劝功体臣下之勤劳可无加礼亟祗成命勿复固辞所请宜不允故兹诏示想宜知悉
赐龙图阁学士左中大夫枢密院都承旨充大金国军前通问使章谊辞免特赐起发钱一千贯银绢二百疋两恩命不允诏
勅章谊省所奏辞免特赐钱一千贯银绢二百疋两恩命事具悉卿蹔远亲顔出从王事靡见几微之色备闻激切之诚然自历修途既有齎装之费而还观私室岂无服用之需载轸朕怀是加兹锡初非妄予奚足深辞所请宜不允故兹诏示想宜知悉
赐新除工部侍郎李擢辞免恩命不允诏
勅李擢省所奏辞免恩命事具悉朕惟为国之务邪正必分用人所先内外孰急肆简论思之旧俾迁侍从之班卿华国有文事君无隐排宿奸於朋党蔽朝之际德音甚明参书命於囏难践祚之初典册具在顷辞青琐再易朱幡惟疾恶以如仇故遭谗而屡绌察孤忠之可近乃趣召以来归顾文昌六职之联共禆庶政而起部百工之事姑试长才尚疾其驱毋复坚避所请宜不允故兹诏示想宜知悉
赐尚书工部侍郎兼权侍讲李擢乞除僻小一郡或在外宫观不允诏
勅李擢省奏乞除一僻小郡或在外宫观差遣事具悉朕求士虽广用人敢轻除目甫行待佥谐而得下周行并进察衆好而始安仅有获焉可谓囏矣如卿艺文之富议论之公卓尔不羣高映一时之望慨然有意每怀当世之忧还寘近严是资禆益方伫燕闲之欵遽辞侍从之劳用实甚难去其可易勉摅素藴毋惑他虞所请宜不允故兹诏示想宜知悉
赐新除徽猷阁直学士依前知德安府陈规辞免恩命不允诏
勅陈规省所奏辞免恩命事具悉朕惟赏当功则人情劝名当实则爵秩重砺世之具无以易此卿秉心忠谊更陟囏危远守孤城兼提两郡务农修备屡却重围载省勤劳爰加进宠峻升学士之职俾为文吏之荣顾惟此迁功实并当亟祗成命毋复劳辞所请宜不允故兹诏示想宜知悉春暖卿比安好遣书指不多及
赐新除龙图阁直学士折彦质辞免恩命并召赴行在乞除在外宫观不允诏
勅彦质省所奏辞免恩命事具悉卿蚤由才諝尝缀近严擅边境之功世高将阀服诗书之教名在儒科岂伊一眚之为尤乃与远图而并弃肆还近职趣赴行朝尽涤前辜将观後効缅惟忠谊宜自激昂忽披来谂之诚殊失所期之素矧湖湘谋帅已继锡於赞书则江海就闲可辄安於祠馆往祗朕命毋费乃辞所请宜不允故兹诏示想宜知悉
赐资政殿学士左中大夫谢克家辞免提举万寿观兼侍读恩命不允诏
勅克家省所劄子奏乞除一宫观差遣事具悉朕以忧勤之暇纵观诗书执礼之言顾惟闲燕所亲必有直谅多闻之士肆求鸿博以副详延卿道学精深性资端粹尝入陪於大政方移守於近藩属此来朝载嘉敷奏与其外更符竹徒劳剧郡之烦曷若留寘经帷式欵话言之益弗縻吏职俾食真祠韦平之辅汉朝本由经术禇马之逢唐主盖以耆儒卿实兼之人谁议者亟祗成命毋饰谦辞所请宜不允故兹诏示想宜知悉

[book_title]卷十一
钦定四库全书
北海集卷十一　　　　　宋　綦崇礼　撰诏
赐新除礼部尚书谢克家辞免恩命不允诏
勅克家省所奏辞免礼部尚书恩命事具悉士大夫平居积学厉志穷古今治乱之源岂徒疲精思於陈言之末哉盖将以有为也今中原沦没国步阽危政资其人相与戮力如卿道德纯备见闻殚洽谋谟议论维时所需以疾去朝滞於远郡肆从收召还长春官庶几谘询可闻至策夫干戈之际固俎豆之未遑然揖逊之间亦征诛之所寓往祗乃职毋事劳辞所请宜不允故兹诏示想宜知悉
赐资政殿学士左中大夫提举万寿观兼侍读谢克家辞免新除男汲工部郎官恩命不允诏
勅克家省所劄子奏辞免新除男汲工部郎官恩命事具悉朕以汲学蚤传家允为令器仕能举职尝摄名郎乃由司属之联俾正列星之位是惟才选宜以序升甫嘉济美之贤遽览辞荣之请念前载教忠之谊固将勉其事君稽昔人举善之公犹靡嫌於称子矧卿久离政地方领闲官而汲特出朕知匪由卿故初无他议何用谦辞所请宜不允故兹诏示想宜知悉
赐检校少保定国军节度使川陕宣抚副使吴玠辞免新除少保恩命不允诏
勅吴玠省所奏辞免恩命事具悉卿勇畧无前威名有素挐兵百战每闻三捷之功扞寇四川独倚一军之重隐如敌国贤甚长城自建将旄载更岁龠四举旌劳之典爰颁进律之恩增贲元戎陞华亚保是姑从於常数方继册於茂勲其即钦承毋多辞逊所请宜不允故兹诏示想宜知悉夏热卿比平安好遣书指不多及赐检校少保镇西军节度使泾原秦凤路经畧安抚使马步军都总管兼知秦州军州事兼管内劝农使充陕西诸路都统制兼宣抚处置使司都统制兼利州路阶成凤州制置使节置使龙州吴玠乞罢都统制职事别差官主管不允诏
勅吴玠省所奏乞罢都统制职事别差官主管事具悉卿以颇牧之才关张之勇尽护诸将独殿一方鏖兵苦战则大敌为殱据险守坚则严师莫犯功存巴汉威动羌夷克寛西顾之忧实赖外攘之力方朌廷号增重军容兼隆制使之名进假孤卿之秩忽披亟奏祈解兵权顾戎事之未宁正边防之当备卿而辞疾谁与赴功其勉务於协心以无忘於体国所请宜不允故兹诏示想宜知悉春寒卿比平安遣书指不多及
赐徽猷阁直学士左中大夫提举江州太平观洪拟辞免特转太中大夫恩命不允诏
勅洪拟省所奏辞免进书转官恩命事具悉朕惟铨选久敝格律寖隳盖多随事以建明宁免临文而抵牾乃并包於新旧俾裒缀於科条惟讨绎之加详肆编摩之亟就可缘在外辄废前劳信赏已行谦辞毋固所请宜不允故兹诏示想宜知悉春寒卿比平安遣书指不多及
赐新除徽猷阁直学士提举江州太平观洪拟辞免恩命不允诏
勅洪拟省所奏辞免恩命事具悉卿仕閲四朝位登八座外历专城之寄中更持橐之劳迨此请闲可无加宠寓西清之禁直仍列从班贲学士之荣名式彰儒效俾从优佚曾靡疪瑕第深体於恩私亦奚烦於逊避所请宜不允故兹诏示想宜知悉冬寒卿比安好遣书指不多及
赐试礼部尚书洪拟辞免转官并减磨勘不允诏
勅洪拟省所奏辞免恩命事具悉日者瓯粤有征王师大举海浮陆进分自永嘉凡老弱之在行悉留居以俟给卿方守是郡主其资饷仓卒趣办不加色辞使战士无内顾之怀而齐民免侵渔之扰凯旋军罢厥绩茂焉惟责实在卿则功将孰赏母辞命渥式劝庶邦所请宜不允故兹诏示想宜知悉
赐新除礼部尚书洪拟辞免恩命不允诏
勅洪拟省所奏辞兔恩命事具悉卿中违省户出剖郡符允资共理之良已报朞年之政顾瞻班列思见老成虽殿彼一邦方安良翰而典兹三礼宜属耆儒趣还常伯之联俾正秩宗之任当军旅而陈俎豆之事固曰未遑披荆棘而立本朝之仪乃其所急勉推旧学来副详延成命不移谦辞奚取所请宜不允故兹诏示想宜知悉冬寒卿比安好遣书指不多及
赐新除吏部尚书兼翰林学士沈与求辞免恩命乞除一在外宫观不允诏
勅与求省所奏辞免恩命乞除一在外宫观事具悉卿历更言路进长宪台糺弹不避於贵权建明有补於当世贤劳滋久宜在褒陞顾自元丰而来御史中执法盖以天官常伯北门学士为美迁惟卿材识疏通辞章赡蔚政事文学之选见谓兼长并命两官以为优宠退间之请非朕所望往体眷意勿复牢辞所请宜不允故兹诏示想宜知悉
赐新除龙图阁学士充荆湖南路安抚使兼知潭州沈与求辞免恩命乞一在外宫观不允诏
勅与求省所奏并辞免恩命乞一在外宫观事具悉朕以湖湘之南寇攘频扰兵革之後儆备未休爰咨近臣往镇方面维卿历居台省每陈忧国之言久侍轩墀与识爱民之意察其可用何所不宜虽铨衡得人无若山涛之比然诗书取帅谁居却縠之先肆分藩阃之雄并宠河图之峻顾中外迭任乃国朝之旧章而险夷一心亦臣子之常分胡为有请自托不能惟付予之甚囏岂忱诚之弗亮尚其深体毋复多云所请宜不允故兹诏示想宜知悉
赐吏部尚书兼权翰林学士沈与求辞免兼侍读恩命不允诏
勅与求省所奏辞免兼侍读恩命事具悉朕思乂时囏若稽古典维始终念学舍斯道则安从顾直谅多闻需其人而自近卿顷司风宪有骾谔之言今执铨衡得公方之誉代予述作溢于文辞盖学贯穿而不穷故才纵横而皆可进兼劝读亦便咨询勉迪我於大猷姑畧卿之小节亟只成命毋事谦辞所请宜不允故兹诏示想宜知悉
赐新除翰林学士知制诰徐俯辞免恩命不允诏
勅徐俯省所奏辞免恩命事具悉学士之职非独以文翰待命禁林而深谋密议或预参决号称内相尚矣我祖宗优礼词臣退朝燕闲犹多召见从容顾问克广聪明而数十年来官因人废书诏之外无所预闻分厘院务殆与外司等耳朕甚惜之卿以豪杰之才老成之望比跻谏省数对于中嘉其告猷宜在兹选庶几兴复之功兼赖腹心之助且使故事因卿而存岂特号令文章需其用哉益体眷知毋烦谦避所请宜不允故兹诏示想宜知悉
赐端明殿学士左中大夫新除提举临安府洞霄宫徐俯辞免依旧职名不允诏
勅徐俯省所奏劄子辞免依旧职名事具悉朕惟功名之士乐朝廷高尚之人轻轩冕用之弗及则琬琰有煨尘之叹去而不顾则山林无廊庙之殊盖出处之累靡留於心故荣顇之情莫见於色卿之遇合朕所简知有不得於重轻之间遂自决於进退之际身已江湖之远名奚禁殿之嫌往体眷怀毋烦谦逊所请宜不允故兹诏示想宜知悉夏热卿比平安好遣书指不多及赐新除签书枢密院事徐俯辞免恩命不允诏
勅徐俯省所劄子奏辞免恩命事具悉朕焦劳愿治物色求贤庶由多难以兴邦思得非常之奇士顷召卿于闲远初未觌於仪形擢在七人居才五月正言慷慨尽拾遗补过之忠燕见从容多画策含奇之助察其可用宁复计资视草奚为姑假途於銮禁运筹有赖俾列位於枢庭曾无累日之淹式表一时之遇期大摅於素藴以共济於康功谦逊之辞卿其毋执所请宜不允故兹诏示想宜知悉
赐新除参知政事席益辞免恩命不允诏
勅席益省所劄子奏辞免恩命事具悉朕以神州犹梗天步未夷并力合谋方圣哲共劳於驰骛兴衰拨乱岂眇冲独济於囏难肆求真才同翊大政顷得卿於远外已属意於今兹遭谤去朝谪官经岁迨还侍从弥见周旋进列六卿既稔隆於物望入陪四辅宜参执於事枢览君臣遇合之言察心体相同之谊卿其尽道朕则知人尚恢复古之图毋徇好谦之节所请宜不允故兹诏示想宜知悉
赐新除工部尚书席益辞免恩命不允诏
勅席益省所奏辞免恩命事具悉卿世有令名蚤跻华贯历代言於两禁更共理者五州身数器而有余才兼人而不匮顷被赐环之命载联持橐之荣执铨衡而奸欺之迹靡容奉劝讲而补益之言屡至审堪还用宁惮亟迁维时六卿实亚二府有以德举不由序升姑进掌於冬官尚委成於选事并图乃绩岂曰朕私其即钦承毋劳逊避所请宜不允故兹诏示想宜知悉
赐新除吏部侍郎席益辞免恩命不允诏
勅席益省所奏辞免恩命事具悉自南渡以来典籍散亡而铨选之法敝有司随事建明以补苴罅漏而条目亦已粗举任职者不知省无所操执以杜吏奸乃徒沽誉一时务先人情而忽防检故法益玩奸益生士皆趋利目前有苟得之风而将来者殆不可继其敝为甚维卿学知大体智周小物见于已试旧矣肆命卿典兹左选庶几惩乎前而善其後使吏无容奸而士不失职所优为耳夫尚何辞所请宜不允故兹诏示想宜知悉赐新除宁武军节度使开府仪同三司刘光世辞免恩命不允断来章诏
勅光世省所劄子奏辞免恩命事具悉人君之御下欲劝於用赏人臣之事上常悦於见知卿世有威名久宣忠力执干戈而入卫实维虎臣冒矢石以先登允称鹰武既兹献馘因俾策勲六纛先驱换戎旃之名镇三槐在着视衮职之盛仪粗答元功少猒衆望胡为谦挹乃尔逡巡顾属任之方隆且敌师之犹偪其体囏难之托勿循逊避之常所请宜不允缘大敌在近浙西阙人措置难依常制辞免仍断来章故兹诏示想宜知悉赐起复检校太傅宁武宁国军节度使开府仪同三司充江南东路宣抚使刘光世辞免特赐银一千两恩命不允诏
勅光世省所奏辞免特赐银一千两恩命事具悉卿以将相大臣寄国重任衔哀怙恃再更大忧虽丧事尽力无所憾者顾礼遇之厚隐恤之深体貌既隆情文当称则常赙之外朕独不能少致其私乎为费几多何辞之有所请宜不允故兹诏示想宜知悉夏热卿比平安好遣书指不多及
赐新除起复检校太傅宁武宁国军节度使开府仪同三司充江南东路宣抚使刘光世辞免恩命不允诏
勅光世省所奏辞免起复恩命事具悉卿甫易师屯继丁家难顾衔哀茹痛永怀怙恃之忧而御侮折冲方任安危之寄以邦家之大计夺苫块之至情义有所先事非获己谓能体悉姑徇权宜乃控孝诚愿从丧制虽孺子之慕正切於思亲然大臣之心可忘於虑国勉从变礼毋复牢辞所请宜不允仍依已降指挥日下供职不许再有陈请故兹诏示想宜知悉夏热卿比安好遣书指不多及
赐新除检校太傅依前起复宁武宁国军节度使开府仪同三司充江南东路宣抚使刘光世辞免恩命不允诏
勅光世省所劄子奏辞免恩命事具悉朕以将阃之臣勤劳既久帝傅之位品秩为尊假之此名时惟其称卿望高阀閲勲载旗常兼两镇之旌旄视三司之仪物显荣已盛倚注方深属烦江右之行欲示军中之宠肆出扬廷之命用陞絶席之班国典有常师言维穆毋多逊避其即钦承所请宜不允故兹诏示想宜知悉
赐太尉奉国军节度使御营副使刘光世乞一便郡差遣或守本官致仕不允诏
勅光世省所奏乞一便郡差遣或守本官致仕事具悉朕遭时囏运注意将臣欲图兴衰拨乱之功实藉御侮折冲之任卿忠诚许国勲烈传家久宣军旅之劳屡载旗常之绩比出屯於江次实横制於敌人频袭归师多俘丑类威名既震他盗悉平爰需吉甫之来归以仗汾阳之再造乃愿分於符竹且欲治於菟裘顾国步之若斯岂谋身之当尔遽披来请良拂朕心所请宜不允故兹诏示想宜知悉夏热卿比安好遣书指不多及赐刘光世再辞免起复恩命并乞回纳赙赠及特赐银绢并不允诏
勅光世省所奏再辞免起复并乞回纳赙赠及特赐绢银等事具悉朕惟将相大臣股肱同体家虽遭变时亦多虞念创钜痛深方斩焉而在疚然主忧臣辱岂恝尔而忘怀毋恤小嫌勉从大谊亟祗成命期雪深讐若赙典之稍加示眷私之特异曾无多费何用牢辞所请宜不允故兹诏示想宜知悉夏热卿比安好遣书指不多及

[book_title]卷十二
钦定四库全书
北海集卷十二　　　　　宋　綦崇礼　撰诏
赐刘光世再辞免恩命不允诏
勅光世省所奏再辞免恩命事具悉卿以上将之重作镇方面折冲敌忾厥绩茂焉肆酬贤劳加荣双节而卿深戒满盈过自抑畏忱辞荐至益见勤诚夫惟富而不骄贵而能降负功名而不伐则福禄长久之道在卿勉之宠命已行勿复固避所请宜不允故兹诏示想宜知悉秋热卿比安好遣书指不多及
赐刘光世再辞免恩命不允诏
勅光世省所再上劄子奏辞免恩命事具悉朕以安危之计寄於二三将帅之臣既命世忠出营淮泗则夫建邺上游之地非时伟望其孰镇之惟卿忠谊世济勲名并高茹痛衔恤起从戎事家雠国患宁忘厥图发号移屯军声益振固巳威宣万里之外矣方兹委重宜有宠行顾将相之官已登极品则帝傅之秩姑示褒崇往体眷怀毋烦坚避所请宜不允故兹诏示想宜知悉赐刘光世三上劄子辞免恩命不允诏
勅光世省所三上劄子辞免恩命事具悉卿结发从军盖踰二纪以身许国殆历百危惟尽瘁於囏难岂容心於高显但念重劳宿望共集远图宣威还控於江东制敌密连於淮上庶几表里协济事功方兹临遣之初爰锡宠行之数肆颁廷号时乃邦彛成命巳孚谦辞毋固所请宜不允仍不得再有陈请故兹诏示想宜知悉赐新除参知政事张守辞免恩命不允诏
勅张守省所奏劄子辞免新除参知政事恩命事具悉顷以胡骑长驱直侵江表乘舆远播至涉溟波所赖二三之臣左维右挈迨兹旋跸用克无虞惟卿以直道忠言进联枢辅谋谟协赞为力居多念国步之益囏而舆图之滋削政需贤哲以捄颠危卿有经济之才而未克大施有忠嘉之畧而未克尽用肆辍本兵之务俾陪机政之繁式资献可替否之忠庶成兴衰拨乱之绩过形谦避非朕所闻其殚夙夜之勤以赴功名之会所请宜不允故兹诏示想宜知悉
赐新除资政殿学士左中大夫知福州张守辞免恩命乞除一在外宫观不允诏
勅张守省所劄子奏辞免知福州恩命乞除一在外宫观事具悉朕以瓯闽之俗民物夥繁?啬自足安于无事旧矣间者政或不良盗贼数起兵挐祸结频年未定肆兴师旅往行天诛虽妖孽悉除而疮痍未复朕甚悯焉思得辅弼旧臣宣吾德意往临镇之载图其人莫如卿者是用辍金华之召殿此南服庶资雅望于以肃清四境安集一方惟卿体国之诚宜识朕志以时上道勿复深辞所请宜不允故兹诏示想宜知悉秋热卿比安好遣书指不多及
赐资政殿学士左中大夫知福州充福建路安抚使张守乞一在外宫观任便居住不允诏
勅张守省所劄子奏乞除一在外宫观任便居住事具悉朕惟辅弼旧臣邦家良翰入居廊庙所以尊朝廷出领麾符所以壮方岳卿顷祈去位尝许奉祠载图雅望之隆起畀近邦之逸间由越府改莅闽都布寛大之恩能推上意戢鬬争之暴克变素风嘉报政之甚休谅徧邦之咸喜方兹倚重乃复求闲人将谓何卿其毋遽所请宜不允故兹诏示想宜知悉夏热卿比安好遣书指不多及
赐资政殿学士左中大夫知福州充福建路安抚使张守乞除在外宫观不允诏
勅张守省所劄子奏乞除在外宫观事具悉朕以闽粤之区蕃宣所寄倚予旧弼得抚循镇静之宜惠彼疲氓息争鬬敚■〈襄攵〉之暴岁时再换宵旰为寛方深委注之诚重有退闲之请顾教条服习已安襦袴之恩则啸诺雍容奚事米盐之务谅徒资於卧治亦不至於烦劳勉体朕怀毋行卿意所请宜不允故兹诏示想宜知悉春暄卿比平安好遣书指不多及
赐资政殿学士左中大夫知绍兴府张守辞免提举万寿观兼侍读恩命并乞外任宫观一次不允诏
勅张守省所奏劄子辞免恩命并乞外任宫观一次事具悉卿顷辞近辅继领便藩虽政化之优流闻甚迩而话言之益渇想於中蔽之朕心召以自近方需昼接乃以疾陈矧琳馆奉祠无吏文之拘迫而经帷进读得燕语之从容宜深念於多囏以来禆於不逮退闲之语非朕所期所请宜不允故兹诏示想宜知悉夏热卿比安好遣书指不多及
赐新除户部侍郎黄叔敖辞免恩命不允诏
勅叔敖省所奏辞免恩命事具悉卿文学行义深得家传而吏能心计特闻於世服勤仕版踰四十年名蔼搢绅达於朕听擢居琐闼兼侍经帷议论之长见闻之洽初不自表閲试乃详老成可亲朕益自信念时方多故而财用为急更图往効进贰地官夫转输调度之宜卿固优为之矣亟安乃职毋事谦撝所请宜不允故兹诏示想宜知悉
赐户部尚书兼侍读黄叔敖乞除一在外宫观差遣不允诏
勅叔敖省所奏乞除一在外宫观差遣事具悉朕绍建丕基亲用耆俊资其智虑协济囏虞顷者召卿远方寘之近缀岁中三命遂长地官盖图乃功岂其私宠矧卿世高儒术久历外台诸父诸昆知名文艺者凡几人自南自北从事金谷者凡几任推家学之善固谈经而有余运心计之精宜丰财而不匮处之甚暇胡为告劳闲退之求卿其毋遽所请宜不允故兹诏示想宜知悉赐新除户部尚书兼侍读充修政局参详官黄叔敖辞免恩命不允诏
勅叔敖省所奏辞免恩命事具悉自南渡以来胡骑盗贼迭兴干戈江浙荆闽之间徧罹其毒兵火所及城邑为丘墟南亩之民靡有孑遗耗矣於斯时也乃足食足兵知取知予地官之任其可忽耶朕比诏大臣设修政局讲求裕国息民之策而卿以小司徒实参厥事顾老成详练取决为多肆命卿遂为之长以帅其属庶几议论推行之际无所乖戾克就乃功朕之志也卿其勿辞所请宜不允故兹诏示想宜知悉
赐同都督江淮荆浙诸军事孟庾辞免恩命不允诏
勅孟庾省所劄子奏辞免同都督江淮荆淛诸军事恩命事具悉朕以军国大务内倚丞弼外责将帅而方所病在於兵权不一莫适任患顾瞻中原孰将经理肆命上宰以八路之督遥制於中复俾辅臣往即师屯以为之副庶几表里协济克就远图维卿入赞政机出提戎律闽湘既定江汉为清威望隐然固已折冲万里之外矣因其摄事申命正名式重乃权用齐衆听非为迁次尚何足辞所请宜不允故兹诏示想宜知悉
赐左中大夫参知政事福建江西荆湖南北路宣抚使孟庾乞除外一宫观差遣不允诏
勅孟庾省所劄子奏乞除在外一任宫观差遣事具悉朕倚重辅臣用严武事居则谋谟帷幄以制胜於中出则绥定方隅以宣威於外安危所寄左右实均卿文武兼资险夷一节入参政柄往总戎旃既清瓯粤之氛继息荆湘之暴克成朕志庸启嘉猷方俾遄归载图远畧副三台而建府督八路以屯师遽腾引疾之辞顾有投闲之请殊乖所望未谕乃怀宜深体於囏难勿自安於休逸所请宜不允故兹诏示想宜知悉秋凉卿比安好遣书指不多及
赐参知政事孟庾辞免兼权同都督江淮荆淛诸军恩命并乞除在外宫观差遣不允诏
勅孟庾省所上劄子辞免恩命乞除在外宫观差遣事具悉卿参陪政事曾未閲时即总师干往平寇乱成功神速亦既凯旋朕岂不知卿之勤劳而难留卿于中以自辅哉属时已盛秋当深儆备肆命卿遂副上宰移师江次尽督诸军比览需章乃求闲退顾方命下已诏谕朕旨载披来奏重以疾辞虽曰由衷而似未体国天下方有急卿宁得避位而安耶所请宜不允故兹诏示想宜知悉秋凉卿比安好遣书指不多及
赐参知政事同都督江淮荆淛诸军事孟庾乞除在外宫观差遣不允诏
勅孟庾省所再上劄子乞除在外宫观差遣事具悉朕继统兴衰任大责重所与图回天下之事者维二三辅臣是咨是托或谋于中或勤于外如腹心股肱之相为用焉卿出抚全师淹留滋久引疾来谂岂不念劳第以将帅士卒方安卿威信而竝江淮营戍未可以弛严孰能代卿往任吾事虽忱辞屡至势未得从卿其专精神近医药为朕缓带而卧护之神相至忠何恙不已乞闲之语毋复以闻所请宜不允故兹诏示想宜知悉赐同都督江淮荆淛诸军事孟庾乞除一在外宫观差遣不允诏
勅孟庾省所劄子奏乞除一在外宫观差遣事具悉朕惟安危之计得失以人仡仡勇夫固良难於独任龊龊文士又不足以成功乃劳四辅之臣往将八路之督属淮滨之列戌俾幕府以移屯正赖壮猷共图远畧云胡引疾遽欲投闲念将相之一心用能协济岂股肱之同体可得自谋寛我顾忧烦卿卧护均逸之语所未欲闻所请宜不允故兹诏示想宜知悉夏热卿比安好遣书指不多及
赐试兵部尚书权邦彦辞免兼侍读恩命不允诏
勅邦彦省所奏辞免恩命事具悉朕忧时多难克己自修亲用正臣俾奉退朝之燕博观前载以求致治之原庶资直谅之规用勉缉熙之效卿性质端厚学术深醇盖尝授业以为多士之模横经而动一人之听劝读之益推择是宜往思启迪之方毋执撝谦之节所请宜不允故兹诏示想宜知悉
赐新除端明殿学士签书枢密院事权邦彦辞免恩命不允诏
勅邦彦省所奏辞免恩命事具悉朕以军国大政分畀辅臣顾尚右武之时尤重本兵之任久虚厥次盖难其人卿悃愊无华靖共有守临危徇节忠尝至於毁家遭变苦心虑宜深於谋国延登廊庙参与枢机佥言允谐朕志素定方需闳议叶济多虞胡为逡巡犹乃逊避往励匪躬之操共伸尝胆之图所请宜不允故兹诏示想宜知悉
赐新除淮南江淛荆湖等路制置发运使权邦彦辞免恩命不允诏
勅邦彦省所奏辞免恩命事具悉日者胡马南寇所过为墟荆湘江淛之间咸被其毒今防秋又偪而军赋未充实资才智之臣克司漕挽之事是用辍卿方面付以六路之权庶日千金无乏大计昔史称刘晏以民不加赋而上用足今民力竭矣而调度方繁非心计有余知所取予其何以任此求之庶位无以踰卿往图足食之方以徇移忠之节逡巡退避勿事小亷所请宜不允故兹诏示想宜知悉秋热卿比安好遣书指不多及赐尚书右仆射同中书门下平章事秦桧为水灾待罪不允诏
御笔批方时天大雨水将害粢盛岂惟宰辅罪在朕躬今秦桧抗章宜赐诏不允不得再有陈请
勅秦桧省所劄子奏为霖雨踰旬害於农亩伏望特赐罢黜事具悉天作淫雨水潦荐臻将有粢盛之害朕甚惧焉方兹侧躬以请命上帝卿诚深忧国谊切同心引咎抗章遽求避位朕惟汉家灾异为策免之文不如禹汤罪已有应天之实朕则不德而移责股肱此何理哉尚思燮理之宜勉副焦劳之托所请宜不允仍不得再有陈请故兹诏示想宜知悉
赐尚书右仆射同中书门下平章事秦桧乞外任宫观差遣不允诏
勅秦桧省所劄子奏乞外任宫观差遣事具悉朕惟大公之道责成辅弼委任不疑固欲赖其心德之同以济大业於囏难也卿来自孤远遂相朕躬夙夜勤劳於兹旬岁谅欲行其道以有为於当世耳胡为抗章遽求避位无乃违卿欲行之志而异朕所以责成之意哉所请宜不允故兹诏示想宜知悉
赐新除建康府抚大使兼知池州吕颐浩乞给假将治不允诏
勅颐浩省所奏比因饮食不时遂致胃弱因伤寒变为疟疾伏望俯念衰残给假将治才候稍安即兼程起发前去事具悉为臣之规固重於进退许国之谊宜徇於安危乃眷元臣实勤多难扁舟径去身虽远於朝廷魏阙遐瞻心谅存於王室属此防秋之急肆先作牧之求素志克伸何恙不已中兴江表今复见於夷吾薄伐太原尚有劳於吉甫其趣介圭之觐副兹仄席之思所请宜不允仍依累降指挥疾速前来赴行在奏事讫之任故兹诏示想宜知悉秋热卿比安好遣书指不多及
<集部,别集类,南宋建炎至德佑,北海集>
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>