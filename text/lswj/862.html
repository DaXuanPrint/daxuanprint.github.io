<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,后集卷一,后集卷二,后集卷三,后集卷四,后集卷五,后集卷六,淮海长短句卷上,淮海长短句卷中,淮海长短句卷下,淮海集全文在线阅读,淮海集全文在线下载,大玄古籍书库">
<meta name="description" content="诗文别集。四十卷,《后集》六卷,《长短句》三卷。宋秦观撰。宋神宗元丰七年(1084),作者自编诗文集十卷,名为《淮海闲居文集》,其中收诗一百一十二首,已佚;后又自编《逆旅集》,亦已佚。现存四十卷本《淮海集》只有题为《淮海先生闲居集》之宋刻残本,不知何人所编。有人疑此为秦集最早之编成刻本。附有《后集》之《淮海集》有南宋孝宗乾道九年(1173)高邮军学原刻本、光宗绍熙三年(1192)永嘉谢雩重修本,包括《正集》四十卷、《后集》六卷、《长短句》三卷。后世刻本多由此出,如明黄瓒曾刻于山东、明世宗嘉靖十八年(153">
<title>淮海集_秦观_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">淮海集</span> <br/>
          作者： <span class="inputVal" id="bkauthor">秦观</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]157089</span> <br/>
          说明： <span class="inputVal" id="bkdec">诗文别集。四十卷,《后集》六卷,《长短句》三卷。宋秦观撰。宋神宗元丰七年(1084),作者自编诗文集十卷,名为《淮海闲居文集》,其中收诗一百一十二首,已佚;后又自编《逆旅集》,亦已佚。现存四十卷本《淮海集》只有题为《淮海先生闲居集》之宋刻残本,不知何人所编。有人疑此为秦集最早之编成刻本。附有《后集》之《淮海集》有南宋孝宗乾道九年(1173)高邮军学原刻本、光宗绍熙三年(1192)永嘉谢雩重修本,包括《正集》四十卷、《后集》六卷、《长短句》三卷。后世刻本多由此出,如明黄瓒曾刻于山东、明世宗嘉靖十八年(1539)张綖刻于鄂州、嘉靖二十四年(1545)胡民表刻于高邮。明神宗万历四十六年(1618),李之藻再刻于高邮。《四部丛刊》据张綖刻本缩印,《四库全书》亦据张綖本采录。然此本实为残本,勉凑四十卷之数,有些卷次仅二页。清宣宗道光十七年(1837),王敬之以李之藻本为底本加以重编,编为《淮海集》十七卷、《后集》二卷、《词》一卷。此本文字经过校订,辑出许多佚诗佚文。对《淮海集》中与他人重复互见之诗文。加以考证注明,前后集互相重出之诗加以删除。此编常见者有王氏原刊本与民国年间中华书局所编《四部备要》本。</span> <br/>
          封面： <span class="inputVal" id="bkimg">Z_19051.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]淮海集
[book_author]秦观
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]157089
[book_dec]诗文别集。四十卷,《后集》六卷,《长短句》三卷。宋秦观撰。宋神宗元丰七年(1084),作者自编诗文集十卷,名为《淮海闲居文集》,其中收诗一百一十二首,已佚;后又自编《逆旅集》,亦已佚。现存四十卷本《淮海集》只有题为《淮海先生闲居集》之宋刻残本,不知何人所编。有人疑此为秦集最早之编成刻本。附有《后集》之《淮海集》有南宋孝宗乾道九年(1173)高邮军学原刻本、光宗绍熙三年(1192)永嘉谢雩重修本,包括《正集》四十卷、《后集》六卷、《长短句》三卷。后世刻本多由此出,如明黄瓒曾刻于山东、明世宗嘉靖十八年(1539)张綖刻于鄂州、嘉靖二十四年(1545)胡民表刻于高邮。明神宗万历四十六年(1618),李之藻再刻于高邮。《四部丛刊》据张綖刻本缩印,《四库全书》亦据张綖本采录。然此本实为残本,勉凑四十卷之数,有些卷次仅二页。清宣宗道光十七年(1837),王敬之以李之藻本为底本加以重编,编为《淮海集》十七卷、《后集》二卷、《词》一卷。此本文字经过校订,辑出许多佚诗佚文。对《淮海集》中与他人重复互见之诗文。加以考证注明,前后集互相重出之诗加以删除。此编常见者有王氏原刊本与民国年间中华书局所编《四部备要》本。
[book_img]Z_19051.jpg


[book_title]目录
钦定四库全书　　　　　集部三
淮海集目録　　　　　　别集类二【宋】
卷一
赋
卷二
古诗一
卷三
古诗二
卷四
古诗三
卷五
古诗四
卷六
古诗五
卷七
律诗一
卷八
律诗二
卷九
律诗三
卷十
絶句上
卷十一
絶句下
卷十二
进策一
卷十三
进策二
卷十四
进策三
卷十五
进策四
卷十六
进策五
卷十七
进策六
卷十八
进策七
卷十九
进论一
卷二十
进论二
卷二十一
进论三
卷二十二
进论四
卷二十三
论
卷二十四
传
卷二十五
传说
卷二十六
表上
卷二十七
表下
卷二十八
啓上
卷二十九
啓下
卷三十
简
卷三十一
文上
卷三十二
文下
疏
卷三十三
志铭
卷三十四
赞
跋上
卷三十五
跋下
卷三十六
状
卷三十七
书
卷三十八
记
卷三十九
序
卷四十
挽词
後集
卷一
诗一
卷二
诗二
卷三
诗三
卷四
诗四
卷五
杂文上
卷六
杂文下
长短句
卷上
二十二首
卷中
三十一首
卷下
二十三首
【臣】等谨案淮海集四十卷後集六卷长短句三卷宋秦观撰观字少游高邮人以秘书省正字通判杭州坐党籍远贬载宋史文苑传观与两弟觌觏皆知名于时而观集独传宋史本传称文丽而思深苕溪渔隐丛话载苏轼荐观于王安石安石答书述叶致远之言以为清新婉丽有似鲍谢敖陶孙诗评则谓其诗如时女步春终复婉弱元好问论诗絶句因有女郎诗之讥今观其集少年所作神锋太儁或有之槩以为靡曼之音则诋之太甚吕本中童蒙训曰少游雨砌堕危芳风棂纳飞絮之类李公择以为谢家兄弟不能过也游岭以後诗高古严重自成一家与旧作不同斯公论矣观雷州诗八首後人误编之东坡集中不能辨则安得槩目以小石调乎文献通考别集类载淮海集三十卷又歌词类载淮海集一卷宋史则作四十卷今本卷数与宋史相同而多後集六卷长短句分为三卷盖嘉靖中高邮张綖以黄瓒本及监本重为编次云乾隆四十一年十月?校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
淮海集卷一　　　　　　　宋　秦观　撰浮山堰赋【并引】
梁武帝天监十三年用魏降人王足计欲以淮水灌夀阳乃假太子右卫康绚节督卒二十万作浮山堰於锺离而淮流湍驶漂疾将合复溃或曰淮有蛟龙喜乘风雨坏岸其性恶铁绚以为然乃引东西冶铁器数千万斤益以薪石沉之犹踰年乃合堰袤九里水逆淮而上所蒙被甚广魏人患之果徙夀阳戍顿八公山余民分就冈壠未几淮暴涨堰坏奔于海有声如雷水之怪祆蔽流而下死者数十万人初镇星犯天江而堰实退舍而坏呜呼异哉感而作浮山堰赋其词曰
繄四渎之并酾兮实脉络於坤灵惟长淮之湠漫兮自桐栢而发源贯江河以下骛兮拉泗沂而左奔走狞雷以赴海兮驾扶摇而薄山固元气之宣节兮熄衆兆之灾患粤萧梁之服命兮抗北魏以争衡信降虏之诡计兮阻汤汤而倒征依两崖以受土兮羌合脊於中央揵竹甾石之不足兮又沈铁以厌不祥袤九里以中峙兮截万派之奔茫大堤矻乎如墉兮杞柳薨其成行展源深而支永兮虽蹔否而必通倏鲸吼以奔溃兮与苍苍而俱东若燃犀之照渚兮旅百怪而争遒马怒而嘘蹀兮虎蛟咆而相纠哀死者之数万兮孤魂逝其焉游背自然以司凿兮固神禹之所恶世苟近以昩远兮或不改其此度螳蜋怒臂以当车兮精卫衔石而填海憯梁人之不思兮卒取非於异代岂方廹於寻引兮不遑议夫无穷将奸臣取容以幸入兮公相援而欺蒙抑五材囚壮之有数兮特假手於憧憧系曰敦阜寇冥大川屯精气扶舆变乾文运徒力顿漂无根潮波复故弥亿年
黄楼赋【并引】
太守苏公守彭城之明年既治河决之变民以更生又因修缮其城作黄楼於东门之上以为水受制於土而土之色黄故取名焉楼成使其客高邮秦观赋之其词曰惟黄楼之瓌玮兮冠雉堞之左方挟光晷以横出兮干云气而上征既要眇以有度兮又洞逹而无旁斥丹艧而不御兮爰取法乎中央列千山而环峙兮交二水而旁奔冈陵奋其攫拏兮谿谷效其吐吞览形势之四塞兮识诸雄之所存意天作以遗公兮慰平日之忧勤繄大河之初决兮狂流漫而稽天御扶摇以东下兮纷万马而争前象罔出而侮人兮螭蜃过而垂涎微精诚之所贯兮几孤墉之不全偷朝夕以昩远兮固前识之所羞虑异日之或然兮复压之以兹楼时不可以骤得兮姑从容而浮游傥登临之信美兮又何必乎故邱觞酒醪以为夀兮旅殽核以为仪俨云髾以侍侧兮笑言乐而忘时发哀弹与豪吹兮飞鸟起而参差怅所思之迟暮兮缀明月而成词噫变故之相诡兮犹传马之更驰昔何负而遑遽兮今何暇而遨嬉岂造物之莫诏兮惟元元之自贻将苦逸之有数兮畴工拙之能为韪哲人之知其故兮蹈夷险而皆宜视蚊虻之过前兮曾不介乎心思正余冠之崔嵬兮服余佩之焜煌从公於斯楼兮聊裴囬以徜徉【子瞻谢诗云　太虚以黄楼赋见寄作诗为谢我坐黄楼上欲作黄楼诗忽得故人书中有黄楼词黄楼高十丈下建五丈旗楚山以为城泗水以为池我诗无杰句万景骄莫随夫子独何妙雨雹散雷椎雄辞杂今古中有屈宋姿南山多磬石清滑如流脂朱蜡为摹刻细妙分毫厘佳处未易识当有来者知】
寄老庵赋
或问孙先生之游汤泉山也尝於佛祠之旁二松之下诛薙草茅平夷土涂规以为庵曰寄老焉予时实从与见其事愿扬?而陈之仆曰唯唯寄老之区在於汤泉实惟历阳东城之域山林郁其修阻水土婉而滋息风和气平物无疠疫其出游也南则峰峦经亘二百余里前望建业之都却顾项王之亭龙窟呀其旁出江漫漫而徂征东则惠济真相二刹相望殿寝中开四注修廊闲从游子於焉相羊沈燎茗饮乐未渠央西则赭落之前三井天出幽毖白浪明晦如一旁输有斛上庇有室解衣入游百疾为失北则瓦梁之河隂陵之泽水潦之所聚会鱼鼈之所充斥芡菱蒲蓴毛髪之富被其邻国其入居也则闭关却扫反听收视内外既进与妙自会湛乎若玉渊之澄枵然如槁木之废其游也其居也无所适而非道者世奚足以识之哉虽然先生方为侍从之臣充谏诤之官论思献纳日不遑给虽欲复从二三子於寄老之上未可得也一旦功成事毕引老乞身天子悯之不烦以政公卿大夫设祖道供帐於国门之外酒阕升车望寄老而归焉则仆也亦将负杖屦而从之矣
汤泉赋
大江之滨东城之野有泉出焉直囬峰负深谷分埓引源迤逦相属晨夜有声涵云注玉薄为虎须洑为鱼目鳞介莫潜遇者斯浴此何水也哉野老告余曰泓泓??莫虞岁年不火而燠其名汤泉呜呼岂非荧惑莅於上耶烛龙隐於中耶旁通咸池日御之所经耶幽精沈魄隂偿其负耶丹砂黄硫金石之气酷悍之所激耶德有常仁惠公而浃寒凝海兮不氷旱焦山兮不竭其或燥湿外干精气散越肤革疮疡惫筋淫血欣瀄汩之蹔游怳幽忧之永脱以沐则髪泽以頮则肤悦其羡流冗浸捐弃於沟壑者犹能灌蔬稻之畦已牛马之暍此又何其然耶吾闻天下之水厥类实繁至於弱水储隂投羽必沈火井萃阳烂石灼金祥标醴泉病饮而瘳异纪滋穴神瀵以流焦溪乏罥蔓之饰沸潭谢聱取之游其余酒墨所发胶盐是滋啜怀千金饮狂一国裒玉乳以中涵横金丝而径度诡品缪名纷莫为数咸受命於元精亦各私其所遇若夫匡庐汝水之旁尉氏骊山之下烟菲掩褥王孙鸟隼之所娱金穴椒房专宠靡曼之所占则汤泉之中又有显晦者焉野老冁然而笑曰善乎齐给之士曳杖而去行歌於涂曰滭沸滂沱奋此泉兮被彼山阿吾唯灌沐兮不知其他
子瞻跋云余之所闻汤泉七其五则今三子之所游与太虚之所赋所谓匡庐汝水尉氏骊山其二则余之所见凤翔之骆谷与渝州之陈氏山居也皆弃於竆山之中山僧野人之所浴麋鹿猿猱之所饮惟骊山当往来之冲华堂玉甃独为胜絶然坐明皇之累为杨李禄山所污使口舌之士援笔唾骂以为亡国之余辱孰甚焉今惠济之泉独为三子者咏叹如此岂非所寄僻远不为当涂者所溷而为高人逸才与世异趣者之所乐乎或曰明皇之累杨李禄山之污泉岂知污之然则幽远僻陋之叹亦非泉所病也泉固无所荣辱特以人意推之可以为抱器适用而不择所处者之戒元丰元年十月五日
叹二鹤赋
广陵郡宅之圃有二鹤焉昂然如人处乎幽间翅翮摧伤而弗能飞翻虽雌雄之相从常悒悒其鲜懽时引吭而哀唳若对客而永叹圃吏告予曰此紫薇钱公之鹤也公熙宁时实守此邦心虚一而体道治清净而忘言既不耽乎豆觞又不嗜乎匏弦惟此二鹤与之周旋居则俛仰於宾掾之後出则飞鸣乎导从之先故鹤之来也则知使君之将至鹤之往也则知使君之将还是时一郡之人好甚於姻敬愈於客如爱子之居家若宠臣之在国昼从乎风亭之滨夜栖乎月台之侧谓此幸之可常颇超摇而自得逮公之去于今几时人各有好鹤谁汝私具名物於有司鸡?易而侮之傍轩楹而蒙叱历阶戺而遭麾惟主人之故客间一遇而嗟咨余闻而叹曰噫嘻有恃而生者失其所恃则悲彼有啄乎广莫之野饮于清泠之渊随林邱而止息顺风气而腾骞一鸣九臯声闻于天若然者又岂卫侯之能好而支遁之可怜哉
郭子仪单骑见虏赋【汾阳征虏压以至诚】
囬纥入寇汾阳出征何单骑以见虏盖临戎而示情匹马雄趋方传呼而免胄诸羌骇瞩俄下拜以投兵方其唐祚中微胡尘内侮承范阳猖獗之乱值永泰因循之主金缯不足以塞其贪嗜铠仗不足以止其攘取云屯三辅但分诸将之兵乌合万群难破重围之虏子仪乃外?严备中输至诚气干霄而直上身按辔以徐行於是露刃者胆丧控弦者骨惊谓令公尚临於金甲想可汗未厌於寰瀛顿释前憾来寻旧盟彼何人斯忽去幢幡之盛果吾父也敢论戈甲之精岂非事方急则宜有异谋军既孤则难拘常法遭彼虏之悍劲属我师之困乏校之力则理必败露示以诚则意当亲狎所以彻卫四环去兵两夹虽锋无镆邪之鋭而势有泰山之压据鞍以出若乘擒虎之骢失仗而惊如弃华元之甲金石至坚也以诚可动天地至大也以诚可闻矧尔熊罴之属困乎蛇豕之羣於是时也将乘骄而必败兵不戢而将焚惟有明信乃成茂勲吐蕃由是而引归师殱灵夏仆固於焉而暴卒祸息并汾非不知猛虎无助也受侮於狐狸神龙失水也见侵於蝼蚁曷为锋镝之交下遽遗纪纲而不以盖念至威无恃於张皇大智不资於恢诡远同光武轻行铜马之营近类曹成独造国良之垒向若怨结不解祻连未央养威严於将军之幕角技巧於勇士之场攻且攻兮天变色战复战兮星动芒如此则虽骁雄而必弊顾创病以何长符秦夸南伐之师坐投肥水新室恃北来之衆立溃昆阳固知精击刺者非为将之良敢杀伐者非用兵之至况德善之身积宜福祥之天畀故中书二十四考焉由此而致
和渊明归去来辞
归去来兮眷眷怀归今得归念我生之多艰心知免而犹悲天风飘兮余迎海月烱兮余追省已空之忧患疑是梦而复非及我家於中途儿女欣而牵衣望松楸而长恸悲心极而更微升沈几何岁月如奔嗟我宿昔通籍璧门赐金虽尽给札尚存愧此散木缪为牺尊属党论之云兴雷霆发乎威顔淮南谪於天庖予小子其何安岁七官而五谴越鬼门之幽关化猿鹤之有日讵国光之复观忽大明之生东释累囚而北还酾天汉而一洗觉宇宙之随寛归去来兮请逍遥於至游内取足於一身复从物兮何求荣莫荣於不辱乐莫乐於无忧乡人告予以有年黍稷郁乎盈畴止有敝庐泛有扁舟濯予足兮寒泉振予衣兮古丘洞骨中之滞碍眇云散而风流识此行之匪祸乃造物之余休已矣哉桔橰俛仰无已时举觞自属聊淹留汝今不巳将安之封侯巳絶念仙事亦难期依先茔而洒扫从稚子而耘耔修杜康之废祠补由庚之亡诗为太平之幸老幅巾待尽更奚疑
淮海集卷一

[book_title]卷二
钦定四库全书
淮海集卷二【古诗】　　　　　宋　秦观　撰泊吴兴西观音院
金刹负城闉閴然美栖止卞山直穹窿苕水相依倚霜桧郁冥冥海棕鲜薿薿广除庇夏隂飞栋明朝晷溪光鳬鹜边天色孤蒲里緖风传昼焚壁月窥夜礼泄云彗层空规荷监幽沚艅艎烟际下锺磬林端起聱牙戏清深崟扑空紫所遇信悠然此生如寄耳志士耻沟渎征夫念桑梓揽衣轩楹间啸歌何竆巳
三老堂【赵少师张少保赵通议】
堂堂三元老业履冠俦匹謇谔横秋霜高明丽朝日竝道谒温宣连科取甲乙东南奠藩服西北驰使驿解鞅环堵安岸帻氊裘屈羣奸慑謦欬衆废起咄叱至今领麾地讴吟遍蓬荜出入虽异途归洁固如一晚厌方内游把袂访闲逸云壑庆安车风川驶飞鷁献酬埃外珠玉在挥笔风标傲松鹤顔髪移丹漆遂令吴越人藻绘恣称述邈然超世姿髣髴得十七辟痈礼寂灭麟阁事萧瑟兹焉出民愿名实更炳蔚琬琰琢高词龙兰燎深室福履既所绥光华无终毕
送周裕之赴新息令
丈人淮海英抗节浮云外挥毫错星锦抵掌参竽籁青春抱修能脱略无范蔡晚营三径资百里聊束带扁舟岁欲徂古刹夜仍艾去去整羽仪行与高风会
寄曾逢原
孟夏气候好林塘媚晴辉回渠转清流藻荇相因依丛薄起?籁衆鸟鸣且飞高城带落日光景酣夕霏即事远兴托抚巳幽思微超摇弄柔翰徙倚弦金徽美人邈云眇志愿固有违丹青傥不逾与子同裳衣
送僧归遂州
宝师本巴蜀浪迹游淮海定水湛虚明戒珠烱圆彩飘零乡县异晼晚星霜改明发又西征孤帆破烟霭
司马迁【分韵得壑字】
子长少不覊发轫遍丘壑晚遭李陵祸愤悱思远托高辞振幽光直笔诛隐恶驰骋数千载贯穿百家作至今青简上文彩炳金艧高才忽小疵难用常情度譬彼海运鹏岂复顾缯缴区区班叔皮未易议?略
观易元吉獐猿图歌
参天老木相樛枝嵌空怪石衔青漪两猿上下一旁挂两猿熟视苍蛙疑萧萧丛竹山风吹海棠杜宇相因依下有两獐从两儿花飱草囓含春嬉易老笔精湖海推画意忘形形更期解衣一扫神扶持他日自见犹嗟咨金钱百万酒千鸱荆南将军欣得之老禅豪取槖为垂白昼掩门初许窥房栊烱烱明冬曦榛藂羽革分毫厘残编未终且归读岁暮有间重借披
夜坐怀莘老司谏【次韵参寥】
六合寥寥信茫昩中有日月无根柢古往今来漫不休青髪素顔从此逝嗟予自少多邅回气血未衰心已艾北渡长淮霜入屦南窥禹穴尘生袂日凿一窍浑沌死虽有余风终破碎囬车复路可无缘三问道人三不对
答朱广微
广微才华殆天赋十岁孤山有佳句又梦东林饮虎溪叹息清风人不悟自尔所见无全牛桐栢崑仑日倾注葱茏晓景破新花蹭蹬老拳擒脱兎身勤事左竟何成巧迫化工天所怒两鬓星星沧海头强学禅那慰迟暮昨夜灯花吐金粟晓烹鲤鱼得尺素笑我徜徉吴楚间经卷酒巵随所遇人生迕意十八九月得解顔能几度着书准易空自疲服药求仙良亦悞北风老矣无能为行看黄鹂语飞絮安得从君醉百塲落笔珠玑不论数
送僧归保宁
西湖环绕皆招提楼阁晦明如卧披保宁复在最佳处水光四合无端倪车尘不来马足断时有海月相因依上人弱龄巳隶此心目所证惟瑰琦白玉芙蓉出清沼天然不受缁尘扰坐客一语不入意目如明星视飞鸟冠切云兮佩玉难上人顾之真等闲应缘聊入人间世兴尽却归湖上山伊余久欲窥禹穴矧今仲父官东越行挽秋风入剡溪为君先醉西湖月
和王通叟琵琶梦
鶗鴂鸣时衆芳歇华堂梦断音容絶风惊玉露不成圆一夜芙蕖泣秋月金纹扞面紫檀槽曾抱花前送酒舠庾郎江令费珠璧小砑红牋挥兎毫风流云散令人瘦忍看麴尘昏锦绶楚水悠悠更不西上天破监空依旧
医者
块然一气初浑沦散作六物相吐吞主承客御胜复存是为万物疾病原寥寥空陂游寃魂诲此法术成轩辕金书玉册要不烦焕如星宿不可扪时迁圣徂遂幽昬弊俗窃以资利源余尝感槩期明论世无妙质孰与言因君乞诗置屋轩聊复援笔赋本根
漫郎【分韵得桃字】
元公机鉴天所高中兴诸彦非其曹自呼漫郎示真率日与聱叟为嬉遨是时胡星殒未久关辅扰扰犹弓刀百里不闻易五羖三士空传杀二桃心知不得载行事俛首刻意追风骚字皆华星章对月漏泄元气烦挥毫猗玗春深茂花竹九疑日暮吟哀猱红顔白骨付清醥一官於我真鸿毛乃知逹人妙如水浊清显晦惟所遭无时有禄亦可隐何以龛岩远遁逃
记梦荅刘全美
岁逢困敦斗申指辰次庚辰漏传子梦出城闉登古原草木荣天带流水千夫荷锸开久殡前有一人状瓌伟素冠长跪烝酒殽云是刘郎字全美马鸣车响断还续人镜晦明秋色里既寤茫然失所遭河转星飜汗如洗世传凶梦常得吉神物戏人良有旨全美声名海县闻闭久当开乃其理娟娟二十四桥月月下吹萧聊尔耳洗眼看君先一鸣九万扶摇从此始
田居四首
鸡号四邻起结束赴中原戒妇预为黍呼儿随掩门犂锄带晨景道路更笑喧宿潦濯芒屦野芳簪髻根霁色披窅霭春空正鲜繁辛夷茂横阜锦雉娇空园少壮已云趋伶俜尚鸱蹲蟹黄经雨润野马从风犇村落次第集隔塍致寒暄眷言月占好努力竞晨昏
入夏桑柘稠隂隂翳虚落新麦巳登塲余蚕犹占箔隆曦破曾隂霁霭收远壑雌蜺卧沦漪鲜飈泛藂薄林深鸟更鸣水漫鱼知乐羸老厌烦歊解衣屡盘礴?树濯凉颸起行遗带索冢妇饷初还丁男耘有托倒筒备青钱盐茗恐垂槖明日输绢租邻儿入城郭
昔我莳青秧亷纎属梅雨及兹欲成穗已复颓星暑迟暮易昏晨摇落多砧杵村迥少过从客来旋炊黍兴发即杖?未尝先处所褰裳涉浅瀬矫首没孤羽藂祠土鼓悲野埭鵾鷄舞雉子随贩夫老翁拜巫女辛勤【一作艰难】稼穑事恻怆田畴语得糓不敢储催科吏旁午
严冬百草枯邻曲富休暇上井时一汲柴车久停驾寥寥塲圃空跕跕乌鸢下孤榜傍横塘喧舂起旁舍田家重农隙翁妪相邀迓班坐酾酒醪一行三四谢陶盘奉旨蓄竹筯羞鸡?饮酣争献酬语阕或悲咤悠悠灯火暗刺刺风飈射客散静柴门星蟾耿寒夜
寄题傅钦之草堂
河阳有洑流经营太行根盛德不终晦发为清济源斯堂济源上太行正当门仰视浮云作俯窥流水犇修竹带藩篱百禽鸣朝暾相望有盘谷李愿故居存主人国之老实惟商岩孙班行昔供奉亟进逆耳言天子色为动羣公声亦吞萧条冰霜际不改白玉温出处士所重其微难具论公勿思草堂朝廷待公尊
次韵酬徐仲车见寄
渭清非胜泾兰芳木无慕我生季叶中乃与古人遇軄当供洒扫匏系愧迟暮来章感存没三读泪如注次韵邢敦夫秋怀十首【以微云淡河汉踈雨滴梧桐为韵】
驱车陟高邱却望大梁圻驰道入双阙勾陈连太微夷门壮下属清洛相因依美哉吾党士皋卨良可希暮有二客至俱以能禅闻一枝惠林出一派智海分言各不相可往来剧丝棼谢客姑舍是妨余醉看云昔者曾中书门户实难瞰笔势如长淮初源可觞滥经营终入海欲语焉能暂斯人今则亡悲歌风惨憺渤海有巨鳌其颠冠嵳峩宿昔尝小拚八弦相荡摩忽遭龙伯人一举空潮波取皮煎作胶清此崑仑河蝮蛇初螫手壮士断其腕岂不悲毁伤所恤在【一作存】躯干西羌沙卤地置戍或烦汉鸡肋不足云阿瞒妙思筭汤汤辟痈流中有学子居但说若稽古言犹三万余来者转相祖词林日凋?稍喜绩溪令入校天禄书匠氏构明堂百材入斤斧傥非豫章栋冗长亦焉取英英范与苏【登守庆师】器识兼文武胡为先一州不用作霖雨憬彼高句丽来修裔夷軄天都富如海劳汝送涓滴轴舻尾相衔远近困供亿止沸当絶薪扬汤百无益祖宗举贤良充赋多名儒执事恶言者此科为之无虽有仲舒错或横江潭鱼果欲鸣凤至还当种椅梧邢侯秋卧痾挥毫见深衷赓者二三子翕然笙磬同不为儿女姿颇形四方风属有山水念因之丝与桐
淮海集卷二

[book_title]卷三
钦定四库全书
淮海集卷三　　　　　　　宋　秦观　撰春日杂兴十首
飘忽星气徂青阳廹迟暮鸣飞各有适赤白纷无数雨砌堕危芳风轩纳飞絮褰帏香雾横岸帻云峰度林影舞?扉池光染衣屦参差花鸟期蹭蹬琴觞趣抚事动幽寻感时遗近慕秣马膏余车行行不周路
结髪谢外好僶俛希前修缪挟江海志耻为升斗谋齞历难刻画贱贫多衅尤发轫皆伊阙解骖憇?沟丹鈆费永晷麴蘖敺深愁璧月鉴帘栊珠星络梧楸泯泯渠水驶霏霏花雾浮公子怅何许抚膺徒离忧
潭潭故邑井猗猗上宫兰不食自清渫莫服更幽闲志士耻弱植卷迹甘饥寒佳晨追良觌触物悬悲端川途眇囘远经岁旷音翰岂不慕裘马诡得非所安蝉冕多怵廹绳枢尠忧患枉?竟何补方枘诚独难
吴会虽褊小海滨富奇峰天鸡一号叫劒戟明遥空谿谷相径复深林杳攅丛猿吟虎豹啼云气迷西东中有遯世士超然閟孤踪被兰服明月起坐松声中夜鍜吸沆瀣朝瑟庇青葱骑星友元气巢许安可同俛眄区中人飞埃集毛锋问津或不缪从子游鸿蒙
东方有美人容华茂春粲抱影守单栖含睇理哀弹声意一何切所欢邈云汉徒然事膏沐孰与徂昬旦微诚浪自持嘉月忽复晏巧转度虚棂飞红触幽幔岁岁芳草滋夜夜明星烂合并会有时索居不必叹
寝瘵倦文史驾言从遨嬉颸风举遥溆规日丽清漪含桃粲朱实杜若怀碧滋娉娉弱絮堕圉圉文鲂驰明霞廓远瞩哀禽搅离思缛草天际合孤云川上移寛闲絶轮鞅重复多路岐信美难久伫归欤从所治
昔我游京室交通五陵间主客各英妙袍马相追攀千金具饮啜百金雇吹弹缨弁罗广席当头舞交竿鲜粧耀渌酒采缬生风澜灯烛暗夜艾士女纷相班欢娱易徂歇转眄如飞翰亹亹负孤愿离离衔永欢山鸟窥茗饮檐花笑蔬飱弃捐勿重陈事定须盖棺
客从远方来遗我昭华管吹之动人心异境生虚窽磝磝青嶂横泱泱春溜渐马蹄交狭邪车毂错平坦士女竞芳辰禽鱼?修竿依微认睇笑淩没见纎短停吹歘泯灭耽耽复空馆灵物信所珍顾恨知音罕
桃李用事辰鲜明夺云绮繁华一朝去默默惭杞梓时徂鹰化鸠地迁橘为枳独有羡门生後天犹【一作常】不死艺籍燔祖龙斯文就沦丧帝矜黔首愚诸隽【一作雄】出相望杨马操宏纲韩柳激颓浪建安妙讴吟风槩亦超放玉绳带华月艳艳青冥上奕世希末光经纬得无妄儿曹独何事诋斥几覆酱原心良自诬猥欲私所尚螳蜋拒飞辙精卫填溟涨咄咄徒尔为东海固无恙鵷鸾日雕灭黄口纷冗长投袂睇层霄兹怀谁与亮
和孙莘老题召伯斗野亭
淮海破冬仲雪霜滋不平菱荷枯折尽积水寒更清辍棹得佳观湖天绕朱甍信美无与娱浊醪聊自倾北眺桑梓国悠然白云生南望古刋沟沧波带芜城村墟翳茅竹孤烟起晨烹檐间鸟声落客子念当行揽衣视日景薄隂漏微明何时复来游春风发鲜荣【孙莘老倡云淮海无林邱旷泽千里平一渠闲防潴物色故不清老僧喜穿筑比户延朱甍檐楯斗杓落帘帏河汉倾平湖杳无涯湛湛春波生结缆嗟已晚不见芙蓉城尚想紫芡盘明珠出新烹平生有微尚一舟聊寄行遇胜辄偃蹇霜须刷澄明可待齿牙豁归欤谢浮荣　黄鲁直和云　谢公所筑埭未叹曲池平苏州来赋诗句与秋气清结构擅空阔湖光浮栋甍维斗天司南其下百渎倾贝宫产明月含泽遍诸生盘薄淮海间风烟浸十城籁箫吹木末浪波沸庖烹我来抄摇落霜清见鱼行白鸥远飞囘得我若眼明佳人归何时解衣绕厢荣　苏子瞻和云　落帆谢公渚日脚东西平孤亭得心憇暮景含余清坐待斗与牛错落挂南甍老僧如宿昔一笑意已倾新诗出故人旧事疑前生吾生七往来送老海上城逢人辄自哂得鱼不忍烹似闻绩溪老复作东都行小诗如秋菊艶艶霜中明过此感我言长篇发春荣　苏子由和云扁舟未得解坐待两闸平浊水污人思野寺为我清昔游有遗咏枯墨存高甍故人独未来一樽谁与倾北风吹微云暮寒依月生前望?沟路却指铁瓮城茅檐卜兹地江水供晨烹试问东坡翁毕老几此行奔驰力不足隐约性愈明早为归耕计免慙老僧荣　张琬和云　维舟得古寺望远天四平晴日晖晖散晚风泠泠清危亭下瞰野层阁高连甍起望斗与牛淮海相奔倾往来谁百年今昔我平生悠悠何所寓台上多化城与其逐影死宁似不鸣烹咄哉应有止老矣将安行中庭柜子落丈室霜月明此意竟萧条犹然笑安荣　张芸叟和云　我登甘棠埭所向殊未平舟行污地中顿失江湖清蛙声乱僧呗?吻赫市甍意同伯喈死苟与卫士倾开池种白莲垒石拟三生犹淹南斗墟终远北斗城设我紫藕供报之白茅烹三年猿鹤友万里秦梵行秋风陇首至落日淮南明寄言怀土士慎勿慕官荣】
和虚飘飘
虚飘飘虚飘飘风寒飘絮浪春暖履冰桥势缓霜垂霰声乾叶下条雨中沤点没流水风里彩云铺远霄虚飘飘比时光影犹坚牢【鲁直倡　虚飘飘虚飘飘花飞不到地虹起漫成桥入梦云千叠游空縧万条蜃楼百尺耸沧海鴈字一行书绦霄虚飘飘比人生命犹坚牢　子瞻和　虚飘飘虚飘飘画檐蛛结网银汉鹊成桥尘积雨梧叶霜飞风柳条露凝残点见红日星曳余光横碧霄虚飘飘比浮名利犹坚牢】
和游金山【和子由同彦瞻】
江流会扬子??东南鹜海门划前开金山屹中据鼓锺食万指金艧栖千柱夜庭游月波晓观搏香雾天清猿鸟哀风暗鱼龙怒云物横古今涛波阅晨暮三州气色来上下端倪露伟哉元气间此胜知谁聚念昔憇精庐登临辄忘去汲新试团月饭素羮魁芋妙兴入芳藤真境在芒屦别来星暑换寤寐经从处忽蒙珠璧投了与云峦遇幽光烱肝肺爽气森庭户区中多滞念方外饶奇趣寄语山阿人泠然行复御【陪彦瞻游金山子由诗云　扬州望金山隐隐大如帻朅来长江上孤高二千尺僧居厌山小面面贴苍石虚楼三百间正压江潮白清风歛霁雾晓日曜金碧直侵鱼龙居似有鬼神役我行有程度欲去空自惜风吹渡江水山僧午方食波澜洗我心笋蕨饱我腹平生足游衍壮观此云极铁瓮本谁安海门复谁植东南递隐见遥与此山疋兹游几不遂深愧幕府客归时日巳暮正值江月黑顾视天水并坐恐星斗湿使君何时罢登览不可失　子由同彦瞻游金山子由枉诗卒章有使君何时罢登览不可失之句因继赋一子骏蓬莱二神山横絶倚鳌背鳌倾海水动一峰失所在飞来大江心盘礴几千载化为金僊居龙象错朱贝夙昔爱山水江湖不蹔忘君前或剖竹匏系古维扬隐然胜絶境旦旦遇相望不意二君子招携一苇航高攀蹑雪梯濶视瞰溟涨潮来隐天地万里卷白浪波清霄汉净澄澈迷下上更深月正中山影杳无象蛟鼍四面穴形势三州壮融结既难穷丹青殊莫状苏侯韵高远邵子雅趋尚奇观极无边幽寻端未放浮生阅流水清话造方丈毕景趣言归侵星摇两桨武功真好奇落笔扫珠玑持语淮南守兹游不可遗君恩早晚东南下一棹扁舟信所之】
同子瞻端午日游诸寺赋得深字
太史抱孤韵畅怀在登临别乘载邹枚佳辰事幽寻参差水石瘦窅窕房栊深清磬发?箔妙香横素襟复登窣堵波环囬瞩崟双溪贯城郭暝色带孤禽凉飈动爽籁薄雨生微隂尘想澹清涟牢愁洗芳斟挥箑订往古援毫示来今愧无刻烛敏续此金玉音【子瞻诗云肩舆任所适遇胜辄留连焚香引幽步酌茗开净筵微雨止还作小?幽更妍盆山不见日草木自苍然忽登最高塔眼界穷大千卞峰照城郭震泽浮云天深沉既可喜旷荡亦所便幽寻未云毕墟落生晚烟归来记所历耿耿清不眠道人亦未寝孤灯同夜禅】
寄陈季常
一钩五十犗始具任公钓掲竿趣灌渎与尔不同调先生本西蜀侠气见英妙哀怜世间儿细黠似黄鹞侍童双擢玉鬓髪光可照骏马锦障泥相随竆海峤平生擕手好十七登廊庙小生相吏耶徒枉尺书召暮年更折节学佛得心要鬻马放阿樊幅巾对沈燎泠泠屋外泉兀兀原头烧欲知山中乐万古同一笑
淮海集卷三

[book_title]卷四
<集部,别集类,北宋建隆至靖康,淮海集>
钦定四库全书
淮海集卷四　　　　　　　宋　秦观　撰同子瞻赋游惠山三首【其一王武陵韵　其二窦群韵　其三朱宿韵】
辍棹纵幽讨篮舆入青苍圆顶相邀迓旃檀燎深堂层峦淡如洗杰阁森欲翔林芳含雨滋岫日隔林光??续清溜靡靡传幽香俯仰佳覧眺悠哉身世忘
使君厌机械所与惟散人顾慙蒹葭陋缪倚琼枝新上干青磝磝下属白磷磷洞天不知老金界无栖尘缅彼人间世乌蟾阅青旻讵得踵三隐山阿相与隣
楼观相复重邈然閟深樾九龙吐清泠??曾未絶罂缶驰千里真珠犹不灭况复从茶僊兹焉试葵月岸巾尘想消散策佳兴发何以慰遨嬉操觚继前辙【子瞻云余昔为钱塘倅往来无锡未尝不至惠山既去五年复为湖州与高邮秦少游杭僧参寥同至覧唐处士王陵窦群朱宿所赋诗爱其语清简萧然有出尘之姿追用其韵各赋　梦里五年过觉来双鬓苍还将尘土足一步倚澜堂俯窥松桂影仰见鸿鹤翔炯然肝肺间巳作氷玉光虚明中有色清浄自生香还从世俗去永与世俗忘薄云不遮山?雨不湿人萧萧松桂滑策策芒鞋新嘉我二三子皎然无淄磷胜游岂殊昔清句仍絶尘吊古泣旧史疾谗歌小旻哀哉扶风子难与巢许邻　敲火发山泉烹茶避林樾明?倾紫盏色味两奇絶吾生眠食耳一饱万想灭颇笑玉川子饥弄三百月岂如山中人睡起山花发一瓯谁与共门外无来辙　参寥同赋山烟弄灭没山木含?苍刺舟傍遥岸理策升虚堂周遭瞩层巘矫矫如翺翔下瞰平田流澹然浮日光青】
【篁解初箨洗雨闻新香虽云迫前途真赏岂易忘　松门暗朝雨寂历无行人隆曦忽穿漏卉木鬰以新堦泉漱石齿照眼光磷磷使君美无度卓荦遗嚣尘风标傲竹栢谈笑凌穷旻何愧沈冥子卧霞吞结邻　扬帆渡江来洗眼惊翠樾云姿既容裔鸟弄更清絶凌梯访前踪琬琰亦未灭嗟我鱼目光畴能缀明月狂墨扫琅玕风烟座中发殊胜区中人茫茫走飞辙】
马上口占二首
向晨结束事长途利风刮面冰在须冈穷得水马不进雾暗失道人相呼悠悠旁舍见汲井轧轧隔林闻挽车游目骋怀自可乐勿忆乡县增烦纡
霜风棱棱万木枯梅花破萼犹含须田家往往事游猎追逐狐兎相号呼微茫山中起狂烧隐约林梢低日车马头渐觉有佳趣勿厌阡陌多萦纡
别子瞻
人生异趣各有求系风捕影祗怀忧我独不愿万户侯惟愿一识苏徐州徐州英伟非人力世有高名擅区域珠树三株讵可攀玉海千寻真莫测一昨秋风动远情便忆鲈鱼访洞庭芝兰不独庭中秀松栢仍当雪後青故人持节过乡县教以东来偿所愿天上麒麟昔漫闻河东鸑鷟今才见不将俗物拟天真北斗巳南能几人八塼学士风标远五马使君恩意新黄尘冥冥日月换中有盈虚亦何筭据龟食蛤暂相从请结後期游汗漫【子瞻诗云　夜光明月非所投逢年遇合百无忧将军百战竟不侯伯郎一斗得凉州翘关负重君无力十年不入纷华域故人坐上见君文谓是古人吁莫测新诗说尽万物情硬黄小字临黄庭故人巳去君未到空吟河畔草青青谁为他乡各异县天遣君来破吾愿一闻君语识君心短李髯孙眼中见江湖放浪久全真忽然一鸣惊倒人从横所植无不可知君不怕新诗新千金弊帚那堪换我亦淹留岂长筭山中既未决同归我聊尔耳君其漫　淮南三岁吾何求使君到後消人忧君言有客轻公侯扁舟相从古扬州置之匹马恨无力千里相忘同异域新诗空使四座惊隐居未易凡人测使君南归无限情鸿飞携书堕我庭此书兼置昔年客?中丽句淮山青老夫强顔依府县堆案文书非本愿清谈亹亹解人颐安得座右长相见狂客吾非贺季真醉吟君似谪仙人末契长遭少年笑白髪应慙倾盖新都城酒贵谁当换尘埃始面非良筭归来泗上正思君莫待黄花霜烂漫】
和黄法曹忆建溪梅花
海陵参军不枯槁醉忆梅花愁絶倒为怜一树傍寒溪花水多情自相恼清泪班班知有恨恨春相逢苦不早甘心结子待君来洗雨梳风为谁好谁云广平心似铁不惜珠玑与挥扫月没参横画角哀暗香销尽令人老天分四时不相贷孤芳转盻同衰草要须健步远移归乱挿繁华向晴昊【参寥诗云　朔风萧萧方振槁雪压茅斋欲欹倒门前谁送一枝梅问讯山僧少病恼强将笔力为摹写丽句巳输何逊早碧桃丹杏空自妍嚼药齅香无此好先生携酒傍玉丛醉里雄辞惊电扫东溪不见谪仙人江路还逢少陵老我虽不饮为谁牵不惜山衣同藉草要须陶令挿花归醉卧春风轶轩昊　子瞻和少游诗云　西湖处士骨应槁只有此诗君压倒东坡先生心巳灰为爱君诗被花恼多情立马待黄昏残雪消迟月出早江头干树春欲暗竹外一枝斜更好孤山山下醉眠处点缀裙腰纷不扫万里春随逐客来十年花送佳人老去年花开我匕病今年对花还草草不如风雨卷春归收拾余香还畀昊子瞻和参寥诗云　化工未识苏羣槁先向梅花一倾倒江南无雪春瘴生为散氷花除热恼风清月落无】
【人见洗粧自趂严钟早惟有飞来双白鹫玉羽琼树闘争好吴山道人心似水眼浄尘空无可扫故将妙语寄多情横机欲寄东坡老东坡习气除未尽时复长篇书小草且撼长条飱落英忍饥未忍呼穹昊　子由和少游诗云　老夫毛骨日凋槁愁见米盐惟醉倒忽传骚客赋寒梅感物伤春同懊恼江边不识北风劲墙头知有南枝早未开素质夜光明半落清香春更好邻家小妇学闲媚靓粧惟有长眉扫孤芳巳与飞霰竞结子仍先百花老苦遭横笛乱飞英不见游人醉芳草可怜物性空自知羞作繁华助芒昊　子由和参寥诗云　怜君古木依岩槁西江饮醉须弥倒野花幽草亦何为嶮语长篇空自恼万点浮溪辄长叹一枝过岭夸先早拾香不忍游尘汚嚼蘂更怜真味好道人遇物心有得瓦竹相敲缘自扫谁知真妄了不妨令我至今思琏老妙明真觉昔未识但向闲?看诗草浮云时起鸟四飞毕竟安能乱清昊】
送少章弟赴仁和主簿
我宗本江南为将门列戟中叶徙淮海不仕但潜德先祖实起家先君始缝掖议郎为名士余亦忝词客风流以及汝三通桂堂籍汝弱不好弄文章有新格久从先生游术业良未测武林一都会山水富南国下有贤别驾上有明方伯干将入砥砺騕?就?勒勿矜孔鸾姿不乐栖枳棘吴中多高士往往寄老释辩才虽物化参寥犹夙昔投闲数访之可得三友益少来轻别离老去重乖隔念汝远行役惘惘意不怿道山虽云佳久寓有饥色功名巳絶意政苦婚嫁迫终从大人议税驾?沟侧追踪汉两疏父子老阡陌
送李端叔从辟中山
人畏朔风声我闻独寛怀岂不知凛冽为自中山来端叔天下士淹留蹇无成去从中山辟良亦慰平生与君英妙时侠气上参天孰云行半百身世各茫然当时儿戏念今日巳灰死着书如结?聊以忘忧耳駸駸岁遒尽淮海归无期功名良独难虽成定奚为念君远行役中夜忧反侧揽衣起成章赠以当马策
淮海集卷四

[book_title]卷五
钦定四库全书
淮海集卷五　　　　　　　宋　秦观　撰赠蹇法师翊之
天都九经纬人物如纺绩岂无仙圣游但未见高识蹇师蜀方士鬼物充服役朅来长安城摩挲金铜狄大蛇死巳论葛陂囚且释是事何足云聊尔恤艰厄方从马明生西去链金液丹成得度世造化为莫逆予亦江海人名宦偶牵迫投劾去未能见师三叹息
送刘贡父舍人二首
虎去藜藿采珠在其川媚君子一诎信实系天下事念昔元丰间公初谪南裔托词吊湘水闻者为心醉踰年憸臣逐国老起相继除公守襄阳士始有生意兹焉归法从乃是朝廷计在公何足云事业本余弃掖垣美花木入直春正丽同僚看家风立马挥九制
观也本诸生早与世参商方枘不量凿交亲指为狂末路辱公知赐出非所望相期古人处岂止事文章汝南虽奥区校官实始张解鞅百无有栖栖寄僧坊筑室从有徒皆公偕余光一壶千金直所济在仓黄万里犹比邻别离无足伤何以报公德修好以为常
南京妙峰亭【王胜之所作苏子瞻题榜】
王公厌承明出守南宫钥结构得崇丘岿然瞰清洛是时谪仙人发轫自庐霍郊原春鸟鸣来此动豪酌报投一何富玉按金刀错新牓掲中楹千载见远托朅来访陈迹物色属摇落人烟隔鳬鴈田畴带城郭红蕖陨风漪砂砾卷飞箨青青陵上姿独汝森自若人生如博奕得丧难前约金鎚初控颐巳复东方作大明昇中天龙鸾入阶阁深惩渔夺弊法令一刋削斯民如解悬喜气欎磅礴公乎数登览行矣翔寥廓
次韵奉酬丹元先生
金华紫烟客来作牧羊儿至言初无文寻绎自成诗二景入妙解元气含烟词怜我鬛苍浪黄埃眩虫丝劝解冠上缨一濯含风漪摄身列缺外倒蹑蜿蜒鬐维斗错明珠望舒耿修眉真游无疆界浩荡天风吹
送裴仲谟
君子出於德妙高如匠石但见广厦成不见斧斤迹厚为诸兄奉自奉颇云啬三生阳亢宗薄俗有慙色汝南古佳郡月旦评一易尔来似扬州不辨龙蜥蝪短簿髯参军喜怒移顷刻正平竟获免实我文举力念公多乖隔忧思如纺绩耻为儿女仁到此泪横臆熙朝大烹饪贤者不家食朝为郡县吏暮作台省客矧闻诸法从久欲荐言责去去勿重陈九万自此击
题双松寄陈季常
遥闻连理松托根黄麻城枝枝相钩带叶叶同死生虽云金石姿未免儿女情想应风月夕蒲庭合欢声徐仲车食於学官吏或以为不可欲罢去之太守不聼礼遇如初感之而作
许丞老病聋督邮白欲废贤哉黄次公鉴裁实精诣殷勤谢督邮此丞乃廉吏重聼庸何伤善助无失意古人骨巳朽来者复谁继仲车天下士固非许丞类至行通神明问学有根柢若充老更聘自革风俗弊太守前巳闻粟帛俄见赐奈何少年子辄効督邮事道丧贤哲穷闻之为流涕人心如其面难以一律揆所望在次公督邮何足议
次韵夏侯太冲秀才
儒官饱闲散室若僧坊静北窗腹便便支枕看斗柄或时得名酒停午犹中圣醒来复何事秉笔赋秋兴焉知懒是真但觉贫非病茫茫流水意会有知音聼钟鼎与山林人生各天性
送张和叔兼简黄鲁直
汝南如一器百千聚飞蚊终然鼔狂閙啾啾竟谁闻议郎盛德後清修继先芬未试霹雳手低囬从此君学官冷於水虀盐度朝曛间蒙相煖热破忧发孤欣君今又复去冀北遂空羣岂无一樽酒谁与通殷勤大梁多豪英故人满青云为谢黄叔度鬓毛今白纷
题騕褭图
双瞳夹镜权恊月尾鬛萧森泽於髪鞍衔不施缰复脱旁无驭者气腾越地如砥平丘陇?天寒日暮抱饥渇骧首号鸣思一发超?絶尘入恍忽东门金铸久销歇曹覇丹青亦云没赖有龙眠戏挥笔眼前时见千里骨玉台阊阖相因依嗟尔龙媒空自奇鸾旗日行三十里焉用逐风追电为
和东坡红鞓带
君不见相如容貌穷不枯卓氏耻之分百奴一朝奉旨使筇筰驷马赤车从万夫仲元君平更高妙寄食耕卜霜眉须两川人物古不乏数子风流今可无参军少年饱经术期作侍中司御壶老披青衫更矍铄上马不用儿孙扶一朝忽解印绶去耻将诗礼攘裙襦悬知百年事巳定却笑列仙形甚臞东阡北陌西风入瑞草桥边人叫呼相见红围照白髪颓然醉卧文君垆
和王忠玉提刑
嵩峰何其高峰高气尤清念昔秋欲老从公峰下行古木上参天哀禽报新晴修涂云外转槁叶风中零曛黑度伊水眇然古今情黎明出龙门山川莽难名信美非吾土顾瞻怀楚萍美人天一方伤哉谁目成黄绶我?尔白鸥公勿惊糟醨可餔啜古人忌偏醒
题杨康功醉道士石
黄冠初饮何人酒径醉颓然不知久风吹化石楚山阿藤蔓纒身藓封口常随白鹤亦飞去但有衣冠同不朽异物终为贤俊得野老田夫岂宜有华隂杨公香按吏一见遂作忘年友日暮西垣视草归往往对之倾数斗大梦之间无定论啓母望夫天所诱谷城或与子房期西域更为陈郍吼我疑黄冠反见玩若此坚顽定醒否何当一笑凌苍霞顾谢主人聊举手
送蔡子骧用蔡子骏韵
越絶山川远相属万壑千岩抱青緑卧龙一峰称是奇遶趾清漪如带束镜水春生鶂尾衔稽山日暮猿声续三休上与蓬莱接登眺使人遗宠辱我昔东游观禹穴痛饮狂歌得所欲上天何曾有官府鸾凤日日遭鞭扑僧坊画壁阅几偏神妙难忘独金粟华胥梦断巳十年又见春风煮饧粥苎罗若耶固依旧可怜云月谁追逐故人淡泊出天性鹪鹩巢林一枝足不肯弦歌甘筦库还同市门隐梅福惟应月下小丛歌尚有哀音传旧俗
饮酒诗四首
我观人间世无如醉中真虚空为消陨况乃百忧身惜哉知此晚坐令华髪新圣人难骤得得且致贤人左手持蟹螯举觞属云汉天生此神物为我洗忧患山川同恍惚鱼鸟共萧散客至壶自倾欲去不容间客从南方来酌我一瓯茗我酌初不啜强啜且复醒既凿浑沌氏遂出华胥境操戈逐儒生举觞还酩酊【氏一作窍】雷觞淡如水经年不濡唇爰有扰龙系为造英灵春英灵韵何高蒲萄难为邻他年血食汝应配杜康神
艇斋【并序】
予以典校史领倅钱塘邂逅得友丁君彦良於陈留官舍丁君彦良年少气隽诵诗文亹亹不休动有过人语深恨得之晩也临分以艇斋诗速予赋为寄题一篇平生乐渔钓放浪江湖间兀兀寄幽艇不忧浪如山闻君城鄗居左右羣书环有斋亦名艇何时许追攀钓古不钓今所得孔与顔不然如尔祖跨鹤出尘寰
和裴仲谟放兎行
兎饥食山林兎渇饮川泽与人不瑕疵焉用苦求索天寒草枯死见窘何太廹上有苍鹰祸下有黄犬厄一死无足悲所耻败头额敢期挥金遇倒槖无难色虽乖猎者意颇塞仁人责兎兮兎兮听我言月中仙子最汝怜不如亟返月中宿休顾商岩并岳麓
和裴仲谟摘白须行
仲将题凌云比讫须尽白陆展媚侧室星星染为黑人生如寄耳况复形与色泽壑藏山舟夜半输有力龎眉三不遇巳矣何所惜二毛赋秋兴自爱颇姑息闻诸古竺乾毛髪因地得数穷反其本蝼螘得而食妙年光可鍳烱若鸦羽戢映梳渐萧萧变化了无隙所以梵志云昔人巳非昔皤然君勿笑子羽以貌失信美如客儿终翦施摩诘我作白须行而得养生术
淮海集卷五

[book_title]卷六
钦定四库全书
淮海集卷六　　　　　　　宋　秦观　撰觌觏二弟作小室请书鲁直名曰寄寂作此寄之用孙子实韵
力田不逢年识者未宜闵他时岁在金百两无虚稛士生当自量天道平如凖汝兄鲁叔山正坐不前谨有琴亦无弦何心尚求轸客来欲颓玉大白辄满引官长既屡骂诸生亦时冁一口吸西江玄哉居士藴岁寒知苍松日暮识舟槿梦想八九椽森然罗玉笋【孙子实诗薛宣欲吏云季氏或招闵此分冒中秋万物既收稛卖药偶和名草玄非近凖才难不易得志大略细谨士生要弘毅天地如盖轸骥令盐车骖井下知绠引难甘吁尔食聊寄粲然冁谁能借前筹还妇用束藴吾闻调?鼎异味及粉槿岂其供王羞而弃会稽笋】
南都新亭行寄王子发
洛水沄沄天上动道入隋渠下梁宋宋都堤上十二亭一一飞惊若鸾凤光华远继周王雅宴喜还归鲁侯颂玉觞严令肃衣冠金缕哀音绕梁栋姢姢残月照波翻习习暖风吹鸟哢何处高帆落文鷁谁家骏马嘶征鞚柳枝芳草恨连天暮雨朝云同昨梦借问亭名制者谁留守王公才望重胸中云梦呑八九日解千牛节皆中祥符相公实曾祖庭列三槐多伯仲承明厌直出荆州转守此都行大用此都去天才尺五交广荆扬归引控兎园事迹化黄埃清泠文雅堪长恸舳舻衔尾车挂轊昨日出迎今日送送故迎新无已时古往今来相戏弄亭下崎淮海客末路逢公诗酒共一樽明日难重持岂恤官期後芒种今年气候颇云早夭矫梅花春欲纵行见亭中祖帐开千乘送公归法从
反初
昔年淮海末邂逅安期生谓我有灵骨法当游太清区中缘未断方外道难成一落世间网五十换嘉平夜参半不寝披衣涕纵横誓当反初服仍先谢诸彭曦髪阳之阿餔餟太和精心将虚无合身与元气并陟降三境中高真相送迎琅函纪前绩金蒲锡嘉名耿光洞寥廓不借日月明故栖黄埃里絶想空复情
寄蓴姜法鱼糟蟹【寄子瞻】
鲜鲫经年渍醽醁团脐紫蠏脂填腹後春蓴茁滑於酥先社姜芽肥胜肉鳬卵累累何足道飣餖盘飱亦时欲淮南风俗事瓶罂方法相传为旨蓄鱼鱐蜃醢荐笾豆山蔌溪毛例蒙録辄送行庖当击鲜泽居备礼无麋鹿
精思
精思洞元化白日昇高旻俯仰凌倒景龙行速如神半道过紫府弭节聊逡巡金牀设宝几璀璨明月珍僊者二三子眷然骨肉亲饮我霞一杯放怀暖如春遂朝玉虚上冠劒班列真无端拜失仪放斥令自新云霄难遽返下土多埃尘淮南守天庖嗟我实何人
送杨康功守苏
公於万事轻独嗜山水重寓直西掖垣沧洲长入梦广陵以都会厨酒万斯瓮每叹阙登临持此将焉用比持苏台节论欝缙绅共翻云美泉石汔可小嬉弄怱怱治行李草草别宾从乃知仁智心所乐异庸衆梅花发春端百卉日兴动公等行复反台阁俟鸾凤
偶戏
偶戏失班龙坐谪崑仑隂崑仑一何高去天无数寻嘉禾穗盈车珠玉烱成林天飈时一拂清哀动人心一面四百门官谯云气侵阙然竹使符难矣蹔登临羣仙来按行怜我久滞淫力请始云免反室岁巳深亲朋喜我来感叹或沾襟尘寰君勿悲殊胜巢嶔崟
次韵黄冕仲寄题顺兴步云阁
故山无期大刀头黄尘溽暑未罢休步云之篇忽我投便见氷玉悬清秋顺兴山川甲闽瓯无风万壑松飕飕步云之人人品优御风御寇真其俦仙人乘槎凌斗牛囬环十见天星周猿鹤忽惊空蕙帐周家正要磻溪望
正仲左丞生日
元气锺英伟东皇赋炳灵蓂敷十一荚椿茂八千龄汗血来西极抟风出北溟之无分襁褓诗礼学趋庭妙质珠遗海高材刃发硎初更芸阁秘屡直琐闱青史笔开凡例纶言正纬经文昌频曳履京兆屡空囹遂緫台纲纪常参国典刑两宫隆眷遇诸夏耸瞻聼武略驱雷电文锋粲斗星乞闲辞亢满分逸下青冥绮甲双朱服腰横万宝钉明峰春矗矗汝水暮泠泠散策花间径挥犀水上亭壶觞延墨客灯烛按歌伶周衮归公旦商岩梦武丁久闻虚揆席伫见返皇扃别数汾阳考重镌宋父铭巍然庙堂上永作世仪形
病犬
犬以守御用老惫将何为踉跄劣於行累然抱渇饥主人恩义易乃为升斗资追随不肯去犹若恋藩蓠屠脍意得逞烹庖在须斯糟糠固非意豚豕同一时念昔初得宠青缰纒丝饲养候饥饱动止常相随胡云不终始委逐在衰迟犬死不足道固为主人悲
赠女冠畅师
瞳人剪水腰如束一幅乌纱裹寒玉飘然自有姑射姿囬看粉黛皆尘俗雾合云牎人莫窥门前车马任东西礼罢晓坛春日静落红满地乳鵶啼
和子瞻双石
天鑱海滨石欝若龟毛緑信为小仇池气象宛然足连岩下空洞鼎张彭亨腹双峰照清涟春眉镜中蹙疑经女娲链或入金华牧鑪熏充云气研滴当川渎尤物足移人不必珠与玉道傍初无异汉将疑虎伏支机亦何据但出君平卜奇礓入华林倾都自追逐我愿作陈那令吼震山谷一拳既在梦二驹空所欲大士舍宝陁仙人遗句曲惟诗落人间如传置邮速
徐得之闲轩
建安自古多俊髦徐子磊落尤其豪论兵说劒走湖海身勤事左无所遭緑水五校已屠脍黑衣三卫嗟徒劳归来故山便卜筑脱弃万事轻鸿毛横前涧水漱哀玉傍舍老枥藏飞猱山蔬何用媿梁肉鹤氅未必输青袍追寒弄月有真意慎勿轻语传儿曹
雷阳书事
骆越风俗殊有疾皆勿药束带趋祀房瞽史巫纷若弦歌荐茧栗奴主洽觞酌呻吟殊未央更把鸡骨灼一笛一腰鼓鸣声甚悲凉借问此何为居人朝送殇出郭披莽苍磨刀向猪羊何须作佳事鬼去百无殃旧传日南郡野女出成羣此去尚应远东门已如云蚩氓托丝布相就通殷懃可怜秋胡子不遇卓文君
海康书事十首
白髪坐钩党南迁海濒州灌园以餬口身自杂苍头篱落秋暑中碧花蔓牵牛谁知把锄人旧日东陵侯荔子无几何黄柑遽如许迁臣不惜日恣意移寒暑层巢俯云木信美非吾土草芳自有时鹎鵊何关汝卜居近流水小巢依嶔岑终日数椽间但闻鸟遗音鑪香入幽梦海月明孤斟鹪鹩一枝足所恨非故林培塿无松栢驾言出焉游读书与意会却扫可忘忧尺蠖以时诎其信亦非求得归良不恶未归且淹留粤女市无常所至辄成区一日三四迁处处售鰕鱼青裙脚不袜臭味猨与狙孰云风土恶白州生緑珠海康腊巳酉不论冬孟仲杀牛挝祭鼓城郭为沸动虽非尧历颁自我先人用大笑荆楚人嘉平猎云梦粲粲庵摩勒作汤美无有上客赋骊驹玉奁开素手那知苍梧野弃置同刍狗荆山玉抵鹊此事繇来久裔土桑柘希蚕月不纺绩吴绡与鲁缟取具□舩客一朝南风发家室相怵迫半贾鬻我藏倍称还君息一雨复一阳苍茫风发怒号兼昼夜山海为?蹶云何大块噫乃尔不可遏黎明衆窍虚白日丽空阔合浦古珠池一熟胎如山试问池边蜑云今累年闲岂无明月珍转徙溟渤间何关二千石时至自当还
次韵曾存之啸竹轩
翩翩曾公子子猷定前身嗜好凖畴昔了然不缁磷寄食平凖官植竹当比邻朝与竹相对暮与竹相亲安可一日无此君真可人
游仙二首
服形百神朝刳心万缘尽我无退转境何以有精进戏为汗漫游八极一何近渺渺东海水累累北邙坟向来歌舞处忽复成荒村愚人如鹿耳其死了无魂孰知九霄间玄圃枕崑仑缁尘化人衣苍萝谁与扪
云车自天来驾言游混茫手持太一节身佩使者章龙虎傍夭矫马龟伏以翔朝元紫薇上所覩浩难量宝网结万珠参伍相焜煌花品不知数妙英拆玄房宫殿随人身处处辄清凉危髾擢真玉高谢人间粧二三古须眉冠云带含光遗我飞霞佩副以明月璫再拜敬服之白毛发灵香
次韵荅张文潜病中见寄
与君涉世网所得如鈎温念昔相乖离俯仰变寒暄把袂安可期寄书嘱加飱三年汝水滨孤怀谁与言末路非所望聨镳金马门校文多豫暇玄谈到羲轩孰云笭箵小史书垂後昆匪惟以旧闻抵牾良可刋比枉病中作笔端淮海奔亟驾问所苦兀坐一室闲晤对不知夕归途斗星飜平时带十围颇复减臂环君其专精神微恙不足论恺悌神所劳此理真如弦
送乔希圣
鷃翔蓬蒿非所悲鹏击风云非所喜贵贱穷通尽偶然囬头緫是东流水我思田文昔相齐朱袍照日如云霓三千冠佩醉明月清歌一曲倾玻璃如今陈迹知何在但见荒冢烟芜迷又思原宪昔居鲁门户东西闭环堵杖藜对客骋高谈自觉胸襟辈尧禹如今寂寞已成尘空有声名挂千古送君去何时囬世间如此令人哀我徒驻足不可久笑指白云归去来
与子瞻会松江得浪字
松江浩无旁垂虹跨其上漫然衔洞庭领略非一状怳如阵平野万马攅穹帐离离云抹山窅窅天粘浪烟中渔唱起鸟外征帆扬愈知宇宙寛斗觉东南壮太史主文盟诸豪尽诗将超摇外形检语笑供颉颃?姢弃追逐拨刺亦从放独留三百缸聊用沃轩旷【子瞻得风字吴越溪山兴未穷又扶衰病过垂虹浮天自古东南水送客今朝西北风絶境自忘千里远胜游难复古人同舟师不会留连意拟看斜阳万顷红　二子缘诗老更穷人间无处吐长虹平生睡足连江雨尽日舟行擘岸风人笑年来三黜惯天教我辈一鐏同知君欲写长相忆更送银盘尾鬛红　参寥得岸字　蜿蜒跨长虹吴会称杰观沦连几万顷放目失垠岸倒境射遥山青螺点空半从来夸震泽胜事无昏旦破浪涌长鬓排空度飞翰肺肝入清境划若春氷泮安得淩九垓从公游汗漫】
淮海集卷六

[book_title]卷七
钦定四库全书
淮海集卷七　　　　　　　宋　秦观　撰德清道中还寄子瞻
投晓理竿栧溪行耳目醒虫鱼各萧散云日共晶荧水荇重深翠烟山叠乱青路囬逢短榜崖断点孤翎丛薄开罗帐沦漪写镜屏?篱窥窅窕支港泛笭箵远溆依微见哀猱断续听梦长天杳杳人远树冥冥旅思摇风斾归期数月蓂何时燃蜜炬复聼合前铃
次韵子由题斗野亭
满市花风起平堤漕水流不堪春解手更为晩停舟上埭天连鴈荒祠木蔽牛杖藜聊复尔转眄夕烟浮【子由诗云细雨添春色微风静闸流劳生两蓬鬓生计一扁舟饮食随鱼蠏封疆入斗牛风波方在眼转觉此生浮】
鲜于子骏使君生日
往昔高堂梦熊罴兆吉占气锺西蜀秀时应仲秋严江汉挥犀尾风云下笔尖微辞追屈宋精义到黄炎操履森寒栢名声耿夜蟾击强鵰鹗健治剧鸊鹈銛使者旌旄易将军印绶添鸳鸿随步武虎豹入韬钤锦覆郎官绶?垂太守襜两行分蜜炬十里上珠帘礼士常悬榻诛奸或奋髯雨堂昬绦帐风帙乱牙籖银汉星初换金茎露已沾欢声连北固寿邑亘东渐丽句充文几奇香牣玉奁簪绅五福具罇俎四难兼贱子真殊幸清标获屡觇误蒙雕朽木猥辱画无盐嘉运方熙洽英才岂滞淹伫公归法从行道慰民瞻
辇下春晴
楼阙过朝雨参差动霁光衣冠纷禁路云气绕宫墙乱絮迷春阔蔫花困日长经旬牵酒伴犹未献长杨
睡起
睡起东轩下悠悠春绪长爬搔失幽啭欵欠堕危芳蛛网留晴絮蜂房受晩香欲寻初断梦云雾巳冥茫
次韵萃老初至汤泉二首
夹路山重复参天树老苍一区成小市数埒引温汤洗沐同幽客餔飱就梵坊未输朝市子斗酒得西凉年华行巳老林莽尚葱苍地胜连龙洞泉温注鬼汤人风远城市锺梵近僧坊九夏来投锡栖心应更凉【莘老诗云川谷閟深阻天时正莽苍聊同不速客来浴自然汤茂宰蔼休政道人栖净坊怳如登十地热恼顿清凉】过六合水亭怀裴博士次韵三首【次莘老】
昔同裴博士酌酒俯庭柯晩岫潭潭碧风池瑟瑟波苍崖遗老没白首故人过转眄成陈迹劳生可奈何晩憇孤亭上羸骖系断柯荒门寒带路空槛阔增波往事青山在余生白鸟过诵言成絶语亹亹迫隂何折柳相从地重来失旧柯林光延晩照岸影动微波隔浦檀栾密当檐翡翠过主人成异物搔首奈情何
怀孙子实
举眼趋浮末斯人独好修青春三不惑黄卷百无忧玉出方流润鸾停翠竹幽相思自成韵不必寄西邮
对淮南诏狱二首
一室如悬磬人音尽不闻老兵随卧起漂母给朝曛樊雉思秋野鞲鹰望暮云念归忘食事日减臂环分淮海行摇落文书亦罢休风霜欺独宿灯火伴冥搜笳动朱楼晓参横粉堞秋更拚飞镜破应得大刀头
次韵荅米元章
嗜好清无滓周旋粲有文挥毫春在手岸帻海生云花鸟空撩我蓴鲈正属君惟应读雌蜺差不愧王筠
宿参寥房
乡国秋行暮房栊日巳暝惊风多犯竹破月不藏星钩箔檐花动抄书烛烬零非关相见喜自是眼长青次韵蒋頴叔南郊祭告上清储祥宫【二十六韵】
特起朝阳内祠宫极邃清高窗闚玉女巨闑守昌明盛掩秦诸畤雄逾汉两京垣横天上紫洲露海中瀛黄帝初龙跃中原罢虎争樵夫亦谈道行旅不持兵此地修禳禬于时保利亨栢梁灾未几陈宝诏重营御帑金缯出慈闱服玩并标题动宸翰撰次属鸿生玉刻黄冠印金书秘殿名妙经藏洞观真籙佩威盟仙溜花间静琼枝物外荣肇禋承帝祉肆眚顺民情天施寜论报风行不计程近传闻磬管时或见旄旌海岳朝双阙星辰集上楹礼如尊太一事异宠文成大似圆丘报长於至日迎侍臣来祭告法驾欲时行厘事通元气高真逹孝诚庆增黄帝系寿续太隂精西北夷门峻东南辇路倾云行博山气风卷步虚声符贶方期应英髦各彚征讴歌兴法从行见泰阶平
次韵米元章斋居即事
庭水?株茂盆池一掬悭支颐鱼出乐入眦鸟知还老境行将及仙书读未闲因君歌凤过通夕梦归山
次韵酬陈传道
白髪三冬学青衫八尺身谁知人上杰聊作吏中循挥翰通元气开编友古人寄声张氏子曲逆岂长贫
次韵传道自适兼呈都司芸叟学士
楚国陈夫子周南颇滞留弊袍披槁叶瘦马兀扁舟药饵过三伏文书散百忧何人共禅悦居士有浮休
拟郡学试东风解冻
宝历开新岁春囬斗柄东漪生天际水冻解日边风浩荡依苹起侵寻带雪融江河霜练静池沼玉奁空鱼藻雍容里云霄俯仰中更无舟楫碍从此百川通
驾幸太学
原庙初更十二章还舆诏跸幸诸庠法天璧水遥迎仗应夜深衣不乱行风动四夷将遣子礼行三舍遂宾王前知此举追虞氏果有球音发舜堂
题阎求仁虚乐亭三首【前二首莘老】
禅房幽构径弯环噪鹊鸣鸠尽日闲隐凡冥蒙超物表画图髣髴见林间褰帘云吐池中月岸帻天横竹外山秋兴巳阑成丽句板舆时此慰慈顔
长官平昔嗜林丘僧与开亭待胜游修竹囬环扶碧瓦小池方折转清流春深鶗鳺催诗句夜静蟾蜍入酒舟只恐政成留不得县人空此忆常游
谁构新亭近翠微似教陶令狎天机池光引月来檐庑竹影疏风到客衣爱酒有时擕玉斚无弦聊自拂金徽人间此乐应无几肯向良辰与物违
怀李公择学士
一辞行斾楚亭臯几为登临挂欝陶蓬断草枯时节晚山长水远梦魂劳流传玉刻皆黄绢早晚金闺报大刀宣室方疑鬼神事顺风行看驶鸿毛
次韵二首
青髪从游各白袍老来邂逅更陶陶尺书继月传双鲤相见何时咏百劳谏草十年聊阁笔坐棠三郡不更刀灵崖泺水堪行乐时事纷纷剧蝟毛
画船京口见停桡萧洒浑疑谢与陶但把好山供胜践不将余论挂尘劳谏垣天上经焚草藩国年来屡梦刀北路近传新政美未尝因物强吹毛
题汤泉二首
满斛泠泠注不穷幻尘乾慧洗皆空法流水接诸天上神瀵香闻一国中金粟示为除病恼跋陀仍巳获圆通马蹄又入风埃去囬首吴吟谢迮翁【汤泉有逅迮翁】
温井霜寒碧甃澄飞尘不动玉奁清老翁仙去羸骖共太子东归废沼平据石聊为宝陀观决渠还落堰溪声洗肠灌顶虽殊事一洗劳生病恼轻
寄题王钦之自圆庵
诛茅北户结圆庐从事风流入画图珠箔粉垣藏混沌葛巾藜杖造虚无春闲居士天花室昼静仙人白玉壶遥想吏行鳬鹜散沈烟一穗对团蒲
流觞亭并次韵二首
缥缈云峦欲尽头洒然华构别飞流朱盘潋灔开氷监碧甃萦纡走玉虬毛骨渐惊超浊界风烟骤觉变清秋更怜白足如霜句可羡溪边六逸游
卧龙西畔北池头水擘华堂瑟瑟流几曲漪涟盘翠带一峰孤秀浴苍虬香囊近午清无汗素扇生凉爽入秋待唤画师来貌取图成便是竹溪游
游龙门山次程公韵
路转横塘入乱峰遍寻潇洒兴无穷楼台特起喧卑外村落随生指点中溪傍五云清逗玉松分八面翠成宫归途父老欣相语今日程公昔谢公
游龙瑞宫次程公韵
灵祠真馆閟山隈形势相高对越台莓径翠依屏上转藕花红绕监中开鹤衔宝箭排烟去龙护金书带雨来夹道万星攅骑火满城争看使君囬
次韵朱李二君见寄二首
东阡北陌坐淹时偶为高风振羽仪十丈莲花开处远三年楮叶刻成迟鬓毛但速安仁老钱粟难输曼倩饥尚赖故人遥省忆发挥春色有新诗
万古流空一鸟沈衣冠常苦事违心七行俱下知君旧四者难并笑我今梅已偷春成国色云犹凭腊造天隂美人緑绮烦遥赠莫致南金增永吟
睡足轩二首
长年忧患百端慵开斥僧坊颇有功地撤蔽亏僧界净人除荒秽玉奁空青天并入挥毫里白鸟时兴隐几中最是人间佳絶处梦残风铁响丁东
数椽空屋枕清流一榻萧然散百忧终日掩关尘境谢有时开卷古人游鸣鸠去後沧浪晩飞雨来初菡萏秋此处便令君睡足何须云梦泽南州
淮海集卷七

[book_title]卷八
钦定四库全书
淮海集卷八　　　　　　　宋　秦观　撰寄孙莘老少监
一出承明七换麾君恩复许上?墀白衣苍狗无常态璞玉浑金有定姿天上图书森似旧人间岁月浪如驰鳌头只在蓬山畔行赴蟠桃熟後期
次韵马忠玉喜王定国还自滨州
淮海相逢一解顔纷纷岁月梦魂间初惊渔艇迷花去忽认星槎拂斗还桂岭暮登猿断续槐堂春到鸟绵蛮石渠旧议行当复未信佳时得自闲
寄李公择郎中
节旄淮畔脱秋风忽跨鲸鱼上碧空华秀两跗当重露文成五色在高桐江南又说衣冠盛廷右仍瞻礼乐隆朝睍既升淮海见瀌瀌雨雪自消融
寄李端叔编修
旗亭解手屡冬春闻道归来白髪新马革裹尸心未艾金龟换酒气方振梦魂偷遶边城月导从公穿禁路尘知有新编号横槊为凭东使寄淮滨
寄题倪敦复北轩
倪郎才韵照氷壶北向开轩颇自娱檐度蕙风鸣鴶鵴壁经梅雨画螔蝓觥筹交错银河挂文史纵横角簟铺官舍私居同是漫莫嗟三径就荒芜
寄题卢君斗斋
侠气轩轩翰墨场邅回世路鬓成霜出从车马行千里归与琴书寄一方鸟啭入帘春欲破炉香侵梦日初长扁舟会有山阳役聊借狂夫挹酒浆
次韵酬周开祖宣义
并州令尹古人风淮海相忘十载中丽句晓披花绰约清谈初扣玉丁东追攀昔共猗犴子嗜好今同桑苎翁所惜华船轻解繂未窥笠泽故书丛
送王元龙赴泗州粮料院
子猷风味最诸王试吏聊怀筦库章鹄峙碧桐初振羽珠遗沧海渐腾光淮山暮眺千峰耀洛水秋输万鷁翔顾我行为大梁役一巵薄酒话愁肠
次韵子由题九曲池【广陵五题】
萧瑟通池閟茂林岸傍无复属车音涵春似恨隋家远涨晓疑连蜀井深鬬草事空烟冉冉司花人远树隂隂劳生俛仰成陈迹纵有遗音可用寻【子由诗云　嵇老清弹怨广陵隋家水调寄哀音可怜九曲遗声尽惟有一池春水深凤阙萧条荒草外龙舟想像緑杨隂都人似有兴亡恨每到残春一度寻】
次韵子由题平山堂
栋宇高开古寺间尽收佳处入雕栏山浮海上青螺远天转江南碧玉寛雨槛幽花滋浅泪风巵清酒涨微澜游人若论登临美须作淮东第一观【子由诗云　堂上平看江上山晴光千里对凭栏海门仅可一二数云梦犹呑八九寛檐外小棠隂蔽芾壁间遗墨涕丸澜人亡坐觉风流尽遗构仍须子细观】
次韵子由题蜀井
蜀冈精气滀多年故有清泉发石田乍饮肺肝俱澡雪反窥杖屦亦轻便炊成香稻流珠滑煮出新茶泼乳鲜坐使二公乡思动放杯西望欲挥鞭【子由诗云　信脚东游十一年甘泉香稻忆归田行逢蜀井怳如梦试煮山茶意自便短绠不收容盥濯红泥仍许置新鲜早知乡县胜为客游宦何须更着鞭】
次韵子由题摘星亭【迷楼旧址】
崑仑左右两招提中起孤高雉堞西不见烧香成宿雾虚传裁锦作障泥萤流花苑飞星乱芜满春城緑髪齐长忆凭栏风雨後断虹明处海天低【子由诗云　阙角孤高特地迷迷藏浑忘日东西江流入海情无限暮雨连山醉似泥梦里兴亡应未觉後来愁思独难齐只堪留作游观地看遍峰峦处处低】
次韵子由题光化塔
古佛悲怜得度人应缘来现比邱身水流月落知何处花发鸎啼又一春方外笑谈清似玉梦中烦恼细如尘老僧自说从居此却悔平时事远巡【子由诗云　山头孤塔閟真人云是僧伽第二身处处金钱追晩供家家蚕麦保新春欲求世外无心地一扫胷中累劫尘方丈近闻延老宿清朝留客语逡廵】
次韵子瞻赠金山宝觉大师
云峰一变隔炎凉犹喜重来饭积香宿鸟水干迎晓閙乱帆天际受风忙青鞋踏雨寻幽径朱火笼纱语上方珍重故人敦妙契自怜身世两微茫【子瞻诗云　谁能斗酒博西凉但记斋厨法豉香往事真同一梦觉高谈谁洗五年忙清风漫与山阿曲明月常随屋角方稽首愿师怜久客直将归路指茫茫】
游监湖
画舫珠帘出缭墙天风吹到芰荷乡水光入座杯盘莹花气侵人笑语香翡翠侧身窥緑酒蜻蜓偷眼避红粧葡萄力缓单衣怯始信湖中五月凉
谒禹庙
隂隂古殿注修廊海伯川灵俨在傍一代衣冠埋石窆千年风雨鎻梅梁碧云暮合稽山暗红芰秋开监水香令我免鱼繇帝力恨无歌舞奠椒浆
蓬莱阁
雄檐杰槛跨峥嵘席上风云指顾生千里胜形归俎豆七州和气入箫笙人游晩?朱楼远鸟度晴空碧嶂横今夜请看东越分藩星应带少微明【程公辟次韵　半天锺鼓宴峥嵘早晚隂晴景旋生湖暖水香春载酒月寒云白夜闻笙金鳌破海头争并玉鹭排烟阵自横我是蓬莱东道主倚栏先占日初明】
别程公辟给事
人物风流推镇东夕郎持节作元戎罇前倦客刘师命月下清歌盛小丛裘弊黑貂霜正急书传黄犬岁将穷买舟江上辞公去回首蓬莱梦寐中【程公辟次韵　君家仲父早相从晩接清谈有阿戎曲水畅情林竹茂小山招隐桂枝丛与时搏击飞终远随处登临兴莫穷人下天来应问得高名已到月华中】
中秋口号
云山檐楯接低空公宴初开气欝葱照海旌幢秋色里激天鼓吹月明中香槽旋滴珠千颗歌扇惊围玉一丛二十四桥人望处台星正在广寒宫
客有传朝议欲以子瞻使高丽大臣有惜其去者白罢之作诗以纪其事【与莘老同赋】
学士风流异域传几航云海使南天不因名动五千里岂见文高二百年贡外别题求妙札锦中翻様织新篇淹留却恨鸳行旧不得飞觞驻跸前【孙莘老作　文章异域有知音鸭绿差池一醉吟頴士声名动倭国乐天辞笔过鷄林节髦零落氊呑雪辩舌纵横印佩金奉使风流家世事几随浪泊海东岑】
淮海集卷八
<集部,别集类,北宋建隆至靖康,淮海集>

[book_title]卷九
钦定四库全书
淮海集卷九　　　　　　　宋　秦观　撰显之禅老许以草庵见处作诗以约之
汩汩尘劳不自堪驼裘鞭马度晴岚洞天窅窕清都邃神水歊蒸翠釡涵列岫过霜仍晻暧双松迎腊正骖驔此心久已蒙师指更许山中为结庵
橡叶冈头释马衔区中奇观得穷探崕空飞鼠声相应江静羣峰影倒涵居士碧云裁秀句道人哀玉扣清谈偶成二老风流事不是三乘宿草庵【参寥次韵　盘盘秀岭拱层檐方丈门门揖翠岚风激松梢声间发月留泉底影相涵天机清晓倪台震险句穷宵虎穴采白傅异时修故事杖藜应许到云庵】
和孙莘老游龙洞寄孙传师
苇萧传火度冥冥乍入清都醉魄醒草隐月崕垂凤尾风生隂穴带龙腥壁间泉贮千锺碧门外天横数尺青更欲杖筇留顷刻却疑朝市巳千龄【倡首诗　侧径萦纡入杳冥神鑱鬼凿露岩扃天悬乳石映华盖壁隐莓苔矗翠屏九道寒江云外白一池阳井雪中青还同康乐登临海可共羊河笔不停　参寥和　瞳胧杲日破林垧笑语相将马暂停路与猿猱争险磴身随鸿鹄入青冥巉岩曲穴疑无底蟠屈苍虬信有灵能使谢公诗兴动宛如游刃发新硎】
送蒋頴叔帅熙河二首
侍臣不合出都门为有威名藩汉尊户部左曹囬妙手匈奴右臂落清罇挥毫珠璧生谈笑转盻龙鸾在梦魂潮海一空何足道归来黄阁坐调元
天马蒲萄隔域门汉庭谁更勇如尊行台晓日屯千骑祖道春风属一罇莫许留犁轻结好便令瓯脱复游魂要须尽取熙河地打鼓梁州看上元
和刘仆射感旧言怀寄苏左丞左丞昔守南京仆射方为幕客今同为执政作此诗仆射诗略记其一聨云论文青眼今犹在报国丹心老更同
三禁提衡系扰龙拜无烧尾有家风班行旧号青云士宾主今为黄阁公炯炯坐屏云毋隔珊珊行佩水苍同自惊初到蓬莱上便见骊珠出海宫
西城宴集元佑七年三月上已诏赐舘合官花酒以中澣日游金明池琼林苑又会於国夫人园会者二十有六人二首
春溜泱泱初满地晨光欲转万年枝楼台四望烟云合帘幕千家锦绣垂风过忽闻花外笑日长时奏水中嬉太平谁谓全无象寓在羣仙把酒时【次王敏中少监韵】
宜秋门外喜参寻豪竹哀丝发妙音金爵日边栖壮丽彩虹天际卧清深已烦逸少书陈迹更属相如赋上林犹恨真人足官府不如鱼鸟自飞沈【次王仲至侍郎韵】
清明前一日李观察席上得风字
病躯寒食百无悰偶到平阳旧第中池籞信为三辅冠杯盘真有五陵风美人赋韵分春色上客挥毫夺化工白髪渐於花柳薄但怜流水碧相通
次韵罗正之惠绵扇
吴扇新飜制素绵名郎持赠意俱圆有人充户修明月无女乘鸾向紫烟供奉宜升清暑殿动摇合作御风仙谁知挥却青蝇辈功在春蚕一觉眠
寄新息王令藏春?
令尹才高寺为空岁时行乐与民同旋开小?藏春色更制新声写土风客向罇前忘尔汝路穿花去失西东无言妫女今焉在桃李相传恨未穷
送刘承议解軄归养
征马萧萧柳外鸣议郎归养洛阳城登山尚记飞云处罢吏端如弃唾轻为米折腰知我拙下车入里见君荣堂前嵩少宜秋色献寿还应旋制声
次韵王仲至侍郎【会李观察池上】
螭口清漪下玉栏隔花时聼鸟关关酒行寒食清明际人在蓬壶阆苑间天近省闱卿月丽春偏戚里将星闲忽思归去焚香坐静取楞严看入还
庆张君俞都尉留後得子
天上吹萧玉作楼蟠桃熟後更无忧内家报喜车凌晓太史占祥斗挂秋龙得一珠应献佛虎生三日便吞牛鲁元福禄何人似坐见张敖数子侯
寄题赵侯澄碧轩
风流公子四难并更引清漪作小亭润及玉阶春涨雨光浮藻井夜涵星卷帘几砚成图画倚槛须鬟入镜屏何日解衣容借榻卧听螭口泻泠泠
寄张文潜右史
解手亭臯才几月春风巳复动林塘稍迁右史公何沗初阅除书国为狂日出想惊儒发冢风行应罢女争桑东坡手种千株柳闻说邦人比召棠
次韵裴秀才上太守向公二首
东风巳动北风归寒气侵寻自霁威何处管弦传腊酒谁家刀尺制春衣使君英妙开莲幕别驾风流出粉闱唯有广文官独冷终年如坐水边矶
上客新从頴尾归使君高会列南威风将沈燎萦歌扇雪带梅香上舞衣飜様云团分御帑如椽蜜炬出宫闱食前方丈罗珍怪却讶犀燃牛渚矶
次韵太守向公登楼眺望二首
茫茫汝水抱城根野色偷春入烧痕千点湘妃枝上泪一声杜宇水边魂遥怜鸿隙陂穿路尚想元和贼负恩粉堞女墙都巳尽恍如陶侃梦天门
庖烟起处认孤村天色清寒不见痕车网湖边梅溅泪壶公祠畔月销魂封疆尽是春秋国庙食多怀将相恩试问李斯长叹後谁牵黄犬出东门
寄钱节【时节出为扬州从事新録兼简参寥】
论月柴门不浪开命车良为故人来茫然极目春千里尚想愁肠日九囬緑水池边聊复尔黄粱枕上信悠哉何时共约参寥子自撷青菁作饭材
赠刘使君景文
落落衣冠八尺雄鱼符新赐大河东穰苴兵法申司马曹植诗原出国风拈笔古心生篆刻引觞侠气上云空石渠病客君应笑手校黄书两鬓蓬
荅龚深之
深巷茅檐日渐长卧看花鸟竞朝阳惜无好事携罇酒赖有邻家振烛光尚友颇存书万卷封侯正阙木千章错刀锦段相仍至小子都忘进取狂
次韵荅裴仲谟
十年淮海间居草偶遣儿童次第成方愧贫家矜敝帚忽蒙邻壁借余明文昌但愿花前老张翰何须身後名移病阖门参拜阻卧聼车马去来声
荅曾存之
环堵萧然汝水隈孤怀炯炯向谁开青春不觉书边过白髪无端镜上来祭竈请邻聊复尔卖刀买犊岂难哉故人休说封侯事归钓江天有旧台
春日寓直有怀参寥
觚棱金爵自岹嶤藏室春深更寂寥扪虱幽花欹露叶岸巾高柳转风条文书几上须髯变鞍马尘中岁月销何日一筇江海上与君徐步看生潮
次韵裴仲谟和何先辈二首
闻说何郎操行端萧然环堵若为安鸟啼花发阻携手水远山高空凭栏别後想多黄绢作春来尤厌惠文弹两章读罢知高义贵贱交情自古难
汝南古郡寡参寻兀兀长如鹤在隂支枕星河横醉後入帘风絮报春深青山未落诗人手白髪谁知国士心多谢名郎传緑绮愧无佳句比南金
荅阎求仁谢参寥彦温访於坟所
老濞城西木半摧崑仑冈下路新开故人此地衔忧去禅客他时问疾囬闻为树风增永感却因水鸟证西来已谋寒食驱羸马细聼清谈动玉哀
次韵刘逊父以寜斋诗二轴作以还之
扬舲偶过海边州一见名郎破百忧荀氏诸龙俱俊伟河东小凤最风流明珠白璧堪投报细草幽花入献酬别驾旧斋何足念文昌新府待公游
次韵何子温
一星就起海隅傍县弩前驱过射阳行见斯民无重困坐令吾道有余光簿书不碍诗人笔猿鸟常窥使者章谈笑自然羣吏肃何须酒後次公狂
次韵宋履中近谒大庆退食舘中
翠华初到殿中间三舘诸儒共一班迎谒晓廷清跸近退穿春仗彩旓闲病来怕饮东西玉老去惭陪大小山知续春明退朝録借观当奉一鸱还
与邓慎思沐於啓圣遇李端叔
羸兵瘦马犯黄尘自笑区区梦里身不是对花能伏老自缘无酒可浇春校书天禄陪羣彦曦髪阳阿遇故人三百六旬如此少更添香火坐逡廵
和程给事贤闍黎化去之什
风流云散越王城珍重闍黎愿力成不使邓尼惊倒化祗教白傅叹先行早因妙契窥曹洞竟以清芬继肇生回首中庭旌骑散月华还可一方明
再赋流觞亭
仙山游观甲寰瀛不比人间目雨亭歌断瑶池云杳杳酒行金谷水泠泠珠帘卷雨惊秋近罗袜凌波笑客醒月下佩环声更好应容挥麈伴公聼
燕觞亭
碧流如镜羽觞飞夏木隂隂五月时清渭日长游女困武陵春去落花迟玉笙吹罢觥筹错蜜炬烧残簪珥遗吴越风流公第一未输山简习家池
会蓬莱阁
冠裳盖坐洒清风轩外时闻韵箨龙人面春生红玉液银盘烟覆紫駞峰天涵秋色山山共树搅乡思叶叶重便欲买舩江北去为怀明德更从容
次韵侍祠南郊
风马云车下九天郊柴初告帝心?天如倚盖临坛上星若连珠绕御前缥缈佩环参雅奏迢嶤楼阁抱非烟侍臣举酒欣相属醉看参横左右肩
与李端叔游智海用前韵
点目谁能化两龙超然相见古人风红尘稍与僧家远白髪偏於我辈公休计浮名千载後且欣汤饼一杯同何时并筑?沟上引水浇花半亩宫
和黄冕仲寄题延平冷风阁
冷风三伏是清秋虽有炎蒸不汝留满地溪山归藻井有时丝管下沧洲快哉便是逍遥趣偶尔还成汗漫游谁谓发挥无妙手赋凌楚玉有家丘
次韵谢李安上惠茶
故人早岁佩飞霞故遣长须致茗芽寒槖遽收诸品玉午瓯初试一团花着书懒复追鸿渐辨水时能效易牙从此道山春困少黄书剩校两三家
次韵范纯夫戏荅李方叔馈笋兼简邓慎思
楚山冬笋斸寒空北客长嗟食不重秀色可怜刀切玉清香不断鼎烹龙论?未愧蓴千里入贡当随传一封薄禄养亲甘旨少蒲包时赖故人供
寄少仪弟
一隔音尘月屡迁忽收来问涕澘然栖迟册府吾如昨流落江村汝可怜梦里漫成池草句愁来空诵棣华篇卑飞暂尔无多恨会有高风送上天
九月八日夜大风雨寄王定国
长年身外事都捐节物惊心一怅然正是山川秋入梦可堪风雨夜连天桐稍摵摵增凄断灯烬飞飞落小圆湔洗此情须痛饮明朝试就酒中仙
林次中奉使契丹刘仲平出倅郓州同舍十有六人饮饯于丁氏园次少蓬韵二首
送次中谏议
鲜车百乘使龙庭路指金燕古北平祖帐列山修故事行台诸部奏新声留犂挠酒知胡意尺牍移书示汉情纳节便应归法从中途巳报制书行
送平仲学士
须句别驾伟仪刑陵谷初无见坦平七子建安推世艺五经中秘擅家声南宫参缀端如梦东观分擕空复情莫爱谿堂好风月早来龙尾道前行
淮海集卷九

[book_title]卷十
钦定四库全书
淮海集卷十　　　　　　　宋　秦观　撰寄孙传师着作
上林池籞富春风十里宫青错御红应与少年修故事误随游毂柳花中
泗州东城晩望
渺渺孤城白水环舳舻人语夕霏间林梢一抹青如画应是淮流转处山
戱云龙山人二絶
芳草未应羞鹎鵊潜鳞终是畏提壶蔡经背上?犹在更念麻姑指爪无
选胜只携长胫鹤入廛还驾短辕车时人若问虚玄事笑荅无过李老书
圆通院白衣阁
白衣阁外遶朱栏人在琉璃菡萏间谁把此花为刻漏修行不放一时闲
无边刹境一毫端同住澄清觉海间还是此花并此叶坏空成住未曾闲
一根反本六根同古佛传家有此风满目红蕖参翠盖不唯门里获圆通
照阁
弥猴镜里三身现龙女珠中万象开未若此轩人散後水光清泛月华来
睡足寮寄震鼎二弟
与物无营但欲眠客来从笑腹便便秋生淮海凉如水得句还应梦阿连
次韵参寥见别
炉香冉冉纡寒穗篝火荧荧擢夜芒预想江天囬首处雪风横急鴈声长
与倪老伯辉九曲池有怀元龙参寥
云月姢姢淮海秋隋家池上共浮游可怜一段风流事特欠支郎与子猷
春日五首
幅巾投晓入西园春动林塘物物鲜却憇小庭才日出海棠花发麝香眠
一夕轻雷落万丝霁光浮瓦碧差差有情芍药含春泪无力蔷薇卧晓枝
裌衣新着倦琴书散策池塘返照初翠碧黄鹂相续去荇丝深处见游鱼
春禽叶底引圆吭临罢黄庭日正长满院柳花寒食後旋鑚新火爇炉香
金屋旧题烦乙子蜜脾新采赖蜂臣蜻蜓蛱蝶无情思随例颠忙【一作狂】过一春
秋日三首
霜落?沟积水清寒星无数傍船明菰蒲深处疑无地忽有人家笑语声
月团新碾瀹花甆饮罢呼儿课楚词风定小轩无落叶青虫相对吐秋丝
连卷雌蜺挂西楼逐雨追晴意未休安得万粧相向舞酒酣聊把作纒头
次韵子由召伯埭见别三首
孤蓬短榜泝河流无赖寒侵紫绮裘召伯埭南春欲尽为公重赋伴牢愁【子由诗云　蒙蒙春雨湿?沟蓬底安眠昼拥裘知有故人家在此速将诗卷洗闲愁】
青荧灯火照深更逐客舟航冷似冰到处故应山作主随方还有月为朋【子由诗云　笔端大字鸦栖壁袖里新诗句琢冰送我扁舟六十里未嫌罪垢汚交朋】
冠盖纷纷不我谋掩关聊与古人游会须匹马淮西去云巘风溪遂所求【子由诗云　高安此去风涛恶还有庐山得纵游便欲携君将船去念君无罪去何求】
还自广陵四首
薄茶便当乌程酒短艇聊充下泽车坟墓去家无百里往来仍不废观书
南北悠悠三十年谢公遗埭故依然欲论旧事无人共卧听锺鱼古寺边
?沟缭绕上云空坐阻层冰不得通赖有东风可人意为开明镜玉奁中
天寒水鸟自相依十百为羣戏落晖过尽行人都不起忽闻水响一齐飞
元日立春三絶
此度春非草草囬美人休着剪刀催直须残腊十分尽始共新年一并来
发春献岁偶然同新历观天最有功头上两般幡胜影一时飞入酒杯中
摄提东直斗杓寒骤觉中原气象寛天为两宫同号令不教春岁各开端
次韵宋履中题李侯檀栾亭
阴阴数亩箨龙稠亭外危通一径幽颇似竹林当日集酒狂莫笑阮陈留
春日偶题呈上尚书钱丈
三年京国鬓如丝又见新花发故枝日典春衣非为酒家贫食粥已多时
观辱户部钱尚书和诗饷禄米再成二章上谢
本欲先生一解颐顿烦分米慰长饥客无贵贱皆蔬饭惟有慈亲食肉糜
梦里光阴挽不囬掩关独坐万缘灰偶因问讯维摩病香积天中施饭来
拟题织锦图
悲风鸣叶秋宵冷寒丝萦手泪残粧微烛窥人愁断膓机翻云锦妙成章
晩出左掖
金爵觚棱转夕晖翩翩宫叶堕秋衣出门尘障如黄雾始觉身从天上归
次韵蔡子骏琼花
无双亭上传觞处最惜人归月上时相见异乡心欲絶可怜花与月应知
处州水南庵二首
竹栢萧森溪水南道人为作小圆庵市区收罢鱼豚税来与弥陀共一龛
此身分付一蒲团静对萧萧玉数竿偶为老僧煎茗粥自携修绠汲清寛
三月晦日偶题
节物相催各自新痴心儿女挽留春芳菲歇去何须恨夏木阴阴正可人
次韵东坡上元扈从三絶
赭黄繖底望龙章不断惟闻蜡炬香一片韶音归复道重瞳左右列英皇
端门魏阙欝峥嵘灯火成山辇路平不待上林鸎百啭教坊先巳进新声
仗下番夷各一羣机泉如雨自缤纷细看香案旁边吏却是茅家大小君
淮海集卷十

[book_title]卷十一
钦定四库全书
淮海集卷十一　　　　　　宋　秦观　撰四絶
【此赠道流盖有四时意録者失其序耳】
隂风一夜搅青冥风定霏霏霰雪零遥想玉真清境上白虚光里诵黄庭　　　其四
夜深楼上拨书眠天在栏杆四角边风拂乱云毫髪尽独留璧月向人圆　　　其二
天风吹月入栏干乌鹊无声子夜阑织女明星来枕上了知身不在人间　　　其三
本是匡山种杏人出山来事碧虚君上清欲问因何事请看仙山十丈文　　　其一
奉别牛司理
堂堂先德擅才名词赋高凌墨客卿之子妙龄初筮仕好修文史继家声
送酒与泗州太守张朝请
莫笑杭州别驾村昔曾柱下数承恩而今虽是江湖吏犹有当时七字尊
题郴阳道中一古寺壁二絶
门掩荒寒僧未归萧萧庭菊两三枝行人到此无肠断问尔黄花知不知
哀歌巫女隔祠丛饥鼠相追坏壁中北客念家浑不睡荒山一夜雨吹风
又别牛司理
半年淹恤越溪滨好爱如君只数人解手莫令书信断故园桑梓幸相邻
和工部侍郎新章
甍栋相连数亩中出门遥见大明宫朝元虽共浮邱伯煮茗还同桑苎翁
题金华山寺壁
鸾鹤同为汗漫游天风吹散下沧洲金华有路通元气水绕高寒不断流
次韵出省马上有怀蒋頴叔
新淬鱼肠玉似泥将军唾手取河西偏禆万户封龙额部曲千金赐褭蹄
制诏行闻降紫泥簪花且醉玉东西羌人谁谓多筹策止有黔驴技一蹄【倡首云　春雪京城一尺泥并鞍还忆蒋征西碧幢红斾出关去一路东风送马蹄　不论埃与涂泥封印还家日已西岂比元戎碧油下貔貅绕帐马千蹄】
元佑三年余被召至京师从翰林苏先生过兴国浴室院始识汶师後二年复来阅诸公诗因次韵
聊移小榻就风廊卧久衣巾带佛香白髪道人还省记前年引去病贤良
客有遗予以假山石盆池者闻陈元发有石菖蒲作此诗乞之
瑟瑟风漪心为清更窥崒眼增明可怜一片江山様只欠菖蒲十数茎
兴国浴室院独坐时儿子湛就试未出
满城车马没深泥院里安闲緫不知儿辈未来鈎箔坐长春花上雨如丝
题赵团练画江干晓景四絶
本自江湖客宦游常苦心看君小平远怀我旧登临鸟外云峰晚沙头草树晴想初挥洒就侍女一齐惊公子歌锺里何从识渺茫惟应斗帐梦曾到水云乡晓浦烟笼树春江水拍空烦君添小艇画我作渔翁
梦中得此
缟带横秋匣寒流炯暮堂风尘如未息持此奉君王
宁浦书事六首
挥汗读书不已人皆怪我何求我岂更求荣逹日长聊以销忧
鱼稻有如淮右溪山宛类江南自是迁臣多病非干此地烟岚
南土四时尽热愁人日夜俱长安得此身作石一齐忘了家乡
洛邑太师奄谢龙川仆射云亡他日岿然独在不知谁似灵光
身与杖藜为二对月和影成三骨肉未知消息人生到此何堪
寒暑更三十同归灭尽无疑纵复玉关生入何殊死葬蛮夷
题务中壁
□头春酒响潺潺垆下黄翁寝正安梦入平阳旧池馆隔花螭口吐清寒
题法海平闍黎
寒食山州百鸟喧春风花雨暗川原因循移病依香火写得弥陀七万言
留别平闍黎
缘尽山城且不归此生相见了无期保持异日莲花上重说如今结社时
绍圣元年观自国史编修官蒙恩除馆阁校勘通判杭州道贬处州管库三年以不职罢将自青田以归因往山寺中修懴日书絶句於住僧房壁
淮海集卷十一

[book_title]卷十二
钦定四库全书
淮海集卷十二　　　　　　　宋　秦观　撰进策
序篇
臣闻春则仓庚鸣夏则蝼蝈鸣秋则寒蝉鸣冬则雉鸣此数物者微眇矣然其候未至则寂寞而无闻既至则日夜鸣而不已何则隂阳之所鼓动四时之所感发气变於外则情迫於中虽欲不鸣不可得也淮海小臣不闻庙堂之议帷幄之谋独耳剽目采颇知当世利病之所以然者尝欲输肝胆效情素上书於北阙之下则又念身非谏官职非御史出位犯分重烦有司之诛隐忍逡巡而不敢发幸陛下发德音下明诏使大臣任举贤良方正能直言极谏之士将修祖宗故事而亲策於庭呜呼此亦愚臣效鸣之秋也辄忘踈贱条其意之所欲言者爲三十篇以献惟陛下财择焉其目曰以意寓言以言寓文示变化之所终始使天下晓然知之作国论瑟不鸣二十五弦各以其声应毂不运三十幅各以其力旋默则治语静则制动作主术急不极则缓不生缓不极则急不成一偾一起如环无端作治势二篇以地爲险山川是资以兵爲险不厌通逹作安都自信者不避嫌自许者不求合倚而容之绩乃可底作任臣二篇衆贤聚於本朝奸人之所不利巧爲诋诬以幻羣聼作朋党二篇鸟有凤鱼有鵾超絶之材宜见濶略作人材杨墨塞路孟氏所攘申商崛兴莫或汝遏作法律二篇得与失爲邻利与害同门非至精莫之能分作论议二篇爵禄者所以砺世磨钝科条品目其可不悉作官制二篇善治水者以四海爲壑善治财者以天地爲资国之大计於是乎在作财用二篇料敌之虚实若别牛马应变之仓卒如数一二非有道之士不能作将帅以寡覆衆来如风雨去如絶弦作奇兵美言可以市三寸之舌胜百万之师作辩士机会之来间不容髪匪龟匪镜其能勿失作谋主心不治则神扰气不养则精丧治心养气四术自得作兵法愚民弄兵依阻山谷销亡不时或为大衅作盗贼三篇党项微种盗我灵武逾八十年天诛不迄作边防三篇东西为纬南北为经织者就综而文成其详在彼其略在此作序篇
国论
臣闻古之人君以其祖考之志而升黜人材弛张法度者多矣太上忘言其次有言其下不及言何则昔舜举十六相去四凶肇十有二州皆尧志也而精诚所动神化所移不待告之以言而天下晓然固已心知其本末此所谓太上忘言者也盘庚之迁亳武王之代商所以从先王之业承文考之志也而浮言横议二三不一至以其迁伐之意托於词令丁宁而告于庭委曲而誓诸野然後民始悦然而服从此所谓其次有言也秦孝公用商君之说变法令易风俗所以修缪公之业成献公之志也然未尝以其变法之意告民疑而不服则痛法以绳之此所谓其下不及言者也夫秦之不及言固无足道而舜之忘言又不可以遽及然则後世人君有以祖考之命而升黜人材弛张法度者安得不法盘庚武王之有言哉陛下即位以来图任元老眷礼名儒屏弃奸臣投窜刻吏所以照临海内甚盛罢青苗之使废市易之司削保甲之条刋免役之令至於摘山煮海冶铸之事他日吏缘以为奸者临遣信臣更定其法所以加惠元元甚厚臣窃闻之凡此大功数十淹速轻重虽出於圣母之裁成其大槩则皆先帝之末命也然大道之行小人所不利或作为诋欺之言悖乱羣听以为先帝之道陛下当终身奉以周旋而数年之间遽听一二大臣更张几尽异乎所谓父作之子述之者矣自非明智不惑之士往往闻其说而疑之呜呼此殆陛下不法盘庚武王有言之过也夫子之事父其生也养志为大养口体次之其殁也继志为大述事次之知述事而不知继志犹养口体而不养志也非所以为逹孝秦皇汉武皆以盖世之气辟阖宇宙之材并吞诸侯攘却胡粤若以功业言之则始皇之英伟杰特又非武帝之可比也然而万世之下号始皇为暴主称武帝为贤君秦祚遽倾汉基益大者何哉二世不变始皇之事孝昭能改武帝之法故也向使先帝晚年於人材法度初无升黜之心弛张之意陛下犹当继其志不述其事又况亲承於末命乎臣愿陛下具以意作爲明诏丁宁反覆如古训诰誓命之文布告天下咸使闻之则小人虽有诋欺之言不能以疑衆矣然後被之於诗章传示无穷以明德意使後世皆知成先帝之功者陛下也岂不休哉
主术
臣闻人主之术无他其要在乎能任政事之臣与议论之臣而已政事之臣者宰相执政和隂阳万物宰制百辟镇抚四夷与天子经纶於帷幄之中者也议论之臣者谏官御史学术知古始器识通世务奋不顾身与天子辨曲直争是非者也今天下之事有执政之臣以行之有议论之臣以言之则人主可以弁冕端委而无所事不然则虽弊精神竭筋力以夜继日犹无益也臣请以用人一事明之士大夫以名列於仕版者盖以万计有智者有愚者有贤者有不肖者若智与贤则功利之所从兴也愚与不肖则罪害之所从起也夫人主以一身之思虑一耳目之聪明而当天下功罪利害之机非有政事之臣则百官之进退柰何而不乱也然人之难知久矣实愚而似智实智而似愚者有之实贤而似不肖实不肖而似贤者有之申以亲疎之异重以好恶之偏夫以天下之智愚贤不肖而付之於二三大臣之手非有议论之臣则进退当否柰何而知之也虽然政事之臣者人主之股肱议论之臣者人主之耳目任政事之臣而忽谏官略御史犹股肱便利而耳目盲聩也任议论之臣而轻宰相薄执政犹耳目聪明而股肱折也要之二者不可偏胜使之适平而已汉成帝用王凤为大将军政事大小皆自凤出天子曾不一举手京兆尹王章言之为凤所陷罪至大逆故阳朔之後天下以言为讳唐明皇用李林甫为相十有九年颛政用事补阙杜进上书斥为下邽令由是谏诤路絶此则任政事之臣太胜也汉武帝擢严助朱买臣吾邱夀王司马相如东方朔之徒於左右朝廷有政事辄令助等与大臣辨论大臣数绌唐德宗晚年宰相唯奉行诏书所与图事者李齐运裴延龄韦渠牟而已此则任议论之臣太胜也臣闻仁祖时天下之事一切委之执政羣臣无得预者除授或不当虽贵戚近属旨从中出辄为固执不行一旦谏官列其罪御史数其失虽元老名儒上所眷礼者亦称病而赐罢政事之臣得以举其职议论之臣得以行其言两者之势适平是以治功之隆过越汉唐与成康相先後盖繇此也陛下即位以来图任老成属以事屡下明诏使中外大臣举谏官荐御史保任骨鲠以备献纳之科可谓得人主之要术矣愿鉴汉唐之弊专取法於仁祖常使两者之势适平足以相制而不足以相胜则陛下可以弁冕端委而无事矣
治势上
臣闻御天下之术必审天下之势不审其势而已信臆决行其所谓道守其所谓法则虽有刚严果断之材或失而为刻深慈惠恻隐之意或坏而为姑息何则设之不当也夫圣主之於天下岂尝有意用术哉天下有强势吾则有寛术天下有弱势吾则有猛术非强非弱天下无势非寛非猛吾亦无术盖无势者天下之常势而无术者天下之至术也虽然御强势者必以寛而强之弊实生於寛御弱势者必以猛而弱之弊实生於猛何则昔汉之文景承高祖开创之後接吕氏蹀血之余除诽谤去肉刑减笞法定箠令可谓寛矣而诸侯逆命夷狄侵边孝武不胜其愤力攘匈奴诛两粤大臣相继而入狱二千石连颈而伏诛巫蛊之祸至於夫妇父子之间而不相保由是言之岂非强之弊实生於寛耶昔唐肃宗器本刻深以刑名自喜安史之乱来归者戮於独柳之下待罪者毙於缧絏之中可谓猛矣而庆緖荐兴思明复起代宗深鉴其事舍脇从之罪缓汚染之诛至於封豕长蛇无所惩艾忠臣义士切齿不平王室陵夷之渐盖基於此由是言之岂非弱之弊实生於猛耶是故救强之弊必於崇寛之时救弱之弊必於尚猛之日夫强弱之相乘寛猛之相代犹东之有西昼之有夜理之所必至事之所固然也顾昧者不知耳昔陵阳严诩将去頴川谓掾吏曰我以柔弱召必选刚猛代到将有僵仆者矣及何并至郡首治锺威赵季李钦之狱果如诩言以诩并观之则天下之势可以前百年而预定古者刑罚世轻世重不为定论文王之时关市讥而不征周公成王之时则关市有征矣至凶年然後弛之推此类而言则先王之法度大抵皆审天下之势而为之者也传曰政寛则民慢慢则纠之以猛猛则民残残则弛之以寛寛以济猛猛以济寛政是以和夫传所谓和者则臣之所谓圣人之至术者欤
治势下
臣闻祖宗之时天下新脱割据战伐之祸天厌久乱俱欲无为而又扫除烦苛之患足以深结海?之心削平僭伪之威足以逆折奸侠之气当是时天下之势如元气在乎混沦之中固莫得而名巳逮嘉佑之後习安玩治为日既久大臣以厚重相高小臣以苟简自便肉食者鄙未能远谋谁能无偷朝不及夕故先皇即位之始大讲法度作而新之核名实以兴百辟攘夷狄以布威灵有司奉行於中使者刺举於外此真得所谓以猛政救缓势之术也元丰之後执事者矫枉过直矜钩距以为法术任惠文以取媮快上下迫脇民不堪命故陛下即位之始黜鍜链之吏逐聚歛之臣登老臣於散地擢忠鲠於谪籍平寃狱振乏馁与天下休息此真得所谓以宽政解急势之术也而比日以来执事者又将矫枉而过直矣何告讦诋欺之言率尔敢陈而王体未严也向背异同之见各自为守而国论未决也蛮夷猾夏寇贼奸宄隐忍羁縻冀其自罢而天诛未迄也推此言之天下之缓急虽曰未见而固已胚浑於冥冥之中矣夫致先帝之用猛术者嘉佑之缓势也致陛下之用寛术者元丰之急势也今又矫枉过直则势必复缓缓甚则术又将出於猛矣猛术一用天下固已震动若再用缓则安危之计未可知也何则天下之势犹一人之身缓而救之以猛犹关鬲不通而涌泄之也其急而解之以寛犹虚中暴下而补养之也补养至平则可以已矣平而不已则又将至於关鬲不通再加涌泄正气必伤重被猛术国本必伐故曰安危之计未可知也臣愿陛下遏逋慢之原杜懈弛之惭明诏内外一乎中和使天下之缓势不得而成缓势不成则後世虽有猛得不可得而用之
淮海集卷十二

[book_title]卷十三
钦定四库全书
淮海集卷十三　　　　　　　宋　秦观　撰进策
安都
臣闻世之议者皆以谓天下之形势莫如雍其次莫如周至於梁则天下之冲而已非形势之地也故汉唐定都皆在周雍至五季以来实始都梁本朝纵未能远?长安盍亦近卜於洛阳乎而安土重迁眷眷於开封之境非所以爲万世计也臣窃以爲不然何则唐汉之都必於周雍本朝之都必於梁而後可也夫长安之地左殽函右陇蜀襟屏终南太华之山萦带泾渭洪河之水地方数千里皆膏腴沃野卒有急百万之衆可具形势便利下兵於诸侯如建瓴水四塞之国也故其地利守自古号爲天府开封地平四出诸道辐凑南与楚境西与韩境北与赵境东与齐境无名山大川之限而汴蔡诸水参贯巾车错毂蹄踵交道舳舻衔尾千里不絶四通五逹之郊也故其地利战自古号爲战场洛阳左瀍右涧表里山河扼殽黾之隘阻成皋之险直伊阙之固广袤六百里四面受敌以守则不如雍以战则不如梁然雍得之可以爲重自古号爲天下之咽喉凡天下之形势无过此三者也故彼蜀之成都吴之建业皆霸据一方之具而楚之彭城特盗贼之窟耳易曰天险不可升也地险山川丘陵也王公设险以守其国所谓险者岂必山川丘陵之谓哉在天而不可升在人而不可夺则皆爲险矣夫雍爲天府梁爲战场周爲天下之咽喉而臣以谓汉唐之都必於周雍本朝之都必於梁而後可者汉唐以地爲险本朝以兵爲险故也汉高祖曰吾以羽檄召天下兵莫有至者武帝曰吾初即位不欲出虎符发兵郡国盖汉踵秦事郡国背道材官有变则以符檄发之京师惟有南北两军有期门羽林孤儿以备扈从唐分天下爲十道置兵六百三十四府其在关中者惟二百六十有一府府兵废始置神策爲禁军亦不过数万人以此见汉唐之兵皆在外也故非都四塞之国则不足以制海内之命此所谓以地为险者也本朝惩五季之弊举天下之兵宿於京师名挂於籍者号百余万而衣食之给一毫已上皆仰县官又非若府兵之制一寓之於农也非都四通五逹之郊则不足以养天下之兵此所谓以兵爲险者也夫以兵爲险者不可以都周雍犹以地爲险者不可以都梁也而昧者乃以梁不如周周不如雍呜呼亦不逹於时变矣夫大农之家连田阡陌积粟万斛兼陂池之利并林麓之饶则其居必卜於郊野大贾之室歛散金钱以逐什一之利出纳百货以收倍称之息则其居必卜於市区何则所操之术殊则所杔之地异也今梁据天下之冲岁漕东南六百万斛以给军食犹恐不赡矧欲袭汉唐之迹而都周雍之墟何异操大贾之术而欲托大农之地也由是言之彼周雍之地者汉唐之险耳本朝何赖焉
任臣上
臣闻明君之御臣也不致疑忠臣之事君也不避嫌嫌疑之事皆出於奸臣庸君度量狭隘心意颇僻不能以至诚相期而已古之人有自举其身者有举其子者有举其弟者有举其侄者有举其内外之亲旧者而其君不以为疑其臣不以为嫌者何哉以其所举者当而已矣汉宣帝欲击先零问谁可将者赵充国曰无如老臣者矣宣帝用之遂破先零此所谓自举其身者也晋君问孰可为国尉祈奚曰午也可君曰非子之子耶对曰君问可否不问子也君子谓祁奚能举善矣此所谓有举其子者也李石当国荐弟福可任治人繇监察御史为户部侍郎此所谓有举其弟者也晋求文武良将谢安以其侄幼度应举郄超闻而叹曰安违衆举亲明也幼度不负举才也果破符坚於淝水之上此所谓有举其侄者也崔贻孙为相未踰年除吏八百莫不谐允德宗曰人言卿拟官多亲旧何耶对曰陛下令臣进拟庶官夫进拟者必悉其材行如不与闻何由得其实此所谓有举其内外之亲旧者也此数子者皆内有以自信外有以信於人仰无所愧俯无所怍其视身也与人等其视子弟亲旧也与不相谁何者等故能立功於当年垂名於後世千载之下想见其风向使念瓜李之小嫌忘事君之大节匿名迹远权势心知其然而不敢发则与粪壤同朽耳尚何功名之立哉陛下即位以来委政於六七大臣其人自以旷世遭遇莫不悉心竭力知无不为言无不尽可谓千载一时之嘉会也而臣窃有所不然者未能去用亲之嫌而已奇材异行实为时辈所见推者一涉大臣之亲则相顾缪悠莫敢援之以进幸而不顾进之则谏官御史之章相随而至矣臣以为此风一成非圣朝之事也何则大臣之亲嫌而不用则侍臣之亲亦当嫌而不用引而下之至於台省寺监之官推而广之至於漕刑郡县之吏其亲者皆嫌而不用矣夫奇材异行不常有於天下幸而有焉又以亲与嫌而弃之则是非得草莱岩穴之士终不用也昔西汉之韦氏平氏东汉之袁氏杨氏唐之韦杜苏李陆萧诸氏皆兄弟为三公父子为宰相盛者至与国相始终其间建功立业号为名臣者盖不可胜数柰何专用草莱岩穴之士哉愿诏中外之臣惟贤是进惟不肖是退而勿以用亲为嫌谏官御史惟进退之当否是察而勿以亲嫌为劾则天下之奇材异行庶乎皆得而用也
任臣下
臣闻人主之於谏诤之臣非独听其言之难也取其大节而略其小过是为难矣夫骨鲠自信以身许国不为利害之所挠屈者所谓大节也材智之不周思虑之不密学术之不至闻听之不审所谓小过也必有大节而无小过者然後得为谏诤之臣则穷年没世不可得其人矣如或不然则与其无一时之小过孰若有终身之大节哉昔汲黯通经术则不如平津侯恢武功则不如大将军明习法令则不如张汤文章儒雅则不如司马相如谨厚自全则不如石庆术略横出则不如主父偃然淮南王谋反惟惮曰黯好直谏守节死义说平津侯等如发蒙耳由是言之谏诤之臣其功在於正纲纪立风宪通上下之情使乱臣贼子顾惮而不敢发如此而已一举之不当理一发之不中节曾何足以深咎耶陛下即位以来首下明诏使中外大臣保任谏官御史盖充赋者百有余人其见用者十数人耳选择既精人颇自重皆毅然有伏节死谊之心兴利除害甚於嗜慾攘击奸恶如报私讐首尾数年之间遂成冠古之治虽神功圣化敏妙自然亦此曹献替可否之力也然比者尝以所言不效谏官御史接迹引去或迁他官或补外郡台省为之一空臣愚疎远不知朝廷之事切恠陛下何取之之难而去之之易也且人非蓍龟不无过误顾其设心措意何如耳昔汉郦食其有挠楚之非唐魏郑公有纵薛延陀之过本朝赵中令有遣赵保忠之失此三人者皆天下之豪杰一时之名臣也犹有非缪过失如此又况不及於三人者乎臣愿陛下鉴师古始追御来今重谏官之进退慎御史之升黜取其大节而略其小过使天下之士得以尽忠毕力於前则神功圣化又将有新於此矣或谓臣曰古者谏诤之臣职於广聪明除壅蔽成德业而已後世狂夫小子狡猾不道之人或假其名以资盗窃其器以售奸如谷永者王凤之客也而讥斥帷幄刘栖楚者李逢吉之党也而额叩龙墀阳为剀拂之迹隂成附丽之谋以此言之小过其可略乎略其小过则成其大恶矣臣应之曰不然夫药石所以瘉病也而致病者有矣然自古及今未有废药石者何哉以其所愈者衆所害者寡也谏诤之臣虽器有远近才有修短大抵搢绅之选也安可尽诬以谷永刘栖楚之徒欤就使有一二人焉则去其一二人者可也何至空台省而逐之耶陆贽曰天不以地有恶木而废发生天子不以时有小人而废听纳又曰谏者多表我之能好谏者直示我之能贤谏者之狂诬明我之能恕谏者之漏泄彰我之能从有一于斯皆为盛德呜呼人主用谏诤之臣贽之论尽矣
朋党上
臣闻朋党者君子小人所不免也人主御羣臣之术不务嫉朋党务辨邪正而已邪正不辨而朋党是嫉则君子小人必至於两废或至於两存君子小人两废两存则小人卒得志而君子终受祸矣何则君子信道笃自知明不肯偷为一切之计小人投隙抵巇无所不至也臣请以易道与夫尧舜汉唐之事明之易以阳为君子隂为小人一阳之生则为复复者反本也三阳用事则为泰泰者亨通之时也而五阳之极则为夬夬者刚决柔也以此见君子之道必得其类然後能胜小人也一隂之生则为姤姤者柔遇刚也三隂用事则为否否者闭塞之时也而五隂之极则为剥剥者穷上反下也以此见小人之道亦必得其类然後能胜君子也隂阳相与消长而为惨舒为生杀君子小人相与胜负而为盛衰为治乱然皆以其类也臣故曰朋党者君子小人所不免也尧之时有八元八凯十六族者君子之党也又有浑沌穷奇檮杌饕餮四凶族者小人之党也舜之佐尧有大功二十者举十六相去四凶而已不闻以其朋党而两废之亦不闻以其朋党而两存之也臣故曰人主御羣臣之术不务嫉朋党务辨邪正而已东汉钩党之狱海内涂炭二十余年盖始於周福房植谓之甘陵南北部至於李膺陈蕃王畅张俭之徒遂有三君八顾八俊八及八厨之号人主不复察其邪正惟知震怒而已故曹节侯览牢修朱竝得以始终表里成其奸谋至於刑章讨捕锢及五族死徒废禁者六七百人卒不知修竝者乃节览之党也唐室之季朋党相轧四十余年搢绅之祸不解盖始於李宗闵李德裕二人而已嫌怨既结各有植立根本牢甚互相倾挤牛僧孺李逢吉之属则宗闵之党也李绅韦处厚之属则德裕之党也而逢吉之党又有八关十六子之名人主不复察其邪正惟曰去河北贼易去此朋党难而其徒亦曰左右佩劒彼此相笑盖言未知孰是也其後李训郑注用事欲以权市天下凡不附已者皆指以为二人之党而逐去之至於人人骇栗连月雺晦卒不知训注者实逢吉之党也臣故曰邪正不辨而朋党是嫉则君子小人必至於两废或至於两存君子与小人两废两存则小人卒得志君子终受祸矣
朋党下
臣闻陛下即位以来虚怀仄席博采公论悉引天下名士与之经纶至有去散地而执钧衡起谪籍而参侍从者虽古版筑饭牛之遇不过如此而已君子得时则其类自至数年之间衆贤弹冠相继而起聚於本朝夫衆贤聚於本朝小人之所深不利也是以日夜恟恟作为无当不根眩惑诬罔之计而朋党之议起焉臣闻比日以来此风尤甚渐不可长自执政从官台阁省寺之臣凡被进用者辄为小人一切指以为党又至於三君八顾八俊八及八厨之名八关十六子之号巧为标榜公肆诋欺一人名之於前万人实之於後传曰下轻其上爵贱人图柄臣则国家摇动而人不静也然则其可以不察欤臣闻庆历中仁祖鋭於求治始用韩琦富弼范仲淹以为执政从官又擢尹洙欧阳修余靖蔡襄之徒列於台阁小人不胜其愤遂以朋党之议陷之琦弼仲淹等果皆罢去是时天下义士扼腕切齿发上冲冠而小人至於举酒相属以为一网尽矣赖天子明圣察见其事琦弼仲淹等旋被召擢复蒙器使遂得成其功名今所谓元老大儒社稷之臣想望风采而不可见者皆当时所谓党人者也向使仁祖但恶朋党之名不求邪正之实赫然震怒斥而不反则彼数人者皆为党人而死耳尚使後世想望风采而不可见耶今日之势盖亦无异於此臣愿陛下观易道消长之理稽帝虞废举之事鉴汉唐审听之失法仁祖察见之明杜媒蘖之端窒中伤之隙求贤益急用贤益坚而信贤益笃使奸邪情得而无所售其谋谗佞气索而无所启其口则今之所谓党人者後世必为元老大儒社稷之臣者矣
淮海集卷十三

[book_title]卷十四
<集部,别集类,北宋建隆至靖康,淮海集>
钦定四库全书
淮海集卷十四　　　　　　宋　秦观　撰进策
人材
臣闻天下之材有成材者有奇材者有散材者有不材者器识闳而风节励问学博而治行纯通当世之务明道德之归此成材者也经术艺文吏方将略有一卓然过人数等而不能饰小行矜小廉以自托於闾里此奇材者也随羣而入逐队而趋既无善最之可记又无显过之可绳摄官承乏取位而已此散材者也寡闻见暗机会乖物理昧人情执百有司之事无一施而可此不材者也古之人主於成材则付以大任而备责之於奇材则随所长而器使之於散材则明赏罚而磨砺之於不材则弃之而已四者各有所处然而奇材者尤人主所宜深惜者也盖天下之人材不世出而散材者又不足以任能事不材者适足以败事而已是则任天下之能事者常取乎奇材有奇材而不深惜焉则将与不材同弃而曾散材之不如矣夫匠氏之於木也楩楠豫章易直而十围者必以为明堂之栋路寝之楹七围八围者虽多节必以为高明之丽拱把而上者虽小桡必以为狙猿之杙稍修则以为榱桷甚短则以为侏儒至於棭樠轴解亟沉而易蠧者然後以之爨也今有楩楠豫章於此七围八围拱把而上特以多节小桡之故遂并弃之岂不惜哉人主用天下之材亦何以异於此今国家之人材可谓富矣养之以学校而取之以贡举名在仕版者无虑数万然一旦有事则常若乏人何哉以臣观之未能深惜天下之奇材故也盖不深惜天下之奇材则用之或违其长取之将责其备虽有嶔历落頴脱絶伦之士执事者始以名闻未及试之而媒蘖其短者固已圜视而起矣夫奇材多自重又不材者之所甚嫉也以自重之势而被甚嫉之毁其求免也岂不难哉一旦有事而常若乏人其势之使然无足恠也昔孟公绰为赵魏老则优不可以为滕薛大夫禆谌能谋於野则获於邑则否黄霸为丞相功名损於治郡时人固有所长亦有所短也皋陶喑而为大理天下无虚刑师旷瞽而为太宰晋国无乱政贤如萧何而有市田请地之污直如汲黯而有褊心忿骂之鄙文如长卿而有临卭涤器之陋将如韩信而有胯下蒲伏之辱吏如张敞而有便面拊马之事此数子者责其备则彼将老於耒耜之旁死於大山龛岩之下耳人主岂得而用之陛下即位以来屡下明诏举监官御史台阁学校之臣刺史牧民之吏与夫可备十科之选者所得人材盖不可胜数臣愿陛下取其名实尤异者用之而不疑人情不能无小过非有显恶犯大义所当免者宜一切置而不问以责异时之功则彼将输沥肝胆捐委躯命求报朝廷而不可得一旦有天下四夷之事何足患哉
法律上
臣窃观唐虞以後有天下者安危荣辱之所从长久亟絶之所自无不出於其所任之术而所任之术大抵不过诗书法律二端而已盖纯用诗书者三代也纯用法律者秦也诗书法律杂举而并用迭相本末递为名实者汉唐也何以知其然耶夏商周之兴也治教政令既本於道德之意而舟车器械亦出於义理之文其迹载於典谟训告誓命之篇而其旨寓於国风雅颂之什当是时也圣贤之学着而百家之说熄帝王之制举而霸者之事废议事以制不为刑辟故曰纯用诗书者三代也魏文侯之师李悝论次诸国之法着为法经其徒商鞅用以相秦始作收司连坐告匿之法而辅以诋欺文致细微之事晚节末路至於焚书坑儒偶语者弃市以是古非今者族吏见知不举与同罪故曰纯用法律者秦也汉自高祖纳陆贾之言命为新语用叔孙通之说而使定礼仪可谓知所取矣而以三章之约不足御奸於是萧何攟摭秦法作律九章而张汤赵禹之徒又为见知故纵监临部主之法唐自太宗诎封伦秦汉之论用魏公帝王之谋可谓知取舍矣而朝廷郡县百官有司所以朝夕从事者一出於律令格式之文故曰诗书法律杂举而并用迭相本末递为名实者汉唐也惟其纯用诗书故三代享国安荣而历年长久惟其纯用法律故秦危辱而亟絶惟其诗书法律杂举而并用迭相本末递为名实故汉唐之有天下虽号长久而安荣之日少危辱之日多仅免亟絶而已盖诗书者所以崇德其事皆孝弟忠信人之所欲者也而安荣长久人之所欲者也而法律所以制奸其事皆鞭笞斩艾人之所恶欲以报所恶之雠者也以所恶之术报所恶之讐亦其理之然哉贾生曰今或言礼谊之不如法令教化之不如刑罚人主胡不引商周秦事以观之也呜呼若贾生者可谓知治体矣
法律下
臣闻古今异势不可同日而语以今天下而欲纯用诗书尽去法律则是腐儒不通之论也要使诗书不为法律所胜而已祖宗之时二端虽号竝行而士大夫颇自爱重以经术为职文艺相推间有喜刑名精案牍者则衆指以为俗吏而耻与之言近世则不然士大夫急於功利不师古始相与习者莫非柱後惠文之事父教其子兄诏其弟以为速化之术无以过此间有引古义决嫌疑则掩口而笑曰此老生之常谈耳何所用於今哉呜呼此风一成非天下之福也盖昔者以诗书为本法律为末而近世以法律为实诗书为名臣以天下之大弊君子所宜奋不顾身而救之者无甚於此何则废诗书而从法律则是举天下而入於申韩之术也扬子曰申韩之术不仁之至矣夫不仁者三代之所以失天下也君子救之其可以缓耶臣尝思之其所以然者无他始於试法而已朝廷试士以法者欲其习为吏也而假之太优擢之太峻至於黄绶中选数岁之间持斧仗节领一道之权任二千石之重而制策进士留滞於州县之官有十年而不得调者呜呼欲士大夫之不废诗书而从法律也岂可得乎且法吏之与儒臣所闻异趣所见异涂犹方圆曲直之不相入也昔匈奴浑邪王降汉长安贾人与市者当坐死五百余人而汲黯固争以为不可若使法吏言之则必以为阑出财物矣密人有告部亭长受其米肉遗者而卓茂折之以礼以为汝能高飞远走不在人间乎若使法吏言之则以为受所监临矣朱博曰如太守汉吏奉三尺律令以从事耳亡柰生所言圣人道何也且持此道归尧舜君出为陈说之今天下所以未受其祸者以异时制策进士所得之臣有如汲黯卓茂者在也十数年之後耆老大臣相继得谢而试法所得之吏有如朱博者当轴而处中焉则君子虽欲奋不顾身以救之亦无及已臣以为纵未能尽罢其士宜稍变革以抑其风使吏非有出身毋得试法其余出仕换官之类可一切试以经术艺文要令天下皆知法律之不如诗书也则申韩之祸熄矣
论议上
臣窃闻役法之议不决久矣有司阅四方之牍眩蠭起之说牵制优游相视而不断者二年于兹虽稍复笔削着为一切之令取济朞月卒未有确然定论可以厌服人情传万世不弊者也其所以然者无他焉士大夫据偏守独各有系吝不能以至公为心故耳何则夫所谓役法者其科条品目虽曲折不同大抵不过差免二法而已差役之法虽曰迭任府史胥徒之士率数年而一更然而捕盗者奔命不遑主藏者备偿无筭囷仓竭於飞挽资产破於厨传执事者患其弊也於是变而为免役之法虽曰岁使中外之民悉输僦直以免其身然而平估至於室庐检括及於车马裒多以为寛剩厚积以为封桩则其弊又有甚於差役者矣盖差役之法不弊则免役之法不作免役之法不弊则今日之议不兴然而士大夫进用於嘉佑之前者则以差为是而免为非进用於熙宁之後者则以免为得而差为失私意既摇於中公议遂移於外呜呼岂特二年而无定论哉虽十年而无定论不足恠也昔唐室赋役之法有租庸调者最为近古自开元之後版图既隳丁口田亩皆失其实法以大弊故杨炎变之以为两税之法巳而盗起兵兴征求无节法又大弊故陆贽以七事者力诋其非然而终唐之世不复改也夫唐之诸臣岂不知两税为非古租庸调为近古哉盖以晚节末路俱为弊法以此易彼实无益也今差役免役之法盖类於此然则何为而可耶臣闻楚人有第二区者其甲则长子之所筑也其乙则少子之所筑也规摹不同而岁久皆弊其父谋所止二子各请止其所建之庐至数日不决有邻人告之御昔少君以甲第坏甚於是营乙以舍族人今乙第又坏而长官复欲徙之於甲是以坏易坏非计之得也何不合二第可用之材别营一区而弃其腐桡者乎父以为然其论遂定今陛下以役法之议付於嘉佑熙宁之臣何异楚人之谋於二子也盍亦质诸邻人之论哉陛下若以臣言为然愿诏有司无牵於故新之论毋必於差免之名悉取二法之可用於今者别为一书谓之元佑役法则嘉佑熙宁之臣皆默然而心服矣若夫酌民情之利病因五方之所宜条去取之科列轻重之目此则有司之事臣所不能知之亦犹楚人之第某材可弃某材可留皆当付之匠氏不可问诸邻人也传曰虽有丝麻无弃菅蒯虽有姬姜无弃蕉萃唯陛下择焉
论议下
臣闻世之议贡举者大率有三焉务华藻者以穷经为迂濶尚义理者以缀文为轻浮好为高世之论者则又以经术文辞皆言而已矣未尝以为德行德行者道也是三者各有所见而不能相通臣请原其本末而备论之则贡举之议决矣古者诸侯卿大夫交接邻国以微言相感动当周旋进退之时必称诗以喻其志盖以别贤不肖而观盛衰焉其後聘问不行於列国学诗之士逸於布衣於是贤人失志之赋兴屈原离骚之词作矣此文词之习所由起也及其衰也雕篆相夸组绘相侈苟以譁世取宠而不适於用故孝武好神仙相如作大人赋以风其上乃飘飘然有凌云之志此文辞之弊也昔孔子患易道之不明乃作彖象系辞文言说序杂卦十篇以发天人之奥而左氏亦以春秋之法弟子传失其真於是论本事作传以记善恶之实此经术之学所由起也及其衰也幼童而守一艺白首而後能言故汉儒之陋有曰秦延君能记说尧典二字至十余万言但说若稽古犹三万言也此经术之弊也古者民有恭敏任恤者则闾胥书之孝悌睦婣有学者则族师书之有德行道艺者则党正书之而又考之於州长兴之於乡老大夫而论之於司徒乐正司马所谓秀选进造之士者是也然後官而爵禄之此德行之选所由起也及其衰也乡举里选之法亡郡国孝廉之科设而山林遗逸之聘兴於是矫言伪行之人弊车羸马窜伏岩穴以幸上之爵禄故东汉之士有庐墓而生子唐室之季或号嵩少为仕途捷径此德行之弊也是三者莫不有弊而晚节末路文辞特甚焉盖学屈宋而不至者为贾马班扬学贾马班扬而不至者为邺中七子学邺中七子而不至者为谢灵运沈休文之撰四声谱也自谓灵均以来此秘未覩武帝雅不好焉而隋唐因之遂以设科取士谓之声律於是敦朴根柢之学或以不合而罢去靡曼剽夺之伎或以中程而见收自非豪杰不待文王而兴者往往溺於其间此杨绾李德裕之徒所为切齿者也熙宁中朝廷深鉴其失始诏有司削去诗赋而易以经义使学者得以尽心於六艺之文其意信美矣然士或苟於所习不能博物洽闻以称朝廷之意至於历世治乱兴衰之迹例以为祭终之刍狗雨後之土龙而莫之省焉此何异斥桑间濮上之曲而奏以举动劝力之歌虽华质不同其非正音一也传曰梁丽可以冲城而不可以窒穴言殊器也骅骝骐骥一日而驰千里捕鼠则不如狸狌言殊技也?鴞夜撮蚤察毫末昼出瞋目而不见邱山言殊性也今欲去经术而复诗赋近乎弃本而趋末并为一科则几於取人而求备为今计者莫若以文词经术德行各自为科以笼天下之士则性各尽其方技各尽其能器各致其用而英俊豪杰庶乎其无遗矣
淮海集卷十四

[book_title]卷十五
钦定四库全书
淮海集卷十五　　　　　　　宋　秦观　撰进策
官制上
臣闻王者用人之要术惟资望而已岁月有等功劳有差天下莫得躐而进者谓之资行能术业卓然高妙爲世所推者谓之望用人以资而已则盛德尊行魁奇隽伟之人或拘格而邅囬如张释之十年不得调扬子云位不过侍郎之类是也用人以望而已则狂缪之流矫亢之士或以虚名而进拔如晋用王衍唐用房琯之类是也古之善用人者不然以资待天下有常之士以望待天下非常之材使二者各有所得足以相推而不足以相碍故自一命以至九命自受职以至作牧非有功不迁非有缺不补而天下不以爲淹或举於耕或举於版筑或举於屠钓加之士民之上委以将相之权而天下不以爲骤何者资之所当然望之所宜尔也国家以寄禄格爲有定之制而以职事官爲不次之选於先王用资望之术可谓得其意矣然臣愚犹以爲未者太必於用资太不必於用望也何则夫郡守者民之师帅天子所与共理者也衣冠而坐堂皇之上则宾客造谒於前掾属趋走於下政教赏罚军旅之事一皆听其可否所爲是则千里蒙其赐所爲非则数十万人受其害可谓天下之重任矣今将相大臣自朝廷而出者不过爲郡守而仕尝再爲通判者苟无大恶显过有保任人亦必至於郡守是将相大臣与保任尝再爲通判者相去无几耳夫贤者能使所居官重不肖者反之今二千石所以不至尊重难居者非特法令使然亦其人材之所致也岂非所谓太必於用资乎馆阁者图书之府长育英材之地也从官於此乎次补执政於此乎迁升故士非学术艺文屹然爲一时之望者莫得而居之可谓天下之妙选矣今中材凡吏一爲大臣之所论荐则皆得居其位尝有金糓之职兵刑之劳则皆得假其名呜呼比岁已来校书正字之职龙图集贤之号何其纷纷也传曰惟名与器不可以假人此不几於以名器而假诸人乎臣所谓太不必於用望者此也昔汉制郡守入爲三公学者以东观爲老氏藏室道家蓬莱山言其清秘常人所不能到也愿下明诏应中州已上非更台省寺监漕刑之任者不得爲郡守慎惜馆阁之除以待文学之士则用人之术庶乎其尽矣
官制下
臣闻国家次五代一切之制百官称号最爲杂揉名存而器不设文具而实不应所谓台省寺监者朝廷之官也而其泛及於州县筦库之吏其滥至於浮屠黄冠之师乖违之条爽缪之目至不可胜数先皇帝恻然悯之始诏有司作寄禄格以易天下之官而归之於台省还之於寺监然後循名可知其器而缘实亦得其文可谓帝王之盛典矣然有所未尽者臣窃昧死而妄议焉何之则自正议大夫以上迁进太略自中散大夫以下清浊不分也夫迁进太略则大臣侥幸而其弊也至於无以复加而法制乱清浊不分则小臣偷惰而其弊也至於莫为之宠而资望乖旧制侍郎至仆射凡十二迁其兼侍从之职者八迁九迁其任执政之官犹六迁也盖侍郎以上皆天子之臣非多其等级则势必至易极易极则国家庆赏将窒而不得行此制官之深意也今寄禄格则不然自正议大夫不问人之如何四迁而至特进故大臣为特进者遇朝廷有大庆赏则不得已而以司空之官予之夫司空者职事官也寄禄无以复加而予焉岂非所谓乱法制之甚欤旧制少卿之官率一秩而有四名太常光禄卫尉司农是也郎官员外率一秩而有八名如礼工祠屯主膳虞水之类是也京朝之官率一秩而有三名如太常秘书殿中诸丞是也盖入仕之门有制策进士明经诸科任子杂色之异历官之途有台省寺监漕刑郡县之殊非铢铢而较之色色而别之则牛骥同皁贤不肖混殽而天下皆将泛泛然偷取一切不复淬励激昂以功名为已任此亦制官之深意也今寄禄格则不然自中散大夫以下至承务郎秩为一名而已故尝任台省之职或任漕刑之司者人心有所不厌而莫为之宠则往往假以龙图集贤之号夫龙图集贤之号所以待天下文学之士也而以诸吏莫为之宠而假焉岂非乖资望之甚欤盖爵禄者天下之砥石圣人所以砺世磨钝者也夫不为爵劝不为禄勉古之人有行之者蒙糓是也齐死生同贫富等贵贱古之人有行之者庄周是也今朝廷之臣皆得庄周蒙糓而为之则爵禄之器虽不复设可矣如其不然则迁进太略清浊不分之弊安得而不革哉晁错曰爵者上之所命出於口而无穷韩愈曰圣君所行即是故事自古岂有定制也愿诏有司以寄格再加论定稍放旧制自正议大夫以上更增四秩之号自中散大夫以下秩之号为三等之名如此则迁进颇详而法制不乱清浊稍异而资望不乖是亦先皇之志也惟陛下留神省察
财用上
臣闻先王之理财也若持衡然天下之财不使之偏归於公室亦不使之偏入於私家惟其适平而已故邦国有以供祭祀奉养禄廪赐予之费而民有以给朝晡伏腊冠婚丧祭之资其取民之制谓之什一什一者天下之中正也多乎什一小桀大桀寡乎什一小貉大貉鲁哀公曰二吾犹不足桀之道也白圭以二十而取一貉之道也推此言之则先王理财之意惟其适平而已自什一之法坏天下之财始失其平其偏归於公室也则有鬻盐冶铸以管山海之饶榷酒酤以渔井邑之利筭舟车告缗钱以摧抑商贾造皮币省酎金以侵牟封君甚者至令吏坐列肆贩物以来利焉其偏入於私家也则有以农田而甲一州贩脂而倾都邑卖浆而踰侈洒削而鼎食货脯而连骑马医而击锺甚者至累万金而不佐公家之急是以民常困於聚歛之吏而吏常嫉夫兼并之民所谓事势之流相激使然曷足恠哉本朝至和嘉佑之间承平百余年矣天子以慈俭为宝贡赋经常之外殆无一毫取诸民田畴邸第莫为限量衣食器皿靡有约束俯仰如意豪气浸生货贿充盈侈心自动於是大农富贾或从僮骑带刀劒以武断於乡曲毕弋渔猎声伎之奉拟於侯王而一邑之财十五六入於私家矣熙宁元丰之间大臣用事始作法度与时变通青苖免役市易之利相次而作有司日夜手画口说区处於中使者旁午冠盖相望奉行於外而言利之臣析秋毫矣江淮则增煮海之息闽蜀则倍摘山之赢青徐则竭冶铸之利其他希风旨效计数无名之取额外之求盖不可胜数而天下之财大半归於公室矣陛下即位之始深知其弊凡法度之不便於民者一切罢去吏尝以掊克进者相继而黜数因赦令而弛逋负大出廪廥以振乏絶於是公私之财滋向於平然而有大弊者士大夫矫枉过直邈然以风裁自持不复肯言财利之事易曰天地之大德曰生圣人之大宝曰位何以守位曰仁何以聚人曰财理财正辞禁民为非曰义而洪范八政一曰食二曰货以此见理财先食货者帝王之要务所以安中国服四夷者也特不可使之偏入於公私耳今国家北有抗衡之虏西有假息之羌中有大河之费数万之吏取给於水衡之钱百万之兵仰食於太仓之粟公私窘急可为寒心此正人臣扬?歛散以究虚盈以济用度之秋也而耻言财用之事是晋人而已矣晋人王衍者口不言钱而指以为阿堵物臣窃笑之以为此乃奸人故为矫亢盗虚名於暗世也何则使顔闵言钱不害为君子盗跖呼阿堵物岂免为小人哉晋人尚清谈而废实务大抵皆类此矣昔管仲道轻重之权范蠡计然否之策萧何漕关中之粟财利之臣也东郭咸阳之鬻盐孔仅之冶铸桑洪羊之均输亦财利之臣也士大夫言财利有如东郭咸阳孔仅桑洪羊所为也则不可有如管仲范蠡萧何之所为也亦恶乎而不可哉
财用下
臣尝以为君子理财之术莫若尽地力节浮费二者而已何则理财之要在乎原其所自有而为之道要其所从无而制之法风霆雨露之发生山林川泽之滋养财之所从出也不原其所自有不要其所从无切切焉从事於阖辟歛散之中则是贱丈夫争锥刀之末耳岂君子所谓理财者耶是故原其所自有而为之道则莫若尽地力要其所从无而制之法则莫若节浮费君子理财之术盖无以易於此臣请为陛下遂言之夫理天下之财譬如治水增缮堤防决之於邻国非治水之善也横赋强市取之於百姓非治财之善也善治水者以四海为壑善理财者以天地为资今天下之田称沃衍者莫如吴越闽蜀其一亩所出视他州辄数倍彼闽蜀吴越者古扬州梁州之地也按禹贡扬州之田第九梁州之田第七是二州之田在九州之中等最为下而乃今以沃衍称者何哉吴越闽蜀地狭人衆培粪灌溉之功至也夫以第七第九之田培粪灌溉之功至犹能倍他州之所出又况其上之数等乎以此言之今天下之田地力未尽者亦多矣李悝曰治田勤则畮益三升不勤亦如之地方万里增减辄为粟百八十万石然赵过为代田一畮岁收常过缦田一斛以上善又倍之秦汉开郑白渠溉田四万四千余顷至唐大历初两渠所溉才六千三百顷耳以代田郑白渠事言之则治田之勤不勤何止畮有三升之损益也今二千石虽兼劝农之事而例为虚名莫有任其责者为今之计莫若诏天下州置劝农一司以守将为长听於倅介之中自择一人为副先籍境内定垦田与夫陂塘沟渠之数而周知其利害岁时出行诸郊召见耆老问以疾苦及所愿欲而不得者为罢行之而罚其游惰不听命者岁终部使者第其殿最以闻功效尤异者宠用之如此则天下之田皆与闽蜀等而地力尽矣古者吉凶之服则一比共之祭器则一闾共之丧器则一族共之吉凶礼乐之器则一乡共之凡嫁子娶妻纯帛无过五两凶荒则又杀礼而多婚夫一乡者五百家而五两者五匹耳其用财可谓约也今则不然嫁子娶妻丧葬之费其约者钱数万其丰者至数百万中人之家一有吉凶之事则卖田畴鬻邸第举倍称之息犹弗能给然则今时吉凶之费絶长补短殆二十倍於古也财用安得而不竭乎周之太宰王之大臣也其职曰以九式均节财用汉之许劭魏之毛玠唐之杨绾人臣耳而能使一时士大夫心化其风损车马毁池观减驺驭散音乐以此见法制者虽盛世不可去而风化者虽衰世亦可行也今令虽有仪制之文毛举数事不能委曲为今计者莫若自宗室外戚以至品官民庶之家宫室舆马饮食衣服皆仿典礼而为之变数稍寛其制使可久行其冠婚丧祭之事则视岁上下而隆杀之使谏官御史得以弹奏於中而漕刑守令得以举劾於外敢不承者虽贵且亲必罚无赦然後陛下崇节俭尚敦朴以为之率弃难得之货却无用之器罢不急之务以为之先如此则天下淫侈之俗旷然一变而浮费节矣贾生曰今背本而趋末食者甚衆是天下之大残也淫侈之俗日以长是天下之大贼也残贼公行莫之或止大命将倾呜呼如贾生者可谓知理财之术矣
淮海集卷十五

[book_title]卷十六
钦定四库全书
淮海集卷十六　　　　　　宋　秦观　撰进策
将帅
臣闻将帅之难其人久矣势有强弱任有久近敌有坚脆地有远迩时有治乱而胜败之机不系焉惟其将而已矣昔智氏以韩魏三国之兵伐赵马服君之子以四十万之衆抗秦可谓强矣而溃於晋阳坑於长平廉颇率老弱之卒守邯郸田单鸠创病之余保即墨可谓弱矣而栗腹以摧骑刼以走是不在乎势之强弱也穰苴之用於齐拔於闾伍之中也一日斩庄贾晋师罢去燕师渡水而解韩信之击赵非素拊循士大夫也背水一战而擒赵王歇斩成安君是不在乎势之久近也以周瑜之望曹公不啻虎狼而吴兵捷於赤壁以元德之视陆逊甚於雏?而蜀师衂於白帝是不在乎敌之坚脆也东西异壤也而邓艾以缒兵取成都南北异习也而王镇恶以舟师平关中是不在乎地之远迩也夫以东晋之衰而谢元得志於淝水开元之盛而哥舒翰失利於潼关是不在乎时之治乱也故善将者势无强弱任无久近敌无坚脆地无远迩时无治乱不用则已用之无不胜焉故曰惟其将而已矣虽然有一军之将有一国之将有天下之将走及犇马射中飞鸟攻坚城破强敌所向无前此有勇之士一军之将也出奇制胜无穷如天地不竭如江河攻辄破击辄服此有智之士一国之将也福於巳而祸於人则功有所不立利於今而害於後则事有所不为功成事毕自视缺然无矜大之色此有道之士天下之将也古者阃外之事将军制之军中不闻天子之诏其委任责成如此非有道之士其可以轻付之哉国家将帅可谓盛矣说礼乐而敦诗书者肩摩而毂击纵横剽悍称智囊而号肉飞者至不可胜计然驿骑有赤白囊至则庙堂之上为之纷然进止赏罚皆从中决者何也岂以为将帅者皆智勇之人非有道之士不可独任故邪夫庙堂议边事则王体不严将帅之权轻则武功不立呜呼可谓两失之也臣以为西北二边宜各置统帅一人用大臣材兼文武可任天下之将者为之凡有军事惟以大义上闻进退赏罚尽付其手得以便宜从事如此则虽有边警可以不烦庙堂之论而豪杰之材得以成其功矣
奇兵
臣闻万物莫不有奇马有骥犬有卢畜之奇也鹰隼将击必匿其形虎拟而後动动而有获禽兽之奇也天雄乌喙董葛之毒奇於药繁弱忘归奇於弓矢鸊鹈莫邪奇於刀劒云为山奇涛为海奇隂阳之气怒为风交为电乱为雾薄而为雷激而为霆融散而为雨露凝结而为霜雪天地之奇也惟兵亦然严沟垒盛辎重传檄而出计里而行尅期而战此兵之正也提百一之士力扛鼎而射命中者缒山航海依丛薄而昼伏乘风雨而夜起恍焉如鬼之无迹忽焉如水之无制此兵之奇也兵之道莫难於用奇莫巧於用奇莫妙於用奇何以言之凡用奇之法必以正兵为主无正兵为主而出者谓之孤军孤军胜败未可知也霍去病所将常选有大军继其後是以深入而未尝困絶李陵提步卒五千转鬬单于於漠北而无他将援之其擒宜矣故曰莫难於用奇夫材有勇怯技有精冗勇者克敌则怯者奋冗为敌破则精者却自然之势也善将者择其精勇以为奇悉其冗怯以为正奇兵虽少而以锐为正之势正兵虽杂而以衆为奇之势长短相补强弱相资则寡者亦为衆冗怯者亦为精勇也故曰莫巧於用奇昔岑彭泝都江而上以拔武阳绕出延岑军後而公孙述惊邓艾取隂平道下油江破绵竹径薄成都而刘禅降孙处自江左浮大海直揜番禺而卢循破李愬越交成戍殱张柴栅夜袭蔡州而吴元济擒此数子者皆智谋足以料敌勇敢足以决胜故能乘变投隙而就其功名使敌虽有强将劲卒不得尽试其能而固巳败也故曰莫妙於用奇孙膑曰解杂乱纠纷者不控卷救鬬者不抟击批亢捣虚形禁势格则自为解耳则非夫通隂阳之几达万物之变以得用奇之奥者何足以及此今夫屠者之解牛也经肯綮则以刀遇大軱则以斧至庖丁则不然批隙导窽游其刃於空虚而磔然已解矣奕者之闘碁也谛分审布失其守者逐而攻之至奕秋则不然倒行而逆施用意於所争之外而沛然巳胜矣夫屠奕鄙事也有奇技则无与抗者况於兵乎兵法曰兵以正合以奇胜然而天下之狃於常而骇於变知所以合者多而悟所以胜者少也
辩士
臣闻兵之大槩我为主彼为客是守之而已彼为主我为客是攻之而已客主不分彼我相埒涂觏而卒遇是战之而已此兵之常法也且事固有常法所不能办者守则形不便攻则势不利战则气不克当是时也虽有智勇无所用之独可驰一介之使凭轼撙御喻以祸福而得志此军中所以不可无辩士也然则所谓辩士者必以其具三德明五机而利口者不与焉盖上知道德性命之原下达礼义形器之变旁通幽明时物之所宜者识也窘之而益出费之而益新掩之以卒而不乱压之以重而不慑者才也经传子史天星地志医方卜筮百家之书无所不涉而能谨守其宗者学也夫是之谓三德俯而贺仰而吊闻者遑懅心折骨惊手足俱废其名曰恐机道以令名赞以美利闻者悦怿阳气浸淫上满大宅其名曰喜机讦过差而不贷触忌讳而无疑闻者忿然髪上冲冠目眦尽裂其名曰怒机旁刺其所悼念逆钓其所感伤闻者泫然涕下沾臆不?自胜其名曰悲机发端而指隙其说泛而不根其意圆而无主闻者茫然如获异物不知其名欲舍之而行则恐其宝也欲取之而去则恐其恠也徙倚周章狐疑而不知其名曰思机此五者天之所以命於人有触之则彍然而发莫能御巳夫是之谓五机盖三德不具不足以立巳五机不明不足以移人故曰所谓辩士者必具三德明五机而利口者不与焉昔苏秦张仪犀首陈轸代厉之属尝以辩名於世矣然三德不足而五机有余故事求遂而不问礼之得失功求成而不恤义之存亡偷合苟容取济一时而已此其所以为利口之雄而君子不道也然後世之人见其如此遂以辩为纵横之术讳问而耻言之则所谓因咽而废食也孔子曰赐能辩而不能讷孟子曰予岂好辩哉予不得已也由此观之孔孟之间未尝废辩特贵夫时然後发不得已而後用尔古者列国之大夫聘於涂者肩摩而毂击兵之交则使在其间若非辩士为之则安能专对而不辱於君命耶或曰战国之时无定势无常形横则秦帝纵则楚王故辩士足以乘闲而执其机自汉以来形势异矣尚安所事辩乎曰是不然人之生也有手足则知搏击有心智则知思虑有口舌则知言语天下之乱常生於此三者然反而用之亦可巳乱盖搏击为力思虑为谋语言为辩天下未尝一日不用力与谋也何独於辩而疑之昔郦食其使齐田横以七十城下汉陆贾使南越尉它去黄屋而称臣贾林致李抱真命而王武俊倒戈韩愈入镇州而牛元翼出矣此後世用辩士之明效也天下不用兵则已矣如用兵辩士不可无也
谋主
臣闻兵家之所以取胜者非特将良而士卒劲也必有精深敏悟之士料敌合变出奇无穷者为之谋主焉古之人将有天下之事未尝不先於谋故考订卿士之议参酌庶人之言所以谋之於明也拂龟端策灼之而辨兆揲之而分卦所以谋之於幽也易曰天地设位圣人成能人谋鬼谋百姓与能夫谋者圣人所不能免也况於兵乎兵之道犹一人之身将者心也谋主者思虑也图籍者脏腑也法制者脉络也号令者声音也旌旗鼓铎者耳目也车骑步兵者四肢也心之统脏腑惣脉络出声音用耳目役四肢也精以思虑则外不攘於人事内不寇於隂阳思焉而不精虑焉而不熟则饥饱劳佚之遇漫然而不知寒暑温清之变冥然而不察冒犯水火婴触金石无所不至矣故心虽明脏腑虽安脉络虽通声音虽和耳目虽聪明四肢虽便利不可以无思虑将虽良图籍虽具法制虽谨号令虽严旌旗鼓铎虽修车骑步兵虽练不可以无谋主盖将军之於谋主也有之者胜无之者败巳弃之而资敌者败敌取之而助巳者胜尝用矣而或弃者亦败弃矣而或用者亦胜何以知其然耶昔楚汉之强弱者不待较而知也而项氏乘百战之威身死东城刘氏以颠沛奔北之余五载而成帝业何哉汉有良平之属为之谋楚有一范增而不能用也故扬雄曰汉屈羣策羣策屈羣力楚憞羣策而自屈其力屈人者胜自屈者负此所谓有之者胜无之者败也昔陈余舍李左车之计死泜水上韩信释缚而师事之遂收燕齐袁本初弃许攸之策攸奔曹公公跣而迎之遂破冀州夫攸左车者岂欲负彼而忠此哉用舍之势然也此所谓巳弃之而资敌者败敌取之而助已者胜也昔张綉以精卒追魏师贾诩以为不可巳而果败既又请收散卒而攻之已而果胜夫诩之为綉谋一也从违不同则胜败异变可不察哉此所谓尝用矣而弃之者亦败尝弃矣而用之者亦胜也是以良将之待谋主也致之以礼而不敢慢交之以诚而不敢欺结之以恩而不敢厌遗其过差而略其缺失所与图画者虽父子兄弟有不得而知焉古之人所以谈笑而折冲偃息而消衅者繇此道也後世则不然将受命之日士大夫莫敢仰视而所谓幕府从事者往往皆闒茸取具之人一旦敌传於陴隍之下变发乎肘腋之间召而问之五色巳无主矣是岂有补於万分之一哉臣病夫世之论兵者止知重将帅之选急士卒之练讲器械阵营之所宜究山川形势之便而推风角鸟占之说至於谋主则未始一言及焉不知夫谋主者一军胜败之枢机也淮海集卷十六

[book_title]卷十七
钦定四库全书
淮海集卷十七　　　　　　宋　秦观　撰进策
兵法
臣闻御兵者将而将所以御之者法兵不得将与无兵同将不知法与无将同盖断木为棋刓革为鞠亦皆有法况於帅无罪之人披坚执锐从事於万死一生之地哉兵之有法犹人之有精神魂魄也精神失守?丧而魄夺则虽有七尺之躯死无日矣何则所以使形者亡也故知兵有法正行无间不知而将是谓妄行古之论兵者多矣大率不过有四一曰权谋二曰形势三曰隂阳四曰技巧然此四术者以道用之则为四胜不以道用之则为四败事同而功异不可不察也何以知其然也昔孙膑伏万弩於马陵之下魏军至而伏发龎?死焉王恢伏车骑材官三十万於马邑之旁匈奴觉之而去恢以自杀此则用权谋之异也马服君救阏与既遣秦间卷甲而趋之二日一夜遂破秦军曹公追刘先主一日一夜行三百里败於乌林此则用形势之异也西伯将猎卜之曰获霸王之辅果得太公望而克商汉武卦诸将贰师最吉因以为将卒降匈奴此则用隂阳之异也申公巫臣教吴以车战吴是以始通上国房琯用车以抗禄山贼投刍而火之王师奔溃此则用技巧之异也岂非以道用之则为四胜不以道用之则为四败乎虽然所谓道者何也治心养气而已矣盖心不摇於死生之变气不夺於宠辱利害之交则四者之胜败自然洞见如形影入於水镜之中是兵法之大要也夫簇金羽鹗以为矢傅胶合漆以为弓天下所同也而羿为善射服在箱骖在旁制以衔辔之利而加以鞭策之威天下之所同也而王良为善御是何也其所以用之者道也今世之学兵法者肩相摩袂相属虽其精粗不同然率向之所谓四术而已至於治心养气之道则以为书生之语而不与焉呜呼是守弓矢与马而欲为羿王良也
盗贼上
臣闻治平之世内无大臣擅权之患外无诸侯不服之忧其所事乎兵者夷狄盗贼而已夷狄之害士大夫讲之详论之熟矣至於盗贼之变则未尝有言之者夫岂智之不及哉其意以为不足恤也天下之祸尝生於不足恤昔秦既称帝以为六国巳亡海内无足复虑为秦患者独胡人耳於是使蒙恬北筑长城却匈奴七百余里然而陈胜吴广之乱乃起於行伍阡陌之间由此言之盗贼未尝无也夫平盗贼与攘夷狄之术异何则夷狄之兵甲马如云矢石如雨牛羊橐駞转输不絶其人便习而整其器犀利而精故方其犯边也利速战以折其气盗贼则不然险阻是凭抄夺是资亡命是聚胜则乌合非有法制相縻败则兽遯非有恩信相结然掲竿持挺郡县之卒或不能制者人人有必死之心而已故方其羣起也速战以折其气勿廹以携其心盖非速战以折其气则缓而势纵非勿廹以携其心则急而变生今夫虎之为物啸则风生怒则百兽震恐其气暴悍可杀而不可辱故捕虎之术必先设机穽旁置?罟撞以利戟射以强弓鸣金皷而乘之不旋踵而无虎矣至虵与鼠则不然虽其毒足以害人而非有风生之勇其贪足以蠧物而非有震恐百兽之威然不可以骤而取者以其急则入於窟穴而已故捕虵鼠之术必环其窟穴而伺之薰以艾注以水彼将无所得食而出焉则尺捶可以制其命夷狄者虎也盗贼者虵鼠也虎不可以艾薰而水注虵鼠不可以弓射而戟撞故曰平盗贼与攘夷狄之术异也虽然盗贼者平之非难絶之为难平而不絶其弊有二不可不知也盖招降与穷治是巳夫患莫大於招降祸莫深於穷治何则凡盗贼之起必有枭桀而难制者追讨之官素无奇略不知计之所出则往往招其渠帅而降之彼奸恶之民见其负罪者未必死也则曰与其俛首下气以甘饥寒之辱孰若剽攘攻刼而不失爵禄之荣由此言之是乃诱民以为乱也故曰患莫大於招降凡盗贼之首既巳伏其辜矣而刀笔之吏不能长虑却顾简节而踈目则往往穷支党而治之廹胁之民见被汚者之不免也则将曰与其婴锢金木束手而受毙孰若遯逸山海脱身而求生由此言之是驱民以为乱也故曰祸莫深於穷治且王者所以感服天下者惠与威也仁及有罪则伤惠戮及不辜则损威威惠两失而欲天下心畏而力服尧舜所不能也夏书曰殱厥渠魁胁从罔治旧染汚俗咸与维新盖渠魁尽杀而不赦则足以夺奸雄之气胁从汚染不治而许其自新则足以安反侧之心夫如是天下之人孰肯舍生之涂而投必死之地哉呜呼先王巳乱之道可谓至矣
盗贼中
臣闻自古盗之所以兴皆出於仍岁水旱赋歛横出徭役数发故愚民为盗弄兵於山海险阻之间以为假息之计自陛下即位以来轻徭役薄赋歛善气既应年谷胥熟是宜外户不闭道不拾遗而郡县之间枹鼓或惊游徼旁午未见休巳者何也以臣思之盖不任吏之弊也夫任法不任吏为弊至多而於盗贼尤甚何则今
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>