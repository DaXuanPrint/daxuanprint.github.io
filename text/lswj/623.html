<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,斗南老人集全文在线阅读,斗南老人集全文在线下载,大玄古籍书库">
<meta name="description" content="六卷。明胡奎撰。胡奎，字虚白，浙江海宁人，生卒年不详。胡奎尝游贡师泰之门。明初以儒学征，授宁王府教授。著有《斗南老人集》六卷。此集为永乐年间宁藩刻本，共六卷。前有宁王朱权序，说明胡奎号斗南老人的缘由，称“其晚年泊舟江西鄱阳(今波阳)望湖亭，见石刻苏东坡‘黑云堆墨未遮山’诗，次韵和之书于壁上。忽见一叟来诵其诗，曰：。‘子非斗南老人耶?’因以自号。”显然是夸张之辞，其目的在于抬高自己。朱彝尊《静志居诗话》称吾乡云东逸史曾手录其稿，旧藏项氏天籁阁，后为华山马思赞所藏。而今世所传胡奎集皆出天籁阁钞本仅有四卷。前有">
<title>斗南老人集_胡奎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">斗南老人集</span> <br/>
          作者： <span class="inputVal" id="bkauthor">胡奎</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]111913</span> <br/>
          说明： <span class="inputVal" id="bkdec">六卷。明胡奎撰。胡奎，字虚白，浙江海宁人，生卒年不详。胡奎尝游贡师泰之门。明初以儒学征，授宁王府教授。著有《斗南老人集》六卷。此集为永乐年间宁藩刻本，共六卷。前有宁王朱权序，说明胡奎号斗南老人的缘由，称“其晚年泊舟江西鄱阳(今波阳)望湖亭，见石刻苏东坡‘黑云堆墨未遮山’诗，次韵和之书于壁上。忽见一叟来诵其诗，曰： ‘子非斗南老人耶?’因以自号。”显然是夸张之辞，其目的在于抬高自己。朱彝尊《静志居诗话》称吾乡云东逸史曾手录其稿，旧藏项氏天籁阁，后为华山马思赞所藏。而今世所传胡奎集皆出天籁阁钞本仅有四卷。前有项元汴题识，而无宁王原序，显然不是足本。昆山徐氏传是楼又从原刻影钞，分为六卷，辑录诗一千九百余首。其诗不事雕饰，往往自然之致，在诸体诗作中，乐府、七绝较优，绝句《道士吟》“一拳打得地皮穿，握住东风不放拳，只待杜鹃啼血后，展开凤尾始朝天”。语言流畅活泼，富有情趣。但其诗也时有摹拟未化的弱点。朱彝尊评论说：“其诗功力既深，格调未免太熟，诵之若古人集中所已有者。”其言诚不为过。四库已存目。</span> <br/>
          封面： <span class="inputVal" id="bkimg">Z_18812.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]斗南老人集
[book_author]胡奎
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]111913
[book_dec]六卷。明胡奎撰。胡奎，字虚白，浙江海宁人，生卒年不详。胡奎尝游贡师泰之门。明初以儒学征，授宁王府教授。著有《斗南老人集》六卷。此集为永乐年间宁藩刻本，共六卷。前有宁王朱权序，说明胡奎号斗南老人的缘由，称“其晚年泊舟江西鄱阳(今波阳)望湖亭，见石刻苏东坡‘黑云堆墨未遮山’诗，次韵和之书于壁上。忽见一叟来诵其诗，曰： ‘子非斗南老人耶?’因以自号。”显然是夸张之辞，其目的在于抬高自己。朱彝尊《静志居诗话》称吾乡云东逸史曾手录其稿，旧藏项氏天籁阁，后为华山马思赞所藏。而今世所传胡奎集皆出天籁阁钞本仅有四卷。前有项元汴题识，而无宁王原序，显然不是足本。昆山徐氏传是楼又从原刻影钞，分为六卷，辑录诗一千九百余首。其诗不事雕饰，往往自然之致，在诸体诗作中，乐府、七绝较优，绝句《道士吟》“一拳打得地皮穿，握住东风不放拳，只待杜鹃啼血后，展开凤尾始朝天”。语言流畅活泼，富有情趣。但其诗也时有摹拟未化的弱点。朱彝尊评论说：“其诗功力既深，格调未免太熟，诵之若古人集中所已有者。”其言诚不为过。四库已存目。
[book_img]Z_18812.jpg


[book_title]提要
钦定四库全书　　　　　集部六
斗南老人集　　　　　　别集类五【明】
提要
【臣】等谨案斗南老人集六卷明胡奎撰奎字虚白海宁人生元至顺间尝游贡师泰之门明初以儒学徵官宁王府教授是集前有宁王权序称其晚年泊舟鄱阳望湖亭见石刻东坡黑云堆墨未遮山诗次韵和之俄见一叟来诵其诗曰子非斗南老人耶因以自号其事颇怪疑好事者附会之莫由诘其真妄也朱彛尊静志居诗话称吾乡云东逸史曾手録其稿旧藏项氏天籁阁继归高氏稽古堂後为华山马思赞所藏案今世所传奎集皆出天籁阁抄本止有四卷前有项元汴题识而无宁王原序此本为明初宁王府文英馆所刋见於宁藩书目崑山徐氏传是楼又从原刻影抄实分六卷凡诗一千九百余首与项氏所藏互校乃知彼多所脱佚不为足本观宁王序中又载宗哲徐将军居西山有道士过访食蕨道士吟一絶句云一拳打得地皮穿握住东风不放拳只待杜鹃啼血後展开凤尾始朝天问其所作以箸书斗南一人四字时先生未有是称後得先生稿方知先生是也与望湖亭和诗一事文相连属而朱彛尊静志居诗话独未采录知彛尊所见惟天籁阁残本其记望湖亭事亦从都穆南濠诗话摭入耳奎诗不事雕饰往往有自然之致彛尊谓其功力既深格调未免太熟诵之若古人集中所已有者其言诚不为过然舂容和雅其长处亦不可掩视後来之捃拾摹拟者固有间矣乾隆四十六年四月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]序
斗南老人集序
是诗者斗南虚白胡先生之诗也其序也涵虚子臞仙之所作也凡欲举其事必先昭揭其文以发挥之务在煇煌炫赫以光厥绩然有其诗而无其文如舟之无水不能以行远今先生之诗又非艖艇之比乃万斛之舟焉非巨浸不能以达江海庄子所谓夫水之积也不厚则负大舟也无力予之文实不足以比巨浸之厚而先生之诗实不侔乎艖艇之小故借予之文以假巨浸庶几可以达於江海通於天下是有望於斯文也乃呼中书君即墨侯而告曰诗之行於世也多矣而作诗者又多矣而无一人与焉虽孩提之儿亦能言之而童颠没齿者不能作也是知人之为诗者易而不知诗之为人者难难易之说非穷微至妙而不能以窥其徼也苟非酌天和?玄化而得性理之端倪者曷足以观於此哉先生淛之海宁人也生於元至顺乙亥及长师事於参政贡师泰之门因客与师泰评古诗有太行积雪都消尽船到舒州水正高之句师泰曰太行在何处舒州在何处纰谬太甚时先生方十有二岁在傍笑曰太行雪消时莫不天下雪都消尽耶师泰奇其神童曰此子日後必能作诗後历元三朝声誉耸於京台诗名震於渊薮我朝国初以儒学授教授予求为王门师居豫章七年予悯其衰老遣使送归海宁明年卒於家时年七十有五先生以诗鸣於世者久矣然生而颖悟天性不凡其胸次之量又是一般涵养与人不同处多但托兴於诗酒隐化沦景有出世间语非神仙中人莫能及也白玉蟾有曰收入酒生涯拥出诗世界盖有得於此矣鸿飞冥冥弋人何慕篱下燕雀徒啾啾耳岂不然乎其高处若披太华之朝霞叫天门之阊阖泛泛者莫能及也驽之竞骐骥愈望愈远不过伏枥俛首而已其幽深邃远者飘然如凌霄之鹤虽邹衍相如不足以形容其高其雄杰豪迈者凛然如啸风之虎虽季子张仪不足以张皇其大其咀嚼道妙者虽邵子种放不足以研袭其赜其游方之外者虽子休列生不足以摹写其真酩酊造化盘礴宇宙鬼神为之骇瞩两称斗南之名可谓异矣昔宗哲徐将军居西山有道士过访饮间童子以蕨献於几上道士指之曰一拳打得地皮穿握住东风不放拳只待杜鹃啼血後展开凤尾始朝天问其所作以箸书斗南一人四字於几上时先生未有是称宗哲曰昔狄仁杰称斗南一人莫非仁杰之诗乎道士但揺手大笑俛而不答少顷酒酣失其所在宗哲异之後得先生诗藁方知先生诗也其道士仙也先生之诗鬼神亦尝取矣称为斗南一人岂非神仙中人耶及先生归海宁泊於番君之望湖亭见碑上有东坡诗曰黑云堆墨未遮山白雨跳珠乱入船卷地风来忽吹散望湖亭下水连天先生赓其韵曰鸥外淸波鴈外山望湖亭下系归船夜深起坐占风信龙在珠宫月在天书于壁间久之或有老人状貌甚奇观其诗曰几六百年无此诗矣尔非斗南老人耶乃为长揖举首不知所往因是以斗南为其号时人皆称之为诗仙信不诬矣故命寿诸梓以传无穷焉涵虚子臞仙书

[book_title]卷一
钦定四库全书
斗南老人集卷一
明　胡奎　撰
古选
敬进宁王殿下仙人好楼居三章
仙人好楼居乃在靑云中金窻洞然开咫尺与天通上有太古音被以龙门桐左招广成子右揖浮丘公凭虚览八极呼吸凌洪蒙寿与天地并逍遥乐无穷
仙人好楼居乃在蔚蓝天东西九万里日月相周旋上有飞霞佩五凤何翩翩左招王子晋右揖洪崖仙含和链金魄至真洞玄玄无为以淸净寄傲羲皇前
仙人好楼居下瞰凌虚台鷄鸣海色动万里云霞开上有白玉虯骑之上蓬莱左招梁园客右引邹与枚吹笙弄明月八鸾以裵回俯视一泓水终古无纎埃
步虚词
五气合大梵三花凝素云冲妙混真朴玄化荡无垠灵飇遵绦节稽首虚皇君歗歌琼台上飘颻鸾鹤羣寥寥蔚蓝天曜灵开龙阳黄老维我神玄精贯中央氤氲九天炁晃郎七星芒游燕玉京府逍遥紫极房九炁合大梵鸿蒙啓神霄上披三素云灵宫郁迢嶤羣真翊羽盖绦节凌回飇粲粲霏玉葩琅琅歌洞謡凝神息万虑遐龄比松乔稽首无为化永言赞昌朝
玉虚运玄化曜灵升大罗三景开天根碧落浮空歌仰瞻弥罗馆紫云覆峨峨缥缈金芙蓉御以麒麟车九光分异采万彚含冲和皈命希夷门超然凌太霞
皇朝阐真教慧风覃八埏琅函啓灵篆玉文简玄玄授以丹霞衣回翔玉淸天三精飞爽灵五色凝非烟黄老维我神专气长緜緜逍遥无极君归真合自然
浩劫开隆运鸿灵秉化机云章结丹篆空洞啓玄微九凤翼羽盖八龙卫金扉授以赤玉文丹霞为之衣迢迢白玉京上通蔚蓝天煌煌黍米珠五色浮空悬包括无极际虚明洞玄玄可望不可即怳惚象帝先得此以为宝逍遥以长年
万化同逆旅百年等浮沤何不学神仙汗漫与天游餐以阳谷霞濯以星汉流左手招安期右手揖浮丘傲睨八紘内逍遥以忘忧
东窻緑玉树鋭叶何离离春秋八千岁蟪蛄安得知至人有玄术灵泉漱华池专气有真一超然入无为会当保贞素黄发以为期
登九天阁制步虚词
龙汉还荡荡琼宫郁峨峨九炁结灵篆千月印明河穆穆渝妙容飘飘登大罗仙人緑云中缥缈回空歌逍遥永无极阳谷驻羲和
玉虚啓真境宝阁凌丹穹曜灵洞八窗空响振回风绦节飘颻下玄房曲密通中有古仙人黄公与赤松飞霞为之佩下上随云龙
九日登九天阁
曜灵啓阳谷丹霞丽玄穹晨朝回绦节羣真集珠宫登高览八极逸兴凌空蒙中有古仙人云是商山翁浩歌紫芝曲此意无终穷
九日良燕会登高畅余怀凭虚发淸啸浩荡天风来金茎逼华盖六符明泰阶排云叫阊阖灵扉洞然开安得金衣鹄乘之上蓬莱
朝披碧瑶簪夕登紫极房绮云纷郁郁龙汉郁苍苍游神九霄外怳忽觐虚皇相从赤松子乃有韩张良安知千载後跨鹤重来翔
登玉虚阁赋游仙词
五山出东海巨鳌十五头帝遣戴山足勿使西南流至今云霞间上有白玉楼琪树丽阳冈瑶花被玄洲麻姑有书信方平或未游?真谅不远怅望凌高秋
琳宫倚虚碧瑶海含淸辉翩翩花鸟使日暮云中归弱水隔玄圃三山横翠微明月为我佩丹霞为我衣天顔觐咫尺晃朗朝金扉
游仙词
东海有麻姑乃在三山岑去时海水浅来时海水深翩翩三靑鸟结巢琪树林寄我锦字书泠然空外音何由啓玉齿临风披素襟
所思
郁郁我所思所思在瀛洲黄金以为阙白玉以为楼枯桑漂白日弱水不容舟亭亭三珠树别来已千秋仙人招我来采药游丹丘饷我千岁桃赠我五云裘长鲸鼓巨浪欲往无安流因风寄寥廓东望空悠悠
郁郁我所思所思在泰山黄尘浩无际碧海何漫漫金鸦夜中出照耀靑云端我欲乘飈轮因之扣云关飞霞以为佩明月以为环侧身望阊阖天语咫尺间怀哉隔远道铁鎻何由攀
郁郁我所思所思在华阳上有仙人掌巉然倚穹苍玉井湛灵液丹霞生洞房酒母呼子先骑龙入云翔我欲往从之凭虚览八荒黄河渺如带一苇端可航麻姑傥相忆寄我緑云章
郁郁我所思所思在衡峰靑云团紫盖白日开芙蓉上有飞来泉倒挂千尺虹思昔玉字书允符神禹功九州既混一百谷俱朝宗仙人骑白鹿呦呦立云中何当链金液日夕长相从
寄王链师
安期入东海采药三蓬莱东窗緑玉树岁岁见花开弭节崑丘圃吹笙阆风台翺翔彩云里挥手招我来安期双黄鹄相从凌九垓
题雪舫余淸
回橹泊寒渚雪月澹淸晖岭云低欲度沙禽静不飞悠悠江海心尔独此忘机
题稼轩
交交桑扈鸣时雨夜来至星言出东臯田舍有生计天时与农功黾勉焉敢弃春耕或少怠何以遂秋刈古人皆食力素餐良可媿伊人沮溺徒遯迹澹忘世父菑子乃播优游以卒岁余亦林野人与尔颇同志怀哉惬素心南山有真意
题庐山图
我昔梦五老翺翔緑云中濯足银汉水上与天门通仙人坐中峰手持玉芙蓉邀我吹鸾笙相期入空蒙淸猿夜啼月梦回迥寥絶遥遥紫霞想忽若千年别昔向梦中见今从堂上看林峦如夙契烟翠生高寒天风飒然来颇觉衣裳单怳如陶弘景置我长松间此境何时游我梦难再续怅望九叠屛白云满空谷
学古轩
张公志于学古貌又古心尚友古之人自言古犹今古人不复作古道良可钦斋居古以朴悠然澹冲襟手援緑绮琴中有山水音愿扬太古调一洗里耳音
题安分斋
鹏鵾运霄汉鹪鷃栖蒿蓬小大各有适动息无不同龙兴山出云虎啸谷生风达人悟玄理卜筑大岩中静閲天地心超然万虑空斋居安所分永言玉汝躬
喜友见访
快雨生夕凉逍遥倚虚阁故人适我趣觞至同一酌托兹忘年交真率以为乐何当筋力健桮酒共酬酢永言怀好音东臯有鸣鹤
水亭燕集
微雨散方池回飈进虚牖故人赏我趣酌此尊中酒淸谈惬素心嘉会得良友日暮怅悠悠云帆一回首
五里见一堠
五里见一堠十里见一亭依依道傍树相送复相迎相迎数劝酒相送重回首富贵贫贱交孰不念亲友送者日以远迎者日以亲梦中不识路何由见故人前者送卿去系马长安树今日复来迎不闻归马声别情何草草泪满长安道昔如三春花今为断根草草枯还再生花落还再荣悲哉二三子一去无音形
题谦上人听雪窝次韵
幻境依空立初不在营构譬如空中花过眼安得久上人淸虚室置之无何有心超三观妙离净复离垢英英玉生辉况值越之昼前身乃雪峰後身应雪窦夜闻落叶声滕六肆驰骤朔风号枯桑猛若狮子吼鑪头懒残芋邀我速相就我本有髪僧俗缘嗟逗遛昔也求一玄今焉白自守寥寥入无声寂寂破诸漏兹聆阳春曲一洗平生疚载歌白战诗千军当却走
题观鱼图
子非池中鱼安识鱼心乐池鱼非子心此乐竟何托乃知鱼与我所乐皆自然升沉各有适动静同一天北海埀天云西江斗升水宁知涸辙余中有扶揺起观水固有术观鱼意何如我意傥相契烦君寄素书
出塞
出塞复入塞马鸣何萧萧穹庐坐名将云是霍嫖姚氷河驰万骑雪碛射双鵰
出北郭有怀
晨出北郭门微雨散晴野花寒莺尚迟水緑氷初解折芳思寄远幽兰未盈把日暮望归鸿何由疾如马
出郭
城西值初夏门巷緑隂交吴蚕始登箔越燕已营巢来往索诗句顿忘推与敲路逢林下笋明旦具行庖
寄震上人
踈钟出古殿月上靑林静鹤去海云深龙归泉石冷秋高万籁寂此意竟谁领定起下岩扉裵回碧萝影
秋怀寄友人
去年闻秋声我友在天末今年秋复至两地成契濶踈桐不知秋当窗堕斜月寄我琼琚篇藏之字不灭不信苦相思来看镜中雪
题芭蕉双鹤图
雨鸣蕉叶凉颇觉秋声早阶前有双鹤迥立风尘表梦觉两无情喧寂各有道持以寄山僧观心一时了
度函谷关
车行何盘盘靑山碾为土英雄去已远石色犹太古天低太行树历历靑可数落日照平原黄沙渺烟雾鷄鸣曙星没大梦谁先悟紫气不东来悠悠白云度
夜泊采石
我思谪仙人渴饮江上水神游八极间随月忽飞起泠然宫锦袍濯足天河里
思悲翁
客有思悲翁老大悲明月昨日顔如丹今朝鬓成雪雪色落明镜所思胡不悲寄言东家子行乐当及时
节妇吟
汲井井水淸弹琴琴弦直弦直节不移水淸心共白夫死舅姑老妾身安所归灯前形共影独留三岁儿愿儿日长大他年应门户莫恋蜜脾甜甘为蓼虫苦
题渊明抚松图
渊明与孔明出处各有道乃知归来辞即是出师表盘桓抚孤松全身以为宝
纳云轩为海上人作
依依度檐隙冉冉通帷幔初腾洗鉢水却绕繙经案去来固无心既聚还复散龙嘘石气凉月澹萝窗半室虚如有容超然悟禅观
送给事服满之京
剖松见贞心裂竹知直节所以君子交不学儿女别我随贤王驾聿来古洪都给事偶相见长身美多须昂昂九臯鹤淸声振寥廓三载读檀弓一朝登凤阁南浦水如天开帆月正弦风恬鲸浪稳人识孝廉船子乘驷马车蹴蹋长安道倾盖各有时何须论迟早笑呼麻姑酒送别豫章城愿言崇令德忠孝在兹行
送王山人之金华
昔有牧羊子云是黄初平寄迹金华洞栖真入杳冥山中多白石叱作羣羊行穿云寻紫术蹑雪采黄精子去追仙隐逍遥尘外情登临惬幽赏吟啸有余淸欲往违夙愿相思萝月明
送人之京
我本林下人偶与故人别今旦出门去山明鸟声悦江花已变春野树犹含雪伫立送飞鸿依依望丹阙
黄鹄行
东海有黄鹄羽翼何翩翩十里复五里裵回上靑天靑天高无极下视周八埏朝依玄圃树夕饮瑶池泉凤凰以为匹啄食保长年
赠张链师
东海有仙人云是谷神子饥餐阳谷日渴饮玉池水太虚廓无际洞然啓玄门陶熔日月髓灌溉玄牝根从事夏黄公逍遥橘中隐三花如可攀共上崑仑顶
舟过庐山
靑山在船头正对香炉面如何五老人一老不可见临流问四老相遇何不早一老对我心万古靑不了我昔过匡庐白云在其下盘盘封谷口如虎复如马望之安可招揽之不盈把何人结茅屋此意更潇洒
老至
今晨对明镜始知吾老矣五年寓洪都思家二千里江流直如弦风帆疾如矢西山有白石可以砺吾齿
题山居画
在山不识山出山山在眼移之图画间此意更萧散依依倦鸟还悠悠白云晚一笑澹忘言逍遥思无限
题寓庵
寓形大化内道寓太极先厚者寓乎地高者寓乎天晦明寓日月流峙寓山川荣悴寓草木飞跃寓鱼鸢吾身寓万事理寓方寸田问子何所寓寓以八九椽大雅寓古意微言寓陈编至味寓玄酒希声寓素弦行寓南山下坐寓白云边息寓芳柳隂饮寓佳菊前嗟余随所寓寓洪今五年赋雪寓梁园乌纱寓白颠历观寓世者寓言无不然伊吕寓莘渭巢由寓林泉静寓惟独善动寓隘八埏吾亦聊寓耳试歌寓庵篇
吴江月下泛舟
余霞歛遥岑微霭生近浦江行得凉夜月出鸣柔橹茫茫天欲浮历历星可数水萤乍明灭沙禽或翔舞此意与谁同三高渺千古
春夜怀友
恬澹何所营稍欣人事简霏微禅榻雨杳霭钟声晚独念华山人聆君广陵散
分緑轩
凉翠入虚幌纷披散回飇非烟还翳翳不雨亦潇潇朝光凝竹简晚色借山瓢试从明处见复讶暗中消尚拟题名姓因诗寄廓寥
送人还碧莲峰听琴诗卷
东海有别鹤孤飞白云端五里一返顾十里一盘桓盘桓向何所乃在碧莲山上有千岁松下有幽涧泉灵飇振逸响宫商自相宣睠此冥栖士抱琴松下弹一弹白雪操再弹猗兰篇泠然太古调不在指与弦别鹤眇千载此意无人传安得跨黄鹄相从凌紫烟
东园漫兴
池荷生夕凉快雨飘然至窗虚延竹色林暝散花气地偏人事简遂我幽栖志缅怀心所亲伫立凝远思林扉朝雨歇旭日朗以淸花上野禽语竹间藼草生呼儿晚移席觞至时一倾故人偶相慰适此闲居情明月入东园柳影在庭下烱然如水苹可玩不可把褰裳舞婆娑谁识独乐者须臾淸籁发怳惚洞庭野轩皇奏钧天此曲知者寡何当乘飈轮大笑呼白也
凿池以为海叠石以为岛游鱼行其中倏若万里道千里复万里乃在咫尺间不有埀云翼安知天地寛微风散晨雨落花满前除振衣延旦气读我斋中书沈潜周孔思究竟羲皇初无言永终日逍遥以自娱雨歇林气淸鸣蜩集高柳痴儿戏我侧进此尊中酒御史不在前执法不在後陶然玉山颓竟入无何有尘不可以镂影不可以吹至道与玄合无言亦无思大钧播万物总总复蚩蚩天命各有得人事故不齐何当混真朴弹指悟希微
炙背坐东轩思欲献天子由来山野人所寓敬而已安知九重天阳春被遐迩愿颂康衢謡相从葛天氏幽兰生石上楚楚含朝晖微飇度前楹淸芬袭我衣承彼雨露恩采之当及时持以遗君子勿随秋草萎东园有佳竹云是靑珊瑚当窗互宾主相看以自娱如金复如玉灵籁奏笙竽题诗留醉墨不待倒薤书避喧息万虑习静喧乃忘宾退掩关卧兀然就空牀鸣禽欲变夏风叶生夕凉頫仰超宇外悠悠傲羲皇洗砚临淸池爱此鸲眼明今晨无俗事试墨写黄庭扫地树隂午超然有余淸因之悟玄牝可以保长生
东园漫兴寄友
斋居晨雨歇褰裳涉东园蔷薇欲变夏芍药尚余寒好风从东来灵鹊一何喧故人枉琼藻海蛤侑山尊醲鲜适野性颇觉古意存感激谢知己何由同笑言
东园即事
积雪拥柴门不知春社过萧条花事晚谁共看花坐既醉还复醒颓然掩关卧
漫兴
皎皎天上月回光照罗帏盈盈窗间女手弄天孙机上有双凤皇翺翔彩云飞愿秉古刀尺裁为君子衣君子在远道无由接容辉裵回不能寐矫首望金扉
流云夜无声月直南斗间明星烂华采历历当高天侧身望八极长夜何漫漫鹤鸣知露下蛩响识天寒思欲凌霄汉上接双飞翰黄鹄絶四海一去何由攀中情不可写掩抑坐长叹
皎皎天上月照我白玉楼列星埀光采河汉西南流不知谁氏女哀歌楼上头歌声入云响思挟凤凰游凤兮翔千仞宛在崐崘丘岂无云间鸟念之非我俦含情掩罗袂恻怆令心忧
采采芙蓉花涓涓弄秋水停君木兰棹聆我歌声起采花欲寄远思君隔千里红顔能几何悲哉远游子池中有天荷亭亭照秋緑薄言折其茎丝断不可续欲知别情苦甚於莲子心弃置勿复念裵回以沈吟孟冬寒欲至珠箔沾微霜冀马向北鸣燕鸿亦南翔朗月悬中天惊飇吹洞房客从南海来遗我双明璫何以报区区系在红罗裳珍藏箧笥中三载生辉光努力保明哲愿言勿相忘
黄鹄东南飞乃在霄汉间五里一返顾十里一回旋人生念俦侣况乃隔河关我有緑绮琴为君鼓猗兰商飈激流响中曲何由宣合并固有时踌躇不能言
昼卧北窗下双蝶何蘧蘧悠然寻梦去变化在须臾蓬莱易淸浅日月无根株鲁连东蹈海李斯西上书人生各有适万事徒区区
上塜
冷食江南节田家改火时桑间鸣戴胜塜上见棠梨冥冥昊天德渺渺白云思持觞数行泪重拟挽歌辞
黄鹤楼
湛湛江上水不洗人间愁悠悠江上山无心自浮浮一掬别时泪不随水东流侧身望黄鹤寂寞三千秋凡骨不可蜕大丹还能求愿令远游人慎勿生白头
登五岳楼
五岳萃灵气岿然见高标上凌三素云仰见九层霄玉女啓天关参差紫宸朝羣龙翊殿陛双鸾夹笙箫倚阑待明月淸露下泬寥游神八表外羽佩何飘飘
灵飈吹海雨洗出江南山丹梯倚层汉玉女啓天关秋声撼双桧白日波涛还龙驾倏来游空中鸣佩环朝发榑桑涘夕栖若木湾会当凌八表曦发太霞间
寓言
客从海上来探彼明月珠下沈无底谷不惜千金躯得之骊龙颔行险何其愚君子保明哲荣名安可趋求鱼不投饵待兔当守株
迢迢汉川上有女丽且闲佩以双明珠游戏淸波间翩然若飞鸿可望不可攀赠我以翠羽报之以秋兰裵回碧云暮引领空长叹
仙人渡弱水云是王方平海上见麻姑为言三浅淸天风吹榑桑鱼龙不得宁海水相荡潏五鳌欲颓倾世传如瓜枣服之可长生安得谢人世飘飘凌太淸
灼灼苑中桃托根瑶池傍丹葩含淑气艳彩炫青阳常恐玉阶树秋风委朝霜弱水不可渡蓬莱竟茫茫安得跨黄鹄凌风以翺翔
梦乘白玉麟遨游洞庭野明月流高天白云生其下轩皇张广乐云是太古者灵妃鼓瑶瑟玄音淡而雅此曲遗人间但恐知音寡苟非遇伶伦黄钟不如瓦
世无锺子期孰知悲与喜闻昔有韩娥歌声绕梁起一歌令人悲再歌令人喜同为齐中音忧乐如转指我有太古弦泠泠泻秋水所愿感人心不愿感人耳
羲和无停车万物岂长久顔回一何天盗跖一何寿明镜蒙埃尘安能别妍丑松柏遭翦伐不如蒲与柳所以刘阮徒沈酣托桮酒
女娲链白石上补靑天靑搏沙散人世六合何冥冥二气更变化三才立仪刑笃生圣与贤出言为大经至道不可泯炳然如日星叹息千载下持蠡测沧溟
靑靑百尺桐乃在南山岑朝阳生其顚上有五色禽昔闻有虞氏斲为太古琴一弹南风操可以涤烦襟如何千载下筝笛贵哇淫引领望苍梧悠悠白云深
神龙啓河图淸浊自兹判三才由中立万化归一贯粤从形气生遂有人文焕载诵康衢謡令人发深叹
秋夜
东园秋气淸露坐当夜半月高栖鸟寂雨止流萤乱淸影转疎桐微凉入虚幔开户望明星离离度河汉重城罢鸣柝朗月出东山河汉从西流滉漾箕尾间高树息栖鸟微露浥芳兰故人期不至良夜何漫漫挥弦发淸唱同心谁与言
初秋东园夜坐有怀秫庄淸友
秋至倏五日微凉入东园河汉西南流月直箕尾间鲜飇啓夕秀露彩泛崇兰神闲意自惬思其故人言故人期不至中情何由宣
秋夜怀友
沈沈秋夜静蟋蟀鸣中堂出户望河汉星辰低复昂念我平生友远在天一方安能学明月万里延辉光辉光有时阙此情不可灭愿为双黄鹄翺翔恣超越
秋夕
月出万井秋商声在高树风条络纬鸣露叶流萤度天河一桮水流向西南去坐念素心人佳期渺何处
寄赵子奇
金气稍侵阁裵回月东上思君得良夜何由遂真赏萤依露草深蝉曳风条响西池烦暑退神情亦超朗既消文园渴奚恋铜仙掌上方钟磬余令人发遐想
紫薇花下看月寄友
娟娟海东月照我紫薇花花月相裵回玉露浮淸华美人如明珠流辉隔彩霞可望不可即玩之令人嗟安得骑黄鹄同游太淸家
醉後蔷薇花下待月有怀
林扉待月出醉影忽在地褰衣就花前弄影学儿戱微颸吹我衣淸露散花气隔水报钟来故人期不至
月下怀友
西亭文墨暇方塘含夕淸流萤竹间度栖禽沙际鸣脉脉动遥思念之感中情欲鼓猗兰操流飇激商声
雨後待月有怀
雨过生夕凉流萤度疎竹褰衣步明月淸露洒庭緑仰瞻天宇高明汉手可掬城南有故人丰姿美如玉跫然怀足音何由慰空谷
题鞵山
朝行女儿港夕步小姑山罗袜凌波面金莲出地间惟应渡银汉蹴蹋竟忘还
杂兴
春风尔何来吹我门前柳呼儿唱吴歌欵乃齐拍手御史不在前执法不在後倒着乌纱巾兀兀但饮酒
题燕集诗卷
城南夏五月碧树始鸣蜩维时集羣彦觞咏共逍遥凭高望大海俯见万里潮?翰发奇思华筵激流飇献酬各有礼既醉复长謡岁月忽已迈聚散若云飘佳期阻良觌关河怅迢迢白鸥恋近渚黄鹄慕层霄寄迹凌浩荡游神思廓寥习池应不远折简会相招
城南燕集次韵
我本丘壑人幸陪金闺彦煌煌处士星分辉照南甸驾言出城东弭节蓬莱殿高云澄宇宙江气白如练维时迫重九楚楚集清燕罗袂微风散文采明霞绚系马高阳池华觞列丰膳谁为蜕骨仙大药成九链手把黄金花安得长会面沧波浩茫茫坐见桑田变志士多苦心甘许铁为砚张公人中英倜傥吾所羡海内閲神交目若岩下电良晤欣在兹既醉复留恋偶凭靑鸟使书来疾如箭愿言附冥鸿修翼排云健
顾况读书台
朝登紫微寺日出林扉开寻僧访古迹始见读书台岁月不复考古人安在哉空余丹井石寂寞生苍苔东海有蟠桃托根在蓬莱结实三千岁谁能见花开此树夀命长世传王母栽思昔通天观灵驭排云来汉苑不可种茂陵非仙才回视三山下淸浅飞黄埃
寄友人效韦体
圆穹倚高盖厚地浮虚舟日月相循环万古无时休人生大化中何异海一沤嗟彼桃李花岂识芙蓉秋愿言桮中物化作长江流普令四海人一洗胷中愁
送云季昭
西池生夕凉虚阁流萤度援琴发清商离情惨中素夫君瑚琏器相见一何暮凤鸟及时鸣还依上林树
寄何尹
翠羽生南海结巢在三山靑鸾与之匹翺翔琪树间虞罗不相及裵回竟忘还比翼从北飞言度鴈门关霜高百草短长途凄以寒愿言同饮啄慎彼五色翰
陪林叟池上晚酌
晚憩池上阁凉飇散冲襟丹丘广文老卧病力不任论文意自适下榻情逾深诸孙列左右觞至时一斟既醉月在道出户天沈沈枯桐委?下感激谢知音
西池晚酌
方池散文漪微颸坐来爽归禽各已息华月从东上故人适我趣携尊共延赏隔水闻踈钟令人起遐想
月上
朗月上东园照见梨花白裵回东阑下花月同一色飘飘素霓裳可望不可即思欲折琼芳佳期彩云隔
春思
白日丽璇霄下照六合间茫茫名利途积尘如丘山朝轮登太行夕辙度秦关大道平若砥谁云有波澜安得挟飞仙吹笙缑北山飘颻跨黄鹤永接松乔班
古意
煌煌明月珠乃在碧海南下沈无底谷百仞谁能探昔在轩辕世象罔索龙潭少昊徵凤瑞隋侯感蛇衔安知至珍物翻为薏苡谗蛟人卖绡去勿用泪潸潸
靑靑岩畔柏冉冉淇上竹娟娟闺中女粲粲丽春服翩翩若惊鸿盈盈洛川曲昔如出壑氷今如在山玉蹇修期不来空帏成独宿
积雪生暮寒幽禽在空谷夜来忽惊飞翩翩度踈竹拥衣坐方牀呼儿秉明烛念彼远游人何由慰衷曲明月流中天列宿相低昂盈盈河东女寒机织流黄灵鹊期不来欲度愁无梁睆彼牵牛星东西两相望陌头桑叶稀桑间戴胜飞盈盈东家女染丝上春机手把黄金剪裁为游子衣可怜天上月中夜照罗帏幽兰在空谷无人知其芳好风时过之淸芬袭我裳薄言掇其英置之君子堂君子好修洁佩之比珩璜葹薋妒其美寂寞委秋霜托根苟得所弃置庸何伤
客从南海来遗我径寸珠夜光夺明月明月恐不如珍藏三十载思照魏王车王车不待照鱼目空相笑持以照人心千秋保贞曜
我有龙门桐斲为緑绮琴一弹别鹤操再理孤鸾音中含太古意调高思弥深此曲知者寡山空月沈沈
题巢云
在山巢白云出山云在眼天地同一巢舒卷任萧散依依双阙曙渺渺太行晚何当呼谪仙秀色同一览
题梅月图
娟娟古时月粲粲江南春美人不可见梦堕梨花云玉质恒自爱素衣安可尘裵回岁云暮索笑情相亲
祷雨有感
至真运玄牝飞神游大罗云霞结丹篆紫宫郁嵯峨灵符檄龙穴甘雨随滂沱八表涤炎气四郊苏槁禾凉飈起寥廓为尔奏空歌
送友人之京
一雨午斋静澹然忘世情故人别我去迢迢之玉京玉京九天上阊阖春云生麴黄变江柳关关啼鸟莺愁怀郁离思暮角起重城
挽知事陈仲信妻李氏
燕山有双凤结巢在濠梁饥食玉山禾渴饮瑶池浆一朝挟其雄羽翼凌风翔??遗衆雏遨游白云乡回首谢孤凤愿言应时昌
送知县陈仲信之建昌
一日白一髪三年白几何自子业成均我髪白已多子今百里武城试弦歌相见即言别张帆泝江波西望香炉峰秋云郁嵯峨丰城有双剑龙泉与太阿会合各有时精采长不?我无晨风翼送子涉关河南云有来鴈裁书寄烟萝
患眼偶述
卧病北窗夕澹然忘世情微雨竹间度萧萧风叶鸣隐几不知夜灯晕若流星兀坐学枯禅习静心自淸因之悟玄【阙】
感兴
荆山生巨璞安知中有玉卞和持献之王乃刖其足天不生卞和此玉无人知天不生此玉和足宁刖之但求识者献刖足复何悲
送奎上人
靑云覆层巘一径入幽林山中夜来雨不知双涧深上人春讲罢蹑履纵幽?寄谢岩头月还同永夜吟
拟古
客从南海来遗我明月珠感君绸缪意繋在红罗襦罗襦不可解中情不可改月以明妾心珠以结君爱谁言道路长咫尺隔光采
幽兰生江臯锐叶一何好临流掇其英持以寄远道纫为君子佩玩之慰中抱毋令比萧艾寂寞委秋草晨出北郭门遥见一抔土借问谁家田云是前人墓靑松夹道生薤叶披朝露寂寂蒿莱下但见狐与兔隂阳无停机谁能识其故
南山靑桂枝奄忽易生螙荣悴更相共去来同旦暮秦皇与汉武千载终不悟为乐当及时弃置贫与富
雨後杏花发对酒有怀故人
雨後杏花发斗酒思所亲爱兹花上月共赏今夕春如何同心者总是他乡人
春夜与友饮别
高堂秉华烛四座惨无辉鵾弦奏急响商飇吹我衣【阙】今夕懽明旦与子违何异林栖鸟凌晨各分飞悠悠
空中云聚散无定期云出尚有归此别将何依且尽尊中酒永言长相思
仙人
金鳌十五头盘盘戴山起仙人居其巅俯视东海水吹笙弄明月翺翔麟凤洲风车傥可驭飞步彩云秋
房中思
红烛照啼痕当窗伴孤影莎鷄语庭树长夜心耿耿梦寻关山去不识关山路长亭枫叶秋忆君相别处
征妇词
商声振庭树匹马鸣萧萧念汝出门去关山怅迢遥牀头无百金焉能买宝刀阿母泪双下灯前裁战袍稚女才倚牀少妇针指劳半年一得书使我心忉忉
北上行
食蜜不知苦衣葛不知寒今晨出门去始知行路难惊飈吹断蓬沙碛何漫漫羸马缩如蝟霜花大於钱夜涉黄河冻舟行不得前君肠辘轳转我肠车轮盘王事有严程去去勿惮烦弯弧落旄头飞箭定天山会赋饶歌曲论功万里还
送人之京
大江春水满芳洲蒲叶短黄帽唱吴歌东风吹不断江君英少年贡入司成馆袖有五色毫文藻光纂纂人生意气合何论相见晚君如千里驹跌荡走长坂我如九臯鹤长鸣任萧散去去毋少留严程不容缓欲持一桮酒迢迢碧云远明年杏花开待我上林苑
题槐隂亲舍
慈乌夜夜啼宛在慈溪西大槐高过屋慈乌来上栖乌雏思返哺哑哑愁日暮白云飞度江恨不随云去雏有青霄翮翺翔霜柏枝慈溪东入海雏心无已时
送贡士之京
一水通震泽张帆挂秋风霭霭天际云迢迢江上峰朝饮枫桥酒夕闻寒山钟三年读礼余挟策还辟痈愿言枉尺素时寄南飞鸿
送人秩满之京
乌啼海门树旭日生苍凉秋风櫂歌发起拂帆上霜刘侯忠孝裔三载佐黄堂兹焉报佳政冠佩生辉光祖饯长亭下共酌青霞浆侧身睇鸿鹄万里高翺翔
凤皇出丹穴文采何翩翩朝栖岘山树夕饮汉江泉一朝衔瑞图飞鸣凌紫烟双阙九天上冠盖如星联朝回有余暇早寄琼琚篇
题硖川佳胜图
昔有紫薇郎登眺东西山持节去不返名留天地间我尝览陈迹行寻顾况宅峨峨读书台苍烟鎻荆棘仙翁葛稚川丹井尚依然井畔长松树不闻啼杜鹃鸡鸣海波赤东望榑桑日六寺发鲸音长林起萧瑟俱胝天竺来一喝洞门开凿厓閟灵迹老石封莓苔回看山下路超然起黄雾憧憧往来人日中自旁午关西供奉孙两峰青到门微风生绮席明月落淸尊乘闲来访我中流浮一舸手持三尺图怳如山中坐
秀州夜泊
回舻泊晚渚暂息嘉树隂淸飈散狂澜纎月生远岑悠悠归岫云交交度水禽同舟遂幽赏玄谈惬素心况兹水凉夕觞至时一斟道合理无忤怡然澹冲襟
百年寓华屋
仙人好楼居乃在南城隅大江从天来白虹绕其庐朝旭丽丹桷凉飈生绮疏清谈落珠唾列坐跄琼琚秉心介于石富贵浮云如寓形百年内逍遥以自娱
千载居山丘
四序更代谢羲和无停輈达人观大化委顺复何忧瞻彼池塘山郁郁松与楸栖鸟自回翔归云亦悠悠嗟哉泉下人永为长夜游流泽衍余庆千载贲兹丘
送澜典藏还天界寺
大海流不息浮云无定踪人生有聚散幻相本来空上人得真传何别复何同飞锡沧洲上言登第一峰得玉勿抵鹊探珠必求龙定起有余暇题诗寄南鸿
题望云图
何山无白云游子心独苦千里万里间见云思见母白云有聚散儿心无已时北风何栗烈吹裂身上衣母居泽山阳倚门怀远道何以报区区春晖寸心草
病中谢友见访
春隂散微雨小阁倦登临万子偶相过泠然披素襟裵回日将暮负疴力不任王乔有只履持以谢知音
雪中怀暠上人
高阁暮寒甚不知春雪来急霰鸣竹间顷刻覆靑苔数日寡轮鞅林扉谁与开故人寄禅居雅趣亦悠哉熏鑪与茶鼎真足外形骸坐久夜钟过起思重裵回
清乐轩
乾坤有清气付与贤者乐贤者乐其清所乐应不浊鸣蝉乐饮露聚螘乐慕羶岂不同其乐斯乐有间焉鸢飞乐乎天鱼跃乐乎水察彼俯仰间谁能知乐此彼乐或在外此乐乃在中外乐易消歇内乐无终穷蒙也乐濠梁尹也乐莘野欲知圣贤乐孔顔真乐者郑公乐其天乐清以名轩清与乐俱有动静无不然山以乐吾仁水以乐吾智居乐适其安行乐随所寄人知使君乐不知使君心安得穆清风乐哉以长吟
送人秩满之京
严城钟鼓动曙色明榑桑车骑何骈阗祖帐生辉光荆君英杰士入幕赞黄堂三年主画诺一日登朝行卿云丽阊阖玉琯回初阳行当祝万夀逍遥紫霞觞
送岁贡生之京
俞生英妙年读书南城下暇日从儿嬉骑竹当骢马弱冠入虞庠良金贵陶冶聱牙稽训诰葩正习风雅譬彼珊瑚器宗庙安可舍今春贡京师如生才亦寡雍雍成均地济济文学者纵横三千字寸晷擅挥洒龙门锦先夺鴈塔名须写有使即寄书停云念乡社摛辞继班马射策希董贾
觉非诗
晨兴正冠裳端居俨若思先哲有遗训兢兢常在兹贤哉蘧伯玉五十始知非是非日相仍何以决羣疑四勿我裘领三省我蓍龟衡以较重轻监以别妍媸直者不可枉白者不可缁愿言保终始中心毋自欺
送黄链师还天台
冲漠混元化形神合自然至人保遐夀虚灵洞玄玄金鳌戴宫阙此地多神仙绦节凌回飈霞裾飘紫烟安期啖玉枣一笑三千年火乌出东方玄兔没西海万古复千年出没互相待蓬莱鹤上仙何曾一人在
寄万百户
客从海上来惠我锦字书开缄挹光采字字明月珠藏之怀袖间鱼目安能如相见一何晚相望一何远迢迢河汉流双星隔清浅
送人之京
李侯西江彦矫矫麒麐驹读书司成馆佐政东海隅会当驰广陌安可困盐车兹焉沐清化去谒承明庐霜风凄以寒飘然曳长裾青云近在望壮志毋踟躇
题澄心堂
人心本清净湛然井中水井水常自澄波澜不曾起张子雅好道堂以澄心名卖药城市间隐居如宋清我昨过其家燕坐接谈笑何以效区区操存一言要
送马文学之惠安教谕
英英马文学年方三十余秩然瑚琏器文采玉不如昔也未加冠今焉颇有须献艺上春官司教闽粤墟翺翔南溟下播弄明月珠鸿涛际大海渺在天一隅文光射南斗乐育君子儒愿凭青鸟使寄我空中书
题春晖堂
青天何高高中有三春晖母年日已迈儿心尝依依此心向谁道一寸阶前艹宦辙东西驰千里万里道儿骑青骢马身着绣罗裳何异五色衣笑舞春晖堂春晖无时已照见东流水水中双鲤鱼朝盘奉甘旨庭前有高树慈乌日夕来乌雏思返哺飞绕黄金台
题彩烟山人瑞槐堂
青青堂下槐乃在彩烟山一本如合璧两枝若联环堂中有贤母日行槐树间槐根两兄弟彩服何斑斑母今髪已皓人与槐俱好但见槐树长不知母身老上有返哺乌下有忘忧艹返哺识劬劳忘忧思襁褓槐今高过屋屈指三十年东西或拱揖左右相回旋不有两儿孝安知慈母贤草木亦微物永锡信苍天儿今何所愿愿槐长在目槐花年年开槐叶朝朝緑岂无蝼螘梦纷纷鬭蛮触一笑天地寛白云满空谷
送人还贵州
别情何草草倾盖苦不早暌违三十年隔越万里道忆在东冈日彬彬丽文藻子少我当壮子壮我复老人生百年内安得长美好故交曙星稀先哲流电扫岂无桮中物与子一倾倒昨游玄都观共覔安期枣挂弓榑桑枝洗剑沧海岛酒阑别我去何以慰幽抱楚山郁丛丛巴水深浩浩愿言崇令德黄髪永相保
送人考满之京
伊昔太昊氏教民以佃渔神禹平水土羣生奠厥居伯益掌山泽立官自唐虞泽梁古无禁庶鲜给朝餔後世务财用输纳穷锱铢吾皇一四海恩波被八区南樯与北柂晏然如坦途英英南昌彦聿来东海隅钓鳌龙伯国簸弄明月珠清於出壑氷置之白玉壶赋税日以羡声誉日以敷我家临江滨里社同枌榆谬登铨曹选获与吾子俱得钱即相覔有酒即相呼朂哉金石交媿彼势利途三年当考最驾言之京都京都九天上冠盖如云趋蜚英大鸿胪揽辔青云衢岂无伯乐氏顾此千里驹大江秋水落旭日照樯乌柳条不堪折击缶歌呜呜方当维新日羣才应时需子行勿踟躇善保千金躯
友人邀饮予病不赴作诗答之
积雨散烦燠虚阁延清风故人赏我趣觞酒坐从容此意岂不佳老病苦相攻长途足无力忧来郁忡忡知音有顔李迹异心自同题诗谢不敏恢量还当容
早朝
象魏临丹阙钩陈直紫微蜿蜒扶日上夭矫挟云飞望拜千官集柔怀万国归春班随仗入午漏隔花稀晃朗金银气昭回黼黻衣
次周纪善韵
大鹏抟九霄不如海鸥逸白首归故里心神犹怳忽我足不良行我言竟谁述多君富文藻词源倒溟渤安流既崩奔坦途亦崎崛升沉任云止祸福由中出缅思七闽地云是锦绣窟寄言塞上翁善保千金骨
次昙师见寄韵
高吟寄天末寒茧曳孤篁烱若双明珠九渊安可藏出户见明月流光入中堂载弹緑绮琴匡坐白云牀寥寥太古调谁论虞与唐知音谅非远我心自忧惶挑灯耿无寐清泪洒淋浪赖有一瓢酒慰兹离别膓
孙武
吾闻孙武子教战阖庐城美人出後宫百花媚春晴三令复五申约束何分明一鼓玉顔笑再鼓蛾眉倾雷霆肃将令颇觉君命轻西来破楚疆北灭齐晋兵英姿渺千古飒爽悲风生
孙膑
孙膑古名将龎涓俱学兵刖足见齐使始识田将军指麾辎车中号令若风霆引兵走大梁遂解邯郸城捄韩示怯战减竈功乃成马陵书大木弩发如流星跛鼈信千里刑余安可轻
吴起
吴起好用兵尝学曾子法东出卫郭门啮臂与母诀鲁君不见用杀妻与齐絶将军自吮疽士卒甘喋血击秦拔五城魏侯尚功烈在德不在险舟中尽吴越孰云猜忌人千载名不灭
李牧
李牧守边日屯兵鴈门关槌牛飨士卒十年戎马闲黄云覆沙漠白雪漫天山狼烽日以远騂弓不敢弯後来防秋戍思之应腼顔
亷颇
相如拜上卿岂畏廉将军两虎若共鬭其势不俱生秦兵不加赵功归吾二人忠臣当殉国志士当殉名不有负荆谢安知刎颈亲
田单
田单破燕壁神人为我师凿城出火牛被以兽文衣壮士五千人衔枚突其围斩将败骑劫迎王入临淄齐城七十余一旦俱复之雄风千载下英名良不隳
张良
良貌若美妇本图报韩仇击秦博浪沙隐迹下邳游旣进黄石履复运沛公筹关中兴汉业天授非人谋谢事从赤松功成愿封留一掉三寸舌名高万户侯
怀李白
日落江水黄云开楚山碧南风吹大帆倏尔临采石缅怀谪仙人醉魂招不得頫仰天地寛谁云锦袍窄
题三桂堂
生儿贵生男男可应门户种树当种桂桂能耐寒暑君家有三儿一一青琼枝时来三树下骑竹相娱嬉大儿眉宇好小儿奇絶倒中儿更可人比兄读书早愿儿读书早长大俱成名年年桂花发来听读书声
九日望海觞咏
放旷麋鹿性消揺林野娱良时遂倾盖真赏偶联裾高云澄泰宇旭日朗以舒亭亭远峰出靡靡幽花敷凭高倚飞阙遐想入方壶幸陪金闺彦获与静者俱何当凌八表飞舄蹑双鳬
伤思次韵
江上双鸳鸯双飞复双起如何南来鴈只影沈湘水芦花似朝霜漫漫逐风起欲寄故乡书悲哉远游子
次友人韵
青鸟海上来五采何翩翩口衔三素云满几生晴烟墨池夜来雨空碧?漪涟安得王内史一埽九万牋因风托青鸟寄谢瀛洲仙
题牧童骑牛图
牛背稳於马骑过南山下竹鞭三尺长不用紫游繮四郊干戈罢归放桃林野一曲太平歌尔童奈乐何
古意
皎皎连城璧乃在巨璞中无人辨其真甘与燕石同所以卞和氏抱泣秋山空
水中蒲
青青江上蒲宛宛水中鱼楚楚东家女盈盈楼上居泠泠抚瑶瑟粲粲被罗襦昔如崑山玉今如浊水珠美玉尚待价明珠终不污
拟今日良宴会
今日惨不乐忧来郁无端华堂秉明烛思奉君子懽南窗抚瑶瑟含情不能弹君情与妾意忧乐转指间人生非金石流景若飞丸何不返初服英英谷中兰无言混萧艾委质霜露间
得雨
夜闻蕉叶声秋至得凉雨推窗云气暝枕簟净无暑竹间萤火度艹际莎鸡语焦原当复荣慰我三农苦
送岁贡生之京
开岁倏五日青阳动熹微回塘夜来雨碧水生涟漪明发戒舟航翩翩上京师官曹送子行酌以黄金巵师友送子行载歌鹿鸣诗乡老送子行夹道迎春旗父母送子行密缝身上衣子今朝天去翺翔凤凰池愿言登太学肃肃愼其仪尚友古之人明哲以为期
送张将军之京
曜灵啓阳谷春云曳华旌将军奉明诏揽辔出严城风吹杏雨白火改榆烟青仪凤五色羽神驹千里程论功锡重爵远迩振英声
题金兰图
英英风露姿托根在空谷何人撷其芳置之黄金屋彼美同心者可以慰幽独
寄宋纪善
东海有黄鹄托巢琪树间朝浴咸池水夕息三神山翩然上霄汉翺翔白玉关我欲往从之短翮无由攀雄飞谅有道雌伏何足叹
幽兰在空谷无人知其芳天风一披拂置之君子堂擢頴萧艾间锐叶何辉光盈盈汉臯女拾翠江之傍所思隔远道欲寄双明璫明璫不可寄展转鬰中肠
青鸟天上来寄我云锦书开缄挹华采字字明月珠佳期渺天末怅望心萦纡我无青琼琚何以报区区愿言敦夙好善保千金躯
佳人折花联句
婉婉水边来盈盈花畔立霞侵玉指煖露沁罗裳湿刺密尚迟攀条长讵能及持归玉台前自掩红顔泣
题琴轩
南州有高士手抱龙门桐披襟坐磐石泠泠和松风上弦奏鸣凤下弦鼓飞鸿寄情山水间所乐无终穷
效陶
晨策何所之言往南山阳白云生其颠归鸟共回翔采采篱下菊宾至同一觞醉卧北窗下悠然傲羲皇
效韦
我本麋鹿性爱兹林壑幽夕泉分涧落晴岚出树浮披襟挹高爽策杖散烦忧归鸟引余兴裵回去复留
题敬义斋
南州有一士卜隐大江滨端居坐终日尚友古之人古人不可作圣远复言湮出门岐路多何由问通津有客过其家诲语何谆谆集义以养气主敬以修身请子事斯语永言书诸绅
送侄从戎云南兼柬居掾史
我祖自南渡世为盐官人家传安定谱子孙多搢绅嗟汝英妙年从戎万里道断蓬离本根骨肉岂相保忆汝别家曰妇病在膏肓小妹应门户两女才倚牀一年一得书见书如见汝蹉跎十五年閲尽寒与暑昨者奉军帖仓卒暂还家两女上堂拜不识去时爷朝纺木棉花夜织机中布裁为身上衣梦绕天南路天南有名将云是汉嫖姚威声振夷夏勲业着皇朝汝今向前去勿恋故乡住生入玉门关会当有奇遇乌啼海东树落月在城头送汝北郭门霜花满征裘千金买宝刀岂若聊城箭鲁连倜傥生何曾叹贫贱洞庭秋水落三峡夜猨哀船过瞿唐口还经灔澦堆严程不可缓别去关山远缩地恨无方我肠辘轳转辕门有知已远惠白象梳琼瑶无以报为我谢区区
送东既白上人之京
旭日东方来起送东既白山笠野云深田衣江水碧去登千里道归化三生石鹤羽振高飈迢迢望飞锡
送浙江佥宪金台王公考满之京
王公希代宝本自金台人素抱匡济畧华年登要津布衣谒万乘意气干青云恩承凤凰诏擢为乌府臣钱唐古都会一水东西分三年持玉节远迩劳咨询氷壶贮秋月藻鉴无纎尘兹焉考嘉绩封章朝紫宸天子坐南面视听自下民苟乏耳目官上天何由闻公今司献纳一一请具陈某郡山水美某州风俗淳某守贪以墨某吏清以仁某田足禾稼某冶饶金银某竈可淅卤某营可屯军某曹奸且黠某士才更文里巷某贞节岩穴某隐沦忠良荐某辈淫祀黜某神虎拜伏阙下正及鸡鸣晨天顔动微笑孰不荷陶甄维时晴雪後吴水碧粼粼张帆南斗下伐木大江滨我亦刍荛者斐词公勿瞋愿言宣大化四海回阳春
题晓峯
在山不见山出山山更好披衣五更起山色入门早空翠落琴牀晴光动林表自有天地来万仞青不了寄言山中人古今亦昬晓
送叙班刘南奎还临江省亲
日出狮峰顶鹊鸣庭树枝慈母出门望儿从天上归一别十三年母子隔远道不忧岁月深但恐母年老儿仕大鸿胪母在高堂居有禄不得养问安徒寄书儿今乞归省诏许还乡井暂经洪都门遥指白云岭一笑偶相逢论诗铁柱宫相逢即相别挂席趂回风回风吹五两南浦春波长就船买鲤鱼沿月櫂歌响登堂进流霞更栽萱艹花百岁母身健愿儿长在家
雪
晴响始鸣条寒威稍侵户声?知杂霰溜密应兼雨寻灯靡靡飘度隙斜斜舞兴极还思剡歌长重和楚寂寞大音希悠然向谁语
辞世颂
先生易箦之际作是颂命其子书而进之颂毕而终此可见忠爱之心始终无替也
臣有一寸葵托根空谷间中有向日心炳如九还丹日照葵在地葵倾日在天由来忠义者存殁无不然臣心愿如葵日照千万年
斗南老人集卷一

[book_title]卷二
<集部,别集类,明洪武至崇祯,斗南老人集
钦定四库全书
斗南老人集卷二
明　胡奎　撰
古乐府
前有千万年
前有千万年不知是何物後有千万年变化安可测河中龙马未生时谁辨东西与南北混沌死七窍生崐崘水源直到海千流万派何由清但见两轮日月东西走不息人言火精与水银锻冶红顔冻棃色消磨緑髪如星星人生得意且为乐何用空名留汗青
有所思
脉脉有所思泠泠寄哀弦弦声久已絶思君聆我弹君情与妾意忧乐转指间幸随南风调流响九嶷山落叶随风飞欲归在何时人生千里不得会空向天涯歌所思黄陵女儿泣湘月苍梧鸣凤千年别弹折秋风五十弦妾貌如花命如叶青猿夜啼三峡长望美人兮良可伤回鴈峰前有来使愿寄一书还故乡
所思向何方所思今有所食蓼不知辛食蘖不知苦惟有所思愁杀人蓼蘖不能如苦辛
长相思
长相思千万里相思如车下轮相思如江中水江中之水朝暮流车下之轮何日休胡不斫车轮塞江水车不能行水不流世上相思何时已
长相思路遥遥相思如大江水相思如杨柳条杨柳条长尚可剪大江水流不可断长相思深复深平原莫绣五色綫子期莫铸双南金人生知已古亦少相思之心向谁道
长相思江悠悠洞庭木落三湘秋梦中不识别时路九嶷云黯苍梧树翠华南去不复还双娥洒泪愁空山五十哀弦雏凤语鹧鸪啼处斑斑雨长相思思转深请以白玉璞琢出相思心三湘之水东入海相思之心终不改
三年不见郎万里梦他乡江水直到海寸心如许长
思君恩
君恩深似海君德浩如天岁岁流红日山呼亿万年
千里思
五里复十里一日不见心萦纡何况千里别十年五年不得书君如天上云我如水中泥云在青霄泥在水相思千里不相知
静夜思
出门月色白如霜静夜所思思断肠有美人兮天一方碧云迢迢河汉长河汉长不可越但有一寸心含情托明月明月照人心不移静夜所思谁得知
思归引
寄声托明月为我照家乡十年不得归今夕在路傍路傍杨柳树犹记来时路越鸟恋南巢燕鸿怀北度去来南北无了期人生莫作杨花飞
长歌引
短歌歌不足长歌断复续六龙之车海上来千秋万古无停毂碾雪推霜入镜中坐见緑发如飞蓬满堂窈窕春花红长歌一曲歌未终西陵陇树生秋风
秋梦引
井乌啼月银牀冷辘轳声断青丝绠美人梦逐彩云飞鹦?隔窗呼不醒小鬟临镜双盘鸦熏笼火暖篆烟斜一寸芳心化胡蝶飞来自采芙蓉花
走马引
千金买骏骨五花散春云章台杨柳陌醉蹋落花春烽烟四边静宝玦腰间冷寄谢少年人男儿当惜身
估客乐
今日采石酒明日广陵花大帆随处泊终岁不思家
宫中乐
初日上蓬莱平明玉殿开春风双凤琯吹下世间来
緑水曲
緑水何盈盈方舟出兰渚美人临清流相期拾翠羽翠羽不可拾春波荡人心人心如緑水谁能知浅深
江南曲
江上水生蒲叶短白沙晴卧鳬鷖暖木兰舟上紫云娘笑入荷花羞见郎
水痕渐緑蒲芽短雪消沙浦双鳬煖一夜鹅黄着柳枝春愁暗逐春潮满江上蒲帆鸟翼张船头槌鼓出回塘吴中女儿不解饮呼酒隔帘催劝郎并州剪刀金两股不剪人间别离苦
湘云剪舞衣楚月裁歌扇荡舟莲叶深羞与郎相见
江上曲
春江水深蒲叶短双鳬交颈晴沙暖青裙女儿木兰舟白苎歌回花满头
郎乘木兰舟说道长干去长干好女儿留郎再三住郎留岂不好妾思令人老郎心生蒺藜不如女萝草妾有一掬泪洒向大江流愿为西北风吹转郎船头
蒲叶何短短潮来江水满岂无金错刀割水水不断山下蘼芜草江边杜若花采芳思寄远游子隔天涯
江臯曲
日暮清江上临流采白苹微波将远意寄与弄珠人
春江曲
清江水深蒲叶短野鳬双浴春波煖吴宫女儿白苎歌一曲春风吹不断
春波曲
新妇矶头雨小姑山下云无情江上水总是别离痕
金井曲
井上青丝绠年深石有痕石痕犹不灭况是感君恩
大堤曲
朝看堤上花暮折堤上柳相送大堤人同倾大堤酒酒酣蹋歌去留郎堤上住翻翻白马蹄草緑无寻处
大道曲
将军紫罗襦燕坐城南陌手拨紫檀槽市中人不识
横塘曲
妾家横塘口门前种杨柳春风吹舞腰劝饮桃花酒埀杨千万缕下蘸横塘水何事织离愁春风吹不起塘上谁家女红裳白雪衣采菱愁日晚相待月明时妾家住横塘郎过须下马手把珊瑚鞭挂在埀杨下
凉州曲
曾闻一斗酒换得凉州牧寄语远征人莫唱凉州曲
越城曲
尝胆不知苦捧心徒自颦年年江水碧愁杀浣纱人
城傍曲
乌啼城上头枕戈明月下十年不得归愿放华阳马
城门曲
城头乌夜啼月落少城西夜半传军令天明祭大旗
湖中曲
外湖湖水浊里湖湖水清妾不爱浊水长向里湖行手折芙蓉花佳期碧云远临水照蛾眉盈盈愁日晚日晚当奈何湖中莲刺多回舟荡桨去莫唱采莲歌
天河曲
天河之水向西流双星夜夜当南楼机中细织云锦字美人不来生远愁日夕河边待灵鹊玉宇高寒露花落愁心飞绕金井阑辘轳牵断青丝索灵槎一去秋冥冥白榆千年那得青天上回波还入海东西相望心不改
七夕曲
妾在河东郎在西妾秉机杼郎扶犁夫田秋来不收谷妾织锦云空满轴一年一度寄郎衣妾抱苦辛郎不知今宵河畔一相见风露无声乌鹊飞乌鹊飞来莫飞去借尔河东白榆树树头结巢生子孙不愁填河河水浑百年三万六千日今日谁云逢七七人言织女嫁牵牛灵鹊作桥天上头妾是河东天帝女郎司天田妾机杼年年不敢悞秋期愿田有黍机有丝丝能煖人黍能饱妾亦何心频赐巧
夜夜曲
夜夜望明月初若蛾眉弯夜夜望明月今如白玉盘玉盘有时缺蛾眉愁万结月照闺中人如何有离别
夜长曲
金虯无声银箭缓清夜何长昼何短七星斜挂少城西羣乌叫月霜花满铜盘煖蜡绦纱明胡蝶梦寒龟甲屏三尺牀头白鷼尾五更又逐鸡声起
寒夜曲
绦河冻合白如霜北斗挂树天苍苍美人裁衣金剪冷梦入梨云吹不醒玉关迢迢南燕飞灯花喜报行人归行人不归花自落月满城头夜吹角
玉河回天冻光白流云作氷飞不得铜龙嘶寒漏声澁七星离离挂城北美人罗袜妒铅霜兰烟唤香归洞房何人一笛关山月吹落梅花满城雪
铜龙嘶寒漏声澁夜半氍毹霜气入冻蜡凝膏不作花地鑪火煖麒麟泣酸风射入如箭急燕律吹春竟何及平明起视三足乌红盆刷羽氷花湿
寒夜曲怀二子
城头乌啼寒夜长北斗挂树天苍苍展转不寐意旁徨我思二子如凤凰大儿读书不下堂小儿写字能成行我欲挟子翺且翔手挥鸣弦发清商侧身西望千仞冈令人怀思不能忘
采莲曲
湖中女儿眉黛秋采莲日日唱吴讴何如生长玉井水同擢仙人一叶舟
昨日采莲花今日采莲子贱妾比红衣宁教抱香死溪上采芙蓉兰舟荡晚风叶如郎意薄花似妾顔红采花莫临水水深清见底水有见底时郎心隔千里一去不思家秋风吹若耶只愁霜露重妾貌不如花
折荷曲
折荷莫折茎中有千万丝秋风吹不断总是长相思
结杨柳曲
千结江上柳万结离人心千结与万结何如结衣襟结襟尚可解结心终不改初结明月环再结同心带带以结绸缪环以结欢爱
花游曲
东阑杏花雨嫋嫋寒食烟相期洛阳陌鬬草赌金钱白玉装车轴珊瑚作马鞭章台年少子走马緑杨边
槟榔曲
与郎相别时槟榔高过屋妾有回文锦字诗为郎翻作槟榔曲緑窗沈沈春昼闲金盘钿合罗两鬟苦心一寸谁解识中含血泪红斑斑昨梦郎归采蒌叶丹髓凝春霞满颊愿封珠唾寄蛮牋郎若见时还念妾
緑珠曲
郎有百斛珠妾有一寸心宁甘坠楼死花落故园深
田家曲
门前一雨秧田緑柘叶重重覆茅屋今岁篱傍笋最多南风一夜吹成竹趁煖吴蚕已上山缫车声动水车闲幸喜村深无虎过柴门终夜不曾关
蒿里曲
蒿里曲春草緑人生百年如转烛石家美人双翠蛾尊前妙舞扬清歌一朝艳骨化黄土富贵浮云可奈何
出塞曲
将军乌角弓壮士远从戎劒倚燕云白旗翻汉日红雪窖数行泪天山三箭弓铙歌应有曲报捷未央宫
登楼曲
今夜凭高望青天月色多入窗风露冷开户看星河
迎客曲
陈绮席进华觞主人临轩客上堂绮席陈瑶觞进清歌缓舞情无尽
携手曲
携手复携手携手杏花前白玉装车轴黄金铸马鞭容华易消歇流光若逝川寄言贵游子欢娯当少年
捣衣曲
去年捣衣郎有书今年捣衣郎在途手悬双杵不敢下只恐梦惊堂上姑
寄远曲
美人别後关山长买丝绣得金鸳鸯鸳鸯交颈不飞去与郎缝作征衣裳长长搓綫莫教短短綫恐郎情易断衣成更写数行书书中泪是蛟人珠
懊恼曲
懊恼复懊恼懊恼无人知阿婆不嫁女夜夜守空闺
吟叹曲
王子乔好神仙吹玉笙上青天七月七日缑山颠青鸾白鹤相後先安得金丹蜕凡骨我亦从之凌紫烟
双鳬曲
江上春生蒲叶短双鳬昼卧晴沙暖一声欵乃钓船归锦翼斑斑相逐飞
鸡鸣曲
晨鸡初鸣当夜半少妇出房愁思乱晨鸡再鸣月入帷少妇出门郎马嘶晨鸡三鸣月在道道上马嘶声渐杳马嘶渐杳鸡乱鸣桃灯泣泪天未明後夜闻鸡北窗下梦里鸡声候郎马
一鸣六龙海波赤再鸣阳谷东方白三鸣阊阖参差开紫云飞绕金银台天街夜夜鸡鸣早珂佩朝回霜满道绮疏花影晏眠人梦里鸡声不知晓
晨鸡初鸣月在堂少妇挑灯开洞房晨鸡再鸣月在树门前马嘶郎欲去城西月落鸡三鸣出户不闻郎马声马声已远鸡声静回首不知郎远近寄语晨鸡休浪啼啼时愿郎归马嘶
乌栖曲
今夜乌栖向何处哑哑飞绕深宫树宫中美人醉不醒空劳尔乌啼到明
乌啼曲
秦乌哑哑啼复啼夜夜不离庭树枝妾听乌啼识乌意明日官家赦书至
城乌曲
乌啼城上树飞来复飞去乌去有时来郎今在何处月出女墙头乌啼碧树秋哑哑声不断啼月过西楼
别鹤曲
缟素作衣丹作顶夜夜月明看舞影今朝童子起开笼不闻戛戛回天风缑山仙人吹凤琯八极无尘彩云断何由振羽当我前借骑一只蓬莱天
骢马曲
御史骢青连钱嘶风刷电朝九天昨日街头人避马今朝喋血车轮下後夜鸡鸣闻曙钟绣衣又复骑青骢
迎龙曲
朝迎龙暮迎龙旱火烧天龙在宫县官投牒石潭中山南山北鼓逢逢蜿蜒跃入杨枝水山云一缕随龙起龙未离山雨到城城中三日不得晴明朝打鼓送龙去愿龙十日行一雨种田有水刈麦乾年年谢龙神亦欢
送龙曲
迎龙来送龙去翠雾红云拥龙驭家家买纸谢龙神甘雨应期龙有灵明珠之宫紫贝阙碧潭无声湛秋月愿龙在山云在天岁岁谢龙歌有年
乌栖曲
城头月明乌夜栖栖到天明啼复啼底事夜栖朝复去不识朝阳凤凰树
迎龙词
鼍鼓逢逢龙在王宫电虩虩云重重启贝阙精诚通驱五雷招八风
送龙词
龙之来兮蜿蜒龙之去兮连蜷沛神泽兮沃秋田云为车兮电为鞭陈玉醴进琼筵感神惠兮不可言愿五风兮十雨绥万邦兮屡丰年
白鹦鹉词
白鹦鹉陇西来金笼驯养无人开绮窗谈舌学人语字字分明如处女一朝持入沈香亭玉环自教蜜多经解听月殿霓裳曲惯识梨园羯鼓声无端羽化冲霄去葬在碧桃花落处陇头迢遰陇云深无复重栖旧时树
山鹧鸪词
劝郎莫过洞庭湖湘妃庙前啼鹧鸪可恨九嶷山隔断翠华无处问苍梧
江上有山复有山鹧鸪啼处雨斑斑一声两声行不得南船北船朝暮还
精卫词
精卫精卫飞且鸣千年填海海不平世传此是炎帝女不知何年填海水海山石烂海水枯是时精卫安得无如何精卫鸟只填东海水海水尚可填人心浩无底
鲛人词
并刀翻水凝不流碧绡如烟张素秋蛟人夜织鱼鳞屋月色澄澄湛寒緑卖绡来从城市居主翁不识明月珠明珠赠君世无价明年有绡复来卖
蚕簇词
拜蚕室祭神桑吴蚕在箔神在堂愿神佑蚕风日好取茧倍多蚕缕长十日天隂未开箔蚕吐丝迟茧还薄地鑪火煖借春回再祷神蚕须急作缫车易转茧易抽长丝满桁晴不收新妇登堂向姑道今岁衣姑丝不少
神树词
田家种田无五行屋西神树生有灵年年祭树卜水旱祈雨即雨晴须晴鸡豚拜扫无闲日乌鹊羣飞来啄食剪纸作钱挂树枝祝田有来蚕有丝收麦上场神得食缫丝纳官神得衣
田家词
邨巷深深枣花落少妇缫丝催织作上堂正恐阿婆瞋不愤田头叫姑恶大儿翻壠牵疲牛小儿作军边上头今年雨多麦穗黑较比上年无半收白头不愿识官府但愿有租应门户
渔父词
家住琴江江上头拓卦洲前春水流桂枝檝木兰舟终日忘鱼不下钩
侬是烟波一钓徒持竿东海拂珊瑚女儿港番君湖浪静风恬过小孤
黄梅岭下是侬家白石矶边把钓车友麋鹿侣鱼虾不在山颠即水涯
大江西去是庐山云白山青罨画间彭蠡泽海门关莫待风波及早还
白石矶头春水流朝朝暮暮伴沙鸥山渺渺水悠悠笑杀磻谿下直钩
磻溪野老发埀肩钓得周家八百年鱼换酒不论钱醒即长歌醉即眠
仙人词
金鳌背上蘂珠宫千岁桃花几度红曾见茂陵松柏下铜仙清泪落秋风
秋胡词
陌头桑叶春隂隂少妇采桑多苦心朝来出门日已晏蚕饥叶稀姑未饭少年骑马桑间来黄金不博笑顔开但令人似秋胡妇世上黄金不如土
吴女词
吴中女儿絶可怜裁得春衫称少年身未嫁夫无处着至今留在母牀边
二八吴女儿画桨摇春煖贪看双鸳鸯采菱归日晚
征妇词
妾身愿如弓上弦万里随郎长在边郎身莫如弦上箭一去无还不相见堂上阿婆今白头妾守空闺郎远游请郎看取门前树上有慈乌不飞去
去妇词
出户心悄悄中情向谁道吞声不敢啼又恐傍人笑妾有嫁时镜请郎留自照镜里见新人还思旧人貌东山生兎丝西山生蒺藜二物不相偶美恶人自知妾有堂上姑妾有怀中儿生儿未及长姑老将何依妾今别夫去裴回向何处他日黄泉相见时墓前莫种相思树
妾去何足惜妾留不自安高堂有老姑孰知饥与寒妾昔念有家妾今如风花何如千尺松而不附女萝哀哀别姑去泪下不能语姑若念妾时看取牀头女
老妇叹镜词
妾有团团古时镜在匣浑如月端正朝朝持向玉台前秋水芙蓉两相映自从十五画修蛾白发相看尘渐多绣得合欢双宝带今朝携上街头卖满城新镜照新人此镜无人定高价
妾有团团嫁时镜比似青天月端正少年锦带绣芙蓉照妾顔色如花红妾今对镜头如雪辜负青天端正月
明镜词
我有古时镜照君玉雪顔湛然如止水终古无波澜世人但照面照心不自见照面不照心妍媸竟何辨所以百链精鬼神无遁情愿为千里月远近逐君行
照镜词
顔看镜中红发看镜中白如何一寸心镜中看不得
照镜词赠镊工潘郎
潘郎买得扬州镜团团比似扬州月持向扬州住十年旦暮照人头上雪明月楼前问月人琼花观里赏花春回头不觉红顔改对面应嗟白发新男儿立功当及早莫向潘郎镜中老
白苎词
剪氷绡缝雪缕馆娃宫人越溪女回风吹雪长袖举玉阶缤纷落花舞白月堕地星河高流云卷空翻翠涛宫门鱼钥夜迢迢
緑窗樱桃花乱飞美人当窗缝舞衣纎歌窈窕扬蛾眉鸾停鹄立佩陆离馆娃宫深更漏稀北斗斜挂宫门西觚棱渐明乌人啼
浣纱女儿顔如花一朝进入吴王家吴王宫中歌白苎水殿芙蓉不知暑翔鸾舞鹄雪满堂回风吹花响屧廊宫门乌啼更漏长曈曈旭日生榑桑
焦尾词
龙门千尺桐化为?下焦不遇蔡中郎大音终寂寥所以九苞凤千年鸣一朝
团扇词
明月有时缺团扇空自圆月缺终还满扇圆仍弃捐不如秋水镜长挂玉台前
团扇团如白玉盘玉盘比似月团团早知玉树秋风近不把闲愁写素纨
香风词
洛阳万花如锦机春风吹上绣罗衣日高走马章台路蛱蝶一双相逐飞
春夜词
大江春水流汤汤中有万斛之龙骧南北二斗相低昂泰阶六符白煌煌牵牛织女遥相望欲渡不渡河无梁我思美人天一方展转不寐愁何长
游春词
杏雨不沾泥流莺恰恰啼弯弓驰紫陌跃马过金堤
乞巧词
平生甘抱拙何用天孙巧不知柳柳州年年乞多少天孙今夜渡天河人言天上巧最多妾今抱拙不求巧愿赐拙多宁巧少东家巧女如凤凰罗襦绣得金鸳鸯少年嫁夫先得巧明珠论斗金盈箱妾守空闺甘寂寞苦心不恋东家乐却笑天孙长别离纵使巧多徒尔为
唐宫行乐词
明日内家游上苑许教鬬草赌金钗怕人先记花名字隔夜潜偷玉篆牌
华清赐浴晚凉回水殿芙蓉彻夜开碧盌调氷消酒渇金盘又进荔枝来
调笑词
杨柳杨柳一夜緑如春酒今朝起送归人关山千里暮春暮春暮春春暮目断天涯烟树
胡蝶胡蝶飞绕碧桃千叶今朝走觅南邻明日天涯暮春暮春暮春春暮花落蝶归何处
刺促词
刺促何刺促夜泊长江曲同是远游人何须论迟速刺促复刺促刺促向谁道青青高山树不如墙下草
宛转词
宛宛转转车下轮红红緑緑百花春纷纷汨汨马蹄尘寂寂寞寞闺中人
宛宛转转机上丝红红緑緑绣为衣纷纷汨汨胡蝶飞寂寂寞寞人别离
宛宛转转弦上音红红緑緑陇西禽纷纷汨汨愁人心寂寂寞寞春闺深
采菱词
江水明于镜江波皱如縠采菱溪上头爱此溪水緑昨日采菱去菱多满载归今日采菱去叶多菱角稀采菱不采叶空回木兰檝菱刺牵人衣江空正愁妾
采莲词
秋风昨夜起花落翠房深欲识妾心苦试尝莲子心
浮萍词
半随波浪半黏沙漂泊东西不恋家莫怪生来无定迹只缘根本是杨花
新柳词
纎腰嫋嫋春风前十五女儿真可怜天气困人眉不展也随蚕事学三眠
柳花词
迎得春来又送归被他撩乱扑征衣莫教十字街头种花到开时四散飞
随风为白雪入水化青萍无限离人意长亭又短亭上天如白云入水化萍叶云萍无定踪如何不愁妾盈盈墙下桃花落子留树薄命似杨花随风不知处朝扑绮罗衣夕委黄尘道不知长江上化作浮萍草
杨柳词
扬子江边杨柳条风前学舞鬬纎腰来往游人攀折少也胜种在灞陵桥
嫋嫋翠腰柔春来舞到秋郎行莫回顾中有断肠愁一缕一缕愁千丝千丝苦宁见章台春莫逢灞陵雨
柳枝词
一送离人折一枝长条折尽短条衰飞花自是浮萍草莫向尊前怨别离
门前杨柳欲藏鸦可恨萧郎不在家妾有蛾眉如柳叶郎今踪迹似杨花
旧日吴王百尺台万株杨柳是谁栽阊门城外春隂里多少将军繋马来
杨柳枝词
郎听妾歌杨柳枝明年二月望郎归柳眉如妾镜中黛柳色比郎身上衣
竹枝词
谿北谿南春雪消谿水一夜忽平桥明朝艇子载书画繋在屋前杨柳条
屋前柳色鹅儿黄鹅儿队队在林塘柳色似鹅鹅似酒春来自是断人肠
博谿舟中赋竹枝二首
东谿月出西谿隂谿上荡舟谿水深郎今唱歌向何处白鸟湾头高树林
白鸟湾头高树林十年相约到如今拢船不怕风波急侬有竹篙知浅深
西湖竹枝词
荷叶盖头花拂衣今夜采莲当早归昨日小孤回棹晚鸳鸯惊过里湖飞
侬家住在玛瑙坡与郎湖上采么荷侬比莲心心最苦郎如藕丝丝更多
妾是藕条郎似荷劝郎听唱竹枝歌藕条抱节丝难断荷叶留心苦更多
妾是浮萍郎似花花随风去落天涯浮萍只恋池中水花性飘扬不恋家
妾是荷花郎是萍萍随波浪任飘零荷心不离泥中藕花谢明年叶再青
郎是天河妾是星与郎相见最分明河流只向西南去抛妾东边渡不成
西子湖边杨柳花随风随雨落天涯莫教飞入湖中去化作浮萍不恋家
湖中荷叶緑田田恰似人间子母钱若能买得春愁断侬亦移家傍水边
过浦赋竹枝词
通浦灞前春雨晴大船小船南北行凭仗篙师一问讯归帆已到秀州城
雪後江南春到时鹅黄已染杨柳枝东风不解离别意一日恼人千万丝
次韵王继学滦河竹枝词
滦河嘴头积雪多山下石子青盘陀侬在江南望江北恰如织女隔天河
百两宫车碾雪泥山前二月春草齐去年羽书星火急妇女上马小儿啼
滦河杏花如雪匀小雨三日不生尘罏头少妇劝郎酌花如人面草如茵
去年大旱气不苏道傍行泣妇与姑不似江南连月雨夜夜夜啼山鹧鸪
滦阳河畔女如云生长不识江南春大字青帘卖官酒莫辞注玉更倾银
山前马嘶苜蓿花山下蔴茹胜蕨芽细肋沙羊割红玉不识雪水夜煎茶
白翎双飞秋草黄云沙万里接天长番僧个个杨梅帽日暮闻钟来上方
天上金根回六龙年年田舍及秋舂白头父老出门拜汉官威仪今载逢
蓟门关外故人居十年不见音问疎昨日江头见来雁寄得滦河一纸书
李陵台西避暑宫穹庐月白夜生风吴侬解唱竹枝曲此调不与江南同
题梅效竹枝体
侬家向南雪一株春後春前常见渠瘦影从教比郎瘦孤山终不似侬孤
过太湖竹枝歌
第四桥头枫叶青白龙吹雨浪花鯹过桥买酒待月出今夜夜宿埀虹亭
青帬女儿双髻螺唱得吴宫子夜歌酒醒月明眠不得秋风吹落洞庭波
西山日落东山黄侬唱竹枝行晚凉十幅蒲帆弓样满南风吹过白龙堂
薤露歌
薤上露何离离人生不满百欢乐当及时东方三足乌啼老榑桑枝古来圣与贤一去无还期薤上露令人悲薤上露何瀼瀼蓬莱变清浅海水漂枯桑有生会俱尽寜论弱与强空余三尺土千年閟幽光薤上露令人伤薤上露何漙漙朝日上陇头叶上露易乾乌啼松树间相送入空山白骨委黄壤亲朋各自还薤上露令人叹
云歌
五色承朝日晖晖黼黻衣朝随黄鹤去暮逐玉龙飞欲知栖息处长是恋金扉
白日歌
烛龙烛龙尔何速三绳莫繋乌三足鲁阳之弋徒尔为安得长挂榑桑枝
东榑桑西若木中有赤龙口衔烛东驰西走无停毂人生何为苦不足
子夜歌
试问铜壶水今宵几许深漏长如妾泪水浅是郎心
吴宫子夜四时歌
御柳袅金丝宫莺拂柘衣帘隂随日转漏点出花迟雨过太湖上芙蓉水殿开彩舟邀月上玉盌送氷来玉宇夜沈沈天河似海深下阶齐拜月纎手学穿针城上七星低宫鸦绕树啼朔风吹不入自有辟寒犀美人歌竹枝胡蝶傍花飞白日东窗静金刀剪苎衣雨过湖波緑荷花水殿开隔花人似玉船上买氷来秋风昨夜起吹月到房栊梦入关山去江枫树树红一尺街头雪朝来没马蹄狐裘不觉煖更有辟寒犀
襄阳歌
襄阳太守白接?襄阳儿唱白铜鞮今朝载酒向何处言往习家池上去醉春日歌春风马上归花正红
吴歌
第四桥边枫叶秋青裙少妇木兰舟月明打桨唱歌去惊起芦花双白鸥
商歌
白日粲粲南山阿长夜漫漫愁奈何停车夜宿郭门外悲风烈烈闻商歌歌云不遭舜与尧单衣短布风萧萧人生卑微何可忽後车载之相齐国
吴人歌
江悠悠挽使舟吴人歌歌邓侯江水东流去不返邓侯邓侯舟莫挽
东邻美女歌
机上凤凰梭盈盈抹两蛾谢鲲双齿折犹不废鸾歌
亷叔度歌
成都太守廉叔度三年守城人案堵桑叶隂隂歌满路不歌一襦歌五袴
范史云歌
三日不食釜生鱼五日不食甑生尘丈夫未遇甘贱贫呜呼岂无人间范史云
五噫歌梁鸿
瞻彼洛京兮噫宫阙连城兮噫非我故乡兮噫鹿车辚辚兮噫归全其身兮噫
独漉歌
独漉独漉水深没足水中有泥不见玉世上人心易翻覆
扊扅歌
停赵舞罢秦声妾歌扊扅君试听五羖皮西入秦妾烹伏雌君远行君今富贵忘贱贫
燃蜡不如炊扊扅炰凤不如烹伏雌太官之羊不如五羖皮妾弹秦筝君不知吁嗟乎百里奚
骊驹歌
朝出北郭门骊驹在路傍路傍秋草短江月白如霜歌骊驹唱吴歈千里万里道三年两年书愿为金络随君马愿为双轮逐君车
河之水清泱泱津吏伐鼓声镗镗主当渡河吏乃醉女娟操舟赎父罪持檝中流发櫂歌津吏酒醒女渡河鸳鸯双飞可奈何
黄鹄歌
太液池水清涓涓金衣菊裳下九天建章宫中生紫烟凤凰来仪羽翩翩至德广被千万年
凤凰操
凤凰兮衔图殷道衰兮周德之符岐山兮苍苍五色烂兮朝阳殷日短兮周日长千秋万岁兮于彼翺翔
别鹤操
别鹤翩翩结褵五年吁嗟乎欲移我所天中夜倚户心悁悁妾心直如琴上弦为君一弹别鹤篇
精卫操
石磊磊海茫茫白石不可烂海尘何日黄嗟哉精卫尔勿伤昨日麻姑过东海蓬莱弱水又生桑
越裳操
有雉有雉来于越裳文王之德孚于万方远人其归家国永昌
襄陵操
登彼会稽兮洪水滔滔嗟我黔首兮百万嗷嗷胼胝兮乘橇过门不入兮使我心劳
涂山操
有白者狐九尾差差时哉时哉应彼昌期水土底平告功锡圭坤德承乾维王之基
箕山操
箕之山兮颍之阳箕之人兮濯沧浪彼何人兮牵牛吾洗耳兮徜徉
湘灵操
湘之水兮潺潺湘之竹兮斑斑湘之女兮緑云间望重华兮不复还九嶷兮苍苍青猨啼兮夜何长折琼芳兮寄远鼓瑶瑟兮心伥伥
湘之水清泱泱二妃夜泣青篔簹斑斑清泪流不尽五十哀弦瑶瑟冷鹧鸪啼处数峰青一夜月明悲洞庭
八公操
淮南王好神仙朝餐金盘之玉屑夕链宝鼎之神丹骑龙下上超天关超天关驭天风山前桂树青丛丛人间白日西复东安得从之招八公
淮山苍苍淮水黄桂树丛生山之阳丹砂成金夀命长身骑飞龙恣翺翔千秋万古乐未央
石妇操
山头白石高数尺人言贞妇化为石贞妇化石不回头俯视千年江水流江水流不可断行人归白石烂
伤殷操
麦渐渐黍油油昔日殷墟今日周吞声不语泪交流玉桮象箸兮何以解忧
思亲操
儿陶于河有乌傞傞儿渔于泽有乌翼翼彼乌返哺历山之下归哉归哉慰我父母
履霜操
晨履霜兮河之上考不顾兮儿见放儿饥而寒兮蓐食而荷衣谗口铄金兮考胡不知吁嗟命之穷兮于河之湄
采薇歌
西山有薇薄言采之周人有粟弗疗我饥宁薇而甘兮毋粟而慙兮维首阳之岩岩兮
崩城操
一哭长城崩谁言土无情至今城下水犹闻呜咽声吾皇万古基太平妇女不哭城不倾城不倾四海宁以妾眼中泪洒向城下土城崩见夫骨始知妾心苦
君道篇
夸娥莫移山精卫莫填海天作高山与海深黄河一清圣人在圣人有道津梁通千门万户皆春风岂不闻越裳重译贡白雉万国归之若流水
美女篇
有女顔如花生长越王家浣纱白石上何曾知馆娃高台凌青天朝歌暮复弦宫人裁白苎只知长少年日月无停车流光迅於电春风吹落花不到黄金殿
宝剑篇
牀头有古劒白虹夜流辉炯然三尺雪化作青蛇飞岂无千金直待价将安归挂向徐君墓时闻鬼母啼
明珠篇
煌煌明月珠乃在龙颔下下沈无底谷得之世无价或人不爱宝弹雀千仞冈得失何足较所嗟无夜光
君道篇
君道天广大王言出如纶雨露及草木万物皆阳春九重坐南面四海奉一人禹稷犹已溺唐虞视同仁华盖当中天列星环北辰
月漉漉篇
月漉漉银塘曲兎影蘸金波龙绡皱文縠越女浣纱归双蛾湿秋影移舟明镜中露下菱花冷
白马篇
房星夜坠秋河碧夭矫雄姿龙八尺何年飞下九重天自【阙】人间骑不得置之天上白玉阑长鸣直欲趋天关瑶池碧桃千万片回风吹雪春斑斑不学开元照夜白西入褒斜走荆棘愿逐轩辕凌紫霞远游常在太清家
黄鹄行
东海有黄鹄两雏何翩翩朝戏沧海上暮栖琼树颠一朝挟其雏裴回上青天一雏归故巢一雏委身草莽间黄鹄哀鸣向他山侧身东望何时还他山岂无匹凤凰五色翰渇有醴水饥有琅玕黄鹄不愿同饮啄得归东海心即乐
野田黄雀行
黄雀啄啄野田间饥鹰侧目下空山黄雀投虞罗低摧伤羽翰少年拔劒捎罗网黄雀高入青云上囘首裴徊谢少年虞罗勿令张野田
日出入行
海东之山曰桃都上有三足黄金乌三更乌啼海色动六龙飞出榑桑隅浴阳谷经天衢羲和揽辔无停车吾不知东西相去几万里夜入咸池朝复起紫云红雾天苍苍为天作眼明四方臣愿陛下八万四千岁日出日没皆封疆
月初生行
月初生二八蛾眉初画成渐如弓弦复如镜一月两回亏复盈弓弦不射天外信明镜不照人间情马上行行屡回首一鈎空挂他乡柳
北风行
北风萧萧寒堕指悲笳一声泪如水丈夫生出玉门关回首家乡数千里
苦热行
江南五六月无地寻清凉东家少年不怕暑玉盌氷花调蔗浆平头奴子面如玉纨扇驱风入修竹安知跃马走红尘畏途炎蒸愁杀人
冬暖行
冬日何短短昨日苦寒今日暖不见门前桃李花一时向暖舒春葩花前一双黄蛱蝶东家飞过还西家明朝严霜凋百草蛱蝶不来花又老
少年行
越罗春衫绣凤凰黄金压辔青丝繮张绪风流骋年少走马章台游猎场鬬鸡五坊白日晚夜宿倡楼不知返白日西飞海倒流红顔少年春复秋
白马紫游繮行过洛阳道不顾落花飞只道青春好日日青楼醉章台蹋月归秋风昨夜起又试越罗衣
壮士行
千金宝刀百金马称是人间骁勇者射虎曾过南山前斩蛟复入长桥下何不生出玉门关为君谈笑斩楼兰汉家得此英雄将塞上琵琶怨莫弹
从军行
万里燕山道花开不见春闺中儿在腹何日替爷身
狭邪行
朝行狭邪路暮行狭邪路谁道不容车双轮竟朝暮路狭尚可过人心易风波相逢不相识如隔万里河惊飇吹落叶寒衣在故箧莫抱齐门竽且弹冯生铗虎啸风出山龙升云上天狭邪勿云狭王道自平平
蓟门行
天上白雪飞将军朝猎围大野地椒短草深狐兎肥健儿先报捷生缚楼兰归
步出夏门行
步出夏门言登泰山道逢赤松方瞳玉顔飞霞为佩明月为环授我宝诀惠我大丹回视东海黄尘蔽天骖麟翳凤逍遥永年
采桑行
结发五日与郎别妾顔如花命如叶桑间五见戴胜飞高堂姑老郎不归郎归有黄金妾心终不移若欲知妾心沂水清弥弥
宛转行
宛转复宛转一日千万思宛转如琴上弦宛转如机上丝机中别愁安可织弦中别愁弹不得关河迢迢隔远天归路直如琴上弦人间安得并州剪剪断琴弦与机丝别情庶有穷尽时
宛转复宛转宛转如水中波宛转复宛转宛转如机上梭水波流恨去不返机梭织愁可奈河人生托交在知已何论千里与万里长沙尚谪贾少年东海谁招鲁连子丰城双劒埋泥沙斗间紫气腾光华当时张雷不识宝千年绣澁生苔花我歌宛转行使君倾耳听圣人在位黄河清腰金佩玉皆俊英莫恋山中紫芝好丈夫立功当及早
宛转行寄高徵君
宛转复宛转日没还上天宛转复宛转月破还再圆天道谅如此人情当复然与君虽未遇何用数芳年不见黄河水朝朝入东海东海有时枯思君镇相待
相逢行
使君驰五马贱妾在桑隂纵有黄金饼何曾换妾心
长歌行
长歌如茧丝缫之不能断丝断尚可续歌长安可短短歌续长歌歌长可奈何愿学青松树千年附女萝
艳歌行
堂前燕尾差差远行兄弟不如归一朝流宕在他县故衣未补新衣绽主妇敬爱客为补故衣裳夫壻入门来斜昐情内伤请卿勿斜盼门有池水清泱泱水中白石郎自见妾心如石不可转
怨歌行效庾信体
白白机头素丝制作吴宫舞衣纎罗不受尘汚细縠常避风吹馆娃夜深月色长洲春老花枝秋风树头相待随例承恩几时
长门怨
燕体徒自轻蛾眉易生妒妾有千黄金不买长门赋
玉阶怨
露下瑶阶冷流萤湿不飞长门今夜月特地上秋衣
秋闺怨
郎作征车妾作轮关山远近得随君自从别去秋容减络臂真珠小几分
金井怨
露下青桐叶滴滴银牀里妾泪不曾乾多于井中水
春怨
昨夜春寒冷如水梦入关山数千里萧郎近报在凉州一寸心驰边上头
独处愁
脉脉背孤镫迢迢数长漏下阶不见人空帷月如昼
白头吟
双鱼生水中朝暮不相离鸳鸯在河浒同出复同归茂陵多姝子新花非故枝请看膝上琴是妾手中丝琴心有时改妾心终不移
妾乘油壁车郎骑青骢马愿作双车轮随郎马蹄下成都不可住郎题桥上柱临卭道上花是妾当罏处门前沟中水日夕东西流上有双鸳鸯交颈同白头
陇水吟
陇头水鸣呜咽朝洗秦人骨暮流汉人血秦骨化黄土汉血归黄泉水流如人声夜哭长城边
辘轳吟
一转一回肠再转肠应断不愁井水深只恐郎恩短
百舌吟
衆鸟皆一舌尔鸟百舌声关关青春白日鸣花间緑窗佳人怨离别脉脉闲愁向谁说东家鹦鹉锁金笼让尔百舌当春风
络纬吟
唧唧始临楹嫋嫋复移树露叶惊虚织风条劳暗度盈盈窗间女皎皎机中素姑寒未得衣先催了官赋唧唧复唧唧络纬啼东壁如何终夜鸣辛苦劳虚织贫家素丝未了官堂上老姑衣正寒嗟尔年年催嬾妇露绩风缫竟何补愿妾长勤姑有衣买丝纳官先上机
秋夜吟
玉盘堕地天如水露重流萤飞不起头白老乌城上啼七星斜挂城楼西行人起视河汉低门前萧萧班马嘶十八卫娘羞画眉笑指镫花占远归
秋夜长漏声缓馆娃宫中愁日短十围画烛照吴台花落半天红纂纂彩云凝歌吹不断蹋月双回小龙管鵶啼金井东方明宝鸭烟笼绮疏煖
望月吟
明明三五月二八还复缺他乡见月团何如在家懽在家桮酒煖在路衣裳寒泪随天河水流向海东边海东有弱流转首为桑田哀哀精卫鸟寃苦相交煎含情诉明月愿月长在天云来月暂晦云去月依然瑶琴弹别鹤会待知音传
花下吟赠友
昨日桃花开今朝李花落开落自有时红顔不如昨手提青丝白玉壶得钱何惜花下沽今日有花明日无
贫女吟
妾年十五处洞房自小何曾出中堂去岁秋田不收谷今年春月无蚕桑长兄从军在远道制衣常恐天寒早但得不离慈母傍玉顔何惜春花老东邻少女花满头日日歌舞倡家楼无端嫁作商人妇却抱琵琶弹别愁
贫女叹
妾年八九龄始知男女别十三学女工穿针向秋月十五绣得双鸳鸯自小不离慈母傍有髻不簪金雀钗有耳不悬明月璫朝朝画眉临古井爱渠百尺波澜静水底桃花不见春愁心乱若青丝绠东家女儿花满头问妾不嫁心焉求鹦鹉愿依丹桂老蟪蛄安识青松秋乾坤无情白日短寂寞空闺緑苔满何当约取许飞琼月明夜夜吹琼琯
越女叹
越王城头箭如雨妾是溪边浣纱女虏妾军中两见春好花开谢春无主将军重色不重人贱妾如花岂爱身妾岂不知身可惜落叶随风归不得妾岂不知节可全白璧一碎何时完妾今但有双泪血流向曹娥江上月
巴陵女子辞
青枫岭头月照见巴陵女儿血血书石上痕不消祠前古木风萧萧
木兰辞
纂纂墙下枣人生不如在家好木兰夜织流黄机窗间络纬啼复啼平明军帖疾如羽阿爷无男止生女木兰下机换戎装灯前不洒泪千行髻捐金雀钗耳脱明珠璫左持白羽箭右挽青丝繮一朝姓字上军籍军中不知是女郎祁连山前秋草白马上单于吹筚篥霜花如钱风格格万里黄云度沙碛木兰在边十二年论功还谒九重天九重敕赐尚书诰木兰感恩不敢言乞身朝出金门去还家犹记庭前树入门先解战时衣明朝复上流黄机木兰忠孝有如此世上男儿安得知雄雉声角角雌雉嘴啄啄两雉上天飞谁能辨我是雄雌
平戎辞
旌旗卷尽渡黄河春满皇州雨露多直过李陵台北畔番人皆唱汉铙歌
望春辞
起登高阁望春来浅白深红次第开凭仗东风须耐久莫教容易堕尘埃
捉搦辞
华隂山头井水深女儿照影不照心影可照心莫宣欲知妾心井底天
白苎辞
馆娃宫中春日长新裁白苎白如霜纎尘不动响屧廊美人起舞双鸾翔芙蓉水殿夜生凉飘颻回雪纷满堂鸡人唱筹宫漏浅乌啼金井桐隂转
繋马辞
翩翩白鼻騧繋在门前树莫学杨白花随风渡江去
白鹭辞
白鹭白且鲜羽翼何翩翩朝飞枫叶雨暮宿芦花烟一双潜鳞在密藻安知照影苔矶边嗟尔鹭兮外洁其色内娠厥凶胡不翔远海搏高风尺泽之鱼不足充尔腹慎勿见覊虞网中
古谣
一东一西天上星一聚一散水中萍一来一去道傍人一颠一倒花下巾
一东一西参与商一聚一散鸳与鸯一来一去马上郎一颠一倒九回肠
天上谣
碧云团盖凝瑶光龙汉五气浮苍苍绦宫参差十二级鹤背高寒露华湿白榆历历东井傍帝子夜织天文章河西牵牛不服箱灵鹊影断秋无梁一水盈盈河汉长白河云片龙鳞光六符夜明七斗芒天门无阶不可度梦蹋玉虹朝紫皇三更露落黄姑渚鸾背吹笙载秦女东方神人呼赤龙彷佛觚棱绦霞曙
天上谣【梦中作】
梦飞八翼登天门紫霞红雾通朝暾星河夜寒银浪白河东拾得支机石绦节朝回贯月槎琼楼缥缈太清家虞廷九奏钧天曲凤池波煖鵷雏浴
白云谣
白云英英在崑丘人间白日如水流穆王八骏去不返碧桃花落三千秋茂陵刘郎不知死阿母曾分七桃子露华夜半泣铜仙白云英英空在天
女娲补天谣
不周山崩天柱折帝遣娲娥补天裂穹然一盖青团团东南天漏补不完徒令杞国忧日夜摧心肝呜呼世无仲山甫衮职之阙谁为补
天冥冥地冥冥娲娥锻链天地精手抟五色云上补青天青青天青如石天柱不倾天漏塞黄道星辰明历历於万斯年建皇极
城中谣
螺髻高一尺蛾眉广半额王言出如丝涣汗收不得
筑堤谣
朝凿西山石暮填东海水西山石可尽海水浩无底水犀莫射潮祖龙莫驱石海水尚可填人心填不得哀哀精卫鸟东飞复西飞填得海波浅愁杀弄潮儿
甘棠谣
甘棠堤上水平溪野人掘河新筑堤春风杏花三十里长城道边闻马嘶使君考绩朝天去沙堤惟见棠梨树儿童骑竹待公还父老攀辕愿公住公今到京勿久留骢马重来堤上头盐官户口三十万寒则思衣饥则饭我今试作甘棠歌父兮母兮可奈何
老父谣送南昌康侯考绩如京师
我行南昌道相逢白头老白头甘老南昌邨一生不识府县门去年卖剑买黄犊今年纳租租易足白头种柳县门前愿留康侯住数年侯今报政金门下待侯重来繋骢马
田妇谣
大妇采鳬茨中妇汲湖水少妇晨烹双鲤鱼日上阿婆犹未起长兄筑城行不归西到钱唐百余里妾家种田三十春输租不劳官吏瞋去年输官曾卖屋今年输官应卖身昨日使君骑白马过妾门前楸树下出门长跪谢使君喜得今年徵敛罢生儿不愿太官羊愿妾身安婆夀长
禳田
坎坎鼓祀田祖新酒在盂豚在簠阿翁呼孙儿饁妇拜跪祈神降田所愿神再三听祝语五日一风十日雨穰穰满家多黍稌往来野田无雀鼠出入道路无豺虎丁男在家应门户先祈一半输官府神今有食农有土常年力作甘辛苦春秋报神神莫负
伤田家
低田水深愁没稻高陇地乾多稗草地势由来苦不平农家辛苦何时了低田车水出下塘高陇翻江朝夕忙秋来雨多禾耳黑县吏索租催上仓东家借米依程限剜却心头医得眼宁教借米倍还人莫遣打门官吏瞋
张京兆
摇摇珂佩堤上归朝回无事但画眉莺啼落花昼不飞美人照镜愁春闺
卓文君
郎乘车妾御马东郭门前緑杨下郎乘马妾御车长安道边花满株马翩翩车轧轧二月上林花正发
杞良妻
一哭长城裂再哭长城崩长城窟中水夜夜闻啼声哀哀双泪血洒向城上月长城若不倾何由见夫骨
自君之出矣
自君之出矣我琴不曾弹弦中哀与乐只在转指间自君之出矣蛾眉向谁画思君如明镜挂在东窗下自君之出矣夜夜卜灯花思君如车轮何时碾到家自君之出矣一望一回头思君如辘轳展转何时休
公无渡河
公无渡河河流如雪山出门滔天行路难公不听妾语被发徉狂向何许公今渡河妾无主妾弹箜篌泪如雨公无渡河水有鼋鼍公今欲渡妾当奈何公无渡河水有蛟龙公今欲渡妾安所从陆则有车水则有舟公今溺流妾弹箜篌
妾安所居
贱妾安所居所居在中堂女子不出门肯离慈母傍十三学织素绣得金鸳鸯十五嫁夫壻佩以双明璫一朝复一朝芙蓉照秋镜自倚顔如花不识郎心性嫁鸡逐鸡飞郎情与妾违愿为松栢树长附女萝衣
贱妾安所居所居在空闺女子不出门顔色无人知一朝嫁夫壻未几生别离流水逝不返浮云无定姿妾居非无所妾心良独苦愿如松上萝不离树根土
妾薄命
妾薄命何足嗟妾愿如墙下草不愿学风中花风花漂泊无定所墙下草生长在家
铜雀妓
高高铜雀台望望西陵墓翠辇不归来空帏愁日暮花落不返柯水流无回波月初与十五歌舞奈君何高台悲风生望望西陵道昨日宫中花今朝墓前草
小埀手
朗月生瑶海华星度绦河美人小埀手广袖舞傞傞歌阑明烛短舞罢落花多平旦临鸾镜修眉抹翠蛾
沐浴子
沐发恶蒙尘振衣贵自洁何以清我心长空有明月
望夫石
妾心化石石不转妾身化石石不移身心与石若可转千里万里夫当归
望乡台
一登还一望一望复惆怅乡关望不见泪落荒台上
长安道
长安道长安道上多芳草一株杨柳驿门前朝迎官马暮迎船来船去马无闲日人笑人歌年复年
长安道南北东西尘浩浩车轮朝碾长安花马蹄暮蹋长安草黄金白璧如丘山买官未得不肯还不及终军年最少弃繻生出玉门关
上留田
上留田上有白日与青天人言弟死兄不葬他人野祭孤坟前一雁入缯缴羣雁鸣声哀如何骨肉亲弃之委蒿莱淮南徒闻歌尺布田家无复栽荆树上留田良可怜
巫山高
巫山高青入天丹崖翠谷相钩连中有玉妃凌紫烟凌紫烟过楚宫药房蕙幄春融融琼台银阙与天通朝云暮雨无终穷
登高丘望远海
登高丘望远海崑仑桃花千岁红阿母蛾眉青不改金鳌戴出三蓬莱徐家楼船安在哉鲸涛无梁不可渡坐见浅浅浮黄埃
关山月
关山月昨夜团圆今夜缺他乡月与故乡同何苦征夫久离别有客南来报捷音为说良人戍桂林若使仙家能缩地便须一刻比千金
明明天上月照妾绮窗间梦随明月去不省在关山关山月若知人意送妾良人及早还
薤上露
薤上露朝日曦昨日相见今日违力拔山气如虎朝日曦薤上露
见新月
下阶拜新月比妾镜中眉郎在天涯见莫忘初画时
上山采蘼芜
上山采蘼芜本是王孙草王孙去不归妾顔为谁好磨砖作明镜照妾不见容年年湘水上洒泪向春风
江南可采莲
江南可采莲中有木兰船妾愁莲菂苦郎爱露珠圆珠圆不长好菂苦向谁道愿为泥中藕洁身恒自保
折杨柳
一折一断肠再折再回首平生故人泪并落尊中酒
折杨柳送人之京
江头折杨柳一枝赠一人去年枝欲尽今年枝又新折柳莫折短短条容易断如何离别情苦被春风管折柳当折长长条为马鞭上林春色好相约凤池边
江边柳
朝送木兰船暮迎征马鞭非关离别苦生长在江边
双桐生
双桐生古井井上桐花落妾心如辘轳繋在青丝索
芳树
青青道傍树飞花委道傍不恋道傍土一夕随风翔高飞上青天低飞入流水花性自飘扬孰谓因风起
东海有珊瑚
东海有珊瑚乃在龙伯宫托根蓬莱石丹霞绚晴虹铁网求之无底谷一朝置在黄金屋石家富儿不识珍如意一击同飞尘岂如阆苑蟠桃树一花一实三千春
秋夜长
秋夜长秋月光月色照见罗衣裳美人盈盈立秋霜琼楼玉宇遥相望明河迢迢鹊无梁天高海濶思茫茫思茫茫秋夜长
拟一日复一日
一日复一日一朝复一朝欲识去来心钱唐江上潮潮去不待送潮来不待招潮来复潮去使我心揺揺
拟一日白一发
一日白一发况在九年间请持蟠龙镜照子氷雪顔发白何足惜故人难再得有使即寄书无使长相忆
久别离
近别三日尚思家久别万里令人嗟他乡春色岂不好那如故园桃杏花故园桃杏去时种花落花开谁与共桃杏今年已过墙良人何事不思乡久别离愁断肠
远别离
远别离天有参商之二星东西相隔数万里中有一带天河横天河水流直到海织女牵牛两相待早知离别如参商不用灵鹊为河梁宁为参商不相识庶免郁郁愁中肠河可填海可塞别离之恨无终极
远如期
去时愁远别别久竟忘归五见门前树秋风落叶飞落叶萦愁思纷纷若乱丝仙家能缩地莫使阻归期去时期一载不道又三秋待得郎回日松花满陇头
远将归
一日白一髪一年三百茎在家梳头霜满镜何况远归千里程去时道远归渐近人生谁不恋乡井昨夜青灯寒结花远人明日当还家
朝闻灵鹊语夕见青灯花空闺占吉梦远客将还家
行路难
出门登山无太行出门涉水无瞿唐太行羊肠九折坂谁道车轮去不返瞿唐虎须千丈渊谁道此中能覆船惟有人心不可测当面波澜与荆棘我欲剪荆棘平波澜出门莫歌行路难
车遥遥
鸦啼金井东方白起送关山远行客前车轧轧後车催莫问东西与南北天上日月无停轮有泪不洒车中尘黄尘如海车如水出门遥遥千万里相思日夜听车声归时还待鸦啼起
车遥遥上青天门前路直如弦茫茫名利途谁斲车轮圆安得两轮生四角朝朝相见心即乐
车遥遥送人之京
车遥遥云路长车轮不生角马蹄安得方英英冠玉车中郎欲行不行官道傍我辕西行无鸟道我辙北上无羊肠平明起拂车上霜金鸡叫日升榑桑避尘有巾雨有盖无疾无驱镇相待
雨霖铃
雨霖铃铃声杂雨随车行鸟道西来与天平不闻华清环佩声白发梨园吹觱篥望京楼上空相忆惟有张徽识此情御前曾教雨霖铃
秦罗敷
昔有邯郸女艳色世无如手提青丝笼采桑城南隅头上金雀钗耳傍明月珠素手挽柔条风吹绣罗襦使君驰五马冠盖丽且都桑间问彼姝云是秦罗敷裴回日将夕命妾载後车长跪谢使君妾有堂上姑剖竹节乃直裂松心不枯使君善自爱妾志终弗渝
五杂组
五杂组故园花去复还返哺鸦不获已远思家
五杂组身上衣去复还梭上机不获已久思归
五杂组园中花去复还道上车不得已久思家
五杂组金缕罗往复还机上梭不得已阻关河
五杂组斑斓衣往复还乌哺儿不得已久思归
染丝上春机
吴蚕八茧缫长丝玉纎染云上春机大姑爱织榴花色小姑爱织梨花白小姑回头语大姑梨花洁白不受污大姑榴花故自好以色娯人岂长保
两头纎纎
两头纎纎梭上机半白半黑枰上棋腷腷膊膊啄木儿磊磊落落曙星稀
两头纎纎月初生半白半黑天未明腷腷膊膊断肠声磊磊落落东方星
莫洗红
莫洗红洗红红渐少郎爱新红鲜妾怜旧红好少妇回看机上丝笑言还胜未红时
将进酒
弹鵾弦调凤琯玉醅灧灧流霞煖东方风来吹落花随风漂泊天之涯去年花谢今年发今朝人醉明朝别明朝别去可奈何且尽花前金叵罗
四座且勿喧听我歌长谣百年三万六千夜百年三万六千朝三万六千朝与夜几度花开与花谢桮行到手请勿辞金尽牀头莫论价不见洛阳城里人化为北邙山下尘今朝共饮碧玉醑明日更漉乌纱巾
将进酒酒进君莫停我有长歌君试听地有酒泉天有酒星不持寸铁直破愁城将进酒酒进君莫止我有长歌君侧耳白日西飞沧波东逝古来达人皆止於此将进酒请君听我歌我欲长绳繋白日精卫填沧波沧波不可填白日不可繋进酒当君莫辞醉
辞欢伯
彼欢伯兮何仇吾将汝兮解忧汝何为兮我尤眵吾之睫兮翳吾之眸我思汝由汝莫我留我不汝谋我目其瘳
提葫芦
碧酒白玉壶金钱花下沽无情花间鸟更唤提葫芦提壶劝人但饮酒百岁称觞为君夀
悲铜驼
悲铜驼洛阳桃李春风多千乘万骑陌上过流光衮衮东逝波铜盘露冷铜仙去忍见铜驼埋棘处
野田雀
野田雀鸣啾啾啄我黍何时休我黍半输官我黍半养家尔雀羣飞无网罗我黍日减雀日多野田雀奈尔何
艾如张
野田黄雀朝暮飞碧云茫茫艾叶肥少年张罗雀不知误触毛羽鸣声悲凤凰翺翔千仞冈五色文采鸣朝阳托巢蓬莱白玉树此生安识艾如张
东山有凤西山有麟张罗于野其心匪仁天池之鹏扶揺直上翼如埀云安畏尔网
婆饼焦【鸟名】
婆饼焦阿婆有饼教妾烧妾烧饼焦婆不食上堂见婆无顔色不学姑恶死怨姑深林日夕鸣相呼但愿麦黄婆有饼年年唤婆欲婆醒
姑恶词
姑恶叫青春声声恼杀人啼时休近户妾恐老姑瞋
雪中乌
雪中乌雪中乌城头积雪白馍糊天寒失其巢哑哑无宇居巢中有雏尾毕逋雏不见母母忆雏雪中乌孤复孤
琼州乌
琼州乌夜夜夜啼琼树枝一朝雄死遗孤雌为母在秦川日望天南啼复啼如何母与子同天不同栖雏今海南去勿恋琼州树秦川故巢不相依母挟子早来归东海燕燕待子飞
乌生八九子
乌生八九子朝栖城上树暮饮城下水母昔翩翩引子飞子今啄啄哺母饥子多不愁哺母食夜夜来巢城树枝
乌夜啼
乌夜啼城上头城中少妇弹箜篌起闻乌啼生远愁乌不能言解乌意愿乌啼时赦书至
雉朝飞
雉朝飞鸣复止饥食野田粟渇饮野田水绣颈斑斑相逐飞何人感之犊牧子圣人在位歌关雎吁嗟雉兮今何如
胡蝶舞
东家西家胡蝶飞东家花落胡蝶稀西家明年花又放胡蝶还从花下归东家还向西家道眼底青春为谁好人生行乐须及时莫遣花前胡蝶少
孤鴈翔送马山人归颍川
孤鴈翔颍之阳秦淮十月天雨霜人生岂无兄与弟独夜哀鸣楚江水颍之阳孤鴈翔尔何为乎不作行明年寄书到东海日日沙头镇相待
鹊失巢
双鹊结巢庭树枝雌雄饮啄长相依东方风来知太岁树高巢重身多累引雏树问高下飞长见鸣鸠好羽仪岂意尔鸠鸣聒聒白书相期即相夺鹊失巢良可悲高冈凤凰知不知
鸠逐妇
朝呼晴暮呼雨晴即相求雨相离相求何喜离何怒离合如关喜怒中青天长愿日轮红不见鸳鸯河水上一生交颈无惆怅
屋头桑子红纂纂一双饮啄桑隂煖绣颈斑斑相颉颃此时不道恩情短春云淡荡生朝隂尔雄聒聒啼高林岂意相呼即相逐可怜同宿不同心嗟尔孤雌向何处裴回【阙】忍他枝去早识长情不见疑托巢栖傍朝阳树桑叶隂隂日当午桑下声声鸠逐妇喜即相呼怒即离轻薄恩情付晴雨恨尔不见双鸳鸯一双头白在回塘
衔泥燕
衔泥燕尾毵毵昨日衔泥在城北今日衔泥在城南城南华屋故巢改城北故巢无复在裴回不敢离旧栖主翁一别何时归
君马黄
君马黄臣马白君马在德臣马力华山之阳春草长臣今矍铄马力强不愿相遇王良与伯乐但愿老归田子方
题猫捕雀图
强之食弱之肉飞者安知行者逐纷纷眼底人猫多雀兮雀兮可奈何
古乐府
妾有青铜镜置君白玉台无盐与西子都入此中来郎采芙蓉花侬采芙蓉叶叶緑比郎衣花红似侬颊
古意
皎皎蟠龙镜娟娟秋月晖粲粲东窗女盈盈桃李姿婉婉惜芳年脉脉处香闺昔如璞中玉今如琴上丝玉质恒自爱琴心终不移
郎如川上水妾似水中天流水何曾定青天不离川妾手不停织郎车不停轮长怜机上丝长寄车中人拟唐人十二月乐章并闰月
正月
青阳荡荡天门开太乙神君天上回翠旗青仗出蓬莱金花疉鼔鸣春雷黄河氷裂鱼龙喜煖緑鳞鳞凤池水麴尘吹黄上宫柳明日朝天称万夀
二月
日照曲江津千叶宫桃红笑人梨园羯鼓趣花神彩丝五色绣青春金堤软碧草如茵美人蹋歌停素云蛱蝶飞上榴花裙翠袖扶春海棠醉绦蜡通宵照花睡
三月
洛阳牡丹頳玉盘宫城落絮春漫漫千轮万毂昼驰道一日看花心未了黄金买春恐春老锦帐围天觉天小撞钟槌鼔白日晏汉宫传烛千枝烂南园草緑送春归花落莺啼彩云散
四月
稚子斑斑穿碧草吴蚕缫雪车声早内园中使进樱桃单罗玉色试宫袍碧殿南薰生五弦高槐夹道团晴烟金沟荷叶緑田田
五月
明月裁团扇榴花照舞衣吴娃木兰檝日暮采莲归龙绡围水榭湘簟鱼波动郎餐九节蒲妾食九子粽
六月
裁红绡曳白苎馆娃宫中催避暑夜凉水殿芙蓉开矫如惊鸿下瑶台隔花玉盌调氷来
七月
碧落散金气明河白浮浮鹊鸣知露重萤过学星流纨扇朝辞宠罗衾夜抱愁暑退长生殿凉归乞巧楼月明吹玉琯开户望牵牛
八月
城头夜传柝露脚月中飞羌笛卷叶吹候雁向南归缸花泣红泪染丝上寒机莎鸡且勿啼妾制边人衣
九月
桂影离离画阑曲露重铜盘泣寒玉辘轳轧轧转金井美人手怯青丝绠鲤鱼风高浪花白湘浦芙蓉失顔色七星挂树长琅玕玉阶罗袜生春寒
十月
氷蟾蹋云乌夜啼银汞洗空霜倒飞蜡花巧缀蜻蜓眼铜龙无声停漏板白天冻合玉河乾金井裁衣素手寒北风吹梦度关山
十一月
緑毛倒挂梨花云辟寒犀煖蕙帏春玉妃剪水空中堕熏笼不断沈香火宫中五色添长綫旭日曈曈上瑶殿
十二月
匝地冻云飞不起翡翠寒欺合欢被何人吹律待春阳三百六旬今复始
闰月
桃之都三足乌三年乌生三十雏东方烛龙夜回车气朔推迁盈复虚缇室重吹凤凰琯雌雄十二春声煖
斗南老人集卷二

[book_title]卷三
<集部,别集类,明洪武至崇祯,斗南老人集
钦定四库全书
斗南老人集卷三
明　胡奎　撰
五言律诗
埀虹亭晚泊
泊舟埀虹亭水气秋冥冥泛滥露浮白依微天倒青钟声临水度渔唱隔林听赖得知心友因倾双玉缾
池上
池上坐来久风荷杂雨声林虚容鸟度水动见鱼行意惬理无忤神闲苎亦清裵回不知晚有待月华生
秋日喜雨
惊雷初动地甘雨最知时石有交飞燕田无再坼龟稻花齐覆水荷叶乱翻池早赛鸡豚社秋成信有期
秋後三日得雨
立秋三日後好雨应时来岂但农心悦频消旱魃灾风雷生白昼河汉洗黄埃拟撰丰年颂慙无冠世才
登大悲阁
日照绀园秋登临阁上头云随飞鸟没天入大江流华盖瞻双阁金沙见十洲龙王宫里月夜夜白莲浮
过扬子江
雨过大江秋苍茫一叶舟乡心随去鸟旅梦学眠鸥水与天同色云兼月共流谁家歌楚调令我不胜愁
出扬子江
出江风力便买纸赛龙君篷响浑疑雨帆高不碍云地维从古险天堑此中分渐近金山寺踈钟水上闻
春日东园即事
旭日上林扉余寒入苎衣傍阑移芍药编竹引蔷薇野兴同谁领闲身与世违多情双燕子重覔故巢归
东园雨晴即事
兼旬积雨声旭日弄初晴花上野禽语竹间萱草生煮茶寻活火临水濯烦缨门巷无车辙陶然少俗情
移芍药
去冬移芍药日日待花开屈指到三月傍阑看几回露花滋茧栗春色满池台不学魏家紫儿孙无地栽
挽郭子振
阁泪强裁诗临风咏白圭凭棺犹有仆属纩竟无儿只道归全璧安知梦一炊我来松树下哭到月明时
挽曲江友人
罗刹江边赋慈恩塔上名杏园春寂寞槐国梦分明酒进桮留影诗传画有声哲人今已矣无复见升平
送百户徐叔之甘州
乌啼城上头白髪梦甘州自是劳行役非关好远游边云随雁落河水带氷流万里无烽燧功归定远侯
送人归黄岩
黄山高徵士白首解穷经里巷闻弦诵儿童识姓名芸窗山气暝竹簟水纹清更有佳孙子芝田产玉英
送人还越
闲居多种竹开径接羊求老去便孤啸诗来遣百忧鵞羣翻墨沼兎頴涤氷瓯每有登临兴凭阑望越州
题画
小雨落桐英羣峰出晚晴树藏茅屋小溪涨野桥平童去因沽酒船回不到城此中真可隐亦足慰吾生
春思
脉脉动春思临鸾?画眉唤人闲鬭草分子共敲棋舞倦罗衫重歌长玉漏迟纎腰如弱柳浑不似当时
食新鮓
海鲚出银涛长於金错刀未书裹鮓帖先压真珠槽一笑出奇味数桮惭老饕醉归诗有兴坐剪烛花高
寄震龙门和尚
最忆龙门老高情似远公胸藏千亩竹手植万株松林晚牀留虎谿凉盋引龙玄关须一扣莫遣白云封安平池子上不到十余年石老三生梦茶枯一味禅涧泉通屋下山雨落尊前我亦除烦恼还来了胜缘山临此地平不改旧时青双塔云中见孤钟雨外听苔深松有甲笋长竹添丁料得无多事观心即是经
送云季昭
夫子才名重丹山出凤毛九年三闰月千载一蟠桃阊阖青云近蓬莱紫气高单罗秋水色裁作上官袍
挽友人妻李氏
结褵从少艾属纩在今朝宝月空鸾镜银河断鹊桥湘灵安可吊楚些若为招闲却黄金剪谁缝白苎袍
送陈知县之建昌
三年登太学一日宰南康白鴈连淮远青山入楚长灯前慈母线花下故人觞傥有南来使因风寄数行
秋夜怀友
朗月生瑶浦流云度绦河微凉通海气清?落空歌过鴈分明见飞萤即渐多有怀人不至孤影倚松萝
冬夜有怀
柴门掩晴雪户外无俗驾悠悠怀故人寂寂坐终夜冻云归远浦朗月生虚榭古意寄氷弦何由共清话
挽一臂和尚
山顶白云层重来不见僧人多收舍利谁与续传灯谩说三番呪徒闻最上乘裵回双树下何处覔南能幽栖二十年足不到山前麈尾风生海军持月浸泉字留怀素草社散远公莲无复论三昧唯应上五天
舟中怀友人
白头人已老同约不同游寒食他乡酒春波各自舟见灯思越语闻橹待吴讴安得须叟见令人散百忧夜泊长江上何人笑语同月依临浦树云逐渡江风短髪明灯下浮生大梦中却怜河汉水咫尺不相通
舟中
舟行一水间同泊大江湾白见初生月青怜已过山有家形老梦无酒慰愁顔仰覩云霄上冥鸿不可攀
过小姑
灵峰倚玄穹古殿繐帷冷云霞冠阳冈雷电蓄隂岭凭高鬼神会直下鱼龙静王事有严程无由登絶顶
美妾换马
掩泪整花钿当阶卸锦鞯徒夸珠络臂不及玉连钱一笑千金直长鸣万里天明妃青塜草遗恨寄婵娟
题张真人画
生绢才一幅云是上清来过雨晴犹湿归云晚不开神龙回洞府老鹤识楼台拟着芒鞋去跻攀紫翠堆
初夏
快雨知春尽鸣禽觉夏初日高槐影直风细竹声踈帘静惟留燕池清足养鱼闲居无杂事点检箧中书
送马公肃之颍川
读礼三年後张帆十月初千金司马赋八法右军书远道无来使空山有故庐持竿东海上只钓北来鱼
题永思堂
爱日情无已终天志可哀每於堂上见多是梦中来氷鲤空朝馔寒乌静夜台十年余手泽不敢向人开
送崇德县簿之京
谿明秋水凉百丈出回塘帆影冲南斗钟声别上方三年传美誉千里沐清光想见回舻日青袍雨露香
春山烟雨
春雨不作泥春林布谷啼山头烟羃树谿上水平堤翳翳岩花重萧萧涧竹低平明看野色骑马过湖西
舟中积雨
一雨复一雨渡江重渡江风雷自动荡水石相冲撞月影忽堕地雨声犹在窗闲愁千万斛安得酒盈缸
舟次番湖风顺雨晴柬同舟李纪善
潮落大江开春流碧似苔沙明分岛屿山远出楼台白日千帆过青天一鸟来同舟李供奉真有济川才
题青山读书图
咫尺出林下翛然一草亭云归天姥白山落镜湖青月色当窗见秋声隔树听柁楼如有约来写换鹅经
城东获野鹿
城东四月交野鹿走林?本是归灵囿何因出近郊生无青涧饮死有白茅包猨鹤同惊怨??失故巢五言排律
五月一日千秋节
凤历纪初元龙飞御九天贤王开大国宗社镇长年东井回羲驭南风入舜弦阶蓂晴散雨宫树晓凝烟乐奏彤庭上班齐紫殿前鸣珂穿柳过清漏隔花传律应蕤宾节星当翼轸躔菖蒲浮玉醴葵萼
照琼筵自媿龙锺老叨陪雁序联愿言安社稷余庆福绵绵
送褚项民之京
阊阖青天上蓬莱紫气中六符随斗转一水与天通子抱才华去人称翰墨工按图真得骏戱技匪雕虫????接河南远羣超冀北空壶分官酒碧衣映苑花红岁月淹行李江湖念转篷蹔辞金马直归拜白头翁禄养嗟何及交情恨莫穷儿心徒耿耿王事且匆匆解?潮初起停桮曲未终秋声今夕共月色异乡同伐木歌鸣鸟挥弦送去鸿窗闲辟螙草池冷换鹅笼慎勿夸燕石须令得楚弓诗成何限恨吟徧木犀风
送云季昭
有美云夫子河间好弟兄多才谙世事一见遂交情奇论诸生服雄谈四座惊夜吟催烛换晨讲候钟鸣凿井思泉及为山待篑成图探河马秘书赞洛龟灵礼重春秋祀名高月旦评历经三闰月天转九周星远近皆知化西南喜得朋广文延郑老同舍识袁宏春郭花边酒秋窗雨外镫字临怀素草诗寄剡溪藤蹋月多寻友看云或访僧襟期恒坦坦履践必兢兢相见嗟何晚先生自此升治安须贾?授业望阳城祖道歌初发炎天暑尚蒸片帆悬碧落斗酒醉金陵阿阁思巢凤天池拟化鹏壮怀今若此离思祗难胜昼漏趋青琐秋河近玉绳榜看题後墨壶出赐来氷太乙珠聨纬蓬莱翠作层河清还献颂旭日在觚棱
患眼偶述
幽居气鬰蒸病眼偶相仍翳翳如迷雾荧荧若乱星无愁眵满睫不泣泪交膺晨起羞看日宵眠怕见灯金篦那可刮银海若为澄爽忆铜盘露寒思玉井氷但令心似水宁望酒如渑欢伯从今断仙方信莫凭披襟从放浪散髪任鬅鬙白葛巾休裹乌皮几暂凭坐须临水竹行必倚山藤即遣三尸去非关五色瞢宗之元自白阮籍本来青才匪张司业诗惭杜少陵挥毫聊自慰持以谢良朋
拟呈无为真人二十韵
上界金为阙蓬莱玉作城日行黄道正星列泰阶平尧帝尊巢父轩皇候广成真符传世久公衮赐衣荣屡遣皇华使遥迎碧落卿竹宫祠太乙桂殿礼通明班出三台立身先百辟行琅函宣蕊笈琼醴进霞觥河应千年润嵩呼万岁声飊车回绦节霜匣秘苍精鳬坠云中舄鸾吹月下笙山林皆动色猨鸟亦知名枸杞山篱晚芙蓉野岸晴极知诗有思谁谓道无情草圣超怀素传家过伯英书籖森戢戢琴石立庚庚梵气开三景玄风被八紘鸿猷资化育鲸海望澄清曼倩偷桃者安期采药生金丹如可赐凡骨洒然轻
柬知县陈善方
有美东曹彦科名四海传长身片玉立高论大河悬慷慨千人俊驱驰万里天贺兰西入夏渤海北通燕剑拂边霜重弓开壠月圆文章韬虎豹羽翮铩鹰鸇太华云随袂长城雪拥鞯黄河秋汨汨黑水夜溅溅旅梦双胡蝶乡心五杜鹃倦弹宾馆铗饥囓汉臣氊寒谷空吹律焦桐忽断弦泪乾慈母綫囊澁水衡钱遂感王门召惟应国士怜所蒙稽古力幸免枕戈眠讲殿陈韬畧经帷侍简编名从西域播诗到外夷传天地重开辟人材肯弃捐词林翔鸑鷟学海起蜿蜒飞动关元气涵濡及远边青云瞻象魏紫气应龙泉士论争推择王言益勉?龙香濡露頴风藻湿云牋杕杜劳还役蒲萄赐别筵玉关归定远银汉送张骞君命不俟驾祖生先着鞭我知清白吏人迓孝亷船大药丹初就盘根节愈坚郎星吴分野宦辙汉山川兰秀仍藏谷珠明必媚渊有家供滫瀡无梦属櫜鞬潘县花无数庄椿寿八千炙分黄雀美鱠切白鱼鲜忠孝原如此升沉合自然锦衣行白昼采服称华年下榻怀徐孺衔桮笑郑?羣黎劳抚字多士荷陶甄暑雨清炎瘴秋禾满大田红收鹦鹉粒青爇鹧鸪烟自笑雷鸣缶深慙雪满颠续貂吾岂敢聊以致拳拳
上虞太守
有美金闺彦才名海内多古称清白吏今尚孝廉科日照黄金节风鸣白玉珂弦歌传鲁颂书法擅虞戈燕寝严兵卫宾筵设礼罗清尊开北海乌舫载东坡欲拜车尘下其如鹤髪何未随童子马先辱右军鹅学比雷鸣缶文慙凤掷梭愿公施化雨留意育菁莪
云门乐
八风开槖龠一气运鸿蒙黄屋尊尧德玄圭锡禹功干羽三苖格车书万国同醴泉从地出甘泽与天通电绕星枢北春回夀域中云门齐奏曲彤管纪时雍
明月篇
湛湛复盈盈当秋彻夜清直疑天有堑却讶水无声隐约箕边起依微斗外横气浮华盖动光映泰阶平东去遥通海西流澹挂城拟乘莲一叶万里泝空明
圣寿无疆词
至德乾坤大重华日月光罗图今有兆宝历永无疆瑞凤来丹穴神芝散玉房九重春荡荡万国海茫茫玄圃安期枣瑶池阿母觞小臣歌盛世何幸际明良
太平乐
玉帛来王会山河拱帝京日行王道正星列泰阶平人醉笙歌地山围锦绣城宫花留舞燕御柳着啼莺蛮獠全归化羌胡已罢兵愿言封禅稿虎拜颂河清
乐未央
天临丹凤阙日上翠云裘社稷安如堵君王百不忧?鸣宫掖曙鸡唱禁城秋白玉装车轴黄金络马头钧天聆广乐丹扆俨埀旒此乐真无极洪恩被九州
朝宗引
海郡同歌舞神人共赞尧有天皆入贡无地不来朝玉烛调元气璇玑运斗杓六龙高扈驾五凤夹吹箫瑞应清河颂欢腾撃壤謡翔南声教远干羽格三苖
百兽舞
飞动关元气音声感至和石当蘷击拊琴协舜赓歌海内文麟出朝端振鹭多跄跄随列仗肃肃动鸣珂玄圃生朱草丹山产玉禾万方无一事多士集銮坡
沐恩波
彩凤衔图日金鸡放赦时恩波寛似海天语出如丝雨露埀丹扆风云会玉墀沾濡涵宇宙涣汗被华夷金镜千秋録瑶池万寿巵朝阳有灵鹊长占上林枝
苍龙阙
鸿龙排绦阙象魏辟金扉太乙昭黄道勾陈直紫微蜿蜒扶日上夭矫挟云飞望拜千官集柔怀万国归春班随仗入午漏隔花稀愿奏虞廷乐长瞻黼黻衣
凤凰城
旭日丽金城祥云护玉京九重双阙近五采百花明缥缈瞻飞盖葳蕤见折旌琼林生竹实粉蝶坠桐英阿阁思重见岐山待一鸣伶伦裁律吕九奏协天声
何本先以天香茶见惠奉赋一首
金粟与金芽都收陆羽家候雷春采叶和月夜分花煗焙筠笼火凉敲玉臼砂比圭方不琢如璧莹无瑕饼制龙团小书封白绢斜奇芬疑入麝古字学盘蛇清可轻肌骨甘须沃齿牙唤醒蟾窟梦直欲佩飞霞
题雪斋
簌簌复翛翛寒斋坐寂寥瓦鸣知杂霰林重想封条白向虚中见声从静处消窗鸡惊曙早廏马觉寒骄送酒当檐舞随风入户飘埽门思往见犹恐碎琼瑶
送僧游补陀
上人飞锡处来去即虚空金沙随地涌碧海与天通凴高惟鸟道直下是龙宫瀑飞寒涧雨松挟夜涛风度岭三山鹤横天万里虹望中秋色远浩气入无穷
题秋江别意图送人之还南雄
在山泉水清出山泉水浑三山通震泽九委派崑仑晚树依城郭秋潮出海门张帆临月窟系?倚云根大庾黄梅岭长亭緑酒尊风尘嗟远道雨露荷深恩
送判府万侯秩满如京
汉运兴黄祚真人御赤龙将军雄武畧槐里建侯封奕世功何厚诸孙秀所锺冥鸿翔大海秋隼立高峰佐郡劳三载承恩入九重临风何所赠江上采芙蓉
赋僧言补陀
僧言海上来曾上妙高台瑞相天浮月潮音地殷雷沙如金粟布山似碧莲开雨带龙鮏过云随鹤影回幽探还得宝径渡不须桮我有登临兴南游识善财
送锺孟振服满之京
宣城禢太守相见内门前为问洪都士言登孝子船张帆当五月读礼又三年梅子经旬雨蓬莱咫尺天贤哉锺子耳寂甚伯牙弦自叹初倾盖那堪在别筵青云从此去丹凤覩争先出饯慙衰老题诗在烛边
呈卞博士
华顶仙人宅瀛洲学士家乾坤锺间气江海抱清华礼乐稽三代文章擅五车泰山高莫极沧海浩无涯夜视明光草朝看上苑花九霞分内醖八饼试春茶职掌丝纶重恩承雨露嘉调高知寡和言大实非夸自笑盐车骥真如坎井鼃会须逢伯乐振鬛向风沙
送岁贡生酆叔宏
圣代开文运春官选俊英时当王正月岁贡鲁诸生辛苦三冬学扶摇万里程怀才期大用努力在兹行阊阖彤云晓蓬莱快雪晴掖梧多集凤宫柳早闻莺好寄龙河信须题鴈塔名子今游太学师必见阳城良璞无三献洪钟待一鸣相知如见问烦道别来情
题长江雪霁图
雪压秦山白云横陇树黄二仪分上下一水入沧茫势接龙门远寒通鸟道长石犹含冻色林未动晨光历历槎头钓萧萧马上郎若非韩吏部定是孟襄阳汉水鱼偏美郫筒酒正香何当凌汗漫万里共翺翔
题张氏家谱为硖川张嗣成赋
彼美留侯裔传芳直到今千年遗谱在万水一源深剖石方知玉淘沙始见金簪缨联世胄阀閲冠儒林吴郡名犹着车谿迹可寻幽光仍耿耿流景自駸駸霜露孤猨泪乾坤寸草心紫薇山下路佳气郁森森
七言律诗
望紫金山
万年佳气拥蟠龙秀拔神京第一峯五色云中金翡翠九重天上玉芙蓉幸陪周士歌丰镐敢效封人祝华嵩明旦闻鸡趋凤阙丹霞承日色曈曨
三月二日侍燕
春明侍燕三公府正是龙飞第一年内膳八珍分翠釡上尊九醖出琼筵箫韶乐奏祥云外葵藿心驰化日边白首承恩何以报愿言宗社福緜緜
三月二日陛辞钦蒙赐赉
贤王开国大江西侍从朝辞白玉墀曙色飞回双阙凤春声唱彻五门鸡烟霏缥缈凝丹扆天语从容降紫泥惭愧微臣蒙赐赉姓名亲向御前题
扈王驾出都城
三月三日天宇晴千官扈从出瑶京桃花水动黄龙舫柳絮风扬翠羽旌宝历万年宗社固金城百雉瘴尘清白头奔走慙何後载笔题诗纪远行
从祀南郊次韵
从官鹄立不知寒先敕飞廉扫玉坛星拱帝居云澹荡日宾阳谷雨阑珊礼严郊祀天人格恩及臣邻远近欢最羡能诗陈奉祀龙旗影里簉朝班
次韵观驾入洪武门
遥望觚棱曙色明浮空御气满金城象舆前导临双阙凤盖中居集五兵广乐钧天云外奏灵旗太乙日边行兹晨饮福颁春宴百郡同沾雨露荣
登玉皇阁
玉女开关扫白云非烟非雾结絪緼蓬莱晴拥金银气阊阖晨朝黼黻文历历白榆天上见珊珊琼佩日边闻空歌一曲无人和惊起松头鹳鹤羣
赐胙次何尹韵
九天日月绘旗常冠盖如云拥帝乡价重黄金求骏马盘行白玉赐羔羊宫壶敕许千官禄朝佩恩沾两袖香礼乐光华今复见载歌雅颂美成康
又用赐胙韵喜何尹还邑
杜陵行处非?常朝回日醉蓬莱乡也知扬州跨一鹤絶胜仙家骑五羊雪消江水暮帆健花发驿亭春酒香归来满县种桃李长与野人歌岁康
送尚书贡先生入闽
敬亭山下秋云飞钱唐江头风露微三更南斗海底出八月白鸿天际归椰子?榔南去远茘枝龙眼北来稀明年漕运归来日好为君王补衮衣
雪中玉堂夜直次黄清老韵
银河剪水渐霏微供奉承恩直禁闱琪树有花春不老玉堂无月夜生辉寒催光禄分官酒煗觉归春入赐衣铃索声沈宫漏静巴歌谁共和金徽
题上清真人送贵谿县尹诗卷
上清之宫仙所都此邦曾剖使君符种来棠树勿剪伐别去桃花还有无碧落空歌龙作篆丹山文采凤衔图何当更换金丹秘长使藏身白玉壶
送进士会试之京
十载萤窗不惮劳少年文雅涉风骚已闻蟾窟分丹桂又向龙门钓六鳌一片布帆天上近九重金阙日边高文场战罢承恩日更赋新诗夺锦袍
送俞员外归省如京
积雪拥门三尺余好春来自玉阶除郎官近拜回鸾诰父老争迎驷马车生菜翠盘朝具馔高花红烛夜看书出门便是云泥隔日日江头候鲤鱼
祷雨有感
天坛昨夜秋如水袖里青蛇作电飞海水立时风乍起毕星临处月初离仙人谁挟飞霞佩太守还题喜雨诗不用胡麻炊作饭大田有粟可充饥
海上炎氛十丈红仙人曾此有神功云随鸾鹤飞丹篆雨挟蛟龙出贝宫星汉水流天上下稻畦香动?南东白头野老歌仁惠击壤清时祝岁丰
题苏武牧羊图
十九年中仗节旄祁连山下梦劳劳一行书寄边鸿远万里心悬汉月高沙碛尘随归日骑河梁泪洒别时袍画中偶识麒麐像忍见秋霜点鬓毛
和张贞居寄倪云林韵
昔闻公孙浑脱舞今见书法有张颠君能高歌白云调我欲笑拍洪崖肩玉笙皓鹤久无信青李来禽真可怜洞庭春水碧於酒细雨緑蓑须放船
题大悲阁
宝阁凌空十丈高倚阑南望际鲸涛天花散处皆金地海月生时见玉毫夜气澄清龙在窟秋声萧爽鹤鸣臯丹梯咫尺诸天近香雾霏霏湿苎袍
寿张河泊
三山紫翠压金鳌琪树英英长凤毛正月江南春意早明河天上使星高王乔应下双飞舄方朔曾偷两度桃醉把流霞唤鹦?风吹花气满宫袍
春日即事
草堂长日无车马雨後空阶长緑苔已见梅花当户放更移藼草近窗栽引雏沙燕时高下作伴江鸥自往来物色於人俱适意诗篇吟罢共谁裁
镜中梅
日上绮窗啼翠禽临鸾点额晓寒侵一泓自照春风面百链方知铁石心白玉台前怜影瘦黄金矿内觉情深锦囊收拾余音去月落空闺何处?
滴翠轩
武隆山下望晴晖岚气蒙蒙翠欲飞龙带晚云归夜榻鹤翻朝露湿秋衣石洼承溜泠泠泻水乐悬崖点点稀恰似匡庐招五老屏风九叠护霏微
游葆真观
百尺飞楼接帝青非烟非雾入冥冥云间鸡唱朝迎日海底蛟眠夜见星函谷有关瞻紫气蓬莱无地问丹经道人肉重不骑鹤一曲空歌醉复醒
黄鹤一去不复返紫阳有孙能学仙蓬莱如隔三千里萍水相望四十年炼就大丹金作鼎种来灵草玉为田无端四月枇杷雨不共青镫一醉眠
蓬莱东畔是仙家旭日苍凉绚紫霞门外黄尘皆海水窗间青鸟识桃花闲?墨沼来题竹拟借丹鑪学链砂千岁安期吾有约他年同吃枣如瓜
苦热
溽暑经旬?出门风亭水榭亦昏昏徒闻露下黄姑渚漫想氷生玉女盆筠簟不教眠得稳蔗浆犹觉饮来温故人病起应相忆何日从容共晚尊
寄枢上人
上人年少解言诗应是前身本姓支多病养成丘壑志学书临得庙堂碑萝窗翳翳云封屋茧纸重重墨满池想得山中三日雨煮茶烟起落花时
次韵
黄花翠竹带清谿方外诗名惠远齐铁鉢夜分鲸海月袈裟晴汚燕巢泥三生石上今重见百丈峰头拟共跻闻道御前宣教旨天花如雨散龙墀
支许论诗已有年还同食蜜味中边题名正喜芭蕉写入定从教薜茘纒暮雨踈钟高阁外秋云短锡故山前相过只说无生话似觉浮生絶世缘
柬直方居士
髯翁经夏稀相见絶爱清容似我兄好采紫芝娱晚景更栽红杏待春耕长安女子应知姓庐阜仙人早得名从此草堂三日雨相过莫厌緑苔生
自笑读书长闭户每逢清友即同游柴门可是妨人扫斗酒还能与妇谋任尔雨晴来看竹从渠雪夜竟回舟风流此意谁能识赖有忘机海上鸥
墨池昨夜水生波换得山隂道士鵞盖世文章今有几传家书谱已无多休粮服得霞千片握髪盘成雪两螺拟借白云分半榻醒时言笑醉时歌
鹤背东来不待招云裳霞佩思飘飘语言已觉无烟火襟度还能振泬寥近海玉楼天不远当阶珠树雪初销此中别有箕山趣莫为风声即弃瓢
采莲女
小小兰舟櫂晚凉双双新浴锦鸳鸯舞回叶底春无力笑入花间水亦香妾恨恰如莲菂苦郎情应佀藕丝长娉婷却笑东家女换得明珠论斗量
鞵山
一叶青莲堕碧波美人不见奈愁何天边有月羞弓様水底无尘汚袜罗五老着来云气湿小姑行处露花多足音未许人间识蹴蹋风涛几度过
曾忆兰舟问二姑何年只履堕晴湖满江波浪流不去小龙女儿穿得无只许足音闻谷口不教踪迹混泥途至今想见凌波袜隔水盈盈不受呼
送徐千户之甘州
春寒初试越罗袍不惜千余买宝刀马援槖中无薏苡张骞槎上有蒲萄崑仑西去黄河远函谷东来紫气高何事相逢又相别陇云边月梦劳劳
春日东园即事
小园今日春意动风目正东来草堂萱草渐抽书带绿柳条都酸麴尘黄鸟声近屋啼偏好雨点沾衣湿不妨穉子下阶频指点去年种竹已过墙
东园检点旧生涯春色多情到我家谷雨前头移菊本清明时节看梨花但求北郭多收秫何待东门更种瓜今夜月明吹玉苗笑呼儿女进流霞
寄东冈贾徵君
三月三日雨晴初东望东冈无鲤鱼杜陵爱酒自多债太传治安还有书洛中牡丹少闲地江上燕子识吾庐木兰丹擢桃花水颇怪近来踪迹珠
东园春日
检点小园无别事清晨汲水自浇花蔷薇碧引风前蔓芍药红抽雨後芽可是野情忘世故正缘春色属诗家山僧野老时相遇分送菩提寺里茶
寄硖山人
碣石岩前有隐君草堂分得半间云两湖月色当窗见万壑秋声隔树闻墨沼寒通丹井水银?暗护紫苔纹此身迥出烟霞表长倚青霄看鹤羣
除夕忆京中小弟
明朝岁事又更新应簉鵷行拜紫宸鳷鹊观前还见雪脊令原上况逢春花占蜡炬怜今夕酒进屠苏少一人池草梦中深念汝寄来诗句莫辞频
双孔笛
混沌谁分浊与清凿开空翠太分明有声本自无声出二气还从一气生碧海水寒龙并语瑶台月白凤谐鸣依稀黄鹤楼中听吹落梅花雪满城
过贡秘书墓
只今学士总奔波不似先生葬薜萝眼见蓬莱成海水身骑箕尾上星河开元供奉江南少天禄词臣地下多回首敬亭秋色远山青云白奈愁何
西翠楼为郭医作
北郭仙人十二楼好山多在屋西头凉隂晚送窗前雨爽气朝迎笏外秋翡翠半帘分太华凤凰双琯下崑丘安期定有如瓜枣我欲相寻海上游
挽高处士
阿翁手种春松树预卜佳城已十年将老便寻身後计有儿能守墓傍田晚凉就竹安茶具春水当花放酒船如此风流今絶少一回西望一澘然
忆昨相寻高处士回舟醉蹋蕅花风三年别梦来谿上一个闲身在墓中故老只今俱寂寞浮生方信是虚空哀歌写罢缄双泪秋叶离离夕照红
失鹤
仙人骐骥谁能驭链得丹砂顶渐红不见将军来射石却瞋童子惯开笼梦闲一曲沧洲月声断三山碧落风从此竹林无伴侣洞箫吹彻彩云空
赋惠山泉送张徵君之无锡
往年曾识惠山人遗我灵泉一味真水品评来称第一茶经着就已千春也知陆羽曾分汲信有梁鸿共卜邻此去茅斋休煮雪山缾还许寄来频
题倪元镇画
往年曾访天随子烟树微茫过太湖雪色寒鲈临水买翠毛春鸟隔林呼只今图画浑相似如此家山住得无皎皎白驹空谷里令人搔首忆潜夫
立春雨
今朝占得正东风春在江南好雨中六琯气从温室候八方云与泰山通调和草色相将緑沾洒花枝取次红茅舍一瓢生菜酒自题春帖纪年丰
过吴江
江上凉生白苎袍荻花枫叶晚萧骚长虹饮涧天在水怒雷劈山风送涛地势混茫通九泽风流今古属二豪收帆暂向枫湾泊唤索吴姫压小槽
第四桥头夕照红收帆买纸谢龙公酒从今夜賖明月船待来朝借顺风树色苍茫晴雨外江光明?有无中今来古往东流水无限闲情逐去鸿
和友人韵
西望东冈首重囘菩提山在白云堆乌衣燕去无华屋碧眼僧来有刼灰往事茫茫何足较流年衮衮莫相催梨花又过清明节载酒无由得蹔陪
和黄应奉巧夕书怀
凉云如练坐来收此夜家家望女牛列宿总随天北转明河不共海东流铜龙漏转三更月白鴈声传两地秋笑卜蛛丝凭远信有人相忆凤凰楼
夜坐翫月
紫薇花满月团团今夜三更最好看碧海飞来银作阙青云高处玉为盘蛟龙应有含珠泪兎臼寜无换骨丹独据胡牀吹短笛苎袍风露不胜寒
江上
三湘南去别情多不唱吴歌唱楚歌夜雨滴乾斑竹泪春风吹老白苹波瑶琴谁和巴人曲锦字空劳织女梭却喜沅陵酒价贱愁来犹得遣诗魔
九日和应先生韵
白髪秋深莫浪悲有酒且醉高阳池百年知几从古少一日不见令人思醉来子细看萸佩兴剧风流歌柘枝洪范桥西浣花老得钱相覔肯教迟
悼断臂禅师
禅机山头一臂禅幽居长在白云边已超世网三千刧不出山门二十年坏衲朝阳松下石春茶活火竹根泉法身毕竟无来去只履还应到五天
游鸡鸣寺
夜半鸡鸣海日红凭虚涌出梵王宫绀园树色朝含雨宝塔铃声昼撼风飞锡神僧西域至散花天女上方通曾闻翠辇登临处御墨留题紫翠中
送杜弘道之襄阳
西阁余寒入毳袍一尊送别思劳劳路逢寒食花偏好船压春江水正高汉女堤边歌芍药习家池上醉蒲萄谷城令尹如相问为说刘郎又种桃
寄宋纪善
锦里先生两鬓丝曳裾天府际昌时经筵虎豹分重席墨沼龙蛇见大旗白雪久传梁苑赋清朝新覩汉官仪挥弦赖有知音在欲把黄金铸子期
和贾徵君韵
不见故人今半年寄我好诗情绪牵朱弦泠泠有古调玉树濯濯当春妍前身可是韩京兆此地曾逢贾浪仙梦绕钟声寺前月推敲两字至今传
忆昨放舟相见时系?宅前杨柳丝别来晴云碧冉冉看过秋叶红离离茶煎雪水同谁吃书到柴门有梦知晴日半窗初睡起水仙花畔和君诗
想见南窗日上时硬黄茧纸写乌丝兎敲玉臼丹应就蛇避金尊影已离司马时多文字渇伯休谁遣姓名知流年又及春盘菜一度停云一赋诗
次郭先生韵
南郭先生久不来草堂日日向南开笋已长成高过竹花都狼籍半为苔渴心谁慰病司马诗债先偿麴秀才闻道放舟苕水上看山自倒白螺桮
次复柬先生纪行之什
丹凤衔图振羽仪六龙扶驭跃天池紫垣月转通明殿黄道星环太乙旗宝鼎香烟穿柳细金壶漏点出花迟相如词赋真无敌行见成都驷马驰
清朝文轨万方同人在金瓯覆槖中五色丝纶颁凤阙千年珠贝出龙宫碧桃红杏当霄见若木榑桑与海通寄谢紫薇山下客穷经慎勿叹头童
未明司钥啓晨阍冠盖如云谒九门百谷水归东海大八方星拱北辰尊鸡鸣紫禁宫花合马度金河御柳繁此日儒冠蒙锡赉白头歌咏荷洪恩
晨兴七宝山有作
晨起登高望八荒金霞承日上榑桑潮头白处腾蛟鳄天目青来舞凤凰万井人家烟漠漠诸天觉路海茫茫长斋绣佛心如水消得梅花昨夜霜
题瞻云图
望望高云不可攀乡心都在画图间门前白处皆苕水屋上青来是弁山食禄正思三釡养买舟未省几时还狄公勲业遗千载莫待冯唐鬓髪斑
送杨判簿考绩如京
我识关西好子孙河源九派出崑仑半生华髪频看镜秋夜黄金不到门一曲离歌心事远三年政绩口碑存无端又向明朝别手把茱茰泛緑尊
送黄将军分镇台城
夜半鸡鸣海日晴将军东指亚夫营山临华顶天逾近星应台垣地最灵总道张骞曾泛海况逢黄石共谈兵冬来若有长安使只寄黄精与茯苓
海昌八咏
海门洪涛
一花初起白龙堆万骑长驱石壁开碧海有山都是雪青天无雨只闻雷秋高鸿鹄排云去夜静蛟龙出穴来借问乘槎向何处五云咫尺是蓬莱
五祠古桧
灵祠双桧鬰?葱秀色浑如在鲁东竽?半空来凤吹波涛中夜撼蛟宫碧云团盖天门近翠雾当窗日观通会有神明扶正直奇材真与栋梁同
紫峡秋云
两峡亭亭拱翠微白云漠漠澹秋晖飞腾碧落从龙去点缀青松待鹤归夜度钟声来梵阁朝浮岚气湿僧衣会须化作商家雨可是无心出岫飞
顾况书台
紫微之峰林壑幽顾况台前曾一游千年古寺白云外一个长松丹井头僧借繙经凉月夜童来扫叶夕阳秋明朝别後登临处惟有书声杂涧流
葛洪丹井
闻道仙人句漏令烧丹此地学长生林光每散金银气石髓犹含日月精仙药九还为白雪灵泉一勺胜金茎不须更借三山鹤便碾飊轮上玉京
安国禅灯
白头僧说唐朝寺舍利犹存率堵波师子座空无所住犀牛扇破竟如何灯悬海月慈光近铎振天风棾呗多最爱平原好孙子时来坐石看曼陀
张许双庙
睢阳太守清源令衮冕巍巍共一祠节重长淮坚守日功高灵武中兴时汗青不冺忠臣传太白长悬大将旗圣代春秋严祀典祠臣鹄立见光仪
虹桥夜月
渴虹饮涧不曾收化作飞梁卧碧流银汉水分天上下白莲花出海东头鹤归华表吹笙夜龙献明珠解佩秋载酒长安三十里醉呼鹦鹉更停舟
寄峡川杨司征
我爱关西好孙子紫微山水足遨游千家树色双峰晓万壑钟声六寺秋渔唱樵歌通檇李龙光劔气属扬州老夫尽有登临兴载酒能来倚暮楼
立春
申年春自申时到万物申申总向荣南亩已沾三日雨东皇能赐一朝晴历颁夏正乾坤大斗指寅方海宇清白髪野人瞻气象五云高处泰阶平
题玉绣球花
蕊珠宫女夜回鸾一色流苏玉作团琪树想从天上见琼花曾向月中看当场蹴起三春暮信手围来二尺寛却怪朝来万蝴蝶随风飞舞碧阑干
蕊珠宫女夜回鸾玉琢流苏满画阑偏称彩丝悬昼影错教罗袜立春寒翠云欲坠风扶起粉蝶交飞雪作团却笑美人惊堕马琼花不数广陵看
游峡山寺
山气英英结紫霞上方台殿布金沙曾寻竺国俱胝石因识唐朝顾况家龙献珠来天欲雨鹤随丹去井无砂两年不到题诗处想得枇杷又着花
枇杷着花当仲冬紫薇郎在紫薇峰一尊明月南湖櫂两峡清霜六寺钟茶具入林还傍竹经台坐石更看松此时何限登临兴满抱风流属贺公
雨後看山罨画同挥毫不数米南宫半生丘壑藏来久一段烟霞写得工絶顶鸟飞空界外右肩僧袒夕阳中悬知意匠经营苦东望停云思不穷
送富天源长老
二月雪消春水肥慧云上人明日归杏花飞送官河櫂木兰染成田相衣东海蛟龙长听法南湖鱼鸟静忘机何时共话三生石坐听钟声出翠微
题如舟斋
凭虚浑似倚蓬窗况有鲈鱼酒满缸月色半帆经采石雨声千里忆湘江阑干影外皆春水欵乃声中是楚腔借问何人分席坐忘机惟让白鸥双
读张外史诗
海内诗人久寂寥静中披卷即神交函关紫气长怀李句曲青山本姓茅快雨送晴来竹下淡云流月过林梢令威若返辽东鹤定拟云松共结巢
游东陈村
一湾晴緑转谿苹载酒谁家探好春此地久无看竹处他山犹有种桃人泥添燕子巢边雨雪点梨花陌上尘安得移家同卜隐儿孙婚嫁学朱陈
病起
病起科头傍药阑关关幽鸟语春寒看诗顿觉今朝健载酒能忘旧日懽苔受落花当户外笋添新竹过檐端白龙浑上当年月曾泊扁舟看玉盘
赋石井送吴税使还乡
头白乌啼井上桐桐花落尽夜来风愁见还乡吴季子恨无缩地马仙翁辘轳声里肠应断天柱峰头思不穷试把丹泉分一掬慈顔犹得驻春红
挽赵子奇
春襟鬰鬰向谁开别後那知竟不回载酒长怜千里隔看花又少一人来论交有道嗟何及述德无人更可哀留得平生数行泪秋风洒向菊花桮
游天禧寺
梵王宫在帝城南一锡秋飞入翠岚出寺已过潮十八到京还近月初三祗园地布金沙满香积厨分玉露甘若见黄花潭般若凭归传语老瞿昙
秋夕玩月
今夜秋高月正中白莲浮出海龙宫地临玄圃三山近潮与银河一水通白玉桮盛仙掌露黄金花散木犀风等闲飞步天坛上直欲凭凌万丈虹
赋石蠏泉送僧游南山
上人卓锡风篁岭应看山中石蠏泉沙晚试听蒲叶雨水凉况近菊花天暗通雪窦金膏滑清漱云根玉髓坚寄语无肠好公子待余来候煮茶烟
久雨书事
三月积雨苦淙淙茶鼎熏炉坐北窗墙花半庭浑是雪沟水一夜忽如江醉推愁去粗能解睡遣魔来不可降谁似闲居真伴侣白鸥来往自双双
雨中答友人
春城雨脚密复踈把钓欲访东谿渔白酒尚能谋一醉青泥政恐汚长裾鹊鸣花坞来诗卷蜗上苔阶学篆书宝鸭沈烟消永日此怀端合为君摅
答谢友人
小东门外野人家昨夜青镫定结花一片碧云空在望半规明月可能賖杖扶紫玉过眉瘦巾裹乌纱垫角斜明日更须来看竹山缾汲水自煎茶
盘餐麤粝笑贫家赖有东园茧栗花野水白鸥情自狎海天黄鹄志应賖直须放浪超形外更复留连到日斜向晚期看洛神赋十三行畔坐分茶
寄贾彦德
凤凰冈头多碧梧颍川之人安好无十年不寄一书札两地相思今故吾淮云羃羃暮天远楚水茫茫秋鴈孤想得临池有佳趣软黄茧纸写官奴
挽愚丘老翁
十年不见愚丘老千里相望颍水头挂劒荒凉吴树晚封书断絶楚鸿秋长沙不复归宣室先友空怀记柳州一掬天涯数行泪临风洒向大江流
和友人家字韵
陶令得钱付酒家杜陵有地只栽花古称旷达谁能及人卖痴獃我得賖半醉半醒风韵在初三初四月钩斜足音若许来空谷竹外弹琴竹里茶
次顾友常见寄前韵
丹井西头顾况家子规啼处落松花怜余抱疾烟霞久与子论交岁月賖海燕雨深茅屋小江鱼潮上石帆斜有怀只许诗传信相见唯应酒当茶
就韵赋林庄为惟敬作
数椽茅屋让西家屋里琴书屋外花白酒且?彭泽醉青山未许辋川賖鸥边雨舫春潮急牛背烟蓑夕照斜拟约班荆同话旧蒸梨炊黍坐分茶
出东郭访贾惟敬不遇用韵
出郭行?野老家桑条生葚楝生花别来似有三秋隔到此曾无二里賖白鸟随人频往返黄茅盖屋半欹斜遥知去汲乌龙井细歠菩提寺里茶
读张蜕庵先生诗集用韵
仙翁委蜕太清家彤管长留五色花诗到黍离风已变鹤归华表梦应賖泠泠清庙弦声古濯濯铜盘露脚斜读罢令人清彻骨底须学士凤团茶
贾先生以熏香见惠用韵
甲煎分惠及诗家芳烈浑如百和花云母石头熏得薄麻姑书尾寄来賖雨窗煗逼琴弦燥风榻晴看篆缕斜一日所须消一饼从教白绢莫封茶
送友人之丹丘
存心堂上丹丘老笑语烟霞自不凡洗药每临青玉涧读书长傍白云岩南州冠冕称高士大阮文章重阿咸安得麻姑借一鹤时令过海送诗缄
次觯上人韵
上人白毫应寿昌寄来草圣逼锺王莲花漏点禅心静蕉叶雨声诗梦长出海神龙还问法上堂侍者惯烧香南州八月尚烦热渴想一杯甘露凉
拜祖师墓和韵
木桮东渡海门涛鸣鹤翩翩在九臯舍利夜光童子塔袈裟秋影祖师袍三生石在因缘旧两峡山来气势高今古一镫传不尽白云飞处梦劳劳
东园晚兴
平头奴子挥纨扇一饷微凉坐晚晴归鸟界天踈复密残虹交日断犹明莎鸡欲向阶前语萤火多从井畔生月下痴儿闲弄影不知风露已三更
送何尹男从戎
白头水部在戎行荣辱升沈得此郎万里苍黄问家室三年辛苦寄衣裳暮投野店鸡声月朝度关河鴈背霜别去壮年须努力卫青功业有辉光
观海雨阻
五鼓既作鸡三鸣披衣起坐候朝晴无端东海秋潮信又作西窗夜雨声红想霞生阳谷树青怜山近越王城会须明日偿高兴随意看云称野情
秋江闻雨
秋夜夜长雨复作虚阁萧条诗梦清蕉叶半窗敲渐密烛花一寸落还生不愁屋漏无乾处正喜年丰有颂声问讯丹丘广文老朝来病骨也须轻
寄友人
秋隂阁雨幂林梢野舫乘闲出远郊井就乌龙评水品山寻白鹤借云巢煮茶榻共高僧坐问字门容弟子敲想得东家好清事竹间松下具行庖
东里先生眉最白南州高士眼终青蓬莱弱水三清浅胡蝶庄周一梦醒今日好书封禅草他年还筑聘君亭看山楼外秋无际谁识天边处士星
送人回余杭
小阁熏鑪散午烟论诗爱尔最清妍夜灯三宿无他梦春水明朝各自船茶到山中分谷雨酒从地上品丹泉此行若过栖真洞寄语仙翁葛稚川
谢惠桂花
金佛寺中金粟子黄金布地即金沙兎公邀月来香国龙女凌风散宝花捻处从教迦叶笑寄来絶胜赵州茶老夫鼻观根尘断遮莫秋风到我家
送知县陈仲信之建昌
太学儒生三载别建昌令尹九江行中流鹅鹳秋帆健五色麒麟画锦荣日照香鑪生曙色河翻瀑布落秋声清朝乐育菁莪意复见弦歌在武城
望海
元气洪蒙混太虚天吴簸荡撼坤舆千年木石劳精卫百谷波流会尾闾月下明珠蛟女泣云中飞观羽人居秋风吹老珊瑚树不见麻姑锦字书
寄何山人
白髪梁园能赋客近闻卜隐在林塘茶分陆羽评来水药按桐君着後方雨杂涧声通墨沼风吹花片落琴牀春来佳趣同谁领拟约诗人坐竹房
寄幽湖友人
幽湖之水清且幽三十年前曾一游山中伐木歌黄鸟海上忘机想白鸥别去襟期同契濶寄来书信莫沉浮白沙翠竹依然在拟櫂空明一镜秋
寄高徵士
金水河边承诏日丹阳郭外买舟时还家咫尺无书问抱被寻常有梦知高适平生孟诸野杜陵人日草堂诗乌巾且漉黄花酒莫遣秋霜上鬂丝
寒食感怀
江柳丝丝散碧烟异乡佳节思緜緜空梁燕子惊三月踈雨棃花又一年鲁酒可消官舍冷宫袍初试越罗鲜栝山云树无多路空把闲情托杜鹃
挽大无外
上方钟鼔寂无声又报茶毗一个僧丈室不留居士榻隣房空施药师镫身离火宅三千刧手挽牛车第一乘清梦定过湖上寺梅花月色澹如氷
挽沈孟云居士
我识东阳鹤髪翁每将五采绘虚空浮沉梦落沙鸥外得失机藏塞马中幻境因缘今日了他生笑语几时同无端闻讣初三夜哭上青天月半弓
即事
静中得句共谁论数日长吟?出门卷幔不教妨燕子扫花长恐损苔?小园避地无车马高竹过墙有子孙莫笑闲居无伴侣兴来倾倒是山尊
题多景楼
十载前登多景楼楼中景物最清幽大江入海走其下白日丽天行上头去雁一声归楚信征帆十幅过淮舟老夫登眺情何限又为题诗得少留
次韵
客里流年衮衮驰鸟声如语复如悲破除午梦凭茶鼎鏖战春愁是酒旗下榻定留徐孺坐敲门还问子云奇人生何处无知已和得回仙七字诗
筑得春城似锦官东南烽火喜平安花前起舞还提劔李下行歌莫正冠铅澒昼开苍术火罗衣朝试杏花寒鸣笳鼍鼔军中乐应念高堂菽水懽
归来
贫居侧近曳裾坊老病归来葺草堂芍药玉盘花更大枇杷金弹子能黄每移棋局多依竹自理琴弦不下牀稺子扶持日卓午下阶先占树隂凉
暮春病起
病起不知春已归余寒犹滞越罗衣仓庚只向愁中语胡蝶多从梦里飞闲绕曲阑看芍药更添修竹架蔷薇故人知我逢迎?颇觉诗筩近日稀
招饮答谢
緑隂门巷麦秋天欲访高斋拜不前诗史少陵元姓杜文章司马旧名迁竹间只许安茶具花外何烦櫂酒船昨日山庖分盛馔笑看儿女舞回旋
题雪谿船
爱尔雪谿船最好櫂歌声近野鸥矶人如天上春来坐兴比山隂夜半归当席最宜明月出持杯长见落花飞往年记得曾相过醉後寒生白苎衣
挽友人妻
白首飞蓬感岁华不随句漏饭丹砂一函埋骨知何地千里看云不是家南国春风怀茘子东阑暮雨泣梨花传家有女能全孝属纩无儿可叹嗟
送禇二令
大江八月鲤鱼风兴在烟波浩荡中雨露自天通百粤山川何处是南雄晚凉歇马榕隂緑朝日行盘茘子红袖有相如封禅稿会须献纳未央宫
寿郭文伯
蓬莱宫殿压金鳌南极星明紫气高太傅诸郎琼作树开元供奉锦为袍逢人惟种林间杏待我来偷海上桃西翠楼前今夜月玉笙谁伴醉春醪
送人之惠安教谕
春朝射策凤凰池一日声华四海知驷马桥头题柱日三鱣堂上校文时晚凉移席临蕉叶朝日行盘擘茘枝别去应须各努力粤云吴树总相思
柬高上人物表
手挥玉麈坐谈空一月不知花信风远公高志在物表苏晋长斋多醉中方池种莲春水緑虚室坐观夜灯红悬知定起了无事煮茶赋诗谁与同
题玉川草堂
古有玉川家洛阳今有玉川开草堂周公梦回日丈五谏议书来天一方野鹤当阶似人立春笋过壁比儿长先生闭门无一事花雨茶烟绕石牀
送南昌玄妙吴大节链师编书之上清
青天白云如白龙送尔上谒蓬莱宫谁言肉重不骑鹤我识神清能御风丹篆云霞从地出玉坛星斗与天通芸窗驹影良可惜清夜好分官烛红
仙人宫阙五云交羽佩翩翩起白茅月下方诸凝墨沼风前脉望出书巢丹台石室名先到玉检金编手自钞想得山中寒食近青精作饮具山庖
清白轩为都昌县丞邵让题
杨震当年畏四知君能清白更无私涵空水色原澄净映雪梅花不受缁百里讴歌欣政化千家弦诵
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:47-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>