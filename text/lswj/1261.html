<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,郧溪集全文在线阅读,郧溪集全文在线下载,大玄古籍书库">
<meta name="description" content="诗文别集。北宋郑獬(1022—1072)撰。二十八卷。獬字毅夫,安陆(今湖北云梦)人。皇祐进士。知制诰,拜翰林学士,权知开封府。王安石恶之,以侍读学士出知杭州,徙青州。有集原五十卷,淳熙十三年(1186)秦焴尝序而刊之。久佚。此本乃四库馆臣从《永乐大典》内裒辑编次,又以《宋文鉴》、《两宋名贤小集》所载分类补入。含制七卷,诏二卷,口宣一卷,表状等三卷,书、记、解等五卷,祝文一卷,墓志铭三卷,诗六卷。其文章宗旨源出韩愈,内容多涉时政。史称其文章豪伟峭整,议论剀切,精练民事。有《四库全书》本。另有《两宋名贤小集">
<title>郧溪集_郑獬_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">郧溪集</span> <br/>
          作者： <span class="inputVal" id="bkauthor">郑獬</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]153315</span> <br/>
          说明： <span class="inputVal" id="bkdec">诗文别集。北宋郑獬(1022—1072)撰。二十八卷。獬字毅夫,安陆(今湖北云梦)人。皇祐进士。知制诰,拜翰林学士,权知开封府。王安石恶之,以侍读学士出知杭州,徙青州。有集原五十卷,淳熙十三年(1186)秦焴尝序而刊之。久佚。此本乃四库馆臣从《永乐大典》内裒辑编次,又以《宋文鉴》、《两宋名贤小集》所载分类补入。含制七卷,诏二卷,口宣一卷,表状等三卷,书、记、解等五卷,祝文一卷,墓志铭三卷,诗六卷。其文章宗旨源出韩愈,内容多涉时政。史称其文章豪伟峭整,议论剀切,精练民事。有《四库全书》本。另有《两宋名贤小集》本,收有《幻云居诗稿》一卷。载其诗二十五首,多即景抒怀之作。</span> <br/>
          封面： <span class="inputVal" id="bkimg">Z_19450.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]郧溪集
[book_author]郑獬
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]153315
[book_dec]诗文别集。北宋郑獬(1022—1072)撰。二十八卷。獬字毅夫,安陆(今湖北云梦)人。皇祐进士。知制诰,拜翰林学士,权知开封府。王安石恶之,以侍读学士出知杭州,徙青州。有集原五十卷,淳熙十三年(1186)秦焴尝序而刊之。久佚。此本乃四库馆臣从《永乐大典》内裒辑编次,又以《宋文鉴》、《两宋名贤小集》所载分类补入。含制七卷,诏二卷,口宣一卷,表状等三卷,书、记、解等五卷,祝文一卷,墓志铭三卷,诗六卷。其文章宗旨源出韩愈,内容多涉时政。史称其文章豪伟峭整,议论剀切,精练民事。有《四库全书》本。另有《两宋名贤小集》本,收有《幻云居诗稿》一卷。载其诗二十五首,多即景抒怀之作。
[book_img]Z_19450.jpg


[book_title]提要
钦定四库全书　　　　　集部三
提要
郧溪集二十八卷　　　　别集类二【宋】
【臣】等谨案郧溪集二十八卷宋郑獬撰獬字毅夫安陆人皇佑五年进士第一通判陈州入直集贤院知制诰英宗即位数上疏论事出知荆南还判三班院神宗初召拜翰林学士权知开封府以不肯行新法忤王安石出知杭州徙青州又力言青苖之害引疾提举鸿庆宫卒事迹具宗史本传初獬以进士较试於廷舍人刘敞得獬卷曰此文似皇甫湜獬尝与敞书亦言韩退之时用文章雄立一世者独李翶皇甫湜张籍耳然翺之文尚质而少工湜之文务实而不肆张籍歌行乃胜於诗至於他文不少见计亦在歌诗下使之质而工奇而肆则退之作也云云观其所言知文章宗旨实源出韩门矣宋志载郧溪集五十卷淳熙十三年秦焴尝序而刋之今已久佚惟从永乐大典内裒辑编次又以宋文监两宋名贤小集诸书所载分类补入勒为二十八卷王得臣尘史称郑内翰久游塲屋词藻振时唱名之日同试进士皆叹曰好状元仁宗为慰悦本传亦称其文章豪伟峭整议论剀切精练民事今以所存诸作核之殆非虚美秦焴序称於论绥州见其计深虑远於论毁誉见其居宠思危辨杨绘救祖无择则特立不诡随今其文虽不尽传然大槩亦可想见矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校
【官】　臣　陆费墀

[book_title]原序
本朝郑獬为人俊迈不羣举进士第授将作监丞通判陈州召试直集贤院修起居注遂以右司谏知制诰京师大雨水诏求直言獬上疏曰臣窃观陛下发德音下明诏以求忠言然臣愚未知陛下将欲实用之邪抑欲因灾异举应故事以文之邪苟欲文之则固无可议必欲实用之则于此时四方交章累疏繁丛委至而陛下以一日万几之余未能周览亦不过如平时章疏关机密者则留中不出系政体者则下中书属兵机者则下枢密院两府覆奏又以下羣有司及郡邑卒无所施行而後止如是则有求谏之名而无求谏之实所为应故事者等耳以臣所见谓宜选官置属令专掌羣臣所上章疏日许两府及近臣番休更直便殿坐与之从容条讲其可者则熟究而行之不可则罢之有疑焉则广询而後决之使羣言得而衆事举此应天之实也出知荆南府神宗即位除翰林学士知开封府王安石参知政事不悦獬宰相富弼在告遂除獬翰林侍读学士知杭州府徙青州以疾提举鸿庆宫卒右内相郑公毅夫郧溪集五十卷公之才行出处具见志铭焴假守安陆得公集读之其气节高迈议论精确可考不诬於论绥州见其计深虑远於论毁誉见其居宠思危若夫辨杨绘救祖无择则特立不诡随盖晓然矣昔孔文举谓盛孝章要是天下有名人如公之声名赫然于世固不在孝章下而临事实用复表表如是者使天假之年究其施设当如何哉安陆公乡里而公之文集不传为郡者得无恧乎乃啬公帑之用刋而寘诸校官将俾此邦人士知乡之先逹所立如此因以劝慕兴起其於风教抑有补云淳熙丙午秋七月郡守建康秦焴书
郧溪集原序考证
原序第二页前六行　盛孝章盛原本作成案孔融集有荐盛孝章书成字误今据改正

[book_title]卷一
钦定四库全书
郧溪集卷一　　　　　　　宋　郑獬　撰
制
观文殿大学士富弼除依前尚书左仆射门下侍郎同中书门下平章事昭文馆大学士兼译经润文使郑国公制
门下秉籙膺图将继配天之大业铨时论道必资名世之元臣以言乎体貌则旧德之英以言乎望实则羣材之表爰立作相宜莫如公丕昭宠数之殊孚告治朝之听具官富弼智资大雅德懋硕肤学足以造圣人之微几足以通天下之变繇贤科之得隽摅远业以奏功在仁祖时则首冠庙堂有弼谐九德之美在英考世则再登枢府有折冲万里之谋庶绩已熙太平将洽属留侯之多病容裴度以为藩恺悌所宜神明自复方王家之不造固贤者之有为昔居畎亩而志犹在於爱君今处朝廷而义岂忘於忧国是用召从方守进拜元台仍左揆之旧班兼东台之茂秩爰田衍赋盟府易勲兹实异恩庸昭注意於戏上理乎天工则日月星辰以之顺下遂乎物宜则山川草木以之蕃近则诸夏仰德以承流远则四夷倾风以待命凡予欲治惟尔责成勉尽嘉猷用光丕训可
皇子和州防御使乐安郡公仲纠可观察使封国公仍赐名颢制
朕既即位赐封诸子下国褊陋厥名不称非所以安强王室而厚吾仁爱之意也皇子某生而頴秀敏行日闻出就外傅不烦师训是宜推择名都以建尔于北方而进之以亷车之任俾长侯国呜呼维善人乃可以为藩维宗子乃可以为城尔惟宠至益戒毋作棐德则庶乎为藩之固而城之不坏矣仍易之美名并示优异可皇子博州防御使大寜郡公仲格可观察使封国公仍赐名頵制
具官某昔周文王之子孙盖为之宗者皆百世而不絶朕维吾子之孝悌幼而有美志思所以蕃大本枝之属乃诏丞相考图按籍以定厥封崇之以连帅之任进之以上公之爵可为优渥矣尔维敏于学愼于习毋好佚豫毋侮老成惟时戒哉勿贻後羞仍赐令名庸示我休嘉之命可
三司使工部尚书可边鎭节度使制
门下金皷作乎昏明雷霆类乎威罚抚师以处则大国势以销未萌仗钺而行则耀天诛而征不譓属之统帅我有能贤俾尽护於边屯用交修於戎警辍吾司会往奠要藩咨尔羣工明听嘉命具官某天资俊伟国所倚毗隤然文武之兼才展矣朝廷之重器纯忠自立华髪不渝顷由起部之崇专莅大农之政万货毕入九赋咸均金钱演於泉流红粟腐於露积蔚有美绩暴於衆闻将大任於贤谋宜专司於将阃是用前诹嘉日诞布徽章建六纛以啓行拥万兵而开府兹为异数并示优恩於戏授以中权盖重腹心之寄控其远驭无图首级之功勉尽壮猷迟闻殊効可
龙图阁直学士知谏院赵拚可右谏议大夫参知政事制
郑国之政创始於禆谌定论於世叔成文於子产举而措诸民故无悔事况夫履四海之籍图回万变以佐予丞相之治者宜有通方亮直之臣为之参贰具官某纯明不杂金玉自昭至行足以美俗雅材足以经世建斾坤维有恺悌之化蜀民歌之伏蒲中禁嘉言谔谔以时而入告朕识其公器可属大事不谋於左右陞之谏辅俾佐庙堂以与夫二三旧德坐而环议或善谋以先之或能断以後之质於古而不谬行於今而不跲相须而成施之天下遂无悔事岂惟郑国之陪臣与之争烈哉可
户部尚书张方平可参知政事制
参议大政虽下丞相一等至於坐断庙堂之论上则斡元化以调四时下则鬯至仁以泽万类近则羣元仰首以承德远则殊俗交臂以待命盖与丞相之职业均焉具官某德性冲深挠之不浊高风秀气洒落乎尘外在仁祖时发明大册竦动天下结绅禁闼拥节藩垣出入三朝最为先进游谈之助不至於前断自朕心擢陪宰席书曰寜王遗我大宝龟绍天明即命夫龟以兆吉凶犹足以为宝况仁祖遗予以隽老哉往践厥位汝其勿辞可
枢密直学士邵亢可枢密副使制
昔大禹受命伯益臯陶皆帝舜旧臣故禹有天下拱手而无捄弊之政今予不敏猥承大器二三论议之臣皆先皇帝所以遗予藉之成太平之业者也具官某高文奥学竦闻当世风力劲迈足以经乎万务佐予春坊忠论亹亹属厌於上听俾尹王府豪右屏迹予之求旧宜擢枢庭谏垣进拜可无训言维高宗之命说曰股肱惟人良臣惟圣此上勉下之辞也维说之复王曰木从绳则正后从谏则圣此下讽上之辞也上下相饬至於大治尔其伏念高宗之训而予亦不忘傅说之言庶乎合谋同力拱揖乎穆清之上岂不休哉可
三司使吏部侍郎韩绦可枢密副使制
先皇帝付予以大器四海内外至於夷貊昆虫之类莫不仰首倾耳以需朕之号令德泽其可惧哉其可畏哉维是一二夹辅之臣谋谟左右共济太平则庶夫有以副先皇帝之遗志耳具官某高材敏识善断而不回试之剧要风采益峻大农之政饫乎衆闻固足以入赞枢廷以成万机之务夫为君难为臣不易予以先皇帝付之大器而又择尔以共持之其不为难且不易哉尔其以仁恕公忠佐天下俾予无疵政则孰能间尔之功哉可
工部郎中知制诰王安石可翰林学士制
文王有四友孔子曰自吾得回门人益亲亦有四友焉维予之翰林先生文章议论以辅不逮者盖为先後左右之臣矣具官某学为世师行为人表亷於自进优处於东藩兹有佥言宜还中禁俾夫左右先後以道义辅於予岂特专文墨视草而已哉可
知制诰可翰林学士制
昔汉武帝尊儒学问子虚而叹息於是严助徐乐之徒摄袂而起我仁考皇帝以文章取将相故英杰豪伟之士释芒屩解裋褐而摩肩乎玉堂之上今尔某乃吾仁考用文章选中甲科旣亦试吏风绩蔚然及在掖垣代予号令训辞深厚有西汉之风格宜置之金銮以备谟议尔其以古之贤人君子事业以开道予于治岂特为严助徐乐文章讽议而已哉可
翰林学士给事中王珪可承旨制
唐学士六人而年德最茂者迁为承旨深谋秘论率得预闻当时诸公由此以摄大柄者踵相蹑也具官某风华秀整处谦履顺文章雄驶如羣马之四驰更直玉堂已踰一纪比之数子乃为旧德进承密诏佥曰然哉朕方以乾刚断天下又得尔老笔辅之风飞霆击以令四方其孰有不从哉可
知制诰制
号令所以鼓舞万民一言为庆赏则天下莫不砥名砺节矫然思所以为善也一言为刑戮则天下莫不刳心剔虑然思所以去恶也天何言哉惟予左右之臣实代予言某官某绩文毓德为世望人珥笔螭陛之下以书言动盖亦勤矣乃召试于政事堂训辞深厚可用为余代言之任扬子曰商书灏灏尔周书噩噩尔俾予之诰命灏灏而且夷大也噩噩而且明察也兼商周之美而成之书属汝而後备焉可
侍读制二首
入则闻正言出则行正道此古圣王所以闓切约束自致于善也况朕之涉道未深思得宏博通敏之士为之讲解以尔禁林旧老学有师法宜入侍帷幄发明大义俾朕究知古圣王塞乱致治之源庶几闻正言行正道由尔之劝讲成之也可
朕尝观古史自圣帝明王暴乱之君莫不具载灿然如观星火然多闻阙疑孰从而质问宜有博硕之师明其大义以尔儒林之老通於古学久直禁闼朕所倚重其入侍金华以诵古史为朕讲明前世圣帝所以致治之源而暴君所以倾乱之繇以昔鉴今日之得失可不勉与可
太子家令率更令制
家令治刑狱谷货率更令治殿门刻漏皆属詹事府以备司存以尔谨善老於儒学并次新秩进之然则鼂错尝居此官以政术显是不独专於沉务而已可
秘书丞制
魏置秘书令及丞以待文学博通之士故前世谓之天下清官今者亦自兰台着作之局廼得领职犹足以异乎常选者矣惟尔材业明茂尝以治邑有声使者言状遂掌史氏三载奏课复授以清官其不为荣宠乎可
太子宾客制
朕旣择其师傅皆鼎铉调元之臣乃朕硕德之老然而位尊德重燕见有时至於游衍相讲习则宜得端士为之宾从具官某道德深醇有不肃之训尝侍禁闼老而弥谨其令与吾子游以备四客调护之义可
太子司议郎制
进善有旌诽谤有木记过有史彻膳有宰则尚何职於司议哉盖道太子之善者欲其起居左右前後无不得其正也具官某致忠於国守节不倾屡更朝缀人称其能今以为司议用典箴诫昔马周恨不居此官今尔之被选可以无太息矣可
东宫官制
士之生未有不须友以成之者今吾子幼而向学方有立志以尔谆谆耆艾行方而学醇可谓有师友之法矣俾夫与吾儿游言而闻正道动而行正事少而习焉长有成德非尔之功谁邪可
杂学士制
濯濯之麟仪仪之凤集我灵囿以为王者之嘉瑞惟朕之有文章议论之臣有在予左右者若某道业精深通於治国家之体某祖德师经明於古人之变并处禁垣蚤夜不懈寖成挟维之功朕甚嘉之其迁某以某官迁某以某官以德诏爵孰谓不然方朕之忧得贤者以为嘉瑞讵比夫濯濯之麟仪仪之凤而已哉可
学士出鎭制
尔以文章讽议出入玉堂之署燕见紬绎诡辞密对饫闻于朕听而厌直承明之庐拜章恳恳愿以试郡自效惟东平之区南负梁山北并钜野土衍而民淳足以卧治乃易金华之美号而往莅焉昔严助请守会稽数年不闻问武帝以玺书让之以尔之才固足以办一郡勉树休绩朕当以玺书褒之以诎夫汉之侍从之臣有不能者矣可
起居舍人制
前世谓左右史正用第一流其选大精於尚书郎盖执笔天子庭下以记言动较之古人则史佚董狐之职业也今尔某文词清奥得隽甲科入直西掖以王言鼓动天下揆其才美宜以右史处之与夫前世之论第一流者吾无所媿耳可
頴王府翊善守太常少卿直昭文馆齐恢可守尚书左司郎中依前直昭文兼太子左谕德诸王府记室参军尚书司封员外郎直集贤院陈荐可工部郎中依前直集贤院太子右谕德制
唐制左右谕德掌谕太子以道德其内外庶政有司为规讽者随事而赞论焉则处其官者其选可以不重哉以尔恢清谨亷正不失其常以尔荐质直和厚可任以事而或入道经训或赞为书记使王有闻繄尔能力属储闱之肇启择郎曹而并进夫语道者非序而安取论德者惟行之为艰毋或易言以坠予训可
龙图阁直学士知河南府韩贽知郑州祖无择应奉山陵加恩制
英考皇帝驭飞龙以昇真藏衣冠於桥山万国揽涕竭蹶以趋事而一二藩辅之臣实奋厥绩予嘉尔劳兹有优数维汝贽敏於行实济之以夙给而司洛都之管龠维汝无择老於辞学将之以仁厚而拥圃田之麾节各率所部协力以赴功米盐精密无所漏遗庙祔已安宜醻庆典增国旧封衍之真食以庸制禄兹非懋赏之公乎可
给事中可礼部侍郎制
朕即政之初思欲考礼之文与其古今损益之数着为大典副於有司其孰能任予之事而为小宗伯者哉丞相以尔某性寛而庄重居简而有亷隅老成之德可以为世师乡以序擢入拜青琐而闲燕赐对数有嘉论据经引义皆究本元宜可以奉明诏司大礼为少宗伯朕曰俞哉夫礼失久矣三代之纯懿朕不得揖让乎其间尔其摘去讹俗附以古文俾不诡於时义朕将执之以从事焉可
给事中可工部侍郎制
臯陶之谟九德曰日宣三德夙夜浚明有家谓能行三德则可任卿大夫以尔纯忠劲节刚强而有立合臯陶之虑是可以为卿大夫矣起部副郎亦古之卿职也岁次序迁往践尔位无忘浚明之诫焉可
右正言知制诰滕甫可右谏议大夫擢御史中丞制
汉武不冠不见汲黯以万乘之威而犹尊礼之况淮南之叛王乎然朕窃怪汉武不任黯以御史大夫止於主爵都尉而已岂真直道之难行独见遗於盛世邪具官某闳才劲气独立无朋演训西垣兼资谏列引议慷慨动中事机俾朕聪明彻乎万里宜进秩於东台以长宪府夫猛兽在山藜藿为之不采尔其奋励骨鲠横身朝廷助独断之大权辟衆正之夷路思报殊恩无惮後害如是则朕岂遗叹於汲黯哉可
中书舍人除御史中丞制
昔贡禹为御史大夫忠言蹇蹇书数十上时称其质直傅宣为御史中丞明法绳下朝廷震肃人服其有威朕尝重此二人以为真称其职矣以尔某学纯行修骞然介立不为利訹不为势慑有古君子之操向处西掖典治诰命俾朕之言雷行而风动取信於四方者惟尔之能今擢之执宪以长乎乌府佥曰俞哉夫虽舜之圣犹上下相戒饬尔其拂邪纳忠於内如贡禹焉夫虽尧之明犹贤不肖杂处尔其摧击奸豪於外如傅宣焉俾朕不为受印之羞岂不休哉可
谏官制五首
拾遗品虽微而任莫重焉朝廷之得失天下之利病皆得以抗言而论夫举朝廷天下之事以责之非为任重者邪才能胜其责则其施设於当然者犹有余力否则官虽在七品犹为高位矣以尔忠直介立侃然不回宜可以任其责其以某为右正言可
某尝以直言极谏对策於大廷下忠论亹亹陈指世政直出诸生之右朕尝志之今谏列有缺择之於衆岂可先他人而後汝邪既以直言极谏充其科又以正言践其职可谓有名实矣尔其发愤吐懑披露得失毋忝尔科毋隳尔职以称朕之夙志焉可
朕尝怪武帝以汲黯之质直而不用为谏大夫俾之出入禁闼补过拾遗以副黯之所愿乃出为淮阳守朕甚少之以尔性寛而庄重居简而有亷隅入直西掖发其辞令数有駮议今兹迁次又以谏大夫处之既授以紫垣之秩而兼以议论之职庶乎朕於帷幄之臣可谓无遗叹矣可
舜为漆器禹雕其俎谏者十余人漆器雕俎小过也何其谏者之相属也然不若是不足以为舜禹後世之过有甚雕俎者然其折槛引裾盖亦旷世而一有焉况朕之不明不敏猥承大器岂自必於无过哉此朕之所以蚤夜而惧恐者也以尔俊茂修洁济之以经术命以司谏以补不逮朕之过失有如雕俎者尔其引义极言无有所讳夫以舜禹之心事於君其有不为忠臣者耶可古之圣王惧其不逮必求骨鲠之士俾之尽言於是有引裾折槛叩头丹墀之士以致其直某官某深於儒学明悟强正可以处谏列以司朕过无为默默以取愧於古人也可
侍御史制
朕以某方正有经术能处大事乃任以为御史中丞朝廷以直为宜今中丞言尔介立无朋不畏强御可中侍御史朝廷亦以为宜夫以朕之知某遂为称职中丞繇中丞之言从而任卿其亦为称职御史邪可
御史制
侍御史国之司直督视不法以肃朝廷以尔骨鲠尽节心不外顾可以执白简以任御史之职昔侯文为东部督邮京兆尹劾之以为鹰隼始击当取奸恶以成严霜之威况为朕之司直者邪秋气至矣御史亦可以击矣勉哉毋为东部督邮之羞可
御史知杂制
御史冠法冠以察不法盖巳为雄重矣而知杂事独据南牀衆御史下之不得抗席则其风采之震薄尤可惮巳某禔身检行折而不挠向在言职引义慷慨愕愕有争臣之风今擢处宪府緫其杂事可谓有素节矣尔其据正弹画肃清京师以称御史之职焉可

[book_title]卷二
钦定四库全书
郧溪集卷二　　　　　　　宋　郑獬　撰制
皇伯章德军节度使濮国公宗朴可检校左仆射同中书门下平章事充彰德军节度使濮国公制
门下朕膺符赤伏之灵继序炎精之烈图本支之盘固倚形势之挟维示天下以强则周世飨怀柔之治教天下以睦则尧民陶於变之风繄我宗藩推尊帝室虽懋帅旄之宠未参公衮之华孚告大庭践敭显命具官某器含亷静德履端纯耸俊望以高骞奋?才而独秀玉符传瑞拜於上将之坛金辂启封胙以先王之国肆予缵武霈洒湛恩岂於懿戚之贤独被褒章之晚是用载涓刚日特峻彛仪秩兼揆路之荣位蹑宰庭之贵衍疏真食增焕隆名於戏盟载册书尚推同姓之长赐均宝玉况如伯父之尊立爱自亲承流及远恊成美化勉着休声可
皇兄宿州观察使宗懿可封济国公制
朕惟圣祖神宗之子孙颀然而在列者咸得以分茅胙土以世相及所以明亲亲褒进有德以示宗宝之蕃盛皇兄具官某神宗之後而安懿王之长子友爱之德称於其家乃以东方之社建尔於历阳用继先王之余烈尔其悉心务德乃惠乃顺以作藩辅无隳我之休命可皇伯集庆军节度使检校尚书左仆射兼御史大夫上柱国虢国公宗谔南郊加食邑功臣制
门下圆陛荐嘉礼接三神之奥端闱孚号泽涵一气之和下渐乎跂行喙息之微远暨乎卉服穹居之长矧予懿属为世显侯宜焕发於宸章用铺昭於灵祉皇伯具官某惠心孚物隽德兼人嶷如屏翰之强郁然宗室之望方钦柴而展寀尝委佩以相仪雝雝来止之容翼翼尽恭之意辅成钜典宜茂沈恩既有嘉册以启金辂之封岂无显号以贲龙旗之绩兼倍增於书社并敷告於治庭於戏上帝之严维烈祖是侑上天之贶维伯父是膺不独讲明惠之文又以着展亲之义勉思率履以光宠名可
皇弟左武卫大将军建州刺史克辟赠观察使右监门卫大将军克贵赠防御使并封侯制
朕惟兄弟饮酒之饫升堂而相乐所以明恩义之厚况夫奄忽长谢得不为之惨怛出涕而又思有以褒其遗美而贲之幽壤庶乎以极哀荣之致焉皇弟某生于予家信厚而自立靖恭以持位足享耆耋而忽先朝露与物而代去朕甚悼之其以廉车御侮之优秩并开侯社用申襚典之重九原可作汝其歆受可
皇侄克温可赠洺州防御使追封广平侯制
勅王者惇睦九族以致万国之和朕惟本支之隆驩然接存之爱靡不笃也恻然哀往之礼靡不厚也所以广亲亲之道而率之天下也具官某承世德之楙参时哲之良威仪穆于内朝行义推于宗屏谓享遐福以荣天枝忽闻讣音用震黼扆加兵防之赠禭启侯社之追封缅惟幽途歆我愍典可
皇侄世仪可赠郢州防御使追封富水侯制
勅王者推亲亲之道所以厚天下之风也予伤本支凭世系之庆列宗藩之英务学自笃休有文雅之问乐善亡厌居远华靡之习茫乎孰宰命至奄谢禭以兵防之秩苴以侯社之封泉途可荣尚克歆命可
皇侄宗鲁可赠徐州观察使追封彭城侯制
勅王者立爱自亲始所以教天下之睦朕于骨肉之义粲而不殊故宠有以厚存而哀有以饰终也故具官某表仪宗藩肃雍朝禁遽兹奄忽良用?伤襚以亷车之制彻兹侯社之封营魂有知歆予追恻可
皇兄左卫将军开州刺史仲行赠?州观察使南康侯制
诗有之死丧之威兄弟孔怀而予之伯氏奄先朝露乘代而逝岂有不怀者哉具官某信厚自修动而不踰礼方期耆齿以藩王室天报不腆遽闻倾殒临朝抚几为之哀怆秩以廉车之雄爵以通侯之贵并为优数以襚其殁亲亲之厚兹予所以怀之也可
景灵宫使昭德军节度使开府仪同三司检校太尉兼侍中上柱国金乡郡开国公曹佾南郊加食邑制
门下朕抚皇器之初揽紫庭之议在汉则即位而见祖於唐则踰年而命郊钦维真庙之绍休亦建泰坛而肇祀肆余昧德敢废彛经载探越绋之文恭勅射牲之典维天锡羡与尔共縻具官某体醇茂之姿涵夷雅之量燕山纪伐庙藏累世之勲沙麓储灵家擅外姻之贵适黄锺之萌气饬苍辂以报天阳燎升而精意孚俎豆彻而美祥兆溢为嘉泽灿若褒章有懿号以茂功有丰租以陪邑於戏宝鼎神策灵符方赐於汉庭乘马路车显命宜褒于申伯兹实上穹之况匪曰冲人之私元舅勿辞往践宠数可
皇弟泰宁镇海等军节度使检校太尉中书门下平章事岐王颢南郊加食邑制
门下辰临测景之圭躬即礼神之囿积燎乎高丘而事君之义显荐鬯乎太室而事亲之教行既歆予以絜诚又锡予以嘉福函蒙四海发育万灵顾肹蠁之来成敢积重而专有具官某德隅严峙仁范浑深雝雝鴈序之和韡韡棣华之秀属初禋之受绂陪朝践以奠觞维天地所以享一德之诚维祖宗所以怀大孝之美实资显相遂厎嘉成岂无展玉之恩固有锡膰之泽增茂功於盟府衍多赋於爰田光我邦家莫如兄弟於戏白麟游畤已膺元狩之符丹凤鸣山更进岐阳之律震灵光而下浃扬孚号以肆行勉图磐石之勲共起安澜之治可皇伯祖凤翔雄武等军节度开府仪同三司守太保兼中书令判大宗正事东平郡王久弼起复制
门下居丧不可凌节虽重於亲忧於义有以断恩亦先於王事维内朝之隽老冠王室之英藩将图磐石之勲宜讲墨縗之制载班显册特涣丰恩皇伯祖具官某信厚禔身静专毓德盖出神明之裔最为戚属之尊乐善不厌服东平之茂矩事亲称孝资高密之纯诚保有令名蔼闻衆听属兹钜痛累尔戚容甫周卒哭之期盍举从权之礼进登帅阃兼卫周庐凡在宠名悉其旧次於戏汉廷作镇方推刘氏之宗鲁国夺丧何必徐戎之急盖展亲於天族庶修睦於民彜服我褒华永资夹辅可
太原府兵马钤辖制
大卤之西北与羌夷接其俗劲悍闻桴鼓之警则摄弓而起惟恐其後羌骑惮之不敢南向而驰故朕常擢土人之豪杰为之将领以御侮佚具官某忠义奋发习於武事尝用才气雄於边鄙经略使某奏课来上茂绩着焉不有甄擢何以劝後乃以左帑之使俾辖戎事修尔戈矛以同王之所仇焉可
帅臣制
立秋而鹰隼击秋分而微霜降遣师命将仗钺而行所以顺肃杀之气而成暴乱之诛也具官某策勲王府忠勇无前更践会藩兵政咸肃惟鬼舆之分泾水上游西控朔方以扞羌衆乃进以团结之任为朕藩屏若阗然鼓之使赴敌之士争死先驱不见白刃之险者此其素习也秋风至矣暴扬我威武以谨察夫为暴慢者焉可
夏竦制
朕夙设右府以制武师考诸典刑盖六卿司马之任本之辅相为三事大夫之崇眷遇惟勤尊显兼极具官夏竦学贯文武识通天人明足以断大疑知足以任大事被遇先圣首中异科慷慨名卿之言雍容近辅之秀逮朕绍服历践柄司材谋远出於诸臣论议有补於当世进退一节勤劳百为略平函夏之交则裔夷执玉绥靖大河之北则边堠戢戈威名憺闻民誉允洽是用断自朕志召登机衡遏流议於风波定成契於金石仍中军之旄钺兼上宰之印章褒进宠名加陪赋邑宠光渥缛恩意敦隆於戏为君之难知臣匪易任惟勿贰初必有终图用旧人朕既稽於前宪肇谋王体尔当究於治功俞往钦哉秪服休命可
罢夏竦制
若时名器之重惟兼将相之隆虽中外之势殊而股肱之体合以尔耆德挺扬大廷具官夏竦学通古今材宪文武造形之识符蓍策以前知决虑之精若利兵之必断蚤经谋於二府尝宣绩於四方事劳实多夷险同致比付枢机之务载勤夙夜之心顾备罄於猷为抑久烦於志力宜从休秩庸厚老成往分留钥之都进视帅垣之秩褒功衍食并峻等威於戏进而属之钧衡以尔才且旧退则极於宠禄俾尔夀而昌遇臣之恩在予无愧可
夏竦枢密使制
出殿藩垣是谋长帅入经王务实赖近臣矧夫帷幄之严盖均衡弼之选宜孚廷告庸对朝佥具官夏竦业茂经纶学通精祲早事圣考尝更要途肆朕纂承愈益亲近向分推毂之寄且着抚边之勤偃息便藩倏忽罙岁眷言右府思任旧人庶资经国之谋以务戢兵之要地官还秩井赋敦封赐号褒功并推异数於戏劳师用武未免於边虞务德怀戎日恢於庙略勉图忠荩庸答恩华可
除韩琦制
惟几成务圣人所以体至神以爵举贤羣士所以济大业矧夫枢筦之任均於廊庙之谋必询佥言审用材杰乃扬显号以示至公具官韩琦器识精深机神爽迈早繇俊造之选擢升高妙之科列於争臣寘诸禁掖不汲汲於荣宠能謇謇於诚心向以羌人弗宾西疆谋帅往护诸将以宁一方入经帷幄之猷出领翰垣之寄岁月洊易事劳居多宜辍司於计文且来遵於密命优其视秩崇以褒功加地益封并隆彛数於戏万机论政实图朝夕之咨右府本兵尤重安危之计毗予治者维尔力之可
枢密承旨左监门卫将军任承睿可枢密都承旨制
朕举天下之机事统之西府而诸曹就列必有属长以奉乎旨命以汝持身莅职称为廉敏殆历三朝至于耆艾閲其劳旧宜有以序迁褒宠之泽尔其祗服无怠可
琼州监押李文仲酬奨可内殿丞制
本道使者言汝护兵於琼管海夷错居安而不扰秩满第课请如甲令加赐夫惟信赏必罚确若金石朕方执此以砺世焉其勿从可乎可
大理寺丞苏轼可殿中丞制
汝以高文大册伏对於大庭忠言俊气直出诸生之右宜擢之不次絶羣而进尚可岁月之累耶夫奏言试功大舜之所以治也凡汝所言者朕既得之而其所试者今又载於有司稍迁以通籍勉尔志业以需不次之泽可
大理寺丞致仕朱临可殿中丞制
尔以文中科不顾斗粟之禄去而归故乡从容乎湖山之乐不亦高乎属兹均泽进秩一等此赦令也而尔之齿甚壮尚不欲撄之以吏职者亦将遂尔之雅操焉可
三司使制
某官某朕尝以为翰林之职高文大册为当世宗工尝任以开封尹桴鼓稀闻为三辅第一更履内外可谓有成绩矣今三司使既已进辅大政当择能者以为代考之於羣臣无以易卿者方朝廷功役衆兴常赋蹶而不能给天下之利其必有遗落而不收者矣尔其专思熟计发明大册拨其利源而更濬之使夫金钱红粟流衍乎路衢而积满乎府库以足县官之费可不为大功也邪勉哉其恭承朕之明命可
兵部尚书可三司使制
古者诸侯各食其赋故司会之职为简而易举由汉而来天下斗粟尺布之出纳一归于大司农则非夫聪明强力深通夫儒术者居之则百利之源或几乎涸矣具官某雅德淑问溢於当时大事能断先帝器之向以大司马之任总治七兵而戎容武节赫然四驰今大司农缺遴选於衆毋易於汝者方朕之践阼赐予之广陵寝之役大费并出尔其通有无之数均发敛之期上以实吾国下以裕吾民俾夫万货之多其出如泉源其积如丘山粪壤之间皆有余币则朕冯几以观天下富庸非汝之力邪可
三司判官制五首
朕尝考郡臣之能籍其高第者志之以备台省乃得某明智自将深於应务某忠朴不阿长於持正此皆朕之高第者也今司会缺员释此而不取更欲外求耶尔其往佐度支盐铁之职谨守财赋无虚朕之命籍焉可荀子有言儒术行而天下富然後昆虫万物生其间可以相食养者不可胜数也今举四海之积藏之於公府仅能当岁计或不足则敛之於民岂操其术者非邪以汝明白有知数深於古今治乱乃用咨择任为大司农之属官调其度量演其筹筴以深思致天下之富焉可食出於田货出於山泽财用之源也暴征之则下竭薄取之则上不给量其出入之度以操其术者在吾司会之府焉以汝才数周敏过絶於人将漕淮右京师之积有羡今用以佐吾司会必能演筹筴调其盈虚上积於公府下溢於民室以副吾之选择焉可
旧制三司属官缺大司农得以择其能者而次补之今三司使某言尔之才明白强力长於治剧可用为属官夫大司农朕之所举也所举惟其贤则贤者必能推其类而进之安可不听大司农之言哉可
朕尝用某官为三司使思得才能强济之士以佐其治乃下丞相府俾择其人丞相言尔通敏无滞可用为判官惟朕既能选三司使而无废职今丞相乂能择其属官则天下之大计可以无忧矣可
四厢指挥使制二首
汉以中郎将掌三署郎执戟宿卫於殿庐今虎旅之都帅犹汉之中郎将尔尝以忠谨佐骑兵环徼道而侍夙夜有劳宜用次补以副卫将军之职昔杨恽为郎将罢山郎移荐举高第三署郎莫不自厉尔其严法令明白善恶以率其不恪庶乎朕期尔於杨中郎也可
今之提虎旅以直严更之署者犹汉之左右羽林之制武服之臣最为要官某沉毅而断通於兵制摄弓抚剑以障河陇之戍盖有能名俾陞刺部入掌羽卫拥虎戟以护建章勉图忠效富贵之渐行来逼人矣可
功臣後制三首
朕之烈祖被戎衣以取天下其蹑风云而起者皆豪杰不世之士奇谋伟迹镂於丹书呜呼古矣朕不可得而见也思见其子孙之贤者将尊荣之以继其风烈某沈毅忠密出入禁闼逮事先皇帝功効明白而滞於使列既已久矣其增以部刺史之秩以旌其能尔其修慎勉力以纂其祖功如召虎之於召伯也不亦美乎可王公大臣之後竟零落而不闻者朕甚悯焉故於郊祀赦书俾求其嫡系且将推禄以及之如闻尔等修洁皆为佳公子此真朕之所欲得也无以一命为薄尔其勉图忠力高爵厚禄朕所不敢私吝也可
粤十一月甲子朕躬执笾豆以见烈祖神宗於大庙伏思创业之际二三佐命元老其后世废絶亡一人在禄籍者朕盖伤之是用申命俾求其後乃得尔等并以一命俾之登仕昔楚王思子文之功曰子文无後何以劝善朕亦将劝臣下之为善者也可
祁州防御使知代州刘永年可鄜延路副总管制
高奴之屯带甲百金之士十余万以扞西羌属之才武兼护一道折冲制胜以赞夫元帅而左右之以尔具官某忠厚有谋事至而能断析符代北风声慑乎外境属兹易帅宜用进褒夫厚而不能使爱而不能令譬如骄子不可以用此正今日之通患也尔其励之以勇肃之以威进退死生在我而已岂非善耶可

[book_title]卷三
钦定四库全书
郧溪集卷三　　　　　　　宋　郑獬　撰制
郎官制
某官某精明能断而人服其才某官某通博有文而世称其孝各以风绩列於郎署有司奏课谓宜赐秩惟职方氏掌九州之图惟中都佐司隶以察不法并为前世之要官亦足以为宠数矣可
户部郎中天章阁待制刘元瑜可左司郎中制
爵赏之公自贵者始今夫文章讽议迭居乎内外者皆爲士大夫之望阅岁寖久濡滞而未迁则何以劝于下哉具官某风力开济动必解其理践服衆职雅爲先进计其功状盖有藩辅宣化之劳俾升都公以贰左辖庶乎朕之爵赏仁于贵者以示于下其亦有劝者乎可
发运使可兵部郎中制
刘晏典漕事常曰一粒不运愿负米以先趋其自任如此今京师之饷毕出于东南故择尔领使粟行数千里而无胶舟之害京师充实可谓有劳矣岁满迁秩其以七兵郎处之勉思职业自任之重如刘晏朕何患无宿饱之师哉可
屯田郎中祝谘作坊酬奬可都官郎中制
甲不坚密与袒裼同射不中远与亡矢同汝以才敏总治衆巧齐金鍜革莫不精利畜之武库足以待国事而威四方古者治不去兵安不忘战兹朕所以进尔以美秩也可
三司度支判官兵部员外郎秘阁校理李大临可工部郎中制
尔以文辞中第遂更事任佐吾大司农之职取赢化滞本用强而不屈有司稽其最于法当迁起部清曹事膺宠命凡汝之强学力行将致其所有于人者已尝志之矣尚烦朕之爲训邪可
礼部员外郎御史知杂事龚鼎臣可吏部郎中制
先帝以尔敦敏有经术不爲豪势所屈擢居御史府以知杂事持重守义务通大体时有所发则中外莫不惮服岂惟先帝爲知人哉虽朕亦以汝爲识所任矣夫仕至尚书郎皆爲显官而多不得居首曹今汝以御史之重兼首曹之选以荣制禄可谓充其德矣可
近侍加吏部郎中制
晋文帝尝求吏部郎或以裴楷王戎进然而独用楷则戎者犹以爲少耶今吏部郎虽不领职以其冠左曹之首非道德侍从之臣不得参焉以某淹通有雅识出入禁林高文大册爲朝廷光岁次宜迁乃以吏部郎处之使之在晋文之朝亦必置戎而授矣可
吏部郎中制
尚书郎皆爲妙选然多不得居首曹惟才哲之美委于事任者乃得居之以尔明劲不挠屡更器使付以淮右百城震慑崭然益见其风力齎课来上乃用吏曹郎处之可谓才与职称矣可
度支郎中致仕李宗易可司封郎中制
寿祺之老以年引去超然自遂乎逍遥之境者虽宠辱之不能及逮予之履位可无泛泽以嘉其素尚乎具官某履夷处顺风尘不杂解绂而归啸咏乎樽酒之乐适兹大赉进秩名曹宠命傥来尚不爲鄕里之荣乎可
水部郎中刘缅四人改官制
尚书郎更直建礼门奉常博士出导乘舆是皆古之美官廉俊乔雅之士多居之今尔等宿道修方见於治状以时次补宜选之美官既已加赐又需汝之奏功焉耳可
职方员外郎周革可屯田郎制
先帝迁玉座于寿陵羣司犇走以率厥职暴露草次夙夜之劳兹亦久矣以汝恳心奋力敏以趋事复土告成相府上其功予惟汝嘉赐秩田曹祗复优数以昭我大孝之烈可
司门员外郎分司李微之可库部员外郎制
尔有嘉材敏识服次郎省年髪未衰屏处乎庐阜之下可尚也哉朕之即政泽渐乎动植况兹留务易退之臣得无增秩之赐乎介尔寿祺以永我之荣命可
都官员外郎谢鸿知琼州可职方员外郎制
琼管距中土万里环以大海孤居於风涛絶险之间朝廷尝饬使者择本道能吏以爲之守及其罢归则又第其功状而加秩一等今汝任职三岁爲治有条次驯伏黎蛮远人苏息顾汝之劳应诏条可迁且明吾赏罚之功不遗乎万里之外矣可
屯田员外郎任逸可都官员外郎制
尚书谓之文昌天府汉选孝廉之能文者以爲郎隋始置外郎或厘其曹事今考次而陞者盖异乎古法而特以岁迁尔然尔之敦实清修治官有善状课在有司亦不可以掩程能授职是犹不爲高选者哉可
比部员外郎知潍州萧渤可驾部员外郎制
汝以精明达于爲政遂佩左符以长乎北海阡陌静安无桴皷之警有司较年迁以司驾汉世二千石有殊绩者咸被褒异勉尔职业增秩赐金行复至矣可
太常博士秘阁校理雍子方可祠部员外郎制
豪隽之士羣居於册府讲究艺文养其美德兹所以备天下之器使也以尔资性端敏秀于西州以文中科遂游东观尚书典词今爲名曹此累日之迁也如其器使则朕将爲尔图之可
知西山保州董允仲可检校户部尚书制
朕之初践阼德泽浸於无垠东渐乎日域西浃乎月竁罔有不及而况蜀土之徼縻我爵号岁奉琛賮而来庭者哉具官某以才武之雄授节西土绥抚族类不渝不震胥附而面内适兹大赉思被宠光将夸美于有衆朕甚嘉之夫赏籯金而赐龟绶盖仿古焉宜用进秩以荣我之休命可
绵州录事参军杜镐加检校水部员外郎制
先帝躬执豆笾以飨上帝敛时福禧用锡于天下汝惟服宷爲郡纪纲掾请如诏书俾均优泽水曹视秩往其祗践毋怠可
少府监刘允中可司农卿制
舜之命稷曰黎民阻饥播时百谷司农之任也盖自舜时已在二十有二人之列今虽失其职而挈名在籍犹居三品可不谓之尊显哉以汝服劳王采治行有闻剖符西土吏民服其敎予维汝嘉迁汝农正勉思祗服以永来誉可
大理少卿制
舜爲君臯陶爲士其用刑可谓明矣犹曰钦哉钦哉况朕之眇末敢不尽心故常择通恕之君子爲之谳议大理卿言尔明允详刑罔不协中既已试功宜用迁陟尔其体朕之训言终厥绩焉可
荆湖南路转运使卫尉少卿杜植可光禄少卿制
汝出於名家以才能自奋数更事任美绩发闻惟湖湘之南薄于蛮徼蟠亘数千里汝爲部刺史相府上其课宜有迁次光禄古官维司少列凡南道之利害汝盖以精心恳力讲求之矣於朕之训辞可略焉可
宗正寺丞制
先皇帝初即位时宗属之在玉牒者才百人本支蕃衍结佩而仕朝者今余八百员矣亲疏之序隆杀之节有丞有卿以统之以尔器质端雅通於文理可用典治以序九族祗率明训以副朕之甄擢焉可
蕲州广济县令张安雅等二人可着作佐郎制
仲由宰蒲三年孔子入其境而善之今汝爲朕治邑亦三年矣而部刺史交荐其能夫吾民之所仰法者刺史县令而已朕方将进循吏以怀吾民其可不为之增秩耶可
华州下邽县令李元瑜等可着作佐郎制
诗有之芃芃棫朴薪之槱之言贤者多而国家得以采用之也夫万官之列于下犹山木之蕃茂廉按牧守之臣岁得以擢其高第者进补於朝惟尔等履忠乐职皆以高第闻宜疏优泽俾佐秘省所以申棫朴之咏而爲国家之用也可
西头供奉官常用之可右清道率府率致仕右侍禁李襄可率府副率致仕
古之仕者量其可任则受至於不能而止所以远殆辱也朕嘉斯人之徒故於谢事而归者必增秩以遣之往钦茂恩以安末路可
内殿常班永宁寨都监石炳可内殿承旨制
尔奋身于絶塞之地以乘一障图忠报国真壮士也训兵秣马戎备以修考之成绩宜用醻赏勉厉武节以迟尔之来效也可
内殿崇班梁从政可内殿承旨制
某以强敏见称通于戎务久次内朝厥有的効稽之官簿宜在陞秩往承诏旨汝惟钦哉可
兵部员外郎天章阁侍讲知谏院傅卞可宝文阁待制制
惟予之仁祖皇帝以人文陶一世云章炳炳下烛乎万物藏之内阁以与夫伏羲尧舜氏之遗书并传乎无穷宜得闳雅敦敏之士以需诏命具官某禔身检行不愆於义劝讲金华授学有师法与於谏列数进忠言盖有夙夜挟维之劳首被兹选孰不爲宜惟其执经便坐发明圣人之义者则不易汝职可
劔南节度推官张士澄等可大理寺丞制
万官之才岂朕一耳一目之可尽之哉然而卒所以能尽之者寄朕之耳目於岳牧连帅推而进之耳维汝修方宿业以廉治日显荐牍交上可勿听乎宜宠以廷尉丞以示我择材之公可
陕州司理参军柳说等二人可大理寺丞制
本道使者曹元举等言尔亷谨治官有善状章下有司有司亦以爲绩效明白如章所言可用进秩乃陞尔以廷尉丞尔其祗践以称我懋功之意可
高丽国进奉使可大理寺丞制
朕闻太蒙之人仁太蒙东方之国也尔等奉其国琛踰不测之海以集于此其忠孝之心其得於太蒙之仁者耶朕嘉乃诚俾有真命丞於廷尉仍赐腰章归而佩之足以夸荣於远人矣可
延陵县令监原州折博务王颐可大理寺丞制
尔以干敏被荐掌货於边积币通发岁用登衍第其成课法应赏次丞佐卿曹是爲优渥往践乃服益图报塞可
国子监直讲可大理寺丞制
太学有材之地必有英豪卓异之士羣处焉讲之以诗书劝之以道德耸之以名誉至於成人而後已此国子先生之所职也某经明行修爲时儒师朝夕诲导厥功茂焉其选大理之属丞以厉夫敎育之勤可
常州司法参军监汾州永利盐监柳真公可大理寺丞制
煮水爲盐征而积之以佐元元之赋其可废哉尔以干洁谨司盐筴美利增衍溢於万锺岁满齎课荐者又言其能进秩廷尉庸非醻劳之公乎可
河东节度推官胡朝宗可大理寺丞制
才能之士落於郡县犹遗金之在通衢俯而取之其有不顾者耶如汝之学通行周动而敏於事自帅臣而下荐书交属乃用廷尉丞以劝其功朕之此授可谓得士矣可
永宁军判官钮华国可大理寺丞制
荀子称贤能者不待次而举以汝之才实暴炙於羣士间奚须旷日月而后进耶盖甲令所着必其考言试功乃得以迁秩焉然而士之絶踪而远到者莫不由此而进则汝之奋翼腾上盖亦自今日始焉可
刑部法直官夏侯圭可大理寺丞制
刑部以汝持议明恕罹文法者皆称其平已阅再岁请赐以优秩此故事也宜陞之廷尉丞夫于公爲郡法曹阴德乃逮于子孙况其宠禄之及身者庸可辞耶可合州巴川县令张仲容等二人可大理寺丞制
有地方百里以行仁政此仲由冉有之事而汝等皆爲百里长廉达信爱其民宜之賫其阀阅以上有司谓当迁秩顾朕何所爱哉将以劝夫善爲政者耳可
山南西道节度推官孙亚夫可大理寺丞制
真宗皇帝时尝较天下士以汝祖曁爲第一及仁宗临试汝又中甲科何其不相远耶然汝父曁早世以殁未能宄其功烈今汝方发其轫而驰未见其止也则汝祖之志傥可以伸乎可
?州信丰县令郑晋获盗可大理评事制
羣盗剽夺伏於林谷间汝亲帅吏士以捣其巢穴绩効明着合於甲令其迁廷尉六百石用醻其劳朕之赐赏可谓当功矣可
太常博士龎元英将屯田员外郎回授弟元直光禄寺丞制
朕以汝父先帝之大臣既已沦谢乃均其遗泽以及诸子而汝兄笃於友爱愿上一官易以授汝朕何有不从哉将以成汝兄之美志尔可
大理评事朱初平可光禄寺丞制
汝以文得隽擢次科甲主画幕府蔚有成绩进见庭下稍迁京寺丞佐司宰厥维茂恩勉尔清修以需光显可
袐书监可左散骑常侍制
天子之乘舆出则以散骑陪乘处则以散骑侍左右故属车之间便殿之燕未尝不与散骑游也所以闻正言见正道将成乎圣德朕之初御天下思得贤者与之游其不爲慎柬耶具官某洁白高雅饰之以儒术至于华髪玉节不渝向处袐府典治图籍有考合校雠之劳朕甚器之其以左貂金蝉隶於门下以侍宸极昔文王有四友孔子曰自吾得回门人益亲则朕之命尔亦将爲左右先後也可
追官人孙亢等二人可文学制
尔忽于官箴自底于罚已更赦令与之自新稍迁散秩以观其後可
灵台郎制
荀子曰天行有常不爲尧存不爲桀亡然则日月之经会天星之隐见至於虹蜺冠珥凌蚀之变不可不察也具官某考步天路穷其精藴占测祥祲咸有经验稽其岁劳可用迁次灵台之正俾之专领可
原州司户陈汝玉可司天监丞制
禆竈言郑火子产以爲人道迩则朕奚取於占天者哉诚不欲废荐者之论俾之奏伎聊观其所学尔因能授职莅於太史必先正名兹非爲政之要乎可
曹詧曹煜并可太常寺奉礼郎制
朕举天下以养皇太后犹歉然惧不足称而况外家之亲以时加泽其可独靳哉属朕诞辰万国蒙庆其以皇太后近属二人陞秩京寺以表朕烝烝大孝之道焉可太子太师致仕张昪奏医人张舜民可国子四门助敎制
朕之旧德之臣言尔习于黄帝俞跗之术丐以一命将旌其能可不听哉国庠试职尔维祗践庸示我之优恩焉可
晋州医博士武泰等二人可国子四门助教制
日者下书以搜能医守藩之臣以尔治术颇精疑可以应诏既以名闻何爱一命不爲之甄采耶可
殿中丞张太宁可太常博士制
博士爲秦官常择通古今者处之今虽以次陞然非词学中科则犹不得与焉有司比课言汝以文取胜蕴藉有雅才阅其治实应法可迁夫爵禄公器惟能者得之勉尔职业岂特爲博士而已哉可
翰林医官少府监宋永昌可殿中省尚药奉御制
汝以医名家而精於金匮玉版之术久籍禁林稽其治验盖一二之失者鲜矣以事制禄其迁以殿省六尚之局益修汝职用祗服我宠命可
职方郎中冯沆致仕一子可试校书郎制
尔之父以忠洁自修白首不懈引章抗言请佚其余年诏音财及而奄已沦谢加赐一子庸示朕之茂恩可
敦遣人韩盈可试校书郎知县制
勅吏言尔行义甚高鄕里师之善积于家而赏行于朝古之道也其以某试兰台校书尔其勉敕不懈以师其民俾至於爲善而後已则於时岂小补也哉可

[book_title]卷四
[集部,别集类,北宋建隆至靖康,郧溪集]
钦定四库全书
郧溪集卷四　　　　　　　宋　郑獬　撰制
三司盐铁副使卫尉少卿陈述古可光禄卿充河北都转运使制
大河之北蟠亘数千里北与匈奴接虽无事时束其弓甲而藏之然官吏有治否粮馈有虚实槩於一道可无督视廉按者哉具官某名家之隽高材劲迈事无剧易沛然而有余遂用佐吾大农以蕃衆货海王之国厥赋出焉按籍醻庸俾陞於大僚维是北道皆以属汝揽辔而行朕何爲而顾忧哉可
天章阁待制可都转运使制
汉之麒麟天禄以藏图籍於内禁今实中秘之书悉贮於天章阁博求道德经术之士以待制命兹实儒林之佳选以尔辞学中科治行明茂尝任谏列数进忠言有仲山甫补衮之美遂用佐吾大司农以计国用财货流衍厥政用乂醻庸有典乃陞尔以图籍之选夫关陇之右宿兵数十万拱手以待哺尔其爲朕将漕以饱吾师仗节而西吾何爲而西忧哉可
逐便人高师说可检校水部员外郎深州团练使制
朕既即位解其衆故思与天下更新於其败累而失职者皆得叙进於有司而加之秩命则於汝之久斥其可独遗耶可
庄宅使康州刺史折继祖可本州团练使制
折氏世爲守臣以障西夷忠孝显着编在令甲乃祖乃父咸被褒宠今尔继祖开爽有计数控服部族偃旗而息先皇帝时既有俞命而使者剡章又列其治效请赐爵秩服维先皇帝之俞命敢不恭承哉夫不规近利以存远略此正汝之所务而朕之所取也勉终来誉以嗣汝之先烈可
秦凤路钤辖左骐骥使向宝可皇城使再任制
魏侯庙廷之飨上功席前行次功席中行无功者处後秦人夺气不敢窥西河者以赏罚素具也幕府言尔提兵絶塞明习事机艾旗斩馘数履行阵更书甫及宜有以褒擢朕甚嘉之增秩留任并示醻庸尔其率励壮猷行取铭鼎之勲奚特飨於前仃而已哉可
京苑使王易可皇城使制
朕列师屯於坤维择尔爲之偏帅其行也进律一等以爲戎列之雄维尔之明果夙建武节屡拥麾符咸以治绩闻今付以蜀郡之兵兼护西道盖亦重矣夫威克厥爱乃能济务董齐士衆尔其勉之可
内藏库使曹佺可皇城使制
朕闻曹冀王用兵破数大国而不妄杀一人故其子孙蕃大佩绂而朝者比诸将之家爲尤盛非隂德之然耶惟尔忠谨自修涖官称治重以母后之近属累日计劳遂冠乎使列然则大勲之後自以材能不独以外家私恩进秩也可
皇城副使石守正可仪鸾使制
羣司之置使所以宅才武之臣序迁次而明陞黜与夫尚书诸曹郎相等用课最而至此者亦已爲通显矣以尔祗靖愿慤赴功以敏比课於有司法当增秩躐等而进庸示我之嘉宠可
皇城副使知安肃军兼权兵马钤辖张德志可仪鸾使仍落权字制
易水之南敌之往来道设障屯师以塞其冲汝用才武被选俾守其军壁畜马训士边烽不作盖勤已久矣朕方图汝功而引章自言按籍增秩庸正使列勉力殊绩以取不次之赏可
宫苑副使兼合门通事舍人郑余懿可西上合门副使制
朕日御法宫以朝大丞相及百执事而合门诸使列侍於紫庭之下以赞其进退拜跽陟降之数济济翼翼其有仪也哉具官某出於名胄蔚有才美久服禁省习贯乎朝廷之仪朕图尔劳俾介诸使列而四方之侯伯及蛮夷荒忽之君时而来享亦将以观礼矣尔其愼哉思称厥职可
亓贇责授崇仪副使制
连兵拒敌遂能搴旗而胜者非郡帅之合谋共力而成耶而汝早以忠勤勇奋收功於蛮徼已尝经吏议废官之久方且结绶而复进又以不协闻岂其未思耶昔之引车以避怨者盖先国事而後私仇尔其远鉴古人之烈以自图焉可
崇仪副使荆湖北路驻泊王知和可六宅副使制
荆楚之间剽疾而易扰今虽弭伏无事而於湖之北常屯劲兵以压其未萌乃以汝风力开壮往护其师既已就职士气增倍钧考功状宜有以进秩勉图忠绩朕岂久滞汝於远方哉可
勒停人贾师雄可如京使制
日者付汝以邕管抗辞不行於时獠奴窥边方责任於守臣遂挂吏议已更癸酉赦令言者又称其材不宜久摈於田陇间朕亦惜之其还汝旧服将究其用夫国有骐骥之马以一蹶而遂弗乘者非知马者也今取而乘之矣奋辔疾驰亦惟汝之致力焉可
左藏库使张承衍可文思使制
某出於公侯之後不溺於流俗恭以持位敏以赴功大河之冲往护师衆今有司会课於岁当迁陞之使名用伸宠擢勉尔壮猷用明我之嘉惠可
左藏库副使三陵都监冯易简可文思副使制
诸陵园寝皆有令长而都护之职按行守卫以督不恪汝掌其治今已岁成松檟茂遂藩垣完葺亦能举其职矣躐等以迁用酬尔之嘉绩可
西京左藏库副使梁寔可文思副使制
存则竭其能没则抚其後此古之褒元功继絶世以爲内恕之至也维尔之父着籍中省历践有劳今其沦亡遗章彻听请泽加於尔我有茂恩逝者不昧亦知朕不忘其家世也可
西京左藏库副使冀德可文思使制
勑自辟新疆战多屡上护输效级复应优科躐进使聨时惟厚赏盍图报称更懋功名可
西京左藏库副使刘宜孙服除可旧官制
士大夫当扰攘时捐家徇国故以墨衰从事今四海内外无鸣弦之警则金革之士有亲丧者皆得释位而去取以重风化之本而伸孝子之志而尔以才武在列护兵於常山遭罹内忧衔恤三年亦可以复籍矣还尔旧次勉奋忠力以图其报焉可
文思副使柴贻忠可左藏库副使制
扬子云称真僞实则政核然则考绩者所以实其真伪者也尔忠谨自显服於武事盖有明效载在阀閲苟无褒进则何以示吾考绩之公哉可
文思副使青州驻泊于莘可左藏库副使制
列使之有介视命居次乃如文昌外郎累阀阅而至此者岂非美官哉尔廉能显干通习戎政驻兵藩府士卒豫附枢庭言其岁次可迁左帑增秩往拜嘉命虞氏陟明之典於是乎在可
秦凤路钤辖康庆可供备库使制
朔骑之不践吾境鸷击之士无所暴其材则外阃之属帅能以畏爱循治之亦足以有功矣阅岁已久计兹阀阅之最宜用迁秩尔其修斥候明约束无恃彼之不来得非善师者乎可
内殿承制渭州都监赵元张济可供备库副使制
齐庄公设勇爵以褒骁雄先鸣之士今朕之名使列亦所以待材武之臣维尔忠力致果有志於事功数护戎律训济有方比其岁功宜有褒进勉图报塞以明我勇爵之得人可
内殿承制鎭戎军巡检赵元可供备库副使制
尔以忠愿沈壮护兵於近塞以爲支军之帅於其无事时能简练约束俾麾下之士常若大敌之至固可以书最矣夫履平则见功难要险则爲效速奚必属鞬跃马推白刃而蹈之然後议迁乎可
右卫大将军致仕李继忠男守仁可供备库副使制
耆艾之臣引年而家居岂无优泽以成夫去位之美者哉尔父某既以解绂得遂乎安佚露章来上请加赐其子可无从乎列使维介躐次以迁尔惟佩服忠教无忘延赏之庆可
客省使制
由合门使而上至客省使结绶而列大庭者谓之横行非若羣司有使可计级而至也以尔端敏开济治兵有文理久委戎节暴见功烈今又登最可用以掌客之秩恩优爵厚汝惟务称其报可
中书舍人可宣州观察使制
汉以丞相史出刺郡国後爲部刺史以六条察二千石之不法者则今之观察使盖亦源於此乎淮海之域古丹阳之地长山大湖挟维左右必得文章侍从之老以爲之师帅谁其尸之无以易汝某官某纯德奥学擢之西掖典治辞命之行风飞雷厉俾朕号令能信於天下者惟尔之能宛陵易帅乃以鱼符犀节俾奠南土昔吾丘夀王爲东郡都尉年岁不熟多盗贼玺书让之以爲不称在上前时以汝廉明慈惠必能绥服江表朕将以玺书褒美之以诎夫汉武侍从之臣出守而有不能者焉可
观察使可节度观察留後制
古者择诸侯之贤者以爲方伯故属有长连有帅卒有正皆所以考察诸侯而爲之黜陟则今之观察使盖源於此乎某官某长材大略勇而有义提兵扞边士卒豫附历补雄藩尤着风绩朕将究其才用以遂功业披图列地莫如宛陵其以龙节麟符往帅西土钦哉按部一道无忘方伯之职焉可
驸马都尉可越州观察留後制
先皇帝以汝敦敏质重虽出於鼎门而有古寒士之操重以章懿之旁属遂属以爱女肆朕之初德泽渐於四海况其藩戚者哉廉车旧节改奠淮康而御史尧俞以爲赐薄宜如本朝故事章下丞相亦以爲宜如御史章岂惟丞相御史之爲言盖朕所慊然者亦久矣其以会稽之节俾爲留务上以副先皇帝念亲之意下以慰言者之职朕亦释然无慊矣可
东上合门使果州团练使李定可遥郡防御使制
防御使主治兵师以折冲乎四方虽不赐旄钺盖亦古之连帅之职焉以尔忠勇有谋临事而断属兹遴选俾总戎於关南就部之初吏士增气今枢府又言其功状计岁校能宜居此美秩夫边防之机忽如脱兔谨之持之思称我褒嘉之意焉可
如京副使合门通事舍人石宗尹可南作坊副使制
大昕而朝胪传乎紫庭之下俾予之列辟进退拜立翼而有仪者维尔之能枢府会其课阅岁宜迁维使介於武爵差高仍职上合俾宿业焉可
两府制四首
门下太一蹑阶天柱乃三公之象端门左掖东蕃居四辅之星维皇极之建官宪乾文而列耀若时隽老久缉庶工虽高鼎席之勲未冠槐庭之拜掲兹魁柄属我宗臣具官某德表硕肤智资大雅茂山甫将明之业遵平阳画一之谋自践疑丞再罹艰棘截然独立倚以爲平议不旋踵而王室安计不移晷而天下定亿载之期弥绍太平之望将符顾虚位於冢司尚屈尊於次辅褒章爲晚羣听以疑舍旧德以弗图殆元勲之无劝宜焕大庭之号载陞秘殿之严俾正上台永绥帝载於戏文武是宪久资申伯之谟尧舜其心更祝阿衡之志弼成大化以格休期可
门下帝尊六相大封爲司马之官周建三公吕望乃太师之职惟天兵之密议兼相府之开荣我有耆朋实孚异数筹讲帝文之化暴扬神武之威宜诞纶言进登衮路具官某沈机善照伟度絶隣投刀无大之难决策若建瓴之易在昔烈祖已擢冢司扫聚螘之妖氛格安澜之嘉治再魁宥密旋复艰虞大雪凋年识寒松之独茂疾风抟海知劲草之不倾载录懿勲特扬褒册进上公之衮服开大国之苴茅功号加隆食封增衍於戏上将上相天官所以面朝宜民宜人君子於焉受禄兼宠名之至渥优哲辅以能膺对掌国钧永绥王室可门下古者讲仁义以训师尊诗书而谋帅濯征淮浦则召公由是燀其威薄伐昆夷则南仲於以奋其武岂贵乎扛鼎拚牛之絶力必资乎轻裘缓带之深谋祭遵所以雅歌临戎安石所以弈棊制胜兹有隽老夙蕴壮猷载筑斋坛俾专将阃具官某杰才絶出贤业素优试之以疑而愈明扰之以繁而益办老於器使烂着能名劲节自完足以当汉庭之大事沈谋不再足以破朔骑之先声眷秦谷之价藩控西羌之右地戎车千乘铁马万羣无如老成付以方面赐许田之帅节护陇北之师屯於戏後有纛旄前有鈇钺恭於命则有明赏慢於令则有显诛用此励於三军遂可图於百胜无隳兵律以畅皇灵可
门下仗钺专征外则重斋坛之拜秉钧熙载内则专宰府之司盖文武之至权并勲贤之兼处咨余耆哲倚在藩维将震叠於皇灵宜褒华於异数具官某高才俊烈伟度沈雄计数烛乎蓍龟忠劲动乎金石夙专戎律尝冠军锋草木服其威名龙虎秘其远略曏缘谋帅首副佥言敞玉帐以建牙拥绣旗而行部独居方面尽护屯师自将万兵举得伐谋之算不破一甲坐收静胜之功边燧絶烟胡马遁迹宜甄茂赏以报肤公俾聨公鼎之荣仍领帅旄之寄於戏宰相国之柱石示鎭安於四方将军王之爪牙庶折冲於万里宠名两极嘉命并新副我畴咨勉图忠报可
知开封府制二首
开封典治京师其浩穰爲天下之极故其选任亦宜有才能之杰者乃胜其任焉某精敏廉白屡更蕃府奏刀游刃肯綮之间愈利而不钝宜可以尹吾开封矣昔赵广汉张敞辈爲京兆尹显名汉世其後寥寥莫有能及者非夫浩穰之剧尤难其才者邪尔其奋励方略无俾前人之迹由此而遂絶焉可
汉析长安以东爲京兆以西爲右扶风以北爲左冯翊然俱治长安中虽号爲繁剧其地分而治狭则亦易於爲力矣今开封环京师千里之畿归於大尹较之前世盖亦难矣以尔廉明通敏所至有方略课爲诸郡最乃以延阁之清选往司内史昔赵广汉尝欲得三辅而兼治之以快究其能今尔兼治之矣其究明方略以摅广汉之宿愤焉可
翰林侍读学士右正言冯京改翰林学士知制诰权知开封府制
勑学士职清地显而开封典治京师非夫忠厚仁恕而有文学政事之能孰可以任此具官某造行直方受材博敏践更中外休显有称论思禁林尹正畿甸询谋惟允其往懋哉可
知成都府制
真宗皇帝尝用张咏守蜀有异政其施设方略後世莫能更其法凡言蜀治者必以咏爲首由咏而来高才杰德之臣不少矣而卒莫能继朕将图之乃考羣臣之次以尔某尝守江陵嚣讼屏息元元便安再守金陵厥治如江陵观其成绩必能爲朕守蜀若夫西控戎落东凑中国其防兵杜渐之术咏已得之矣至於渐摩风俗俾之醇笃兴行礼教跻之於君子之涂者尔其深思之兹朕所以任卿之专也可
参知政事吴奎可资政殿学士知青州制
舜咨十有二牧柔远以安近此则治外之臣也九官济济共熙帝载此则治内之臣也在舜之世都俞俾乂畴贤德而进之岂重内而轻外哉具官某天资浑厚善建嘉谋游刃所投衆理必解初发策於大廷遂抟风而远列荐登二府国所倚毗顷以亲忧执丧草次以哀致毁羸疾癯然尚何撄之以庶政不遂其安养者乎麟符虎节陞华秘殿俾偃藩於青社以辅相天下之业去而奠一方顾不易爲力哉汲黯虽病可以卧治尔其专精神近医药补完灵气期於夀康则朕之眷怀岂忘汝於外可
龙图阁直学士吏部郎中唐介可枢密直学士知瀛州制
入则更直谏垣以嘉言鲠论闓切於上出则独专方面以惠泽美政渐润於下我有能臣履践衆职兹有内外之效焉具官某事上以忠临下以恕挠之以繁而见其断试之以难而见其明治行灿然暴於衆听俾直枢府往帅乎南关夫北朝之事汝皆累黍而熟计之矣然政事修完常在闲暇时今辽远之人没齿不闻鸣镝之声可谓闲暇矣均尔赋役明尔法禁厉兵畜马先事而预防之夫如是谁敢侮之哉可
朝奉大夫提举杭州洞霄宫章衡可知滁州制
勑某早以艺文亟更华要比畴劳久登列禁严而弗图其终以坠厥服浸更岁月法应甄收起於词馆之闲锡以州符之重往钦厥止尚永无愆可
给事中集贤院学士吕溱可龙图阁直学士知杭州制
宣王之命申伯之诗曰我图尔居莫如南土古之择国以授其臣顾不厚哉钱塘雄富甲天下兹实朕之南土汝尝拥节而守之再以命汝得无宣王之意哉具官某材高行美蔚然独秀富贵自致不爲权利所訹垂翅既久将有渐陆之进乃以延阁之拜俾往涖焉钱塘之故老喜汝之来壶浆相携将争道以候汝矣若是者朕何爲而忧东南哉可
溪洞永晤可袭知富州制
南荒之险五姓所盘处而向氏属州亦得世其爵今永昭不幸沦谢而羣议以汝爲代其可废哉惟忠以事上惟惠以绥下无骜无肆以服我之休命可
知雄州制
朕之艺祖尝任李允则守关南匈奴息谋不敢饮马於长河朝廷倚之如伏百万之兵何其得将臣之至此哉故朕常思得如允则者以爲关南守以尔沈厚有谋爲五虎臣授律提师凛然有将帅之风必能爲吾安边守境折冲方面之难庶乎朕有以继美於艺祖矣仍进秩某官以宠其行可
兵部郎中知潭州制
昔黄霸守颍川诏令使民咸知上意今长沙之域土广民稠比岁谷不登虽敕长吏赈给其重困而德泽之政或未尽发以尔某廉洁守节明於治道尝在豫章有异等之效故擢以七兵郎俾牧长沙尔其寒者衣之饥者哺之道朕爱民之心於其下令知朝廷德泽之厚无有远迩则朕尚何忧乎长沙也哉可
知洪州制
豫章据大江之西爲一都会陈蕃尝爲之守解榻以礼徐孺子想其遗风余烈固足以爲二千石师矣具官某清心以励俗美行以表物按节右蜀课爲第一入佐计府霈然有余今豫章更守属在茂选进尔右曹以守锺陵尔其希慕先哲裁爲善政锺陵贤士有如徐孺子者其荐诸朝朕将以束帛聘之岂特解榻而已哉可枢密副使陈升之可观文殿学士知越州制
郑武公爲司徒缁衣颂其美此自外以入辅也申伯奠南国崧高歌其功此自内以出封也予之宥密硕德之老解机轴以开藩盖有成周褒功之数奚出入之爲异乎具官某器业精深通於治国之体赞道枢极先帝所以倚屏逮予之初谋不旋踵而天下之业已定勲望益高执德益下衷言恳恳请辞西府维会稽之甸邦湖山挟维乎左右夀亲白髪采兰而爲养是足以成其雅志优游而致乐矣文昌左辖兼荣秘殿出封加等是以成周之法焉可
登州防御使向传范可齐州防御使知沧州制
边燧不作六十余年桑果之畦交植於南北故於牧圉之臣朕常择其忠厚有谋者付以折冲之任焉景城缺帅将图其人差籍较能无易於汝具官某材高器闳有将帅之略设施经画动有美效今易其使节俾守兹土夫景城齐地也东负大海而北与匈奴接风俗浑厚有鱼盐丝枲之饶惟鎭静可以怀殊俗惟明厉可以破奸党足食足兵且使知教兹朕所以命汝之意也可
知广州制
交广之地距京师几万里其民俗与山獠杂居固未尝见天子旗旄之美车舆之音则其声教之所偃薄德泽之所渐渍由上国而施四方盖亦有近者详而远者略矣故朝廷常择文武近臣爲之绥抚乃以尔俊老硕德智足以破羣疑才足以服不譓休声茂烈着於衆闻付以麾符俾守南海尔其宣布我惠泽发明我威烈俾万里之民涵仁泳义如在朕京师则朕何有南顾忧乎可户部副使太常少卿燕度可右谏议大夫知潭州制
湖湘之南溪蛮剽悍而易扰阹而驯之则亦弭伏至其失御遂出而啮边其祸亦不细得无肃乂廉治之帅爲之良牧者哉以尔具官某醇明忠厚通於世务更践要剧芒刃愈出俾副大农厥功茂焉宜加赐谏议大夫鱼符犀节往甸南服内以惠斯民外以柔殊俗朕方端扆面朝以迟尔之奏课矣可
棣州防御使知郑州王仁旭可博州防御使知沧州制
朕惟真宗皇帝以长辔远御控服匈奴六十余年灌其烽燧而灭之得善师不阵之术今无棣东濒於海北与敌境相踵可谓兵车四冲之地也属兹谋帅考之羣公咸曰莫如某者沈勇忠实老於戎服可属以疆场之事朕其俞哉夫安不忘战治不弃兵尔其训吏士谨斥候无恃彼之不来而恃我有以待之斯足以爲善守者矣可
慈州宁乡县令王良臣可河阳节度推官知洛州曲周县制
汝以慈惠敏肃爲朕墨绶吏民皆宜之既有成绩则当叙进河阳大府也从事属官也宠此新命而尚俾之治邑者盖朕之美锦不欲使未学者制之耳可
同谷令李敦复可节度推官知乾宁军乾宁县制
董生谓县令民之师帅是自古未有遗民而可爲治者也尔以高第选爲邑长吏奉诏宣化荐者言其最程功考实稍迁以郡从事而犹与之邑者是不敢遗吾之民也可
郎官可赤县令制
王涣爲洛阳令摘发奸伏京师疑其有神算及涣之去连诏三公选令皆不称职盖夫神州赤县浩穰之都非神明之牧则不能致治以尔某清方以厉俗明断以肃物更履事任而皆着美绩郎闱久次衆惜其滞材今特试以剧邑批大却导大窽非庖丁之刀不能解也昔子产谓惟有德者可以寛服人其次莫如猛尔其勉修厥德以务寛猛之中庶乎奸党震栗而善人伸矣可

[book_title]卷五
钦定四库全书
郧溪集卷五　　　　　　　宋　郑獬　撰制
开封府判官制
少尹缺选之於朝朕得二人焉惟某辞学自奋尝拥节湖外有澄清之效惟某文中甲科尝请麾晋疆有慈惠之称并为遴柬孰谓不然京兆之政有成有不成则亦惟吾二人之左右焉可不钦哉可
孙长卿可开封府判官制
勑某都邑郡国之首京府市狱之渊虽繄尹正之明亦赖僚职之敏协相以济用祛其烦以尔才通而明行安且美详试藩政其治爱人而不烦纠?邦刑所察应条而辄举吏文无害囚系用稀比奉更书委居计局睠言剧府会缺佐员用图强济之材辄涖浩穰之地足舒芒刃且脱米盐善承上官勿误庶狱可
度支郎中知都水监丞事孙琳可本官充开封府判官制
京师浩穰於天下为剧关治其府事必须材胜而力余乃可以称之具官某明敏强济通於文理丞属水曹以勤任职厥功懋焉今用以佐吾京师之政为官择人孰有不称者哉可
开封府推官司封员外郎李寿朋可开封府判官制
京师虽号天下剧非如汉世之京兆洛阳豪猾犯禁都市杀人之为暴盖吾民安於太平涵毓德泽之深能自引於网罗之外耳故朕亦择通敏不扰於文理者使关治其政而汝闳雅俊厉果於任繁擢於衆才佐京师有治功夫庖丁之刀愈久而芒刃不钝兹朕所以因旧职而迁汝也可
滕甫服阕可依前太子中允集贤校理三司盐铁判官制
昔子夏既祥而御琴油然而成声以谓圣人之制不敢过也仲尼是之学者纪之惟尔甫才气豪迈尝中科等已陞朝缀而亲闱弃养解绂而去霜露既易哀疚有杀亦可以纡绅而复仕矣允正校讐皆尔之旧乃易以计庭之剧司宠命惟新其佩服无懈可
荆湖刺史制
荆江之南比岁不登旱土如赭民流冗於道路朕甚哀之乃下丞相府择良二千石以绥疲瘵丞相以尔寛惠不苛尝守湘水有善政民于今称之是用进尔以七兵副郎往奠南土捐瘠之民待尔而活召父杜母之謡毋久虚朕之倾听可
侍从可刺史制
子谓由也果赐也逹求也艺皆可使之从政则朕之禁闼之臣某之开敏而断某之深博而通并以风力谋议在朕左右露章丐郡其不可以从政也哉淮西天平藩翰相维厥田上上树桑艺麻足以为衣矣深耕力种足以爲食矣既富而敎仁义之政出焉可不勉欤可
诸卫将军可郑州刺史制
圃田朕之右内史也当秦洛之交蜀汉之冲驱车秣马四驰而并出安得通敏强力之臣为朕守此乎以尔某高才俊伟早厉武经忠勇之节动乎金石尝提虎旅宿卫周庐俾朕奠枕而安者惟汝之力可谓有夙夜之劳矣其以麟符犀节朱幡之车出奠乎荥泽夫约已以亷足以检下?事以恭足以有感御民以恕足以得衆兼此三者以治郑则庶乎子产之高躅彼游於乡校者又何议焉可
武臣可刺史制
甘陵之盗汝尝擐甲援旗破其巢穴图其功次擢处使列功懋赏厚可谓相值矣容管之戌据瘴海之南蛮獠含毒时出爲盗揆能授职汝其爲朕扞御而绥服之甘陵之赏行复至矣可
边郡刺史制
朕缅怀燕代之北亷颇李牧之爲将其风烈凛然虽千百岁而耸人耳目如前日事於是赵南距强晋北却匈奴几霸天下夫安得颇牧爲朕将帅哉昔文帝有一魏尚而不能尽其用及廹於匈奴乃拊髀而叹息冯唐激而讥之今朕之用汝可使後世无复遗恨矣可
遥郡刺史制
本朝原唐制以置使列至於职効尤异则又以部刺史之秩兼之在於武选号爲通显以尔秉忠励操明於方略秉障於外敌人絶警考之功状宜有以酬之南粤方州寄之左鱼凌霄之渐由斯而始也可
入内内侍省供奉官苏利涉等可如京使遥郡刺史制
尔以银璫左貂出入禁闼小心忠密并司剧要积其劳阀累擢使介今兹迁外可无增秩以嘉尔之夙夜乎钦哉往践无怠予之宠命可
刺史制
濒海之地积潦猥至大田之稼化爲腐壤忧吾民之不粒食且将离南亩而去矣惟得良刺史可用绥安劳来俾之安堵如故闻某官某向守姑苏以恺悌之政得其民心乃以祠曹副郎俾领某郡符可谓得人濒海之民亦必相属而喜天子爲我择良刺史今其至矣可
合门使可刺史制
飞黄之骏秣之闲枥则奋鬛长鸣其心固巳驰乎流沙之西燕山之北矣惟吾之虓勇之臣固尝搴旗俘馘明着功效而久留京师典治内阁固不宜以闲枥处之大河之北瓦桥之戌实障匈奴乃进尔以刺史之任而往莅焉飞黄之骏其得以展其絶足矣可
太常丞集贤校理窦卞充开封推官制
强察所以督奸猾刻者爲之则立威以示名寛裕所以厚惸弱弛者爲之则慢禁以养望惟闳博独迈之君子有志於斯民者乃合是二说而中取焉京师狱市剧天下而汝辞学高第才美浸以显发请守於绦遂以殊绩闻是必通於二说而优爲之夫强察而不苛则民服寛裕而不弛则民爱兹朕所以迟汝之报可
太子中允郝戭可奉宁军节度推官制
翰林公着言尔颜髪尚壮解绂而亟去者丐一命以及其亲耳夙怀不就遽失荣养衔血草次捧土培坟乡闾士子悉师其行义今以外除宜用甄擢夫旌一善人而天下劝兹正朕之所欲闻何爱一郡从事以褒善人乎需其课成又将增秩以进之夫如是天下其有不劝者哉可
三司後行孙有庆可曹州司马制
汝祗事计庭颇为干敏苦於疾恙愿解所职今兹引去得无一命以荣汝之归耶可
皇兄仲锐等服阕可旧官制
创钜者其日久痛甚者其愈迟縗衣苴杖寝苫乎垩室岂将放爲无穷之哀乎文与情称再期而後释此人道之至隆也尔公族之秀执丧得礼祥祭既彻方委佩而登朝宜申嘉诏俾服旧次勉图令名以尽显亲之美可皇弟右监门卫大将军克頠可遥郡刺史制
王者之於宗族尚恩而不责义所以睦其本根广天下以爱也具官某生于王家有此爵号向以微累久能自修其赐以郡刺史之秩往哉祗践永服我光宠可皇侄右千牛卫将军叔诹服除可旧官制
人子之於亲有三年之爱故其亡也蔬食饮水以致其哀亦三年而後复今汝执丧与时为变於礼已得矣旣冠而佩其可不还於旧次乎可
太子中舍张玘服除可旧官制
子夏既除丧予之琴衎衎而成声盖孝子之於亲虽有终身之戚而霜露既迁不可不俯就之具官某修辞慎行逹於从政适以内忧解绂而去今祥祭既彻固可服於旧籍春坊内舍汝其祗践可
将作监主簿刘士爕服除可旧官制
尔以外艰释位而去既以禫除宜复旧秩服我明命无忘厥修可
勒停人前秘书丞苏畋可复旧官制
汝罹於深文久而不得解上书自讼俾有司覆实遂从末减已更赦令还汝朝绂污累湔去可以伸眉於後矣可
左司郎中知制诰张瓌可左谏议大夫依前职制
汉之谏大夫常选通才蹇正之士故其忠言鲠论以开悟世主之聪明後世鲜及焉今以汝明於古学高简而有亷隅久次掖垣修其诏令数处駮议抗而不挠於岁当迁乃进以为谏议大夫代王者之训言兼争臣之美秩朕於帷幄之臣可谓德懋懋赏矣可
太子中允集贤校理赵彦若可太常丞依前职制
金马石渠是为蓬山藏室殚见洽闻之士於此而登公相者班班而出以尔之博学强记守之以醇固沈酣乎书林盖已久矣丞贰奉常兹爲次补抟风而翔则在尔之所勉焉可
太常博士詹彦廸服除授旧官制
居亲之丧苴杖而倚庐至痛极也而圣人以期断故既祥而练冠中月而后禫周旋四时之变盖亦久矣今汝之衔泣三年於丧已除固可以出而从政奉常撰礼维其旧次履忠率职往其钦哉可
东宫傅制二首
长於齐不能不齐言长於楚不能不楚言是习於齐楚之俗而能也居而与正士游则耳闻仁义之训目视诗书之文行而中和鸾处而览讽诵少而渐渍长有成德则虽有邪僻暴慢之游不复能夺矣具官某德美肤敏白髪不懈在先皇帝时以高文大册入直禁闼嘉谋大猷遂参国论肆予冲人信倚如一今吾子出居春坊而思得师保之贤以辅成其德则耆艾明哲无如卿者其爲吾以礼义道习之夫周公爲傅召公爲保周召之事业尔尝读其遗书而学之矣宜用以爲法则朕尚何有虑耶可
成王在襁褓则以周召爲之保傅况吾子年浸及冠美质将就其不为之擢叙贤哲以为之辅道者哉具官某材茂行洁爲时伟人强学深博足以谋王猷而断国论纯忠明劲足以励羣辟而镇浮俗属在老成以为保傅夫天下安危系於太子太子之邪正系於保傅然则天下之安危未成於太子而其萌芽已形於保傅矣可不勉欤可
绦州防御判官潘旦可太子中舍致仕制
某壮而竭其能今其齿衰矣亦将以休息而佚吾之老者焉乃命尔以春坊内舍之秩俾荣归于郷里几杖安养不亦优裕乎可
録事参军崔中立可太子中舍致仕制
年未至于耆耄而以疾引去兹亦异夫行而不知止者焉宜赐秩俾休于家绥尔眉寿以服我之明命可
王中庸可国子监丞致仕制
强有力焉则仕疾不能而辞去奚汝之裕于进退哉然朕悯汝之任职未久遽闻其告归宜加优秩以遂其颐养可
西头供奉官刘正顔可清道率府率致仕制
某以荫补官积其勤劳遂列于近廷今齿将逾七十而以老告归是亦有知足之义焉春坊候率用示优渥汝其往哉以佚其余年可
右骐骥使麦知微可左骁卫将军致仕制
汝以谨信出入禁闼银铛左貂簉于诸使亦已寖显矣而年力未衰乃以亲老为辞致其君事而去朕甚嘉之其以卫将军之秩俾休于家庸示朕之优于近臣也可左监门卫大将军凤州团练使宋绪年八十特除致仕制
古之八十安养于家一子不从政况身服戎务领缇骑以备环列者邪朕诚悯其耆耄以左卫之师解绂而去焉往践嘉命退爲逸老岂不优裕哉可
致仕制
尔结绶登仕三十余年今以黄髪告归朕尚得以吏职烦尔哉然朕闻之越山之下盖尝有美遁先生处焉既致吾政而去亦将与之游乎往矣朕厚尔以秘省之秩又除其一子官庶几天下知朕之优佚老也可
致仕制
古者大夫年至而请老藏其车盖以传之子孙朝廷称其贤乡里荣其禄今尔以白髪耆德拜章告归慨然有古大夫之风节朕甚嘉之其赐以某官之秩禄其一子俾就养焉其不爲朝廷之称而乡里之荣乎可
大臣致仕制
某守节秉义白髪不懈先皇帝属以大任遂长枢府忠言嘉谟着于事业可谓王者之佐天子之老矣数引礼经以年告归诚愊恳恳至於三四顾朕不可以少留耶乃遂其美志以成一世之高其以春坊师保用优其秩勅有司上其子若孙若近亲朕将録焉昔董生退居胶西汉有大议使使者就其家问之今朝廷将有大疑不可断之谋亦用咨尔旧德矣尔其近医药善食饮以辅尔之灵气不可遂忘吾朝廷之虑可
龙图阁直学士右谏议大夫韩贽可给事中制
天子之视朝给事中平尚书奏事古之大儒抗节而不挠者多爲之故刘向以博洽闻而龚胜以质直显兹二者可谓名卿矣今以汝贽履道秉义白首不倦早司谏列数有忠言出领藩府所居称治於其序擢乃赐以给事中之秩左右讽议其不爲朕之名卿与可
父琇赠秘书少监特赠给事中制
出而策轻车坐而累华茵鸣锺而鼎食此爵位之至美而时来而可爲也啜菽饮水三釜之粟以尽其欢此孝养之至微而亲没而不可见也虽然禄养之与亲常不相逮则崇秩厚礼以贲泉壤犹足以伸霜露之感而追南陔之思也某官某父某修忠履信隐德於下积厚流长载有令嗣乃登司会奋其功庸高门之庆非自尔而来耶考其风烈宜用褒进青门夕拜古之尊官殁而有知盖亦荣耀於九泉矣可
枢密直学士周沆父圭赠尚书右仆射制
论思宥密之臣诡辞造膝与予共济大事者非其先烈绪余义方之训所致乎推本燕翼不爲褒贲则劝善之典於此缺焉具官某执德不囘以道爲乐丰报自天庆锺後嗣迨予承统泽渐幽隐宜以文昌右揆以襚於九原俾夫天下之爲父者以忠敎子亦将有劝乎可观文殿学士知杭州胡宿可赠太子太傅制
柳庄死卫侯脱祭服而襚之君子谓之亲贤况夫旧德之老尝辅先帝弥纶万机之业者乎宜申显命以极哀荣之典具官某秉忠履洁白首不踰邃谋密议亹亹而荐至擢贰枢筦肤公参乎帝载而雅操素尚萧然自远恳解繁务得请吴藩庶乎湖山之乐足以资灵气而毓眉寿如何不淑遽委大化而去朕甚痛之得无褒贲以慰其已没蜜章緺绶春宫道德之傅用以告第不侈於柳庄之襚乎可
职方员外郎吕希道父翰林侍读学士右司郎中公绰可赠尚书户部侍郎制
仁皇帝时丞相之子孙能自奋於世累富贵而不倾者惟吕氏比诸家爲最显何其积善之爲多耶具官某父具官某丞相齐公之後淹通雅正深於文学尝侍先帝诵古史有闓切讽谕之劳未能究其用先时以殁今其子又以治行方爲尚书郎履其平而趣吾见其进也则襚章蜜印将重累以告其庙讵止於此而已乎可三司使给事中蔡襄祖恭赠尚书工部员外郎制
物莫不本於天而人莫不本於祖故自天子至於适士皆有祖庙天子则尊其所自出推而配天适士止於王考而时祭之夫以适士之卑其泽犹及於祖祢则吾之大司农之世而独不蒙显命非所以进贤者劝有功以爲後嗣之劝某官祖某行谊甚高鬰而不显畜其大源遂昌於厥孙肆朕之初廼以夕郎真拜大司农迹其余庆之来宜用追贲其以名曹起部外郎之秩往告其第超躐彛等其不爲尊显也哉夫王侯之贵其世或堙没而无闻而名卿大臣多出於布衣之後盖其积善之效乃有以致之矣可
集贤校理裴煜父可赠尚书都官郎中制
椎牛而葬不如鸡豚之爲养盖痛夫荣禄不逮乎其亲也朕既承先帝之业洒其天泽在庭之搢绅得无襚服蜜章以荣其先烈者哉具官某父某隐德于身积而不发及有令子将大其门疏恩累秩宜以中都郎告其第虽不及鸡豚之乐其犹足以慰曾子北向之悲乎可枢密直学士兵部郎中秦州蔡杭赠礼部侍郎制
孔子哭旧馆而哀遂脱骖马以赙之盖夫感深则哀至哀至则赙厚而予有隽艾之老远殁乎秦陇如之何不抚几投餐恻怛而零涕优申襚典以寄长怀者哉具官某高才经务有匪躬之节先帝初潜倾属已异遂攀日月矫翼而横飞曩以上邽谋帅仗钺西行号令隐然见汉将之风采方资硕画共乂王家维天不吊夺之太速夫先帝之所咨谋可谓旧德矣予闻其丧而伤之可谓哀尽矣特襚以小宗伯之秩不爲赙之厚乎然而孔子之志予窃取之矣可

[book_title]卷六
钦定四库全书
郧溪集卷六　　　　　　　宋　郑獬　撰制
登极覃恩转官制
朕伏涕几下勉受英考之遗训以御大器顾兹庶尹百辟共熙天縡宜霈荣恩显示维新之命其饬有司具为条次按籍序迁以应戊午赦令称朕意焉可
翰林书画等待诏覃恩转官制
天下之士能以一艺自名者咸列乎翰苑以需诏令肆朕之初厚泽霈然渐乎四海则于尔之服勤可无宠秩以示我维新之命乎可
屯田员外郎王善长等可转官制
爵禄公器也非朕所敢专盖在乎贤能者有之维尔志洁行廉尽瘁于所职历岁滋久有司受其会宜用褒进懋官懋赏兹非天下之公欤可
南安军大庾县令程博文等可转官制
尔等以铜章墨绶秩六百石为朕治邑得仁恕笃诚吾民服其政齎课吏部在诏条宜迁兰台佐着宠命为着周之法曰以庸制禄则民兴功劳而获禄固可以劝有功矣可
比部郎中孙周等可转官制
司驾为乘舆之职而中都官掌督军事是皆古尚书俊乂之选今汝等秉心方洁出为郡刺史考其能最又进以尚书之属官禹曰明试以功车服以庸朕之赐秩庶乎及有功者矣可
虞部员外郎章延之等四人转官制
廉能者上过累而不任事者下或迁焉或斥焉此有司比羣吏之大法也某等端靖只肃敏于为治有司言其廉能应诏条可迁差籍序次并加优秩可
供备库副使王继远等二人转官制
蛮戎屈膝而面内中国无风尘之警才武之臣畜力怀勇不得暴其所长以取不次之赏乃用岁月历级而叙进虽然朕亦嘉尔等通敏有壮志不挠法以图功恂恂相与垂绅于多士之列则彼逢时不宁摄弓而疾驰以求首级之効者又何足贵哉可
虞部员外郎陈世卿等六人转官制
文昌之司计员外奉常成均之博士与夫殿省之属丞皆着籍禁中委佩而预朝谒者也汝等咸奋嘉绩课在有司岁月之劳率用次补勉图忠力以副我懋官之意可
都官员外郎翁彦升等五人转官制
本朝之制凡秩满三岁有司考其治状而进之加次一等焉今有司言尔等砥节首公以莅所职第其年绩宜用彚升朕惟祖宗之甲令何敢有失哉可
比部员外郎孙庆祖等四人转官制
有功者进则羣臣劝不能者退则庶工熙三载黜陟古今之常制也尔等乐职秉义治行有闻兹惟奏课咸用增秩夫尚书六曹其属二十四司皆所以进有功者也勉尔嘉绩无忘我宠命可
左藏库副使知丹州王怀勳西京左藏库副使充岢岚军使王懿并转官制
控弦之不鸣战士偃旗而息鼓无渐襟蹀血之劳然而封疆之臣於无事时能抚循吾士大夫明分部远斥候以待彼之不来亦可为善守者矣尔等才武自奋通于兵略乘鄣絶塞当夷狄之冲校以岁月宜酬厥庸夫惟竭忠致力以图尔之厚报焉可
大藩通判转官制
大卤之镇为西北巨屏尝以道德元老为之牧帅则其关治大政别乘之任亦宜有以称之具官某文学深博缘饰吏事佐大府有劳岁满当迁酬庸制爵乃以中都副郎进之以称元老之副焉可
朝臣转官制
匠石之林无轴解不材之木者匠石择之则吾明庭之下结绂而朝者何尝不考实而进之邪维尔清约靖恭显干庶职比其岁课功状明白则朕之所择明庭之士皆可以为嘉材矣可
集庆军节度使张孜遗表男内殿崇班讽等转官制
朕惟仁宗皇帝为太子时左右旧臣顾亡一人在者惟汝父孜以才自显在国有劳夀考富贵炜然独见于後今复沦谢兹朕所以慨叹之无巳故加赐其子若孙凡十人遗泽之盛殆与诸家异矣然朕亦闻汝之兄弟忠谨有立能守其业则朕之兹授又不为幸恩矣可
翰林医官李居中等可转官制
朕既授天下大赉于尔庶工而禁林上医鍼盲起废并以其术显宜比其名数以次加赐尔惟钦哉祗服我之休命可
职方员外郎万及等五人转官制
具官某等咸以廉明祗于事事舍君命而不渝者也程能会课按籍而迁乃以中台之司田郎中都虞曹之外郎与上庠之博士差其秩以进之夫有功不劝谓之止善朕何敢止羣吏之为善耶某可
殿中丞郑才等三人转官制
周变舜之法三岁则大计羣吏之治而诛赏之今士大夫之进亦用三岁尔等秉节在公恂恂不懈会其行事宜用进律夫无功不徒废必罪之有功不徒置必赏之朕于废置可谓明白矣某可
梓州观察推官陈安仁等转京官制
小宰之正羣吏以叙进其治今吏部核其功状而叙进于上正小宰之职也尔等廉方奉法佐幕有成吏部言其最宜进秩京寺懋官懋赏兹非至公之论欤某可
太常博士徐师旦等三人转官制
大舜之治三载考功三考而黜陟至神宗迹其旧法比羣臣之功状阅三载而进秩焉尔等皆以方洁服勤王家有司第其课而上之宜加爵一等朕惟大舜神宗之定论其敢少易哉某可
签判转官制
日者朕以将军鈇钺赐丞相某俾镇关中尔以辟书实参其军事丞相之政既成则合谋同力以济厥务非尔而谁耶可进秩殿省以酬其左右之功可
比部员外郎孙勳等转官制
今之郎官虽不领职而尚书北斗之司诸曹犹尔高选尔等志洁行廉以能任事奏课来上法当迁次司驾中都虞衡之掌并为懋官劝功乐进兹朕所以驭羣吏之术也可
殿中丞致仕申陟等登极转官制
古之礼高年所以逹孝悌于天下今朕之膺骏命凡辞荣而里居者咸俾增秩陞于旧次讵惟示恩荣以优吾老者哉是亦将劝夫孝悌者焉可
登极覃恩致仕转官制
华发之老致吾事而去虽宠之不能及而属予之袭天禄丰泽浸乎毫芒宜增秩次以嘉其素履维尔冲尚遗荣于时我有褒章犹不为乡里之荣乎可
英宗南郊今上即位加恩转官制
先帝荐鬯于中坛泽被方内锡命未究而登真迨朕之纂武复用大赉恩荣可谓隆矣赐勳增秩并示宠嘉往维祗践以光于朝次可
立太子赐为人後者勳一转官制
汉之立元子赐为人後者爵一级所以正大本凡为人後者锡以勳官盖有古之成宪是岂为幸恩者哉可
驾部员外郎顾元六人转官制
羔羊之诗曰羔羊之皮素丝五紽谓大夫之在位者羔裘以居其节俭正直皆如羔羊也惟尔等并陞朝序履正奉公不以私污义有羔羊之德朕岂不与其进也哉次其功状赐秩有差服我宠章无为古大夫之羞可
六宅副使葛宗晟等可转官制
列使之有介所以待才武之臣而为等级之渐某等并以忠力勉于事任有司稽其阀阅宜有叙进图乃勳效以称我陟明之典可
沿边都监转官制
训貔虎之士闻鼓声而进金声而退左右折旋而不可乱者其职在都护耳尔以开敏强毅御下有理积岁累功枢府言其当迁如有鸣弦之警者当责尔之成功可
沿边巡检转官制
尔奋身于絶塞之地以乘一障图忠报国真壮士也暴露岁月边警不作考之治功宜进优秩勉励武节以观尔之後政可
边将转官制
古者得一首而赐金得一级而隶五家功与赏相值焉然则朕岂乐为哉盖吾封疆之臣牧圉于外敌人之为寇不敢南向而驰朕得以视听乎昭旷之外兹非尔御扞之力耶宜其进爵加等以明夫任德而胜不责战功之意也可
武臣转官制三首
尔勳阀之後以才武自奋服于内朝率职无废今复进之华叙以介诸使我之劝赏盖不为滥宠矣可
尔通籍于禁闼而护朝那之兵亦为显列矣今又课最当用迁擢俾列内朝以奉制旨夫奋身于戎马之间机变之生间不容发宜思所忧以永终誉可
朕宿兵于回中择尔为之都护训励以时士乐而勇钩考功状宜进厥官赐之内帑之秩以介诸使此岁迁之常也宜思奇绩以取不次之赏可
郎官转官制
传曰忠信重禄所以劝士惟尔之端诚近义可谓有忠信矣文昌天府陞以郎次可谓重禄矣而盈庭企之而思进者某亦有以为励乎可
朝官转官制
京房之议曰日蚀久青阴雾不精此以毁誉取人而致也考课之法不明遂干乎天地之变邪然大舜尝重之朕何敢疑某或以才选或以言进皆朕熙百工之臣也各试其功并着明效宜进序朝次以拟大舜之法焉可天道之行三岁一闰于是四气序而万物成则夫代天工而凝庶绩者亦用三载考其治否而陞黜之于是百职序而万化平汝等清方廉正并攒于朝夙夜之绩载于功状而当一闰之期宜用增秩以序百职而平万化焉可
登极致仕官可转官制
先帝属予以大器思以泽浸周乎土域而序之耆艾挂车而家处者得无增秩以慰夫高年者耶有司较籍咸用加等岂惟及人之老哉亦将劝夫乡闾孝悌之士以事其亲者焉可
国子监直讲转官制
孟子称乐得天下英才而教育之王者不与焉朕辟太学以待四方之英俊而又择明师为之讲解则王者何尝不与此乐哉具官某以经行闻于世横席喻学者于兹再岁矣宜有以酬其勤以毕诸生之业然则教育英才其亦有孟子之乐乎可
殿前马步军诸班厢禁军指挥使巳下两经恩加勳阶制
仁宗皇帝躬飨乎明堂天下蒙福封拜未毕而属朕纂承复加大赉于此将及岁矣宜令有司趣行褒命懋勳优级咸与均及以称朕之意焉可
诸班直厢禁军指挥使已下一次经恩加勳阶制
朕既受神器德泽被天下凡相臣将臣至于在庭之士咸蒙宠命王师内外有属有正可无加赐以为军中之荣乎可
英宗南郊百官加勳制
繇上柱国而下至武骑尉凡十有二转虽无所治职而用以酬有功是亦荣名存焉尔先帝既亲事于南郊燔柴荐鬯熙事备成嘉与士大夫共飨其福庆赐未毕倏驾升真其趣有司务行诏令差次而授焉可
殿中丞分司南京马渊可国子博士加勳落分司制
朕之初授神器推其德泽以及于士大夫而汝以疾恙分务留都今既巳完壮则亦欲引吾之德泽复出以就职其可不从乎成均博士与其勳品皆为新恩以光旧服可
西平州进奉都部押石光陈等加保顺郎将制
朕方承天序以临万国汝奉其琛賮凌涉海峤而来称庆乎阙下岂无渥恩以嘉尔之劳乎郎将古官往惟祗践庸示我柔远之义焉可
登极赐为人後者勳一转官制
朕之眇末猥传圣考之业维吾之士大夫盖有刻行立名能显其亲者焉故深诏有司凡亲在而为之後者以悉赐勳官兹岂私恩哉将以明予道勉夫承家干父之难耳可
登极赐为人後者勳一转官制
朕既受先帝之神器亦思天下之为子者将以均泽焉而汝励节登朝乃父在堂安几而就养既巳为人後宜锡勳阀以应赦令往哉钦予之嘉命可
德顺军副知客萧德等进奉登极加恩制
先帝履位尔尝奉币而来涉道之远未有以嘉其劳今其自言宜用均泽是亦先帝之着令耳可
客省承受谢应期等加恩制
朕既继大统洒泽乎天下罔有不均而汝等隶职于兹以待四方蛮夷之会盖已勤矣得无迁次以示吾湛恩之及可
诸州衙前押登极进奉加恩制
朕初继大统连帅岳牧之臣择其属校奉土贡以庆于阙下水陆间关涉履之远兹亦勤矣可无渥泽以慰其来乎可
中书主书吴溉等加恩制
朕即政之初大赉于四海罔有不暨兹惟衆史服劳相府盖已旧矣宜较乃籍以次迁授庸示朕之茂恩可
英宗南郊致仕官可加恩制
先帝既见天神泛泽于下未及周洽乘鼎龙而去肆朕之纂承不敢怠废其敕有司趣行褒命则引年耆俊之老其可後乎宜增勳阀以为乡闾之荣可
御前忠佐周德等加恩制
朕初践阼思沛其德泽下浸乎万物况吾衆忠力之士尝提虎旅以备军卫者哉惟汝等趫武被选有此勇爵服劳宿夜至于白首疏恩之及岂宜遗汝之迟暮耶可太乐局院官郑永和授金城县主簿制
太常言汝祗服大祭祀阅岁最久无有咎罚宜在序迁以酬其劳视秩勾稽其往无怠可
集贤院楷书成永泰可江陵府公安县主簿制
汝以勤敏隶于册府者久矣累加岁月讫无过咎今出佐一邑将观其成慎尔所守以祗服我渥泽可
税户张政年一百岁可本州助教制
古之高年咸得赐爵以汝期颐之夀安养田庐霈泽之及特陞一命告尔乡人庶知吾之老老焉可
赐出身制
将相之胄多陵迟于世固非其世德之薄盖膏梁厚味不能自立诚可惜哉尔读书业文枤然独秀用其遗泽俾试于禁林辞律可采遂陞以造士之第勉修道义以继于先烈可
屯田郎中致仕王希男博古可试秘书省校书郎制
国之甲令自尚书外郎引年而祈去者咸得官其一子今尔用是试以芸阁之校雠不为优泽乎尔其佩服深恩思其肯构之难无自怠焉可
广西转运使董询遗表男基可试袐书省校书郎制
日者尔父询持使节出南粤蒙犯乎海烟岭雾之间卒以不幸闻朕甚悯之故虽尔幼子眇然在襁负者亦得以推恩焉庶乎尔父之魂知朕不遗其家世也可故户部侍郎致仕周沆亲孙孜可试秘书省校书郎制
乃祖沆请老而归顾其诸孙颀然尚未有在仕者即以孜彻闻愿赐之一命芸阁试秩吏选差高往服明命无忽贻谋之训可

[book_title]卷七
[集部,别集类,北宋建隆至靖康,郧溪集]
钦定四库全书
郧溪集卷七　　　　　　　宋　郑獬　撰制
治平寨杨奘川蕃部?勒萨等献土地可本族军主制
尔等相率欵塞挈地而来附朕以四海为疆场奚取乎寻尺之田哉盖嘉尔面内诚信明白宜申显命以主其军事尔其奋励忠节绥缉夷部永为我保塞之臣可西南蕃附进蕃王龙以岳十九人推恩制
尔以豪武荐居南徼之外发其珍币向风而来献忠孝之心万里洞见宜被爵号以夸劳於殊俗可
亲进部辖龙以烈三十一人推恩制
汝等献琛奉?絶不测之险頫首交臂竝见於天子庭下其诚心盖有足嘉者夫赏籯金而赐龟绶古之制也宜加宠命以慰其来享之勤可
押伴衙前陶偁二人推恩制
汝隶於远服与其蕃酋奉土来庭凌絶险艰道途之辽盖亦勤矣俾膺渥泽以奨其诚可
皇长女封延禧公主制
门下在昔帝女之尊高拟列侯之贵服之以紫绶辟邪之玉佩重之以青络厌翟之軿车盖将端本于王风岂特增华于礼采其居则严奉公宫之训其行则懋成尔室之宜载降宠名用基美化皇长女瑜华初秀兰茁浸芳夙开右帨之祥首兆涂椒之庆敎未行於保傅性已见于柔嘉方昭宝裔之蕃宜霈徽恩之异非颛私爱具有故常赐以列封未启兰陵之大邑冠之美号将主同姓之诸公於戏践王姬之上仪席天孙之贵胄甫当妙齿特涣丰章期秀质之夙成与淑声而永着佩我明戒保兹宠灵可
太子太傅梁适妻封兖国夫人制
仁祖之辅臣以老告归肆朕之初既已加赐则于其小君独可阙乎具官某妻某氏柔嘉有礼淑闻蔼然出于高华作配丞弼鱼轩象服数被褒封考之四履盍以为益眷兹东鲁圣人之国益为脂泽庸非优渥者哉可昭德军节度使梁适曾祖母陈国太夫人邹氏可追封楚国太夫人制
先皇帝既授朕以大器沛然发泽下渐乎万物虽至于神灵之幽远亦思有以绥安之则襚章蜜印所以下逮夫臣工矣具官某曾祖母邹氏幽闲静专躬履四敎积其余庆再世而显推仁而上盖尝有汤沐之赐夫楚大国也江汉之域纪於南方裂为新封以告其第兹不为配庙之荣乎可
梁适祖母燕国太夫人卫氏可追封楚国太夫人制
致恭于祖者所以致孝于父母而移忠于君兹世之贤子孙能奋耀于盛时而推其渥泽以荣乎先烈者盖亦有移忠之训焉具官某祖母卫氏柔嫕处正以佐君子畜德在原愈久而愈发有子有孙咸以文章谋议再世而俱显余庆之及可无信乎宜用褒章易以大国神灵不昧亦知夫积善之效欤可
皇伯祖东平郡王允弼母光国太夫人耿氏追封楚国太夫人制
春秋之义母以子贵所以重本反始昭後嗣之观况余之尊属雄兼两镇荣列王爵位则据师保之隆极内史之贵而褒亲之封尚食小国盖失春秋圣人之法焉具官某母某氏柔懿静专有均一之爱履怀既茂生子必贤处谦秉哲为宗室老永怀大孝之美请益以汤沐眷兹南楚轸翼上游衍为四履不其盛欤岂特为祢庙只配之荣亦足以慰孝子北向之悲矣可
母沛国夫人段氏可追封卫国太夫人制
名臣之後能以才美自列于世岂惟身享之乂将追显于其亲则褒章告第宁不为荣耀者耶具官某母段氏柔明庄淑承祀不失职内治以成奄忽蚤世慈懿之训施及贤子属朕继明乃以卫之故封衍为汤沐夫存则安其养没则时其享转毂百乘不如负粟之为乐兹虽不逮犹有大国之赐足以慰其孝思可
母越国太夫人阎氏可追封鲁国太夫人制
奋嘉谋以辅世者人臣之大忠施厚泽以显亲者人子之至孝士之逢时以富贵震发而遂能兼忠孝之享者亦以鲜矣具官某母阎氏恭以事其长顺以友其夫既有淑德生子必贤起而登庸佐予先皇帝以熙乎庶工屡更大庆褒章累属而下今复有请愿易以东鲁永维慈训朕何有不从哉可
集庆军节度使同中书门下平章事宗谔适母刘氏追封祁国太夫人制
位兼将相爵为国公王族之贵莫踰于此而九原之贤荣号未及追贲之典庸可阙乎具官某母刘氏幽闲成德姆敎醇备佐餕于尔家降龄不淑先朝露而化兹有令子为之请封其以冀北之祁列为汤沐庶乎祗配祢庙以时荐享不为世室之荣乎可
继母宋氏可追封崇国太夫人制
孝治之君不遗人之亲况朕之尊属兼丞弼之贵者慈闱早世荣禄不逮其可独遗之哉具官某继母宋氏出于鼎门来嫔君子妇德母训蔚有令誉寿非金石久已弃养嗣子引章请加封国口泽虽存宿草已秀声容暧然尚能钦我之休命可
皇后乳母贾氏可封遂宁郡君制
贾氏保育中宫有夙夜顾复之劳无德不酬宜锡以荣号郡田裂封用备脂泽优异之宠惟其祗饬以安尔之寿康可
屯田员外郎王广渊弟太常博士临亡母嘉兴县太君朱氏追封真定县太君制
孝子之於亲既不逮於养则虽欲报其覆育抚视之恩岂可得哉此曾子所以对乘车而陨涕痛其亲之不克见也惟汝之母氏恭顺匪懈勤劳于而家寿非金石早世而没独有令子乃为之请襚虽无以追三牲之养其犹足以慰孝子欲报之心可
继母福昌县太君许氏进封永安县太君制
有子以仕於朝慈顔而白髪就养乎高堂之上私门之荣莫踰於此某官某母某氏柔洁端庄治内有法二子既以才能显於时则脂泽之封宜有以均及昔仲由负米为养犹足以致乐况夫以尚书郎太常属官之禄以奉其亲则其为乐不犹侈於为仲由乎可
韩国公从约女封县君制
朕之诞辰内戚之诸女得以裂邑而赐之盖甲令也今以汝四德之修结褵于盛族宜饬有司按籍视封择以美号以称吾展亲之义焉可
屯田员外郎王广渊弟太常博士临妻太和县君盛氏进封天兴县君制
某氏德成於闺门而仁及於宗族苹藻豆笾不失时祀俾其夫能专治於外而无私忧者盖其有助焉及兹霈泽宜锡以封君之美号以荣养於其姑以恭事於其先庙则王氏之家其亦浸盛矣可
宗室女封县君制
朕之诞辰而玉牒之尊属率有惠泽以及之而其诸女柔嫕成性姆敎纯备长而从人共成其家宜有汤邑表之嘉号尔惟钦哉毋失妇职以隳我之休命可
千牛卫将军世荣等妻可封县君制
朕诞弥之日海?蒙福顾予内宗之妇未及加赐甚非睦族之义其令有司考合故实择美邑以锡之勉尔令淑以承而家以显我之孚命可
集庆军节度使宗谔所生母朱氏可追封永嘉郡太夫人制
生而褓负三年免於怀及其能冠知所以反哺之报慈闱已掩不逮乎致养衔悲茹叹遂为终身之戚具官某母朱氏令淑有仪劳於夙夜积善之效是生贤德引言故事愿均追贲之恩夫松檟已成列万锺之粟乃至将以慰尔孝思则非褒章告第何以荣及幽壤哉可
赠父制
昔之负米百里尝叹夫不足以为养至其赐粟万锺列鼎而食则亲闱就掩而荣禄不逮其为感痛何如哉故朕推其孝思於访政之初悉用追贲以显敎忠之训存而不能飨没则褒命及之余庆之荣犹足慰乎九原矣可
都虞候指挥使已下赠父制
以忠敎其子服力以卫上颀然武弁董正乎师徒属朕继照沈恩下浃亦念夫天性之爱以逮其亲焉宜申显命以次褒迁夫荣禄及养世之所共乐今兹追贲得无昔人过隙之感乎可
宗室赠官制
生而享荣禄没而加厚赠此亲亲之义也具官某恭慎恂恂乐善而不倦遽兹物化朕甚悼之其以环列之上将并加公封以为襚典庶几申朕惨恻之怀也可
追赠宫人制
尔以良家入选久侍内掖幽闲静淑不违女史之训逝水不留遂与万物而化去兹可增叹其襚以象服阙翟之衣以贲其泉壤可
仁寿郡太君李氏可追封嘉兴郡太君制
诗有之欲报之德昊天罔极盖痛夫顾复劬劳之恩已往而不可报也虽然生不得刲牛列鼎以具其养至於没也则密章襚服犹足以致孝子之思耳具官某母李氏黾勉妇事成乎而家有子才武显发於後世请锡荣号以易旧封庶乎欲报之心于此而有获焉可
追封京兆郡李太君制
蓼莪思亲也昔之感痛於此而涕洟岂其罔极之恩无以为报乎则予之孚号天下士大夫咸得褒命其亲讵惟旌徙隣断织之训亦以慰後嗣追养之心耳具官某母某氏藴德静专治内有妇道今其令子作我荩臣推其孝思宜有以追贲维是秦雍之疆古之王府疏封告第以示褒荣庶几蓼莪之感可以掩卷而辍泣矣可
追封乐安郡张太君制
本朝真拜三司使褒赠之泽推其祢而上及於皇考视大丞相之贵盖下其一庙矣至于他官虽登三品犹或不得与焉历世尊显岂不为大荣者耶具官某祖妣某氏肃雝慈懿以宜其家盛德昭发乃有令孙为朕之名卿长於计府参考故事宜加襚礼乃以赵之乐安以为汤沐邑永惟幽壤歆此异数可
安康郡太君卢氏进封太宁郡太君制
朕既已褒显其先正为之惨恻而怆怀知夫荣禄之不逮也则又闻其寿亲之在堂慈顔白髪以见其子之荣耀乃复释然以喜疏封进律其可阙乎具官某母某氏柔明履正治家有法作嫔良族是生令嗣今为吾大司农益着风蹟是非由贤母之训也哉宜择其名都以为汤沐邑昔毛义为守令得檄而喜盖欲其禄之及亲也今某之仕固贵於守令而其亲又有郡封岁时拜庆佩鱼拥笏奉巵酒以称寿岂比於义而已哉可谓荣於为养矣可
治平登极覃恩百官叙封父制
夫生而处膝下成童而就傅既壮而从仕此义方之训渐累习贯而成就之故其居家则以孝悌称登朝则以忠实显骈然佩组悉为朕之能臣属兹履位既已加赐则流根之泽独可不至乎美官丰秩躐次而升岂惟及人之老以成吾仁政而已哉亦将劝夫善於敎子者焉可
南郊百官赠父制
英考郊见上帝四海蒙福颁庆未究委裘而登仙肆予纂服敢忘继志之美乎具官某父某躬履吉德善迹可师以忠敎子能世其家宜申襚典慰尔营魂则予英考之遗泽犹渐於九泉矣可
南郊百官赠父母制
仲由称从车百乘累茵而坐愿负米百里其可得乎此言孝子之禄痛夫不得逮乎其亲也故椎牛而葬不若鸡豚之为养良可慨叹日者朕躬执圭瓒以见於仁考漼然以泣恨慈顔之不复问安也亦念夫吾之士大夫其亦有霜露之感风树之叹者乎以尔之考妣贤哲之後有此令子缀於朝列宜推漏泉贲于幽宅虽不足追仲由负米之乐亦庶乎慰康公下泉之感云耳可
赠母制
君子履霜露则怵然而怀创以为牲祭虽丰不若釡粟之为乐也朕之继大业庆行于士大夫亦念乎北堂之贤母禄养不能及乃饬有司裂邑而封之庶乎以时承祀荣号在列执笾进享犹足以慰霜露之悲乎可
封母制
夫啜菽饮水甘於东隣之牲盖乐夫高堂之寿亲得以安於礼养方朕之授神器大赉庶尹亦欲褒命及其慈闱则汤沐疏恩足以表择隣之善昔之得赐羮犹以遗其母今朕以邑土之封遗之不亦荣乎可
封妻制
古之正家所以正天下朕已袭休命恩章骈累荣及乎私门则主馈於内成尔室家者可独遗之哉其饬有司按图考次赐封脂泽无失尔职以仪我正家之美可
封妻制
某妻某氏朕获神之嘏敷锡在廷宜有恩章逮于家室往承新命其亦荣哉可
叙封妻制
朕既加赐于庶位推而上之以及其亲则又将均泽于尔室家诏函重累而至第顾不为厚哉盖正位乎内以柔德佐君子不可以不及岂惟汤沐之为荣以夸美於乡闾是将风天下而正夫妇兹亦有周南之意乎可

[book_title]卷八
钦定四库全书
郧溪集卷八　　　　　　　宋　郑獬　撰诏
登极训饬诸臣诏
古者禹稷相称不为朋党孔顔相誉不为比周盖夫圣贤之人秉天下之公议推仁恕以待物故其乐道人之善光华拟乎日月机智通乎神明措民治国同迹乎伊尹周公不为过言也公议而已今夫揽大权处贵仕其有所誉也则皆谄言谀色蒲伏逶迤尝卑役以事之矣其有所为也则皆诡论怪行以惊动流俗而尝被宠矣其有所毁也皆其履道自高而不为隂附者矣向已者荣之背已者辱之朕何望乎公道之化行也缙绅之士相与议朝廷之政幸而有贤者不次而进焉则莫不嚣然相訾以谓不足以与进也暴其瑕衅显於岳牧讽动台谏以力图排斥至於沉溺而不用则又相与嗟戚私怪朝廷之不进也盖其进则与已之相轧其不用则无累於已是非相贸黑白相渝汹如波涛无有止息之期言者不公听者不明无切磋规戒之美有翕訿谗构之谋首公奉上之节废徇已死党之义成於是贤不肖相乘更相陵夺虽有师旷之聪听之安得不惑哉朕初嗣位涉道甚浅当朝奏议惟三数大臣而已至于百执事之列才否邪正昧然不知故於朋比所宜深晓小毖之诗曰莫予荓蜂自求辛螫谓成王初授政以戒夫怀谖而罔上将置於法焉咨尔具寮深图善道无干朕之有司故兹训励体朕意焉
访逸书诏
朕惟先圣人之书不传则後世无以见其迹故古之网罗遗逸虽山岩屋壁之藏皆搜抉而出上藏之以金马石渠之署延阁秘室之深自仲尼之所论着至於诸子杂说天文地理术数方伎兵农之书罔不毕集又择明博通辨文章之士以羣居讲解刊正其缪戾朕甚慕焉日者常饬有司增葺儒林之舍置校文之官更为善本以充四部而遗编坠简漫灭岁月亡者不补缺者不完校其旧藏十失四五其令有司具为条例购之束帛访於天下庶乎淹中之逸礼汲冢之遗史金匮之奇经名山之秘牒亦源源而来上矣
戒谕郡国举贤良诏
汉氏以灾异诏策贤良将以图过失以答天谴然则贤良者宜国家素具谘访讲摩消伏未萌奚至乎天变地震山坏川溢惊动人耳目然後恳恳诏谕以索其大对耶朕甚不取今朕初授政涉道未深万事之源未能洞彻此正宜博揽豪杰之士以新大政之时也故谋预虑则不蹶事预修则不挠贤者素具则祸乱弭而善祥来朝廷已治百姓已安则虽有天地之异孰为神怪哉其令郡国搜举贤良助朕不逮至于蒿莱岩石之间深藏而不市者亦宜以厚礼聘之且告朕之意曰与其乐於畎亩曷若推其泽於天下哉丰禄厚爵非汝而谁居乎
下州县劝农诏
朕悯夫四民之务而农者之为廑也辟土而耕暴於烈日既溉既种手足为疮西成之日吏赋民逋曾不得充腹而食囷窖益空杼轴益废执耒之民由此而去南亩游手於末业遂使天下之畴化为荼莠此盖刺史县令不务劝督之过也夫五亩之桑植之为帛可以无寒一?之田耨之为粟可以无饥元元免於寒饥则仁义可行故曰既富矣又何加焉曰教之盖王道之本也方东作时其令郡县躬之阡陌以劝耕桑称朕劭农之意焉
求直言诏
惟成王初即政惧不能承父之业乃访羣言於庙中故其诗曰访予落止率时昭考访谋也落始也昭考武王也以成王之贤犹恐惧以谋於下况朕之不敏处乎深宫之中未尝试诸艰难猥受神器之重可不惧哉今万事之初未能徧烛其果有偏谬而悖理者耶大则动天地来灾变以害元元次则伤教化戾仁义以萌祸乱其令羣工百辟皆得上封事刺朕过失朕非惟用其言固能以崇秩厚禄尊宠其人矣夫成王惧其不能此所以为能也则朕庶乎可以守先帝之业矣传曰武王以谔谔昌桀纣以默默亡则亦庶乎赖尔士大夫以昌也宜告天下俾识朕意
戒励求访猛士诏
齐湣以技击强魏惠以武卒奋以齐魏之褊陋犹以勇士诎诸侯况朕之兼有天下哉今夫寇盗灭迹行万里而不持兵荒忽之场兽言鸟舌蒲伏而请吏可谓得不战之术矣然士不素练不可应卒虽甚盛德不可去兵故朕於预备之谋岂敢忘哉於内则羽林佽飞交戟而倚侍以宿卫乎京师於外则材官骑士属鞬而乘边以折冲乎夷狄武卫之威赫然震慑四夷犹虑夫鸷强之士伏而未出顾必有拚牛扛鼎超乘拔距之徒弛於屠钓之间者其令郡县精加采获咸以实闻国有勇爵朕与尔縻之凡百吏民当体朕意
戒谕天下广储蓄诏
古之丰年皆有露积以为收入故其诗曰曾孙之庾如坻如京於是乎求千仓以处之万车以载之乃厚赐农夫而休息之故其诗曰黍稷稻粱农夫之庆如此则虽有水旱民不狼狈以其有素备也今夫刺地而耕者徧於阡陇岁或大收则未尝盖畜或糜而为酒醪委其余以食犬彘水旱之来於是乎鸟惊兽骇弱者委骨乎沟壑而强者转而为盗贼此由刺史县令不务教民以储畜之过也今秋实以登亩皆倍入其许公上之赋与终岁之食及夫宾客祭祀送死养生吊庆之具外皆聚之囷窖无得妄费其令郡县常察其不率者庶乎家给人足以强富视天下西成之日亦当有以劳赐尔之勤也故兹诏示当体朕怀
求贤诏
昔高宗宅忧三年不言思求贤以共天禄至诚感发厥惟见梦乃得傅说於岩险之间举而为相遂享大治後世之君思贤之心不笃不能通於潜伏故寤寝之间莫能召致朕惟不敏猥承大器深慕高宗恭默之德而蚤莫起居亦未尝不以进贤为念隐显之应寥寥无闻非天下无才杰之士盖朕致诚之未至耳其令郡国务加搜访无以势媒无以譁誉择其实德朕将尊用之庶几乎胥靡之下有以辍板筑而至矣
安抚沿边将士诏
王者居细旃之上披绣黼之裘则思夫民之有寒者焉列九鼎之味享大牢之珍则思夫民之有饥者焉况吾荷干戈之士竭忠力以卫国奔王命以乘边日月迁贸客寄之久朕悯夫去其里庐捐其妻子其有不念远而怀归者耶持兵以出夙夜警卫其不有勤劳之叹者耶氷雪之域风沙暴露野宿而草次其不有饥渴而苦寒者耶此朕之所以投餐辍寝而为之动心者也其诏将臣务加优恤时其番休而毋俾乎不均厚其饷赐而毋俾乎不周羸病疾苦咸用省视凉风晩矣践更有期朕将歌枤杜之诗以迟汝之归也秋凉汝比安好否遣书指不多及
赐中书门下诏
勅中书门下朕以为欲致治於天下者必富之而後可今县官之费不给而民财大屈虽焦劳昃食之间其将何所施哉故特诏辅臣置司於内用以革其大弊而使美利之原通流而不竭则庶乎孔子适卫之言朕有所冀焉夫事专於所习则能明乎失得之原今将权天下之财利盖亦宜资之于有司能习知其事者焉则其所得必精所言必通聚而求之固足以成吾富民之术若夫苛刻之论务欲朘削于下而歛怨于上者斯亦朕之所不取宜令三司判官置制发运诸路转运使副判官及提举辇运便籴市舶榷场提点铸钱制置解盐等臣寮限受诏後两月内各具所知本职财用利害事闻奏仍令三司勘会逐官姓名直牒催促令依限闻奏如违限不奏即检举施行故兹诏示想宜知悉
勅中书门下诏
朕惟理财之臣失于因循其法遂至于大坏而天下之货流积而不通故特诏辅臣俾之置司以讲求其利病将救其宿弊而更张之上以禆于国下以足于民而或者不察以为专务苛碎刻削以趋公家之急兹岂朕之意哉然商天下之利者必致天下之衆智而集成之则理尽而不悖事行而不跲于是利源通而富庶之俗成矣其令内外臣僚有能知财用利害者详具事状闻奏其诸色人亦具事理经置制三司条例司陈状在外者即经所属州军投状逐处缴申制置三司条例司夫有言不酧不足以申劝事如可行何吝于赏如诸色人所言财利有可采録施用者朕当量其事之大小而加甄赏之故兹诏示想宜知悉
赐于阗国王诏
朕兼覆天下至於日出月没海外之国辫髪卉衣毡裘之长莫不絶不测之险奉琛献币交臂乎魏阙之下兹岂朕之能致哉盖上天之顾飨祖宗之盛烈然耳今于阗距京师万余里在疏勒之西而王以忠勇继世用惠爱以抚其国人境内咸乂以谓夫方贡之礼久而不讲思所以觌中国之盛以修旧职故遣其酋豪奉其宝玉珠玑与夫奇畜驵骏之马连属乎道涂背葱岭越流沙译十数国踰再岁而乃至可谓勤矣朕嘉王之诚欵不忘世见之仪委挚而载来朕亦思王之享中国之赐也故於旋使亦用宠答治民之余王其善食饮以自辅养赐岐王颢辞免南郊亚献行事不允诏
勅颢省所劄子奏举奉勅差充亚献行事欲乞寝罢事具悉朕尊配烈祖祗见天神毕四海以骏奔会百灵而裒对卿亲惟介弟位冠英藩属越绋以报功宜重觞而荐絜相成缛礼均厚繁禧毋用执辞往钦嘉命所乞宜不允
赐皇弟高密郡王頵贺南郊礼毕答诏
勅頵介弟之重列藩之英属越绋以恭祠迨彻笾而已事遽形奏牍来上公车叙庆惟勤叹言于再
赐楚国保宁安德夫人景氏等贺南郊礼毕答诏
勅景氏等久服禁庭率循内职属燔柴之成礼遽飞牍以致恭载阅诚辞不忘嘉欵
赐左右直御侍邢氏巳下贺南郊礼毕答诏
勅邢氏巳下备数掖庭参聨女御欵圜丘而甫毕抗方牍以函来载省忠勤良深嘉尚
赐西蕃?川首领保顺军节度使检校太傅董戬加恩勅诏
勅董戬朕望柴泰坛天地并贶嘉与四海均鬯灵厘卿忠勇兼资珪符传世外圉不庭实维屏翰宜涣龎恩用嘉而绩茂对宠灵永绥西土今赐卿加恩告勅
赐皇弟岐王颢乞免行册命允诏
勅颢省所上表乞免所司备礼册命事具悉古之封侯王皆选日会朝临轩赐册所以严王命裒有德今朕图尔於政宜袭故常以荣异数宠至益戒避之弗处且言方在哀疚非金石奏庭之时载挹来章乃怀增恻其勿夺王之志所乞宜允赐新除守司徒检校太师兼侍中判相州韩琦乞免册礼允诏
勅韩琦省所上表乞免所司备礼册命事具悉朕之丞相举大轴而辞乃以司徒公出镇于邺方饬尚书郎奉玺绶引拜庭下畴功録德显示四方亟闻衷言复避优数履谦获吉仲尼赞之宜辍策授以成吾丞相之美所乞宜允
赐枢密使文彦博乞免行册礼诏
勅彦博省所上表乞免所司备礼册命事具悉册拜三公古礼也虽世久缺而不讲方朕褒宠元臣位以大司空蒐缀漏文一临轩陛以观夫古礼之行胡为不察抗书而力辞竟不能为朕引绂庭下勉强而为之耶呜呼兹典何时而可复虽从衷请予亦怃然所乞宜允赐护葬使钱公辅等茶药并传宣抚问诏
勅公辅公族送终王臣衔命顾尔遵途之远谅多将事之勤载示谕言式昭至意
赐绦州团练使罗荣进奉贺冬马诏
勅罗荣省所进奉贺冬马一疋事具悉一阳协宇万国奉珍嘉上驷之逸羣执右绥而来献载图勤荩弥切叹嘉赐景灵宫使昭德军节度使检校太尉兼侍中曹佾生日诏
亲惟元舅位实上台星占大火之中神降维嵩之秀宠兹蕃锡祝尔耆龄岂特增戚里之荣将以表勲门之庆
赐参知政事赵拚生日诏
元精维粹硕辅载生属玉琯以生阳表桑弧而袭庆厥有颁式以佑诞祥膺予宠嘉祝尔耆艾今赐卿生日羊酒等具如别録至可领也
赐枢密副使居谏议大夫邵亢生日诏
攀鳞横骛竦翼絶羣月推三统之成气协四寅之贵神灵来相隽哲诞生优君赐以载蕃助天祥而弥炽茂延耆齿上辅琛图今赐卿生日羊酒等具如别録至可领也恩州赐大辽皇太后贺同天节大使茶药诏
勅卿聘玉交驰夙敦於隣好使騑言迈适冒於春阳顾将命之良勤宜申颁而特厚露芽灵剂并示恩殊恩州赐大辽皇太后贺同天节副使茶药诏
勅卿甫届诞辰来修驩聘簉车夙驾方冒於夷涂珍剂载颁俾资於灵气即宜钦受庸表眷怀
恩州赐大辽皇太后同天节大使茶药诏
勅卿拥旜将命属诞月之开辰结辙在途适杪春之次律念兹跋履弥切眷怀爰申命於珍颁庶养和於冲气恩州赐大辽皇帝贺同天节副使茶药诏
勅卿来修邻睦出贰使华驿骑遵涂念此遄征之永宝函锡命用颁珍品之殊兹实优恩庶伸嘉瞩
恩州赐大辽皇帝贺正旦大使茶药诏
勅卿通欢二国讲会三元气栗烈以乘寒道逶迟而遄迈载嘉勤积特示匪颁今差入内侍省西头供奉官李辅尧赐卿茶药具如别録至可领也
恩州赐大辽皇帝贺正旦副使茶药诏
勅卿参会王正荐修邻聘方墐扉於严气爰结辙於中涂载示深衷用申宠锡
恩州赐大辽皇太后贺正旦大使茶药诏
勅卿拭圭讲好拥节遵行方偃薄於寒威宜辅绥於灵气爰申嘉惠庸示丰恩
恩州赐大辽皇太后贺正旦副使茶药诏
勅卿敦讲隣欢辅承使指顾折胶而增凛适竦辔以遐征爰命宠颁庶将至意
赐黔州观察使泾原路副都总管卢政赴阙茶药诏
勅卢政卿夙拥师屯久临边锁特促锋车之召还司兰錡之严凌此祁寒驾言远道载加宠锡以示勤归赐宣徽南院使判延州郭逵朝见茶药诏
勅郭逵卿就更帅阃甫涉王圻抗大斾以前驱奉介圭而来觐仪刑方竚宠赉爰颁宜体眷怀益隆注意今差某官赐卿茶药
赐侍卫亲军马军副都指挥使贾逵茶药诏
勅贾逵卿显被召音复归环列征骖涉远适冒余寒灵剂继颁庶均茂气膺兹优渥并示至怀今差某官赐卿茶药
赐观文殿大学士尚书左仆射判河南富弼赴阙茶药诏
勅富弼恭趋召节来觐严宸载惟夙驾之勤甫次中畿之会爰加珍贶用表至怀今差某官赐卿茶药
赐西京并汝州路祔葬随护世岳等茶药诏
勅世岳等远日有期长途方涉言念送终之礼固多如慕之怀特示珍颁用符深眷

[book_title]卷九
钦定四库全书
郧溪集卷九　　　　　　　宋　郑獬　撰诏
赐观文殿学士刑部尚书知亳州欧阳修乞致仕不允诏
勅欧阳修省所上表并劄子乞致仕事具悉古之七十而还君事不得谢则赐之几杖卿儒学之师历事三朝近辞国政之繁聊从便藩之乐乃复需奏愿归乎田庐夫老而引年挂车故里兹虽恬退之高致而卿顔发犹壮未及传家遽以印绶来上无乃太早计乎年虽至也朕犹且赐之几杖以为士大夫表仪况其未至乎所乞宜不允
赐观文殿学士刑部尚书知亳州欧阳修乞致仕不允诏
勅欧阳修省所上劄子奏乞致仕事具悉卿文章之老陪议庙堂竭诚奉国以熙大任引绂便藩已非所处挂车故里岂得遽归剡章叠至深避谤诬苟行已之不愆奚浮言之可恤至於衰疾早徵艰於莅事则勉图医药神明自还闭阁高卧犹足以成治也所乞宜不允赐守司徒兼侍中韩琦辞免恩命不允诏
勅韩琦省所上表辞免加功臣食邑事具悉三岁而郊躬见上帝及其竣事大均庆泽自丞弼而下至於庀事之臣咸有以蒙被兹皇祖之成训朕何敢有失焉卿秉钧旧老勒勲三朝聊拥帅节偃息故乡是宜稽参茂制锡之以优数所以表神厘之贶而增藩辅之荣在德为称又奚烦乎固辞所辞宜不允
赐枢密院使守司空检校太师兼侍中文彦博辞免恩命不允诏
勅彦博省所劄子奏辞免恩命事具悉爵赏非朕之有维天下之贤者处之将符相印上公之衮与实相副岂曰侈哉则朕付卿以右枢之柄而加赐以大司空醻庸茂德非爵赏之私也朕方咨尔元老共图太平公其亟起就位拜之勿辞所乞宜不允
赐新除守尚书左仆射观文殿大学士判河阳富弼不允诏
勅富弼省所上劄子奏蒙恩授臣尚书左仆射观文殿大学士依旧判河阳非便郡养疾之所敢当也即望授臣右仆射事具悉卿以疾辞将相之印易以文昌左揆还守盟津比德课功不为幸位制爵以贤安用辞为卿国之老成白首一节左摄大均之柄右秉洪枢之轴仁祖英宗尝动容而尊礼之施及冲人庸何不式宜体朕怀往其祗践所乞宜不允
赐新除守司空兼侍中富弼辞免恩命不允诏
勅富弼省所劄子辞免恩命事具悉朕惟列圣之遗业以次相授乃属於眇末邈如登天岂不难哉故思夫老谋硕德之臣同心协力乃能胜克卿才完器周国之旧老登翼两朝功名烂着婴以末疾遂去近藩神明相之所履复宁在朕虚怀尤所钦待庙堂魁柄首以付卿天下顒顒实望复起而乃徇曲士之节为辞谢之高恳恻累牍畏避过甚朕之用卿盖为天下宜体朕意亟受印绂眷眷之怀岂能殚极所乞宜不允
赐户部尚书参知政事张方平乞免起复不允诏
勅方平省所上表乞免起复恩命事具悉朕方履天下之籍畴咨大臣以共天职以卿隽茂老德久欝而未奋断自朕志擢佐鼎轴将观夫深谋秘议倓然起庙堂而泽四海未及踰月而遽罹艰棘释位而去已毕哭踊之期宜从墨縗还从旧府深谋秘议遂卒其功烈此朕所以拱袂以俟卿之来耳所乞宜不允
赐醴泉观使定国军节度使李端愿乞致仕不允诏
勅端愿省所劄子具悉卿出於贵胄以忠义自奋丹心炳炳时见於嘉论乃缘属疾欲上斋钺而去夫恺悌君子神明之所相顾兹微疹安能遂困尔耶勉近医药行复大庭之朝挂车归第无烦累辞也所乞宜不允
赐边将乞朝觐不允诏
省表具悉尔以纯忠大节为朕虎臣金钺绣旗建车而出控扼乎夷塞蒐兵牧马斥堠严谨氊裘引弓之俗服鸣镝而引去可谓国之长城善守而屈人者也而丹诚欵欵结恋紫闼屡驰奏牍愿觐彤庭此诚忠臣在外乃心乎王室而朕亦欲识卿以慰倾想之怀然而汉关之北畛域相接霜高弓劲胡马肥健方藉贤守以扞侵轶岂宜释藩垣之重寄而述职乎阙下哉三年奉计顾亦不远合符拥节及瓜而归则朕当歌出车之诗以劳尔之旋也今兹勤请难徇来章所乞宜不允
赐宣徽南院使判延州郭逵乞京西一郡不允诏
勅郭逵省所劄子奏乞京西一郡事具悉西羌旅拒为日滋久今虽驰使欵塞来宾狼子难驯岂能终保朕方遴柬才杰俾镇边冲畜马蒐兵用防侵轶故辍卿於右枢付卿以斋钺独当方面庶无顾忧何为遽上封函恳求便郡引保身之深戒陈责帅之大经专徇嫌疑将图引避非所以体本朝注意之诚慕良将忘家之义毋烦过计叠有露章已勑有司勿令通奏勉旃从事以副朕怀所乞宜不允
赐宰臣曾公亮乞免退不允诏
勅公亮省所劄子以雨雪愆亢乞从黜免事具悉维我烈祖以至仁鬯天下之化卿实佐其成维我文考以至明应天下之变卿实辅其行以先圣人之盛德犹需卿以济况予眇末初履政机若涉交岐罔知攸适而卿乃欲因灾引咎上印绶而去夫亢沴踰时皆蒙其害此上帝之警予耳奚烦辅臣累牍而请避书虽十百上朕亦不听也所乞宜不允
赐枢密副使谏议大夫邵亢乞出不允诏
勅邵亢省所上表乞出事具悉汉宣帝尝以博士谏议大夫补郡萧望之以为忧末而忘本非成康致太平之意卿纯忠厚淑亹亹而不倦先皇帝择以遗予乘时抚翼遂参枢府方兹肇祀四海蒙福且将都俞赓歌共济乎太平之务遽自抑损请麾藩国夫以博士谏大夫犹为不可又况予之大臣乎所乞宜不允
赐观文殿学士知徐州赵槩乞致仕不允诏
勅赵槩省所奏上表乞致仕事具悉露章屡上辞意恳恻眷言耆德之旧实为朝廷之望岂无安车驷马盖惜老成之去耳夫彭城近藩土风甚美惠爱在民狱讼自息固足以颐神冲漠抗志逍遥何必挂冠林下追东洛角巾之游然後为得哉所乞宜不允
赐观文殿学士吏部尚书知徐州赵槩乞致仕不允诏
勅赵槩省所上表乞致仕事具悉卿股肱旧德陪论宰庭恳言请藩遂奠近服朕眷犹惜其去况欲引年祈谢君事贤哉大夫虽可嘉尚国之元老岂宜告归副此虚怀勉绥吉履所乞宜不允
赐新除吏部尚书充观文殿学士知徐州赵槩辞免恩命不允诏
勅赵槩省所劄子只乞守本官知徐州事具悉古之卿大夫出封必加一等所以进有德褒有功也卿将明肃艾允参槐鼎之论引年佩符独无锡命以宠吾藩垣之老哉兹非私恩是亦古之显德褒功之数耳所乞宜不允
勅
南郊御札勅
朕蒙先帝之烈履四海之尊恭循列圣大孝之醇躬服三年通丧之义出则素冠衣以御事入则苴杖衰麻以宅忧虽祥祭之巳除追仙游而增慕洪惟禋祀实在谅隂深怀情礼之异殊博采古今而参议近臣合奏大典可稽在昔执文考之忧虽居庐而终制维是飨天神之贵将越绋而讲仪於晋则踰年而命郊在汉则即位而见庙既葬可以加冠卒哭於是大烝况兹章圣之时亦讲圜丘之制顾惟眇德敢越旧闻至於羽卫之繁文金石之雅奏自朕躬之所奉俾有司之蕝仪务在协中以参往制故兹札示想宜知悉赐右谏议大夫知瀛州李肃之奬谕勅书
勅肃之省所奏勒瀛州分析到地震倒塌城壁楼橹十月二十日终已修了当事具悉坤德不宁朔陲连震顾河间之奠壤控北漠以开藩城堞荡揺楼橹摧仆隳金汤之重险失屏翰之巨防卿恳力经营疚心夙夜大庀工徒之衆亟兴板筑之劳役不踰时事无愆素复?三关之奥载完百雉之雄丕积肇成露章荐至惟忠勤之可尚在鉴寐以无忘特遣史华往申言谕茗腴灵剂兼示宠颁
赐御侍夫人魏氏以下勅书
勅御侍夫人魏氏以下祗奉园寝夙夜良勤日月骤驰巳踰禫祭宜承诏使还归禁庭今差司簿武氏賫勅书往彼到日并可发来赴京
赐御侍夫人以下守陵囬京沿路茶药并抚问勅书
勅御侍夫人魏氏以下陵寝衣冠尔惟严事甫除素韠被诏言还冒履修途谅多劳勩乃增怀念特示宠颁今差使臣沿路各赐腊面茶三斤缚子茶三斤药物一银合合重二十两至可领也并传宣抚问
赐入内副都知石全育等守陵回沿路茶药并抚问勅书
勅石全育国陵之奉霜露再朞夙驾言归跋履方永特驰使指宠锡惟优仍示抚存体予嘉瞩
赐淮南王三军将吏僧道百姓等勅书
勅淮南王三军将吏僧道百姓等朕以韩琦秉均元宰定策老臣上相印以恳辞即将坛而往拜载瞻督抚南据灵淮维我新恩盖尔旧治有劳定国方均逸以便藩遗爱在民想驩阗於成命今特授韩琦守司徒检校太师兼侍中行扬州大都督府长史淮南节度扬州管内观察处置营田等使判相州军州事同羣牧使兼管内观农使加食邑一千户食实封四百户仍改赐推诚保德业仁守正协恭赞治亮节翊戴功臣散官勲封如故故兹示谕想宜知悉冬寒将士等各得平安好参佐官吏僧道耆夀百姓等并存问之
赐剑南西川三军将吏僧道百姓等勅书
勅剑南西川三军将吏僧道百姓等朕以文彦博器包文武位冠机衡方履祚於元符宜褒功於哲辅睠维井络旧拥鱼符遗风未衰故老犹在想闻嘉命益沸驩声今特授文彦博守司空依前检校太师兼侍中充枢密使兼羣牧制置使行成都尹充剑南西川节度使管内观察处置桥道等使加食邑一千户食实封四百户功臣散官勲封如故
赐五台山十寺僧正顺绾已下勅书
勅顺绾等省所进同天节功德疏到阙事具悉灵峰特秀宝刹对开繙西竺之秘言献南山之善祝再惟忠欵良用叹嘉今赐顺绾等紫僧衣一对绢二十疋故兹示谕想宜知悉
赐西南蕃龙异阁等勅书
勅龙异阁等省所附进马一疋朱砂八两事具悉汝奠居絶徼久服外藩瞻北阙以驰风旅大庭而来享载嘉勤荩宜有赉颁今囬赐汝江中锦旋栏衫一领八两浑镀银腰带一条衣着二十疋至可领也故兹示谕想宜知悉
赐梓州路转运使赵诚奨谕勅书
勅赵诚省所奏诚去一路冗占兵士及立到定额事具悉朕比申饬监司考核兵籍或奉私而妄占俾责实以罢归仍立严科庶惩末弊卿宣风左蜀励节东朝首奉诏音具为条奏悉按列城之数并除羡卒之余创以定规减於旧贯眷言忠荩深切叹嘉仍示颁恩用褒成效仍赐汝银五十两绢五十疋已劄与梓州支赐讫奏故兹奨谕想宜知悉
批答
赐宰臣曾公亮乞免罢第二表不允批答
省表具知成汤之祷旱则曰政不节与使民疾与何以不雨之至斯极也周宣王之忧旱则曰耗斁下土宁丁我躬谓天下之被害不若身当之也是二君者曷尝移咎於下哉固不闻伊尹有去位之辞仲山甫有免官之议盖遇天地之灾变而策罢宰相者此衰汉之制非盛德之举庸何取焉君其勉修政绩以导和气则嘉泽之应斯亦拱而竢之矣所乞宜不允
赐文武百寮曾公亮已下乞皇帝御正殿复常膳不允批答
省表具知朕图治不明上累三光之变乃以正月朔日王者统事之初蒙气湛掩蚀于太阳考诸古义为咎莫大焉故朕虚虎门之朝彻牢鼎之膳思有以恐惧修省少谢上天之谴告而二三辅臣暨百辟庶尹亦宜协心相励以辅不逮至於面天庭之正宁享四食之燕羞尔言虽忠顾岂朕之欲闻耶所请宜不允
第二表不允批答
省表具知鲍司隷有言正月之朔小民犹恐败毁物器况日亏乎盖皇极之不建则日月侧匿其甚则交蚀乃复谴见於三朝之会上帝聪明鉴观甚迩灾祥之见如虚谷之传响岂不惧哉是以引避户牖之坐损去秩膳侧躬省咎庶期消伏诗不云乎畏天之怒不敢戏豫朕畏天者也则虽虚大昕之朝彻燕食之羞又奚为过哉所请宜不允
赐宰臣曾公亮巳下贺夀星出见批答
省表具知春仲气分珠躔效祉出乎丁位润泽而明太史发占以符万夀卿等股肱一德共代天工观此腾文志在归美俾存信牒传之无穷载阅需章良增嘉愧所贺知仍依奏宣付史馆
赐枢密使文彦博等贺夀星出见批答
省表具知维彼见象天极之南参验灵编实资夀历星官动色来告休符卿等登翊万枢协成元化形於中悃庆牍继来颂叹嘉祥俾书史氏循读於再深愧乃怀所贺知
赐礼部尚书参知政事赵槩乞致仕第一表不允批答
省表具知卿以懿文擢鼎科淳德佐槐府顺承帝载得坤厚安正之吉顾朕不明方倚卿以天下事驯致美化直趋乎太平之域乃引古义欲藏其车盖而去兹岂朕之望卿耶勉尔谟明以经王室无以耋耄而自嫌之所乞宜不允
赐赵槩乞致仕第二表不允批答
省表具知七十而还君事盖有不得谢者焉以卿之耆明秉哲参论乎庙堂以维持乎巍巍之业者乃必欲抗其高躅而去耶虽将自佚乎绂冕之外其如士大夫之议朕何所乞宜不允
赐文武百寮富弼以下上尊号第一表不允批答
省表具知古之帝王未有美号尝以火食教民者则曰燧人氏取牺牲以为庖厨者则曰庖牺氏始耕以粒食者则曰神农氏至於有熊氏高辛氏高阳氏则皆以所兴之地名之唐尧虞舜大禹虽都帝王之位而天下直斥之而已又何尝取尊美之称以冠其上哉孔子曰若圣与仁则吾岂敢以孔子而不敢当仁圣之目而公卿百执事乃猥以奉元宪道文武仁孝之号而加於予予何德以堪之夫皇者君也大也帝者配德于天地者也合是二义而兼有之盖巳尝缺然自愧况又欲加隆於此者乎其亟罢议毋以虚名凂予也所请宜不允
第三表不允批答
省表具知奉元所以体天宪道所以稽古文以起制度武以消奸轨仁者泽含四海而不殊孝者光大祖宗之业而日新今天之方艰变怪屡出谓之奉元可乎聪明未属动而缪戾谓之宪道可乎礼乐衰缺而不完则文之所致者陋夷狄桀慢而屡警则武之所制者狭生灵憔悴而祖宗之业不加焉则仁孝之实将安所施号者功之表也其功茂者其号美惟予之所施如此尚何敢冒乎功茂之称哉虽欲强之天下其将谓予何所请宜不允
第五表不允批答
省表具知灾异之未息政治之未明黎元之未乂此朕嗛嗛而不遑公卿庶人藩卫之臣蛮夷老耋乃日伏大庭厥角仰颡章五上而不止必欲致朕以徽称羣言之迫安能固拒夫有其实有其名君子享之名浮而实不充君子以为耻惟尔二三股肱洎内外列辟同心协德共济大治人事缉於下则天道叶於上朝廷修饬则诸道顺轨元元之衆咸得蒙福俾予袭其名而安其实岂不休哉所请宜不允
赐文武百寮请皇帝听乐第一表不允批答
省表具知昔者子夏既除予之琴抚之而不成声曰先王制礼不敢过也子张既除予之琴抚之而成声曰先王制礼不敢不及也然则二子者均於得礼而子夏有哀心焉故孔子谓孟献子加於人一等是子夏之未忘哀不犹愈於子张乎朕之宅忧三年甫毕余日永念圣考之爱虽终天而犹存岂可朝释纎缟暮奏金石巨创未夷巳临燕衎是诚何心哉必欲行礼则孟献子设而不乐朕将有取焉所请宜不允
第二表不允批答
省表具知昔尧之崩而舜思之坐则见尧於墙食则见尧於羮盖未之忘也礼曰父没而不能读父之书手泽存焉耳朕之失先帝三年周旋于其居则先帝之宫阙在焉于其出则先帝之都邑在焉左右视听之间皆先帝之旧也累累焉茧茧焉何尝不凄怆以惊怀徘徊而揽涕而四时忽焉不知缟素之巳终哀痛未尽思慕未衰而遽欲撞万石之钟列九成之奏以娱心悦耳为乐乎兹朕之所不忍也重烦羣公之言深用愧腆所请宜不允
第三表不允断来章批答
省表具知王之执忧不以贰事而宗室之诸老暨于胜衣而朝者咸以书闻觊王之还职以董正属籍正有以表仪而仰法焉则奚独予一人强欲夺王之哀乎且践膺茂册以慰兄弟渠渠之意所辞宜不允仍断来章赐新除参知政事唐介辞免恩命不允断来章批答
省表具知古之君子愿乎仕者非谓绂冕之足以美乎服舆马之足以侈乎御也盖欲行其志焉耳朕选卿于衆以参论国政质之羣言而皆合断之朕心而不疑乃命以位畴能间之是亦欲行卿之志耳胡为冲执拜言而请辞兹岂明朕之意而务行古君子之愿哉所辞宜不允仍断来章
赐参知政事赵拚唐介辞免恩命不允断来章批答
省表具知朕之斋明祗栗大享帝于圜丘维是二三股肱之老相成熙事天人歆德休光下集而锡予之福如阜如陵兹岂朕之专飨哉是亦二三股肱之老有以共之也为俎之惠犹贵乎及下若是者尚何辞焉
赐皇伯集庆军节度使检校尚书左仆射宗谔辞免恩命第一表不允批答
省表具知朕览缙绅之议越绋而郊亦既右飨锡之神策嘉与伯父叔父均厘於下此上帝列祖之赐朕承而恭授之又曷足以抗辞哉所辞宜不允
赐皇弟岐王颢辞免恩命第一表不允批答
省表具知朕升禋合祭谒欵天神推其福贶被之四极垂绅在次罔不均休而况予之介弟爵为真王朝践之献实陪祀事宜锡恩章以答雝肃尚何谦畏抗言弗处往即钦拜庸体朕之至意所辞宜不允
赐曹佾辞免恩命第一表不允批答
省表具知朕遵列祖之遗业三岁而郊霈其天泽繇庙廷而薄四海而予之元舅出陪清跸入上严奏宜有嘉命以均神贶发於朕志孚告在庙涣乎如汗其不可及已虽欲行意讵得从乎所辞宜不允
赐宗谔辞免恩命第二表不允断来章批答
省表具知祭之有泽者为政之术也下而甲吏守门之贱犹且及之况夫雝肃藩戚之臣委绥结绶祗事以助祭者耶故兹孚命所以均神明之贶曷为累言而恳避诗不云乎烈文辟公锡之祉福尔亟受之无辞所辞宜不允仍断来章
赐岐王颢第二表不允断来章批答
省表具知古之大祭归脤膰于兄弟之国所以示亲亲之意而同神灵之祚朕既荐璧嘉坛上帝锡之纯嘏岂敢专飨宜与兄弟共有之乃欲恳避而为辞爵之高是非古之为祭而厚骨肉之义也所辞宜不允仍断来章
赐曹佾第二表不允断来章批答
省表具知朕以眇躬获荐黍稷报功於上帝而侑以烈祖天人顾飨福禄来介故嘉与士大夫共拜神灵之赐则褒章显号积重而均及者非有私元舅也其为朕倡率士大夫往即拜之所辞宜不允仍断来章
赐参知政事赵槩乞致仕不允断来章批答
省表具知古之尚齿七十者君问则席所以尊耆哲而风孝悌卿以寛懿敦实之姿佐金鼎以调元气其齿则老矣其神明之外发者岂有衰哉朕初履祚方且布席以咨国政需大化之隆洽然後议其去顾不美欤所乞宜不允仍断来章
赐宗檏辞恩命第二表不允断来章批答
省表具知朕之初莅祚丰恩不浃涵蒙乎万物而独伯父有所不及兹岂笃亲兴仁之义哉衮衣金钺登拜已晚乃复引章虽三揖而未进往宜钦践以祗奉先王之祀所辞宜不允仍断来章
赐枢密使文彦博辞免恩命不允断来章批答
省表具知懋官懋赏古今之通谊卿以纯忠首国共济於艰虞之辰定策禁中义贯乎金石大业一定若泰山之四维是用进拜上公以称厥德奚为自疑露章引避昔舜命臯夔一辞而止卿乃五辞矣亦可以巳乎所辞宜不允仍断来章
赐新除检校尚书左仆射同中书门下平章事彰德军节度使宗檏第一表辞免恩命不允批答
省表具知封植戚藩以强王室此古治世之成法伯父天属之尊恂恂谨礼乐善而不厌是宜有师钺之雄鼎席之拜孚号朝发恳章暮辞伯父其承之以光显我亲亲之爱所辞宜不允
赐新除守司徒兼侍中充淮南节度使判相州韩琦辞免恩命第二表不允断来章批答
省表具知卿既还两镇节朕已歉然不满於怀而又以司徒辞遂将洁身而去耶古之三公无其人则阙今有人矣奚为而阙乎卿趣受印归荣故乡无俾天下议朕谓於定策元老有所薄焉所辞宜不允仍断来章赐皇伯祖允弼上表辞免起复恩命不允批答
省表具知古者遭金革之变於是以墨縗即戎今朝廷无挿羽之警而起王於庐次者诚以王春秋高气血益衰扶杖泣血恐有以伤其生故以大将军印俾还其旧服以义夺情殆谓此乎无为执辞重贻冲人之忧所辞宜不允
赐新除守司空依前枢密使文彦博辞免恩命不允批答
省表具知朕前已发诏加赐卿大司空庶尹在位俯听於大庭下孰不动色谓之当然曷为固称匪德执谦弗回绣裳衮衣委而未拜夫有功不图为善者废大号复还譬之反汗致朕於此其何以示天下所辞宜不允

[book_title]卷十
[集部,别集类,北宋建隆至靖康,郧溪集]
钦定四库全书
郧溪集卷十　　　　　　　宋　郑獬　撰口宣
白沟驿抚问大辽贺同天节人使及赐御筵口宣
有勅卿等恭修礼聘来庆诞辰适临封馆之初载锡宾筵之盛兼申慰谕并示眷慈
都亭驿赐大辽人使贺正毕御筵口宣
有勅卿等宝邻修聘文陛会元顾还玉以成仪俾加笾而锡燕体兹至意谅洽多欢
瀛州赐大辽人使却回御筵口宣
有勅卿等邻欢毕讲使传旋归已次上开将逾画壤宜颁嘉燕庸慰遐征
赐大辽贺同天节人赐入驿御筵口宣
有勅卿等肃将邻聘来庆诞辰已祗见於王庭宜宣慈於宾席庶臻乐衎庸示睠怀
赐大辽贺同天节人使回北京御筵口宣
有勅卿等旋轸邻邦解鞍留府属炎风之侵欝涉长道以良勤宜锡燕私用申宠眷
赐大辽贺正旦人使入见讫归驿御筵口宣
有勅卿等肇履岁元来修邻聘已奉造庭之对适居授馆之安宜赐燕私用符睠瞩
赐人使朝辞归驿御筵口宣
有勅卿等展币成仪旋车复命方违顔於震极爰申贶於宾筵宜用拜嘉副兹将意
赐人使回至瀛州御筵口宣
有勅卿等肃驰归驭甫望邻封方少憩於征车宜宠颁於燕席眷言行迈庸示均慈
北京赐大辽贺同天节人使御筵口宣
有勅卿等诞辰启节邻聘备仪眷言使传之华适戒别京之次特申燕赉庸示荣恩
班荆馆赐大辽贺正旦人使到阙御筵口宣
有勅卿等恭修邻聘来奉岁朝饬使传以载驰俯都城而暂舍特申燕赐庸示宠嘉
北京赐大辽贺正旦使副御筵口宣
有勅卿等巧历推元宝邻修聘方拥旜於北道聊税鞅於别都特示燕私用勤行迈
雄州赐大辽贺正旦人使御筵兼抚问口宣
有勅卿等肃讲邻欢荐朝岁首适乘轺之及境宜折俎以均慈兼谕诏言并申嘉瞩
合门赐宗朴告勅口宣
有勅卿宗藩所倚圣考维嘉属天祚之丕承首皇支而惇叙已孚大号宜服褒章
合门赐起复皇伯祖允弼告勅口宣
有勅卿王庭夹辅天族仪刑茂资屏翰之忠式变苴麻之制往膺褒册祗服内朝
赐大辽贺正旦人陈春幡胜春盘等口宣
有勅卿等将命邻邦修欢正岁适春元之肇建嘉节物以弥新彩蘤雕盘并申宠锡
雄州赐大辽贺正旦人使却回御筵兼传宣抚问口宣
有勅卿等建旃来聘促辔言归顾仁境之相望即使车之亟迈载申燕贶用表恩私
赐宗朴第二表不允断来章批答口宣
有勅卿进褒近戚孚告大庭虽需奏之屡辞岂俞音之可辍无稽成命以郁佥言
赐皇伯祖东平郡王允弼生日礼物口宣
有勅朕熙隆邦教惇叙藩宗矧维耆哲之尊夙茂挟持之望属兹诞日载涣醇恩俾尔夀臧以符善祝
二月一日赐宰臣曾公亮生日礼物口宣
有勅夹锺变律甫及初交大昴沦精诞生硕哲载将蕃锡俾衍多祥期辅王家永熙天历
赐检校太尉兼侍中曹佾生日礼物口宣
有勅卿贵极珥貂雄兼授钺属林锺之炎序启蓬矢之嘉祥特厚赉恩以绥夀祉
赐皇伯彰德军节度使同中书门下平章事宗朴生日礼物口宣
有勅岁属穷隂日临下浃维灵源之发秀诞英戚以称贤特示珍颁用申夀祝
恩州赐大辽皇太后贺正旦人使茶药口宣
有勅卿等修睦邻欢展仪岁聘方祈寒之增冽涉长道以良勤将辅至私宜申称贶
赐黔州观察使泾原路副都总管卢政赴阙茶药口宣
有勅卿等荐膺召节还卫周庐远冒寒威已趋圻甸特申弥赉庸示眷怀
赐卢政赴阙生科口宣
有勅卿夙驾戎轩祗趋召节载凌风露已及阙廷爰有分颁备兹牵饩勤归之宠宜用钦承
赐永兴军韩琦茶药口宣
有勅卿辞荣宰席总帅咸京究民政以初颁履天和而滋茂爰加珍锡兼谕至言
赐观使留後贾逵赴阙茶药口宣
有勅卿召从帅阃入卫王宫夙驱戎乘之严载冒征岐之阻特颁品剂庸示眷隆
恩州赐大辽皇太后贺同天节使副茶药口宣
有勅卿等远驰使传来讲邻欢顾冲涉以在途宜便蕃而申贶珍芽灵剂并示眷怀
恩州赐大辽皇帝贺同天节使副茶药口宣
有勅卿等恭持邻聘来庆诞辰属春律之载暄涉征涂之弥永特申珍贶庸示殊私
抚问河北西路沿边臣寮口宣
有勅卿等比膺朝选分干边陲属年龠之戒寒饬使轺而申问再加勤瘁庸示眷怀
抚问西京永兴军并陕西转运司臣寮口宣
有勅卿等遵职於外服劳在公适岁纪之戒寒饬使华而申劳永
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>