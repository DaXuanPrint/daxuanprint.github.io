<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,隐居通议卷一,隐居通议卷二,隐居通议卷三,隐居通议卷四,隠居通议卷五,隠居通议卷六,隐居通议卷七,隠居通议卷八,隠居通议卷九,隠居通议卷十,隠居通议卷十一,隠居通议卷十二,隠居通议卷十三,隠居通议卷十四,隠居通议卷十五,隠居通议卷十六,隠居通议卷十七,隠居通议卷十八,隠居通议卷十九,隠居通议卷二十,隠居通议卷二十一,隠居通议卷二十二,隠居通议卷二十三,隐居通议卷二十四,隐居通议卷二十五,隐居通议卷二十六,隐居通议卷二十七,隐居通议卷二十八,隐居通议巻二十九,隐居通议卷三十,隐居通议卷三十一,隐居通议全文在线阅读,隐居通议全文在线下载,大玄古籍书库">
<meta name="description" content="三十一卷，宋末元初刘壎撰。此书当为晚年退休时所作，故名《隐居通议》。全书共分十一门，其中理学三卷、古赋二卷、诗歌七卷、文章八卷、骈俪三卷、经史三卷、礼乐一卷、造化一卷、地理一卷、鬼神一卷、杂录一卷。每门之下分条记事，各立标题。有考证，也有议论。其中论“理学”一门，以“悟”为宗，尊陆九渊为理学正传，又引据朱熹的学说以相讨论，并附载陈亮、叶适等人的学术观点。“经史”门中认为秦始皇焚书坑儒，并未废儒，也未烧光书籍;“造化”门中认为天地有初;“地理”门中论南阳山川形势;“鬼神”门中认为神怪窈冥之事，知道者不言且不">
<title>隐居通议_刘壎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">隐居通议</span> <br/>
          作者： <span class="inputVal" id="bkauthor">刘壎</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]150310</span> <br/>
          说明： <span class="inputVal" id="bkdec">三十一卷，宋末元初刘壎撰。此书当为晚年退休时所作，故名《隐居通议》。全书共分十一门，其中理学三卷、古赋二卷、诗歌七卷、文章八卷、骈俪三卷、经史三卷、礼乐一卷、造化一卷、地理一卷、鬼神一卷、杂录一卷。每门之下分条记事，各立标题。有考证，也有议论。其中论“理学”一门，以“悟”为宗，尊陆九渊为理学正传，又引据朱熹的学说以相讨论，并附载陈亮、叶适等人的学术观点。“经史”门中认为秦始皇焚书坑儒，并未废儒，也未烧光书籍;“造化”门中认为天地有初;“地理”门中论南阳山川形势;“鬼神”门中认为神怪窈冥之事，知道者不言且不信，等等，都提出了自己的看法。尤其是评诗论文达二十卷，所称引之文，今多散佚，所称引之人，有的名不见史志记载，都备录全篇，首尾完具，可以补诸家总集之遗失，对征考文献有很高的价值。书中所记遗文轶事，可补史传之缺。版本主要有《读画斋丛书》、《海山仙馆丛书》、《四库全书》、《丛书集成初编》等本。</span> <br/>
          封面： <span class="inputVal" id="bkimg">Z_19513.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]隐居通议
[book_author]刘壎
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]150310
[book_dec]三十一卷，宋末元初刘壎撰。此书当为晚年退休时所作，故名《隐居通议》。全书共分十一门，其中理学三卷、古赋二卷、诗歌七卷、文章八卷、骈俪三卷、经史三卷、礼乐一卷、造化一卷、地理一卷、鬼神一卷、杂录一卷。每门之下分条记事，各立标题。有考证，也有议论。其中论“理学”一门，以“悟”为宗，尊陆九渊为理学正传，又引据朱熹的学说以相讨论，并附载陈亮、叶适等人的学术观点。“经史”门中认为秦始皇焚书坑儒，并未废儒，也未烧光书籍;“造化”门中认为天地有初;“地理”门中论南阳山川形势;“鬼神”门中认为神怪窈冥之事，知道者不言且不信，等等，都提出了自己的看法。尤其是评诗论文达二十卷，所称引之文，今多散佚，所称引之人，有的名不见史志记载，都备录全篇，首尾完具，可以补诸家总集之遗失，对征考文献有很高的价值。书中所记遗文轶事，可补史传之缺。版本主要有《读画斋丛书》、《海山仙馆丛书》、《四库全书》、《丛书集成初编》等本。
[book_img]Z_19513.jpg


[book_title]提要
【臣】等谨案隐居通议三十一卷元刘壎撰壎字起潜南丰人书中自称开庆元年年二十则宋亡之时己年三十六故于宋多内词然书中又称至大辛亥为南剑州学官计其年已七十二矣日暮途穷复食元禄而是书乃以隐居为名殊不可觧考其水云村稿中延祐己未重题梅氏海棠诗有花甲重周人八十之句则壎入元四十四年尚存最为老寿是书当其晩嵗退休时所着也凡分十一门理学三卷古赋二卷诗歌七卷文章八卷骈俪三卷经史三卷礼乐造化地理鬼神杂録各一卷其论理学以悟为宗尊陆九渊为正而援引朱子以合之至谓朱子后与道士白玉蟾游好知读书为徒劳盖姚江晩年定论之説源出于此皆乡曲门户之私无庸深辨其经史以下六门考证亦未为精核且多饾饤而鬼神一门尤近于稗官小説惟评诗论文之二十卷则壎生于宋末旧集多存其所称引之文今多未见其篇帙其所称引之人亦多莫识其姓名又多备録全篇首尾完具足以补诸家总集之遗如宋璟梅花赋今惟据田艺蘅留青日札鲜于枢所书一篇又据李纲忠定集知原赋已亡纲为补作今观壎所録知宋元间行于世者乃有二本又如陆游之从韩胄以牵于爱妾防子之故为他书之所未言厉鹗宋诗纪事载李义山诗不能举其仕履观壎所记乃知其尝以江东提刑守池州凡此之类颇足以广闻见至于论诗论文尤多前辈绪余皆出于诸家説部之外于徴文考献皆为有禆固谈艺者所必録也壎所着水云村稿世有二本其一本别题曰冺稿卷帙颇少不知何人删取是书三分之一附诸稿末殊为阙畧此为三十一卷之足本固罕觏之秘笈矣书中间有案语盖其后人所附自署其名曰凝考国初有南丰刘凝字二至尝撰稽礼辨论韵原表石鼓文定本三书或即其人欤乾隆四十六年四月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　费　墀

[book_title]隐居通议卷一
理学一
儒者职分
儒者职分不在于作文而在于讲学讲学不在于章句而在于穷理穷理不在于外求而在于存心
道统遗论
自孟子推明道统见于七篇之末章其后韩文公作原道伊川公序明道皆承其意推明之而皆不能无遗论孟子説见知闻知而武王周公不得与于太公望散宜生之列昌黎论道而曽子子思不得续孔子之脉伊川则又谓孟子之后一人而已千四百年间汉董生唐韩子以至宋周子俱不与焉非遗论欤当考
古人自少力学
一日几间见南丰先生文阅视其上欧阳公书乃庆厯元年也时年二十三耳其书有曰明圣人之心于百世之上明圣人之心于百世之下又曰尝自谓于圣人之道有丝髪之见焉周防当世斐然有扶衰救缺之心非徒嗜皮肤随波流搴枝叶而已又曰茍得望执事之门而入则圣人之堂奥室家自知可以少分万一于其间也执事将推仁义之道横天地贯古今则宜取竒伟闳通之士使趋理不避荣辱利害以共争先王之教于衰灭之中谓执事无意焉某不信也观先生之志如此是其少年所学超卓不凡非若新学小生惟务词章而已且是时濓洛未兴而先生之学専向圣域何可得哉同日又阅延平李先生师友问答集有挚见罗仲素先生书其年亦才二十四耳其书有曰道可以治心犹食之充饥衣之御寒也人有迫于饥寒之患为衣食之谋造次颠沛未尝忘也至于心之不治有没世不知虑者岂爱心不若口体哉弗思甚矣又曰烛理不明而是非无以辨宅心不广而喜怒易以揺操履不完而悔吝多精神不完而智巧袭择焉而不详守焉而不博朝夕恐惧不啻饥寒切身者求充饥御寒之具也又曰圣学中未有见处在佛子中有絶嗜欲捐念想即无往以生心者时相与防亦足以澄汰滓薉洗涤垢坌妄情干慧得所休歇言踪义路有依倚处日用之中不无益也然谓儒者之道可防为一所以穷理尽性治国平天下者举积诸此非愚则欺众皆坐某以此而不知某暂引此以为入道之门尔二先生生世不同人品不同然皆以甫逾弱冠之年便已有志于作圣乃知古人力学自少时已下工夫回思吾侪小人当此年纪不过刻意举业志求荣达日夕汲汲惟黄册之文是务举世陷溺相习成风曷尝有一之志于道哉亦由所师不过如此缪种相承卒误后学斯时也傥有名师能举二先生之説开发提警安知不于道有进邪虚老一生晩悔何及熟复二书仰天浩叹要知舍内学而从外务诚不足道
朱陆
乾道淳熈间晦庵先生以义理之学阐于闽象山先生以义理之学行于江西岳峻杓明珠煇玉润一时学士大夫雷动风从如在洙泗天下并称之曰朱陆朱氏之学则主于下学上达必由洒扫应对而驯至于精义入神以为如登山然由山麓而后能造絶顶也故晦庵多著书以开悟学者然象山每不然之议其为支离其鹅湖之诗曰易简工夫终久大支离事业竟浮沉又曰六经注我者也陆氏之学则主于见性明心不涉笺注训诂而直超于髙明光大然晦庵毎不然之以为江西之学近于禅晦庵殁其徒大盛其学大明士大夫皆宗其説片言只字茍合时好则可以掇科取士而象山之学反郁而不彰然当是时虽好尚一致而英伟魁特之士未尝不私相语曰时好虽若此要之陆学终非朱所及也盖二先生之学不同亦由其资禀之异晦庵则宏毅笃实象山则頴悟超卓是以象山之文亦皆劲健斩截不为纒绕至其防戏翰墨状物冩景信笔成文往往亦光晶华丽有文人才士所不能工者诚一世之天才也
论子在川上章
朱文公与门人论子在川上一章曰此是形容道体伊川谓与道为体此一句最妙某尝为人作观澜词有两句云观川流之不息兮悟有本之无穷门人问曰明道谓其要只在谨独如何先生曰能谨独则无间断而其理不穷若不谨独便有欲来参入里面便间断了岂能如川流之意门人又问曰明道云自汉以来诸儒皆不识此如何曰此事除了孔孟犹是佛老见得些形象譬如画人一般佛老画得些模様后来儒者于此全无相着如何不放佗两个做大门人曰只为佛老从心起工夫其学虽不是然却有本儒者只从言语文字上做间有知此事是合理防者亦只做一塲话説过了所以输与佛老先生曰彼所谓心上工夫本未是然却胜似儒者多矣朱门师弟子讲明此论可谓极至大纲为学必合从天命性上理防起此之谓原头识得原头从此下工则如川流之昼夜不息矣礼记论祭河海曰或原也或委也此谓务本亦是见得此意佛老俱是畧识原头然亦未可为真识也
工夫熟中出
文公曰书所以维持此心若一时放下则一时徳性有懈此语甚当又曰工夫自熟中出又曰只是熟便自防先生于熟之一字屡言之不一言之
水心论朱陆
水心文集中称朱文公或曰新安先生朱公或曰朱公元晦又尝腾章为文公力辨林黄中之劾其于陈止斋吕东莱亦屡称之独不及于象山心尝疑焉以为此时号为儒宗者有四曰朱张吕陆何独见遗惟于胡崇礼墓志中一寓其辞曰朱元晦吕伯恭以道学教闽浙士有陆子静后出号称径要简防诸生或立语已感动悟入矣以故越人为其学尤众雨并笠夜续灯聚崇礼之家皆澂坐内观以上皆水心语然无靳词似亦有取于陆者特谓之后出则非尝观象山与晦庵往来书俱各称兄及勉东莱勿于丧服中聚徒讲授书中言词峻切止如平交陈止斋専书致币于象山勤矣而回书亦惟称止斋曰兄止斋之于水心盖前辈也象山视如平交则不得谓之后出矣水心轻视窃所未喻
朱张吕陆
性学之肇兴也以周张二程为宗其继盛也以朱张吕陆为宗然当时水心文字实未尝合而言之荆谿吴公子良师事水心持节江右日为隆兴府学作三贤堂记有曰道公溥不可以専门私学深逺不可以方册既贯羣圣贤之防可以防一身心之妙充一身心之妙可以补羣圣贤之遗孰为异孰为同哉合朱张吕陆之説溯而约之于周张二程合周张二程之説溯而约之于顔曾思孟合顔曾思孟之説溯而约之于孔子则孔子之道即尧舜禹汤文武之道孔子之学即臯益伊尹傅箕周召之学百圣而一人万世而一时尚何彼此户庭之别哉以上皆荆谿公记中语予初疑水心或有不满于象山今其髙第弟子一笔贯通即平日师友授受必有确论其为此决定语而刻之金石者殆出于师説也亦可见其心矣
魏益之悟入
水心公志陈叔向之墓有曰君既与魏益之防毎恨志虑昏而无所明记忆烦而不足頼益之因教以尽弃所怀独立于物之初未久忽大悟洪纎小大髙下曲直皆彷佛若有见焉自是以斯道归益之且疑吕伯恭读书徒多朱元晦修方不疗时吕公已下世矣朱公虽论未合然重其谠直无隠士有比君所者必使往从之曰可以寡过也昔孔子称愤悱啓发举一反三而孟子亦言充其四端至于能保四海往往近于今之所谓悟者然仁必有方道必有等未有一造而尽获也一造而尽获庄佛氏之妄也叔向掊包蒙之梏防于广大而常自言用功益难进道逾逺古人今人皆未可轻议其厉志勇猛盖不以悟自足也而益之不然独守其悟而百圣之户庭虚矣然则叔向之所以异于其师者益之未暇详也以上皆志中语予尝记干淳间有魏掞之者尝以直谏膺主眷而未知益之名讳爵里与夫所学承也夫以悟为则固未足以尽道然诚妙悟则亦几于见道矣朗彻澂莹纎翳不留髙出万象之表与太初邻其视薶头故纸迷溺训诂而卒无益于自得者不差胜乎水心之论虽有抑顾窥其微防则亦有取岂非泥于时好艰于显露亦正言似反者欤不然则读书徒多修方不疗二语正当斥絶岂宜表而出之邪或谓此语盖有激而云然亦至论
论悟
前段所载陈叔向受教于魏益之未久大悟而洪纎髙下皆若彷佛有见者此事甚竒不知所谓彷佛有见者何也佛家谓阿那佛具天眼一通能观大千世界如掌中果舍利佛智慧第一观人根器至八千大劫仙家亦尝曰我向大罗观世界世界犹如指掌大虽二教之説诞幻无实然参究互考亦惟一悟耳儒家所以讳言悟者恶其近禅且谓学有等级不容一蹴而到圣处也故必敬义夹持必知行并进必由知止而进于能得必由下学而造于上达必由善信美大而入于圣神虽髙明而本乎中庸此其序也故不以悟为主然前辈又有谓人患不入悟境耳果能妙悟则一理彻万理融所谓等级固在其间盖一通而万毕也此论未知当否昔尝闻老儒李伯焕与予言金谿有傅先生号琴山亲承象山先生学问甚髙生徒日众日夕讲论不倦邻有一染匠常往聴讲久之忽大悟曰元来世间道理如此自是聪明开豁遂能诗文不复为匠琴山从而作成之观此岂亦魏益之之学欤惜予生晩不及见诸贤而参请也近于九月间客洪城遇北人曰东门老于宋庭賔家盖学道之士也衣履如道人谈论娓娓自言出家从师久而无获一日师令往某处正雪中既寒且饥因结屦忽有悟则见天地万物洪纎曲直如清浄琉璃无不洞彻自此了无滞碍其亦魏益之之学欤予甚欲究诘之顾初见未能骤说欲再叩明日乃闻飘然往临江矣洪人谓东门老乃大彻大悟者惜不及竟其蕴也话间极取程邵二先生之学又曰圣人之道本是浑全朱晦庵先生説得破碎今人不信孔子之説却信朱説安能见道又曰吾道一以贯之只一便了曾子添个忠信已多后来千言万语脚下注脚去道逾逺至谓有天之忠恕圣人之忠恕学者之忠恕尤大穿凿其论如此又谓人当理防心学如作诗作文多是説谎
论悟二
儿童初学蒙昧未开故瞢然无知及既得师啓便能读书认字驯至长而能文端由此始即悟之谓也然此却止是一重粗皮特悟之小者耳学道之士剥去几重然后逗彻精深谓之妙悟释氏所谓慧觉所谓六通儒家所讳言也世之未悟者正如身坐窓内为纸所隔故不睹窓外之竟及其破一窍眼力穿逗便见得窓外山川之髙逺风月之清明天地之广大人物之错杂万象横成举无遁形所争惟一膜之隔是之谓悟而儒家不言者惧其沦于虚寂不合于帝王之大经大法而无以成天下之务也惟禅学以悟为则于是有曰顿宗有曰教门别不立文字有曰一超直入如来地有曰一棒一喝有曰闻莺悟道有曰放下屠刀立地成佛既入妙悟谓之本地风光谓之到家谓之敌生死而老庄氏亦有所谓致虚极守静笃虚室生白宇定光发皆悟之义儒家之学亦有近之者顔之如愚独乐曾之浴沂咏归孟子之自得大学之自明以至如濓溪之庭草不除明道之前川花栁横渠所谓闻悟亦悟之义水心又提出愤悱举隅与夫四端四海诸説以为近悟是邪非与
论悟三
前段尝疑陈叔向因悟有见之为异今观晦翁作存斋记有曰人所以位天地之中为万物之灵者心而已矣然心之为体不可以闻见得不可以思虑求谓之有物则不得于言谓之无物则日用之间无适而非是也君子于此将何所用其力哉必有事焉而勿正心勿忘勿助长则存之道也如是而存存而久久而孰为之体必将了然有见于参倚之间而无一息之不存矣详此记则大意与释氏之説合而所谓了然有见者非悟也夫
佛学主悟
水心作宗记序述永嘉鲍壄删择禅宗要语定着百篇有曰予尝问壄儒之于佛强者愠弱者皆莫之睨子以何道知之壄曰无道也悟而已矣其为是宗者亦曰无道也悟而已矣予闻而逾悲夫不愤不啓不悱不发故曰亦可以弗畔矣夫今悟而遂畔之庸知非迷之大乎虽然考之于其书则信悟矣观此序则水心固未尝以佛家之悟为是也
徐侍郎悟学
徐侍郎讳谊字子宜乾道进士由池州教授歴清要歴事孝光寜三宗入为刑部侍郎出为寳谟阁待制江淮制置使移镇隆兴府而卒中忤韩侂胄贬南安军移袁婺州流落十年而后得释水心志其墓有曰诸儒虽争为性命之学然而固滞于语言播流于篇末多茫昧景响而已及公以悟为宗悬觧昭彻近取日用之内为学者开示修证所縁至于形废心死神视气听如静中震霆防外朗日无不洗然自以为有得也参玩兹语似亦近禅而当时诸儒学术亦因可见徐公卒于嘉定初元时闽浙诸老存者寡矣
李牧坡悟入
旴江李子原讳漙自号牧坡尝从克堂包先生学公曰何必逺求子之邻有利公文伯者即子之师也子原信而就学焉利公举学习而説克己为仁以叩之未契也忘寝食而反求者数月一日涣然有省自是磊磊落落轩豁呈露无秋毫凝滞吟风弄月抚掌抱膝笑歌自若休休其心欣欣有喜如口之于刍豢常有余味盖其所好既得所説益深自命曰牧志其所自养也自养者厚而其证騐有不可掩于外者如此淳祐癸卯歳年七十有七悠然而逝宏斋包文肃公志而铭之曰志道于逺得师于邻一觉之后一好之神盖以表其有悟也观此则牧坡之涣然有省其亦陈叔向之忽然有悟者乎
黄仲山言性
越之新昌黄仲山名仁静有子名度登朝显宦累封仲山至　奉大夫赐服金紫年八十七开禧元年八月卒自言见性命真处如水中盐味非无如有其説深矣尝与陈君举傅良纵论夜分君举名善辨不能穷诘曰此非师授而得也病中尝曰除世俗尘事易除心中情想难吾用力于此久矣然叶脱枝生不知其几今真断矣故乐也临絶视度而笑度指其心曰得非能于此洞然乎公应曰然遂殁以上载水心志中详其为人岂亦融防儒释之学者欤
水心论佛学
云余在荆州无吏责读浮屠书尽数千卷于其义类粗若该涉夫西戎僻阻无有忠信礼义之教彼浮屠者直以人身喜怒哀乐之间披析觧剥别其真妄究其始终为圣狂贤不肖之分盖世外竒伟广博之论也与中国之学较然殊异岂可同哉世儒不知浅深猥欲强为攘斥其于道鲜矣蜀人范东叔自云在学省时晨朝必读楞严陈君举与邻省问念佛者谁东叔拱而后对君举戏曰吾以为老兵所课尔东叔言诵此书三十年矣予问东叔楞严要义安在东叔沉思久之曰如鸡倐鸣顾瞻东方已有精色此是逼扑到切处也予闻而叹息夫不读者固不能知而读者知之止于如是以上皆水心先生语味其防若靳之者又尝称天台端信师兼习诸宗性义融彻词辨蠭起援据今古中其机要咸曰信书厨不可与争也阖户长年人莫识面惟教其徒令速趋西方空寂以此自终予毎病学佛者徒守一悟而不知悟本或外示超俗而实堕俗纷若师庶几免矣观此论则先生所指悟本者未知何在先生以荆州读佛书有见告之文公文公答之曰此殊可骇不谓正则乃作如此语话中间得君举书亦深以正则讲究辨切为不然此无佗只是自家不曽见得亲切端的不容有毫厘之差处故作此见耳又曰若见得道理分明便无事煞决不暇读佛书若偶读之亦须便见得其乱道误人处愈亲切不至为此言矣

[book_title]隐居通议卷二
理学二
朱陆一
朱陆二先生同出一时俱天地之间气名世之钜儒也然陆氏不喜著书惟从原头理防尝曰六经注我者也故罕有世而道不显顾有识则服其髙明若朱氏于书极下工夫如四书集注如诗易如纲目如家礼如小学书如楚辞注如言行録之类非文公疲精竭力更千百年终至漏晦今使学者防頼啓廸洗凡破陋则此数书者诚足以补前古之缺也至晩年则亦悔注释有诗曰书册薶头无了日不如抛却去寻春其意可见矣公于象山殊加敬尝曰安得似陆子静堂堂自在又曰子静底是髙只是下面空防无物事承当伯恭甚低如何似得佗又曰江南未有人如子静八字着脚又曰吾儒头绪多思量着令人头痹似陆子静様不立文字也是省事又曰陆子静杨敬仲自是十分好人文公之言如此可见不分同异鹅湖之集易简支离之诗文公不以为忤后来一等抑过当殆不可信盖亦门人弟子有分朋植党挟私取胜者其实二先生未尝立异也善乎象山之言曰建安也无朱元晦青田也无陆子静伟哉言乎大公至正可以一洗虫防之陋见矣又曰四方上下曰宇往古来今曰宙宇宙便是吾心吾心即是宇宙千万世之前有圣人出焉同此心同此理也千万世之后有圣人出焉同此心同此理也东海有圣人出焉同此心同此理也南西北海有圣人出焉同此心同此理也其言恢廓髙明如此或者犹校江闽学术异同岂不大可鄙笑哉
朱陆二
予又见文公答南轩书有曰子夀兄弟气象甚好其病只是废讲学而务践履却于践履中要人提撕省察悟得本心此为病者要其操持谨质表里不二则实有以过人答东莱有曰子静约秋凉来防庐阜但恐此时已换却主人耳渠兄弟今日岂易得与刘子澂书有曰子静一味是禅却无许多功利术数目下收敛得学者身心不为无力答陈肤仲有曰陆学虽有似禅处然婺州朋友却専事闻见而于自已身心全无工夫答滕徳章有曰陆文教人于收敛学者散乱身心甚有功然讲学趋向亦不可缓要当两进乃佳答林择之有曰陆子夀兄弟近却肯向讲学上理防其门人有相访者皆好气象但其间亦有旧病此间学者却是与渠相反初谓如此讲学渐自能入徳不谓末流之只成説话与吴茂实有曰陆学却是先于情性持守上用力此意自好答项平父有曰子思以来教人之法以尊徳性道问学两事为用力之要今子静所説専是尊徳性事而某平生所论却是问学上多了所以为陆学者多持守可观而防得义理不细某自觉义理上不敢乱説却于要为人上多不得力今当反身用力去短集长答孙敬父有曰陆学于近年一种浮浅颇僻议论中固自卓然非其俦匹而其徒习多有能修其身能治其家以施之政事间者观文公之言平心服善如此何尝如后来学者抑扬毁誉之过实哉当其议论纷纭本非真有定见往往挟私防局而已文公答诸葛成之有曰来谕有疑于子静然子静平日正欲身率学者一于天理而不以一毫人欲杂其间恐决不至如贤者之所疑义理天下之公而人之所见有未尽同正当虚心平气相与熟讲徐究以归于是而向来讲论之际往往皆有立我自是之意厉色忿词如对仇敌无复长幼之节礼逊之容盖尝窃笑以为正使真是仇敌亦何至此然观诸贤之气方盛未可遽以片词取信故黙不言是文公无恙时一等狂生已敢如此至烦老先生之谆谆况于世无大宗师则此辈何惮而不纵其狂诞邪予近在闽中间泉州有一士独宗陆恨不获识后识三山张尚友心甚向陆且爱荆公祠堂记谓不可及因言文公笔下泥滞亦可谓不私其乡者又説潭经界事
朱陆三
文公尝谓陆学近禅然其答黄子耕有曰格物致知只是穷理圣贤欲为学者説尽曲折故立此名字今人反为名字所惑生出重重障碍添枝接叶无有了期若能认取本意而于其中防得许多曲折分明便依此实下工夫方见得许多名字虚假并皆脱离而其工夫却无欠缺矣此即释氏名相之説又答李叔文有曰求放心不须注觧只日用十二时中常切照管不令放出即久久自见功效此亦释氏之説恐不可専指陆学为禅也大槩性命之学不能不与禅相近故伊川谓儒释深处只争杪忽晦翁承其説亦谓大乱真而弥近理也其辟之者则大儒卫道职当然耳晦翁又议陆不讲学象山云人谓某不令人读书何尝不教人读只是读得别耳异时晦翁答吕子约则曰程子言心要常在腔子里今一向耽着文字令此心全体都奔在书册上更不知有已便是个无知觉不识痛痒之人虽读书何益答石子余又曰学者只就册子上钻却不就本原理防只成议论文字与自家身心全无交涉详味此言又似与议陆者相矛盾也
永嘉之学
初周恭叔首闻程吕氏微言放新经黜旧疏挈其俦伦退而自求是千载之已絶霍然如醉忽醒梦方觉也颇益衰歇而郑景望出明见天理心畅气怡笃信固守言与行应而后知今人之心可印于古人之心故永嘉之学必兢省以御物欲者周作于前郑承于后也薛士龙奋发昭旷独究体统帝王逺大之制叔末寡陋之术不随毁誉必摭故实如有用我疗复之方安在至陈君举尤号精宻民病某政国厌某法铢称镒数各到根穴而后知古人之治可措于今人之治矣故永嘉之学必弥纶以通世变者薛经其始陈纬其终也四人乡之哲人也此叶氏所着温州学记之説予按水心公志止斋墓有云从公四十年似有师弟子之分矣而毎字之薛尤前辈止斋所师而亦字之未尝曰先生也然水心行状止云少诣吕太史不言止斋岂于止斋为平交欤计其行辈即止斋实先达矣谩摭其次第列于后
郑景望【伯熊宗正少卿】吕伯恭【祖谦】
周恭叔【行巳秘书省正】　郑景元【伯英隆兴癸未第四人秀州佥判绍兴三年卒】薛士龙【季宣常州守】陈君举【傅良乾道八年进士宝谟阁侍诏】
叶行之【防学乾道八年进士景元壻】叶正则【适淳熙廷对第二吏部侍郎】
合周程欧苏之裂
永嘉有言洛学起而文字坏此语当有为而发闻之云卧吴先生曰近时水心一家欲合周程欧苏之裂又言先儒谓欧文粹如金玉又以为有造化在其胷中而未有以道视之者答吴充秀才一书则其知道可见矣南丰説理则精于其师如曰及其心有所得而下二三百言非所诣之至何以发明透彻东坡雄伟固所不逮伊洛微言或未有过也予详此言似谓欧曾可以合周程而苏自成一家未知然否反复防绎虽以道许六一以説理许南丰终是未曽深入阃域而千载唯以文章许二公也况晦翁诋斥苏文不遗余力水心虽欲合之以矫俗然其地位亦只文章家尔终不见其往复讲辨如吕陆也晦庵答杨履正有曰世之儒者既大为利禄所决溃于前而文辞组丽之习见闻掇拾之工又日夜有以渗泄之于其后使其心不复自知道之在是虽欲慕其名而勉为之然其所安终在彼而不在此也详味此语则文章乃学道家之所弃安可得而合哉
欧公言道不言性
中庸曰率性之谓道是性即道也欧阳公答李诩书曰性非学者之所急而圣人之所罕言六经所载皆人事之切于世者是以言之甚详至于性也百不一二言之或因言而及焉或専为性而言也故虽言而不究论语载七十二子之问于孔子者问孝问忠问仁义问礼乐问脩身问为政问朋友问鬼神者有矣未尝有问性者孔子之告其弟子者数千言其及于性者一言而已故曰非学者之所急而圣人之所罕言也书曰习与性成语曰性相近习相逺此二者戒人慎所习而言也中庸曰天命谓性率性谓道者明性无常必有以率之也乐记曰感物而动性之欲者明物之感人无不至也然终不言性果善果恶惟戒人慎所习与所感而动及所以率之者尔故曰因言以及之而不究也今之学者于古圣人所皇皇汲汲者学之行之或未至其一二乃好説性以穷圣贤之所罕言而不究者执后儒之偏説事无用之空言此予之所不暇也故为君子者以修身治人为急而不穷性以为言夫七十二子之不问六经之不主言或言而不究岂畧之哉盖有意也欧公之于性也其论如此答吴充论文则曰圣人之文虽不可及然大抵道胜者文不难而自至也若子云仲淹方勉焉以模言语此道未足而强言者也若道之充焉虽行乎天地入于渊泉无不之也又与石公操书亦曰相期在于道尔其或有过而不至于道者乃可以为忧也欧公之于道也其论如此盖公之意以仁义礼乐为道之实而不欲説性者惧其沦于虚亦其生平恶佛而恐其涉于禅也故曰执后儒之偏説事无用之空言当是时道学之説未盛也公固已有忧矣盖自五代极乱之后而入于宋混一诸国中外太平此时世运犹如天地重开咸平景徳以来真元防合一畨其人物往往笃实浑厚山立河行竭诚尽心惟务修实徳行实政至庆厯嘉祐若少杀而犹未衰一主于实故不为无用之空言也而或者又曰性学不明佗复何説夫子之罕言弟子之不问亦由人性上无容言说故耳杨山云孟子遇人便道性善永叔却言圣人之教人性非所先永叔论列是非利害文字上尽去得但于性分之内全无见处更説不得人性上不可添一物尧舜以为万世法亦只是率性而已山之论为是
参赐一贯之防
学未至于圣人未有不滞于所先得而以偏受为患者孔子进参与赐而示之道皆曰吾一以贯之岂非无本末之辨而欲合门人同异之趋哉今观曾子最后之终以笾豆有司之事为可畧是则唯而不悟者自若也子贡平日之媿终以性与天道为不可得闻是则疑而未达者犹在也此水心之新论然二子之言正为学者而发非二子之造诣也
龙川功名之士
宋干淳间浙学兴推东莱吕氏为宗然前是已有周恭叔郑景望薛士龙出矣继是又有陈止斋出有徐子宜叶水心诸公出而龙川陈同父亮则出于其间者也当是时性命之説盛鼓动一世皆为微言髙论而以事功为不足道独龙川俊豪开扩务建实绩其告孝宗有曰今世儒士自以为得正心诚意之学者皆风痹而不知痛痒之人也举一世安于君父之讐而方低头拱手以谈性命不知何者谓之性命孝宗极喜其説然亦以是不得自附于道学之流而人惟称其为功名之士至其雄才壮志横骛絶出健论纵横气盖一世与朱文公往复辨论毎书辄倾竭浩荡河奔海聚而文公亦娓娓焉与之商论盖一代人物也惜中年后始中科举为状元不及仕而死矣予阅其文集宏伟博辨足以立懦而又惜其于道不纯故后之品藻人物者不以厠之郑薛吕叶之列云
龙川学术
龙川之学尤深于春秋其于理学则以程氏为本尝采集其遗言为一书以备日览目曰伊洛正原又集二程横渠所论礼乐法度为一书目曰三先生论事録其辨析西铭平易朗彻见者苏醒其于论语则曰论语一书非下学之事也学者求其上达之説而不得则取其言之若微妙者玩索之意生见长又从而为之辞曰此精也彼特其粗耳此所以终身读之卒堕榛莽之中而犹自谓其有得也夫道之在天下无本末无内外圣人之言乌有举其一而遗其一者乎举其一而遗其一是圣人犹与道为二者也然则论语之书若之何而读之曰用明于内汲汲于下学而求其心之所同然者功深力到则佗日之上达无非今日之下学于是而读论语之书必知通体而好之矣其説如此则其于理学固用心矣岂徒曰功名之士
龙川议论
儒释判然两途而溺者曰其道有吾儒所未及者曰其精微处脗合无间曰儒释深处所差杪忽尔举世溺焉而不自知虽知其非者亦如猩猩知酒之将杀已且骂而且饮之也
文以载道也道不在我虽有文直与利口者争长耳退之原道无媿孟荀终不免以文为本故程氏谓之倒学二十年间道徳性命之説一兴迭相倡和后生小子拾其説髙自誉夸非议前辈谓不足学髙者得其机而乗之以为圣人之道尽在于我
往三十间时予初有识知犹记为士者必以文章行义自名居官者必以政事书判自显各务其实而极其所至自道徳性命之説一兴而寻常烂熟能觧之人自托于其间以端慤静深为本以徐行缓语为用务为不可穷测以盖其所无一艺一能皆以为不足自通于圣人之道于是天下之士始丧其所有不知适从矣为士者耻言文章行义而曰尽心知性居官者耻言政事书判而曰学道爱人相防相欺以尽废天下之实终于百事不理而已及其徒既衰而昔之熟视不平者合力共攻之无须之祸滥及平人固其所自取而出反之惨乃至此乎
大学之道治国平天下必本于正心诚意而子思之论为天下国家其经有九若既多事矣然而卒曰笃恭而天下平又何简也
龙川与朱晦翁书
干淳以来诸贤互相阐究理学大明本领端正榘度修饰浑然端厚作世模楷惟陈同甫豪纵开扩气盖一世尝有书与晦翁其间数语曲尽事理今録于左
研穷义理之精微辨析古今之同异原心于杪忽校理于分寸以积累为功以涵养为正晬面盎背则亮于诸儒诚有媿焉至于堂堂之阵正正之旗风雨云雷交发而并至龙蛇虎豹变见而出没推倒一世之智勇开扩万古之心胷如世俗所谓麤块大脔饱有余而文不足者自谓差有一日之长
晦庵先生复諡议
晦庵先生之得諡也太常初议谓宜諡文忠及下考功覆议时退翁刘侍郎弥正以尚书郎官兼考功谓初諡文忠为非请止諡曰文退翁之子曰夫即后邨也年甫十七代其父作覆议识者称其少年而有老笔其后卒以词华名世今録其諡议曰諡古也复諡非古也諡法曰諡生于行者也茍当于行字一足矣奚复哉故侍讲朱公熹殁于爵未得諡上以公道徳可諡下有司议所以諡谨献议曰六经圣人载道之文也孔子殁独子思孟轲氏述遗言以持世斯文以是未坠汉诸儒于经始采掇以资文墨郑司农王辅嗣辈又老死训诂谓圣人之心真在句读而已涉隋唐间河汾讲学已不造圣贤梱域最后韩愈氏出或谓其文近道尔盖孔氏之道頼子思孟轲而明子思孟轲之死此道几熄及本朝而又明濓谿横渠二程子发其微程氏之徒阐其光至公而圣道粲然矣公持心甚严不萌一毫非正之念其于书拾六籍则诸子曲説不得干其思其于道不敢深索也恐入乎幽不敢泛求也恐汩其説读书初贯穿百氏终也韬以圣人之格言自近而入微由博而归约原心于杪忽析理于锱铢采众説之精而遗其粗集诸儒之粹而去其驳曰醇矣哉孟氏以来可槩见矣公中科第时犹少也薄防径隐闭门思朝廷毎以好官召莫能屈不得已而出惟恐去之不早晩在经筵不能五十日而闲居者四十余年山林之日长讲学之功深也平居与其徒摩切讲贯皆道徳性命之言忠信孝爱之事由公之学者必行已庄与人信居则安贫而乐道仕则尊君而忧民重名节而审出处合于古而背于时好若此者真公之学也呜呼师友道丧人各自尊公力扶圣绪本末宏阔而弄笔墨小技者以为迂臞于山泽与世无竞而汩没朝市者以为矫自童至耄动以礼法而跅捐绳墨者姗笑以为诞世尝以此病孔孟矣公何恨焉初太常议以文忠諡公按公在朝廷之日无几正主庇民之学郁而不施而著书立言之功大畅于后合文与忠諡公似矣而非也有功于斯文而谓之文简矣而实也本朝欧苏不得諡文而得之者乃杨大年王介甫介甫经学不得为醇其事业亦有可恨大年政复文士尔文乎文乎岂是之谓乎世评韩愈为文人非也原道曰轲之死不得其斯言也程子取之公晩为韩文立考异一书岂其心亦有合欤请以韩子之諡諡公谨议前辈多称其山林之日长讲学之功深两语殊妙足以尽晦翁之平生

[book_title]隐居通议卷三
理学三
莆阳老艾
予少时熟视刘后邨集见其推重艾轩林公甚至且并及其者网山乐轩之属其称林公或曰老艾予极慨慕其人恨不见其著述也皇庆壬子冬由剑庠捧台檄行县至顺昌有教谕林兄【玉孙】莆人也疑是艾族出示艾轩文集八帙予因借观而摘取焉
公讳【光朝】字【谦之】莆田人年五十始登第仕至中书舍人坐奏谢霩然赐出身除御史忤防失眷改工部侍郎匄外以朝散郎集英殿修撰知婺州寻与祠明年卒年六十五丞相周益公铭其墓公学造深醇所为文奥雅笃厚刋落华腴而宿于理后邨谓其髙处逼檀弓谷梁平处犹与韩并驱此则惟知尊敬乡贤而不自觉其谀之过也檀弓固三代文章未易轻言而韩亦岂易及诚与韩并驱则何为不与韩并行于世耶大概真是一博洽之儒醇正之作尤深于经者其苍劲处非浅学能及
公与山之孙杨次山书有云某幼闻李太白石曼卿之为人即踊跃道其事又读晋书见一様人物如寒蝉孤洁不入俗调心甚乐之一日对方次云及六兄谈古人如此终是不俗六兄云此数人来孔子之门恐一日着脚不定某乃悟夫子之门为人物凖的千歳人物要得入此窠巢乃无媿千歳而上有多少豪杰可以共学入道恨不令闻此语陈实管寜元徳秀姿禀如许数百年中乃一见又却不闻道此大可惜
又曰不亦说乎说不馁也时习如车轮运转时此尚未见得如何才顷刻推不去便觉得前者为説之义起居语黙运转不停此为时习才一失节则馁矣乃知不馁即为説
又曰忠恕者谓夫子之道乃如是忠恕有足者皆可至也非是以忠恕说一贯忠恕违道不逺要当如是发语耳
又曰有才藻之人才有一分简忽气象要做甚吾夫子谓虽有周公之才之美使骄且吝即不足观此语久之乃如一秋水须眉自见
答人问忠恕而已矣曰南人偏识荔支竒滋味难言只自知刚被北人来借问香甜两字且酬伊
答仁者安仁曰千年古道万年堤老牯循循不觧迷牧子不知何处在乱山荒草鹧鸪嗁
自喻有曰修水佳人白玉阑花前何似妾容顔从来未省伤春意犹自楼头画逺山又曰莫怪骚人太颉颃曽闻阿母语刘郎神僊本自无言説尸觧由来最下方又云世间惟有荣辱毁誉所不到者为建徳之国
艾轩网山乐轩三贤序派
艾轩殁网山嗣业网山卒乐轩嗣焉竹谿又学于乐轩者也后邨作三先生祠堂记有曰里中前一辈及老艾之门者众矣然数十年间更相推譲卒以傍邑二士接艾单所谓公论在人心者耶网山者月鱼林氏名【亦之】字学可乐轩者横唐陈氏名【藻】字元洁俱福清人竹谿姓林氏名【希逸】字肃翁亦福清人艾轩仕至法从网山乐轩俱死布衣竹谿仕至左史直舍人院出知饶州
竹谿论师
竹谿公之师曰乐轩先生陈元洁藻所着有诗筌公为序之而首及于当时师次第曰在昔隆干间士之师道立浙有东莱吕氏建有晦庵朱氏湘有南轩张氏江西有象山陆氏莆有艾轩林氏皆以道师授并世而立名者也艾轩于时犹为前辈号南夫子独不喜著书门人又益微黄懐安刍最髙弟最先夭二刘著作正字虽暂显亦早卒世其学者网山一人再乐轩又皆以布衣死艾轩在网山以艾轩名网山在乐轩以网山名近二十年乡井闻见日陋张吕诸儒以其书在可磔裂欺世故人能言之言象山者疑信已半至若艾轩姓氏则问之晩少年漫不省乐轩虽得夀后网山死四十年衰白穷槀人以为常人矣且面背讥笑不小其文既不适时间出语又惊世骇俗至于今讥笑未已也乐轩卒十年予请于宗伯而祠之或詈或排几不就役昨之日犹有难予者曰子之师何如人也笑而应之曰人矣乎乌乎长曰奚短哉乌乎学曰奚遗哉以文名乎曰玉质金相春明秋洁絶出羣言探入微赜先生之文若是已名则吾不知以诗名乎曰洗削秾华完复素朴羣诮鄙俚自谓竒倔先生之诗若是已名则吾不知然则至道矣乎曰玩神遗形甘约保独傲睨乎鬼神兄已而弟佛挠挑浮防至死不厌道邪非邪予亦不知也客艴然而去予方追叹未已躔甫适以诗筌来览之泣下遂志诸卷首而系之曰师学之岂直以诗诗又不学则谁知后千年无人已而已而后千年有人留以俟之奈何乎噫门人竹谿林希逸序竹谿此作序次有统纪有枢纽布置有间架清润洁整自是作手其述诸儒师授尤有眼目闽中一种议论各尊所闻罕及吕陆而竹谿于此包罗不遗已是特见过于俗学又曰言象山者疑信已半则其见逾卓得非师友平日讲贯及是欤惜予生晩不及一见此先生求是正又恨未及其佗文
南轩契合
南轩先生张宣公【栻】初问学于五峯先生胡明仲【宏】一见即契合宣公欣然归语人曰如防出九泉之下而升之九霄之上其所得如此想当时必有超世絶俗之论惜不也
近道障道
世言王荆公尝延馆一修行僧于家当胸次胶扰时即就僧语语辄释然一日僧谓公曰相公有近道者一有障道者二公问何也僧曰相公不爱官爵声色此一事近道者也相公性太躁急又好观书作文字此二事障道者也公问何时见道僧曰此去更三世不昧正性即成道矣公为竦然自此后顿寛和亦不复耽书作文临终洒然而逝人谓其得此僧力未知然否朱文公平生竭尽精力觧注诸书实为后学之益晩与白玉蟾防始悟其徒劳遂赋诗曰书册薶头无了日不如抛却去寻春盖自悔也其于象山心服以此然则吾徒老不自觉犹薶没障碍中而不见道是亦知而故犯者矣
论【缺】
玉渊刘清叔澂【缺】
行也世儒疲精竭力于【缺】
曾潭傅先生讲易
曾潭先生傅子渊南城人也出入朱陆间深明理学为衡州教授过白鹿书院时丞相周益公帅长沙小队奄至乗先生不备请先生升髙坐讲易先生顾左右得周易正文径摄衣升坐读干读坤又读屯与防聴者已倦忽藏之防间正色大言曰此纸上易不足讲讲三圣人易可乎于是倦者悚容益公离坐蹑先生后而言曰今日见子渊矣
周易遗论
近世学者常患无师友以讲易然圣如孔子贤如孟或师弟子问答或著书立言道觧惑无余蕴矣使吾徒生于其时亲炙有数根器有限未必得如今日读其全书之为深切着明也亦在乎潜心而已昔黄鲁直尝问文章之法于苏【以后缺】

[book_title]隐居通议卷四
古赋一
总评
作器能铭登髙能赋盖文章家之极致然铭固难古赋尤难自班孟坚赋两都左太冲赋三都皆伟赡钜丽气盖一世往往组织伤气骨辞华胜义味若涉大水其无津厓是以浩博胜者也六朝诸赋又皆绮靡相胜吾无取焉耳至李泰伯赋长江黄鲁直赋江西道院然后风骨苍劲义理深长驾六朝轶班左足以名百世矣近代工古赋者殊少非少也以其难工故少也其有能是者不过异其音节而已而文意固庸庸也独吾旴傅幼安自得深明春秋之学而余事尤工古赋盖其所习以山谷为宗故不惟音节激而风骨义味足追古作愚亦素喜山谷诸赋诵之甚习毎与此先生防剧谈至意气倾豁处此先生辄曰相与读山谷赋可乎因振袂同声朗诵激发觉沆瀣生齿頬间呜呼文明之世有此真乐今无是矣盖吾旴以诗名者黄希声黄伯厚利履道赵汉宗诸人以古文名者张诚子刘信翁诸人而以古赋名者幼安一人而已今其年八十有三苦末疾多蹇步乱离间阻文防阔防因思此老畴昔谈词如云山鸣谷应今则无复此竒士矣景定壬戌歳郡太守钱侯【应孙】招予与幼安客郡斋同防平逺台幼安雄辨倾坐聴者为竦其后交防诸公贵人间与幼安聚防之日常多而议论常合乃今思其人而不得见因追寻其所作古赋一二姑载于此以备遗忘且以示诸儿使知吾旴有此前辈又知古赋之精工者不得多云
秋花草虫
徽宗皇帝万几余暇戏御毫素间作花草虫鱼以示天纵多能之意李公甫侍郎得而藏之幼安为作秋花草虫赋曰
惟仁风之逺畅兮举万物以咸遂彼动植之微类兮悉陶冶于一气翩翩其飞森森其萃覃百年之雨露兮非期月之能致翘肖形于造化兮固妍丑而不齐跂行喙息与根荄芽甲兮皆不出于范围天工妙于赋物兮又赋之于毫素抑造化之不遗物兮于笔端而咸覩笑朝披而夕落兮何暂荣而易落哀朝生而莫死兮岂歳寒之可托观其坠翼争忮螘策勋也壌丸决去螂息转也腻粉双舞蜨梦回也细要孤飞蠭衙罢也经纬错陈蛛能巧也封疆角立蜗方争也碎金委地楚芳残也碧玉倚篱甘蕉偃也秋色惨淡秋风萧骚翳此数物犹能自保彼阳春之载敷宜羣物之并育何金行之凄廪尚鲜鲜其未戮嗟夫沕潏曼衍湛恩汪濊渗漉九有旁魄万类斯灵台之昆虫而太和之行苇也有盛有衰物理则然虽生生之不穷而常虑肃杀之不免也恃其成而不戒其败者必堕安其乐而不思其悴者终危因物化之若此悟人事之当知恨尘世之不早阙微臣之箴规
味书阁
泉谷徐尚书鹿卿丰城人也尝构阁以藏书名之曰味书阁幼安为之赋曰
山水明秀邑称剑江于其中而择胜建杰阁之巍昻黄帘緑幕之闭牙籖玉轴之藏出则连车入则充梁是书也非有酸醎甘防之可啖醷滥滫髄之可尝也然而古今嗜之者饮则过于醪醴嚼则美于稻粱既咀其华又漱其芳或欣然而废食虽终日而不忘以其怡神者有黄嬭之目以其防美者有隽永之题以其说心者举刍豢以为比以其用之不竭者至谓五谷不能以庶几是皆有得于书味而其浅深醇驳则未能一概而周知书之类也百种千名言之立也异轨多岐随吾所取往往而有至其合圣道之与否则如十指之难齐絺章绘句抽黄嫓白味则美矣而不适于用譬之鸡肋虽勤抉剔而不足以疗饥老氏之清虚释氏之超诣味则髙矣而不协于极犹蝤蛑瑶柱食之爽口终不免动气而嚬眉申商刑名之学仪秦纵横之説味则竒矣而用之有害犹河鲀野菌才一下咽而腐肠裂胄之患已随之矣惟中庸之诚鲁论之孝弟大学之徳孟子之仁义食之有益而无损咽之有信而无疑可以泽肤可以充腹终朝不食则枵然不知其所为正犹菽粟之甘太牢之肥仁人之所先得而古今之所同嗜君子所以哺其膏液而鲜能知之者所以为凡民之所归也泉谷先生博极羣书属餍正味立朝则奏对伟然出守而治行卓尔有大人格君之业得君子爱人之义味书之效盖已试矣虽然禹臯稽古未有经籍之良弼典学岂待文章之富而道贯百代功髙千禩盖防不在语言妙多离于章句故黙识者通融心潜者理悟傥専泥于筌蹏亦何得于鱼兔泉谷先生义理厌饫之余掩卷黙坐之次愿以此语为仆思之
丽谯
绍定中建昌朱守宪以严刻激营卒周威陈寳之变朱陨于兵里寓公聂善之侍郎子述抚定之未几而城内火延燎郡民居几尽时徐监丞瑑来领郡事更剏郡治而鼔角楼尤壮伟幼安为作丽谯赋以寓颂规辞防精妙其序曰旴江以辛卯八月融风告灾越明年伐材鸠工鼎建郡治丽谯雄峙得制度丰约之中窃伏惟念立壶植矢而昼夜分鸣角伐鼓而昏昕定一郡耳目在焉非如登眺逺览穷赏玩以自适者比昔鲁作閟泮史形歌颂盖以其所作上有补于国下有益于民也是以序而赋之
环江山之佳丽兮有雄楼之突兀曾日月之几何兮俪规范之崇崛新斯人之观瞻兮镇千里之寜谧孰纪而颂之兮抽秘思之杪忽于时牛犊帯佩螳猬斧鏠四野沸腾初息阻讧天跳地踔四起融风祼不禳楼观为空尽繁华于一眣莽萧条于四封幸天恵以仁侯提一郡以摩抚逮政通而人和汔无斁以无恶乃相巨材乃营故址乃命工师乃建定制俭不得陋宏不得侈称侯国之规宜邦君之治棼橑岋嶪櫺槛坚致昼滴漏于抗爽夜鸣钲于虚敞角凌霜以腾音鼓逐风而震响岂非賔饯有法天时于焉正邪聴休有时郡政于焉修邪作止有民事于焉节邪驾受有式兵籍于焉制邪东望则长川喧豗趋我城郭云树参差月波瀺灂南望则巨石峙立伟然下阚狡麑蹲踞髬髵攫啗西望则竒插天刻削嶻嶭白露晨萦红曦夕抹北望则超超九逵直走京畿郊原苍莽亭驿纷披盖今之麦熟禾秀茫茫布野昔之霜露荆棘而伤心者也今之上栋下宇翚飞鸟革昔之瓦砾粪壌而刿目者也登斯楼者亦有思乎巨杗细桷巍峩穹隆屹若特立非夸其雄斵削磨砻黝垩髹赤举以法故非侈其饰出入是门必肃必恭氷食葛制爰端汝躬反侧陧杌化为春融则増秩赐金可以纪功出入是门俛怍仰愧嚢帛匮金祗为私计四民失业五兵犹试则前车之覆厥鉴亦迩是用斟酌民言式警有位尚聴兹哉以福千里结尾数语辞严义正凛然春秋衮斧之意读之令人惕
训畬
千峯先生陈文定公寓居旴城作一堂名之曰训畬幼安为之赋其序云提刑寳谟常卿千峯陈公书谂予曰子昔为泉谷徐公赋味书阁吾得其文读之喜其防深而辞畅也今吾治一堂置书数千卷扁曰训畬子为我畅厥防可乎仆乃复于公曰昌黎平生名节伟特如防佛骨抚镇州死生且不计于富贵何有诲子诸篇类皆有羡于荣禄勉符一诗以经训为菑畬是矣然究其三致意者不过公相皁之殊居第舆马琐细之事识者疑焉今公三登于朝再以直去咫尺禁从抗章固辞岂汲汲富贵欤公曰子弗闻乎赋诗断章予取所求今夫义理之腴稻粱之甘似之学问之勤耕耨之力似之吾之命名是之取尔岂曰朝种夕获为荣名利禄计邪仆曰防哉乃援笔以赋其辞曰
惟鸿蒙之肇开兮风气以异有龙之特出兮载籍由起六七圣人随时以制妙造化之机缄兮极上蟠而下际羌人事之万端兮贯一理而在是易探消长之几书纪帝王之治乐感其和礼别其剂诗具美刺之章春秋严褒贬之防仁义道徳之所从出而正脩平治之要皆由此其推也千峯陈公心醉六经学该百氏掇英取华既已发于事业见于议论以震一世矣相彼寓居岿然楼宇据髙靣胜开牖洞户挹旴水于襟懐纳军山于指顾草木之华滋葱蒨晓山之烟霏呑吐乃建庭阶乃饰屏着几席俨若籖度得所熟黄缃素之前陈緑幕黄帘之珍防名以百计卷以千数上则庶几平棘清丰之储下亦可与荆田亳祁而并骛岂无金匮石室汗青信史亦有炙毂雕龙百家诸子悉不见称维经是主盖指南设而东西不迷明鉴照而妍丑无误合乎经者必尽心焉戾乎经者吾所不取此所以表羣经而摘训畬以名斯堂也虽然吾尝闻之矣明经取青紫其志固甚小教子胜赢金其谕亦已卑惟下帷发愤潜心大业正谊不谋利明道不计功乃纯儒之所为故义贵于集不可为宋人揠苖以助长仁在乎熟不可使五谷之不如荑稗规规然其守肯播肯获之戒凛凛乎其畏不稼不穑之讥行无越思当如农夫之有畔播种而耰当识同然于此心之微谨无春耕其邱有何时实栗之叹谨无豚蹄壶酒有穣穣满家之祈嚅哜道真涵泳圣厓如是则公相之尊舆马之盛昌黎之所以望符者有所不暇计而义方之训端有在此而不在彼者以士希贤以贤希圣居公之堂读公之书尚其勉旃圣贤同归
以上数赋皆幼安所作见燕石藁盖其所着集也幼安本以笺表见知诸公间然四六殊不及赋笔景定中曽仲实侍郎起家为江西运使兼知隆兴府防前宰相渎山谢公方叔寓居隆兴谢公居相位时曽公实为宰属曽公属予通谢相启予为之言曰诣丞相府曽闻堂上之都俞佩太守符来问山中之安否曽公既到任大合乐以宴谢公幼安当为乐语有曰我某官今郡太守旧宰府寮入政事堂得与闻于国论送防龙集毎亲近于元台其后文防幼安笑曰吾文正同子意而子之语殊胜予也予笑曰先生古赋独步当世是谓大手笔而与晚进校小技无乃卑乎幼安复大笑
怀皋
近世诸老多以文章名而工古赋者絶少惟千峯陈文定公与西园傅公友故亦喜作古赋有怀皋赋一篇独清峭可爱其序曰次兄自号九臯中夀而殁作怀臯赋哀之
有蹁跹兮羽族之僊戛长鸣兮闻于九天恍形景之莫覩兮其去无边杳云气之茫茫兮予衷怛然忆追随于林野兮真意之纒緜何倐忽以暌逺兮悄余音之弗眇眇兮辽海战鱼龙兮骈百怪想翺翔兮周观乎逺大顾山涧之泠泠兮尚旧防之如在胡不归来兮使我心痗倚云霄兮蓬莱之峯锵环佩兮羣僊与同顾瞻下土兮厌埃尘之溟蒙怅已忘兮前冈之松胡不下防兮旧侣之与从萧飒兮飚鸣乗秋清兮上青防中扄耿耿兮梦难成安得反魂之香兮挹气貌之亭亭皎中夜兮兔景杳何方兮楼处冷弱翎绕于枯柯兮坠寒叶于金井安得故人之与偕兮使顽疴之苏醒呜呼噫嘻头戢戢兮皆兄弟曷不旁交而逺契数竒偶兮异短长焉用泥逺而追亡恻予怀兮轸厥初形气交值兮乐同涂食息相待兮行止相需二体之尔我兮一气之敛舒倐风烟之灭没兮逐野马于中区彼悠悠以忘反兮此悄悄而靡居虽然万縁聚而必散一气运而无穷往来离合悲懽华顇虽百千万亿变罔所底止未始离乎一域之中走胡走越何见而异宜兄宜弟匪私而同嗟逝水之洋洋兮逺莫可追扁舟大海兮岂曰无期寂寂之与赫赫兮共乗此化机睨而视之若逺兮焉不知朝莫之与随春与猿吟兮秋鹤与飞无不在兮岂予违涤灵襟兮寄声诗若畴昔兮光无涯
浯谿
诚斋先生杨文节公万里尝作古赋然其天才宏纵多欲出竒亦问有以文为戏者故不録惟浯谿赋言唐明皇父子事体厥论甚当因録其词曰
予自二妃祠之下故人亭之旁招招渔舟薄防三湘风与水其俱顺未一瞬而百里歘两峯之际天俨离立而不倚其一怪怪竒竒萧然若僊客之鉴清漪也其一蹇蹇谔谔毅然若忠臣之蹈鼎镬也怪而问焉乃浯谿也盖唐亭峙其南峿台岿其北上则危石对立而欲落下则清潭无底而正黑飞鸟过之不敢立迹予初勇于好竒乃疾趋而登之挽寒藤而坐足照衰容而下窥忽然心动毛髪森防乃迹故步还至水浒剥落读碑忼慨吊古倦而坐于钓矶之上喟然叹曰惟彼中唐国已膏肓匹马此方仅获不亡观其一过不父日杀三庶其人纪有不斁矣乎曲江为箧中之扇雄狐为明堂之柱其邦经有不蠧矣乎水蝗税民之畆融坚椎民之髄其天人之心有不去矣乎虽微禄儿唐独不霣厥绪哉观马嵬之威挫涣七萃之欲离殪尤物以説焉仅平达于巴西吁不危哉嗟乎齐则失矣而椘亦未为得也灵武之履九五何其亟也宜忠臣之痛心寄春秋之二三策也虽然天下之事不易于处而不难于议也使夫谢奉册于髙邑禀重巽于两帝违人心以图功犯众怒而求济天下之士果肯欣然为明皇而致死哉盖天厌不可以复祈人溃不可以复支何哥舒之百万不如李郭千百之师防而论之事可知矣且士大夫之捐躯以从吾君之子者亦欲附龙凤而攀日月践台斗而盟帯砺也一复涖以耄荒则夫一呼万旟者又安知其不掉臂也邪古语有之投机之防间不容穟当是之时退则七庙之忽诸进则百世之觯嗟肃宗处此其实难尝为之九思而未得其计也已而舟人告行秋日已宴太息登舟水驶如箭回瞻两峯苍茫而不见
诚斋此赋出意甚新殆为肃宗分防者灵武轻举贻笑后代其讥议千人一律而此赋独能推究当时人情国势宛转辨之犂然当于人心亦竒矣结语乃步骤后赤壁赋开户视之不见其处亦本唐人湘灵鼔瑟诗曲终人不见江上数峰青中间有曰观马嵬之威挫涣七萃之欲离殪尤物以説焉仅平达于巴西此四句形容絶妙
毁璧
近世骚学殆絶惟韩文公作罗池庙碑歌辞世以为有骚体又李太白诗云日惨惨兮云防防猩猩嗁烟兮鬼啸雨世以为此两语酷似至宋豫章公用功于骚甚深其所作亦甚似如毁璧一篇则其尤似者也朱文公为之序曰毁璧者豫章黄太史庭坚之所作也太史以能诗致大名而尤以楚辞自喜然以其有意于竒也太甚故论者以为不诗若也独此篇为其女弟而作盖归而失爱于其姑死而犹不免于水火故其词极悲哀而不暇于作为乃为贤于他语云其词曰
毁璧兮擿珠执手兮问过爱憎兮万世一轨居物之忌兮故尝以好而为祸羞桃茢兮饭汝有席兮不嫔汝坐归来兮消揺采芝英兮御饿淑善兮清明阳春兮玉氷畸于世兮天脱其缨爱人兮生防防弃汝阳侯兮遇汝曽不如生未可以去兮殆其离婴众雏羽翼兮故巢倾归来兮消揺西江波浪何时平山涔涔兮猿鹤同社瀑垂天兮雷霆在下云月为昼兮风雨为夜得意山川兮不可绘画寂寥无朋兮去道如咫彼幽坎兮可谢归来兮消揺増胶兮不聊此暇
此词三章一章言其失爱于姑也二章言其死而不免于水火也三章言其死后山川寂寥也每章以归来兮消摇句结之卒章疑有误字公作此词清陗而意悲怆每读令人情思黯然
山中松醪
东坡赋山中松醪有曰遂从此而入海眇翻天之云涛句语竒健可以见其胷次轩豁笔端浩也

[book_title]隠居通议卷五
古赋二
梅花赋
唐丞相广平文贞公宋【璟】作梅花赋昔人谓广平铁石心肠乃能宛转作此赋昔甞读之矣近又复见一赋岂后人效之乎俱録于后以俟识者考焉
垂拱二年余春秋二十有五战蓻再北随从父之东川授馆官舍时届除日顾瞻垝垣有梅一本于蓁莽中喟然叹曰呜呼斯花托非其所出羣之姿何以别乎若其贞心不改是则可取也已感而成兴遂作赋曰
髙斋閴嵗晏山深景翳翳以斜度风悄悄而乱吟坐穷荒其无朋进一觞而孤斟前步除以彳亍倚藜杖于墙之隂蔚有寒梅谁其封殖未緑叶而先葩发青枝于宿蘖擢秀敷荣氷玉一色胡杂防于众草又芜没于丛棘匪王孙之见知欲洁白其何极若夫琼英缀雪绛蕚着霜俨如傅粉是谓何郎清馨潜袭踈蘂暗齅又如窃香是谓韩夀冻雨晓湿宿雾朝滋又如英皇泣于九嶷爱日烘晴明蟾照夜又如神人来从姑射烟晦晨昬隂霾昼闭又如通徳掩防拥髻狂飚卷沙飘素摧柔又如緑珠轻身坠楼半开半合非黙非言温伯雪子目击道存或俛或仰匪笑匪怒东郭顺子正容物悟或顦顇若灵均或歌傲若曼倩或妩媚若文君或轻盈若飞燕口吻雌黄拟议殆遍彼其蓺兰兮九畹采兮五柞缉之以夫容赠之以芍药翫小山之丛桂掇芳草之杜若是皆物出于地产之竒名著于风人之托然而艶于春者望秋先悴盛于夏者未冬已萎或朝防而速谢或夕秀而遄衰曷若兹卉岁寒独妍氷凝涸沍擅美専权相彼百花孰敢争先莺语犹蛰蠭房未喧独步早春自全其天至若措迹隠深寓形幽絶耻邻市防甘遯岩穴江仆射之孤灯向壁不少栖迟陶彭泽之三径投闲曾无悁结实不移于本性方有俪于君子之节聊染翰以寄情因垂示于来哲从父见而朂之曰万木偃仆梅英载吐玉立氷姿不易厥素子善体物永保贞固
又一篇序曰忆深山大川断石长岩兰芳幽秋草落严霜一气顇枯万物闭藏天地不色而艶根荄逞寒而芳雪霜之间特然梅花孤香髙标入眼澂俗予因作而赋之曰
云寒草死兮万根荄之不芳风栗冽兮氷生水乡山痩兮月小天空兮水光落片影之防鸿照防枝之夕阳矧无人兮霜封雾琐挺孤独兮痩节贞香忍屈于灵均之手沈洒于烟雨之乡实不老于鼎鼐渇若迎于酒浆一花一蘂一诗一觞泛踪迹于杳防餐孤芳而翺翔吟吐字而不俗延淡墨而意长啐啄肺腑剔摩胃肠香太极而不古名涔谿而逾何石丑而与齐何松怪而与刚落孤景而不沈荐清芬于防芒溜春水而孱孱振深氷而浪浪度笛声于逺闗冩孤梗于吟腔幽谷兮磔磔春风兮苍苍蠭黄蜨粉飞飞双双臭发不死寸心未荒棘草深兮榛芜篱落虚而凄凉信芳杜之羞顔委薰莸之并伤日月渐古人心行藏念此幽特情兮可忘奏古骚于絶响托微兴之将将分姑山之逸防遣回僊于吟厐予信发于此时将永歌而长望
按姑山回僊二语不知何谓若曰和靖种梅孤山则是宋时事若指回僊为洞賔则洞賔唐末人也相去悬隔恐别有意傥必执此二事则此赋必佗人作矣
落月
月落兮厓空堕白璧兮土中草木顇兮山川失容雺瞀乱兮猿鹤无踪我思子兮屈伸肘昔班荆兮道旧子悲我兮酸楚心酾酒衍兮微我有咎两十五年兮时异同秋霜木叶兮桃李春风绣天空兮云霭我悲子兮负文采山龙华虫服青红又图渊深泽东汇自峡水兮雪繙子悲我兮劳旦昏穹长鱼浪黄浊又穷险艰窥海门两心知兮此畴昔余外冥鸿印空碧焉知雾雨十年间翻是多情好细绎呜呼去非兮已而昔相得者不如今悲孰雪霜兮子能我恸孰肝肺兮我能子知呜呼去非兮已而夜雨黄粱春一瞬长歌短些哀无尽三生圆泽事茫茫魂招不来月满梁
此桂舟谌公为故友范去非作也竒丽悲咤趣味深长足与毁璧并驾去非与桂舟相知极深然佗议论有不尽合故其间云两心相知此畴昔余外冥鸿印空碧意谓畴昔惟此一节相知余事则如冥鸿也盖致其不满之意而词防深婉如此佗人不能为也
述梦
欧阳公秋声赋清丽激壮摹冩天时曲尽其妙憎苍蝇赋次之用事冩情俱无遗憾又有述梦赋其词哀以思似为悼亡而作者其赋曰夫君去我而何之乎时节逝兮如波昔共处兮堂上忽独弃兮山阿呜呼人羡久生生不可久死其奈何死不可复惟可以哭病予喉使不得哭兮况欲施乎其佗愤既不得与声而俱发兮独饮恨而悲歌歌不成兮断絶泪疾下兮滂沱行求兮不可遇坐思兮不可处可见惟梦兮奈寐少而寤多或十寐而一见兮又若有而若无乍若去而若来忽若亲而若防杳兮倐兮犹胜于不见兮愿此梦之须防尺蠖怜予兮为之不动飞蝇闵予兮为之无声兾驻君兮可久怳余梦之先惊梦一断兮魂立断空堂耿耿兮华灯世之言曰死者澌也今之来兮是也非也又曰觉之所得者为实梦之所得者为想茍一慰乎予心又何校乎真妄緑发兮思成而白丰肌兮以君而瘠君之意兮不可忘何顦顇而云惜愿日之疾兮愿月之迟夜长于昼兮无有四时虽音容之逺矣于怳惚而求之
哭女师
欧阳公有哭女师辞曰莫入门兮迎我笑朝出门兮牵我衣戏我懐兮走而驰旦不觉夜兮不知四时忽然不见兮一日千思日难度兮何长夜不寐兮何迟莫入门兮何望朝出门兮何之怳疑在兮杳难追紞两髦兮秀双眉不可见兮如酒醒睡觉追惟醉梦之时八年几日兮百歳难期于汝有顷刻之爱兮使我有终身之悲以上两篇悲哀遗哀遣卷殆骨月之情不能忘邪
御风
山谷先生作枯木道士赋深得荘列防趣自书之笔力竒健刻石豫章其篇末题云子由比以王事过列子祠下作御风词子瞻问文作何体曰非诗非骚直属韵庄周一篇学者当熟读荘周韩非左国语防其致意曲折处久久乃能自铸伟词此山谷语也今得御风词读之其防趣正与枯木道士赋相似具録于左
子列子行御风风起蓬蓬朝发于东海之上夕散于西海之中其徐泠然其怒勃然冲激隙穴震荡宇宙披拂草木奋厉江海强者必折弱者必从俄而休息天地肃然尘埃皆尽欲执而视之不可得也盖归于空今夫夫子昼无以食夜无以寝邻里忽之子弟疑之则亦郑东野之穷人也然而徐行不见徒步疾行不见车马与风皆逝与风皆止旬有五日而后反此亦何功也哉子列子曰噫子独不见夫众人乎贫者葺蒲以为屦斵栁以为屐富者伐檀以为辐豢驷以为服因物之自然以致千里此与吾初无异也而何谓不同乎茍非其理屦屐足以折足车马足以毁体万物皆不可御也而何独风乎昔吾处乎蓬荜之间止如枯株动如稾叶居无所留而往无所从也有风瑟然拂吾庐而上摄衣从之一髙一下一西一东前有飞鷰后有防鸿云行如川奕奕溶溶隂阳变化颠倒横纵下视海岳晄荡青红盖杂居于吾前者不可胜穷也而吾方黜聪明遗心胷足不知所履手不知所冯澹乎与风为一故风不知有我而吾不足有风也盖两无所有譬如风中之飞蓬尔超然而上薄乎云霄而不以为喜也拉然而下陨乎坎井而不以为凶也夫是以风可得而御矣今子以子为我立乎大风之邃廪乎恐其不能胜也蹴乎恐其不能容也手将执而留之足将腾而践之目燿而忧坠耳汹涌而知畏纷然自营子不自安而风始不安子躬矣子轻如鸿毛彼将以为千石之钟子细如一指彼将以为十仞之墉非倾而覆之拔而投之不厌也况欲与之消揺翺翔放于太空乎子虽蹈后土而倚嵩华亦将有时而穷矣古之至人入水而不濡入火而不热茍为无心物莫吾攻也而独疑于风乎于是客起而叹曰广矣大矣子之道也吾未能充之矣风未可乗如乗而东乎
昆阳城
东坡先生有昆阳城赋殊俊健痛快今録于左
淡平野之蔼蔼忽孤城之如块风吹沙以苍莽怅楼橹之安在横门豁以四达故道宛其未改彼野人之何知方伛偻而畦菜嗟夫昆阳之战屠百万于斯须旷千古而一快想寻邑之来陈兀若驱云而拥海猛士扶轮以防茸虎豹杂沓而横溃罄天下于一战谓此举之不再方其乞降而未获固已变色而惊悔忽千骑之独出犯初锋于未艾始冯轼而大笑旋弃鼓而投械纷纷借借死于沟壑者不知其何人或金章而玉佩彼狂童之僭窃盖以旋踵而将败岂豪杰之能得尽市井之无頼贡符献瑞一朝而成羣兮纷就死之何怪独悲伤于严生懐长才而自凂岂不知其必丧独裴回其安待过故城而一吊増志士之永嘅【严尤最晓兵法为莽谋主昆阳之败椉轻骑践死人而逃】
义陵吊古
吴仲权镒自号敬斋抚州崇仁人也词学奥雅得名干淳间及交南轩于湖诸公由进士科入仕登朝为尚书司封郎出为湖南转运判官以卒有文集三十卷俱可矜式甞宰郴之义寜县县有楚懐王孙心之冡公为作义陵吊古赋殊苍劲有风骨其词曰
吴子客郴三年属厌其山川蜡屐东山讼刘公之忠击楫北湖味韩子之穷歌逝者之如斯慨有感于予衷有茅三间兮一邱岿然下丛薄之纷披兮蓬颗飒其素颠无翁仲之与居兮况求螭首趺大书而深镌斨锸之莫谁何兮羊牛上来兔迒鹿疃纷横从兮狐魅以为家父老为予流涕兮呜呼楚王孙心之所藏悲夫伤哉屠秦之由楚兮操之已蹴城一举累百兮士十万而骈戮威猎其父兮计縻其子曽是弗置兮必其国毙而宗覆季连不祀兮夀春为郡冯力絶理兮南公同愤人莫如之何兮托天报仇始六千里之不支兮终三戸而复之吁嗟心兮亲懐王孙释芒屩而登至尊羊孳息兮吾事足骇无故兮果非福冠猴伉戾兮又生一秦主约之不得颛兮吾乌用是空名自我薶而我搰兮有是哉北面而事人不相容则垂舍兮卒毙之胡不仁亚父误我何不留我歳时一上怀王之坟乎伪哀以饰义兮唯刘季亦少恩借予以市天下兮不少有以报予勋夫独无昭屈景兮诬絶我楚顾未许攀伙涉以自比兮名十家以戸墓也咄盆子兮人奴知博塞乎羣娱谁信定其不蚩正饭牛而牛臞窘羣剽之逋诛卜之鬼而得符反乎覆兮复初终身饱乎市租怅生世之不谐藐之子兮弗如惊飚兮凄凄露兮泥泥寒草眇兮如夕景惨兮无晖枭羣啸兮猿孤嗁猩饥号兮鼯怒飞粤鬼比而欺人块羁鬼其畴依鼓坎坎兮舞僛僛谁家作社兮酒熟豚肥生得志之几何时兮殁千载而余悲呜呼噫嘻间楚而兴者将非秦汉氏也邪彼骊山之穴兮眡阿房以为丽防乳以烛兮潴澒成海水牧羝作祟兮祖龙为尽骨随风无不之兮矧长物夫含襚五陵相直兮昏不是创气佳哉鬰鬰兮谓予万代靳环将以养尊兮锢匣祗以召薉痛僵胔之未免兮嗟掊土其何计呜呼噫嘻嬴刘之盛彊亦若是乎是特何足悲咤而歔欷有客兮羽衣长吟兮微凄予复来兮从谁胡不学僊冡累累噫子非橘井之老僊乎子且止吾亦欲一言短长百年兮人谁者其长存真使久生所遇无故物兮反可以深喟而永叹生必有死要不免兮惟富贵之难久而贫贱之易安也
此赋幽然而深黯然而光读之令人凄然而悲时有当裁截处傥更鍜链而敛之使归峻洁则前无古人矣
秋风三叠
邢居实字惇夫苏黄同时人防负美才而早夭人以比李长吉尝赋秋风三叠昔甞爱之歳久而忘今偶复见谩载于此山谷尤惜其才尝哀以诗曰诗到随州已老成江山为助笔纵横眼防白璧薶黄壌何况人间父子情盖惇夫殁时其父犹存也秋风三叠曰
秋风夕起兮白露为霜草木顦顇兮窃独悲此众芳明月皎皎兮照空房昼日苦短兮夜未央有美人兮天一方欲徃从之兮路渺茫登山无车兮涉水无杭愿言思子兮使我心伤秋风淅淅兮云冥冥鸱枭昼号兮蟋蟀夜鸣歳月延迈兮忽如流星少壮几时兮老冉冉其相仍展转反侧兮从夜达明怅独处此兮谁适为情长歌激烈兮涕泪交零愿言思子兮使我心怦秋风浩荡兮天宇髙羣山逶迤兮谿谷寂寥登髙望逺兮不自聊驾言适野兮谁与逰遨空原无人兮四顾萧条猨狖与居兮麋鹿为曺浮云千里兮归路逺遥愿言思子兮使我心劳
此三章盖亦步骤古诗而为之者颇有思致又尝赋王昭君有曰安得壮士霍嫖姚缚取呼韩作编戸予详此三叠虽为人所称终非自出机杼超轶絶尘如山谷龙眠操有云道渺兮骖弱石岩岩兮川横日月兮在下风吹雨兮昼防又有云我为直兮棘予趾我为曲兮不如其已似此语意老苍陗劲不犯古人真伟作也
三赋
后汉王文考作鲁灵光殿赋晋孙兴公作□天台山赋宋鲍明逺作芜城赋皆见推当时至谓孙赋擿地作金声贵重可知由今观三赋虽不脱当时组织之习然孙赋则总之以老氏清浄之説鲍赋则惟感慨兴废王赋则惟颂美本朝各极其趣者也文考最为英妙俊敏溺水死时二十余耳后汉书载王逸字叔师南郡宜城人有子延夀字文考有俊才防鲁作灵光殿赋时蔡邕亦造此赋未成见延夀所作赋竒之遂阁笔兴公名绰太原人仕晋为著作郎廷尉卿明逺名照宋世祖时为中书舍人后事临海王子项为荆州照为前军掌书记之任子项败为乱兵所杀有才无命往往如此
别赋
江文通作别赋首句云黯然而销魂者别而已矣词髙洁而意悠逺卓冠篇首屹然如山后有作者不能及也惜其通篇止是齐梁光景殊欠古气此习流至唐李太白诸赋不能变其体宋朝国初犹然直至李泰伯长江赋黄山谷江西道院赋出而后以髙古之文变艶丽之格六朝赋体风斯下矣然文通此赋首句虽千载之下不害其为老

[book_title]隠居通议卷六
诗歌一
黄陈诗序
蜀士任子渊尝注黄陈诗畨阳许尹为之序其畧曰六经所以载道传之后世而诗者止乎礼义道之所存也周诗三百五篇有其义而亡其辞者六篇而已大而天地日星之变小而虫鸟草木之化严而君臣父子别而夫妇男女顺而兄弟羣而朋友喜不至黩怨不至乱諌不至讦怒不至絶此诗之大畧也古者登歌清庙防盟诸侯季子所观郑人所赋与夫士大夫交接之际未有舍此而能逹者周衰官失学废大雅不作久矣由汉以来诗道浸微陵夷至于晋宋齐梁之间哇滛甚矣曹刘沈谢之诗非不工也如刻绘染縠可施之贵介公子而不可用之黎庻陶渊明韦苏州之诗寂寞枯槀如丛兰幽桂宜于山林而不可置之朝廷之上李太白王摩诘之诗如乱云敷空寒月照水虽千变万化而及物之功亦少孟郊贾岛之诗酸寒俭陋如虾蠏蚬蛤一啖便了虽咀嚼终日而不能饱人惟杜少陵之诗出入古今衣被天下蔼然有忠义之气后之作者未有加焉宋兴二百年文章之盛追还三代而以诗名世者豫章黄庭坚鲁直其后学黄而不至者后山陈【师】道无已二公之诗皆本于老杜而不学杜者也云云
许公此序断制古今诗体深合绳尺自三百篇沿汉晋以来下至唐宋数语核之靡不的确而于黄陈所学又窥其奥信名言矣以愚观许公必力于学深于诗者尚未见其佗文可恨耳然由庚诗亡因序而义犹可见则读是序者端可以知许之学云
苍山序唐絶句
苍山曽子实原一宁都人也有诗名于江湖编唐絶句为序曰作絶句当如顾恺之啖蔗法又当如饮建谿龙焙歀识鼎彛其上也雄马驰九阪佳人共笑言其次矣燕姬赵娃舞歌春风又其次矣才有不同所得各异局婉媚而薄髙古执伟豪而弃渊深此迩来选诗者之偏也愚不敢以巳局人随长兼收各标圏以志异体庻可类求若刘禹锡之标韵李商隠之深逺杜牧之之雄伟刘长卿之凄清元白之善叙导人情盖唐之尤长于絶者也老杜钧乐天籁不可与诸子并惟山谷絶近之半山清逺韵度独歩辈流昌黎云天街小雨润如酥草色遥防近却无最是一年春好处絶胜烟栁满皇都意半山絶句机此其发也变化而神用之此半山所长者选五言中曰幽人将遽眠解带翻成结又曰打起黄莺儿莫教枝上嗁嗁时惊妾梦不得到辽西前辈谓作诗机在此缓视微吟其信矣赵庭玉欲传余所选唐絶句因题其后庭玉佗日或可予斯言或笑而哀之则可騐庭玉进否矣
蔡绦诗评
自梁萧思话作字评具载法帖中宋敖器之【陶孙】仿效作诗评具载賔退録近又见蔡绦亦有诗评颇佳绦京子也号百纳尝着西清诗话颇有可采予旧尝録藏今已失去今载其诗评云栁子厚诗雄深简澹迥防流俗致味自髙直揖陶谢然似入武库但觉森丽王摩诘诗浑厚一段覆盖古今但如久隠山林之人徒成旷淡杜少陵诗自与造化同流孰可拟议若君子髙处廊庙动成法言恨终欠风韵黄太史诗妙脱嗘径言侔鬼神惟胷中无一防尘故能吐出世问语所恨务髙一似参曹洞下禅尚堕在妙窟里东坡公诗天才宏放与日月争光凡古人所不到处发明殆尽万斛泉源不是过也然颇恨方朔极諌时杂滑稽故罕逢醖借韦蘓州诗如浑金璞玉不假雕琢成妍唐人有不能到至其过处大似村寺髙僧时有野态刘梦得诗典则既髙滋味亦厚然正似巧匠矜能不见少拙白乐天诗自擅天然贵在近俗恨如苏小虽美终带风尘李太白诗逸态凌云照映千载然时作齐梁间人体段畧不近浑厚韩退之诗山立霆碎自成一法然譬之樊侯冠服微露麤疏栁栁州诗若捕龙蛇搏虎豹急与之角而力不敢暇非轻荡也薛许昌诗天分有限不逮诸公逺矣至合人意处正若刍豢时复咀嚼自佳王介甫诗虽乏风骨一味清新方似学语小儿酷令人爱欧阳公诗温丽深穏自是学者所宗然似三馆画手未免多与古人传神杜牧之诗风调髙华片言不俗有类新及第少年畧无少退藏处固难求一唱而三叹也右此十四公皆吾平生宗师追仰所不能及者留心既久故得间以议之至若古今诗人珠聫玉映则又有不可得而知者也
绦宰相子宜其沉酣绮罗丛中醉生梦死乃能留意词章自作议论如此胜騃子弟逺矣惜乎不遇名父同归败亡今详所评虽未必皆当大畧亦类有识独其以唐宋诸贤参错而论不分前后何也岂又别有意邪厥后敖器之再为之评必以绦所论为未善故更定之当考
敖器之诗评
敖公福州人有诗名仕至安抚司参议官后邨刘尚书志其墓今观其评的确峻陗殊胜蔡评并载于此识者宜参考其优劣评曰魏武帝如幽燕老将气概沉雄曹子建如三河少年风流自赏鲍明逺如饥鹰独出竒矫无前谢康乐如东海颿风日流丽陶彭泽如绛云在霄舒卷自如王右丞如秋水芙蓉倚风自笑韦苏州如园客独茧暗合音徽孟浩然如洞庭始波木叶微脱杜牧之如铜丸走阪骏马注坡白乐天如山东父老课农桑言言皆实元微之如李年说天寳遗事貎悴而神不伤刘梦得如镂氷雕琼流光自照李太白如刘安鸡犬遗响白云覈其归存怳无定处韩退之如嚢沙背水惟韩信独能李长吉如武帝食露盘无补多欲孟东野如薶泉断剑卧壑寒松张籍如优行乡饮酬献秩如时有恢气栁子厚如髙秋独眺霁晩孤吹李义山如百寳流苏千丝铁网绮宻瑰妍要非适用宋朝苏东坡如屈注天潢倒流沧海变百怪终归雄浑欧公如四瑚六琏止可施之宗庙荆公如邓艾缒兵入蜀要以险絶为功山谷如陶宏景祗诏入宫析理谈元而松风之梦故在梅圣俞如闗河放溜瞬息无声秦少游如时女步春终伤弱輭后山如九皋独唳深林孤芳冲寂自妍不求识赏韩子苍如梨园按乐排比得伦吕居仁如散圣安禅自能竒逸其佗作者未易殚陈独唐杜工部如周公制作后世莫能拟议
右敖公此评能近取譬如行云流水超轶飞动有合于风人比兴之防至于辞语刻琢精丽殆煆錬而成者欤尝欲取南渡后诸贤之诗仿此作评而尘事塞膺竟未暇及
李杜苏黄
少陵诗似史记太白诗似庄子不似而实似也东坡诗似太白黄陈诗似少陵似而又不似也
象山评论江西诗
象山先生有谢程帅惠江西诗一书论古今诗体甚备其书曰防贶江西诗一部二十家异时所欲寻绎不能致者一旦充屋盈几应接不暇名章杰句焜燿心目诗亦尚矣原于赓歌委于风雅风雅之变拥而溢焉者也湘累之骚又其流也子虚长杨之赋作而骚几亡黄初而降日以澌薄惟彭泽一原来自天稷与众作殊趣而澹泊平夷玩嗜者少隋唐之间否亦极矣杜陵之出忧君悼时追蹑骚雅而才力宏厚足镇浮靡诗家为之中兴自此以来作者相望至豫章而益大肆其力包含欲无外搜抉欲无秘体制通古今致思极幽贯穿驰骋工力精到一时如陈徐韩吕三洪二谢之流翕然宗之江西遂以诗社名天下虽未极古之原委而其植立不凡斯亦宇宙之竒诡也开辟以来能自表见于世若此者如优昙花时一见耳曽无几时而篇帙浸逸残编断简徃徃下同防计之籍放弃于鼠壤酱瓿悲哉网罗搜访出隋珠和璧于草莽泥滓中而登之箧椟干霄照乗神明焕然执事之功何可胜赞是诸君子当相与舞忭于斗牛之间挹箕翼以为主人寿某亦江西人也敢不重拜宠
按渔隐丛话载诗人玉屑云吕居仁近时以诗得名自言传衣江西尝作宗图自豫章以降列陈师道潘大临谢逸洪刍饶节僧祖可徐俯洪朋林敏修洪炎汪革季錞韩驹李彭鼂冲之江端本杨符谢薖夏傀林功潘大观何觊王直方僧善权髙荷合二十五人以为法嗣谓其原流皆出豫章也其宗图序数百言大畧云唐自李杜之出焜燿一世后之言诗者皆莫能及至韩栁孟郊张籍诸人激昻奋厉终不能与前作者并元和以降至国朝歌诗之作或传者多依效旧文未尽所趣惟豫章始大出而力振之抑反覆尽兼众体而后学者同作并和虽体制或异要皆所传者一予故録其名字以遗来者余窃谓豫章自出机杼别成一家清新竒巧是其所长若言抑反覆尽兼众体则非也元和至今骚翁墨客代不乏人观其英词杰句真能发明古人不到处卓然成立者甚众若言多依效旧文未尽所趣又非也所列二十五人其间知名之士有诗句传于世为时所称道者止数人而已其余无闻焉亦滥登其列居仁此图之作选择弗精议论不公予是以辨之观渔隐丛话载江西诗共二十五人并吕居仁为二十有六与陆象山所云二十家者其数不同议论亦异但象山先生以理学钜儒评论风雅正防自是学者所宗水邨公有云涪翁集厥大成冠冕千古而渊深广博自成一家合观之可得其指归矣附録渔隐丛话一则于此以俟识者论定焉
四诗类苑
前卷尝载西园先生傅公防安硕学雄文风动一时而古赋尤佳盖已録其数篇矣因记景定中公取二陵坡谷四家之诗分门编类绣梓流传名之曰四诗类苑自制一序颇为辨博当世有识夸其能言公尝以寄予予每喜诵之乱离奔窜竟失其本近从其子叔敬再求得之时公已病矣叔敬复予书有曰承索老人所着诗苑序谨用纳呈阁下著书立言为世矜式众方胶扰于利害之场驱驰于祸福之境所谓吉未获一而凶悔吝居其三阁下乃敖睨一世尚友千古非今人所可跂及老人令拜意当此五官四体无一非病视文章恍如隔世傥因宗工钜儒表而出之以得不朽岂非大幸叔敬此书盖今年八月也越两月而闻此老一疾亡矣得年八十有四知已沦没前辈凋零俛仰昔今为之陨涕此序不忍弃为録于左
发于情性之真本乎王道之正古之诗也自风雅变而骚骚而赋赋在西京为盛而诗盖鲜故当时文士咸以赋名罕以诗着然赋亦古诗之流六义之一也司马相如赋上林雄深博大典丽儁伟若万间齐建非不广袤而上堂下庑具有次序信矣词赋之祖乎子云学贵天人太法言与六经相表里若甘泉诸赋虽歩趋长卿而雄浑之气溢出翰墨外则子云无之佗日自悔少作或出于是至若王荆公谓赋拟相如为未工朱文公又谓雄赋止能填上腔子岂以其文之不工记之不博哉正以其追逐模拟其气索耳自后作者继出各有所长然于组织错综之中不碍纵横竒逸之势则左太冲之赋三都视相如尚庻几焉当时文士皇甫士安则为之序刘渊林张孟阳则为之注夫文人相轻从古而然而一时巨擘皆左袒敛衽精金良玉自有定价岂待时改世易而后有顾君与谭不及见之恨哉建安以来诗复盛行歴宋齐梁陈其流之末束字数十逞艳夸妍体状于风云月露之间求工于浮声切响之末而诗弊矣逮至少陵博极书史歴览山川以其闳材絶识笼九有猎众智挫万物而发之毫端凌厉驰骤与长卿相上下宋朝之诗金陵坡谷三大家或以其精或以其博或以其雅体虽不同而气壮语浑同出于杜此则诗之正也昔元微之于子美诗欲条析其文体别相附而未暇仆妄窃此意撷萃英华以门分类合四诗为一名之曰四诗类苑或曰子尝辨春秋制度疆理以明君臣夷夏之大义亦既上彻乙览今碎编类之书似非用力于通经学古者之所务也仆曰不然少陵爱君忧国食息不忘金陵清徳实行不徇流俗东坡髙风峻节穷逹不移山谷孝友清修行已有耻珠玑咳唾随处发见皆可为世模范岂可与敲推句字描貎浅易者比哉矧其纪时世之盛衰述政治之恶评人物之髙下商古今之得失制度兴废于焉而究风俗汚隆于焉而考随其门目粲然可观吟哦讽咏浸润优悠自四诗之以遡三百篇之正孰谓其无益于世道也哉景定壬戌旴江傅自得序
评本之诗
予尝于故箧断简中见有评诗者曰李文叔云出乎江西则未免狂怪傲僻而无櫽括之妙入乎江西则又腐熟窃袭而乏警拔之意今本之之诗以警拔之意而寓之以櫽括之妙盖已见其能去二者之病矣其于江西之宗殆入而能出者邪此说亦是用功于诗者而后能言之然不知所谓本之者何如人也其诗云一篙春水滑无声一叶轻舟过短亭飞蔼晚楼迷紫翠夕阳孤塔认丹青懐人逺折三花树何日相携防玉瓶欲唤渔郎问风色鳬鹥飞处酒初醒味浅近而句稳熟也
桂舟评论
桂舟谌先生祐为人作诗序略曰诗云窈与兵法同以诗学诗程卫尉之正部曲行伍不以诗学诗霍将军顾方略何如耳因知亚夫不出淮隂乃竒初不必堂堂正正此为鹅鹳此为鱼丽而兵书腹笥自可以当百二山河防髙屋建瓴否则羽弃闗险而都彭城虽控被甲一怒自可以怯楼烦走赤泉然不知身为降虏久矣屈原宋玉略少和声尚非圣处彼春草池塘澂江净练又焉得渉吾地乎义有序略曰诗本于人情闗于风教系于安危理乱此作诗之原委也八音克谐无相夺伦此作诗之音调也秋水芙蓉春城草木此作诗之态度也梅花防水宫烛骊山此作诗之兴致也读书万卷下笔有神此作诗之本领也然亦必有为而作有闗渉而作若无病而呻吟虽奔涛走石沿叶倡条动可人心于道何补又序律诗有曰诗有律古矣后防典乐律和声是诗之律已见于三代之前汉以黄钟为律本协音律作诗乐是诗之律又见于三代之后惜汉魏降至陈隋亡国之音着而诗之律已絶响悲夫经几百年而后风飘律吕律中鬼神始振响于浣花溪上杜牧诸贤又复振遗响于开元天寳之后元和以来诗之律始大备于唐矣尝谓五十六字乃一篇有韵之文分寸节度有一字位置不安即不纯熟此又隂有合五音六律自然之妙也又作自编唐律诗序有曰诗谓之律则必如月令之律气候不差乂如牧野之六伐七伐如楚子之左广右广如养叔之射一矢复命州绰之射两矢夹脰然后可谓之律又必如淮隂之出井陉亚夫之壁昌邑如大将军之翼绕匃奴李临淮之号令一新风云百倍然后可谓之律故曰师出以律否臧凶茍合乎律则岂独棘端可以扞矢月寒并州出塞入塞直可以却胡骑而律其神矣否则街亭之战而已耳陈涛斜之战而已耳仆于五七言古间执燧象以奔吴师独于律有憾未能入垒折馘空负时光于是大合工部而下凡数百家阵观龙蛇势决竒正然后知唐世尚律一炬可攻连营强弩不穿鲁缟优劣可得而论矣又曰三箭天山长歌汉闗律之上也踏雪入蔡夜缚狂吴亦律之上笛里闗山兵前草木律之上也六矢中面军容若神亦律之上兵事易言出锐轻搏次之尽烧奚帐分筑汉城次之千金马鞍百金刀头次之气凌三军跃马夺矟又次之老将一失律清边生战场斯乃下矣至若烧蜜调蠭翦花挑蜨是谓荡人心之甚者宜斩二美人以肃军队不然尚可谓之律耶又诗序有曰谓三百五篇之后无诗则甲子书年闰月初吉何尚见于柴桑杜曲谓三百五篇之后有诗则玉树后庭名花倾国何尚见于结绮沈香盖诗有闗于世道久矣今吾虽不得饱食安歩以从容乎江汉美化之域终不容紫色鼃声得乗间以夺朱乱雅使后世复有尚友千古者出谓此功不在距杨墨下则予之不合于今世者未必真不合也
以上皆桂舟文稿中摘出佗记铭可读者多不能尽録也吁公之于诗其学其识其议论其法度精且严如此浅夫俗子乃率然成句而谓之诗鼃蚓杂袭汚我大雅真诗道之厄也哉
自知集序
桂舟公古学古貎与世少可居常以寑陋期期自恨而修读述作至老不衰今年八十有五犹时以新作见寄蝇头楷书不减盛壮斯可敬也已仆尝叹公身韦布而家山林无名位声势以佐其文章而乡里浅窄后辈小夫率以穷逹起爱憎故知公者少而议公者反多使二十年后此一辈扫除净尽有见见公诗文伟丽如此必将想像其为太虚云气中人有恨不同时之叹者矣公尝有自知集序曰
昔之诗诗言志昔之序序作者之志顾瞻周道中心怛兮音调敷畅庸或可知彼美人兮西方之人兮雍容和平序者何以知其刺不用贤也予以是知诗非茍作发乎情止乎礼义序非茍作以意逆志是为得之然独钓寒江孤舟簔笠或者谓不如大堤女儿清晨理鬓朱疏越三叹遗音或者谓不如桑间濮上听者倾城则诗何诗序何序被髪伊水之祭识者宁不有感于斯韩将军破赵会食无不窃笑及斩成安君泜水上然后知背水阵合古兵法服耕子无势可挟无利可求无声华可猎清霜鬓黄独无苖世所摈也宜矣然亦强项不屑与舞阳侯伍自名其诗自序其意风松昼寒月鹤夜警时于是间抵掌自诡近来渐喜无人听琴格髙低祗自知服耕子得矣后五日有能识常山蛇势于平沙上者服耕子又当语之曰左执鞭弭右属櫜鞬当与君周旋但不得走生仲达耳
读此序则先生之不求知于人人亦不相知者概可见矣作序时淳祐丁未嵗也是时年才三十有五而学力笔力已如许我辈沈薶场屋时文中卒无片语登峰造极视先生不愧死哉服耕子盖其别号也
方紫阳序诗
方紫阳序罗寿可诗曰诗学晩唐不自四灵始宋刬五代旧习诗有白体昆体晩唐体白体如李文靖徐常侍昆仲王元之王汉谋昆体则有杨刘西昆集传世二宋张乖厓钱僖公丁厓州皆是晩唐体则九僧最迫真防莱公鲁三变林和靖魏仲先父子潘逍揺赵清献之父凡十家深涵茂育气势极盛欧阳公出而一变为李太白韩昌黎之诗苏子美二难相为颉颃梅圣俞则宋诗之出类者也晩唐于是退舍苏长公踵欧阳公而起王半山备众体精絶句古五言或追陶谢黄双井专尚少陵秦鼂莫窥其籓张文潜自然有唐风别成一家惟吕居仁克肖陈后山弃所学学双井黄极广大陈极精微天下之人北面矣立为江西之说者铨取或不尽然胡致堂诋之陈简斋曽文清为渡江之巨擘干淳以来尤范杨陆萧其尤也道学宗师于书无所不通于文无所不能诗其余事而髙古清劲又有一朱文公嘉定而降稍厌江西永嘉四灵复为九僧旧晩唐体非始于四灵也后生晩进不知颠末靡然宗之渉其波而不究其原日浅日下然尚有余杭二赵上饶二泉典刑未冺今学诗者不于三千年间上溯下沿穷探索往往追逐近世六七十年间之所偏约非区区所敢知也清江罗君志仁寿可介吾师友自堂陈公书囊诗百篇见教自谓改学四灵后邨细读深味诗律未脱江西有昆体意厓岸骨鲠似与赵紫芝诸人及刘后邨不同故予详道诗之所以然为序以遗之谓予不信寿还东湖复以参自堂可也
此序剖析明白议论自出有前辈所未曽道者又间有未尽当理者然世之作诗者有此见能为此言盖亦寡矣紫阳一号虚谷名回追忆似是严陵人景定中为别院省元出吕氏门下徳祐事急时尝上书陈十事乞斩贾似道谢天下觉得是一磊落士也自堂亦出吕门故相知如此
张芸叟诗评
张芸叟舜民尝评诗云永叔之诗如春服乍成拨醅初熟登山临水竟日忘归王介甫之诗如空中之音相中之色人皆闻见难可着摹石延年诗如饥鹰夜归厓木春拆苏东坡诗如武库初开矛防森然一一求之不无利钝梅圣俞诗如深山道人草衣木食王公见之不觉屈膝郭功甫诗如大排筵席二十四味终日揖逊求其适口者少矣芸叟与东坡同时仕宦然不闻盛名亦不见有何伟作今阅此评似非碌碌者也
东坡实见
东坡晩年在海上不观佗人诗惟以陶栁集自随岂非世虑尽而实见定欤
诸贤挽词
山谷翁作司马文正公挽词后山作南丰先生挽词水心作髙孝两朝挽词皆超轶絶尘诚可对垒后又见韩文公作庄宪太后挽词甚妙

[book_title]隐居通议卷七
诗歌二
杜少陵【前缺脱数张】
缺
冬狩行云春搜冬狩矦得同使君五马一马骢况今摄行大将权号令颇有前贤风飘然时危一老翁十年厌见旌旗红喜君士卒甚整肃为我回辔擒西戎草中狐兎尽何益天子不在咸阳宫朝廷虽无幽王祸得不哀痛尘再防
哀江头云清渭东流劔阁深去住彼此无消息人生有情泪沾臆江水江花岂终极黄昏胡骑尘满城欲往城南忘南北此见少陵忠君忧国身居渭水而忆劔阁非谓灵武也
舞劔行云先帝侍女八千人公孙劔器初第一五十年间似反掌风尘澒洞昏王室棃园子弟散如烟女乐余姿映寒日金粟堆南木已拱瞿塘石城草萧瑟玳筵急管曲复终乐极哀来月东出
遣兴云下马古战场四顾但茫然风悲浮云去黄叶坠我前朽骨穴蝼螘又为蔓草纒故老行叹息今人尚开边汉虑互胜负封疆不常全安得亷颇将三军同晏眠以上诸篇或豪宕悲壮或深沈感慨有无穷义味盖杜作为古今之冠而此等又为杜集之冠更千百世无能及者故摘出以备吟诵
石龛云熊罴咆我东虎豹号我西我后鬼长啸我前狨又嗁天寒昏无日山逺道路迷此体竒甚而有楚骚风味怀台州郑十八司户云天台隔三江风浪无晨暮郑公纵得归老病不识路昔如水上鸥今如罝中兎性命由他人悲辛但狂顾山鬼独一脚蝮蛇长如树呼号旁孤城岁月谁与度从来御魑魅多为才名误夫子嵇阮流更被时俗恶海隅微小吏眼暗髪垂素黄防映青袍非供折腰具平生一桮酒见我故人遇相望无所成乾坤莾囘互此诗竒俊悲咤为梦李白之亚
石壕吏云夜乆语声絶如闻泣幽咽天明登前途独与老翁别言有尽而意无穷
新婚别云君今往死地沈痛迫中肠誓欲随君往形势反苍黄勿为新婚念努力事戎行妇人在军中兵气恐不扬沈郁顿挫哀而不伤发乎情止乎礼义之言也大麦行云大麦干枯小麦黄妇女行泣夫走藏东至集壁西梁洋问谁腰防胡与羌岂无蜀兵三千人部领辛苦江山长安得如鸟有羽翅托身白云归故乡
苦战行云去年江南讨狂贼临江把臂难再得别时孤云今不飞时独防云泪横臆宛转悲怆读之凄愁光禄阪行云马惊不忧深谷坠草动只怕长弓射昔人但以此等作言语防予身经乱离奔窜林薮每咏此句然后知少陵状景之妙用如快鹘风火生此句壮健飞动可以想见花卿之雄至于羌村三首宛然陶体同谷诸篇宏纵竒峭中涵深悲诗之至也
天属尊尧典神功协禹谟　圣图天广大宗祀日光辉国有乾坤大王今叔父尊　风尘三尺劔社稷一戎衣山河扶绣户日月近雕梁　五圣连龙衮千官列雁行帝力收三统天威总四溟　社稷经纶地风云际防期大角纒兵气钩陈出帝畿　洛下舟车入中天贡赋均僊仗离丹极妖星下玉除　日月低秦树乾坤绕汉宫地平江动蜀天阔树浮秦　吴楚东南坼乾坤日夜浮地利西通蜀天文北照秦　天地军麾满闗河战角悲四渎楼船泛中原鼓角悲　书信中原阔干戈北斗深国破山河在城春草木深　社稷纒妖气干戈送老儒社稷堪流涕安危在运筹　草木歳月晩闗河霜雪清北阙妖氛满西郊白露初　朝野欢娱后乾坤震荡中帐殿罗冕辕门照白袍　孤云随杀气飞鸟过辕门兵气囘飞鸟威声没巨鳌　鱼龙囘夜水星月动秋山江阔浮髙栋云长出断山　落日心犹壮秋风病欲疏白摧朽骨龙虎死黒入太隂雷雨垂
那知根无鬼神防已觉气与嵩华敌
天兵斩断青海戎杀气南行动坤轴
反思前夜风雨急乃是蒲城鬼神入
元气淋漓障犹湿真宰上诉天应泣
指麾能事囘天地训练强兵动鬼神
花蕚夹城通御气芙蓉小苑入边愁
秦城楼阁烟花里汉主山河锦绣中
玉几由来天北极朱衣只在殿中间
北极朝廷终不改西山冦盗莫相侵
五更鼔角声悲壮三峡星河影动揺
三年笛里闗山月万国兵前草木风
锦江春色来天地玉垒浮云变古今
思家步月清宵立忆弟防云白昼眠
永夜角声悲自语中宵月色好谁防
时危兵甲黄尘里日短江湖白髪前
反照入江翻石壁归云拥树失山村
絶壁过云开锦绣疎松隔水奏笙簧
负盐出井此谿女打鼔发船何处郎
击柝可怜子无衣何处邨
以上皆少陵句法或以豪壮或以钜丽或以雅健或以活动或以重大或以涵蓄或以富艳皆可为万世格范者今人读杜诗见汪洋浩博茫无津涯随羣尊慕而已莫知其所从也因摘数十聨表而出之其佗殆不胜书姑举其概善学者固可触类举隅矣至若圆荷浮小叶细麦落轻花岸花飞送客樯燕语留人草敌虚岚翠花禁冷叶红野船明细火宿雁起圆沙暗飞萤自照水宿鸟相呼如此者人能知之今不复録
杜句皆有出处
家藏小册一本字画甚古题曰东坡老杜诗史事实略举杜句有曰贱子请具陈引毛遂云公子试听吴越之事容贱子一一具陈公子可行即行可止则止杜句曰下笔如有神引仲舒答策下笔疑有神助杜句曰青防却垂翅引李斯曰丈夫如提笔鼔吻取富贵易若举桮何青防之翮与鴳共垂翅乎杜句崆峒小麦熟且愿休王师引武帝欲讨西羌耿逊諌曰今崆峒小麦方熟陛下宜休王师如此者凡十卷乃知杜句皆有根本非自作语言也山谷云杜诗韩文无一字无来处今人读书少故谓韩杜自作此语予初未以此说为然今观此集则此言信矣后世作诗者无根之言耳
欧阳公
欧阳文忠公脩鸿文硕学宗工大儒所谓文起八代之衰道济天下之溺者固不以诗名人亦不敢以诗人目之而公亦不以诗自名也学者每恨公诗平易浅近少鍜錬之工不得与少陵山谷争防予独以为不然公之所作实备众体有甚似韦苏州者有甚似杜少陵者有甚似选体者有甚似王建李贺者有富丽者有竒纵者有清俊者有雄健苍劲者有平淡纯雅者试摘其古体数篇与韦酷似而世或未之知也如伊川独游曰东郊渐微緑驱马忻独往梅繁野渡晴泉落春山响身闲爱物外趣逺谐心赏归路逐樵歌落日寒山上如寄军巡刘判官曰遥听洛城钟独渡伊川水緑树郁参差行人去无已因髙望京邑驱马沿山阯落日乱峰多龙门何处是如游龙门上方闗曰闻钟渡寒水共歩寻云幛还随孤鸟下却望层林上清梵逺犹闻日暮空山响行次华县曰朝渡汝河流莫宿楚山曲城隂日下寒野气春深緑征车倦长道故国有乔木行行渐乐郊春风满平陆晩歩緑隂园有曰余春去已逺緑水涵新塘渐爱树隂宻初迎薰风凉雪晴有曰悠悠野水来艳艳西谿阔晓日披宿云荒台照残雪凡此数章不似苏州乎或又谓此特音节似之而趣味殊悬絶若然则予所不解也其酬学诗僧有曰维诗于文章泰山一浮尘又如古衣裳组织烂成文拾其裁翦余未识衮服尊送张如京知安肃军有曰界上山河壮军中鼔角雄送王尚哲三原尉有曰山河识天府风雨度函闗下直呈同行三公有曰万国舟车防中犬象魏雄巩县陪祭有曰落日汉陵道初寒惨暮飚送谢希深北使有曰鼔角云中垒牛羊雪外山如此等语殊似少陵举此以例其余概可知矣而谓公不工于诗可乎所可恨者格卑耳要亦昆体之余习也
庐山髙明妃曲鬼车水谷夜行诸篇古今学者诵之习矣而予尤喜其赠沈遵一篇清婉流丽自成宫商盖学者未之知也其诗曰羣动夜息浮云隂沈夫子弹醉翁吟醉翁吟以我名我初闻之喜且惊宫声三叠何泠泠酒行暂止四座倾有如风轻日暖好鸟语夜静山响春泉鸣坐思千岩万壑醉眠处写君三尺膝上横沈夫子恨君不为醉翁客不见翁醉山间亭翁欢不待丝与竹把酒终日听泉声有时醉倒枕谿石青山白云为幔屏花间百鸟唤不觉日落山风吹自醒沈夫子君过滁阳今几时滁人皆喜醉翁醉至今人人能道之长记山间逢太守篮舆酩酊挿花归我时四十犹强力自号醉翁聊戯客迩来忧患十年间鬓髪未老嗟先白滁人思我虽未忘见我今应不相识沈夫子爱君一罇复一琴万事不可干其心自非曽是醉翁客莫向俗耳求知音此篇笔力超然髙风逺韵尚可想见岂寻常诗人绳墨所能束缚
送张屯田归洛歌末句云感时惜别情无已无酒劝君空有泪西归必有问君人为道别来今若此又述怀送张总之有云郁郁河堤緑树平送君因得到东城落花已尽莺犹啭垂栁初长蝉欲鸣去年送客亦曽到正值杨华乱芳草人心不复故时欢景物自随时节好感今懐昔复伤离一别相逢知几时莫辞今日一罇酒明日思君难重持此皆流丽有情致可吟讽也前四句律诗格重字当作平声读
人生一世中长短无百年无穷在其后万世在其先得长多几何得短未足怜惟彼不可朽名声文行然防诬不须辨亦止百年间百年后来者憎爱不相縁公议然后出自然见媸妍孔孟困一生毁逐遭百端后世茍不公至今无圣贤所以忠义士恃此死不难【重读徂徕集】天形积轻清水徳本虚静云外风波止始见天水性澂光与粹容上下相涵映乃于其两间皎皎挂寒镜【飞盖桥翫月】
大数四百炎灵销谁其代者当涂髙穷奸极酷不易取始知文景基扃牢【铜雀砚歌】
子丕当初不自耻敢谓舜禹传之尧得之以此失亦此谁知三马食一槽【同上】
英雄置酒奉髙防巍然铜雀髙岧岧一朝西陵有拱木嗼繐帐空萧萧当时凄凉已可叹而况后世悲前朝髙台已倾渐平地此瓦一坠埋蓬蒿【同上】
以上数语有断制有议论非徒工言语者
文忠公得时行道在庆厯嘉祐治平间正宋朝文明极盛时故发为诗章皆中和硕大之声无穷愁郁抑之思所谓治世之音安以乐以其时考之则可矣然亦有竒壮悲咤如寒风八九月北渡大河津玉塞积隋甲金戈耀秋云【送孔生游河北】马饥齧雪渇饮氷北风卷地来峥嵘马悲蹢躅人不行日暮途逺千山横【马齧雪】古栢岭口踏新雪马孟山西防落霞风云莫惨失道路涧谷夜静闻麕麚行迷方向但防日度尽山险方逾沙【同上】如此等作可与古人出塞曲相伯仲信乎能备众体者矣
范蜀公尝谓仁宗四十二年太平都被栁词写尽以愚观之栁词何足当此欧诗数聨或者足以想见当时太平气象今録如左
万马不嘶听号令诸蕃无事乐耕耘
緑槐夹道飞黄盖翠辇鸣鞘向紫宸
云深晓日开宫殿水阔春风飏管弦
玉勒争门随仗入牙牌当殿报班齐
鳯城斜日留残照玉阙浮云结夜霜
金阙云开沧海日天街雨后緑槐风
琼花落处萦僊仗玉殿光中认赭袍
五色诏成人不到万年风动阁生凉
组甲光寒围夜帐彩旗风暖防春耕
威行四境风烟断响入千山号令传
年丰千里无夜警吏退一室焚清香
九门寒食多游骑三月春隂正养花
晴明风日家家栁髙下楼台处处山
以上数聨诵其诗想其景则升平气象了然在目岂季世所得见引笔至此流涕太息
曽南丰
自曽子固不能作诗之论出而无识者遂以为口实乃不知此先生非不能诗者也盖其平生深于经术得其理趣而流连光景吟风弄月非其好也往往宋人诗体多尚赋而此与兴寡先生之诗亦然故惟当以赋体观之即无憾矣唐诗之清丽空圆者比与兴为之也宋诗之典实闳重者赋为之也然先生之诗亦有不皆出于赋者如古体有麻姑山一首送南城罗尉者甚似太白蜀道难其中未尝无比兴也谨録于后
麻姑之路摩青天苍苔白石松风寒峭壁直上无攀援悬磴十歩九屈盘上有锦绣百顷之平田山中道人耕紫烟又有白玉万仭之飞泉喷崕直防蛟龙渊丰堂广殿何言言阶脚挿入斗牛间樛枝古木不记年空槎然卧道边幽花自婵媛林深为谁妍但尘消境静翔白鹤吟清猨雏禽乳鹿往往嗥荒巅却视来境如縁絙千重万叠穷岩峦下有荆吴粒粟之羣山又有瓯闽一髪之平川奕棊纵横逺近布城郭鱼鳞参差髙下分冈原千竒万异可意得笔墨秃尽谁能传丈夫舒卷要宏逹世路俛仰多拘牵偶来到此醒心目便欲洗耳辞嚣喧罗夫子一日逺补东南官爱此层崕峻壑之秀发开轩把酒可纵观喜此披霄挿汉之夐起出门举足得往还罗夫子一尉龙蛇方屈蟠此邦人人衣食足阖境年年枹鼔闲几案剸裁得休暇山水登蹑遗纷烦我行送之思故园引领南望心长悬
英宗皇帝挽词有曰已应南阳气犹迟代邸来句遒壮而事切实不减少陵秋日寄介甫有曰烟云断谿树风雨入山城题曰感事似有所指即是兴丁先珍挽词曰从军王粲笔记礼后苍篇谩有残书在能令好事传鵩来悲四月鹤去遂千年试想长桥路昏昏陇隧烟盖元珍殁于四月故用鵩事以对令威殊切实钱塘元夕宴祥符寺有曰金地夜寒消美酒玉人春困倚东风又曰红云灯火浮沧海碧水楼台浸逺空流丽可爱齐州冬夜有曰香清一蹋氍毹暖月淡千门雾淞寒【齐寒甚夜气如雾凝于木上旦起视之如雪日出飘满阶庭尤为可爱齐人谓之雾淞谚曰雾淞重雾淞穷汉置饭罋以为丰年之兆】早起赴行省曰枕前听尽小梅花起见中庭月未斜微破宿云犹度雁欲深烟栁已藏鸦井轳声急推寒玉笼烛光繁秉绛纱行到市桥人语宻马头依约对朝霞凝香斋有曰一尊风月身无事千里耕桑歳有秋北渚亭曰午夜坐临沧海日半天吟防泰山云青徐气接川原秀常碣风连草木薰次道子有曰两印每闲军市静双旌多偃送迎稀北城闲歩曰土膏初动麦苖青饱食城头信意行便起髙亭临北渚欲乗长日劝春耕华不注山有曰髙标特起青云近壮士三周战气酣金山寺有曰夜静神龙听呪食秋深苍鹘起抟风彭城道中有曰一时屠钓英雄尽千里河山战伐余韩魏公挽诗曰堂堂风骨气如春衮服貂冠社稷臣天上立谈迎白日掌中随物转洪钧忽骑箕尾英灵逺长誓山河宠数新万里耕桑无一事三朝功徳在斯民宏伟尊壮非曽公之笔力不足以写韩公之气魄也城南絶句曰雨过横塘水满隄乱山髙下路东西一番桃李花开尽惟有青青栁色齐夜过利涉门曰红纱笼烛照斜桥复观翚飞入斗杓人在画船犹未睡满堤明月一谿潮此二诗则又清丽婉熟矣北归曰终日思归今日归着鞭鞭马尚嫌迟曲台殿里官虽冷须胜天涯海角时此诗虽若直致然情思深婉怨而不露迎驾有曰锦袍周卫一番新警跸朝严下紫宸俗眼望来犹日天顔四处自生春和御制观灯有曰翠幰霓旌夹露台夜深宫扇月中开龙衘烛抱金门出鳌负山趋玉坐来又曰天香暗度金貂暖宫扇双开采鳯飞集英殿春宴有曰冠劔九重霄汉路莺花三月帝王州观今所选杰句如此谓之不能作诗可乎续稿中更有堪取者偶无其集佗日别钞
曽氏兄弟交镇
宋元丰中南丰先生曾文定公巩为中书舍人掌外制时其弟文昭公肇以摩勘转吏部郎中文定公为行制后文昭公为翰林学士掌内制时其兄文肃公布拜相文昭公为草麻当时朝班荣之曰兄行弟制弟草兄麻近见曲阜前集又载文肃公镇瀛州曰文昭公镇金陵一日诏曾布知江宁府曾肇知瀛州遂成两易自为交代尤人间兄弟盛事也文肃公将离瀛有诗寄文昭文昭和之各夸其所镇之郡今録于此想见先朝文明之盛为之慨然文肃过阙入觐就晋秉政竟不及至金陵云
布作髙阳台众乐园被命与金陵易地兄弟待罪侍从对更方面实为私门之庆走笔寄子开弟楼台丹碧照天涯塞北江南未足夸十里烟波新种栁万株桃李未开花一麾同下西清路两镇交迎上将牙囘首林塘莫留恋风光还属阿连家肇谨次原韵文物河间信可嘉风流江左亦堪夸水南水北千竿竹山后山前二月花久愧迂儒懐郡绂聊须隽老驻军牙两州耆旧毋多怪鲁卫从来是一家

[book_title]隠居通议卷八
诗歌三
律选
律诗始于唐盛于唐然合一代数十家而选其精纯髙首尾无瑕者殆不满百首何其难也刘长卿杜牧许浑刘沧实为巨擘极工而全美者亦自有数入宋则古文古诗皆足方驾汉唐惟律诗视唐益寡焉盖必雄丽婉活黙合宫征始可言律而又必以格律为主乃善傥止以七字成句两句作对便谓之诗而重滞拥肿不协格调恐于律法未合也近嵗乡先生谌公祜妙选唐律数十首详加评注以诲学者大为有益
桂舟七言律撷
谌公祜字自求号桂舟世居南丰之西曰瞿邨防厌举子业不求仕専志古学参诗于赣诗人苍山曽公原一益之以学遂青于蓝喜著书有三朝宗史汉韵纪古书合辙所作有桂舟歌咏桂舟杂著集中记序最佳其论诗处皆入妙品笔力髙峻有史汉文气古体乐府俱善而以律体尤精唐律絶响三百年公自出机轴扫空凡马苍山翁号当时大诗人犹推让出一头地识者谓律诗至公中兴略摘其佳句为世所称者列于左两表蜀天开日月三军汉地出旌旗【诸葛武侯】
王侯螘宂青青草鼓吹鼃庐焱焱灯【自叹】
动地百年无桀跖后天一夀有顔曽【同上】
百年下棊千着万事灯前酒一斟【咏古】
白髪古今天北极黄华宇宙客西风【渊明】
封濬九州尧舜禹典刑万世契龙【评诗后作】
陶写有时欣律熟去来无着证鑪芬【览镜】
西风木叶吹秦晋春雨桃华送古今【避秦】
两水夹城飘近逺万山拥翠緑参差【郁台】
不知元祐今何日慨想儋翁过此时【同上】
为惜旧时慈母线宁甘今夜隔帘霜【寒夜思亲】
梦犹平昔醒来别忆到儿童事转长【同上】
江山落日前朝梦风雨黄华太古心【对菊】
观空观化此凭栏防合人间景一团棊罢客随流水散酒阑花带夕阳看【看花】
飞雨隔愁横笛后残灯照梦落花前【雨夜】
诗到二南风化在句流三谢语言工【评诗】
中原一髪天涯梦元祐孤臣海外归【东坡】
造物未尝私化外英雄何事老隆中【问天】
看翻后夜月回照梦忆前生地不同【同上】
天地浮萍云聚散江山罨画月西东【皆寓堂】
地上断无秦世草山中犹读汉时书【懐古】
梦临水月心先觉看到霜空幻亦稀【晩眺】
天开瞑色云千里雨洗秋空月十分【览镜】
止水不留前世景夕阳空照古人心【春晩】
花间笑语从云散天下英雄岂陆沈【同上】
隔云烽火山河旧列土旌旗雨露深【边事】
层城楼橹看如画三镇军民梦解围【宋史】
树带夕阳雅半集藋寒秋浦雁初来【感懐】
交逰雨过三生梦今古风前酒一桮【同上】
千颿过眼人何在一笛穿云水自横【快阁和山谷】
宫烛骊山酒未醒妖星弄青荧三朝伐叛知谋略万国归心服典刑【郭汾阳】
梦防碧落风偏急望断金精月正中【寄林芝山】
万壑松风天鼓吹四围花月锦帘栊【评诗】
风雨昼酣秦地濶闗河春梦楚云低【春日次韵】
蕃汉盛衰霜叶梦陈隋兴废露华秋【读史】
聚火有莲知佛性衡门无雁见交情【春郊】
一颿秋水渔歌逺半塔斜阳雁影髙【古防晩眺】
邑自乱来新鼓角屋从兵后尚蓬蒿【同上】
落雁景畨秋宇迥乱雅嗁带夕阳飞【谒李中山】
蜀天过雨浮岚翠汉地连云小麦黄【捷】
城上鸟乌知息战陈前笳鼔缓归装将军斗大黄金印犹待先登防鬼章【同上】
凤城色瑛红云见龙衮香飘紫气浮【行都迎驾】
地势尊严今上国天王明圣此中兴【呉山】
管入春波面醉云天开镜画中行【西湖】
潮回海北风偏壮秋满江南客未归【京华感寓】
宫大阿房行日月闗通函谷混车书【读秦史】
雁寒景落三山月骑俊神通万里城【送闽使】
帝城烟冷江沱在郿隖金多社稷危【贾似道】
吴天北斗行宫在汉节西风间道归【文相归】
雅翻汉月催黄髪雁断胡天想翠华【自和】
燕云海濶归鸿杳蜀汉城荒戍马闲【黄叶】
汉殿落花龙衮弃周原荒棘虎营新【感事】
短褐尚时吟杜曲采芝何处问秦峰【暗投】
晋壄风流棊局散江东桂石酒壶倾【次韵】
雁过大江风帖帖雅嗁荒树日悠悠【纪事】
赤帜露光王汉地锦颿波荡帝隋舟【即事】
楚草泽深陈胜在秦地旷邵平间【次韵】
天开汉统王巴蜀云从秦繇起沛丰【感事】
向日不知今解老他时应臆此何年【三月晦】
万国梦回秦月在千年事过蜀云飞【闻鹃】
六鼇倾侧动乾坤国母巡荒防帝孙北极星辰临草地西风观阙卧花门【闻慈亢归信】
南极大明秋气逈西风吹梦泰阶平【夀潭翁】
西风客老雄心在太古人稀侠骨香【次韵】
梁有字题何嵗月藏无经在亦香灯【定林寺】
千山落木秋来客两袖西风旦过僧【同上】
昨日共吟今是梦少时轻别老翻愁【别友】
天教向老逄春在诗且忘忧此命通【听天】
何事重来防明月不堪垂老向西风【寄友】
风雨黄花秋兴熟江湖归路客愁轻【寄何清白】
昨朝骨肉关情大今日平安过望多【乱后】
归来今夕嵗云徂且共平安酒一壶浩刼定中逃得过旧愁空外看来无【归来】
五更厯转花红在万里晴光草緑敷【同上】
一日又从头上过百年多在梦中行【正月二日】
月明老树吟风鹤露湿荒郊徧土枭【今日】
事去尚时寻败局老来犹日读何书【秋气】
术岂有灵能起死梦从何处忍忘归【悼亡】
燕尚有情迎社到蜨空无梦过时休【同上】
壮日尚曽云出岫暮年偏怪海扬尘【丙戌立春】
紫防星奠三阶正黄道天开万象新【同上】
梁燕未归花尚在杜鹃有恨月常孤【梦起】
此情消遣终难去无路追寻岂是愚【同上】
半空日照隂霾伏八表天开泰象同【自寛】
禹甸草荒昏雾徧汉宫花梦昼云酣【次水邨】
花栁晴光新态度江湖春梦老英雄【自寛】
日月任从愁里过客尘常向静中参【次韵】
归櫂舞风鸥不下愁笳吹月雁斜行【自感】
集中诗如此者尚多今姑采其脍炙人口者録之观其妙趣天得自成一家不肯拾陈蹈故而以清丽婉活中有苍劲沈郁意有似二刘者有似杜黄者律诗中兴非此翁而谁
五言律撷
风雨低黄鹄江湖老白鸥【闻笛】
歌舞从儿女艰难臆父兄【月夕】
塞云横蜀栈胡马出巴陵白髪风前酒黄花雨后灯【闻边报】月满商山夜风髙汉殿秋【读史】
世情江水淡心事海鸥知【寄友】
色云秋景薄汉月夜光寒克复归神主多才自不难【舆地志】玉花嘶徼外翠辇过云中【丙子】
社稷新亭涕山河禹贡书【同上】
星辰天北户汉国西门【同上】
马悲仙仗过雁入海门斜【戊寅】
国被儒冠误如今尚忍言雪霜昏日月盗贼满乾坤【有感】以上皆集中五言律句公以五律不多作予少时从诸老闲竞夸风雨低黄鹄与白髪风前酒二聨以为可配少陵今末俗浅识殊无知者
五言古撷
昔谁醒中梦今独梦中醒万縁水上沤百嵗花前景中年叹忧患不及儿童嵗今儿机械多反不如人意月行虚空间月影印在水月落影还无一笑人间世地上有流冥间无半字　自作槀木看静阅沧江流江头春水多汤汤今复古不载落花回只载斜阳去胡笳明月夜汉节秋风前此士巳骨朽此名至今传旧者今不见今者旧不知万古明月在千山黄云飞以上皆桂舟集中五言古体佳句也
七言古撷
公尝登庾岭观梅赋古体有曰东郊独行氷玉峙江左诸贤王谢起若以此花花或宜自不矜持花亦耻又曰屈原离骚芳草徧召南治世梅先见皎如佩玉上清来不敢班渠国风变又曰花今国在横浦南看谁氷雪来同参入南出南此时节元祐名卿花底雪骨香直到桑海翻花尚永存香未灭若此者皆发前人之所未言可谓独步一世矣
茂陵钱歌曰茂陵秋草不如钱老尽日光行宇宙昭君曲有曰世言如花人薄命谁识如花入卫霍只今保塞愿称臣鬓蝉夺却貂蝉勲羯鼓催花曲曰一声金殿玉防干一曲马嵬坡下土夕阳空照古今愁年年醉醒桃花雨劝农日曰山花笑人人似醉劝农文似天花坠农今一桮回劝官吏膌民肥官有利官休休民休休劝农文在墙壁头官此日民此日官酒三行官事毕癸未元日曰黄叶枝头又早春红花景里多明日任翻河汉风北来终是乾坤日东出以上七言古体中摘出
乐府兰行有曰笳鼓宫商塞外归似此殊勲古难匹后来渭上朝正月尚臆祁连塜中骨玊门闗曰后无闗险无中土大夜宜春狐昼舞万户千门草緑深芦叶卷吹红日莫贰师城曰莫将黩武议前朝今日人思此竒絶虞美人草曰失道原不在隂陵放逐义帝知亡形西风所过皆残灭不据闗险都彭城杨妃出洛图曰霓裳风秋舞天半舞到玉花飞石栈三台四辅绕星垣只一曲中知后患风流天子悟转圜不见蜀山横翠面又曰梨园曲谱韶音秘响入马嵬花委地开兀不再宫不花天街草緑西风起以上皆有议论有气骨张籍王建不専美于唐也
九吟槀撷句
近世吟人工律如九陈公宁之宗道亦自絶少略摘于后七言中有似唐者然不及桂舟风格也
落日含兵气空山更晩风有家音问絶无处道途穷【落日】草树深城郭尘埃犯缙绅古来皆有死吾独此时人【半嵗】故里人何处空山日又斜干戈今尔辈天地此谁家【故里】未死终相见无生底再逄征衫今日泪慈母旧时缝【归来】多少艰难事言言卒不穷【同上】
相思不相见身在曷如无【望家信】
江濶乾坤壮山长吴楚遥【钱塘】
汉军鼙鼓动蜀道雪山消【观潮】
风景梦中天地老江山昼外古今情【八月十五夜】
一年好处在今夕毎度圆时无此清【同上】
日月更无山障碍乾坤惟有水周回【金山】
家在鄜州身陇右弟居河济妹钟离【读杜诗】
中兴社稷两天子老死乾坤一拾遗【同上】
荒草连云人拾烬空山遗塔鬼吹镫【常山乱后】
舟无可渡人难到兵不能灾地转灵【青阳洞天】
深洞有龙云气黒空山鸣鹤夜镫青【同上】
江山那解将愁去草木亲曽见乱来【经苍山】
千林云气龙犹在午夜松声鹤自寒仙子偶来成梦事至今游客未尝闲【始山】
黄中通理似无物天下横行宁不烹【蠏】
九古体亦多佳者旅懐曰清波眇前滩白鸟下寒渚樵斧空山鸣归舟夕阳莫去来风中人明灭云外树双轮何时休愁心此羁旅此篇甚似苏州也送别一章曰江边出相送君去我当反裵回未忍还孤颿夕阳逺语短而意甚长洗马行曰玉谿谿头波緑玉玉谿谿上沙金粟晓营出马五花云鸣榜齐首桥南浴马髙如屋长如龙四蹄如铁声如钟青刍防束粟防斗豢汝爱女争竒功编騣抹刷解色罢黒面雄儿齐上马就中一马不敢骑云是将军临阵者又曰要知马最于人厚鼙鼓旌旗应如手燕山雪重黄河深功属将军马何有又有送戴石屏归天台诗曰天台四万八千丈一根直下寒银浪青莲老子夜不眠往往飞魂到其上诗情不减流白云千载重见戴叔伦莲花峰下赤城洞芒鞵翻笑山中人秋风孤篁八九尺老面百折赪铜色田文席上摩吟頾鹘立苍苔烟雨黑我家竹屋栖龙冈夜捣孤月餐寒霜醉骑白鹿军峰下一见赠我青瑶珰南山台前春正好万壑千崕清梦晓苍苔石磴抚防干往事飞鸿天亦笑君今东首回牙樯我亦西去凌苍苍截江桥南春水急酒酣不记攀垂杨军峰江南最髙处我上峰头望君去归时定入天台山举首云间一相顾此篇虽语意防弱而言语清峭不染俗尘可爱也结意亦好其题谢氏西谷曰江东风流防稽伯玉壶贮香倾琥珀春风十里东山云一曲寒楸晚空碧盘盘石磴红泉仙春草梦断瑶池笺防茸曲笠雨花湿老屐踏损苍苔钱双鸾翩翩跨元岛月白香魂翠山杳玉兰千载流芳馨清风凌厉连红晓其送宁都陈令曰梅花楼头立晴雪松叶亭根听夜雨鼪鼯息响月千山桃李无言春万树凡此皆刻削清丽香人齿颊可以为诗家之俊矣
秋麓山鸡爱景集
余初着通议时尝载吾叔父秋麓先生镗髙年著作不倦而余自觉江淹才尽不能逮以为媿今先生谢世倐阅八期追懐凄怆学者曽元伯褒金刻其遗吟而以絶句为之首盖其古律体多而絶句独少自成一家不専宗唐也摘其尤者如左
公有观傩古诗一萹絶佳其辞曰寒云岑岑天四隂画堂烛影红帘深鼓声渊渊管声脆鬼神变化供剧戏金洼玉注始淙潺眼前倐已非人间夜乂蓬头铁骨朶赭衣蓝面眼迸火魆蜮罔象初偋伶跪羊立豕相嚘嘤红裳姹女掩蕉扇緑绶髥翁握蒲剑翻筋踢斗臂防寛张頥吐舌唇吻干揺头四顾百距跃敛身千态万斝索青衫舞蹈忽屏营彩云掲帐森摩旌紫衣金章独据案马防牛权两披判能言祸福不由天躬履率越分愚贤蒺藜奋威小甶服防縿扬声大髽哭白面使者竹筱鎗自夸捕无遗藏牛冠箝卷试阅检虎冐肩防光睒闪五方防队乱纷纭何物老妪绷熏终南进士破鞮绔嗜酒不悟鬼看覻奋髹矘目起媻娑众邪一正将那何披髪将毕飞一吷风卷云收鼓箫歇夜防四坐不怡主人送客客尽悲归来桃茢坐深蕳翠鸮黄狐犹在眼自歌楚些大小招坐乆魂魄防消遥防稽山中禹非死铸鼎息壤乃若此又闻鬼奸多冯人人奸冯鬼奸入神明日冠裳好妆束白昼通都人面目此萹笔力竒甚可以补缺古人也
七言律不多摘其佳句于后
孔曽有道官天下韩栁无文世子孙【甲申迁居】
邨桥日落市声散山路月明人语归【邨中宿】
月下有闻思望帝山中无曲舞胎仙【和韵】
版桥雨过秋苔滑邨碓寒吹暴稻香【懐友】
尊前能是防时客山下已成千古坟【出郊感懐】
栁条风慢天初煗花景晴光地亦香【桃原】
故人皆死谁为佛老我犹生即是仙【夜坐】
草隥水流檐佩响松梢月冷露珠圆【同上】
防翻雨过山仍在独望人间鹤未归【菊潭故居】
公忍贫著书垂死不废所着有圣门言行録考覈浩博总防精实诸公协力以刋而不及竟六经之余释老书无不通贯所作科教之文尤为入妙琳宫梵宇得其一篇者俱谓足以名世具在别録
山谷诸作
山谷翁书摩厓碑后题老杜浣花醉图皆精深有议论严整有格律二篇正堪作对尝欲令善画者图作两屏録二诗其上毎当读书余闲酒酣兴发朗诵数过以舒吟懐亦一快也
山谷题荣州祖元大师此君轩云程婴杵臼立孤难伯夷叔齐采薇形容絶妙后有作者何以加之此堂先生瑞南丰先逹名儒也尝谓余曰山谷作诗有押韵险处妙不可言如东坡效庭坚体诗云我诗如曹郐浅陋不成邦公如大国楚吞五湖三江赤壁风月笛玉堂云雾句法提一律坚城受我降只此一降字他人如何押到此竒健之气拂拂意表
古今咏渊明者多矣独山谷翁深入阃奥其懐陶令之诗曰潜鱼愿深渊明无所逃彭泽当此时沈防一世豪司马寒如灰礼乐卯金刀嵗晩以字行更始号元亮凄其望诸葛抗戅犹汉臣时无益州牧指挥用诸将平生本朝心嵗月阅江浪空余诗语工落笔九天上向来非无人此友独可尚属余刚制酒无用酌桮盎欲招千载魂斯文或宜当此诗允为得渊明之心者世以陶公为幽人隠士非也身逢禅代悲愤不自胜欲如孔明绍休汉室思致中兴而世无英雄如昭烈者可与兴复既不可为则姑自放于诗酒而已晩年以字为名而更别其字曰元亮景慕孔明意可防见或者但见其弃官彭泽归逸柴桑遂以幽隠待之误矣
桃李春风一桮酒江湖夜雨十年镫【寄黄防复】
万里书来儿女十月山行氷雪深【寄上叔父夷仲】
弓刀陌上望行色儿女镫前语夜深【同上其三】
风光错综天经纬草木文章帝杼机【次韵丝云鹤】
两宫无事安磐石万国归心有老臣【同子瞻韵和赵伯充团练】落木千山天逺大澂江一道月分明
家移四壁书侵坐马痩三山叶拥门【次韵宋楙宗僦居甘泉坊雪后书懐】笙歌忽把二天酒风雨犹惊三峡涛【次韵荅清江主簿赵彦成】万竿苦竹旌旗卷一部鸣蛙鼓吹休【次韵黄份老晩防池亭其二】千林风雨莺求友万里云天雁断行【宜阳别元明】
争名朝市鱼千里盖世功名黍一炊【王穉川既待官都下有所盼未归】五更归梦三千里一日思亲十二时
盖世功名棊一局藏山文字纸千张
语言少味无阿堵氷雪相看有此君
心逰万里不知逺身与一枰相对间
世态已更千变尽心原不受一尘侵
寒蛩催织月笼秋独雁呌羣天拍水【听宋儒摘阮歌】
以上并山谷先生句法也山谷所长在古体固不以律名然时作律诗亦自有一种句法
后山
陈后山师道徐州人也曽南丰先生见其文而竒之后山翁之诗世或病其艰歰然揫敛鍜链之工自不可及如云人情校往复屡勉终相逺一诗已经年知子不我怨又如去逺即相思归近不可忍儿女已在眼眉目略不省喜极不得语泪尽方一哂又如生世何用早我已后此翁颇识门下士略已闻其风又如俗子推不去可人费招呼世事毎如此我生亦何娱又如此生恩未报他日目不瞑又如有女初束髪已知生离悲枕我不肯起畏我从此辞大儿学语言拜揖未胜衣唤耶我欲去此语那可思凡此皆语短而意长若他人必费尽多少言语摹冩此独简洁峻峭而悠然深味不见其际正得费长房缩地之法虽寻丈之间固自有万里山河之势也凡人才思泛滥者宜熟读后山诗文以药之他如妾薄命赠二苏公诸篇深婉竒健妙合防尺又古今之絶唱
荆公二古
王荆公集中有古诗一篇名曰君难托详其词防似怨望裕陵者岂非罢政居钟山时为吕恵卿谗毁不能堪而赋邪其诗云槿花朝开暮还坠我身与华宁独异忆昔相逢俱少年两情未许谁最先感君绸缪逐君去成君家计良辛苦人事反覆那能知谗言入耳须臾离嫁时罗衣羞更着如今始悟君难托君难托妾亦不忘旧时约裕陵荆公君臣之交古今所少一旦施设既谬卒负圣心至于怨望如此可发千古之一慨
荆公又有飞鸿诗云雁飞防防时下泊稻粱虽少江湖乐人生何必慕轻肥辛苦将身到沙漠汉时苏武与张骞万里生还值偶然丈夫许国当如此男子辞家亦可怜
郁孤台刻石曼卿诗
石曼卿尝作大字书古体云平阳奉寄师鲁十年一梦花空委依旧河山损桃李雁声北去燕西飞髙楼日日春风里眉背石州山对起娇波泪落妆如洗汾河不断天南流天色无情淡于水此诗不知曼卿自作邪或书古人诗也其意亦莫可晓后题云康定元年八月十四日书按尹洙字师鲁此必寄尹洙之诗则非古人矣又一絶云楚乡寒食摘花时野渡临风驻采旗草色连云人去住水文如縠燕参差末题云江上偶见继又书题木兰庙一絶又入商山一絶末又一絶云前山极逺碧云合清夜一声白雪防欲寄相思千里月谿边残照雨霏霏后题云寄逺此四絶必唐诗特前此未见耳或谓千里月疑是目字误作月因下句是残照无縁用月字也但千里目于义未顺千里相隔唯月共照今残照之时值霏霏之雨欲寄相思于月不可得矣月字为是所书字如掌大亦甚端重然带俗态欠清媚遒劲之气旴江聂善之侍郎守赣州日摹其真迹刻石郁孤台未知今尚存否偶观墨本恐失去谨録于此
所翁诗句
长乐陈公储容自号所翁登科入仕善画龙笔势入妙而赋诗作字俱竒劲可爱予去年春逰麻原第三谷见其旧题灵丰庙壁翰墨飞动一诗为灵运赋句意甚佳曰紫马仙人跨白犀繙经台暎钓鱼矶千年老树风靁坼独有红泉洗断碑皆记当时事也近又得其为人赋横舟二篇尤竒前篇曰古悲歌泪如血渡河无船气欲絶古悲歌泪如泉河激汤汤声彻天峨舸大艑载琛贝锦缆迷楼催管人生苦乐不相等风波血刃蛟流涎神虺九首能三足巨鼇触怒羣帝迁纵有扁舟竟何往乗桴意在沧洲上只縁辙朽无人知入海居夷毎惆怅三间破屋名横舟三呼不荅江水流一颿径渡溯天去不系斜阳古渡头后篇曰黄头子捩柁听吾语三老驾三翼叠鼓峭颿看风色一千水归黄河世无客星泛灵槎恒河水波斯匿王母将去六十年间成壊故性无生灭河水似黄面瞿昙以筏谕长淮水一箭许边城白骨多于土年年调舟已成泥夀蔡孤城付朝暮岷江汉源天上来一夕不保如风埃重庆今为天下首汉中不复言规恢朽木为舟土为楫白波如山水皆立当时商家畚筑子梦里撑船济川去只今无梦岂无舟水浅都非泊舟处二篇俱非尘土胸次语

[book_title]隠居通议卷九
诗歌四
黄希声古体
君不见防尘着空生九州人其中间悬两眸杨花化萍无根蔕风消水长东西流江南下湿人易老过尽嵗华还草草长留白日照人间杨栁浮生转枯槀毬文带绕千花黄青蛾攅眉眉细长莫言一尊千万夀乃翁身命属渠手长安城中鬼笑人水底纸钱能不朽今人不见古人心古人不见今人事天上若无长生人即是古人都尽死金鳬银雁满江湖神光夜夜开黄垆年经月纬三百卷平生欲作何人书古人去去留不得我些古人三太息今人莫叱山石牢更后千年人不识此吾旴黄希声所赋长歌行也粹美精练意髙味长近世江西诗人鲜有能及此作者又有题二乔图诗曰龙翔下卷江东土孙郎初得乔家女乔家本自重曹瞒只鸡斗酒空酸楚襟情正用留阿瑜尚得人前称肺腑百年王气竟销沈妙写丹青娇欲语香闺搦管记何书并蒂芙蓉按花谱那知不是未嫁时本末无从勘彤史词人多事管闲愁铜雀纷纷底歌舞尽强被髪向黄垆只与东阿洛浦此篇流丽蕴借可为前篇之亚希声名文靁自号看云早以春秋学魁乡举下第则防缙绅间以笺启四六为吴运使子良赵观文与所知当是时荆谿节斋之名满天下希声借以为重淳祐庚戌乃以诗经擢进士科赵公知临安辟以为酒官既而舟归次严陵滩覆溺失尸闻者悲之有看云集数十卷尤长于诗诗尤妙于长歌行同时乡里以诗名者碧涧利履道登白云赵汉宗崇嶓俱为社友然品格俱不及公赣之宁都有苍山曽子实原一抚之临川有东林赵成叔崇峄亦同时诗盟者也
利碧涧诗词
利履道登尝于临川道上得诗云晩觉儒冠误力耕已不任风云入书史日月送烟林古来一日养人子百年心清风满天下欲栖无寸隂太息复太息孤云生暮岑兴致髙洁非江湖可跂及也履道尝有所属意者中更暌阻赋玉台体数十篇以寄兴其好句如羸马前山东复东沈沈户锁愁红春风一把相思骨又落江南烟雨中浓緑千竿湑欲流春风疑只在池头相思一夕天相似望断西南四百州尤工长短句尝有水调曰相聚不知好相别始知愁笋舆伊轧穿尽斜照古平洲今夜荒风脱木明夜山长水逺后夜已佗州转觉家山逺何计去来休酒堪沽花可买月能留相思酒醒花落五更头长记疏梅景底一笛紫云飞动相对大江流此别无一月一月一千秋此词极婉沈细其自况词有云花外潮回剑边虹去抚寒江千里意气又然矣赋虞美人草云当时养士知何许总把降幡去汉家王气塞乾坤一树盈盈不为汉家春意度弥佳佗词盈帙丽语层出但儿女情多终伤正气耳履道家旴城之西门以礼记擢第仕止宁都尉
赵白云诗
赵宗丞崇嶓字汉宗自号白云山人居南丰为人清俊洒落富有文采超然为宗籍冠尝赋诗云壮老互沦谢百年如奔霆竞将无穷忧劳此有尽形生时一幻化死即归杳防亦有贤达人视死如未生亦有醉梦人既死心未平逆旅朝暮间八风无时停扰扰安足计熈然慰吾情赋古意云阿母带儿出儿行自回皇儿不倦行路遣儿心内伤问儿何所伤儿语不敢详将儿顾织作不忍织鸳鸯赋松柏有云松柏生髙冈不依贵者门松柏长青青却防贵者坟生非门墙交而与邱陇亲此等皆思致不羣超出世俗文德殿早朝云苑墙当北斗宫树近朝阳龙翔宫云地辟金光界龙飞析木津指麾开辇路祠祀拜元辰天近云光暖花浓雨脉春君王自仁夀闲杀华封人皆妙句也他如汉月通江白秦云入塞黄鹭依江渚冷雁入楚云深湖海三生梦乾坤一寸心天形低赴海潮势直通吴月入星辰大山明天地秋咏梅云大雅终不羣古心应自许对之鄙吝消疑是黄叔度凡此皆一时传诵者尝监丰储仓直冬至灾异与陈文定公宗礼相继拜疏言郑丞相清之辅政非材又攻巨阉卢董乃当时窃弄威福者既入留中寻以言去国自是直声闻天下乆之起监都进奏院累迁至大宗正丞卒于官平生工字学尤善作数尺字笔法遒劲江浙名扁多出公手子抚州史君名必岊亦世其传真名父子云
陈文定公诗句
谨尔内毋饰乎外众慧尔愚难乎羣队且埽地焚香观自在此千峰先生陈文定公自賛也殊有意味盖公平生务内之学于此可以槩见公名宗礼字立之髙简清严不混流俗其在韦布时极贫苦然能抗节自守授徒之外絶不轻以一武诣人人亦严惮之年四十有二始为淳祐甲辰廷对第三人风裁峻整声动海内其为广东提刑也驻司韶州州之皇冈有虞帝庙尝题诗云南国熏风入帝歌至今遗庙只嵯峨一天晓色懐明哲四野春光想太和存古尚瞻虞衮冕抚时防换禹山河海濵乐可忘天下解冩灵明是老轲盖景定初也时鄂围初解江淮甫定贾师宪挟勲入相有虞虙者为监察御史摘防换山河之语笺注防字作平声上疏劾公谤讪又吴丞相潜为师宪所嫉贬之循州公行部过循与吴赓和有曰山川半为蛮烟累人物多因谪籍香虙并讦其诗师宪怒为取防镌其官责居永州逾年而后放便虽以诗得祸而其名逾髙自永再召寖显贵歴言路琐闼禁班经帷出师广东入拜签书枢宻院兼参知政事甫两月薨于位赠官加赙哀荣始终大常议諡文定云公世居南丰千绥故自号千峰素慕韦苏州仕宦所至扫地焚香而坐为诗多放韦体其山行诗曰川原緑已张春去今何在深树涵幽姿防云弄晴态禽声互酬应林霏闲明晦渐逺人迹稀清音自虚籁晩出诗曰落日山气清归禽噪林杪意行忘逺近吟过深烟表防防水萦田幽幽云反峤忽闻隣寺钟沿途发长啸晓行有曰披衣起遐征防茫认前路哀鸿天际云残月水边树此等皆俊楚殊迫真也文章亦多佳议论盖以欧曽为宗者持节广东日于宪司作一亭名之曰东风自铭之有曰我亭斯兊厥位面震爰挹天和庶濯吏忍匪曰残之于以闲之匪曰贼之于以格之又曰毋曰天逺毋曰习顽越岭入海皆人其间既曰人矣吾兄吾弟汝罪汝刑予德弗贰施诸彼罔憾揆诸我无恫则虽刑官也何害其为东风语意俱到絶可爱也愚昔喜而诵之甚习乱离忧患省记不全矣忆尝侍公席间论文公曰近世文章如王臞轩所作行云流水亦自可采然公此语愚不解也王实之特狂士其文呌呼促廹无温润深沈之气非中和硕大之声公当俛视斯焉取斯初南丰先生曽公以硕学鸿文师表一世殁且一百年易名礼缺公寳祐立朝因转对为穆陵言之得諡文定其后公薨亦諡文定异哉
云舍赵公诗
穷居无与娱弱子戏我右宁知千载前不是桑榆友今为骨肉亲结爱岂不厚不知后千载当复如此否且尽人间事幽逺非所叩此赵次山必岊所作饮酒诗也次山为白云翁名子年甫十七登进士第需次杜门二十年不仕博极羣书为诗文敏瞻而有风骨尝读虚斋易通以为其防未究遂尽取诸儒易说参防考订削其不合于道者而一以三圣为防归别作易多出新意以发先儒之所未及宏斋先生包公恢见而大异其说叹曰是有功于吾易也年近四十始为江西运使矩斋曽公颖茂辟置荐歴幕府以至班政作邑登朝出守抚州防长江失守时事已变制置使黄万石寓治于抚阃郡不咸竟为黄所挤夺其郡符以与参谋官任君弼翊龙次山遂归里俄而盱抚以城迎降次山避地于赣未防乡寓公吴允文浚奉宻诏以江西招讨使举义反正结约次山协谋兴复战不利允文奔漳州为都督文丞相天祥所杀次山解兵隠汀州之畬中逾年以疾终其诸子死于兵疫无存者仅存一女可哀也夫次山幼强记该洽善辨论毎讲说经史及古今诗文辄累千百言成诵无凝滞中年以后工唐律鍜链精深絶出风云月露之外平生著作极多兵祸无一字存矣其在赣也犹闲道予一曲感慨国事其词曰倚西风招鸿送燕年华今已如客青奴一饷贪凉梦昨夜酒红无力愁似织听鸣叶寒蝉话到情无极舞衣春入叹带眼偷移琴心不断襟袖旧时窄残红尘陌谁寄佳人消息任他珠网瑶琴金钗两霓裳曲总是浪歌闲拍长夜笛且慢析轻匀留醉酒垆侧烟青雾白望残照闗河晴云楼阁何处是秋色味其语意悲愤深矣他文多不记忆尚竢博采当续书之
蜡社歌余
蜡社歌余者吾乡诗人黄伯厚载诗集也伯厚自号玉泉为京西提刑寳章朱公梦吉之壻以诗得名于嘉熈淳祐间受知于丞相郑忠献公清之仕至广东兵钤以卒其集中有钟馗观鬼鬭蟆图诵一时然由今观之未足为妙其妙者惟陪侍丞相安晩先生宿觉际寺夜遇大风可畏遂赋大篇曰船头落日如血红客言今夕当有风空山梦回刺骨冷纩被无力身如弓但闻纸响僁窣初意空厨饥防出忽然扉户竞开阖犹谓偷儿入吾室须臾歘作号怒声鼙鼓百万渔阳鸣室庐动揺地欲转林木震吼山如崩噫嘻异哉那有此欹枕恍惚疑梦寐应是钱塘醉未醒翻海胥涛骋防戏或者客寓紫塞旁铁骑赴敌古战场不然此处安乐国何遽陧阢犹乗航起来穴牖目如割平湖已卷十堆雪乃知跋扈是飞亷似妒晩来客饶舌因思前年到黄冈朔风揺江惊断肠骁将忍冻骨比铁壮士力鬭身如汤此身仿佛临上一感还生百惆怅长安贵人正酣眠日髙尚恋销金帐东未白鸡未啼相公自起烧松枝此篇纡徐苍劲读之殊有深味其絶句则过长安渡有曰重来已过十畨秋更十畨秋欲白头无限旧时心里事青山残照水东流赣州道上见上坟者曰翠树青烟笑语稠家家领客醉松楸老翁哭子气欲絶行到前邨更转头又曰攫祭乌雅噪晩田草芽新染緑如烟墓头寂寂虫鸣急惟有春风舞纸钱此数诗予自十二三嵗时已识其妙常常口之不置也又有读旧稿蛙吹集一絶曰蛙吹儿童事重开已汗顔更须留近作待过十年看亦自有味其律诗如题大洪山曰地当平旷易为山故得崔嵬汉间云雾涌来无下界楼台浮起在中天开时见雷霆出隠几闲看日月还更有钟声最堪恨南风时到八陵边随州沙溪诗曰石路﨑岖石濑鸣峰峦回合小原平桑麻积雨肥春垅鸡犬一村喧昼晴田妇共携中饭去樵童相唤上山声边头今有江南景十数年来不用兵题岘山曰向来陵谷尚休然放眼髙台万象还南国一池襄汉水中原千古邓唐山斜阳淡淡飞鸿没芳草萋萋戎马闲前代英雄亦何许棹歌日日过沧湾此数诗亦可味也鬭蟆图诗虽不为粹亦谩録于此以见存古之意谁推酆都扄逸此魔十二相羣鬭蟆供戏剧绡墨何从拂其迹两雄鬭于前四鬼相视欣欣然小蟆对睨摊双防筠笼一蟆跳欲出前者差壮一力肩后者引索防于拳髯翁磬折目胜负突眼老妪探头觑就中黄叟如蹲鸱破帽长袍吾老馗只眼直下看不帀诸鬼乐与吾翁狎四丁更与蟆之魁疾驰不能压欲穨蟆肥于豚怒于虎张頥缩项夸相顾昔时唐宋失天经妖蟆曽搳天眼精今魔视蟆细于螘魔若跳梁那可指羣隂胶凝互掀翻六鼇顶戴愁颠连但能伐魔既厥类芟夷妖蟆谈笑耳僇妖之事馗所司何独反与为儿戏不惟失职纵奸宄鬼祸如蟆将及尔参军参军其然乎或者好事丹青图谅应馗笑玉川子诛蟆未诛骨先苦风悲雨凄天地愁蟆鬼正是相雄秋仅余一目不可搳我曷不可相娱说防闻隔帘歌鬭鼃山鬼性命摧红牙此篇规模布置意度抑扬亦非庸材所能及第时失之粗且结句苦不峭故不得卓然名世
邓月巢遗稿
吾乡前辈邓子大有功心事粹夷诗材清婉尝有玉山道上一絶曰玉谿谿上雨声干日暮东风客衲寒数树梅花吹作雪行人犹自倚阑干其情致殊萧洒又尝客信丰寄余诗曰怪得寒灯昨夜花五更归梦倐还家多情儿女伤离别争挽征衫问华又曰鱼苗客子去成羣野笑狂歌慢慢行三十里头齐顿住闻官早过吉州城又曰锦衣戍卒竖霜矛弹压盐丁过岭头三月闻韶堪叹息南中还是一年忧又曰岭南咫尺莫如防和煗严寒别有天一夜诗魂清到骨晓霜封却钓鱼船凡此皆冩当时之景而不待雕镌自然成韵平生所作甚多家学断絶无能存其稿者今所録徒得之畴昔所记诵而又缺落不完如此重可叹也公喜作词赋防绛唇曰卷上珠帘晩来一阵东风恶客懐萧索看尽残花落自把银缾买酒成孤酌伤漂泊知音难托闷倚防干角又尝赋过秦楼一曲曰燕蹴飞红莺迁新緑防阵晩来风急谢家池馆金谷园林还又把春虚掷年时恨雨愁云物换星移有谁曽忆把一尊试酹落花芳草总成尘迹蹙频自笑流浪孤萍沾泥弱絮有底困春无力银屏香煗寳簟波寒又负月明今夕往事梦里沈思惟有罗襟泪防犹湿奈垂杨万缕不系西风白日词防流丽富于情者也少举进士累试礼部不中以恩补迪功郎为抚州金谿尉得年七十以卒后学尊称之曰月巢先生予近得月巢遗稿谩摘一二録于此予后公三十年而生公不以辈行前予雅相爱重时与倡酬予见公气象和平所谓德人之容使人意消故尝喜亲公噫死生之隔乆矣擥卷懐旧为之怆然予兄太史公掞屡试礼部不中晩以恩补廸功郎监建康府粮料院寳祐丙辰以荐者特召为史馆校勘时年七十有六矣子大以诗贺之曰秋堂风露声唔吚青灯一防昏两眵蟫鱼蠧纸老白日未识心宇包黄羲麟胶饮尽霜免泣俪花鬭叶纷竒姿少年轻裘舌秦衍睥睨六印京尘缁平生眼底厌糠秕自对春风乐沂水竒抉怪问子云载酒归来成独醉金刀喜有南隣翁曽吹藜焰丹霞峰白云满榻呼不起斜日倚仗酣秋空紫皇一夕下纶防袚丹铅勘文字防将一语赞阳秋髙入九天卑九地圣明勋业琬琰储不独焜燿氷衔书两朝搜辑摩日月往往呼喝羞庭衢庐陵健笔人莫赎南丰瓣香竟谁续西江浩浩流古今莫遣白头愧青竹又送曽子华防赣曰丈夫达有遇出令走千里焚香玩太空宴坐尘不起云胡子曽子不自乐沂水风烟挟两防足跟尚芒履持被直承明三省良未已观君气如虹接淅亦可美昔年子长防落笔妙信史三苏出岷峨文章仰欧子此行崆峒岭万事宁足侈郁孤有竒观佳句公摩洗予生事斗室出若畏澜蠡长安歌狭邪神鼎铸螭鬽穷通匪同途动静实一理时止复时行愿与参此义

[book_title]隠居通议卷十
诗歌五
鸿泥
人生到处知何似应似飞鸿踏雪泥泥上偶然留指爪鸿飞那复计东西老僧已死成新塔壊壁无由见旧题往日﨑岖还记否路长人困蹇驴嘶此东坡集律诗第一首盖和子由渑沱懐旧也注云往嵗马死于二陵骑驴至渑沱此诗若绳以唐人律体大槩疏直欠工然鸿泥之谕真是造理前人所未到也且悠然感慨令人动情世不可率尔读之要须具眼
潄玉亭
东坡先生苏文忠公题庐山潄玉亭诗云髙岩下赤日深谷束悲风劈开青玉峡飞出两白龙此等句语雄竒峭健宜必有超轶絶尘之句以终之而其末乃不过曰愿从琴髙生脚踏赤鯶公手扶白芙渠跳下清冷中且意度卑甚殊无归宿与起句如出两手岂非坡公天才横纵肆笔成书非若拘谫者以排布鍜链为工故若是邪是以朱文公尝论坡公作欧阳公文集序首云言有大而非夸达者信之众人疑焉此数句可谓伟甚而末乃云诗赋似李白叙事似司马迁则首尾轻重殊不相称然则此独非老先生文章之防瑕欤老杜则不然
林艾轩评百家诗
艾轩云百家诗抺一过只有孟浩然踏着实地谢元晖陶元亮辈人名不虚得也毋怪乎杜子美毎毎起敬子美岂下人者如孟东野刘賔客韩栁数家又如韦苏州刘长卿等辈皆不在百家数中却别有说
后邨论诗有理
后邨序竹谿林公希逸诗有曰唐文人皆能诗栁尤髙韩尚非本色入宋则文人多诗人少三百年间虽人各有集集各有诗诗各自为体或尚理致或负材力或逞辨博少者千篇多至万首要皆经义防论之有韵者尔非诗也自二三钜儒十数大作家俱未免此病干淳间艾轩先生始好深沈加鍜链有经嵗累月缮一章未就者平生所作不数卷然以约敌繁宻胜疏精掩粗同时惟吕太史赏重不知者以为迟晦竹谿诗比其师稿干中含华滋萧散中藏严宻窘狭中见纡余天下诵之曰诗也非经义防论之有韵者也后邨经义策论之有韵者一句最道着宋诗之病然其自作则亦有时而不免岂知而故犯者邪迟晦二字亦道着艾轩之病
刘玉渊评论
太白以天分驱学力少陵以学力融天分渊明俛太白而差婉山谷跂子美而加严
晩唐学杜不至则曰咏情性冩生态足矣恋事适自缚说理适自障江西学山谷不至则曰理路何可差学力何可诿宁拙毋弱宁核毋疏兹非一偏之论欤
删后诗四家渊明诗之佛太白诗之仙少陵仙佛傋山谷可仙可佛而俨然以六经礼乐临之虽有作者莫可及矣
诗家门户李黄防若可寻陶杜未易凑泊而陶为尤甚故李杜视陶又有分数
融骚选唐者半山驾骚选以轧唐者黄陈混骚选以汩唐者梅欧苏宋诗视唐为杂南渡后为尤杂
唐自少陵外大抵风兴工江西作者大抵雅颂长古诗一变骚再变选三变为唐人之诗至宋则骚选唐错出山谷负修能倡古律事宁核毋疏意宁苦毋俗句宁拙毋弱一时号江西宗派此犹佛氏之禅医家之单方剂也近年永嘉复祖唐律贵精不求多得意不恋事可艳可淡可巧可拙众复趋之由是唐与江西相抵轧楚骚诗变也而六义备乐府骚变也而兴颂兼后世为骚者比而已他义无也为乐府者风而已兴颂无也古诗已不能禁风雅之不变删后有作可求备乎此选与唐百家不害至今传也
山谷工用事雄说理江右由是成派其究雅多而风少少陵读五车倒三峡吐惊人泣鬼之句岱岳岳阳真能笼乾坤万里于一咏之内千古吟人望洋兴叹及坡谷以道眼评之见趣又别坡称子美凌跨百代古今诗人尽废然陶谢髙风亦少衰矣山谷赞杜曰煎胶续千古无至落笔九天上一句则属之陶何哉
山谷既以落笔九天赞渊明其自述则曰蒲团日永鸟吟时罏薫一炷细参之犹欲苏州心印至坡老直谓李杜虽跨百代古今诗人尽废然陶谢髙风亦少衰矣惟韦应物发纎浓于简古寄至味于淡泊非余子所及悲夫二公岂非才雄学赡追方李杜有余而退羡陶韦不足方将造忘言之妙而悲粗滓之不尽化欤
竒韵
近见有以【阙】字为韵者古今诗未有押此一字者盖甚新也狨字韵亦罕见有用者予近有诗曰羽纛金章映坐狨或亦谓其稍新
赵信国桃符句
赵信公葵镇淮扬日有桃符句云日燿旌旗开大阃风鼓角到中原后句甚佳是时余制帅玠镇蜀亦有桃符句云威行玉斧山河外春在金符掌握中可以相埒唐裴晋公度守东都刘賔客禹锡贺诗有曰万乘旌旗分一半八方风雨防中州闳伟尊壮可备桃符也按玉斧事乃宋太祖开基时阅地舆图偶持玉斧因以柄画其分界今省记不全玉斧非刀斧也乃金杖子约长四五尺以片玉冠其首人主闲步则持之犹今之柱杖等类神祠中素绘仪从犹或存此
杜牧之湖州诗
尝读太平广记载杜牧之湖州诗曰自是寻春去较迟不须惆怅怨芳时狂风落尽深红色茂緑成隂子满枝今观丽情集则曰自恨寻春到已迟往年曽见未开时如今风捭花狼藉緑叶成隂子满枝大意虽同而前诗似胜若论纪实则后者为是尚当求杜集正之
栁香
近见临川叶宋英有赠行诗曰栁香何处春风店酒醒月明闻杜鹃絶爱其兴致清婉后见太白诗有云风吹柳花满店香乃知有所自来特未知栁果有香否
蚕蛾诗
记儿时尝闻人诵蚕蛾诗颇有思致今犹能记闲为诸孙诵之曰自家纒裹一堆堆鼎沸方知身是灾侥幸成蛾还弃掷更教明嵗早归来盖江南土俗毎遇蛾卵后即送之长流祝曰蚕蛾儿蚕蛾儿明嵗早归来
义试诗
往昔江南承平时乡里诸斋闲出题示学者赋絶句考殿最有极精巧者是时俱名曰义试诗尝钞録成帙乱离失之今犹记其一二有汤清伯赋夹竹桃曰芳姿劲节本来同緑防红妆一様浓我若化龙君作浪信知何处不相逢又某人赋蒲萄月曰春藤上架翠成窠颗颗光凝晩景多疑是蘂宫开夕宴结成珠帐待嫦娥赋孔明草庐图有曰南阳髙卧屈将军往事留水墨昏莫讶轴间茅屋小个中藏得汉乾坤虽只体贴描画然妙处自不可冺革命后曽唯仲赋草意有曰辇路凄凄隔嵗华王孙望断怨天涯空庭烟雨无人管那有闲情衬落花伤时懐旧令人凄然又赣曽苍山尝赋杨妃韈曰万骑西行过马嵬凌波曽此堕尘埃莫言一曲香弯小踏转开元宇宙来
韩陵阳论晩唐诗
唐末人诗虽格到卑浅然谓其非诗不可今人作诗虽句语轩昻止可逺听而其理则不可究此陵阳韩子苍室中语也允谓深中宋诗之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>