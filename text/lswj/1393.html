<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="魏特进集题词,魏特进集,魏特进集全文在线阅读,魏特进集全文在线下载,大玄古籍书库">
<meta name="description" content="诗文集。北齐人魏收撰。一卷。收字伯起,小字佛助,鉅鹿下曲阳(今河北晋县西)人。初仕魏,后入北齐。累官尚书右仆射。文才出众,为北朝三才子之一。在京洛时,恃才轻薄,时人号称“惊蛱蝶”。曾奉敕编修国史,撰《魏书》百三十卷。时人对此多有褒贬,故有“秽史”之说,而《四库全书总目》以为“互考诸书,证其所著,亦未甚远于是非。”有集七十卷,已佚。此集为明人张溥辑成,收诏、册文、启、移文、书、议、文、祭文等十四篇;乐府、诗约十多首。诗《看柳上鹊》五言八句,有“何独离娄意,傍人但未听”之句,借以自喻,良多感慨。其诗对唐新体诗">
<title>魏特进集_魏收_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">魏特进集</span> <br/>
          作者： <span class="inputVal" id="bkauthor">魏收</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]17948</span> <br/>
          说明： <span class="inputVal" id="bkdec">诗文集。北齐人魏收撰。一卷。收字伯起,小字佛助,鉅鹿下曲阳(今河北晋县西)人。初仕魏,后入北齐。累官尚书右仆射。文才出众,为北朝三才子之一。在京洛时,恃才轻薄,时人号称“惊蛱蝶”。曾奉敕编修国史,撰《魏书》百三十卷。时人对此多有褒贬,故有“秽史”之说,而《四库全书总目》以为“互考诸书,证其所著,亦未甚远于是非。”有集七十卷,已佚。此集为明人张溥辑成,收诏、册文、启、移文、书、议、文、祭文等十四篇;乐府、诗约十多首。诗《看柳上鹊》五言八句,有“何独离娄意,傍人但未听”之句,借以自喻,良多感慨。其诗对唐新体诗之形成、发展不无影响。有《汉魏六朝百三名家集》本。</span> <br/>
          封面： <span class="inputVal" id="bkimg">Z_19582.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]魏特进集
[book_author]魏收
[book_date]南北朝
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]17948
[book_dec]诗文集。北齐人魏收撰。一卷。收字伯起,小字佛助,鉅鹿下曲阳(今河北晋县西)人。初仕魏,后入北齐。累官尚书右仆射。文才出众,为北朝三才子之一。在京洛时,恃才轻薄,时人号称“惊蛱蝶”。曾奉敕编修国史,撰《魏书》百三十卷。时人对此多有褒贬,故有“秽史”之说,而《四库全书总目》以为“互考诸书,证其所著,亦未甚远于是非。”有集七十卷,已佚。此集为明人张溥辑成,收诏、册文、启、移文、书、议、文、祭文等十四篇;乐府、诗约十多首。诗《看柳上鹊》五言八句,有“何独离娄意,傍人但未听”之句,借以自喻,良多感慨。其诗对唐新体诗之形成、发展不无影响。有《汉魏六朝百三名家集》本。
[book_img]Z_19582.jpg


[book_title]魏特进集题词
魏伯起少惭弄㦸，终免逐兔，文章大手激成于调笑，一言郑伯诚有功哉。《魏书》失实，秽史流谤，然捃摭宏博，实当时伟作。论邢、魏者，以魏彷任乐安，邢彷沈隐侯。余谓伯起生平，文体得之乐安固多，若问史才，隐侯《宋书》亦其兄事也。魏帝大射，令群臣赋诗，伯起有尺书“徴建邺，折简召长安”之句，髙文襄壮之，称国光彩。侯景寇叛，伯起草檄，气雄万夫，至言景竦悖弃若孤雏，母恋恋乱臣，勤勤贼子，直南朝药石，岂止腾声北土哉！魏齐文诰典司最久，世罕流传，作赋大才，雅自期许，乃《新殿南狩》、《庭竹离懐》诸篇亦未得见。使无《魏书》，几无以表著后代矣。且谤深陈寿，而福逾崔浩，尤从来史官之极幸者也。
娄东张溥题

[book_title]魏特进集
内文
诏
为武成帝以三台宫为大兴圣寺诏
门下皇居帝邑，揆日瞻星，仞雉有常，几席斯在。虽今古推移，文质代变，而成世作范，义贵适时。朕奄家四海，作孚万国，当阳负扆，深存庇甿。济下利物，无忘怀抱，昭仁训俗，不遗造次。今临向听朝，咸极崇广，宴息之所，不乏温华。每谓为之者劳，居之者逸，至于离宫别馆，有时游幸；耳目所及，聊可忘怀。而乃千门洞启，万柱周架，上迫云汉，下临雷雨，巧极金铜，丽殚珠璧，眷然长想，良非宿心。三台并列，芜秽自久，天保之末，经构甫兴。仍创栋宇，规模宏博，有司过实，匠人逞功，氓庶劳止，縻费难量。既非殿寝正所，便为虚卫之地。凝华生白，经历岁年。不剪茅茨，事颇逼下，卑其宫室，有可庶几。顾兹侈丽，岂伊寗处？自魏朝失政，九域崩离，人神无主，实求明圣。我太祖献武皇帝，握兹干纪，执斯地纲，悬持日月，啸吒风云，纠忠贞以成务，感灵征而大造。爰以克定之初，躬图道场之业，神迹冥果，理烛幽明。朕嗣应宝祚，永惟家祉，仰祗先志，尚竦玄门。思展聿修之重，念归喜舍之大，肌肤匪吝，国城何宝？期济率土，至于圆极，可以三台宫为大兴圣寺。此处极土木之壮，穷丹素之妍，奇怪备于刻削，光华毕于图彩。顾使灵心盻蚃，神物犇会。真觉唯寂，有感必通，化为净土，广延德众。心若琉璃，法轮常转，洒甘露于大千，照慈灯于旷劫。
为魏禅齐诏
三才剖判，百王代兴，治天静地，和神敬鬼，庇民造物，咸自灵符，非一人之大宝，实有道之神器。昔我宗祖应运，奄一区宇，历圣重光，概于九叶。德之不嗣，仍离屯圮，盗名字者遍于九服，擅制命者非止三公，主杀朝危，人神靡系，天下之大，将非魏有。赖齐献武王奋扬灵武，克剪多难，重悬日月，更缀叅辰，庙以扫除，国由再造，鸿勋巨业，无德而称。逮文襄承构，世业逾广，迩安远服，海内晏如，国命已康，生生得性。迄相国齐王，纬文经武，统兹大业，尽睿穷几，研深测化，思随冥运，智与神行，恩比春天，威同夏日，坦至心于万物，被大道于八方，故百僚师师，朝无秕政，网疏泽洽，率土归心。外尽江淮，风靡屈膝，辟地怀人，百城犇走，关陇慕义而请好，瀚漠仰德而致诚。伊所谓命世应期，实抚千载。祯符杂遝，异物同途，讴颂填委，殊方一致，代终之迹斯表，人灵之契已合，天道不远，我不独知。朕入纂鸿休，将承世祀，籍援立之厚，延宗社之算，静言大运，欣于避贤，远惟唐、虞禅代之典，近想魏、晋揖让之风，其可昧兴替之礼，稽神祗之望？今便逊于别宫，归帝位于齐国，推圣与能，眇符前轨。主者宣布天下，以时施行。
为齐文宣西讨诏
朕历数在躬，志清四方，蕞尔秦陇，久阻风化，混一之事，期在今日。必当训旅誓众，天动云临。朕已下甲汾流，沉船晋地。便当躬率将士，平陵王壁，径掩长安，枭彼凶首。虽藏山没水，终不纵赦。朕与梁国，旧敦好睦，近闻其奸，乃欲规谋，宜令上党王涣，总勒熊罴，星流风卷。王者之言，明如日月，宜宣内外，咸使闻知。
册文
加齐王九锡册文
於戏，敬听朕命！夫惟天为大，列晷宿而垂象；谓地盖厚，疏川岳以阜物。所以四时代序，万类骈罗，庶品得性，群形不夭。然则皇王统历，深视高居，拱默垂衣，寄成师相，此则夏伯、殷尹竭其股肱，周成、汉昭无为而治。顷者天下多难，国命如旒，则我建国之业将坠于地。齐献武王奋迅风云，大济艰危，爰翼朕躬，国为再造，经营庶土，以至勤忧。及文襄承构，愈广前业，康邦夷难，道格穹苍。王纵德应期，千龄一出，惟几惟深，乃神乃圣，大崇霸德，实广相猷。虽冥功妙实，藐绝言象，标声示迹，典礼宜宣。今申后命，其敬虚受。
王抟风初举，建旟上地，庇民立政，时雨滂流，下识廉耻，仁加水陆，移风易俗，自齐变鲁，此王之功也。仍摄天台，总参戎律，策出若神，威行朔土，引弓窜迹，松塞无烟，此又王之功也。逮光统前绪，持衡匡合，华戎混一，风海调夷，日月光华，天地清晏，声接响随，无思不偃，此又王之功也。逖矣炎方，逋违正朔，怀文曜武，授略申规，淮楚连城，漼然桑落，此又王之功也。关、岘衿带，跨蹑萧条，肠胃之地，岳立鸱跱，偏师才指，涣同冰散，此又王之功也。晋熙之所，险薄江雷，迥隔声教，迷方未改，命将鞠旅，覆其巢穴，威略风腾，倾慑南海，此又王之功也。群蛮跋扈，世绝南疆，摇荡边垂，亟为尘梗，怀德畏威，向风请顺，倾陬尽落，其至如云，此又王之功也。胡人别种，延蔓山谷，酋渠万族，广袤千里，凭险不恭，恣其桀黠，有乐淳风，相携叩款，粟帛之调，王府充积，此又王之功也。茫茫涉海，世敌诸华，风行鸟逝，倏来忽往，既饮醇醪，附同胶漆，毡裘委仞，奇兽衔尾，此又王之功也。秦川尚阻，作我仇雠，爰挹椒兰，飞书请好，天动其衷，辞卑礼厚，区宇乂宁，遐迩毕至，此又王之功也。江阴告祸，民无适归，萧宗子弟，尚相投庇，如鸟还山，犹川赴海，荆、江十部，俄而献割，乘此会也，将混朱方，此又王之功也。天平地成，率土咸茂，祯符显见，史不停笔，既连百木，兼呈九尾，素过秦雀，苍比周乌，此又王之功也。搜扬管库，衣冠获序，礼云乐云，销沉俱振，轻徭彻赋，矜狱宽刑，大信外彰，深仁远洽，此又王之功也。王有安日下之大勋，加以表光明之盛德，宣赞洪猷，以左右朕言。昔旦、奭外分，毛、毕入佐，出内之任，王宜总之。
人谋鬼谋，两仪协契，锡命之行，义申公道。以王践律蹈礼，轨物苍生，圆首安志，率心归道，是以锡王大路、戎路各一，玄牡二驷。王深重民天，唯本是务，衣食之用，荣辱所由，是用锡王衮冕之服，赤舄副焉。王深广惠和，易调风化，神祇且格，功德可象，是用锡王轩悬之乐，六佾之舞。王风声振赫，九域咸绥，远人率俾，奔走委賮，是用锡王朱户以居。王求贤选众，草莱以尽，陈力就列，罔非其人，是用锡王纳陛以登。王英图猛概，抑扬千品，毅然之节，肃是非违，是用锡王武贲之士三百人。王兴亡所系，制极幽显，纠行天讨，罪人咸得，是用锡王𫓧钺各一。王鹰扬豹变，实扶下土，狼顾鸱张，罔不弹射，是用锡王彤弓一、彤矢百、卢弓十、卢矢千。王孝悌之至，通于神明，率民兴行，感达区宇，是用锡王秬鬯一卣，圭瓒副焉，往钦哉。其祗顺往册，保弼皇家，用终尔休德，对扬我太祖之显命。
禅齐帝册文
咨尔相国齐王：夫气分形化，物系君长，皇王递兴，人非一姓。昔放勋驭世，沉璧属子；重华握历，持衡拥璇。所以英贤茂实，昭晰千古，岂盛衰有运，兴废在时，知命不得不授，畏天不可不受。是故汉刘告否，当涂顺民，曹历不永，金行纳禅，此皆重规袭矩，率由旧章者也。
我祖宗光宅，混一万宇。迄于正光之末，奸孽乘权，厥政多僻，九域离荡。永安运穷，人灵殄瘁，群逆滔天，割裂四海，国土臣民，行非魏有。齐献武王应期授手，凤举龙骧，举废极以立天，扶倾柱而镇地，剪灭黎毒，匡我坠历，有大德于魏室，被博利于苍生。及文襄继轨，诞光前业，内剿凶权，外摧侵叛，遐迩肃晏，功格上玄。王神祇协德，舟梁一世，体文昭武，追变穷微。自举迹藩旟，颂歌总集，入统机衡，风猷弘远。及大承世业，扶国昌家，相德日跻，霸风愈邈，威灵斯畅则荒远奔驰，声略所播而邻敌顺款。以富有之资，运英特之气，顾盻之间，无思不服。图谍潜蕴，千祀彰明，嘉祯幽秘，一朝纷委，以表代德之期，用启兴邦之迹，苍苍在上，照临不远。朕以虚昧，犹未逡巡，静言愧之，坐而待旦。且时来运往，妫舜不暇以当阳，世革命改，伯禹不容于北面，况于寡薄，而可踟邻。是以仰协穹昊，俯从百姓，敬以帝位式授于王。天禄永终，大命格矣。於戏！其祗承历数，允执其中，对扬天休，斯年千万，岂不盛欤！
启
上魏书十志启
臣收等启：昔子长命世伟才，孟坚冠时特秀，宪章前喆，裁勒坟史，纪、传之间，申以书、志，绪言馀迹，可得而闻。叔峻删缉后刘，绍统削撰季汉，十志实范迁、固，表葢阙焉。曹氏一代之籍，了无具体；典午终世之笔，罕云周洽。假复事播，四夷盗听，间有小道俗言，要奇好异，考之雅旧，咸乖实录。自永嘉丧圮，中原淆然，偏伪小书，殆无可取。魏有天下，跨踪前载，顺末克让，善始令终。阶下极圣穷神，奉人屈己，顾盼百皇，指掌万世，深存有魏抚运之业，永念神州人伦之绪。臣等肃奉明诏，刊著魏籍，编纪次传，备闻天旨。窃谓志之为用，网罗遗逸，载纪不可，附传非宜。理切必在甄明，事重尤应摽著，搜猎上下，总括代终，置之众篇之后，一统天人之迹。褊心末识，辄在于此。是以晚始撰录，弥历炎凉，采旧增新，今乃断笔。时移世易，理不刻船，登阁含毫，论叙殊致。河沟往时之切，释老当今之重，艺文前志可寻，官氏魏代之急，去彼取此，敢率愚心。谨成十志二十卷，请续于传末，并前例目，合一百三十一卷。臣等妨官秉笔，迄无可采，尘黩旒冕，堕深冰谷。谨启。
移文
为侯景叛移梁朝文
夫化成万物，分界九道，纪之以山河，照之以日月，方足圆首，含气呈形，咸总之于圣人，毕会之以朝市。皇魏应衔甲之秘图，纳封金之宝命，万方为宅，四海为家，卜世灵长，将逾八百，天壤之闲，朝不别焉。唯夫三江五湖，九蛮百濮，其地如掌，人鸟未分，瞻星昧环拱之方，托水迷朝宗之义；积蝇为众，长蛇称长，石田无菽粟之用，众人非声教所孚。是以年历三伪，弃而不有，岂力不足，盖所未征。而陆梁涂泥，时轶疆鄙，天讨所遗，理存恶杀。自二纪及兹，中原多故，未清区宇，文武兼勤，偃伯归战，有怀劳止，将令动植，俱仰尧心。遂冠盖括途，象胥提告，推诚蹶然，类识王道，授衣礼节，拜首归仁，舞戚所以为高，止戈故能称大。方知夙沙交臂，不待兵车；有苗纳款，未劳征伐。而庸夫为善，希能令终，狂人克念，更知徒语。闻利无匹夫之信，好虐有助鬼之心，白头为贼，曾莫自揆，嘉文浮功，甘于苟得，罔顾榆次之祸，讵识江浦之禽。侯景一竖微蔑，民斯下矣，人伦士操，本自不伦，直以少从羁勒，颇习趋走，叨忝名器，事出尔朱，藏情谄笑，唯利是视，义兵同举，群胡覆族。虽狐祭首丘，事非小人，而忘恩背本，景为先至，不义不信，自此可知，但丁公之戮，时有未可也。
大泽深山，龙蛇并育，遂容其悔非，弃其瑕秽。任以将率，授以兵符，庶其被鞍衔链，尽力驰骤，指踪投緤，驽兔或擒，而弱才负重，折足是虑，置之不争之地，虚出韩郑之闲，曾无战伐之勤，可言摧陷之绩。岁往年徂，率无可纪，而腹心群小，信纳逋亡，劫夺行道，侵掠民庶。流声远闻，王法有典，骢马将出，朱笔且行。自贻伊戚，了不知咎，盗憎主人，乃图逆节，拔本塞源，委身贼虏，逼胁居民，翻荡城池。义手曲躬，千里唯诺，残贼相依，忻同鳞水，宠以大位，属以东方，外曰臣主，内深骨肉，安危契阔，约以死生，拯其鼎镬之命，全其齑粉之福；时不暇浃，翻然易虑，还相掩击，事剧仇雠，反复剽获，莫非此类？至于老母暮倚，少弟升冈，妻望行夫，子号出父，食毛之属，可为痛心哉！景忽之如草芥，弃之如尘垢，任其斮截之诛，安其烹斩之痛。放麑食子，有以可亲，观臧穷否，耻其并主。兽心人面，华裔同仇，归家惧执法之刑，赴贼反噬脐之衅。首领无地，进退数穷，遂骋邪说，自托左右。苟有君子，义均逐雀，而彼方上下，乐祸好乱。叛窃之竖，获毒之人，图浮芥之小利，忘丘山之大祸，乃崇饰土偶，被以玄黄，驰马高盖，载鼷为重；委以专征，施其爪角，驱逼子姓，率我叛亡，逼厌虐之侣，鞠苦役之众，蚁攒蚋集，侵窃边鄙。恤患分灾，本不要于违僻；违众悖礼，盖神明之所诛。
皇帝垂旒华土，则天而动，卷覆三古，怀佩百王，掌握中道，崇基增构，殊涂同会，百虑一归，中外禔福，戎华俱庇；持秋霜夏震之威，以拔山超海之力，顾指则风云总至，回眸而山岳削平。虽复旗鼓所临，有征无战，犹以师出而服，辱在我世。所务者息民，所存者文德，岂复以擒将威敌，漂杵溺骖，为功于一时，示武于千载？且天生五材，有闻前古，祸非我贻，其得已乎？遂置坛命将，持柯毕礼，引营就道，分途竞驰。批熊举轮之士，翘关扛鼎之卒，被组横矛，执殳挺剑。龙驹并跃，骥子千群，沸䀨天壤，蒸郁云霄。一朝指挥，倏忽千里，候骑罗络，聊逞前驱。天兵之鼓未鸣，众军之旗讵接，而荆扬乌合，一朝崩解。塞州满野，馘耳截鼻，以千万计，不可胜数。宗亲节将，咸见擒束，委命军吏，忧在衅鼓。楚兵吴甲，积若山丘，青鹊赤乌，噎流断岸。千金之贵，为我资焉，痛辱可哀，其利安在？覆师丧旅，祸本可寻，方之噬脐，悔之靡及。皆侯景叛戾，虚相陷诱，指成提挈之举，终无掎角之势。景弃本趋末，背国违乡，部下数千，屈逼罗网。离亲怀土，一日三秋，拘网立匏，朝不谋夕。岂能摇足东上，远赴彭城，天夺彼魄，信纳虚诡，使萧明贵孙面缚于徐泗。景为凶薮，逡巡而坐观，托人七尺之身，居人成败之地，急病让医，固若此也，两端自见，故态未除。
今知东南涤荡，睢潼清复，梁之丧师，单轮不返，击援之期，终当无日，势穷路尽，忧在灭亡，事留变生，将谋及已；且彼军歼殄，江淮屠酷，祸源衅迹，景实为之。上惧金陵君长致请设之责，下恐荆吴子弟洗父兄之冤，愚小猜惊，将兴异计。乘专任之机，藉方面之重，必当招结伧楚，扇合无赖，内自封植，外绝防御，因见信而类起，出不疑以窃发，事比疾雷，理同激矢。上或凭陵乘疾，专擅纵横；下则鸱峙淮肥，觊觎叛换。老疾奸回，不虚然也。而彼土区区，厚加崇纳，置之襟带之方，处以藩篱之所，费金帛于烈火，罄酒浆于漏卮，非乘景虚声，委其实用。夫量材授任，必原其始；考行责成，当存其大。景豺声蜂目之首，狼心狐魅之徒，义无父子，弃同即异，捐亲背德，于我尚反目而去，在梁则何施可怀！且我重伤心，尾大不掉，鱼脱于渊，义彰老氏；而假威凶险，授柄奸回，欲求肝胆之诚，更启危亡之兆，固智者不为，迷者遂去。若抽薪止沸，翦草除根，壶首囊头，叉手械足，返国奸于司败，归侵地于玄武，非直恶之在今；天道人事，实弃无礼，苟达之者，其长世何？若悔非知罪，恭承德音，且欲飞驿合符，班师凯入，悠悠水乡，有救其死。若乃执饰非之辨，固遂过之失，便当尽常胜之战，极必取之攻，飞江南，渡深山。将恐削壤卑名，虽顿颡而不获；亡宗灭庙，望乔木而可悲。昔田假英人，于期壮士，穷而归我，许以入怀；景竦悖狗子，搅乱四国，庸可纾难，弃若孤鶵，何足恋恋于乱臣，勤勤于贼子也！王者之威心，厉如霜雪，信同寒暑，言犹丽天。移至深念变通，熟量可否，幸思大雅，无贻后悔。
为东魏檄梁文
观夫辰象丽天，山岳镇地，方以类聚，物以群分，建之以邦国，树之以君长，日月于是莫二，宇宙所以总一，虽五运相推，百王革命，此道之行，孰之能改，而皇家承统，光配彼天，义洽幽明，化周动植，崇文德以来远，脩礼让以止讼，舞干戚于两阶，执玉帛于万国，玄功潜运，至德旁通，百姓日用而不知，兆民受赐而无迹。惟彼吴越，独阻声教，匪民之咎，责有由焉。而元首怀止戈之心，上宰薄兵车之会，遂解絷南冠，喻以好睦，舟车遵溯，州陆同光，亭檄息犇走之劳，屯戍无逼卒之变，虽嘉谟长算，爰自我始，而罢兵息民，彼获其利。侯景竖子，本无事业，乃枉道于人闲，遂干没于世上，鸣吠于尔朱之门，镇守于普泰之日，曾无为主之识，讵有挈瓶之智，既而投命义旗，归身幕府，殊异雍齿，有类丁公，时逢宽政，得免大戮，弃其瑕滓，收其力用，预在行伍，参迹驱驰，及秦陇逋诛，每事经略，以河南是空虚之地，汉阳非兵战之冲，薄存犄角，聊示旗鼓，岂资实效，寄以游声，军机催勒，葢维景任，总兵统旅，则有司存而愚褊有积，骄愤遂甚，屡犯军纪，自生疑贰，祸心潜构，翻成乱阶，负恩弃德，罔恤天讨。不义不昵，厚而必颠，委慈母似脱屣，弃宠弟如遗芥，龙钟稚子，痛苦成行，娈彼诸姬，破亡为伍，灭伯春之婉转，慕姜儿之爽言，不与狼虎同仁，且共豺狸等恶。及远托关陇，依凭奸异，逆主定君臣之分，贼臣结兄弟之亲，解其倒悬，仰人鼻息，岂曰无恩，终成难养，俄而易虑，躬擐干戈，衅暴恶盈，侧首无托，以金陵逋逃之薮，江南统御之地，甘辞卑体，进熟图身，谗言浮说，抑可知矣。叛竖投命，岂将择音而伪朝大小，幸灾忘义，主荒于上，臣蔽于下，逐雀去草，曾不是图，窃宝叛邑，椒兰比好，人而无礼，其能国乎？亦既失信，不亡何待。今帝道休明，皇猷允塞，四民乐业，百灵效祉，故丞相材标国贞，道润时雨，义冠伊霍，勋葢桓文，大君立德，世功世禄，作民舟楫，为国栋梁，内外齐心，上下同德，蛟腾虎啸，风生云起，摩日则车悬转舍，排山则龙门洞开，吞云梦于胸中，运天下于掌内，虽有贼臣去国，亡卒出境，何异一毛之落牛体，双凫之飞海曲。彼既连结奸恶，断绝邻好，追兵保境，纵盗侵国，盖物无定方，事无常势，或乘利而受害，或因得而更失。是以吴侵齐境，遂致勾践之师；赵纳韩地，终有长平之役。矧乃鞭挞疲民，侵轶徐部，筑垒拥川，舍信邀利。此而可忍，孰不可怀。是以援乘麾旗之将，投石拔距之士，深卫伪主，信纳亡叛，含怒作色，如赴私雠。意存涉血，义不旋踵，攻战之利，实若有神，征兵聚众，依山傍水。举螳螂之斧，被结蜣之甲，当穷辙以待轮，坐积薪而候燎。及其锋刃暂援，埃尘旦接，便已亡戟弃戈，土崩瓦解，贞阳以从子之亲，为戎首之任，非独力屈道穷，亦将无路还蜀。兼亦挟子垂翅，俱在笼樊。将士以昧祸之心，为助乱之事，皆掬指舟中，披甲鼓下。同宗异姓，累累相望，曲直既殊，强弱不等，父出子孤，自取其败，违卜愎谏，何以辞责。虽复贪利苟得，背同即异，获一人而失一国，见黄雀而忘深阱，食钩吻以疗饥，饮鸩毒以救渴，智者所不为，仁者所不向，诚既往之难逮，犹将来之可追，景以鄙俚之夫，遭风云之会，位登三事，邑启万家，揣身量分，久当止足，而周章向背，离披不已，天岂徒然，意亦可见。彼乃示之以利器，诲之以慢藏，使其势得容奸，令其时堪乘便，既南风不竞，天亡有征，老贼奸谋将复作矣。然则摧坚强者难为功，拉枯朽者易为力。计其虽非孙吴猛将，燕赵精兵，犹是久涉行阵，曾习军旅，岂同轻剽之师，不比危脆之众。距此则作气不足，攻彼则为势有馀，恐尾大于身，踵粗于股，倔强不掉，狼戾难驯。呼之则反速而衅小，不征则叛迟而祸大，会应遥望廷尉，不肯为臣，自据淮南，亦欲称帝。但恐楚国亡猿，祸延林木，城门失火，殃及池鱼，横使汉江士子，荆扬人物，死亡矢石之下，支折露雾之中。彼梁主操行无闻，轻险有素，功用其短，以少为多，反复山渊，颠倒冠履，射爵论功，荡舟称力，年既老矣，耄又及之，政荒民流，礼崩乐坏，改换朝章，变易官品。虽世异汉朝，而事同新室，加以用舍乖方，立废失所，矫情动众，饰智惊愚，毒虫满怀，妄敦戒业，躁竞盈胸，谬治清净，内恣鸱靡，外逞残贼，人人厌苦，家家思乱，灾异降于上，怨讟兴于下，履霜有渐，坚冰且至，恃浮躁之风俗，任轻薄之子孙，朋党路开，兵权在外，必将祸生骨肉，难起腹心。强弩冲城，长戟指阙。徒探雀鷇，无救府藏之虚，空伺熊蹯，讵延晷刻之命，外崩中溃，今实其时。鹬蚌相危，我乘其弊，方使高旗舒斾，长毂启行，迅骑追风，精甲耀日，四七并列，百万为群，风飘云动，星罗海运，以此赴敌，何敌不摧，以此攻城，何城不陷。犹为岸上之虎，当作水中之龙，以转石之形，为破竹之势，将使锺山渡江，青葢入洛，荆棘生建业之宫，麋鹿游姑苏之馆。但恐兵车之所𨏼轹，劔骑之所蹈践，杞梓于焉，倾折竹箭，以此摧残。若吴之王孙、蜀之公子，顺时以动，见机而作，面缚衔璧，肉袒牵羊，归款军门，委命下吏，当使焚榇而出，拂席相待，必以楚材将为晋用，固乃喜得异度，实自利获，士衡士龙，即援客卿之族，将加骠骑之号，斯盖壮士封侯之日，丈夫立节之秋。冬冰可折，时不再来，先事预怀，有如皎日，王侯无种，工拙在人。凡百君子，勉求多福，若不改迷，坐待沦没。一旦暴骨草莽，流血成川，犹且不悟，噬脐何及。故宣往意，驰此简书，檄之到彼，咸共申省。
（此作是杜弼所制，据《艺文》称魏收作，今姑存之。）
书
与李德林书
（收与阳休之“论齐书起元”事，敕集百司会议，收与德林书。）
前者议文，总诸事意，小如混漫，难可领解。今便随事条列，幸为留怀，细加推逐。凡言或者，皆是敌人之议。既闻人说，因而探论耳。
重遗李德林书
惠示二事，感佩殊深。以鲁公诸侯之事，昨小为疑。息姑不书即位，舜、禹亦不言即位。息姑虽摄，尚得书元，舜、禹之摄称元，理也。周公居摄，乃云一年救乱，似不称元。自无大传，不得寻讨。一之与元，其事何别？更有所见，幸请论之。
议
皇太子西面议
去天保初，皇太子监国。冬会群官于西园都亭，坐从东面，义取于向中宫台殿故也。二年于宫冬会，坐乃东面，收窃以为疑。前者遂有别议，议者同之。邢尚书以前定东面之议，复申本怀，此乃国之大礼，无容不尽所见。收以为太子东宫，位在于震，长子之义也。案易八卦，正位向中。皇太子今居北城，于宫殿为东北，南面而坐，于义为背也。前者立议，据东宫为本。又案东宫旧事，太子宴会，多以西面为礼，此又成证，非徒言也。不言太子常无东南二面之坐，但用之有所。至如西园东面，所不疑也。未知君臣车服有同异之议，何为而发？就如所云，但知礼有同者，不可令异。不知礼有异者，不可令同。苟别君臣同异之礼，恐重纸累札，书不尽也。
文
枕中篇
吾曾览管子之书，其言曰：“任之重者莫如身，途之畏者莫如口，期之远者莫如年。以重任行畏途至远期，惟君子为能及矣。”追而味之，喟然长息。
若夫岳立而重，有潜戴而不倾；山藏称固，亦趋负而不停；吕梁独浚，能行歌而匪惕；焦原作险，或跻踵而不惊。九陔方集，故眇然而迅举；五纪当定，想窅乎而上征。苟任重也有度，则任之而愈固。乘危也有术，盖乘之而靡恤。彼期远而能通，果应之而可必。岂神理之独尔，亦人事其如一。
呜呼！处天壤之间，劳死生之地，攻之以嗜欲，牵之以名利，粱肉不期而共臻，珠玉无足而俱致，于是乎骄奢仍作，危亡旋至。然则上智大贤，惟几惟哲，或出或处，不常其时。其舒也济世成务，其卷也声销迹灭。玉帛子女，椒兰律吕，谄谀无所先；称肉度骨，膏唇挑舌，怨恶莫之前。勋名共山河同久，志业与金石比坚。斯盖厚栋不桡，游刃砉然。逮于厥德不常，丧其金璞，驰骛人世，鼓动流俗，挟汤日而谓寒，包溪壑而未足。源不清而流浊，表不端而影曲。嗟乎！胶漆讵坚，寒暑甚促，反利而成害，化荣而就辱，欣戚更来，得丧仍续。至有身御魑魅，魂沉狴狱。讵非足力不强，迷在当局！孰可谓车戒前倾，人师先觉？
闻诸君子，雅道之士，游遨经术，厌饫文史。笔有奇锋，谈有胜理。孝悌之至，神明通矣。审蹈而行，量路而止。自我及物，先人后己。情无系于荣悴，心靡滞于愠喜。不养望于丘壑，不待价于城市。言行相顾，慎终犹始。有一于斯，郁为羽仪。恪居展事，知无不为，或左或右，则髦士攸宜，无悔无吝，故高而不危。异乎勇进忘退，苟得患失；射千金之产，徼万锺之秩；投烈风之门，趣炎火之室。载蹶而坠其贻宴，或蹲乃丧其贞吉。可不畏欤！可不戒欤！
门有倚祸，事不可不密；墙有伏寇，言不可而失。宜谛其言，宜端其行。言之不善，行之不正，鬼执强梁，人囚径挺，幽夺其魄，明夭其命。不服非法，不行非道。公鼎为己信，私玉非身宝。过涅为绀，逾蓝作青，持绳视直，置水观平。时然后取，未若无欲，知止知足，庶免于辱。是以为必察其几，举必慎于微。知几虑微，斯亡则稀；既察且慎，福禄攸归。昔蘧瑗识四十九非，颜子邻几三月不违。跬步无已，至于千里；覆篑而进，及于万仞。故云行远自迩，登高自卑，可大可久，与世推移。
月满如规，从夜则亏；槿荣于枝，望暮而萎。夫奚益而不损？孰有损而不害？益不欲多，利不欲大。唯居德者畏其甚，体真者惧其大。道尊则群谤集，任重而众怨会。其达也则尼父栖遑，其忠也而周公狼狈。无曰人之我狭，在我不可而覆；无曰人之我厚，在我不可而咎。如山之大，无不有也；如谷之虚，无不受也。能刚能柔，重可负也；能信能顺，险可走也；能智能愚，期可久也。
周庙之人，三缄其口，漏卮在前，欹器留后，俾诸来裔，传之坐右。
为齐即位告天文
皇帝臣讳，敢用玄牡，昭告于皇皇后帝：否泰相沿，废兴迭用，至道无亲，应运斯辅。上览唐、虞，下稽魏、晋，莫不先天揖让，考历终归。魏氏多难，年将三十，孝昌已后，内外去之。世道横流，苍生涂炭。赖我献武，拯其将溺，三建元首，再立宗祧，扫绝群凶，芟夷奸宄。德被黔黎，勋光宇宙。文襄嗣武，克构鸿基，功浃寰宇，威棱海外，穷发怀音，西寇纳款，青邱保候，丹穴来庭，扶翼危机，重匡颓运，是则有大造于魏室也。
魏帝以卜世告终，上灵厌德，钦若昊天，允归大命，以禅于臣讳。夫四海至公，天下为一，总民宰世，树之以君，既川岳启符，人神效祉，群公卿士，八方兆庶，佥曰皇极乃顾于上，魏朝推进于下，天位不可以暂虚。遂逼群议，恭膺大典。猥以寡薄，托于兆民之上，虽天威在颜，咫尺无远，循躬自省，实怀祗惕。敬简元辰，升坛受禅，肆类上帝，以答万国之心，永隆嘉祉，保祐有齐，以被于无穷之祚。
北齐三部一切经愿文
三有分区，四生禀性，共游火宅，俱沦欲海，所以法王当洲渚之运，觉者应车乘之期，导彼沈迷，归兹胜地。自宝云西映，法河东泻，甘露横流，随风感授，皇家统天，尊道崇法，拔群品于有待，驱众生于不二。所以刻檀作缋，构石雕金，遍于万国，尘沙数等；复诏司存，有事缁素，精诚逾于皮骨，句偈尽于龙官。金口所宣，总勒缮写，各有三部，合若干卷。用此功德，心若虚空，以平等施，无思不洽，藉我愿力，同登上果。
祭文
祭荆州刺史阴道方文
维太昌元年十二月庚申朔越十二日辛未，友人巨鹿魏收谨以清酌少牢之馔，敬祭于荆州刺史阴君之灵。
呜呼哀哉！惟君世载不殒，英声在兹，风流有属，自尔弘之。孝为行本，忠实身基，既言斯立，罄礼穷诗。器则清赏，才惟英慱。于畅风雷，萧条丘壑。顾言朝市，忘怀澹薄；比契沉冥，均情寂寞。往尘守官，及尔同僚，埙篪合韵，琴瑟俱调。丹墀踵武，清道齐镳，迹沦闲旷，心共津濠。乃眷平生，相忻多趋，殷勤宴喜，流连辞赋。溘矣不追，长违世务，誎歌徒在，音徽空树。昔犹肢体，与子裘裳，今其往也，生死殊方。形骸何促？天地何长？申兹沃酹，赠以哀伤。呜呼哀哉！
乐府
美女篇
楚襄游梦去，陈思朝洛归。
参差结旌旆，掩霭顿骖𬴂。
变化看台曲，骇散属川沂。
仍令赋神女，俄闻要宓妃。
照梁何足艳，升霞反奋飞。
可言不可见，言是复言非。
□□□□□，我帝更朝衣。
擅宠无论贱，入爱不嫌微。
智琼非俗物，罗敷本自稀。
居然陋西子，定可比南威。
新吴何为误，旧郑果难依。
甘言诚易污，得失定因机。
无憎药英妒，心赏易侵违。
永世乐
绮窗斜影入，上客酒须添。
翠羽方开美，铅华污不霑。
关门今可下，落珥不相嫌。
棹歌行
雪溜添春浦，花水足新流。
桃发武陵岸，柳拂武昌楼。
挟琴歌
春风宛转入曲房，兼送小苑百花香。
白马金鞍去未返，红妆玉箸下成行。
诗
后园宴乐
束马轻燕外，猎雉陋秦中。
朝车转夜毂，仁旗指旦风。
式宴临平圃，展卫写屠穹。
积崖疑造化，导水逼神功。
树静归烟合，帘疏反照通。
一逢尧舜日，未假北山丛。
喜雨
霞晖染刻楝，础润上雕楹。
神山千叶照，仙草百花荣。
泻溜高斋响，添池曲岸平。
滴下如珠落，波回类璧成。
气调登万里，年和欣百灵。
定知丹甑出，何须铜雀鸣。
看柳上鹊
背岁心能识，登春巢自成。
立枯随雨霁，依枝须月明。
疑是雕笼出，当由抵玉惊。
间关拂条软，回复振毛轻。
何独离娄意，傍人但未听。
晦日汎舟应诏
袅袅春枝弱，关关新鸟呼。
棹唱忽逶迤，菱歌时顾慕。
睿赏芳月色，宴言忘日暮。
游豫慰人心，照临康国步。
月下秋宴
此夕甘言宴，月照露方涂。
使星疑向蜀，剑气不关吴。
良交契金水，上客慰萱苏。
何必应刘辈，还来游邺都。
五日
麦凉殊未毕，蜩鸣早欲闻。
喧林尚黄鸟，浮天已白云。
辟兵书鬼字，神印题灵文。
因想苍梧郡，兹日祀东君。
庭柏
古松图偃葢，新柏写𬬻峰。
凌寒翠不夺，迎暄绿更浓。
茹叶轻沈体，咀实化衰容。
将使中台麝，违山能见从。
蜡节
凝寒迫清祀，有酒宴嘉平。
宿心何所道，借此慰中情。
附录
本传
魏收，字伯起，小字佛助，巨鹿下曲阳人也。曾祖缉，祖韶。父子建，字敬忠，赠仪同、定州刺史。收年十五，颇已属文。及随父赴边，好习骑射，欲以武艺自达。荥阳郑伯调之曰：“魏郎弄戟多少？”收惭，遂折节读书。夏月坐板床，随树阴讽诵，积年，板床为之锐减，而精力不辍。以文华显。
初除太学博士。及尔朱荣于河阴滥害朝士，收亦在围中，以日宴获免。吏部尚书李神俊重收才学，奏授司徒记室参军。永安三年，除北主客郎中。节闵帝立，妙简近侍，诏试收为《封禅书》，收下笔便就，不立槁草，文将千言，所改无几。时黄门郎贾思同侍立，深奇之，白帝曰：“虽七步之才，无以过此。”迁散骑侍郎，寻敕典起居注，并修国史，兼中书侍郎，时年二十六。
孝武初，又诏收摄本职。文诰填积，事咸称旨。黄门郎崔悛从齐神武入朝，熏灼于世，收初不诣门。悛为帝登阼赦，云“朕托体孝文”，收嗤其率直。正员郎李慎以告之，悛深愤忌。时节闵帝殂，令收为诏。悛乃宣言：收普泰世出入帏幄，一日造诏，优为词旨，然则义旗之士尽为逆人；又收父老，合解官归侍，南台将加弹劾，赖尚书辛雄为言，于中尉綦俊，乃解。收有贱生弟仲同，先未齿录，因此怖惧，上籍，遣还乡扶侍。孝武尝大发士卒，狩于嵩少之南旬有六日。时天寒，朝野嗟怨。帝与从官及诸妃主，奇伎异餙，多非礼度。收欲言则惧，欲嘿不能已，乃上《南狩赋》以讽焉，时年二十七，虽富言淫丽，而终归雅正。帝手诏报焉，甚见褒美。郑伯谓曰：“卿不遇老夫，犹应逐兔。”
初，神武固让天柱大将军，魏帝敕收为诏，令遂所请。欲加相国，问品秩，收以实对，帝乃止。收既未测主相之意，以前事不安，求解，诏许焉。久之，除帝兄子广平王赞开府从事中郎，收不敢辞，乃为《庭竹赋》以致己意。寻兼中书舍人，与济阴温子升、河间邢子才齐誉，世号“三才”。时孝武猜忌神武，内有间隙，收遂以父疾固辞而免。其舅崔孝芬怪而问之，收曰：“惧有晋阳之甲。”寻而神武南上，帝西入关。
收兼通直散骑常侍，副王昕使梁，昕风流文辩，收辞藻富逸，梁主及其群臣咸加敬异。先是南北初和，李谐、卢元明首通使命，二人才器，并为邻国所重。至此，梁主称曰：“卢、李命世，王、魏中兴，未知后来复何如耳？”收在馆，遂买吴婢入馆，其部下有买婢者，收亦唤取，遍行奸秽，梁朝馆司皆为之获罪。人称其才而鄙其行。在途作《聘游赋》，辞甚美盛。使还，尚书右仆射高隆之求南货于昕、收，不能如志，遂讽御史中尉高仲密禁止昕、收于其台，久之得释。
及孙搴死，司马子如荐收，召赴晋阳，以为中外府主簿。以受旨乖忤，频被嫌责，加以棰楚，久不得志。会司马子如奉使霸朝，收假其馀光。子如因宴戏言于神武曰：“魏收天子中书郎，一国大才，愿大王借以颜色。”由此转府属，然未甚优礼。
收从叔季景，有才学，历官著名，并在收前，然收常欺忽季景。收初赴并，顿邱李庶者，故大司农谐之子也，以华辩见称，曾谓收曰：“霸朝便有二魏。”收率尔曰：“以从叔见比，便是耶输之比卿。”耶输者，故尚书令陈留公继伯之子也，愚痴有名，好自入市肆，高价买物，商贾共所嗤玩。收忽以季景，方之不逊，例多如此。
收本以文才，必望颖脱见知，位既不遂，求修国史。崔暹为言于文襄曰：“国史事重，公家父子霸王功业，皆须具载，非收不可。”文襄启收兼散骑常侍，修国史。武定二年，除正常侍，领兼中书侍郎，仍修史。魏帝宴百僚，问何故名人日，皆莫能知。收对曰：“晋议郎董勋《答问礼俗》云：“正月一日为鸡，二日为狗，三日为猪，四日为羊，五日为牛，六日为马，七日为人。”时邢卲亦在侧，甚恧焉。自为魏、梁和好，书下纸，每云：“想彼境内寗静，此率土安和。”梁后使其书，乃云“彼”字，自称犹著“此”，欲示无外之意。收定报书云：“想境内清晏，今万国安和。”梁人复书，依以为体。后神武入朝，静帝授相国，固让，令收为启。启成呈上，文襄时侍侧，神武指收曰：“此人当复为崔光。”四年，神武于西门豹祠宴集，谓司马子如曰：“魏收为史官，书吾等善恶，闻北伐时，诸贵常饷史官饮食，司马仆射颇曾饷不？”因共大笑。仍谓收曰：“卿勿见元康等在吾目下趋走，谓吾以为勤劳，我后世身名在卿手，勿谓我不知。”寻加兼著作郎。
收昔在洛京，轻薄尤甚，人号云“魏收惊蛱蝶。”文襄曾游东山，令给事黄门侍郎颢等宴。文襄曰：“魏收恃才使气，卿须出其短。”往复数番，收忽大唱曰：“杨遵彦理屈已倒。”愔从容曰：“我绰有馀暇，山立不动，若遇当涂，恐翩翩遂逝。”当涂者魏，翩翩者蛱蝶也。文襄先知之，大笑称善。文襄又曰：“向语犹微，宜更指斥。”愔应声曰：“魏收在并作一篇诗，对众读讫，云：‘打从叔季景出六百斛米，亦不辨此。’远近所知，非敢妄语。”文襄喜曰：“我亦先闻。”众人皆笑。收虽自申雪，不复抗拒，终身病之。
侯景叛入梁，寇南境，文襄时在晋阳，令收为檄，五十馀纸不日而就。文檄梁朝，令送侯景，初夜执笔，三更便成，文过七纸。文襄善之。魏帝曾季秋大射，普令赋诗，收诗末云：“尺书征建邺，折简召长安。”文襄壮之，顾诸人曰：“在朝今有魏收，便是国之光采。雅俗文墨，通达纵横，我亦使子才、子升时有所作，至于词气，并不及之。吾或意有所怀，忘而不语，或语而不尽，及收呈草，皆以周悉，此亦难有。”又敕兼主客郎，接梁使谢珽、徐陵。侯景既陷梁，梁鄱阳王范时为合州刺史，文襄敕收以书喻之。范得书，乃率部伍西上，刺史崔圣念入据其城。文襄谓收曰：“今定一州，卿有其力，犹恨‘尺书征建邺’未效耳。”
文襄崩，文宣如晋阳，令与黄门郎崔季舒、高德正、吏部郎中尉瑾于北第掌机密。转秘书监，仍兼著作郎，又除定州大中正。时齐将受禅，杨愔奏收置之别馆，令撰禅代诏册诸文，遣徐之才守门不听出。天保元年，除中书令，仍兼著作郎，封富平县子。
二年，诏撰魏史。四年，除魏尹，故优以禄力，专在史阁，不知郡事。初，帝令群臣各言志，收曰：“臣愿得直笔东观，早成《魏书》。”故帝使收专其任。又诏平原王高隆之总监之，署名而已。帝敕收曰：“好直笔，我终不作魏太武诛史官。”始，魏初、邓彦海撰《代记》十馀卷，其后崔浩典史，游允、程骏、李彪、崔光、李琰之徒，世修其业。浩为编年体，彪始分作纪、表、志、传，书犹未出。宣武时，命邢峦追撰《孝文起居注》，书至太和十四年，又命崔鸿、王遵业补续焉。下讫孝明，事甚委悉。济阴王晖业撰《辨宗室录》三十卷。收于是与通直常侍房延佑、司空司马辛元植、国子博士刁柔、裴昂之、尚书郎高孝干专总斟酌，以成《魏书》。辨定名称，随条甄举，又搜采亡遗，缀续后事，备一代史籍，表而上闻之。勒成一代大典：凡十二纪，九十二列传，合一百一十卷。五年三月奏上之。秋，除梁州刺史。收以志未成，奏请终业，许之。十一月，复撰十志：《天象》四卷，《地形》三卷，《律历》二卷，《礼乐》四卷，《食货》一卷，《刑罚》一卷，《灵征》二卷，《官氏》二卷，《释老》一卷，凡二十卷，续于纪传，合一百三十卷，分为十二帙。其史三十五例，二十五序，九十四论，前后二表一启焉。
所引史官，恐其凌逼，唯取学流先相依附者。房延佑、辛元植、眭元让虽夙涉朝位，并非史才。刁柔、裴昂之以儒业见知，全不堪编缉。高孝干以左道求进。修史诸人祖宗姻戚多被书录，饰以美言。收性颇急，不甚能平，夙有怨者，多没其善。每言：“何物小子，敢共魏收作色！举之则使上天，按之当使入地。”初，收在神武时为太常少卿，修国史，得阳休之助，因谢休之曰：“无以谢德，当为卿作佳传。”休之父固，魏世为北平太守，以贪虐为中尉李平所弹获罪，载在《魏起居注》。收书云：“固为北平，甚有惠政，坐公事免官。”又云：“李平深相敬重。”尔朱荣于魏为贼，收以高氏出自尔朱，且纳荣子金，故减其恶而增其善，论云：“若修德义之风，则韩、彭、伊、霍，夫何足数。”
时论既言收著史不平，文宣诏收于尚书省与诸家子孙共加论讨，前后投诉百有馀人，云“遗其家世职位”，或云“其家不见记录”，或云“妄有非毁”。收皆随状答之。范阳卢斐父同附出族祖玄传下，顿邱李庶家《传》称其本是梁国家人，斐、庶讥议云：“史书不直”。收性急，不胜其愤，启诬其欲加屠害。帝大怒，亲自诘责。斐曰：“臣父仕魏，位至仪同，功业显著，名闻天下，与收无亲，遂不立传。博陵崔绰，位止本郡功曹，更无事迹，是收外亲，乃为《传》首。”收曰：“绰虽无位，名义可嘉，所以合传。”帝曰：“卿何由知其好人？”收曰：“高允曾为绰赞，称有道德。”帝曰：“司空才士，为人作赞，正应称扬。亦如卿为人作文章，道其好者，岂能皆实？”收无以对，战栗而已。但帝先重收才，不欲加罪。时太原王松年亦谤史，及斐、庶并获罪，各被鞭配甲坊，或因以致死，卢思道亦抵罪。然犹以群口沸腾，敕魏史且勿施行，令群官博议，听有家事者入署，不实者陈牒。于是众口喧然，号为“秽史”，投牒者相次，收无以抗之。时左仆射杨愔、右仆射高德正二人势倾朝野，与收皆亲，收遂为其家并作传。二人不欲言史不实，抑塞诉辞，终文宣世更不重论。又尚书陆操尝谓愔曰：“魏收《魏书》可谓博物宏才，有大功于魏室。”愔谓收曰：“此谓不刊之书，传之万古。但恨论及诸家枝叶亲姻，过为繁碎，与旧史体例不同耳。”收曰：“往因中原丧乱，人士谱牒，遗逸略尽，是以具书其支泒。望公观过知仁，以免尤责。”
八年夏，除太子少傅、监国史，复参议律令。三台成，文宣曰：“台成须有赋。”愔先以告收，收上《皇居新殿台赋》，其文甚壮丽。时所作者，自邢卲已下咸不逮焉。收上赋前数日乃告卲。卲后告人曰：“收甚恶人，不早言之。”帝曾游东山，敕收作诏，宣扬威德，譬喻关西，俄顷而讫，词理宏壮。帝对百寮大嗟赏之。仍兼太子詹事。收娶其舅女，崔昂之妹，产一女，无子。魏太常刘芳孙女，中书郎崔肇师女，夫家坐事，帝并赐收为妻，时人比之贾充置左右夫人。然无子。后病甚，恐身后嫡媵不平，乃放二姬。及疾瘳，追忆作《怀离赋》以申意。文宣每以酣宴之次，云：“太子性懦，宗社事重，终当传位常山。”收谓杨愔曰：“古人云，太子国之根本，不可动摇。至尊三爵后，每言传位常山，令臣下疑贰。若实，便须决行。此言若戏，魏收既忝师傅，正当守之以死，但恐国家不安。”愔以收言白于帝，自此便止。帝数宴喜，收每预侍从。皇太子之纳郑良娣也，有司备设牢馔，帝既酣饮，起而自毁覆之。仍诏收曰：“知我意不？”收曰：“臣愚谓，良娣既东宫之妾，理不须牢，仰惟圣怀，缘此毁去。”帝大笑，握收手曰：“卿知我意。”安德王延宗纳赵郡李祖收女为妃，后帝幸李宅宴，而妃母宋氏荐二石榴于帝前。问诸人莫知其意，帝投之。收曰：“石榴房中多子，王新妃，母欲子孙众多。”帝大喜，诏收“卿还将来”，仍赐收美锦二疋。十年，除仪同三司。帝在宴席，口敕以为中书监，命中书郎李愔于树下造诏。愔以收一代盛才，难于率尔，久而未讫。比成，帝已醉醒，遂不重言，愔仍不奏，事竟寝。
及帝崩于晋阳驿，召收及中山太守阳休之叅议吉凶之礼，并掌诏诰。仍除侍中，迁太常卿。文宣谥及庙号、陵名，皆收议也。及孝昭居中宰事，命收禁中为诸诏文，积日不出。转中书监。皇建元年，除兼侍中、右光禄大夫，仍仪同、监史。收先副王昕使梁，不相协睦。时昕弟晞亲密。而孝昭别令阳休之兼中书，在晋阳典诏诰，收留在邺。葢晞所为，收大不平，谓太子舍人卢询祖曰：“若使卿作文诰，我亦不言。”又除祖珽为著作郎，欲以代收。司空主簿李翥，文词士也，闻而告人曰：“诏诰悉归阳子烈，著作复遣祖孝征，文史顿失，恐魏公发背。”于时诏议二王三恪，收执王肃、杜预义，以元、司马氏为二王，通曹备三恪。诏诸礼学之官，皆执郑玄五代之议。孝昭后姓元，议恪不欲广及，故议从收。又除兼太子少傅，解侍中。
帝以魏史未行，诏收更加研审。收奉诏，颇有改正。及诏行魏史，收以为直置秘阁，外人无由得见，于是命送一本付并省，一本付邺下，任人写之。
大寗元年，加开府。河清二年，兼右仆射。时武成酣饮终日，朝事专委侍中高元海。元海凡庸，不堪大任，以收才名振俗，都官尚书毕义云长于断割，乃虚心倚仗。收畏避不能匡救，为议者所讥。帝于华林别起玄洲苑，备山水台观之丽，诏于阁上画收，其见重如此。
始，收比温子升、邢卲稍为后进，卲既被疏出，子升以罪幽死，收遂大被任用，独步一时。议论更相訾毁，各有朋党。收每议陋邢卲文。卲又云：“江南任昉，文体本疏，魏收非直模拟，亦大偷窃。”收闻乃曰：“伊常于《沈约集》中作贼，何意道我偷任昉？”任、沈俱有重名，邢、魏各有所好。武平中，黄门郎颜之推以二公意问仆射祖珽，珽答曰：“见邢、魏之臧否，即是任、沈之优劣。”收以温子升全不作赋，邢虽有一两首，又非所长，常云：“会须作赋，始成大才士。唯以章、表、碑、志自许，此外更同儿戏。”自武定二年已后，国家大事诏命，军国文词，皆收所作。每有警急，受诏直成，或时中使催促，收笔下有同宿构，敏速之工，邢、温所不逮，其叅议典礼，与邢相埒。既而赵郡，公增年获免，收知而过之，事发除名。其年文以托附陈使封孝琰牒，令其门客与行，遇昆仑舶至，得奇货猓然褥表、美玉盈尺等数十件，罪当流，以赎论。三年，起除清都尹。寻遣黄门郎元文遥敕收曰：“卿旧人，事我家最久，前者之罪，情在可恕。比令卿为尹，非谓美授，但初起卿，斟酌如此。朕岂可用卿之才而忘卿身，待至十月，当还卿开府。”天统元年，除左光禄大夫。二年，行齐州刺史，寻为真。收以子侄少年，申以戒厉，著《枕中篇》。
其后群臣多言魏史不实，武成复敕更审，收又回换。遂为卢同立传，崔绰返更附出。杨愔家《传》，本无“有魏以来一门而已”，至是如此八字；又先云“弘农华阴人”，乃改“自云弘农”以配王惠龙自云太原人。此其失也。
寻除开府、中书监。武成崩，未发丧。在内诸公以后主即位有年，疑于赦令。诸公引收访焉，收固执宜有恩泽，乃从之。掌诏诰，除尚书右仆射，总议监五礼事，位特进。收奏请赵彦深、和士开、徐之才共监。先以告士开，士开惊辞以不学，收曰：“天下事皆由王，五礼非王不决。”士开谢而许之。多引文士令执笔，儒者马敬德、熊安生、权会实主之。武平三年薨。赠司空、尚书左仆射，谥文贞。有集七十卷。
收硕学大才，然性褊，不能达命体道。见当途贵游，每以言色相悦。然提奖后辈，以名行为先，浮华轻险之徒，虽有才能，弗重也。初，河间邢子才及季景与收并以文章显，世称大邢小魏，言尤俊也。收、少子才十岁，子才每曰：“佛助寮人之伟。”后收稍与子才争名，文宣贬子才曰：“尔才不及魏收。”收益得志。自叙云：“先称温、邢，后曰邢、魏。”然收内陋邢，心不许也。收既轻疾，好声乐，善胡舞。文宣末，数于东山与诸优为猕猴与狗鬬，帝宠狎之。收与外兄博陵崔岩尝以双声嘲收曰：“愚魏衰收。”收答曰：“颜岩腥瘦，是谁所生？羊颐狗颊，头团鼻平，饭房苓笼，著孔嘲玎。”其辩捷不拘若是。既缘史笔，多憾于人。齐亡之岁，收冢被发，弃其骨于外。先养弟子仁表为嗣，位至尚书膳部郎中。隋开皇中，卒于温县令。

        </div>
      </div>
    </div>
  </div>
</div>
<!--update:2025-08-30 10:30:38-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>