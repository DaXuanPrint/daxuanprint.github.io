<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=gb18030">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="孔詹事集,孔詹事集全文在线阅读,孔詹事集全文在线下载,大玄古籍书库">
<meta name="description" content="南朝齐诗文别集。孔稚圭撰。孔稚圭字德璋,官至太子詹事。《隋书・经籍志》著录《孔稚圭集》10卷,两《唐书》著录并同。北宋《崇文总目》、南宋晁公武《郡斋读书志》仍著录《孔稚圭集》10卷,陈振孙《直斋书录解题》则作《孔德璋集》10卷。晁公武记载:“集有序云:‘所为文章虽行于世,竟未撰集,今摭其遗逸,分为十卷。’然莫知其为谁序也。”可见宋10卷本犹是隋唐旧帙。元人马端临《文献通考》著录《孔德璋集》1卷,似已散佚殆尽。今存明人张溥《汉魏六朝百三名家集》本《孔詹事集》1卷,凡收录文15篇、诗3题4首。又,清人严可均辑">
<title>孔詹事集_孔稚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">孔詹事集</span> <br/>
          作者： <span class="inputVal" id="bkauthor">孔稚</span> <br/>
          朝代： <span class="inputVal" id="bkdate">南北朝</span> <br/>
          版权： <span class="inputVal" id="bkcopyright">玄之又玄 ^之大玄=W海o涯君是岸=山^吾为峰=大玄古籍店家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]7907</span> <br/>
          说明： <span class="inputVal" id="bkdec">南朝齐诗文别集。孔稚圭撰。孔稚圭字德璋,官至太子詹事。《隋书・经籍志》著录《孔稚圭集》10卷,两《唐书》著录并同。北宋《崇文总目》、南宋晁公武《郡斋读书志》仍著录《孔稚圭集》10卷,陈振孙《直斋书录解题》则作《孔德璋集》10卷。晁公武记载:“集有序云:‘所为文章虽行于世,竟未撰集,今摭其遗逸,分为十卷。’然莫知其为谁序也。”可见宋10卷本犹是隋唐旧帙。元人马端临《文献通考》著录《孔德璋集》1卷,似已散佚殆尽。今存明人张溥《汉魏六朝百三名家集》本《孔詹事集》1卷,凡收录文15篇、诗3题4首。又,清人严可均辑《全上古三代秦汉三国六朝文》、今人逯钦立辑《先秦汉魏晋南北朝诗》(中华书局1983年版)收录孔稚圭诗文较前为备。</span> <br/>
          封面： <span class="inputVal" id="bkimg">Z_18593.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]孔詹事集
[book_author]孔稚
[book_date]南北朝
[book_copyright]玄之又玄 ^之大玄=W海o涯君是岸=山^吾为峰=大玄古籍店家出版
[book_type]类书文集,诗文集,完结
[book_length]7907
[book_dec]南朝齐诗文别集。孔稚圭撰。孔稚圭字德璋,官至太子詹事。《隋书・经籍志》著录《孔稚圭集》10卷,两《唐书》著录并同。北宋《崇文总目》、南宋晁公武《郡斋读书志》仍著录《孔稚圭集》10卷,陈振孙《直斋书录解题》则作《孔德璋集》10卷。晁公武记载:“集有序云:‘所为文章虽行于世,竟未撰集,今摭其遗逸,分为十卷。’然莫知其为谁序也。”可见宋10卷本犹是隋唐旧帙。元人马端临《文献通考》著录《孔德璋集》1卷,似已散佚殆尽。今存明人张溥《汉魏六朝百三名家集》本《孔詹事集》1卷,凡收录文15篇、诗3题4首。又,清人严可均辑《全上古三代秦汉三国六朝文》、今人逯钦立辑《先秦汉魏晋南北朝诗》(中华书局1983年版)收录孔稚圭诗文较前为备。
[book_img]Z_18593.jpg


[book_title]孔詹事集
表
上新定法律表
臣闻匠万物者以绳墨为正，驭大国者以法理为本。是以古之圣王，临朝思理，远防邪萌，深杜奸渐，莫不资法理以成化，明刑赏以树功者也。伏惟陛下蹑历登皇，乘图践帝，天地更筑，日月再张，五礼裂而复缝，六乐颓而爰缉。乃发德音，下明诏，降恤刑之文，申慎罚之典，敕臣与公卿八座共删注律。谨奉圣旨，咨审司徒臣子良，禀受成规，创立条绪。使兼监臣宋躬、兼平臣王植等抄撰同异，定其去取。详议八座，裁正大司马臣嶷。其中洪疑大议，众论相背者，圣照玄览，断自天笔。始就成立律文二十卷，录叙一卷，凡二十一卷。今以奏闻，请付外施用，宣下四海。
臣又闻老子、仲尼曰：“古之听狱者，求所以生之；今之听狱者，求所以杀之。”“与其杀不辜，宁失有罪。”是则断狱之职，自古所难矣。今律文虽定，必须用之；用失其平，不异无律。律书精细，文约例广，疑似相倾，故误相乱，一乖其纲，枉滥横起。法吏无解，既多谬僻，监司不习，无以相断，则法书徒明于帙里，冤魂犹结于狱中。今府州郡县千有馀狱，如令一狱岁枉一人，则一年之中，枉死千馀矣。冤毒之死，上干和气，圣明所急，不可不防。致此之由，又非但律吏之咎，列邑之宰，亦乱其经。或以军勋馀力，或以劳吏暮齿，犷情浊气，忍并生灵，昏心狠态，吞剥氓物，虐理残其命，曲文被其罪，冤积之兴，复缘斯发。狱吏虽良，不能为用。使于公哭于边城，孝妇冤于遐外。陛下虽欲宥之，其已血溅九泉矣。
寻古之名流，多有法学。故释之、定国，声光汉台；元常、文惠，绩映魏阁。今之士子，莫肯为业，纵有习者，世议所轻。良由空勤永岁，不逢一朝之赏，积学当年，终为闾伍所蚩。将恐此书永坠下走之手矣。今若弘其爵赏，开其劝慕，课业宦流，班习胄子，拔其精究，使处内局，简其才良，以居外仕，方岳咸选其能，邑长并擢其术，则皋繇之谟，指掌可致，杜郑之业，郁焉何远。然后奸邪无所逃其刑，恶吏不能藏其诈，如身手之相驱，若弦栝之相接矣。
臣以疏短，谬司大理。陛下发自圣衷，忧矜刑网，御廷奉训，远照民瘼。臣谨仰述天官，伏奏云陛。所奏缪允者，宜写律上，国学置律助教，依五经例，国子生有欲读者，策试上过高第，即便擢用，使处法职，以劝士流。
陈通和之策表
匈奴为患，自古而然，虽三代智勇，两汉权奇，算略之要，二涂而已。一则44马风驰，奋威沙漠；二则轻车出使，通驿虏庭。榷而言之，优劣可睹。今之议者，咸以丈夫之气，耻居物下，况我天威，宁可先屈？吴、楚劲猛，带甲百万，截彼鲸鲵，何往不碎？请和示弱，非国计也。臣以为戎狄兽性，本非人伦，鸱鸣狼踞，不足喜怒，蜂目虿尾，何关美恶。唯宜胜之以深权，制之以远，弘之以大度，处之以蟊贼。岂足肆天下之忿，捐苍生之命，发雷电之怒，争虫鸟之气。百战百胜，不足称雄，横尸千里，无益上国。而蚁聚蚕攒，穷诛不尽，马足毛群，难与竞逐。汉高横威海表，窘迫长围；孝文国富刑清，事屈陵辱；宣帝抚纳安静，朔马不惊；光武卑辞厚礼，寒山无霭。是两京四主，英济中区，输宝货以结和，遣宗女以通好，长辔远驭，子孙是赖。岂不欲战，惜民命也。唯汉武藉五世之资，承六合之富，骄心奢志，大事匈奴。遂连兵积岁，转战千里，长驱瀚海，饮马龙城，虽斩获名王，屠走凶羯，而汉之卒甲十亡其九。故卫霍出关，千队不反，贰师入漠，百旅顿降，李广败于前锋，李陵没于后阵，其馀奔北，不可胜数。遂使国储空悬，户口减半，好战之功，其利安在？战不及和，相去何若？
自西朝不纲，东晋迁鼎，群胡沸乱，羌狄交横，荆棘攒于陵庙，豺虎咆于宫闱，山渊反复，黔首涂地，逼迫崩腾，开辟未有。是时得失，略不稍陈。近至元嘉，多年无事，末路不量，复挑强敌。遂连城覆徙，虏马饮江，青、徐之际，草木为人耳。建元之初，胡尘犯塞，永明之始，复结通和，十馀年间，边候且息。
陛下张天造历，驾日登皇，声雷00宙，势压河岳。而封豕残魂，未屠剑首，长蛇馀喘，偷窥外甸，烽亭不静，五载于斯。昔岁蚁坏，瘘食樊、汉，今兹虫毒，浸淫未已。兴师十万，日费千金，五岁之费，宁可赀计。陛下何惜匹马之驿，百金之赂，数行之诏，诱此凶顽，使河塞息肩，关境全命，蓄甲养民，以观彼弊。我策若行，则为不世之福；若不从命，不过如战失一队耳。或云“遣使不受，则为辱命”。夫以天下为量者，不计细耻，以四海为任者，宁顾小节。一城之没，尚不足惜；一使不反，曾何取惭？且我以权取贵，得我略行，何嫌其耻？所谓尺蠖之屈，以求伸也。臣不言遣使必得和，自有可和之理；犹如欲战不必胜，而有可胜之机耳。今宜早发大军，广张兵势，征犀甲于岷峨，命楼船于浦海。使自青徂豫，候骑星罗，沿江入汉，云阵万里。据险要以夺其魂，断粮道以折其胆，多设疑兵，使精悉而计乱，固列金汤，使神茹而虑屈。然后发衷诏，驰轻驿，辩辞重币，陈列吉凶。北虏顽而爱奇，贪而好货，畏我之威，喜我之赂，畏威喜赂，愿和必矣。陛下用臣之启，行臣之计，何忧玉门之下，而无款塞之胡哉？
彼之言战既殷勤，臣之言和亦慊阔。伏愿察两涂之利害，检二事之多少，圣照玄省，灼然可断。所表谬奏，希下之朝省，使同博议。臣谬荷殊恩，奉佐侯岳，敢肆瞽直，伏奏千里。
让詹事表
皇太子霞骞青殿，日光春宫，驾紫谷之英，振洛笙之响。自非器上白云，韵同明月，何以延芳芝苑，插羽琼条？窦婴戚贵于西京，陆晔风素于东国。伊人之美，方曰可举，臣亦何斯，而敢参冒也。
为王敬则让司空表
故李通豪赡，以亲宠登司；王基才勇，以声华入选。先帝擢臣以荣华，陛下伸臣以富贵，遂得北带五州，东跨六郡，内亚三鼎，外齐四岳。蝉佩之映，则左右交晖；龟组之华，则纵横吐耀。轻轮徐动，则剑戟如云；飞盖暂停，则歌锺成列。金龙吹郁其前，鸣笳凤管叠其后。邓禹若不遭汉光，则南阳之掾吏；微臣若不逢明圣，则孤城之戍客。岂可加以正台之席，登以论道之寄，启黄扉而燮五纬，蹑青帷而调四序？
荐杜京产表
（永明十年，稚圭及光禄大夫陆澄、祠部尚书虞、太子右率沈约、司徒右长史张融表荐京产，不报。）
窃见吴郡杜京产，洁静为心，谦虚成性，通和发于天挺，敏达表于自然。学遍玄、儒，博通史、子，流连文艺，沈吟道奥。泰始之朝，挂冠辞世，遁舍家业，隐于太平。葺宇穷岩，采芝幽17，耦耕自足，薪歌有馀。确尔不群，淡然寡欲，麻衣藿食，二十馀载。虽古之志士，何以加之。谓宜释巾幽谷，结组登朝，则岩谷含欢，薜萝起忭矣。
奏
奏王奂罪
（奂辄杀蛮长史刘兴祖，世祖大怒，使御史中丞孔稚圭奏其事，遂杀之。）
雍州刺史王奂启录小府长史刘兴祖，虚称“兴祖扇动山蛮，规生逆谋，诳言诽谤，言辞不逊”。敕使送兴祖下都，奂虑所启欺妄，于狱打杀兴祖，诈启称自经死，止今体伤楗苍50，事暴闻听。
摄兴祖门生刘倪到台辨问，列“兴祖与奂共事，不能相和。自去年朱公恩领军征蛮失利，兴祖启闻，以启呈奂，奂因此便相嫌恨。若云兴祖有罪，便应事在民闲；民闲恬然，都无事迹。去十年九月十八日，奂使仗身三十人来，称敕录兴祖付狱。安定郡蛮先在郡赃私，兴祖既知其取与，即牒启，奂不问。兴祖后执录，奂仍令蛮领仗身于狱守视。兴祖未死之前，于狱以物画漆子中出密报家，道无罪，令启乞出都一辨，万死无恨”。又云：“奂驻兴祖严禁信使，欲作方便，杀以除口舌。”又云：“奂意乃可。奂第三息彪随奂在州，凡事是非皆干豫，扇构密除兴祖。”又云：“兴祖家饷糜，中下药，食两口便觉，回乞狱子，食者皆大利。兴祖大叫道。‘糜中有药’。近狱之家，无人不闻。”又云：“奂治著兴祖日急，判无济理。十一月二十一日，奂使狱吏来报兴祖家，道兴祖于狱自经死。尸出，家人共洗浴之，见兴祖颈下有伤，肩胛乌50，阴下破碎，实非兴祖自经死。家人及门义共见，非是一人。”重摄检雍州都留田文喜，列与倪符同状。
兴祖在狱，榭嗤下，既蒙降旨，欣愿始遂，岂容于此，方复自经？敕以十九日至，兴祖以二十一日死，推理检迹，灼然矫假。寻敕使送下，奂辄拒诏，所谤诸条，悉出奂意。毁故丞相若陈显达，诽讪朝事，莫此之深。彪私随父之镇，敢乱王法，罪并合穷戮。
奏王融罪
（郁林深忿疾融，即位十馀日，收下廷尉狱，然后使中丞孔稚圭倚为奏。）
融姿性刚险，立身浮竞，动迹惊群，抗言异类。近塞外微尘，苦求将领，遂招纳不逞，扇诱荒伧。狡弄声势，专行权利，反复唇齿之闲，倾动颊舌之内。威福自己，无所忌惮，诽谤朝政，历毁王公，谓己才流，无所推下，事曝远近，使融依源据答。
启
谢赐生荔枝启
绿叶云舒，朱实星映，离离昔闻，晔晔今睹，信西岷之佳珍，谅东鄙之未识。
（《艺文类聚》。《艺文》此下云“角昴兴而灵华敷，大火中而朱实繁，灼灼丹华吐日，离离繁星著天，七命析龙眼之房也。按王逸《荔枝赋》曰：“乃观荔枝之树，其形色暖若朝云之兴，森如横天之彗，角亢兴而灵华敷，大火中而朱实繁，灼灼若朝霞之吐日，离离如繁星之著天。”张孟阳《七命》：“析龙眼之房，部椰子之壳。”稚圭启正用逸赋中语：“七命，则景阳七命也。”《艺文》于其上既脱写王逸赋，又以七命误连为一耳。《尺牍》用逸赋四语为稚圭启，而前启乃反不载，繇袭《艺文》之误，遂不加考。）
书
答萧司徒书
稚圭启，民蚤奉明公提拂之仁，深蒙大慈弘引之训，恩奖所驱，性命必尽，敢沥肝髓，乞照神襟。民积世门业，依奉李老，以冲静为心，以素退成行，迹蹈万善之渊，神期至顺之宅民，仰攀先轨，自绝秋尘，而宗心所向，犹未敢坠。至于大觉明教，般若正源，民生平所崇，初不违背，常推之于至理，理至则归一，置之于极宗，宗极不容二。自仰禀明公之训，凭接明公之风，导之以正乘，引之以通戒，使民六滞顿祛，五情方旭。回心顶礼，合掌愿持，民齐敬归依，蚤自静信，重律轻条，素已半合。所以未变衣钵，眷黄老者，实以门业有本，不忍一日顿弃，心世有源，不欲终朝悔遁。既以二道大同，本不敢惜心回向，实顾言称先业，直不忍弃门志耳。岂不思乐方广，勤志一乘，况仰资明公，齐礼道德，加须奉诵，明公清信至制，净住子序，万门朗奥，亿品宣玄，言虽愿违，心不觉醉，更未测明公善诱之妙，一至如此。博约纷纶，精晖照出，欲罢尚其不能，欲背何以面向？而昔而前，民固不敏；而今而后，斯语请事，民之愚心，正执门范，情于释老，非敢异同。始私追寻民门，昔尝明一同之义经，以此训张融，融乃著《通源》之论，其名少子。少子所明，会同道佛，融之此悟，出于民家，民家既尔，民复何碍？始乃迟迟执迹，今辄兼敬以心一不空弃黄老，一则归依正觉。不期一朝，霍然大悟。悟之所导，举自明公，不胜踊跃之至。谨启。
又
事以闻复，窃研道之异佛，止在论极，极未尽耳。道以论极，极在诸天。佛乃鄙此，不出三界，斯则精粗远近，实有惭于大方矣。然寻道家此教，指设机权，其犹仲尼《外典》，极惟天地，起百姓所见，二仪而已。教本因心，取会万物，用其所见，顺而尊之。当其尊地，俱穷妙物。故老子之“橐龠”，维摩之“无我”，合德天地。《易》家有“太极”，所以因物之崇天，仍崇之以极，妙而至极，终有地固，渊于于天表。老子亦云：“有物混成，先天地生。”已是道在天外，稍不以天为道也。何异佛家罗汉，亦指极四果，方至胜N，自知有馀地，道之崇天极，犹佛有罗汉果，佛竟不止于罗汉，道亦于天不息，甫信道之所道，定与佛道通源矣。民今心之所归，辄归明公所一向道家戒善，故与佛家同耳。两同之处，民不苟拾道法；道之所异，辄婉辄入。公大乘，请于今日，不敢复位异同矣。服膺之至，谨启下诚，伏愿采其末悔，亮其始位，退自悔始，自恭自惧。谨启。
又
十一月二十九日，州民御史中丞孔稚圭启。得示具怀，甚有欣然，理本无二，取舍多途，诤论云云，常所慨也。但在始通，道则宜然，而学者则未可。君但广寻诸经，不患沦滞其迹也。比面别一二。
碑
玄馆碑
夫朋白兔而侣青乌，启银函而讲金字者，有道存焉。故能大叩玄宗，郁为物范，则天地，正六合，照日月，而导苍生，神道无门，阴阳不测，是故赤松家石室之下，神农行弟子之敬，广成在崆峒之上，轩辕禀顺风之礼，洛浦笙飞之秀，关山驾凤之英。凡此之俦，希世间出，皆雍容以沐咸池，或潇洒而开阊阖。
褚先生伯玉碑
夫河洛けΓ神道之功既传；岱华吐秘，仙灵之迹可睹。事详于玉牒，理焕于金符。虽冥默殊源，显晦异轨，测心观古，可得而言焉。是以子晋笙歌，驭凤于天海；王乔云举，控鹤于玄都。有羽化蝉蜕，触影遁形，神翥帝宫，迹留剑杖，游瑶池而不返，宴玄圃以忘归。永嘉恶道者，穷地之险也。欹窦遏日，折石横波，飞浪突云，奔湍急箭，先生攀途跻阻，宿泄涉折，而衡飙夜鼓，山洪暴激，忽乃崩舟坠壑，一倒千仞，飘地沦高，翻透无底，徒侣判其冰碎，舟子悲其雹散，危魂中夜，赴阻相寻，方见先生，恬然安席。铭曰：
关西升妙，洛右飞英。凤吹金阙，箫鼓玉京。绝封万古，乃既先生。先生浩浩，唯神其道。泉石依情，烟霞入抱。秘影穷岫，孤栖幽草。心图上玄，志通大造。
移文
北山移文
锺山之英，草堂之灵，驰烟驿路，勒移山庭：
夫以耿介拔俗之标，萧洒出尘之想。度白雪以方洁，干青云而直上，吾方知之矣。若其亭亭物表，皎皎霞外，芥千金而不眄，屣万乘其如脱。闻凤吹于洛浦，值薪歌于延濑。固亦有焉。岂其终始参差，苍黄翻覆，泪翟子之悲，恸朱公之哭。乍回迹以心染，或先贞而后黩，何其谬哉！呜呼，尚生不存，仲氏既往，山阿寂寥，千载谁赏？
世有周子，隽俗之士，既文既博，亦玄亦史。然而学遁东鲁，习隐南郭。偶吹草堂，滥巾北岳。诱我松桂，欺我云壑。虽假容于江皋，乃撄情于好爵。其始至也，将欲排巢父，拉许由，傲百氏，蔑王侯。风情张日，霜气横秋。或叹幽人长往，或怨王孙不游。谈空空于释部，核元元于道流。务光何足比，涓子不能俦。
及其鸣驺入谷，鹤书赴陇，形驰魄散，志变神动。尔乃眉轩席次，袂耸筵上。焚芰制而裂荷衣，抗尘容而走俗状。风云凄其带愤，石泉咽而下怆。望林峦而有失，顾草木而如丧。
至其钮金章，绾墨绶，跨属城之雄，冠百里之首。张英风于海甸，驰妙誉于浙右。道帙长摈，法筵久埋。敲扑喧嚣犯其虑，牒诉倥偬装其怀。琴歌既断，酒赋无续。常绸缪于结课，每纷纭于折狱。笼张赵于往图，架卓鲁于前。希踪三辅豪，驰声九州牧。使我高霞孤映，明月独举，青松落阴，白云谁侣？户摧绝无与归，石迳荒凉徒延伫。
至于还飙入幕，写雾出楹，蕙帐空兮夜鹤怨，山人去兮晓猿惊。昔闻投簪逸海岸，今见解兰缚尘缨。于是南岳献嘲，北陇腾笑，列壑争讥，攒峰竦诮。慨游子之我欺，悲无人以赴吊。故其林惭无尽，愧不歇，秋桂遣风，春萝罢月。骋西山之逸议，驰东皋之素谒。
今又促装下邑，浪迳暇。虽情殷于魏阙，或假步于山扃。岂可使芳杜厚颜，薜荔蒙耻，碧岭再辱，丹崖重滓，尘游躅于蕙路，污渌池以洗耳！宜扃岫幌，掩云关，敛轻雾，藏鸣湍，截来辕于谷口，杜妄辔于郊端。于是丛条_胆，叠颖怒魄，或飞柯以折轮，乍低枝而扫迹：请回俗士驾，为君谢逋客。
祭文
祭外兄张长史文
惟君之德，高明秀挺。浩汗深度，昂藏风领。学不师古，因心则睿。筌蹄象繇，糠秕庄惠。吾与夫子，分协芳金。凭风共酒，藉月同吟。
诗
白马篇二首
骥子R且鸣，铁阵与云平。
汉家嫖姚将，驰突匈奴庭。
少年`猛气，怒发为君征。
雄戟摩白日，长剑断流星。
早出飞狐塞，晚泊楼烦城。
虏骑四山合，胡尘千里惊。
嘶笳振地响，吹角沸天声。
左碎呼韩阵，右破休屠兵。
横行绝漠表，饮马瀚海清。
胧树枯无色，沙草不尝青。
勒石燕然道，凯归长安亭。
县官知我桑四海谁不倾。
但使强胡灭，何须甲第成。
当令丈夫志，独为上古英。
白马金具装，横行辽水傍。
问是谁家子，宿卫羽林郎。
文犀六属铠，宝剑七星光。
山虚弓响彻，地迥角声长。
宛河推勇气，陇蜀擅威强。
林台受降虏，高阙翦名王。
射熊入飞观，猎下长杨。
英名欺卫、霍，智策蔑平、良。
岛夷时失礼，卉服犯边疆。
征兵集蓟北，轻骑出渔阳。
集军随日晕，挑战逐星芒。
阵多龙势动，营开虎翼张。
冲冠入死地，攘臂越金汤。
尘飞战鼓急，风交征旆扬。
转`平华地，追奔扫鬼方。
本持身许国，况复武力彰。
会今千载后，流誉满旗常。
旦发i林
孤征越清江，游子悲路长。
二旬倏已满，三千眇未央。
草杂今古色，岩留冬夏霜。
寄中山旧，举酒莫相忘。
游太平山
石险天貌分，林交日容缺。
阴涧落春荣，寒岩留夏雪。
附录
本传
孔稚圭字德璋，会稽山阴人也。祖道隆，位侍中。父灵产，泰始中罢晋安太守。有隐遁之怀，于禹井山立馆，事道精笃，吉日于静屋四向朝拜，涕泗滂沲。东出过钱塘北郭，辄于舟中遥拜杜子恭墓，自此至都，东向坐，不敢背侧。元徽中，为中散太中大夫。颇解星文，好术数。太祖辅政，沈攸之起兵，灵产密白太祖曰：“攸之兵众虽强，以天时冥数而观，无能为也。”太祖验其言，擢迁光禄大夫。以簏盛灵产上灵台，令其占候。饷灵产白羽扇、素隐几。曰：“君性好古，故遗君古物。”
稚圭少学涉，有美誉。太守王僧虔见而重之，引为主簿。州举秀才。解褐宋安成王车骑法曹行ぞ，转尚书殿中郎。太祖为骠骑，以稚圭有文翰，取为记室ぞ，与江淹对掌辞笔。迁正员郎、中书郎、尚书左丞。父忧去官，与兄仲智还居父山舍。仲智妾李氏骄妒无礼，稚圭白太守王敬则杀之。服阕，为司徒从事中郎，州治中，别驾，从事史，本郡中正。
永明七年，转骁骑将军，复领左丞。迁黄门郎，左丞如故。转太子中庶子廷尉。江左相承，用晋世张杜律二十卷，世祖留心法令，数讯囚徒，诏狱官详正旧注。先是七年，尚书删定郎王植撰定律章表奏之，从之。于是公卿八座参议，考正旧注。有轻重处，竟陵王子良下意，多使从轻。其中朝议不能断者，制旨平决。至九年，稚圭上表，诏报从纳，事竟不施行。
转御史中丞、迁骠骑长史、辅国将军。建武初，迁冠军将军、平西长史、南郡太守。稚圭以虏连岁南侵，征役不息，百姓死伤。乃上表，帝不纳。征侍中，不行，留本任。
稚圭风韵清疏，好文咏，饮酒七八斗。与外兄张融情趣相得，又与琅邪王思远、庐江何点、点弟胤并款交。不乐世务，居宅盛营山水，凭机独酌，傍无杂事。门庭之内，草莱不剪，中有蛙鸣，或问之曰：“欲为陈蕃乎？”稚圭笑曰：“我以此当两部鼓吹，何必期效仲举。”永元元年，为都官尚书，迁太子詹事，加散骑常侍。三年，稚圭疾，东昏屏除，以床X走，因此疾甚，遂卒。年五十五。赠金紫光禄大夫。

        </div>
      </div>
    </div>
  </div>
</div>
<!--update:2025-08-29 17:54:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>