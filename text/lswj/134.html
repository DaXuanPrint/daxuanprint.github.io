<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,墓志铭,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,俟庵集全文在线阅读,俟庵集全文在线下载,大玄古籍书库">
<meta name="description" content="元代诗文别集。30卷。李存著。《四库全书》曾据两淮马裕家藏本编入别集类。本集别本题为《番易仲公李先生文集》31卷(其中1卷为附录),有明永乐三年(1405)李光刻本。《俟庵集》卷首有明洪武六年(1373)涂几序,永乐三年邹济等序,并有危素所撰李存的墓志铭,据涂几序,本集是李存死后由嗣子李卓“网罗放失”编次为30卷。卷1—4为古体诗,卷5为六言诗,卷6为五言律诗,卷7为五言绝句,卷8—9为七言律诗,卷10—11为七言绝句,卷12为杂著。卷13—15为记,卷16—20为序,卷21为传、说、铭,卷22为说、铭,">
<title>俟庵集_李存_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">俟庵集</span> <br/>
          作者： <span class="inputVal" id="bkauthor">李存</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]134608</span> <br/>
          说明： <span class="inputVal" id="bkdec">元代诗文别集。30卷。李存著。《四库全书》曾据两淮马裕家藏本编入别集类。本集别本题为《番易仲公李先生文集》31卷(其中1卷为附录),有明永乐三年(1405)李光刻本。《俟庵集》卷首有明洪武六年(1373)涂几序,永乐三年邹济等序,并有危素所撰李存的墓志铭,据涂几序,本集是李存死后由嗣子李卓“网罗放失”编次为30卷。卷1—4为古体诗,卷5为六言诗,卷6为五言律诗,卷7为五言绝句,卷8—9为七言律诗,卷10—11为七言绝句,卷12为杂著。卷13—15为记,卷16—20为序,卷21为传、说、铭,卷22为说、铭,卷23为哀辞、祭文、行状,卷24—25为圹记、志铭、墓表,卷26—27为杂文,卷28—30为书简。卷末有附录1卷。《四库全书总目》曾指出:“(李)存所学笃实,非金溪流派堕于元渺并失陆氏本旨者比。故其诗文皆平正醇雅,不露圭角,粹然有儒者之意。”这个评价是比较符合实际情况的。</span> <br/>
          封面： <span class="inputVal" id="bkimg">Z_18323.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]俟庵集
[book_author]李存
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]134608
[book_dec]元代诗文别集。30卷。李存著。《四库全书》曾据两淮马裕家藏本编入别集类。本集别本题为《番易仲公李先生文集》31卷(其中1卷为附录),有明永乐三年(1405)李光刻本。《俟庵集》卷首有明洪武六年(1373)涂几序,永乐三年邹济等序,并有危素所撰李存的墓志铭,据涂几序,本集是李存死后由嗣子李卓“网罗放失”编次为30卷。卷1—4为古体诗,卷5为六言诗,卷6为五言律诗,卷7为五言绝句,卷8—9为七言律诗,卷10—11为七言绝句,卷12为杂著。卷13—15为记,卷16—20为序,卷21为传、说、铭,卷22为说、铭,卷23为哀辞、祭文、行状,卷24—25为圹记、志铭、墓表,卷26—27为杂文,卷28—30为书简。卷末有附录1卷。《四库全书总目》曾指出:“(李)存所学笃实,非金溪流派堕于元渺并失陆氏本旨者比。故其诗文皆平正醇雅,不露圭角,粹然有儒者之意。”这个评价是比较符合实际情况的。
[book_img]Z_18323.jpg


[book_title]提要
钦定四库全书　　　　　　集部五
俟庵集　　　　　　　　　别集类四【元】
提要
臣等谨案俟庵集三十卷元李存撰存字明远更字仲公安仁人少博涉典籍喜为文章後从上饶陈立太传陆九渊之学遂尽焚所着书其论学以省察本心为主其论文谓唐虞所有之言三代可以不言三代所有之言汉唐可以不言未有六经此理无隐前古圣贤直形容之而已恶能有所增损皆陆氏义也然存所学笃实非全谿流?堕于元渺并失陆氏本旨者比故其诗文皆平正醇雅不露圭角粹然有儒者之意是集为其子卓所编凡诗十一卷文十九卷前有永乐乙酉邹济序及危素所作墓志末附虞集书一首案道园学古録有送李彦方闽宪诗序曰近日晚学小子不肯细心读书穷理妄引陆子静之说以自欺自弃至欲移易章句直斥程朱之说为非此亦非有见于陆氏者也特以文其猖狂不学以欺人而已此在王制之必不容者也闽中自中立之归已有道南之叹仲素愿中至於元晦端绪明白皆在闽中不能不於彦方之行发之去一赃吏治一弊政不如此一事有以正人心云云其言褊躁与陆氏学?若不戴天而与存书乃深相推挹岂非以其人重之欤亦足见元儒敦朴无门户之成见也乾隆四十五年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
俟庵集序
鄱阳先生李仲公蚤岁闻道其学得圣人传心之精微与祝蕃远舒元易吴尊光三君子游并生其时志同而行合人号江东四先生云先生之道吾不得而知也浑浑乎千古之在吾前也浩浩乎万古之存吾後也而先生以一心贯之吴文正所谓陆子之学如青天白日皦然不可昧者至先生而验乎予尝谒先生先生年几七十耳目聪明神气以完真有道者也见予方徼纒训诂为解乾坤易简予因是有省先生之道其大者既如此其於文辞凿凿乎菽粟布帛之可服啖乎生人温醇若经辈视韩欧无意於工而不能不工尔时之作者言谈性命而不知文字之体或循蹈规矩而忽忘义理之实兼是二者千百无一二焉独先生之文精深而切近高古而浑全天球古圭不足象其温且?也奔泉流水不足为其峻且清也譬诸造化生物之藴蓄有未易识其端倪者欤先生尝诲人曰六经三代之文汉唐可以无作汉唐之文後世可以无言呜呼知言哉先生殁嗣子卓网罗放失□先生之文凡若干篇为若干卷将畀诸梓以幸後世俾予为文序其槩先生予师也卓予畏友也予何敢以固陋辞抑学者非少知先生之道则亦不能读先生之文也先生之文道溢而言从之也洪武癸丑诸生宜黄凃几谨序
俟庵李先生行足以范俗学足以明理怀道不试士论惜之夫士之遇不遇有命焉於先生何损耶汉之黄?当时目为顔子故虽士庶而名登史册叔度特生质纯美耳人称其渊乎似道似道且为人所称矧先生真知实践者哉宜史氏以江东大儒纪载之也又幸其曾孙光好学有文能世其家汲汲焉发先世之潜德幽光求言於闻人以传不朽今观?内危内翰所着墓铭而先生之言论风旨犹可槩见即夫尚德之勤识其遗风之自矣呜呼古之君子有种德百年之前而待报於数世之後者先生风流未远遗庆之在其孙曾固不待蓍蔡可卜也今光以进士起家为邵武长仕途方开日跻华显人将曰李先生所未遇者在其後人矣呜呼人之望於光者亦重焉尚勖之哉永乐三年岁在乙酉菊月东鲁子邹济题

[book_title]墓志铭
俟庵集墓志铭
至正十四年七月番易李先生仲公甫卒於抚之临川县大山寓舍明年冬素使至京口始闻丧哭于清忠亭又明年春玄教于宗师有兴为位以祭授事状曰子宜铭顾方縻於事役未遑论着後十年其孤卓谋奉丧还葬致广信夏章之状来请铭呜呼素尚忍铭先生之墓也耶先生讳存字明远仲公其所更字也李氏其先汴人八世祖居饶之安仁县六世祖三居士积善无竞曾大父昌言宋赠朝奉郎大父橚乡贡进士父万顷曰进士制置司参议官之极从大夫也先生生至元十八年四月一生四岁而母吴殁幼頴敏庄重如成人弱冠遍求奇书及隂阳名法神仙浮图百家言为古文章事亲称孝父多疾因通医术有疾者虽甚窭必奔走视之未始图报兄申伯死抚其孤嫁娶之逾已子其後三以所析产来鬻三还其劵并让其屋室器物邬氏妹早寡资其衣食几三十年育其孤至成长故早有州里之誉里中友舒氏衍它日谓曰畴昔慕子之多才艺今游于陈先生立大获闻圣贤之学子之所能学末也何为哉未之遽信久则又谓相者谓子不年苟无闻以死良可闵惜乃大感悔遂偕造陈氏陈氏曰无多言心虚而口实耳未有所契复造焉曰无多言心恒虚而口恒实耳夙夜省察始信力行之难於是惟日孜孜?明本心焚自所着书内外十一篇曰无使误天下後世同门执友四五人相与切?期以大明正学时人多訾笑之毅然不为之动科举制下一试不偶即为隐居计来学者衆邑令礼为经师访以民事郡守堂试诸生聘为主文三以高蹈邱园荐王文献公为南台中丞乌古孙右丞为监察御史交章论荐秘书着作郎李君孝光举以自代相国京兆公将上闻处于翰苑会去国不果葺书室曰竹庄题曰俟庵恒语学者曰圣贤之言垂训以先觉觉後觉此岂口耳句读之事正学不明人心日入於偷甚可愳也微陈子某其终为小人之归或请学文先生曰唐虞所有之言三代可以不言三代所有之言汉唐可以不言未有六经此理无隐前古圣贤直形容之而已恶能有所增损昧於理道而声光是炫尚得谓之文哉虞文靖公归老临川着文集序和竹庄之咏致羡山林之日多道德之造厚先生?古神清衣冠整肃不妄言笑忧世之意见诸眉?谦恭而和易与物无竞虽武夫悼卒樵童牧竪皆望而起敬云俄兵兴门人何琛迎养于临川居二年而卒年七十四葬荣禄乡竹庄娶赵氏宋宗室金紫光禄大夫与樘之孙子男三人卓章多多今存者卓女二人壻曰某孙男一人枢曾孙一人复观素少以文一编见先生云锦山书其後曰子言言如古人苟求之前乎开辟而未尝古也後乎开辟而未尝今也尝问思曰睿心官则思何思也先生曰思其本无俟於思者尔素不敏始稍窥所得而归事焉及远游数贻书教戒不敢忘也铭曰世道交丧正学晦冥屹屹江东师友勃兴於惟先生高蹈林壑才可济时甘於寂寞言论风旨渊粹高明昭昭终古虽死犹生归葬故丘蒙铭于穴式尊所闻敢告来哲

[book_title]卷一
钦定四库全书
俟庵集卷一　　　　　　　元　李存　撰
古诗
西山歌
西山有庐以我逶迤中田有稌以我疗饥春之日宜桑为父母裳冬之日宜酒为父母夀
古意【时官军西征二年未利有感而作】
秋风一鴈过弯弓登西楼臂弱弓不满天高鴈难求吁嗟流沙外风雨何时休三夜频梦君焉知沉与浮况闻霍嫖姚已拜万户侯
玉龟杖【吴宗师寄归以奉其尊人国公】
瀛洲有真人雅度含天熙西镌崑仑英东剪若木枝合为玉龟杖照我光陆离奉之堂上翁出入良自随乃翁余筋力寄此万里思林塘春风柔老步岖若夷不见手中杖但见膝下儿
次张伯远立秋日饮水
秋风何离离客意方洒洒张郎饮秋水百病不敢舍诗成非有作清气浩如泻东吴百万家疫死相枕藉不知曾饮此亦有少苏者
于仲元之京师
萧萧霜气白眇眇山叶赤居人且骚屑之子乃行役苍茫倚天劔浩荡蹑云舄若师羣仙伯汉室久前席虽无世缘事亦欲侍朝夕凉风步虚庑微月坐白石古人有恒言出处各努力
枫叶雨中老简上官伯润舒元易
枫叶雨中老踈隂落庭户怀亲思方续触景心已悟初光聊可玩颓照易云暮微饵何足充忘机不待吐方将鞭後懦庶以张前骛不有同襟者忡忡为谁布
赠李唐经二首
平生尚友心每欲尽今古子来适我愿一笑与之语林深夜阑坐片月落襟屦虽无满壶酒足洗千刼虑明年访庐阜子肯从我去
西风虽无情落叶不自惜山深每高兴况有远来客起行西窗外觅句了不得共看天上云纎纎薄而白
杂诗四首
少年不自惜老去百悔生还遇少年人告之不吾譍履历始自见无乃岁月倾为尔惜岁月居然得嫌憎老去无所为结庐在竹庄竹庄荆棘深宿昔狐兔藏岂无江海愿齿髪不足偿生则居庵中死则埋庵傍秋日方杲杲独行溪水干纷然浣纱女及此清未寒相语有相厉岁晏霜雪繁谁云陶唐风远矣不可还慕古既多沮从俗宁可安吾冠方委尘政尔不必弹羣醉敢独醒孤芳若为园秋风况无情最解吹年顔
次危太朴韵
踈雨不作凉江云尚峩峩客从临川来气若横太阿示我古诗文篇篇秋露荷我年虽未衰忧患亏天和琐琐世非少凉凉谁实多胡为远相求愧汗成滂沱心从古今赤髪则日夜皤进修信在已潝訿甘从他岂无八表羽亦有千岁柯虞廷赞都俞商庙赓猗那遂此亦常分因君聊复歌
题游氏半村
入市既湫隘山居复萧条湫隘尘满襟萧条絶无聊我生邑南隅颇病达与挑及迁荒郊外鹿豕相儦儦朝寻野菜煮夕扫落叶烧高兴无所发佳宾焉敢邀何如游徵君随缘自娱调家传岐黄术取用给不饶独於万瓦中茅屋秋翛翛击柝有夕警催租无昼嚣仙帻或少岸礼韦常在?习非原野鄙气絶市井浇再馔皆买菜欲炊待来樵出门百步多流水石作桥老圃方竞事牧童或羣謡吟筇瘦可支酒斾青相招浮生在世间何异水上薸过求固云昧苦节亦未超况闻大隐人多混市与朝亦欲置编简随君少逍遥
题吴氏寓乐楼
天地一大寓人生果何云试观混沌初岂待盘古分荡荡水上萍淡淡空中云根蔕不可着氤氲偶成文既无惴惴忧似有栩栩欣嗟彼世之徒衆万相挻薰循环六欲根如赴溺与焚或为视耽耽或为吠狺狺不思过隙驹甘作负山蚊颇传延陵家有在汝水濆往往构重屋潇潇出游氛主人超然燕客子至者麇相娱辄琴瑟相论皆典坟竹月照清啸兰风拂微醺更烹山上茶亦煮池边芹至乐本无乐寓言非所闻
次张仲举阻雨见寄韵
淫流冒郊郭昏垫如尧年坐令意中人十日坠周旋问信免为俗见怀斯有篇若人妙诗才华星丽秋天沈鲍不足避曹刘真欲肩时来林下居密竹涵清娟户牖鲜云异言谈多所然世情有隆替古道无陈鲜愿为盘中漆莫作弓上弦盘朽漆不落弦枯弓自捐
题燕超楼
邑屋次鱼鳞市声喧蜂衙百年九秋叶万事三春花所以古仙人楼居乐无涯地有不必避心休真我家铜炉沈水香石鼎先春茶足可致风露何劳痼烟霞我来秋未深凉风生蒹葭如垂桐江丝远在沧海槎俗情比如栉老去空咨嗟安得分半席从君读南华
题王氏笑闲亭
笑者不必闲闲者不必笑能笑又身闲涉世何尔妙利名浩於海好恶险成徼跻攀有亡命愤郁或大叫痴如蚁旋磨饕若鱼上钓不知岁月往以死复谁诮之子素相闻磊落年尚少构亭颇轩豁胜槩得其要幽花淡无媚新叶光相照倚栏皆可乐百事弗前料嗟我玩陈篇兀兀老蓬藋双眉久不展有臂莫能掉山根晚云薄誓欲随荷筱倘子不疵瑕拂衣共登眺
寄题汪氏退密庵
紫阳汪大夫未老先致事经营百年藏结庵自休憩扁之曰退密有取於易繋相望千里余一笑问以偈云何谓之退密也果何地若言早休官眼底非一二身虽似门暇心或未能止若言四大离盖棺事则已纷纷长夜者皆悟退密旨非但如上云十目之所视夫人皆可能何取密之义大夫天下士未必只如此庵傍皆高山庵外即清泚昼饥随粥饭夜则伸脚睡平生易甘苦一一皆梦尔不睹不闻间从来白於水试问庵中人如是不如是
和汪府判生前挽诗
世人但谋生鲜克独营死平时不了念骨朽或未已汪侯方七十緑髪照白齿家山自营域不以贻孙子松梧旧培植瓦石新甃砌豫事固有讥达生亦可喜窃闻高世徒不囿生死里长存非有恋奄化亦无恚岂复较委收尚何择鸢蚁天地我棺椁山川我衣被况闻阶庭下冉冉富兰蕙崇广存古法绞衾以时制先生固云达於此似多虑
考试呈同院诸公
湖水澹暮色松林郁秋烟沉沉弦诵堂济济衿佩员太守亲试艺整襟坐寒氊教言既亹亹秉志真拳拳外郡且能来岂徒我疆?竞题虑寸晷运思穷深渊喧如昼蜂出寂若春蚕眠少辈固卓荦老翁亦蹁跹嗟予果何人雠校追羣贤白昼静兀兀青灯夜如年圣朝久薰陶良牧初承宣择善敢率尔逢奇共欢然顾此且凡庸虽尝习韦编粗通象数末岂达天地先况复事笺注真成守蹄筌去取岂其任强顾效埃涓五番亦幸哉士气新且坚中程固云喜暂黜亦足怜志欲等金石朝昏自磨镌重逢大比时定有高科联闻当由辈出功名或无前岂惟一时美足使千载传
赠胡廵检民【志父光卿皆当年叛寇奸臣指近年巴延而言也】
重云闲湿热欲作夏至雨胡子溪上来披衣一相语南风解人意稍亦入窗户开尊荐瓜韭汲井具鸡黍子为庐陵秀家世蕃且钜早岁走京师骞然好仪矩诗书虽素习杀气在眉宇暂为廵警吏出入备钲鼔手弓张黑角?箭开白羽里疃散鸡豚垣墙奔狗鼠因思闽广间壤地有深阻凶豪据溪洞老幼负戈弩几微相啖噬动辄生龃龉古今声教远往往累南土整齐非束缚全活在绥抚荒忽固无常跳踉乃其所虽云聚蜂蚁颇亦顿军旅远道困供输穷陬多毒蛊幸逢天子圣元帅复雄武前岁醢光卿今年烹志父此虽下愚者生育皆父母端由一念失血肉涴砧斧天道实寛容皇威安敢侮今闻豺狼窟悉已反农圃早暮或笙竽村墟且商贾奸臣操国柄近亦死南浦诏书一日下海内尽歌舞横算罢舟车求贤复科举闾阎皆跨马流谪归故处百祥斯可至万恶为之沮顾余头已白甚觉负章甫眼目更昏眵筋骸将伛偻子年才十五声价满吴楚朋友实大伦磊落倾肺腑行当分阃椟终可立朝宁相看方侃侃索别何踽踽波涛随地有切莫倦篙橹双双鹳鹤下一一渔樵去凄迷斜照草髣髴晚烟树出处莫为谋音书可相许
汪廵检南雄官满过安仁且将北上赋诗为别
积雨夏方歇山居清不炎若人故意多远来信撝谦畴昔相见时琼枝照秋蟾别今二十载颇带岭海黔同来二三公气度和且廉山市急沽酒缻罂倒虀盐邵子间善谑冯君捋长髯此欢岂易逢累日殊未厌窃闻黎猺民煽据雷与廉牧守或散走偷生向闾阎每病法家流但事笔与椠虚文失情实举劾皆细纎公卿习为常动辄生疑嫌落落视大义营营尽私歛致令犬豕徒跳踉在嵁巗空调外郡兵入境先痟痁朝廷重臣职择彼舆论佥诛赏一出已毋拘文法严彼虽要荒间声教之所渐岂无忠勇者拊膺坐蓬苫购募不可缓恩威贵能兼拊循各有素强弱无庸觇土性耐蒸溽方餐惯煨燖既耕亦且战勿责岁月淹充国罕羌服狄青侬獠殱子方寻徼归我则安穷檐因言忽及此有泪忍不沾更为尽一觞枥隂昼纎纎明朝复千里相望青云尖
流民歌
邳徐二州皆凶灾流民如云过江来布衣縿縿泥水破黑妻骑驴儿在怀为余言之心胆摧剥掘榆皮芦白荄只今贯钞一升米不去坐死何为哉
齐老堂【宋理宗御书赐史弥远今归吴氏具庆堂】
齐老齐老人齐老多少世人齐不老史家父母昔齐老吴家父母今齐老当时落笔山岳光二百余年归此堂秋尘如烟隔精采白髪眼明犹再拜
昔年
昔年有语双白头弃我忽作齐梁游云鸿不飞音信断宝镜尘昏秋鬓乱君心一去如飘风妾心死与黄河东清霜昨夜入庭树欲寄寒衣不知处
题李早三马扇面图
奚官熟闲秋马健秋草青青河练练谁知万里欲风尘写入时人手中扇只今但赏画者谁锦标玉轴皆名题空令林下老韦布似听塞长烟雨嘶
赠御史孙干卿
前年乡友高知事口口谈今孙御史泉南漳浦号祥刑结狱大囚心尽死牙籖满架双眼明货财如山秋叶轻为人更有最难者闻一善语江河倾陕西行台霜雪里控制羌浑千万里澄清乃是夙生心岂待西风方擥辔三间老屋狐兎丘浩浩今古无穷忧豸冠及见此贤俊未叹深山空白头
题潭州李侯祠
长沙李侯烈丈夫孤城未陷期须臾杀身报国世固有阖门不生今古无一时义气塞天地宗祀纵长非所图勇哉二客亦从死已事剑夫还自屠至今言者心胆破想见生血红馍糊故家虽作孔子宅庑下炉香人共惜专祠肖像一朝新凛凛配从皆其人烝尝自此千万世贼子乱臣生亦死
美葛子熙
临川葛生朴且文负担有力能辛勤家贫妻死母又老短窗挟策长云云忽思句读送日月曷若江湖劳骨筋高碑大碣处处有篆楷草行兼八分昼长院静手自打襟带染煤常若熏旁搜远取到川陕况乃闽淛江之濆通都大邑逢好事罗列古雅踰玑纁相酬金帛不论直岂比市井争钧斤收藏图书家若府下者秦汉高华勋春初过我因细论絶胜待食如牢豶四方达士一时见野店浊醪常半醺顾余髪齿久希豁脱简尚阅徒逢芸何当一竹两芒屩共逐溪山秋半云
赠王孟刚
东平少年王孟刚譬彼玉美金之良静明先生振古学及此一见中心降似非畴昔有灵骨孰不睥睨而傍徨肯捐俗下奔竞态乐就席末抠趣行英髦文会我所愿事业川至君方将非为真实有兴起亦且编简盈筐箱辉辉过眼翠羽湿落落照坐神珠光师生於义未应舍父母入念何其长朝咨夕究非高义天上地下唯纲常频年相近欢不厌一日欲远情为伤朔风吹柳可得折腊蚁在酒无从觞已知遄发问归棹未卜重对清谈床人言肝胆分楚越理则古今无樊墙鱼行千里春浪白鴈落一矢秋云凉寸怀彼此不须恶但遣初志长母忘
邓子高玄明粉歌
天冠山中邓子高琼台绦宫神所遨归来制链玄明粉石鼎夜夜生光毫清水白雪相烹熬广寒之杵玉兔操千捣万捣成云膏六丁六甲呵护牢电母照耀雷公号神君奋髯开宝刀病人圭匕到口腹三尸二竖皆奔逃破裂瘕结宣腥臊饮食自美元非饕聪耳明目扶伤劳久久服之何二毛山中修竹围庭臯风枝露叶秋飕飕故床日炊绵布袍奈此癃痼方哀嗸苕江彭蠡春未涛胡卢自负行轻舠显晦莫测真仙豪苟有及物随所遭株守无用唯吾曹
寄薛玄卿
扁舟维在蓝溪渡篙子穷忙非敢侮移牀沙岸近青竹欹枕篷窗数红树昨宵曹子始来说三度出门三度雨留行会别总皆天嗟我与君安敢怒
俟庵集卷一

[book_title]卷二
钦定四库全书
俟庵集卷二　　　　　　　元　李存　撰古诗
次韵戚总管赋雪
长风剪水不成片城上将军铁为面五更吹角堕梅花天女骑龙泪如霰坐令万瓦白参差人在蓬莱水晶殿黄河夜合鼋鼍深太行晓裂豺狼战尚怜庐阜足佳致五百寒僧不开院崑仑朔南日本东未信天花一时遍塞边勒马公所闲桥上骑驴吾不倦化工作巧本容易腊尽春临已三见明知无酒俱冷落岂有多情更欢宴长安市上一贫士白昼闭门何所羡
题万氏姜逸山别墅
李存老矣营竹庄万君别墅亦在姜逸山之傍何当缩地一百里长须赤脚买鱼沽酒朝夕相翺翔
题远山书院方竹
远山书堂数竿竹立雨摇风如緑玉仙公好事画作图诗客多情赋成轴竹边有人过吾庐诵诗展书清有余闻知竹老须满节内圆外方我不如
画蠏
诗人素馋饕见画枨醋香风蒲青飒飒江沙秋未霜
次王允中韵
堂堂休明运佳气满河岳士无终身悔道有一宿觉之子文献家崭然见头角况当盛壮年顔貌若丹渥遨游石溪上何异鸿得桷穷冬忽相过接语知嗜学煌煌七星劔亹亹九成乐我若大海舟茫茫竟焉泊鳅鰕相伴侣风水振铃铎又如山下石粗泐复谁琢幸有知己人梅边手频握
美徐典史再任
安仁虽小邑政尔费怀抚去年救饥荒前岁接军旅填沟随死鸭索肉过饕虎长官亦奔走案牍更劳苦朝飡或曛黑就枕闻五鼔聚米犹聚金视身如视土三年当考绩遗爱在农圃忽闻可借寇是则天所与羡君诗礼裔涉世通不腐况有五男儿翘翘尽蒌楚顾余何为者挟策老环堵君来即知己杯酒相尔汝岂不幸长留时时共鸡黍义当公天下私欲安敢取
王承事均金謡
公来涖兹邑数月始求见时逢芒种雨喜气满顔面恤民有真意为政自无倦贡金均衆力旱祷先已谴道路既歌謡囷仓亦余羡况闻用休暇稍复接羣彦永昼拂清琴良宵玩黄卷武城得言偃单父逢子贱愿公坚此操循吏久当传
寄题刘氏集义斋
义者果何物而乃俟於集喻如久行客名利两羁絷孜孜较青紫琐琐稽百十朝昏胶入漆梦寐水流湿忽闻知己言胡不返乡邑青年既流荡倏尔白头泣一时生感慨俄顷具车笠渺渺絶江河迢迢历原隰或僵泥泞滑或震波浪急虽则多苦艰归休志先立入门集尊幼蔼蔼旧和翕鸡豚与黍稷取用无不给是为吾固有乡者徒汲汲羲经尚频复孔训记时习所以名世贤多言屡於邑高斋用斯扁古意真莫及倘或信吾诗不须勤负笈
寄赠临川李兼善
南丰罗子知名久来馆宗家相与友秋风一日到东篱收拾行囊归葬母偶逢临汝李兼善家世素儒心甚厚平生游艺及山水两卷青囊常在手为寻佳处得瑶湖草润松深才一亩价钱仅费五十贯主不食言人莫嗾罗家大事谈笑了啧啧无瑕齐衆口李君为义不为利反壤之余长揖走岂知天意相君子吉兆能人凡事偶吾翁平日尚此事喜买卢山殚所有往来观者数百辈甲或可之乙称否朝归暮往芒屩破野店萧萧几樽酒苟非宿昔未逢贤定是苍苍不轻授吾闻地理犹人身有穴宛然针与灸後来福德未相称青不见苗唯见莠我今汨汨心未已人事天时宜两究何当兼善忽相过混沌一朝为我剖
寄题徐氏屏山堂
吾闻洪都徐永平作堂居傍山若屏东西插架更书史与我静对皆仪刑功名如幻何足计但见旧物氊青青堂中宾客日杂遝窗外松桂寒伶俜古今华构嗟岂少圯毁不待斤斨停永平今去六十载儿子白头犹抱经湖边之山秋最早案上短檠深夜荧平生知己有过者脱巾挂竹相忘形诸孙满眼又勤读玉未出璞先玲玲顾余向衰百无慕明年杖藜当扣扃西山云雾与一啜窗下不眠能细听
登金盘山诗【并序】
至正七年五月二日余登金盘山积雨初歇草木欣然一迳萦纡约五六里始及僧显所营也四山环耸中得寛广辛勤数年仅成一堂良不易也显方出游别村兴尽而返因赋一诗以遗之
篮舆晓上金盘山山僧乞食方未还徒从负钁皆出作一犬卧吠清泉湾地无沮洳宜粟麦土有坟埴稀榛菅瓠藤葛蔓篱漠漠姜芽芋叶沟斑斑向来人迹罕所及唯许樵牧时跻攀汉时王者曾葬此恶蜂毒虺多神奸相传田野不足信苟非佛域真仙关道人宿有山水分择地即得天非悭拮据之手皲趼足寸土尺木难而难把茅盖头亦足矣何用美构追工般奈缘好事世多有重在一念轻千锾人间百岁弹指顷宁几少壮寻衰孱文章富贵皆外物至乐无过心长闲我来巧值师有出煮茗自汲春潺潺尚须早晚秋雨过亦就白云分半间
题陈同年秋有堂
采采黄金花萧萧青玉枝不随别时好每与风露期所以彭泽公休官在东篱相对每无酒徒有好文辞同年陈徵君种之亦盈畦客来便开樽烂醉不复疑去春始相识乌髭满丹颐岂非制颓龄古语果不欺颇讶邑里同扣门定何时落英幸见飡庶以疗吾衰
挽杨闲中
高岩应记曾游者赤日黄尘正长夏此翁倒屣出相迎羽扇纶巾絶潇洒僮奴俄顷具樽俎谈笑无穷到书画十年别去劳梦寐一日传来成羽化达怀委运更何求老泪多情自如泻长游沧海总真趣囘视人寰徒土苴莫言埋剑在龙塘早晚红光看斗下
倪友文气清而性和聊以数语为别不足舒吾意也
若人少嗜青囊篇乃肯过我非其贤山行不避六月暑因与赤脚踏清泉祝君聪明天下士文学许之无间然白瓜青豆且共饮尚可倒囊寻酒钱
题虎溪三笑图
行止随时何必限一虎溪偶过虎溪何笑之为
题涂季方广胖堂
世间无物拘碍我童冠暮春风舞雩不随二氏乐荒怪亦有细人疑腐迂堂中之人虽未识取义名堂吾独悉何年解屦登斯堂清坐共君春昼长
题倪学卿谦谦斋
学卿之学谦且谦用以扁室何其严天高地下人鬼着反此则害无庸占权门拥篲情如阉倒执手版神为殱君看花落水流处譬彼食蜜中边甜
和汪子长韵
闭门久与童乌玄簌簌老竹秋风先日用浩浩皆吾天去古远矣谁当传身虽尘土心则仙玉株碧树分後前龙溪居士通玄理亦视浮云如脱屣当时经济不尽材留与诸孙真上计日车难把长绳繋男子功名须早遂济川舟楫真尔曹安肯坐守东西臯禹鼎象物深且高魑魅魍魉何能逃期君他日行此志看取千丈生光毫
次高元博韵
老逢盗贼繁俛尔度昏旭萧萧数茎髪连月不暇沐昼常雨中飡夜或林下宿深惟崑冈上谁辨石与玉茹珍盖糠籺饮水即醽醁相逢破肝胆岂但皱眉目大宜适他所采撷皆可蔌朅来安且静殆若立於独南风满窗檐衣袂清不醭梅实得调鼎松明胜燃烛顾此若蜗牛殻中少涎足故人意不满蓬荜毋乃辱置酒对榴花誓将徙华屋吾闻学仙者随处武夷曲矧兹秋风近白酒家有熟虽无羡鱼饭赖与盐虀粥
赠陈九成游国学
黄云潭潭天欲雪陈子初来即言别值吾筑室正狼籍为煮春茶供再啜子宗九江称义门明年挟策游成均奎章先生赋诗赠秋波一幅清无尘窃闻国初许祭酒正义堂堂古希有诸王驸马皆敬惮帐下公卿列先後即今规矩犹当时肥羊大饼午不饥愿君努力积分数他日锦衣当昼归
次韵吴宗师和元参议道宫墨竹诗
东西海水先秋寒上有鬰鬰三神山山人或在玉京住山中竹石那得随渡黄河湾是谁好事写於壁风枝雪叶依孱顔人知寓物不留物我并无寓闲而闲中书参议亦高致倡以妙语题其间不须驾鹤仍鞭鸾坐阅物理如循环有时见此非诗非壁亦非画但觉鼎内朗朗金丹还
下第南归别俞伯贞
驱车出都门别酒忽在手去国古所悲况复失良友芃芃丘中麦鬰鬰道傍柳挥手从此辞烟云黯囘首
寄史诚翁
诚翁女贤聨骑过吾竹上留之不可匆匆而去他日以诗寄小形不满云
入夏多雨意颇清又说新水上高平不期而来吾所喜苦留亦去君何情村醪方熟幸免沽热鸡虽瘦还当烹癯然不试今老矣日日相欢须友生
寄题临川乐氏东白楼
喔喔林下鸡炯炯窗间纸奈此旦气何幽人揽衣起於时无所为默识天地理由之为率性反是则迷已求仁信尼父言善尊孟氏君家构重屋取扁岂兹意青青山外山渺渺涧之水石根有松桧沙际有苹芷深檐雾或宿危角星尚缀省察属吾侬无从但瞻视
金谿尹德政诗
金谿岂但千余室得尹多贤从昔日其间赵李最为优邻境至今夸未毕朝廷经理在延佑吾独令民先自实税粮飞虚户逃诡无穷研磨皆以质豪奸不利终莫沮区画公平严且密遂令高下出信籍贡役欢然非督抶迩来近越三十秋刀笔贪险闾阎偷簿书往往有缘絶经界欲慢将安尤社神有怒隂有相刚次而善来周侯丹铅朝莫躬点勘人不敢懈谁其廋汉时黄霸称能治某木可棺猪可祭孰云千里剧而繁殆若邦君私事耳每疑州县今最难使家上府临如山所尊所习乃文法岂有骨髓忧民间坐氊未稳欲交代催科送迎何时闲模棱斯可足岁月否则急急归囊悭後人果尽不如古空遗林下多长叹俟今渐老方无倦经术文章能几见已知增秩快舆情他日必先循吏传
义鱼
霜风刮面氷如刀持义入江矜厥豪投深中大始一出眼澁肤冻如红桃嗟尔得食亦稍稍性命或与蛟龙遭安得长义一万丈直向东海义六鳌
和丘南杰
渺渺北山下沉沉枫树林但见黄叶落不知秋意深西江有高人百里来相寻平生妙诗才足慰夙昔钦饱游闽峤中浩浩古与今气可拔九地当为千尺岑瓮盎同纷纷希声求大音何时得重来穷此千古心
寄题陈氏东阁
大明生於东孰不快先覩陈公构高阁百尺凌清雾鸡鸣四无人起坐寒窗曙云霞已披靡海浪犹掀怒沧凉成寓辩寅宾付稽古流光洞纎隙初气足吞吐纷纷方美睡鼻息撼环堵
赠主簿汪复心运粮至宣州囘
汪侯瑚琏姿夙昔忠孝门屈身簿佐间公事多驰奔运饷出千里涛澜江汉昏蛟鼍固云骄盗贼相并吞皇穹一何情闻者犹丧魂我侯秉家学勉勉心自温靡盬有前训致身无後言惜哉朱凤凰八表高飞翻正色乃齐楚歧行皆弟昆终知世所乖或者天实存故山夜来雨青青满东园脱有相过便一觞聊可援
次韵答沈文友
至运有消长大明无中偏沈郎真特才余子非其边已无俗中态更信古人编鬐鬛荡江海金珠破昏玄岁晏始相逢促席梅花前楼角转山月归人行暮烟开怀更一一过眼空千千嗟予离索人胶柱胡能弦冥顽苟云理土石皆为僊秋叶难自惜寒花谁与妍明知指非指所贵天其天燕石不在椟游鳞随所筌紫阳贤弟昆好学无其先稍稍外形迹醉时吾即眠乃翁廊庙资文彩如雄迁爱子及其友勉旃皆盛年
送洪教授茂初
忠宣盛泽余孙子分教如今在柳州此心初不异孔孟何俗莫可囘商周玉堂金马自兹始九疑三湘因得游蛮客舟车过如织安书时遣到蠙洲
题太行飞云图
仙人家住锦水湄父母在堂怀彩衣太行飞云日月见岂必千载方来归
赠刘与畊
秋风吹子之衣巾庠序偶尔逢刘君文章似海方战罢两袂犹带西山云
伪钞謡【代为耆社作帐辞谢尹杨思齐】
国朝钞法古所无絶胜钱贯如青蚨试令童子置怀袖千里万里忘羇孤岂期俗下有奸弊往往造伪潜隈隅设科定律非不重奈此趋利甘捐躯纵然桎梏坐囹圄?有囊槖并尊壶生平心胆死相遁口舌所挂多无辜人生既以不堪此恶卒乃藉生危图苦之棰楚甘酒肉役用在手犹柈珠或思夙昔报仇怨或出希觊倾膏腴搜求宁肯剩鸡狗污辱间有连妻孥何如巧遇贤令尹烛照剑断神明符先穷支蔓到根本矿铁虽硬归红炉非唯此境少忧畏亦遣邻邑多懽愉自怜弱肉脱虎口从此饮水皆醍醐誓将白首至死日顶戴岂与劬劳殊愿推此举遍天下咸使良善安田庐
题樟南阁
曩年氷雪何其酷到处豫樟皆折秃吴家一株三百载老叶至今青蔌蔌面之有阁开八窗诗书白昼南薰长土深根远耐寒暑阁上主人如此樟
送倪季成一如说
倪君宿昔真才杰种杏满林头欲雪养心似到一如如寄语从予求解说我今衰老舌本乾掘地为鑪蒲作团君能它夜肯相过共煮苦茶山月寒
俟庵集卷二

[book_title]卷三
钦定四库全书
俟庵集卷三　　　　　　　元　李存　撰古诗
庆吴宗师降香南归帐词
我朝列圣仁如天斋宫穆穆宾神仙神仙无为法自然袭号不愧庄生篇皇帝有诏卿来前隂隲下土卿当先稽首受诏毋留连紫鸾飞空金作鞭宝旛新剪天花悬银鸭冉冉分龙涎并闻海上三山聨琼台贝阙灵所便酒醴瓜枣陈千筵宝章夜飞风肃然物不疵疠民无愆下土再拜师能贤
诗别汪伯羽且闻天乐淛行并呈似一笑
客入山中来繋舟在窑浦揷秧昨日了得此芒种雨片言即欲别岂不共鸡黍赖有柯链师篷窗足深语
橘亭诗赠黄生
巴园剖橘逢双棋未剖已先人不知到今智士讥剖者胜负纷纷无了时黄家亭中亦多种几见十月清霜垂更须会到未剖已先意欲车欲马欲炮欲象皆绕之
挽杨牧心
我家祖母公之姑闻昔过从不少踈夜月几吟梅下石秋风尝醉竹间壶陶潜未老即归去虞卿非穷多着书嬉游尚拟共诸父忽谩往矣令人吁
祝丹阳以古琴见惠且寄以诗次韵答之复以史略一本为谢
凉风萧萧吹井桐佳怀如宝干不逢二年踪迹走闤闠面目土炭心盲聋萁荄岂异伏枥马云汉独羡高飞鸿诗琴远致心甚厚金玉备具相玲珑大珠沉渊炯不动朗月照水清欲空亦知庐阜入幽梦幻此三叠银河风纷纷醉里不知老有此二美谁吾同弹琴固可消世虑作诗乃或令人穷未如祝仙古岩下往往遇会方瞳翁聊将史略报深意并问马首何时东
赠蒋立贤之广德任
静明先生真古儒谁其师之三祝舒嗟余小慧成大愚欲信不信空居诸论诗作赋甘区区一语及学茫无途终然旁薄差不如遏此盛气随抠趋义哉诗友不弃予辅以磋切何勤渠初如蜜炙香且腴久若剑刃深刳屠愒时玩日虽故吾渴则必饮饥当餔象山之学非高虚六经在人一字无平生感此诚难孤仲祝已死良可吁知君识见与俗殊想今致力谁能踰搜剔窟穴穷根株我虽未识心先输此行赞教风云初苜蓿侑食甘於鱼棘闱擢士称锱铢季祝已中登公车【阙】朝二友为时需嗟我不喜当何如嗟我不喜当何如
李仲祥教谕弃官侍亲归宁国
先生家住双溪边来此学计方萧然东禆西补长如煎蘖不可口氷寒坚宿昔敬慎无遗捐毫末泛滥心拳拳荒中饰外俗则圆恐惧修省渐遗编九州庠序如星联安得公辈多百千斗升翕忽空中烟奈此灵府良难全高堂颐髩霜娟娟干禄及养夫何愆忽思温凊谁当先十宿九梦针生氊一朝遂赋归来篇诗书在囊月照弦秋瓜之瓞方绵绵仕止有义吾何权先生去袂谁能褰别意不尽随流川入门想见又欢妍彩衣跪舞风蹁跹桂花兰叶香满筵酌以大斗行金船君亲二事初匪偏孝则此日忠他年
次友人晴韵
忽有奇趣生朝晴即而失之行复行川流无梁不可度梅花立烟何尔清东丘老石亦佳色南阳鼙鼔非和声安得无孔一枝笛与我崑仑絶顶横
薄暮略归
山花淡无虑山霭清欲流行行岂不远足倦安敢休正为落日恐忽见月在头踌躇成独笑且复得悠悠临川南洲何成道有诗送簟与陈又新真人真人属和且以见寄因次其韵并简成道二首
仙人岂必芙蓉城世味浅鲜神自清或随天际星斗出不改山根霜露明南洲有人榻应下北海之座尊且盈紫芝谩采亦成曲未许遂与商山名
来诗足贵如连城举觞再咏新且清闭门苦觅信无已指鼎即赋闻弥明杨花从汝岁冉冉瑶草在我春盈盈向来陶陆为苟好未必千载余其名
寄舒元易二首
昔闻舒子言今已向三载可怜下愚者挛蔽不自解百年真倏忽况此弱而痗嗟余古之徒菲体辱相采絶如沟中蛭岂识江与海江海未足云天覆而地载明年已多幸稍已开杻械青青溪上山逝欲从子迈傥或与所闻虽死亦何悔
理有必然至事有不可测堂中亲白头房内妻废辟孤侄每来前顔色何惨戚既无甘旨奉更乏育子力幸然秋稍收禆补随所得虽知非外事宁免相感激客床半夜觉展转而反侧忽喜鸡一鸣寒窗尔难白
汪主簿清明不出见寄次韵
人情雨中花客意松上烟苟非薛卞门何以归龙泉附骥知自远慕羊徒得羶君看长舌人早晚乾无涎所以汲太守稳作淮阳眠昨日出东郭风榆吹緑钱流光一何情去去我邮传道逢谁家子馈奠号新阡感此不能已戎笳吹晚天
次韵戴同父留别
明主建皇极元臣运洪猷岳安海无波羽鳞斯泳游谁云吾道东声教喧中州渐摩三十载荒徼靡不修祥凰端自来天马岂待求汉业避光大周基共绸缪时逢戴广文烟出氷壶秋信非岩穴姿致此盖有由西风芙蓉花去驾不可留情随别觞尽思与江烟悠有句不相寄遐心定谁尤
赠周易初
山木日已隂东风澹荆扉子从远方来未久遽言归壶倾不忍别乃复把其衣卓落岂自放孱顽甘所撝致君术则同枉已礼或希闻风固有讶信道未必讥高帆拂踈烟江水日夜肥愿子慎流止前途多险巇
山中留宿明日以风雨对床眠为韵赋诗
雅性厌喧隘结庐林野中林中果何有势利罕相从异哉四子心春江遡孤篷洒洒竹方雨泠泠松欲风贫家百无为蔬食随所供但於文义间稍愿相磨礲顾此有余乐言旋胡尔匆人生难定期往往如萍蓬岂不易分别谈谐谁与同尚怀秋花前兴满山园东豆寒始能荚韭润亦已丛倘或不遐弃清游应可重
寿吴闲闲
三山驾沧溟锺秀生神仙信为物外姿俯结区中缘早随玉堂客经揖金炉烟诗书乃余事行义真无前瑶坛奏通章报国殚成悁玄和格穷壤彚类丰且鲜冠裳七宝粧十载褒恩连高堂有具庆燕越心所纒膳羞以时至暑葛冬而氊丹砂杂远药备养无纎愆乃公性嗜酒巨量如长川每逢亲故来一一乾琼船夫人善将理筋力弥清坚朝昏总衆务内外靡不宣我皇降厚泽暂许云凫还奉觞再拜余顔色双明娟吾闻至德士往往昭其天四海诵光美鬼神无间然贵富时则致此欢那得全嗟余不殄人怙恃今成偏谬为童子师卒岁如拘挛精神寄宵蝶勇委惭春鹃吁嗟甚蒙愞在已谁当权往者虽弗及来者犹可焉山田秋日高小径相扶牵或分枣如指或割瓜如拳或沽邻家酒或钓东塘鲜虽忘荣华事愿以适自虔名山岂不近百里寒泥溅既无谢公屐又乏王良鞭灵菊正香晚江梅芳共妍相见酒如渑宾客填华筵缺然安所傚引领歌青篇向来帷幄中不隔崆峒巅达者自天佑追欢当有年
题开山寺上人翠深阁
吾闻开山寺绕屋万竿竹沉沉窗几净冉冉襟袂緑道人燕高阁旷刼心自复端如九秋水浸此蓝田玉嗟我本凡庸尘埃满茅屋清游岂无兴何事久羁束
游古象山一首赠别陈又新入京
昔闻陆夫子讲学兹山巅山以形得名名以贤而传近从师友後结此登山缘溪流涉光炯迳草披蕃鲜松栢作旌斾蜩蝉为管弦盛年筋力强老大须扶牵祠基久方及沓石遇最先梁栋藉荒草炷香神飒然幽奇樵或知物产僧所权沤竹可成楮烧茅斯粪田复循马脊冈四岫分跰跹莹公址亦存池井皆充填闽水尚青玉吴畴空紫烟上山日始升下山灯火联触景有深省敬游心共专真人益高怀驭鹤来天边昔时钓游所一一无遗捐或寻灵运屐或待渊明船仙瓮足春酒清歌方扣舷芙蓉凉欲花又着归朝鞭尚疑监湖公一曲遂自便行藏吾有时外物何能迁出山山不嗔居山山不妍长啸了山意青青时在前
赠临川叶以清入京并呈其兄邦用
江城六月暑来此幽人庐沉沉千竹林炯炯双玉株伯氏清不槁季子通有余为言秋风起逝将游帝都秋风万里长吹子舟与车尧舜相揖让臯虁协谋谟孰云百代下而不囘古初人生於此时谁能守丘隅况子富且美行哉莫踌躇
次韵十叔种菜
隂阳无停运菜甲互消长但令人力及生意孰非壤七年东山下剪棘开一掌椎牛付危味烹藿足真赏形癯志无摄胃澹心则广身虽万夫後兴乃千古上纵情宜有止行乐贵非荡堂堂十家叔雅度入玄爽林园托高蹈葵菽擅清享谋生或云拙至理焉可罔悠哉有超悟允矣无肮脏
次黄晋昭韵
堂堂曹州伯学道穷诸艰二年窃书邻指我观其澜华章一为别字字皆悲端我如再岁驹始受覆与鞍已愁太行险况涉流沙漫君如中天月一照山河寛余光落尺素许我平生看
和彭起南韵
黄叶风吹尽林间见枯株若人独何为乘此下泽车他物非所求辛勤在诗书既倾北海座复谒南阳庐信有衆善归河流深九渠顾兹戕贼余蔓草日自锄从渠讥议者谓我腐且迂孟氏取不愧羲经明有渝他时忽自强老矣将焉如
寄题曾高士清真斋
清浊非二理真伪同一机苟云清且真浊者斯伪而请看混沌初何物为端倪所以柱下公嗒焉抱希微之子早学仙离羣独岩栖滔滔若江河誓不滑其泥谁为清真字扁乃斋之楣人皆慕渠达我则怪渠痴幻躯等臭腐昼锦频推移对治自殽扰分别无穷期何时一樽酒客至相娱嬉酒酣掉轻舟岩下浮涟漪涟漪有秋色淡淡吹人衣顾此尚何言一笑当脱颐
哀祝明远
我昔游师门与子始相识襟怀霭春气顔色泽而晳怜我学无方为我数开迪子言虽恳恳奈此正茅塞他时七月暑子与舒元易芒鞋杖而盖访我到林僻松隂作叄坐快饮不余滴清论秋夜长草舍随所息蚊?及风露义不作宾客别来子久病传者亦非的但云类痁疟岂意至兹极我尝习医药此候颇不惑中乾而外强翕翕唇颊赩痰涎屡吞吐寒热互煎逼我虽弗果问子固不能即寄书或浮沉遣价胡不克纵无续命方未必大差忒一朝讣音至造物尔难测老师倡絶学正赖相辅翼譬如万稂莠初覩一二穑有子未为多失子良可惜深慙病莫助执绋当致力及知己没土尚拟瞻几席因循至如此过矣复奚饰昔为同舍好今有死生隔嗟我凡下资意欲填胸臆支离久成熟岂悟本方直灵苗不自爱日日纵螟蠈今虽未照彻实信已非亿缉熙苟无怠非久当有得子虽在重泉岂不念畴昔明明为子告执笔重凄恻
赠黎山人
有客来自江之西家传地理姓则黎淳风郭璞今远矣妙绪未絶非君谁吉凶祸福自有数竜穴沙水宁无之当先全我好心地待子指顾方为宜
张氏存菊堂
春华固阳艳达士盖罕求所以朝暮间守此一斛秋白露既泥泥凉风亦飕飕足兴千古怀岂但消吾忧向来彭泽翁与尔何绸缪往往不得酒长吟空白头今逢佳主人地位宜公侯高宾每相过辄以大白浮醉来飡一英方寸清休休纵有俗中乐於焉非所求
慰高元博丧子
闻君生佳儿玉雪何瑳瑳每嬉书室中简册更幡拖举臂请涂墨飞堆作鸦螺纷纷命相家许与实非阿岂唯必秀苗合是同颖禾圆颅王瓜线早晚思一摩今年春三月偶亦遭寒瘥遂令鸾凤雏化作蝼蚁窠青山黯无色白泪如流波顾此异县居问吊空蹉跎蒙庄齐物篇理到不可磨婴孺未为少髦期焉足多浮屠亦有言恩爱皆成魔只将弹指间一视十刼过况传合浦上蚌老气益和吐珠或径寸红光避蛟鼍屈信乃其常往复信不讹尚求树下环暂若壁上梭秋风破新菊秋雨鸣枯荷且开翠醽醁酌以金叵罗弄琴何时听举案当无颇芝兰敢专美弓冶非殊科徒为丧明者奈此东门何
俟庵集卷三

[book_title]卷四
<集部,别集类,金至元,俟庵集>
钦定四库全书
俟庵集卷四　　　　　　　元　李存　撰古诗
题四明施华甫平轩
惟水有平德次则莫若衡水逢险地衡付贪婪氓随势作腾注以私为重轻试看弥弥流及此钓钓横高象写虚静列星分灿明至公果何言取以为吾程虽居叔季下是则先古生亹亹有亲睦休休无鬬争奈何或不同刼此利害兵勃然千尺起嗒尔九地倾高下遂异手由来岂初情四明有施君少以法律名雅游声势途每择夷坦行玩纵固不敢刻深良可惊宴闲开小轩花木罗四楹应物只如砥心神常自清勉哉幸勿隳此语非徒成
赠艾民章
客从西江来欲入武夷去道路既阻修氷霜况寒沍为求鸥鹭伴并赋鶺鴒句临别一驱车前村但烟雾
赠孙写真
平生懒照镜不自见其老孙子偶写之嗒焉一枯槁坐令百邪念势若河堤倒焚香白昼静冉冉庭前草
游演法观
朝读松瀑诗暮游灵芝岩道人春瓮开酌之深夜谈清奇一难逢况此二与三岂无黄精苗草石相与椷明年当再来归制一尺鑱
题云庵
夜宿云庵中白云满床头客来云不语客去云不留明日在山下白云何处求
题夏氏原清斋
夏氏好事者构斋曰原清苟非活水来何以为此名想见太古秋泠泠浸窻楹孤云若求侣缺月相与明素琴既横床浊酒亦在甖游鳞最堪玩白鸥斯可盟心境两如此是为葛天民
题柳氏雪堂
谁夸佳气充闾宅此独山河三尺白化工作巧古难逢合致玉堂挥翰客铜盘烧烛鑪炭红衣之锦绣宜重重房中腹我属阿媪房外抚汝勤而翁他年嗜书如嗜炙亹亹乡邦起声价分当挟策待金门岂忍一朝离膝下悦亲有道构高堂龎眉皓首春双双时殽带脂每在庋腊酒似乳常盈缸此心氷雪何年泮寒夜虽长吾则短黄昏衾枕有儿眠二老齁齁天地煖
湖山阁
湖边深山一高阁阁中之人讲唐虞堂堂千古亦人耳皎皎此心非我乎松风满衣白昼静竹月入窗清夜虚莫作留连光景者只将登览送居诸
赠张伯圭孝廉
竹深十日高斋雨屡屡相过倾肺腑缘何方濶俗中疑为着儒冠羞仰俯妇翁开阃炎海头提刀杀贼老不休帐前幕下造多士婿美如此犹林丘西山之云南浦雨家次结庐心甚苦明当便上孝廉船且植松楸护千古
题赵子昂画马
世人相马只相强筋翻骨跳尘沙黄谁知毛鬛风不动一日试之千里长吴兴妙手天所借白帽奚官亦闲暇试令伯乐再相逢不识画图唯识马
赠孙写真【与前赠同时作】
古今富贵者功勲在生民百世不可忘宜尔写其真顾此贫贱夫谁喜复谁嗔描摸亦劳尔壁上徒凝尘
怀祝直清
烟瘴几万里父子唯二人视牍不尚同致辨或陨身伤哉苟且风奈此羞缁磷幸逢煎洗余宜得消息新夜雨不可寐寒鸡固难晨纷纷宦游者胡尔独艰辛
题程氏玩竹亭
程君读书在空谷日日开轩玩修竹山深雨过土生烟欹緑摇风如万玉颇闻君家好弟兄亦有学仙游太清有时擕酒归竹下醉卧秋根吹凤笙
义役謡
八都安仁最下都易水易旱生理无奉公往役名主首半是摘篛担柴夫或因苗麦仅升斗或忝殷实元空虚千中得一称上户土赤聊当辰砂朱五更饭罢走画卯水潦载道归来晡天下末物诸琐碎每以附近先供需课程茶酒率陪闭所取盐米何锱铢逃粮逃金不待论职田子粒尤难输公家督促过星火唯听捶挞生虫蛆几年辛苦垤容蚁一界了毕锅游鱼间逢令宰贤恤者苏息无术空嗟吁省府郡帖一朝下义逊得许从乡闾徐君更是好义者率以公正人趋诸同时共事数君子但有赞协无次且出多出少由厚薄若小若大皆懽愉支吾纵广非独力佽助能几咸安居移东走西可免者那上趱下归谁欤不闻隳突到鸡狗但觉和睦安犂锄愿依此举更坚久美事无以三年拘
赠命士青云仙
有客过我谈星躔江湖号曰青云仙玉堂为写三大字蛟龙出海挐秋烟我今齿髪久踈豁再问行年果穷达去年买妾始生子一笑许之非夭阏且言愿赋青云篇焉知老退诗不传满堂珠玉需我语不若烧汤吃茶去
题济川赵氏云崖
人生安宇下云气栖崖中赋形虽则殊适意无乃同□□彩衣子冉冉华髪翁列鼎足珍馔世家多古风或披褒贬史或弄金石桐或行溪园北或憩梅岩东涉世既知此尚何扰深衷矧闻佳客至未始清樽空
俟庵集卷四

[book_title]卷五
钦定四库全书
俟庵集卷五　　　　　　　元　李存　撰六言
赠别李克明游金陵并柬闵邓二君子
足既着几两屐鼻更吸三斗酸风云应有所会氷雪莫忘相看海内才华磊磊窗间句读譊譊吾方羡子脱颖子必笑吾繋匏闵子东向安否邓君北游如何岂无秋风白酒奈此春江緑波诗在白鹭洲上酒寻乌衣巷中思君几番夜月寄我一襟秋风为已自能虚已即人须是下人眼底淮山冉冉帆前江水粼粼
松涧潺湲图
吾年六十三矣扰扰茅草冈头安得坐横树上只看石涧泉流
山泉图
插天之山不俗出谷之泉必甘未知此景何所将欲移吾俟庵
赠石塘隐者
我来适自城府赤日黄尘鬓须闻说石塘深处主人浴罢风乎
古象山舍菜
山凄凄兮欲雨树蓊蓊兮生云喜良友兮四集惭余老兮无闻
汤绳武纪梦图二首
佳游已是梦寐清境复在画图人生万事如此俗子窃莫笑渠
其二
堦前细草雨过屋角长松风来共君说梦观画晚茶一瓯快哉
俟庵集卷五

[book_title]卷六
钦定四库全书
俟庵集卷六　　　　　　　元　李存　撰五言律诗
挽刘千户母万氏太夫人
贵作将军母贤知孔氏书事尊闻有礼就养喜多娱遽沐原生椁深孤潘令舆想应秋月夜骑凤戏东湖
挽张继道三首
此老忽不起凄其箬岭云田庐今益大诗礼昔双闻宰木宜无憾庭兰?有薰碑铭千古事况得翰林文同邑未及识居然挽有诗天乎倾族望人或虑年饥爱子书连架留宾酒满巵秋风轩外竹唯见緑依依池上好楼阁人今去不囘荷风吹净几竹月照残杯亲睦无惭色纲维有达材高堂元日会拜饮几兴哀
送熊仲瑾之东川山长
葛水多材俊东川得范模虽疑官太冷所幸已非癯夜月青山句春风采石壶平生多古意因子不能无
送徐典史归四明二首
细雨堂前酒初梅雪後吟谁云新识面已是旧知心冉冉莲花幙青青桂子林箪瓢千古意临别一何深
其二
斗邑方三载归帆忽四明才华宜用世案牍岂劳形蒲水江鱼出槐风垒燕轻旧游应有念还复到林垧
别朱广文
相识虽不早相逢真偶然谁知此客妙信有主翁贤灯火三余事交游十爱篇秋风【缺】红树为我送归船
寄易可大
别去情无奈归来又若违炎凉非异操显晦莫同机水尽鱼龙远庭荒燕雀稀花飞怜不住忍独送春归
次友人韵二首
蠢蠢繄羣盗胡为乱此时国恩方广被天运更难推避俗思元亮知音赖子期总戎浑汉节续食况商芝白水秧初插黄梅雨亦收贼巢浑似蚁客意岂如鸥会饮成孤乐闲吟拨浪愁倚栏秋待月处处是南楼
再次前韵二首
扰扰兵戎际垂垂老大时英豪宜有出迂腐岂堪推文子徒多计龎公盍早期何由汉殿里重产九茎芝见说蕲州寇官军久已收壮夫仍扼虎隐士莫盟鸥且共津津喜毋为咄咄愁望乡虽有眼筋力倦登楼元博惠名笔佳楮再次前韵以谢二首
慨尔山中客聊为脱頴时干戈虽莫与文翰必相推村落终难用蓬瀛合有期可怜尘甑釡蒸煮紫灵芝刻玉三年楮茅堂一日收秋云有过雁春浪可浮鸥涂抹吾谁许番张女自愁只宜挥翰手乘月上南楼
饯信州路敏珠尔总管
阀起隂山远藩开信水长盘珠元落落匣剑更堂堂属马车边集文鸾笔底翔穷阎歌润泽豪室避光芒斋合仪容简衣冠荐遇香桥成虹跨海教下锦垂樯久借空怀寇先徵必在黄遂令邻邑士感激亦成章
挽倪锦江
翰苑思前辈乡邦失达尊风流於此尽坠绪向谁论建学成多士传经裕後昆毫端秋洒洒语次玉温温井浸留人辖墙眠问字樽一麾关塞远三径菊松存濯锦清江曲寻诗老石根兰荪香满砌槐柳緑盈门正想名言立何知大化浑云随丹旐发雪助素车屯引绋寒宜执伤肱痛更扪佳山称尘相南望几消魂
挽轩竹亭
家得传经士人称用世才高情方翫竹清梦忽缘槐慷慨陈公辖芬芳谢氏堦昌湾高塚在愁见白云堆近诗五首其一美前丞相托克托公次则秦运使裕之次则汪司业叔致次吴博士正传次寄浔州祝经历蕃远
丞相年方壮高情照世间堂堂先玉笋恳恳别金銮麟纪垂专美鸡鸣习大闲聪明既如此愚守不应难
其二
国用钱粮大于今法最严常征犹有横尽瘁不宜添皇上真齐圣三公足具瞻喜闻秦运使奏减淛西盐
其三
见说汪司业居官极至诚孰云今世事无复古人情柬鲁民何爱吴门涕自倾几时得相见满意话平生
其四
乐教由先【缺】真为治忽机彬彬九德用亹亹八音依【缺】
其五
渺渺清浔水相思已再朞存心皆去鲁同气岂居夷事迹虽多舛襟期可勿疑情文不相称叙语似前知
哭祝直清五首
为政心常切详刑位尚卑瘴乡非善摄辨口复频移白鴈秋云濶青灯夜雨疑月斜窗下梦已遣故人知
其二
比得梅州信平安喜有余虞人虽在讼夏胜乃传书既领乡亲酒兼逢使者车只期青草上帆取北风初
其三
蛮獠时生变朝廷数用兵岂由皆扞鸷亦出少廉平海畔犹横槊闽中始解营轩车满道路应有痛关情
其四
力量虽难及精神似少浑享生固有数得祸岂无门人笑谋身拙吾嗟取义尊他乡谁共语应是汨罗魂
其五
二昆并内氏变故亦连年事本难推度天宜少後先饮欢方暮景相见忽重泉何必昂山下东风屡泫然
馆中呈山後诸兄弟
半月不见面经旬才一书向来远则已今此近成踈越分祗为异濡身不愿余乡关已如此吾计欲江湖
挽人
杂佩艰难日孤帷教育秋珍鲑宜永养仙凤忽长游星斗明双剑松萝护一丘晋原当不憾楚些谩多忧
次汪主簿秋日见寄
隔水秋云薄连山夕照荒去鸥分远色来鴈带初凉风物何尝异人生亦自忙因怀吾友问医俗若为方
寄傅有中
风雨黄花後殷勤有报书近闻多老病今此复何如逐物元非得知天即自余平生陶处士吾亦爱吾庐
饯贵溪刘县丞
自得闵处士因知刘县丞功名头未白宾客眼尝青溪水三年似天风万里应邻邦兼未识无计祖长亭
送王季宝归江西
露白村村晓霜红叶叶飞愁边仍岁晚客里又人归未别情无奈临分语复遗往来王子敬莫惜寄新诗
和舒四翫月
迹有殊方阻心将翫月同山河千古外形影百年中稍稍高兴发寥寥夜气空不应长作客愁絶杜陵翁郊迓汪主簿理亩归汪以诗谢用次其韵
意得何尝别相疏或在频久无当道者下接屡空人郭暖梅花近行迟野意真却非河阳令望拜马头尘
次陈存翁韵
道义相知久尘埃一见难剧谈真有素小市竟无观拂袖君何急褰裳我未阑早知初度日宁畏酒壶寛
次张伯远韵
虚心万物表真意何能逃树暗禽声尽山明霁色牢黄花秋露偃红苋夕阳高不有张伯远清樽孰与陶
早起
短髪梳残月轻裳试晓风无言浑似道多病欲成翁竹简聊千载藜羮亦万锺昂昂非自异琐琐得无同
别黄俊昭
归矣黄夫子清愁叶叶风深知疑我独无补与人同天地年年老江河日日东相思有新语并寄鲤鱼中
赠胡大使【黄河沧洲人】
久客徒催老微名不救穷寻诗亦及我好事岂非公勲业游天北家乡望海东重逢知几日小酌晚林中
挽徐东臯
器度闻州里宗亲失栋梁逢辰家益大好施泽宜长子已监公廏孙方宦帝乡九京知瞑目光显未渠央
挽邵菊存
远矣诗书裔居然山泽臞探玄虽有所涉世尽多娱池上亭空在园中趣竟殊明朝原【阙】路枫叶雨余苏
赠吴景汉赴汾水县儒学教谕
颇闻汾水县独在万山中民俗宜无杂师儒易有功况逢贤札裔共揖钓陵风早晚钱塘便来分苜蓿供
送曹时中
汉相崇清净云仍尚尔贤高标虽未识佳句已多传里下行歌薤台边旧泛莲徒令株守者目断去帆烟
俟庵集卷六

[book_title]卷七
钦定四库全书
俟庵集卷七　　　　　　　元　李存　撰五言絶句
题周伯清秋江晒网图
晒网夕阳斜擕壶入荻花平生误识字恨不作渔家
题方壶为锺伯镛作青山白云图
老砚磨不了年年只故吾羞将白髪眼看此山云图
颍川钓图卷子为锺伯镛题
我耕芝山下女钓颍水上倘得吞舟鳞还能一相饷
题傅氏春山卷後
我是山中人山中滋味长一朝披画图又觉笋蕨香
题锺氏筠翠轩
微风为吾晓碎月为吾夕不觉此身心萧萧九秋碧
题蔡敬所袁安卧雪图
大雪深三尺高眠正自奇无端扣门者遂使世人知
题草虫图
西风到篱落客意方悠悠不知是何人复写一幅秋
题龙图
神在云雾中形在云雾外变德莫如龙用显不用晦
题梅雪图
道人心本闲亦畏六月热赤汗不自挥开窗见梅雪
偶成
散壁晴光动侵堦树影凉吟余聊倚枕幽意一何长
赠夏楚材号松石
我爱松边石松坚石不移四时同一色霜雪不能欺
怀友
美人不可见烟雨一登楼隔岸谁家竹娟娟不解愁
俟庵集卷七

[book_title]卷八
钦定四库全书
俟庵集卷八　　　　　　　元　李存　撰七言律诗
次吴宗师见寄韵
学业区区老未成西楼松竹又秋声虽闻夫子称仍贯颇畏诗人笑屡盟山色有情真宿昔河流无润谩平生白衣苍狗成朝暮楼外看时眼共明
赠赵天锡游青囊
红黄木叶落未尽三月秋晴凉未寒重来已喜诗卷好久坐但愧酒杯乾郭仙乘气必深会杨公救贫宜不难一筇甚欲从子往奈此筋力辞漓岏
次静上人韵
高人何事来山馆为学深知有本原浩浩黄尘俱是幻娟娟翠竹尽能言蒲团随地君方乐竹简穷年我自烦颇觉晴云亦相谑一时如盖又如旛
和宗师滦京诗二首
往往闻人说上都白沙青草世间无千官拥驾云朝起万帐随营雪夜铺业广殷周天所与兴追风雅客难孤不知范蠡当时意独肯扁舟老五湖
紫駞白象壮行仪但觉炎威日日微露透地椒清宝仗风生天棘满旌旗金盘蔼蔼行新馔玉体【阙】　进裌衣自得仙吟因想像半生元不离门畿
敬次复斋先生鵞湖途中韵
全无放逸是明钦为学何须别用心江海不齐皆白水衡庐虽隔总青岑俗情冉冉宜难拔昼景苍苍亦易沉颇恨当时无再会说同说异到如今
题国鼎横舟亭
山居静乐应无限何事新亭扁作舟江海未酬平昔愿乾坤犹觉古今浮兰花的的开清晓桂子离离落早秋安得推篷并客我一杯相与问晴鸥
和李唐经韵
秋叶经愁日夜飞小窗忽此玩琼枝风云有会虽宜早氷雪相逢政未迟笑我且求麋鹿友期君先到凤凰池旴江锦水元非远从此空荒得所资
赠徐德新
徐家世世生麒麟至今秋水为之神半窗只办科举业一迹不沾闤闠尘忘年虽有此时旧中儁尚看他日新江上归帆虽半月白沙红树最宜人
别徐典史谦父
杨柳初青古屋头晚风相过静如秋只宜煮茗留谈笑岂意开樽作献酬尔我两忘方至乐帆樯将去忽离忧宦游早晚知何地还肯移书告我不
奉寄刘总管涂山二首
泮水秋深士若林老松香桂昼沉沉唐虞斯世吾曹事韩范聨科太守心把酒屡陪风满座挟书深愧雪盈簪近来沈约元多病湖上无因听好吟
一自公来未几时嘉禾瑞麦满郊岐胥徒晓散庭无迹闾巷春囘路有碑负版久漫方历历徵书宜下且迟迟平生亦有桐江钓柳影蝉声尽日垂
挽三十七代僊姑
前身知在月中央金缕瑶环梦未忘麟馔已供仙府贵鸾封犹被国恩长碧云万里箫声远黄壤千年剑气藏空使人间有凄怆满山松栢雨浪浪
挽陈湖峰
秋风一夜到湖峰梁栋新摧里閈空发廪不随饥馑价训儿长挹缙绅风道傍民俗廉车驻墓下碑文史笔雄尚喜有楼名聚远客来千万莫匆匆
挽饶国夫人
夫子娱亲夙尽心市甘何惜到筓簪同年生死缘谁似从爵尊荣报亦深属纩偶需归远子囘天欲竭在囊金更窥慈慕无穷处久泪宜枯賸满襟
挽邵主簿三首
河桥枫叶雨苍苍此老恢然忽已亡闾里徒闻习主簿衣冠真失鲁灵光纂经读史心虽在移石栽花兴自长颇忆儿时过丰乐倚天青壁称新藏
儒冠非腐复非癯裁制抢攘万有余未信山林真佚我祗缘州县更劳渠黄泉可作虽无术青佩相传幸有书累世箕裘分付了不妨霄汉五云车
娟娟踈竹护层楼昔岁从公饮上头方喜老来犹善饭岂知夜半不藏舟文章深粹推南渡仓庾艰难念此游一曲栏干九秋色重来凭倚泪横流
饯张经历
番水芝山岁月流幕中何负汉留侯文书堆案眼如月寮属满堂心似秋别酒偶逢黄菊晚归筇应与赤松游但疑昭代尊三老或有蒲车到旧丘
饯王尹美任
此地难留叶县鳬甘棠春影日踈踈临民岂但三尺法秉笔多由万卷书饘粥有田宜往役吏胥无迹等安居乌台荐剡闻交上拟迓他年使者车
挽夏公德修廵检
生死虽云不二观林塘风月总忧端萤边早已勤三策马上聊从试一官宾阁尚余梅蘂暖棋枰空傍竹枝寒穹碑勒在灵山下留与他年子细看
挽罗秋壑
畴昔诗书共阿传知公精力正鲜然十年欲展牀间拜一日惊成地下仙孟叟不穷知有气郑虔虽老尚余氊从今忍放楼西眼六六风寒倚暮烟
次子勉韵【姓高临川洙塘人兵後甲午年因避地於彼七月终大山乃絶笔之作也】
贼巢远近未全降辛苦移家隔一江客意皆春常满座山光如水欲浮窗尚思虎旅携三百敢望牛蹄馈一双临汝只今多义士同心驱扞胜吾邦
蛇虎纵横二载余偷生於此计何踈俗情只欲分茅土国士终当顾草庐留世但知瓶有雀擕家敢叹食无鱼试看何氏新园里种菜墙根已霭如
疲马常思卷斾旌如何处处尚屯兵为邦喜有汉三杰习礼惭无鲁两生虽觉风沙成昼晦终期河汉尚秋明买牛负耒归乡里没齿箪瓢亦已荣
次何允升韵
山青水白自深深谁谓桃源不可寻一日邻人方命饮十年故友忽相临遭时政共干戈际欵语聊同竹树隂幸得斯文天未丧秋风杯酒尚论心
题陈主簿德骥杀贼诗卷
逢时如此老駸駸避地来游汝水浔鼠雀但知穿屋易虎貔何拟在山深一时将帅开青眼千载乡闾戴赤心毕竟元龙豪气甚难兄难弟总南金
赠别国祥陈山长归温州
梅花风雪在师门樽酒相逢气甚温盛世文章须屡见青灯怀抱未深论每疑燕阙风云後亦喜徐岩几席尊归去有人谈理学天高地下此心存
赠别李教谕仲祥弃官归侍亲宁国
学官未去几忩忩敬慎如君亦罕逢廪给未能酬素志门垣行已卒前功一瓢虽觉持缘少四壁宁无士论公归去正当秋桂发揷香娱饮百年翁
赠胡教谕伯瑜官满归上饶
耆德能安一席凉二年陪讲借余光敎尊瞻视门垣壮礼盛春秋俎豆香麈尾清风方未厌马头红叶竟何忙圣明天子须儒雅三径区区且更荒
赠陈士周赴乡试
君家东阁书连屋忆得前年为赋诗师友讲明今已久贤能兴起固其宜省闱落笔秋湖壮御榻传名昼影移我已亲年方喜惧国恩须报未为迟
次闲闲吴真人赠溪月真人奉旨求贤韵二首
明良相际迪鸿猷风马云车遍九州草野与闻苍玉佩关山惯见黑貂裘长悬高士陈徐榻同泛神僊李郭舟颇笑当年老工部拂衣犹自羡沧洲
绦节真人下五城朔风吹髩欲星星已穷栗里幽人径定到王官隐者亭千古麒麟开汉阁一朝鸾凤集虞庭圣恩滂沛今如此未信辽东老管宁
赠倪照磨之任
挂琴收剑及江头白水清烟望去舟此意不忘如不别有诗相寄即相求省闱开幕纲维重经术传家器识优想见南楼他夜月一尊端复念乡游
赠人赴宣城下邑主簿
使家上府势如山佐邑趋承事最难但守至公为主本莫凭盛气作波澜多财臭腐吾何用同类扶持义所安见说当时谢太守咏觞游览只清欢
挽葛吉甫妻刘氏
北堂春日正迟迟一夕秋风换彩衣用足尚闻公母绩教严如剪孟家机鸾孤太早人同惜鲑养无违世亦稀想见隔溪埋玉处老松荒草暮烟飞
题积烟山僧房
积烟山上雪窗寒到得应知得到难碧嶂坐来三界小白云归去四邻寛道人问讯行秋早童子收经立夜阑竹苇稻麻俱佛法笑渠死杀靠蒲团
送吴存恕游宣城
柳花芦笋客开船独立平沙欲怅然苏季但游终有印郑虔虽老竟无氊重湖风景年年好宪府公卿往往贤早晚秋空一鹗上不妨林下白头眠
次何高士成道韵二首
许我重来意甚真山林城郭路由分十年共忆青灯旧一日相看白髪新促席未衔杯里月擕鎌先割陇头云临流尽有西风便杖屦终当逐後尘
岂烦嗜酒见天真自是平生雅俗分我以避人成龌龊公能留句独清新何由窗下縻红日未了山头望白云尚赖悬河千斛水一浇胷次旧泥尘
立春前一日示大你二首
明知此事是多来争奈堂堂暮景催血气每疑当末疾简编终喜共羣材忘忧空对庭前草索笑唯寻屋後梅莫怪生涯同死水已将心念比寒灰
自怜家世一书囊弹铗区区客舍凉对食不知滋味薄立身唯觉应酬长半生岂有余筐箧十指才无乏稻粱石椁桐棺皆已了敢将毫髪累诸郎
题云台真馆
老僧褰裳过水去童子操篙风打船欲暮沙村更踈雨天成窗下白云眠黍鸡见待元无约针芥相投信有缘料得清溪尤爱客竹根同坐钓丝船
挽倪公溥
锦水东来呜咽声摧残乔木尽凋零孔堂俎豆思耆旧洛社衣冠失典刑种善长留人颂德承家已有子传经自惭枯槁无由达忍为先生写志铭
艾氏春云亭後挽许君度
构亭石上号春云未老安闲孰似君十里松杉青作障一陂鳬鴈锦成羣开樽对客心常足抱瓮寻花志不分况得青城老学士山晖堂记四方闻
送吴秀才入京
一时文翰节妇事万里氷霜孝子心风教森森真大义公卿济济足知音惊波久落黄河岸草窃潜消緑树林杨柳九衢皆喜色不须多虑杖头金
挽饶国夫人
承夫教子岂徒哉紫诰金花特地开盐米岂曾知爵齿酒浆何止及舆台剑光北斗成双化翣影青山见再来翁媪此生无可奈後人慈孝自成哀
题张若无卷石斋
千年山石自竛竮一日堂成眼独明但觉轩窗皆古色岂容朝暮少书声谁同处士秋长醉我笑将军夜有惊倘肯他年分半席拂云带月共平生
挽待制周南翁
早由稽古献春容遂历深严副所蒙颂德久刋王屋上政声新满九华东君恩亹亹方求旧交谊森森遽托终何者可寛慈母念眼明双凤起秋风
代冯开先作挽
自愧癯然一晚生前年叨结外姻盟徒从贰馆闻风度未及高堂拜老成赤凤竞飞云雾濶苍龙双没斗牛明灵车早晚霞山道松叶梅花涕泪横
代吴仲师作挽
辱在姻盟二十年叨陪樽俎几欢然赤霄尚拟闻鸣凤白露何知作蜕蝉乡社纵无人似栋墓碑犹有笔如椽素车明日之何处一片孤云细雨边
次盘所叔自贵池寄观唐叔韵
拂云苍翠九华山拄笏相看亦未难但使箕裘家业在不妨氷蘖道心安推敲此日犹成句矍铄他年尚据鞍见说西湖归棹稳莲花如玉照春盘
挽吴若川二首
紫阳山水甲江东宜此郎君敏且通老子宦游真有助吾曹清事每相同追随别去才旬外变故传来岂梦中莫遣彭殇异悲喜古今如此一匆匆
师门初识喜充然肉重还疑骨相偏中寿纵难如蹇叔早亡何拟过顔渊岂无灿灿留编简未有呱呱泣几筵旅殡欲知何处是上清桥外竹林边
赠别杨秀才赴真扬二州打捕提举司都目
锦江重会各苍然别梦惊囘二十年虞府已需君入幙诗坛犹笑我无氊琼花月冷看骑鹤玉盌春香取献此去帆樯千里近封书到得故人边
赠别王用亨之京
初跨中原万里鞍雪花风叶两漫漫欲朝天子黄金阙且侍宗师碧玉坛学道岂无新梦破读书宜有旧灯寒莫将出处殊心志他日归来好共看
俟庵集卷八

[book_title]卷九
钦定四库全书
俟庵集卷九　　　　　　　元　李存　撰七言律诗
赠李治中子赴都承袭
一曲骊歌把酒频马蹄轻踏软红尘名家固喜有能子上国犹知礼旧臣去日菊茱乌帽落归时杨柳緑袍新太平天子方临御远业宜君未壮身
赠吴主簿美任归紫阳
汪侯畴昔在吾鄱闻说才名亦已多每恨几时瞻舄履偶逢邻邑佐弦歌忘怀对客谁能似敷政宜民颂不讹归去紫阳如有问锦江春雨旧渔蓑
挽陆氏夫人
义门积庆至今余华屋盘匜晚更娱不与藁砧齐白首得看主器到青都周家揄狄恩非远潘令安舆事忽殊洒尽南风几行泪玉箫丹凤已云衢
挽裴与通
裴家楚楚旧衣冠说到平轩益可观尚德岂殊三事贵远游宁博一丘安年非耆艾人同惜死不仓皇理亦难况有好书三万卷满楼留与子孙看
挽汪子盘二首
道士来从南海边客斋闻讣泪如泉一官稍欲酬蓬矢九死何知在瘴烟易箦并无童子烛归棺犹在有司船向来简墨收成束竹几松窗几黯然
画船杨柳驿门前政此山深拥被眠江海双鱼宁几日神仙归鹤竟千年輀车有子能扶护封兆何人纪祖还共慕谆谆邹鲁俗从今怀抱向谁宣
代挽艾君度
闾里交游二十年君家日大我萧然庭阶坐见芝兰长馆塾时叨俎豆联啸月尚祈寻老友乘云何拟作飞仙慈亲耋耄犹嗟季此事人间最可怜
先亲畴昔客门墙省觐时陪俎豆光君子肥家真有道神仙延命竟无方凤雏一一随当户鹤髪垂垂更在堂明日青山作新塚通家唯觉倍沾裳
赠医者刘存诚岁晚归城中
早岁癯然谩学医十年分力谢轩岐疲癃虽觉皆吾病扪摸何能免自欺舒子老成游地下何郎精进走京师君今卖药居城府苦学森森有未知
次汪府判见寄韵
长松高竹旧郊居四壁虽凉兴每舒奇气岂无题柱笔俗情多有絶交书袁安冷落唯高卧杜甫鬔松且倦梳谁更似公身未老官闲赢得遂吾初
次韵吴宗师沛县舟中见寄
梅花如粟已知春笑此支离一病身岂意云霄珠履客未忘乡井布衣人歌风台下舟航稳拟剡亭中翰墨新却怪青莲老居士衔杯方始见天真
送杨宣尉入京
播南宣尉去朝天述职安边礼数全剑履载曕新日月旌旄浑识旧山川精银名马严方贡上酒肥羊饱御筵盛代君臣义如此生民何地不欢然
别朱教谕归乡
来时喜得故人书冉冉三年昨日如盛世功名期子大深山齿髪笑吾踈掌中夜月连城价堂上春风五色袪如此宦游真不恶故园松菊莫踌躇
奉赠张天师承诏趋朝
才读天边彩色书便登河上紫云车神灵万里同奔走道德千言自卷舒夜席定知承秘问春楼行见得尊居无由得傍金门外月冷河明听步虚
奉赠舒真人代祀三山还朝
山田席上茱萸酒数别匆匆十二年秋月襟怀公似昔春云才思我非前辞家久作金门客代祀亲逢碧海仙乡党交游正倾倒又骑孤鹤上遥天
赠方县尹赴获鹿任
中原民俗犹淳愿平易其心可近之人已古来非两事律情今此或分岐弹琴宓子良知本书考阳城岂是痴他日国朝循吏传眼中非子更期谁
赠祝汝城赴綦江等处儒学学正
綦江江上拥臯比元帅怜才况荷知自是明时方有教岂同先圣欲居夷人民溪洞黄茅远行旅弓刀白昼疑风物宁无新句及倚阑长望鴈囘时
挽邓卓峰
碣石相逢一梦空谈谐清润昨朝同引年尚可借枸杞疗疾何知乏鞠藭行已此生非碌碌视天他日岂梦梦一峰卓尔知何处长望云林烟雨中
送倪东江之上元县主簿
沙头烟际挹征襟嚼尽梅花出短吟乡党又成千里别功名聊尽百年心东南形势风流远吴晋山河苍莽深此去吟边有高迈客樽应与尔同斟
题菊隐
河汉横空白露流碧丛黄蘂共悠悠谁人不慕陶彭泽举世难忘陈太丘篱下尚余千古意樽前已了一生秋平生纵有相看约更待他年雪满头
次韵送邵文度赴省试
早岁天香一折秋直将勲业望伊周光飞彤管三千字喜动红云十二旒上苑锡筵人入画禁城传诏马如流相知有问卢仝者纱帽萧萧正在头
谢陈真人惠高丽席柯山墨
满头霜雪菊瑳瑳疋马重归锦水阿但觉交情如昔好不知老色是谁多参苗织席来东海松叶烧烟出烂柯甚欲追陪报双贶五云飞佩奈公何
送赵伯容归浙
武林杨柳旧依依甲第楼台有是非莫道天涯龙已化但看云际鹤还归双亲榻上清风枕五帝坛前白羽衣隶古尚余西汉笔从今宜近玉堂挥
寄吴宗师
邑南最好是山田碧石清流每扣舷拔地如龙知几里近天归鹤尚千年封培巧在仙茔左游钓难忘某水边此去桃花政无际不须重问武陵川
万里仙人白羽衣云幢风盖几高低逢时故欲寸心尽能事何由十指齐不信监湖狂始得要闻夔府老多题况传洲岛皆奇絶筋力应留与杖藜
胡氏园趣亭
涉园自是前人趣令子於今更勿忘春雨未多松叶嫩南风才发豆花香董生好学成书僻陶令能诗带酒狂何似君家不独乐每留佳客共徜徉
胡氏栢友亭
世间可友岂但栢君独与之心若何气摩云汉眼中少力傲雪霜人所多丞相庙前鬼神会拾遗冈头蝼蚁窠争似胡家亭子上撩风架月共吟哦
次静上人韵
佳吟妙笔何兼贶淡味悠长未有原但见中山须得傅岂知彭泽久忘言简编蛇蚓终相负箧笥蛟龙敢或烦志在青山最深处不劳招引用旜旛
哭顔一初
小车曾过草堂中愿学森森此意同交义素隆因有疾医方多近遂无功倚门虽恨孤重母就傅犹怜见二童修短不须频入念古今如此一匆匆
赋饶元可小隐新居
如今依旧竹成林桂树梧桐处处隂好尚未忘书脉远艰难相语酒杯深篱根白露秋花面阶下东风百草心一日高堂拜遗像几囘归去泪盈襟
次韵心道同游方盘见示
千仭孤峰插夕阳数家亭馆在平冈山川登览宁无数杖屦追随賸有光竹下论文心共苦菊边呼酒兴何长重来欲尽平生语莫与他年更品量
哭陈仲刚
自是蓝田玉树烟操觚早立凤池边宦游稍欲酬初志课最何知属暮年松菊满山方入梦云霞连海遂成仙承家赖有河东凤毛羽皆当近九天
往年漕运九华归一舸相过慰别离窗下酒酣题好句寺中茶罢读残碑生平出处虽云异来往风流政未迟今日扣门非此意凉蝉高树不胜悲
燕雪滦云早旧飞湖南去後海东涯世人只向蝇头老志士何嫌马革归三迳虽荒惟莞尔九原不作共凄其淮西宪使如椽笔还为幽扃特一挥
送汪伯羽游金陵
自是深山玉树明一舟今向石头城风烟道上非游览霜雪台边欲老成教艺岂无侯令史谈经更有闵先生满街拍拍春壶酒千万逢人莫屡倾
和答邵庵虞学士韵
自笑深山鬓已华东篱每每负秋花居贫只合师原宪纸贵皆缘慕左家春雨緑蓑身有分秋檠黄卷事无涯太玄赖有扬雄草几向松窗与客夸
题赵氏欣荣亭
见说龙冈赵达卿作亭池上号欣荣绕檐草木皆生意堆案诗书岂俗情燕享尚余公子气品题何用老夫名南丰幸有罗君说他日同游赋始成
寄香炉寺上人
香炉峰下饱曾经沙水泠泠竹树青喜有深云藏古寺愧无清兴谒高僧平桥杨柳还堪过瘦石莓苔每倦登野店他时脱粟饭阑干应得夕阳凭
谢傅总管三首
皂盖翻翻立晓风时来湖上素王宫清声自昔闻江北善政于今冠楚东勉励岂惟千里计作兴真有十年功他时累累高科者尽出君侯化雨中
大比贤能处处兴安仁虽小锦云称连科未覩天荒破?语新囘地脉灵况有黄堂均鼔舞岂无金榜继飞腾老生欲向西风说肯为吹还两鬓青
夙昔郊关一老农强顔聊可及童蒙岂堪较艺帘帷下只合留心句读中眼底观书浑似雾齿根遭物动生风若教与秉春秋笔冠盖如麻负至公
送吴以善游京师
龙虎山前挹秀姿片帆今欲向京师为逢四海承平日不侍双亲老大时献策致身虽草草撃鲜为养未迟迟新年多病无由别空望江边柳树枝
挽李真人盘中二首
【阙】与宗盟每【阙】然抱琴况复在宾筵大瓢几酌秋空月细茗常烹夜涧泉石室已招丹旐起草堂方拥布衾眠区区岂敢论交际默数于今四十年
其二
旌旛今与白云飞谷口泉甘土自肥辽海但能闻鹤语函关终不见牛归玉棺宝剑千年了碧馆琼台万事非最是瀛洲老仙伯几多涕泪一时挥
次韵江潮海
客来即与共青纒谋筑荒山野意全门外定栽桃似锦檐边还种竹如椽一区白屋随吾分千载青囊见子传寄语灵泉李兼善肯来宜在菊花天
次闲闲吴宗师韵
应酬驰骛百无成爱客须分实与声君似远公邀共社我如高固盍逃盟抽心括胃非能事问水寻山足此生不看西楼松上月多情偏照鬓间明
俟庵集卷九

[book_title]卷十
钦定四库全书
俟庵集卷十　　　　　　　元　李存　撰七言絶句
寿余仲元三首
羡子双亲貌尚童聨班兄弟尽雍雍纵然不饮终当醉此乐人间亦罕逢
自昭明处即无违学往皆行古所稀遥想去年逢此日南阑望尽白云飞
黄花红叶照庭臯应献仙家海上桃欲报固知无限事且将欢笑溷劬劳
赠王真人二首
曾扣仙关鹤未回黄花於此得追陪海波尚许他年渡直望三山紫气来
下界尘埃一洗空眼明琼树立秋风人生岂必长相聚月下溪边即此翁
赠临川饶季理赴广州蒙古学正
过江已病语音殊鴂舌难闻沉海隅尧舜君民今日是且囘和气入都俞
商冠鲁服古人通矧此书文四海同自是俗情安近习茫茫科斗孔堂中
海鱼如屋酒如河翠箔红栏护绮罗珍重饶郎千里去少年曾听广州歌
谢徐文仲
万里收书出夜郎过家因复到茅堂象牙搔背白麈尾消得深山夏日长
送张茂悦从师河南
明经待用千古事负箧求师万里心想见洋洋河水上春风玉树奋成林
题来清堂
堂前池水甚清涟为有源头一道泉莫讶主人贤若此诗书簪笏已多年
寄题褧庵
古来心事後来身衣锦悬鹑孰喜嗔不在中间并内外烦君更叩褧庵人
赠蘧禹弼归湖南
荒山寒叶自青红茅屋更深笑语同何事鸎迁幽谷底祗缘凤在棘丛中
赠艾兄入京省觐
子今万里访庭闱霜叶红黄处处飞到得京城春恰莫旌旗影下老莱衣
又赠禹弼【连前一首】
相思不见最愁予奈此村醪尽可沽安得片帆风色顺一时飞过洞庭湖
题姜氏径菊画像
满山秋叶欲青红地下篱边细菊丛华髪萧萧千古意相逢忽在画图中
送显上人归集庆
金盘山上显首座屡说秦淮海印空安得相逢一茶话尘埃无限马牛风
送曹元善归河南
归帆千里蓼花风究竟遗经得所从慎守囊中万金术江河深处有蛟龙
赠陈氏桂亭
香根元是月中移白露秋风蕊蕊披於此作亭清已甚玉堂学士又题诗
送盛上人二首
六亲慈爱业相离白水青山少壮时若不真参求了达一生辛苦竟何为
西域传经白马驼後人无奈葛藤何直须参透看自己佛法元来甚不多
寄弋阳宣差二首
病魔使我久不出运漕知公远欲还只隔青山十里许黄花同醉一尊难
荆人尝遗白拂子闽客复致青丝鞋宜此长官葛水上槐隂满坐草侵阶
送白周桢见杜清碧
之子幽寻鬓未颁苍藤碧藓惯跻扳武夷流水有九曲尽在先生气宇间
题竹溪西岩书院
余尝欲游武夷道盱水登麻姑入麻源而後去今闻又有西岩焉岩中主人必能为我半日留也先赋一絶
武夷秋水曲三三云际麻姑万桧杉早旭路逢谿畔竹定先倾盖宿西岩
题寒青亭
余结庵竹庄上率平阜浅流唯南望山有连山如楼台帘帏之在百里外临川之云林也天色清彻时尝倚杖面之不能已叹曰彼生居是间者其乐当何如也他日蒋君自述其寒青亭者传以示余余欣然赋一絶寄之时五月二十又二日
檐头鸟影案头蝇鵞鸭沟渠渐渐腥想见高人延客罢披衣岸帻坐寒青
题拙隐卷子
纷纷大巧乃或拙大拙偏宜作巧看我是山中真拙者随君同向拙中安
题毛氏东园图卷子
园池只在屋东头古木环庵事事幽衰病自惭无半语画图空作二年留
挽吴云峰
高竹娟娟雨满门解衣吹火接清论早知今日成长往更典春衣倒一樽
吟衫不肯谩婆娑孤负衢人意气多若使偶然成一往江山千里奈君何
题存存斋
此心如客已经年南北东西是处缘想见高人春睡起落花风静正绵绵
题危易乐诗卷
仙人天上九门开俗士无因离草莱见说岭南新有集百金为购入山来
赠吴伯宜游京并呈吴闲闲
仙人坐閲清浅水行构江边拟剡亭诗律方今老成甚杖藜应许数来听
临终寄高元博
人在何方诗不至诗今重至倍生忧干将定是龙持去徒学愚人更刻舟
读书灯
檠短高低近小台灯花如粟夜深开圣贤事业虽千载尽向光明照得来
题赵斯立太玄手卷
数间茅屋老松根茶罢铜炉一炷烟自笑尘埃久牢落几时来与子同玄
次高元博二首【未终前三日作】
分将华髪守林丘奈此无瑞种种忧纵使能持三尺剑何如早泛五湖舟
南柯信梦非真乐杞国劳心亦妄忧忧乐从今两忘却碧波青草一虚舟
追旧四首
三山缥缈解招人玉树琼台百不贫有口犹怀太白饮无心更逐软红尘
云开阊阖召斯人锦绣心肠岂是贫今喜一楼皆白玉肯看九地尽黄尘
自是瀛洲第一人玉浆麟脯几曾贫想今尚秉千金帚欲扫蓬莱海底尘
空谷何由滞此人束书万里岂忧贫秋清车驾滦河上匹马嘶风在後尘
中秋留古象山寄赠天谷庵何高士
独坐山头夜气沉满山松桂緑森森不知天谷庵何处已见清秋老月心
赠卖楮士
门前柿叶未堪书窗外芭蕉雨後踈正恨新诗没题处故人擕纸过庭除
题吴氏济生药寮
有无相易固为宜药遇贫穷合施之倘使衆生皆得济世间何利博於斯
梦祝直清
斜窗半夜月娟娟宿火添香独自眠忽梦浔州祝经历满头如雪坐空船
赠李兼善
四山草树白皑皑布被蒙头户不开知子平生仗高义棱层为我踏氷来
赠人
没马尘埃白昼驰人生得似此翁稀西风墙竹踈踈雨短帽长髯百衲衣
赠江医士二首
昔人高贵余尊足顾我何由慊此心多藉深山老同舍遣儿囊药远来寻
闻说仙山邓副宫也曾卖药到壶中想今链得身如鹤不是乘云便御风
送伯恭入都
铁券金书古所闻搢绅宜有好儿孙明年桃李花开际白简青衫拜五门
赠唐相士
杨梅卢橘雨初晴一客西来眼独明何意重开科目诏请从林下辨公卿
赠端和尚
谁云大易妙难寻只在相逢尽此心想得上人归去後秋风窗几竹深深
寄赵舜咨
宗人年少远游宜客死烟荒絶可悲若使孤魂犹附骨欢然忽在锦江湄
官船载柩稳且任上滩下滩江浅深朝廷忠孝每如此不负从来孝子心
药分西岭千年雪舄剪南山两朶云给此空山老病者有谁情谊更如君
赠曾氏咏沂斋
篱根蝴蝶草萋萋檐外桐花燕子飞与客焚香煮茶罢更须沂上咏而归
题何氏西堂
见说山翁九十余绕堂松竹伴扶踈到今两眼明如月读得秋窗细字书
题半云楼
世间扰扰万驰仇只为尘埃没马头颇怪上人心似水只缘身在半云楼
赠周伯岐
周伯岐氷雪中相过适余有婚姻之事不及与之清谈敬赋二絶为别
青青麻子黄菜花禁得春雪三尺加自怜农圃有多苦欲学神仙长咽霞
男婚女嫁古今同卖羊沽酒走仆僮仙客翛翛忽相过举杯微笑白头翁
戏赠吴伯昂
伯昂相过据云乃草庐先生之孙顾连月齿痛甚戏作一絶谩发一笑耳
觅之了不得一句有时不觅还自来今古文章每如此菜心竹笋且衔杯
谢方壶惠墨竹
仙人特写一竿竹寄此山中幽且独昨宵风雨不曾过似听满窗秋??
孤松图为德星堂作
枝撑九霄根破石岂谓氷雪愁穷冬客来莫作画图看堂上有人如此松
题华盖层云图
曩年杖履及云端芧栗盈山八月寒老脚久酸应不再只从仙客借图看
题万氏双桂堂
月光如水露华浓金粟争开秀叶中知有古香千万斛西风分过大江东
送曹梅林
亲能待禄皆由孝家只如初信是廉此去梅林却黄熟一天风雨酿酸甜
过杨原堂
路入禅关二百余怒泉老石倍萦纡山僧留饭不肯住为斸云间玉一株
春帆
能举人间万斛舟中流何用橹声柔杨花两?东风软送尽斜阳更未收
赠董链师
午枕初醒一篆香倚云楼阁笑声长神仙只在人间世航海梯山总渺茫
寄鉴上人
晓日东吴塔影斜长廊行尽拾秋花早知今日成诗卷挫过云头一盏茶
赠絶照长老画龙
祝融峰下三年住万斛海气一口吞故能嘘挥作神物悬之高堂白昼昬
絶句
半堤杨柳欲藏鸦一道晴溪直见沙独自意行穷野碧偶随幽迳入人家
画梅
明窗磅礴寥以閴玄间清气归毫端老夫七日不见我扫出一枝生古寒
梅影
池边壁上纱窗外时见玲珑玉一枝只有清泉并素月古今真是画梅师
孤梅
氷霜严严心自春杏桃华华非尔羣生前不识习凿齿身後岂无扬子云
落梅
更阑残酌不成欢一片多情拂袖乾想见孤城吹画角朔风斜日莫江寒
寻梅
野烟迢迢断岸口落日翳翳荒城隅古今苍茫兴不尽忽逢茅店一踌躇
寄梅
忽忆故人吴养浩关山万里赴燕台梅花一枝有古意恨满东风寄不来
俟庵集卷十

[book_title]卷十一
钦定四库全书
俟庵集卷十一　　　　　　元　李存　撰七言絶句
题翁仲昭吴间堂
会稽之山高以苍海水夜动天茫茫月沉桂树鴈不叫笛声满空人意凉
赠相士张月篷二首
林居一夜梅花发明日逢君意气多安得少分篷上席共看秋月写山河
公侯之相世间有尧舜此心天下稀偶与髯翁吃茶罢林风吹緑满人衣
赠汪子仰如杭
杭州美人美且多红栏翠帷清夜歌杭州繁华不可说汪郎年少能奈何
题石龟渡
昔年龙马出河上此地石龟生渡头疏凿岂无神禹迹抚摩时有老仙游
赠张一无之京
长廊半夜月露白西楼早秋松桂青学道爱人有古语竹床相对几囘听
晚步【用唐高蟾韵】
茆屋青帘隔晚桥白沙红树水迢迢人生到底头如雪莫管春风消不消
题李伯时九歌图
龙眠画入忠臣心笔意欲与江海深老生有句不敢写荻花苍茫愁古今
冯绍先自都下囘以诗赠之
万里风霜客亦寒五年医药病方安花前杯酒各须尽莫作寻常相见看
题东柯谷图
乘槎博望到天河铜柱扶桑马伏波自笑吾年今半百始於图画识东柯
题上清道士画屏
道士生在山水窟清景天然不用模二尺屛间老秋色只宜分付与吾徒
赠余道士归九宫
林下相逢骨共清黄花红叶眼为明他年拟欲寻丹竈只恐骑云上玉京
题吴君阳远游卷子
吾闻瞿昙老子说六合之内有四州生来乃在阎浮界遂及此身须遍游
送僧游庐山
碧云堆里玉潺潺仙佛楼台缥缈间锡杖徧游应笑我只从窗下看庐山
赠陈仲德
微风清露草间花行到方盘日未斜道士庵中成小酌又随流水过君家
呈原卿萧翁二表兄
浓露微霜菊正开红梨紫栗共衔杯云山百里头俱白十五年间三度来
题柯高士天乐卷子二首
世间万累皆有我十二时中喜与嗔说向道人应一笑青山情性白云身
昨日秋风吹鬓须杖头闲挂百钱酤山根水曲家家去天乐元来一乐无
别王县尹本善
岂弟相宜又五年一琴忽载下江船东风无限留人意写在晴沙柳色边
赠简上人【合前四句】
秋风萧萧秋雨足来为云房留信宿吟诗作赋百无能只与上人同看竹
题蔡氏石原精舍
滨湖之土多沮洳精舍高明有石原况说古仙山上过至今秋骨玉为痕
余干奉国寺微上人构楼竹中其客邓子方为余言曰请扁之扁曰高清高言楼清言竹也并赋一絶寄之
颇闻上人最好客早暮新茶雪满瓯应笑吾侬老尘垢几时来上竹边楼
赠程自观游龙虎山并柬兰深董链师
道人来处是清溪簌簌秋风一鹤飞应遇老僊髯数尺兰荪为屋芰荷衣
赠吴道士游淮
吴君刚介负奇才妙法流传自两阶春夏湿淫秋必燥又擕雷雨过长淮
送人游孔林
平生欲作孔林游尘土因循老则休想见弦歌当日地至今桤树緑秋秋
谢李克让寄扇
寄来竹扇轻如縠多谢前年郭奏差林下有时方六月海天风雨满襟怀
白贲二马
良材未试相蹄啮况复沙塲苜蓿秋数笔写来千里意只今惟有白忻州
别倪有定游京师
忽谩相逢老石边西风槐树夕阳蝉山长水濶三年别沙白江清万里船
寄题达上人竹林精舍
淡然无际老禅心精舍偏宜在竹林亦有残书读未了愿随春昼緑沉沉
导中庸楼二首
云山绕屋树侵门书在床头酒在尊岁宴入城公事了一灯窗下教儿孙
坐禅山中图出世望仙海上求长生何似饶家课奴隶夜深机杵昼长耕
有画明皇贵妃上马者明皇既上犹顾贵妃而妃有欲上不上之意
四海渔阳一鼔鼙巫云峡雨暗旌旗君王依旧频囘首得似如今上马迟
戏赠魏学正
东湖湖上旧宫庠雪竹苍苍月树长酒後不知双耳热客情惟有魏淮阳
题廵检李益章雪窗
乾坤一日囘太素称此相如四壁虚莫管夜深寒到骨且将照尽五车书
寄题曹氏翼然亭
见说曹君妙赋诗作亭如此是幽栖倚阑亦有平生句留得相逢醉後题
题吴氏古樟亭
赤日行空午若炊君家庭户緑离离何时借坐秋根上坐到高山月出时
赋杨友直摠管晚香堂
致政堂深一事无烧香煮茗八分书珊瑚碧树沧海底万斛秋香恐未如
羊角峰前华戟寒不堪韦带布袍寛如今归在东篱下却好擕尊与共看
赠相士唐见定之武夷二首
武夷篆笔有彩色西江神龟生緑毛知子从来负奇趣直擕二美过吾曹
观花应合走长安观水宜先海上澜双眼秋风将万里不劳林下顾寒酸
答饶心道所寄五首
想应紫气满林隈奈此茅檐眼不开空见狮岩道士说云厨曾作午炊来
其二
竹家庄上又披荆自笑生平百不成赖有西江老知己白头犹许玩麟经
其三
权奸近已死龙兴闽贼咸诛亦罢兵惟听田间老农语今年时雨又时晴
其四
卢山山势颇蜿蜒人是人非五十年应有为吾开眼者岂知迟速尚由天
其五
近来术者过如梭谁似张郎讲贯多自愧吾言真一羽高门深户奈渠何
幻庵于真人择寿木以诗戏之
神僊合上云霄去一剑徒留白玉棺何事尚嫌鸢与蚁也求三峡鹧鸪斑
徐生归自龙兴贶以新历蟹瓜赋诗谢之
新颁正朔出京华何事先来野老家擘蟹剖瓜霜乍落一樽相约探梅花
题道士方壶作平林远水图
数年霜雪满头颅那得幽深筑一区远水平林在何处烦君更为问方壶
赠命士
青天去我几万里七政循环在眼中林下布袍今老矣向人犹更问穷通
题吉峰斋
青青千仭眺高空自昔谁名吉子峯无事开窗日相见老来那得与君同
寄李景伯
篱根黄蝶草萋萋樽酒相欢日未西尚拟冈头秋雨足连床同听鹧鸪啼
题潘宗远归隐庵
链师已是素隐者又欲结庵归隐乎自为有身终有患从来无汝亦无吾
赠墨客
少年曾学炼松煤踏破春山几处苔江上一瓢吾老矣满床风雨见君来
题斋壁
老去无营百事寛深山非客不成欢虽然寂寞无相待只作寻常店舍看
赠道士毛士原
安仁冲虚山中有羽人之宫所由来久矣相传有赵先生者死而葬人後於西川遇之且寄诗焉盖尸解也又有连先生可久者落魄嗜酒能吟诗有集传於世人亦以为得仙道云近则有李君诚先其貌薾然其气亦浩浩然有道术善役使鬼神如奴隶致风云雷雨不失期州里咸尊敬之其传後有张君玄玄守戒行无瑕疵人爱之犹诚先也玄玄之弟子曰毛士元尽得其所学且将南走闽越东上会稽北渡河迤逦游於京师得於其师者固不少又将一一参扣四方之先达盖不自满足者古人所难也敬赋一絶以饯其诗曰
古今道理无穷尽有志之人极本源定遇云霄老仙伯殷勤垂手与君言
俟庵集卷十一

[book_title]卷十二
钦定四库全书
俟庵集卷十二　　　　　　元　李存　撰杂着
御书赞
元统元年秋皇帝御明仁殿特书闲闲看云四大字赐玄教大宗师特进上卿臣吴全节闲闲盖其所自号也看云又尝筑宫於云锦山曰崇文复构楼一区以为他年佚老者也於是模刻诸梓饰以金碧三年春命其犹子平阳路太原府经历臣蒙齎归而揭之先是集贤院奏四月十七日为天夀节故事前期差使降香龙虎山云锦山等处令遣法师臣李绍老绍老与蒙水陆公私异途且离京师月日先後相悬及四月丙子不期而同至又自正月至於四月隂雨凄风人不敢释纩是日天气开朗街衢爽亁明日霁色绚丽南风微和大宗师弟子崇文宫提点臣于有兴有事於宫庭陈金钟玉磬列天神地只之象为位二百有四十酌以酒茗荐以菓蔬早午晚三时行礼用乐效云中海上之音夜漏未尽二鼓卒事急雨复作檐溜四泻咸叹异以为天时人事之偶有如是耶此固出於皇上圣明凡所施为脗合造化亦由大宗师爱君尊国纯诚之所致也又明日置酒大会宾客布衣臣李某言於衆曰夫书心画也自鸟迹科斗废而为篆为隶为楷晋唐以来明君良臣非无善书然以清丽称者或近於媚以飘逸名者或流於放今皇上春秋鼎盛左右有老成之辅朝昬无燕昵之私圣心之安神气之和盖溢於笔墨之外不但度越前代有非专门白首所能企及实宗庙社稷无穷之休也某闻古之君子有不必亲相与言者以礼乐相示而已况於皇上生民父母其势甚远其义甚亲奎画超然同於对越感诸其心而发诸其口者不能自己虽在布衣法无其禁於是相顾懽喜不以臣言为非谨稽首而为之赞曰皇帝践阼尚於文德伟哉天游先此翰墨惟大宗师实方外臣应时顺事岂必隐沦故山之西有宇明静异其扁揭昭乃修省万象森罗胡看於云顾吾闲闲法其氤氲孰为彰之而彻天听燕清特书龙相凤并丙子之旦霪隂划开匪人而天水陆同来繄大宗师职在祠祭简於君心宠锡尔异股肱忠贞其恩若何胙土分器曰维蕃多成周隆平以为大赉我皇之仁礼节踰迈焕乎天章谁其能名微臣何有四海颂声
赵叟
赵叟淛之善奕而游焉者也吾里有余姓者与之角而弱当归罚而曰今无有叟唯唯而已诘朝归之如约他日买金且输官既而遗焉叟获而返之人咸谓叟痴日挈挈琐琐得其金宜可归休而暂安焉叟曰不然而情我我可以不情之乎子李子闻而义之曰今夫以势为麾剥催迫以便佞倾侧取向合以巧算行刻削以智术变诈畔契劵诸取利者无所不至至於同室骨肉之亲亦往往有不暇顾人遗金而已有之不犹愈於此乎孟子曰至诚而不动者未之有也余诚叟之为动矣虽然苟非其人箪食豆羮见於色吾用是知叟之才之美也至有平时好为高谈濶论及一见利则引吭注目尾帖而耳竖若狗之於骨也悲夫且行而鬻伎者纷且沓也孰谓皆若而人而无贤乎惜哉吾文不足以托远焉耳
或问
或问俗可从乎曰无枉无害吾从诸否则确或人蹙然曰吾见确确者衆人之所指议也奚其确曰求不指议於贤哲也衆人其如我何世尝非采薇者矣而仲尼不弃也世尝媚乡原者矣而仲尼贼之也曰有是哉释老之嶷嶷也不其轧乎曰天地果可无乎吾与若皆得而知也日月果可无乎吾与若皆得而知也奚其轧泝流以风则顺者为逆矣吾见佳植之或莠也吾见美实之或蠧也然则终风乎曰不宿治以吏治乎曰梏之而已尔如化何灵庭冥冥白昼为栗矣而莫盗取其器死不胜得也如化何
释傲
客有难余者曰外人皆称子傲噩噩尔几几尔吾闻之书曰无傲从康诗曰彼交匪傲若是者何如也余曰居吾语汝今夫王公贵人千金之子操黜陟之柄持取与之权人孰不荣其荣富其富仰而望之企而慕之逢之欲其亲悦之欲其容故或盈而傲中人所不免也亦有儒家者流穷诗书六艺涉古今上下弄笔墨濶视大叫谓人之莫已若者故或盈而傲中人所不免也吾试举斯二者子以为吾果有一乎凡吾之所以被此名者果何由哉昔鲁人有弁冕於越者越人羣聚而怪笑之呜呼岂鲁人者诚足怪笑哉见其所未尝见也客曰嗟乎子盖欲异夫人也夫立异者谤之所趋而尤之所必归也而奚可为也而奚可为也且子独不闻夫易之随乎刚来而下柔动而说随随时之义大矣哉不然吾见子之穷且老也余曰子过矣子过矣吾闻之君子者尚其志也居其命而不逾也仰焉则日月星汉昭乎天俯焉则山岳河海亘乎地夫何慊乎哉其於外也可尔可尔不尔不尔富贵而富贵尔贫贱而贫贱尔生而生尔死而死尔何至於於延延靡靡迁迁为优娼皂隶之态以求媚夫儿女子乎仲尼不云富贵如可求虽执鞭之士吾亦为之如不可求从吾所好客於是色然谢曰他日吾见子之貌尔今而後知子之志矣是可与立也誉之而不加长毁之而不加沮利不利疚不疚而吾又何难焉而吾又何难焉客退作释傲
辨讹
明越杭婺金陵宣城广德皆大饥人相食有司发而竭弗苏旁郡富於粟者诱而致之或美价焉或施焉而期之以爵而相传以为天实厉之而欲全之者是违天也违天必有大咎某州某姓氏者梦神人谓之如是李存闻而叹之曰东南之俗若是其诬也为是说者不已忍乎哉昧者固易以信然而鄙夫则遂以托焉尔也而有司或以是怠焉尔也夫民命於天而生者也生而厉之则如勿生而已矣天岂其然今夫孺子之蹈水火也有不避焦濡而救之从未闻见怒於孺子之父母也然而世之鄙昧者恒千百而贤智者或不能以一二鄙昧者恒遇达以有余而贤智者恒困顿或不能以自存是故怪诞之易倡而卓卓之论难树也呜呼天果不欲全之耶则礼者不可信而神者诚难凭矣天果欲全之耶而胡为乎贤智之鲜屑也天乎天乎孰有能问之者
襍说
李存曰风诗之首义也所以明善瘅恶者也故圣人尚焉无所於风何诗为三百篇勿论也下读屈原离骚令人感愤眷顾弗忍相薄遗陶潜诗令人翛翛哉忘贫贱李白诗荡荡乎广人志轻世欲杜甫诗令人浑然端且厚慨然有忠节舍是吾未见其多益於人也河东张生翥尝为余言翥居钱塘人为俳优日聚观至数百人或千人其传为慈孝为节义事者长幼无不慷慨长叹至流涕或恸哭不能终观有是哉感於人心非小补岂尽鄙事也至其为离合淫哀谑靡真贼夫人之子不足道哉不足道哉
编庄子序义
古庄周者彼何人者耶其遣言措意閴乎莫之能听希乎莫之能视呜呼斯编也是其滓浊也夫或曰欲澡其滓先涉其涘欲溪其皭先淈其浊今夫日中为市粲然而金珠也斐然而文绣也赩然而丹漆也敖然而车舆也洼然而甑釜也翕然而畚也屑然而屦也骚然而帚也错然而薪槱也趋而贸者时其用之适也未有一日而槩焉者也是故未後而先其行顚顚未小而大其行迈迈未下而高其视蒿蒿斯编也可以视二三子也不可以他人者也使或他人见之必蹙然伤庄周之非遭而不贾也虽然二三子之於学也无乃力乎力乎而不已吾不知其止呜呼又恶知今之蹙然伤者不为後之冁然以喜者乎
显孝録序
饶娥饶州乐平人古今天下皆知其为孝也见唐柳子厚文宝应间父积醉渔风卒起不能舟溺死娥年十四走哭水上耳鼻流血气尽伏死国朝邑人许道传独得大历四年邑令魏仲光孝女碣谓积涉河采薪为水物所毙不言娥死乐平图经谓娥讫父丧终身不嫁乾符间仲光族孙愔为令时所立碣贼火焚坏因再立碣亦言终身不嫁大历去宝应甚近乾符虽远祖孙皆令其土三年与士民接询访岂不核子厚本北人虽谪守江南盖得之传闻而新唐书因之二魏文不显行故无知者今许子集前後名搢绅诗文建中旌表始末共为一编题曰显孝録其友鲁志敏持以示余谓将锓诸梓余曰许子之心岂不以娥愤父死而一时与俱固难也而仁勇者能之终身不嫁则是终身愤父之死先王之制丧礼也哀有隆杀一时之死孰难於终身之哀乎终身之哀则是终身之不燕孟子曰大孝终身慕父母是以不可以无辨至正辛卯八月朔日书
俟庵集卷十二

[book_title]卷十三
<集部,别集类,金至元,俟庵集>
钦定四库全书
俟庵集卷十三　　　　　　元　李存　撰记
胡氏新楼记
邑人胡君茂之之居适依於层林深樾茂之为县曹未四十弃去即其居之西而楼焉上下以棂通朗无蔽茂之日偃息是间而命其子式从余游余他日过之主人延登陈书画行豆觞意欢如也酒半起酌而言曰吾畴昔胥也自一日而有斯楼也公门不一迹也公事不一耳也人孰能胥我哉又酌而言曰胥乎吾见有如穽也者而人蔑之出也吾见有如漆也者而人蔑之洁也然则奈子孙何又酌而言曰吾子式也获与先生游也愿得先生文辞华斯楼也幸先生无让也余曰善哉君可谓振焉而不溺焉者矣後之人其庶有兴矣乎醻之酒而为之歌曰迷而知也天之禆也一日而归鬼神未之窥也家之羸也心之肥也昧途而追终不可迟也遂尽醉而罢明日书之以为胡氏新楼记
金谿县烈女庙记
抚州金谿危素以书来言曰金谿烈女庙者祀葛氏二女也初金谿产银有司岁采有塲相传唐宝历间葛佑为塲曹适矿尽输不数搒掠箠楚殊死佑二女痛无以赎其父跃入冶中自烧死顷之各化为银由是佑得免监塲黄康以闻於朝特为罢金谿银塲邑人异其孝感祀於里之僧舍国朝大德间县丞济南吴瑾别为屋以祀延佑间县尹河东李有撤而新之是祠也既未列於祀典复无以纪其本末甚可惧也李某仰天叹曰尧舜三代远矣子而有其身是无亲也臣而有其家是无君也非一朝一夕之故也今闻夫二女之风者孰谓人之本心可得而尽泯哉夫女子长於闺门之中其事则织紝组紃其德则婉娩听从未必如学士大夫能时取经史而诵习之又未必有良师友旦旦而启助之又未必出於要誉乡党而为之且平居以意度为窟宅以辩析为日用者将不信以为果然有也昔饶娥哭血求父而死蛟鼍郭巨并食埋儿而遇黄金孟宗泣竹而笋生王祥剖氷而鲤出是皆用何道也嗟乎至诚之心其亦有不可测之神焉如此哉是心也天不能以加高地不能以加厚人人有之而或弗自知也知之而或弗自行也今也崇庙祀俾弗隳纪事实俾弗讹将以子人之子而臣人之臣也穷天下之吉凶祸福孰大於是
天台静玄观记
天台去城二十里曰咸唐宋平章贾似道尝营别业焉既以与道士丁某卢某而额之曰静玄观且以田四百亩食之其後似道窜逐以死财用土田悉没入而咸唐以静玄免国初僧縂统杨某宠贵有僧某者诬献之强改为寺其徒阎公讼之中书复为观元贞间似道从子某者乞贷不得憾之言有司咸唐之田宜随所没者於是财府征之阎之徒周元泽状白玄教大宗师张公公复上之中书下户部推验如状还之未几屋毁於寇元泽改筑今所凡为殿为堂为庑为门为庖为湢为厩库为客馆总若干楹人谓其制弘於旧也余闻而窃感焉夫贾氏执季宋之柄廓乎其公而坦乎其心犹或不足以振其衰持其顚顾乃肆其私邪作威於国家讫録之际杀其身而籍其家亦岂不幸也哉然所谓咸唐者徒以托之黄冠羽服得以不没虽更代而有势力者卒莫之夺既又毁且复构又岂非事之偶似於善付之独得其人乎哉使当时其心术一出於义能者进之不肖者退之功有赏而罪有诛天之历数纵有所归身何至於戮家何至於没乎设有非人情之所料万世之公亦乌可泯泯也没而有知宁不为咸唐一自悲乎矧闻天台之山水甲东南而静玄之傍又为龙湫者数四灵物之所栖息宜其序守而不失欤余因记其改筑而并及乎贾氏亦世监之一端也
充斋记
泰定三年冬上饶视弘道来言曰弘道尝获纳谒於播州宣慰杨公之门公不以弘道为不才拔而置之幕下惟公当朝廷方面之寄固未必以进一士自德而士苟有志効用於时者亦不敢以此私德於公然请言公之为人及其所以治播者公朝而起盥栉已礼於祖考之庙退而起居太夫人又退而与僚属论政事又退而讌於其所扁之斋曰充读书鸣琴其间或与士党相唱和四方之士归之者亦无不荐进劳来馈遗不赋耕不征商故其民虽多椎悍然皆嬉嬉恬恬城中夜户阖而不遂行旅昼夜不絶至或止宿荒茅枯苇间亦无敢夺攘歌鼓以乐生棺椁以送死殆与中州同也李某曰仆闻之杨公将种也世守於播播之为州地方千余里南临?牱北通巴蜀势若可以武服而不可以文令虽当四海无虞之日苟放歌击鞠以养其气射熊搏虎以便其习一有警发则被坚执锐????然为士卒先亦不失为将家能子孙然历观古今天下雄藩巨镇建功立业於一时者非无其人往往任智而不任德知勇而不知义残忍暴纵以没其身者有矣况能及子孙乎今杨氏之於播绵历累世及公之身而又儒雅自将用能致朝廷宠畀而安而使其民爱戴如父母斯不谓之扩而充之能若孟氏之言者乎夫如是则燕於其斋求所以承先公而利後嗣与国家相为久长者有不待他取於义而得矣弘道曰善子之言非独誉公而已请书之以献或因可记其斋云
戴溪庵记
上饶薛君玄卿既葬其亲於临川白马山之阳复构屋数十楹於墓道之南择材质良惟时闲休工丁共力旬月告就邃厥中以为神栖主人仆从各有居处内庖外厩靡不饬备黝垩鲜辨垣墙周固俾乡之愿而有恒者居守之且为之田以为岁时展省休止之所旁有溪流相传戴氏昔居其上而溪遂以姓名因扁曰戴溪之庵而来徵余为之记嗟乎吾见贵富人之墓多矣凿山累石不遗余力曾未几时而斧斤已及其木者有焉无乃植其身於平日者或不在於德而导其後之人者有不出於礼欤夫上饶之薛也显於唐盛於宋名人巨公前後相望君今虽为黄老清静之言以曹於时而又能悯悯焉於送终之际如此其盛然则诗书之道终长而君子之泽未易竭也他日之来者其必相与言曰茔域之间得无有樵牧之迹者乎甃砌缺裂得无有不愧於墓中之人者乎墓而屋屋而田其亦有克念经始而续图於永久者乎是盖君之望也若夫祠墓之俗所由来久矣虽不着於礼经然岂知神之所飨於彼乎於此乎亦孝子仁人自尽其心焉耳
上塔寺修造舍田附祠堂记
临川之东乡有寺曰上塔屋老甚且无碑碣可考盖不知其始何时寺之僧永茂者忽言於衆曰噫恶可以坐视其圯於是自殿及门取瓦甓之断裂而椽桷之朽折者尽易之未几新钟楼又未几墁垣墙砌道路时则有永芸者亦干财於富室而葺经藏焉为之会甚费则从而佽助之既复曰合吾寺且三百指饘粥将不给奈何披其私亩而公之戚然自念曰吾故儒家子也而遭於不造寄迹释氏之门者五十余年矣今先人之他子孙无孑遗者而吾亦老且惫焉犹有鬼神则将安所归乎乃祠其父母於堂之东序又披余亩以食衆而资其春秋荐献焉他日命其徒正印来请述其始末余曰久哉世俗之偷也若尔师者亦可谓不私其赢不忘其本矣愆於义而病焉尊所闻而行焉固有可尚而又有可悲者也师姓李氏世为临川人父讳某字叔阳登宋某年进士第尝教授福王宫云
芝山文惠观记
芝山文惠观者因重修长沙吴文惠王之庙而作也初王庙郡治西北岁久而圮延佑间三山王君都中来为郡从而新之且曰是宜有朝夕司管钥者不然则圮毁随之矣然有其人居之庑下则?无其人责之民则不专皆非所以昭事神明之道也於是辟庙西隙地一亩创屋数十楹而扁之曰芝山道院谋召羽流居之且以书抵京师告玄教大宗师吴公曰庙在公父母之邦而神又公之先世也公得无情哉於是大宗师欣然檄方君志远主之未几王公以代去大宗师复檄玄妙朱君某兼领之朱君捐已帑增西庑且因饶民之德王公也而又感激夫大宗师之拳拳於是祠也像二公而奉之又别为方丈若干楹凡前工之未卒者皆完之又入已田二百亩久之志远亦入田二百亩某年间志远被玺书提举玄妙观兼住持芝山道院未几大宗师复命于某主领之且上其事集贤得改今额谓之文惠者因王封也余承乏此来每傍徨叹曰昔秦人刀锯鼎镬以待天下而番令独得江湖民心秦亡宜其裂地而封没而有庙虽百世不可废也今也得王公经营谋度於其始得大宗师遴择奨劝於其中观焉以辅其庙田焉以饱其人是宜与王灵民心相为久长者也余虽不敏敢不啚所以不朽於其终哉谨叙其始末刻诸石庶几来者知所考云
两峯楼记
两峯楼者乐平刘明子文子读书所也初上饶祝君蕃远来长余干之乡校曰南溪予他日过之祝君出其徒十数辈揖余且曰若辈皆有意於文字者愿为我命题少试之於是得明子为选首余因知其才久之祝君以代去明年以予为其师之友而业不可以少荒也袖诗过余因请益焉又久之明子以其弟文子请曰仆之父乐教者也即居之傍为楼若干楹尝客陈先生易东其上先生以两峯二字扁之两峯者何曰昔苏老尝记木假山者三中以自况而傍以况子也三而两者何举其旁也举其旁者何曰吾为若慕二苏也慕二苏者何曰比之若吾友也友之则谁不美拟之今先生往矣而言犹在耳愿吾子少述焉古之为居者或以脱障隘而通高明或以出蒸歊而乘爽洁其辱於歌舞酣欢其狃於观覧而偷於裕暇者君子无所取焉吾尝谓明子之诗其气完以舒其思藻以发无乃有得於父师之诱而居处之助也乎不然何其尚慕於苏而不少自间也是为记
筠溪堂记
余干之长田多大山而柴氏世居之往往凿山而屋层见叠出如楼观然至不可基乃止而傅翁甫之筑适在其左麓前有溪流旁复多竹翁尝病其蕃且隘也无以自休息安宾客复临溪而构焉修其前楹皆立水中薄地而板虚实半之四面为窗牖夏多南风冬则不塞向而温而自扁曰筠溪之堂以其有水与竹合二美而名之也尝谓士君子之於藏且息也亦必有胜焉以助之是故虽古之人犹亟称於水而乐於山余虽与翁未之识也而其婿尝从吾同舍上饶祝君蕃远游气直而尚古每为余道其妇翁年才五十而家之务悉诿诸子时自燕坐堂中其言有曰夫水泓然而为深皎然而为浅者玩之皆足以洗濯乎吾心而竹也动而扶疏立而静直又皆足以休吾之体而息吾之影吾朝於斯夕於斯则所谓内驰而外胶者将不出户庭而自得夫师与友之道者耶柴氏盖数百年以诗书名家前代屡有显者翁虽未尝干禄於时而隣乡多数其忠厚好义故余乐为之记而不敢辞也
俟庵集卷十三

[book_title]卷十四
钦定四库全书
俟庵集卷十四　　　　　　元　李存　撰记类
羣木轩记
魏亭刘生震辟一室读书其间室之外有松有槠有樟有枫有枥皆百本高者数寻大者十围其师显民杨君题之曰羣木轩他日来徵余记余曰人患乎赤日之烈也而子之轩用以隂人患夫居处之暴露也而子之轩用以深风之秋也而子之轩先凉露之夕也而子之轩久润子之爱於羣木也其以是而已乎曰然曰子徒知羣木之可爱而未知羣木之可师也夫木之适於用者松为上槠次之樟次之枫枥为下或贵而梁栋巧而雕斵华而藻绘又或贱而薪槱弃而灰炭遇虫而穴得湿而腐木亦未始乐於贵而悲於贱也贵者亦未始自贤而贱者亦未始自歉也人咸赖其用而木亦未始德焉用爽其宜而木亦未始怨焉曰木无知木无情吾子之为是言也殆亦未极於理乎曰夫木萌於春蕃於夏悴於秋槁於冬亦胡为而然哉是故木非木也人也天也知木则知人矣知人则知天矣然则羣木非吾师乎作羣木记
清明阁记
夫人之居处也不皆在於安其身亦必求以养其德是故病於湫隘者宜即夫亢爽以自开汨於嚣襍者尝择夫静虚以自遣抚之金谿族大而蕃莫若火原之余有君仪父者独依其里之东山以屋子曰琇玉复构阁於旁而诗书宾客焉阁之四面皆高山大林前为深池池之上佳花美木而自题其楣曰清明盖取诸戴记清明在躬之义也他日徵言於仆以记之仆曰远矣琇玉之名其阁哉然则果名乎果实乎名则仆也无所於言实则敢请其所以必也默坐收视不与外物胶而谓之清明则或类於禅寂者矣必也玩弄云月侣鹳鹤友鹿麋放浪形骸之外而谓之清明则又将流为黄冠者矣琇玉有父母有兄弟有妻子有仆妾外有公上之应酬内有私家之经纪其必扰扰焉憧憧焉於日用之间亦恶乎而清明哉虽然吾尝闻之上逹之士虽视而未始视也虽听而未始听也至於言动莫不皆然事物之来如水之止如云之行无祸福利害得失老少死生穷达之分夫如是斯谓之清明矣故曰心外而求心则不足以得夫心事外而求事亦不足谓之事矣仆之闻斯言也久而有愧於斯言也亦久今琇玉之为名也殆亦有志於此者因其徵言乐为之道而并识夫仆之愧也琇玉之子曰奎世富足而好礼乐云
重修崇真阁记
崇真阁者抚州金谿县后居里之后土祠也宋初吾何氏某世祖员外府君由邵武徙居於是有后居之名相传员外避乱随兵后车而至事远莫可考当其时斯里盖榛莾也历数世生齿既盛於是始有聚居若市井然建炎间从祖三十六府君始自维扬蕃厘祠迎后土之神归而祠之祠在市之南凡水旱疾疫祷辄应皇元大德初祠宇凋零祀事几息我先人南唐府君复因旧基而新之中为正殿傍设两庑外为门门之外竖双石像日月左右列之後为阁阁可坐四五十人垩其壁画星斗像故号为七星阁馆学道之士以洒扫之岁三月十八日设醮祭远近至者甚衆率为常由是后居之里往往物不疵疠而民无札瘥我先人即世祠事日以废弛栋宇日以倾欹窃惟后土虽不在国之祀典而是祠者乃上世之所剏建厥庙宇又先人之所改作岂宜废坠而弗顾至元戊寅出统钞若干买其基於族党施而公之可永为后居不废之祀既又得族之乐善者某人等议同而力恊由是规模粗复其旧既毕衆咸谓是祠之完一足以安神只次足以慰祖宗宜书於石余谓区区之是举也政恐不足以绍述先志又奚以刻石为然尚虑吾之宗属里之居人犹以斯庙为吾家之私业视其废兴忽焉不加喜戚於其心也是宜勒诸石以告来者自今以往苟有倾毁人得而葺之庶斯祠之不朽云耳
叶真人祠堂记
友人叶行叔曰里之王宗岭旧有叶君祠君吾祖也以能致风云雷雨役鬼物事唐玄宗拜鸿胪卿封越国公後为神宗崇宁间锡号真君岁久祠且圮偕从弟克承改筑於青山之阳为屋若干楹中祠越国夹以两室有门有庑尝聚族谋曰吾叶氏得姓尚矣其散在四方者不可考近自晋苍梧太守六世而为越国又五世而为唐信州雄石镇军民镇遏使由雄石至於今凡十五世日析而日远矣纵吾与若辈不敢忽而忘其若他日何吾欲自高曾而下主而列於东室高曾而上遡而至於苍梧列诸西室岁正月三日集祭越国以及於东室其西室礼而不祭昭不忘也可乎衆欣然曰诺吾且入田以赡惧其久而隳也敢请记之余曰祠祭古有法乌可苟曰越国江闽间通祀之顾吾子孙乃不得祠耶祠越国水旱也疾疠也苍梧雄石以下何为曰祠吾子孙作也且昔之镇今贵溪县是也雄石因家焉是为贵溪之初祖然则苍梧於越国先也何以旁室曰祠为越国作也东西室何以祭不祭曰远近也高曾而此焉食寝则废欤曰从越国於岁始也余於是不能诘从而谢曰子之宗诚贤子孙也余小人不足以及此世固有谩不省其所自出者亦有视同气如途人者又有崇私积怨操同室之戈者今子之为不唯兴夫尊祖敬宗之心深足以厉尔後之人不唯厉尔後之人亦足以厉夫世之薄且偷者传曰礼虽先王未之有而可以义起者非此之谓欤行叔名必勉克承名继清为老子法龙虎山中尝被玺书赐号全德纯素通玄法师云
橘隐亭记
信弋阳之南有山曰宝峯广袤几百里白云吐吞瀑泉怒流嘉树丰草隂翳蔚然与灵山龟阜相峙立俞氏世居其间若隐者士皆高蹈絶俗以明经振其家声比比而是弱冠时尝愿一游逮今老矣如有所逋负然至正九年冬俞某以书谓余曰昔吾母年高嗜橘尝治圃百本为奉母也亲没而不忍忘其所好因引泉为池作亭其上存乎吾所思也暇日登临或琴而茶或觞而吟以燕息宾客焉清碧杜公扁曰橘隐亭名公咸咏歌之敢蕲吾子一言以为记使後之子孙视斯亭以为劝余曰记者记也予未即斯亭观其所制及其所有将焉记诸虽然物不自美因人而彰况笃以孝思秉彞之心不违其亲而好事若此宁得已於言乎故夫思之不可以不慎不然视橘拟封君之富视亭为娱客之计又安知存乎所思也必曰吾视也何以视吾听也何以听吾言动也何以言动朝於斯夕於斯饮食必於斯造次必於斯顚沛必於斯如是而思而不忘其初则世之慕其亲者孰得而过之余故於橘隐亭记之请重有感焉宜乎後之贤者有所承式某别号竹居清重温文乡称善士其子文明春秋尚书礼厥後绵绵绎绎由孝友而致功名者非君之子孙而谁欤
玄一堂记
玄一堂者茆山刘炼师休焉修焉之所者也刘之言曰人於兹世也者其无乃累乎驰而外者其无乃累累乎今夫狠者鸷者虺者虿者栗焉而局局者叫呼而懑顿者纷且错也吾故於斯焉托也生於斯其为条条乎死於斯其为消消乎是故物静而年事静而天吾於斯见玄焉见一焉因以名夫子记诸余曰噫子之为此言也予何为啬之而无以遂其托也是为记
稼圃堂记
稼圃堂者余干锺式时万曾大父祥叔氏作於宋绍定间以自燕者也岁久而圮其父直翁又更筑焉又且圯时万葺之以完而请特书於学士虞公而揭之楣他日以书来徵记於余且曰吾闻诸先子曾大父状貌魁然遇童稚若大宾然其视听静而端虽独居必正衣冠今堂也粗不隳敢告一言以诏夫後余尝造时万宾客之在坐者济济子弟之在列者彬彬琴瑟备张而图书满前櫩有佳卉而槛有奇石也游其塲适冬且尽积秉如墉布穧而落其实击扑之声自鸡鸣至於夜分因意其曾祖才质之美若可出用於当世者而犹留情於稼圃何其自绍定至於今百有余年矣自其曾祖至於曾孙亦既四世矣世固有父兄谆谆乎耳提而面命而其子弟若弗闻也者能从於其生而背畔於其死者盖已寡矣今锺氏之家大於昔者倍子孙衆多於昔者亦倍而於斯堂也更筑之葺之求特书之且记之唯恐一日而失前人名堂之意亦岂非教行於家事不偏废弥久而弥笃弥衍而弥不匮者如此夫稽之於诗实方实苞实坚实好麻麦幪幪瓜瓞唪唪后稷之稼圃也而七月之作又出於圣人之手率多农圃衣食之言列之於经习之於天下後世用之於朝廷宗庙其谁敢鄙之由是观之一自天子至於庶人孰不以是为之本欤贻厥孙谋以燕以翼锺氏之曾孙有焉是为记
散木亭记
龙虎山中道士周君微之筑亭於其後圃缭以崇垣环以明窗古书名画罍爵鼎炉之属无所不设将以自宴且以安宾客也而每有取於庄周栎社之喻之言而扁之曰散木他日以书来命余记余曰庄氏殆亦欲行其所无事而恶夫凿者耳不得其旨者徒取其糟粕粃糠由是或恣睢放纵坏烂而无所检束似高而不中似激而非和者之所为也然吾又尝谓夫衆人之视木梁栋若可贵而薪樵若可贱也然则梁栋吾所以避燥湿寒暑者薪樵吾日用衣食之所资也未必梁栋可有而薪樵可无也亦何必梁栋之贵而薪樵之贱乎然则孰谓之散孰谓之不散故曰智慧之流是非如戈矛勿事分别则亦无所议说此又庄氏言外之旨也余尝及识微之於其山中其神峻以清其气深以弘其於三教之书无所不覧又尝从师於穷崖絶壑之端以讲夫道德性命之微而复能以其余力赋诗鼔琴为大小二篆书不汨汨於俗下不踽踽於方外故余特求夫庄氏之所未发者而为之记云
锺氏慕堂记
余干锺式时万葬父母於习泰乡之清原他日过余而言曰式年十有三而丧父二十有三而丧母顾疾病不能竭其诚葬埋不能究其礼祭祀不能必其享今三十有七矣駸駸乎其衰虽尝筑室於茔域之傍时一洒扫所以备食息风雨者舍是亦安所用吾情乎余叹曰俗之不厚久矣固有朝死其亲而夕忘者少隆焉旬朔耳加隆焉则亦期月而已矣古人云孝子终身慕父母盍扁之曰慕堂然则子亦无徒事於孺慕为也圣门之论孝随其等衰而发其旨义且子以为亲果死乎其精神盖无不在也子其正尔心敬尔身隆尔师友教尔子孙守尔田庐睦尔乡党或出而从事於当世毋瘝厥职而败乃事夫如是可以弗辱可以全归吾知子之亲必将欣欣然而来享亦岂必春秋朝夕欷歔惨怛一物一念而谓之慕乎时万拜曰善乎吾子之言也式虽驽下敢不勉强乎且请书而刻诸堂之右
复琴记
龙虎山中上官链师九龄尝得一琴於蜀人王氏其隂之刻曰秋声有既明者为余言其伯父郢州通判伯坚所收也初郢州以善琴客宋史丞相府会理宗召天下能琴者十人入禁中教宫人琴郢州宝爱之寝处必与俱没而归於链师链师之宝爱犹郢州也其师玄教大宗师吴公久在朝适贵人有好琴者闻秋声从大宗师索焉秋声在江南取未至而先以他琴献材不下秋声故得复还他日余游古象山道谒链师适当秋半之夕链师为一抚弄真铿然金石声且曰吾宿昔亦何意其得此也既得之又何意其未及终吾生而去也既去矣又何意其复来也吾子试为记之若何余叹曰古今天下之间事事物物亦何莫而非是琴类也且当时作之者吾不知其何人传而宝爱之者又不知其几何人而後入於宋之内府而至於王氏以及於师也虽得之而复似失之既下之而复似上之是皆偶然者也然则举如是而观之则吾又将因夫琴而进於理也矣是为记
山楼记
龙虎山中周仲简之私室独在其西偏已多得夫古木修篁幽泉奇石之胜而复於其寛隙构小楼焉余他日偶来山中仲举延登为烧香煮茶凡层楼杰阁之绚丽远峯近嶂罗列於窗户者不转盼不移武而尽得之也又他日以书来俾记之余叹曰仲简亦既出乎尘襍而寄於幽胜者矣而又欲求其益幽益胜者而藏息焉非唯恶声恶色纎芥不接於吾之耳目朝夕读古人之书其微旨奥义或赋诗属文会於心而发於口者必多於是楼焉得之昔人谓仙人好楼居岂其然乎矧仲简又尝登华盖浮洞庭求搢绅先生而谒焉饫其议论怀其文章归而温绎於斯楼之上其进德修业也孰御是为记
榆原真馆记
榆原真馆者龙虎山孙公久大之所作也公幼入山为清静言他日游其东北之支得深谷长源丰草茂木水石萦护人迹罕至顾而乐之曰吾死其以此为归乎於是命弟子营之其蜿蜒而丰润者则虚以为公藏其寛衍者则为屋以守既成而扁其堂曰榆晚榆晚之左曰久轩公往来所燕息也右曰兰雪斋古书画器皿所陈也外为门而总额之曰榆原真馆云又五年而公卒葬焉至正癸未之秋余登古象山遇其徒周微之於碣石微之曰计子及山下莫矣其宿吾榆原乎从之食寝如归明年夏以书来曰曩宿子榆原者意必有以记之也敢请因叹曰吾见人之营其墓地者孰不欲美且固久也然既没後之人或汲汲於其私而累岁不一迹焉甚者贫无行黜其守而夺之利曾不旋踵而瓦砾其屋狐兎其丘者有矣今孙公盖老者也生而乐於斯死而安於斯夫亦何所芥蔕然而承葺之者唯恐其或弛扫除之者唯恐其不时无以异於公之平日是固出於福德之余施亦由其所付托多才而能贤者也
玄真宫记
玄真宫者故宋枢密马公天骥之第也初公无子一女曰时闰前淛东肃政亷访司监司黄头公聘为夫人夫人亦无子黄头公卒叹曰我於黄头氏虽无子赖有他室子可以不为其宗忧顾以一身承吾先人显宦之余而女子又义於从人不可以继世纵子他氏继之势或不能以永思所以永之者远经而近宜莫若身为老氏学为老氏学则士夫良家之女乐从吾游者即吾徒也即吾徒则必能世世祀吾所自出无隳也且吾闻之老子之学贵於清静清静则神完而气专可以达於神明苟可以达於神明则上为吾君祈天永命次而雩焉禜焉岁时所以从有司为斯民者亦将无不为也於是因第之厅而为礼神之庭堂为集衆之堂穹东之庑而钟焉严外之门而象焉其余曰庖曰湢或因或革一者不可具举廪士之田皆因马氏旧某年间属有以其事上闻者皇帝怜嘉其意为降玺书若曰有司徭役其无与凡而器用财贿土田强有力者不得夺特赐今额仍赐时闰号纯正守真端静法师提点宫事甲乙住持久之又有以白见皇后榆河者皇后亦复为降旨以镇抚之夀昌县尉胡君天祥尝为仆言且徵记焉嗟乎古今天下事物之不齐者多矣或得於彼则失於此以常情观之孰不谓马氏以公侯之贵甲第之华土田之多不能有一子孙保之享之而乃处给乎黄冠羽衣者流岂不大可感伤而悲叹然使幸而有子孙不幸而其才不能中人则亦未必世为马氏之物而严马氏之祀矣今而闾里相传不絶於口者岂不皆曰斯马氏之所建致也况顾而祀於堂尽马氏之宗又况山川之灵宜为其学而有成以酬其志为其学而有成以酬其志则冲和之应将被於物而无穷不在其身必在其徒此其为义尤未易以一家世裔之私謭焉而比量之由是观之则斯宫之建上承君后之命之重夫岂徒哉敬为记之如是
重修柳君庙记
宋宝佑末江南悉内附提刑谢公枋得犹集兵饶之安仁县军校张孝忠河南人或曰淮西人总健儿三百人谒麾下公为陈忠义事以奬之孝忠即感泣请留俄而北兵来袭谢公走七闽孝忠领孤军出战手刃百余人马口中流矢孝忠自刎北兵覆以锦袍惜曰壮士壮士既而孝忠後数着灵异遂配享东庑下呜呼昔襄围告急之日士大夫轻去就疑羡世禄之卿连城之帅往往望风欵附孝忠特一小校尔非有诗书礼乐之培养非有爵位土田之宠固奋不顾身於不可为之时以报知己以谢公之义正则事之以柳君之灵明则附之虽其资过乎人亦可谓生死知所从者矣宜乎死而神牵聨而得书
俟庵集卷十四

[book_title]卷十五
钦定四库全书
俟庵集卷十五　　　　　　元　李存　撰记类
春晖堂记
予尝浮信溪而下见濒溪有石屏然而起其上如桥梁中空通而圆有树葱葱蒨蒨余喜之舟人谓此乡所谓月岩者以似故名每以不及泊舟一登覧之尝用不满於怀他日过昭真宫访道士徐仲德仲德曰吾有母老且多疾遂营藏於乡人所谓月岩之右堂其傍以奉之扁之曰春晖距宫二里而近庶几可朝莫焉子为记之若何余曰信佳所也是异时吾爱焉而不及即焉者也且君以是而名堂岂非有取於唐孟郊之诗乎郊之诗意谓亲恩之罔极犹三春之晖也子心之厚报犹寸草也喻其恩者大而报者小也是岂情动於中而形於言感於其言而名诸堂皆孝子仁人之心也然吾见世之为释老者多矣一去其家外得所游从则或介然於骨肉之间是固昧於亲疎厚薄之义无足道者至勤勤於其师友眷眷於父母兄弟者亦为不少今仲德也既不得不离於膝下又不得致养於宫中卜其宅而堂焉以安之朝往暮来焉以娱之如是则不违於事亲不尼於从师亦庶乎两得之者矣且吾异时徒以水竹之胜不及一即其所为恨今则又知仲德奉亲其间居室之完器用之具甘滑滫髓之宜无所不勤爱和愉惋之心必不少懈未能一敬观之而先之以言是终不满於怀者也
处晦堂记
临川危君允吉一再以书来曰仆粗守先君子之敝庐有燕息之堂者学士清江揭公以处晦扁之意谓先君子之老适当江南内附之初会有大臣荐之者朝廷凡再聘而惫甚不能行也堂之傍有古松一本其大十围皮肤若鳞甲有若须发出鳞甲中深黑长数寸而下垂者又有古桂七本各十围枝叶覆地花时香闻十里吾得徜徉其下旁皆良田四时泉流不竭吾得而耕之今吾亦岂有肖似於先君子者而敢据是名以为高顾夙夜求所以弗辱焉耳惟执事赐一言以淬厉之若何余曰吾闻之君子之道未尝一於出与处也惟其时义而已矣逢其时可出而不出固也者怀於安而远於义也非其时可处而不处?也者役於利而近於辱也是皆不可之大者也今吾子为前代缙绅之後论其学则博考其行则修察其材则通今公卿大夫由经术而出者相望也发策决科岂吾子所不足哉吾恐其不终於处晦而已矣矧闻其先君子见心先生风骨炯然盖神仙中人以诗名当时然则君子之泽殆方流而未已也欤至正庚寅春正月作也
应天寺记
余干州习泰乡梅港之上有寺焉按郡志剏宋太平兴国间用望气者言有所厌故额曰应天云建炎初兵火焚荡尽无碑碣可考僧义晓者藉施助首构佛殿成顷之智宥智宏正勤继荣可胜共力而法堂两庑外门经藏成又顷之可久干财闽广而钟楼成里邹某为铸钟且田舍若干亩文殊寺僧立亦田舍若干亩孙某为像观音於堂复图刻诸因果故事壁间胡某建圣僧堂亦田舍及园先是经藏所隘王某移置寛隙饰以金碧取经钱塘以实焉李某命工作香案堂上他日衆相与谋曰寺之毁顾经营五十年而粗完不亦难乎且故无土田今则不饥岂可以弗之记也皆曰然初长沙吴文王芮有将曰梅鋗亦以功多封侯相传生此没葬此故有姓港而居人至今多梅氏寺因有其专祠至正初同郡彭君某来廵检锺方寨逐逋寇於闽道谒祠下谓寺衆曰侯以才智翼楚汉蹶强秦固见诸史几二千载而其神犹赫赫如是亦不可弗之纪也衆又皆曰然於是可久造吾庐以请因曰古今天下浮屠之宫率悠久而不废纵废而复兴不旋踵者何也由其多得山川之胜且世有人焉故也吾闻应天之山自大江之右蜿蜒百里而至左右复多奇石以翼卫之大溪小涧凝清流秽长松高竹掩映空隙其僧自义晓而下凡七八辈皆苦而敏於事故能致君子长者之助如此其盛而废以备举可谓有其人然则寺之昌且久也盖有不待度而前知者矣是为记
否庵记
上官君叔泰筑室於家山之隂盖迩於父母之藏受命於畴昔者也室成凿池其前清深而鱼连山奇石之在数十里外者皆罗列庭户别筑数楹於其西而自扁曰否庵以燕息宾客焉他日过余请为记之予曰夫名之美者人之所同取非美者人之所同舍否也者塞而不通之义也君独有取焉何哉君之弱冠也即宦学於京师未几出而主簿常之武进袁之万载尹太平之蕃昌衢之江山皆有惠政民不忍其去今则又调般阳之菑川以常情窥之似未始否也岂非以其同时并进者或昼三接而岁九迁而已独迟回於州县之间者耶不然则其字曰泰理不常泰否必承之无否而先自否也吾闻之恬於崇卑利钝之际而忧深思远者其惟君子乎若夫中人以下其视也不出於寻丈其听也不踰於墙壁是以器之本窳者未盈而先覆趋之过疾者欲逹而反蹶也祸而後悔害而後惩不亦晚乎今用是以扁其室无乃自寓警戒之道焉嗟乎君之年方艾而未耆服官政之日长也而愼重若此其能他日以功名终者非君其谁是为记
棣华堂记
临川云林之山广袤几百里傅氏世居其间以明经显以武断保乡里者前後皆有其人其居於白蟮者兄弟三人长梓字元逹次焕字元明次鲁字元宋甚友爱也能遵其先人之命毋析居异财故自名其堂曰棣华盖取诗常棣首章之言他日来请记於余余诺之数年而不酬忽自念曰言之求无乃欲益闻乎李正卿尝缘事平江为余言平江有某氏者兄弟三人父母终孟生殖仲应门季幼唯嬉游不事事二兄诟弗悛且常索酒肉以饮食其所与游者久之二兄谋曰季也殆不业乎莫若分而听其自覆既分季置酒召所与游者觞而曰吾畴昔孟兄力生殖仲兄持门户吾无所为故能与诸君游也今则肩负不能从诸君後矣请由此絶既而生息日滋二兄日乏业归之者半恻然曰向赖二兄前公私皆给故长我逸我有分以及我今二兄乏若是其复共乎妻怒曰若往游时若二嫂指及吾面者几曰家之索必汝夫之由若何复与共不听聚其宗而焚其劵如初呜呼孰谓衰俗下甚絶无君子是厚诬也平居以称度为心者分财而锱铢甚则听妇於内交谗於外而无不为其人岂不自智视彼平江无乃愚乎傅氏固儒家薰陶讲贯之日长宜其贤也彼平江者贱财贵义盖得於诗书之间耶果出於心自能然也抑所与游者朝夕开迪而诱劝之也呜呼至诚之道通乎天地合乎鬼神可以扰蛟龙可以蹈水火可以冒锋镝或驯虎兕之暴或感木石之顽矧孝友乃其常分或失其人乎哉正卿非妄士物故久矣虽不记其所称者之姓名而亦乐为元逹兄弟道也是为记
看云听雨楼记
乐平陈子构二楼於屋室之旁一以看云焉一以听雨焉李存闻而谓之曰夫世间之物有形有声者何限陈子之看听独专於云与雨者何耶且云之与雨油然而作沛然而下而後吾之所以看之听之者随之或玩之而有悦或厌之而遂悲不知方其未始作也未始下也而吾之所以看之听之者果何在耶又不知及其既作而灭也既下而霁也招之而不可得望之而无其所而吾向之所以看之听之者又果何在耶又不知吾之所以儵焉而看儵焉而听者与其油然而作沛然而下者果有以异乎否耶又不知云之与雨其形其声千态万状至不可以象类言者亦有意乎人之看听而然否耶明乎是则云即我也雨即我也庸讵知夫子之所以看云者不犹云之看子耶子之所以听雨者不犹雨之听子耶非看而无所不看非听而无所不听则将於二楼之间目之所接耳之所遇足以证此理於无穷者又当不专在乎云与雨也
心隐堂记
胡君茂卿以心隐名其堂请予记之予曰迹之隐者或为人之徒心之隐者多为己之徒是故文茵华毂有不足为之贵也岩居草食有不足消其驰也茂卿市邑人也堂焉而名之以此其无乃有志於为己也欤然心也者恶乎而谓之隐恶乎而谓之不隐谓之隐也亦何所置之谓之不隐也亦何从执之初茂卿以通敏得推择为县曹余观夫世之人未有所立而遽从事夫政也充诎乎声势之塲汨没乎货利之渊其於日用之间亦鲜有不憧憧焉而不知止滔滔焉而不知返者今茂卿则泊乎殆无慕於外翛乎殆无所蕲於人之心也虽谓之无所隐焉盖不可也然其於斯堂之间隆师友以导子弟惟恐其不为善人时尊俎以洽故旧惟恐不尽其欢心以巾以帚而未尝纎尘也或琴或书而未尝虚几也炉有焚也瓶有折也堂之傍又有一亩之园花木菓蔬必身理之宜锄而锄宜锸而锸瘁而粪之藁而灌之之心也果谓之有所隐焉亦不可也然则初无隐也亦无不隐也茂卿能於是焉观之则予虽为君记斯堂也而实未始有所记也
云锦观记
上饶龙虎山二十四岩之下有方石焉望之烂然而纹相传曰云锦石汉天师张君尝链丹其下後之学者从而庐焉宋崇宁中得赐额曰云锦观已而废於兵绍兴间有周昌臣者始葺於铁垆原未几而昌臣死遂以复废淳熙间都録刘君用光以道术显於时有拨赐没入田而以食其衆庆元间倪元兴病其卑隘迁於杨家塘旁有古井谓能时出五色云气似更与云锦之名宜者然苟合而未完世祖皇帝一天下贵清静之教上清宫道士叶君继靖住持兹山他日因循观而南可百步顾而左台山右尘湖前为应天诸峯而後则云锦石也因喟然叹曰兹岂非天与神授者耶遂议以改为请於主教真人而许之大宗师吴公亦亲为之按行耆德傅君应辰又助之役为殿堂门庑凡若干楹庖湢库厩各以次举共为工一万二千有奇嗟夫吾尝经行兹山间亦甚爱其亷厉洁削洞穴秘怪而草木蒨润宜乎慕道高世之士择焉而居之殆纷华之境不交於前而尘垢之事罕及也然兹观者再废再兴凡五迁而始定其无乃有冥漠之相为幽胜之尤者耶夫如是则其於制链吐纳之事将益静而益专成於已而及於物者必矣叶君字克承儒家子其先古睦州人秀而通茂而有恒大德中尝从开府大宗师张公於京师玺书授全德纯素通玄法师教门高士绍兴路瑞应宫提举知宫领本路诸宫观事既又捧表阙下再命提点云锦观事云至顺元年八月十五日书
俟庵集卷十五

[book_title]卷十六
钦定四库全书
俟庵集卷十六　　　　　　元　李存　撰序类
赠祝蕃远序
大学之道不明於世久矣繇士大夫靡然以文艺相许与至有能自持而不流得之於千一者则又謭謭踽踽焉何斯文之不幸也上饶陈先生立大潜心於圣人微言而履践之未尝一泥於训诂盖二十余年而人莫之知也虽其弟子祝蕃辈亦皆卓出於类存欣然慕之将以明年往造其门上承先生之教下取蕃辈之助既而闻有司举蕃茂才异等宜中其科牒而致之行省去且有日存私心甚惜久则大喜何者江淛之士号多秀敏而又共际於四海统一之时光深弘厚之气有入於其心修省变化之言易以相感夫然则是蕃暂弃一存於近而得存於远者有不可以算也是则无所於惜而有大可喜者中否於科未论也
送张仲举明春秋经归试太原序
国家以科举取士士之选必由於其乡延佑七年春张仲举将由钱塘归就试太原不远千有余里以书来徵余言仲举明於春秋者也春秋圣人是是非非之经也故曰知我者其唯春秋乎罪我者其唯春秋乎然昔之传是经者固或溺於臆说後之号为通是经者亦多托之空言经之不明其来尚矣吾尝谓使真知春秋者一日而由乎科举得为政於一州一邑而推是是非非之义以是非其民则吾见春秋之义明於一州一邑者也又使得序而进立乎朝廷之上而推是是非非之义於吾君吾相之前则吾见春秋之义明於朝廷之上者也亦岂非夫子作经之意哉亦岂非吾君吾相求明经者之心哉亦岂非吾民之望哉亦岂不大可为科举庆哉苟其志不於此乎在而汲汲焉於穷达利钝之际则其於春秋是非之义为何如耶仲举谅直君子也其必审於斯义而非托诸空言者也之行也吾意其乡之好事者必相与乐推先焉而有司之明者亦将无所失也
南徐纪行诗藁序
南徐荆扬一都会也滨海门控大江山有金焦丹阳吴会连其东汉沔接其西鱼盐米麦之商往往而集前年里有转糓於淮者谓存可附致一游时存教授於家不宜旷然以去且雅不便舟中拘缩以故止然念念未歇也大德十二年淛东西大饥南徐尤甚郡命邑宰汪君称隐部粮五千饷之君自始发讫家几百数十日凡慷慨乎登临之际鬰怫乎事役之余以至於羽人释子之所栖息篙工渔夫之所便捷鲸豚之奔播鴈鳬之纷呼涛澜草树风帆烟樯以吁以释者一寓於诗靡遗焉他日以示存盖百余篇读之竟殊欢然有得是吾於南徐也可谓不行而至已矣虽然林岩之士其蔑有贫窭蛰蛰如存者乎庶几君诗之传之广也亦必有得存之得者矣於是乎书
江淮运饷诗卷序
士之不能持深守固一遇利害如发则僴然为之动矣若是者乌足尚哉紫阳汪君来簿安仁之一月润饥移粟於郡郡檄君部之君得檄即行絶大湖浮长江帆樯数千里犯涛澜之掀播触蛟鼍之隳突虞於盗贼危於疫疠以常情测之孰不叹其劳苦险远欎然而不夷者而君之归也曾无几微见於顔面方且披翫云月吟咏性情吊古人之陈迹访草莱之修士德业无所弛公事无所懈岂非利害素定才智有余持深而守固者耶他日为大官临大事优游容与盖有未见而信焉者矣好事之君子咸赓歌以美之而属李存为之序云
赠贵溪县梁尹序
百司之接於民也者莫州县官若也州县官之恒其位正笔而举错之者莫尹若也是故宰天下者考绩之际宜於尹焉先得其人则一州县之民安不得其人则一州县之民不安国朝县有监有尹有丞有簿六曹之史有典参理也制则密矣然岂能皆心於为民父母者哉假有一事焉或杂举繁例以尝其明或播诱两造以挠其正决而行之则议之以为专固而持之则诎之以为私由是而引岁月饰案牍其有能尽达於民情也者几希梁公天泉来尹信之贵溪县且六年安仁与贵溪接壤也而公之声政日闻也果於断允恊於同寮辟公田不勤於细民进衣冠而尊礼之辨崛强而制抑之其亦必精心拔虑人百其身者也今且去也而何君时叔者邑之佳士人也倡为诗歌以惜美之而徵序言於余是用书所闻焉
赠陈仲达序
余幼多疾一尝从医师涉神农黄帝之书下及张陶孙许数十家言欲以稍知疾疢之所由起金石草木寒热温凉之所由用既而姻友间意余卒业踵相问或内顾而难之则咎余要秘也一八十媪痰吼上气脉急出余曰脉当病可作苏子汤一剂已明日死也一女子胀急不糓余曰此血闭病也法当以乾漆三棱辈治之不可更医则孕气不和证也一女子苦湿痞脉肥肥溢指余曰不害明日作猪苓汤投之已晡时死也一男子温热上满下泄鼻出血余曰在伤寒法此为隂阳离絶不治更医乃已呜呼兹事岂易言哉古之人不涉猎以为名不欺亏以取利幽探於五行之运着察於风土之宜然後审别制剂而中若余者志学於儒家者也不专徒两失之今絶口不言医邑人陈君仲达缉其家绪而精心焉仲达博采强识皆出於余而又勤勤然不已勤勤焉不已亦岂有万一如吾所为而吾犹凟告之者何也愚者之尝谬而智者之取鍳也
送朱可方序
朱君可方退然有慕於晋陶处士渊明之风俾朋友之能文辞者咸述之而仆且疑焉盖尝闻诸长老前五十年东南士君子之有志於四方者局局然惴惴然不得过大江一步今幸遇明时际天极地无不交车辙马迹焉而圣天子又忧乎林岩之间有不屑於自进而非常调所得者复为成周宾兴之礼以来之夫如是则士之进者或可以少愧而上之求者亦不为不尽其道矣可方优於学而未始仕也而年又未始老也析经义之精微陈古今之得失非可方所难使一日勉焉旅进於塲屋之间有司未必失也然後唯我天子所命陈力就列他日老焉而归过彭泽举一觞以告渊明秫田而饮种豆而食篱其菊而迳其松未晚也虽然仆非有动於势利而为是言者顾以勤苦而为学遇夫有道之世不安於独善其身者当然也
赠吴伯厚贡士序
自名实之辨末而取人之道以微盖由来久矣入国朝制天下州郡岁举茂才异等者二人士之称在兹选者繇郡牒而自达於行省由行省而自达於吏部御史察之国史覆之然後命以九品文学官亦可谓级焉详焉宜得人焉者也至大二年春吴君伯厚以牒行过别於余责一言以相奋余曰嗟乎天下至广也岁牒而往者至不少也亦岂有敏给而文十一如吾子者乎亦岂有为国家典兹事者不能别吾子於羣羣者乎亦岂有别而要之徒万里之来者乎亦岂有成其名偿其勤不说於君子者乎用是卜吾子之行之必偶也遂书以为赠
赠张举之宣城後序
国家选人之制上焉曰儒吏兼以为儒不律则疎律不儒则粗然而今之持文墨之长者举旷放而过情挟刀笔之能者举苛深而多害难哉人也余居深山之中虽未尝一涉千里之外稍覧天下之俊美而近识李君正卿焉李君江西人有儒者之温良而无其旷放有法家之缜密而无其苛深必欲试吏而取则李君真其人也李君尝为广西宪史矣见信於其上见爱於其下再调而尉安仁亦如之李君真可则也孔子曰空言不如行事之深切着明也今子兼二家之长才而有试吏之志故吾举李君以为赠则见贤思齐择善而从之义裕矣尚何他说之有乎
赠张仲举游宣城序
君子之於学也上不得名公卿大夫以开之下必取良友朋以发之不然皇皇焉汲汲焉古之人胡为乎尔也徐泳中尝为余言宣城江东上邦也而宪府之所会也吾客居十有五年其大夫来者无不文墨论议以降接士儒其士子弟之游从者无不逊顺於训克於有成其主人无不时月礼致问遗以安美哉宣城之风也余怀焉未之能往而张子先之张子中州人有气义其文辞慨然慕先秦西汉其诗慕
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>