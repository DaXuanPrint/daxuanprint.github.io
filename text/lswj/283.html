<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="总目,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="古代笔记小说总集。142卷。明人陆楫(字思豫)编辑。本集卷首有明嘉靖二十三年(1544)唐锦序及“古今说海校书名氏”。后者列有姜南等为编刊本集提供过藏书，或参加过校勘工作的13人的名字。全书分为4部、7家，凡收入135种历代(包括明)笔记小说，排列顺序是：说选部，内含小录家3卷、偏记家20卷;说渊部，内含别传家64卷;说略部，内含杂记家32卷;说纂部，内含逸事家6卷、散录家6卷、杂纂家11卷。其中每部内容又按甲、乙……壬癸等10集编次。《四库全书总目》曾这样评价本集：“所载诸书，虽不及曾慥《类说》多今人所">
<title>古今说海_陆楫_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">古今说海</span> <br/>
          作者： <span class="inputVal" id="bkauthor">陆楫</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,小说集,完结</span> <br/>
          字数： <span class="inputVal" id="bknum">[book_length]373563</span> <br/>
          说明： <span class="inputVal" id="bkdec">古代笔记小说总集。142卷。明人陆楫(字思豫)编辑。本集卷首有明嘉靖二十三年(1544)唐锦序及“古今说海校书名氏”。后者列有姜南等为编刊本集提供过藏书，或参加过校勘工作的13人的名字。全书分为4部、7家，凡收入135种历代(包括明)笔记小说，排列顺序是：说选部，内含小录家3卷、偏记家20卷;说渊部，内含别传家64卷;说略部，内含杂记家32卷;说纂部，内含逸事家6卷、散录家6卷、杂纂家11卷。其中每部内容又按甲、乙……壬癸等10集编次。《四库全书总目》曾这样评价本集：“所载诸书，虽不及曾慥《类说》多今人所意见，亦不及陶宗仪《说郛》捃拾繁富，钜细兼包。而每书皆削其浮文，尚存始末，则视二书为详赡。参互比较，各有所长，其搜罗之力、均不可没焉。”据唐锦《古今说海引》称，本书编成后，“好古博雅之士，闻而慕之。就观请录，殆无虚日”，“陆子乃集梓鸠工刻置家塾，俾永为士林之公器”。陆楫所刻，即今存的明嘉靖二十三年云间陆氏俨山书院刊本。本书流传较广，常见版本还有清道光元年(1821)苕溪邵氏酉山堂刊本，宣统元年(1909)上海集成图书公司排印本等。上海文艺出版社1989年11月又据后者影印发行。</span> <br/>
          封面： <span class="inputVal" id="bkimg">Z_18472.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]古今说海
[book_author]陆楫
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,小说集,完结
[book_length]373563
[book_dec]古代笔记小说总集。142卷。明人陆楫(字思豫)编辑。本集卷首有明嘉靖二十三年(1544)唐锦序及“古今说海校书名氏”。后者列有姜南等为编刊本集提供过藏书，或参加过校勘工作的13人的名字。全书分为4部、7家，凡收入135种历代(包括明)笔记小说，排列顺序是：说选部，内含小录家3卷、偏记家20卷;说渊部，内含别传家64卷;说略部，内含杂记家32卷;说纂部，内含逸事家6卷、散录家6卷、杂纂家11卷。其中每部内容又按甲、乙……壬癸等10集编次。《四库全书总目》曾这样评价本集：“所载诸书，虽不及曾慥《类说》多今人所意见，亦不及陶宗仪《说郛》捃拾繁富，钜细兼包。而每书皆削其浮文，尚存始末，则视二书为详赡。参互比较，各有所长，其搜罗之力、均不可没焉。”据唐锦《古今说海引》称，本书编成后，“好古博雅之士，闻而慕之。就观请录，殆无虚日”，“陆子乃集梓鸠工刻置家塾，俾永为士林之公器”。陆楫所刻，即今存的明嘉靖二十三年云间陆氏俨山书院刊本。本书流传较广，常见版本还有清道光元年(1821)苕溪邵氏酉山堂刊本，宣统元年(1909)上海集成图书公司排印本等。上海文艺出版社1989年11月又据后者影印发行。
[book_img]Z_18472.jpg


[book_title]总目
钦定四库全书　　　　子部十
古今说海总目　　　　　杂家类六【杂编之属】说选部
小录家三卷
北征录
北征後录
北征记
偏记家十七卷
平夏录
江南别录
三楚新录【三卷】
溪蛮丛笑
北边备对
桂海虞衡志
真腊风土记
北户录
西使记
北辕录
滇载记
星槎胜览【四卷】
说渊部
别传家六十四卷
灵应传
洛神传
梦游录
吴保安传
崑仑奴传
郑德璘传
李章武传
韦自东传
赵合传
杜子春传
裴伷先别传
震泽龙女传
袁氏传
少室仙姝传
李林甫外传
辽阳海神传
蚍蜉传
甘棠灵会录
顔濬传
张无颇传
板桥记
邺侯外传
洛京猎记
玉壶记
姚生传
唐晅手传
独孤穆传
王恭伯传
中山狼传
崔炜传
陆顒传
润玉传
李卫公别传
齐推女传
鱼服记
聂隐娘传
袁天纲外传
曾季衡传
蒋子文传
张遵言传
侯元传
同昌公主外传
睦仁蒨传
韦鲍二生传
张令传
李清传
薛昭传
王贾传
乌将军记
窦玉传
柳参军传
人虎传
马自然传
宝应录
白蛇记
巴西侯传
柳归舜传
求心录
知命录
山庄夜怪录
五真记
小金传
林灵素传
海陵三仙传
说畧部
杂记家三十二卷
默记
宣政杂录
靖康朝野佥言
朝野遗纪
墨客挥犀
续墨客挥犀
闻见杂录
山房随笔
谐史
昨梦录
三朝野史
铁围山丛谈
孔氏杂说
潇湘录
三水小牍
谈薮
清尊录
暌车志
话腴
朝野佥载
古杭杂记
蒙斋笔谈
文昌杂录
就日录
碧湖杂记
钱氏私志
遂昌山樵杂录
高斋漫录
桐阴旧话
霏雪录
东园友闻
拊掌录
说纂部
逸事家六卷
汉武故事
艮岳记
青溪寇轨
炀帝海山记
炀帝迷楼记
炀帝开河记
散录家六卷
江行杂录
行营杂录
避暑漫抄
养痾漫笔
虚谷闲抄
蓼花洲闲录
杂纂家十一卷
乐府杂录
教坊记
北里志
青楼集
杂纂【三卷】
损斋备忘录
复辟录
靖难功臣录
备遗録
【臣】等谨案古今说海一百三十九卷明陆楫编楫字思豫上海人赠礼部侍郎深之子也是编辑録前代至明小说分四部七家一曰说选载小録偏记二家二曰说渊载别传家三曰说畧载襍记家四曰说纂载逸事散録襍纂三家所采凡一百三十二种每种各自为帙而畧有删节割裂古书分隶门目始魏缪袭皇象之皇览其存於今者修文殿御览以下皆其例也裒聚诸家摘存精要而仍不乱其旧第者则始梁庾仲容之子钞其存於今者唐马总意林以下皆其例也楫是书作於嘉靖甲辰所载诸书虽不及曾慥类说多为今人所未见亦不及陶宗仪说郛捃拾繁富钜细兼包而每书皆削其浮文尚存始末则视二书为详赡参互比较各有所长其蒐罗之力均之不可没焉乾隆四十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
古今说海卷一
明　陆楫　编
说选一【小录一】
北征录【明金幼孜】
永乐八年二月初十日上亲征漠北是日驾出德胜门幼孜与光大胡公由安定门出兵甲车马旌旗之盛耀于川陆风清日和埃尘不兴铙鼔之声訇震山谷晩次清河十一日早发清河途间雪融泥深马行甚滑晩次沙河勉仁始至十二日早寒发沙河午次龙虎台十三日早发龙虎台度居庸关关下人马辏集仅容驾过如是者凡数处晩次永安甸大风未几阴晦须臾大雪少顷雪霁天宇澄净云霞五彩烂然照耀山谷西南诸山无云岩壑积雪如银台玉阙东北诸山云掩其半露出峯顶四顾皆奇观上立帐殿前面东北诸山命某等西立观山上曰雪後看山此景最佳虽有善画者莫能图其髣髴也十四日早发永安甸大风甚寒且行且猎幼孜观骑逐兎不觉上马过前上笑呼幼孜三人曰到此看山又是一种奇特也盖诸山雪霁千岩万壑耸列霄汉琼瑶璀璨光辉夺目真奇观也午後次怀来十五日早发怀来午次镇安驿十六日早发镇安驿行数里道边有土垣宛如一小城问人曰此元时官酒务每岁驾幸上都於此取酒午次鸡鸣山相传以为唐太宗征高丽至此登山鸡鸣由是得名上指示幼孜三人曰此即鸡鸣山昔顺帝北去其山忽崩有声如雷其崩处汝等明日过时见之十七日发鸡鸣山山甚峭上有斥堠下有故永宁寺基有欧阳玄所譔碑尚存其西北崩处土石犹新其下即浑河流出卢沟桥有石柱数十比列於河侧其半出地上俗传以为鲁般造桥未成而废但无纪载可考窃以为辽金时所造者行里余路甚窄仅可容两马人马辏集危迫殊甚又行三四里度桥山下有土垣乃元时花园有旧柳数株尚存更行二十余里过?儿山路险如鸡鸣山石巉然下压下临河水路陡絶旁有积雪凝附于岸雪上亦可行但坼裂可畏车行马骤毛髪栗然过此山渐平上勒马登高冈召幼孜等指诸山曰此天之所以限南北也且行且语上下马少坐于山冈之上赐酒殽午次泥河十八日发泥河午次宣府上阅武营内夜雨十九日微雨驻跸宣府閲武营内二十日驻跸宣府二十一日发宣府晩至宣平召幼孜等谓曰今灭此残寇惟守开平兴和宁夏甘肃大宁辽东则边境可永无事矣二十四日早发宣平行数里度一河水迅疾及马腹近岸氷未解水从下流人马从氷上度间有缺处下见水流而薄处仅盈寸度此甚战栗更行数里入山峡中行又数里上登山而行过山下平陆次万全大风寒下微雪二十五日大风寒发万全行数里至城下上谓幼孜三人曰此城朕所筑过城北见城西诸山积雪上曰此亦西山晴雪也过城北入德胜口上指关口曰如此险人马安能度山皆碎石若堆粟然入关两峡石壁崎峭如削时车马辏集拆关垣以度过关由山峡中行地冻氷滑马蹄时踣间度涧积雪未消从水梁上行大风甚寒下马便旋靴底沾雪凝冻滑甚上马尤难两手攀鞍皆冻不能屈伸行二十余里上野狐岭上指东南诸峯曰至此看山则尽在下矣时风沙眯目小石击面面为风所吹皆紫黑下山顶度关关门为车所塞从土堤而下地滑马多仆者午後至兴和城北下营既而上召独光大往上曰足寒时不要即附火只频行足自暖又曰金幼孜何在恐冻伤其足光大曰适同至仆者未到在彼控马二十六日驻跸兴和上祭所过名山大川上驻马於营前召幼孜等谓曰汝观地势远见似高阜至即又平也此即阴山脊故寒过此又暖尔等昨日过关始见山险若因山为堑因壑为池守此谁能轻度幼孜等顿首曰诚如圣谕二十七日驻跸兴和上閲武营外时天晴大风上曰尔等今日始知朔方风气忽天阴上曰雪且至命亟回至营门雪下已而大风复晴二十八日风寒驻跸兴和上閲武营外二十九日猎者得黄羊至上召幼孜等三人观之遂立语於帐殿前至二鼔乃退三月一日晩上召至帐殿语至二鼔上曰夜已深汝等且休息庶明日有精神归帐房已三鼔矣自是每宵或漏下或二更始出初二日驻跸兴和赐食黄羊初七日早发兴和行数里过封王陀今名凤凰山山西南有故城名沙城西北有海子鴐鹅鸿鴈之类满其中远望如人立者坐者行者謦欬者白者如雪黑者如墨或驰骑逐之即飞起人去旋下翩跹回翔於水次过此海子又度数山冈午次鸣銮戍上指示山谓幼孜三人曰此大巴延山其西北有小巴延山指其东北曰由此去开平复曰汝等观此方知塞外风景读书者但纸上见未若尔等今日亲见之上又曰适所过沙城即元之中都此处最宜牧马语久始退少顷上复谓曰汝等观此四望空阔又与每日所见者异汝若倦时少睡半饷即起四面观望以畅悦胸次幼孜等叩头退初八日驻跸鸣銮戍夜上坐帐殿前望北斗召幼孜等观北辰正值头上语至二鼓乃出初九日驻跸鸣銮戍上大閲武誓师六军列阵东西绵亘数十里师徒甚盛旗帜鲜明戈戟森列铁骑腾踔钲鼓震动上曰此阵孰敢婴锋尔等未经大阵见此似觉甚多见惯者自是未觉先是东风及鼔作徐转南风上悦大饮将士午回营夜召幼孜三人至帐殿前语至二鼔始出初十日早发鸣銮戍上登山麓渐行径山谷山平旷不甚高见鹿蜕角于地长数尺许槎牙如树枝行数里平山渐尽东北有山颇高於诸山上曰此即大巴延山西北有山甚长隐隐如云雾间如海波层叠上曰此即小巴延山望之若高少焉至其下则又卑矣由是地平旷沙中多宂上指示曰此鼢鼠宂也马行其上为所?渐近一山下见诸军於此掘井所出沙有纯黄者其色如金白者其色如玉雪又有青黑者上令中使下马取观复以示幼孜三人观之适中官射一野马来进上召幼孜与光大勉仁及尚书方宾前观上曰野马如马此野骡非野马汝辈详观之比来每物见之足广闻见又行数里远望如水近则如积雪乃是鹻地又行十余里过凌霄峰即小巴延山也上登山顶多石山下荒草无际北望数十里外又有平山甚长上曰人未经此者每言塞北事但想像耳安能得其真也观望良久乃下见草间有两途如驿道上曰此黄羊野马所行路也驻营凌霄峰北时少水军士多不食者夜雪平地尺余次日人马得雪炊饭皆足十一日驻跸凌霄峰北上召幼孜三人曰虽下雪不寒夜来无水人马俱足矣食後天晴十三日午复下雪夜漏下上召至帐殿语至二鼔雪霁月明寒风洒淅毛髪栗然久乃出十六日五鼔驾发由东路幼孜三人向西路行三十里天明随驾不及幼孜与光大由哨马路迷入槖駞山谷中山重叠顶皆石山下有泉水一沟甚清饮马其上泉旁多丰草閴无一人但见鹿蜕角满地间见人家居址坟茔渐见有数卒驱驴过问大营所在皆不知前行数十里山转深遂登高冈望川之西北萧条无人始勒骑回至泉上有数十骑驻泉北问之皆不能知遂下马略休息忽有军帅过见予三人亦下马同坐草间问驻跸处亦不知军帅往东南山谷中寻大营幼孜三人由东北而往车马来者渐多皆寻不得行十余里遇去者渐回乃由东北山峡中行峡之南山皆土而北山尽石壁巉岩峭削有小石戴大石层叠高低宛如人所为者自兴和至此地无寸木但荒草而已惟此石壁之半生栢树一株甚青翠可爱如江南人家花圃所植者幼孜呼光大曰此亦塞外一奇观峡中行十余里途穷复回穿过数山忽遇宁阳侯曰我已五处发马寻大营待回报相与同往饭毕久俟报马不至日已暮上遣中官二人来问之曰大营在五云关去此八十里宁阳侯领二千骑与幼孜三人偕行行数十里入山谷中下一山甚险时昏黑下马徐行过此又上山相与盘旋於山顶上不知路所向更过两山下山麓东南有间道可行时月色昏暗野烧漫山悲风萧瑟行十数里度大川望东北行径山麓有泉潺潺而流行数十里遇深涧马不可度乃复回泉上下马休息荒草间十七日早由山间望东南行逾数十里雪益大隐隐闻铜角声隔山谷间又过一山见队伍前进即按马行五六里往问之曰左掖军马言驾起往前五十里驻营遂同行午至锦水碛见上上喜曰汝等何来迟三人答以迷上问迷道之故遂备言之上大笑曰尔等皆疲倦且休息出遇方尚书曰昨日上在途屡召不见谓必迷道凡遣传令者三十辈来相寻今早又遣十余人适又问尔三人来未幼孜自惟以一介书生荷蒙圣上眷顾顷刻不忘天地之德将何以为报十八日驻跸锦水碛上念幼孜无马鞍命中官传旨与清远侯讨马鞍一副送至帐房下遂诣上前叩头谢十九日早发锦水碛行十余里道边有古城上指示曰此达噜城也朕尝猎于此又行十余里上登山射黄羊令幼孜随观午次环琼圃自此皆沙陀出塞至此渐见有榆林乌鸢二十日次鸦绿川水多咸炊饭色皆变黄作气息食不下咽日暮上召幼孜三人至帐殿前指示塞北山川上曰古交河在今哈刺和卓因两河相交故名水啮沙出碑曰唐之交河郡故知交河在彼二十一日驻跸鸦緑川二十二日次金刚阜日暮上坐帐殿前令幼孜远望极目可千里旷然无际地生沙葱皮赤气辛臭有沙芦菔根白色大者径寸长二尺许下支生小者如筋气味辛辣微苦食之亦作芦菔气二十四日夜甚寒上召草勅砚水成氷二十五日早发金刚阜午次小甘泉有海子颇寛水甚清咸不可饮中多水鸟骑士云此云鸳鸯海子疑即鸳鸯泺也地志云鸳鸯泺在宣府此去宣府盖远未敢必其然否夜召语至三鼔乃出二十六日发小甘泉上召语塞外山川上曰辽东有山其巅有水色白草木皆白产虎豹亦白所谓长白山也天下山川多有奇异但人迹不至不能知耳此地去辽东可千余里朕尝问彼处人故知之行十余里上召令马上草勅幼孜三人按辔徐行执笔书草成上已行三里余飞鞚至上前视草观毕令誊真下马坐地於膝上书之午次大甘泉二十七日上令卫士掘沙穴中跳兔与幼孜三人观大如鼠其头目毛色皆兔爪足则鼠尾长其端有毛或黑或白前足短後足长行则跳跃性狡如兔犬不能获之疑即诗所谓跃跃毚兔者也有盐海子出盐色白莹洁如水晶疑即所谓水晶盐也二十八日移营於大甘泉北十里屯驻二十九日午次清水源有盐池盐色或青或白军士皆采食三十日驻跸清水源去营六七里地忽出泉予与光大往观至则泉溢数亩人马饮之俱足四月初二日进神应泉铭初五日午发清水源过此沙陀渐少时大风寒予戴帽上马时被风吹斜侧常以手执帽上顾而笑曰今日秀才酸矣晩至屯云谷此处少水由清水源载水至此晨炊初六日早发屯云谷霜气甚寒皆衣皮裘戴狐帽行十余里上召曰豳风云一之日觱发二之日栗烈今已秀葽之时而气尚栗烈人皆衣狐裘未经此者与之言自是不信光大对曰诚所谓井蛙不可以语海夏虫不可以语氷臣若不涉此亦不深信上笑曰尔等诚南士也午次玉雪冈见上于帐殿上见光大衣狐裘暖帽笑曰今为冷学士矣初七日发玉雪冈行十余里过一大坡陀甚平旷远见一山甚长一峰独高秀拔如拱揖上指示曰此赛罕山华言好山也又曰鄂博者华言高山也其中人迹少至至则风雷交作故牧骑少登此若可常登一览数百里已为其所窥矣午次玄石坡见山桃花数藂盛开草莽中忽覩此亦甚奇持上登山顶制铭书岁月纪行刻于石命光大书之并书玄石坡立马峰六大字刻于石时无大笔用小羊毫笔钩上石勒成甚壮伟可观晩有泉跃出于地如神应泉足饮人马名曰天锡泉上命幼孜三人及尚书方宾侍郎金纯往观至见人马填满泉水上溢出旋复壅塞初八日次鸣毂镇初九日早发鸣毂镇是程若远然地甚平旷午至一山谷中有二旧井水可饮新掘井皆鹻苦午後忽微雨风作天气清爽人马不渇若暄热人皆疺矣过数里两旁皆山西山皆黑石礧砢层叠东南诸山皆土晩至归化甸上与诸骑将前行眺望有泉出于地遂名曰灵秀泉适中官以玄石坡字来进观毕命司礼监藏于箧十二日早发归化甸由山谷中行地多鼠穴马行其上辄踣行二十余里地多美石有如琥珀玳瑁玛瑙碧玉者其光莹然同行好事者下马拾以为玩午至杨林戍地亦有美石但不如前所见者之佳晩有泉出於营之西南遂命名曰神贶泉十六日午次禽敌山营东北山顶有巨白石上命光大往书灵济泉大字十七日次香泉戍十八日早发香泉戍行沙陀中多山桃花满地烂熳又有榆林藂生不甚高有鸟巢甚完固举手可探之皆鹰隼巢也午後至广武镇川中有土城基问人云国初征和林时所筑屯粮於此过川入山有泉流马皆不饮泥臭故也西南山峰甚秀上欲刻石令方宾与幼孜三人上观石登山下马徧观无佳石得一石略平可书正书忽风雨作遂下山至营复命上面营前高峰而坐上曰人恒言此山有灵异适登此忽云阴四合风泠然而至遂命之曰灵显翠秀峰泉曰清流十九日发广武镇上登灵显翠秀峰令幼孜四人从晩次高平陆无水於广武镇载水至此晩炊二十日次怀远塞二十一日次捷胜冈有泉涌出名曰神献泉上令光大书捷胜冈三大字于石山多云母石并书云石山三字刻于石二十二日早发捷胜冈行数十里但见荒山野草上曰四望无际莫知其极此真所谓大漠也午次清泠泊有泉涌出名曰瑞应泉二十三日午发清泠泊晩至双秀峰是程无水自清泠泊载水炊饭适天阴风寒下雨人马俱不渴二十四日早发双秀峰踰时至威朔镇泉曰永清二十五日午後发威朔镇晩至紫霞峰二十六日至玄云谷使臣舒百户自卫拉特回上召幼孜三人随驾同行听其言卫拉特事夜命写勑无卓以氊覆地伏而书之书毕已四鼔矣二十七日次古梵场二十八日早发古梵场行数十里东北有山甚高广峰峦耸拔苍翠奇秀类江南诸山山之下孤峰高起上多白石元氏诸王葬其下晩至长清塞有泉水甚清赐名曰玉华泉夜漏初下上立帐殿前指北斗曰至此则南望北斗矣语甚久方退三十日至顺安镇上立帐殿前指营外诸山曰此塞外诸山之入画者遂令画工图之晩下雨五月初一日早微雨发顺安镇行十余里山多白云上召指示前山曰此即名白云山又行数里白云中有青气接地望之如青山白云上曰此山甚高大可观幼孜以为信然上笑曰此气也非真山若诚为山则天下之山无有过之者度一冈遥见胪朐河又过一冈上揽辔登其顶四望始下又行数里临胪朐河立马久之赐名曰饮马河河水东北流水迅疾两岸多山甚秀拔岸傍多榆柳水中有洲多芦苇青草长尺余传云不可饲马马食多疾水多鱼顷有以来进者驻营河上地名曰平漠镇初二日驻跸平漠镇赐食御庖鲜鱼初三日发平漠镇由此顺胪朐河东行午至祥云巘上立帐殿前召语片时乃退初四日晨发祥云巘午次苍山峡哨马营已值敌骑四五人得箭一枝马四疋来进初五日发苍山峡午次云台戍地多野韭沙葱人多采食又有金雀花花似决明茎似枸杞有刺叶小圆而末鋭人采取其花食之又有一种黄花菜花大如茼蒿叶大如指长数尺人亦采食初六日次锦屏山初七日次玉华峰初八日发玉华峰都指挥库尔台获生口一人至知敌在乌古勒扎河晩遂度饮马河下营初九日上以轻骑逐敌人各齎粮二十日其余军士令清远侯帅领驻劄河上扈从文臣止令尚书方宾及光大勉仁数人随行命幼孜留营中初十日早雨驾将发余同光大诣帐殿见上请随驾同往上曰尔不能战阵往亦无益前途艰难朕一时顾盼有不及或为尔累尔留此岂不安幼孜叩头不胜感激食後送光大勉仁出营门马上相别殊觉怆然是日哨马营获寇卒数人及羊马辎重送至大营清远侯复遣人护送驰诣上所盖欲以为乡导也十五日早食後出城东回至清远侯帐下坐移时得上追逐敌兵动静十六日食後同张侍郎袁中书出城外登一小山四望天宇空阔情怀甚适十九日食後闻捷音将至甚喜清远侯来邀作午饭仍食鲜鱼二十一日早饭出城外候驾光大勉仁先至营中相见且喜且戚时驾从城外过去城二十里安营至营中见上与语良久命写平寇诏二十二日分军由饮马河先回上以骑兵追逐余寇东行步行者俱不得从是日发平寇诏及书勅谕数道甚忙迫午後起营二十三日午大雨午後雨止发威远戍晩至广安镇二十四日发广安镇由此循饮马河南东北行午次蟠龙山大雨平地水流暮雨止二十五日发蟠龙山雨意未止晩次临清镇二十六日午後离饮马河取便道入山中晩次定边镇是程无水载水为早炊二十七日发定边镇午至河午食後渡河河水稍深据鞍不能渡幼孜三人俱脱衣乘散马以渡水没马及腰以上暮至双清源夜禁火不举二十八日发双清源午至河水益深多用柳枝缚筏以渡晩至平山甸上立帐殿前召幼孜三人问津河之由叹曰朕渡河时已命筏上渡汝何不由彼光大曰臣辈不知及至彼又无与臣言者故不由彼渡上笑曰今日方为艰难汝得无惧乎因渡水得一木板上有字就以进上命译史读之乃祈雨之言也北语谓之札达华言云诅风雨盖敌中有此术也二十九日次盘流戍六月初一日次凝翠冈初二日发凝翠冈午经阔滦海子上令幼孜三人往观去营可五六里有山如长堤以限水海子甚阔望之者无畔岸遥望水高如山但见白浪隐隐自高而下天下之物莫平於水尝经江湖间望水无不平者独此水远见如山之高近处若极下此理极不可晓观毕复命上曰此水周围千余里鄂嫩胪朐凡七河注其中故大也遂赐名曰玄冥池晩次玉带河初三日次雄武镇上召余同勉仁往光大看马及退漏下已三鼔矣初四日发雄武镇晩次清河原初五日次澄清河初六日发澄清河数里渡河穿入柳林中柳蒙密不可行下皆污泥行五六十里下营大雨如注至晩不止又复起营夜次青杨戍初七日发青杨戍凡四渡河河水甚急午次克勒特凯卾拉华言半个山山甚峻拔远望如坡故名入此河稍狭山攒簇多松林上曰此松林甚似江南至前山水益清秀可爱孰谓塞外有此奇观也晩次苍松峡隔岸坡陀间树林蓊郁宛如村落水边榆柳繁茂荒草深数尺而草梢俱为物所食是日获居民二人因问之知敌骑曾经此过一宿草为马所食也初八日发苍松峡渡泥河数次河狭水浅两岸泥深人马多陷晩渡黑松林苍翠可爱遂下马少憇复行十数里下营饲马日没复啓行夜入山谷中乘月倍道兼行上坡下涧不胜崎岖月落路难行旌旗甲戈咫尺不能辨幼孜三人从宝纛须臾莫知其处但前骑皆不行始下马立半山间逾时复上马下至平川路多泥淖且陷益难行而乡道亦惑遂止次飞云壑初九日发飞云壑行二十余里凡渡数山至一水泉处前哨马已见敌列阵以待上饬诸将严阵先率数十骑登山以望地势幼孜三人下马被甲复上马随阵後渡一大山见敌出没山谷中少顷遣人来伪降先是上度敌必伪乞降预书招降勅以待至是使果来上在阵前召取勅幼孜遂驰马至前以勅进上曰彼诈来请降朕亦绐之乃以勅付来者去又行数十里驻兵於山谷中忽见阵动亟上马前行俄闻炮声左哨已与敌遇敌选锋以当我中军上麾宿卫即摧败之敌势披靡追奔数十余里予三人同方尚书随宝纛前进上已驻兵于静乐镇遣传令都指挥王贵来收兵贵见予数人惊曰何故在此主上已久下营可亟回予数人遂回往返已百余里初十日早发静乐镇命诸将皆由东行人渇甚以衣於草间且行且拽渍露水扭出饮之行数十里始得水晩次驻跸峰十一日上先将精骑穷追溃散者令予三人及文职扈从者皆随都督金玉冀忠所领马步後进午始行入山谷中渐见敌弃辎重晩次长秀川而辎重弥望十二日发长秀川随川东南行敌弃牛羊狗马满山谷暮次囘曲津十三日次广漠戍归大营上逐寇於山谷间复大败之久方回营幼孜三人见于帐殿上语破敌之故复加慰劳幼孜三人叩头谢十四日发广漠戍行数里渡河河滨泥深陷及马腹余敌尚出没来窥我後上按兵河曲佯以数人载辎重于後以诱之敌见竞奔而前铳响伏发敌苍黄渡河我骑乘之生禽数人余皆死由是遂絶晩次蔚蓝山十五日次宁武镇十六日次紫云谷十七日次玉润山十八日次紫微冈十九日次青阳岭二十日次清华原二十一日次淳化镇二十二日早发淳化镇渡河深及马鞍既渡以为无水矣而入一泽中长六七里草深泥水相交复渡两河泥陷及马腹马行泥潦中几陷晩次秀水溪二十三日发秀水溪行十余里入淙流峡甚险一水流其中路倾侧临水萦回曲折如羊肠日凡七八渡登高下低马力疲倦逾数冈至营晩次峡中二十四日次锦云峰二十五日次永寜戍二十六日次长乐镇二十七日发长乐镇草间多蚊大者如蜻蜓拂面嘬?拂之不去晩次通川甸即应昌东二海子间上登山遥望指海边石山曰此即三石山也营之西南曼陀罗山下有寺基元公主造寺出家于此国初废二十八日次金沙苑二十九日发金沙苑是程多水途边多榆柳沙陀高低树青沙白甚可观上曰此景犹小李金碧山水也行数十里有大海子水稍深先令军士伐木为桥以渡晩次玻瓈谷三十日次威信戍七月初一日次武平镇初二日次开平营于鄂尔多华言宫殿也元时宫殿故址犹存荒台断础零落荒烟野草间可为一慨初四日次环州上召赐瓜果初五日次李陵台今名威远驿连渡数河水深及马鞍晩次宁安驿初七日发宁安驿经元西凉亭故址四面石墙未废殿基树木已成抱殿前栢两行仍在但萧条寂寞观久怅然而出晩次盘谷镇初八日发盘谷镇入山峡中路甚险两山相夹如行夹城中上曰此山险阸若是虽有敌骑千羣岂能至此纵至此断其归路鲜有能出者晩次独石初九日次龙门龙门两山对峙石崖千仞水流其中路由水中行山水泛时此处最险上指此山曰断此路孰能度者崖石悬处甚平光大曰此处好镌磨崖碑上曰朕意如此汝言正相合也初十日次燕然关十一日次长安岭至此方出险十二日次镇安驿十三日次怀来十四日次永安甸召赐瓜果十五日度居庸关上令幼孜三人记关内桥自八达岭出关口凡二十三桥晩次龙虎台十六日次清河十七日驾入北京
古今说海卷一

[book_title]卷二
钦定四库全书
古今说海卷二
明　陆楫　编
说选二【小录二】
北征後录【明金幼孜】
永乐十二年三月十七日庚寅上躬帅六师往征卫拉特荅尔巴玛哈穆特太平巴图博罗等马步官军凡五十余万予与学士胡公光大庶子杨公勉仁偕扈从是日辰时啓行由安定门出午至清河下营晩微雨夜复骤雨五更雨止十八日晨发清河午至沙河命光禄寺赐酒馔十九日早雨晨发沙河途间雨止午次龙虎台午後复雨二十日晨发龙虎台度居庸关午後至隆庆州下营二十一日至榆林雨午後至怀来下营雨不止二十二日早雨止发怀来午次沙城晩晴二十三日午次鸡鸣山大风二十四日午次泥河二十五日次宣府大风雨下即止是日谷雨二十七日晨发宣府午次宣平大风二十八日次德胜口晩发风下雪二十九日度野狐岭风寒午後次兴和三十日风寒四月初五日移营於兴和北十里沙城初六日大阅军士初十日次红桥是日立夏十一日次凌霄峰即乌楚肯巴延雨连宵不止甚寒十二日早雨食後发凌霄峰午後次大石镇无水暗宿十三日早微雨午前次五云关即哈喇罕有水十四日霜寒次高平阜即呼雅克萨里图十六日次塔噜城十七日次龙沙甸即阿拉克诺尔午後雨十八日次锦云碛大风雨雪晩复晴十九日次小甘泉二十日次大甘泉二十一日次清水源即玛特玛二十四日午发清水源晩次屯云谷无水自清水源载水至作晩飡二十五日次玉雪冈是日小满二十六日发玉雪冈晩次玄石坡大风二十七日次鸣毂镇二十八日发鸣毂镇晩次清风壑无水大风二十九日早寒午次归化甸五月初一日癸酉早寒午次杨林戍初二日次禽敌山初七日大风寒晨发禽敌山晩次香泉戍初八日风寒巳时发香泉戍午後次广武镇即哈喇莽赉夜雨初九日大雷雨下雹如雪积地二三寸初十日次怀远塞十一日次玉带川即差图是日芒种十二日次富平镇即乌尔图十三日次翠幕甸无水暗宿十四日次长山峡少水十五日次至喜川十七日次环秀冈十八日午发环秀冈暮次野马泉暗宿十九日次蒙山海二十日午发蒙山海晩次威武镇二十一日午前发威武镇晩次通泉泊二十三日午次饮马河微雨晩晴二十六日夏至二十七日移营於饮马河北十里凡五渡河至营暮大雷雨二十八日次饮马河二十九日早食後复自饮马河北仍五渡河午前次饮马河西三峯山六月初一日壬寅次饮马河清流港初二日早微雨发清流港循饮马河行二十五里复晴下营午後再行至暮次崇山坞无水暗宿初三日晨发崇山坞午後入一山峡长数十里有水下营作午炊食後再行晩次双泉海即萨里奇尔元太祖发迹之所旧尝建宫殿及郊坛每岁於此度夏山川环绕中阔数十里前有二海子一咸一淡西南十里有泉水海子一处西北山有三关口通饮马河图拉河敌人常出入之处也初四日微雨午晴次双泉海前哨马来报哨见寇兵数百人稍与战皆退去初五日午发双泉海暮至西北三峡口即杭哈尔该无水是日前哨马与寇相遇交锋杀败寇兵数百人宵遁初六日次苍崖峡初七日次济兰呼实衮敌首达勒巴同玛哈穆特太平巴图博罗扫境来战去营十里许寇四集列于高山上可三万余人每人带从马三四匹上躬擐甲胄帅官军精鋭者先往各军皆随後至整列队伍与寇相拒寇下山来迎战火铳四发寇惊弃马而走复集于山顶东西鼓噪而进寇且战且却将暮上以精鋭者数百人前驱继以火铳寇复来战未交锋火铳窃发精鋭者复奋勇向前力战无不一以当百寇大败人马死伤无算皆号痛而往宵遁至图拉河上乃收军回营已二鼓矣初九日移营向西十里许晩雨下风寒初十日班师午次回流甸晩微雨风寒十一日晨发回流甸午出三峡口余寇复聚峡口山上又有数百人据双海子诸军乃以火铳先击据海子者寇知不能拒遂遁余寇在山峡者恐火铳再至亦遁去晩次双泉海十二日次平山镇十三日次饮马河清源峡是日小暑十四日次饮马河平川洲十五日次饮马河青杨湾十六日次饮马河三峯山十七日渡饮马河西北三峯山东南下营阿噜台遣头目数十人诣军门谒见上皆赐以衣服绢帛米粮复劳之酒肉遣回十九日移营於饮马河北旧下营处二十日午後渡饮马河凡三渡水循河行数里下营二十一日循饮马河南岸东行数十里下营二十三日次青山峡微雨无水暗宿二十四日晩次蒙山海二十五日午後发蒙山海途中骤雨即止暮次野马泉二十六日次环秀冈二十七日次至喜川暮再行十里下营二十八日次黑山峪是日大暑二十九日次翠幕甸三十日次富平镇七月初一日次玉带川大风微雨初二日大风初三日次怀远塞初四日次广武镇过二十里下营午後大风微雨初五日晨发广武镇午前过香泉戍午後次禽敌山写平寇诏其晩就遣都指挥李瑛同中官齎回北京初六日次杨林戍晩下雨初七日次归化甸晩微雨复晴初八日午前发归化甸途中下雨晩次清风壑初九日次鸣毂镇午後复起营晩次玄石坡初十日次屯云谷十一日次清水源十二日次小甘泉十三日次锦云碛上召赐食烧羊烧酒其日立秋十四日次龙沙甸下雨十五日次塔噜城微雨晩晴十六日过高平阜下雨午後次五云关更度山二十里下营十七日晨发五云关过大石镇午後次凌霄峯上召赐食烧羊烧酒十八日次红桥十九日次兴和二十一日晨发兴和度野狐岭过德胜口午後次万全大风雨二十二日午次宣府下雨至更尽雨止二十三日次泥河下雨二十四日次鸡鸣山途中微雨晩上召赐桃子及食羊肉酒二十五日午次土木二十六日次怀来二十七日次永安甸二十八日雨是日处暑晨发永安甸度居庸关午後次新店大雨晩奉旨同光大勉仁先回八月初一日早文武百官迎驾由安定门入上升殿羣臣上平寇表称贺而退
古今说海卷二

[book_title]卷三
<子部,杂家类,杂编之属,古今说海
钦定四库全书
古今说海卷三
明　陆楫　编
说选三【小录三】
北征记【明杨荣】
永乐二十二年春正月甲申大同开平守将竝奏阿噜台所部侵掠边境初忠勇王金忠来归屡言阿噜台弑主虐人违天逆命数为边患请发兵讨之愿身为前锋自効上可其奏至是勅缘边诸将整兵以俟丙戌勅山西山东河南陕西辽东五都司各选马步兵择将统领以三月至北京山西行都司兵命都督李谦统领以三月至宣府必士马精强兵甲坚利不如令者诛三月丁丑朔大阅命安远侯柳升领中军遂安伯陈英副之英国公张辅领左掖成国公朱勇副之成山侯王通领右掖兴安伯徐亨副之武安伯郑亨领左哨保定侯孟瑛副之阳武侯薛禄领右哨新宁伯谭忠副之宁阳侯陈懋忠勇王金忠率壮士为前锋安顺伯薛贵恭顺伯吴克忠都督李谦等各领兵从上谕诸将曰为君奉天爱人为本朕临御以来视民如子内安诸夏外抚四夷一视同仁咸期生遂逆贼阿噜台始以穷蹙来归抚之甚厚豺狼野心不知感德积久生慢反恩为讐侵扰边疆毒虐黎庶违天负恩非一而足朕再出师捣其巢穴焚其积聚寇之微命危如丝发当时从将士之志寇岂复有生理但体上帝好生之仁驱而逐之亦冀万一其能改也而兽心终焉不变今朕必往伐之朕非好劳恶逸盖志在保民有非得已尔等从朕诚能奋勇成功高爵重赏不汝吝如方命失机则军法亦不汝贷汝其懋哉四月戊申以亲征阿噜台告天地宗庙社稷遣官祭旗纛山川等神诏皇太子监国己酉车驾发北京次唐家岭癸丑次龙虎台遣太常寺臣祭告居庸山川乙卯度居庸关次岔道丙辰次怀来丁巳次土木陞陕西行都司指挥刘广为右军都督府都督佥事仍掌陕西行都司事戊午勅各城堡严哨了谨守备己未次长安岭享诸将壬戌万寿圣节礼部尚书吕震奏百官行贺礼诏却不受遂发长安岭次赤城癸亥次云州乙丑次云门丁卯次独石庚午次隰宁忠勇王所部指挥同知巴尔图等获谍者言寇去秋闻朝廷出兵挟其属以遁及冬大雪丈余孳畜多死部曲离散比闻大军且至复遁往塔尔纳穆尔河趋荒漠以避所以遣谍者虑闻之不实耳上曰然则寇去此不远遂命诸将速进以获谍功陞巴尔图为都指挥佥事余皆陞一等各赐白金有差辛未次西凉亭甲戌次开安五月乙亥朔次威远镇丁丑次环州戊寅次双塔己卯次开平是日雨士卒有後至而沾湿者时其地尚寒上见之指示诸将曰士卒者将帅所资以成功名抚之至则报之厚古人有言视卒如婴儿可与赴深谿视卒如爱子可与之俱死今方用此辈为国家除残去暴其可不恤甲申召学士杨荣金幼孜至幄中谕之曰朕昨夕三鼔梦有若世所画神人者告朕曰上帝好生如是者再此何祥也岂天属意此寇部属乎荣等对曰陛下好生恶杀格于天此举固在除暴安民然火炎崐冈玉石俱毁惟陛下留意上曰卿言合朕意朕岂以一人有罪罚及无辜即命草勑遣中官毕力克及所获寇卒齎往谕部落曰往者阿噜台穷极来归朕所以待之者皆尔等所知天地鬼神实监临之此何负彼而比年以来寇敓我边鄙?刘我烝黎累累不厌其自取之祸也朕间者虽以天人之怒再帅六师往行天讨当是时如狥将士之志奋雷霆之威彼之危犹洪鑪片雪岂复有余命哉朕体上帝好生之仁惟剪其枝叶毁其藏聚驱出旷远之地岂徒全其余息亦犹冀其或改而自新也廼兽心弗悛日增月益比吾边氓困其荼毒者殆非一所夫为恶有本今王师之来罪止阿噜台一人其所部头目以下悉无所问有能承顺天道输诚来朝悉当待以至诚优与恩赉仍授官职听择善地安生乐业朕之斯言上通天地毋怀二三以贻後悔乙酉命安远侯柳升等率军士拾道中遗骸为丛塜瘗之上亲为文祭焉丁亥次武平镇戊子召诸将谕曰古谓武有七德禁暴诛乱为首又谓止戈为武盖谓止杀非行杀也朕为天下主六合之内皆朕赤子岂间彼此哉今之罪人惟阿噜台余胁从之衆悉非得已不可以同日语自今凡有归降者宜悉意抚绥无令失所非持兵器以向我师者悉纵勿杀用称朕体天爱人之意己丑次威信戌辛卯次通川甸壬辰次长乐镇文渊阁大学士杨荣金幼孜侍上曰汉高祖过迫人虑迫於人今朕至长乐思与天下同乐何时而庶几也荣等对曰有志者事竟成陛下圣志如此天必助顺矣癸巳次香泉泊甲午次环翠冈乙未次永宁戌丙申次清平镇即元之应昌路是日雨重车皆後上谕诸将曰辎重者六军所恃为命兵法无辎重粮食无委积皆危道曹操所以屈袁绍者先焚其辎重今诸军皆至而重车在後尔等独不远虑耶遂命分兵迎之丁酉宴随征文武大臣命内侍歌太祖皇帝御制词五章因举爵谕诸大臣曰此先帝垂谕创业守成之难而示戒荒淫酣酗之失也朕嗣先帝鸿业兢兢焉惟恐失坠虽今军旅之中君臣杯酒之欢不敢忘也尚相与共勉之英国公张辅等稽首对曰敢不钦遵圣谕戊戌次威远州己亥宴文武大臣上曰朕仰循皇考之意自制词五章以奉天法祖勤政恤民为言亦将以垂示吾子孙俾有所警朂遂命内侍歌之羣臣俯首听毕皆叩头言皇上深思远虑前古帝王之所不及上悦悉沾醉而罢庚子次阳和谷辛丑次双泉海壬寅次览秀川癸卯次锦绣冈六月甲辰朔次祥云屯乙巳次锦霞碛丙午次翠玉峯勅宁阳侯陈懋忠勇王金忠等曰用兵之道贵乎先知古之贤将所以动而胜人者先知敌之情也今兴师远出而未悉贼情何以成功朕以前锋命尔尤宜昼夜用心其精择勇智广布侦逻如有所得星驰奏来朕伫俟焉丁未次鸣玉关戊申次清漠州己酉次和鸾谷庚戌次紫驼冈辛亥次清泉泊壬子次通流涧癸丑次金沙泺宁阳侯陈懋等得寇马九疋来进上曰丑衆多诈安知非以是诱我也勅懋等益加防慎不可怠忽甲寅次秀水河乙卯次玉垒峯丙辰次宝屏山谕诸将曰今既深入敌地尤须谨备严哨了肃部伍明约束昼夜毋怠孔子行军必临事而惧孙吴兵法无恃其不来恃吾有以待之必敬慎如此庶几万全丁巳次凌云峯戊午次玉沙泉上以塔兰纳穆尔河已近令诸将各严兵以俟是时将士皆踊跃思奋上闻之喜曰兵可用矣己未次龙武冈命宁阳侯陈懋忠勇王金忠率师再进且戒之曰若遇贼宜审机行事如两锋相当彼投戈下马者皆良民勿杀如其来敌先以神机铳攻之长弓劲弩继其後遇阿噜台亦勿杀生擒以来庚申次天马峯上以大军继进行数十里懋等遣人奏言臣等已至塔兰纳穆尔河弥望惟荒尘野草寇只影不见车辙马迹亦多漫灭疑其遁已久上遣英国公张辅成山侯王通等分兵山谷大索仍命宁阳侯陈懋忠勇王金忠前行觇贼车驾进驻河上以俟壬戌发河上次苍石冈英国公张辅等相继引兵还奏曰臣等分索山谷周回三百余里一人一骑之迹无睹必其遁久矣癸亥次连秀坡宁阳侯陈懋忠勇王金忠亦还奏曰臣等引兵抵白邙山咸无所遇以粮尽故还於是英国公张辅等奏愿假臣等一月粮率骑深入罪人必得上曰今出塞已久人马俱劳塞外早寒一旦有风雪之变归途尚远不可不虑卿等且休矣朕更思之甲子次翠云屯召英国公张辅等谕曰昨日之言朕思之不可易也古王者制边裔之道驱之而已不穷追也且今余孽所存无几茫茫广漠之地譬如求一粟於沧海可必得耶吾宁失有罪诚不欲重劳将士朕志定矣其旋师於是兵部尚书李庆等进曰王者之师畏则舍之今塞北万里无寇迹虽有数辈偷生穷漠陛下天地大德宁当尽杀之耶上悦遂命班师乙丑召诸将议分兵两路南归於是上率骑士东行命武安侯郑亨等领步卒西行期会开平丙寅次苍玉涧谕诸将曰今大军南还将士既未尝见敌必有怠心寇踪迹诡秘不可轻忽须严兵殿後仍戒饬军中昼夜警备常如寇至丁卯次清流峡戊辰次富平川乙巳次长清戌庚午次怀柔甸壬申发怀柔甸次宁远镇七月甲戌朔乙亥次回流湾丙子次清河镇丁丑次峭石川戊寅次羣玉峯己卯次双清岛庚辰次清水源道旁有石崖数十丈命大学士杨荣金幼孜刻石纪行曰使万世後知朕亲征过此也辛巳次丰润屯壬午次长林壑癸未次广平川甲申次远安镇乙酉次通津戍其地平广多糜子军士有驰骑犯之者上适见之急下令止之谓诸将曰能种是者必安业於此不为寇矣而不见人者必闻大军至惧而逃今纵骑犯之非仁其禁止士卒凡有种艺而无居人者皆勿犯违者斩丙戌次盘古镇丁亥次翠微冈上御幄殿凭儿而坐大学士杨荣金幼孜侍上顾问内侍海寿曰计程何日至北京对曰其八月中矣上颔之既而谕荣等曰东宫历涉年久政务已熟还京後军国事悉付之朕惟优游暮年享安和之福矣荣对曰殿下孝友仁厚天下属心允称皇上之付托上喜顾太监马云赐荣幼孜羊酒而退戊子次双流泺以旋师遣礼部尚书吕震齎书谕皇太子并诏告天下己丑次苍崖戍上不豫下令大营五军将士严部伍谨哨了毋忽庚寅次榆木川上大渐召英国公张辅受遗命传位皇太子且云丧服礼仪一遵太祖皇帝遗制辛卯上崩内臣马云孟骥等以六师在远外秘不发丧密召大学士杨荣金幼孜入议丧事遂一遵古礼含歛毕载以龙轝所至朝夕上食如常仪壬辰灵轝次双笔峯大学士杨荣少监海寿奉遗命驰讣皇太子癸巳次连云碛甲午次黑河戌乙未次宣威镇丙申次广漠川丁酉次青杨峡戊戌次闻喜冈己亥次白沙河庚子次香泉泊辛丑次通川甸壬寅次武平镇武安侯郑亨等所领官军皆至八月癸卯朔灵轝度开平次双塔甲辰次威远城乙巳次西凉亭丙午次隰宁丁未次云州戊申次赤城己酉次鵰鹗皇太孙奉皇太子命至自北京哭迎军中始发丧六军号痛声彻天地庚戌次怀来辛亥入居庸关文武百官縗服军民耆老僧道人等皆素服哭迎壬子及郊皇太子亲王以下素服哭迎至宫中奉安仁智殿加歛奉纳梓宫
古今说海卷三

[book_title]卷四
钦定四库全书
古今说海卷四
明　陆楫　编
说选四【偏记一】
平夏录【明黄标】
元政不纲羣雄鼎沸盖天命圣人必先以驱除云尔蜀有明氏【一曰旻氏】讳玉珍【一曰字玉珍】随州玉沙村人也家世务农玉珍身长八尺目重瞳子乡闾有讼皆往质焉至正辛卯岁汝颍兵起玉珍乃团结里中人屯于青山衆推为屯长【一曰为巡司弓兵牌子头随倪蛮子为盗蛮子即文俊也】明年壬辰徐寿辉亦起於蕲黄癸巳冬十一月寿辉僭大号都汉阳遣使招玉珍玉珍归汉阳授元帅益兵俾镇沔阳与元将哈玛尔图连战湖中飞矢中其右目人呼为旻眼子沔阳连岁饥乙未春【一曰夏】玉珍将斗船五十艘上夔府哨粮时夷陵皆属汉参政姜珏守之玉珍至巫峡贸粮皆满丙申冬辰州人杨汉者元义兵元帅也以精兵五千屯平西寨时行省右丞相旺札勒图镇重庆招兵丁酉春三月汉以兵屯江北旺扎勒图诱汉来谒席间杀之欲并其军麾下惧且怒乃虏船下流适遇玉珍於巫峡诉其事且言重庆一城竝有左丞相哈玛尔图右丞相旺扎勒图两不相下郡无厚兵可攻也玉珍犹豫未决万户戴寿等曰鸟困投林人困投人且公在沔阳为民也远来覔粮亦为民也若分船为二以其半载粮还沔阳以其半因汉兵攻重庆事济则为之不济则归无损也玉珍从之道路俄见斗船远迩骚然旺扎勒图夜遁果州生获哈玛尔图父老迎玉珍入城玉珍禁侵掠城中安堵如故四外降者络绎不絶乃献哈玛尔图於汉阳是岁秋寿辉以玉珍为陇蜀省右丞戊戌春二月旺扎勒图来自果州屯嘉定之大佛寺【一名凌云】规复重庆玉珍使义弟明二御敌明二者黄坡人也智勇过人玉珍宠爱之妻以弟妇称为明二【一曰三奴】後复姓名曰万胜明二攻嘉定夜遣军人陈夜眼缘城刼乌牛山城破惟大佛未下相持越半载玉珍亲率兵继之旬日内溃入之赵资者行省参政也与旺扎勒图平章隆和岱同守嘉定明二陷嘉定时旺扎勒图隆和岱先遁惟资守大佛明二执资妻子于江岸以招资资嘻曰痴妇不知何为汝不见平章妇乎平章妇者隆和岱妻也城陷时赴水死语毕以强弩射杀妻复欲射其子为衆所拥不得射已而大佛陷资亦遁三人者会于龙州谋兴复为游兵执至重庆玉珍欲用之馆之治平寺使人谕意三人曰国破家亡祈一速死尔玉珍犹欲生之时传赵参政兵将至三人者同斩于市【即大十字街】蜀人亦谓之三忠玉珍乃以礼葬之初玉珍攻旺扎勒图时道出泸州暮宿于河下宣使刘泽民曰此间有刘桢者字维周官为大名路经历前元进士也能文章政事避青巾李喜乱入居深山盍往见焉玉珍曰可与俱来泽民曰此可就见不可屈致也明日遂往见之相与讲论玉珍喜曰吾得一孔明也邀至舟与议国事即舟中拜为理问官己亥遣使贡於汉阳时友谅矫命使会兵建康明年庚子春友谅弑寿辉自立玉珍曰陈友谅倪文俊同在徐朝为臣子今弑逆予当讨之遂令莫仁寿领兵守夔关絶不与通为寿辉立庙城南衆推玉珍为陇蜀王辛丑夏四月以刘桢为参谋朝夕侍讲桢屏人从容说曰西蜀形胜之地东有瞿塘北有劒门沃野千里自遭青巾之虐民物凋耗明公抚养民幸苏息人心之归则天命可知且陈友谅弑主自立明公必不肯听命也若不称大号以系人心恐军士俱四方之人或思其乡土而去明公孰与守取乎弗听明日桢又言玉珍乃咨谋於衆以壬寅年春三月戊辰即位于重庆【纲目书三月明玉珍破云南夏五月自称陇蜀王】国号大夏改元天统仿周制设六卿即日以戴寿为冢宰万胜为司马张文炳为司空向大亨莫仁寿为司寇吴友仁邹兴为司徒刘桢为宗伯置翰林院以牟图南为承旨史天章为学士立妻彭氏为皇后子昇为皇太子朝夕受学内设国子监教公卿子弟外设提举司教授生徒府置刺史州曰太守县曰县令去释老二教止奉弥勒夏定赋税十取其一农家无力役之征秋廷试进士赐董重璧等八人及第余出身有差置雅乐立郊社之祭冬命司马万胜领兵攻拉逹堪布延逹实平章走之天统二年癸卯春命司马万胜攻云南由界首入司寇邹兴由建昌入指挥芝麻李由八番入胜兵不满万皆以一当十二月八日抵云南梁王博罗【一名巴图】及云南行省廉访司官先二日走屯兵金马山【一曰皆走楚威】邹李不至遣使四出告谕招安降者日至即遣侍中杨源表闻获其象以献表曰圣德孔昭诞受维新之命王师所至宜无不服之邦大军既发于三巴踰月遂平乎六诏穷秪交贺远迩同欢恭惟皇帝陛下勇智如汤文明协舜恭行天罚遂平定乎多方礼顺人情即进登乎五位忝兹南诏邻比西戎藩公挟便宜行事之文专任憸人恣其饕餮守宰无恒心爱民之意肆为虐政害彼黔黎下诏扬庭出师讨罪初临乌撒蛮酋纳欵以供输继次马隆敌衆望风而奔溃遂由驿路踏入滇池士民冒雨以争降官吏叩头而请罪一毫不染万室皆安胜愧以庸才钦承威命凡此大勋之集断非小器之能皆圣人大庇之洪休抑诸将効劳於忠力深入不毛臣愧偶同於诸葛诞敷文命帝德齐美於有虞此邹兴所撰也夏四月梁王下王傅官大都领兵回哨援之胜败於关滩时招安元帅姬安礼被执至行邸问兵多寡曰八千於是大都命集于大理是役也胜以孤军不可深入士多战伤乃留建水元帅府聂千户守之遂引还重庆天统三年甲辰司马万胜兵攻兴元围城三日不克而还命司寇邹兴攻巴州克之留兵镇守是年更立中书省枢密院戴寿为左丞相万胜为右丞相向大亨张文炳为都察院邹兴为平章俾镇成都吴友仁镇保宁莫仁寿镇夔关俱为平章窦英姜珏为参政镇播州夷陵荆玉商希孟俱为宣慰镇永宁黔南天统四年乙巳万胜取兴元时有刘谌者江西人为仁寿教官文章清古能作成後进玉珍入蜀弃官隐居泸州子弟多从之游玉珍屡徵不就卒弟子葬之小市厢是年冬我太祖高皇帝遣使通聘曰足下应时而起居地上流区区有长江之险相为唇齿协心同力并复中原惟足下图之玉珍遣参政江俨答聘天统五年丙午春玉珍卒年三十六昇袭位才十岁改元开熙尊母彭氏为皇太后万胜与张文炳有隙文炳使玉珍义子明昭矫彭氏旨召胜杀之使刘桢代为丞相胜有开国功死非其罪人多不服吴友仁移檄兴兵昇命戴寿讨之友仁遗书曰不诛昭国必不安昭若朝诛吾当夕至寿乃奏诛昭友仁入朝谢罪是年昇遣使来贡太祖命侍御史蔡哲报聘因挟一画史同往潜图其山川险易己酉大明洪武二年也朝廷遣使入蜀求大木昇亦遣使来贡使还上赐玺书答之曰朕历观古之有蜀者如公孙述刘备李特王建孟知祥辈皆能乘机进取而善守之道未闻今足下据此必图所以善守可也朕连年出师所向皆捷诸将用命故能成功远劳致礼益见厚意因使者还姑以此复是年冬十月太祖遣湖广行省平章杨璟招谕昇璟至蜀谕昇祸福使同入觐昇牵於羣议不能决璟还复以书晓之其畧曰足下以幼冲之资袭先人之业不咨至计而听羣下之议以为瞿塘劒阁之险一夫负戈万人无如之何此皆不达时变以误足下何则昔之据蜀最盛莫如刘备诸葛孔明佐之训练士卒财用不足取之南蛮然犹朝不谋夕仅能自保今足下疆场南不过播州北不越汉中以此准彼相去万万而欲以陡絶一隅之地延顷刻之命可谓智乎我圣上以足下先人通好之故不忍加师数遣使谕意又以足下年幼未历事变恐惑於狂瞽之说失远大之利故复遣璟面谕祸福深仁厚德所以待明氏者至矣足下可不深念之乎且向者乱雄如陈友谅张士诚窃据吴楚造舟塞江河积粮过山岳强将劲兵自谓莫敌然鄱阳一战友谅授首旋师东讨张氏面缚此非人力实天命也足下视此以为何如祸福利害了然可观逆顺之图在足下审之而已昇不能从洪武三年庚戌夏四月大将军徐达遣禆将金兴旺张龙由凤翔入连云栈合兵攻兴元兴元守将刘思忠知院金庆祥迎降达留兴旺龙镇守七月吴友仁寇兴元兴旺击却之明日友仁复来攻兴旺与战面中流矢抜矢复战斩首数百时城中守兵才三千友仁兵三万兴旺遣使间道走宝鸡取援兵友仁乃围城决濠填堑急攻兴旺婴城拒守发礟擂石敌兵多死时徐达在西安得报即帅师还屯益门镇先令傅友德率兵三千径趋黑龙江夜袭木槽关攻斗山皆下遂令军中人持一炬然于山上友仁见列炬起大惊乘夜遁去是年又遣使假道攻云南戴寿不奉命又遣蔡参政招谕昇不从四年辛亥春正月丁亥上亲祀上下神祗告伐明昇命中山侯汤和为征西将军江夏侯周德兴为左副将军德庆侯廖永忠为右副将军暨荥阳侯杨璟都督佥事叶昇率京卫荆湘舟师由瞿塘趋重庆颍川侯傅友德为征虏前将军济宁侯顾时为左副将军暨都督佥事何文辉等率河南陕西步骑由秦陇趋成都谕和等肃部伍严纪律怀降附禁杀掠以王全斌事为戒戊子命宋国公冯胜往陕西修城池卫国公邓愈往襄阳练军马运粮饷以给征蜀将士闰三月杨璟兵次夔州大溪口先是蜀人自谓瞿塘天险遣莫仁寿守之以铁索横断关口闻王师临境又遣戴寿邹兴飞天张益兵为固守计於铁索外北倚羊角山南倚南城寨凿两崖壁引缆为飞桥三平以木板置炮以拒我师璟等攻之弗克是月傅友德攻蜀阶州克之先是友德陛辞上密语之曰蜀闲吾兵至必悉其精鋭东守瞿塘北阻金牛以拒我若出其不意直捣阶文门户既隳腹心自溃兵贵神速但患尔等不勇耳友德受命驰至陕集诸道兵扬言出金牛潜使人觇知青州来阳空虚阶文虽有兵垒而守备单弱遂引兵趋陈仓选精兵五千为前锋攀缘山谷昼夜兼行大军继之直抵阶州蜀守将平章丁世真率衆来拒友德击败之生擒其将双刀王等十八人真遁去遂克阶州进至文州距城三十里蜀人断白龙江桥以阻我师友德督兵修桥以渡至五里关丁世真等复集衆拒险都督同知汪兴祖跃马直前中飞石死友德怒奋兵急攻破之世真仅以数骑遁去遂拔文州五月己未友德兵至汉江不得渡乃令军中造船百余艘己卯船成将进兵欲以军事达汤和而山川悬隔适江水涨乃以木牌数千书克阶文绵州月日投汉江顺流下六月壬午友德拔汉州初夏人闻王师至命戴寿吴友仁等悉衆守瞿塘以扼三峡之险及闻阶文破寿乃留邹兴飞天张守瞿城而自与友仁还援汉州以保成都未至而友德舟师已逼汉川何大亨悉兵战于成都友德选骁骑击败之既而寿等兵至友德令诸将曰彼远来闻何大亨败衆已汹汹可一战克也乃迎击寿兵大败之遂抜汉州寿与大亨走成都临江侯陈德追击又败之获其卒三千马三百友仁走古城友德乃以顾时守汉州自将击古城又大败其衆擒杀二千余人友仁遁还保宁丙戌上闻汤和等驻兵大汉口欲候水平进师恐其逗遛失事赐玺书促之廖永忠闻命率所部先进和犹迟疑未决及得木牌于江乃自盐山伐木开道由纸坊溪以趋夔州永忠兵至旧夔州邹兴等出兵拒战永忠分军为前後陈前军既接後军为两翼旁击之兴等大败明日复并兵攻之杀溺死者甚衆辛卯永忠进兵瞿塘关山峻水急而蜀人铁索飞桥横据关口舟不得进遂遣壮士数百舁小舟踰山度关出其上流人持粮带水筒以济饥渇衣青莎衣以象草木色鱼贯出崖石间蜀人不之觉也度其已至乃率精鋭出墨叶渡夜分两道一攻陆寨一攻水寨船头皆铁裹置火器而前黎明蜀人尽锐来拒永忠已破其陆寨矣俄而将士舁舟出上流者扬旗鼔噪齐下蜀人方大骇下流舟师亦进发火炮火筒夹击大破之邹兴中火箭死飞桥铁索皆断擒其将蒋达等八十余人斩首千余溺死无算飞天张铁头张等皆遁去永忠入夔州明日汤和兵至永忠乃与和分道并进和率步骑永忠率舟师约会于重庆丙申傅友德进兵成都夏守金州九龙山寨平章俞思中率官属军民二千三百余人诣友德降是日永忠舟师抵重庆次铜锣峡昇等大惧或劝昇奔成都昇母彭氏泣曰今势成破竹兵民皆已胆落岂能効力驱之拒守死伤徒多终亦不免不如早降昇遂遣使诣永忠军纳欵永忠以汤和未至辞不受癸卯汤和至会永忠兵驻朝天门外是日昇面缚衘璧与母彭氏及右丞刘仁等诣军门降和受璧永忠解缚承制抚慰下令将士不得侵掠抚谕戴寿何大亨等家令其子弟持书往成都招谕遣指挥万德送昇等并降表于京师表畧曰乾坤正一统知天命之有归日月仰大明抚华夷之无外万方丕冒四海同欢钦惟皇帝陛下功轶禹汤德侔尧舜运乾元不息之妙寰宇肃清秉神武不杀之权生民永赖收豪杰於纷争之日施仁义於垫溺之时景运维新皇谟丕显故无征而不克无令而不从臣昇僻处偏方懵无学识既靡窦融先机之智又乏钱俶达事之宜见出井蛙计同穴兔揣罪实由於此啓衅用非其人用揆愚蒙冒干天讨顾闭关之何益遂开门以来降迎拜道旁窃効子婴之系颈仰瞻天上敢希孟昶之倾心谨将军马钱粮及土地人民以献七月庚申友德兵围成都戴寿何大亨等出城拒战以象载甲士列于阵前友德命前锋以弩矢火器冲之象中矢还走反蹂寿兵死者甚衆友德亦中流矢会寿等得家书闻昇已降而室家竝完皆无鬬志乃籍仓库遣子纳欵友德许之翊日寿等率其属诣军门降友德按兵自东门入得士马三万壬戌友德分兵狥州县之未附者重庆知州尹善清拒战友德击斩之判官王柱华率军民降夏亡初保宁城中有韩氏女年十七遭明氏兵乱虑为所掠乃伪为男服混处民间既而果被虏居兵伍中七年人莫知其女子也後从玉珍兵掠云南还遇其叔父赎归成都以适尹氏人皆异之称为韩贞女乙丑明昇等至京师上命礼部定受降礼礼部按孟昶入宋故事拟令昇等於午门外进表待罪听宣制释罪赐冠服引入丹墀听宣谕上曰明昇与孟昶不同昶专制国政所为奢纵昇年幼事由臣下宜免其叩头伏地上表请罪之礼是日昇及其官属朝见百官称贺制授昇为归义侯赐冠带衣服及居第于京师八月庚子汤和遣周德兴会傅友德攻克保宁执吴友仁械送京师蜀地悉平
古今说海卷四

[book_title]卷五
钦定四库全书
古今说海卷五
明　陆楫　编
说选五【偏记二】
江南别录【宋陈彭年】
义祖徐氏讳温烈祖之养父也刚毅寡言罕与人交衆中凛然可畏目为徐嗔吴武王时淮南劲兵数万号黑云长劒义祖为其禆将累以功迁右职与张颢同为衙内列校吴武王疾亟召左右谋後事判官周隐曰王之子未必能控御诸将刘威长者必不负人可授以军政使待诸子长也吴武王不答颢与义祖曰王亲犯矢石而创基业安可使外人为王傥杨氏无儿有女亦可况未至此吴武王曰尔能如是吾死且瞑目矣武王卒子渥嗣立是为景王景王所为不道居父丧中掘地为室以作音乐夜然烛击球烛大者十围一烛之费数万或单马出游从者不知所诣奔走道路义祖与颢承闲泣谏景王怒曰尔谓我不中何不杀我自为颢对曰某曾受先王恩安敢兴此心又景王亲吏皆恃势凌颢等颢不平遂有为乱之意景王晨兴视事颢拥百余人持长刀直进景王惊曰尔等果杀我耶颢曰非敢杀王杀王之左右不忠良者杀数十人而止诸将非其党者相次被诛月余杀景王声言暴卒立其母弟隆演是为宣王【初颢与义祖约弑渥而以其地臣於梁至是颢欲背约自立严可求沮之乃止】颢既得志又欲害义祖义祖用严可求锺泰章谋诛颢自为淮南行军司马专军政时藩郡守将皆武王勲旧谓为所制心不能服宣州李遇谓人曰吾始不记有此人今日何忽乃尔遇不自安遂反及败良贱百口皆死自是诸将屏气矣李德诚为润州秉烛夜出扬州遥见谓有变立命亲兵千余人渡江比明德诚盥漱兵已入城除德诚为江州德诚惶怖即路帷幙皆不及取至江州惧祸未已令子继勲来谒义祖见之叹曰有子如此非为恶人也以女妻继勲移德诚於信州後数岁义祖出镇建康以亲子知训代知淮南军政知训骄暴不奉法与宣王泛舟浊河酒酣宣王先起随以弹丸击之李德诚有女乐数十人遣使求之德诚报曰此等皆有所主又且年长不足以接贵人俟求少妙者进之知训对德诚使者曰吾杀德诚并其妻取之亦易耳初学兵於朱瑾瑾悉心教之後与瑾有隙夜遣壮士杀瑾瑾手刃数人埋於舍後瑾出镇泗州往辞知训知训约至瑾家为别及至瑾令妻出见知训方拜瑾以笏击踣斩其首入谒宣王曰为国去贼为民去害在今日矣时强兵皆在建邺宣王恐事不济以衣障面曰此事阿舅自为勿累於我退走入内宣王出於朱氏故舅呼瑾瑾怒曰妾子不足与语误我大事遂自杀烈祖自京口入代知训掌政自是中外宁谧时杨氏犹以东南道都统吴王承制行事义祖权柄虽重而名数犹卑遂请建国改号自为都统封齐王未几隆演卒弟溥立是为让皇三年庄宗克梁遣使来告义祖曰沙陀自称中兴来者必诏命逆告之曰若敌国之书乃可余则不奉命时果齎诏来使者盘桓果具驿书上闻庄宗初平大敌意务怀柔遂用敌国之礼书曰唐皇帝谨命书与吴国主吴遣司农卿卢苹北聘李德诚自信州来朝赐宴至夕而罢是夜宣王殂宫中以德诚进毒幽於殿内德诚亲吏走告义祖以朝使不至虑有他变引亲吏百余人夜渡江斩关而入明日释德诚立让皇溥宣王之弟也义祖虽总大兵而身在外朝政皆遥禀烈祖居中任事徐玠数劝义祖除烈祖以次子知询代之义祖亦知烈祖终为已害而烈祖勤於侍养又自幼畜之故不忍陈夫人於烈祖锺爱尤切常曰我家贫贱时养此儿今日富贵负之非人理也知训又死知询尚少因以大政委焉及闻玠之谋深以为不宜烈祖亦不自安求为江西义祖令知询入觐明日诏下以知询为相其夕宋齐丘与术士刘通微同宿闻鼓声通微曰事必中变且有大丧书至而义祖殂义祖晩有气疾岁中数发发则困踬将殂之夕气暴作医者进药无效而絶知询自淮南奔丧翌日起为副都统威权同义祖而知询暗懦待诸弟不厚徐玠知其终败输诚於烈祖知询内为诸弟所构外为徐玠所卖而不知也意以已控强兵居重地烈祖虽管大政而无兵士制之甚易义祖丧将终遣使请烈祖至金陵烈祖上十余表而让皇不允顷之知询入朝烈祖疏其罪以让皇之命黜为左统军尽夺其兵知询面数烈祖曰先王之丧兄为人子而不亲临丧反罪我耶烈祖曰闻尔悬劒待我我亦不惮独迫於君命不得往耳尔为人臣而畜乘舆物非反而何知诲者知询之弟娶吴功臣吕师造之女非正嫡所出知诲常切齿因醉刺杀後频见吕氏为祟请僧诵经亦见之僧为陈因果吕曰吾不解此志在报寃知询之败知诲有力焉烈祖德之以为江西至镇岁余不见吕氏心中甚喜有家人自淮南归於江心遇彩舟有妇人乃吕氏也招家人曰为我谢相公善自爱我今他适矣又以綉履授之曰恐相公不信谓尔诈此殡时物用以为信家人至江西以履进知诲熟视之未毕吕氏已在侧曰尔谓我的不来也少时知诲卒知询代之遇其丧於中途抚棺而哭曰弟用心如此吾亦不怨但何以见先王於地下闻者伤之烈祖受吴禅追上义祖尊号徐氏诸子封拜与李氏同而知诲之後特盛子景辽景游皆出入宫禁预枢密专掌浮图修造之任当时言蠧政者以二人为首
烈祖讳昪唐之宗室也旧名知诰少孤为义祖所养有相者谓义祖曰君相至贵且有贵子然非君家所生又梦为人引临大水中黄龙数十令义祖捉之义祖获一龙而寤明旦乃得烈祖烈祖奉义祖以孝闻尝从义祖征伐有不如意杖而逐之及归拜迎门外义祖惊曰尔在此耶烈祖泣曰为人子者舍父母何适父怒而归母子之常也义祖由是益怜惜长善书计性严明不可以非礼犯累为楼船指挥使宋齐邱者父为江西锺傅副使父卒羁旅淮南欲上书干谒而无纸墨行叹道中有娼妇遇之问曰少年子何不乐如此齐邱以情告召归置食赠钱数千因曰郎时至此不遣郎有所阙也齐邱感之及贵纳为正室骑将姚洞天荐於烈祖烈祖奇其才与为布衣交动静皆与之谋後烈祖除昇州刺史辟齐邱为判官义祖出镇建邺改烈祖为润州烈祖意求宣州闻命不乐宋齐邱曰今三郎政乱败在朝夕京口去淮南隔一水若有变必先知之是天赞也三郎知训也未几果有朱瑾之事烈祖轻舟渡江镇定内外以待义祖之至义祖以己子既弗克负荷用烈祖犹愈於他人因留辅政先是知训待烈祖甚悖每呼为乞子与诸弟夜饮遣召烈祖烈祖不至知训怒曰不吃酒吃劒乎余皆类此及败知训宅中有土室封闭甚固烈祖请义祖开视其中绢图义祖之形而身荷五木烈祖及诸弟执缚如就刑之状已被衮冕南面视朝义祖唾曰狗死迟矣烈祖因疏其罪恶事怒遂少解死者犹数家烈祖得政以爱民节用为本甚得当时之誉吴宣王即尊位烈祖当相而勲旧有未登三事者烈祖不欲自尊大乃以左仆射参政事时诸国交兵江淮为强盛烈祖增修法度人获乂安识者归心焉义祖殂知询以罪废大政由已矣数岁出镇建邺封齐王制度如义祖以长子景通居中辅政宋齐邱王谟皆为相孙诚自中原来奔与语大奇之引居门下徐知询卒李建勲来归幙府遂与大将周宗等进禅代之议受禅之日白雀见于庭江西杨化为李信州李生连理诏还李姓国号唐立高祖已下七庙尊吴主为让皇信州李德诚庐州周本皆杨氏旧老上言吴王已逊位宜依晋魏故事降封王公出居别邸烈祖曰曹马之事非朕志也固请不已乃徙让皇於丹徒迁诸杨於泰州初吴武王讳行密谓杏为甜梅及是复呼为杏故老有泣下者烈祖日於勤政殿视政有言事者虽徒隶必引见善揣物情人不能隐千里之外如在目前诏立齐王景为皇太子王表愿寝此礼三表许之以大元帅总百揆信王景迁先娶德诚之女中兴後有司以同宗姓请离之制曰南平王国之元老婚不可离信王妃可以南平为氏南平德诚所封也景迁母种氏晩岁尤承恩宠宋后罕得接见烈祖幸齐王宫遇其亲理乐器大怒切责数日种氏承间言景迁之才可代为嗣烈祖作色曰国家大计女子何预立嫁之烈祖殂宋后欲甘心数四赖元宗保全之烈祖服大丹药发而殂大渐啮元宗指见血曰北方有事不可忽也中书侍郎孙晟草遗诏以宋后监国翰林学士李夷邺曰此非先旨必奸人所为大行常云妇人预政乱之本也安肯自作祸阶且嗣君明德闻於天下汝曹何遽为亡国之计若遂宣行吾对百寮裂之必矣遂寝元宗即位谓夷邺曰疾风劲草卿之谓也
元宗讳璟烈祖长子也初名景幼为义祖所器常曰诸孙中此子特贵?州刺史锺章恃功放恣烈祖欲?其罪义祖曰昔无章吾已死於镐手汝曹安所托乎今日富贵章之力也背之岂人理乃令以章女配元宗义祖初见叹曰非此儿不敌此女即光穆皇后也元宗起家尚书郎吴让皇称之曰朕诸子皆不及也烈祖出镇建邺以元宗居中辅政甚得时誉烈祖即位为大元帅总百揆烈祖殂逊于诸弟词旨坚固中书令徐玠以衮冕衣之曰大行陛下以神器之重畀陛下陛下固守小节非所以尊先旨承孝道也乃嗣位改元保大太常博士韩熙载上疏曰踰年改元古之制也事不师古何以训人时制书已行遂不改诏立皇弟景遂为皇太弟冯延巳自元帅掌书记为翰林学士承旨延鲁自水部员外郎为中书舍人延鲁急於趋进欲以功名图重位乃兴建州之役延巳曰士以文行饰身忠信事上何用行险以要禄延鲁曰兄自能如此弟不能愔愔待循资宰相也始王氏政乱闽人闻我师之至皆伐木开道壶浆奉迎既下建州军无节制大掠数日民不堪其苦思効顺者解体矣陈觉为招讨使矫制进围福州表言朝夕可克元宗以为实令王崇文为统帅冯延鲁亦往诸将争功自相违贰崇文不能制会钱塘以兵数千来救我师不战而溃诏鎻觉及延鲁赴建邺既至寻赦其罪始马殷据湖南并桂管之地马希范卒弟希广立庶兄希萼自永州赴丧判官李恒臯知欲为变未至以为朗州节度岁余举兵杀希广代其位少弟希崇又废希萼自立幽希萼送衡州将杀之大姓廖偃与叔匡凝以部曲数百人刼希萼於道奉为衡山王以伐希崇数日有衆万人希崇遣使求救於我元宗命袁州刺史边镐督兵赴援其实袭之也时长沙童謡曰鞭打马马须走兵至希崇希萼皆降余郡相次归附乘乱取广南桂管之地朗州刘言亦自为刺史命将军李建期屯益阳以图朗州将军张峦屯零陵以图桂州镐以偏兵不百日而下一国四方闻之以为神镐性轻信自朗州至者皆陈言之忠顺镐不为备岁余朗州土豪王逵袭杀建期进逼长沙奉言为主言不能制镐弃城遁归诸郡皆没唯峦全军而回周师南伐进逼寿州刘彦贞督兵北征战败於正阳死於阵淮上方用兵钱塘乘虚围我常州命将军柴克宏往救常州有隋将陈杲仁祠克宏将战夜梦杲仁曰吾遣阴兵助尔及战有黑牛二头冲钱唐之阵我师继之乃大破之斩首万余遂解常州之围以克宏为江州节度使册杲仁帝号諡武烈右仆射孙晟使周给事中王崇质为介晟至汴京谓崇质曰吾观事势不生还矣君家百口当别为谋乃白世宗遣崇质归计事会锺谟李德明亦至世宗又遣德明至建邺盛陈世宗威德请割地求和宋齐邱深恶德明使崇质异其言乃以卖国诛德明世宗召晟责之因曰诸将围寿州久未克汝能降之朕赦汝罪晟至城下见刘仁瞻遥呼曰君受国家旌旄臣节不可隳也且援兵至世宗大怒追至汴京斩之晟临刑神色不变南望再拜曰死不负陛下矣既而泗州降北诸军继败乃遣陈觉奉表割江北之地求成世宗许之遂去尊号称国王用周正朔大弟景遂固请归藩立长子冀为太子时丹徒得古铭曰天子冀州人衆以冀应之未几冀卒识者谓冀州赵地也陈觉乘间言社稷祸在朝暮请陛下宴居宫中国政尽付宋齐邱以纾丧乱元宗以戎事未宁隐忍不发锺谟自汴京归理德明之怨乃言人臣窥国理不可容遂诛觉幽齐邱於青阳寻亦卒諡丑谬谟使回为礼部侍郎任用权倾中外与信州刺史张峦有旧峦入为天德军使每诣谟第常屏人独语中夜乃止给事中唐镐密言恐有他变宜先图之会太子冀葬谟固请敇峦以所部兵马为京城巡徼元宗乃下诏数谟侵官之罪贬於饶州缢死峦亦黜为宣州副使元宗殂於南都南都豫章也太子即位於建邺梓宫至日南都羣臣表请殡於别宫後主下诏不许哭甚哀切乃殡於万寿殿元宗神彩精粹辞旨清畅湖南使至归与亲友言曰尔识东朝官家南岳真君不如也
後主讳煜字重光元宗第五子也幼而好古为文有汉魏风母兄冀为太子性严忌後主独以典籍自娯未尝干预时政冀卒立为太子元宗幸南都後主监国於建邺临事明允甚得时誉元宗崩哀毁过礼即位立妃周氏为后句容尉张佖上书言为理之要词甚激切後主手诏慰谕徵为监察御史周后疾後主朝夕临视药非亲尝不进衣不解带者逾月及殂哀毁骨立杖然後起立后妹为后王者婚礼历代少有诏中书舍人徐铉知制诰潘佑与礼官参议互有矛楯议久不决後令文安郡公徐游评其是非时佑方宠用游希旨奏佑为长月余游病疽铉戏谓人曰周孔亦能为祟乎佑既居亲密欲尽去旧人独当国政後主亦恶之俄以本官专知国史佑弥不乐乃非诋公卿与户部侍郎李平亲狎上表言左右皆奸邪不诛为乱在即後主手书敦谕七表不止因请休官远去李平初与朱元自北来元已叛去平深厚难测後主虑其同构大奸乃暴其罪而诛之後谓左右曰吾诛佑平思之踰月不决盖不获已也烈祖初立庶事草创未有贡举至元宗始议兴置时韩熙载徐铉兄弟为当代文宗继以潘佑张洎以才名显後主尤好儒学故江左三十年文物有贞元元和之风元宗称臣於周惟去尊号用周正朔其诸制度犹未全改後主即位始衣紫袍王师屯汉阳鄂州杨守中以闻人心大恟乃下制贬损台省名号竝皆改易王皆降封公遣长弟从善入贡因留质後主天性友爱自从善不还岁时宴会皆罢惟作登高赋以见意曰原有鴒兮相从飞嗟我季兮不来归天朝使中书舍人卢多逊来聘南伐之谋兆於此矣後主微知之遣使愿受封策太祖不许甲戌岁夏梁迥来聘从容谓後主曰今冬有柴燎之礼国主当来助祭後主唯唯不答秋初中书舍人李穆齎诏来曰朕以仲冬有事於圜丘思与卿同閲牺牲後主辞以疾时大兵已在荆湖惟候穆之反命後主既不赴召遂决进取九月舟师自大江直趋池州中外夺气樊若水父保大末为汉阳县令父卒家池州累举进士不第至汴京上书太祖谓之有才术累迁资善大夫平南之策多所参预时虽得池州及姑熟余郡皆未奉命粮道艰阻若水请於采石系桥以利输挽每岁大江春夏暴涨谓之黄花水及天兵至水皆退小识者知天命焉钱唐悉兵来围常州主将禹万诚固守大将金成礼刼万诚以降而天兵已屯於建邺城南十余里钱唐又进围润州兵初兴议者以京口要害当得良将侍卫厢虞候刘澄旧事藩邸後主尤亲任之乃擢为润州留後临行谓曰卿本未合离孤孤亦难与卿别但此非卿不可勉副孤心澄泣涕奉别归家尽辇金玉以往谓人曰此皆前後所赐今国家有难当散此以图勲业後主间之益喜及钱唐兵初至营构未成左右请出兵掩之时澄已怀向背坚曰兵出胜则可不胜则立为虏矣救至然後图战後主又命卢绦为援绦至钱唐兵少退绦方入城围又合矣固守累月自相猜忌初绦怒一裨将将议杀之未决澄私谓曰卢公怒尔尔不生矣禆将泣涕请命澄因曰吾有一言告尔非徒免死且富贵因谕以降事令先出导意禆将曰奈缘某家在都城何澄曰事急矣当且为身谋我家百口亦不暇顾矣是夜禆将赴城而出明日澄徧召将卒告曰澄守数旬志不负国事势如此须为生计诸君以为何如将卒皆发声大哭澄惧有变亦泣曰澄受恩固深於诸君且有父母在都城宁不知忠孝乎但力不能抗耳於是率将吏开门请降建邺初围後主遣使徵上江兵入援以建昌军制置使朱贇为统将时胜兵数万屯於湖口不进後主累促之至皖口方交战船为天兵所围贇自救之被执余兵皆溃建邺受围经岁城中斗米十千死者相籍惟恃此救自润州降後不闻外信出降者相继或云贇已败死後主犹谓不实城陷後主欲自杀左右泣涕固谏得止元宗後主皆妙於笔札好求古迹宫中图籍万卷锺王墨迹尤多城将陷谓所幸宝仪黄氏曰此皆吾宝惜城若不守尔可焚之无使散逸及城陷黄氏皆焚时乙亥岁十一月也後主至汴京二岁殂南人闻之巷哭设斋後主初即位中使赵希操自建邺奉使江西夜宿姑熟中宵忽闻二人相语曰君自金陵来新王何以为理一曰吾闻新王以仁孝为理又曰如是则明王也久之又闻一人曰然则水木之岁当至汴梁希操心喜以後主终得中原果以乙亥岁国除入天朝後主妙於音律乐曲有念家山亲演其声为念家山破识者知其不祥至甲戌岁有卫兵秦福自毁其鞋跣足升正殿御座论者以鞋者履也履与李同言李氏将败此殿为秦人所得也秦赵古同姓焉後主酷好着述杂说百篇行於代时人以为可继典论江南大臣至中朝名最显着者徐铉字鼎臣与弟锴同有大名於江左方之士衡士龙焉锴字楚金先城陷而卒着书甚多諡为文後主文集锴为之序新说又铉为序铉着质论十余篇後主宸笔冠篇儒者荣之
古今说海卷五

[book_title]卷六
<子部,杂家类,杂编之属,古今说海
钦定四库全书
古今说海卷六
明　陆楫　编
说选六【偏记三】
三楚新录【宋周羽冲】
马氏讳殷上蔡人也自云伏波之後唐末罹乱所在豪侠竸起时殷方处卒伍随渠帅何氏南侵长沙据之殷战频有功何乃擢为禆将命为邵州刺史殷寛厚大度得士死力何氏卒诸将在外者皆拥兵归以争其位唯殷素服发丧识者谓之知礼未几衆军各杀其帅使人迎殷为主初衆军之迎殷也值夜殷甚疑惧欲拒不行将晓忽覩一人黑色而貌甚伟执大棒鞠躬趋报曰军国内外平安俄而不见由是殷以为嘉兆心始安乃谓所亲曰此行未必不为福及至衆果奉之殷立使人间道上表禧宗在蜀甚悦据其表遣使朱书御札许自开国立台置卿相分天子之半仗焉杨行密据有淮南闻其建国遣舟师数万伐之比至城下殷登楼指麾一鼓破之伏屍流血湘水为赤自是四方慑伏无敢侵之岭外廖光图自韶阳叛举族来奔部曲随至者数千人殷以其豪而衆多将拒不纳或谏曰廖者料也马得料必肥是家国强覇之兆何为拒之遂待以礼因命光图为永州刺史光图具陈南越可取状言甚激切殷亦将开拓疆土闻其陈甚善因使部将李勲将数万衆击南越未数月拔桂管十八城刘龑惧而乞盟勲即李老虎勇壮絶伦每一食肉十数斤割大脔而啖之人号曰李老虎先是桂管儿童每聚戏呼曰大虫来号呼而走及勲拔桂管论者以为应庄宗反正下诏徵诸侯入觐武穆以年老不行命长子希范入朝希范多辩善应对及至庄宗谓曰朕闻卿部内有洞庭湖其波无际有之乎对曰有之陛下一旦南巡狩则此湖不足以饮马耳庄宗大悦既而曰比闻马氏之国必为高郁所图今有子如此高郁何能可得耶高郁殷之谋臣也庄宗将去其爪牙故以是言间之而希范不察及归果使人构其罪郁竟弃市识者知其不克覇焉初希范入觐途经淮上时桑维翰旅游楚泗间知其来遽谒之曰仆闻楚之为国挟天子而令诸侯其势不可谓之卑也加以利尽南海而公室大富足下之来非倾府库之半则不足以供刍粟之费今仆贫者敢以万金为请惟足下济之希范轻薄公子覩维翰形短而腰长语狂而且丑不觉絶倒而笑旣而赠与数百缣维翰大怒拂衣而去及殷薨希范立时维翰已为宰相奏削去半仗止称天策上将军楚王而已其卿相台阁皆罢之然希范性刚愎好以夸大为事虽去半仗而军国制度皆拟乘舆乃大兴土功建天策府中构九龙殿以沉香为八龙各长百尺抱柱相向作趋捧势而已坐其间自谓一龙也凌晨将坐先使人焚香於龙腹中烟气鬰然而出若口吐焉近古以来诸侯王奢僭未有如此之盛也处士戴偃贤而有才嫉其过度自称元黄子作渔父诗百篇讽之希范闻而不悦遂禁锢士庶无与之交偃竟饿死麾下将丁思觐雄杰之士以希范器度不广乃上书曰今四海分裂中原之地才十数州而大王克绍先业为诸侯之长未闻折一马箠为天子计愚臣所以为耻也惟大王思之希范览而怒削思觐官希范淫而无礼先王妾媵无不烝通又使尼潜搜士庶家女有容色者强取之前後数百犹有不足之色曰吾闻轩辕御五百女以昇天吾其庶几乎未几死识者笑之先是高郁数见形将死又昼见时谓冥报焉异母弟希萼为永州刺史闻其死自以当立具舟楫以归及至长沙衆且立嫡弟希广矣遽命希萼为鼎州刺史初牙将张万敌建议以希萼居长立之则顺而记室李臯争之曰吾闻立嗣以嫡希萼乃婢妾所生安可立乎万敌退而叹曰惜哉李公祸自此始未几希萼果自鼎州举兵叛将袭长沙希广闻之命将许可琼拒之可琼倒戈以降希广计无所出然素好释氏乃披缁服召僧念佛以禳比城?不辍其愚昧皆此类也寻为希萼缢之且命捕李臯有擒至者希萼责之曰吾虽生於庶孽然托体先君汝何见毁而不吾立邪臯无以对命壮士脔而杀之既而希萼淫於酒色多为不道小门使谢延泽有美貌希萼幸之引入内合与妻妾间坐而饮为衆所恶其弟希崇乘衅作乱擒希萼囚於衡阳既而悔焉遽命舟楫追之约於长沙南五十里昭泽沉之路经衡山县豪族廖光图子仁勇闻其来与叔凝议曰希萼长而被废今又见追此必不免吾属受先王恩不能为之除祸乱安社稷岂所谓居水土乎乃率数百人刼而立之号衡山王以衡山县为府且使人募兵数日衆及一万郡县多起兵应之希崇惧求救於吴吴命边镐将兵来救其实伐也初童謡云鞭打马马急走镐至希崇知其谋又将拒焉或以童謡为谏希崇不得已遂降及希萼见镐且请之吴於是镐以礼遣希萼及希崇举族而行先是吴欲加兵於楚以镐多艺使诈为僧以游长沙弄钹行乞未几亡去故吴以为将而镐非将才每出师皆载佛而行祝以请福由是三军解体及王逵兵至竟宵遁焉初马氏之强闻海内诸院公子长幼八百余人皆以侈靡为务识者多非之公子之徒闻而且怒时有国师张氏绐之曰彼所见非者恐祚之不永也以君昆仲之衆使更而王亦有八百年之家国何忧何惧乎时郊外有邓翁者闻而叹曰文武之道未尝介意而更纳虚诞之说以自安吾见其死於沟壑有日矣及边镐师至果验星散寒馁而卒者过半焉
古今说海卷六

[book_title]卷七
钦定四库全书
古今说海卷七
明　陆楫　编
说选七【偏记四】
三楚新録【宋周羽冲】
周氏讳行逢武陵人也世业农尝犯法显德中马氏荒乱吴命边镐将兵伐之尽有湘中之地时镐虽克胜然不能安抚民多怨叛武陵酋豪王逵刘咬牙等十数人乘时举兵袭之数日而有八千之衆行逢与焉部衆兼行遇夜奄至城下鼓噪斩门而入时镐军骤胜士卒解甲不复防御又昏黑之际忽闻兵入仓卒惊骇计无所出皆束手就戮迟明死者十有八九镐以单骑遁走於是逵据其境土表於朝廷天子嘉之就除湖南节度兼中书令逵素雄豪得志之後不拘小礼车服制度拟於王者先是吴有术士言南楚之分气色甚盛将有王氏起焉伪主闻而忧之且问曰今之节将处南楚者谁为王姓或对曰有永州刺史王温耳伪主疑之遣使拜温征南将军赐以印绶巾带密於巾中置毒使至温拜命着巾俄顷脑裂而死未几逵举兵袭长沙据之即其应也时行逢已为麾下将衆颇服其才略逵因命为副贰行逢虽受命然终以逵非君长才密谋图之未几逵领兵侵南越留行逢知留後事行逢因谓所亲曰王公必不返然以後事付吾者所谓以云雨资蛟龙也及逵至桂阳果为越兵所破仅以身免竟死於路行逢果代其位时军吏多武陵人咸有恋土之心或说行逢曰富贵不还乡如衣锦夜行公起於徒而为列侯可谓富且贵矣然无西还意使乡人父老何以瞻望风采耶行逢感悟即日命驾归武陵以武陵为西府使人迎其妻潘潘貌素陋然性刚烈虽行逢已为侯王待之蔑如也先是所侍皆劝之使诣行逢对曰人心自非圣贤必多变动以吾老丑虽往公岂以曩时心相向哉我有死而已闻者未以为然及使至果不从命惟躬率婢仆以耕织自给赋税亦及时输纳未尝逋悬行逢止之而不从曰赋税官物也岂以己为主而自免之哉行逢闻而有慙色时兵革之後郡邑官吏以聚敛为务行逢患之潜使人察其姓名一旦除去管内稍清至於建官设职亦皆慎选有女壻乞补吏行逢曰吏所以理民也观汝不堪其事吾当为汝置锹犁数具汝能用之鉏种以养老幼亦是美事何禄之求竟不补焉时一方翕然号为英主然多猜忌好发人隂事故麾下恐其不免多有谋叛而行逢亦能预为之备往往未发而诛於是公府凛然入者若履冰雪先是前进士何景山为王逵记室每轻行逢行逢得志命景山为益阳令未几因事缚而投之江曰汝尝佐王逵今王逵死且为我告龙王其残忍皆此类也故天策学士徐仲雅有清才然性好滑稽国破之後伤於冻馁行逢素闻其名且以穷困谓必能改节因召为节度判官初王逵之起兵也欲其得衆苟能应募皆置司空太保以诱之自是武陵村落廛市豪横之辈称司空太保者无筭及仲雅至行逢问曰自吾迁镇西土控雄盛之地四境惧之乎仲雅对曰公管内满天太保满地司空何不惧之行逢不悦未几大宴僚吏仲雅在座行逢夷音每呼字多误仲雅戏曰不於五月五日剪却舌头使语音乖错如此行逢大怒然仲雅尝历事马氏诸王民信之矣故不敢加诛後仲雅竟以忤旨去职因退居山寺暇日咏?树曰叶似新蒲绿身如乱锦纒任君千度剥意气自冲天盖怨行逢而发也有邓洵美连郡人也登进士第将归连上行逢署馆驿巡官洵美背伛时谓之邓驮为性迂僻类其形衆不悦之虽处幕府僚而食贫不暇及同年王溥为相闻洵美不得志乃为诗曰彩衣我已登黄阁白社君犹困故庐自是行逢稍优给之未几给事中李昉至昉亦洵美同年也相见话旧不觉号恸久而忤行逢贬为易俗场官须臾使人诈为山贼突入公署杀之闻者无不痛惜後李昉再奉命祠南岳知洵美坟在近为诗吊之曰今日向君坟畔过不胜怀抱暗酸辛李观象为节度使以行逢严酷恐及祸乃寝纸帐卧纸被行逢信用之凡军府事无轻重皆取决焉而观象性多嫉忌好蔽人之好零陵儒士蒋密能吟咏颇得风骚之旨尝题桑云绮罗因片叶桃李谩同时为作者所许观象闻之佯惊曰此仆诗何蒋密之能为士林鄙之及行逢疾病命子保权尊师之且谓保权曰麾下将校凶狠难制者除之已尽惟衡州张文表耳吾死之後此人必叛万一不可敌当举族北归无使骨肉落虎狼之口言讫而逝数月文表果叛举舟师顺流而下以袭长沙时行军司马廖简知留後事方与军吏聚会有报文表至简素轻殊不介意谓军吏曰黄口小儿到而擒之何忧乎伐鼓饮酒如初是晩文表入城麾军直至会所简已醉不能发弓矢惟按膝作气而已文表亲以戈戮之座间遇害者数十人时保权年方十三英爽有胆气闻叛叹曰先君可谓知人矣仆虽无能安可使军国落此贼手乎遽命部将杨师璠率万余衆讨之及师璠将行亲出饯送泣对三军曰先君薨背坟土未乾而凶贼悖逆实保权不孝所致安敢劳於诸君幸以先君之故无忘戮力苟灭此贼於地下足矣各希勉之吐气发言义形於色三军无不感激然保权犹虑其败且驰表乞师未逾旬师璠大破文表於亭津枭其首余党皆戮初文表将叛犹豫未定有从者夜梦文表领上出一龙文表大喜曰此天命也於是举兵及败论者以龙神物也而出於领是祸将作神去焉保权以文表已灭命使止师而王师已破江陵逼境矣保权惧召李观象议之观象曰夫请师以讨文表也今文表已破而师不还岂非朝廷将有事南地乎我国所恃者江陵之在北境耳今江陵已束手不能自救欲与相拒所谓鱼入沸鼎而更鼔腮掉尾其可免乎惟公善自图之无失子孙万世利也保权不得已乃出郊迎且请入觐天子闻而悦命以礼遣既至宗族封拜有差初行逢以淫祀为患管内祠庙非前代有功及民者皆毁拆一时有识之士忻然以为明断及末年酷信释氏每岁设大会斋者四破耗国用仍度僧建寺所在不辍因暇复召郡僧於府中讲唱而已自执炉焚香以听凡披缁之士虽三尺童子皆抢地伏拜之虽梁武笃好未之加也故君子知其不克永世矣
古今说海卷七

[book_title]卷八
钦定四库全书
古今说海卷八
明　陆楫　编
说选八【偏记五】
三楚新録【宋周羽冲】
高氏讳季兴字贻孙陕州硖石人也东魏司徒昂之後幼好武而有胆气乾符末所在寇贼竞起时梁祖为帅专征潜有跋扈之志思得义勇者与之同力季兴潜察之乃谒梁祖於郊祖见之悦拔为制胜军使累从征讨以功授宋州团练使未几移授荆南兵马留後及禅代正拜江陵尹兼管节度观察处置等使季兴以江陵古之重地又当天下多事有割据之志乃大兴力役重筑城垒执畚者十数万人皆将校宾友负土助焉郭外五十里坟冢皆令发掘取砖以甃之及土工毕隂惨之夜皆闻鬼哭鬼火数起累月方定论者以为幽魂不安故也时诸侯争覇急於用人进士梁震登第後薄游江陵季兴请为掌书记震性抗直临事敢言时庄宗反正下诏徵诸侯王入觐季兴奉诏将行震谏曰朝廷自反正後有吞倂诸侯心我缮甲自守犹恐不保况敢抛弃军国千里入觐哉今之诸侯为梁朝旧人者惟公耳安知朝廷不以讐敌相待耶幸望图之无使怀王之患复见於今日也季兴曰吾计决矣多言奚为及至庄宗果欲留之及归值夜将吏出迎郊外季兴握震手曰不听君言几葬虎口初季兴方对庄宗谓之曰今天下负固不服者惟吴蜀耳朕欲先有事於蜀而蜀地险阻尤难江南才隔荆南一水朕欲先之卿以为何如季兴对曰臣闻蜀国地富民饶获之可建大利江南国贫地狭民少得之恐无益臣愿陛下释吴先蜀时庄宗意亦欲伐蜀及闻季兴之言大悦未踰年闻庄宗伐蜀季兴私自喜曰此吾以计绐之彼乃信而用耳未几遣使册季兴为南平王季兴谓震曰此恐吾与蜀连衡故也及蜀破书至季兴方食落筯而叹曰此吾失计也所谓倒持太阿授人以柄梁震曰大王勿忧今蜀虽破未必为福未几庄宗宴驾果再乱一如震言初季兴尝从梁祖出征引军旦发至逆旅未晓有一妪秉烛开门而迎其礼甚谨季兴颇疑而问之妪对曰妾适梦神人推门呼曰宜速起有王者来及起开门而君子至岂非所谓王者邪所以不敢?慢耳季兴大悦洎季兴卒从诲立震独不悦谓所亲曰先王平生与吾相见弟兄之不若也今日安能屈节北面复事其子耶遂求解职退处郊外灌园鬻蔬为业称处士每以事召至府则倒跨黄牛直造厅事前呼从诲不以官阀止称郎君而已从诲以其先王旧人不忍杀之有李载仁者唐之後也避乱於江陵季兴署观察推官载仁自负文学常为季兴见知每从容接待不为少礼然为性迂缓一日将赴从诲召方上马无何部曲相殴载仁怒命急於厨中取饭并猪肉令相殴者对飡之仍戒曰如敢再犯必当於猪肉中加之以酥闻者无不笑之及从诲嗣立有孙光宪者本成都人也旅游江陵方图进取从诲辟为掌书记自是牋奏书檄皆出其手载仁充位而已由是载仁遂与光宪有隙光宪犹能避之故论者多光宪光宪每患兵戈之际书籍不备遇发使诸道未尝不厚与金帛购求焉於是三年间收书及数万卷然自负文学常怏怏不得志又常慕史氏之作自恨诸侯幕府不足展其才力每谓交亲曰安知获麟之笔反为倚马之用因吟刘禹锡诗曰一生不得文章力百口空为饱煖家有梁延嗣者景陵人唐天成中将兵守复州监利季兴之入觐也庄宗欲杀之既而逃归益怀怨愤遂以兵攻取复之监利玉沙二县延嗣兵败为季兴所获至从诲既立擢为大校遂承制授归州刺史未几又迁复州团练使仍掌亲军延嗣讳健儿士卒之语每聚谈有犯者往往交游变为仇讐光宪与延嗣年甲相亚居尝自谓筋力不衰一日赴球场上马左右扶持者甚衆延嗣且在後笑曰孰谓大卿年老而弥壮观其上马轻捷良由扶持者尔光宪乃回顾曰非因衆扶盖是老健延嗣不胜怒论者少之有王惠范者平江军节度保义之子美风仪好读书初保义之奔荆南也季兴以为行军司马未几生惠范及长以门?为文学累迁观察推官从诲立以女妻之欲使自幕府事掌内外军政惠范为人闲谈不羁闻之不悦入告从诲辞之自是以从诲为不知已至军国之事皆不参预但以金帛购求古书图画日以披翫为志焉建隆三年武安军节度周行逢薨子保权立衡州刺史张文表不服举兵反保权告急朝廷乞师为援朝廷遣宣徽使李处耘领兵万余救之李以路由江陵虑继冲不测遣使谕之曰比者王师救应东道之主诚在足下然利在急速故不淹留但假一乡道使於城外经过幸矣继冲将许之犹豫未决有大校李景威者素勇悍越次白继冲曰兵尚权变城外之说实不可信以臣观之彼实欲乘衅伐我耳况今精兵数万训练备矣景威虽不才愿尽以相付不顾命为大王拒之继冲曰事未可知尔勿忧也及王师至果如景威之言继冲大惧不得已乃出郊迎且诣李公乞上表入朝李公以闻天子大悦遣使就除继冲徐州节度使便道赴任盖孙光宪之谋也景威以不用已谋扼喉而死继冲伤之先是荆南尚使甆器皆高其足而公私竞置用之谓之高足碗至大军一临举族东迁高足之?一朝应之盖由天命信矣哉
古今说海卷八

[book_title]卷九
钦定四库全书
古今说海卷九
明　陆楫　编
说选九【偏记六】
溪蛮丛笑【宋朱辅】
木契刻木为符契长短大小不等穴其傍多至十数各志其事持以出验名木契
犵党出入坐卧必以刀自随小者尤銛利名犵党钓藤酒酒以火成不醡不篘两缶东西以藤吸取名钓藤酒
金鷄羽族似雉者金项火背斑尾扬翘志意揭骄笼之不能驯
茅花被犵狫无绵揉茅花絮布被一被数幅聨贯以成山猺皆卧板夜然以火犵狫视猺则为富矣
辰砂辰锦砂最良麻阳即古锦州旧隶辰郡砂自折二至折十皆颗块佳者为箭镞结不实者为肺砂碎则有趢趗末则有药砂砂出万山之崖为最犵狫以火攻取犵狫裙裙幅两头缝断自足而入阑斑厚重下一段纯以红范史所谓独力衣恐是也盖裸袒以裙代袴虽盛服不去去则犯鬼
金系带砚石出黎溪今大溪深溪竹寨溪木林冈石皆可乱眞紫石胜掲石熟猺亦能砺砥黎溪为最盖於淘金井中取之近亦艰得有紫緑二色围黄线者名金系带
粉红水银水银出於朱砂因火而就或谓砂腹生水银非也名粉红水银
砂床石之不碎而砂附着其上者名砂床
水秀铁铁之精英在水数十年者名水秀
顺水班蚕事少桑多柘茧薄小不可缲可缉为紬或以五色间染布为伪名顺水班
葫芦笙潘安仁笙赋曲沃悬匏汶阳匏筱皆笙之材蛮所吹葫芦笙亦匏瓠余意但列管六与说文十三簧不同耳名葫芦笙
燕子花紫花全类燕子生於藤一枝数葩
不阑带蛮女以织带束髪状如经带不阑者斑也盖反切语俚俗谓团为突栾孔为窟笼亦此意也
野鷄斑枋板皆杉也木身为枋枝梢为板又分等则曰出等甲头曰长行曰刀斧皆枋也曰水路曰笏削曰中杠皆板也脑子香以文如雉者为最佳名野鷄斑娘子布汉传载阑干阑干獠言紵今有绩织细白苎麻以旬月而成名娘子布
点蜡慢溪洞爱铜鼓甚於金玉模取鼓文以蜡刻板印布入靛缸渍染名点蜡慢
丝金沙中拣金又出於石碎石而取者色视沙金为胜金有苖路夫匠识之名丝金
马王菜叶似蔓菁味苦多刺即诸葛菜也
三脊茅麻阳苞茅山茅生三脊孟康曰零茅杨雄曰璚茅皆三脊也齐桓责楚苞茅不入者即此
鸦衘草紫草尔雅谓之藐广雅谓之茈?本草云生楚地三月采根阴乾猺人以社前者为佳名鸦衔草鸡骨香降真本出南海今溪洞山僻处亦有似是而非劲痩不甚香名鸡骨香
出山银西溪接靖州境出铅铅中有银银体差黑未经坯销名出山银
鸡末子古有细虫曰焦蝜集於蚊睫蛮地有虫极细拭目难覩黑点着身抓搔不可耐名鸡末子
九肋鼈沙鼈似马蹄者佳九肋出沅江
铜鼓蛮地多古铜有铜柱马希范所立麻阳有铜鼓盖江水中掘得如大钟长筩三十六乳重百余斤今入天庆观并有铜像二相传唐明皇像余散他处鼓尤多其文环以甲士中空无底名铜鼔
不乃羮牛羊膓脏畧摆洗羮以飨客臭不可近食之既则大喜岭表録异曰交趾重不乃羮先鼻引其汁不乃者反切摆也
圈布桑味苦叶小分三义蚕所不食犵狫取皮绩布系之於腰以代机经纬囘环通不过丈余名圈布
竖眼犵狫犵狫蛮之尤怪者两目直生恶青衣人遇之则有祸去麻阳百余里不常见
独木船蛮地多楠有极大者刳以为舟
芷香草见离骚有一穗数花与蕙茝不同开亦先後皆兰类也
黄猫头蛮类不巾髪拳曲照日金色故名
光面蜡蜡出山不经伪者名光面作伪者杂以粟飞紽土俗岁节数日野外男女分两朋各以五色彩囊豆粟往来抛接名飞紽
客鼓鼓之节不一有暗箭鼓集人鼓犒设鼓飨客亦以此远近听以为凖酒酣少有参商则鼔声随变终席无他者名客鼓
固项朱漆牛皮以护头颈名固项
银鹁鸠犵狫之富者多以白金象鸟兽形为酒藤或为牛角鹁鸠之状尤多每聚饮盛列以夸客
筒环犵狫妻女年十五六敲去右边上一齿以竹围五寸长三寸裹锡穿之两耳名筒环
门欵彼此?血誓约缓急相援名门欵
大设富洞以九月燕及三年一犒为大设
入地犵狫自别洞奔来此地居止名入地
鸬鷀号战鬭出入羣聚发喊以张声势也
羊栖犵狫以鬼禁所居不着地虽酋长之富屋宇之多亦皆去地数尺以巨木排比如省民羊栅杉叶覆屋名羊栖
左右押衙犵狫比猺猫则妄自尊大岁时旦望或客至皆排衙主盟其事者为队公又其次名左右押衙坐草山猺潜出省地茅苇中射弩夺物机不虚发名坐草
客语能省民之言者名客语
准把互市踰约价偿未足则刼去省民或甲以乙代名准把
踏歌习俗死亡羣聚歌舞辄聨手踏地为节丧家椎牛多酿以待名踏歌
讐杀夷性好杀一语不合便刺以刃百十年必报乃已名讐杀
专事溪洞文移他人不能特选往来之熟者名专事骨债或为佣而亡或以烟而死约牛牲若干偿还名骨债
走鬼初夏徙居数日以舍祖居否则有祸名走鬼鼻饮犵狫饮不以口而以鼻名曰鼻饮
吃乡秋冬之交聚饮以乐名吃乡
痨鱼山猺无鱼具上下断其水揉蓼叶困鱼鱼以辣出名痨鱼
卖首犵狫之受犒者如熟户之猺既纳欵听命纵其出入省地州县差管辖或许自推首名卖首
打寮山猺穴居野处虽有屋以庇风雨不过剪茅义木而已名打寮
生界去州县堡寨远不属王化者名生界
呈生祭祀必先以生物呈献神许则杀以血和酒名呈生
拕亲山猺婚娶聘物以铜与盐至端午约於山上相携而归名拕亲
骨浪猺獠睡不以床冬不覆被用三义木支阔板旁燃火炙背板焦则易盖以板之易得也以展转之意名骨浪
队小犵狫之随从者如军中行伍名队小
舞杴醉後以长柄木杴跳舞亦有音节也
平坦巢穴外虽峙嶮中极寛广且以一处言之犵狫有鸟落平言鸟飞不能尽也周数十里皆腴田凡平地曰平坦
例牛牛客多行桃源路洞中占军事胜负及疾病祈禳皆以牛用名例牛
跳鷄模艺精者掷刀空中接之名跳鷄模
洗面借人助相讐杀以牛酒往谢名洗面
奴狗狑狫之为佣者名奴狗
背笼负物不以肩用木为半枷之状箝其项以布带或皮系之额上名背笼
葬堂死者诸子照水内一人背屍以箭射地箭落处定穴穴中籍以木贫则已富者不问岁月酿酒屠牛呼团洞发骨而出易以小函或架崖屋或挂大木风霜剥落皆置不问名葬堂
爬船蛮乡最重重午不论生熟界出观竞渡三日而归既望复出谓之大十五船分五色皂船之神尤恶去来必有风雨一月前衆船下水饮食男女不敢共处吊屈原正楚俗也名爬船
隘口凡衆山环锁盘纡岪鬰絶顶贯大木数十百穴一门来去此古人因谷为寨因山为嶂之意名隘口十庄院数十年前猺獠侵占虾蟆行寨省地土人申请招致靖州犵狫防托借田买屋以居名十庄院
沤榔牛榔木多浆猫猺岁饥阙食则先以火窖地握根置窖中压以石又用火沤熟【沤渍盫也】捣作饼饵名沤榔椎结胎髪不薙除长大而无栉箆不裹巾蓬垢鬇鬡自古已然莫可化也名椎结
富贵坊竞渡预以四月八日下船俗聚饮江岸舟子各招他客盛列饮馔以相夸大或独酌食前方丈羣蛮环观如云一年盛事名富贵坊
对刀甲与乙有隙两相鬬敌背牌护身远以标枪枪尽挺刃而前名对刀
出面拕亲之後年生子引妻携酒归见妇家名出面
古今说海卷九

[book_title]卷十
钦定四库全书
古今说海卷十
明　陆楫　编
说选十【偏记七】
北边备对【宋程大昌】
淳熙二年臣大昌备数讲官因讲禹贡夀皇问曰卿言中国山川悉矣北方地里亦能详知之否大昌对曰塞外无文史间有可传者多弗详实臣安敢强以不知为知也後暨绍熙大昌乃得奉祠家居无为常愧前此浅学无以酬塞顾问追采古来中华北狄枢纽相关者条列而推言之则北方事虽不尽知而亦可云涉猎矣初时奉训指问者惟北狄故专主北以言不容杂举他方也绍熙辛亥八月新安程大昌叙
四海
四海之边中国者在山东则为东海在广南则为南海人人得而闻见不待证说矣若夫禹迹所及西境流沙而极不言西海东北尝至碣石而北海之名不着于经则谓外薄四海讫于四海者如之何而四也汉武帝事远有效使命方行四表故西北二海遂有身历而目击之者矣非道听涂说之比也於是条支之西有海焉先汉使命固尝见之而入诸史矣後汉班超又尝遣甘华辈亲至其地也至於西海之西又有大秦者焉【即波斯也】夷人之与海商皆尝往来若夫北海则又其甚远者矣而霍去病之封狼居胥山也其山实临瀚海者北海也苏武郭吉皆为匈奴所幽寘诸北海之上而唐史所载又曰突厥部北海之北更有所谓骨利干之国焉在海北岸也然则诗书所称四海者实皆环夷夏而四之非寓言矣若夫西北二方有西海栢海青海蒲类海蒲菖海居延海白亭海鲜水海皆尝竝海立称矣然要其实致则衆水锺为大泽如洞庭彭蠡之类故借海以名之非真海也李吉甫辨白亭海而曰河北得水便名为河塞外有水便名为海其说确也班固叙张掖之水曰羌水出羌中东北至居延入海则眞以居延为海矣
汉缘边九郡
五原【盐州】朔方【夏州】云中【云州】代郡【鴈门】定襄【忻州】北平【平州】上谷【易州】渔阳【蓟州】
秦汉河南
汉史凡记三辅以及虏事而曰河南者非洛阳河之南也上郡北地陇西朔方西河皆在积石丰胜龙门三河之南故曰河南也
北边名号
北狄者太王之獯鬻宣王之玁狁幽王之犬戎桓公之山戎也为其居四夷之北故总名北狄也至战国遂有林胡乌桓之先也後为鲜卑至汉初东胡遂为冒顿所并而冒顿国于东胡之西即汉世之匈奴也汉史之叙北狄事自秦以前皆名为犬戎而史记李牧传已有匈奴之名则狄人以匈奴为国号久矣若以时世求之则蒙恬所郤之胡其酋长即头曼也故汉史曰头曼不胜秦而北徙头曼者冒顿之父也头曼之时已称单于後又增称撑犂孤涂单于史着其义曰撑犂者天也单于者广大之貌也自秦至汉在北最强者惟此一族他族虽盛莫之与京也後魏之世蠕蠕社崘始改称单于为可汗者其拟则皇帝也故唐高宗曰今之可汗古单于也突厥也者本匈奴之北部居金山之阳以铁工属蠕蠕已而益大改称突厥突厥者兜牟也以兜牟名国明其肇迹於兵也唐初颉利大盛所据之地三垂薄海南抵大漠其地正与华夏对立而力亦相抗唐自突厥以外其强大能与中国抗力者薛延陀回纥沙陀吐谷浑四种最大若吐蕃虽尝侵入北境其实西戎也
契丹
五代史曰契丹在潢水之南黄龙之北鲜卑故地或云亦鲜卑别种战国之世命为东胡者是也及阿保机并小族称帝援立石晋又得其所割鴈门以北幽州节度管内十六州盖其地东北有卢龙塞西北有居庸关中国恃此以限界北狄自十六州既割之後山险皆为所有而河北尽在平地无险可以拒守矣
回纥【九姓】
唐史回纥者其先匈奴也後呼铁勒薛延陀者回纥之部落也贞观初突厥已亡惟回纥与薛延陀为最雄强已而回纥攻薛延陀并有其地遣使献功太宗为幸灵州次泾阳受其功乃以回纥部为瀚海部督多质葛部为燕然部督凡六部督天宝初回纥之臣裴罗袭破拔密自称骨咄禄毗伽欵可汗天子以为奉义王居突厥故地徙牙乌德鞬山南去高阙无二千里则去塞甚不远而又尽九姓之地九姓者曰乐葛罗曰胡咄葛为族凡九也其後裴罗又杀白眉可汗得地愈广尽得古匈奴地肃宗初遣兵助广平王收长安帝以幼女妻之此在唐之中世北方最强者也
匈奴庭
匈奴之族虽曰逐水草迁徙不常然亦择形势便利据一地以为之庭犹中国之有京邑也遇战争游猎则随事而出事已复归其旧其设险据要略与中国同惟不建筑城郭则大异耳
北狄无城郭
东西南三夷皆以有城郭为固至於北夷则以不立城郭为武韩安国曰匈奴轻疾悍亟之兵也至如飇风去如收电居处无常难得而制汉叙西域诸国有城郭国有行国城郭则其筑城有守者也行国则不立城郭而以马上为国者也
突厥建牙
匈奴屯聚之地则曰置庭突厥兵师所驻即曰建牙其实一也
黄河四大折
黄河自盐泽西来暨达潼关其面势所向凡四大折或与北狄分境或当北狄来路其初一折由积石而迳湟中则鄯兰也是一折也及至灵州西南遂转北而行凡千余里此河西岸即为凉肃甘沙四郡是又一折也迨其北流千里而遥至九原丰州则又转而东流故丰州北面正拄大河是又一折也丰州之东为榆林北境固抵大河而河从此州之东又转而南故胜州北东两面皆抵大河也自此而往直至潼关皆是河南矣此又一折也
长城
古来筑长城以扞北边者四世燕赵秦隋也秦制多承燕赵而隋氏不尽因秦也史记燕城起於造阳而至襄平辽阳造阳者上谷地也襄平者辽东县也辽阳者辽水之北也皆燕国沿边之地故其建筑亦在此地也赵之城则自代地而西属于高阙代者鴈门郡也高阙者灵州北流河之西隂山之上游也赵武灵王国於云代故其备胡之城但能竝河而西以极乎赵境耳至秦已并六国天下为一西自上郡北地而东至辽东西悉为秦有故蒙恬之致役也西起临洮则中国极西之地也北属辽东则中国极东之地也自东迄西殆万余里无论燕赵之与岷兰其在当时盖无一地而无长城也於是会合三制而要其所宿则秦城之长固周乎中国之北矣然审而求之则其城不皆秦筑也秦但补筑使足耳元和志曰开皇长城自代之繁峙县北经蔚州北十里入飞狐县夫其自代而蔚则极北而边匈奴中国之地不出此外秦人为城以城中夏胜地固当在此矣志又曰开皇城起岚州合河县经幽州皆因古迹修筑夫岚州者楼烦郡也初为胡地後为赵惠文所取则合河县固可立城矣幽州者战国时属燕地则非赵人所得有何由可施版筑也是前乎燕赵别有筑之者史所不传故槩言因古迹修筑也以此知古事湮落无载者多也元和志又有大业城在灵州怀远县界河外则越积石河而北秦无此迹矣
大漠
汉赵信既降匈奴与之画谋令远度幕北以要疲汉军故武帝必欲越漠征之而大漠之名始通中国也幕者漠也言沙碛广莫望之漠漠然也汉以後史家变称为碛碛者沙积也其义一也
玉门阳关
汉之两关皆在炖煌郡夀昌县通典曰汉龙勒县也玉门在县之北阳关在玉门之南故曰阳一县而设两关者自此而趋西域有南北道故也
居庸关
太行山南自河阳怀县迤逦北出直至燕北无有间断也此其为山不同他地盖数百千里自麓至脊皆陡峻不可登越独有八处麤通微径名之曰陉居庸关也者即其最北之第八陉也此陉东西横亘五十里而中间通行之地才濶五步即李左车谓井陉车不得方轨骑不得成列其险可以类推也
天山
天山即祁连山也又名时漫罗山又名祁漫罗山盖北语谓为祁连也时漫罗也祁漫罗也皆天也通典元和志於张掖县既着祁连山矣而伊西庭三州皆有此山则是自甘张掖而西至于庭州相去三千五六百里而天山皆能周徧其地则此山亦广长矣
隂山
汉朔方之北云中之南代郡之西高关之东有隂山焉又有阳山焉汉书音义曰阳山在河北隂山在河南予以史汉本文考之始知隂山阳山皆在丰胜河之北谓为河南者误也
燕然山
後汉和帝永元元年窦宪与耿夔出朔方鷄鹿塞至涿山与南匈奴兵合宪分遣精骑与战於稽落山大破之八十一部俱降遂登燕然山去塞五千余里刻石勒功纪汉威德若夫燕然山者必在速邪乌之地而速邪乌必在漠北而非蓟之燕山也
焉支山
霍去病元狩三年出陇西有功武帝曰骠骑涉狐奴转战六日至焉支山千有余里合短兵鏖战臯兰下通典甘州删丹县有焉支山匈奴失之乃歌曰失我焉支山使我妇女无顔色说者曰焉支阏氏也今之燕脂也此山产红蓝可为燕脂而阏氏资以为饰故失之则妇女无顔色其说或然也
浚稽山
应邵曰浚稽山在武威塞北匈奴以为蔽障路
金山
隋唐间突厥阿史那氏得古匈奴北部之地居金山之阳
贺兰山
贺兰山在灵州保静县山有林木青白望如骏马北人呼驼马为贺兰
古今说海卷十

[book_title]卷十一
<子部,杂家类,杂编之属,古今说海
钦定四库全书
古今说海卷十一
明　陆楫　编
说选十一【偏记八】
桂海虞衡志【宋范成大】
志岩洞
余尝评桂山之奇宜为天下第一士大夫落南者少往往不知而闻者亦不能信余生东吴而北抚幽蓟南宅交广西使岷峨之下三方皆走万里所至无不登览太行常山衡岳庐阜皆崇高雄厚虽有诸峰之名政尔魁然大山峯云者盖强名之其最号奇秀莫如池之九华歙之黄山括之仙都温之鴈荡夔之巫峡此天下同称之者然皆数峰而止尔又在荒絶僻远之濒非几杖间可得且所以能拔乎其萃者必因重冈复岭之势盘亘而起其发也有自来桂之千峯皆旁无延缘悉自平地崛然特立玉笋瑶篸森列无际其怪且多如此诚当为天下第一韩退之诗云水作青罗带山如碧玉篸柳子厚訾家洲记云桂州多灵山发地峭竪林立四野黄鲁直诗云桂岭环城如鴈荡平地苍玉忽嵯峨观三子语意则桂山之奇固在目中不待余言之赘顷尝图其眞形寄吴中故人盖无深信者此未易以口舌争也山皆中空故峯下多佳岩洞有名可纪者三十余所皆去城不过七八里近者二三里一日可以徧至今推其尤者记其畧
读书岩在独秀峰下直立郡治後为桂主山傍无坡阜突起千丈峯趾石屋有便房石榻石牖如环堵之室顔延年守郡时读书其中
伏波岩突然而起且千丈下有洞可容二十榻穿凿通透户牖傍出有悬石如柱去地一线不合俗名马伏波试剑石前浸江滨波浪汹涌日夜漱啮之
叠彩岩在八桂堂後支径登山大半有洞曲转穿出山背
白龙洞在南溪平地半山中龛有大石屋由屋右壁入洞行半途有小石室
刘仙岩在白龙洞之阳仙人刘仲远所居也石室高寒出半山间
华景洞高广如十间屋洞门亦然
水月洞在宜山之麓其半枕江天然刓刻作大洞门透彻山背顶高数十丈其形正员望之端整如大月轮江别派流贯洞中踞石弄水如坐卷蓬大桥下
龙隐洞龙隐岩皆在七星山脚没江水中泛舟至石壁下有大洞门高可百丈鼓櫂而入仰观洞顶有龙迹夭矫若印泥然其长竟洞舟行仅一箭许别有洞门可出岩在洞侧山半有小寺即岩为佛堂不复屋
雉岩亦江滨独山有小洞洞门下临漓江
立鱼峯在西山後雄伟高峻如植立一鱼余峯甚多皆苍石刻峭
栖霞洞在七星山七星山者七峯位置如北斗又一小峯在傍曰辅星石洞在山半腹入石门下行百余级得平地可坐数十人傍有两路其一西行两壁石液凝沍玉雪晶荧顶高数十丈路阔亦三四丈如行通衢中顿足曳杖铿然有声如鼓钟声盖洞之下又有洞焉半里遇大壑不可进一路北行俯偻而入数步则寛广两傍十许丈锺乳垂下累累凡乳床必因石脉而出不自顽石出也进里余所见益奇又行食顷则多岐游者恐迷途不敢进云通九疑山也
元风洞去栖霞傍数百步风自洞中出寒如氷雪【元胡涓切】曾公洞旧名冷水岩山根石门砑然入门石桥甚华曾丞相子宣所作有涧水莫知所从来自洞中右旋东流桥下复自右入莫知所往或谓洑流入于江也度桥有仙田数亩过田路窄且湿俯视石罅尺余匍匐而进旋复高旷可通栖霞
屏风岩在平地断山峭壁之下入洞门上下左右皆高广百余丈中有平地可宴百客仰视锺乳森然倒垂者甚多蹑石磴五十级有石穴通明透穴而出则山川城郭恍然无际余因其处作朝天观而命其洞曰空明隐山六洞皆在西湖中隐山之上一曰朝阳二曰夕阳三曰南华四曰北牖五曰嘉莲六曰白萑泛湖泊舟自西北登山先至南华出洞而西至夕阳洞穷有石门可出至北牖出洞十许步至朝阳又西至北牖穴口隘狭侧身入有穴通嘉莲西湖之外既有四山巉岩碧玉千峯倒影水面固已奇絶而湖心又浸隂山诸洞之外别有奇峰绘画所不及荷花时有泛舟故事胜赏甲於东南
北濳洞在隐山之北中有石室石台石果之属石果作荔枝胡桃枣栗之形人采取玩之或以飣盘相问遗南潜洞在西湖中罗家山上
佛子岩亦名锺隐岩去城十里号最远一山萃起莽苍中山腰有上中下三洞最广中洞明敞高百许丈上洞差窄一小寺就洞中结架因石屋为堂室
虚秀洞去城差远大石室面平野室左右皆有径隧各数十百步穿透两傍亦临平野　以上所纪皆附郭可日涉者余外邑岩洞尚多不可皆到兴安石乳洞最胜余罢郡时过之上中下亦三洞此洞与栖霞相甲乙他洞不及也阳朔亦有綉山罗汉白鹤华盖明珠五洞皆奇又闻容州都峤有三洞天融州有灵岩眞仙洞世传不下桂林但皆在瘴地士大夫尤罕到
志金石
本草有玉石部专主药物非疗病虽重不録此篇亦主为方药所须者
生金出西南州峒生山谷田野沙土中不由矿出也峒民以淘沙为生坯土出之自然融结成颗大者如麦粒小者如麸片便可鍜作服用但色差淡耳欲令精好则重链取足色耗去什二三既链则是熟金丹竈所须生金故録其所出
丹砂本草以辰砂为上宜砂次之今宜山人云出砂处与湖北犬牙山北为辰砂南为宜砂地脉不殊无甚分别宜砂老者白色有墙壁如镜生白石床上可入链势敌辰砂本草图经乃云宜砂出土石间非白石床所生即是未识宜砂也别有一种色红质嫩者名土坑砂乃是出土石间者不甚耐火邕州亦有砂大者数十百两作块黑闇少墙壁嚼之紫黛不堪入药彼人惟以烧取水银图经又云融州亦有砂今融州元无砂邕融声相近盖误云
水银以邕州溪洞朱砂末之入炉烧取极易成以百两为一铫铫之制以猪胞为骨外糊厚纸数重贮之不漏锺乳桂林接宜融山中洞穴至多胜连州远甚余游洞亲访之仰视石脉涌起处即有乳床如玉雪石液融结所为也乳床下垂如倒数峰小山峯端渐鋭且长如氷柱柱端轻薄中空如鵞管乳水滴沥未已且滴且凝此乳之最精者以竹管仰盛折取之链治家又以鵞管之端尤轻明如云母爪甲者为胜
铜邕州右江州峒所出掘地数尺即有矿故蛮人好用铜器
绿铜之苖也亦出右江有铜处生石中质如石者名石绿又有一种脆烂如碎土者名泥绿品最下价亦贱滑石桂林属邑及猺洞中皆出有白黑二种功用相似初出如烂泥见风则坚又谓之冷石土人以石灰圬壁及未乾时以滑石末拂拭之光莹如玉
铅粉桂州所作最有名谓之桂粉其粉以黑铅着糟瓮罨化之
无名异小黑石子也桂林山中极多一包数百枚石梅生海中一丛数枝横斜瘦硬形色眞枯梅也虽巧工造作所不能及根所附着如覆菌或云本质为海水所化如石蟹石虾之类
石柏生海中一干极细上有一叶宛是侧柏扶踈无小异根所附着如乌药大抵皆化为石矣此与石梅虽未详可以入药否然皆奇物不可不志
志香
南方火行其气炎上药物所赋皆味辛而臭香如沈笺之属世专谓之香者又美之所锺也世皆云二广出香然广东香乃自舶上来广右香产海北者亦凡品惟海南最胜人士未尝落南者未必尽知故着其说
沈水香上品出海南黎峒一名土沈香少大块其次如蠒栗角如附子如芝菌如茅竹叶者佳至轻薄如纸者入水亦沈香之节因久蛰土中滋液下流结而为香采时香面悉在下其背带木性者乃出土上环岛四郡界皆有之悉冠诸蕃所出又以出万安者为最胜说者谓万安山在岛正东锺朝阳之气香尤醖藉丰美大抵海南香气皆清淑如莲花梅英鹅梨蜜脾之类焚一博投许氛翳弥室翻之四面悉香至煤烬气不焦此海南香之辨也北人多不甚识盖海上亦自难得省民以牛博之於黎一牛博香一担归自差择得沈水十不一二中州人士但用广州舶上占城眞腊等香近年又贵丁流眉来者余试之乃不及海南中下品舶香往往腥烈不甚腥者意味又短带木性尾烟必焦其出海北者生交趾及交人得之海外蕃舶而聚于钦州谓之钦香质重实多大块气尤酷烈不复风味惟可入药南人贱之蓬莱香亦出海南即沈水香结未成者多成片如小笠及大菌之状有径一二尺者极坚实色状皆似沈香惟入水则浮刳去其背带木处亦多沈水
鹧鸪斑香亦得之於海南沈水蓬莱及絶好笺香中槎牙轻松色褐黑而有白斑点点如鹧鸪臆上毛气尤清婉似莲花
笺香出海南香如蝟皮栗蓬及渔簔状盖修治时雕镂费工去木留香棘刺森然香之精锺於刺端芳气与他处笺香夐别出海北者聚於钦州品极凡与广东舶上生熟速结等香相埒海南笺香之下又有重漏生结等香皆下色
光香与笺香同品第出海北及交趾亦聚於钦州多大块如山石枯槎气麤烈如焚松桧曾不能与海南笺香比南人常以供日用及常程祭享
沈香出交趾以诸香草合和蜜调如薰衣香其气温黁自有一种意味然微昏钝
香珠出交趾以泥香揑成小巴豆状琉璃珠间之彩丝贯之作道人数珠入省地卖南中妇人好带之
思劳香出日南如乳香历青黄褐色气如枫香交趾人用以和合诸香
排草出日南状如白茅香芬烈如麝香亦用以合香诸草香无及之者
?榔苔出西南海岛生?榔木上如松身之艾蒳单爇极臭交趾人用以合泥香则能成温黁之气功用如甲香
橄榄香橄榄木脂也状如黑胶饴江东人取黄连木及枫木脂以为榄香盖其类出于橄榄故独有清烈出尘之意品格在黄连枫香之上桂林东江有此果居人采香卖之不能多得以纯脂不杂木皮者为佳
零陵香宜融等州多有之土人编以为蓆荐坐褥性煖宜人零陵今永州实无此香
志酒
余性不能酒士友之饮少者莫余若而能知酒者亦莫余若也顷数仕于朝游王公贵人家未始得见名酒奉使至燕山得其宫中酒号金兰者乃大佳燕西有金兰山汲其泉以酿及来桂林而饮瑞露乃尽酒之妙声震湖广则虽金兰之胜未必能颉颃也
瑞露帅司公厨酒也经抚所前有井清冽汲以酿遂有名今南库中自出一泉近年只用库井酒仍佳
古辣泉古辣本宾横间墟名以墟中泉酿酒既熟不煮埋之地中日足取出
老酒以麦麴酿酒蜜封藏之可数年士人家尤贵重每岁腊中家家造鮓使可为卒岁计有贵客则设老酒冬鮓以示勤婚娶亦以老酒为厚礼
志器
南州风俗猱杂蛮猺故凡什器多诡异而外蛮兵甲之制亦边徼之所宜知者
竹弓以熏竹为之筋胶之制一如角弓惟掲箭不甚力黎弓海南黎人所用长弰木弓也以藤为弦箭长三尺无羽镞长五寸如茨菰叶以无羽故射不远三四丈然中者必死
蛮弩诸峒猺及西南诸蕃其造作略同以硬木为弓桩甚短似中国猎人射生弩但差大耳
猺人弩又名编架弩无箭槽编架而射也
药箭化外诸蛮所用弩虽小弱而以毒药濡箭锋中者立死药以蛇毒草为之
蛮甲惟大理国最工甲胄皆用象皮胷背各一大片如龟殻坚厚与铁等又聨缀小皮片为披膊护项之属制如中国铁甲叶皆朱之兜鍪及甲身内外悉朱地间黄黑漆作百花虫兽之文如世所用犀毗器极工妙又以小白贝累累络甲缝及装兜鍪疑犹传古贝胄朱綅遗制云
黎兜鍪海南黎人所用以藤织为之
云南刀即大理所作铁青黑沈沈不?南人最贵之以象皮为鞘朱之上亦画犀毗花文一鞘两室各函一刀靶以皮条纒束贵人以金银丝
峒刀两江州峒及诸外蛮无不带刀者一鞘二刀与云南同但以黑漆杂皮为鞘
黎刀海南黎人所作刀长不过一二尺靶乃三四寸织细藤?束之靶端揷白角片尺许如鸱鴞尾以为饰蛮鞍西南诸蕃所作不用鞯但空垂两木镫镫之状刻如小龛藏足指其中恐入榛棘伤足也後秋镟木为大钱累累贯数百状如中国骡驴秋
蛮鞭刻木节节如竹根朱墨间漆之长才四五寸其首有铁环贯二皮条以策马
花腰腔鼓出临桂职田乡其土特宜鼓腔村人专作窑烧之油画红花纹以为饰
铜鼓古蛮人所用南边土中时有掘得者相传为马伏波所遗其制如坐墩而空其下满鼓皆细花纹极工致四角有小蟾蜍两人舁行以手拊之声全似鞞鼓铳鼓猺人乐状如腰鼓腔长倍之上锐下侈亦以皮鞔植于地坐拊之
卢沙猺人乐状类箫纵八管横一管贯之
胡卢笙两江峒中乐
藤合屈藤盘绕成柈合状漆固护之出藤梧等郡鸡毛笔岭外亦有兎然极少俗不能为兎毫笔率用鸡毛其锋踉蹡不听使
綀子出两江州洞大畧似苎布有花纹者谓之花綀土人亦自贵重
緂亦出两江州洞如中国线罗上有徧地小方胜纹蛮氊出西南诸蕃以大理者为最蛮人书披夜卧无贵贱人有一番
黎幕出海南黎峒人得中国锦彩拆取色丝间木绵挑织而成每以四幅聨成一幕
黎单亦黎人所织青红间道木绵布也桂林人悉买以为卧具
?榔合南人既喜食?榔其法用石灰或蚬灰并扶留藤同咀则不澁土人家至以银锡作小合如银锭様中为三室一贮灰一贮藤一贮?榔
鼻饮盃南人习鼻饮有陶器如杯椀旁植一小管若瓶嘴以鼻就管吸酒浆暑月以饮水云水自鼻入咽快不可言邕州人已如此记之以发览者一胡卢也
牛角盃海旁人截牛角令平以饮酒亦古兕觥遗意蛮椀以木刻朱黑间漆之侈腹而有足如敦瓿之形竹釡猺人所用截大竹筒以当铛鼎食物熟而竹不?盖物理自尔非异也
戏面桂林人以木刻人面穷极工巧一枚或值万钱
志禽
南方多珍禽非君子所问又余以法禁采捕甚急故不能多识偶於人家见之及有异闻者録以备博物
孔雀生高山乔木之上人探其雏育之喜卧沙中以沙自浴拘拘甚适雄者尾长数尺生三年尾始长岁一脱尾夏秋复生羽不可近目损人饲以猪肠及生菜惟不食菘
鹦鹉近海郡尤多民或以鹦鹉为鮓又以孔雀为腊皆以其易得故也此二事载籍所未纪自余始志之南人养鹦鹉者云此物出炎方稍北中冷则发瘴噤战如人患寒热以柑子饲之则愈不然必死
白鹦鹉大如小鹅亦能言羽毛玉雪以手抚之有粉粘着指掌如蛱蝶翅
乌凤如喜雀色绀碧颈毛类雄鸡鬃头有冠尾垂二弱骨各长一尺四五寸其杪始有毛羽一簇冠尾絶异大畧如凤鸣声清越如笙箫然度曲妙合宫商又能为百虫之音生左右江溪洞中极难得然书传未之纪当由人罕识云
秦吉了如鸜鹆绀黑色丹咮黄距目下连顶有深黄文顶毛有缝如人分髪能人言比鹦鹉尤慧大抵鹦鹉如儿女吉了声则如丈夫出邕州溪洞中唐书林邑出结寮鸟林邑今占城去邕钦州但隔交趾疑即吉了也锦鸡又名金鸡形如小雉湖南北亦有之
山凤凰状如鹅鴈嘴如凤巢两江深林中伏卵时雄者以木枝杂桃胶封其雌於巢独留一窍雄飞求食以饲之子成即发封不成则窒窍杀之此亦异物然未之见也
翻毛鸡翮翎皆翻生弯弯向外尤驯狎不散逸二广皆有
长鸣鸡高大过常鸡鸣声甚长终日啼号不絶生邕州溪洞中
翡翠出海南邕贺二州亦有腊而卖之
灰鹤大如鹤通身灰惨色去顶二寸许毛始丹及颈之半亦能鸣舞
鹧鸪大如竹鸡而差长头如鹑身文亦然惟臆前白点正圆如珠人采食之
水雀苍色似鶺鴒飞集户庭翾翾然与燕雀为伍
志兽
兽莫巨於象莫有用於马皆南土所宜余治马政颇补苴漏隙其说累牍所不能载姑着其畧及畜兽稍异者并为一篇
象出交趾山谷惟雄者则两牙佛书云四牙又云六牙今无有蛮马出西南诸蕃多自毗那自杞等国来自杞取马於大理古南诏也地连西戎马生尤蕃
大理马为西南蕃之最
果下马土产小驷也以出德庆之泷水者为最高不踰三尺骏者有两脊骨故又号双脊马健而喜行
猨有三种金丝者黄玉面者黑纯黑者面亦黑金丝玉面皆难得或云纯黑者雄金丝者雌又云雄能啸雌不能也猨性不耐着地着地辄泻以死煎附子汁饮之即愈
蛮犬如猎狗警而猘
郁林犬出郁林州极高大垂耳拳尾与常犬异
花羊南中无白羊多黄褐白斑如黄牛又有一种深褐黑脊白斑全似鹿
乳羊本出英州其地出仙茅羊食茅举体悉化为肪不复有血肉食之宜人
绵羊出邕州溪洞及诸蛮国与朔方胡羊不异
麝香自邕州溪洞来者名土麝气臊烈不及西蕃火狸狸之类不一邕别有一种其毛色如金钱豹但其钱差大耳彼人云岁久则化为豹其文先似之矣风狸状似黄猨食蜘蛛昼则拳曲如蝟遇风则飞行空中其溺及乳汁主大风疾奇效
嬾妇如山猪而小喜食禾田夫以机轴织絍之器挂田所则不复近安平七源等州有之
山猪即豪猪身有棘刺能振发以射人三二百为羣以害禾稼州洞中甚苦之
石鼠专食山豆根宾州人以其腹乾之治咽喉疾効如神谓之石鼠肚
香鼠至小仅如指擘大穴於柱中行地中疾如激箭山獭出宜州溪洞俗传为补助要药洞人云獭性淫毒山中有此物凡牝兽悉避去獭无偶抱木而枯洞獠尤贵重云能解药箭毒中箭者研其骨少许傅治立消一枚直金一两或求买但得杀死者功力甚劣
志虫鱼
虫鱼微物外薄于海者其类庸可既哉録偶见闻者万一
珠出合浦海中有珠池蜑户投水采蚌取之岁有丰耗多得谓之珠熟相传海底有处所如城郭大蚌居其中有怪物守之不可近蚌之细碎蔓延於外者始得而采车磲似大蚌海人磨治其壳为诸玩物
蚺蛇大者如柱长称之其胆入药南人腊其皮刮去鳞以鞔鼓蛇常出逐鹿食寨兵善捕之数辈满头揷花趋赴蛇蛇喜花必驻视渐近竞拊其首大呼红娘子蛇头益俛不动壮士大刀断其首衆悉奔散远伺之有顷蛇省觉奋迅腾掷傍小木尽拔力竭乃毙数十人舁之一村饱其肉
蝳蝐形似龟鼋辈背甲十三片黑白斑文相错鳞差以成一背其边裙阑阙囓如锯齿无足而有四鬛前两鬛长状如檝後两鬛极短其上皆有鳞甲以四鬛櫂水而行海人养以盐水饲以小鳞俗传甲子庚申日辄不食谓之蝳蝐斋日其说甚俚
蜈蚣有极大者
青螺状如田螺其大两拳揩磨去麤皮如翡翠色雕琢为酒盃
鹦鹉螺状如蜗牛殻磨治出精采亦雕琢为盃
贝子海傍皆有之大者如拳上有紫斑小者指面大白如玉
石蟹生海南形真似蟹云是海味所化理不可诘又有石虾亦其类
鬼蛱蝶大如扇四翅好飞荔枝上
黑蛱蝶大如扇橘蠧所化北人云玄武蝉
嘉鱼状如小鲥鱼多脂味极腴美出梧州火山人以为鮓饷远
虾鱼出漓水肉白而丰味似虾而松美
竹鱼出漓水状似青鱼味如鳜鱼南中鱼品如鲤鲫辈皆有之而以虾竹二鱼为珍
天虾状如大飞蚁秋社後有风雨则羣堕水中有小翅人候其堕掠取之为鮓
志花
桂林具有诸草花木牡丹芍药桃杏之属但培溉不力存形似而已今着其土产独宜者凡北州所有皆不録
上元红深红色絶似红木瓜花不结实以灯夕前後开故名
白鹤花如白鹤立春开
南山茶葩萼大倍中州者色微淡叶柔薄有毛别自有一种如中州所出者
红荳蔲花丛生叶瘦如碧芦春末发初开花先抽一干有大箨包之箨解花见一穗数十蕊淡红鲜妍如桃杏花色蕊重则下垂如蒲萄又如火齐缨络及剪彩鸾枝之状此花无实不与草荳?同种每蕊心有两瓣相竝词人托兴曰比目连理云
泡花南人或名柚花春末开蕊圆白如大珠既拆则似茶花气极清芳与茉莉素馨相逼番人采以蒸香风味超胜
红蕉花叶瘦类芦箬心中抽条条端发花叶数层日拆一两叶色正红如榴花荔子其端各有一点鲜緑尤可爱春夏开至岁寒犹芳又有一种根出土处特肥饱如胆瓶名胆瓶蕉
枸那花叶痩长畧似杨柳夏开淡红花一朶数十萼至秋深犹有之
史君子花蔓生作架植之夏开一簇一二十葩轻盈似海棠
水西花叶如萱草花黄夏开
裹梅花即木槿有红白二种叶似蜀葵采红者连叶包裹黄梅盐渍暴乾以荐酒故名玉修花粉红色四季开象蹄花如栀子而叶小夏开至秋深
素馨花比番禺所出爲少当由风土差宜故也
茉莉花亦少如番禺以淅米浆日溉之则作花不絶可耐一夏花亦大且多叶倍常花六月六日又以治鱼腥水一溉益佳
石榴花南中一种四季常开夏中既实之後秋深忽又大发花且实枝头硕果罅裂而其旁红英粲然并花实折飣盘筵极可玩
添色芙蓉花晨开正白午後微红夜深红
侧金盏花如小黄葵叶似槿岁暮开与梅同时
志果
世传南果以子名者百二十半是山野间草木实猿狙之所甘人强名以为果故余不能尽识録其识可食者五十五种
荔枝自湖南界入桂林才百余里便有之亦未甚多昭平出槱核临贺出緑色者尤胜自此而南诸郡皆有之悉不宜乾肉薄味浅不及闽中所产
龙眼南州悉有之极大者出邕州围如当二钱但肉薄不能远过常品为可恨
馒头柑近蔕起馒头尖者味香胜可埒永嘉乳柑金橘出营道者为天下冠出江浙者皮甘肉酸不逮矣锦李味甘美胜常品擘之两片开如离核桃
石栗圆如弹子每颗有梗抱附之类杓柄肉黄白甘靱似巴榄子仁附肉有白靥不可食发病北人或呼为海胡桃
龙荔殻如小荔枝肉味如龙眼木身叶亦似二果故名可蒸食不可生啖令人发癎或见鬼物三月开小白花与荔枝同时
木竹子皮色形状全似大枇杷肉甘美秋冬间实冬桃状如枣深碧而光软烂甘酸春夏熟
罗望子殻长数寸如肥皂又如刀豆色正丹内有二三实煨食甘美
人面子如大梅李核如人面两目鼻口皆具肉甘酸宜蜜煎
乌榄如橄榄青黑色肉烂而甘
方榄亦橄榄类三角或四角出两江州洞
椰子木身叶悉类?榈桄榔之属子生叶间一穗数枚枚大如五升器果之大者谓惟此与波罗蜜等耳皮中子殻可为器子中瓤白如玉味美如牛乳瓤中酒新者极清芳久则浑浊不堪饮
蕉子芭蕉极大者凌冬不凋中抽干长数尺节节有花花褪叶根有实去皮取肉软烂如緑柿极甘冷四季实土人或以饲小儿云性凉去客热以梅汁渍暴乾按令扁味甘酸有微霜世所谓芭蕉乾者是也又名牛子蕉鷄蕉子小如牛蕉亦四季实
芽蕉子小如鷄蕉尤香嫰甘美秋初实
红盐草果取生草荳?入梅汁盐渍令色红暴乾以荐酒
鹦舌即红盐草果之珍者实始结即频取红盐乾之才如小舌
八角茴香北人得之以荐酒少许咀嚼甚芳香出左右江州洞中
余甘子多贩入北州人皆识之其木可以制器
五梭子形甚诡异瓣五出如田家碌碡状味酸久嚼微甘闽中谓之羊桃
黎朦子如大梅复似小橘味极酸
波罗蜜大如冬瓜外肤礧砢如佛髻削其皮食之味极甘子练悉如冬瓜生大木上秋熟
柚子南州名臭柚大如瓜人亦食之皮甚厚打碑者卷皮蘸墨以代氊刷宜墨而不损纸极便于用此法可传但北州无许大柚耳
橹罟子大如半升椀谛视之数十房攅聚成球每房有缝冬生青至夏红破其瓣食之微甘
槎檫子如锥栗肉甘而微澁
地蚕生土中如小蚕又似甘露子
赤柚子如橄榄皮青肉赤以下竝春实
火炭子如乌李
山韶子色红肉如荔枝以下八种竝夏实
山龙眼色青肉如龙眼
部谛子色黄如大石榴
木赖子如淡黄大李
粘子如指面大褐色
罗晃子如橄榄其皮七重
千岁子如青黄李味甘
赤枣子如酸枣味酸
藤韶子大如鳬卵柿以下十三种竝秋实
古米子殻黄中有肉如米粒
壳子如青梅味甘
藤核子生白藤上如小蒲桃
木连子如胡桃紫色
萝蒙子黄如大橙柚
毛栗如橡栗
特乃子状如榧而圆长端正
不纳子似黄熟小梅絶易烂烂即破肉附核可为经珠似菩提子
羊矢子色状全似羊矢味亦不佳
日头子状如樱桃色似蒲桃穗
秋风子色状俱似楝子
黄皮子如小枣
朱圆子正圆深红状如楝子以下六种皆冬实
匾桃大如桃而匾色正青
粉骨子皮黄色如粉
塔骨子匾如大橘皮裹空虚
布衲子似李而黄
黄肚子如小石榴
志草木
异草瑰木多生穷山荒野其不中医和匠石者人亦不采故余所识者少惟竹品乃多桀异并附于録
桂南方奇木上药也桂林以桂名地实不产而出于宾宜州凡木叶心皆一纵理独桂有两纹形如圭制字者意或出此叶味辛甘与皮无别而加芳美人喜咀嚼之榕易生之木又易高大可覆数亩者甚多根出半身附干而下以入土故有榕木倒生根之语禽鸟衔其子寄生他木上便蔚茂根下至地得土气久则过其所寄沙木与杉同类尤高大叶尖成丛穗少与杉异
桄榔木身直如杉又如?榈有节似大竹一干挺上高数丈开花数十穗緑色
思儡木生两江州洞坚实渍盐水中百年不腐
臙脂木坚致色如臙脂可镟作出融州及州洞桂林属县亦有之
鷄桐叶如楝其叶煮汤疗足膝疾
龙骨木色翠青状如枯骨
风膏药叶如冬青治太阳疼头目昏眩
南漆如稀饴气如松脂沾沾无力
簜竹叶大且密畧如芦苇
澁竹肤麤澁如木工所用砂纸可以错磨爪甲
人面竹节密而凸宛如人面人采为拄杖
钓丝竹类簜竹枝极柔弱
斑竹中有叠晕江浙间斑竹直一泪痕无晕也
猫头竹质性类筋竹
桃枝竹多生石上叶如小?榈人以大者为杖
竻竹刺竹也芒棘森然
箭竹山中悉有
宿根茄茄本不凋明年结实
铜鼓草其实如瓜疗疮疡毒
大蒿容梧道中久无霜雪处年深滋长大者可作屋柱小亦中肩舆之扛
石髪出海上纎长如丝缕
匾菜细如荇带匾如薤菜长一二尺
都管草一茎六叶辟蜈蚣蛇
花藤镟以为器用中有花纹
胡蔓藤毒草也揉其草渍之水入口即死
杂志
峤南风土之异宜録以备博闻而不可以部居谓之杂志
雪南州多无雪霜草木皆不改柯易叶独桂林岁岁得雪或腊中三白然终不及北州之多灵川兴安之间两山蹲踞中容一马谓之严关朔雪至关辄止大盛则度送至桂林城下不复南矣
风广东南海有飓风西路稍北州县悉无之独桂林多风秋冬大甚抜木飞瓦昼夜不息俗传朝作一日止暮七日夜半则弥旬去海犹千余里非飓也土人自不知其说余试论之桂林地势视长沙番禺在千丈之上高而多风理固然也
癸水桂林有古记父老传诵之畧曰癸水绕东城永不见刀兵癸水漓江也
瘴二广惟桂林无之自是而南皆瘴乡矣瘴者山岚水毒与草莽沴气郁勃蒸熏之所为也其中人如疟状治法虽多常以附子为急须不换金正气散为通用邕州两江水土尤恶一岁无时无瘴春曰青草瘴夏曰黄梅瘴六七月曰新禾瘴八九月曰黄茅瘴土人以黄茅瘴为尤毒桂岭旧不知的实所在城北五里有寻丈小坡立石其上刻曰桂岭贺州自有桂岭县相传始名岭在其地今小坡非也
俗字边远俗陋牒诉劵约专用土俗书桂林诸邑皆然今姑记临桂数字虽甚鄙野而偏傍亦有依附【音矮】不长也【音稳】坐于门中稳也【亦音隐】大坐亦稳也仦【音嫋】小儿也奀【音动】人瘦弱也【音终】人亡絶也【音腊】不能举足也【音大】女大及姊也【音磡】山石之岩窟也闩【音】门横关也他不能悉纪余阅讼牒二年习见之大理国间有文书至南边及商人持其国佛经题识犹有用圀字者圀武后所作国字也唐书称大礼国今其国止用理字卷伴南州法度踈畧婚姻多不正村落强暴窃人妻女以逃转移他所安居自若谓之卷伴言卷以为伴侣也已而复为後人卷去至有历数卷未已者其舅姑若前夫访知所在诣官自陈官为追究往往所谓前夫亦是卷伴得之复为後人所卷惟其亲父母兄弟及初娶者所诉即归始初被卷之家
草子即寒热时疫南中吏卒小民不问病源但头痛体不佳便谓之草子不服药使人以小锥刺唇及舌尖出血谓之挑草子实无加损于病必服药乃愈
志蛮
广西经畧使所领二十五郡其外则西南诸蛮蛮之区落不可殚记姑记其声问相接帅司常有事于其地者数种曰羁縻州洞曰猺曰蛮曰黎曰蜑通谓之蛮
羁縻州洞隶邕州左右江者为多旧有四道侬氏谓安平武勒忠浪七源四州皆侬姓又有四道黄氏谓安德归乐露城田州皆黄姓又有武侯延衆石门感德四镇之民自唐以来内附分析其种落大者为州小者为县又小者为洞国朝开拓寖广州县洞五十余所推其雄长者为首领籍其民为壮丁其人物犷悍风俗荒怪不可尽以中国教法绳治姑羁縻之而已有知州权州监州知县知洞其次有同发遣权发遣之属谓之主户余民皆称提陀犹言百姓也其田计口给民不得典卖惟自开荒者由己谓之祖业口分田知州别得养印田犹圭田也权州以下无印记者得?免田既各服属其民又以攻剽山獠及博买嫁娶所得生口男女相配给田使耕教以武技世世隶属谓之家奴亦曰家丁民户强壮可教劝者谓之田子田丁亦曰马前牌总谓之洞丁今黄姓尚多而侬姓絶少智高乱後侬氏善良许从国姓今多姓赵氏有举洞纯一姓者婚婣不以为嫌酋豪或娶数妻皆曰媚娘宜州管下亦有羁縻州县十余所其法制尤疏几似化外其尤者曰南丹州待之又与他州洞不同特命其首领莫氏曰刺史月支盐料及守臣供给钱其说以谓宜州徼外即唐黄家贼之地崇建南丹使控制之莫氏家人亦有时相攻夺今刺史莫延葚逐其弟延廪而自立延廪奔朝廷谓之出宋【凡州洞归明者皆称出宋】
猺本五溪盘瓠之後其壤接广右者静江之兴安义宁古县融州之融水怀远县界皆有之生深山重溪中椎髻跣足不供征役各以其远近为伍
獠在右江溪洞之外俗谓之山獠依山林而居无酋长版籍蛮之荒忽无常者也以射生食动而活虫豸能蠕动者皆取食无年甲姓名一村中惟有事力者曰郎火余但称火旧传其类有飞头凿齿鼻饮白衫花面赤褌之属二十一种今在江西南一带甚多殆百余种也蛮南方曰蛮今郡县之外羁縻州洞虽故皆蛮地犹近省民供税役故不以蛮命之过羁縻则谓之化外真蛮矣区落连亘接于西戎种类殊诡不可胜记今志其近桂林者宜州有西南蕃大小张大小王龙石滕谢诸蕃地与牂牁接人椎髻跣足或着木履衣青花斑布以射猎讐杀为事又南连邕州南江之外者罗殿自杞等以国名罗孔特磨白衣九道等以道名而峩州以西别有酋长无所统属者苏绮罗坐夜面计利流求万夀多岭阿悞等蛮谓之生蛮酋自谓太保大抵与山獠相似但有首领耳罗殿等处乃成聚落亦有文书公文称守罗殿国王其外又有大蛮落西曰大理东曰交趾大理南诏国也交趾古交州治龙编又为安南都护府
黎海南四郡隖上蛮也隖直雷州由徐开渡半日至隖之中有黎母山诸蛮环居四旁号黎人山极高常在雾霭中黎人自鲜识之久晴海氛清廓时或见翠尖浮半空云蛮皆椎髻跣足揷银铜锡钗妇人加铜环耳坠垂肩女及笄即黥颊为细花纹谓之绣面女既黥集亲客相庆贺惟婢获则不绣面四郡之人多黎姓盖其裔族而今黎人乃多姓王
蜑海上水居蛮也以舟楫为家采海物为生且生食之入水能视合浦珠池蚌蛤惟蜑能没水探取旁人以绳系其腰绳动揺则引而上先煮毳衲极热出水急覆之不然寒栗而死或遇大鱼蛟鼍诸海怪为鬐鬛所触往往溃腹折支人见血一缕浮水面知蜑死矣
古今说海卷十一

[book_title]卷十二
钦定四库全书
古今说海卷十二
明　陆楫　编
说选十二【偏记九】
真腊风土记总叙【元周达观】
真腊国或称占腊其国自称曰甘孛智今圣朝按西番经名其国曰澉浦只盖亦甘孛智之近音也自温州开洋行丁未针历闽广海外诸州港口过七洲洋经交址洋到占城又自占城顺风可半月到真蒲乃其境也又自真蒲行坤申针过崑仑洋入港港凡数十惟第四港可入其余悉以沙浅故不通巨舟然而弥望皆修藤古木黄沙白苇仓卒未易辨认故舟人以寻港为难事自港口北行顺水可半月抵其地曰查南乃其属郡也又自查南换小舟顺水可十余日过半路村佛村渡淡洋可抵其地曰干傍取城五十里按诸番志称其地广七千里其国北抵占城半月路西南距暹逻半月程南距番禺十日程其东则大海也旧为通商来往之国圣朝诞膺天命奄有四海索多元帅之置省占城也尝遣一虎符百户一金牌千户同到本国竟为拘执不返元贞之乙未六月圣天子遣使招谕俾余从行以次年丙申二月离明州二十日自温州港口开洋三月十五日抵占城中途逆风不利秋七月始至遂得臣服至大德丁酉六月回舟八月十二日抵四明舶岸其风土国事之详虽不能尽知然其大畧亦可见矣
城郭
州城周围可二十里有五门门各两重惟东向开二门余向皆一门城之外巨濠濠之外皆通衢大桥桥之两傍各有石神五十四枚如石将军之状甚巨而狞五门皆相似桥之阑皆石为之凿为蛇形蛇皆九头五十四神皆以手拔蛇有不容其走逸之势城门之上有大石佛头五面向西方中置其一饰之以金门之两傍凿石为象形城皆叠石为之可二丈石甚周密坚固且不生繁草却无女墙城之上间或种桄榔木比比皆空屋其内向如坡子厚可十余丈坡上皆有大门夜闭早开亦有监门者惟狗不许入门其城甚方整四方各有石塔一座曾受斩趾刑人亦不许入门当国之中有金塔一座傍有石塔二十余座石屋百余间东向金桥一所金狮子二枚列於桥之左右金佛八身列于石屋之下金塔至北可一里许有铜塔一座比金塔更高望之郁然其下亦有石屋十数间又其北一里许则国主之庐也其寝室又有金塔一座焉所以舶商自来有富贵真腊之褒者想为此也石塔出南门外半里余俗传鲁般一夜造成鲁般墓在南门外一里许周围可十里石屋数百间东池在城东十里周围可百里中有石塔石屋塔之中有卧铜佛一身脐中常有水流出北池在城北五里中有金方塔一座石屋数十间金狮子金佛铜象铜牛铜马之属皆有之
宫室
国宫及官舍府第皆面东国宫在金塔金桥之北近门周围可五六里其正室之瓦以铅为之余皆土瓦黄色桥柱甚巨皆雕画佛形屋头壮观修廊复道突兀参差稍有?模其莅事处有金窻棂左右方柱上有镜约有四五十面列放於窻之旁其下为象形闻内中多有奇处防禁甚严不可得而见也其内中金塔国主夜则卧其上土人皆谓塔之中有九头蛇精乃一国之土地主也系女身每夜则见国主则先与之同寝交媾虽其妻亦不敢入二鼓乃出方可与妻妾同睡若此精一夜不见则番王死期至矣若番王一夜不往则必获灾祸其次如国戚大臣等屋制度广袤与常人家迥别周围皆用草盖独家庙及正寝二处许用瓦亦各随其官之等级以为屋室广狭之制其下如百姓之家止草盖瓦片不敢上屋其广狭虽随家之贫富然终不敢傚府第制度也
服饰
自国主以下男女皆椎髻袒裼止以布围腰出入则加以大布一条?於小布之上布甚有等级国主所打之布有值金三四两者极其华丽精美其国中虽自织布暹罗及占城皆有来者往往以来自西洋者为上以其精巧而细様故人惟国主可打纯花布头戴金冠子如金刚头上所戴者或有时不戴冠但以线穿香花如茉莉之类周匝於髻间项上戴大珍珠三斤许手足及诸指上皆带金镯指展上皆篏猫儿眼睛石其下跣足足下及手掌皆以红药染赤色出则手持金劔百姓间惟妇女可染手足掌男子不敢也大臣国戚可打疎花布惟官人可打两头花布百姓间惟妇人可打之新唐人虽打两头花布人亦不敢罪之以其暗丁八杀故也暗丁八杀不识体例也
官属
国中亦有丞相将帅司天等官其下各设司吏之属但名称不同耳大抵皆国戚为之否则亦纳女为嫔其出入仪从亦有等级用金轿扛四金伞柄者为上金轿扛二金伞柄者次之金轿扛一金伞柄者又次之止用一金伞柄者又其次之也其下者止用一银伞柄者而已亦有用银轿扛者金伞柄以上官皆呼为巴丁或呼暗丁银伞柄者呼为厮辣的伞皆用中国红绢为之其裙直拖地油伞皆以緑绢为之裙却短
三教
为儒者呼为班诘为僧者呼为苎姑为道者呼为八思惟班诘不知其所祖亦无所谓学舍讲习之处亦难究其所读何书但见其如常人打布之外於项上挂白线一条以此别其为儒耳由班诘入仕者则为高上之人项上之线终身不去苎姑削髪穿黄偏袒右肩其下则系黄布裙跣足寺亦许用瓦盖中止有一像正如释迦佛之状呼为孛赖穿红塑以泥饰以丹青外此别无像也塔中之佛相貌又别皆以铜铸成无钟鼓铙钹与幢幡宝盖之类僧皆茹鱼肉惟不饮酒供佛亦用鱼肉每日一斋皆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>