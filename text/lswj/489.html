<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,嵇中散集全文在线阅读,嵇中散集全文在线下载,大玄古籍书库">
<meta name="description" content="诗文别集。嵇康作。原本散佚,现存刊本以明嘉靖四年(1525)黄省曾仿宋刻本为最早,凡10卷,包括诗1卷,文9卷。另有明薛应旂刻1卷本,张燮刻6卷本,张溥刻1卷本等。近人鲁迅根据明代吴宽丛书堂钞本辑校,题《嵇康集》,凡10卷,另有序跋及《逸文考》、《著录考》等,1938年收入《鲁迅全集》第9卷,1956年文学古籍刊行社影印单行本。近人戴明扬据明黄省曾仿宋本参诸别本校注,题《嵇康集校注》,并收有大量有关嵇康生平事迹及评论材料,1962年人民文学出版社出版。嵇康(224—263),字叔夜,三国魏谯郡铚(今安徽宿">
<title>嵇中散集_嵇康_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">嵇中散集</span> <br/>
          作者： <span class="inputVal" id="bkauthor">嵇康</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,三国,诗文集,完结</span> <br/>
          字数： <span class="inputVal" id="bknum">[book_length]36964</span> <br/>
          说明： <span class="inputVal" id="bkdec">诗文别集。嵇康作。原本散佚,现存刊本以明嘉靖四年(1525)黄省曾仿宋刻本为最早,凡10卷,包括诗1卷,文9卷。另有明薛应旂刻1卷本,张燮刻6卷本,张溥刻1卷本等。近人鲁迅根据明代吴宽丛书堂钞本辑校,题《嵇康集》,凡10卷,另有序跋及《逸文考》、《著录考》等,1938年收入《鲁迅全集》第9卷,1956年文学古籍刊行社影印单行本。近人戴明扬据明黄省曾仿宋本参诸别本校注,题《嵇康集校注》,并收有大量有关嵇康生平事迹及评论材料,1962年人民文学出版社出版。嵇康(224—263),字叔夜,三国魏谯郡铚(今安徽宿县西南)人。早孤,有奇才,博洽多闻,做过中散大夫,故世称嵇中散。崇尚老庄,讲求养生服食之道,为竹林七贤之一。为曹操孙曹林女婿,政治上被认属曹魏集团,遭司马氏集团杀害。本集存诗50多首,其中四言诗20多首,著名者为其《幽愤诗》,作于入狱遭杀之前,叙述了他托好老庄、淡泊寡俗的志向与高远的性格,感情充沛,风格峻切,甚为感人。《兄秀才公穆入军赠诗》19首也多为人称举。刘勰《文心雕龙》与钟嵘《诗品》等对其诗都有很高的评价。而其散文成就又高于诗歌。集中论说文存9篇,以《养生论》、《难自然好学论》、《声无哀乐论》、《管蔡论》,《明胆论》最为重要。“思想新颖,往往与古时旧说反对。”(鲁迅《魏晋风度及文章与药及酒之关系》),其书信今存2篇,以《与山巨源绝交书》为人推重。另有《圣贤高士传》,记自混沌之世至作者当时的隐士高人原119人,存52人之传、5人之赞。再有《琴赋》。全集所收诗文在魏晋文学中占重要地位,后世历被高评和师法。</span> <br/>
          封面： <span class="inputVal" id="bkimg">Z_18678.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]嵇中散集
[book_author]嵇康
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,三国,诗文集,完结
[book_length]36964
[book_dec]诗文别集。嵇康作。原本散佚,现存刊本以明嘉靖四年(1525)黄省曾仿宋刻本为最早,凡10卷,包括诗1卷,文9卷。另有明薛应旂刻1卷本,张燮刻6卷本,张溥刻1卷本等。近人鲁迅根据明代吴宽丛书堂钞本辑校,题《嵇康集》,凡10卷,另有序跋及《逸文考》、《著录考》等,1938年收入《鲁迅全集》第9卷,1956年文学古籍刊行社影印单行本。近人戴明扬据明黄省曾仿宋本参诸别本校注,题《嵇康集校注》,并收有大量有关嵇康生平事迹及评论材料,1962年人民文学出版社出版。嵇康(224—263),字叔夜,三国魏谯郡铚(今安徽宿县西南)人。早孤,有奇才,博洽多闻,做过中散大夫,故世称嵇中散。崇尚老庄,讲求养生服食之道,为竹林七贤之一。为曹操孙曹林女婿,政治上被认属曹魏集团,遭司马氏集团杀害。本集存诗50多首,其中四言诗20多首,著名者为其《幽愤诗》,作于入狱遭杀之前,叙述了他托好老庄、淡泊寡俗的志向与高远的性格,感情充沛,风格峻切,甚为感人。《兄秀才公穆入军赠诗》19首也多为人称举。刘勰《文心雕龙》与钟嵘《诗品》等对其诗都有很高的评价。而其散文成就又高于诗歌。集中论说文存9篇,以《养生论》、《难自然好学论》、《声无哀乐论》、《管蔡论》,《明胆论》最为重要。“思想新颖,往往与古时旧说反对。”(鲁迅《魏晋风度及文章与药及酒之关系》),其书信今存2篇,以《与山巨源绝交书》为人推重。另有《圣贤高士传》,记自混沌之世至作者当时的隐士高人原119人,存52人之传、5人之赞。再有《琴赋》。全集所收诗文在魏晋文学中占重要地位,后世历被高评和师法。
[book_img]Z_18678.jpg


[book_title]提要
钦定四库全书　　　　　集部二
嵇中散集　　　　　　　别集类一【魏】
提要
【臣】等谨案嵇中散集十卷旧本题晋嵇康为司马昭所害时当涂之祚未终则康当为魏人不当为晋人晋书立传实房乔等之舛误本集因而题之非也隋书经籍志载康文集十五卷新旧唐书并同郑樵通志略所载卷数尚合至陈振孙书录解题则已作十卷且称康所作文论六七万言其存於世者仅如此则宋时已无全本矣疑郑樵所载亦因仍旧史之文未必真见十五卷之本也王楙野客丛书云嵇康传曰康喜谈名理能属文撰高士传赞作太师箴声无哀论余得毘陵贺方回家所藏缮写嵇康集十卷有诗六十八首今文选所载才三数首逸惟载康与山巨原絶交书一首不知又有与吕长悌絶交一书选惟载养生论一篇不知又有与向子期论养生难答一篇四十余言辨论甚悉集又有宅无吉凶摄生论难上中下三名难张辽自然好学论一首管蔡论释私论明胆论等文崇文总目谓嵇康集十卷正此本尔唐艺文志谓嵇康集十五卷不知五卷谓何观楙所言则樵之妄载确矣此本凡诗四十七篇赋一篇书二篇襍着二篇论九篇箴一篇家诫一篇而杂着中嵇荀録一篇有録无书实共诗文六十二篇又非宋本之旧盖明嘉靖乙酉吴县黄省曾所重辑也杨慎丹铅録尝辨阮籍卒于康後而世传籍碑为康作此小不载此碑则其考核犹为精审矣乾隆四十三年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
嵇中散集卷一
魏　嵇康　撰
兄秀才公穆入军赠诗十九首
双鸾匿景曜戢翼太山崖抗首漱朝露曦阳振羽仪长鸣戏云中时下息兰池自谓絶尘埃终始永不亏何意世多艰虞人来我疑云网塞四区高罗正参差奋迅势不便六翮无所施隐?就长缨卒为时所羁单雄翻孤逝哀吟伤生离徘徊恋俦侣慷慨高山陂鸟尽良弓藏谋极身心危吉凶虽在已世路多嶮巇安得反初服抱玉宝六奇逍遥游太清携手长相随
鸳鸯于飞肃肃其羽朝游高原夕宿兰渚邕邕和鸣顾眄俦侣俯仰慷慨优游容与
鸳鸯于飞啸侣命俦朝游高原夕宿中洲交颈振翼容与清流咀嚼兰蕙俯仰优游
泳彼长川言息其浒陟彼高冈言刈其楚嗟我征迈独行踽踽仰彼凯风涕泣如雨
泳彼长川言息其沚陟彼高冈言刈其杞嗟我独征靡瞻靡恃仰彼凯风载坐载起
穆穆惠风扇彼轻尘奕奕素波转此游鳞伊我之劳有怀佳人寤言永思实锺所亲
所亲安在舍我远迈弃此荪芷袭彼萧艾虽曰幽深岂无颠沛言念君子不遐有害
人生夀促天地长久百年之期孰云其夀思欲登仙以跻不朽揽辔踟蹰仰顾我友
我友焉之隔兹山冈谁谓河广一苇可航徒恨永离逝彼路长瞻仰弗及徙倚彷徨
良马旣闲丽服有晖左揽繁弱右接忘归风驰电逝蹑景追飞淩厉中原顾眄生姿
携我好仇载我轻车南凌长阜北厉清渠仰落惊鸿俯引渊鱼盘于游畋其乐只且
淩高远眄俯仰咨嗟怨彼幽絷邈尔路遐虽有好音谁与清歌虽有姝顔谁与发华仰讯高云俯托轻波乘流远遁抱恨山阿
轻车迅迈息彼长林春木载荣布叶垂隂习习谷风吹我素琴交交黄鸟顾俦弄音感寤驰情思我所钦心之忧矣永啸长吟
浩浩洪流带我邦畿萋萋緑林奋荣扬晖鱼龙瀺灂山鸟羣飞驾言出游日夕忘归思我良朋如渇如饥愿言不获怆矣其悲
息徒兰圃秣马华山流磻平臯垂纶长川目送归鸿手挥五弦俯仰自得游心太玄嘉彼钓叟得鱼忘筌郢人逝矣谁可尽言
闲夜肃清朗月照轩微风动袿组帐高褰旨酒盈尊莫与交欢琴瑟在御谁与鼓弹仰慕同趣其馨若兰佳人不在能不永叹
乘风高游远登灵丘托好松乔携手俱游朝发太华夕宿神州弹琴咏诗聊以忘忧
琴诗自乐远游可珍含道独往弃智遗身寂乎无累何求於人长寄灵岳怡志养神
流俗难悟逐物不还至人远鉴归之自然万物为一四海同宅与彼共之予何所惜生若浮寄暂见忽终世故纷纭弃之无成泽雉虽饥不愿园林安能服御劳形苦心身贵名贱荣辱何在贵得肆志纵心无悔
秀才答四首
华堂临浚沼灵芝茂清泉仰瞻青禽翔俯察緑水滨逍遥步兰渚感物怀古人李叟寄周朝庄生游漆园时至忽蝉蜕变化无常端
君子体变通否泰无常理当流则蚁行时游则鹊起达者鉴通塞盛衰为表里列仙徇生命松乔安足齿纵躯任世度至人不私已
达人与物化世俗安可论都邑可优游何必栖山原孔父策良驷不云世路难出处因时资潜跃无常端保心守道居视变安能迁
饰车驻驷驾言出游南厉伊渚北登邙丘青林华茂青鸟羣嬉感悟长怀能不永思永思伊何思齐大仪凌云轻迈托身灵螭遥集芝圃释辔华池华木夜光沙棠离离俯漱神泉仰叽琼枝结心浩素终始不亏忧愤诗一首
嗟余薄祜少遭不造哀?靡识越在襁褓母兄鞠育有慈无威恃爱肆姐不训不师爰及冠带冯宠自放抗心希古任其所尚托好老庄贱物贵身志在守朴养素全真曰余不敏好善闇人子玉之败屡增惟尘大人含弘藏垢怀耻民之多僻政不由已惟此褊心显明臧否感悟思愆恒若创痏欲寡其过谤议沸腾性不伤物频致怨憎昔慙柳惠今愧孙登内负夙心外恧良朋仰慕严郑乐道闲居与世无营神气晏如咨予不淑婴累多虞匪降自天寔由顽踈理弊患结卒致囹圄对答鄙讯絷此幽阻寔耻讼寃时不我与虽曰义直神辱志沮澡身沧浪岂云能补嗈嗈鸣雁奋翼北游顺时而动得意忘忧嗟我愤叹曾莫能俦事与愿违遘兹淹留穷达有命亦又何求古人有言善莫近名奉时?默咎悔不生万石周慎安亲保荣世务纷纭秖搅予情安乐必诫乃终利贞煌煌灵芝一年三秀予独何为有志不就惩难思复心焉内疚庶朂将来无馨无臭采薇山阿散髪岩岫永啸长吟颐性养夀
述志诗二首
潜龙育神躯濯鳞戏兰池延颈慕大庭寝足俟皇羲庆云未垂景盘桓朝阳陂悠悠非我匹畴肯应俗宜殊类难徧周鄙议纷流离轗轲丁悔吝雅志不得施耕耨感甯越马席激张仪逝将离羣侣杖策追洪崖焦鹏振六翮罗者安所羁浮游太清中更求新相知比翼翔云汉饮露飡琼枝多念世间人夙驾咸驱驰冲静得自然荣华安足为
斥鷃擅蒿林仰笑神凤飞坎井蝤蛭宅神龟安所归恨自用身拙任意多永思远实与世殊义誉非所希往事既已谬来者犹可追何为人事间自令心不夷慷慨思古人梦想见容辉愿与知已遇舒愤启其微岩穴多隐逸轻举求吾师晨登箕山巅日夕不知饥玄居养营魄千载长自绥
游仙诗一首
遥望山上松隆谷欝青葱自遇一何高独立迥无双愿想游其下蹊路絶不通王乔弃我去乘云驾六龙飘颻戏玄圃黄老路相逢授我自然道旷若发童蒙采药锺山隅服食改姿容蝉蜕弃秽累结友家板桐临觞奏九韶雅歌何邕邕长与俗人别谁能覩其踪
惟上古尧舜
二人功德齐均不以天下私亲高尚简朴兹顺宁济四海蒸民
唐虞世道治
万国穆亲无事贤愚各自得志晏然逸豫内忘佳哉尔时可喜
知慧用
为法滋章寇生纷然相召不停大人玄寂无声镇之以静自正
名与身孰亲
哀哉世俗殉荣驰骛竭力丧精得失相纷忧惊自是勤苦不宁
生生厚招咎
金玉满堂莫守古人安此粗丑独以道德为友故能延期不朽
名行显患滋
位高势重祸基美色伐性不疑厚味腊毒难治如何贪人不思
东方朔至清
外以贪污内贞秽身滑稽隐名不为世累所撄所欲不足无营
楚子文善仕
三为令尹不喜柳下降身蒙耻不以爵禄为已静恭古惟二子
老莱妻贤名
不愿夫子相荆相将避禄隐耕乐道闲居采萍终厉高节不倾
嗟古贤原宪
弃背膏粱朱顔乐此屡空饥寒形陋体逸心寛得志一世无患
重作四言诗七首
富贵尊荣忧患谅独多富贵尊荣忧患谅独多古人所惧丰屋蔀家人害其上兽恶网罗惟有贫贱可以无他歌以言之富贵忧患多
贫贱易居贵盛难为工贫贱易居贵盛难为工耻佞直言与祸相逢变故万端俾吉作凶思牵黄犬其计莫从歌以言之贵盛难为工
劳谦寡悔忠信可久安劳谦寡悔忠信可久安天道害盈好胜者残强梁致灾多事招患欲得安乐独有无????歌以言之忠信可久安
役神者弊极欲疾枯役神者弊极欲疾枯顔回短折不及童乌纵体淫恣莫不早徂酒色何物今自不辜歌以言之酒色令人枯
絶智弃学游心於玄默絶智弃学游心於玄默遇过而悔当不自得垂钓一壑所乐一国被髪行歌和者四塞歌以言之游心於玄默
思与王乔乘云游八极思与王乔乘云游八极凌厉五岳忽行万亿授我神药自生羽翼呼吸太和练形易色歌以言之思行游八极
徘徊锺山息驾於层城徘徊锺山息驾於层城上?华盖下采若英受道王母遂升紫庭逍遥天衢千载长生歌以言之徘徊於层城
思亲诗一首
柰何愁兮愁无聊恒恻恻兮心若抽愁柰何兮悲思多情欝结兮不可化奄失恃兮孤??内自悼兮啼失声思报德兮邈已絶感鞠育兮情剥裂嗟母兄兮永潜藏想形容兮内摧伤感阳春兮思慈亲欲一见兮路无因望南山兮发哀叹感几杖兮涕丸澜念畴昔兮母兄在心逸豫兮夀四海忽已逝兮不可追心穷约兮但有悲上空堂兮廓无依覩遗物兮心崩摧中夜悲兮当谁告独擦泪兮抱哀戚日远迈兮思予心恋所生兮泪不禁慈母没兮谁予骄顾自怜兮心忉忉诉苍天兮天不闻泪如雨兮叹青云欲弃忧兮寻复来痛殷殷兮不可裁
郭遐周赠三首【附】
吾无佐世才时俗不可量归我北山阿逍遥以倡佯同气自相求虎啸谷风凉惟予与嵇生未面分好章古人美倾盖方此何不臧援筝执鸣琴携手游空房栖迟衡门下何愿於姬姜予心好永年年永怀乐康我友不期卒改计适他方岩东咸发日翻然将高翔离别在旦夕惆怅以增伤
风人重离别行道犹迟迟宋玉哀登山临水送将归伊此往昔事言之以增悲叹我与嵇生倏忽将永违俯察渊鱼游仰观双鸟飞厉翼太清中徘徊于丹池钦哉得其所令我心独违言别在斯须惄焉如调饥离别自古有人非比目鱼君子不怀土岂得更安居四海皆兄弟何患无彼姝岩穴隐傅说寒谷纳白驹方各以类聚物亦以羣殊所在有智贤何忧此不如所贵身名存功烈在简书岁时易过历日月忽其除朂哉乎嵇生敬德在慎躯
答二郭三首
天下悠悠者下京趋上京二郭怀不羣超然来北征乐道托莱庐雅志无所营良时遘其愿遂结欢爱情君子义是亲恩好笃平生寡志自生灾屡使衆衅成豫子匿梁侧聂政变其形顾此怀怛惕虑在苟自宁今当寄他域严驾不得停本图终宴婉今更不克并二子赠嘉诗馥如幽兰馨恋土思所亲不知气愤盈昔蒙父兄祚少得离负荷因疏遂成懒寝迹北山阿但愿养性命终已靡有他良辰不我期当年值纷华
归伊此往昔事言之以增悲叹我与嵇生倏忽将永违俯察渊鱼游仰观双鸟飞厉翼太清中徘徊於丹池钦哉得其所令我心独违言别在斯须惄焉如调饥
离别自古有人非比目鱼君子不怀土岂更得安居四海皆兄弟何患无彼姝岩穴隐傅说寒谷纳白驹方各以类聚物亦以羣殊所在有智贤何忧此不如所贵身名存功烈在简书岁时易过历日月忽其除朂哉乎嵇生敬德在慎躯
郭遐叔赠四首
每念遘会惟日不足昕往宵归常苦其速欢接无厌如川赴谷如何忽尔将适他俗言驾有日巾车命仆思念君子温其如玉心之忧矣视丹如录
如何忽尔超将远游情以怵惕惟思惟忧展转反侧寤寐追求驰情运想神往形留心之忧矣增其劳愁不见可欲使心不乱譬彼造化抗无崖畔封疆画界事利任难惟予与子蔑不同贯交重情亲欲面【阙】
坎趣世教常恐婴网罗羲皇邈已远拊膺独咨嗟朔戒贵尚容渔父好扬波虽逸亦以难非余心所嘉岂若翔区外湌琼漱朝霞遗物弃鄙累逍遥游太和结友集灵岳弹琴登清歌有能从此者古人何足多
详观淩世务屯险多忧虞施报更相市大道匿不舒夷路值枳棘安步将焉如权智相倾夺名位不可居鸾凤避罻罗远托崑仑墟庄周悼灵龟越稷嗟王舆至人存诸已隐璞乐玄虚功名何足殉乃欲列简书所好亮若兹杨氏叹交衢去去从所志敢谢道不俱
与阮德如一首
含哀还旧庐感切伤心肝良时遘数子谈慰臭如兰畴昔恨不早既面侔旧欢不悟卒永离念隔怅忧叹事故无不有别易会良难郢人忽已逝匠石寝不言泽雉穷野草灵龟乐泥蟠荣名秽人身高位多灾患未若捐外累肆志养浩然顔氏希有虞隰子慕黄轩?彭独何人唯志在所安渐渍殉近欲一往不可攀生一在豫积勿以怵自寛南土旱不凉矜计宜早完君其爱德素行路慎风寒自力致所怀临文情辛酸
阮德如答二首【附】
早发温泉庐夕宿宣阳城顾盻怀惆怅言思我友生会遇一何幸及子遘欢情交际虽未久恩爱发忠诚良玉须切磋璠璵就其形隋珠岂不曜雕莹启光荣与子犹兰石坚芳互相成庶几行古道伐檀俟河清不谓中离别飘飘然远征临舆执手决良诲一何精佳言盈我耳援带以自铭唐虞旷千载三代不可并洙泗久已往微言谁共听曾参易箦毙仲由结其缨晋楚安足慕屡空守以贞潜龙尚泥蟠神龟隐其灵庶保吾子言养真以全生东野多所患暂往不久停幸子无损思逍遥以自宁
双美不易居嘉会故难常爰处憇斯土与子遘兰芳常愿永游集拊翼同回翔不悟卒永离一别为异乡四牡一何速征人告路长顾步怀想象游目屡太行抚軨增叹息念子安能忘恬和为道基老氏恶强梁患至有身灾荣子知所康神龟实可乐明戒在刳肠新诗何笃穆申咏增慨忼舒检话良讯终然未厌藏还誓必不食复与同故房愿子荡忧虑无以情自伤俟路忘所以聊以酬来章酒会诗七首
乐哉苑中游周览无穷已百卉吐芳华崇基邈高跱林木纷交错玄池戏鲂鲤轻丸毙翔禽纎纶出鱣鲔坐中发美讃异气同音轨临川献清酤微歌发皓齿素琴挥雅操清声随风起斯会岂不乐恨无东野子酒中念幽人守故弥终始但当体七弦寄心在知已
淡淡流水沦胥而逝泛泛栢舟载浮载滞微啸清风鼓檝容裔放櫂投竿优游卒岁
婉彼鸳鸯戢翼而游俯唼緑藻托身洪流朝翔素瀬夕栖灵洲揺荡清波与之沉浮
流咏兰池和声激朗操缦清商游心大象顷昩修身惠音遗响锺期不存我志谁赏
歛弦散思游钓九渊重流千仞或饵者悬猗与庄老栖迟永年实惟龙化荡志浩然
肃肃笭风分生江湄却背华林俯泝丹坻含阳吐英履霜不哀嗟我殊观百卉具腓心之忧矣孰识玄机猗猗兰蔼殖彼中原绿叶幽茂丽蘃穠繁馥馥蕙芳顺风而宣将御椒房吐薰龙轩瞻彼秋草怅矣惟骞
杂诗一首
微风清扇云气四除皎皎亮月丽于高隅兴命公子擕手同车龙骥翼翼扬镳踟蹰肃肃宵征造我友庐光灯吐辉华幔长舒鸾觞酌醴神鼎烹鱼玄超子野叹过緜驹流咏太素俯讃玄虚孰克英贤与尔剖符
嵇中散集卷一

[book_title]卷二
钦定四库全书
嵇中散集卷二
魏　嵇康　撰
琴赋一首【并序】
余少好音声长而翫之以爲物有盛衰而此无变滋味有厌而此不勌可以导养神气宣和情志处穷独而不闷者莫近於音声也是故复之而不足则吟咏以肆志吟咏之不足则寄言以广意然八音之器歌舞之象历世才士并为之赋颂其体制风流莫不相袭称其材干则以危苦为上赋其声音则以悲哀为主美其感化则以垂涕为贵丽则丽矣然未尽其理也推其所由似元不解音声览其旨趣亦未达礼乐之情也衆器之中琴德最优故缀叙所怀以为之赋其辞曰
惟椅梧之所生兮托峻岳之崇冈披重壤以诞载兮参辰极而高骧含天地之醇和兮吸日月之休光郁纷纭以独茂兮飞英蕤於昊苍夕纳景于虞渊兮旦曦干於九阳经千载以待价兮寂神跱而永康且其山川形势则盘纡隐深磪嵬嵓岑互岭巉岩岞崿岖崯丹崖嶮巇青壁万寻若乃重巘增起偃蹇云覆邈隆崇以极壮崛巍巍而特秀蒸灵液以播云据神渊而吐溜尔乃颠波奔突狂赴争流触岩觝隈郁怒彪休汹涌腾薄奋沫扬涛瀄汩澎湃?蟺相纠放肆大川济乎中州安囘徐迈寂尔长浮澹乎洋洋萦抱山丘详观其区土之所产毓奥宇之所宝殖珍恠琅玕瑶瑾翕赩丛集累积奂衍於其侧若乃春兰被其东沙棠殖其西?子宅其阳玉醴涌其前玄云?其上翔鸾集其巅清露润其肤惠风流其间竦肃肃以静谧密微微其清闲夫所以经营其左右者固以自然神丽而足思愿爱乐矣於是遯世之士荣期绮季之俦乃相与登飞梁越幽壑援琼枝陟峻崿以游乎其下周旋永望邈若凌飞邪聣崑仑俯阚海湄指苍梧之迢逓临回江之威夷悟时俗之多累仰箕山之余辉羡斯岳之弘敞心慷慨以忘归情舒放而远览接轩辕之遗音慕老童於騩隅钦泰容之高吟顾兹梧而兴虑思假物以托心乃斵孙枝凖量所任至人摅思制为雅琴乃使离子督墨匠石奋斤夔襄荐法般倕骋神锼会裛厠朗密调均华绘雕琢布藻垂文错以犀象籍以翠緑弦以园客之丝徽以锺山之玉爰有龙凤之象古人之形伯牙挥手锺期听声华容灼烁发采扬明何其丽也伶伦比律田连操张进御君子新声熮亮何其伟也及其初调则角羽俱起宫徵相证参发并趣上下累应踸踔磥硌美声将兴固以和昶而足躭矣尔乃理正声奏妙曲扬白雪发清角纷淋浪以流离奂淫衍而优渥粲奕奕而高逝驰岌岌以相属沛腾遌而竞趣翕韡晔而繁缛状若崇山又象流波浩兮汤汤郁兮峩峩怫?烦寃纡余婆娑陵纵播逸霍濩纷葩检容授节应变合度竞名擅业安轨徐步洋洋习习声烈遐布含显媚以送终飘余响乎泰素若乃高轩飞观广厦闲房冬夜肃清朗月垂光新衣翠粲缨徽流芳於是器冷弦调心闲手敏触?如志唯意所拟初涉渌水中奏清徵雅昶唐尧终咏微子寛明弘润优游躇跱拊弦安歌新声代起歌曰凌扶揺兮憇瀛洲要列子兮为好仇餐沆瀣兮带朝霞眇翩翩兮薄天游齐万物兮超自得委性命兮任去留激清响以赴会何弦歌之绸缪於是曲引向阑衆音将歇改韵易调奇弄乃发扬和顔攘皓腕飞纎指以驰骛纷?譶以流漫或徘徊顾慕拥郁抑按盘桓毓养从容秘翫闼尔奋逸风骇云乱牢落凌厉布濩半散丰融披离斐韡奂烂英声发越采采粲粲或间声错糅状若诡赴双美并进骈驰翼驱初若将乖後卒同趣或曲而不屈直而不倨或相凌而不乱或相离而不殊时刼掎以慷慨或怨?而踌躇忽飘颻以轻迈乍留聨而扶疏或参谭繁促复叠攅仄从横骆驿奔遯相逼拊嗟累讃间不容息瓌艳奇伟殚不可识若乃闲舒都雅洪纎有宜清和调昶案衍陆离穆温柔以怡怿婉顺叙而委蛇或乘险投会邀隟趋危嘤若离鵾鸣清池翼若浮鸿翔曾崖纷文斐尾綝縿离纚微风余音靡靡猗猗或搂?擽捋缥缭潎冽轻行浮弹明嫿慧疾而不速留而不滞翩緜飘邈微音迅逝远而听之若鸾凤和鸣戏云中廹而察之若衆葩敷荣曜春风既丰赡以多姿又善始而令终嗟姣妙以弘丽何变态之无穷若夫三春之初丽服以时乃擕友生以遨以嬉涉兰圃登重基背长林翳华芝临清流赋新诗嘉鱼龙之逸豫乐百卉之荣滋理重华之遗操慨远慕而长思若乃华堂曲宴密友近宾兰肴兼御旨酒清醇进南荆发西秦绍陵阳度巴人变用杂而并起竦衆听而骇神料殊功而比操岂笙龠之能伦若次其曲引所宜则广陵止息东武太山飞龙鹿鸣鵾鸡游弦更唱迭奏声若自然流楚窈窕惩躁雪烦下逮謡俗蔡氏五曲王昭楚妃千里别鹤犹有一切承间簉乏亦有可观者焉然非夫旷远者不能与之嬉游非夫渊静者不能与之闲止非夫放达者不能与之无????非夫至精者不能与之析理也若论其体势详其风声器和故响逸张急故声清间辽故音痹弦长故徽鸣性洁静以端理含至德之和平诚可以感荡心志而发泄幽情矣是故怀戚者闻之莫不憯檩惨凄愀怆伤心含哀懊咿不能自禁其康乐者闻之则欨愉懽释拚舞踊溢留连澜漫嗢噱终日若和平者听之则怡养悦愉淑穆玄真恬虚乐古弃事遗身是以伯夷以之廉顔囘以之仁比干以之忠尾生以之信惠施以之辩给万石以之讷慎其余触类而长所致非一同归殊途或文或质总中和以统物咸日用而不失其感人动物盖亦弘矣于时也金石寝声匏竹屏气王豹辍讴狄牙丧味天吴踊跃於重渊王乔披云而下坠舞鸑鷟於庭阶游女飘焉而来萃感天地以致和况蚑行之衆类嘉斯器之懿茂咏兹文以自慰永服御而不厌信古今之所贵乱曰愔愔琴德不可测兮体清心远邈难极兮良质美手遇今世兮纷纶翕响冠衆艺兮识音者希孰能?兮能尽雅善唯至人兮
与山巨源絶交书一首
康白足下昔称吾於頴川吾常谓之知言然经怪此意尚未孰悉於足下何从便得之也前年从河东还显宗阿都说足下议以吾自代事虽不行知足下故不知之足下傍通多可而少恠吾直性狭中多所不堪偶与足下相知耳间闻足下迁惕然不喜恐足下羞庖人之独割引尸祝以自助手荐鸾刀漫之羶腥故具为足下陈其可否吾昔读书得并介之人或谓无之今乃信其真有耳性有所不堪真不可强今空语同知有达人无所不堪外不殊俗而内不失正与一世同其波流而悔吝不生耳老子庄周吾之师也亲居贱职柳下惠东方朔达人也安乎卑位吾岂敢短之哉又仲尼兼爱不羞执鞭子文无欲卿相而三登令尹是乃君子思济物之意也所谓达能兼善而不渝穷则自得而无闷以此观之故尧舜之君世许由之岩栖子房之佐汉接舆之行歌其揆一也仰瞻数君可谓能遂其志者也故君子百行殊涂而同致循性而动各附所安故有处朝廷而不出入山林而不反之论且延陵高子臧之风长卿慕相如之节志气所托不可夺也吾每读尚子平台孝威传慨然慕之想其为人少加孤露母兄见骄不涉经学性复疏嬾筋驽肉缓头面常一月十五日不洗不大闷痒不能沐也每常小便而忍不起令胞中略转乃起耳又纵逸来久情意傲散简与礼相背嬾与慢相成而爲侪类见寛不攻其过又读庄老重增其放故使荣进之心日颓任实之情转笃此由禽鹿少见驯育则服从教制长而见羁则狂顾顿缨赴蹈汤火虽饰以金镳飨以嘉肴逾思长林而志在丰草也阮嗣宗口不论人过吾每师之而未能及至性过人与物无伤唯饮酒过差耳至爲礼法之士所绳疾之如雠幸赖大将军保持之耳吾不如嗣宗之贤而有慢弛之阙又不识人情闇於机宜无万石之慎而有好尽之累久与事接疵衅日兴虽欲无患其可得乎又人伦有礼朝廷有法自惟至熟有必不堪者七甚不可者二卧喜晚起而当关呼之不置一不堪也抱琴行吟弋钓草野而吏卒守之不得妄动二不堪也危坐一时痹不得揺性复多蝨把搔无巳而当裹以章服揖拜上官三不堪也素不便书又不喜作书而人间多事堆案盈几不相酬答则犯教伤义欲自勉强则不能久四不堪也不喜吊丧而人道以此爲重巳爲未见恕者所怨至欲见中伤者虽瞿然自责然性不可化欲一心顺俗则诡故不情亦终不能获无咎无誉如此五不堪也不喜俗人而当与之共事或宾客盈坐鸣声聒耳嚣尘臭处千变百伎在人目前六不堪也心不耐烦而官事鞅掌机务纒其心世故繁其虑七不堪也又每非汤武而薄周孔在人间不止此事会显世教所不容此甚不可一也刚肠疾恶轻肆直言遇事便发此甚不可二也以促中小心之性统此九患不有外难当有内病宁可久处人间邪又闻道士遗言饵木黄精令人久夀意甚信之游山泽观鱼鸟心甚乐之一行作吏此事便废安能舍其所乐而从其所惧哉夫人之相知贵识其天性因而济之禹不偪伯成子高全其节也仲尼不假盖於子夏护其短也近诸葛孔明不偪元直以入蜀华子鱼不强幼安以卿相此可谓能相终始真相知者也足下见直木必不可以爲轮曲者不可以爲桷盖不欲以枉其天才令得其所也故四民有业各以得志为乐唯达者爲能通之此足下度内耳不可自见好章甫强越人以文冕也巳嗜臭腐养鸳雏以死鼠也吾顷学养生之术方外荣华去滋味游心於寂寞以无爲爲贵纵无九患尚不顾足下所好者又有心闷疾顷转增笃私意自试不能堪其所不乐自卜巳审若道尽途穷则巳耳足下无事寃之令转於沟壑也吾新失母兄之欢意常凄切女年十三男年八岁未及成人况复多病顾此悢悢如何可言今但愿守陋巷教养子孙时与亲旧叙濶陈说平生浊酒一杯弹琴一曲志愿毕矣足下若嬲之不置不过欲爲官得人以益时用耳足下旧知吾潦倒麤踈不切事情自惟亦皆不如今日之贤能也若以俗人皆喜荣华独能离之以此爲快此最近之可得言耳然使长才广度无所不淹而能不营乃可贵耳若吾多病困欲离事自全以保余年此真所乏耳岂可见黄门而称贞哉若趣欲共登王涂期於相致时爲欢益一旦廹之必发其狂疾自非重怨不至於此也野人有快炙背而美芹子者欲献之至尊虽有区区之意亦已疏矣愿足下勿似之其意如此既以解足下并以为别嵇康白
与吕长悌絶交书一首
康白昔与足下年时相比以故数面相亲足下笃意遂成大好由是许足下以至交虽出处殊涂而欢爱不衰也及中间少知阿都志力开悟每喜足下家复有此弟而阿都去年向吾有言诚忿足下意欲发举吾深抑之亦自恃每谓足下不足廹之故从吾言间令足下因其顺亲盖惜足下门户欲令彼此无恙也又足下许吾终不繋都以子父六人爲誓吾乃慨然感足下重言慰解都都遂释然不复兴意足下隂自阻疑密表繋都先首服诬都此爲都故信吾又无言何意足下苞藏祸心耶都之含忍足下实由吾言今都获罪吾为负之吾之负都由足下之负吾也怅然失图复何言哉若此无心复与足下交矣古之君子絶交不出丑言从此别矣临别恨恨嵇康白
嵇中散集卷二

[book_title]卷三
钦定四库全书
嵇中散集卷三
魏　嵇康　撰
卜疑集一首
有宏达先生者恢廓其度寂寥疏濶方而不制廉而不割超世独步怀玉被褐交不苟合仕不期达常以爲忠信笃敬直道而行之可以居九夷游八蛮浮沧海践河源甲兵不足忌猛兽不爲患是以机心不存泊然纯素从容纵肆遗忘好恶以天道为一指不识品物之细故也然而大道既隐智巧滋繁世俗胶加人情万端利之所在若鸟之追鸾富为积蠧贵爲聚怨动者多累静者鲜患尔乃思丘中之隐士乐川上之执竿也於是远念长想超然自失郢人既没谁爲吾质圣人吾不得见冀闻之於数术乃适太史贞父之庐而访之曰吾有所疑愿子卜之贞父乃危坐操蓍拂几陈龟曰君何以命之先生曰吾宁发愤陈诚谠言帝庭不屈王公乎将卑懦委随承旨倚靡爲面从乎寜恺悌弘覆施而不德乎将进趣世利苟容偷合乎宁隐居行义推至诚乎将崇饰矫诬养虚名乎宁斥逐凶佞守正不倾明否臧乎将傲倪滑稽挟智任术爲智囊乎宁与王乔赤松爲侣乎将进伊挚而友尚父乎宁隐鳞藏彩若渊中之龙乎将舒翼扬声若云间之鸿乎宁外化其形内隐其情屈身随时陆沉无名虽在人间实处冥冥乎将激昂爲清锐思爲精行与世异心与俗并所在必闻恒营营乎宁寥落闲放无所矜尚彼我爲一不争不让游心皓素忽然坐忘追羲农而不及行中路而惆怅乎将慷慨以爲壮感槩以爲亮上千万乘下凌将相尊严其容高自矫抗常如失职怀恨怏怏乎宁聚货千亿撃锺鼎食枕藉芬芳婉娈美色乎将苦身竭力剪除荆棘山居谷饮倚岩而息乎宁如伯奋仲堪二八爲偶排摈共鲧令失所乎将如箕山之夫颍水之父轻贱唐虞而笑大禹乎宁如泰山之隐德潜让而不扬乎将如季札之显节义慕爲子臧乎宁如老聃之清浄微妙守玄抱一乎将如庄周之齐物变化洞达而放逸乎宁如夷吾之不????束缚而终成覇功乎将如鲁连之轻世肆志高谈从容乎宁如市南子之神勇内固山渊其志乎将如毛公蔺生之龙骧虎步慕爲壮士乎此谁得谁失何凶何吉时移俗易好贵慕名臧文不让位於柳季公孙不归美於董生贾谊一当於明主绦灌作色而扬声况今千龙并驰万骥徂征纷纭交竞逝若流星敢不惟思谋於老成哉太史贞父曰吾闻至人不相达人不卜若先生者文明在中见素表璞内不愧心外不负俗交不爲利仕不谋禄鉴乎古今涤情荡欲夫如是吕梁可以游汤谷可以浴方将观大鹏於南溟又何忧於人间之委曲
嵇荀録一首【缺】
养生论一首
世或有谓神仙可以学得不死可以力致者或云上夀百二十古今所同过此以往莫非妖妄者此皆两失其情请试粗论之夫神仙虽不目见然记籍所载前史所传较而论之其有必矣似特受异气禀之自然非积学所能致也至於导养得理以尽性命上获千余岁下可数百年可有之耳而世皆不精故莫能得之何以言之夫服药求汗或有弗获而愧情一集涣然流离终朝未餐则嚣然思食而曾子衔哀七日不饥夜分而坐则低迷思寝内怀殷忧则达旦不瞑劲刷理鬂醇醴发顔仅乃得之壮士之怒赫然殊观植髪冲冠由此言之精神之於形骸犹国之有君也神躁於中而形丧於外犹君昏於上国【一作臣】乱於下也夫爲稼於汤之【一无之字】世偏有一溉之功者虽终归【归下一有於字】燋烂必有一溉者後枯然则一溉之益固不可诬也而世常谓一怒不足以侵性一哀不足以伤身轻而肆之是犹不识一溉之益而望嘉糓於旱苗者也是以君子知形恃神以立神须形以存悟生理之易失知一过之害生故修性以保神安心以全身爱憎不栖於情忧喜不留於意泊然无感而体气和平又呼吸吐纳服食养身使形神相亲表里俱济也夫田种者一亩十【十下一有二字】斛谓之良田此天下之通称也不知区种可百余斛田种一也至於树养不同则功收相悬谓商无十倍之价农无百斛之望此守常而不变者也且豆令人重榆令人暝合欢蠲忿萱草忘忧愚智所共知也薰辛害目豚鱼不养常世所识也蝨处头而黑麝食栢而香颈处险而瘿齿居晋而黄推此而言凡所食之气蒸性染身莫不相应岂惟蒸之使重而无使轻害之使暗而无使明薰之使黄而无使坚芬之使香而无使延哉故神农曰上药养命中药养性者诚知性命之理因辅养以通也而世人不察惟五谷是见声色是耽目惑玄黄耳务淫哇滋味煎其府藏醴醪鬻【一作煮】其肠胃香芳腐其骨髓喜怒悖其正气思虑销其精神哀乐殃其平粹夫以蕞尔之躯攻之者非一涂易竭之身而外内受敌身非木石其能久乎其自用甚者饮食不节以生百病好色不倦以致乏絶风寒所灾百毒所伤中道皆夭於衆难世皆知笑悼谓之不善持生也至于措身失理亡之於微积微成损积损成衰从衰得白从白得老从老得终闷若无端中智以下谓之自然纵少觉悟咸叹恨於所遇之初而不知慎衆险於未兆是犹桓侯抱将死之疾而怒扁鹊之先见以觉痛之日爲受病之始也害成於微而救之於着故有无功之治驰骋常人之域故有一切之夀仰观俯察莫不皆然以多自证以同自慰谓天地之理尽此而已矣纵闻养生之事则断以所见谓之不然其次狐疑虽少庶几莫知所由其次自力服药半年一年劳而未验志以厌衰中路复废或益之以畎浍而泄之以尾闾欲坐望显报者或抑情忍欲割弃荣愿而嗜好常在耳目之前所希在数十年之後又恐两失内怀犹豫心战於内物诱於外交賖相倾如此复败者夫至物微妙可以理知难以目识譬犹豫章生七年然後可觉耳今以躁竞之心涉希静之涂意速而事迟望近而应远故莫能相终夫悠悠者既以未效不求而求者以不专丧业偏恃者以不兼无功追术者以小道自溺凡若此类故欲之者万无一能成也善养生者则不然矣清虚静泰少私寡欲知名位之伤德故忽而不营非欲而强禁也识厚味之害性故弃而弗顾非贪而後抑也外物以累心不存神气以醇泊独着旷然无忧患寂然无思虑又守之以一养之以和和理日济同乎大顺然後蒸以灵芝润以醴泉曦以朝阳绥以五弦无爲自得体妙心玄忘欢而後乐足遗生而後身存若此以往庶可与羡门比夀王乔争年何爲其无有哉
嵇中散集卷三

[book_title]卷四
<集部,别集类,汉至五代,嵇中散集>
钦定四库全书
嵇中散集卷四
魏　嵇康　撰
黄门郎向子期难养生论一首【附】
难曰若夫节哀乐和喜怒适饮食调寒暑亦古人之所修也至於絶五糓去滋味寡情欲抑富贵则未之敢许也何以言之夫人受形於造化与万物并存有生之最灵者也异於草木草木不能避风雨辞斤斧殊於鸟兽鸟兽不能远网罗而逃寒暑有动以接物有智以自转此有心之益有智之功也若闭而默之则与无智同何贵於有智哉有生则有情称情则自然若絶而外之则与无生同何贵於有生哉且夫嗜欲好荣恶辱好逸恶劳皆生於自然夫天地之大德曰生圣人之大宝曰位崇高莫大於富贵然富贵天地之情也贵则人顺巳以行义於下富则所欲得以有财聚人此皆先王所重关之自然不得相外也又曰富与贵是人之所欲也但当求之以道义在上以不骄无患持满以损俭不溢若此何爲其伤德耶或覩富贵之过因惧而背之是犹见食之有噎因终身不飡耳神农唱粒食之始后稷纂播植之业鸟兽以之飞走生民以之视息周孔以之穷神顔冉以之树德贤圣?其业历百代而不废今一旦云五糓非养生之宜肴醴非便性之物则亦有和羮黄耉无疆爲此春酒以介眉夀皆虚言也博硕肥腯上帝是飨黍稷惟馨实降神祗神祗且犹重之而况於人乎肴粮入体不踰旬而充此自然之符宜生之验也夫人含五行而生口思五味目思五色感而思室饥而求食自然之理也但当节之以礼耳今五色虽陈目不敢视五味虽存口不得尝以言争而获胜则可焉有勺药爲荼蓼西施爲嫫母忽而不欲哉苟心识可欲而不得从性气困於防闲情志鬰而不通而言养之以和未之闻也又云导养得理以尽性命上获千余岁下可数百年未尽善也若信可然当有得者此人何在目未之见此殆影响之论可言而不可得纵时有耆夀耉老此自特受一气犹木之有松柏非导养之所致若性命以巧拙爲长短则圣人穷理尽性宜享遐期而尧舜禹汤文武周孔上获百年下者七十岂复疏於导养耶顾天命有限非物所加耳且生之为乐以恩爱相接天理人伦燕婉娯心荣华悦志服飨滋味以宣五情纳御声色以达性气此天理自然人之所宜三王所不易也今若舍圣轨而恃区种离亲弃欢约巳苦心欲积尘露以望山海恐此功在身後实不可冀也纵令勤求少有所获则顾影尸居与木石爲隣所谓不病而自灸无忧而自默无丧而疏食无罪而自幽追虚徼幸功不荅劳以此养生未闻其宜故相如曰必若长生而不死虽济万世犹不足以喜言背情失性而不本天理也长生且犹无欢况以短生守之耶若有显验且更论之
答难养生论一首
答曰所以贵智而尚动者以其能益生而厚身也然欲动则悔吝生智行则前识立前识立则志开而物遂悔吝生则患积而身危二者不藏之於内而接於外秪足以灾身非所以厚生也夫嗜欲虽出於人而非道之正犹木之有蝎虽木之所生而非木之宜也故蝎盛则木朽欲胜则身枯然则欲与生不并立名与身不俱存略可知矣而世未之悟以顺欲爲得生虽有後生之情而不识生生之理故动之死地也是以古之人知酒肉爲甘鸩弃之如遗识名位爲香饵逝而不顾使动足资生不滥於物知正其身不营於外背其所害向其所利此所以用智遂生之道也故智之爲美美其益生而不羡生之爲贵贵其乐和而不交岂可疾智而轻身勤欲而贱生哉且圣人宝位以富贵爲崇高者盖谓人君贵爲天子富有四海民不可无主而存主不能无尊而立故爲天下而尊君位不爲一人而重富贵也又曰富与贵是人之所欲也盖爲季世恶贫贱而好富贵也未能外荣华而安贫贱且抑使由其道而不争不可令其力争故许其心竞中庸不可得故与其狂狷此俗谈耳不言至人当贪富贵也圣人不得已而临天下以万物爲心在宥羣生由身以道与天下同於自得穆然以无事爲业坦尔以天下爲公虽居君位飨万国恬若素士接宾客也虽建龙旗服华衮忽若布衣之在身故君臣相忘於上蒸民家足於下岂劝百姓之尊已割天下以自私以富贵爲崇高心欲之而不巳哉且子文三显色不加悦柳惠三黜容不加戚何者令尹之尊不若德义之贵三黜之贱不伤冲粹之美二子尝得富贵於其身终不以人爵婴心故视荣辱如一由此言之岂云欲富贵之情哉请问锦衣绣裳不陈於闇室者何必顾衆而动以毁誉爲欢戚也夫然则欲之患其得得之惧其失苟患失之无所不至矣在上何得不骄持满何得不溢求之何得不苟得之何得不失耶且君子出其言善则千里之外应之岂在於多欲以贵得哉奉法循理不絓世纲以无罪自尊以不仕爲逸游心乎道义偃息乎卑室恬愉无遌而神气调达岂须荣华然後乃贵哉耕而爲食蚕而爲衣衣食周身则余天下之财犹渇者饮河快然以足不羡洪流岂待积歛然後乃富哉君子之用心若此盖将以名位爲赘瘤资财爲尘垢也安用富贵乎故世之难得者非财也非荣也患意之不足耳意足者虽耦耕甽亩被褐啜菽岂不自得不足者虽养以天下委以万物犹未惬然则足者不须外不足者无外之不须也无不须故无往而不乏无所须故无适而不足不以荣华肆志不以隐约趋俗混乎与万物并行不可宠辱此真有富贵也故遗贵欲贵者贱及之故忘富欲富者贫得之理之然也今居荣华而忧虽与荣华偕老亦所以终身长愁耳故老子曰乐莫大於无忧富莫大於知足此之谓也难曰感而思室饥而求食自然之理也诚哉是言今不使不室不食但欲令室食得理耳夫不虑而欲性之动也识而後感智之用也性动者遇物而当足则无余智用者从感而求勌而不巳故世之所患祸之所由常在於智用不在於性动今使瞽者遇室则西施与嫫母同情瞶者忘味则糟糠与精粺等甘岂识贤愚好丑以爱憎乱心哉君子识智以无恒伤生欲以逐物害性故智用则收之以恬性动则纠之以和使智上於恬性足於和然後神以默醇体以和成去累除害与彼更生所谓不见可欲使心不乱者也纵令滋味常染於口声色巳开於心则可以至理遣之多算胜之何以言之也夫欲官不识君位思室不拟亲戚何者知其所不得则不当生心也故嗜酒者自抑於鸩醴贪食者忍饥於漏脯知吉凶之理故背之不惑弃之不疑也岂恨向不得酣饮与大嚼哉且逆旅之妾恶者以自恶爲贵美者以自美得贱美恶之形在目而贵贱不同是非之情先着故美恶不能移也苟云理足於内乘一以御外何物之能默哉由此言之性气自和则无所困於防闲情志自平则无鬰而不通世之多累由见之不明耳又常人之情远虽大莫不忽之近虽小莫不存之夫何故哉诚以交賖相夺识见异情也三年丧不内御礼之禁也莫有犯者酒色乃身之雠也莫能弃之由此言之礼禁虽小不犯身雠虽大不弃然使左手据天下之图右手旋害其身虽愚夫不爲明天下之轻於其身酒色之轻於天下又可知矣而世人以身殉之毙而不悔此以所重而要所轻岂非背賖而趣交耶智者则不然矣审轻重然後动量得失以居身交賖之理同故备远如近慎微如着独行衆妙之门故终始无虞此与夫躭欲而快意者何殊间哉难曰圣人穷理尽性宜享遐期而尧孔上获百年下者七十岂复疏於导养乎案论尧孔虽禀命有限故导养以尽其夀此则穷理之致不爲不养生得百年也且仲尼穷理尽性以致七十田父以六弊惷愚有百二十者若以仲尼之至妙资田父之至拙则千岁之论奚所恠哉且凡圣人有损己爲世表行显功使天下慕之三徙成都者或菲食勤躬经营四方心劳形困趣步失节或奇谋潜称爰及干戈威武杀伐功利争奋或修身以明污显智以惊愚藉名高於一世取准的於天下又勤诲善诱聚徒三千口勌谈议身疲磬折形若救孺子视若营四海神驰於利害之端心骛於荣辱之涂俛仰之间巳再抚宇宙之外者若比之於内视反听爱气啬精明白四达而无执无爲遗世坐忘以宝性全真吾所不能同也今不言松栢不殊於榆柳也然则中年枯陨树之重崖则荣茂日新此亦毓形之一观也窦公无所服御而致百八十岂非鼓琴和其心哉此亦养神之一徵也火蚕十八日寒蚕三十日余以不得踰时之命而将养有过倍之隆温肥者早终凉痩者迟竭断可识矣圉马养而不乘用皆六十岁体疲者速雕形全者难毙又可知矣富贵多残伐之者衆也野人多夀伤之者寡也亦可见矣今能使目与瞽者同功口与聩者等味远害生之具御益性之物则始可与言养性命矣难曰神农唱粒食之始鸟兽以之飞走生民以之视息今不言五谷非神农所唱也既言上药又唱五谷者以上药希寡艰而难致五谷易殖农而可久所以济百姓而继夭阏也并而存之唯贤志其大不肖者志其小耳此同出一人至当归止痛用之不巳耒耜垦辟从之不辍何养命蔑而不议此殆玩所先习恠於所未知且平原则有枣栗之属池沼则有菱芡之类虽非上药犹【阙】於黍稷之笃恭也岂云视息之具唯立五谷哉又曰黍稷惟馨实降神祗苹蘩藴藻非丰肴之匹潢污行潦非重酎之对荐之宗庙感灵降祉是知神飨德之与信不以所养爲生犹九土述职各贡方物以効诚耳又曰肴粮入体益不踰旬以明宜生之验此所以困其体也今不言肴粮无充体之益但谓延生非上药之偶耳请借以爲难夫所知麦之善於菽稻之胜於稷由有効而识之假无稻稷之域必以菽麦爲珍养谓不可尚矣然则世人不知上药良於稻稷犹守菽麦之贤於蓬蒿而必天下之无稻稷也若能仗药以自永则稻稷之贱居然可知君子知其若此故准性理之所宜资妙物以养身植玄根於初九吸朝霞以济神今若以肴酒爲夀则未闻高阳有黄髪之叟也若以充性爲贤则未闻鼎食有百年之宾也且冉生婴疾顔子短折穰岁多病饥年少疾故狄食米而生癞疮得谷而血浮马秣粟而足重鴈食粒而身留从此言之鸟兽不足报功於五谷生民不足受德於田畴也而人竭力以营之杀身以争之养亲献尊则【阙】菊苽梁聘享嘉会则肴馔旨酒而不知皆淖溺筋腋易糜速腐初虽甘香入身臭腐竭辱精神染汚六府鬰秽气蒸自生灾蠧饕淫所阶百疾所附味之者口爽服之者短祚岂若流泉甘醴琼蘂玉英金丹石菌紫芝黄精皆衆灵含华独发奇生贞香难歇和气充盈澡雪五脏疏彻开明吮之者体轻又练骸易气染骨柔筋涤垢泽秽志凌青云若此以往何五谷之养哉且螟蛉有子果臝负之性之变也橘渡江爲枳易土而变土之异也纳所食之气还质易性岂不能哉故赤斧以练丹赬发?子以术精久延偓佺以松实方目赤松以水玉乘烟务光以蒲韮长耳卭疏以石髓驻年方囬以云母变化昌容以蓬蔂易顔若此之类不可详载也孰云五谷爲最而上药无益哉又责千岁以来目未之见谓无其人即问谈者见千岁人何以别之欲校之以形则与人不异欲验之以年则朝菌无以知晦朔蜉蝣无以识灵龟然则千岁虽在市朝固非小年之所辨矣彭祖七百安期千年则狭见者谓书籍妄记刘根遐寝不食或谓偶能忍饥仲都冬倮而体温夏裘而身凉桓谭谓偶耐寒暑李少君识桓公玉椀则阮生谓之逢占而知尧以天下禅许由而扬雄谓好大爲之凡若此类上以周孔爲关键毕志一诚下以嗜欲爲鞭策欲罢不能驰骤於世教之内争巧於荣辱之间以多同自减思不出位使奇事絶於所见妙理断於常论以言变通逹微未之闻也久愠闲居谓之无欢深恨无肴谓之自愁以酒色爲供养谓长生爲无聊然则子之所以爲欢者必结驷连骑食方丈於前也夫俟此而後爲足谓之天理自然者皆役身以物丧志於欲原性命之情有累於所论矣夫渇者唯水之是见酌者唯酒之是求人皆知乎生於有疾也今若以从欲爲得性则渇酌者非病淫湎者非过桀跖之徒皆得自然非本论所以明至理之意也夫至理诚微善溺於世然或可求诸身而後悟校外物以知之者人从少至长降杀好恶有盛衰或稚年所乐壮而弃之始之所薄终而重之当其所悦谓不可夺值其所丑谓不可欢然还成易地则情变於初苟嗜欲有变安知今之所耽不爲臭腐曩之所贱不爲奇美耶假令厮养暴登卿尹则监门之类蔑而遗之由此言之凡所区区一域之情耳岂必不易哉又饥飡者於将获所欲则悦情注心饱满之後释然疏之或有厌恶然则荣华酒色有可疏之时蚺蛇?於越土中国遇而恶之黼黻贵於华夏祼国得而弃之当其无用皆中国之蚺蛇裸国之黼黻也以大和爲至乐则荣华不足顾也以恬澹爲至味则酒色不足钦也苟得意有地俗之所乐皆粪土耳何足恋哉今谈者不覩至乐之情甘减年残生以从所愿此则李斯背儒以殉一朝之欲主父发愤思调五鼎之味耳且鲍肆自玩而贱兰茝犹海鸟对太牢而长愁文侯闻雅乐而塞耳故以荣华爲生具谓济万世不足以喜耳此皆无主於内借外物以乐之外物虽丰哀亦备矣有主於中以内乐外虽无钟皷乐巳具矣故得志者非轩冕也有至乐者非充屈也得失无以累之耳且父母有疾在困而瘳则忧喜并用矣由此言之不若无喜可知也然则乐岂非至乐耶故顺天和以自然以道德爲师友玩隂阳之变化得长生之永久任自然以托身并天地而不朽者孰享之哉养生有五难名利不?此一难也喜怒不除此二难也声色不去此三难也滋味不絶此四难也神虑转发此五难也五者必存虽心希难老口诵至言咀嚼英华呼吸太阳不能不回其操不夭其年也五者无於胸中则信顺日济玄德日全不祈喜而有福不求夀而自延此养生大理之所效也然或有行踰曾闵服膺仁义动由中和无甚大之累便谓人理巳毕以此自臧而不荡喜怒平神气而欲却老延年者未之闻也或抗志希古不荣名位因自高於驰骛或运智御世不婴祸故以此自贵此於用身甫与乡党齯齿耆年同耳以言存生盖阙如也或弃世不羣志气和粹不絶谷茹芝无益於短期矣或琼糇既储六气并御而能含光内观凝神复朴栖心於玄冥之崖含气於莫大之涘者则有老可却有年可延也凡此数者合而爲用不可相无犹辕轴轮辖不可一乏於舆也然人苦偏见各备所患单豹以营内致毙张毅以趣外失中齐以诫济西取败秦以备戎狄自穷此皆不兼之祸也积善履信世屡闻之慎言语节饮食学者识之过此以往莫之或知请以先觉语将来之觉者嵇中散集卷四

[book_title]卷五
钦定四库全书
嵇中散集卷五
魏　嵇康　撰
声无哀乐论
有秦客问於东野主人曰闻之前论曰治世之音安以乐亡国之音哀以思夫治乱在政而音声应之故哀思之情表於金石安乐之象形於管弦也又仲尼闻韶识虞舜之德季札听弦知衆国之风斯巳然之事先贤所不疑也今子独以爲声无哀乐其理何居若有嘉讯今请闻其说主人应之曰斯义久滞莫肯拯救故念历世滥於名实今蒙启导将言其一隅焉夫天地合德万物贵生寒暑代往五行以成故章爲五色发爲五音音声之作其犹臭味在於天地之间其善与不善虽遭遇浊乱其体自若而不变也岂以爱憎易操哀乐改度哉及宫商集化声音克谐此人心至愿情欲之所锺古人知情不可恣欲不可极因其所用每爲之节使哀不至伤乐不至淫斯其大较也然乐云乐云钟鼓云乎哉哀云哀云哭泣云乎哉因兹而言玉帛非礼敬之实歌舞非悲哀之主也何以明之夫殊方异俗歌哭不同使错而用之或闻哭而欢或听歌而感然而哀乐之情均也今用均之情而发万殊之声斯非音声之无常哉然声音和比感人之最深者也劳者歌其事乐者舞其功夫内有悲痛之心则激切哀言言比成诗声比成音杂而咏之聚而听之心动於和声情感於苦言嗟叹未絶而泣涕流涟矣夫哀心藏於苦心内遇和声而後发和声无象而哀心有主夫以有主之哀心因乎无象之和声其所觉悟唯哀而已岂复知吹万不同而使其自巳哉风俗之流遂成其政是故国史明政教之得失审国风之盛衰吟咏情性以讽其上故曰亡国之音哀以思也夫喜怒哀乐爱憎慙惧凡此八者生民所以接物传情区别有属而不可溢者也夫味以甘苦爲称今以甲贤而心爱以乙愚而情憎则爱憎宜属我而贤愚宜属彼也可以我爱而谓之爱人我憎而谓之憎人所喜则谓之喜味所怒则谓之怒味哉由此言之则外内殊用彼我异名声音自当以善恶爲主则无关於哀乐哀乐自当以情感则无系於声音名实俱去则尽然可见矣且季子在鲁采诗观礼以别风雅岂徒任声以决臧否哉又仲尼闻韶叹其一致是以咨嗟何必因声以知虞舜之德然後叹美耶今麤明其一端亦可思过半矣秦客难曰八方异俗歌哭万殊然其哀乐之情不得不见也夫心动於中而声出於心虽托之於他音寄之於余声善听察者要自觉之不使得过也昔伯牙理琴而锺子知其所志?人撃磬而子产识其心哀鲁人晨哭而顔渊审其生离夫数子者岂复假智於常音借验於曲度哉心戚者则形爲之动情悲者则声爲之哀此自然相应不可得逃唯神明者能精之耳夫能者不以声衆爲难不能者不以声寡爲易今不可以未遇善听而谓之声无可察之理见方俗之多变而谓声音无哀乐也又云贤不宜言爱愚不宜言憎然则有贤然後爱生有愚然後憎成但不当共其名耳哀乐之作亦有由而然此爲声使我哀音使我乐也苟哀乐有声更爲有实何得名实俱去耶又云季子采诗观礼以别风雅仲尼叹韶音之一致是以咨嗟是何言欤且师襄奉操而仲尼覩文王之容师涓进曲而子野识亡国之音宁复讲诗而後下言习礼然後立评哉斯皆神妙独见不待留闻积日而已综其吉凶矣是以前史以爲美谈今子以区区之近知齐所见而爲限无乃诬前贤之识微负夫子之妙察耶主人答曰难云虽歌哭万殊善听察者要自觉之不假智於常音不借验於曲度锺子之徒云云是也此爲心悲者虽谈笑鼓舞情欢者虽拊膺咨嗟犹不能御外形以自匿诳察者於疑似也以爲就令声音之无常犹谓当有哀乐耳又曰季子听声以知衆国之风师襄奉操而仲尼覩文王之容案如所云此爲文王之功德与世俗之盛衰皆可象之於声音声之轻重可移於後世襄涓之巧能得之於将来若然者三皇五帝可不絶於今日何独数事哉若此果然也则文王之操有常度韶武之音有定数不可杂以他变操以余声也则向所谓声音之无常锺子之触类於是乎踬矣若音声无锺子触类其果然耶则仲尼之识微季札之善听固亦诬矣此皆俗儒妄记欲神其事而追爲耳欲令天下惑声音之道不言理自尽此而惟使神妙难知恨不遇奇听於当时慕古人而自叹斯所以大罔後生也夫推类辨物当先求之自然之理理巳定然後借古义以明之耳今未得之於心而多恃前言以爲谈证自此以往恐巧历不能纪又难云哀乐之作犹爱憎之由贤愚此爲声使我哀而音使我乐苟哀乐由声更爲有实矣夫五色有好丑五声有善恶此物之自然也至於爱与不爱人情之变统物之理唯止於此然皆无豫於内待物而成耳至夫哀乐自以事会先遘於心但因和声以自显发故前论巳明其无常今复假此谈以正名号耳不谓哀乐发於声音如爱憎之生於贤愚也然和声之感人心亦犹酒醴之发人情也酒以甘苦爲主而醉者以喜怒爲用其见欢戚爲声发而谓声有哀乐不可见喜怒爲酒使而谓酒有喜怒之理也秦客难曰夫观气采色天下之通用也心变於内而色应於外较然可见故吾子不疑夫声音气之激者也心应感而动声从变而发心有盛衰声亦降杀同见役於一身何独於声便当疑耶夫喜怒章於 顔色哀乐亦宜形於声音声音自当有哀乐但闇者不能识之至锺子之徒虽遭无常之声则頴然独见矣今蒙瞽面墙而不悟离娄照秋毫於百寻以此言之则明闇殊能矣不可守咫尺之度而疑离娄之察执中庸之听而猜锺子之聪皆谓古人爲妄记也主人答曰难云心应感而动声从变而发心有盛衰声亦隆杀哀乐之情必形於声音锺子之徒虽遭无常之声则頴然独见矣必若所言则浊质之饱首阳之饥卞和之寃伯奇之悲相如之含怒不占之怖祗千变百态使各发一咏之歌同启数弹之微则锺子之徒各审其情矣尔爲听声者不以寡衆易思察情者不以大小爲异同出一身者期於识之也设使从下则子野之徒亦当复操律鸣管以考其音知南风之盛衰别雅郑之淫正也夫食辛之与甚噱薰目之与哀泣同用出泪使狄牙尝之必不言乐泪甜而哀泪苦斯可知矣何者肌液肉汗踧笮便出无主於哀乐犹簁酒之囊漉虽笮具不同而酒味不变也声俱一体之所出何独当含哀乐之理也且夫咸池六茎大章韶夏此先王之至乐所以动天地感鬼神今必云声音莫不象其体而传其心此必爲至乐不可托之於瞽史必须圣人理其弦管尔乃雅音得全也舜命夔撃石拊石八音克谐神人以和以此言之至乐虽待圣人而作不必圣人自执也何者音声有自然之和而无系於人情克谐之音成於金石至和之声得於管弦也夫纎毫自有形可察故离瞽以明闇异功耳若以水济水孰异之哉秦客难曰虽衆喻有隐足招攻难然其大理当有所就若葛卢闻牛鸣知其三子爲牺师旷吹律知南风不竞楚师必败羊舌母听闻儿啼而审其丧家凡此数事皆效於上世是以咸见録载推此而言则盛衰吉凶莫不存乎声音矣今若复谓之诬罔则前言往记皆爲弃物无用之也以言通论未之或安若能明斯所以显其所由设至论俱济頋重闻之主人答曰吾谓能反三隅者得意而言是以前论略而未详今复烦循环之难敢不自一竭耶夫鲁牛能知牺历之丧生哀三子之不存含悲经年诉怨葛卢此爲心与人同异於兽形耳此又吾之所疑也且牛非人类无道相通若谓鸣兽皆能有知葛卢受性独晓之此爲称其语而论其事犹译传异言耳不爲考声音而知其情则非所以爲难也若谓知者爲当触物而达无所不知今且先议其所易者请问圣人卒入胡域当知其所言否乎难者必曰知之知之之理何以明之愿借子之难以立鉴识之域或当与关接识其言耶将吹律鸣管校其音耶观气采色知其心耶此爲知心自由气色虽自不言犹将知之知之之道可不待言也若吹律校音以知其心假令心志於马而误言鹿察者固当由鹿以弘马也此爲心不系於所言言或不足以证心也若当关接而知言此爲孺子学言於所师然後知之则何贵於聪明哉夫言非自然一定之物五方殊俗同事异号举一名以爲摽识耳夫圣人穷理谓自然可寻无微不照理蔽则虽近不见故异域之言不得强通推此以往葛卢之不知牛鸣得不信乎又难云师旷吹律知南风不竞楚多死声此又吾之所疑也请问师旷吹律之时楚国之风耶则相去千里声不足达若正识楚国来入律中耶则楚南有吴越北有梁宋苟不见其原奚以识之哉凡隂阳愤激然後成风气之相感触地而发何得发楚庭来入晋乎且又律吕分四时之气耳时至而气动律应而灰移皆自然相待不假人以爲用也上生下生所以均五声之和叙刚柔之分也然律有一定之声虽冬吹中吕其音自满而无损也今以晋人之气吹无韵之律楚风安得来入其中与爲盈缩耶风无形声与律不通则校理之地无取於风律不其然乎岂独师旷多识博物自有以知胜败之形欲固衆心而托以神微若伯常骞之许景公夀哉又难云羊舌母听闻儿啼而审其丧家复请问何由知之爲神心独悟闇语而当耶尝闻儿啼若此其大而恶今之啼声似昔之啼声故知其丧家耶若神心独悟闇语之当非理之所得也虽曰听啼无取验於儿声矣若以尝闻之声爲恶故知今啼当恶此爲以甲声爲度以校乙之啼也夫声之於音犹形之於心也有形同而情乖貌殊而心均者何以明之圣人齐心等德而形状不同也苟心同而形异则何言乎观形而知心哉且口之激气爲声何异於籁龠纳气而鸣耶啼声之善恶不由儿口吉凶犹琴瑟之清浊不在操者之工拙也心能辨理善谈而不能令籁龠调利犹瞽者能善其曲度而不能令器必清和也器不假妙瞽而良龠不因慧心而调然则心之与声明爲二物二物之诚然则求情者不留观於形貌揆心者不借听於声音也察者欲因声以知心不亦外乎今晋母未得之於老成而专信昨日之声以证今日之啼岂不误中於前世好奇者从而称之哉秦客难曰吾闻败者不羞走所以全也吾心未厌而言难复更从其余今平和之人听筝笛琵琶则形躁而志越闻琴瑟之音则听静而心闲同一器之中曲用每殊则情随之变奏秦声则叹羡而慷慨理齐楚则情一而思专肆姣弄则欢放而欲惬心爲声变若此其衆苟躁静由声则何爲限其哀乐而但云至和之声无所不感托大同於声音归衆变於人情得无知彼不明此哉主人答曰难云琵琶筝笛令人躁越又云曲用每殊而情随之变此情所以使人常感也琵琶筝笛间促而声高变衆而节数以高声御数节故更形躁而志越犹铃铎警耳钟鼔骇心故闻鼔鞞之音思将帅之臣盖以声音有大小故动人有猛静也琴瑟之体闻辽而音埤变希而声清以埤音御希变不虚心静听则不尽清和之极是以听静而心闲也夫曲用不同亦犹殊器之音耳齐楚之曲多重故情一变妙故思专姣弄之音挹衆声之美会五音之和其体赡而用博故心侈於衆理五音会故欢放而欲惬然皆以单复高埤善恶爲体而人情以躁静而容端此爲声音之体尽於舒疾情之应声亦止於躁静耳夫曲用每殊而情之处变犹滋味异美而口辄识之也五味万殊而大同於美曲变虽衆亦大同於和美有甘和有乐然随曲之情尽於和域应美之口絶於甘境安得哀乐於其间哉然人情不同自师所解则发其所怀若言平和哀乐正等则无所先发故终得躁静若有所发则是有主於内不爲平和也以此言之躁静者声之功也哀乐者情之主也不可见声有躁静之应因谓哀乐皆由声音也且声音虽有猛静猛静各有一和和之所发莫不自发何以明之夫会宾盈堂酒酣奏琴或忻然而欢或惨然而泣非进哀於彼导乐於此也其音无变於昔而欢戚并用斯非吹万不同耶夫唯无主於喜怒无主於哀乐故欢戚俱见若资偏固之音含一致之声其所发明各当其分则焉能兼御羣理总发衆情耶由是言之声音以平和爲体而感物无当心志以所俟爲主应感而发然则声之与心殊途异轨不相经纬焉得染太和於欢戚缀虚名於哀乐哉秦客难曰论云猛静之音各有一和和之所感莫不自发是以酒酣奏琴而欢戚并用此言偏并之情先积於内故怀欢者值哀音而发内戚者遇乐声而感也夫音声自当有一定之哀乐但声化迟缓不可仓卒不不对易偏重之情触物而作故令哀乐同时而应耳虽二情俱见则何损於声音有定理耶主人答曰难云哀乐自有定声但偏重之情不可卒移故怀戚者遇乐声而哀耳即如所言声有定分假使鹿鸣重奏是乐声也而令戚者遇之虽声化迟缓但当不能使变令欢耳何得更以哀耶犹一爝之火虽未能温一室不宜复增其寒矣夫火非隆寒之物乐非增哀之具也理弦高堂而欢戚并用者真主和之发滞导情故令外物所感得自尽耳难云偏重之情触物而作故令哀乐同时而应耳夫言哀者或见几杖而泣或覩舆服而悲徒以感人亡而物存痛事显而形潜其所以会之皆自有由不爲触地而生哀当席而泪出也今见几杖以致感听和声而流涕者斯非和之所感莫不自发也秦客难曰论云酒酣奏琴而懽戚并用欲通此言故答以偏情感物而发耳今且隐志而言明之以成效夫人心不懽则戚不戚则懽此情志之大域也然泣是戚之用笑是懽之用盖闻齐楚之曲者唯覩其哀涕之容而未曾见笑噱之貌此必齐楚之曲以哀爲体故其所感皆应其度量岂徒以多重而少变则致情一而思专耶若诚能致泣则声音之有哀乐断可知矣主人答曰虽人情感於哀乐哀乐各有多少又哀乐之极不必同致也夫小哀容坏甚悲而泣哀之方也小懽顔悦至乐心愉乐之理也何以明之夫至亲安豫则恬若自然所自得也及在危急仅然後济则拚不及儛由此言之儛之不若向之自得岂不然哉至夫笑噱虽出於懽情然自然声应之具也此爲乐之应声以自得爲主哀之应感以垂涕爲故垂涕则形动而可觉自得则神合而无忧是以观其异而不识其同别其外而未察其内耳然笑噱之不显於声音岂独齐楚之曲耶今不求乐於自得之域而以无笑噱谓齐楚体哀岂不知哀而不识乐乎秦客问曰仲尼有言移风易俗莫善於乐即如所论凡百哀乐皆不在声即移风易俗果以何物耶又古人慎靡靡之风抑慆耳之声故曰放郑声远佞人然则郑卫之音撃鸣球以恊神人敢问郑雅之体隆弊所极风俗移易奚由而济幸重闻之以悟所疑主人应之曰夫言移风易俗者必承衰弊之後也古之王者承天理物必崇简易之教御无爲之治君静於上臣顺於下玄化潜通天人交泰枯槁之类没育灵液六合之内沐浴鸿流荡涤尘垢羣生安逸自求多福默然从道怀忠抱义而不觉其所以然也和心足於内和气见於外故歌以叙志儛以宣情然後文之以采章照之以风雅播之以八音感之以太和导其神气养而就之迎其情性致而明之使心与理相顺和与声相应合乎会通以济其美故凯乐之情见於金石含弘光大显於音声也若以往则万国同风芳荣齐茂馥如秋兰不期而信不谋而诚穆然相爱犹舒锦彩而粲炳可观也大道之隆莫盛於此太平之业莫显於此故曰移风易俗莫善於乐乐之爲体以心爲主故无声之乐民之父母也至八音会谐人之所悦亦总谓之乐然风俗移易不在此也夫音声和比人情所不能巳者也是以古人知情之不可放故抑其所遁知欲之不可絶故因其所自爲可奉之礼制可导之乐口不尽味乐不极音揆终始之宜度贤愚之中爲之检则使远近同风用而不竭亦所以结忠信着不迁也故乡校庠塾亦随之变丝竹与俎豆并存羽毛与揖让俱用正言与和声同发使将听是声也必闻此言将观是容也必崇此礼礼犹宾主升降然後酬酢行焉於是言语之节声音之度揖让之仪动止之数进退相须共爲一体君臣用之於朝庶士用之於家少而习之长而不怠心安志固从善日迁然後临之以敬持之以久而不变然後化成此又先王用乐之意也故朝宴聘享嘉乐必存是以国史采风俗之盛衰寄之乐工宣之管弦使言之者无罪闻之者足以自诫此又先王用乐之意也若夫郑声是音声之至妙妙音感人犹美色惑志耽盘荒酒易以丧业自非至人孰能御之先王恐天下流而不反故具其八音不渎其声絶其太和不穷其变捐窈窕之声使乐而不淫犹大羮不和不极勺药之味也若流俗浅近则声不足悦又非所欢也若上失其道国丧其纪男女奔随婬荒无度则风以此变俗以好成尚其所志则羣能肆之乐其所习则何以诛之托於和声配而长之诚动於言心感於和风俗一成因而名之然所名之声无中於淫邪也淫之与正同乎心雅郑之体亦足以观矣
嵇中散集卷五

[book_title]卷六
<集部,别集类,汉至五代,嵇中散集>
钦定四库全书
嵇中散集卷六
魏　嵇康　撰
释私论一首
夫称君子者心无措乎是非而行不违乎道者也何以言之夫气静神虚者心不存於矜尚体亮心达者情不系於所欲矜尚不存乎心故能越名教而任自然情不系於所欲故能审贵贱而通物情物情顺通故大道无违越名任心故是非无措也是故言君子则以无措为主以通物为美言小人则以匿情为非以违道为阙何者匿情矜????小人之至恶虚心无措君子之笃行也是以大道言及吾无身吾又何患无以生为贵者是贤於贵生也由斯而言夫至人之用心固不存有措矣是故伊尹不借贤於殷汤故世济而名显周旦不顾贤而隐行故假摄而化隆夷吾不匿情於齐桓故国霸而主尊其用心岂为身而系乎私哉故管子曰君子行道忘其为身斯言是矣君子之行贤也不察於有度而後行也仁心无邪不议於善而後正也显情无措不论於是而後为也是故傲然忘贤而贤与度会忽然任心而心与善遇傥然无措而事与是俱也故论公私者虽云一作终於事与是俱而已志道存善而无凶邪无所怀而不匿者不可谓无私虽欲之伐善情之违道无所抱而不显者不可谓不公今执必公之理以绳不公之情使夫虽为善者不离於有私虽欲之伐善不?於不公重其名而贵其心则是非之情不得不显矣是非必显有善者无匿情之不是有非者不加不公之大非无不是则善莫不得无大非则莫过其非乃所以救其非也非徒尽善亦所以厉不善也夫善以尽善非以救非而况乎以是非之至者故善之与不善物之至者也若处二物之间所往者必以公成而私败同用一器而有成有败夫公私者成败之途而吉凶之门乎故物至而不移者寡不至而在用者衆若质乎中人之性运乎在用之质而栖心古烈拟足公涂值心而言则言无不是触情而行则事无不吉於是乎同之所措者乃非所措也俗之所私者乃非所私也言不计乎得失而遇善行不凖乎是非而遇吉岂公成私败之数乎夫如是也又何措之有哉故里鳬显盗晋文恺悌勃鞮号罪忠立身存缪贤吐衅言纳名称渐离告诚一堂流涕然数子皆以投命之祸临不测之机表露心识独以安全况乎君子无彼人之罪而有其善乎措善之情其所病也唯病病是以不病病而能疗亦贤於疗矣然事亦有似非而非非类是而非是者不可不察也故变通之机或有矜以至让贪以致亷愚以成智忍以济仁然矜吝之时不可谓无亷情【情一作猜】忍之形不可谓无仁此似非而非非者也或谗言似信不可谓有诚激盗似忠不可谓无私此类是而非是也故乃论其用心定其所趣执其辞而凖其礼察其情以寻其变肆乎所始名其所终则夫行私之情不得因乎似非而容其非淑亮之心不得蹈乎似是而负其是故实是以暂非而後显实非以暂是而後明公私交显则行私者无所冀而淑亮者无所负矣行私者无所冀则思改其非立功者无所忌则行之无疑此大治之道也故主妾覆醴以罪受戮王陵庭争而陈平顺旨於是观之非是非非者乎明君子之笃行显公私之所在阖堂盈阶莫不寓目而曰善人也然背顔退议而含私者不复同耳抱【阙】而匿情不改者诚神以丧於所惑而体以溺於常名心以制於所慴而情有系於所欲咸自以为有是而莫贤乎已未有功朞之惨骇心之祸遂莫能收情以自反弃名以任实乃心有是焉匿之以私志有善焉措之为恶不措所措而措所不措不求所以不措之理而求所以为措之道故时为措而闇於措是以不措为拙措为工唯惧隐之不微唯患匿之不密故有矜忤之容以观常人矫饰之言以要俗誉谓永年良规莫盛於兹终日驰思莫闚其外故能成其私之体而丧其自然之质也於是隐匿之情必存乎心伪怠之机必形乎事若是则是非之议既明赏罚之实又笃不知冒廕之可以无景而患景之不匿不知无情之可以无患而患情之不巧岂不哀哉是以申侯苟顺取弃楚泰宰嚭躭私卒享其祸由是言之未有抱隐顾私而身立清世匿非藏情而信着明名者也君子既有其质又覩其鉴贵夫亮逹布而存之恶夫矜吝弃而远之所措一非而内愧乎神贱隐一阙而外慙其形言无苟讳而行无苟隐不以爱之而苟善不以恶之而苟非心无所矜而情无所系体清神正而是非允当忠感明天子而信笃乎万民寄胷怀於八荒垂坦荡以永日斯非贤人君子高行之美冀者乎或问曰第五伦有私乎哉曰昔吾兄子有疾吾一夕十往省而反寐自安吾子有疾终朝不往视而通夜不得眠若是可谓无私乎非私也答曰是非也非私也夫私以不言为名公以尽言为称善以无名为体非以有措为负今第五伦显情是非无私也矜往不眠是有非也无私而有非者无措之志也夫言无措者不齐於必尽也言多吝者不具於不言而已故多吝有非无措有是然无措之所以有是以志无所尚心无所欲逹乎大道之情动以自然则无道以至非也抱一而无措则无私无非兼有二义乃为絶美耳若非而能言者是贤於不言之私非无情以非之大者也今第五伦有非而能显不可谓不公也所显是非不可谓有措也有非而谓私不可谓不惑公私之理也
管蔡论一首
或问曰案记管蔡流言叛戾东都周公征讨诛以凶逆顽恶显着流名千里且明父圣兄曾不鉴凶愚於幼稚觉无良之子弟而乃使理乱殷之弊民显荣爵於藩国使恶积罪成终遇祸害於理不通心无所安愿闻其说答曰善哉子之问也昔文武之用管蔡以实周公之诛管蔡以权权理显实理沇【一作沉】故令时人全谓管蔡为顽凶方为吾子论之夫管蔡皆服教殉义忠诚自然是以文王列而显之发旦二圣举而任之非以情亲而相私也乃所以崇德礼贤济殷弊民绥辅武庚以兴顽俗功业有绩故旷世不废名冠当时列为藩臣逮至武卒嗣诵幼冲周公践政率朝诸侯思光前载以隆王业而管蔡服教不达圣权卒遇大变不能自通忠疑乃心思在王室遂乃抗言率衆欲除国患翼存天子甘心毁旦斯乃愚诚愤发所以徼福也成王大悟周公显复一化齐俗义以断恩虽内信如心外体不立称兵叛乱所惑者广是以隐忍授刑流涕行诛示以赏罚不避亲戚荣爵所显必锺盛德戮挞所施必加有罪斯乃为教之正今之朝议管蔡虽怀忠抱诚要为罪诛罪诛已显不得复理内必幽伏罪恶遂章幽章之路大殊故令奕世未蒙发起然论者诚名信行便以管蔡为恶不知管蔡之恶乃所以令三圣为不明也若三圣未为不明则圣不佑恶而任顽凶不容於时世则管蔡无取私乎父兄而见任必以忠良则二叔故为淑善矣今若本三圣之用明思显授之实理推忠贤之闇权论为国之大纪则二叔之良乃显三圣之用也以流言之故有缘周公之诛是矣且周公居摄召公不悦推此言则管蔡怀疑未为不贤而忠贤可不达权三圣未为用恶而周公不得不诛若此三圣所用信良周公之诛得宜管蔡之心见理尔乃大义得通外内兼叙无相伐负者则时论亦得释然而大解也
明胆论一首
有吕子者精义味道研核是非以为人有胆可无明有明便有胆矣嵇先生以为明胆殊用不能相生论曰夫元气陶铄衆生禀焉赋受有多少故才性有昏明唯至人特锺纯美兼周外内无不毕备降此已往盖阙如也或明於见物或勇於决断人情贪亷各有所止譬诸草木区以别矣兼之者博於物偏受者守其分故吾谓明胆异气不能相生明以见物胆以决断专明无胆则虽见不断专胆无明达理失机故子家软弱?於弑君左师不断见逼华臣皆智及之而决不行也此理坦然非无疑滞故略举一隅想不重疑吕子曰敬覧来论可谓海亦不加者矣析理贵约而尽情何尚浮秽而迂诞哉今子之论乃引浑元以为喻何辽辽而坦谩也故直答以人事之切要焉汉之贾生陈切直之策奋危言之至行之无疑明所察也忌鵩作赋暗所惑也一人之胆岂有盈缩乎盖见与不见故行之有果否也子家左师皆愚惑浅弊明不彻达故惑於暧昧终丁祸害岂明见照察而胆不断乎故霍光怀沉勇之气履上将之任战乎王贺之事延年文生夙无武称陈义奋辞胆气凌云斯其验欤及於期授首陵母伏劔明果之畴若此万端欲详而载之不可胜言也况有覩夷涂而无敢投足阶云路而疑於迄泰清者乎若思弊之伦为能自托幽昧之中弃身?穽之间如盗跖窜身於虎吻穿窬先首於沟渎而暴虎凭河愚敢之类则能有之是以余谓明无胆无胆能偏守易了之理不在多喻故不远引繁言若未反三隅犹复有疑思承後诲得一骋辞夫论理性情折引异同固寻所受之终始推气分之所由顺端极末乃不悖耳今子欲弃置浑元捃摭所见此为好理网目而恶持纲领也本论二气不同明不生胆欲极论之当令一人播无讽刺之胆而有见事之明故当有不果之害非中人血气无之而复资之以明二气存一体则明能运胆贾谊是也贾谊明胆自足相经故能济事谁言殊无胆独任明以行事者乎子独自作此言以合其论也忌鵩闇惑明所不周何害於胆乎明既以见物胆能行之耳明所不见胆当何断进退相扶可谓盈缩就如此言贾生陈策明所见也忌鵩作赋闇所惑也尔为明彻於前而闇惑於後有盈缩也苟明有进退胆亦何为不可偏乎子然霍光有沉勇而战於废王有所挠也子言一人胆岂有盈缩此则是也贾生闇鵩明有所塞也光惧废立勇有所挠也夫唯至能无所亏耳苟自非若此谁无弊损乎但当总有无之大略而致论之耳夫物以实见为主延年奋发勇义凌云此则胆也而云夙无武称此为信夙称而疑成事也延年处议明所见也壮气腾厉勇之决也此足以观矣子又曰言明无胆无胆能偏守案子之言此则有专胆之人亦为胆特自一气矣五才存体各有所生明以阳曜胆以隂凝岂可为有阳而生隂可无阳耶虽相须以合德要自异气也凡余杂说於期陵母暴虎云云万言致一欲以何明耶幸更详思不为辞费而已矣
嵇中散集卷六

[book_title]卷七
钦定四库全书
嵇中散集卷七
魏　嵇康　撰
张辽叔自然好学论一首【附】
夫喜怒哀乐爱恶欲惧人之有也得意则喜见犯则怒乖离则哀听和则乐生育则爱违好则恶饥则欲食逼则欲惧凡此八者不教而能若论所云即自然也腥臊未化饮血茹毛以充其虚食之始也茹之火齐糁以兰橘虽所未尝尝必美之适於口也蒉桴土鼓抚腹而吟足之蹈之以娱其喜乐之质也加之管弦杂以羽毛虽所未听察之必乐当其心也民生也直聚而勿教肆心触意八情必发喜必欲与怒必欲罚无爪牙以奋其威无爵赏以称其惠爱无以奉恶不能去有言之曰苴竹菅蒯所以表哀沟池嶮岨所以寛惧弦木剡金所以解愤丰财殖货所以施与苟有肺肠谁不欣然貌悦心释哉尚何暇於食胆蜚而嗜菖蒲葅也且昼坐夜寝明作闇息天道之常人所服习在於幽室之中覩烝烛之光虽不教告亦皎然喜於所见也不以向有白日与比朱门旦则复晓不掲此明而减其欢也况以长夜之冥得照太阳情变欝陶而发其蒙也故以为难事以末来而情以本应即使六艺纷华名利杂诡计而复学亦无损於有自然之好也
难自然好学论一首
夫民之性好安而恶危好逸而恶劳故不扰则其愿得不逼则其志从洪荒之世大朴未亏君无文於上民无竞於下物全理顺莫不自得饱则安寝饥则求食怡然鼓腹不知为至德之世也若此则安知仁义之端礼律之文及至人不存大道陵迟乃始作文墨以传其意区别羣物使有类族造立仁义以婴其心制其名分以检其外劝学讲文以神其教故六经纷错百家繁炽开荣利之涂故奔骛而不觉是以贪生之禽食园池之梁菽求安之士乃诡志以从俗操笔执觚足容苏息积学明经以代稼穑是以困而後学学以致荣计而後习好而习成有似自然故令吾子谓之自然耳推其原也六经以抑引为主人性以从欲为欢抑引则违其愿从欲则得自然然则自然之得不由抑引之六经全性之本不须犯情之礼律故仁义务於理伪非养真之要术廉让生於争夺非自然之所出也由是言之则鸟不毁以求驯兽不羣而求畜则人之真性无为正当自然躭此礼学矣论又云嘉肴珍膳虽所未尝尝必美之适於口也处在闇室覩烝烛之光不教而悦得於心况以长夜之冥得照太阳情变欝陶而发其蒙虽事以末来情以本应则无损於自然好学难曰夫口之於甘苦身之於痛痒感物而动应事而作不须学而後能不待借而後有此必然之理吾所不易也今子以必然之理喻未必然之好学则恐似是而非之议如一粟之论於是乎在也今子立六经以为凖仰仁义以为主以规矩为轩驾以讲诲为哺乳由其涂则通乖其路则滞游心极视不覩其外终年驰骋思不出位聚族献议唯学为贵执书擿句俛仰咨嗟使服膺其言以为荣华故吾子谓六经为太阳不学为长夜耳今若以虚堂为丙舍以诵讽为鬼语以六经为芜秽以仁义为臭腐覩文籍则目瞧修揖让则变伛袭章服则转筋谭礼典则齿龋於是兼而弃之与万物为更始则吾子虽好学不倦犹将阙焉则向之不学未必为长夜六经未必为太阳也俗语曰乞儿不辱马医若遇上有无文之始可不学而获安不勤而得志则何求於六经何欲於仁义哉以此言之则今之学者岂不先计而後学苟计而後动则非自然之应也子之云云恐故得菖蒲葅耳
嵇中散集卷七

[book_title]卷八
钦定四库全书
嵇中散集卷八
魏　嵇康　撰
宅无吉凶摄生论一首
夫善求寿强者必先知灾疾之所自来然後其至可防也祸起於此为防於彼则祸无自瘳矣世有安宅葬埋隂阳度数刑德之忌是何所生乎不见性命不知祸福也不见故妄求不知故干幸是以善执生者见性命之所宜知祸福之所来故求之实而防之信夫多饮而走则为痰支数行而风则为痒毒久居於湿则要疾偏枯好内不怠则昏丧文房若此之类灾之所以来夀之所以去也而掘基筑宅费日苦身以求之疾生於形而治加於土木是疾无瘳矣诗曰恺悌君子求福不回者匪避诽谤而为义然也盖知回匪所求福也故夀强专气致柔少私寡欲直行情性之所宜而合於养生之正度求之於怀抱之内而得之矣尝有不知蚕者出口动手皆为忌祟不得蚕丝滋甚为忌祟滋多犹自以犯之也有教之知蚕者其颛於桑火寒暑燥湿也於是百忌自息而利十倍何者先不知所以然故忌祟之情繁後知所以然故求之之术正故忌祟生於不知使知性犹如蚕则忌祟无所立矣多食不消含黄丸而筮祝谴祟或从乞胡求福者凡人皆所笑之何者以智能逹其无祸也故忌祟举生於不知由知者言之皆乞胡也设为三公之宅而令愚民居之必不为三公可知也夫夀夭之不可求甚於贵贱然则择百年之宫而望殇子之夀孤逆魁冈以速彭祖之夭必不几矣或曰愚民必不得久居公侯宅然则果无宅也是性命自然不可求矣有贼方至不疾逃独安须臾遂为所虏然则避祸趣福无过缘理避贼之理莫如速逃则斯善矣养生之道莫如先知则为尽矣夫避贼宜速章章然故中人不难覩避祸之理冥冥然故明者不易见其於理动不可要求一也孔子有疾医曰子居处适也饮食药也有疾天也医焉能事是以知命不忧原始反终遂知死生之说夫时日谴祟古之盛王无之而季王之所好听也制夀宫而得夭短求百男而无立嗣必占不啓之陵而陵不宿草何者高台深宫以隔寒暑靡色厚味以毒其精亡之於实而求之於虚故性命不遂也或曰所问之师不工则天下无工师矣夫一栖之鸡一栏之羊宾至而有死者岂居异哉故命有制也知命者则不滞於俗矣若许负之相条侯英布之黥而後王彭祖七百殇子之夭是皆性命也若相宅质居自东徂西而得反此是灭性命之宜孔子登东山而小鲁登泰山而小天下立高丘而观居民则知曰东西非祸福矣若乃忘地道之爽垲而立制於帷墙则所见滋?从逹者观之则夫乾确然示人易矣夫坤隤然示人简矣天地易简而惧以细苛是更所以为逆也是以君子奉天明而事地察世之工师占成居则验使造新则无徵世人多其占旧因其造新是见舟之行於水而欲推之陆是不明数也夫旧断之理犹卜筮也夫凿龟数筴可以知吉凶然不能为吉凶何者吉凶可知而不可为也夫先筮吉卦而後名之无福犹先筑利宅而後居之无报也占旧居以谴祟则可安新居以求福则不可则犹卜筮之说耳俗有裁衣种谷皆择日衣者伤寒种者失泽凡火流寒至则授衣时雨既降则当下种贼方至则当疾走今舍实趣虚故三患随至凡以忌祟治家者求福而其极皆贫故有知星宿衣不覆之谚古言无虚不可不察也
难宅无吉凶摄生论一首
夫神祗遐远吉凶难明虽中人自竭莫得其端而易以惑道故夫子寝答於来问终慎神恠而不言是以古人显仁於物藏用於身知其不可衆所共非故隐之彼非所明也吾无意於庶几而足下师心陋见断然不疑系决如此足以独断思省来论旨多不通谨因来言以生此难方推金木未知所在莫有食治世无自理之道法无独善之术苟非其人道不虚行礼乐政刑经常外事犹有所疏况乎幽微者耶纵欲辨明神微袪惑起滞立端以明所由独断以检其要乃为【缺】微若但撮提羣愚乃举蚕种忿而弃之因谓无隂阳吉凶之理得无似噎而怨粒稼溺而责舟檝者耶论曰百年之宫不能令殇子夀孤逆魁冈不能令彭祖夭又曰许负之相条侯英布之黥而後王皆性命也应曰此为命有所定夀有所在祸不可以智逃福不可以力致英布畏痛卒罹刀锯亚夫忌馁终有饿患万物万事凡所遭遇无非相命也然唐虞之世命何同延长平之卒命何同短此吾之所疑也即如所论虽慎若曾顔不得免祸恶若桀跖故当昌炽吉凶素定不可推移则古人何言积善之家必有余庆履信思顺自天佑之必积善而後福应信着而後佑来犹罪之招罚功之致赏也苟先积而後受报事理所得不为闇自遇之也若皆谓之是相此为决相命於行事定吉凶於知力恐非本论之意此又吾之所疑也又云多食不消必须黄丸苟命自当生多食何畏而服良药若谓服药是相之所一宅岂非是一耶若谓虽命犹当须药自济何知相不须宅以自辅乎若谓药可论而宅不可说恐天下或有说之者矣既曰夀夭不可求甚於贵贱而复曰善求夀强者必先知灾疾之所自来然後可防也然则夀夭果可求耶不可求也既曰彭祖七百殇子之夭皆性命自然而复曰不知防疾致夀去夭求实於虚故性命不遂此为夀夭之来生於用身性命之遂得於善求然则夭短者何得不谓之愚夀延者何得不谓之智苟夀夭成於愚智则自然之命不可求之论奚所措之凡此数者亦雅论之矛楯矣论曰专气致柔少私寡欲直行情性之所宜而合养生之正度求之於怀抱之内而得之矣又曰善养生者和为尽矣诚哉斯言匪谓不然但谓全生不尽此耳夫危邦不入所以避乱政之害重门击柝所以避狂暴之灾居必爽垲所以远风毒之患凡事之在外能为害者此未足以尽其数也安在守一和而可以为尽乎夫专静寡欲莫若单豹行年七十而有童孺之色可谓柔和之用矣而一旦为虎所食岂非恃内而忽外耶若谓豹相正当给厨虽智不免则寡欲何益而云养生可得若单豹以未尽善而致灾则辅生之道不止於一和苟和未足保生则外物之为患者吾未知其所齐矣论曰师占成居则有验使造新则无徵请问占成居而有验者为但占墙屋耶占居者之吉凶也若占居者而知盛衰此自占人非占成居也占成居而知吉凶此为宅自有善恶而居者从之则当吉之人受灾於凶宅妖逆无道获福於吉居尔为吉凶之致惟宅而已更令由人也新便无徵耶若吉凶故当由人则虽成居何得而云有验耶若此果可占耶不可占耶果有宅耶其无宅也论曰宅犹卜筮可以知吉凶而不能为吉凶也应曰此相似而不同卜者吉凶无豫待物而应将来之地也相宅不问居者之贤愚惟观已然有传者已成之形也犹覩龙顔而知当贵见纵理而知饿死然各有由不为闇中也今见其同於得吉凶因谓相宅与卜不异此犹见琴而谓之箜篌非但不知琴也纵如论宅与卜同但能知而不能为则吉凶已成虽知何益卜与不卜了无所在而古人将有为必曰问之龟筮吉以定所由差此岂徒也哉此复吾之所疑也武王营周则云考卜惟王宅是镐京周公迁邑乃卜涧瀍终惟洛食又曰卜其宅兆而安厝之古人修之於昔如彼足下非之於今如此不知谁定可从论曰为三公宅而愚民必不为三公可知也或曰愚民必不得久居公侯宅然则果无宅也应曰不谓吉宅能独成福但谓君子既有贤才又卜其居复顺积德乃享元吉犹夫良农既怀善艺又择沃土复加耘耔乃有盈仓之报耳今见愚民不能得福於吉居便谓宅无善恶何异覩种田之无十千而谓田无壤塉耶良田虽美而稼不独茂卜宅虽吉而功不独成相须之理诚然则宅之吉凶未可惑也今信徵祥则弃人理之所宜守卜相则絶隂阳之吉凶持知力则忘天道之所存此何异识时雨之生物因垂拱而望嘉谷乎是故疑恠之论生偏是之议兴所托不一乌能相通若夫兼而善之者得无半非冢宅耶论曰时日谴祟古盛王无之季王之所好听此言善矣顾其不尽然汤祷桑林周公秉圭不知是谴祟非也吉日惟戊既伯既祷不知是时日非也此皆足下家事先师所立而一朝背之必若汤周未为盛王幸更详之又当知二贤何如足下耶论曰贼方至以疾走为务食不消以黄丸为先子徒知此为贤於安须臾与求乞胡而不知制贼疾於无形事功幽而无跌也夫救火以水虽自多於抱薪而不知曲突之先物矣况乎天下微事言所不能及数所不能分是以古人存而不论神而明之遂知来物故能独观於万化之前收功於大顺之後百姓谓之自然而不知所以然若此岂常理之所逮耶今形象着明有数者犹尚滞之天地广远品物多方智之所知未若所不知者衆也今执辟谷之术谓养生已备至理巳尽驰心极观齐此而还意所不及皆谓无之欲据所见以定古人之所难言得无似蟪蛄之议氷耶欲以所识而决古人之所弃得无似戎人问布於中国覩麻种而不事耶吾怯於专断进不敢定祸福於卜相退不敢谓家无吉凶也
嵇中散集卷八

[book_title]卷九
钦定四库全书
嵇中散集卷九
魏　嵇康　撰
释难宅无吉凶摄生论一首
易曰河出图洛出书圣人则之孝经曰为之宗庙以鬼享之其立本有如此者子贡称性与天道不可得闻仲由问神而夫子不答其抑末有如彼者是何也兹所谓明有礼乐幽有鬼神人谋鬼谋以成天下之亹亹也是以墨翟着明鬼之篇董无心设难墨之说二贤之言俱不免於殊途而两惑是何也夫甚有之则愚甚无之则诞故二子者皆偏辞也子之言神将为彼耶唯吾亦不敢明也夫私神立则公神废邪忌设则正忌丧宅墓占则家道苦背向繁则妖心兴子之言神其为此乎则唯吾之所疾争也苟大获其类不患微细是以见缾水而知天下之寒察旋机而得日月之动足下细蚕种之说因忽而不察是噎溺未知所在亦莫辨有舟稼也夫命者所禀之分也信顺者成命之理也故曰君子修身以俟命知命者不立於岩墙之下何者是天遂之宝也犹食非命而命必胥食故然矣若吾论曰居怠行逆不能令彭祖夭则足下举信顺之难是也论之所说信顺既修则宅葬无贵故辟之夀宫无益殇子耳足下不云殇子以宅延彭祖亦以宅寿夀夭之说使之灼然若信顺之遂期怠逆之夭性而徒曰天下或有能说之者子而不言谁与能之夫多食伤性良药已病相之所一也诬彼实此非所以相证也夫夀夭不可求之宅而得之利故论有不知之者足下忘於意而责於文抑不本矣难曰唐虞之世命何同延长平之卒命何同短今谁命者当辨有无无疑衆寡也苟一人有命千万皆一也若使此不行系命将系宅耶则唐虞之世宅何同吉长平之卒居何同凶亦复吾之所疑也难曰事之在外而能为害者不以数尽单豹恃内而有虎按足下之言是豹忘所宜惧与惧所宜忘故张毅修表亦有内热之祸虽内外不同钧其非和一曙失之终身弗复是亦虎随其後矣夫谨於邪者慢於正详於宅者略於和欲以为先亦非齐於所称也今足下广之望之久矣元亨利贞卜之吉繇隆凖龙顔公侯之相者以其数所遇而形自然不可为也使顔凖可假则无相繇吉可为则无卜矣今设为吉宅而幸福报譬之无以异假顔凖而望公侯也是以子阳镂掌巨君运魁咸无益於败亡故吾以无故而居者可占何惑象数之理也设吉而後居者不可则何假为之说也然则非宅制人人实徵宅耶其无宅也似未思其本耳猎夫从林其所遇者或禽或虎遇禽所吉遇虎所凶而虎也善卜可以知之耳是故知吉凶非为吉凶也故其称曰无远近幽深遂知来物不曰遂为来物矣然亦卜之尽盖理所以成相命者也至乎卜世与年则无益於周录矣若地之吉凶有虎禽之类然此地苟恶则当所往皆凶不得以西东有异背向不同宫姓无害商则为灾福德则吉至刑祸则凶来也故诗云筑室百堵西南其户古之营居宗庙为先廐库次之居室为後缘人理以从事以此议之即知无太岁刑德也若修古无违亦宜吾论如无所【缺】不知谁从难曰不谓吉宅能独成福犹夫良农既怀善艺又择沃土复加耘耔乃有盈仓之报此言当哉诚三者能修则农事毕矣若或尽以邪用求之於虚则宋人所谓予助苖长败农之道也今以冢宅喻此宜何比耶为树艺乎为耘耔也若三者有比则请事後说若其无徵则愈见其诬矣今卜相有徵如彼冢宅无验如此非所以相半也按书周公有请命之事仲尼非子路之祷今钧圣而钧疾何是非不同也故知臣子之心尽斯心而已所谓礼为情貌者故於臣弟则周公请命亲其身则尼父不祷足下图宅将为礼也其为实也为礼则事异於古为实则未闻显理如是未得吾所以为遗而足下失所愿矣至於时日先王所以诫不怠而劝从事耳俗之时日顺妖忌而逆事理时名虽同其用适反以三贤较君愈见其合未知所异也难曰智之所知未若所不知者衆此较通世之常滞也然智所不知不可以妄求智所能知恶其以学哉故古之君子修身择术成性存存自尽焉耳今据足下所言在所知耶则可辨也所不知耶则妄求也二者宜有一於此矣夫小知不及大知故乃反於有无为有者亦蟪蛄矣子尤吾之验於所齐吾亦惧子游非其域傥有忘归之累也
答释难宅无吉凶摄生论
夫先王垂训开端中人言之所树贤愚不违事之所由古今不忒所以致教也若玄机神妙不言之化自非至精孰能与之故善求者观物於微触类而长不以已为度也按如所论甚有则愚甚无则诞今使小有便得不愚耶了无乃得离之也若小有则不愚吾未知小有其限所止也若了无乃得离之则甚无者无为谓之诞也又曰私神立则公神废然则恶夫私之害公邪之伤正不为无神也向墨子立公神之情状不甚有之说使董生托正忌之涂执不甚无之言二贤雅趣可得合而一两无不失耶今之所辨欲求实有实无以明自然不诡持论有工拙议教有精粗也寻雅论之指谓河洛不诚借助鬼神故为之宗庙以神其本不答子贡以求其然则足下得不为托心无鬼【缺】齐契於董生耶而复显古人之言惧无鬼之弊貌与情乖立从公废私之论欲弥缝两端使不愚不诞两机董墨谓其中央可得而居恐辞辨虽巧难可俱通又非所望於核论也故吾谓古人合德天地动应自然经世所立莫不有徵岂匿设宗庙以期後嗣空借鬼神以誷将来耶足下将谓吾与墨不殊今不辞同有鬼但不偏守一区明所当然使人鬼同谋幽明并济亦所以求衷所以为异耳论曰钧疾而祷不同故於臣弟则周公请命亲其身则尼父不祷所谓礼为情貌者也难曰若於臣子则宜修情貌未闻舜禹有请君父也若於身则否未闻武王阏祷之命也汤祷桑林复为君父耶推此而言宜以祷为益则汤周用之祷无所行则孔子不请此其殊涂同归随时之义也又曰时日先王所以诫不怠而劝从事足下前论云时日非盛王所有故吾问惟戊之事今不答惟戊果是非而曰所诫劝此复两许之言也纵令惟戊尽於劝诫寻论按名当言有日耶无日耶又曰俗之时日顺妖忌而逆事理按此言以恶夫妖逆故云之未为盛王了无日也夫时日用於盛世而来代袭以妖惑犹先王制雅乐而继世继以淫哇也今愤妖忌因欲去日何异恶郑卫而灭韶武耶不思其本见其所弊辄疾而欲除得不为遇噎溺而迁怒耶足下既巳善卜矣乾坤有六子支干有刚柔统以隂阳错以五行故吉凶可得而时日是其所由故古人顺之焉有善其流而恶其源者吾未知其可也至於河洛宗庙则谓匿而不信类禡祈祷则谓伪而无实时日刚柔则谓假以为劝此圣人专造虚诈以欺天下匹夫之谅且犹耻之今议古人得无不可乃尔也凡此数事犹?於诬妄冢宅之见伐不亦宜乎前论曰若许负之相条侯英布之黥而後王一栏之羊宾至而有死者性命之自然也今论曰隆凖龙顔公侯之相不可假求此为相命自有一定相所当成人不能坏相所当败智不能救?常生於衆险虽可惧而无患抑当贵於厮养虽辱贱而必贵薄姬之困而後昌皆不可为不可求而闇自遇之全相之论必当若此乃一途得通本论不滞耳吾适以信顺为难则便曰信顺者成命之理必若所言命以信顺成亦以不信顺败矣若命之成败取足於信顺故是吾前难寿夭成於愚智耳安得有性命自然也若信顺果成相命请问亚夫由几恶而得饿英布修何德以致王生羊积几善以获存死者负何罪以逢灾耶既持相命复惜信顺欲饰二论使得并通恐似矛楯无俱立之势非辩言所能两济也论曰论相命当辨有无无疑衆寡苟一人有命则长平皆一矣又曰知命者不立岩墙之下吾谓知命者当无所不顺乃畏岩墙知命有在立之何惧若岩墙果能为害不择命之长短则知与不知立之有祸避之无患也则何知白起非长平之岩墙而云千万皆命无疑衆寡耶若谓长平虽同於岩墙故是相命宜值之则命所当至期於必然不立之诫何所施耶若此果有相也此复吾之所疑也又曰长平不得系於命将系宅耶则唐虞之世宅何同吉本疑前论无非相命故借长平之异同以难相命之必然广求异端以明事理岂必吉宅以质之耶又前论已明吉宅之不独行今空抑此言欲以谁难又曰长平之卒宅何同凶苟大同足嫌足下愚於吾也适至守相便言千万皆一校以至理负情之对於是乎见既虚立吉宅【缺】而无获欲救相命而情以难显故云如此可谓善战矣论曰卜之尽盖理所以成相命者也此复吾所疑矣前论以相命为主而寻益以信顺此一离娄也今复以卜成之成命之具三而犹不知相命竟须几个为足也若惟信顺於理尚少何以谓成命之理耶若是相济则卜何所补於卜复曰成命耶请问卜之成命使单豹行卜知将有虎灾则隐居深宫严备自卫若虎犹及之为卜无所益也何云成相耶若谓豹卜而得脱本无厄虎相也卜为妄语矣若谓凡有命皆当由卜乃成则世有终身不卜者皆失相夭命耶若谓卜亦相也然则卜是相中一物也安得云以成相耶若此不知卜筮故当与相命通相成为不当各自行也论曰无故而居可占犹龙顔可相也设为吉宅而後居以幸福报无异假顔凖而望公侯也然则人实徵宅非宅制人也按如所言无故而居可占者必谓当吉人之瞑目而前推遇任命以闇营宅自然遇吉也然则岂独吉人凡有命者皆可以闇动而自得正是前论命自然不可增减者也骤以可为之信顺卜筮成不可增减之命矣奚独禁可为之宅不尽相命惟有闇作乃是真宅耶若瞑目可以得相开目亦无所加也智者愈当职之周公营居何故踌躇於涧瀍问龟筮而食洛耶若龟筮果有助於为宅则知闇作可有不尽善之理矣苟闇作有不尽则不闇岂非求之术耶若必谓龟筮不能尽相於闇往想亦不失相於考卜也则卜与不卜为与不为皆期於自得自得苟全则善占者所遇当识何得无故则能知有故则不知也然贞宅之异假顔贵夫无故识之贞宅之与设为其形不同以功成俱是吉宅也但无故为贞宅授吉於闇遇设为减福於用知尔然则吉凶之形果自有理可以为故而得故前论有占成之验也然则占成之形何以言之必遂远近得宜堂亷有制坦然殊观可得而别利人以福故谓之吉害人以祸故谓之凶但公侯之相闇与吉会尔然则宅与性命虽各一物犹农夫良田合而成功也设公侯迁後方乐其吉而往居之吉宅岂选能而後纳择善而後福哉苟宅无情於择贤不惜吉於设为则屋不辞人田不让耕其所以为吉凶厚薄何得不均前吉者不求而遇後闻吉而往同於居吉宅而有求与不求矣何言诞而不可为也由是言之非从人而徵宅亦成人明矣若挟顔状则英布黥相不减其贵隆凖见劓不减公侯之标是知顔凖是公侯之标识非所以为公侯质也故标识者非公侯质也吉名宅宇与吉者宅实也无吉徵而自宅以徵假见难可也若以非质之标识难有徵之吉宅此吾所不敢许也子阳无质而镂其掌即知当字长耳巨君簒宅而运其魁即偏恃之祸非所以为难也至公侯之命禀之自然不可陶易宅是外物方圆由人有可为之理犹西施之洁不可为而西施之服可为也黼黻芳华所以助体吉宅宜家所以成相故世无人方而有卜宅是以知人宅不可相喻也安得以不可作之人絶可作之宅耶至刑德皆同此一家非本论占成居而得吉凶者也且先了此乃议其余论曰猎夫从林所遇或禽或虎虎凶禽吉卜者筮而知之非能为安知所言地之善恶犹禽吉虎凶猎夫先筮故择而从禽如择居故避凶而从吉吉地虽不可为而可择处犹禽虎虽不可变而可择从苟卜筮所以成相虎可卜而地可择何为半信而半不信耶又云地之吉凶有若禽虎不得宫姓则无害商则为灾也案此为恠所不解而以为难似未察宫商之理也虽此理之吉而或长於养宫短於毓商犹良田虽美而稼有所宜何以言之人姓有五音五行有相生故同姓不昏恶不殖也人诚有之地亦宜然故古人仰凖隂阳俯恊刚柔中识性理使三才相善同会於大通所以穷理而尽物宜也夫同声相应同气相求自然之分也音不和则比弦不动声同则虽远相应此事虽着而犹莫或识苟有五音各有宜土气有相生则人宅犹禽虎之类岂可见宫商之不同而谓之地无吉凶也论曰天下或有能说之者子而不言谁与能之难曰足下前论以云有能占成居者此即能说之矣故吾曰天下当有能者今不求之於前论而复责吾难之於能言亦当知冢宅有吉凶也又曰药之已病为一也实而宅之吉凶为一也诬既曰成居可占而复曰诬耶药之巳病其验又见故君子信之宅之吉凶其报赊遥故君子疑之今若以交赊为虚则恐所以求物之地鲜矣吾见沟浍不疑江海之大覩丘陵则知有泰山之高也若守药则弃宅见交则非赊是海人所以终身无山山客曰无大鱼也论曰智之所知未若所不知不可妄论也难曰智所不知相必亦未知也今暗许便多於所知者何耶必生於本谓之无而强以验有也强有之验将不盈於数矣而并所成验者谓之多於所知耳苟知然果有未还之理不因见求隐寻论究绪由子午而得卯未夫寻端之理犹猎师以得禽也纵使寻迹时有无获然得禽曷尝不由之哉今吉凶不先定则谓不可求何异禽兽不期则不敢讯举气乃足坐守无根也由此而言探赜索隐何谓为妄
嵇中散集卷九

[book_title]卷十
钦定四库全书
嵇中散集卷十
魏　嵇康　撰
太师箴
浩浩太素阳曜隂凝二仪陶化人伦肇兴厥初冥昧不虑不营欲以物开患以事成犯机触害智不救生宗长归仁自然之情故君道自然必托贤明茫茫在昔罔或不寜赫胥既往绍以皇羲默静无文太朴未亏万物熙熙不夭不离爰及唐虞犹笃其绪体资易简应天顺矩絺褐其裳土木其宇物或失性惧若在予畴咨熙载终禅舜禹夫统之者劳仰之者逸至人重身弃而不恤故子州称疚石户乘桴许由鞠躬辞长九州先王仁爱愍世忧时哀万物之将颓然後莅之下逮德衰大道沉沦智惠日用渐私其亲惧物乖离擘画违仁利巧愈竞繁礼屡陈刑教争施夭性丧真季世陵迟继体承资凭尊恃势不友不师宰割天下以奉其私故君位益侈臣路生心竭智谋国不吝灰沉赏罚虽存莫劝莫禁若乃骄盈肆志阻兵擅权矜威纵虐祸蒙丘山刑本惩暴今以胁贤昔为天下今为一身下疾其上君猜其臣丧乱弘多国乃陨颠故殷辛不道首缀素旗周朝败度彘人是谋楚灵极暴乾溪溃叛晋厉残虐栾书作难主父弃礼鷇胎不宰秦王荼毒祸流四海是以亡国继踵古今相承丑彼摧灭而袭其亡徵初安若山後败如崩临刃振锋悔何所增故居帝王者无曰我尊慢尔德音无曰我强肆于骄淫弃彼佞幸纳此?顔谀言顺耳染德生患悠悠庶类我控我告惟贤是授何必亲戚顺乃造好民实胥效治乱之原岂无昌教穆穆天子思问其????虚心导人允求谠言师臣司训敢告在前
家诫
人无志非人也但君子用心所欲凖行自当量其善者必拟议而後动若志之所之则口与心誓守死无二耻躬不逮期於必济若心疲体懈或牵於外物或累於内欲不堪近患不忍小情则议於去就议於去就则二心交争二心交争则向所见役之情胜矣或有中道而废或有不成一匮而败之以之守则不固以之攻则怯弱与之誓则多违与之谋则善泄临乐则肆情处逸则极意故虽繁华熠熠无结秀之勲终年之勤无一旦之功斯君子所以叹息也若夫申胥之长吟夷齐之全洁展季之执信苏武之守节可谓固矣故以无心守之安而体之若自然也乃是守志之盛者可耳所居长吏但宜敬之而已矣不当极亲密不宜数往往当有时其衆人又不当宿留所以然者长吏喜问外事或时发举则怨或者谓人所说无以自免也若行寡言慎备自守则怨责之路解矣其立身当清远若有烦辱欲人之尽命托人之请求当谦辞逊谢其素不预此辈事当相亮耳若有怨急心所不忍可外违拒密为济之所以然者上远宜适之几中絶常人淫辈之求下全束修无玷之称此又秉志之一隅也凡行事先自审其可不差於宜宜行此事而人欲易之当说宜易之理若使彼语殊佳者勿羞折遂非也若其理不足而更以情求来守人虽复云云当坚守所执此又秉志之一隅也不须行小小束修之意气若见穷乏而有可以赈济者便见义而作若人从我欲有所求先自思省若有所损废多於今日所济之义少则当权其轻重而拒之虽复守辱不已犹当絶之然大率人之告求皆彼无我有故来求我此为与之多也自不如此而为轻竭不忍面言强副小情未为有志也夫言语君子之枢机机动物应则是非之形着矣故不可不慎若於意不善了而本意欲言则当惧有不了之失且权忍之後视向不言此事无他不可则向言或有不可然则能不言全得其可矣且俗人传吉迟传凶疾又好议人之过阙此常人之议也坐言所言自非高议但是动静消息小小异同但当高视不足和答也非义不言详静敬道岂非寡悔之谓人有相与变争未知得失所在慎勿预也且默以观之其非行自可见或有小是不足是小非不足非至竟可不言以待之就有人问者犹当辞以不解近论议亦然若会酒坐见人争语其形势似欲转盛便当亟舍去之此将鬬之兆也坐视必见曲直党不能不有言有言必是在一人其不是者方自谓为直则谓曲我者有私於彼便怨恶之情生矣或便获悖辱之言正坐视之大见是非而争不了则仁而无武於义无可当远之也然大都争讼者小人耳正复有是非共济汗漫虽胜可足称哉就不得远取醉为佳若意中偶有所讳而彼必欲知者若守大不已或刼以鄙情不可惮此小辈而为所搀引以尽其言今正坚语不知不识方为有志耳自非知旧邻比庶几已下欲请呼者当辞以他故勿往也外荣华则少欲自非至急终无求欲上美也不须作小小卑恭当大谦裕不须作小小亷耻当全大让若临朝让官临义让生若孔文举求代兄死此忠臣烈士之节凡人自有公私慎勿强知人知彼知我知之则有忌於我今知而不言则便是不知矣若见窃语私议便舍起勿使忌人也或时逼廹强与我共说若其言邪险则当正色以道义正之何者君子不容伪薄之言故也一旦事败便言某甲昔知吾事以宜备之深也凡人私语无所不有宜预以为意见之而走者何哉或偶知其私事与同则可不同则彼恐事泄思害人以灭迹也非意所钦者而来戏调蚩笑人之阙者但莫应从小共转至於不共而勿大氷矜趋以不言答之势不得久行自止也自非所监临相与无他宜适有壶榼之意束修之好此人道所通不须逆也过此以往自非通穆匹帛之馈车服之赠当深絶之何者常人皆薄义而重利今以自竭者必有为而作鬻货徼欢施而求报其俗人之所共愿而君子之所大恶也凡此数端其识之又愦不须离搂强劝人酒不饮自巳若人来劝已辄当为持之勿诮勿逆也见醉薰薰便止慎不当至困醉不能自裁也
嵇中散集卷十

        </div>
      </div>
    </div>
  </div>
</div>
<!--update:2025-08-30 10:26:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>