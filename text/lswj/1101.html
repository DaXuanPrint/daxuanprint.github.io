<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,臞轩集全文在线阅读,臞轩集全文在线下载,大玄古籍书库">
<meta name="description" content="诗文别集。又称《臞轩文集》、《臞轩先生集》、《王臞轩文集》。十六卷。宋王迈撰。其集,《宋史·艺文志》未著录,流传不广。《文渊阁书目》卷九著录,谓一部七册。《箓竹堂书目》卷三著录,谓十七册。王圻《续文献通考》著录,谓二十卷。清高宗乾隆(1736—1795)间修《四库全书》时,仅见《臞轩四六》一卷,馀已佚。四库馆臣乃自《永乐大典》辑出,编为十六卷:卷一至卷一一,收各体文一百七十三篇;卷一二至卷一六,收五古七十三首、七古四十四首、五律六十五首、五言排律三首、六言四首、七律一百九十七首、五绝五首、七绝四十九首、词">
<title>臞轩集_王迈_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">臞轩集</span> <br/>
          作者： <span class="inputVal" id="bkauthor">王迈</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]144943</span> <br/>
          说明： <span class="inputVal" id="bkdec">诗文别集。又称《臞轩文集》、《臞轩先生集》、《王臞轩文集》。十六卷。宋王迈撰。其集,《宋史·艺文志》未著录,流传不广。《文渊阁书目》卷九著录,谓一部七册。《箓竹堂书目》卷三著录,谓十七册。王圻《续文献通考》著录,谓二十卷。清高宗乾隆(1736—1795)间修《四库全书》时,仅见《臞轩四六》一卷,馀已佚。四库馆臣乃自《永乐大典》辑出,编为十六卷:卷一至卷一一,收各体文一百七十三篇;卷一二至卷一六,收五古七十三首、七古四十四首、五律六十五首、五言排律三首、六言四首、七律一百九十七首、五绝五首、七绝四十九首、词五首。有影印《四库全书》文渊阁本、《四库全书珍本初集》本。今人栾贵明《四库辑本别集拾遗》复自《永乐大典》残卷辑得五古一首、七律六首、五律六首、文二篇。然犹未尽,元白珽《湛渊静语》卷二有迈自题画像之文,其集未收。《校辑宋金元人词》有《臞轩诗余》一卷,出自《臞轩集》。</span> <br/>
          封面： <span class="inputVal" id="bkimg">Z_19290.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]臞轩集
[book_author]王迈
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]144943
[book_dec]诗文别集。又称《臞轩文集》、《臞轩先生集》、《王臞轩文集》。十六卷。宋王迈撰。其集,《宋史·艺文志》未著录,流传不广。《文渊阁书目》卷九著录,谓一部七册。《箓竹堂书目》卷三著录,谓十七册。王圻《续文献通考》著录,谓二十卷。清高宗乾隆(1736—1795)间修《四库全书》时,仅见《臞轩四六》一卷,馀已佚。四库馆臣乃自《永乐大典》辑出,编为十六卷:卷一至卷一一,收各体文一百七十三篇;卷一二至卷一六,收五古七十三首、七古四十四首、五律六十五首、五言排律三首、六言四首、七律一百九十七首、五绝五首、七绝四十九首、词五首。有影印《四库全书》文渊阁本、《四库全书珍本初集》本。今人栾贵明《四库辑本别集拾遗》复自《永乐大典》残卷辑得五古一首、七律六首、五律六首、文二篇。然犹未尽,元白珽《湛渊静语》卷二有迈自题画像之文,其集未收。《校辑宋金元人词》有《臞轩诗余》一卷,出自《臞轩集》。
[book_img]Z_19290.jpg


[book_title]提要
钦定四库全书　　　　集部四
提要　　　　　　　　别集类三【宋】
臞轩集十六卷
臣等谨案臞轩集十六卷宋王迈撰迈字实之兴化军仙游人嘉定十年进士调南外睦宗院教授召试学士院改通判漳州应诏直言为台官所劾削二秩淳佑中知邵武军予祠卒赠司农少卿事蹟具宋史本传然考周密癸辛杂识有载迈为正字时事而本传不言其为此官则史文亦有所缺略也迈所着文集宋史艺文志不着録惟明钱溥秘阁书目载有臞轩集七册王圻续文献通考亦有臞轩集二十卷是明代尚有传本今世所存祗臞轩四六一卷皆启劄骈偶之作盖即从集中抄出别行偶然独存者也今以永乐大典所载兼采他书所引附益之共得文一百七十一首诗四百四十三首诗余五首厘为一十六卷计其篇目约略得十之七八矣迈少负才名而史尤称其练逹世务盖非徒欲以词藻见长者考其初以殿试第四人出佐长沙幕刘克庄作诗送之有策好人争诵名高士责全之句见於後村集中是当对策时已有伉直之目厥後历官所上封事类多区别邪正剖晰时弊之言如谏乔行简再相及禋祀雷雨应诏诸篇敷陈皆极剀切其於济王竑事反覆规劝更见拳拳忠爱之心癸辛杂识称迈因轮对追论史弥远擅权词气过戆帝以狂生目之迈後归里遂自称勅赐狂生其事为本传所未载亦足以见其气节今集中诸疏并存尚可考见一二集中诗文亦多昌明俊伟类其为人读者因其言而论其行固不徒取文辞之工矣乾隆四十六年九月
恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
臞轩集卷一　　　　　　　宋　王迈　撰
奏疏
丁丑廷对策
臣对臣闻治道无穷本之圣经则愈求而愈有圣学不息施之圣治则愈久而愈新盖圣经非小用皆所以示万世帝王出治之规圣学非具文必有以得隆古帝王求治之实终身求治於学无得是之谓不知本究心於学而不及见之设施是之谓不知用必其学日进於一日而其治日新於一日然後可以无负於圣经也矣臣恭惟皇帝陛下图维政治之久更閲义理之多日御经筵讲学不辍咨访儒臣切问有加兹复延见四方韦布之士赐之清问俾之穷圣经之奥明人道之务竟其条贯以为对臣诚不佞窃谓陛下前此凡五策士矣皆未尝援经以为问今兹之策其诸有见於治道之真不可以无所本欤以陛下圣学高明而犹屈已延问如此其切臣有以窥陛下平日之学不徒求之章句必欲见之政治今日之问不徒责之以空言必欲因言以求用矣臣一介浅学生长明时固尝涉圣经之涯涘而未究其渊源何足以称塞圣问然尝闻其略矣请先以历代帝王之所以学者为陛下诵言之而後条陈圣策之所及者可乎臣闻五帝有心学三王有家学汉唐之君有诸儒讲说之学循汉唐讲说之名而得帝王心传家传之实者其惟祖宗盛时乎夫有五帝之学则有五帝之治有三王之学则有三王之治学止於诸儒之讲说故其治亦止於汉唐而祖宗之治所以高跨帝王俯视秦汉者以其有经筵讲说之勤而兼有得於心学家学之懿也昔者文籍未生典谟未作所学者何书广成君畴之徒无所规寻其声光所与从学者何人但见夫危微精一文字不立都俞吁咈训说不形信乎为五帝之心学也商之高宗自监于先王成宪之外无余学周之成王自率由旧章之外无余学彼其故家文献有所谓圣谟之彰方册之布者皆其平日之所服习而力行信乎其为三王之家学也更汉历唐好学之君前後相望讲学之臣代不乏人然而心学无本家学无传则亦徒自弊於言语文字而已矣故刺经以作王制非不知学也而黄老清浄之习得以汩之故文帝之治知富而不知教诏诸儒论五经同异非不知学也而杂霸刑名之术有以锢之故宣帝之治见刑而不见德以锐情经术之君而躬行仁义之不终以无逸为图之世而改为山水以自逸则虽石渠白虎之开宏文集贤之置祗见其地之为文具耳虽广厦细旃之讲前师後儒之延但见其官之为具员耳学无得於心传家传之妙而仅止於讲说之美观此其治所以止於汉唐欤恭惟祖宗列圣相承以正心诚意为学之本原以尊守家法为学之纲领以儒臣讲读为朋友切磋之益以宫庭隐奥为暗室不欺之地故观舜典而叹後世刑网之密讲泰卦而知君臣相通之情得九经之旨於记之中庸悟九族之亲於诗之角弓所以贻谋燕翼者此学而所以纂承绍述者亦此学所以为百圣继絶统者此学而所以为生灵开太平者亦此学是以宏模懿范醲政美化辉奕帝王之上有非汉唐中主之所敢望者岂非祖宗之学得之於心传家传之妙而不止於汉唐讲说之故事欤今陛下之学祖宗之学也而陛下之治犹有愧於祖宗之治是诚天下之所共疑此臣未敢以今日圣学之新为陛下喜而必以他日圣治之新为陛下望也臣谨昧死上愚对臣伏读圣策曰朕以寡昧获承祖宗之绪宵衣旰食临政愿治二纪于兹固尝延进多士冀闻谠言未尝不虚己以听志勤道远每怀惕若臣有以见陛下思致理之惟艰而知求言之有益也臣闻人主之德与天同运不可无刚健不息之诚人主之治与日俱新不可无奋发必为之志陛下愿治之心不为不切而竟未有以副陛下之愿者意者新天下之机在陛下未知所以运乎有复夏配天之志则虽一成之旅可以新一夏於纪纲既乱之余有内修外攘之心则虽十乘之戎可以新一周於小雅尽废之後乌有堂堂天下而不思所以作而新之者乎乃者恭闻经筵讲读圣意有悟於仁明英武之旨而曰武乃断决之谓陛下之所谓断决即臣之所谓作新者也而臣之至愚极陋犹必以日新之治为陛下勉者非欲陛下一切更张以激天下之多事非欲陛下专意慧察以摇天下之大本也亦惟愿陛下先明朝廷之意向先定士大夫之议论而已矣盖朝廷之意向不明不足以新天下之精神士大夫之议论不一不足以新天下之耳目此臣之所甚忧也朝廷之意向天下之所趋也今朝廷之意不达於士夫士夫之意不白於天下使其意果在於坚定欤则当以谢安王导镇抚江左之意明示天下使之为安静之谋使其意专在於振作欤则当以勾践种蠡奋发复雠之意明示天下使之为兴复之计夫何狃於畏事者不量时势之逆顺而有惩创太过之心喜於生事者不揣根本之强弱而有轻举直前之快无心於国固安於废放而不屑为一有志焉又茫然不知上意之所向而无以为用力之地此意向不明臣知其不足以作新天下也士大夫之议论国是之所从出也今上之揆谋献策则谓莫若谨守格法与天下相安於尺度之中下之游谈聚议则谓莫若削破绳墨与天下相从於边幅之外尚儒术者缓不及事主吏议者轻而寡谋持刑者曰吾知有国宪尔虽微损忠厚之意庸何伤征利者曰吾知有国计尔虽小戾仁义之说夫何恤一遗敌之币或曰予之便或曰拒之便一流民之归或曰受之是或曰却之是其始纷纷殆类筑室道旁之譁其终悠悠谁当发言盈庭之咎故人心之既协者或惑以异议而摇动物议之未允者不参以正理而改图此议论不一臣知其不足以作新天下也意向既不明白议论又不纯一陛下虽屡求谠言臣未见其言之有益於治虽每有志勤道远之叹则但见其玩岁愒日而已矣臣愿陛下以日新求学之心而施之治者亦必日日新又日新如陛下之学焉则天下之治可以符圣意之所期矣臣伏读圣策曰间者日御经幄延访儒臣相与讲论切磋朝夕靡怠益信夫六经之道穷之而益深测之而益远子大夫以儒术策名咸造在庭其有以推明大义使朕措之天下国家不亦休乎臣有以见陛下欲按经以求治且俾臣等各援经以为对也臣闻治之不可以不新其来尚矣六经之书帝王出治之本也而求其大要亦不能外作新之一说夫周虽旧邦其命维新则诗之所谓新也刚健笃实辉光日新其德则易之所谓新也康诰曰作新民书亦以新为言矣汤之盘铭曰苟日新记亦以新为言矣周官布政於正月一年之新也春秋系事於元年一国之新也陛下日与儒臣切磋讲论亦尝及此否乎人主之学与经生学士异求训诂之隐微泥文辞之同异此经生学士之学也求之圣经之巳言质之古人之巳行举而措之天下之事业此人主之学也臣伏草茅之中窃闻陛下莅政之次年奸臣擅朝隂劝陛下临朝渊默法天不言者十有三年一旦天开圣衷翻然改图又十年矣比日以来天日开明睿号涣发每於经筵间得之如论治道有体则有用贤委任之言论谏官言事则有明目达聪之训论用人则知君子小人之当辨论用兵则知师从中覆之非宜尧言之大布在天下不一而足是圣学之新盖月异而岁不同矣而圣治之日新未能如圣学之日新故臣愿陛下自今以始或於讲读之暇或於延对之顷俾儒臣於经学之中紬绎古人作新天下之大义朝思而夕惟之其理甚明何穷之深其效甚近何测之远则以此作新一意措之天下国家如运之掌臣之所以推明者外此亦无余义矣臣伏读圣策昔者六经之书作於天纵之圣皆所以统天地之心而垂万世之法也名虽有六义实同归今观经解所谓入其国而可知者其教亦有不同耶岂因其才而教亦异耶抑教之固有次序耶後世儒者益之以周官亦古义耶臣有以见陛下欲求六经理义之指归而考订经解周官之同异也臣闻夫子之作六经百世以俟圣人而不惑者也易以发三才之藴幽而明之诗以达上下之情宣而导之礼不止以升降揖逊之文纪之也教民之中者在焉乐不止以铿锵节奏之末为之也教民之和者在焉书以述盛世之事而系之以秦鲁者不絶後世之为帝王也春秋以纪衰世之变而终之以获麟者犹冀世变之可以或变返也夫子之道不行於当世而悯当世之大坏极弊急欲扶持而安全之其心至拳拳也故每至其邦必闻其政焉每见其人必观其教焉见其洁静精微疏通知远则知其为易书之教也见其广博易良敦厚温柔则知其为诗乐之教也见其属辞比事则知其为春秋之教也夫子之教如春风时雨之於物随其限量各使之足其所欲焉故其道之大虽天下莫之能容而人心秉彞之不泯当时之人已有日用而不自知者矣其後汉儒得周官一书从而附之使礼乐之文为制度万世而下与先王建立民极之意相为流通而无间断此其忧世之心虽夫子不得而絶之也後之人主苟得而用之则夫子之愿毕矣臣观祖宗盛时六经之学光明盛大昭昭乎若掲日月而行也中兴以後尤切崇高道德性命之书家传而人诵之曩者权臣用事排斥正人鄙薄正学党以消节义之气伪以污修洁之儒教道不立人心不正天下之学士盖切齿之矣爰自更化以来首以崇教尊经为先务而圣策所及又发明而铺张之天下方凛凛然有回心向道之望矣臣愿陛下日明此教以迪人心以化天下则夫子作六经之本心亦如是而已矣臣伏读圣策曰朕观汉廷之间率俾以经对盖人道之务在是也方今之务多矣臣有以见陛下嘉尚汉儒之知经而欲责臣等以世务之通达也臣闻经学之在天下本无时而泯灭特在後之人用之如何耳汉之君臣相与讲究六经之义多矣得之而善用者自董仲舒援春秋对策之外臣未见其人也晁错之刑名孙弘之变诈在廷之策援经考古非不深切着明而人非正人学非正学陋乎无以议为也陛下慨念方今之事必求圣经所载有关於人道之务者以策臣臣请即圣问所及而条陈之书有惟时惟几敕天之命之言诗有敬天之威毋敢戱豫之戒易言体天行健必本之夕惕之诚记言国有休祥必归之至诚之感周官重冯相保章之职春秋严日食地震之书陛下观之此则知敬天之务矣书有民惟邦本本固邦寜之训诗有民亦劳止汔可小康之讥易言厚下深戒剥牀而及肤记言子民必欲时使而薄敛周官有委积救荒之政春秋惩城筑不时之非陛下观之此则知爱民之务矣利口之风必移於三纪之余民德之壹必基於有二之服曰防淫则有政矣曰奇衺则有禁矣此经之言风俗不可以不厚者然也陛下知之乎有车服之庸不可无明试之功有官爵之予不可无论辨之素风之自正而入变由仁人之不遇世之自泰而入否由君子之道消此经之言人才不可以不择者然也陛下知之乎胄子之教所以见虞廷之太和鱼丽之备所以见周室之文物观司徒大胥之典则知世之所以盛观六羽楹桷之书则知世之所以衰陛下傥欲礼乐之兴观之经足矣明王慎德四夷咸宾常德既修武事可立观萃卦之象则知戎器当备於不虞观纪侯之传则知复雠实切於大义陛下傥欲疆圉之固观之此足矣虽然此其大略也惟陛下既以经为问臣不得不以经对若夫圣策所及六条臣当以实利害言之臣伏读圣策曰朕严恭寅畏将以格天意也而灾沴未免於间作陛下之言及此天意将格於陛下之一言矣陛下自即位至今灾异之变凡几见矣郁攸煽灾都城为甚星纬失次占史屡书旱蝗相仍日月薄蚀今岁之春沙雾塞天四阳之月坤载震动天之警告陛下者乃所以仁爱陛下也陛下虽忧勤畏天而未能弭天变者政事之设施未能皆当於天心也宫闱之中横赐时及於罔功非天命有德矣辇毂之下犴狱且至於失入非天讨有罪矣东南之民力已竭而未有一分之寛岂惟天惠民之意乎中原之民望方切而未慰箪壶之望岂福夏祸夷之道乎而最可议者陛下有忧勤之实羣臣多容悦之谀遇旱蝗则曰蝗不为灾覩星变则曰应在他分苏湖小熟盛称有年闽广饥荒揜讳不奏以四方水旱盗贼之变屡警君心者何人以隂阳不和咎在臣等者何人陛下往岁大享明堂熙事告成羣臣作赞美之诗陛下深念旱伤之余却而不受陛下之谦德如此在廷之臣其有慙色否乎臣愿陛下益坚严恭寅畏之诚勿信谗谄面谀之说行此诚意而日新之则天变弭矣臣伏读圣策曰惠养賙恤所以厚民生也而愁叹犹见其未苏陛下之念及此民心将感於陛下之一念矣陛下自即位至今民生多艰閲之熟矣淮民死兵浙民死岁湖广之民死盗以京畿而言则一间湫隘而数家居之一夫经营而数口仰之皇皇乎一饱之无期以外郡而言乐岁之禾场甫筑而巨室并之凶年之四壁赤立而横敛困之凛凛乎朝夕之不相保民之所以不忍叛贰者以陛下之仁心仁闻素有以结之也陛下有尧舜之仁而民不被其泽者陛下之吏不肖不足以广宣德意也内藏坊场之钱积十余年经赦不与原免民之怨愤无愬者十室而三四焉此在京之民可念也两浙和买之绢昔数五端今增而为十民之逃亡求避者十室而五六焉此两浙之民可念也淮甸丁钱之扰民不安於土着矣广右和籴之扰民不足於积仓矣一变盐钞行二八三七之令海濒无巨商矣一行新楮有估籍未还之家通都无富室矣往往官吏知盈车受俸之可乐而不知野有饿莩之可哀知一家向隅之可忧而不知一路向隅之可念陛下往岁一遇大旱尝有内宴却而不御曰百姓不得饭吾何有於酒陛下仁言入人如此不知若官吏者亦闻之否乎臣愿陛下亟取民之蟊贼者痛惩而力去之使之不得久其恶行此仁政而日新之则民瘼苏矣臣伏读圣策曰躬行以帅下而民风之未醇臣谓陛下之俭德有素而民未化者陛下未知所以新天下之民俗也盖风俗之淳漓原於法制之修废今天下之风俗侈矣宫室高华僭侈无度昔尝禁矣今僭儗之习连甍而相望也销金翠羽蠧耗不赀昔又尝戢之矣今销毁之家列肆而争利也士夫一饮之费至糜十金之产不惟素官为之而初仕亦效其尤矣妇女饰簪之微至当十万之直不惟巨室为之而中产亦强仿之矣後宫朝有服饰夕行之於民间矣上方昨有制造明布之於京师矣臣恐此风駸駸不已则倡优后饰之侈必蹈後元之风而过朝自易车服将无如绦商之习於法者臣愿陛下明诏有司申法制以为之禁则旧染污俗咸与惟新不独见於仲康之时矣臣伏读圣策曰简拔以用材而吏治之未振臣谓陛下之作成有道而吏未得人者陛下未知所以新天下之人才也盖人才之贤否关於心术之邪正今士大夫心术之坏胚胎於进身之苟贱养成於居官之苟容败露於临难之苟免积是三坏心术之正无几矣方为小吏无心远器以贿为缔交之媒以货为生死之地一齿朝绅顾惜愈重人知其邪正也不敢言於眷宠方隆之初而必言於势位已去之後政知其得失也不敢辩於意旨未露之先而必言於趋舍已判之余向者西蜀之变抗义而死者尚见於闾巷之细夫闺门之女子而搢绅大夫能守死而不变者百仅一二焉是何甘为臭秽之生而不愿为芬芳之死如此也比日以来诺诺者盈庭而谔谔者卷舌容容者接武而皎皎者遁形臣恐此风滋蔓日极将有如贾谊所谓主上有患则立而观之者而求其如令尹子文自毁其家以纾楚国之难者曾几何人臣愿陛下明诏大臣於用人之际必察其心术之微以为用舍则新美天下之士周宣王不得专美於前矣圣策曰举偏补弊而阙政尚多何敢言礼乐之兴臣伏读至此窃见陛下之有志於远者大者而为万世计也臣闻自古礼乐之兴必基於百年积德之素而庙堂道揆之任乃制作之攸属也以陛下求治之久礼乐可兴而未兴者簿书期会之细务有以弊之也今论道经邦之地当存朝廷之大体可也夫何郡国应有细务必皆取朝廷施行中书坐堂涉笔而书者此事也启印而行者亦此事也文书填委相府有甚於他司矣朝廷应有除擢不问部阙与夫堂除悉关白於庙堂而後敢与光范之门今日所见宾客者差除也明日所入格状者亦差除也衣冠如市相府尤甚於铨曹矣究心於小则大者必遗计功於近则远图或缓终日经理百务力且不给何暇及於定民志之礼移民风之乐以为此迂阔之事矣昔王吉谓汉之公卿遭遇其时不知明礼乐定王制以建万世之策而溺於俗吏之细务房元龄日閲讼牒以烦碎自累一旦乃浃背於礼乐之问此後之为人臣者所当戒也今陛下必欲兴礼乐则自今以始必清中书之务亟图其远者大者王道一盛礼乐其有不兴乎此亦作新天下之大务也圣策曰选将练兵而武事未立何以成疆圉之固臣伏读至此若有以激愚忠之欲言者敢详以对臣谓文治有余而武功不竞内治未举而外圉莫安莫今日为甚选将练兵苟切於陛下之焦劳则天下之事可为矣陛下其亦知今日无可用之将乎臣闻有择将之道有任将之道以今日择将言之陛下尝诏大臣各举将才以闻矣然介胄之士非无过人之才而伏於营垒符籍之中罕与搢绅接故知其才者实难加之军将之间转相忌刻又多方以困辱之使其才不足以自见岂营垒符籍之中果无人哉昔者祖宗盛时求之於偏校之中可以得岳飞求之於敢勇之中可以得韩世忠臣愿陛下布擢卒为将之令於军中则将才出矣以今之任将言之讲解以来向之立功阃外者无端而置之於闲散若曰天下可常无事焉用此曹为也比者羽檄一驰仓皇四顾乃下一纸以示其有收用之渐臣恐不足以尽得其心也昔唐郭子仪之为将也以鱼朝恩之谮既夺之兵柄矣及光弼败河朔则又召之程元振忌言一入既罢其节度矣及回纥入寇则又召之无事则麾之而去有事则招之而来子仪赤心为国初不较其或用或舍也今之为将者乌得人人如子仪哉臣愿陛下委之以诚畀之以权用之则勿疑疑之则勿用则任将得其道矣陛下亦知今无可仗之兵乎臣闻兵数不可以不多兵心尤不可以不固以今之兵数言之则不多矣大军折閲武定归农摧锋飞虎半殱於敌骁骑健将去而为盗禁卫之卒不盈十万九江池阳驻劄之额仅万三千有奇臣恐缓急之际首尾寡援必至於两军以马少为辞不复出塞六军皆驱市人而战不能受甲矣以今之兵心言之则不固矣向者所募之卒放归田里而怨气未消後来军功之滥多方沮抑而鋭气日铄加之主帅非人苦於掊克数杂恶之物而配之名曰乾利乘工造之时而勒之名曰陪陌房廊贴陌之钱八厢常例之目日增月益而未巳臣恐兵贫既甚变生不虞必至於泾原戍卒以粝食而召乱关内禁兵以乏粮而叫呼矣臣愿陛下明敕边郡下招募土兵之令而厚为之赏以足其数戒饬主帅无袭掊克之弊而严为之罚以结其心如是则将既得人兵又可用而犹以武事未立守圉未固为忧臣未之信也亦在陛下作新兵将而用之耳臣伏读圣策曰伊欲嘉祥降於上德泽流於下教化行而习俗美法度修而衆职举纳天下於中和而措外内於无患庶几治古之盛无愧载籍之传果何道以臻此臣谓陛下始之所以策臣者及於圣经之可用终之所以策臣者及於时政之实用臣惟愿陛下日新之治常如日新之学则德泽既及於民何患休祥之不降於天惟新之命臣知其未艾也职守既修於士大夫风俗自美於天下陶然日新之政臣知其有期也陛下新之一日则有一日之功新之一岁则有一岁之効中和之教一成内外之患自弭古治之盛岂止庶几载籍之传何但无愧抑犹未也以言其在内之事势则纪纲虽张有弛之萌公论虽伸有屈之渐人心暂合而易离幸门已窒而复启以言其在外之事势则窃生事之戒以盖其畏事之愆假安静之名以便其苟安之计雨且至矣而彻桑之备未修火且然矣而积薪之寝未悟以巍巍之中国常若过於有所畏以悠悠之岁月常若安於不敢为则微臣之忧盖未歇也陛下所以策臣者至矣而犹丁寜申训之曰子大夫明先圣之学按经考古必有至当之论其为朕推求其本科别其条使悉见之於行事而不徒驰骛乎空言熟之究之详着于篇朕将亲覧臣之底藴亦粗罄於前矣至此伏而思之以为求言於多事之时不可与平居无事之时同则献言於不讳之朝亦当竭其忠赤而无隐臣闻外裔之盛衰本无关於中国之大势而吾国之政事不可无远大之图维盖善医疾者不忧风寒之为患而惟忧元气之不充善医国者不忧疆场之多虞而惟忧朝廷之有弊臣请借汉以为谕汉自宣帝以前匈奴之患无日无之今年入云中明年入上郡而汉日以治至中世而後某年单于来朝某年斩某单于告郊庙而汉治日以不振夫外裔之强无损於汉之治外裔之弱无救於汉之衰盖盛衰之势在汉而不在外也明矣汉之盛时赏罚必明号令必信政事出於中书而无中制之患集议达於博士而无偏信之失所以治其国中之事者至矣匈奴虽强岂非疮癣之疾哉及其末也舛政逆令间见层出天子养安而一身痛痒之不知大臣养尊而社稷休戚之不恤百官庶府委靡於下宦官女子睥睨於旁是其中国之事盖日非矣匈奴虽弱何有於汉哉今敌势就衰假息於汴中原豪杰并起而亡之人孰不以此为中国贺而臣区区之过计惟愿陛下与二三大臣日治其政事日训其人民监汉之所以得而戒其所以失邻国之强弱不足以易其勇怯之心惟先治其在我者一旦事机之至则明中国之大义定天下之大计指日可俟矣此非臣之臆说也昔韩琦进言於仁宗曰元昊狂僭必为边患选将训兵修甲营城此外忧也纪纲不立忠佞不分赏罚不明号令不信浮费靡节颁赐不常务宴逸之近游纵宫庭之奢侈受女谒之千请容近昵之侥幸此内忧也臣观仁宗之时西戎小丑特边鄙之事耳而琦之所忧在於朝廷之上宫阃之间忠臣远虑一至於此伏惟陛下反观内省吾之纪纲果立欤忠佞果分欤赏罚号令果已明信欤浮费颁赐果已裁节欤女谒近习果已深防而力杜之欤万一朝廷政事未能无过差宫阃堤防未能无罅漏陛下固不可不早为之虑也臣来自远方不识忌讳惟恃以直言取士不以直言弃之有本朝之家法在廷试在即使远方之士得尽其言亦是美事有陛下之圣言在是以空臆而竟言之惟陛下裁择臣昧死臣谨对
乙未馆职策
问楮币至是术穷矣其将何以救之欤非楮之不便民用也其法贵少而今多焉故也物视轻重为相权使黄金满天下多於土而楮之难得甚於金则金土易价矣然则天下非物之贵也楮之多也国之贫也忧世者谓将深惟国之贫反从其源治之而顾不然上下日夜所讲切乃专在秤提何见之陋也夫国贫则取诸民民竭无可取则惟痛自节耳今议者乃猥谓内有某事某事例当举外有某事某事势当备加费且不赡而节何从施若是则束手坐待颠沛乎王制言国无三年蓄者谓非其国孟子谓三征尽用则父子离无三年蓄者所余少也三征尽用者无复余也今国家罄一岁所入曾不支旬月而又日不辍造十数万楮币乃仅得济是不止无余矣其可为岌岌寒心盖又甚於王制孟子所云矣而搢绅先生方且雍雍然峩峩然交诵致知格物之微言深赞佳兵辟土之伟画此愚心所窃怪而絶不喻者也仲尼言为政在兵食信至不得已而去则兵与食犹在所舍而用顾不可节乎绍兴隆兴间世未知用楮也其时国计初不见匮缺民生亦无所苦自楮币行於今未七十年而调度狼狈禁令频数遂至此极且今天下非小於绍兴隆兴之天下也赋取则固倍之矣而若是焉者独可不讨求其故哉按支费必有目其剏而增於前孰最重蠧坏必有源其积而至於今孰最深广废因何论而兴积坏至何事而见今修复用何策是欲撙约自何道始子大夫负经济之学有闻矣幸悉心科别其条会而析诸理以对觊於世有补焉其勿习为书生迂谈而使区区者慨然重叹也
愚不佞束髪读书有志斯世嘉定对策空臆尽言先皇不弃狂愚赐以科第试吏中都适忤权贵废放久之有忧治世危明主之言而无路以自达有上不负天子下不负所学之志而无位以自行者也讵谓冰山一倾复见天日猥承明诏待问玉堂之庐妄意执事大人枚举当世之务俾之科别其条罄尽底藴而明问所及止於楮币一事岂以当今大务顾无切此者欤抑以公卿大夫集议於廷互有同异而必欲折衷於一得之愚也哉愚不敏敢不以所闻对盖闻有富国之形有夀国之脉形者何消息盈虚之系於国计者是也脉者何理乱安危之关於国体者是也谋国而曰理财理财而必济之以楮此後世权宜之策而志士仁人於权宜之中又不得不深为根本虑也财在天地间即有此数费用必有目而其费有重而有轻蠧财必有源而其蠧有深而有浅费轻而蠧浅者有司会计之所及费重而蠧深者有司稽察之所不行会计所及者其常也稽察所不行者其变也常者可以消息盈虚言变则关於理乱安危之大者矣执事悯今日楮币之穷谓既无王制三年之蓄且又甚於孟子所谓三者并用之征以至咨嗟叹息而言之其於国计本末源流之所在得於端居深念间也熟矣且王制论三十年之通制国用非成周盛时乎孟子论布粟力役三征之目非战国末造乎古者不汲汲於生财而国以裕後世举三征而并用之而国以贫是必有故也国犹人之一身也伤生之事不一而好色者其伤多耗财之事不一而好兵者其耗大兵也者其戕民之斤斧而毒国之乌堇也故成周盛时隶於司徒者衆征於司马者寡兵未尝多籍也伐荆以鲁追貊以韩兵未尝远调也定徐方则遄归征太原则遽止兵未尝穷黩也尝以地理考之中国之地最狭吴越楚蜀皆蛮也秦为戎而淮南为舒也河北真定中山之境属於鲜虞肥鼔之国扬拒泉臯陆浑伊雒之戎薄於洛阳王城之区於斯时也不广地不加兵君有余财而民无横征民有余力而兵无重困上制用量入以为出下供役先公而後私是以耕必有食食必有蓄至一年三年之积至於三十年之久八政修而食货足九府立而泉布通天不能灾地不能匮者盖爱惜民命禁戢兵端所以培植其基本者厚也战国则不然为君辟土曰战必克杀人盈野狡焉而争孟子目之以民贼律之以上刑者纷纷也三征之说用其二则民有殍用其三则父子离时君非不知此而苦於兵戈之相寻则亦忍於赋敛无艺梁惠王以土地而糜烂百姓则虽移河内何救於饥色饿莩之民齐宣王求快其朝秦楚之欲不计其有後灾则虽欲制民之产何补於仰事俯育之计故疆七百里之失不足惜也而薄税敛劝耕耨则不可少缓其事有司三十三人之毙不足愤也而府库充於上老弱病於下则不得不为之寒心故自其喜功利者观之轲之言若甚闷闷而按脉视证药时君之膏肓者虽仓扁不能易也执事谓今罄一岁所入仅足以支旬月且日不辍造十数万楮亦尝考论其故乎夫楮币之剏仿於成都之钱引方承平时钱引止於一百五十万缗为数盖甚寡也尝观西事之兴泛印之数视承平已二十倍其後屯戍未休馈食不继复增至六千余万缗大观末愈出愈多一楮仅百金直则兵端兴而用度广用度广而楮币轻理势之所必至也我高宗南渡之初盖天造草昧之日也张澄议置交子务於行在而不之行其中也既行而复辍其末也始创印造之局高宗胡为而重於楮之造也逮我孝宗之隆兴而复行楮币於天下行之未几乃用陈良佑之请出内帑之藏以收回其数收之未几又以曾怀之说复从而出之然其为数二十万而止耳孝宗又胡为而靳於楮之出也沿流至於今日数日以夥用日以轻变之欲其通而行者愈滞令之欲其信而听者终疑於是物价翔腾阎闾憔悴膏液枯涸称贷无从而农病矣关禁苛急取息无赢大邑通都白昼闭肆而商病矣四方游士充赋上京思得白镪如拾至宝士病於道途矣百工技巧转移执事困於贱直莫赡其生工病於庸役矣举天下四民俱受病向也设楮以便民今反以病民向也倚楮以佐国今反以蠧国向也权出於上今反受制於下向也以实权虚今恃虚并失其实谋国者亦知楮之所以大坏极弊之由乎方开禧之开边以误国也增造之数至於一亿四千万比之前时凡数倍矣绍定之养奸以耗国增而至於二亿九千万方之开禧抑又倍焉谋臣议士不就其费重而蠧深者治之今日更一令明日易一法正使孔桑复出绩用茫然何者不揣其本而齐其末也且古今天下之财蠧耗於兵不独今日为然其所由来尚矣请以汉唐明之汉初以家人子起田中为兵犹不失寓兵於农之旧卫士材官之更戍往来道间衣装自给犹未取费於县官其後财匮於兵武帝实始之胡越劲骑屯於诸宫列殿谓之八校京师自是有养兵之渐荆楚勇士习射於酒泉张掖谓之五校边郡自是有养兵之所自其兴马邑之师窘於赉送也则入钱补官有令矣自其发巴蜀之卒以通西南夷也则算商车有额矣自其取河南之地以至朔方郡也则武功之置爵有差矣自封狼居胥赏赐亡度於是有五铢之铸自浑邪来降供亿不赀於是有白金之造鹿皮之币与告缗而并行盐铁之官与平凖而并置厥後扬雄议捐府库之财以填庐山之壑忍百万之师以摧饥虎之喙者盖三十年从事干戈故虽承贯朽粟腐之余山林亦不足以供野烧也唐初府兵番上入卫衣粮自备而官未有费也至元宗变为彍骑而长从宿卫官始资给之而费昉於此矣初诸道出兵给於度支费犹未广也至德宗优恤士卒一夫出戍尽廪其家费於是乎广矣自安史变起无以给士而始度僧尼自两京未平民物雕耗而始籍富商右族自吐蕃内迫淮甸分屯而始行率户之敛自大盗羣起财用益殚而始行定税之令自朱滔王武俊合从以叛用度不给而借商之禁严矣自吴元济王承宗连衡拒命军费一竭而盐铁之数增矣南北置供军之院馈饷不继而挟铜有议矣禁卒有脱巾之变彷徨无策而相臣餐钱亦减矣盐之榷既繁而商人以绢代盐疋加百斤以备将士之衣酒之利既涸而淮南河北变为榷麯以赡军卒之食元和中李吉甫造为国计簿以三分劳筋苦骨之人养七分坐待衣食之辈盖三百年间恃兵立国故空国之力以奉之已张之弓不可得而弛也我国家得天下以仁取民以义固国以保障而不倚办於茧丝藏富於田野而不求赢於府库任人不以聚敛之吏任法不以深刻之文独有养兵之费自初立国谓为百年之利而不计其後之穷盖虽圣哲不能保其往也我高宗之定鼎商邱也未尝不怀感於艅艎之舟而动心於姑蔑之旗也披荆以立府寺绵蕞以起朝仪姑含垢忍耻以俟天之定也爱南北之生灵养一隅之事力某日简刘光世军某日汰张俊军诸将之滥上战功者精核之曰吾为财力耗竭虑也诸军之合乱三衙节制者厘正之曰吾为军政复旧设也至於一日语大臣曰汉文不言兵而天下富庶若边事稍息则国用自饶高宗之谨兵惜费如此宜乎重於造楮而且欲官中常有百万缗留之以为秤提之本也及孝宗之嗣大宝也又未尝不念桥山弓劒之藏而怅长安室宅之远也市骏骨以来人才揖怒蛙以厉士气亦惟敛威韬锐以需机会之至也神运?恢之谟心念国体之重劳军则曰毋淫役以病民毋诛求以剥下也誓师则曰军屯有暴露之叹人民有转输之苦也蹲甲之射士精其能超距之技人百其勇一成将帅则条画兵政者十一士一核冗滥则缴还告身者二万千百六余至辅臣奏对以府库所藏甚富江上之积亦多上谕以毫发不敢妄用所以缓急有备孝宗之谨兵惜费如此宜乎靳於出楮而因饷臣之有请且迟回谨重於二十万楮之予也自权奸柄国前韩後史垂四十年氛祲蔽日韩开兵衅实生厉阶凶于而家自诒伊戚不必深论前日之相舞小数以弄大权专欲以犯衆怒莫大於天而不之畏也莫尊於君而不之畏也不畏士夫之议论不畏小民之怨詈而其心之所深畏者外寇之陆梁悍卒之偃蹇耳狼子野心奸计叵测蜂屯蚁聚扶携来归待以赤心抚以恩信辇安边之财以给之惟恐不赡航东南之粟以饷之惟恐失期甚者高爵峻秩宠华其身金珠玉帛悦媚其妻弃如泥沙不甚爱惜闻其帖然恭顺则喜见顔色或拒之而不吾与则恐恐然食不下咽也故当金人垂亡之时竟为苟且偷安之岁月江淮巨镇委之肺腑之亲襄汉上流畀之膏梁之子殿岩重寄庸夫尸之总饷要权浊吏领之纪律不设疲弱不除主帅挟威公肆掊克悉力市宠与贿生死朝廷竭天下之财力以养兵祗为主帅刻剥之资权门厚积之助至於今日则军民俱贫公私交困黾勉支撑而不可得也总今日之数较之嘉定己卯间增至二十八万八千有奇是岁中之费兵居其六五诚如是则兵之可恃以为用者当何如而今之兵则惰矣在内郡者末作技艺安坐而食官府利其私役而被坚执锐之事不闲也在外郡者多方运贩为商无征主帅利其回易而投石超距之勇不励也今之兵则骄矣淮右之兵入弭闽寇淹留岁月仅奏肤公已如骄儿悍妇之不可制所至屯驻人甚苦之向使各州简阅之皆精何至借远兵以为重广中之兵频年出戍枕戈原野论赏稍薄怀怨望心跋扈飞扬近事可虑向使主帅制驭之有素何至召衅而生奸而最不可者喜功生事之人开边拓地之图未已也方其锐於进取轻而寡谋取鍪弧以先登驰的卢以深入谓中原即日可定谓浯石即日可镌露布星驰凯歌日至笑儒生为不武轻周行为无人朝廷方伟其功於是酬以厚赏捐巨赀出告命以优犒之为费不知其几百万也所得之地非人不守所守之人非粟不饱旷野弥望无粮可因如得石田将安所用朝廷不忍弃其功於是又不计糗粮以饷给之率费百楮而致一石为费又不知其几千万也夫何能发而不能收能取而不能守穷师逐远不备不虞突如其来望风先遁甲鋋鍪铠之精坚弧弓镞矢之犀利辎重贮储之浩穰凡数千年之所蓄积一举而掷之为费又不知其几万万也寻闻之朝乃讳其实失万言千失千言百方幸而胜则其身受不赀之赏不幸而败则朝廷为之任方来之忧胜而夸功以邀其上则予之以数千万固不敢靳败而告急以赴愬其上则予之以数千万亦不敢爱为国者亦何便於此哉论至於此则执事所谓支费增於前者孰最重愚则曰兵之费为重蠧弊积於今日者孰最深愚则曰兵之蠧最深广费兴於开禧之初积坏见於宝绍之後是将无一策以捄之欤曰欲重楮自节费始欲节费自省兵始军实核而不滥边衅窒而不开谨之重之皆以高孝两朝为法此救楮币之第一义也议者类曰金人将亡版图当复天与机会其可不乘此独何时而讳兵乎愚曰不然昔刘石倡乱晋人未始置中原於度外而诸国亦不敢以中原为已有迨夫虎狼并吞兵戈云扰民心思旧日远而亡而江东名义始失据矣始也三辅遗民以见晋官军为喜其後全燕父老反以复见太原王为幸始也冉闵临江愿以中原归晋为请其後魏人寻衅反以河南是我地为辞今日事体适与此类我虽指三京为吾之故疆彼乃指之以为亡金之故巢如之何而以为版图可复机会可乘也况夫进取之兵与保守不同兵之多寡费之繁简亦随以异用兵於进取则十倍之力始可制其一用兵於保守则一倍之力亦可敌其十愚之所虑者边臣以退守之兵为进取之举逞於一快以至再误耳诚能戒谕边臣谨守吾圉不可以前日一衂为耻而必有愿一洒之心不可以胜负为兵家之常而当念社稷关系之重收敛经略河洛之规模就为葺理荆襄淮蜀之家计念念持重而不轻发事事靠实而不虚张老弱者汰之以壮其威虚冗者核之以养其力稍俟威力之充裕旋为恢拓之远图此区区之愚盖以轻举妄动之费为可惜而未尝以兵为讳也因兵费之一事以次及於浮费之可省愚又不能已於言焉盖筑台九层非一朝之役也障流大川非一篑之功也今日而言省费固非一节目一条例而止也後宫居处不施丹雘之华秀邸赐第姑仍相府之旧此高孝二朝盛德事也今修内有司日兴土木之工内藏宣索多溢常比之数阉童持片纸名曰内批帑吏按凭由名曰应奉宰臣无所施其均节版曹无所致其勾稽仙经藏室金璧交辉何异乎国计已穷而造金真玉仙之观荣邸轮奂拟费钜万何异乎军兴多事而营禁中百尺之楼其他嫔御之横恩缁黄之厚施予以驭幸此为何名继自今能如祖宗时节浮费自宫掖始奉宸出宝玩之珠亲王减月给之俸以佐国用以济时艰至尊以身率先之掖庭戚畹仪刑之宰辅公卿百执事胥然胥效之必如文宗御三浣之衣以令臣下明德衣疎麄之袍以倡六宫令尹子文毁其家以纾国之难大历朝臣以职田三分之一供军饟之需断自朝廷立为定式月计撙节几何而着之籍明置收楮一库於外廷以入所省之数内而百官各宜体国减俸有差别为籍以稽之以入於主帑之司每季计其所入之楮分而两之一以留藏一以凿毁至於外之为郡守为监司曰忝给曰将迎曰特送者一切省罢俸及百千者裁其十之四大吏之有例册者首去之以率其属小吏正俸之不满百十者免减之以养其亷况在权臣当国时政以贿成官以赂得陆贽所谓币帛不已必至金璧杜牧所谓折劵交贷由卿市公者更化以来无焉则为州郡监司者自能举所积之缗以收其楮之溢每季必计官吏之减俸若干省罢诸色浮费自能收楮者若干各上之计台计台上之朝廷朝廷专置一局会计其数以此定殿最以此行赏罚则令如流水财若邱山楮之贵当如黄金矣窃闻廷臣有请欲行括田於诸州榷盐於闽郡令之未出巷议籍籍设果行之其扰可知顷嘉泰间以一换二之法行天下议其不信科敷抑配之禁密天下苦其不仁假秤提之名开告讦之路天下愤其不义方是时也括田榷盐二议可行则当时之宰掾刻薄者行之矣今薄海内外顒顒然有苏枯醒暍之望尚未有以慰满之也当清明之朝正宜力行好事奈何取前日之所不屑行者行之以重失人心乎使括田而果行也有产存而业去有产重而租轻豪右之族正於隐暪中等之户例受抑配或数人而共为一户若尽科之则贫者立见流离或一家而析为数小户若不科之则富者得以苟免贫富既有不均之患词讼必无可已之时此括田之必失人心也使榷盐而果行也汀邵之民不耕者衆斥卤之息所藉为生往岁官吏征利太急与之立敌旋即不靖一二年来弛其禁卖刀卖犊旧观未还此端一开怨讟四启虐焰复煽谁能扑之矧今王人衔命而出民未谕指已生忧疑国计虽贫亦岂计此与民争利如作俑何此榷盐之必失人心也无已则有一焉元载当国四方以赂求官而朝廷为汚浊之朝廷李逢吉用事八关十六子交通财贿而天下为藏利之天下有为台谏都司而公受苞苴有为雄藩大镇而明肆席卷有为制阃总饷而拥赀自肥自更化以来或贬窜他邦或镌削爵秩或得祠已罢或尚逭简书而亦有沦没不存者昔权势盛行气焰薰炙今囊珠窖玉富可埒国其人虽得罪於清议其家初无损於毫毛当此国贫民困之极纵未可遽行乾淳估籍之典独不可略仿国初取财藩镇之术而行之乎国初诸节度所蓄甚富太祖虑其多财而为变也一夕脱略边幅於樽俎之间厥明可得各家十万缗之献先儒称之以为得英雄御人之术今天下数十大家以富强号於其乡者夫人能言之莫若出数千万之楮配於数十家以易其铜镪银帛彼其所积非取之国即取之民国今贫矣民今困矣使出所积谁敢不从此而不行乃欲以苛敛横征施之编户是所谓溺一人之祝而不惜亿兆人之诅念一家之怨而不思一路之向隅其可乎只恐怙帝乡之休庇恃戚里之夤缘牵制依违动有掣肘此在朝廷执法之臣当力言之庙堂当力主之其始姑以魏绦请输积聚之美意风劝之俟其不从则绳以法至於曩者权门厮役嬖妾之家金帛山积有拥二三千万赀者何惮而不籍之官台臣尝言权贵之夺民田有至数千万亩或绵亘数百里者何疑而不没之官比之唐人籍至胡椒锺乳者其法岂不为恕此又因廷臣括田榷盐之论而发也若夫慢令之奸吏不可以不惩伪造之奸民不可以不戢流行之地不可以不广此皆权楮之节目所当加之意者去岁二税之输许用全楮暴官污吏巧於沮格夏租已偿始布其令於通衢秋苗未输又展其限於嗣岁朝廷受亏豁之实编户有拜赐之名赢美之利必有所归贪者利归於已懦者利归於胥欺国罔民莫此为甚今莫若明敕州县凡有此类指挥故作隐匿许民越诉责罚必行此惩奸吏之说也去岁取还旧楮所入反多於所出继颁新楮伪者与真而搀行昔楮局黠吏能为之今大室或效尤矣昔都郡奸徒能为之今遐氓亦抵禁矣昔取纸於蜀独可辨认今新局造楮真赝莫辨矣一有败露纳贿求免不曰字画之不尽摹则曰贯?之不尽类法当重戮仅从末减似此姑息何以戢奸今莫若举行典宪示之象魏犯者必诛告者必赏此戢奸民之说也广东诸郡商贾贸易多有用楮官民出入乃不流通广之科敛最为民害纳丁赎罪率索见缗仕於其邦去天既远瘠民肥已满载而归今莫若行下三十八州民间一色输纳并用中半丁钱科罚之类得纯用楮庶几流行一广厥直自增此广行用之说也凡此者上不至於损国体下不至於咈人情亦略足以效一得之愚矣抑执事发策无取於开边拓地之言忠於谋国谁曰不然而致知格物正心诚意之言乃以迂目之此又愚之所未谕也人主一心万理之会万化之原所从出也文帝太宗惟不能制一忍心也是以尺布有謡而终累仁孝之德推刃喋血而竟贻闺门之慙明皇晋惠惟不能降一慾心也是以霓裳一曲旋启渔阳之变夕阳一语竟招刘石之来作於其心害於其事前代覆辙何可胜数其在今日事有关於纲常之大风教之本者见远识微之士昔尝苦口而今不言前尝撄鳞而後辄止岂以君德已修君心已格而无所用其规切乎愚谓心之神明最不可欺一念少邪衆慝交入殚民力於宫室此心之侈实为之戕民命於战争此心之忿实为之善乎李沆之论曰人主当知四方艰难不然血气方刚不留意於声色犬马则土木甲兵祠祷之事作此盖切於人主之身而为格心之正论也大学一书生财之道以财发身之仁以义为利之义必恳恳言之曾谓正心诚意之无与於财乎今天下之所尊敬者以为从事於正心诚意之学亦既擢用略尽矣愚犹有隐忧焉君子之类易服小人之心难知姬公治周效以朞年孔子变鲁期以朞月今阳刚焕采隂气销铄近二朞矣朝纲虽振而有弛之渐公道虽开而有窒之萌执政大臣虽至公无我而委曲调护於事之所难行宛转推挽於已之所私荐乌台骑省虽直言无忌而言不见听非惟不能决去甚至顾惜退缩朝阳不见其再鸣故庙堂举措岂不大异於前而此际蹉跌则入於彼不可以不畏也台谏风采岂不远过於昔而丈夫所为要不止此不可以自满也闽蜀二老同时入觐文富并拜公论望之而今则未尽然也荆襄二帅被劾不行台省并奏善类期之而今则寂乎无闻也於是往来君子小人之间如杨畏辈得以相与窃议曰儒术行则天下富今术行矣而市井萧条气象荒落富之效何在有德进则朝廷尊今德进矣而外敌鸱张叛卒蜂起尊之势何如盖君子之类虽进而其道未行小人之迹虽屏而其心难使之屈服也昔者吕公着荐二范为谏官章子厚面奏以执政举人为台谏非祖宗法是小人而能为君子之言今安知无为訾者乎司马光改雇役而复差役蔡京为尹极意奉行能令公喜是小人而能迎君子之意今安知无若人乎范纯仁以国用不足又欲复青苖法是君子而未免效小人之尤今其事駸駸见矣譬之奕棋局面虽改而其间一二着数未免犹似前日此小人所以不为心服而君子亦不能以自恕也愚愿大臣以主张公道为心台谏以维持正论为责羣工百执事以忧勤清忠为念同舟而期於共济推车而主於必行使朝廷有九鼎之重国势有泰山之安此盖天下所望而为君子之宗主者也不然国有大事君子或不胜其任而长国家务财用小人得以乘间而售其说此其为患岂特国用不足一事而已哉诗曰心之忧矣不皇暇寐愚不胜惓惓

[book_title]卷二
钦定四库全书
臞轩集卷二　　　　　　　宋　王迈　撰
奏疏
乙未六月上封事
臣闻人主之职莫大於知人知人之道莫先於择相善观人之国者惟於所用之相观之公孙相千秋侯而汉家之事日非九龄罢林甫用而开元天宝之治乱遂决吁可畏也我国家自韩侂胄用於庆元迄於开禧甫及十年天下之势如人少壮而得疾故其疗之也易为功自史弥远相於嘉定迄於绍定凡二十有七年天下之势如人垂老而得疾故其药之也难为力幸而皇天佑宋弗替丕基柄国权奸不剪自毙皇帝陛下始得以收川溃矢决之威权奋雷厉风飞之神断乃眷旧学进秉国钧而相臣清之精白一心总领衆职盖将朞年於此矣然以三十年大坏极弊之天下挐乱胶轕如甚棼之丝而解之难破烂溃裂如甚漏之舟而补之难陛下於斯时也日与大臣图维其可以协心辅政者谓天下人望之在真德秀也礼闱之牓一造参预之命亟颁中使及门而其病不可为竟有孤注想元老之意适遭其时京城狂卒因拣汰而叫呼市井小夫兴謡言而讥讪向所摈弃之小人遂沾沾自喜以为天下事非诸君子所能济必其徒复用乃可办之一日御笔中出起袁韶而畀之祠且将大用之在廷搢绅重足以立给舍於是不已於言陛下从谏如流成命随寝然当国步多艰之时决非一相之所可独运也戊寅之旦扬命於廷爰立二相清之为左行简为右先是大臣不得知羣臣不得闻不参朝野之论不稽龟筮之谋小人佞以为命相重事出於臣下之所不测非陛下断之以独曷克登兹君子忠以为天下之相当与天下共谋之若不酌於公言是必冥冥之间有为之地者况夫必用袁韶圣意已决继此出命谁敢有言於是君子之忧日深臣虽官小位卑盖不胜宗社之忧不得不出位为陛下言也弥远柄国官职之除授不待过中而先行郡国之文书大率有申而无奏陛下一切容忍若罔闻知故虽进退人才不由上出而未尝有君除吏尽吾亦欲除吏之讥虽作福作威听其专擅而未尝有贵为天子不得自由之憾迨夫清之为相避权则有之而不敢以专权远势则有之而不至於怙势然其心甚为国而其力不足以副心德可服人而其才不足以称德而又政府鲜协恭之助宰掾乏素练之贤处烦治剧而才踈临机应变而见钝开边一事虽出於帅臣之喜功而清之不能救其源换楮一策虽出於枢臣之寡谋而清之不能夺其议然而公清平实以主善类而无妒贤嫉能之偏明白洞逹以受人言而无浅中自是之失通国之臣无愚不肖皆称为君子之相而非彼相比也陛下责治太锐课功太速不择忠贤以辅之乃用行简以踈间之而又欲用袁韶以快其报复之志是何陛下惟知有招权纳贿之弥远而不知有避权远势之清之能容养弥远於二十七年之久而不能笃信清之於二年之暂此非独愚臣疑之亦天下所共疑也臣思之而得其说弥远为相之日以袁韶尹京以郑损辈领饷受其不赀之馈遗亦不尽入於私门宫掖之内貂璫之流凡所供亿极其腆厚自清之当国以来屏絶苞苴一介不取雄都巨镇昔有馈於权门者今则献羡余於公朝奸朋邪党昔有贡於光范者今乃致殷懃於捷径是以掖庭之供需阉寺之濡沫色色无之所以激仇士良等之怨而不能止即墨大夫之谗乃者籍郑损之家与之同恶如袁韶辈皆惧及已布置宾客络绎京师乐祸幸灾兴讹造谤交结左右转以上闻谓非行简不足以为相非袁韶不足以辅之而訾抵清之为果不足用也陛下听断精明初未之信而屡惑於铄金之毁意不免投杼之疑此非独愚臣知之亦天下所共知也且行简之贤固不可与韶同日语而人之多言盖亦有故行简为人素号多智弥远在时善事惟谨其性姿多苛其荐举多私弥远喜其顺已每事委曲从之及与清之共政所见每有不同况当耄及之年易犯在得之戒其身虽未必肯为小人之事其门必多引小人之徒今涂人之论皆谓小人之谗清之而举行简也意不在行简而专在韶行简既相韶必继用清之踧踖不安有去而已小人谋中公论谓何近习阉官废置宰相此汉唐衰世事曾谓陛下英明之主而有此失岂不重可惜哉清之每见百执必盛言陛下学问缉熙理义多阅圣德日隆於一日而不知委任之一衰谗间之易入是则清之格心之事业未至也清之直情任理以待君子之道而待小人广大乐易无有他肠把握堤防未免多罅故蹈小人之穽而不自知是则清之谋身之计甚拙也清之起自书生位至台鼎奉身而退於清之何损惟是方今君子之泽未究生民之疾未瘳乃使政府有刻薄奸险如韶者得厠迹焉上而公卿稍知畏义必耻与之同列下而百执稍自爱重必不屑出於其门凡清之所引用之君子势必至一网尽去彼将呼俦援类杂遝而来非桑孔之诛求即张杜之惨酷非杨兴郑朋之倾巧则杜钦谷永之柔邪一韶得用羣憸辐凑凶德参会孰能御之臣恐天子不独无安静之福且将有生灵涂炭之祸矣臣谓人主惟有一心有自明而入昏有自邪而反正陛下前日将大用德秀者此心也推此心以往则所谓韩休入朝吾虽瘠而天下肥者可以几致太平今日之喜用韶者亦此心也推此心以往则所谓人言卢杞奸邪朕不见其为奸邪至於危亡而不悔自德秀既亡无以副陛下之委任遂使陛下急於为治有用韶之思如医者急於治疾参苓不用乌堇是求自明入昏间不容髪然反邪为正特在陛下转移间耳德秀虽亡天下独无人乎南广之崔与之西浙之刘宰皆其比也然此二人老而知止利禄恬然必不为蒲轮而出而与德秀道义合年德均膺天下之重望犹幸有西蜀之魏了翁在也了翁近被文昌之除侍读之华班翰苑之清职悉以畀之天下皆觇陛下之必能大用了翁此诚反邪为正之机也宰职之任固贵有同寅和衷之美而亦不可无交相规正之诚人之才品岂不自知缓急刚柔赖以相济元龄之荐如晦盖以如晦之断可以赞己之善谋姚崇之荐宋璟盖以璟之正可以济已之应变是所谓五味合而後鼎可调八音和而後乐可备古今无忠邪两立之理若君子小人杂处於朝而求天下之治不可得也假使行简相而韶亦用了翁参於其间其义当无所可否耶风行舟驶局变棋新人人自危街谈巷议此为何时而风宪之地曾无数十章弹夏竦者岂畏谗夫方张之焰而不敢犯其锋耶抑幸时事一变之余犹可固此位耶章惇为相林希受其同为执政之诺为之草制既而掷笔於地有名节坏了之叹希虽不才而是非羞恶之常心犹未尽冺没设在今日韶当柄用臣恐草制者安然为之不复有愧耻矣陛下收用羣贤殆为何事而士大夫受官职负朝廷一至此甚是又臣之所甚惧也臣自叨第十有九年未脱选调方缀册府本无言责何苦撄鳞实以陛下用舍之际治忽所关而官无崇卑皆不可上负天子下负所学此臣平日父师之教也伏惟陛下念社稷之重谨辅弼之任参国人之公勿左右谗言是惑用君子之德勿小人有才是喜不可衰萧望之之眷顾使恭显得以蚀其明不可迂魏徵之议论使权万纪封伦得以投其欲如此则朝廷有九鼎之重天下有泰山之安矣臣言可采陛下不以人微而废之固臣之幸亦天下之幸臣罪当诛谕之执法声之丹书而斥逐之亦愚臣区区尽忠之职分也干冒天威惟陛下裁择　贴黄　臣一介踈贱不知宫掖中妇寺姓名为谁但道路之人皆言有吴知古陈洵益纎巧反覆最能挠政大明当天羣隂宜伏岂应有此臣愚欲望睿断将知古洵益斥逐远方以絶黄冠左道出入禁闼毁誉臣下得行其私之弊贵妃之兄虽得外祠往来湖山交通关节巧宦多趋其门易有履霜之戒诗有桃虫之讥防微杜渐不可不谨仰乞睿照　又贴黄封事已就未及上进忽覩除目崔与之参知政事中
外相庆不谋同辞但与之年已高必不复出设若果来广去天远必至冬末方可入觐今京城事体甫定京口忽又吿变时事多难如此不可不择用人望以镇服之欲乞圣断於从臣中选其负天下重望者以参政府此诚强本折冲之急务仰乞圣览
乙未闰七月轮对第一劄
臣闻人主所尊者天欺天过之大者也人臣所尊者君欺君罪之尤者也贵为天子尊无与二独有高高在上足以起其敬畏之心耳天可欺乎勑天之命惟时惟几舜之不欺天也一日不勑则欺矣文王陟降在帝左右文王之不欺天也一息不在则欺矣上帝临汝毋贰尔心武王之不欺天也一念少贰则欺矣委质为臣分圭析爵凡其身其家之所享者秋毫皆君赐也君则天也君可欺乎后不尧舜其心愧耻不以伊尹之待其君者事君是欺君也事君勿欺也而犯之不以孔子之犯其君者事君是欺君也责难於君谓之恭陈善闭邪谓之敬不以孟轲之恭敬其君者事君是欺君也臣窃惟韩侂胄用於庆元迄於开禧柄国十年而上下相率以为欺者亦十年史弥远相於嘉定迄於绍定专权二十七年而上下相率以为欺者亦二十七年皇帝陛下天造神断忍於容故相之欺而不之诛天为陛下诛之遂得以收揽大权躬亲大政震霆声於九蛰焕阳采於积隂天下欣欣然有得志之喜无如欺君之习耳濡目染之久内外大小之臣犹习以为常而不知改臣请为陛下诵言二相并命责任惟均然禹臯协恭固足以成相逊之风周召不悦终亦底往济之效无他忠实不欺而已今也外为推逊中实相猜入堂则不同时正谢则不同日谋一事也甲可则乙否用一人也彼是则此非一旬而吿假者五六焉一月而求去者十数焉大臣百辟之倡也何忍为欺以倡之乎方今国匮民贫兵骄将懦怨讟交起奸宄相寻荜门圭窦之人皆有陵上之忿心京卒叫呼难期一静四郊多垒人心皇皇危机交急而不停败证已露而难揜此独何时而为左者曰眷顾衰臣宜去为右者曰讥谤至臣宜去昔日谗赵普於太祖皇帝者上责之以鼎铛有耳汝不闻普为社稷之臣乎今疑眷顾之衰者盍自反曰吾之不能坚上眷如普者何由当益思总领衆职仰称上意而後为不欺也仁宗皇帝问廷臣谁可为相王素对曰惟宦官宫妾不知名者则用之上於是决用富弼天下以得人为贺今疑讥谤之作者盍自反曰吾之不能副人望如弼者何故当益思所以开诚心布公道远谗邪而主善类而後为不欺也不是之思方且互为比周交信谗说明有明之党所以攻其右者无不至婺有婺之党所以毁其左者无不力而又有往来二相之间献谀取媚有口如蜜嫉忠害正有舌如刀为鬼为蜮有腼面目者二相方倾耳以听之於国事乎何恤臣思韩忠彦曾布不相下而小人京得以乘之赵鼎张浚不相得而小人桧得以继之使羣憸铺排布置之术得行善类私忧过计之言果中必至於栋朽榱倾而後已夫当国步多艰陛下方以扶颠持危望二相而军国之务日以壅遏道路之谤日以沸腾执政大臣曾无一言忠於献替岂居狄仁杰李峤之中则苏味道法当模棱处李绦吉甫之际则权德舆义当无所可否耶此宰执大臣之欺君者然也从橐经筵所以备顾问而资献纳也薰莸共器鸾鴞同巢官美於人爵踰其德设无二三君子犹系天下之望几何不污文石之班横经翠幄多号通儒突梯脂韦不敢以望清光今日曰诚如圣明明日曰圣学非臣所及不过雷同一声相为容悦耳乌台谏省所以主风宪而纠官邪也明目张胆见谓称职比日以来罕闻朝阳之鸣渐有立仗之态问之则曰吾尝言之而不见行吾有奏牍而不付出是则拒谏之名归之上矣然有言责者不得其言而不去如物论何间者公族之亲挟外台之隙由中进状不经三省径下之台此殆出於一时乘快指挥偶不省察使有以不经鸾台凤阁何名曰勑为言者上意岂不幡然改之何至窃议於私家不敢昌言於谏纸长此不已斜封之渐实胚胎焉忠爱君父不忍置於有过之地者顾乐如是为欺乎陛下亲政之始首重贪赃之罚今毋谓贪污旧染可以洗而空之也前日之贿赂惟入权臣之一门今日之贿赂或入外戚或入阉臣或入近习旁蹊曲径不止一途顷籍郑损之家与之同恶如袁韶辈皆惧及已潜托宾客结局聚金一罅可投鑚刺而入遂使从臣与词臣交争阳为不根之词隂为奸赃之庇而台臣所劾往往不能以尽行其忠举此一节其他可知外而州县鹰攫狼吞在在而有秤提楮币徒营囊橐之实利而何补於公家苛歛有禁视为墙壁之虚文而何顾乎清议暴不恤下贪不畏人尺寸之援可以攀跻台府之刻皆得苟免田里怨咨愤气满腹天高莫诉怨已在明今而曰贪浊之风内外已革者皆欺陛下也权奸当国招纳奸邻交通强敌偷安豢养玩岁愒日养痈护疽及至裂溃往岁边帅轻而寡谋三边方开一败涂地甲兵辎重荡无孑遗王檝之来实欲觇国将迎过厚示弱取轻狼子野心得以窥我多治战舰盛集车徒近闻以百万之精兵分三道而入寇而吾闻风胆寒为备茫然赵范犹有方略军民安之全子才辈跋扈飞扬喜功生事掊尅惨酷嬉笑杀人近於彭城之墟又有覆师之举自初用兵为自安计乃招新集之北军以填南军之缺数设或变生肘腋不知何术以制之陈韡之在金陵庶几一贤可制千里之难而又与范不合两不足恃三赵则有埙箎之相应於韡则有剑佩之相攻廉蔺之释憾同心李郭之相勉以义韡可语此他何望焉往者中兴之初张浚岳飞刘光世韩世忠皆善将兵惟不相能遂误大计若辈小才敢望昔之万一而浅中狠愎未见其比徒快睚眦之私怨遑恤唇齿之相依今而曰边鄙之事自有将帅可托者皆欺陛下也臣之所谓人臣相率为欺者亦既陈於前矣陛下自视宫廷壼奥之地言行起居之微能不欺天否乎荒腆自逸商德腥闻一醉日富周命不又陛下於酒则有箴矣既箴之後果能使夜气孔神不乱於杯勺乎圣谟经远不荒於麴糵乎抑犹未也谓非欺天不可也燕尾謡作祸水浸淫霓裳曲终战尘纷起陛下於色则有戒矣既戒之後果能知淫声艳色毒於乌堇乎狐媚荧惑惨於戈矛乎抑犹未也谓非欺天不可也樊隂恭顺与汉同休韦武横恣蹙唐於乱此外戚之不可不戒也今设有游龙流水之奢朱轮华毂之侈陛下果能禁戢之乎富贵有极人当知足隂兴此语天实闻之陛下以此儆戒外戚则不欺天矣恭显用事炎正业衰仇鱼得志甘露祸惨此宦寺之不可不戒也今设有举动回山海之奸光焰动四方之恶陛下果能制柅之乎清忠奉公辞位恳恻吕疆此心天实临之陛下以此训厉宦寺则不欺天矣抑臣区区愚忠有所谓欺天之大者不敢不竟以为献夫锡陛下以聪明智勇之资者天也付陛下以崇高富贵之位者天也人臣何力之有焉弥远贪天之功以为已有陛下含垢藏疾若罔闻知故虽进退人才不由上出而未尝有君除吏尽吾亦欲除吏之讥虽作福作威听其专擅而未尝有贵为天子不得自由之憾及其自毙天下大势至於大坏极弊而不可支持陛下犹未悟其罪当诛凡遇臣下有言其过则天顔为之不怡甚至亲洒宸翰一则卫王二则卫王曾不指斥其名诏诰所属保全其家且并与其淫妾悍仆而庇之窃窥圣意不以四海九州之奉为天所畀皆归之弥远之功是谁欺欺天乎晋悼公年十有四而得国犹能语诸大夫曰孤始愿不及此孤之及此者天也其明断如此故能以其国霸曾谓陛下英明圣武所见乃不出此弥远在日盗窃陛下之威权絶灭陛下之友爱巨慝积衅上通於天陛下犹以功臣名之若欲宥之数世臣恐非所以当天心自宝庆至今南北生灵之命戕於干戈者不知几万亿民怨於下天怒於上连年灾异史不絶书迩者太白经天占者以为流血千里之象陛下亦尝反思其获戾於天之由乎天理人伦之变必有大不安於圣心者权奸尚在事有牵制人犹得以谅其非陛下之本心今反厚於奸臣之恩而恝然於同气之念将何辞於天下乎此愚臣之所不忍言敢昧死妄议以此为欺天之大者也上好仁则莫不好仁上好义则莫不好义陛下苟有一念之欺天安能责臣下之不欺君乎臣愿陛下常蚤夜以畏天之威毋逸豫以重天之怒於圣心所大不安者求以理义安之而又於禁戢戚属检柅宦官者既谨之又谨之明诏大臣协心辅政宏济艰难如苴漏舟如沃焦釜毋悠悠而视毋安安而居羣工百辟皆当洗濯磨励竭忠尽瘁毋至相率以欺朝廷则天下事势犹有可为之理不然内外之变交激宗社之危无日矣虮虱小臣日怀嫠不恤纬之忧乍覩威顔未信而谏罪当万坐惟陛下裁择
第二劄
臣窃观汉陆贾有言天下安注意相天下危注意将臣尝反之曰安当注意将所以为有备无患之图也危当注意相所以重扶颠持危之责也今天下大势曰已安非愚则谀而谓倾危之踵则实非过论也将相重寄皆当於此时而加心焉臣不得不复为陛下吿司马光入相辽人有谨而生事之戒韩琦范仲淹董师西贼有寒心破胆之謡德望之足以服人也如此十数年来系天下望者闽广蜀大儒而已陛下前日大用闽之儒宗而天不憗遗海内悲之今所赖者犹有蜀广二老在耳参预之命虽在岭南而其年已高其心知足未必为蒲轮而出今之晋陟文昌兼经幄禁林之清华者圣意向用天下人知之矣胡不於此时置之政府以副人望封疆之外有变容动色之警则出之以视师必能立琦淹之威名三边无虞则可以端委庙堂负荷大事以尊中国以威四夷亦必优为光之事业此臣拳拳於陛下注意相者一也却縠以礼乐诗书为晋之元帅裴度自进士中出成唐之隽功儒者之将古难其人以人望推之金陵之专制阃者近之矣其人尝为江闽之监司帅守每遇盗贼窃发以谈笑处之所至立功民赖安辑然臣不武书生窃议其好杀之过而又恐其临敌制变之轻也今春入觐乃见其奏对之章开陈讽谏首以无轻用兵一事恳恳言之臣於是知临事而惧好谋而成可以行三军者其斯人之谓欤今四郊多垒之秋莫若以阃外之事一切付之使淮襄受其节制而又明赐戒勑使之同以国事为念毋至互相猜忌申严儆勑如高宗皇帝所以戒江上诸将责其协力以图事功维扬会府北军多於南军若易其帅亦能召变莫若并与其军徙之极边别择有威望者以帅维扬至汉东谬守无能为役宜并黜之使不至为主帅之误万一事势孔棘如臣所言出政府之实德重望者以镇?之精神折冲坐可制胜此臣拳拳陛下注意将者二也而臣私忧过计犹恐陛下信任将相之诚意左右近习得以间之臣请以唐为喻元宗之相宋璟随致开元之治一日天旱有魃优人作魃戱於上前以倾陷之璟随罢相盖璟之为相持纪纲抑侥幸左右近习之不便倡优笑谑若出无心而必有使之者矣以其时考之王仁皎以后父之贵璟则以筑坟过制而争之王仁琛以藩邸故吏之昵璟则以除官过制而斥之以至内侍贵幸如杨思勖者璟心嫉之未尝与之交谈是数人者皆不便於璟者也优伶之戏此辈实使之是羣小能移相权於冥冥之中者不可不戒肃宗之用郭子仪以其有收复京师之功既授之以兵柄矣一旦为鱼朝恩所谗从而夺其兵及史思明再陷河洛则又用之复为鱼朝恩所沮从而止其诏及光弼败於河阳则又用之代宗既立程元振忌功复从而罢其节度及回纥入寇泾邠云扰则又用之有难则责子仪无事则程鱼辈是信子仪孤忠自许但知国家有难则出身以当之何暇与憸壬辈较曲直然天下良将不多子仪也则羣小能夺帅权於反覆之顷者尤不可不戒大抵君子立人之朝其进以礼退以义如松柏之特立如凤凰之孤鸣断断乎无所依凴附丽也小人枉道以求合苟有可以攀援者疾趋而凑之权臣用事则附权臣妇寺有宠则附妇寺近习得志则附近习邪正之分各以其党观人之法概见於斯臣观近日阉宦近习之徒得以毁誉臣下荧惑主听其名姓駸駸有闻矣穴墉之狐不可灌也伏社之鼠不可熏也独不可於始入之涂而窒之耶易有坚氷之戒诗有桃虫之喻陛下为贤人君子计为社稷生灵计不以臣位卑言高而亮其忠则臣之幸不然苦语忤时自掇罪戾而去亦臣区区尽忠之职分也荐渎天威惟陛下赦之　贴黄　臣按熙宁初富弼为首相尝献言曰执政大臣喜怒系人情之舒惨邪正系朝廷之盛衰执政不和则有司不和有司不和则万务不治或分争於官府或辩别於君前咸蓄不平之心举无至当之论此为执政不和言也今二相不合臣愿申弼之言而勅戒之大臣协和则贤和朝而物和野天下之福也臣又按秦王廷美以罪贬房陵责咎忧悸得以令终太宗皇帝每念天伦必悲泣不已未踰三月立其子德恭予之供赡大臣宋琪谓此举舍过恤孤足以感动天地比者奸臣以济邸葬於西溪泥淖之中鬼如有知必能为厉天怒民怨职此之由欲乞圣慈恻然动心命有司以礼改葬以妥其神乃俟国本既定然後为之立嗣以释天怒以弭民怨非细故也臣第一劄首尾所言信而有证俱在国史并乞睿照
丙申九月封事
臣伏覩诏书以季秋中辛明堂蒇事之夕天大雨雷非时发声明威震怒炳然甚着令小大之臣下至民庶推原致灾之由敷陈消变之策凡朕躬过失朝政缺违悉意以言靡有所讳臣跪诵感泣昧死进言臣尝观先儒程颐论郊祀明堂之制以为万物本乎天人本乎祖故於冬至为气之始祭天而以祖配之万物成形於帝人成形於父故於季秋为物之成享帝而以父配之盖古今制度不同然郊尊而明堂亲则未始不同也恭惟皇帝陛下季秋中辛有事明堂圣祖神宗实与享之而宁考在天之灵则为犹亲於列圣必其享祀之际俨然若见其洋洋之神忾然若闻其叹息之声也夫何衮冕方升骏奔在列牺牲未荐琖笾未陈而骤霔倾盆黑潦满道雷轰其响电晔其光圣心惕然惧形玉色宰执而下局蹐颠沛不得成礼而退皇天之怒陛下宁考之怒陛下也至矣臣猥以狂愚待罪丞郡引领鸡赦至於南陬比之常年辠缓旬日臣诚爱君诚忧国朝夕危栗食不下咽肆赦既颁惊魂甫定越再信宿复覩明纶则知以明威震怒之故广求臣庶之言臣愚不肖窃以为隂雨为沴雷发非时间亦有之而独昭示於明禋之夕者此皇天宁考之积怒至是而後泄也臣请为陛下言其获怒之端与夫解怒之道可乎陛下之身皇天宁考之所眷佑也陛下能敬其身乃所以敬天而敬宁考也麴糵致疾过於沉酣妖冶伐性深於陷溺中宫素以德选有小星惠下之仁妃嫔多以色进有緑衣上僭之失初秋踰旬旷不视事道路传播人心忧疑及莅正朝宜远声色嫔御异数横出滋多尤物为祟不惟不芟夷之又从而封殖之在礼有云子者亲之枝也不敬其身是伤其亲陛下一身十三圣责望之所归千万世本支之所系不知持觞席之戒求所以养夀命之原此皇天宁考之所以怒也陛下之位皇天宁考之所畀付也陛下知天位之重必知有以厚天叙之典乃所以敬天而敬宁考也故王何负於陛下而使之魂魄之无依岁时之絶祀弥远何功於陛下而保全其富可埓国家简记其不学面墙之子窃窥圣意不过曰故王之在霅邸有瞹昧之过故仇之也深弥远之擅国命有拥护之功故德之也厚不思夫霅川吿变非出於故王之本心天知之宁考知之陛下独不知之弥远专权宜受贪天之酷罸天厌之宁考厌之陛下独不厌之乱臣贼子何代无有虽在本朝亦所不免远而京黼近而桧侂仅能窃弄威福以毒臣下未有敢行不义戕贼人主之同气如弥远之为者诗有角弓为骨肉相怨而作也乃以民之胥然胥傚为言故王之寃未伸弥远之罪未正此皇天宁考之所以怒也陛下自更化而後立政用人当扫地以求更新执政大臣当同心而扞王室夫何庙堂造命之地反有剑佩相攻之风朋左者则议右之机械深党右者则诮左之门庭杂民讼在有司而左之馆客乃以赂章官职在朝廷而右之族党乃以赃败甚至浊夫黠子久在台司招权纳贿犹如曩日金免昼攫而夜或暗投鸡耻日攘而月犹未已司道揆者若罔闻知但见榻前奏事谬为恭逊都堂当笔公肆异同盘石不任而栋倾盐梅不和而鼎覆庆历之车主於必行元佑之舟戒其偏重昔者君子协心为国义同一家今之大臣立党相倾甚於仇敌天工之旷如此而陛下方以代天理物望之欲皇天宁考之不怒得乎陛下自践阼以来民之死於水火死於旱荒何可胜数金人殄灭强敌方兴机会虽来事力未至有妄男子抵掌谈兵深入三京尅日恢复轻於一掷折翅遄归弃甲曳兵只轮不返粮食积贮颗粒不留边鄙之民残於鬬战暴骨如山内地之民困於转输横屍塞道国威由此损失国用由此空虚范葵子才之罪於是乎通天矣逆全送死天实诛之侥幸成功执以要上西蜀数州相继沦没而巨镇如兴元剿於戎马之一屯京西八郡莾为邱墟而要害如襄阳空於北军之一炬宣和拓地裔域乱华开禧称兵权臣函首惟兵与民相依为生兵端一开民祸罔极自宝庆以至於今赤子之殱於干戈者不知其几万亿孝子仁人以伐一木杀一兽不以其时为非孝岂有天民之死如此其夥而陛下方垂衣拱手以视之欲皇天宁考之不怒得乎统有正传尊无二上人之母一陛下之母三荣邸则所出也沂邸则所继也夀明太后功冠高孟则天下之母也方东朝无恙时承顔顺色凛如奉盈彼二邸者安敢顾之今宫室服御竭力奉承恩礼过隆毋敢议者濮园故实载之瑶编充类而言礼可义起何至权度不审彼重此轻以私灭公以恩夺义安知皇天宁考之怒不以外戚有用事之渐乎自古妇寺易生厉阶陛下英明神武如日在天便嬖使令安敢预政问之朝野具识姓名何物臣璫辄进淫巧蕞尔近习久怙私恩贵艳妃嫱辅车相依能梯羣小能穽忠良能间君臣能乱嫡媵思昔盛时元老一语立去守忠宫中内降深惮杜衍今朝无厚德重望可压服之弱者畏谗巧者买誉穿社之鼠莫之敢熏在墉之隼莫之敢射长此不已为衅叵量安知皇天宁考之怒不以宦官近习有挠政之萌乎臣之所言获怒之端者六而解怒之道莫切於陛下之身臣尝爱欧阳修之言曰自古帝王虽号至尊未尝独处其出而居外不止百官奏事而已必有经生学士讲论燕闲其入而居内不止宦官宫妾而已必有太子问安侍膳宗室子弟驩然相接计其一日之中未尝一时独处也修为此言盖以选立皇子为仁宗劝今愚臣之吿陛下亦如修之吿仁宗诚使元良一立国本一正天性之爱油然而生清明在躬嗜慾日损间有御幸必精必专上帝降祥笃生圣嗣则选立者归之旧邸有祥符故事在陛下何惮何疑而不蚤及此也明禋之五日陛下用汉灾异劾三公故事参之淳熙近比中出一纸罢免二相譬之人子受父母之谴而不能堪则迁怒於家相而逐之即日出关之命毋乃太匆匆乎古先哲王之用大臣疑则勿用用则勿疑羣公先正立人之朝道合则留不合则去清之当去久矣见几而作屡失於几色斯举矣何止於色抽身不勇君子惜之行简以经筵留果合於进退之义否乎廉耻节礼以待君子故宁捐其身不受戮辱一介之士馆於公卿之门辞色不顺望望去之至於逐客之令已下而又留之士苟为留则亦可贱矣况大臣乎贾谊所谓握重权大臣而有奴隶无耻之心惜其党无有以此吿之而嗜进讇夫冀其弃鹿而怀鼷未免见弹而思炙反从而怂慂之也弥远柄国二十七年天下人望在数十公或屏弃不用或用而不尽其才荏苒至今雕零殆尽清之当轴收召诸贤聚之本朝最後而德秀至参预命下疾病婴之文宗识卿不早之叹至形当馈诗人邦国殄瘁之惜中外所同咨夔继亡了翁又去元夫钜人稀若晨星陛下既去二相环顾在廷无可当枋用者乃以相印起与之於南海之滨与之天下大老也其如耄及且病未必肯来揆席久虚事权不一性之鸣复畏首畏尾更相推逊中书之务壅遏不行陛下起视四海之内风涛如此今为何时而可无济川作楫者乎臣之所深惧者天下之权不在中书必至溃裂四出或在外戚或在宦官或在近习女宠唐之世进退大臣听命阉寺流弊之极遂有定策国老者出焉臣言及此不胜履霜坚氷之忧陛下听之宜为曲突徙薪之计何况绍定小人之渠魁有表表在人耳目者朶颐羊鼎之日久鑚头鼠穴之巧深曩者予祠有命举朝之士重足而立交口而争衆怒难犯成命遄寝今者无故又予之祠岂冥冥之中有为之地者乎臣谓世道升降之机君子小人进退之会但卜之宰辅何如人耳为庆历元佑今日也为崇观宣政亦今日也然为庆历元佑则难为崇观宣政则易天其或者与之宿疴顿苏筋力犹健蒲轮一出岂不副苍生霖雨之思如其不然彼老奸者牵引而至则天下之事去矣臣去秋轮对妄生臆料惟恐曾布韩忠彦不相能而小人京得以求之赵鼎张浚不相下而小人桧得以继之使此狂言不幸而中如宗庙社稷何臣愿陛下审於择相参以人望毋为左右毁誉所惑谨於用权要使常在中书毋为旁蹊曲径所移一相得人庶明励翼求所以当天心而合人心者必以伸故王之寃正远相之罪为第一义也前者二相虽所用有先後均为受远相之知岂无是非之心而动有牵制不得以直遂其欲今已用如性之鸣复召而未至如与之与夫人望所属之诸老皆非托身於冰山者必能陈大义以广上心必能主纲常以扶世教迁西溪之陵而即之高烁择诸王之贤而主其奉尝若夫弥远之家纵不忍籍之独不可籍其仆妾乎弥远之爵虽不忍追褫之独不可诎其谥号乎弥远之子纵未欲禁锢之独不可勒之休致乎执政大臣以大公存心以中正许国出一号令行一赏罚於其命令始出之地其直如矢而又端之其清如水而又澄之则诸阃禀神算於帷幄必不至於跋扈飞扬戚里妇寺近习之徒受威令於朝堂必不至於譸张为幻而又旁招俊乂列於庶位以备经幄之讲论以充扈从之顾问君心正而朝廷正而百官万民正於以迓续皇天之命於以简在宁考在天之灵转灾为祥易祸为福臣所谓为庆历元佑难者则易将至矣臣尝面覩清光冒进人君不可欺天人臣不可欺君之说陛下温顔容纳不斥不怒畀以祠廪甫及踰年又起家以半刺宠之隆天厚地恩德难酬寸草报春寤寐在念窃见先朝名臣司马光通判并州日当仁宗春秋方富而首抗建储大议乃定其时在朝公卿所难言者而光言之仁宗不以位卑言高罪之也臣才品庸陋於光无能为役然葵藿向阳心实同之敢因明诏之下控竭胸臆冒进狂言亦惟恃陛下有仁宗之明故臣得以效光之直也干犯天威罪当万死惟陛下赦之【按本传载此文有隐刺覆絶攸嬉尊宠纲沦法斁上行下效京卒外兵狂悖迭起数语篇中不载应有脱误又按本传迈於淳佑中知邵武军在郡奉诏以亢旱求言驿陈七事今永乐大典本阙】

[book_title]卷三
钦定四库全书
臞轩集卷三　　　　　　　宋　王迈　撰
论
高帝论一
人惟有所不为也而後可以有为惟能忍於其小也而後可以成其大古之人有行之者高帝是也何谓有所不为也而後可以有为天下之大非利於小者所可图也匹夫匹妇之争止於箪食豆羮而已也於此而有人焉不惟不争之而且逊诸邻而不受则一乡之人莫不畏服之矣为一乡之所畏服则一乡之事彼固可得而办之也推而上之其不取者愈大则其所办者愈远无他人以其所不为信其能有为也项羽以盖世之气直欲摧岳岱而倾河海然观其心度之所安大抵知有楚而不知有天下故其贪恋故国之荣不啻如昼锦之快是其志已可悲也宜其天下不得而有也高祖微时贪财好色之心本锢其中及至入秦之日至玉帛子女曾不以动其痼疾是何贪於前而廉於後也其心今日之所欲固甚於前日之所爱者也前日之所爱者溺焉今而能果敢决裂以求自出焉此其所挟持者甚大气量甚高志趣甚远秦关百二之险帝固得而隘之矣楚衆百万之强帝固得而弱之矣范增之徒方且刮目於其旁其敢以平昔在山东者而藐之哉刘项成败吾不决於垓下之围固已决於项羽眷恋归楚之日高帝入关无所取之时矣何谓忍於其小而後能成其大天下之大非有以容之则天下皆吾敌也少年豪杰之徒拔剑而起挺身而闘此不足以言勇也天下有大勇者有上人之志而能甘心以下人有集事之谋而未尝与事争势忍小忿而成大谋屈一时而伸於後日此则勇者之所畏也方天下发难之初秦兵常胜逐北羽独破秦军虏王离走章邯降欣翳兵锋所加至必糜溃及闻高帝先入关则瞋目裂眦忿如骄鹰猛虎之不可犯是故每与汉战有胜无负吁亦壮矣而高帝则惟恐其战之不力而胜之不亟也鸿门之役锋刃蹈前而不之忿也彭城之败睢水不流而不之骇也失衆於荥阳跳身於鸿门中弩於广武生死患难迫其前而其心则休休如也置太公於高俎而不以为辱弃二子於後车而不以为憾南郑之迁屈节从之鸿沟之约强顔受之宁为之摧挫困踬而不愿较其是非曲直也寛之使不吾疾狃之使不吾虑豢之以饱其慾骄之以昏其智示其弱而杀其怒待其间而乘其毙然後全其锋而破之於垓下雍容谈笑遂置羽於死地前日之摧挫困辱者於是乎一洒之矣嗟夫唯天下之至亷者为能贪惟天下之至怯者为能勇帝居项氏於贪而自处於亷故彼之贪反为我所利帝居项氏於勇自处於怯故彼之勇反为我所败藏贪於亷藏勇於怯帝之术神矣其事伟矣
高帝论二
子房高帝之蓍龟也帝以聪明精敏照临臣下萧曹娄郦不足以望清光然犹时出一谋一画以为助帝皆开奬容纳之至於临大事决大疑处大缓急未尝不以质之子房甚矣子房之大有造於汉也自今观之南阳之捷帝意欲西良乃力陈危道之谏遂得以败秦拔宛设无良言则秦攻其前宛制其後能无失机之悔耶武关方入帝欲击秦良乃设为益帜之计於是大破秦师设无良言则以我之寡犯敌之衆能无覆师之惧耶既败秦兵西入咸阳即欲止宫休舍樊哙之谏不从遂以问良良则曰愿听哙言是以灞上之师遽还否则蛊於声色沮挠军气祸孰甚耶衆口盈庭请都雒邑帝乃唯唯从之娄敬之言未入遂以问良良则曰敬言是也是以关中之都遂定否则形胜一失进退无据危孰甚耶楚兵方张力非其敌关东之地孰与守之使帝不以问良则遣三大将之计无所闻将恐咽喉之地先为敌据天下安知为我有耶刻印苴茅封六国後事已垂成谁敢言者使帝不以问良则八不可之说无所闻恐贤士解体勍敌并兴安保其不长乱耶韩信跋扈难制守地於齐假王之请骄色可掬帝之怒极矣使良不悟於蹑足之顷则信不轨之谋立谈而泄况肯终身为帝用耶封赏方行人怀怨望沙上聚首良可寒心帝之虑深矣使良不出先封雍齿之言则此曹机械日深或有倒戈震主之事何以制之耶凡此数端皆切於成败存亡之大计者子房能为帝言羣臣之所难言知羣臣之所不知故曰子房者高帝之蓍龟也天下已定之後帝溺於爱欲立如意刘氏之业昔以艰难辛苦而得之者几尝试於一掷叔孙通儒者哓哓於口舌间而周昌且欲以死守之子房是时若无预於此吕后使人以高枕而卧之言责之彼岂苟卧者哉端居深念慨然有得四皓朝来而储贰暮定矣盖子房从帝於患难中窥见帝之肺腑为甚精熟是以察其机而投之商山之老帝所愿致而不可得一旦以太子故盥沐来前帝知人心有属矣羽翼之成盖有所警而动也是则四皓者高帝之良药惟子房知其受病之处投之一剂而帝之宿恙即解其功顾不伟欤伊川尝曰高祖几曾用张良良用高祖耳吁有旨哉
高帝论三
自古英雄之君出而得志天下固其神机庙谟弛张阖辟有非浅智末议所可窥测然至於摧败困衂仓皇窘迫之际智穷而无所施力惫而无所用而卒能宏济艰难以成大功者此非人之所能为也天也秦失其鹿高皇帝披荆棘冒霜露以与羣雄共逐之而骁暴强鸷与汉角立者楚其勍敌也羽奋百战百胜之威西向以争天下先锋所加飘忽震荡如暴风凌雨高帝无尺土之阶独以一身横当乎其冲徘徊反侧不能以自定宜若不得遂其志而卒之破羽垓下成功若是之果者人孰不以为帝之智略足以办此而奔走前後诸臣预有力焉余谓不然帝之於天下最无心於得之者无心於得而竟得之天盖有心於相汉也初帝起自沛中萧曹皆文吏自爱欲称兵倡乱恐事不就秦族其家独以帝为人望所属故共推戴之以为兵首此非帝有心於利天下也秦兵方强诸将莫利先入关怀王与诸将谋遣长者扶义而西於是帝不得辞此又见帝初无心於入关也自时厥後与项羽相持於崎岖戎马间争顷刻之命者屡矣鸿门之围彭城广武之围其备甚踈其力甚窘而皆能脱一生於万死之中此非天有以相之汉之为汉未可知也方其入关之初羽以百万之师叱咤长驱目中已无关中矣项伯羽之季父以张良之故为帝缓颊於羽羽至陆梁且降心忍气与帝周旋於盃酒问及亚父之谋一发项庄之剑已跳踯而不可禁吁亦危矣伯独以身翼蔽於前未几樊哙得以攘臂而入一怒之余羽气已索帝得脱身於项氏垂涎之口羽之君臣始彷徨四顾吾属为虏之言始不知其所从出人谓鸿门之围项伯实脱之吾谓寡助之至亲戚畔之天之夺项氏之鉴而丧其魄也久矣彭城一役帝方哆然高会不虞楚兵之蹑其後及一覆於睢水之上三匝之围未解而大风冥晦帝仅得免此固天之相帝昭昭者不必深论至如荥阳一战羽听增言兵围愈急是时汉之援兵未至楚全而汉孤事势缓急不问可知纪信在军中时碌碌无闻非有智谋勇略出诸臣之右者一旦乃能奋不顾身称降诳楚帝既突骑而归而信之肝脑已膏於楚人之斧钺矣信之此举谁实使之或者天心眷眷於赤帝之子则必假手於草莽之臣不然汉事去矣信之一死刘氏四百年社稷於此乎决是岂可以易言哉迟迟踰年而有广武之役羽张其抚剑疾视之威帝非不知力非其敌而乃致辞问罪从容暇豫如平时今观其责羽之辞义气激烈天如不闻则已如其闻之宁不为之感动乎想夫伏弩潜发之时天地鬼神已森列於汉王之左右是则帝之所不能为者人也所能为者天也生死临乎其前帝不为之少慑者亦恃其有此尔楚虽强其如天何哉垓下之败羽始有此天亡我之言何知之晚也他日帝告吕后亦以布衣取天下归之天命帝可谓自知之审矣
高帝论四
楚汉兴亡之事既归之天及观高帝平日驾驭韩信与信所以自取亡者亦卒以天断之何也前乎为帝之勍敌者羽其一也後乎为帝之所忌者信其一也高帝终日惴惴然不得休息者盖其忌信之心尤甚於畏楚也然窃怪高帝之疑信心迹凡几形露信独不自疑者天夺其鉴也帝知信之英特其志甚大非甘心处人下者故当其请兵自将之日帝已长虑却顾毅然举兵畀之且知信於是时虽得兵未可以有为也及帝败兵於成臯自称使者入信军中至其卧内夺其印绶麾令诸将而易置之疑信之迹已形露矣且军中自当坚守不闻天子诏周亚夫尚能言之信独不之悟乎越明年而信有平齐之捷乃执其功以要主假王之请德色可掬愈有以重帝之疑也帝虽疑之不即举兵以攻之者强楚未平无信不可又恐信挈齐以归楚合谋以并汉则彼全而我孤是故弃千里之齐以畀之使之自战其地自兼其衆又自王其国为信者盍思夫两雄不可以并立必求其终焉之计而後可以无恐乃入於笼络之中而不自知王齐之席未煖而又引兵为帝击楚武涉之说如水投石且念帝解衣推食之恩竟不忍叛吁信诚不忍於负帝矣岂知帝之忍於信耶及帝既会诸将於固陵与信期而不至帝之心皇皇如也用张留侯分封之说信乃肯来共成?楚之功楚既?则帝可以无求於信矣於是袭夺信军徙之於一隅之楚是时疑信之心虽庸人孺子皆知之信犹不少悟也云梦之游帝以市井之计施之君臣之间信至此方知帝心之有他矣欲发兵自度无罪欲谒上恐见擒方且斩锺离昧以求媚於帝且昧为楚亡将汉初捕之甚急信欲匿而终发之是自暴其罪也而可乎方信在齐之日诚知帝不可以久处?千里之齐纳交於楚且攻且守以为後图则鼎足之势成天下又生一敌国矣成败之势虽高帝不能保其往也信不出此初谓汉王亲信我不夺我齐既夺之齐又谓我无罪既见擒始知汉王畏恶其能以信之料敌制胜如彼其明审而独拙於身谋颠倒於高帝机械中卒为汉脔此岂非天夺其鉴乎观其告帝之言曰陛下乃天授非人力也信知帝谓天授则然矣亦知天夺其鉴至此乎嗟夫项羽以拔山之力及其败也则以为天亡韩信以盖世之豪及其见擒也则以其主为天授曹操以暴武雄鸷之姿垂殁之际则以天命自解此三人极其力之所为何向不济而竟止於今日所观者是知天之不可以人力胜者盖如此
高帝论五
甚矣利交之不可保也盗入主人之室主不能制有出厮役之徒奋臂而力驰之主赖以免一旦执其功以徼主予之千金不足以饱其欲也於是日夜不肖之心生主悟其变则必拘之有司而杀之呜呼始以其有利於我也故赏之以为恩终以其不利於我也故杀之以为?既以利合必以利睽人心之可畏盖如此君臣以道合者也汤武之於伊吕成王之於周公其事不可得而见矣末世君臣之始交也上以利示其下下以利徼其上上下各狃於利自谓其赤心相保永矢不叛天地鬼神实临之一旦利尽隙开事或非望则养虎养鹰终日劳人主之机而为臣者亦自惧其兎死狗烹之祸於是乎岌岌不相保矣亦孰料世变之降高帝君臣之交曾市井要约之不若乎且楚汉纷争之初彭越首以人杰起兵未肯以身轻属乎人也及汉兵败於梁北奔于睢水帝使人以将军印绶赐越越乃肯来彼固有所邀於帝矣英布负九江之险身虽楚臣而附楚之心则未坚也及汉兴兵不利於彭城而後随何缓颊於布彼乃仗剑来归帝於一见之顷以王者之礼待之正所以饵之也韩信以一世人豪虽在穷厄无聊之中而犹不轻托身必择主而後就崎岖自楚来未知帝所以处之者何如一拜登坛具礼之赐信之血躯固不得不以许帝也夫以信之善战自负其能谓天下莫已敌譬犹神龙虓虎不可羁绁制而豢养得方其三子之身未有所属也使之从汉则无楚从楚则无汉两无所从则可与楚汉分天下而立高祖将以得志於天下不得此三子为用则项氏终不可得?是故予三子之赏不得不优封三子之地不得不厚天下已定之後越反於梁信反於楚布告变於淮南势利穷而机械生间隙开而疑忌至是故诛夷斩艾之祸有不得而免然则由前日而观帝之厚於三子者非帝之褒也利诱之也由今日而观帝之薄於三子者非帝之忍也利夺之也故君子於赐越印绶之日已知其有葅醢之变於供帐饮食之时已知其有发兵坑孺子之事於择日拜将之日已知其有锺室之祸方三子之未为帝用也帝不得不极其富贵既极其富贵矣三子不得不反既反矣帝不得不诛事变之来何有既极势利之拘虽高帝之智不能保其往也然则君臣之问必欲情实相孚恩义交结哀荣夀考终始无间可不於其初而谨之
高帝论六
国於天地必有与立三纲五常是也尧舜之所以帝汤武之所以王不能外是以立国矣余尝怪高帝之造汉也规模经画莫不尽其精神心术而为之独於纲常之大者曾不留一毫之念立国无本不知所以垂裕後昆之道岂其资禀虽高不济以学气质之偏终不能以自克欤且君臣父子兄弟夫妇嫡庶昭穆人道之大纲也帝於斯数者莫不有遗恨焉其故可得而论也古人以君臣之典秩之於天曰职曰位皆以天名之其义精矣古之君臣纯乎以诚相与者求其无愧於天也帝以羣臣戮力以取天下而既得之後疑臣下之心终始不置韩彭英卢反状未萌帝先露其机以激之此犹可诿曰驾驭英雄不可以无术也萧相国在诸臣间最为谨厚者与帝相从於急难之中何负於帝迨至末年韩彭英卢之血肉已尽而相国亦不免於囚此何为者乎盖帝於君臣之间终日以智术相笼以巧诈相遇一念之诚不加焉古人天秩有典之义扫地无余是君臣之纲失矣经曰故虽天子必有尊也必有亲也帝得天下於羣盗之手慷慨自负及置酒未央之日此正以天下悦其亲之时也观其告语上皇德色骄气浮於眉宇曾不思前日彭城之役乃翁几不免楚人之鼎镬天不祚汉曷至今日方且挟所就之业与父兄较短长若闾巷之子骤致千金之产则施施然骄其妻妾焉帝王以天下养不如是之薄也拥篲迎门之际家令之言背道伤教不过以媚帝尔不惟不鄙之而且心善之彼知自天子至庶人同乎一本者为何等义理耶是父子之纲失矣舜为天子不念井廪之怨此固圣人盛德事然人伦天显之念谁独无之帝既定大业苴茅胙土几徧天下顾乃衔微时羮釜之讐其兄之子纎赏不及且英雄困踬之中庸人孺子因得而易之帝之心度如此【按此处有脱讹】崆峒之野曾谓一饭之忿尚得以芥蔕於其间乎以一人之私忿?万世之义是兄弟之纲失矣立继以嫡不以庶古之道也恩不能以夺乎义夫人之所知也帝至晚年溺闺闼之爱建储之议一发殆将以艰难辛苦所得之天下尝试而轻掷之在廷诸臣多方开说如以水投石之难入及用留侯计致四皓以刼其从太子乃得不废方且引盃?舞悲鸣踯躅不能自禁且帝最为易晓者一旦溺於所爱谬戾如此是夫妇之纲嫡庶之分俱失之矣古者定世系奠昭穆故曰系之以姓而弗别缀之以食而弗殊周道然也帝以项伯有鸿门之功娄敬有关中之说既裂地以侯之犹谓未足而又赐之以姓焉先王建国因生以赐姓胙之土而命之氏则有之矣未闻变异姓为同姓也殽乱其宗支颠倒其昭穆则其置宗正以叙九族者殆为何事乎是世系昭穆之别又失之矣夫君臣父子兄弟夫妇之义与夫嫡庶之分昭穆之别此其道非有难知难行者也以高帝之明犹蔽於此盖其平日无学以救其气质之偏而磨其声色之好加之朝无格非之臣正救其失而弥缝其不逮遂使王道之纯全君子竟絶望於帝厥後如文帝之兄弟武帝之父子絶?恩义沦斁礼法尤可悯笑哀平末祚公卿大臣骈首就戮舅后外姓肆为异图皆高帝贻谋不善无以示子孙之训故应有此岂不重可叹哉因是而观我朝祖宗之立国张三纲以为纲建五常以为常其於君臣父子兄弟夫妇嫡庶昭穆之间可得端拜而论矣
高帝论七
或曰高帝诚有心为万世子孙计也当时亦有王佐之才可以共此乎曰有之在朝廷则张留侯在山林则四皓其人也留侯四皓可与有为而不为者独何欤曰此则高帝之失也且留侯本心盖欲为韩报仇者初无意於臣汉也方其辞汉归韩之初为韩之心一饭不置及至韩则其君已毙於项王之手於不得已又间行而归汉矣而此时此心终未能恝然於韩也其後从帝於缓急之中一谋一画必雍容暇豫为帝言之帝负知人之名熟识其人於进退间矣是故折节以下之而不敢慢赤心以信之而不敢疑委曲以从之而不敢逆帝平日之待诸臣无有不用笼络之术独於留侯犹有古君臣质实诚信之风而为留侯者亦德其有知己之恩且知天下之心属汉已久帝之势可以平天下也於是悉心竭力为帝成就之而平昔为韩之心至是始泮然氷释矣是知留侯本心雅不为高帝臣也韩彭英卢於帝有鹰犬之功疑隙一开骈首受戮萧相国虽以功名自终而械系之辱竟不能免留侯知其然也赤松之兴一动於中见几而作不俟终日脱去轩冕如弃敝屣鸿飞凤举矰缴不及其胷中抱负固有远者大者帝竟不能尽用之也且帝之论三杰於二子则名之於子房则字之此可以见轻重矣而鄼侯之相国乃举平阳侯以自代而不及留侯焉故留侯竟不果相是何帝於天下未定则有留侯而天下已定则独不知有留侯耶使其翻然远举之日帝能待之以父师之礼留之以万世之计如成王之於周公以公其以予亿万年敬天之休者告之留侯未必不以远者大者为帝究竟设施也惜乎帝知留侯於始而不知留侯於终也若夫四皓之於留侯又有间矣先儒谓四皓救天下拯人羣之心本与高祖同帝已定天下则四皓可以去此言得之矣窃谓四皓之才要是帝王之佐秦不能用故寜终其身於商山之芝不肯北面殽函之地帝愿屈之而不能致者彼盖度帝不过以秦汉人物待之尔是以不屑於命驾也晚年以太子之故闻留侯之言翔而後集是其心何尝一日不在苍生哉帝於是时诚能以欲为万世计者端拜问之愿在下风而又托之以六尺之孤寄之以社稷之重吾知尧舜君臣之事彼可优游谈笑而办之矣柰何其储位方定而白驹之足倏然长往有不可得而絷欤嗟夫留侯之去帝可以留而不能留四皓之来帝可以屈而不能屈高帝之功名事业於是乎终矣君子於是乎絶望於汉矣岂天未欲斯民见三代之治耶

[book_title]卷四
钦定四库全书
臞轩集卷四　　　　　　　宋　王迈　撰论
文帝论一
文帝仁柔之主非有武之刚鋭宣之严毅也及参稽帝之行事见其居重驭轻总揽大权虽武宣之君不能过而後知人君如帝正所谓仁而有勇寛而有制者也方其乘诸吕旣诛之後自代入继习见南北两军之权能为社稷之轻重故於天下未定羣臣反侧未安之始即拜宋昌为卫将军以领之及天下已定人心已安又恐此曹之恃恩怙宠渐不可长也於是不二年间即罢昌之兵柄一呼吸指麾之顷两军权自天子出也故小而信近之臣禀命惟谨不敢窃弄威柄於冥冥之中大而元功宿将奉身寅畏凛凛乎如履渊氷之上百司庶府不敢慢令於其内诸藩侯王不敢抗衡於其外吁何其壮也且七国之变不遽发於文帝之时者人谓吴楚包藏叛心已非一日之故惟赖文帝优游而涵容之故其谋无因而发景帝用晁错削地之策始激其变窃以为不然以文帝之时观之盖未尝无间隙可激诸侯之反者淮南王长首犯不轨死於蜀道当时有尺布斗粟之謡此有可乘之隙一也而七国不反济北王兴居与平勃之徒共平诸吕以封爵不如意而谋作乱卒起平之此有可乘之隙二也而七国不反帝太子与吴王濞太子争博以棊局杀之吴王怨望失藩臣礼此有可乘之隙三也而七国不反有此三间之可乘而七国终莫为变者非不欲为也文帝收兵权於上七国退听於下虽欲爲乱而不可得也嗟夫文帝天下之仁君而能果於用天下之权此其所以不可企及欤昔者圣人作易至巽之卦而教人以用巽之道其象曰重巽以申命至系辞又以巽以行权言之夫巽者柔顺之谓也圣人惧夫柔者之易玩而顺者之易狎也故於出命之际先庚三日以令之犹以为未足必後庚三日以申之庶几可以警天下之耳目而巽之权得以行焉仁之至义之尽也古之人有得巽之义而能用天下者文帝其当之矣
文帝论二
甚矣私心之未易克也太上无私其次则有私而能克人之德性本是高明一为私慾所蔽则意念颠倒举止轻浮外无威仪足以临人中无操守足以行善发於其心害於其事奸言始得以乱吾政利口始得以覆吾邦几此者皆私慾之为害也是以人君能格物致知正心诚意就道亲贤问之辨之以明所未明笃志励行精之一之以守所难守私心邪念一切屏除天理昭融内明外映杲日中天羣阴自伏此二帝三王所以中天地而立极也汉之文帝其亦勇於克其私者欤何其见善之明而用心之刚也方六飞之幸渭桥有犯清道之跸者帝怒必欲寘之极宪一怒之余人命系焉私欲害正莫此为甚及一闻廷尉持平之言则释然而悟犯者得免於死至於朝东宫之日宦者赵谈得以骖乘人主举动万物所瞻一溺於爱悖道至此及一闻袁盎之谏随即下谈略无留难之色此二者犹可诿曰仁厚帝之天性故其释犯跸之怒为甚易而刑余骖乘大有损人主之威故改之亦无甚难也邓通近宦之最昵者也钜万之赐铜山之宠其所以贵幸通者出於内廷之右矣一旦立朝少有怠慢丞相嘉至府出片纸以檄之如召婴儿帝不敢庇之也虽欲遣使召通而又恐丞相之威未伸必纾徐以待之度通已困辱然後遣使谢丞相而召之初未尝寘忿怒於其间也其後新垣平之诈一蛊其心立庙之举非所以为训也未几而奸状自白则孥戮之刑曾不少贷自五帝之祀领之以官未尝躬往盖絶口不言鬼神之事者终其身非勇於克其私者畴能尔哉夫帝能敢于肉刑之除而不能免犯跸之怒能安於服御之减而不能无骖乘之非能正元舅之刑而不能杜嬖幸之侮能除宗庙之秘祀而不能不为神仙之惑是皆私心有以挠之也使是数者而不能自克焉则怒者不息是枉法也非者不格是启宠也侮者不惩是长恶也惑者不悟是迷复也又何足为文帝哉惟於其所为私而能克之则已往之愆涣然氷释自新之善昭映方来至此则大舜闻善若决之时成汤改过不吝之日夫子所谓观过斯知仁文帝其当之矣
文帝论三
天下之事最不可以有心爲之有心於用其刚则刚者狎之招也有心於用其察则察者欺之本也是故惟天下之至柔者为能刚惟天下之至寛者为能察观文帝之事则可见矣文帝以仁柔帅下当时称为寛大宜若臣下可得而狎之而实则凛然不可犯武帝号为英明之主持法又严於文帝宜若可以杜左右之欺而实则易於狎侮是岂可以无辨哉薄昭文帝之母弟一旦以杀使者之故文帝以义制恩寘昭于法太后虽存不可得而庇之武帝之立受制母后曾不得一举手及后崩帝始得以有为是后戚得专政於武帝之时而文帝则无之也绦侯亲握天子玺而授之文帝功不细也告变之书帝一闻而生忌使廷折简以召之极其困辱仅免於死而武帝初年武安侯为丞相擅人主生杀之权帝莫能禁如所谓君除吏尽吾亦欲除吏等语君弱臣强於势甚舛是功臣得擅权於武帝之时而文帝又无之也魏尚守云中首虏差六级似未为过而幕府以闻乃下吏夺之爵而武帝时李广利捐五万之师閲四年之久从事於宛及其归也不过得骏马数百蹄而止而两侯三卿同日并拜得二千石者百余人是以边境之事得售欺於武帝之时而文帝亦无之也文帝入宫夜拜宋昌为卫尉领南北军不二年即停罢之操纵予夺不以兵权轻假人而武帝初遣李陵援贰师军陵不受诏又遣路博德迎李陵而博德亦耻为陵後距是兵将之令不行於武帝之时而文帝又无之也张武帝藩邸之旧臣也受赂金钱事觉以赏愧之故由代来官不过郎中令而止武帝时田蚡受韩安国五百金即召为北地都尉受王恢千金讽太后使不诛事竟不发是赃污之吏得容隐於武帝之时文帝又无之也新垣平之诈既与之立庙此固文帝一时之惑及其奸状既觉不旋踵而诛之断在不赦而武帝信李少君丹砂可化之言听粤人祠鬼有效之说及方士候神无效验而公孙卿犹得以为解终身不悟是奸幸之徒得肆意於武帝之时文帝又无之也叠是六者而论之文帝岂真仁柔武帝岂果严毅哉
文帝论四
贾谊天下之奇才也得君如孝文而以不用死人孰不悲谊之不遇然则文帝果弃才之主耶吾有以知其故矣帝方即位召田叔问以天下长者叔曰臣何以知之上曰以公长者宜知之於是叔以孟舒应诏夫一舒之用不足道也而帝心所向则可知矣一时大臣自绦侯外张释之直不疑冯唐诸公皆心知其为长者皆用之此帝之所见也谊一见帝相得驩甚一岁之中自博士而陞中大夫帝之爱谊者不薄矣谊之血气方刚世故未熟挟其有余之才睨视汉廷诸臣欲出其上帝心虽爱谊而不敢决谊之用舍也一旦有请於帝首以改正朔易服色纷更制度为言帝于是得谊之为人矣吁亦孰知帝爱天下之重有甚於爱谊者乎汉兴至此甫二十年高惠之仁渐於人者尚浅也流离之民仅及息肩正犹痼疾初奋勺饮圭黍方入口腹而或者遽欲摇撼之故恙几不复作乎此固帝之所畏也又况重以纷乱诸事之譛出於帝平日亲信者之口虽欲使谊一日安其身於朝廷不可也何也帝爱天下之重固有甚于爱谊也虽然长沙告行之後帝岂恝然忘情於谊哉度之帝意毋亦谓少年圭角未除曾不知老成之为定虑屈者伸之基栽培封殖以大谊之所受是帝之心也宣室召还之日其霜降水涸之时乎谊於是时閲天下之理义颇多於畴昔矣谊方自喜其前日之摧折乃所以为今日之发生而帝亦未敢以故态待谊必欲其少年英锐之姿敛而为元老之事业而後帝之愿毕矣治安一策欲帝立制度为万世计其论非不切至也奈何以三表五饵之说参错乎其间使一时君相得见其踈故制度之说虽可终不见用岂不重可惜欤大抵帝之本心惟谨守高皇帝之规模涵养天下民命而已利口如啬夫之徒必痛惩而勇絶之诚恐此风一长有以激天下之多事则谊之不及究其设施者君子固不可得以病文帝余尝因是而论汉高文帝所用相臣皆重厚之流虽文雅不足而於天下事变练熟已深故不至轻举而妄动自申屠嘉为相之前类皆持重镇静无智名勇功表表在人耳目者天下隂受其和平之福申屠丞相薨明年晁错用事一转臂间如痈疽速溃而不可救朝无老成使新进之士得以变乱旧章骚动政令此岂天下之福哉故曰谊之不见用於文帝虽谊之不幸实汉家社稷之幸也
文帝论五
余尝观贾谊吊屈原赋因以究观谊之终始而後知文帝未为不知谊而谊诚不能以自知也且谊之见知於帝以吴公一言也吴公之荐谊亦惟称其能通诸家之书为经生学士之事也公以经生学士荐之帝以博士处之岂不为量能授职哉既官之博士矣而又陞之中大夫帝非不知中大夫为有政事之官而顾使谊书生为之者盖欲以此试谊之施为也纷更常度慢易故老少年习气色已呈露於是决知谊之才可以言文学而不可以论政事矣未几而出傅长沙焉汉家制度以明经学士为侯王师傅不特谊一人也董仲舒王吉贡禹诸人皆以文学居此位此正汉人中外迭补之法而谊独不屑於其职吊湘之作悲鸣踯躅殆不能以自禁多见其不知量也夫道之穷通有命存焉无故之变圣贤有所不能免要在吾所以处之者如何耳人必有大患难而後有大植立而有道之士履坎险如夷涂遭变故如无事存神於我而荣辱得丧所过者化如太虚之一尘孔孟之处世变用此道也柏舟仁人不遇之诗也而曰威仪棣棣不可选也何尝怨其为不遇北门大夫不得志之诗也而曰天实为之谓之何哉何尝恨其不得志考盘在涧硕人之寛贤者不自知其在涧隰桑在阿其叶有傩君子不自知其在阿必如是而後可以为穷理尽性之学又况谊今日之遇未为不尽其才者独少容忍而静俟之忧喜欣戚横於肝鬲悻悻见面如小丈夫曾是谓之知道乎其後宣室召还之日又不过出为梁傅而已甚矣文帝审於知谊而谊独不能以自知也虽然谊诚奇才也而迄不为汉大臣元老吾於此深有感先王用人之制也先王之制限人以四十而仕者盖欲其磨礲世故之深渐渍礼义之久而後用之以责其成也使谊获生於先王之世限之以四十而仕之制谊未必不为成德之人吾又叹夫後世诱天下以爵禄之具其断丧人才者岂少哉
文帝论六
昔者圣人执皇极之道以御天下寜与天下从事於广大乐易之中毋寜驱天下日就於隘狭蹙廹之域寜使精神心术运量酬酢犹有所遗而不敢尽毋寜使文理密察光芒必露一穷而不可继是以爱天下为甚重虑风俗为甚深非浅识末议可得窥测也余观贾谊言文帝时每事有不满人意剟帘器剽吏夺金等事未尝不叹其时禁网失之太疏是必有所见矣及观酷吏传见景帝时所用郅都甯成之徒行法独先严酷时以苍鹰乳虎目之此风一长其後如义纵以鹰撃毛鸷为治王温舒以穷治奸猾为能而吏民益轻犯法南阳齐楚燕赵之郊盗贼蠭起攻城邑取库兵杀二千石者跳梁而不可禁至遣御史中丞以督之而犹莫之遏也又遣绣衣直指兴兵捕而羣盗窜亡山泽无术以处之於是始作沈命之法盗贼若发发而不捕二千石以下者皆以死坐其後小吏畏诛虽有盗不敢发府亦不敢言上下相匿以避文法而後知天下之事正不容过於用其察也有郅都甯成之徒其势必有义纵王温舒之吏治有义纵王温舒之吏治其势必有南阳齐楚燕赵之盗既有南阳齐楚燕赵之盗其势必有绣衣直指之使有绣衣直指之使其势必有沈命之法有沈命之法其势必有上下相匿以避文法之弊束之欲其急而犯者愈纵扑之欲其灭而趋者愈炎堤防日密而罅漏日生检柅日严而奸轨日胜反而思之文帝初年虽有巧诈暴戾之习而帝法不加察刑不必严者盖以君子长者处其身而待天下亦以君子长者之道彼虽薄而吾待之以厚彼虽诈而吾示之以诚养天下安静和平之福而寿风俗之脉於无所终穷之地其为虑岂不深远欤景之忌刻武之刚烈宣之聪察皆不足以进此故曰天下之事要其终而後见仁人君子之心
景帝论
论东都之明章不可不论西都之文景盖明之忌刻似景而章之长厚似文参前证後则景帝之失浮於明帝而肃宗之善过於文皇也远要不可以无辨西汉自高帝创业嘉与宇内从事於广大乐易之域寛仁一念为汉家社稷之根本文帝继之仁增而愈高泽浚而愈深为景帝者不过守高祖立国之意益从而培植之则汉家之元气日充民心之戴汉愈固夫何刑名之习先入其心任用酷吏郅都甯成之徒以毒天下至使公卿大臣骈颈就戮高文累世之泽殆几斩焉河汾氏不以之预七制之列者盖惜之也若夫明帝之察慧咎不在帝而在光武光武矫先汉之枉凡事必过用其聪明方明帝为东海王时正在童丱之中而能知垦田之弊光武即期之以察慧至以庶代嫡而不以为过不知人之一心先入为主虽终其身湔洗不尽明帝既以慧察见喜於光武异时设施君子得以觇其终是则帝之刻薄光武有以遗之非如景帝之忌刻出於天姿之固然非其父祖之过故曰景帝之失浮於明帝者以此章帝承明帝苛政之後亦难乎其为继矣而章帝则能代虐以寛除苛解娆如楚王英之狱淮阳之囚知其无辜必为之洗濯其旧染而更除其禁锢轻徭薄赋与天下休息而又能容受直言朱晖之面折廷诤则温辞以慰劳之崔駰之为人告讦不特恕其罪又从而宠襃之盖其性姿本自慈祥凡所设施有厚无薄一时风俗駸駸近古是以明帝苛政之失未遽形见盖有章帝以盖前人之愆也若文帝承高惠之余故家遗俗一本寛仁帝盖习闻而稔见之故能谨守家法罔敢失坠非如章帝亲承前世之苛政能反而为今日之恺悌也是以为文帝之寛仁易章帝之长者难故曰章帝之善过於文皇远矣呜呼以文帝之寛仁不幸而有景以明帝之慧察乃幸而有章读史者试思之
武帝论一
昔者尝疑汉文武之事矣文帝之诏三十有六而为民下者不啻大半而遣谒者问所不便安仅见後元十二年一诏而止至如武帝之诏无恝然无意於民者遣谒者行天下存问致赐则元狩元年也遣博士六人分行天下存问鳏寡废疾则元狩六年也遣博士等循行告谕人之重困具举以闻则元鼎二年也遣直指使者绣衣持斧分捕盗贼则天汉二年也且遣使以宣人主之德於天下此人主盛德事也今武帝所遣问劳之使多於後元谓无意於民不可也而治效反与文帝相反独何欤盖尝读郭槖驼传而得其说也槖驼古之善种植者也或移徙木植无有不活他人虽窥伺傚慕莫能加焉或问其故则曰吾非能使木之寿且滋也惟能顺木之天以致其性耳勿动勿虑去不复顾其莳也若子其置也若弃则其天全而其性得矣不善植者爪其肤以验其生枯摇其本以观其踈密而木之性日以离矣虽曰爱之其实害之故不我若也然则文帝之於民善植木者之顺其天也德化行而民知礼义农桑劝而民知力田恭俭尚而民知朴厚之从肉刑除而民知有生之乐所以培固根本而全生民之天者至矣又安在其遣使之纷纷者乎武帝则反是矣残民命於开边括民财於平凖法严令密辄陷民於无辜至於遣使之际阳为抚摩隂实烦挠今日使以命来曰官命恤尔饥悯尔贫明日又以命来曰尔有利官为尔兴之尔有害官为尔除之车辙纷纭冠盖骈聚民困於道路之将迎苦於朝夕之号召且不得暇又何暇蕃其生而全其性耶此所谓爪其肤而摇其本非惟无益而又害之者也因是以观文帝一时治效自其外视之类不甚快人意礼乐则不兴外裔则不服符瑞则不至然二十三年之治邦本民心牢不可动谓武帝之礼乐未兴欤则百度修举郊庙告成矣外裔未服欤则南粤之首垂北阙矣符瑞未至欤则天马芝房岁不絶书矣然而根本既戕虽强何恃是所谓宋人之苖方喜其勃然而兴不知其槁之无日也故观槖驼之植木而後知文帝之得观宋人之揠苖而後知武帝之失
武帝论二
汉自高皇帝脱略边幅嘉与天下之士周旋於功名之会天下已定始思为休兵息民计而一时大臣皆相从於智名勇功之域而不敢激天下之多事文帝执?墨以用人才故庙堂大臣边阃将帅皆高惠时重厚旧臣为之而利口如啬夫者必黜纷更如年少者必踈刻薄如家令者必斥至於晩而从容言论犹慨然於绦侯东阳侯之长者盖其不敢用少年轻进之人以息功利之争以寿风俗之脉高文立国本意然也武帝今日所得之才奈何其不然欤帝负英特之姿思夫一日非才不足集事是以多其涂而诱其进大其门而不限其来曩时抱奇矜节困於刍牧贾贩奴隶丑虏之微者皆得洗濯磨砺以赴功名不可失之机会君子安得不嘉其振作之隽功而健其招徕之鋭气哉然徐考而极论之人才之多非武帝之福也彼其好尚之意偏容养之量狭一见天下之多才为之嚣然欲作而不能以自定方且与之角逐於事变纷来之中而高文所以集天下安静和平之福者至是无余脉矣平日周旋左右雅与帝合者内则寛宏之相外则卫霍之将也否则赵张桑孔其人也又否则臯朔朱严其人也皆喜生事者也皆巧持论者也皆突梯脂韦甘以妾妇为苟悦者也帝有所为此曹揣其意旨有一能一艺可以自效者皆乘其机而急投之帝方窃自贺以为盖世功名此曹可以立办不知反为之蛊其慾以鸩其心障其明而锢其习则帝之肺腑皆非已有而所得之多赖以为已助者至是皆为已累矣然则武帝亦何乐於人才之盛哉虽然帝诚有志於功名者也所得之人非不多莫克自爱顾激而为一切之好是则可恨也轮台之诏帝至是而年七十有五矣而能尽知昔日强悖之事深自悔咎一切更改于斯时也嗜慾之机息清明之虑生且环视在廷诸臣无一深沉雅量之士可托孺子之天下乃举而属之木强之霍光且光之沉审详密出入殿门郎吏察之不失尺寸帝知顾托之重不敢轻以付人惟光足以胜其任也是以一旦拔之常调之中毅然以大事寄之一动足以镇浮片言足以靖乱观其辅少主定天下之日首述文景之事以培植其本根窒武帝兴利之言而惠泽复流有以祈天永命则光之力居多焉夫以帝之晩年力衰意怠而犹能见及此轮台一诏发之也
武帝论三
天下有尊德重道至贤之君而後能用守节仗义正直不屈之臣其好贤乐善之不出於诚心而区区礼文徒足以缘饰於其外者虽有社稷之臣不可得而用也武帝之待臣下鲜克由礼独於汲黯奏事或时不冠则避之帷中使人可其请此帝盛德事也然黯之进言未尝一听画策未尝一用弘汤之阿谀顺旨皆躐进而骤用之至谓黯为甚戆谓黯为不学谓黯为妄发不能使其身一日安於朝廷之上淮阳之迁以召许之而十年不得调则前日之不冠不见者徒为如是之深文厚貌也且淮南王谋叛独惮黯而不敢发是其节义忠信足以取信於蛮貊而帝独不之知乎昔者司马迁以黯为郑当时之流匹故作汲郑传而班固作公孙弘等赞又曰质直则汲黯卜式以余观之郑当时虽有推毂荐士之能然在朝常趋和承意不敢甚斥臧否视黯之正直不阿乌能无愧卜式以财利得幸立朝大节寂然无闻而迁固乃以黯与二子者并称是黯之生不见知於武帝而死又受诬於迁固也虽然自今观之武帝所用功利之臣谀佞之士权势气焰虽在一时赫奕如许而身没之後与野马尘埃漂荡灭息而黯之刚声劲节凛然与秋霜烈日争严至使千载之下读其传者想见其人起敬起畏之不暇则虽生为武帝之不用死受迁固之见诬亦何伤於黯哉
武帝论四
异端为吾道之蠡贼尚矣入春秋战国以来诸子百家各以其唇门舌户簧鼔於时人心为之沦溺圣道为之荆榛盖至汉兴之初其习犹炽未易扑灭武帝之时起絶学於久废收经籍於散亡所举贤良或治申韩苏张之言者请罢之则建元元年卫绾之奏也诸不在六艺之科孔子之术者请絶之则元光元年仲舒之策也二子之辟异端言甚切至异时史笔亦以表章六经罢黜百家为帝之褒是二子当时之言帝亦施行之矣以史考之殆不其然帝之於经术喜其名而隂讳其实於异端则用其实而阳讳其名绾之请罢者未尝罢也舒之请絶者亦非果絶也张汤赵禹非法家者流乎主父偃严助朱买臣非纵横家者流乎文成五利非隂阳家者流乎帝之一心攻者甚衆百家之习皆流入其中茫如捕风无所依据不过假窃儒术之名以瞽聋世俗之耳目虽然卫绾之奏亦岂真知申韩苏张之果不可用哉绾帝之弄臣也平日从容帝侧逆探帝之心术实开其端而阳讳其名故设为此奏以逢迎之尔绾不足责也而仲舒之请亦莫之用何耶窃谓仲舒虽号醇儒而阖纵隂阳之术亦自陷溺其中而莫之觉习俗移人豪杰不免何怪乎帝听其言而不能絶也秦汉而下以儒自名不能不为异端所汚者亦多矣荀卿学孔氏也而是桀跖贾谊明王道也而习申韩黄老何人而史迁以之先六经百家七略何书而刘向父子以之俎豆於吾儒之列此皆不足深惜者而醇儒如仲舒犹不免议信矣必纯乎为孔孟之学而後可以言正人心
武帝论五
窃尝观武帝之臣皆其平日亲信昵狎者独惟霍光汲黯以严见惮帝尝称霍光可以属社稷亦以汲黯为社稷之臣及其晩年托光以孺子之天下使之得建大功立大名同汉不朽而黯竟老於淮南之一守社稷事业後世无闻焉夫二人之节义则同而成就则异其故何也盖尝思之办天下之功名者在乎有大臣之节居大臣之功名者在乎有大臣之量刚毅正直凛然不可犯者其节也含宏光大渊乎不可窥者其量也坤臣道也六二臣之正位也圣人以直方大言之夫臣道以直方为上必欲以大居之而後直不至於抗方不至於褊此坤之所以尽臣道而居大臣之位者所宜法也昔者周公以忠於王家之心可以对越天地而无愧近则冲君之不见知远则有四国流言之变他人处之鲜有不为之拂於心而衡於虑而赤舄几几德音不瑕周公何尝致忿怒於其间异时植璧秉珪之书一出精契神交於不言之表故能德泽及万民勲业盖万世者以其大也然则霍光之能立功名者固其节足以办之亦其量直以居之汲黯无尺寸之权於汉者岂其节有余而量不足欤且光之沉静朴厚人莫见其涯涘郎官拒印则喜而加秩燕盖流言则谢而不辨其容受之量过人甚远宜其有以居莫大之功业也黯之为人面折不能容人之过合已者善待之不合者不能忍是其浅中之失已无以为功业之地矣观其见丞相不拜见卫将军不拜因其所自负甚高蔑视王公而不为傲也然至於耻居弘汤之下遽发积薪之言出守淮南愠见顔色则多见其量之不宏也乘田委吏圣人安之黯未为不得君者何至欲行其志如此其遽哉吁大臣之果不可无量也如此

[book_title]卷五
钦定四库全书
臞轩集卷五　　　　　　　宋　王迈　撰
序记
真西山集後序
先生壮年游蓬山直鳌岭立螭坳每上一谏疏草一制诰朝大夫与都人士争相传写出而驾使轺暨开大藩府凡囊封驿奏之逹於上若庭谕壁戒之布於下者锓梓一出深山长谷穷阎委巷之氓乌蛮象郡风帆浪舶之贾竞售之如获至宝中间勇退闲居执经问难於共极之堂徵铭乞志於学易之斋有来自岷蜀万里者於是先生之文流布人间知味者皆得而染指矣某壮岁从游今髪种种得所为文最多尝口诵心惟而跃然有得曰穷理以致用者先生之学也修辞以立诚者先生之文也其陈仁义以告君也直而婉正大而不迂一片赤诚对越无愧其所谓上帝临女无贰尔心者欤其代王言以戒百官也戒休董威意在言外或举一以励衆或嘉始以责终其所谓无有师保如临父母者欤其颁教条於所治也本其风俗谕以理道历历皆肺腑中语其所谓心诚求之若保赤子者欤至於训教子弟私淑其徒辨析理义之精微条列学问知行之次第参之周程先儒之书又几於集儒先之大成者也先生言语文字足以感发人心皆其诚之不可揜者某分教眡邸乃裒所蓄数巨帙与寓客庄君元戍编类而是正之刋二十余卷惠同志或难之曰昔人有削藁之义流俗有近名之嫌子之表章斯文得无以名为先生累乎某曰不然昔涑水司马公自叙其文以为中藏之志造膝之言不自叙之他人安得知之不以近名为讳也先生脚踏实地如涑水公而斯集又出於门人弟子之编次四方人士之所愿得於先生乎何累难者辞塞乃缀其语为甲集後序端平之元夏五月门人仙游王某书
清漳文会録序
礼有来学而无往教教而至於往道之轻甚矣拾经生之陈言缀史氏之腐说闻者望望而去则其取轻也固宜今吾友德载之讲本朝典故也紬绎乎瑶编宝帙之文采摭乎稗官野史之纪参之以元夫钜人崇论闳议而以已见断之所至臯比一设朋簪翕随所谓不即人而人自即之者孰得以议吾道之轻哉漳为诸老讲学之地风教所渐杰乂辈出德载毋谓邾小而易之解颐之誉折角之嘲二者必有一於此丙申臈月序
胡文定张宣公二先生祠堂记
道德性命之学自孟氏後传者失其宗国朝周夫子始唱于道之濓溪程张诸儒广其传为关洛学潭於道犹洙鲁而近独未有疏导濓溪一派以泽湘人者崇宁间胡文定以提湖南学事道出湘乡迁县学於东南隅淳熙间张宣公帅桂林迂道访文定旧迹进诸生而教之於是师友渊源泓涵演迤得眡关洛嘉定已卯邑宰林侯得中实来知所先务顾瞻芹藻为旧甘棠慨然叹曰礼言祭有道德者于瞽宗谓国学也传言祭乡先生於社谓乡学也惟二先生既蒙谥於朝瞽宗祠典必以次举而是邑典刑模范近接耳目若不以义起礼立祠学宫是忘二先生所以私淑者方与学职共筹之会邑士萧君佐以其事白於计使赵公汝譡公忻然出帑金捐材木怂慂其决庚辰秋祠堂成明年林侯贻书嘱某为识某窃惟文定之於伊川先生盖闻而知之者宣公之於五峯先生盖见而知之者其学以忠孝为本而敬以行之笔之於书授之於徒语小辨析义利毫厘必谨语大功用宏阔人纪赖以扶植当其时不惟学士大夫得所矜式而闾巷小民亦相戒不为不义至今经行之地遗迹未陈诗书之泽囦乎涟水不足言其深也教学之功崒乎凤山不足言其高也且自崇观以来公卿逹官追趋逐嗜不知其几至今人犹羞称之惟文定公在仕版四十年实历不盈六考宣公蚤被阜陵知遇駸駸大用竟以排权贵去国一时禄秩视德弗称百世之下清风凛然士之藏修息游於斯者盍知所择矣侯三山人擢壬戌进士第雅志好修学之大成殿与从祀两庑悉更新之外植门观尤壮伟是祠之建其诗所谓高山仰止景行行止者欤
昌化军修军学记
儋去京师万里圣宋承平时蒙被文教得与郡国俱立学学在州东南隅南渡初迁之城西绍兴辛未太守陈侯适复於旧址参政上虞李公尝记之又四十年叶侯元璘从邦人之欲即苏文忠故居斥大之为新学枢密莆阳郑公复记之是时试于有司才三四百人耳旣逾三纪士风日衍属永嘉潘侯来领郡簿书细故不暇省首以畴昔所得诸老先生之绪言进诸生而教之先之以孝悌之义申之以礼乐诗书余力则及於课试之文眎其业之精进者时加赏异州民以家无弦诵声为耻黎洞亦遣子来学每季考不下二千人侯乐其教之成顾屋老若压慨然更新之御书有阁三贤有祠外仪门内讲堂旁直舍斋序下至廪庖帑湢百圮俱举增光前规经始於戊子之春越六月告成糜缗钱若干命郡从事陶君高董其役学职郑振龙许震以书述颠末求某为记某复之曰韩昌黎不以十室之邑鄙潮人而为之立师儒之职柳河东不以九夷之居陋柳人而为之新先圣之祠厚之至也今潘侯以邹鲁待儋人而人亦以邹鲁待其身意度休美追二公而蹑其踪潮柳经二公品题文物得与中州齿儋虽海外郡泉石草木一蒙文忠公藻黼所谓我本儋耳民寄身西蜀州之句邦人至今夸诩之风流醖藉多所沾丐大观宣和间已有登名春官官至二千石如符确赵荆者霜钟气类随感辄应自今藏修息游之士诵公之文章可以当制诰而润皇猷慕公之名节可以重朝廷而垂来世岂非侯所以期望尔儋人之意欤侯名子顺儒雅好修一以惠养为政郡旧有岁发银纲官以半强核之吏吏转以病民侯悉以官钱输送闻之诸台永为定式力行好事类此而修学之役尤关雅道之大者是以喜而为之书仍系以诗曰曲江九龄日南公辅天之生才岂限邹鲁昔苏长公戴道而南至今奎宿犹照於儋儋之学宫惟以旧宅谁其新之潘侯之力新学之迁垂四十年昔四百士今焉二千斯文之脉如地出泉愈浚愈有儋人勉旃书田有秋爰耕爰播艺圃有芳爰采爰芼龙跃云从鹤鸣子和我歌此诗为儋人贺
潭州善化县尉司新廨记
官无小苟以家事视官事者皆可书善化特长沙一寛乡耳绍圣中始析而为县因乡以名之于是省长沙湘潭二丞为之令省长沙东尉为之簿至于尉则独无所省于彼而不得不为之官夫以始立之邑剏置之官则其力必不暇致美于一廨今庐陵汤君克诚秋视篆而冬惟筑非以家事视官事者其孰能之廨旧在定居门外浮屠逼于旁神祠殿于後于隂阳勿协且厥壤卑湿屋老栋桡居者为之不宁君始至僦屋以居亟请于州丐迁于阅圃中之隙地大帅文昌叶公可之建屋三十楹糜金钱五十万郡邑无丝粟助编户无分毫扰皆君出力为之独有朴士唐世英者尝德于君推吾侪犹有阖庐以辟寒暑之心以木之堪为杗栋榱栌者四十株乐输之以相其用廨之成实嘉定辛巳三月之朔也凡廨葺旧非难舍旧而图新为难世之穹官显宦月俸盈车尚间有视官宇如传舍勿支勿补谓无预吾事者尉俸入几何虽苦节犹不足于用又其职比他曹其事尤夥警椎剽捕窃攘察讼系长吏文檄无虚日居官者惧不给命不免于戾而何堪此役今君费已以宁人劳今以佚後其心荦荦与流俗不同于此可得其槩而世率谓官小者不足以行志自君视之其然岂其然乎余于此抑重有感也好善恶不善天下人情本不相远苟一毫不安于心不改为之不止可欲之善最于此乎见之今少公之廨地则更淤洳而为刚燥矣室则更偪隘而为高明矣汤君又能夙夜振职凡政之不便于民者悉禀于长而更新之後来者观室则念君之恩勤一日必葺观政则寻君之矩矱一利害必究心庶无负于君今日之所以遗後人者不然其室日新其政日陋玩愒书满翩然而去宁不愧见于壁门之记云
宜南亭後记
赤湖留君肯翁之先世以宜南名其堂大丞相魏国公为之记堂久而圮遗址尚存记亦无恙肯翁惧坠先志更而亭之且作歌诗与宗人及宾客相酬和一日以前记并诗卷授其侄玉汝示仆曰前记旧日堂中之观耳今所谓亭者风景不殊而规模顿异子其为我申志之仆不克辞乃言曰书着肯堂之训易垂克家之文重继志也留君先世剏敞斯堂栋宇宏丽雄视一方岁月寖远屋老且蠧视昔弗类君任干蛊之责不求大于前人而必以有余不尽之意遗子孙入窥其所藏则籯中之金虽贫而架上之牙籖森如也出视其所陈则盘中之苜蓿虽高而砌下之芝兰蔼如也以今之亭方昔之堂虽不为侈而故家文献则日新诗书礼义之泽则日衍也兹非善于继志而又望後来者之继其志欤吾知其後必有高大门闾而增广斯亭者且南为温厚之气主仁为文明之方主礼君子以仁礼存心行之于已风之于闺门族党之间而逹其道于天下仁之始也为父者慈其子为兄者友其弟礼之先也子之以洁白者养其亲尽诚弟之念天显者事其兄尽敬小充之则化一乡为通逹大充之则薰一国为善良又大充之则可使天下被尧舜之泽而比屋陶曾闵之风也诗曰宜其家人又曰宜兄宜弟记礼者释之以为宜其家人而后可以教国人其为父子兄弟足法而后民法之也宜南命名言外之旨或者其在兹乎
清芬堂记
惠安谢桂卿娶赤湖郑氏其氷翁于其所居敞一堂制度甚古下植桂一本甚蕃上书清芬二字为扁甚泽盖取邓公肃岩桂诗清芬一日来天外世上龙涎不敢香之句郑君知桂卿与仆厚善嘱之求文为记仆语之曰子不观夫堂下之桂乎桂秋而花秋之为气清花发而黄黄之为色正非松非竹而柯贯四时非兰非茝而香闻数里吾尝比德于君子焉清者君子立身之本也芬者君子扬名之效也芬生於清身验於名采薇饿夫高风万古胡椒八百斛闻者掩鼻而过之自立于世者宜知所轻重矣郑君寺丞之後塚木拱矣其祖父以清白遗子孙是以其子孙愿而文其族绪衍以大清之功用于是乎验郑君学世其家有子为後来之秀继自今必能力学攻文重班马之香摘李杜之焰而为一身之芬必能取巍科跻膴仕采秘阁之芸握粉省之兰而为一家之芬又必能仗节义报国家垂名画龙之旗勒勲函牛之鼎而为千万世之芬种德有後子姑俟之
仰斗堂记
寺正孙侯守潮之期年重建思韩堂以复陈文惠之旧观而竭?妥灵意有未竟复营一区名曰仰斗绘文公之像而祠之驰书京幕嘱某以记某窃惟文公以刚方正直之道不行於时而盛大光明於百世之下潮其所治之邦也始公以谏佛骨去国出秦关过商洛经绕溜之境涉乐昌之濒记驿堠之送迎感泷吏之酬答闲关万状甫抵於潮突未及黔首崇教事亟聘赵子为衿佩师自出餐钱以优廪饩崇孝悌之行兴礼让之风眎翁于蜀方兖于闽力劳而功倍之霜钟感召气类相求四百年间魁人韵士间见层出遡源揆本实公玉成潮人尸而祝之社而稷之礼眎经祠罔敢少坠韩木葱欝为公甘棠韩山迢嶤为公泰华异时杖屦经行之迹埋没于烟岚荒草之墟必表章而出之残碑断碣片言只字流落人间者虽庸儒亦知指为至宝而有民社于兹土者頋以簿书期会为急至于景行前哲尊尚雅道或以悠悠示之今孙侯为邦知所先後新泮水之轮奂敞四斋之高闳於仰斗之旁为之翼室以名胜墨加龛于壁间与斗争光相扶不朽非以崇化励俗为心其孰能之嗟夫维斗在天实司七政其在人也位辅弼职枢机公以直谏取忌于时不克致身此位然位也者虽非公所得而致道也者乃公之所独任大历正元间文士相望如繁星之丽天独以身任道表表其间如衆星之有斗以彼较此所得孰多当时与公齐名柳河东一人耳序其文者亦以五星在天譬之其文同其不得位同其道何如哉使公少诎所学以伸其身上相台衡可坐而致浮云富贵君子羞称之然则公之所存与後人之所仰公者果在道不在位矣潮人德公之深孙侯慕公之切窃意堂成之日侯斋明盛服帅诸生而拜之公其亦御风而来下乎侯名叔谨临漳人名父之子博雅好修力行好事有惠教于潮人与某为丁丑同年既识其颠末而复系之以诗曰天有斗兮运帝车世有公兮握道枢异端孛彗兮吾道分公以原道一书开其愚羣邪荧惑乎君心兮公以佛骨一表觝其诬维潮壤地褊小兮盖斗絶乎一隅公掲斗柄以照临之兮隋和簸弄乎月珠至今文物鼎盛兮与中都上国而齐驱有美人兮公之徒为此堂兮置生刍公其骑鲸而来游兮去之四百年其如初
朝阳斋记
湘乡少公黄君遇卿至官之三年出已俸治所居廨厅事之东为斋面挹凤山以朝阳名之贻书於仆谓耆老相传尝有凤鸣其山因以取义且徵一言以申广之按诗言凤凰鸣矣于彼高冈梧桐生矣于彼朝阳说诗者曰高冈显地梧桐嘉木凤凰之所栖集而日出扶桑杲杲而上又其中心之所倾向引喙而鸣有不容遏止之者士君子秉清忠耿亮之操平居则爱君忧国如藿向阳立人本朝翔而後集则直言极谏表表然以风采厉一世皆此类也君蚤游帝学有志事功既第来尉兹邑不敢鄙夷其官夙夜振职行好事如耆欲争人命如捄头然仆在幕府时见邑民有周氏者诬其从叔以大辟又有萧氏家二幼子游水而溺或讦其後父弃杀之二狱一时并发君被檄往灼见情伪义形于色曰吾为囚求其生得之矣於是抗章台府力辩二狱之寃讦者以危言相恐君不为动後得实皆如君言囚拜於庭感泣而去呜呼圣贤所谓君子之仕以行其义者非君之谓欤充君平反之心他日辩是非曲直於轩陛之前其有立也孰御则其以朝阳名斋实君志也抑仆闻之凤鸣於有道之国当汉时黄霸为颍川有异最凤尝一鸣及唐阳城为道州韩愈氏送何坚归于道贺其邦君之贤亦以将见凤而闻其鸣许之今毋自欺斋真先生出帅湖南以仁亷公勤勉属吏以孝友睦婣训士民而为之僚属如黄君者又贤而有守如此凤当为集而鸣焉仆於君同年同官同道而所见亦同故喜而为之记
泉守真公申请宗子给俸记
国家驻跸江左以西南二宗旧在雎雒者寓于福于泉计其籍之衆寡而廪之所以衍皇支夀国脉也置司之初隶于南邸仅三百四十有九人嗣是若木之枝日以蕃楙按旧籍至庆元已四倍今日又七倍之方生齿尚稀而有僧牒之颁部使者有缗钱之助费出於州者无几迨仰食益衆供亿之数宜加於有司者頋从而损之於是州之所出岁凡十四万缗矣方承平时号为福州通融相济未觉其乏二三十年来公田多隐占而常赋缺商舶困诛求而课息亏异时使家移隣邦之财以补不足者又第朘减而计口需俸方日来而无穷研桑复生未易为计郡县始以一切从事有预借有重催甚至罚平民之金籍富室之产以应期会绍定壬辰冬有诏建安真公起家临旧治千里稚耄裹糗郊迎如赤子之见慈母公甫视事亟访阎闾疾苦苗耨发栉之明年春吏白宗子俸频未支虽殚诸帑犹不赡公为之怃然曰吾诚不忍坐视公族之嗸嗸待哺也而重敛以瘠吾民吾滋不忍焉亟驰驿以闻岁丐僧牒百通济兹费玉音俞之仅予其半公申言郡不可为之状会上亲政户庭无壅仲冬已未除公帅闽庚申有旨悉如初奏德施霈然财似天雨合邸内外驩呼如雷设道家醮以报上恩眡天圣中澶州佛老会故事属前茅将启行知宗正事彦侯招羣公子而告之曰千羞百体一时之赐也而不可常长衾大枕一室之乐也而不可广常其赐广其乐孰若今日之懿乎图有以侈行苇之仁纪甘棠之爱盍立石于邸庸诏百世以某在博士职宜书某窃谓时方多事军国百费毛举四方郡牧上计簿贡赋以佐大农用度廪廪焉惧不给於命今公以郡计之不充民生之不易反徼惠于上而报可至再曾无留难公何以得此於朝廷哉惟我祖宗以仁立国培固宗城爱养邦本无所不用其极而亲亲仁民之道公昔在经筵尝为上恳切言之上知公心久矣故至是而言易入始公之未得请也朝夕焚香默祷寝食为之不怡暨命再下喜见顔色先是属籍齿长而未益俸若嫠独无所归者今皆使之遂生生之乐然则上从公请爱枝叶以庇本根其仁如天矣继自今相生相养於此仁之中要当体上之仁所以爱我者而厚自爱焉毋作非毋悖德毋狎宵人其行已必慕间平之行义其事上必効旦奭之忠敬庶几无负圣天子贤方伯之德意不然一饮一食宁不媿於戴履云
晋江军储仓记
晋江於泉为壮县绍定初盗起潭飞磜七聚骚动永春德化俱受兵晋江在二邑东南隅於是严保障警斥堠募兵卒以备御之用度钜而帑藏竭故有以伤锦去者仙游郑侯鼎新实来时盗方平而邑已凋弊侯乃纠核版籍之缺逸检柅吏胥之隐谩撙裁费用之浮冗朞月间仅仅有序会永嘉方公俌以官僚司庾事目击民痍惄焉如捣嘘龢霈润用补烧痕有宁化李君顺甫请于台欲帅属邑各立仓峙粮榜以军储为不虞备公下其议于四十八县县皆缩朒未之应侯独禀承惟谨当县计赤立百费毛举圭积勺累得米若干列为廥庾别以仁义礼智信之号宇于厅事之西偏出纳则委丞佐值米翔贵减值以粜桩其镪俟秋成复籴如初数虽不夥而意度休美能始善以劝来者是为可书盖自邠之积申之峙不见於後世县鄙州里荡然无备转输千里率十余锺致一石者有之近日桴鼔鸣官驱疲民挽饷于道頳肩雷腹累累相望盗得以甘言厚币诱之为舟中之敌然则是仓之建先寒而索裘未雨而彻桑非为政者深长计欤然事功之难成非病於下言而上不行则苦於上作而下不应而原其上下交相扞格之故正坐於周官之以公灭私大学之以义为利者未尝加明辨笃行之功尔今是役也一尉言之方公行之不曰谋不自己出而以下僚出位言之为忌也部使者作之郑侯应之不曰衆皆迟於禀命我不可先衆人而犯其难也非明於公私义利之分者其孰能之侯久游西山先生之门先生尝傚朱文公之法立社仓于潭?画灿然垂惠无极侯宰百里厥施未宏推而广之良多善政县廨有问政堂大书鲁语言政二十二章於其间余一日登斯堂指其末章所谓因民所利而利之者以语侯曰军储有仓庶几此意其亦五美中之一欤侯曰子知余心宜为余识其事遂条颠末以申告後人增广而辑续之俾勿坏侯繇太学登癸未进士第不七年脱选调盖所至有声云
息庵记
大丞相正简公之弟泉卿吉德君子也晚作夀藏于府居之东附庸一庵名之以息崇清侍郎为书扁以其壻洪思义于余为中表求文识之余三以固陋辞不可乃申绎其义曰知息之说者其知道之所存乎东方既明憧憧而起朝名市利野耕道贩及暮而归百动皆止此一日之息也春律肇始世故一新夏暑秋潦动勩万状及冬而休优游卒岁此一年之息也少而稚騃求欲无厌壮怙血气与物为敌及老而安复命归静此一身之息也虽天地亦然迅雷疾电俄顷交作飘焉歘焉观不容瞬大雨且霁悉敛于无狂涛巨浪经由百川澎湃而来若号若怒及赴诸海寂然方平凡此者皆天地之大息也惟有道者能知之不以吾有限之身与彼之无穷者相剽相撃相靡相刃而不止也是故御神气以游太和调天均以御外物神动而天随体充而宇固方其酬世接物不将不迎则虽不息犹息也及乎观性之元求我之始复与造物磅礴为一则虽息犹不息也今叶某生长相门壮岁就举覔官辄不利乃顿悟而浩叹曰是皆伐我之朴素而溷我之清明者也蕉鹿存亡塞马得失何足离跂攘臂于其间哉于是弭节此庵以娱暮日而以息名之非真有见於道者其孰能贯生死于一途等千古于一瞬乎人皆知公以息为息而不知公以不息为息若谓公之名庵止於庄叟失我息我之义是舟之刻虽存而劒已不可索矣谓余不信以问玄冥参寥之徒
盘隐记
温陵陈君磊於所居石城山之後斥地为堂名以盘隐又即山之腰而亭之以今崇清先生大书石城山三字榜其上斯堂斯亭之左右前後奇观不一为清玉峡为清云轩为山斋为云谷为学稼为双清为环翠为海关取名之义或以物或以意或以水石而以山者居多其地四面皆山葱翠欲滴有腾而薄太虚者有俛而瞰重渊者有藏贮草木如飣餖者有吐吞烟霞如饙馏者水如镜石如玉花卉异品呈巧献状怪松如蟠虯修竹如琅玕酴醿堆架芙蓉出水深红浅白如妃嫱之粧绕砌芳兰万本异香袭人如佳子弟雪天梅花盛开清标雅韵又如羣仙绰约聨缟裳而朝蘂宫也陈君以潇洒出尘之姿徜徉容与於其间自目曰盘隐主人王子一日见而讶之曰君真隐者也抑身隐而心未果於隐耶抑口隐而心未必甘於隐耶君族於泉为品丁旧家登巍第跻贵宦者代不乏人矧今栘萼通籍於金闺葭莩疏华於翠节阀望迢嶤如许君又春秋方富敏於才而丰於学功名富贵来迫君不相舍君焉得而隐仆敢有问陈君笑而不答王子抵掌而言曰大丈夫之所谓隐者我知之矣磻溪一丝风南阳一犂雨一旦投纶释耒而兴姬复汉如取如携此士之始於隐者也坐緑野而友化人游洛园而傲造物囬视貂蝉之贵钟鼎之荣如太虚之一云者此士之终於隐者也盘隐乎盘隐乎今日非君之蟠溪南阳乎他日非君之緑野洛园乎君毋诳我後三年石城山灵能移文以及君矣言甫既陈君未有以对适有客闯门曰王子之言然於是泚笔而为之记
进士题名记
清漳乙未进士题名郡判先立石之三日谒某曰是举也子尝与南宫校艺今丞兹郡宜有一言识之余谢之曰余赘丞也言之得无赘乎诸君请愈坚乃谂于衆曰士之致远於当世者器识以先之文艺末事耳士之所为不朽於来世者名节以基之科第假途耳漳先逹繇进士位公卿侯伯如晴霄之星余独於器识名节中得二人焉元丰之吴公可权与绍兴之高公彦先是也吴为张天觉莫逆交张当国或怂慂见之吴义形於色曰吾遇张公於放逐中相与言忠义事今可呈身求进乎高对策忤君相上书陈十渐廪廪乎古之遗直尝语其徒曰富贵有时或来名节亏则一身之事去矣吁壮矣哉自国初至今此州科目得士二百五十余人独二公所立光明俊伟一言一动可为千载矜式则今已第之羣英与方来之魁人韵士盍知所兴起矣某始受教於西山真先生得读好书作好人六字并以此与诸君勉之
仙游县傅氏金石山福神道院记
金石山福神道院仙游傅氏所造也经始於建炎之庚戌绩成於绍兴之丁巳中间拓地增屋者不一淳佑癸卯而後嗣孙莳嘱甥王迈为文以识之金石山者何以少师公得名也曷名乎福神道院公之子夔漕作堂祀先而寓名乎福神也初少师公未冠试广文馆为第一从古灵先生襄游时墙屏问道千余人先生独曰傅元通金石人也以女妻之熙宁王吕锐於变法道路以目先生屡为神宗言新法挠民非便不听则具疏争之公所亲告公曰时相得君方专上方举国听之先生力诋其非必犯九关虎豹之怒子於翁壻间宜谏止之不然祸将及子公正色曰吾师之道正道也彼相之说邪说也以正道辟邪说吾徒当相与张而大之矧可讽之小贬其道乎告者语塞公且为润色谏疏以明称王吕之罪遂为所恶暨邹道卿以谏官言事得贬章子厚使人极之於其所往平生故人望望去之公义形于色曰不负杨临贺者何人哉竟厚赆邹公之行坐是免所居官踰年邹得生还公亦被召曾布牢笼之以助已公守师说不为之动布力挤之於是有亳州之命矣自是党论日炽端人庄士之子孙俱罹禁锢之祸公以徽庙旧学仅免窜逐竟抱杞天之忧薨于亳葬於常之宜兴朝廷赐善权山广教寺以资冥福夔漕以公故浮沉州县二十余年不敢背教忠之训以求合於权门也尝仕括苍乘桴而还遇风涛汹涌衆舟俱覆顾瞻对岸有北方正神之帜植乎其前若有物扶之以济於险既归仙游每食必下泪曰吾亲松楸在三千里外虽蒙恩奉香火有所然为子若孙不能时展烝尝之敬宁不见诮於马毉夏畦之鬼乃捐俸割地剏堂於邑之北山奉少师祠以福神名之括苍有羽士梅洞霄於六飞未南渡之前尝言钱塘有天子气既而言验携与偕来是为开山之祖铸钟累月不就陈夫人投金钗於炉而钟成叩之无声梅挥劒击之声始大震至今一钗一劒之痕隐隐浮於蹲熊盘龙之上故斯堂虽为祠先而亦为四方水旱禳禬之地此记之不容己也嗟夫生天地间非亲何爱非君何尊师也者教之孝以事其亲忠以事其君昭昭乎在三之义人极之所以立人类之所以蕃者其不在兹乎惟少师公事师尽道事君尽言不以时之燥湿而为趋背不以身之升沉而为戚欣盖不忍於叛师而忘君也故未尝染刘舆之腻而汚元规之尘惟夔漕公事生以礼事亡如存一饮食不忘南陔之兰一跬步必顾太行之云故掲名妥灵於斯堂也恍乎音容之若见忾乎謦咳之有闻夫是之谓忠臣孝子萃於傅氏之门虽附益之以道家之说若祭之隣於非鬼语之涉於怪神然因亲以寓名君子亦可观过以知仁矣夫忠孝之後必大二公往矣出乎其系者露頴於童科充赋於国宾策勲兰省而对策于天子之庭者代不乏人继自今丰末以培其本疏流以浚其源使锡类之孝体国之忠明可以刑善於乡国幽可以对越於乾坤是又二公洋洋之灵所期望於百世之子孙迈傅之所自出故大书特书之使来者有考於斯文少师公讳某字元通夔漕公讳谦受字冲亨道院之址载於傅氏之质剂岁自输租於官住堂听自择有司不与焉东偏旧有岳殿今撤而新之乃傅知琳所董云

[book_title]卷六
钦定四库全书
臞轩集卷六　　　　　　　宋　王迈　撰
啓【按此卷起自丙子再荐至初莅潭州观察推官作】
丙子再荐谢太守啓
少而好赋尝见齿于贤书壮当封侯尚何顔于文屋偶辱明有司之选重书新进士之名况弟子之贤于师既叨首荐而他人不如同父又获聨名人称之以为美谈已当之独有惭色伏念某箕裘晩出门户早衰缀文几至于呕肝苦学惟知于尝胆十年以前之志岂信富贵之在天累战不利之余方知穷逹之有命开门授业仰屋着书谓若无所用于一时亦将垂不朽于千载属槐花之近目陟觉激昂认杨叶之旧穿未知中否赋不工於吐凤墨误点以成蝇设非以後场而见收几乎为文衡之所弃荆山之璞获售合浦之珠复还亲望因得以少寛朋旧亦怜其才遇请言侥幸亶有夤缘兹盖伏遇某官宗主斯文之盟作成多士之气治平有第一誉已彻公车举送余四十人亲为劝驾致令么麽再预甄收某敢不益加驽钝之鞭勉赴功名之会天其或者道之行欤鴈序聨飞伫见齐名于鴈塔龙门高远未知谁占於龙头
谢省试参详林员外啓
升堂拜知己之恩绨袍已敝入邸辱赠言之宠华衮非荣竦观挥洒之云烟深惧取将於雷电书绅起敬藏笥为珍窃以遇合之难古今所叹必大人君子喜士素根於天性故後生晩进委身愿出於门墙况有如师生名位之絶严鲜能略世俗礼文而相接必有卓荦不羣之彦方受特逹殊常之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>