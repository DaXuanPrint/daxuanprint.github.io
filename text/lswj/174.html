<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,公是集全文在线阅读,公是集全文在线下载,大玄古籍书库">
<meta name="description" content="宋代诗文别集。54卷。。刘敞著。刘敞字原父,号公是。此书是刘敞生平所著诗文的汇集,《宋史·艺文志》称《刘敞集》75卷。其弟刘攽所作《序》称公是先生总集75卷,计古诗20卷、律诗15卷、内集20卷、外集15卷、小集5卷。原书不存,《四库全书》自《永乐大典》中辑出,重新编排为54卷。卷1至卷4为赋,卷5至卷29为各体诗,卷30为制诰,卷31至卷33为奏疏,卷34、35为表、序,卷36为记,卷37为义,卷38至卷40为论,卷41为议,卷42为说,卷43至卷45为书启,卷46至卷48为杂著,卷49为碑辞、箴、赞,">
<title>公是集_刘敞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">公是集</span> <br/>
          作者： <span class="inputVal" id="bkauthor">刘敞</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]276501</span> <br/>
          说明： <span class="inputVal" id="bkdec">宋代诗文别集。54卷。。刘敞著。刘敞字原父,号公是。此书是刘敞生平所著诗文的汇集,《宋史·艺文志》称《刘敞集》75卷。其弟刘攽所作《序》称公是先生总集75卷,计古诗20卷、律诗15卷、内集20卷、外集15卷、小集5卷。原书不存,《四库全书》自《永乐大典》中辑出,重新编排为54卷。卷1至卷4为赋,卷5至卷29为各体诗,卷30为制诰,卷31至卷33为奏疏,卷34、35为表、序,卷36为记,卷37为义,卷38至卷40为论,卷41为议,卷42为说,卷43至卷45为书启,卷46至卷48为杂著,卷49为碑辞、箴、赞,卷50为文,卷51为家传、行状,卷52、53为墓志,卷54为石记。刘敞与其弟刘攽皆以文章名重一时,而刘敞更是“才思极多”。刘敞学识渊博,欧阳修称其“自六经百氏、古今传记,下至天文地理、卜医数术、浮屠老庄之说,无所不通。为文章尤为敏赡”(《集贤院学士刘公墓志铭》)。刘敞为文议论宏博,文词灿烂,风格古雅。其诗亦典雅丽则,集中多酬答唱和之作。其绝句清新可爱,如《微雨登城》2首、《春草》、《柳河》等。有《四库全书》本。</span> <br/>
          封面： <span class="inputVal" id="bkimg">Z_18363.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]公是集
[book_author]刘敞
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]276501
[book_dec]宋代诗文别集。54卷。。刘敞著。刘敞字原父,号公是。此书是刘敞生平所著诗文的汇集,《宋史·艺文志》称《刘敞集》75卷。其弟刘攽所作《序》称公是先生总集75卷,计古诗20卷、律诗15卷、内集20卷、外集15卷、小集5卷。原书不存,《四库全书》自《永乐大典》中辑出,重新编排为54卷。卷1至卷4为赋,卷5至卷29为各体诗,卷30为制诰,卷31至卷33为奏疏,卷34、35为表、序,卷36为记,卷37为义,卷38至卷40为论,卷41为议,卷42为说,卷43至卷45为书启,卷46至卷48为杂著,卷49为碑辞、箴、赞,卷50为文,卷51为家传、行状,卷52、53为墓志,卷54为石记。刘敞与其弟刘攽皆以文章名重一时,而刘敞更是“才思极多”。刘敞学识渊博,欧阳修称其“自六经百氏、古今传记,下至天文地理、卜医数术、浮屠老庄之说,无所不通。为文章尤为敏赡”(《集贤院学士刘公墓志铭》)。刘敞为文议论宏博,文词灿烂,风格古雅。其诗亦典雅丽则,集中多酬答唱和之作。其绝句清新可爱,如《微雨登城》2首、《春草》、《柳河》等。有《四库全书》本。
[book_img]Z_18363.jpg


[book_title]提要
公是集
提要
【臣】等谨案公是集五十四卷宋刘敞撰敞有春秋传已着録叶梦得避暑録话称敞集一百七十五卷据其弟攽所作集序称公是总集七十五卷叙为五种曰古诗二十卷律诗十五卷内集二十卷外集十五卷小集五卷文献通考亦作七十五卷则梦得所记为误矣原本不传今新喻所刻三刘文集公是集
仅四卷大约采自宋文监者居多而又以刘跂赵氏金石録序泰山秦篆谱序误入集中即攽所作公是集序亦采自文献通考而未见其全故注云失名其编次踈舛可知又钱塘吴允嘉别编公是集六卷亦殊缺略考史有之序春秋意林曰清江为二刘三孔之乡文献宜徵而足今三孔集故在独二刘所着毁於兵则其佚已久矣惟永乐大典所载颇富今裒辑排次厘为五十四卷疑当时重其兄弟之文全部收入故所存独多也敞之谈经虽好与先儒立异而淹通典籍具由心得究非南宋诸家游谈无根者比故其文湛深经术具有本原攽序称其合衆美为已用超伦类而独得瓌伟奇特放肆自若又称其考百子之杂博六经可以折衷极帝王之治功今日可以按行学圣人而得其道所以优出於前人友于之情虽未免推扬太过然曾肇曲阜集有敞赠
特进制曰经术文章追古作者朱子晦庵集有墨庄记曰学士舍人兄弟皆以文章大显於时而名後世语録曰原父文才思极多涌将出来每作文多法古絶相似有几件文字学礼记春秋或学公糓又曰刘侍读气平文缓乃自经书中来比之苏公有高古之趣云云
则其文词古雅可以概见矣晁公武读书志谓欧阳修尝短其文於韩琦叶适习学记言亦谓敞言经旨间以谑语酬修积不能平复忤韩琦遂不得为翰林学士盖祖公武之说今考修草敞知制诰诏曰议论宏博词章烂然又作其父立之墓志曰敞与攽皆贤而有文章又作敞墓志曰于学博自六经百氏古今传记下至天文地理卜医数术浮屠老庄之说无所不通为文章尤敏赡常直紫薇阁一日追封皇子公主九人方将下直止马却作一挥九制数千言文辞典雅各得其体其铭词曰惟其文章灿日星虽欲有毁知莫能则修亦雅重之晁氏叶氏所言殆非其寔欤乾隆五十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
公是集卷一
宋　刘敞　撰
赋
秦昭和钟赋【并序】
袐阁有秦昭和钟形制絶异其始得之豳雍之间其铭首曰不显朕皇祖十有二公云云其藏于册府久矣予因为之赋【直集贤院作】
阅故府之藏器历先秦之遗踪哀三代之逾远美昭和之宝钟何形制之瑰谲骇观听之鲜同上盘拏而夭矫若腾蛟兮升龙下纷结而扶倚状菱华与芙蓉彼僻陋之小国曾铸作之絶工非以其铭祖考之休烈交人神之肃雝者哉越千祀而独存兮俟有道而一见谅鬼神之图佑兮谌盛德之幽赞夫固夏声之所出兮袭二周之余徽苟延陵之既没兮哀知音其为谁询欵识之尚传兮邈沮颉之遗迹世行隶之趋俗兮又虽久而不觌响沈潜以寂默兮文幽晦而蔽匿鲜人情之好假兮在独异而为谪幸蒙君之厚德兮发隂壤之秘封去瓦石之汚处兮历君门之九重庇高阁之虚爽兮参衆宝而见容俪笙镛以干际兮终诡时而不逢审则而仪量兮尚毋惑于权度推律而考钧兮犹将谨夫韶濩等弃之而勿庸兮喟观者之未悟保厥美以安处兮焉惆怅而怀遇
栟榈赋
圆方相摩纯粹精兮刚健专直交神灵兮冯翼正性栟榈荣兮中立不倚何亭亭兮受命自天非曲成兮外无附枝匪其劳兮密叶森森劒戟鋩兮温润可亲亷而不伤兮霜雪青青不冻僵兮寿比南山邈其无疆兮被髪文身何佯狂兮沐雨栉风蹇无所妨兮苦身克已用不失职兮磨顶至踵尚禹墨兮黄中通理类有得兮屹如承天孔武且力兮懔其无华不尚色兮表英衆木如绳墨兮播弃蛮夷反自匿兮遯世无闷曷幽嘿兮明告君子吾将以为则兮
罪岁赋【并序】
星传曰岁星所居五谷逢昌又曰其国不可伐伐之反受其殃所从来远矣自去年而岁旅于鸟帑及今朞焉鸟帑曰翼轸翼轸楚也自黔中至于长沙自鄢郢至于鄂皆楚也于岁星至之日郢大水坏其两邑其後黔中长沙之蛮皆叛所杀掠编户不可胜纪吏士死者数十人厮役扈养死者数千人今又大旱安在其逢昌且不可伐也予甚惑之作罪岁赋云
昔余受命于圣哲兮谓天道其不吾欺何重华之莫予谅兮忽乎使予以交疑岁涒滩之南征兮旅鸟帑以徘徊美瞽史之有言兮曰允庆而无菑皇天既付至仁兮固下民以为归忽不察予衷兮纷多故而逢殆民离散而震愆兮洵扰扰兮晦在何向者慕用之诚兮今顾为此敦害水与旱以并爽兮中与外而交悴天苍苍其不言兮吾谁与鉴夫赏罚吾初恶夫倿人兮在邦家而必闻羌名是而实非兮苟以济夫不仁何重华之昭晰兮犹有此之不情弃终古之所守兮丧厥初之令名察重华其若兹兮又况三苖与驩吺宁世道之交丧兮余壹不知其邮入周章兮帝廷出旁皇兮两垣哀蠢蠢兮下民君胡悦而宴安祛君蔽兮任忠敷大德兮无穷降福兮穰穰忧民兮往者不可及兮来者犹可终也
病暑赋
伊年六月天久不雨阳亢而不能反隂笮而不能举赫兮歊歊上下瘅暑其中人也螴蜳郁蠖若曛若曜若烹若灼若病大甚而不可救药若壮士之困而草之解缚若昔酒之酲若毒蛊之蠚若渍胶漆若偾沟壑若商之季懔乎厥角若秦之敝无所措手足目眩白黑耳乱清浊噫其甚也哉彼天地之上信有所谓造化者耶隂阳之枢信有所谓陶冶者耶一动一静信有所谓槖龠者耶彼其熔之烁之炊之沃之万物职职其所以作也耶惟共若是是以少者且壮而老矣鲜者且花而槁矣若膏之燃若薪之传若影之改而不见其眹焉岂不悲夫孰能违俗之昬昬去物之汶汶款大莫之所极超无有而独存亘万古而一息兮吾请从其後云
离忧赋
抱戚戚以长处兮吊惸惸以自眎魂离离以骏迈兮精蒙蒙而就翳气贸乱以轇轕兮形爽沕而荒瘁信民生之多囏兮伊天命之方挚知陨性之无续兮畏忝经而遗义日月腾以漂忽兮春与秋其狎至卒抚心以抑志分谅投艰以遗大胄帝尧之余烈兮历三正而相仍下天汉而逾炽兮启东藩于大彭国交讧以泯棼兮贤辟世而迅征遡江介以幽处兮汔三徙而弗声求王明而受福兮祖来仪于太平【自彭城以来凡三徙皆江南】友羣龙以登绩兮敕休命于远夷兆别子于都邑兮更名教于京师繇清白以象贤兮爰颓庆而历兹驭长策以遹骏兮周穷荒而不疑敌输欢以驯教兮僰变服而来嬉中心实使生外兮谌大道之难推惟保姓之蝉联兮上参差以千岁裕後叶之孔艰兮惮情申而事废志激扬之未究兮不克荷而为罪诲丁宁之在耳兮洵僶俛而违殆忽驰思于昊天兮又寤擗而自怼发与龄以交永兮旦命诉而罔害凉不肖而遘?兮曾夫人之髣髴原本始而罔豫兮心沸汤以崩溃腼履厚而戴高兮顾久生其谁赖愿去人间以超举兮复供养以弭忧苟一覩于顔色兮岂余生之足留中怳惚而自失兮恭闻命乎前修天不可以忌兮道不可与谋毋苟袭匹妇以图谅兮固将徇骞父以寡尤
在陈赋【并序】
予读孔子世家盖三至陈皆困焉及他传说亦往往言孔子在陈事窃以谓贤者辟地翔而後集危邦不入乱邦不居以彼其明圣则宜有以先知无颠沛之忧矣然而动离厄难至于门人加疎喟然思归遂终不寤何哉予甚惑焉作赋以辩之【陈州作】
循太昊之故墟兮抚上古之遗风世超絶而莫纪兮窃独悲夫孔公在天纵之将圣兮亦何所其不容周四海而历聘兮汔栖迟于此邦似先迷而後得兮反过涉而为凶方从者之告病兮门人愠而加疎虽藜羮有不具兮死与生而杂居麟伤足于鉏商兮龟见縻于豫且处陷阱而不知避兮谓圣智其焉如其身之不皇恤兮庸後世之能图游中国莫我信兮在蛮貊而行乎吾诚疑此二三兮亦君子之病诸惟微服以过宋兮又接淅而去齐诡蒲盟而信迈兮临晋渊而思归狂狡无所售其谋兮姧邪不得以遂非亦何先觉之昭昭兮至于今而忽迷信天命之固然兮亦人事之未尽非骄气与矜色兮谬伯阳之所徇傥修身以饰智兮惑任公之幽训不捐尽而絶学兮伤莱子之深吝时滑稽而倨傲兮自晏婴而患进夫大白必污兮大直必曲賫章甫而适越兮谅求荣而愈辱天下多大国兮何必安此陋俗谓舜後为庶几兮曰不知韶之已亡明楛矢之远集兮既惊愚而骇狂不德我以刺讥兮反仇予以甲兵鷾鸸之智不给处兮千古之愚而知来孰有诚明之全德兮顾临几而惑哉信天命之固然兮迨无妄而为灾所贵松栢之特操兮非以其在春夏而青青必将历岁寒而後雕兮斯可以见天地之炳灵且夫水激则旱矢激则远孰知夫桑落之下兮乃春秋以终显感吾党而怀归兮聊舒忧以淫衍躬木铎而周流兮岂戚嗟而思反
奇羊赋【并序】
今年有货药于市者牵一羊有三口观者异之或谓物有同类而殊名六合内毛羽鳞介不可胜纪也其罕见者人则怪之此傥自一物而未必羊也为作赋订其意【庚子作】
伊造化之播物兮犹巧冶之曲变虽轇轕而纷错兮亦同形而相嬗何兹羊之瑰异兮邈独违于天理孰祖胄之自出兮不属毛而离里察饮齕其如衆兮骇形貌之特诡岩兮运颐粲兮嚼齿刚外柔中名祥实毁安刍拳之近祸兮衆枢机以便已彼率然之救首兮虽谢害而弗如蚘争利而自伤兮愧厥贪之有余揆四气之平分兮察五纬之盈虚万物莫能两大兮是曷德而至于斯体离明之炎上兮曾何视之不远象兑说之引吉兮又奚很之甚反抑神灵所不化兮宜兹世之或鲜傥殊方之异禀兮固非吾人之能辨或曰士之怪羵羊兮殆季孙之所尝得无将圣之玄览兮夫孰鉴其肝鬲或曰羊之神獬豸兮自尧时而来觌蔑庭坚之明允兮尚焉谇夫枉直试刑之而不嘷兮谅以判夫羣惑诚存之而勿论兮慕哲人之遗则
下令如流水赋【以令顺民心如流水矣为韵】
因人而治惟德之优下令而顺如水之流盖有悦从之美而无底滞之忧命苟出中势殆无于反汗理符趋下速奚止于置邮稽昔伯臣诞修人纪谓君者所以出令必先于得衆令者所以驭俗故譬之流水得其道则万方咸若犹川之决焉失其义则千里违之如泽之壅尔必也訏谟定命平易近民使上有渊源之喻下无垫隘之因先甲後庚示国彛之必信开物成务俾王泽之咸均且夫政不出于上则民无所轨令不行于下则君失其势欲其出于上莫若壹而止欲其行于下莫若顺而已是以喻彼旁流逹兹至理下而忘返源于君岂源于山乎逝者如斯渐于人不渐于海矣取类为密贻谋孔深盖宪度者国之纪而主上者民之心孚号未明戒泉流之胥败远犹斯布畏川壅之为临迩罔弗从远无不顺四邦之内泳其沫穷海之表蒙其润木铎修禁譬决蒙而就卑象魏观书法行险而有信如是则君之发令也可不慎夫令之于国也奈何忽诸焉有水逆行而物无伤者令废格而国不乱欤与其乱而救于後孰若详而慎其初得百姓之欢曾建瓴而何远硏诸侯之虑非赴壑而焉如已矣乎功以衆成官以理盛未有违衆而功遂越理而官正故君子于流水必观焉以其有似于令
登台观云赋【以书其祲祥以为岁备为韵】
天事见象人君顺时登观台而谨尔候云物以书其陟兹累土之居非求自佚占彼垂天之状庶或前知古之为邦敏于节事盖隂阳之数不可以独越则水旱之变宜先其未至升高而望是台也固经始于子来推象而言彼云也可逆为于岁备贵若侯氏尊如天王并有事于览观示察微于祲祥诚由慎德者固务民者昌峻或九层岂惮烦于陟降变惟五色殆无惑于丰荒若乃日月分至春秋启闭气动乎下而云为之出祥见乎上而物莫能蔽于是俨君仪以居高诏保章而占岁义殊临国固无鲁史之讥志取望氛允恊楚臣之说岂不以先天者天所不违忧民者民亦说随故登台也可以知勤民之至观云者可以见奉天之为因爽垲以四通高为贵者辨郁纷之万状书用识之毋以台为奢其意甚美毋以云为远其应甚迩胡不揆厥攸建察其所以备不虞者善政有焉无远虑者近忧至矣故汉明复古见颂于孟坚鲁僖秉常取贵于左氏稽合典礼昭明策书非临下之为乐盖恤人而有初寓目以观陋章华之奉已非烟是纪类河广之跂予彼执同律者听军事之吉凶序星辰者诏天文之精祲虽均先见之美本非南面之任固未若躬灵台而候五云顺四时以施禁
无可无不可赋【以圣人之道应物无方为韵】
有能有不能之谓贤无可无不可之谓圣贤也者择善而固守圣也者体神而终静万物并作无得称其名亿变齐同莫不尽其性且夫自然为质不测为神尸居而龙变天运而日新能体全德是谓至人故虽有取舍其迹难窥虽有去就其情不私寂尔任物泛乎适时且若是而已矣曾何足以间之是以语着仲尼之贤毋意毋必诗颂文王之美不识不知岂非可否者俗之明变化者圣之道游于俗内者须有适而有莫跻于圣域者亦奚丑而奚好序才而处彼诚一曲之人与化而迁此盖上天之造其大也无为其行也善应体逹节以素游观万物以交胜进退有义可以其理求用舍无常难以其类证是故虽柳惠之并容伯夷之不屈各自守于一节讵兼通于庶物夫惟抱惟睿之识应变而不穷蹈无名之方旁行而弗咈且世之所谓可者未必可世之所谓愚者未必愚故信其可而作将同乎刍狗指其愚而去何异乎守株必也行无辙迹独与道俱苟出处之非地岂污隆之在吾智絶自私信能周于万类大斯容物亦允奉于三无得是道者静而圣动而王盖举一而废百者陋贱彼而贵我者亡苟非圣人之性也孰能若是其无方者哉
我战则克赋【以仁义行师何有不克为韵】
以仁合衆以义济师内辑和于中国外震憺于四夷当之者失其据动之者悦也随故曰我战则克其义在斯且夫以道德为藩以礼让为国以忠信为用以仁义为力故守必有威动则能克盖威也无暴强之名克也非权诈而得在乎审所治修厥诚使民爱之若父母而敌畏之如神明若是则绥之而服令之而行决机两阵之间孰能违我制胜千里之外敢有争衡且兵者凶器战者危亊何衆人言之甚难而君子用之反易盖言之难以其有後患行之易以其无死地无死地故虽柔而必强有後患故虽胜而不义筹于庙堂之上宁越余心阵于原野之中罔违朕志且彼凭其衆则不加我民恃其勇则孰若吾仁故金鼓之声未之能以会旌旗之用未之能以陈然而必败之形曰兆于勍敌独克之势方在于斯人是以尧伐三苖禹誓羣后高宗讨叛于鬼方周武致戎于商纣念刺伐而岂无谓奔北而则不乃知战在胜不在多术在德不在他是以弃天时与地利贵王道与人和四国顺之顾独夫其安往上帝临汝非大凯而如何若是失吾道者弃其衆败其绩亦孔之丑用吾义者保其国伏其敌于战何有盖用不用之间为克不克之道是以喟然叹曰莫我知也夫何功业之可偶
孔子佩象环赋
谦以比德取其无穷圣人虽明而若蒙虽盈而若冲却佩玉以居让用象环而饰躬生而知之谦不期于比德文为贵者义可见于无穷原夫服物者常士之仪佩用者衆人之饰左结右设所以助成于俨恪退扬进揖所以豫防于淫慝然而非上圣之法岂中庸之德故我以象为佩因环作则瑳而备用识纯粹之积中循之无端妙变化之不测岂无珠玑恶夫尚奇岂无金碧为其异宜独资巴浦之美外恊圣师之为昔以贿而焚躯吾无取尔今中规而成象礼亦宜之岂徒观夫粲如英琼结以綦绶参逢掖而并用约华组而独受径虽五寸以文理而获称佩可终身由旋相而见取然则服称其貌之谓中礼德过其饰之谓好谦陋白珩之致侈抱素修以无嫌容止可观治兽齿而为用肉好若一伟儒服之相兼虽无锵鸣之音吾见其美虽无希世之价吾贵其理盖退让者君子服焉易简而王事得矣岂非抗逹节之休风导将圣之深旨饰櫑劒而崇武未可儗伦佩缓玦以断疑胡能为比象者何如由象表而名诸环者孰谓自环中而録夫游心于象表则合乎天纵应物于环中则契乎道枢嘉名体之脗合谅奇衺之独无盛服以行初讶执规之子鞠躬而至适同反絶之夫嗟乎微言既亡去圣弥久盖思其人则想见其为状玩其服则兼明其所守有旨哉赋仲尼之象环不然则不
季春出火赋【以季春出火象天为之为韵】
国有常宪月当季春俾出火以便俗示奉天而牖民治历明时占心宿之昬见范金合土顺炎精之日新眇观古初启迪法象星之神也犹隐见之有序火之利也宜出纳之无爽盖天人之相与或精祲之交荡得不慎尔日用戒兹炎上着于月令候建辰而勿逾儆乃官仪敕司爟而攸掌用能与世垂法授人以时仰列舍以钦若率百工而悦随察夫日月之交岁既单矣谨此陶冶之用民咸从之肇自五帝至于三季虽建国之不同其修火也无异盖以稽合乾度丕承天意且谓阜财之道贵节用而遵常熯物之功罔奸时而邀利是以及大辰之初见因成象之自然奋木铎以修禁正夏数之得天大则焚于草莱符戴氏之旧记小亦钻夫榆柳协鄹子之遗篇噫为政者毋慢于从辰制器者勿亟于行火慢则匮民而乏用亟则争明而取祸故相土正其序商人因而勃兴子产失其常士弱议其不可非夫识蹈先觉智周百为历春秋而协纪奋淳耀以从宜又安得百姓与能咸富陶钧之化六府交正蔑闻灾燀之期彼候西陆以启冰占定中而揆日或义专于荐享或功止于宫室岂若诏司存而火纪时焉器用于是乎出
王配于京赋【以王配于京世德作求为韵】
大哉天祚明德世有哲王缵乃祖之休烈配于京而溥将三后成功逹孝思而维则四夷面内知圣德之无疆且昔者羣雄纷争五季昬忒惟我艺祖自天生德内揖让以兴治外征伐以宣力武节飙逝怙恶者丧其巢盛德日新为善者得其职于是余孽未靖神宗作求躬一戎以归兽旷百王而继周正朔所加盖罔有于不服封禅之礼犹未遑乎聿修克成大勲用集先帝丕显元德发明王制上则升中于天下则作程于世故创业如彼之艰难守成若此之昭晳岂非文武并用而治乱随时明圣不同而述作相继者哉宜乎世济厥美工配于京实对越而在上兹遹骏而有声亦何必道上古之书希成康之治语鸿荒之事慕尧舜之名且夫湛恩蒙涌而易丰宪度着明而不昧故王在京而善继帝在天而克配岂独下武之什歌周发于丕承同墠之灵美姬公于裒对且上方法太祖之武以平叛继二宗之文以永图越无名之荡荡返兹世之于于因斯谈之则何贵乎周镐考于往者将孰先于浚都客有起而颂曰於皇上天辅景铄兮有赫天子恢圣作兮祗遹祖考垂矩矱兮万有千岁永钦若兮
贵知我者希赋【以知我者希其贵多矣为韵】
衆所共知者其器小人鲜能察者其理微故圣人不从事于俗老聃贵知我者希和其光同其尘毋恤骜民之怨出乎类拔乎萃岂嫌举世之非然後覩其操之暠暠见其德之巍巍已古之圣贤以贱为在人以贵为在已盖审乎内外之分辨乎荣辱之理是以不同誉于流俗期度越于诸子岂以其重若彼其轻若此未遘真赏虽多亦奚以为忽逢知音有以少为贵矣且夫在邦必闻者斯佞人之行也遯世无闷者惟有德者能之如是则苟患乎不立无忧乎弗知遇非其人则同舟有胡越之异得其所谓虽万世犹旦暮之期物固有密不若疎衆不若寡与其显于常士孰若称于识者尽获下流之誉我必其辱焉一遇忘言之知吾见其珍也譬夫荆山之璞以非宝见欺鲁郊之兽以不祥获疑及夫被旌于卞氏见赏于仲尼然後一角之麟後王明其瑞矣连城之璧历代仰夫温其况乎道之精者可以神交不可以功计意之微者可以心照不可以言谓是以知之弥衆者其术弥下识之愈希者其身愈贵亦犹巴人之唱苟下里皆可以继声虞韶之音非至人不能以忘味岂德与世邈者应必少技与衆同者和必多多而易求斯贱也已少则难得非贵如何嗟乎世之士务于人之知而不计其不可急于已之贵而不悟其在我将市义于比周而衒名于衆夥斯人也乡原之徒欤道奚由果
三命不踰父兄赋【以内朝治亲尊卑以齿为韵】
元圣制礼内朝治亲屈三命之殊宠後先生于下陈受位造庭义不踰于父行循墙尽礼恭无乱于天伦古训与稽旧章为美正外者必慎其内化远者亦资于迩由是敕公侯以惇睦自燕朝而基始班异官爵位虽极于命卿谁无父兄理自宜于序齿疎不凌近卑不渎尊修之廷内而君臣之叙立逹于天下而孝友之教存车马之赐虽优岂无定着长幼之伦勿废以诏後昆然则百官疎也故朝于外九族亲也故治于内于外故右贤而贵爵于内故尚亲而立爱贵爵然後知王官之不可乱立爱然後见人道之不可废礼或三赐亲惟一槩若弟若子敢介宠而自矜有尊有先宜适卑而少退肃肃合族雍雍在朝饰情文而皆尽戒容貌之有骄名位不同彼乡饮也或不齿之为尚少长有礼此宗室也宜入事而勿佻且夫事父严则忠可资于君事兄谨则顺可逹于治故尊尊贵贵者礼之叙亲亲长长者仁之至奈何治其外不修其内有其一遂慢其二爵虽元士非父党之可踰位絶诸昆亦鴈行之相次职在庶子教成有司示训民于亲爱昭辨等于尊卑想考父之益恭由兹可见虽唐尧之惇叙舍此奚为是谓人之大伦国之元纪以睦兄弟以亲父子贵无骄汰之失贱有和顺之理故曰正家而天下平非此则何以哉
士挚用雉赋【以相见之礼庸雉为挚为韵】
士之相见挚以为仪必用雉以将命取择交而有时见于所尊常难进而谨尔执以自致示守介而如之伊昔圣王慎别名类知礼之贵者毋?欲人之交也有义由是远取诸物必依于挚四民殊业士独有于常心六禽异名雉可昭于尚志将使谨尔攸执慎其所从深明出处之趣无烦左右之容志耻怀居择文禽而章物义羞屈节视疏趾以思庸且夫无因而至者殆或可疑非礼而动者何足为见必将称挚以仗信饬躬而进面雉实有别士非自衒从大夫之後秉殊羽舞之为游诸公之间拱若山雌之荐岂非用舍殊检尊卑异宜仰羔鴈而非僭顾鸡骛而若遗洁已不污取象爰资于禽作多文是富着诚足验于离为然则可杀不可辱者人之贤易得而难畜者鸟之美将因物以昭德故习容而奉雉是以周公创典咸等于诸臣虞舜省方特称夫一死彼佩瑗玦者但旌于屡断秉文行者或示于有章岂若焕翬翟而拱揖盛辞让之交相事贤友仁我则逹刚毅之节书名委质我则示耿介之方惜乎古风既渝浇俗寖启进则无仗节之教退则多竞进之礼吾乃知挚雉之仪为国家之大体

[book_title]卷二
钦定四库全书
公是集卷二
宋　刘敞　撰
赋
御试戎祀国之大事赋
戎在御侮祀专飨神皆有邦之大事岂庶政以同伦宜社而行外伸威于殊俗受厘以报内均福于生民盖所谓朝廷之先务教化之本因者也稽合前经发挥至理政有常法事或殊轨以保民者莫若戎以驭神者莫如祀善师不战谅治体之孰加精意克禋眷彞伦之莫拟是故将命武事也必有归脉将格神贶也必先执膰盖大其所当大尊其所可尊干戈肖躬信丕经之斯在玉帛荐德微末节以同论然则治道有後先国务有小大威四海者兵为急叙五经者祭为最民神之事不一皆以底和平腥熟之俎不同皆以福中外故圣王劳意于用衆致诚于逆禧动则谨尔下皆仰之知夫事之大不在于彼礼之重莫先于斯亦犹仲尼陈三慎之端惟斋及战箕子序八政之目兼祀与师用能祭典不奸天威无陨或谨以进胙或重之受脉迩遐一体?武节而服从上下交欢欣德馨之明允故曰圣人之祭不能独丰天下虽治亦将御戎大而慎之则蒙福细而慢之则亡功谨禁暴戢兵之机惟政之本明昭孝息民之义何治之隆盛哉丕冒羣生钦崇大节非戎无以威远非祀无以着洁故蛮夷服而鬼神飨焉有以缉熙于鸿烈
化成殿瑞芝赋【以天瑞明德芝秀於殿为韵】
惟皇四世德茂洽乎无极仁化昭乎上天伊中扆之秘地擢灵芝乎盛年徒观其萃宝玉浮紫烟浸瑞露涵灵泉华煜燿居蜎蜵盖所谓非?而致自然而然者也始其御人献祥宫童效异按以神谋稽以天意参以人事验以孝治伊化成者所以昭德至乎无穷亦芝秀者所以见美包乎衆瑞是谓道与之貌人与之名腾茂实飞英声昭絶代烜後生金为之华兮玉为之英报景贶融休明扬盛德諴至诚帝锡之命兮神储之精怳尔而就倏焉而荣岂荡荡默默不知其力天台以三秀为奇铜池以九茎夸德语地则幽鄙较美则昬昃岂若功就三后上陟于帝廷气涵九重中位于枢极于是天子怡尔而念茫然而思且曰见瑞而怠者虽于灾变无以异矣闻美而劝者吾与大夫其勤图之乃命吉士宾远夷捐不急之务隆日新之基夫然者将以升介丘之禅修后土之祠岂独尧仁如天纪生阶之蓂荚汉道杂霸咏斋房之紫芝而已哉于是撃壤之臣称而言曰灵芝伊何有德斯秀昔闻其传今遂于觏濯淳治于风俗熙元化乎幽陋是宜荐郊庙垂策书被金石昭乐胥使同颖之禾不能远过连理之木无以加於乱曰宋治有道自天眷兮祥气回复于斯殿兮万有干岁尚无变兮
后非贤不乂赋【以君得贤者而後寜乂为韵】
历选上古究观盛君将图治以无非忽得贤而未闻兼听万机思降衷而俾乂敷求多士贵图任而成勲发挥旧经稽合至德民不能自治待君而率教君不能独化待贤而宣力是以博选羣智仰成衆职同体之密若股肱之自然注意之劳期寤寐而必得此所以流化率土熙功上天高拱而物服不言而教宣岂非为之用者衆助之治者专聚精会神增固本朝之重创业垂统盛推当世之贤且夫外辑四夷内怀中夏一人之明也当戒乎遗远万乘之势也率难乎逮下厘尔天工属之能者使甚盛之德覃及乎方隅无穷之休丕承乎宗社以此见非明君毋以得士非贤士毋以康时譬犹济川者假力乎舟楫御侮者因备乎藩篱其具修则其事立其用阙则其功隳然而临政而失人无足观已舍贤而望治不亦远而是以圣王总览英雄旌别能否仄席思进询谋虚受重禄赏以劝其前远谗邪以固其後名泽纯粹士得以愿忠功烈昭明下欣于戴后且虞舜之圣也由穆穆而兴文王之仁也以济济而宁盖好善者得民之大略吁俊者事帝之丕经一德永孚实茂宣于圣职衆材并用弥上燀于君灵盛矣哉民非后罔安后非贤孰乂母举枉以乱直母损正以盈秽庶几乎太平之功垂万世而不废
观远臣以其所主赋【以视其所主人岂廋哉为韵】
善不徒立德常有邻将尽远臣之趣必原内主之因来宾于王信无迷于怀宝深察所馆可不误于知人原夫士无怀居居无常所欲精核于趣操宜?观于出处盖夫人之过犹各于其党士之穷必视其所与翔而後集既观国以来斯为之先容庶推类而及汝诚由考行于乡里者易察择臣于羇旅者难知故论其主也则情可见考其交也则行不疑仲尼悦司城之贤德斯着矣商鞅因景监之嬖祸亦宜其固未有仁者而依于不仁义者而寓于不义明君则以此而鉴其下智士则以此而引其类尔慎已归衆将彼视譬之鸟矣犹有择木之称岂伊人焉而谬托身之智然则居上而治者知臣则为优自外而至者无主则不留思得臣必自远者始思观远必以近而求览乎德辉虽疏贱而何有宾于私馆识邪正之焉廋故曰善以彚征物以类聚士谨身兮诚难乎所寓君相士兮亦先乎得主譬若声之生响清浊之不欺影之附人曲直之可覩此其分也岂或乱哉是以四方之贤可得而官使一介之士弥务于朋来困虽旅人苟自他而有耀善得常主将藉外而论才已矣乎亲仁实然附势则岂谅丧道兮固久曷知贤而无几孰能举而行之亦庶几乎卓伟者哉
圭璋特达赋【以圭璋特达昭德之至为韵】
礼崇朝聘器用圭璋推至珍而在御昭特达以为常抗瑞节而来仪含章有耀先庭实而自至比德弥光察旧典之遗文窥盛王之懿则圭以底信璋惟辅德朝而至则上公之飨王后聘而用则诸侯之交邦国虽有皮马之币莫得而同升虽有黼黻之珍不能以致饰何哉内不足者籍外以见美质有余者略文以効奇我用至宝尔捐末仪自玉人而作矣及宾礼而陈之慎其独焉有君子之象少为贵者协礼器之辞徒观夫辨物乎行人正名乎典瑞虹气温润珍光纯綷陈其数虽待人而彰备其用不因物而致瑑八寸以旁达岂货之多冠四器而独升维德之至且夫结好莫如聘尊王莫如朝斯礼也由玉而後达斯玉也因礼而孔昭天质顒卬以难得而称贵缫文绚耀虽专达而非骄然则王者之制有尊卑天下之理有本末苟尊矣卑安得而并及是本也末不足以上达因方挺质无一物之可偕判白凝辉非衆珍之能夺噫币美则礼几乎没德盛则物莫能齐此所以专尚乎宝镇特旌夫半圭彼束锦加琮何相须之密白鹿荐璧何竞进之迷贵贱于此乎分媺恶于此乎识譬夫体道者无待而素游性善者直前而自得则夫学礼之人何怪夫圭璋之特也
享礼有容色赋【以因聘行享容色可观为韵】
聘既尽礼享难极恭俨多仪而将事发和气而盈容庭实序陈嘉奉辞之逊悦宾荣改观知饰貌之肃雍古之诸侯交于邻国其聘也珪璋以申信其享也璧琮以往德信莫如固则示之诚慤德莫如厚则论之文饰然而诚慤难以见故严其状貌文饰易以明故逞其顔色仪不及物谅君好之益隆和以宣心何天机之自得想夫肃肃宗庙顒顒国宾能曲直而赴节毋怠荒而乱伦鞠躬之慎也岂不诚善致享之叹也吾无所因奉币入门有舒扬以率已升堂受命靡促数以临人然则隆杀者礼之不同文质者仪之可象致辨异于宾主戒猥并于聘享曩子袭而今子禓见美可推正尔容而悦尔顔参和足仰且夫臣之致使也过恭而奚害客之结好也非严而何观盖夫弛张者所以为文武之道茂悦者所以昭邦国之欢宝四器以同升体盛则文缛率衆介而将事心广而体胖是以上不为缩缩之矜下不为愉愉之盛先私觌以致献耸温顔而承命上观仪礼周公举此而着经近察鲁论仲尼法之以行聘岂非厚恩惠者享不可以阙远暴慢者色不可以轻必在修采章而时当和体貌而躬行且异察祀于神专尚恭之说会同于国擅主诩之名此盖盛升降以示人践行色而在我济君灵于辑睦戒臣节于轻惰夫如是享礼之有容奚适而非可
右射驺虞赋【以右射驺虞天子之礼为韵】
射于右学歌以驺虞示君仪之至重识文教之诞敷王在西郊爰举尚功之曲声依九节以成观德之谟伊昔武王既平商纣未革新礼聿遵徂后其习射也欲偃武而兴文其居学也姑贱左而贵右诗乐之节虽远及于国风臣主之仪母下渎于狸首想夫主归自镐天方授周外饬万乘中严七驺眷西学而戾止法泽宫而载游乃习斯射曰昭厥猷?矢之威所以服四海揖让之礼所以怀诸侯苟微仁声安取正已不有嘉乐孰明尽美故必考律度于太师辨等威于天子勇非贯革取服猛以示人巧在循声明备官于同轨且夫射也讲德而绎志序宾而考声内可以教士外可以事天习非其地则礼失而乱听非其节则乐流而偏是故因商人养国老之方抗侯有所奏召南应鹊巢之什舍拔无愆用能上有常尊下亡僭礼遵国郊而西顾辟儒宫而洞启彼或教胃昭尚右于质家我以和容歌得贤于治体岂非事为之制物有其仪国之兴也建学则不暇王之射也于左则已卑慎所习者谁能间之号称瞽宗岂特育材之用礼行君鹄必先彼茁之诗稽仲尼之遗言伟宗周之善化急于诱民也故因先代之太学笃于尊王也故正列侯之左射圣人之治世也盖皇皇然岂苟悦于自暇哉
乡饮升歌小雅赋
古者为国厚于养贤故乡饮登歌之节取周诗小雅之篇左圣序宾推人声而在上肆三官始揜风什以居先考缛仪于古经得嘉言于达者礼有盛而进取仪有轻而迨下燕虽示惠亶合乐于二南饮盖属民反升歌于宵雅何则养老以教爱上贤而习乡孝悌之本邦家之光微重礼不能以变俗微备乐不能以宾王由是献酒于阼席工于堂庶令在位之人徧闻其奏虽用诸侯之乐未失其常且夫教希阔则政昏礼废坏则民扰十月饮酒也吾犹以为简三年兴贤也吾犹以为少宜乎发德于民上永言于物表曲高和寡美周德之尚衰气盛化神知王政之有小用能丕变黎俗发扬至和饮虽微也教让以为主雅虽尊也厚贤而匪他亦犹士冠本微三加爵并之服乡射至简一用驺虞之歌盖志恭者貌必甚严礼盛者文岂宜略方将序长幼之等成宾主之乐坐以四面正齿位而无逾倡者二人始鹿鸣而有作然则饮非乡也不足以敦化歌非雅也不足以独升仰德容之交举俾兆衆之钦承然後和乐而不流符戴氏之着记恭俭而好礼协师乙之所称是谓导民岂曰崇饮领其音者信国风之为陋处其位者?阳礼之有品故曰观乡知王道之易易焉由此而可审矣
不下堂见诸侯赋【以觐礼尊君不下於堂为韵】
诸侯北面天子当阳义盖专于尊主仪蔑闻于下堂顺命于王尔有尽恭之节受享于庙此无思降之常原夫制有万国必依于顺时序四朝必示之信所以昭上下之交正示威怀之至慎焉有亲屈至尊下从肆觐矧秋见之最质贵君仪之特峻储精蠖濩俟辑瑞之来升高拱穆清观入门之序进大节斯着祲容不?下屈体而弥谨上抗威而益尊万玉前趋伊述职之无爽九筵洞启奚降阶之可言盖觐也所以比天下之功堂也所以示王者之礼必毋损上以益下是谓正位而居体临轩自若仰德度之顒顒当扆不迁俯骏奔之济济用能制尔多辟宗于大君思体貌之无?自庙堂而可分摈诏交相焉取就卑之诮威顔咫尺曾微去所之勤不如是则朝廷之势易凌臣主之节不厚易凌则生犯上之渐不厚则多苟简之咎岂若谨入觐以为常谓倨见而则不车马效贡序臣职于蕃宣被衮居高俨天姿于户牖得非正远在乎近慎终戒乎初修之朝会而易干之制定谨于廊庙而陵僭之患除专九尺之崇高仪惟谨尔定一王之制度世得据於丕宣国经挥绰皇化惟觐也有贵于师事斯堂也非美乎能下独不见夷王之乱典常凌迟而至于五霸者哉
路寝听政赋【以君居路寝而听朝政为韵】
朝位非一邦仪必分稽辨方于路寝资听政于人君深居法宫耸顒昂之上德总揽几务集丕远之洪勲古之大猷礼存异数朝廷有内外之辨必为之定位宫室有游燕之别宜慎其常度於赫太寝维亲庶务政教于此乎成号令于此乎布收视反听虽深处于虎门安上治民将率遵于王路业业明后巍巍广居诚制治而钦若岂便安而自如高拱内朝思无求于出位究观治体制必便于宗予大则四方之风小则一国之政举而失则民受其弊行而当则世蒙其庆安得不储思乎凝严养神乎清净间于户牖曾靡宴惰之容垂其衣裳是专法度之正且夫尊而不可不慎者位也是君之仪贵而不可不勤者政也是国之基故必严其所启处谨其所施为然而外朝则已远小寝则已卑酌是中制垂为典彞恭已五门之中人皆仰止厉精万几之会政靡殆而是何垂宪有邦裁仪广廷托民上以临御躬日昃而观听是使独化陶钧之表物莫能违游精岩廊之间治将自定然则路大名也示君德之孔昭政本务也贵民事之不佻必推重于正处表克勤于视朝独不见斋居决事者汉宣之贤取褒于史策应门失守者周康之过兴刺于歌謡是以为君外统百官内严正寝辨居处以勿贰专听断而有禀宜乎天子诸侯遵以为常见治道之必审
郊用夏正赋【以三王之郊一用夏正为韵】
王虽有三郊则惟一因正岁之更始卜上幸而协吉圣人飨帝礼莫重于感生夏数得天气遂迎于长日原夫损益殊世质文异宜谓治人之政则可得而革奉天之礼则无得而移必正其节必严其仪五精不同虽各祀其祖出三正非一而咸贵于夏时若乃历告王春律囘人统天地之气交泰隂阳之和错综验之于卦三着者效已明参之于天大报之仪可用于是天子对越在上亲见于郊席以槀秸器用陶匏因天事天则发生之侯为称禘祖配祖而肸蠁之灵可交故曰祭莫重于时时莫先于孟将修严父之飨必用前王之正盖所以钦若昊天迪知帝命用祈农事顺启蛰而布和将拥神休迨发春而施令然则周以建子其阳尚藏商以建丑乃地之方皆不足以逆繁禧于吉土格上灵于彼苍是以稽合徂后发挥盛王统和天人是资出震之始降兴上下聿为嗣岁之常古之制也此其盛者德非王不足以兴大禘禘失时亦何以格纯嘏故鲁侯博卜春秋讥其用郊顔渊问邦仲尼告以行夏得非祭祀之典贵乎咸秩沿革之制美乎登三顺天时之资始见王道之相参夫然则郊之用夏正也蔽百代而无慙
公是集卷二

[book_title]卷三
钦定四库全书
公是集卷三
宋　刘敞　撰
骚
逐伯强文【并序】
宝元二年予羇旅淮南医来言曰今兹岁多疾疫予因作文以逐伯强伯强厉也能为疫者故逐之
皇皇上天兮浩浩后土厥生孔?兮其施甚溥陶陶仲夏兮草木蕃庑鸟兽孳息兮我民乐胥我民孔灵兮上帝是仁天子孔圣兮百工日新上无粃政兮下无悖人邻里其集兮乐哉欣欣伯强何为兮孰畀以政反世五福兮持极以令我民不怡兮既丧其盛白黑眩瞀兮孰詧其正谓寿反天兮谓康反病仁义无益兮苟且为幸嗟尔子强兮其独何心絶世和气兮俾民不任上天孔神兮大德曰生天不可长罔兮民不可久侵天诛诚加兮靡所避雷公驱兮风伯逝嗟尔子强兮何所诣南有蛮兮为寇为逋西羌戎兮恃艰自虞天子孔仁兮靡焉毕屠子强往兮代天伐诛嗟中国兮不可久留子不去兮颠倒思予
屈原嘏辞【并序】
梅圣俞在江南作文祝于屈原讥原好嘏辞民习尚之因以鬭伤溺死一岁不为辄降疾殃失爱民之道其意诚善也然竞渡非屈原意民言不竞渡则岁辄恶者讹也故为原作嘏辞以报祝明圣俞禁竞渡得神意
维时仲夏吉日维午神歆既祠锡辞以嘏曰朕之初生皇揆予度嘉朕以名终身是守抑岂不淑不幸逢遇离愍被忧天不可诉宗国为墟宁敢自贼惟朕忍生岂不永年悁悁荆人是拯是怜赴水蹈波岁不废?既招朕魂巫祝昔先岂朕是私将德是传沦胥及溺初亦不悛其後风靡民益轻死匪朕之心是岂为义妇吊其夫母伤其子人讯其端指予以詈予亦念之其本有自昔朕婞直不为衆下世予尚之谓予好怒昔朕不容自投于江世予尚之谓予弃躬既习而鬭既远益谬被朕伪名汓朕以咎朕生不时乱世是遘民之秉彞嘉是直道从仁于井朕亦不取汝禁其俗幸怀朕忠好竞以诬一何不聪我实鬼神民焉是主其祀其祷予之所厚予惧天明焉事戏豫予悯横流焉事竞渡予怀尧舜焉事狎侮汝惟贤人曾不予怒徇俗雷同讥予以好履常徇直切谏尽节人神所扶未必皆福去邪即正何以有罸曾非予怀可禁其伪毋使佞臣指予为戒锡尔多福畀尔龎眉使尔忠言于君毕宜
寄胡二因甫
我思友人兮在江之臯去我无所兮远哉遥遥世岂无美士兮莫慰我劳愿为白鹤兮从之逍遥
河之水【并序】
自河决商胡八年于兹矣用事者议塞之与勿塞至今未决而河颇为害予至河北问河之曲折作河之水二章以告病
河之水兮一直而一曲嗟汤汤兮安所属
河之水兮一浊而一清嗟汤汤兮何时平
彼山诗
郡县多旷土往往径三四十里无一人耕者问之曰逃矣或十年或七八年或五六年或四三年呜呼百姓非乐去坟墓违君长也凡有不得已朝廷诏书欲招徕之甚赦其罪戾捐其租粟济其不及恩至深矣犹莫有至者异乎予所闻作彼山之诗道所以不来之意
彼山之阻兮虎豹兟兟我旋而归兮虎来即人
彼山之澳兮雄虺攸伏我息而作兮虺将起陆
深不可游兮高不可飞我後而悔兮安庸归
武溪深
武溪之水兮日夜而东流浅不可厉兮深不可游武溪之山兮高下而相乘卑不可越兮危不可凭母水于憾兮毋山于仇庚武溪兮曷云其尤
怀归诗
淮水悠悠兮去我无舟匪我无舟兮此焉优游
淮水洋洋兮去我无梁匪淮无梁兮此焉翺翔
淮水东注兮惟禹之绩古人不可及兮吾独淹留其何得
四言古诗
魏京诗【并序】
上二十年始建北京以章明先帝巡狩之德以达孝思于下于是野之处士或相与议曰盖文王都丰武王都镐之间不能数百里文武之位不过侯伯而诗乃以圣人之德天子之事歌之有如圣朝德位相侔述作相继而无遹骏烝哉之诗此乃处士之罪非公卿之过也乃考声譔辞以继大雅垂之无穷其文曰
皇作大都大都雄雄奄定北国四方来同
皇曰卿士在昔圣考祗遹文武维慈幼老
天监在上既有明德乃命于下罔有不服
匪允命之亦章庆之匪允服之亦保育之
时维玁狁侮予之疆靡度靡虞跳呼以狂
业业烝黎载震载惊侵魏及澶羣心不宁
帝奋厥武百万其士匪怒以棘于三十里
如虎如貔如霆如雷靡有远迩天子其来
天子来止士增其喜孰偷其生以不奋兴
驱之浑浑攘之贲贲靡有輈张殱厥鲸鲲
或献其宝或请其命帝振于旅惟时既定
屹屹魏土山河之固匪山河则固惟上帝伊怒
既閟尔弓既櫜尔矛玁狁臣此四方是休
皇曰卿士圣考之德允于孝思孝思惟则
尔视京魏以作我都以赫厥灵俾後勿踰
皇曰卿士惟帝时功时亦惟人惟寇莱公
尔慎尔止弼予于治期尔前人用迪尔事
皇曰卿士惟帝作武垂是万年莫敢予侮
泰山之封后土之禅予监若兹惟天是眷
翼翼之土天子国之穆穆原庙圣人则之
孰为强暴敢不来觐俾怛于威于忠是训
显显天子孝德自躬率是休烈覃之北戎
河水东注昭哉禹绩时万斯年天子之德
古怨诗
鸿鴈飞矣邕邕其族孰是人斯惸惸其独
鸿鴈飞矣或羣或伍孰是人斯惸惸其处
天兮地兮戴且履兮孰是人斯莫我视兮
日兮月兮出兮没兮孰是人斯远我忽兮
杂诗效阮步兵
浮云泱郁迨天未雨习习和风长我稷黍乾道变化羣龙以序元首永康股肱是辅其辅惟何惟伊及吕其康惟何惟尧及禹我食既丰我衣惟楚无有後艰既歌且舞我徂何往于彼淮滨俯玩其流清波磷磷扶摇起鹇四海扬尘孰能高蹈独洁其身衆人惑惑贤者葆真独寐寤歌忘我贱贫
四皓歌
四皓之意伤秦之虐而刘项之暴又甚故往而不反也汉已平天下又耻高祖侮予故云尔
与汝携手南山之阿富贵多忧孰知其他
大风横厉江海荡波嗟汝鳞介伤如之何
高岩有薇深谷有芝人生实难委曲何为
闵雨诗【并状】
臣伏见春首以来天久不雨历官李用晦治大衍轨革太医赵从古治黄帝六气咸以谓风旱岁恶而然陛下焦心劳意侧躬修德撤蕃乐损膳议狱宥过以迎导善气爰及言事得罪者唐介杜枢之徒复特见甄序小大之臣莫不欣然人情悦则天气和矣乃三月已已日入而雨至于庚午诗不云乎益之以霡霂既优既渥既沾既足生我百谷以此见我圣人之德与天相符言出而物应行发而神助虽水旱之占有常数者犹不能违之况其眇者乎窃观诗书所载盛德之君至诚动天之速未有及陛下者也臣不胜鼓舞之至谨撰闵雨诗一首十三章章六句投进以闻干冒天威臣无任云云
堪舆絪緼一晦一明或沈而毁或亢而阳自古已然世习为常
民生冥冥靡究靡知其幸而吉不幸而灾猖狂妄行惟所遇之
天命降监在我元圣兼覆广裕四方既定惟民之恤无所疵病
伊年暮春旱久不雨人曰时哉历有常数禹汤之贤莫能弗遇
帝独喟息是岂足言化育万物若容以埏患在诚薄不能动天
退而斋心渊默以居钟鼓不设宴游不娱左右肃然壹怀瞿瞿
疏狱省刑与物更始内恕孔悲引咎在已爰及四海愚智咸喜
追悟谠直褒进淹滞声色无迕式序在位嬖习权近慑威屏气
已已乃雨若有鬼神凄凄其风渰渰其云自东徂西罄无不均
匪震匪拔匪溢匪泄生我百谷区萌毕达以享以食小大胥悦
天子之德视雨之施肇自京师达于四裔无有蛮貊孚我君惠
天子之政视雨之时养老长幼速哉熙熙更化易俗而民不知
天子之庆视雨之积自天降康时万时亿眉寿无疆以靖四国
公是集卷三

[book_title]卷四
钦定四库全书
公是集卷四
宋　刘敞　撰
五言古诗
杂诗二十二首
五都货财地车马趋市闤平明侧肩入薄暮掉臂旋意气何所期盛衰俛仰间乃知艺利合厚薄未可原张陈父子游一旦复相残万古称凶终此独何足言
大火序炎夏盛阳剧炮燔空桐疾风来书景中变寒皇天自平分四气尚相干凉燠异朝夕万事谁独坚宛彼风中箨衆芳自此残至理冥变化履霜用为叹
至人迈龙德世岂识潜升昔在周道衰伯阳起西征胡为委一世畏此网与罾川竭山亦摧喟然吾何称岂不怀徘徊民言憯无惩亹亹强着书後贤以为经
崑仑邈人境日月相蔽亏上有仙圣居帝阍俯崔嵬王毋坐少广有娥閟瑶台弱水不可梁大荒旷无厓周穆昔好游超絶仅能陪方朔偷桃儿沈浊何乃来青鸟通其使雄鸟为之媒灵化信难测真契从此推
勿以隋侯珠弹雀千仞峯勿以和氏璧投人昬夜中弹雀不可期投人未必容大贤恶皦皦所以明若蒙积薪莫自高失马莫自悲薪积常先焚马失常复归人情习所近物理岂易推君看祸福间纷纠如纆徽朱晖乘余香三月觉徂暑流光不相待时节犹逆旅煌煌园中花零落会见汝啼鴂鸣空林良辰竟何许秋风吹宾鸿千里飞一息水阔稻粱寡天寒霜雪逼岂不抱远志顦顇伤顔色鸸乘春晖采采华羽翼侧身袭人间慧巧谁怵愓出入金玉堂户牖初不隔上无饮啄患下有居处益胡为事高远肮脏莫自适
驽骀不下廏骐骥行万里劳逸谁为多刍豢复谁美天机信其宜人事亦何耻世无王乐徒骏骨或空死悠悠浮空云明晖何倏忽造物固难恃变化亦仓猝响莫为雷霆明莫为日月日月易遮蔽雷霆易奔絶古风不可复习俗已久敝咄嗟忠与信流荡为诈术诈忠惑其君诈愚安其身色厉内以荏行违貌取仁三年始横流後来更日新至公弃涂炭正道败荆榛已矣千载後谁能反其身
毁巢凤不至竭泽龙不游贤者有所归得非龙凤俦周公下白屋圣德被九州赵禹谢宾客汉朝以为优浇淳不相袭用舍何其缪苟循一身利不为万姓谋哀彼杖杜诗死生遗道周
皇天不絶命百姓何震愆岁暮霜雪至悠悠事南迁羇鸟哀去巢游鱼乐怀渊如何道旁子逝将不复还西望周郑郊顾想河洛间伯鱼不可作涕流为沦涟
?桐深竈下埋剑古狱间怨声动旁人愤气凌彼天当时颇见旌後世称为贤自古闻知音此事或偶然嶰山有奇竹老弃隂崖巅太丘有神鼎逃匿千丈渊光景閟不见音容杳无传岂能向时俗干进心拳拳世贵一人敌又称朱丝弦吾欲评其风愿君咏此篇
凿井取泉饮上山采薇食岂不信憔悴所愿皆我力泉也非难致薇也亦易得志士耻徒饱衆人苟所获牺牲畏刍拳樊笼害羽翼悟理宜在早无为晩更惑
蛟龙蟠深泥鱼龟颇同调变化且何有蝘蜓亦可笑煌煌千金珠百仞閟其耀风雷在所遇隐显始独妙屈身天地间微物安得料
伯夷逃西山尼父居九夷世苟不我用我方从此辞道悠岂忌远义丰不云饥世非乏贤士为问从者谁由也实好勇叔齐固同时舍此乃无人籧篨而戚施远矣千岁後怆焉我心悲
道薄德亦散功名为时须用力世所贤守正衆云愚智者竞蒿目小人复迩图悠悠三季後此风益已渝安知治未病舐痔而多车尧舜无能名越哉巳矣夫
雍门妙弦歌哀响激人耳伟哉孟尝君慷慨泪如水当生复念死谁谓悲能已丝桐信感人世固乏之子昔者有化人来集周王庭咫尺逝万里顷刻超百龄五音荡心神耳乱不可听衆采眩其目不分丹与青飘鹞惑真伪怳忽迷窈冥驰思八极表讵知日与星未尝出户牖自疑涉天廷左右莫觉悟兀然殆遗形祈招作悲歌圣贤用为经
翩翩丹穴鸟志在万里外营营持罦叟何事守蒿艾声音可得闻羽翮不能害嗟彼雉与兔首身自此碎
咏古诗十二首
虹蜺明西方五色相属联浮云万里来泱郁天宇间白日晦无象盛阳变为寒洚水弥九土陵谷相贸迁盈虚叵前测物理有固然
长离乘风起四顾求所栖路穷临苍梧复排层霄飞岂不愿安处不知所可依罾缴充迳隧鸱枭正鸣悲瞑夫抱同律旷絶将何希
赵国弃鸣犊孔圣为之回西伯善养老伯夷以为归驰驱西楚郊徘徊太皥墟周汉多封君不祀既忽诸三坟基皇德八索总道枢若人岂欺我虞夏亦典谟万里如浮云古风讫无余往矣不可追喟然为踌躇
游鳞泳泉下黄鹄巢林端得失不相及天理庸自全有虞垂衣裳西母献厥环周穆宾崑丘车辙万里间宗庙颓为墟阊阖不可攀祈招作悲诗万里用为叹
灵山生神芝一年再三秀绚彩夺霞露荧煌寄岩岫真人劝我飡可以跻万寿自古王子乔秘此莫轻授采之岂辞远时逝不可又岁晏怀所思终焉不盈?
元钧运洪炉昼夜不少停万物更相禅一气纷异形驹掇出竈下久竹为青宁孰知范氏牺晩就南亩耕至人友造化逝与一世冥善恶故不屑宠辱何足惊
东游沧海滨回首面大荒豁逹三齐风连山郁苍苍在汉田横氏不忍南面王磊落五百贤从死忽若亡壮士不必成令名固为长异体同一心万年尚耿光
天道不可闻自昔孔子徒籍籍秦汉间将非愚且诬大河决东郡火德以为符哀哉冀州壤兆民散为鱼公孙虽前觉执政疾鲁儒世无异物神终竟遗泥涂
苌弘谋周室愤血死犹碧子胥殒吴门江水为之逆精能动天地忠不谕两国九鼎既西逝姑苏亦东侧偷容习为俗万世未遽易形势敺使然生民岂恶直
麒麟不可羁安得书春秋凤凰云难致孰使鸣岐周无田于甫田岁月忽已遒如非行迈谋自宜道路修安知吹鸣律燕谷成良畴不见托秋驾崑墟亦能游
通都天下衢名化交百廛鸣鷄侧肩入日暮掉臂还有生寄无穷过若空中烟俯仰异去就况乃多历年留候独悟此解组从列仙万户如脱屣故为絶世贤
南山有樛木葛虆蔓其封上枝结纷菲下枝散蒙茏下能使上好上亦令下通宁知力不足岁暮摧烈风苦成任两国德孰与栋隆君苟以此始又当以此终
读岘山诗寄献八舅龙图
道悠寄先觉神契无近知彼美羊公意今在岘山诗陵谷非一变荣名独至兹当时偶然语正与来者期慷慨激悲歌崔嵬构丛祠怀哉千岁後慰此江汉思公亦蹈前人方为帝王师奋笔成不朽何啻中亭碑
偶作二首
蓬蒿附高原芙蕖植污池物生自有性不为高下移贵在世所用未可以为师贱在衆不识未可以为嗤州来薄千乘巢父轻九州齐景登牛山涕泗独交流左右同来人呜咽不息收共知富贵乐变化不可留四顾更悲叹万类莽悠悠歌舞未终曲回首已可愁或指白杨下荒草古时丘危辞才感拂耿耿相应詶岂识逹观士笑尔若蜉蝣
蒙示容斋诗辄为五言仰续逸唱
逹人与道运投迹系所逢在治信若凤处幽固犹龙外物纷屡变中扃豁兼容乃知云梦区未足婴其胸明公蹈康济兹世已陶熔优游就偃息暇豫奏时雍高斋危舍字数亩环崇墉虚轩便炎夏奥室宜隆冬采真混出处造适观羲农玩名肆独乐怙势轻万锺越人起丹穴子房去赤松材为用见循道以世难从古事何昭昭斯民积顒顒独应甘棠树方使来者封
得汝州舍弟新诗
鲁人贵韶濩海鸟眩以忧岂不盛钟鼓性违理自愁忆在田野时终岁颇优游食鱼出有车夏葛冬亦裘弄翰不自量着书望孔周处身笑汲汲视世良悠悠误及时君门过缘名字求轩冕非已好簿书反自羞因欲饰所短强为妻子谋精神敝蹇浅学殖谁劝修归卧常喟然岁月屡以流愧尔从军诗气完语更遒岂独古人风远与王粲俦实为平生赏若慰锺仪囚我年向四十苍髪已满头箧中无寸书磨灭悲蜉蝣念此可以惊如何复淹留昔买吴下田颇闻利锄耰汝宦何时归相与寻沧洲处使有茅屋出使有渔舟知命赞易篇没身记春秋但令文章显不愧时俗偷世事非所了咄哉无夷犹
续黄子温读陶渊明诗十首
四海方荡潏匡山得三隐若人独秀士逸响露深藴江汉东南流滔滔未之尽
羽轻鲜知福地重每贪祸有以羲皇民居然北牕卧此意俗莫悟将非首阳饿
长梧有高韵千载不可及五柳遗世名于今亦独立悲哉市朝士夸竞常汲汲
子綦委天乐穷逹两已忘九歅尔何知梱也安得祥一吟责子篇千古如相望
追俗情易合玩奇当企尔柴桑彼何者高唱屡在此【凡有三柴桑】县令不俛眉吾又悲扬子
州县徒劳人着作非所务道殊岂自强气直已多迕屡招遂长往归欤彼何暮
昔在八州牧功业济衰晋吾闻贤者後鲜不祚休运如何竟廖廓天道盖难问
孟尝实超迈举世少其并风流自有锺若士复孤迥祖述酒中趣乃知外家性
吾今乞食士因咏乞食诗谅无乞食怨复想乞食时贫贱自古然岂愧世上儿
曩游浔阳郭怀古怆来暮不意陈蔡间起予欣有遇彼此共一时怅然感佳句
昼寝三首
日出百事集人生亦多忧曲肱试少息乃得逍遥游圉圉为潜鱼因之乘波流翻翻为飞鸟爰以凌空游在已孰是非于物任沈浮观化悟独乐真伪竟悠悠
成败劳耳目是非丧神虑我生天地间安得弃之去始疑昬逾明渐觉梦胜寤但可寐无聪安知岁云暮神交既倜傥魄定奚忧惧此以遣朝昬因之保吾素
久思谢时俗奔走难自谐逍遥衡门下虽陋得我怀汲彼井底泉扫兹风中埃歊蒸为之去襟抱萧然开养心贵能适造适不及排胡为车马客一往忘归来
昼寝上府公
长日无所为高卧聊自如清风拂庭树萧萧牕户虚旷逸追羲皇粹和反华胥畅然物外游谓若天下无方今少阳交田野东作初壮者固不暇老者日竞趋胡为乃自便徐徐以于于从吏代力耕饱食良自娯事贤庇敏政宿官特多余念兹寄幽闲未觉劳簿书但恨不可雕正当砭其愚
六月二十六日西阁昼寝
驰骛圣不足治安愚有余愿言从物役即事实燕居清切掖垣峻深沈云阁虚食有万钱膳架多四部书低头悟素飡游日惭古初非吏复非隐人言定何如平生山林尚自与功名疎何为出不反视此岁月徂秋风陨高林蟋蟀鸣阶除行矣浮扁舟季鹰不欺余
苦雨二首
洪河滔冀州大陆日夜摧天时普隂沴飞雨皆北来崩腾乱云雾顷刻不暂开通衢为深渊高堂生苍苔稼穑日以没民生一何哀微禹既已矣我其为鱼哉
独坐空堂上漏湿无与娯晨炊烟不然败竈将生鱼被服鼃蠙衣出入螺蚌居里闾杳相絶滔滔水渐车安得双羽翰超然谢泥涂
久雨三首
繁隂过五日积雨迷九天衣冠亦泥涂陵陆成深渊忘屦已乘橇舍车始思船曰余蹈沧海良知时适然清渠彼涓流通逵此夷坦风云瞬息间江汉倏生眼渊源讵能问浩荡颇可惮白日蔽九霄吾行幸当返岩岩蓬莱巅赫赫崑仑墟上帝严紫垣羣仙亦深居高出云电外俯视风雨除安知昬垫民汩没才阖庐
石林亭成宴府僚作五言
吾爱谢宣城适意安独往虽联凤池步不废山泉赏吾慕应休琏感事能属书颇婴下流谤独占仁智居寥寥二贤後忽忽千载余若士不可追此风或在予延石象衆山决泉泻交渠林壤使我欣不知岁月徂薜萝分蔽亏松竹相扶疎时时四方客顾此亦踟蹰傥遇锺子期知子情所摅
自京师泛舟还郡作三首
秋夜何迢迢一梦八九觉孤舟寄风雨短烛才自照冥冥高云过寂寂山鬼啸展转谁与欢漂泊未可料昔我自兹迈春华巧相笑今我复来此落叶纷满道客行无远近劳苦略同调一岁再羇旅人生岂长少良无二顷田讵得守蓬藋
昔在马少游抗志安故土共後龎德公迹不践城府出乘欵段马身与麋鹿伍乡里称善人妻子同陇亩人生资衣食既足尚何取致求多赢余筋力但自苦
常隂贯秋序洚水弥平陆居人逐飞鸟往往巢树木四顾何茫茫江海忽在目古语乃信然高陵或为谷乘桴义无憾断髪忧可辱弁冕绩禹功谁其悲濡足
西阳池新舟邀府公游泛
昔贤济川意固与斯人共旷代属明德至乐下及衆池台固旧赏舟楫为新用忽疑江湖景稍信风澜纵追参鳬雁泳历览鱼鼈动颇已寓高兴矧今结舆诵啸歌一时适顾盻万全重好勇知未能乘桴自欣从
赠马恽供奉
朝廷功名次晋国在第一受遗先皇帝事与周召匹丹青烂勲伐终始最密勿宗族宜甄庸百世皆宠秋公孙非遐胄何乃尚淹屈官名虽供奉宂散真士卒努力习文华家贫传清德翰飞终不高好事见心骨人生系逢遇进退岂定律古者如尔徒万户自可必今者如尔徒富贵亦未失主张有真宰时态莽回聿咄嗟元功世颇复困蓬荜吁彼山野人奚由自奋出
出城【城角东积水如江湖壤田甚多居民捕鱼种莲芡自给从丙申巳来四年矣】
出城得自便下马事幽讨旷野荒不耕蒺藜牛满道往往逢饥人羣背掘野草不惟黄头儿亦有白髪老问之指积水此去殊浩浩室庐久漂荡树木多立槁食此且賖死尧年亦久涝不能去坟墓更欲依蒲藻昨来计莲芡颇不减粳稻明年当大种妻子或相保
梦中
谁谓夏夜短一夕梦九逝梦中如平生欢笑随母氏觉来拊形躯独在人间世上呼声连天洒泣血满地何忍留我生哀哀抱微志
瘿木樽
先民任天真吾得见其器其器云如何盖若刳木类不戕生以戚不伤材以蔽不以远见遗不以枯见弃因其无用姿授以有用意取彼自然象廓此闳然制岂无雕磨工不欲败淳粹岂无青黄文不欲增巧伪其高岂无盖不设簋簠制其下岂无舟不着鸡鸟丽任真肆获落肯慕金玉贵儿童诮敦朴妇女惊丑异岂若轻薄子形容混兹世矜愚以相高饰貌以自喜淳风陷衰薄古道丧简易自非窊樽民慎勿同一醉
泛舟
长啸望江汉缅怀沧浪行因浮扁舟去共尽幽人情春日天气佳近郊颍水清杂花乱缤纷好鸟相嘤鸣解缆相沿泝凌风恣纵横适心故真乐徇物皆虚名兴尽相与归夕阳半东城
过士建中屯田居此君年六十请致仕所居蔽风雨而已
市朝隐非一躁静理不同多君金闺彦远有山林风千锺卧名利三径入蒿蓬似是於陵子又云张长公相望千年外独得环堵中自古用先进谁当驻飞鸿
出城
简服谢车马逍遥理轻策平原草树美百里见秋色稍知人境殊似与嚣尘隔悠悠出岫云杳杳归林翮烦肠寛郁纡远相俱幽寂孤烟起晴缥去水照心白所期尚臯壤生事视耕植适野非昔贤于焉如有获
泛舟三首
冰泮池水緑春意亦已归长杨特多思浩荡随风飞弄舟不用楫漾漾陶春晖回还无终极孰谓江湖非举觞属坐人行乐常苦稀一醉捐百虑念子勿相违乘日复来游北林稍芳菲当令鱼与鸟识我心无机
雪消泉似涨冰解舟可通操篙不惮冷环渚故无穷歌咏淹短日醉酣轻朔风何须万乘相始辨鸱夷翁方池亦通舟水色涵碧霄解舟不用楫漾漾随风飘中河乍纵横顾眄幽兴饶白鸟逃人飞赤鲤时复跳稍与外物远解襟歌且謡安知抱忧思谓我士也骄
初到毗陵
献岁涉重江仲春安我居衆物已熙熙新花生遶庐解装慰羇旅置此琴与书稍稍道吾真幽襟得轩虚颇闻兰陵俗尚有荀卿余文章幸仰止夙好今欲摅膏雨复应候带经得耕锄歌成拟焱氏赋就期相如出处方自尔名声亦从渠无烦畏礨民屑屑俎豆予
雨後城下
雨余百川涨远水浮林梢忽怪有帆席何为出鸟巢登临非吾土虚爽慰南交稍见暝烟起隂虫啼草茅
下汴
畏途心多惊强寝终不安虽是仗忠信犹有行路难古今恶随波今乃知所患胡为出溷浊幽兴悠然寛
望九华山
九华非人境闻誉不相识南浮大江波始见苍翠色是时雨初霁积霭尚融液九峯若惊龙并跃云外碧森然耸牙角未谓真是石问名审其实欢喜惬所适恢奇一何甚远想始开辟造化竞淫巧斧斤恣雕刻不然何其功不与嵩华敌我行宇宙间若此曾未觌中国名山川几何亢斯迹徘徊不能去尘土媿行役平生乐间旷时俗况迫厄谁为隐君子携手宅岩隙
鷄冠花
秋至天地间百芳变枯草爱尔得雄名宛然出陈宝未甘阶墀陋肯与时节老赤玉刻缜栗丹芝谢凋槁鲜鲜云叶卷粲粲鳬翁好由来名实副何必荣华早君看先春花浮浪难自保【此花白露後益殷鲜可爱玉书云赤如鷄冠】
陈郎中竹园
苍竿十余亩岁晩色更好诘曲逗远村深沈象晴岛鸣禽自相应风叶不待扫何事主人心白头三署老
浮云
高云乘飇风泱漭纵所适大哉九霄阔俾尔万里客岂无一掬润浩荡洗南国应龙潜冀州回首空眇默
公是集卷四

[book_title]卷五
钦定四库全书
公是集卷五
宋　刘敞　撰
五言古诗
题度支厅事许道宁画松石呈彦猷邻几直孺
长松森无依苍石俨相对自然山林气若出天壤外许生笔妙絶今世殊少辈发挥得意表潇洒与神会炎热五月交尘土九衢内微风度牕来左右含天籁下有渔樵翁生事尤可爱茅茨乍隐见畎亩更向背吾庐若办此轩冕本不赖愿从二三子相与驾言迈
拟阮步兵一夕复一晨
一昬复一晨一晨复一夕扰扰若有为悠悠定何役譬如风中叶不自知所适譬如池中鱼强自营所得朝乘日车出暮与羇鸟息昔我髪纯漆今我髪半白谁能邀神灵传我云表翼我与从之游览观元化极
纪危
四月河水湍怒风复相乘维絶柁亦摧舟人废其能中流急回环顷刻不可胜性命委自然岂知所依凭堤旁多聚观失色气崩腾孰不愿引手而乏钩与?嗟我亦天幸既危乃复兴追思方厄时汗出如洗冰侧闻前此者覆溺已屡曾此事通为邦长民可以惩因书作长诗俾不忘战兢
十二月十一日雷电有作
今兹方隆冬阳春尚宜少【去声幼少之少】何忽雷早闻因之电争曜砰轰非常怒?磹通夕照号令无乃乖灾祥谅谁召吾闻玉女戏独得天公笑此理正应尔君毋强讥诮
种紫苏
赤日厚地裂百草殆立枯朝雨应所至虽微念胜无力难兴禾黍可以成嘉蔬岁暮有此望带经且亲锄今兹五月交盛阳消已徂汲汲愧老圃仲尼云不如养生寄空瓢虽乏未可虚正以营一饮形骸如此劬
遣怀三首
天道与性命圣人罕其言七十岂常士游夏终不闻鞠躬慕仁义或不免饥寒奸雄何为者往往为世贤倘复有真宰无用预其间
有形每共生逹士独无惑昔有蒙袂子耻从嗟来食物生会当尽夀非金与石但恨居世俗不能尽胸臆壮士志沟壑斯言着前识
初岁志虑浅所慕在轻肥自恨闻道晩不虞失性非迷途将未远回驾有庶几古贤多事业出处何不知宁受刍豢辱倘为鸿鹄飞
归牧相访示所作诗赋篇予与其兄子纬还往颇熟
曰予谢宾客久与时世疎何忽衡门下见枉使君车彤斾映落日腰间有悬鱼抵掌若平生论文及空虚昔与君犹子结交幸通书往还苦不早相见情有余置我二阮间远慙德不如强来束带起投谒寻君庐
大雨中入局寄彦猷时以疾卧家
歊蒸变繁隂快雨如破谷明趋阊阖路深水入马腹此地常结辙江海忽在目冥行畏坎井蹑迹戒顚覆慙问高眠翁不知泥涂辱
贺龙图兼知延安
大兵昔摧伤两将折旗鼓哀哉中国士化作城下土寃魂不得返杀气凌彼苍天亦为之悲白昼日无光人言此城下往往鬼神哭此事天子忧此心大夫辱昔公守东越人怨公不用今日公在西知公德持重筑城不必坚解甲不可攻何况保金城弛张皆系公汲黯辅炎汉淮南内竦惧郅都守穷边匈奴为之去此事昔所闻今日见所亲折冲樽俎间震动旃裘民国耻行且刷寇雠不可保斯人叹微管愿及太平老
奉和宋次道游嵩十五韵
嵩峯三十六皆在青云端宿昔望见之恨不生羽翰卷脔尘土中日月如波澜迩来老将至更觉行路难闻君谢车徒选胜羣峯峦幽深每独往神异多所观若有真仙子羽衣白玉顔吹笙烟雾中举手留盘桓信非人间境邈与时俗悬顾怀平生旧慰以逍遥篇三复想在目令人愧衣冠处世濶且疎幼舆亦有言一丘与一壑自谓无间然安得从君游解缨弄云泉昬昬岁复晏相望空长叹
和圣俞逢羊
道旁逢羣羊问羊将何之朝供大官膳踯躅未自知觳觫此何罪无乃刍豢为肥躯一报德鼎俎安可辞宁辱泥涂中故人所以悲
怀归
图养始干禄执官复辞亲外物与我违幽怀安得仲低徊畏简书苟且谋贱贫碌碌已无期规规徒自珍秋风卷层云鸿雁知所宾我独无羽翰不能絶飇尘
送吕光禄【自十一月留郡下凡十余日得刘字】
泛滥诚易挹俊贤噬肯留愧君殊邂逅卒岁能优游会心到稽吕访古穷嬴刘谁令春风来翩翩动归舟千里在明发一樽成献酬江湖望魏阙离思空悠悠
题改芷亭作水监亭
昔人种白芷既以名此亭今我开蠪渊复以水监名吾岂异昔人而徒易其称所乐於水乎内明而外清内明可比心外清可照形照形不吾欺比心不吾倾虚静吾自居逍遥以无营会有水监贤吾能与同登
闭门二首
闭门无所事岁月忽已极岂敢空絶交出门谅安适是非歛外虑文字堆四壁尧舜参在前孔孟凛居侧崑仑默泛览万里在瞬息夐古时幽寻千年仅顷刻悠悠富贵士此趣犹未得胡为逐车马辛苦牵事役
傅岩由帝赉圯桥自神授商道粲复兴汉基翕然构穷通苟有命贫贱岂足疚斯道谁得闻人方薄圭窦
小孤山
惊波触南崖反怒射北壁苍山相与排所谓小孤石蟠根万仞渊耸角百丈碧祠堂豁精严行旅进粉泽或云妇女神肸蠁颇有迹吾知定名意似欲旌介特流俗失其真传闻莫开释居人私其利祸福妄损益竞为媚妒说以诬聪明德先王秩山川礼典有庙食奈何媚於竈屈已忘正直吾欲为小孤作书解行客复恐不见从嗟哉世多惑
新种杂花树
天地大逆旅浮生远行客大无万里异远不百年役乘流惟其遇得性从所适何必思旧乡而复名一宅此邦非吾土此庐非我迹彼我苟巳齐宾主不足择终树宿所好及闲易为力芳草十余品往往手自植春风二月交重叠庭下碧欣欣生意好一一见顔色对之默终日澹若无情极四时背人驰壮士每叹息忧来忽无方外物不可释中和一相伐头髪先为白萱乎尔能忘於我独有德
滕司谏知泾州
天狼东南鸣雨矢西北集覆载岂不容缚虎宜在急诗书擢将帅高枕付城邑权变非武臣恩威在呼吸壮夫气已激义士感成泣籍籍名四喧萧萧髪竞立行旗乱鹰集已有边风入遥知谒明光介胄但长揖
城下
秋成雨更绿高下共萋萋浮烟晩自起归鸟暝争栖山谷入幽想茅茨多旧蹊日涉遂成趣身将麋鹿齐
庶几堂
徂暑亦已烦清旦尚余爽薰风应候至芳物与春往庭树交浮隂山禽转清响空堂更幽寂初日正苍莽时节无所感忘言以为赏
凉夜
疎雨洗明月清风生晩凉动揺星辰影泛澹河汉光萤变觉草腐虫吟知境荒端忧易远感不眠疑夜长
秋梁公李太尉庙
就列贵陈力立功尚成名两君虽异时令望相提衡治狱多隂德不战屈人兵去思独至今奉祀见遗氓文武百世师将相一时荣念我谁与归怆然悲九京
毕吏部冢【在太一宫侧】
蓬蒿道旁冡云是晋时贤名声与陵谷共尽一千年惟昔纵逹观死生同蜕蝉安知泉下魄非复瓮间眠
和张洞春雪
水国虽暑湿亦恶春令早雨阳恒不时过燠未为好凌威集骄阳瘴疹一以埽宿麦根复濡丰年不烦祷堪舆气清真生物同夀考大哉造化力排斡正穹昊能令四时顺少失安足道君胡乃嗟叹哀彼花与草方今王正始节物自未老繁华虽云迟秀实终自保可以寛君爱毋为色枯槁
雪意
凄风起幽朔白日晦光色仰视浮云高苍茫天容碧林林羣木栗栗抱寒魄今朝识天意欲见松与柏
雪後
日出桑柘巅鹤鸣风景和纵心适田野顾觉春意多欣欣林间叟负薪行且歌此中有真乐富贵如余何
夀宁观残雪
春阳漏潜筦凛气留深殿金茎向飞露碧瓦仍铺练寒光寂寞回暖色依微变壶中异风景会待花如霰
初雪
荒居人迹絶但觉岁月颓北风不我欺吹雪天上来入户时缤纷当轩肆徘徊有情知相亲高卧未足哀他日门昼关今旦门早开开门将谁为南山玉崔嵬
雪中寄贡弟
天寒云长浮雪急风更厉行子归何时远游感人思脊令顾俦下鸿雁顺时逝原隰无安居稻梁无深志谁令岁月晩坐使羽毛瘁江湖可遣忧引领正相迟
月夜
日入更洒埽翛然庭槛空酒杯落明月白羽来清风佳兴自不浅幽人无异同徘徊卧林下重露沾兰丛和阎都官九月十三日夜对月是夕某与子华圣俞如晦会饮君谟所
秋霖恣淫溢后土无时乾忽惊浮云尽更觉天宇寛凉月如白璧飞来青冥端衆星稍灭没惊鹊自盘桓兴发思远游惜无凌风翰聊寻故人家呼酒浇肺肝适与二三子四座俱解鞍意合心同赏百觞不辞难玩古验汉魏【君谟出汉魏时金错铜机精丽有分寸尺度天下奇物也】舞姝试邯郸诙谐杂謡语大笑倾衣冠足为一时乐未悟清夜阑每至絶倒处恨君不获观明发得新诗照人莹琅玕又知共兹翫正若相从欢君本青云人淹留尚郎官旷怀不自屑遇景宴且般古来悲秋士局促宋与潘相望如辕驹岂足为君叹
夜月
执热不可濯昬昬倦衣巾凉月如有情万里来慰人浮云卷层虚六合随清新河汉涵光辉城郭息埃尘兹时一可畏与子聊相亲逍遥夜未央更益情性真
夜起呼徐监簿同看月
夜长愁无端岁晚易多感徘徊中庭步相与肆遐览繁霜冷次骨皎月清照胆幽意暂欲飞秀色若可揽明夕虽复来素华巳应减念兹径使醉无使我心惨
南伐诗
兵行何怱忽百里不一息南征有期会相观各努力三年戍西荒虮虱生金革归来席未煖羽檄何奔廹行行当逾岭五月逼炎赫尚有筋骨存所虞生死隔山林如惔焚溪水沸湍激自古皆有言一夫万人敌蝮蛇长相逐虎豹不可格主将贪功名谋臣贵恩泽奈何轻人命弃置曾不惜探汤入其中未半死已积苍生亦齐民不必皆盗贼贤主尚扇暍仲春犹掩骼一身不自爱所惧失为国尧舜有旧书庙堂为法则
城楼送别
惊风走枯蓬百里不暂息密云乘飞雨前山坐成隔蓬老初无根岂辞远为客山高虽可望路远当不识去留类如此览物意宁极鞍马未动间会合弥可惜缓歌送清觞更醉日将夕
李緜州访别
天寒起常晏日出扉未启深巷闻传呼儿童怪旌棨知是汉中守访旧来至此适我平生怀趋迎愿少止结交许忘年并坐每抗礼语罢当远行眷然色不喜君惟二千石我徒一男子贫贱宜轻肥反如不能巳善化迟朞月壮心隘万里侧闻报政速永观凌风起宁复悲东山??历年祀
食橘
吾闻江陵橘乃比千户侯岁献天子旁取为庙堂羞问其何能尔无胫而远游橘也不自言请君以臆酬凭生覆载中颇亦万木俦通为骚人颂谬得禹贡收托身圣贤间自觉名誉浮苞苴赖?挈富贵常见求明珠无先容按剑或暗投而我适衆口铄金不予忧物生有通塞不必在中州何用怀苦辛但为时所仇
留邻几君章奕棊便宿小斋
簿书易短景灯火宜清夜过从喜吾子尊酒迨我暇欢来中扃豁兴尽外物借错落盘上棊白黑互陵跨决机竞神速取胜颇雄覇惜我壮士气局此万里驾时乎无由试寓目亦悲咜天地一枰土古今万物化愿无辨其间痛饮但来舍
与邻几对棊戏作
碌碌无用智玩此方罫间君乘百战余胜气不可攀拙速亦天幸出奇犯险艰数俘効军实斥境除边关捧觞跪进养座客欢解顔安得百壶酒使君酩酊还
公是集卷五

[book_title]卷六
钦定四库全书
公是集卷六
宋　刘敞　撰
五言古诗
今古路
出门道路多纵横不可测我今欲远行须问曾行客徐徐逢路人借问青松侧客曰今何往答之游京国客乃指要路而言行有益古路虽大道不如今路直但行今人路犹如假羽翼彼客别我去独自踌躇立为见今古路信乃无差忒今路足轮蹄古路多荆棘欲行今人路恐背古人迹欲行古人路今人笑迂僻又拟不出门奈何饥寒逼哀哀此时路悠悠苍天色不避今人嫌路须行古陌古陌虽然远且保无蹶失勉哉自勉哉前去难云适不获见杨朱万古凝愁魄
晓至池上
宿雨坠高叶薄云丽朝阳园林澹澹秋庭户萧萧凉水浅鱼怫郁荷深鹭低昂幽怀欣自得住赏契所望忽恐羣动作深林沸蜩螗
晚凉
落日蔽崑仑微风起阊阖虫声语凄恻树影翻离合蚤露结明珠圆蟾莹尘匣浩歌始自放喟此区中狭
金山东崖北望海门
凭高仍一望北固何崔嵬地形东吴越江险通卭崃英雄既已矣壮观空在哉寂寥寒潮上孤帆当槛来
屏上两贤二首
谢公乐山水不以官爵间天机有所赋世俗从尔讪上蹑巉岩?下弄清冷涧吾生慕如此敢避刺疎慢寜为途中龟勿作蒿下鷃【谢灵运】
人在谁不如妄为世所束兴来当自往兴尽期自复大雪暗溪路新晴月微烛去非之子慕返岂斯人辱优游便所适偃蹇媚幽独【王子猷】
赠梅圣俞
耳闻梅圣俞及此将十载洛下聚英豪文章富如海【圣俞昔与銭丞相欧阳公尹洙王复会洛中皆名士】声名动冠劔久合参朝寀何意幕中客新违江上宰【圣俞以诸侯从事知建德县罢归京师】材高虽用晚大器终有在三公识者多荐抜可立待栖栖九衢里尘土增厌殆相逢恨知晩乍似去贫馁邻居幸见过沃此胷礧磈
登禅智寺上方赠同游诸公
重冈抱城起清川带野回旧都迁陵谷遗寺空池台修竹入晻霭荒溪转崔嵬鸣禽畏人起故老惊客来置酒感兴废浩歌寄欢哀伊昔游此人于今安在哉谷深春先觉地爽景後颓造适假一笑愿君尽余盃
杨白花
飞飞杨白花随风渡江水江水来不极杨花去无已鸦啼浅深树雪落千万里春风伤人心緜緜复如此
涵虚阁玩玄猿孔雀
清池明夕景高树含凉风巴猿戏前槛越鸟安深笼悲吟激清涨文绣挥蒙茸弱丧不自非全生或为容旷然感真乐逹哉濠梁翁
雨霁同望民登西北楼
雨余暑气灭日出浮云开高楼极远目百里无纎埃山形西北骛江势东南来旧都尚能记北观多可哀微风激清啸浩雾侵寒杯亦知非吾土聊复乐徘徊
秋典三首
微风起阊阖秋意日已滋隂虫羣悲鸣草木同变衰天道虽茫昧平分为四时功名自当去揺落独何悲魏牟贵公子沉没功名间一浮江湖水惨戚颓朱顔鲁连揖万乘蹈海如忘还弃世脱敝屣风流安可攀耿耿河汉辉中夜西南流牛女永相望婉娈悲素秋安知乘槎翁径出海外游天路或幽险神仙非所求
留城子房庙
大风起丰沛海水羣飞扬逐鹿未有归飞熊犹道旁一见契千载立谈开八荒蛟龙不可羁鸿鹄得新翔昔为黄石师智策无与双晩蹈赤松赏功名忽如忘由来神仙流理与天地长陵谷自有迁若人岂复亡我行覧遗蹟城邑空苍苍感古追远游白云杳无乡
同介甫和圣俞赠狄梁公裔孙
陈平智有余周勃勇无敌两人相提衡终复汉社稷梁公柱石姿独立谢羣力匡居多直言荐士有深画既扶将颓运复起未然策事业兼二子浩然雪霜白偏材戒独往特达见令德谁谓十世远风义犹不隔末孙何支离畎亩有饿色明诏问乐乡布衣列士籍名垂天壤间气使懦夫激闻君啇声歌更若出金石
赠圣从待制
君居御街西我居御街东如何百步间十日不相从君非园中植落落千丈松我亦湖海人庶几孤飞鸿俱游人世间俛仰岂不同萧萧髪向白哀哀嗟转蓬仕固不期逹贫亦不讳穷行当一麾去幸识撄寜翁
早至凉榭观芙蕖
林深池亦浅日出光晩及粲粲花尚含漙漙露犹浥良鱼潜复跃幽鸟翔又集物情怳如慕心赏浩难戢谁能赠远人采采空伫立
同客饮涪州薛使君佚老亭
百尺井底泉激轮乍飞流潺湲入庭户宛转如奔虬主人三署即持节西南州弃之卧故里富贵安足留郤埽长闭门赢余非所求官来坐林下樽酒相献酬未尝语朝市余亊良悠悠乃知独往意不必山林幽衣冠多隽才继踵公与侯谁能悬其车五十未白头嗟嗟贤大夫此风可镇浮为问三辅间何如马少游
曲水台竹间默坐
杖履不能远逍遥池上林微风起衆响炎日隔繁隂斐亹激流泉间关语鸣禽放怀在离人寄赏欣会心既谢朝市喧亦忘山谷深虽知非吾室犹以开烦襟
永兴军中
凉风响高树清露坠明河谁复夏夜短已觉秋气多艳肤丽华烛皓齿扬清歌临觞不作意奈此粲者何北轩手种竹两竿近辄有甘露降其上作五言示诸同舍
秋来手种竹憔悴不成林复此雪霜晩空惊孤直心如何沾瑞露似欲慰穷隂珠华粲将坠玉色润还深含春乍荏苒载日尚萧森玄泽非人力樵苏无见侵
舅氏见索新诗
贱子本不学大贤宜见踈奈何手赐教反谓诗起予高义终炯然内慙良阙如得非鲁仲尼不废狂接舆羇旅习荆楚荒唐存简书敢惊和者稀长恐岁已徂云汉回天章图书秘石渠琼瑶落咳唾寒暑随吹嘘百年渭阳悲万古秦风余嗟我送舅氏终焉非路车
赠苏颂
犬豕蒙虎革气能慑羣雌衆人见之美苏生见之嗤褐客怀宝玉精神暗尘缁他人望而唾苏生望而知知之竟何补位下容貌卑雷同世方尚独异诚难施嗟子岂不谬拳拳心不移拜我呼我兄问我谓我师奔蜂负藿蠋谁道当其宜悯子空慕古且为世人非古人亦如此如此名已垂但当励行习慰我千里思
雪後城上作
雪後原野旷春生风气和蔼蔼林表色辉辉池上波形闲境逾静望远意更多年华适可玩不醉将谓何
寄因甫
君虽委计吏官似宣尼公贫贱更何恨优游聊与同忘怀?夷酒乘兴松江风此亦隐柱下何用卧隆中
寄圣俞
徘徊帝城里独咏有所思故人昔别此秋风今古兹流水去不已新鴈来有期寄声可相及一见慰天涯
秋雨
天道去人远好恶常若违始耕苦炎旱既获雨过时憔悴两无补饥寒方自兹素饱犹可恃眷言采其薇
寄密令杨彦文再举学官皆中正
三年不相见相见当何时曩别不谓久後期庸可知周南滞留地宿昔太史悲春草愁山中王孙髪垂丝怀宝常若迷献玉常若疑闻君已屡荐终岁独差池得鹿在诡遇亡羊实多岐着书成自乐回首空相思
赠黄子温别
双鸿俱异乡来集清川流鸣声偶邂逅形影共沉浮一以风波去一以罦网留去留虽殊趣失侣自怀愁五里一敛翼十里一回头有情同覆载谁免顾朋俦南国江海阔丰年稻梁优力弱霜霰繁无因携汝游
同谢十三赋盆池
碧沼含白水动揺明镜光浮沉见鱼乐舒卷闻荷香赏翫兹有适纷嚣因以忘多君江湖意不复疑坳堂
庭前箭竹
冉冉东南美托根郡在兹凤凰不可待岁月方屡移非复山林意空余霜霰姿清风有时至独与幽人期新置盆池种莲荷菖蒲养小鱼数十头终日玩之甚可爱偶作五言诗
采芳未盈手积润不满寻游鱼亦何乐幽客同此心安排在所寓相与忘浮沉济理趣自足孰知慕高深鹏翻荡沧海龙起焚山林体妨反多累岂若终蹄涔
送郁林杨守
鸿鹄怀远心不畏霜露寒鷄鹜守樊笼朝游暮来还人生感意气朋友死一言况分社稷忧复在君臣间杨侯一麾守万里苍梧山瘴海不可游衆人昔云难升车独慷慨即路无险艰乃知抱忠信可以居夷蛮昔贤尚功名天子忧南蕃报国恩汲汲勿令岁月迁
送春
莫埽林下花花存春尚在一随南风散飘忽不可待四时相乘凌万物随变改不如玩三秀忘年蹈云海答舅氏时诏不就学官者郡勿举故见督赴期
飞鸟知深林潜鱼乐渊濬升沉久相笑出处各自殉漆雕不愿仕孟子耻独进轩冕世所荣吾斯未能信辟雍焕文章王国聚英俊及门足自喜内省媿多吝且将事畎亩亦以乐尧舜悠悠谢知音当识斯言訒
送张宗道崇班自颍徙秦不乐于行
宛马来东道燕鸿起南飞适时必有遇去远不独迷左揽繁弱弦右拂青萍辉笑作千里别出门亦依依人生何新故行道情有违勉率歌清风以慰君永怀
陈元龙
元龙湖海士固有湖海气自卧百尺楼羣儿仆诸地大贤资远到高节迈一世四野为户庭九河乃衣带灵机有时屈英识岂独闭蛟龙随波游耻与鱼鼈计撃劒歌啇声捐书谢俗议功名留当年异代见君意
一月赠深甫
一月三过公此非儿女情诗人感伐木相鸟犹嘤鸣尚友百世近结交千里轻矧惟生并时况复居同城携手未宜少兴发从公行开口露肝胆解衿顿尘缨心亲爱自至外物都忘形赤日留中天火云正峥嵘颇复哀老子安眠枕羣经
怀归
往昔佩觽日童蒙幸相求中间万里别倏忽二十秋人事固契濶岁华易如流闻君尚黄绶失意成白头奄速不可期升沉亦难谋寜知及门晩忽辱从政优感旧劳心肠相逢恨淹留寄声不尽意何以纾离忧
同寄题康州陈生连理木
幽人吉素履佳瑞应精诚萧萧衡门下珍木为之荣连理出高干交隂庇前庭顾恐俗未知天方表其闳太邱往千岁慈孝复腾声谁言报施远有若昼夜明世悲上留田吾慕董生行作诗寄南州且以慰父兄
雪後
雪销吐膏润日出春意归蔼蔼多时趣融融含夕晖徘徊终林下髣髴田野期天欢颇不减吏隐亦庶几岁宴竟何事浊酒但当挥
和彦文秋兴
商飊零枯林疎雨堕中夕覧物怆已惊怀人渺难得明发聆逸唱愿言慰幽寂胡为抱纡郁更使动凄恻蜚鸿识来宾鹰隼知所撃物微有逢辰子北独失职高夭终难问浅俗每忌直浮沉岂非智器远固难识
赠周生
骐骥能千里不能走鼠穴猛虎拘穽中不如狗善啮周生学干禄强进屡顚蹶时不用周生周生亦不屑行年过五十颇就知命说未尝畜妻子名利敢贪窃所忧道未能欲辨孔与桀人知如此鲜况不厌藜蕨与我始相见便觉抱高节人皆用其巧子独趋所拙春秋举逸民蔽善尚贬絶谁期大夫贤荐使在班列
啸亭纳凉
翻翻竹梢叶习习苹末风水气稍澄澈云隂反蒙笼解襟面虚旷幽兴欲飞冲得意耻独善慨然环堵中
过澶州阳桥有感
河水东赴海还从天上回宁知今日波还复前时来岸柳亦已荑原田正莓莓念我平生欢怅然使心哀
春晩小园
岁华一何速春物俱已老緑柳低映墙臯兰生满道郊居止幽旷野色慰怀抱入鸟不乱羣闭门但郤埽平生佯狂性更觉高卧好不及古之人吾谁玩芳草
公是集卷六

[book_title]卷七
钦定四库全书
公是集卷七
宋　刘敞　撰
五言古诗
停云诗
停停何山云霭霭在我庐浓光贲草木润气下琴书望望若可亲久之翳寒虚坐恐猋风来东西随所如我道与世异里闾相见疎嗟云亦何事低徊能慕予谅以无心故形影暂相於
华山隐者图
神仙不可学浅俗如醯鸡逍遥二三叟乃独秦遗黎避地思远适名山得幽栖深岩紫芝秀归路桃花迷稍远人世隔遂忘陵谷移至今山中人往往犹见之吾闻秦皇帝甚慕真人为驾石窥蓬莱载车象云蜺沙丘往不返四海忽若遗安知全真子近在西山垂一千二百年修身未尝衰古称山泽臞非复万乘期观君此图意有以和天倪
送上元张孟侯着作
避世金马门歇直承明庐月赢一囊粟调笑驺侏儒忽忆东南行秋风熟鲈鱼闻君已先我扁舟向江湖铜章垂腰问赐履双飞凫千室岂不忧弦歌自为娯古称有人民无事专读书自顾都城游刺促辕间驹六朝若流川览古半有无山中折瑶华千里怀离居
小隐吟
世道丧纯粹徼名掠其美悲哉山林客过半朝市死夸诞一相习浇浮益纷起古风日飘泊末路空颓靡尧舜安得逢巢由亦已矣我歌竟谁和惆怅同心子
招隐
鱣鲟不容池鸿鹄常畏网全真贵远到先觉每独往绮皓遗泰忧季鹰乐吴壤知几効来世前识妙难赏勿谓鸟兽羣高山适予仰
反招隐
伊尹乐尧舜伯夷傲姬周顔生一箪瓢陋巷亦自休岂不困寂寞时俗非所谋脱身洒泥滓缅与前人游嗟哉波上凫徒为信沈浮鸿鹄假长风不能占渠沟曦羽扶桑阿刷翼沧海流世途既超邈矰缴何足愁所以狂接舆肆歌悟东丘触时怀慷慨视世悲蜉蝣哲人有先觉达者无近忧绮皓吾所师绪言起长讴
郡斋燕居寄海陵道粹仪真景休高邮不疑三太守学士
尚容耻玩世畏景希就阴一麾谐微愿千里非遐心平生志江海寤寐在山林及此吏如隐始知古犹今鷾鸸避落实蜎蠉安蹄涔但恐得已多尚非力可任诸公蓬莱秀夙昔交契深击柝声相闻照邻光四临清浊泾以渭离合商与参愿言三秋思毋閟金玉音
新作凉轩会张拱辰至
张翁垂白须扶病过我庐向无俗客至适慰幽人居酌此瓢中泉振兹架上书虽无德与汝会有歌起予欲识消长情愿君讲盈虚
发桑乾河
四牡怀靡及侵旦肃征騑凝霜被野草四顾人迹稀水流日边去鴈向江南飞我行亦已久羸马声正悲览物岁华逝抚事壮心违岂伊越乡感乃复泪沾衣
寄吕侍郎【吕先予数日北行】
荒山逢故辙自上重冈立君车不可望君手何由执旅思随日远徂年背人急舞劔中夜兴应知忧感集广陵蒋生死十四年矣尸犹温其妻与其女闭门守之未尝与邻里通水火或者疑其有道而杜君懿实之盖尝有自远来者以书一封畀其家视之蒋生迹也故俗以为仙因作五言赠君懿
仙翁弃妻子往为壶中客玉棺竟未掩人世已成昔白云无回期三径灭余迹犹传有青鸟往往寄消息
新年
流光无停期二十忽复五古昔如我人功烈难遽数上天终无私日月不少驻三皇与五帝回首焉得顾新年独何为扰扰趁俗务壮羞儿女态浩叹觉已屡巍巍九重阙象魏悬法度木铎非仲尼布衣欲何预沧溟百万里乘桴意决去顾世聊徘徊非为取材误【子曰无所取材】东风发幽滞花彩映草树烂醉苟自娱终焉背时誉
筑室种树
诛茅作吾庐种树满百株偃仰可卒岁优游问谁如墨翟不暖席仲尼无安居良知圣贤贵逝与功名疎清泉可深凿恶草须早除适意田野间谁能叹归欤
题所种金凤花自淮北携子种之云
爱此名字佳携之不惮远岂惟江淮阔兼恐岁月晩手植中庭地分破紫兰畹緑叶纷映阶红芳烂盈眼辉辉丹穴禽矫矫翅翎展卑飞何在此寂寞难自显按图感形似览物意缱绻三复接舆歌悲风动湘沔
得隐直书并闻将之洛阳
三月一得书始知去君远开缄见无恙豁达百虑展秋风催时节揺落岁向晩迟迟行旅外色瘁足更趼边封鸣狐狸牙爪贵鹰犬儒者非所须弃置自未免上书报闻罢试吏何缱绻虽无小官羞颇贵有道卷洛阳雄王都主簿亦极选折腰得免否局促时态浅
閲武堂
凉风郤炎暑飞雨除氛埃旅行得兴会珍馆为我开主人平生旧上客自远来何异东序贤共此中山杯留连恨落日披写仍高台山川怆兴废歌舞寄欢哀徐方多贤牧天禄继英才游子悲故乡为君更徘徊
寄张十二时在城北读书简云几至絶粮
新秋意无聊多病时畏晩出门尘埃隔扶杖行步蹇虽闻一城居邈有千里远风雨思鸡鸣幽怀固缱绻食贫非余病学道与时反悲歌空相望不复能裹饭
因甫移宰晋陵
自我游毗陵五年今于兹未尝不闵雨未尝不苦饥成汤周宣世岂复能过斯上无桑林祷下无云汉诗赤子饿沟渠良田生蒺藜聼于闾里间愁毒不可为思得一贤人救其渇与饥上天似悔祸子乃今来尸爱民在?俭自可为吏师但恐百里小膏泽难尽施子本湘乡君湘人望子来下难兄弟别上顾坟墓违将母以谂君上书再三辞朝廷欣然许多士咸谓宜为政推此心可令孝者慈吾闻屠牛刀不贵于割鸡思君苦道远莞尔寄此词
同彦文送敦儒宰晋陵
朝廷贵儒术子以文学显郡国重民社子由政事选荣名信难兼衆望固不浅古人定何如壮志独能勉由来跬步益必有千里远去去聆弦歌吾当谢言偃
九日
霜薄气早寒木落景已变佳晨事厌胜习俗推往彦忧来初无方兴尽复自遣所遇无故物登临殊非愿
寓言
感豫常出异御宼哀壶丘好大固累已巢父笑许由东海有意怠飞飞何所求纵躯天地间细故纷悠悠愿言不死乡可与贤逹游
晩景
结庐玩蓬藿反畏人足闻杖藜有时去入兽不乱羣踈雨洗徂暑夕阳澹微曛俛仰多物态逍遥遣尘纷兴适将何述寄心孤飞云
野人致枸杞青蒿
味薄时共笑野人犹相高春田有余暇馈我杞与蒿酌酒谢其意采之亦诚劳城中多好事过半称贤豪杯肴具五鼎珠玉轻一毫将之献门下皆有千金襃何故背此计而反从吾曹淡泊徒自乐膏芗未能叨信知老农美颇欲耕东臯因闲有余力从尔观芟薅
春暮到小园
春余百芳歇乔木有轻隂客子成春服商弦应鸣琴独行迕世俗长往期山林庭竹风正驶池波雨已深临流窥跃鱼倚杖聆迁禽顺时寄俯仰适兴契飞沈试谢及门客未慙招隐吟
送雅禅师若神
太湖三万顷澄澈浮寒穹明月不可取孤帆安所穷俯吊沧浪人【禅师若神与苏子美游子美自作沧浪亭】缅怀鸱夷翁古今共灰灭得失如梦中诗兴触物远禅心随念空犹多碧云句寄信东南风
苍筤源
日出江气暖步行村落间偶逢苍筤息若在山中闲绿筱既蒙密清波自回环初疑人迹絶久有笑语諠脱足涉涧水隔林叩柴关主人疎世事相见亦欢然稍觉耳目旷久之遂忘还归来诧舟子适过武陵源
乐郊陈渔台下柏林中结茅作小亭命曰幽素本懿臣刑部之书也谢且戱之
结茅更何好列柏自成林素履宜独往幽人欣宿心炎辉翳羽盖清吹和瑶琴稍与事物远忽如丘壑深良无山水趣安得契知音
种蔬二首
时雨破膏壤荷锄回城隂疾耕意不足覆陇力可任里巷多父兄往来迹相寻见我山野服欣然用尽簪劝我勿灭裂哀我识浮沈虽微生平故颇用愧其心采芝商於岭食薇首阳岑念我非其人岂敢慕山林聊以资素饱身世实崎嶔文人不我厌荷蓧时见临
种蔬南冈下地薄旱亦久抱瓮出复入拮据病两手辍耕起长叹四海万亿亩过亢今若兹我谁与餬口县官祈雨泽四望已并走巫女歌且舞土龙矫其首上天何寥寥百请未一偶霖雨待尔辈古人亦可丑咄嗟云汉诗万古竟何有天地何不仁百姓为刍狗
重阳
劳生惜流隂徂岁逼穷律灿灿黄菊花离离紫茱实芳香不可再采掇自有术零落势足悲盛时亦未失登高散百虑驱马恣所出或云避阳九可以纳元吉嘉愿谁间然且当醉终日
浚井
凿井勿惮深汲绳欲令长凿深源不竭汲远气自凉岂如潢污水汩汩道路旁虽复不远求饮之剧燖汤虚烦生四支淟涊不自强野语合为国愿君着岩廊
古寺
唐殿弛栋梁空庭长荆棘坳堂客水腥坏碣苔藓积经营东晋始远近千岁逼兴废纷可悲徘徊意不怿尚余土木巧未露斤斧迹使鬼固已劳斯民忍终役悠悠竞颓波扰扰非一国台城更荒唐万古共凄恻
书候潮亭
沧江浸长空天使限南北繁隂属暮岁波浪无时息烈风何轰豗深木腾霹雳远吹湖中白来蔽江南碧巉岩千峯玉变化不可测恐是时向晩鬼神任胸臆烛龙衔长耀来集崑岭侧又疑吴王兵如荼压上国勇气吞中原晶光洞江北久望生悸栗嗟我问津客横流岂难制路险未可得吾道固当然滔滔欲谁易
徐安抚
伏波喜功名南伐终不返死余薏苡谤生恨鹪鸟晩干戈非一方智勇易谋显富贵谁不然枯荣子何反冥冥炎州隔杳杳天道远荆楚犹古风招魂动哀挽从人除忧谤不得志者罕
石首县
丛石浮水中峻堤缺复连往往为深潭波流自回环秋山未揺落碧树皆参天仰观积水痕仍在高树巅里人半巢居出入随乌鸢令尹亦菜色市楼寂无烟皇天不纯命百姓何震愆苦云耕织废租税尚未蠲赤子向漂荡所存皆偶然虽知负官输未忍更弃捐柰何唐尧世复见昬垫年何以救汝饥朝廷急忧边
召诸弟博饮
今日寒颇甚淮南似京土江风既落木山雪亦带雨幽居自无聊病卧亦寡侣壮心顾牢落出门孔多阻古人戏枭卢志气本尚武胜来在快意百万不足数恨无酒如渑杯盂空屡举开顔强隐几岂必叹贫窭
别和弟
暂会复远别惆怅终无极人生非神仙岂有头不白维舟相邀宿淮水风浪黑辗转不复眠四聼人尽息丈夫非怀安少壮宜努力况子行多欢自怪情不怿谁言冬宵永达旦才顷刻鸡鸣日光出握手各南北仰谢云中鴈羣飞接羽翼何以纾我怀作诗寄相忆
舟中夜饮忆和弟聨句
人生如浮云聚散苦不定【原】向来诗酒欢虽唱谁与应【贡】蟋蟀鸣在户玉衡逼冬孟悠悠千里思寂寂中夜静岂曰无他人不如我同姓【原】吁嗟繋名利有若置机穽窘然尘埃中耻无六翮劲访戴舟已慙攀嵇驾难命【贡】临觞置不饮引领起独咏莽莽天地昬谁知我心怲【原】苏安上之淮南十八舍弟之河北十九舍弟之汉中皆会予赋三韵为送
携手常苦难倾盖不易得今宵四面坐明日异乡客秋风楚怀悲出处各努力
凤凰篇赠府公给事别
凤凰起北海少留南岳巅梧桐有余音乌鹊相回旋耳闻和声乐目怪文采鲜虽知非俦匹慕用亦欣然祥飇卷层云迅羽凌九天卑飞忽如絷絶迹不可攀徘徊故林下叹息高风前愿及夔作韶率舞如舜年
承以凤凰篇为况谨用来韵和酬【吴育和作附】
丹山郁世表岩岩千仞巅自非常雏辈安得参周旋胡为此弱羽越簉祥仪鲜飞鸣过所据飇骇俄翻然退则安栖地翔风娱楚天始病孰俦侣乃与朱鸾攀英英日相照老翮徒愧前少别正倾聼览辉当圣年深甫往固陵
闻君异乡客岁暮江淮间山雪夜多兴桂枝春可攀南风玩啙窳浮俗矜游闲安所弹长铗何当问刀环天伦眉最白子舍衣仍斑勿学髠接舆佯狂因不还
饮郇公园赠章湖州何汉州
朝晖散浮隂天气清且佳春城足行乐况此公侯家珍馆深窈窕茂林扬芬葩幽禽啭新声宿草含芳芽览物曲池平置酒白日斜因歌雍门诗四座皆叹嗟平生布衣愿不过东陵瓜致求多嬴余竟是迷纷华一醉称日富此风独可嘉安能拘浮俗局若井底蛙客有章与何高冠耀文緺方为二千石会促别且赊他日还相思当在天一涯欢极情难忘愿君尽流霞
雪後到荐福寺梅下
行寻残雪远暖就梅隂坐悟彼寒气消识此春景破留僧迨日暮聼鸟忘巾堕从此到芬芳应须数来过
呈献臣【并序】
始四月予来上清宫见石榴花方盛开已而复有青箱忘忧红丝夜合蜀葵朱槿芙蕖蒲劒紫薇红蓼金钱之属相继不絶而适及秋矣过此又将有鸡冠拒霜黄菊为续岂神仙之居固自嘉哉因歌以寄献臣
兹心厌嚣宂幸与上清邻上清何崔嵬高静违飙尘珍林散玲珑宝气浮氤氲绿华未及衰绦蘂忽复新闲馆宾列仙秘殿朝衆真浓香无停期艳彩惊幽人顾谢武陵子四时长见春
寄吴江大博徐君章
吏退簿书敛日落风景凉偶无事物累真得逍遥乡疎花媚空园修竹?广坐浊酒不难醉磐石可径卧何必凌江汉乃能濯埃尘何必潜山林乃能寄隐沦人多笑此言此言未易笑非君契心赏谁肯过蓬藋
观鱼台
城下春池深潜鱼时复跃高台可以望暇日从尔乐散怀混飞沈适意宜丘壑始悟濠梁翁荒唐谢名爵府公射堂饮酒辄陪尊丈侍郎兼揖诸孙拜献拙诗
煌煌南极星粲粲北维斗禀龄瑞明时运柄变万有降神非寻常希世曾一偶积善如公家于今见纯佑安车告归日三府升平久万石均禄秩鲁公拜前後茫茫周汉来此事复闻否黄金铸大印绿丝绾长绶方为累世荥况多後来秀戏禽试强弩劝客满春酒贱子敢再拜愿公更眉夀
秋隂
浮云初无心已南复更北萧萧清风急忽忽白日匿时逝物稍变感集意鲜适玄蝉号庭树蟋蟀吟四壁自古共此悲岂伊越乡客
久隂
南方信卑湿风雨无时节春风仍晩寒阳和恐中絶蛟龙乘江湖云雾欺日月驱除怀熏风悒悒生内热
蟋蟀
七月鸣在野八月鸣在宇九月登我堂十月入床下滔滔岁方晏促促声亦苦悲秋不悲已终夜如独语时俗有新声谁能一聼汝
送王十二还乾州
穷通盖有命富贵不能早君侯希世珍三十未为老栖迟升斗禄奔走周秦道及亲固为荣捧檄岂辞小北风正凝霜千里径无草人生贵感激岂以外物扰当为昂藏驹勿自使枯槁
坐啸亭纳凉
长啸振林木半空鸾鹤声清风苹末来孤月海上生坐久物色改如有神仙迎
王昭君
婵娟巫峡女秀色倾阳台昔为一片云飞入汉宫来明镜徒自姸幽兰谁为媒丹青固难恃远嫁委尘埃十步一反顾百步一徘徊出门如万里泪下成霰摧左右相娱乐丝竹声正哀岂不强言笑郁郁不可开黄河入东海还从天上回嗟尔独抱恨一往掷蒿莱
重一首同圣俞邻几持国作用前韵
昭君信絶世窈窕秘瑶台岁华坐将晩玉辇何当来一以画为赏有如鸩为媒含悲下紫殿即路指黄埃光?动左右君心再徘徊白水不可变孤芳从此摧盛时能几何千载独余哀至今青塚傍积怨昬不开掖庭用色选丹青以利回寄语闺中子何憾处蒿莱
忆松
松隂何婆娑松盖何偃蹇松香不堪折松色无可选旦暮青松间吟怀未尝远严霜百木死高秀初欲展泠泠海风飘辉辉甘露泫【昔年予居闽时甘露降】去矣混尘滓怀哉邈林巘谅无刀斧忧千载行可践辇毂念山海谁期共攀搴独有风入声琴中尚悠衍
留侯
张良韩孺子夙昔志未伸授书黄石公问礼仓海君契合见神助济时効经纶指挥转雷电顾盻定楚秦以汲三寸舌抗兹百万军一为帝王师晩就赤松宾富贵心不屑功名谅谁论出处何昭昭贤哉古之人
録近文呈晏公
麟趾感素文跃鱼赴鸣琴殊类岂自识至和动其心济世有先觉铸人不铸金删诗在正始好乐非好音万生依陶冶一气谐飞沈贱子晩及门独学谬知今趋隅诵所志踊跃不自任救渇而饮河栖枝以巢林量微志复小俛仰感高深
读晏子春秋【并序】
世讥晏婴之节偪下夫晏婴大不治宫室细不治冠带无衣帛之妾则信俭且陋矣至其脱左骖以济越石父之困出仓粟以成北郭骚之孝又何其裕哉世之君子未尝道其裕也而独病其陋是以宫室则必修冠带则必丽陈妾则必富所恶陋于已者从矣所能裕于贤者谁哉吾闻陋于已裕于贤之谓俭陋于贤裕于已之谓吝晏子固俭矣于圣人之道何贬焉
平生实善交厚薄等新故解骖济越石调禄谓车御犹称礼偪下未免俭则固高风往既息颓迹後方骛陈妾轻绮纨贤士敝襦袴若人不重得遗论今始布吾亦太史徒执鞭所欣慕
公是集卷七

[book_title]卷八
钦定四库全书
公是集卷八
宋　刘敞　撰
五言古诗
以近文投谢学士
自昔周旦死珍凤閟空峦民斯未尝见犹取图象观况彼圣人没衆说纷无端能言拒杨墨岂秪均遗鸾念我生苦後读书乐瓢箪潜精探遗文仿象良云难犹如琢圭玉考法求所安虽无绳与矩我知不为丸凝诚矢弗变势利非攸欢譬于寸木微积久能漓岏有羽必怀耸有声必希弹方期沐清德敢不振斯冠
答吴冲卿学士
人生若浮云聚散不自知昔与子相逢彩衣汝水湄两家贺羊酒道路生光辉变故一朝革各在天一涯我病陈蔡间固穷莫自持君为周南居流涕极所思日月忽已改旧游不可追岂悟羣玉峯携手如素期感怆从中来当欢反成悲求友聆嘉音喟然见新诗废学老将落积忧志益衰俛仰诸公间嘿嘿慙见嗤子我平生交夙昔聆箴规相爱当见朂勿同衆人为
寄朱三学士
忆在京辇居相与巷南北幸非势利合同有春秋癖往来熟杖屦假借通经籍谁谓数斯疎要云谅且直别离淹日月寤寐见顔色惠我以好音欣然对真迹微官事如毛徇俗头欲白庸知尚可敎愿子更良食
送李綖学士请示江韩诸君
我醉阙门外卧备东藩臣君从天上来秀色落青云留连三日语多得所未闻僻陋不自知喟予久离羣南风吹白沙六月天昼昬送行不尽境引望空复勤相识何必旧白头或如新有信当寄书毋遗倾盖人
今旦
今旦风凄冷始觉隂气繁白日无光彩未敢啓前轩卜居止容膝他时用为叹及此殊觉胜闭塞有余温拨弃当世虑纵观上古言禹稷称栉风孔顔乐闭门穷通或相背劳逸足自论优游盖卒岁逹者尝有言
送李才元
车马何赫奕观者更叹息富贵归故乡任州二千石赐金为亲夀衣锦供子职里閈纳华驷公堂列严戟地兼百城会衆有万户籍指撝吏奔走宣布民悦怿丈夫虽非通岂负稽古力怀章过故人笑别见顔色吾徒若匏瓜长繋慙不食赠君当何言有信勉相忆
送焦生
苍鹰怀风云六月不忘习寒蛟待雷雨深水聊自蛰多君起江湖力学如不及择师视洙泗履奥窥所立翰飞自兹远变化谁能絷孤劔屡感激四方慎翔集公子诚爱客相门许长揖结辔因北游挥手谢朋执藏书就史氏观国荣天邑藉甚诸公间青紫亦可拾宁复悲归来眷眷儿女泣
圣俞受诏行田是时圣俞葬其弟公异未毕而去
虫潦败耕耘西成絶人望乡农吁天意守阙书屡上忧民圣天子择吏贤宰相王畿盖根本岁赋在寛放曰君往行田究彼荒稔状一当薄其租用以息民谤朝廷慎指使推择无与让非君精明姿曷以致忠谅忧公剧私为即夕治行仗怀悲念其弟卜日不果葬乃知体纯粹世士难以尚德泽既敷宣风谣还历访归来悟明主自致谁云妄
张老子出田所
鲁人有林类底春独被裘沿畦拾遗穗带索仍长讴知命忘其老乐天固不忧既惊端木赐复感东家丘夫翁何为者岁暮亦远游北风吹白发萧飒田陇头此意如昔贤世人知尔不
同圣民围棋钓鱼
山林自微尚轩冕非所营每及逍遥趣欣然得吾生春塘漾绿水珍树啼黄莺心远忘外喧境幽识人情垂钓如有求而无得失惊临局非期胜聊为白黑争得意物可遗忘言赏逾精此理俗鲜悟固当属渊明
秋园晩步
秋物足悲咤丘园良考盘翺翔摅结虑徙倚纵遐观爽气使心厉凄风令自单酸念无迳托那使百忧寛鸟下见人寂螿啼知露寒夕烟起城际反照映林端竚立不能返迷怀增屡叹
竞渡
三闾虽已死郢人独见思五月江水深遶城碧逦迤轻舟烂龙鳞利楫剧鸟飞箫鼓骇蛟龟鹰隼乱旌旗争先爱中流观者被水湄漠漠怀沙魂一去不可追千载万岁後儿女以为嬉已矣国无人终焉莫子知
读离骚
空庭衆?息风叶独纷纷秋期此时改感叹坐黄昬远怀灵均子着书为平分念尔刚直心吐兹清丽文上嘉唐虞世下悼商周君能与日月争不能却浮云浮云蔽日月岁暮柰忧勤精诚谁谓远恍惚若相闻
秋过临波亭寄陕府资政给事
不复池上游秋意忽已繁卧柳半死生枯荷自翩翻忆昔载後车逍遥临中园观鱼有纵辨运斤契忘言岂独岁月晩正伤离别魂人遐室空迩幽兴谁与论
读圣俞我今五十二诗感之
子真神仙吏不识伤别离忽逢旧交叹始悟人间悲岁月流水逝富贵浮云驰徘徊抚往事感激吐新诗流水难以追浮云难以推百年半如此万事从可知且欲拂衣行聊及鲈鱼期君若变名姓相逢复何时
上岭下岭
上岭惟恐迟下岭惧颠覆一岭但数里思虑千盈腹不闻二大夫致身未尝辱
送袁同年殿丞陟通判抚州因还洪井旧居袁在朝数上书言当世事某与袁别十年矣语旧多可悲者留三日乃去
轻舟何翩翩斵冰浮清川问之亦奚乐岁宴道且邅云我大梁客游说万乘前画策不见收故乡复言旋薄禄及吾亲就官若归田名实两有适远近谁间然忆昔都门别尔来弥十年苍苍豫章质更觉摩青天语旧或涕流举觞愧留连相从且未果使我心劳悁
送裴殿丞
君已头髪白犹着五彩衣出门我意失赠别双涕挥自古不泽禄念公早旋归天欢固为乐外物焉足希逹矣老莱子千年见余辉
裴殿丞访别说春秋期岁初复来
吾衰不梦周知我在春秋斯道宜未坠夫公能见求相看头可白感别岁空遒念子期鸡黍母怀汗漫游【殿丞此君好道士摄生之术】
送雍秀才归琅琊山
希声未易合皇华衆方笑与子东西人相逢偶同调亿年寄神解万里在心照此间岂容言吾得安蓬藋煌煌千金珠举世矜赏好安知纬萧翁弃置久高蹈盛论山水趣局促恨未到江湖且相望送子一长啸
鸣禽
朝日升屋梁喧禽鸣树巅东风不相期自与春意旋振衣起前庭天色緑窅然非烟扬微和目极相緜緜行寻林间步荑英已可攀万物在阳舒胡为惨不欢幸有二三子采芳玩华年不及古之人幽怀聊复蠲
惊禽
幽鸟何所托高栖衆林端风巢雏鷇危露叶毛羽寒半夜吐明月惊鸣递嚣讙迎光怪焚巢顾影疑飞丸何为贪择木通夕不自安乘高非尔谋宜下易所观不见丹穴凤深居全彩翰
八角井
谁凿八角井不方亦不圆此地饶美水此井独苦泉泉甘常早竭泉苦更永年浪得世上名对之还慨然
雨过张先生
禀生本迂阔习性益疎嬾遇境賸欲留得人辄迷返先生老乡曲素髪颇樗散相遇年已忘心亲礼逾简幸无富贵忧时可青白眼惊呵左右人邂逅以缱绻初随朝阳出忽报山雨晩天路良幽艰归途失平坦
寄公默先生
昔贤避言色先觉如观火作者有七人清风缅遗我浮俗滋鈌鈌羇人畏琐琐知言岂易値卷迹恨莫果所愿学孔子无可无不可寡过知未能同声赖铭左
恩赐御书呈同舍诸公
圣神绍先古述作备新书微生滥中秘重赐等诸儒日月明天文龟龙粲河图精神骇耳目黼藻贲泥涂发挥箧中藏更得神宗初光华混新旧笔墨肖锱铢幸生尧禹间而见典与谟上为四方贺善继古所无下窃私室荣搢绅谁与俱汉史探会稽周臣览崑墟萧条千万里筋力固已劬而我独何人荷宠安厥居受学庶无负传家既多余愿从二三子讲诵无时虚
与景仁圣俞饮景彛西园
鬓髪今日白山林未能往每逢负郭趣嘿有归田想置酒松柏间当春更萧爽欣欣二三子相与留一赏早花何娟娟秀色倾宿莽驯禽声喧呼永不忌罗网物情乐于适未必在深广育育井中鱼胡然困偃佒佳哉主人翁示我以天壤放怀寓一醉益愧鸣佩响【园井中有鱼数十头】
送怀安李使君屯田
汝颍多奇士磊落布方册先进存古风若人复令德诗书秀英华鹰鹘勇排击曩者从军行早闻平戎策纵横志未展慷慨意更激坐惊齿牙脱忽使头髪白颇与嵇阮同闭关以藏迹老骥甘道路黄鹄羞斥泽复持一麾去坚取万里役旌旗暗长亭已想蜀山碧鼓吹喧前除稍知楚风易专城自足贵远览固多适胡为结离愁恨此晩同得
题贾大夫射雉图
控弦谁家子驰射落名翬倾城絶代女巧笑扬修眉览古按图画怅然增我唏壮士不击贼顾从儿女嬉威弧无用世反事禽荒为嘿嘿千岁後正为来者嗤
示张直温
筑山必使高凿井必使深百工戒浅近盛德羞浮沈焉有尺寸枝能栖垂天禽焉有升斗泉能容横江鲟借兹喻物理足以开君心隘在容不足弱在力不任大道如路然固无古与今
临渊亭望凤凰等山作
孟公多胜诣故在杯酒间虽非菊花时辄复寻龙山平明骑马出日暮倒帻还若人难重得此风犹可攀问我亦何为翛然方闭关忘言在得意独往路已难
闻隐直欲调官
蛟龙居池中仰活数掬水虎豹离山林求食辄摇尾张君宜大用亦是龙虎比何得图小官折腰五斗米屈伸盖时命隐显乃君子譬由合抱材当自毫末起昔为青云高今落尘土里可喭复可惊谁能叩天耳
津亭
西风豁愁隂天水两涵泳微波荡寒日极目万里浄离披蒹葭老萧瑟原野迥物容惊客怀橹声动归兴倦游髪恐白多虑身复病缅慕苍梧云无心自辉映
和持国登开宝寺上方院寄孔宁极崔象之孙曼叔
重山抱城起清川带野回深严古佛寺嵽嵲耸高台此地宜眺览冠絶都城隈远近见千里令人心目开忆在七月中丞相自魏来百官迎道傍休骑兹徘徊衣冠相胜凌尘土如炎灰我随衆人趋出入再历阶不得及此时披襟濯氛埃至今意耿耿负愧不可裁迩来读君诗足慰平生怀忽如升其巅四顾心悠哉往者不可及信陵久已颓来者不可见孔侯与孙崔古今殊茫茫慨叹成欢哀会复从君游于焉谢崔嵬
临波亭饮席赠徐二
华星烂长天明月被清池良景岂易得佳宾共在兹形骸久相忘巵酒安足辞高歌激风飙宜笑散春晖中置浩长叹民生信多为非无逍遥乡固在闲暇时及尔不快饮岁月忽欲驰世事纷悠悠放言为吾师
送张四隐直游边
吾昔读汉书远嘉马文渊慷慨有大志不辞走穷边尝言功名期当及少壮年生图万里勲死裹马革还此语颇豪荡书之在青编其人虽已亡其意犹凛焉羌戎未伏诛王旅多丧偏安得如此人西行陇与汧借筹资方略还为天子言海上惟叹息今时岂无贤忽闻张公子奋起殊欣然历览泾渭旁究观敌根源宁复谢古人正堪豁忧煎卫青出行伍去病幸有天相继取封侯有若翻手间男儿谁不如可得甘弃捐读书反三黜何用师孔宣我岂少游徒规规守乡田力弱非志弱送君心长悬
同贡甫咏丁晋公园池
一死复一生一虚复一盈犹悲门易轨况乃谷为陵曲池久芜没高屋尚峥嵘自古若传舍毋为方叹惊送韩七寺丞知萧山【原注韩颍川人兄弟八人皆仕宦显名】
君家颍川上时论数八龙声华自照映远与高阳同季慈又青出秀气凌秋空安步可远到何为菰芦中会稽自禹来山水天下雄古人每独往胜事殊未穷聊欲因弦歌登临极江东超然语高迈令人媿樊笼我昔更此邑稚年尚儿童迩来成梦寐自笑成秃翁安得方寸金换君腰下铜越吟不自然极目南飞鸿
初夜
汲汲书弥短悠悠夜增长贫家不具烛坐须明月光隐几四寂默隂虫鸣我傍天时有推敚物性随悲伤感彼忽自惊喟然发心狂壮年何所成忧患攒中肠咄嗟牛衣叟妇女知激昂国耻吾亦羞如何埽封疆譬如笼中禽左右不得翔知音古亦稀谁谓歌中商
静夜
花影不可埽纵横月明中光芒裛新露香气生微风夜永兴不浅幽人与谁同
迎恩甫
相别才一月相忆如一年岂无白首游不及夫子贤邂逅发寤寐奋飞絶由缘忽闻乘春浪千里下归船鸡黍可以具班荆畅幽悁
公是集卷八

[book_title]卷九
钦定四库全书
公是集卷九
宋　刘敞　撰
五言古诗
雨中独居有怀江梅
晨起风雨交萧萧秋意寒出门无所诣行道如此难思我平生游相得他日欢兴来未尝约趣合不待言浊酒有与醉孤琴能一弹时时商声歌磊落千琅玕浮云归无期宿草秋向残独咏鸡鸣诗一唱三四叹
过圣俞读其近文明日寄之
昨日过君家双瞳偶清刮非无尘俗累喜见秋隂豁注瑟请新声瑶音邈超越神惊自束躅不为天寒发
忆梅
岂无栋梁材为君构明堂岂无调羹资为君致烹鬺独使限荒鄙委之道路旁岁晏吐奇秀芬芬有余香疾风见松柏衆秽知蕙芳譬彼君子质幽沈道逾彰安得假神术徙根俪长杨辽哉计不果我心不能忘
伤胡二
人生期百龄子适四之一人仕期万石子适升斗秧禀灵甚纯粹守道复贞吉无负於神明如何有仓猝虽登爵一命亦治邑千室名竟未达君泽亦不被物鬼神莽无状天道渺难诘冥冥九原深永与顔贾匹
观永叔五代史
大均运元和万物分一气相杂以成文自然故为贵道衰三王末议出百家沸仲尼日月也薄日为之既春秋日笔削天地复经纬大法初粲然乱臣以为畏微言迨秦汉变雅从晋魏逐末竞锥刀浇淳玩花卉安知作述本庸识文章意中间马与班二子称髣髴犹云崇货力尚或排刚毅才难乃其然可以长歔欷退之不为史于道其犹未胡为体明哲曾是回怨诽国典竟芜杂唐风亦隐厞陵夷九易姓祸乱森如蝟儒术骇中絶斯民迟攸塈纷纭混朱紫清浊谁泾渭龙飞真人出虎变斯文蔚天意晩有属先生拔乎彚是非原正始简古斥辞费哀善伤获麟疾邪记有蜚处心必至公拨乱岂多讳何必藏名山端如避罗罻曰余仰炉治有意自勍剕踵门投耒耜假?亲蔽芾所望窥册府无宁辱賙饩狂者实进取日中固必熭饮河虽非量满腹尚自慰演孔幸受经居斋窃忘味
寄张拱辰
楚人少眉寿此翁七十余剕士多轻扬此翁乃好书世医悦肤浅此翁识古初习俗争锥刀此翁尚玄虚数欲见此翁为其亦起予责人必求备尧舜犹病诸渔者公阅休逸人狂接舆有之幸见告我且从彼居【休舆比楚人】
竹牀
栉栉裁修竹荧荧粲寒光浮筠凝烟雾疎节留雪霜甘寝百疾解侧身夏日长此时四海波亦已如探汤嗟我智虑短苟为安一牀
哀三良诗【并序】
秦风有哀三良诗刺穆公以人从死後王粲作哀三良者兴曹公以已事杀贤良也陈思王亦作之者怨已不及死者也吾以哀三良仍有余意犹可赋诗故复作焉当有能知者
士为知已死女为悦已容咄嗟彼三良杀身徇穆公丹青怀信誓夙昔哀乐同人命要有讫奈何爱厥躬国人悲且歌黄鸟存古风死复不食言生宁废其忠存为百夫防逝为万鬼雄岂与小丈夫事君谬始终
马生自汝南来求入太学不得请诗以归
士贫谋国拙安得辞泥涂马生负长劔叹曰归来乎尺薪等芳桂斗粟兼明珠王门不见容憔悴如枯鱼我无升斗水慰子朝夕须亦有西江涛疏远不可图相劝早旋归诗书自为娱男儿患无术余事从卷舒时至当奋飞翩如巢中雏微物尚变化况君七尺躯
咏史
主父希世者画策妙纵横指麾一言用震动诸侯惊日暮临远涂中道方倒行不忍藜藿食意从五鼎烹宁知鹿门翁白首长躬耕天下非所保功名安足营
入荆江
此江自岷山浩瀚浮西极中为三峡束壅阏气愤激崩腾得平地千里怒未息虽投洞庭濶争道犹逼窄触岸皆倒流势兼万牛力浑黄不可监咫尺瞢玄白颇似崑仑流泄源下积石逶迤屡屈折九曲乃大直始信枉渚歌至今犹凄恻中流忽沙沸惨惨半江黑俄顷成丘陵方舟渡安得坤仪理专静何故辄损益多异真穷乡所逢岂中国墨生忍黔突孔子不暖席贤圣亦远游吾宁倦行役
和隣几持国景德寺纳凉
四时急相乘五月大火中天地为炽炉万物皆沸铜吁嗟望云汉长啸怀清风覆载虽高厚局蹐似不容蚩蚩道旁子奔走劳厥躬外以尘土伤内为利害攻狂酲无由濯势与羣物终安知逍遥游采真得所从宝宇豁高严剧谈叩真空虚白从中来清凉脱樊笼惜哉但独乐不与斯人同作诗寄妙赏藐若凌青穹依隐或玩世诡时在不逢三复金玉音旷然已发蒙
送刘初平谒会稽范吏部
刘生大梁客五十耻独醒观书泛为通不肯明一经壮岁怀慷慨边游忍伶仃担簦售白璧垂蒯提青萍归来面朝士口写山川形公侯尽高意礼数争分庭落魄破小节浮游谢尘冥诙谐若流輠捷胜如建瓴荏苒混朝市缤纷迈年龄有云致官爵百说无一聼二子才劔吷衆豪固螟蛉以兹滞玉帛亦不羞岩垧太尉辟开府【夏竦也】中丞请居廷【孔道辅也】拂衣东南走高揖千岩青禹穴发穷宝雷门叩惊霆邦侯万人杰忧国心无宁得善辄解榻发奇肖开硎抽辞肯聼莹宴旧方淹停箬下进醇酎监中结飞铃高哉鸿鹄心去矣穷沧溟
谢主簿示杂文
少不学为吏僶俛亦非良终日簿书间忽疑鬓髪苍无闻畏後生素习成兼忘吾子岂独迷相从道文章上论圣贤心下救世俗荒磊落古人风粲然在我旁精莩眩日月爰居惑铿锵置此但为好切磋非所望
开元寺【寺在汝寜府本顔鲁公真卿旧居】
自古皆有死岂惟直如弦鲁公既中夭狂宼不独延兹寺数经乱丛林废为烟若人昔所居故老广其传直气触白日沈忧凌青天悠悠穹壤间肯与蛛蚁捐事往理冥漠悲来涕潺湲作诗识其处尚想音容全
汉武帝二首
武帝固英雄总擥皆轶材南并桂林地北守单于台军费累万金马迹穷九垓时独卜大夫规规输其财忠义岂不然告缗自此开茫茫文景後田野卒污莱孰谓将相谋竟贻黔首哀晚悟富民侯後时信悠哉
洪波漏金堤河伯独不仁不有封禅行安知愁吾民翩翩海滨子自以通鬼神黄金成虚言鸿飞邈无因武安玩天时独秉万国钧怆似宣房诗郎吏终负薪寂寞千载间真伪共沉沦何乃忘谤书世固无直言
楚风四首
三楚多秀士从古谓之然接舆既髠首三闾复沈渊大屈备时玩白珩为世传粃糠凤鸟歌瓦砾离骚篇已矣德既隐孔车为回旋
严严章华宫灼灼高唐观庆吊随俯仰离合异昏旦人生讵能几物化每交乱千秋万岁後寂寞江与汉宜僚乐市肆叔敖荣寝丘不恶渔钓卑吾闻公閲休颠冥天地间世与我悠悠岂悟多种橘可齐千户侯唐侯两驌驦夙昔困多难蔡国双狐白岂知反为患世衰道为遹服美自取间敝緼可终身鸿飞谅何簒
杂咏
今年四十一髪白牙齿脱未能游逍遥意每不自豁偶寻乐天诗往在江州日年几与我同哀疾与我埒伊人了无生外物均寂灭而且于形骸变化难自适况我狭中者万缘日相伐力小觉任重忧多使内热安能保平和但有就衰竭贤哉香山翁精诚妙前哲悬车未六十鼓缶终大耋以兹揆损益亦似有与夺至理何心得吾其守兹说
二十六日大风寄贡甫
雨止天大风草木皆怒号居人不得寐起见星月高鸟兽羣悲鸣空虚如波涛行子今安至怆怆我心劳山川幸非远岁月亦未?自伤下泽车不及乡里豪衮衮随飞蓬悲歌撃长刀丈夫寒如此何愧儿女曹无由托飞云更寄身上袍
墨河馆连日大风
空桐倚不周近戴北斗魁上天限中外自古常风霾我行廹隆冬周览穷荒回魑魅丑正直共工负其材初如百万兵鸣鼔天上来日月惨不光星辰为之颓又如海水翻洪洞奔天台四顾无复人但聼万壑雷揺山堕危石略野荒纎荄鸟雀失食悲虎豹忘羣哀大叫不自闻却行尚欲摧而我仗汉节何由脱氛埃先王外荒服赤子弃草莱隂姧窃号令天网殊恢恢我车伤崔嵬我马劳虺隤感彼鸡鸣诗聊以慰永怀
奉和永叔夜闻风声有感用其韵
往为名山客浩荡多奇观六月湖海卧飘飘生羽翰悮升紫垣籍草野非所安金火三伏交束带愁衣冠飞尘变形骸内热焦肺肝岂惟天有时人事亦可叹适有凉风来萧骚庭叶乾感之意飞动忽若骖龙鸾银汉水可涉枯槎去无难洞庭鱼正肥游子行足欢饮酒读离骚睥睨天壤寛要当以乐死日月谁控抟夫子文章伯已在青云端且方济一世讵肯哀盘桓作诗破冥烦磊落氷雪顔懔懔屈宋词千秋剧椒兰
春旱天多风赠深甫
春旱天多风十步不见人自非势利役谁肯轻出门我亦闭户居寂寞卧晏温叹息中庭花散随扶揺翻百芳半摧折白日或翳昏安得超尘埃高乘云雷奔壮心更激烈中热生肺肝愧君忧陋巷眷眷迂轻轩高论清我怀忽然失冥烦
吕梁
吕梁信天险鱼鼈不可游引棹出丛石一絙用百牛汹涌含风电蜿蜒喷蛟虬世自有畏涂吾仍耻随流侧见百仞奔俯窥千丈幽自非跂达观未易寛百忧夙昔涉老庄纵心会虚舟忠信犹足恃放言礼门由
蜀冈南?
山深行易迷南麓偶清旷鸡犬鸣谷中樵童戏岩上茅茨肖浮居牖户相背向竹径通往来清隂亦弥望白头三四老相见语欢畅心疑避世子形迹一何放行将从之游自恨苦羇鞅不能问姓名聊作招隐唱
种竹偶书
少有王子癖长怜此君雅常嫌地喧窄不敢谋潇洒昨日山客来劝我栽砌下感荷知我心遂得移遶舍其中置磐石可以措尊斚于此更一座以待违名者山禽时复来清啭如郊野其余即无见不辨春与夏吾惟厌时俗人亦来者寡顺然两无议外誉焉足假新笋渐盈尺新枝已铺瓦燕雀勿相惊深沈似隆夏
劝思弟于南轩种竹
世皆笑幽独何不少自贬种竹南轩间亦足以相检况兹岁华晚衆卉日凋歛清节良自如栽培匪为謟岂知牕户侧秀色窥荏苒会兹东南美相对情不慊楚人昔颂橘行比伯夷忝此君最孤高坚直难外掩凛气有精粹筠光射圭琰他时雪中客往往疑清剡
古侠客行
壮年志慷慨结交慕英雄大梁多长者燕赵有古风千金起为寿一诺不顾躬自谓松与栢忽为萍与蓬市道今乃知利穷非义穷
深甫过留宿并示近诗
别长会时稀乐少忧日多邂逅非素期悲欢奈君何明灯照空牕风雪满天地此时坐相对达旦终不寐少年慕结交徒以此方寸危生始自感来日安可问意气久已夺形髪亦已衰如何切磋意不废平生时惊禽坠虚弦病叶陨轻露一闻伤心奏涕下已如注
留张十二宿
少年有佳趣老夫意独驩常恨离别久忽忘会聚难殷勤置杯杓萧散遗衣冠诚知惜短夜为我强盘桓
和邻几八月十五日夜对月
外事已波涛囘首已陈迹独有云间月相见不改色慰我平生怀故在中秋夕我髪见二毛羇旅多所历每逢桂花秋兴发劝更剧江湖与山林所至得真适今年都城游日与贱事逼得闲辄昏醉向晦专寝默觉醒忽天明不见千里白谁令心赏违坐使岁华隔徘徊不自惬怅望空叹息见君新诗章暂若对寒魄清光动人目讽咏当自释
脚冷
践霜脚如脱知我血气衰况复齿牙落鬓边亦有丝人生会当老何计迟速为但愿多美酒忧来忽如遗和江十饮范景仁家晩宿秘阁睹伯镇题壁记番直日月感之作五古
阮公有大度于世无所营顾独好饮酒而欣为步兵未尝语是非举俗骇且惊夫岂知胸中磥磈独不平西登广武原咄嗟竖子明朅来蓬池上咏怀激哀声此风久不闻寥落成千龄邻几颇其流贫贱能忘形校书天禄阁不忍游公卿时从好事饮傲兀人间情髪白不自疑归来卧前楹顾见壁上书始知岁月倾喟然感旧交因欲东南行黄鹄真去矣白云远冥冥吾闻至人语大块劳我生天地一毫间出处何重轻但使樽有酒长醉不用醒君当解此意独往何必清
贺王介甫初就职秘阁
凤凰信高远矰缴安得羁非君九韶奏讵肯一来仪王子美无度孤飞絶云霓常恐浊一世斯人莫见之天子蹈轩虞公卿聚臯夔孰言阿阁下定有朝阳诗愿得调律吕聆音辨雄雌毋空着图象但取夸童儿
修府学後同官僚见诸生
用儒沐休运抚俗奉明诏虽愧文翁治犹非武城笑兹堂丞相规颇尽泮宫妙高阁横青冥长廊骛?窱春秋大复古修旧非所诮庭坛一巳新丹垩歘相照迂踈赖衆才简默希坐啸况多都邑贤历讲道术要藩篱可目涉弦诵或耳剽泛乡亦何人千载名独劭
煌煌京洛行
紫极开天门庆云丽皇居卜郊定九鼎悬阙观宝书德泽浸无疆风俗返华胥冠盖百万家车马十二衢轻肥耀朝日富庶极中区游侠信陵後节义大梁余顾盼生光辉吹拂动萎枯贵贱且贸迁高陵忽为墟变化若有神升沉岂尝拘咄嗟邹鲁士何用空踌躇
代书寄鸭脚子于都下亲友
予指老无力不能苦多书书苟过百字便觉筋挛拘京都多豪英往往在石渠作书不可周寄声亦巳疎後园植佳果远赠当鲤鱼中虽无尺素加餐意何如
寄贡甫时随侍入蜀
曩别百里近愁心乱清秋今别百里遥秋色萦远愁我飞乏羽翰我居怅淹留忽如辕下马局足难自谋古人有先觉不愿往诸侯我乃今知之曰归邈无由朝吟南陵篇暮弦梁山讴离魂如明月昔昔西南流
戴村
羇旅淹岁改江臯属春早幽村屡独往胜事时默讨深竹尚残雪阳崖已芳草茅茨忽连接邻里自相保人犹安道族景是山阴道徘徊问耆旧或遇栖真老
种瓜瓠
吾生拙用大江海思远适岂独为瓠瓜长系取不食漆园有遗意放荡豁心臆树此无何乡近身见多益五日拙一旬十日成百尺累蔓更相引甘实行可摘因之浮汗漫去矣笑局蹐从我其谁与由也不可得
简深甫
与君一城居其实跬步间慊慊不相从十日俄忽然一城岂为远十日岂为短客子局人事心与迹相反而况各异乡茫茫隔山陂岁时若奔车过去谁复推伊昔厌幽独愿子东西隣虽隣尚不觌何似南北人人间实如此千别能一会兴来即上马埽塌聊相对
赠陈襄秘丞自峡中召归
淮海南国冲冠盖结浮云面交固不数白首犹若新之子天际来各自东西人一语旦连夕欢如平生亲岂伊名闻久固以意气均驰骛诗书间博哉醇乎醇我昔病俗学莫明圣与仁常恐遂至地岂期晩有隣君还觐清光一二席上珍贤者任必重勉旃觉斯民【陈回此与其谈性命仁圣之间留五日乃别】
送冲卿守高邮
鸡骛守樊笼鸿鹄游四溟羡君一麾去不负人间名孤帆西北风海日东南明回首笑富贵浮云亦何轻我忆童子时彩衣戏五亭离怀重自感堕泪沾长缨
公是集卷九

[book_title]卷十
<集部,别集类,北宋建隆至靖康,公是集>
钦定四库全书
公是集卷十
宋　刘敞　撰
五言古诗
闻王十八除检讨
沧海有蓬莱去人初不远舟车自难到方士曾空返闻子骑鲸鱼姓名已金简谁云路幽险但怪波清浅俯窥紫贝阙洞视白玉版神仙岂学致变化絶微显乃知淮南药力可及鸡犬相望云雾深冥冥白日晩
任城道中
驱车太山下过憩任与樊此地昔建侯邈哉羲皇孙市朝非一世茂草空平原三十余万岁忽如飞鸿奔毁墓骨已销但有石椁存纵横委路隅冥漠游岱魂古今一邱貉成败谁复论区区东家翁乃复哀璵璠牛山顾千驷涕下何由谖忠义独不朽庶几长者言
陈桥别隐直
柔远在无外饮冰宁顾家旌麾辞北阙原隰生光华水涸雨亦收劲风卷惊沙送车何其多高盖垂文緺张侯平生亲情义固所加哀我志慷慨睠我天一涯出宿水上亭暮谈见晨霞百里亦已远心乎不云遐我自东西人岂能守蓬麻周爰愧靡及敢不重拜嘉
答江邻几到颍州见寄并封示晏公送行
日夕风雪佳相念思乘兴忽忆君在远离忧纷难定入门对新诗满眼冰玉莹因疑君居侧恍惚不自胜别来虽无几日月稍已迸一苇悲河广况乃山川迥远游殊风土孤响谬羣听常恐吊原宪夫子叹何病幸传丞相篇复见仁者赠悬知惬真赏有以夸历聘何用慰索居一朝再三咏
寄深甫兄弟时在颍
回面簿领役终岁无一欣思君阻晤语坐想如古人百里非遐方书踈絶相闻亦知平生怀未为踈数分昔君幸见怜约礼博以文今也知不及瞠然已絶尘裹饭更欲驰漭漭风雪晨高会汝颍间千秋愧荀陈
舟次颍上寄贡甫
我诗持寄君宛在汝水浔君诗欲寄我苍茫烟浪深寒水争赴壑驶流激清音扁舟泝游往寂寞嗟独寻颍烟稍塞望淮月初清心恨无知赏同樽酒谁献斟相思意不极宛抑诉鸣琴晓灯半明灭抱膝成苦吟
古意三首
相逢偶相识相识竟相离会知别情苦宁作未相知相见如梦中梦中还相见薄帷鉴明月恍惚仍对面主父昔未仕颇为乡人轻上书虽晚逹称说何纵横不忍脱粟饭甘为五鼎烹岂不爱厥身徒为丧其生吾闻南山翁轩冕不得荣
柳下不违俗独耻伐国言三黜何尝忧一问遂惨然世衰狙诈用贤者防其源孟轲不言利顾有仁义存何乃百世後功名为时敦
秋意四首
阴虫鸣空阶危叶堕高树秋风虽昨日所遇已如故悠悠岁方晏采采行多露芳香日可闵宛彼兰与杜鸿鴈起海滨凌风自翺翔冥冥清云间矰缴安可望千里一悲鸣一里一旁徨时变感自深岂伊恨越乡鷾鸸信多智出处能自谋非无人间畏而袭人间游微风动高林梁栋生早秋歛叶从所愿落实安得留翻翻林间藿昔惟桃李华飘颻终焉薄江海无津涯荣华寄须臾顦顇空泥沙良无凌霜节安得复叹嗟
雨晴率张生及诸弟到建福僧居
沈阴天气昏忽霁景物好墙阴且残雪池岸已芳草愁怀无端涯强出慰枯槁白日当青天所至豁如埽山僧一饭毕钟鼓不复考庭宇若无人牕轩照丹藻徒行不知远适兴惬所祷如觉逍遥游颇堪谢烦恼诸子吾宗秀张生一经老相顾能不言欢然屡絶倒
初鴈
翩翩南飞鴈契濶万里道朔雪常逼秋知几谅宜早敌兵盛西北弓矢断飞鸟侧翅锋镝间悲鸣触怀抱往时商山翁自放亦忘老避地吾所师相望戒轻矫
始闻鴈
冬夜何漫漫北风扇凄恻始闻南飞羽稍稍过我侧来宾无乃後恐非岁时忒朔方稽常贡物性随变易哀音一何厉路远霜雪积就阳既云归感义宁自默胡为堂上士抚劒重叹激
没蕃士
丁年仕辕门欲食万里肉敌兵方强梁边境日局缩是时十月交转战大河曲落日天地昏风尘蔽川陆我师自凭陵敌骑出深谷路穷矢交坠壮士同戮辱投身致网罟南向长恸哭忠义安可论功名亦已覆悠悠捐岁序忽忽抱心曲每生悔为祸致死倘还福夜渡黄河冰独依荒榛宿狐狸鸣我旁虎豹相驰逐脱身仅毫毛夜动昼必伏肌肤存空骨性命半鬼籙十月到亭堠门人识风俗回头复长望慷慨泪盈目忆昔万人出今还一身复可怜同时辈视我犹鸿鹄永弃絶域中几时脱臣仆叩门谒主帅长跪向人哭可汗甚雄杰其下亦辑睦弩力思长策勿轻用人属
寄子华内翰时亦宿斋是夕风雨
君居白玉堂我在红药署出处岂不同咫尺限相遇风雨闻鸡鸣节物惊岁暮思君正展转梦中亦知路
过澶州桥有感
河水东赴海还从天上回宁知今日波还复前时来岸柳亦已荑原田正莓莓念我平生欢怅然使心哀
和江邻几雪轩与持国同赋二首
君居近城市每独厌嚣烦积雪成高卧故人来在门埽除更爽垲谈笑寂无喧开牕延寒月拂席置清樽真得酒中趣安知狐白温
长安虽大雪车马无休时穷巷有高士闭门独何为朝烟不黔突弹琴方赋诗逍遥无忤色慷慨多逸辞适有感同好寄声赠所思调高当和寡无以答君知
养鸡
茅茨一亩寛生理备委曲鸡豚自古昔豢养随世俗凿垣安其栖幼长何碌碌旦出四散飞暮还相从宿颇哀鸿鹄辈饮啄不充腹何事万里游羁旅伤局促衣冠相妩媚庭庑更追逐未悟粪土非岂知稻粱辱物理常有此人情苦不足安见避世翁颓然卧空谷
乘小舟入朝京门访安道
南山厌清流春光满上头怀人不胜意乘兴去扁舟静吟日光午孤棹正修修固当见安道曷若王子猷
送陈奇秘校游寝邱
世往人物非古今共滔滔闻君寝邱客因忆孙叔敖脱身田野间功业青云高忧国不忧家子孙负薪劳苟无滑稽士亦已埋蓬蒿嗟来千户封晚受侯王褒贤卿尚遗忘反慕贪与饕况彼里闾人安能厌糠糟伊昔方断虵许身轻鸿毛阴德尚有报天宁绐吾曹努力道路勤我心良郁陶
宴得解进士【先是予为监试】
汝颍纪南国星极丽中州多奇兆两汉粹气兼九邱里巷含古风文章耀前修上恩荣计偕博选充诏求杂?会骏骨轩昂出骅骝日余瞢深识有司属同忧攻玉固以石妍媸岂云侔登龟但投饵美恶非其俦堂上歌?鸣樽前亲献酬有功幸九锡与祭为诸侯
送胥元衡殿丞通判湖州
平生笑山涛非隐复非吏今更欲似之颠瞑老将至羡君负清识於世寡所求能从魏阙下径取江湖游扁舟驾长风千里破高浪倚樯一清啸佚气横云上醲碧箬下酒红鳞苕溪鱼彩衣起为寿此乐天下无谁不慕轩冕顾多困朝市人生难自谐禄仕当若此
讥谢十三
利交势相营义交气相得千岁若旦暮万里犹咫尺昔我相闻声但嫌未相识今我相同游又恨莫相益同时复同道同官又同籍平生重结交然诺亦自惜子为太守丞我为里中客虽复戒疎数不应事形迹
宿九里潭
潭树老垂叶荫兹千百寻蛟潜伏遗劒鱼跃应鸣琴远客何所羡神渊涵净心
橄揽【本草言橄榄解鯸鲐及酒毒最效也】
吾昔评橄榄不在百果後其材中栋梁其实过橙楱俗人多未识至美或莫售材以远见遗实以苦为诟华堂娱嘉宾甘脆陈左右此物万里来真味宁免陋欲观絶伦效宜与危事遘江鱼肆潜毒顷刻辄僵仆昔酒发狂醒千日尚沈瞀性命如危弦一絶不可救幸能服刀圭咄嗟反其旧此亦天下奇能使夭者寿岂殊鲁连子谈笑解纷鬭功成归海滨不愿千乘富
闻伯庸再安抚泾原【壬午九月镇戎丧师复再往】
西师又失律将帅各颠覆流血丹川原积屍委山谷咄嗟仁寿域短夭生理促王命有不行国威为之衂鄙夫无忧责感慨祗恸哭况闻哀痛诏辍食想颇牧朝廷足名卿多垒各含辱谋议宜深长疮痍待湔浴使乎非常任天子意所属百万气未苏吾民且局缩贤人勤功名报国忍劳笃往者博望侯昔时来君叔再三持汉节白髪走川陆岂不久顦顇事业光简牍关河据上游郡国同心腹征膳向五年强宗亦单独君乘赤轮车一一询比屋唐虞升平风惆怅难再沐
邻几过门不留戏作
陈平少负郭亦回长者车贫贱虽足羞犹问道何如此风固宜少未谓今便无所望台阁贤尚能念古初左轓涂朱漆长绶要银鱼化我不少留始知心见疎弥年寄禄仕竟日劳簿书相与同笑言俱幸逃空虚春秋期知我雅颂诲起予兹意未可忘君宜诵权舆
秋雪
剥候凋羣阳幽阴肆腾涌清霜飞云初大雪吁不凶缤纷舞鸿鹄细碎翻蠛蠓北风故相资冻雨仍更纵泥涂絶行道珠璧弃郊垄峩峩九重高兀兀双玉耸寒光坐辉映凛气弥冲拥壮士歌慷慨儒生议刑宠长年昔未逢噤语空多悚皇天无私尤德惠答?巩岂伊伤时和盖亦遵顺动况兹秋方高民麦皆在陇龙蛇蛰既坯鸟兽毛亦氄农夫乐休役天子寛垂拱信此丰年祥尔曹何必恐
秋雪寄献臣
三年海水旁卑湿厌歊热都城幸相从比岁秋逢雪秦吴乖风土南北异时节惟君岁寒?一致乃欲别出门顾道路冰霰埋车辙咫尺阻相过谁当慰寥泬
月夜期江梅两君不至闻在李二审言家饮
日入更洒埽翛然庭槛空酒杯落明月白羽来清风佳兴自不浅幽人无与同徘徊卧林下重露沾兰丛
城楼
新晴强人意步上西城楼云烟开井邑绮绣错田畴离离麦就熟翳翳桑尚柔怀归感初服览物怅淹留
子高作司谏见举自代
智短多不堪宂官略自保念非拨烦用犹觊赵魏老故人紫微仙自致青云早回首记平昔露章慰枯槁先容轮囷木进取万里道妄意巉岩石庶几千金宝过听为君羞贪名怯阴讨人亦谓我何自笑方絶倒
闻子飞作谏官寄隐直
玉以二献珍金以百链精钱侯困踬时讵免时俗轻感激生愤勇辛勤就功名居然取高第自此凌诸生谏官近冕旒地望临公卿报国须荐贤致君在举能萧朱尚结绶张杜犹提衡小雅纪伐木微禽识同声此风久已无贤者当肯行念子早治装复令世人惊
贺隐直【钱子飞言之中丞中丞奏辟主簿】
三年守一官五年调一职选门万余人过半头髪白贤愚必待次先後各循格相与为波流其谁辨白黑子今特招起方与尘土隔翰林诚知人【钱子飞】中丞亦好德古来御史属自与二府敌於今任虽卑其实名不易必将寄纪纲岂独亲簿籍鸿鹄须远飞骐骥无近迹往矣勿自疑天方佑正直
贺王纯臣
昔者岩穴客多随辟书起荣名耀山泽高阁下闾里此道不复振此时竟已矣不图廷中贤有意及之子十年困乡书三黜竟不仕一朝遘知音籍籍到天耳穷通谅有数自古多若此年华犹未晚富良方自治伐木情所深弹冠坐增喜请歌反招隐以激南州士
咏庭桧赠深甫
自吾卧家巷幽独谢邻里顾怜庭中桧常以比君子春秋色不变朝夕影双峙谁言冰霰繁稍乱蒹葭毁始知岁寒甚惨惨不自喜怅然对之叹尔复那至此陈蔡称愠见由也德可鄙天损吾能违放歌有焱氏
桧花
百花乘春辉红白相妩媚暂开已半落过眼如梦寐繁奢能几时寂寞都埽地儿童惜徘徊妇女瞻歔欷中庭两桧树百尺浮云际芳意不玩俗秀色亦自喜绿烟凝参差金粟点细碎霏霏堕疎香袅袅隔清吹足明後凋节不与衆草类忽思折瑶花自放天宇外
初秋病中作五言呈君锡待制介夫学士
蹇浅闇闻道螴蜳自焚和负兹岁阴改闭合秋风过浓
露变园草号蝉翳庭柯览时怅颓暮顾影惊婆娑平生江湖尚薄游不愿多奚为役外物况乃淹旧疴徂西识艽野采菽聆悲歌今昔容不同情感殆靡他劳生共逆
旅驰景均腾波行矣自免归息阴安薜萝
送王子直还斥沟
薄薄云蔽日凄凄寒中人飞飞燕归蛰漠漠鴈来宾送子独无友悲秋空病身登山复临水便觉二毛新
初卜颍州城西新居
羇鸟能择木游鱼知赴渊飞沈岂异意行止私自怜玩世本无术辟人庸得贤卜居幸乐国负廓依良田心与地俱远我徒共熙然生涯亦何有聊以忘吾年
早行
虚舟却烦暑初旦更清和尘襟暂轩豁幽兴亦滋多黄鸟啭深树良鱼跃层波岸花间红紫村叟杂笑歌稍忘溯洄力未悟岁时过侧肩市朝客偃蹇奈予何
晴日後园
羣鸟飞朝日鸣鹤响晴空宿雪乍消释滞阴反冲融幽居亦可爱老圃愿与同负暄空林下游目故城东世事见流水岁华指飞蓬酣歌用自适贫贱何必终
公是集卷十

[book_title]卷十一
钦定四库全书
公是集卷十一
宋　刘敞　撰
五言古诗
新作石林亭
朝廷入忘返山林往不还念无高世姿聊处可否间筑基仿崔巍鞭石轻险艰羣玉相磊落万峯正孱顔种树亦苍苍激流复潺潺湡浯歘在眼崐阆若可攀自我婴世网迩来须毛斑邱壑成弱丧簿书常自环及尔灭闻见旷如远尘寰岂敢同避世庶几善闭关子牟困怀魏谢傅悲徂山兹焉可遗老讵厌终岁闲
樊口
回舟武昌郭暂往樊水上樊水何清冷樊山亦孤壮寿藤验百岁?木过十丈絶俗殊崎岖攀缘幸可傍林端见渔舍户牖相背向鸡犬鸣云中神仙岂殊状昔闻元次山於焉寄荒浪邻里俱已非陵谷平得丧茅茨固微物芜灭不可访向乏数卷书终随衆人葬清时易直道末俗摈高尚陈迹成渺茫孤吟屡惆怅
宿州道中逢圣俞入京
翩翩河中船一西复一东相逢且不留相别何时逢黄鹄安稻粱有时顾池笼一为沧浪去不复思樊中哀君苍髪白扰扰悲途穷努力千万乘寄声谢醉翁
谢学士赴阙还京师【谢之先德尝典记注】
公提史臣笔记注天子侧日成唐虞风噩噩在典策家声继纯粹论着多切直周南未成书流涕尝感激忽从东溟飞上拱宸斗极清淮净无波归马闲且奕帝宫青冥间白日升晓色儒人相庆语文道宜久职公归演纶诰制度期能觌
和甫自京师至
过事与日多欢忧两如梦安知盈樽酒此国今宵共寸心不如昔感遇每易动孤笑破羣愁强顔不为用天河转屋角缺月照梁栋烬落屡缤纷良时亦倥偬?驹晨在门十里起相送暂醉醒不迟旧愁来更重
得邻几书
君乘使者车我为列郡守地理秦与越天文井兼斗梦寐且不通言笑安得同忽传咫尺书远愧西南风衰老容貌迁忧患志气落闻君白纷如我亦不如昨舍书计离别忽忽三四年一日成九秋此语犹信然天地大逆旅外物不可必出处多舛驰相逢定何日尚禽晚且游沮溺长耦耕此意虽未合且当勤寄声
答李谷同年书
归客江南来迢迢数千里故人遗我书细字三四纸上言平生怀伐木义所倚下道相知心结绶方独喜宁知淮阳翁弃外甘卧理不预朝廷议何由发吾子
杨彦文过
病起时节改遶池飞脊令宾交絶来往门户常昼扃朔风捭阊阖冻雨翻沧溟泥涂垫后土气象昏圆灵局促久增欷据梧目思瞑窅然顾环堵嗒若亡我形夫子亦何事羇旅复伶仃孔怀在接淅过我不遑宁岁晏絶晤语谁当慰长醒
晩过深甫
忽忽衡门下几希田舍翁有时寄一笑目送南飞鸿今旦天正佳草树揺春容忽惊枝上花飘落随西风偶然幽兴展思乐古人同尘埃比殊深杖屡亦可通谁谓车马多澹如初不逢
读邻几泰山十二诗
宿心慕邹鲁寤寐泰山杪慷慨念遐观滞留想轻矫人寰何鼎鼎羣动困扰扰安知有神灵独立万物表圆天似车盖沧海称池沼丹梯无留迹絶壑通过鸟古今更废兴万事论莽眇七十二家旧永兴耳目窅羡君能自力穷览谢烦湫超然昔贤趣处觉兹世少吐诗状奇丽思与云缥缈忽如按图画所向得了了悠哉仲尼意信彼天下小
休复谨次韵和呈垂览拙诗之作
朝跻天门路暮宿白云杪超然六合外如翼鸾凤矫运眸极遐旷收念息奔扰盘盘上絶顶独立颢气表天壁涌神泉玉龟泳灵沼凌奥无螫虫集灌尽百鸟胜境穷赏践陈迹嗟缅眇接遯终焉托真仙事殊窅云路相飘颻尘途忘湫湫蹑屐游已屡操觚才患少思轧几沈伏神驰空缥缈谢客兴不浅尚子计未了何时出尘笼重看衆山小
送从兄
东门杨柳深下有还乡路之子千里行春风三月暮旅心常草草飘忽不可驻居者空徘徊行者亦反顾丈夫方贫贱四海无所遇不如辙中鱼犹以沫相喣悠悠大江水日夕自东注何当激风雷慰尔饥渴慕
山光寺送献臣
嘉集常苦难送归岂辞远檥舟故相逐携手行自挽古寺何崔巍深林象岩巘幽寻取乘兴造适非素选寒泉冰深池衰草被长坂岁穷景萧条僧老意缱绻胜赏竟谁同相知幸非晩离怀自无极日暮仍忘返
燕誉堂饮别朱着作
岁晚节物变会难羇旅悲踈灯照四座残菊醉空巵歌阕风雨起舞余冠佩攲天明念陈迹忽忽丛予思
以石为玉
梧台有沈璞由来非一春时无司南驾自比连城珍宁如崑邱叟相与笑缁磷勿以名夸世而将暗投人
夜分东牕见月
逾望月弥晩宵分在东牕随风漏踈隙散彩夺寒釭留翫坐忘寐啓书对空缸惜哉皆陈迹谁为足经邦
酬某
读书与博簺亡羊信多岐何以消烦忧谢墅观奕棋寓物多欢适吾道有张弛谁能长刺促屈首就鞅羁陈遵嗜盃酒柏松见诮嗤袁丝沈里闾剧孟相追随君方总府事吏牍正纷披走见固所愿清闲在他时
酬林国华先辈
昔吾临汝南休骑思俊贤此邦号多士今世犹依然奉诏选计偕至者皆比肩子时避逃我常独怀悁悁岂我非其人长鲸隘蹄泉将由求之失黄鹄去不还察亷未塞责负课终弥年解印归卧家百忧正纒绵闻子来仕门华裾灿云烟手携一卷书金碧纷蝉聨慰我平生怀意好何深坚始知向难进非以相弃捐乡评让父兄观国气无前翰飞果自致大笑诸老先毫末为豫章衆流成深渊物常积於久念子亦勉?令名百世荣文学贵本元爱至相期深愧无长者言
夜雨
盛阳烁微阴五月气藴隆天地为大炉万物皆废铜俯欲濯江汉仰思凌苍穹缩身投蜗角救暍号天公天亦哀人谋玄云送雷风须臾雨如泻一埽万里空有似脱炮烙又如逃祖龙大哉造化力因见王霸功
登吕屯田清暑亭
日永虽徂暑虚堂自清幽主人意未展改席兹城楼嘉树远近合清川纵横流好风万里至浩荡开客愁长啸欲飞动劳生局远游眇然不自惬目极孤云浮
许州西湖
羇旅怀江湖氛埃愿臯壤及兹已俱适初意恨独往楼观涌参差轩棂豁高爽
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>