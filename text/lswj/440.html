<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,序,卷一　西京诗上,卷二　西京诗中,卷三　西京诗下,卷四　池州后诗上,卷五　池州后诗中,卷六　池州后诗下‧汝州后诗上,卷七　汝州后诗中,卷八　汝州后诗下‧湖州后诗一,卷九　湖州后诗二,卷十　湖州后诗三,卷十一　湖州后诗四,卷十二　诗一,卷十三　诗二,卷十四　诗三,卷十五　诗四,卷十六　诗五,卷十七　诗六,卷十八　诗七,卷十九　诗八,卷二十　诗九,卷二十一　诗十,卷二十二　诗十一,卷二十三　诗十二,卷二十四　诗十三,卷二十五　诗十四,卷二十六　诗十五,卷二十七　诗十六,卷二十八　诗十七,卷二十九　诗十八">
<meta name="description" content="60卷,《附录》1卷,宋梅尧臣撰。其诗初为谢景初所辑,仅10卷。欧阳修得其遗稿增并之,亦止15卷。其增至59卷,未详何人所编。此本为明姜奇芳所刊,卷数与《通考》合,惟无外集。陈振孙谓《外集》多与《正集》复出,或后人删汰重复,故所录者止此耶。此集收赋19篇:。《红鹦鹉赋》、《述酿赋》、《灵鸟赋》、《鸤鸠赋》、《麈尾赋》、《针口鱼赋》、《凌宵花赋》、《灵鸟后赋》、《鱼琴赋》等。梅赋的特点是思想性较强,多为针对现实而作。该集有明正统己未宣城太守袁旭廷辅刊本、康熙丁卯梅氏刊本、康熙壬午震泽徐氏刊本、道光庚寅宣城令">
<title>宛陵集【标点本】_梅尧臣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宛陵集【标点本】</span> <br/>
          作者： <span class="inputVal" id="bkauthor">梅尧臣</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]259574</span> <br/>
          说明： <span class="inputVal" id="bkdec">60卷,《附录》1卷,宋梅尧臣撰。其诗初为谢景初所辑,仅10卷。欧阳修得其遗稿增并之,亦止15卷。其增至59卷,未详何人所编。此本为明姜奇芳所刊,卷数与《通考》合,惟无外集。陈振孙谓《外集》多与《正集》复出,或后人删汰重复,故所录者止此耶。此集收赋19篇: 《红鹦鹉赋》、《述酿赋》、《灵鸟赋》、《鸤鸠赋》、《麈尾赋》、《针口鱼赋》、《凌宵花赋》、《灵鸟后赋》、《鱼琴赋》等。梅赋的特点是思想性较强,多为针对现实而作。该集有明正统己未宣城太守袁旭廷辅刊本、康熙丁卯梅氏刊本、康熙壬午震泽徐氏刊本、道光庚寅宣城令梁中孚刊本、宋绍兴十年宣城刊本、元刊本、清康熙中宋牧仲刊本、康熙己酉柯炌刻本、《四库全书》本、《四部丛刊》本等。</span> <br/>
          封面： <span class="inputVal" id="bkimg">Z_18628.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宛陵集【标点本】
[book_author]梅尧臣
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]259574
[book_dec]60卷,《附录》1卷,宋梅尧臣撰。其诗初为谢景初所辑,仅10卷。欧阳修得其遗稿增并之,亦止15卷。其增至59卷,未详何人所编。此本为明姜奇芳所刊,卷数与《通考》合,惟无外集。陈振孙谓《外集》多与《正集》复出,或后人删汰重复,故所录者止此耶。此集收赋19篇: 《红鹦鹉赋》、《述酿赋》、《灵鸟赋》、《鸤鸠赋》、《麈尾赋》、《针口鱼赋》、《凌宵花赋》、《灵鸟后赋》、《鱼琴赋》等。梅赋的特点是思想性较强,多为针对现实而作。该集有明正统己未宣城太守袁旭廷辅刊本、康熙丁卯梅氏刊本、康熙壬午震泽徐氏刊本、道光庚寅宣城令梁中孚刊本、宋绍兴十年宣城刊本、元刊本、清康熙中宋牧仲刊本、康熙己酉柯炌刻本、《四库全书》本、《四部丛刊》本等。
[book_img]Z_18628.jpg


[book_title]序
宋梅聖俞先生工於詩，吳趨徐七來氏重刻其所為《宛陵集》者，以廣其傳。請序於予，至五六而不已，可為勤矣。予遲久未有以應，豈不以先生之友歐陽公知之深，道之詳，生序其集，書其稿，死祭以文， 葬銘其墓，而予之荒文不能以有加也哉？
世欲知先生之詩，讀歐陽公之文而可知也已。雖然，歐公謂“世所傳詩者，多出於古窮人之辭”。則學者不能無疑焉。《詩》三百篇，如武王、周公、成王、宣王，召、康、穆公、尹吉甫、衛武公之倫，其所賦詩皆目為“古窮人之辭”，可乎？非窮人也，而遂疑其詩有未工也，而可乎？且康哉之歌載於《虞書》，舜、皋陶豈窮而工者？乃曰愈窮則愈工，世之學者求其說而不得，必且以《采薇》《天保》《清廟》《宮》之作，謂反不如《桑柔》《菀柳》《北門》《中穀》之感憤而悲涼，是歐公斯言滋之惑矣。何也？先生既繫官於朝而為尚書都官員外郎，則非沈淪氓庶也。史稱西南夷布弓衣皆織其詩，名重於時如此，豈窮載？然則歐公奚以云？蓋嘗聞諸孔子曰：君子通於道之謂通，窮於道之謂窮。凡位不配德，任不展才，是皆所為不得志而窮焉者之事也。故歐公曰：“若使其幸得用於朝廷，作為《雅》《頌》而追商、周之作者，豈不偉與？奈何使其老不得志，而為窮者之詩也！”觀於是，而歐公之言明，先生之意得矣。太史公謂：《詩》三百篇，此人皆意有所鬱結，不得通其道。夫鬱結不得通，豈非所謂窮人之辭哉？韓昌黎亦云：窮愁之音易工。歐公之言有以！夫周公，聖相也，成王、宣王，賢君也，其人不窮矣，然《鴟鴞》《桃蟲》《雲漢》諸作，內有憂思感憤之鬱積，而寫人情之難言，是亦與窮人之辭何以異？信乎非詩之能窮人，殆窮者而後工也。我故曰：讀歐陽公之文，而先生之詩可知矣。歐公雖專稱其詩，然誌又云：“他文章皆可喜。”今梓之，共六十卷，序既不獲辭，聊書是以塞其請，亦因以曉學者。
─康熙壬午仲夏，商丘宋犖撰。

[book_title]序
予聞世謂詩人少達而多窮，夫豈然哉！蓋世所傳詩者，多出於古窮人之辭也。凡士之蘊其所有而不得施於世者，多喜自放於山巔水涯之外，見蟲魚草木風雲鳥獸之狀類，往往探其奇怪，內有憂思感憤之鬱積，其興於怨刺，以道羈臣寡婦之所歎，而寫人情之難言，蓋愈窮則愈工。然則非詩之能窮人，殆窮者而後工也。
予友梅聖俞，少以蔭補為吏，累舉進士，輒抑於有司，困於州縣，凡十餘年。
年今五十，猶從辟書為人之佐，鬱其所畜，不得奮見於事業。其家宛陵，幼習於詩，自為童子，出語已驚其長老。既長，學乎六經仁義之說，其為文章，簡古純粹，不求苟說於世，世之人徒知其詩而已。然時無賢愚，語詩者必求之聖俞，聖俞亦自以其不得志者，樂於詩而發之，故其平生所作，於詩尤多。世既知之矣，而未有薦於上者。昔王文康公嘗見而歎曰：“二百年無此作矣！”雖知之深，亦不果薦也。若使其幸得用於朝廷，作為《雅》《頌》以詠歌大宋之功德，薦之清廟，而追商、周、魯《頌》之作者，豈不偉歟？奈何使其老不得志而為窮者之詩，乃徒發於蟲魚物類羈愁感歎之言。世徒喜其工，不知其窮之久而將老也。可不惜哉！
聖俞詩既多，不自收拾，其妻之兄子謝景初懼其多而易失也，取其自洛陽至於吳興以來所作，次為十卷。予嘗嗜聖俞詩，而患不能盡得之，遽喜謝氏之能類次也，輒序而藏之。
──慶曆六年三月，右正言、知制誥、知滁州事歐陽修序。

[book_title]卷一　西京詩上
和謝希深會聖宮
三后威靈遠，層巒棟宇興。
衣冠漢原廟，歌舞魏西陵[1]。
日月融光盛，山河王氣增。
叢楹琢文石，連網絡朱繩。
碧瓦寒鋪玉，重欄瑩鏤冰。
粹儀神霧擁，法衮繡龍升。
星斗羅容衞[2]，軒墀侍股肱。
宸蹤耀璇牓，瑞羽集觚稜。
閟殿深珠箔，雕垣界綺縢。
笙從緱嶺咽，雲傍帝鄉凝。
龜組恭來詣，貂璫肅奉承。
欲知歸厚意，孝德自烝烝。
○右丞李相公自洛移鎮河陽
侯服齊三輔，天台聳百僚，新章刻銅虎，舊德冠金貂。已作歌襦化，方期執玉朝，雙(革疌)辭洛宅，千騎向河橋。鼓角春城暮，鶯花故苑遙。瓜亭猶接畛，棠茇自敷條。夾道都人擁，迎風駟牡驕。莫隨文學乘，空望旆旌飄。
○上巳日午橋石瀨中得雙鱖魚
修禊洛之濱，湍流得素鱗，多慚折腰吏，來作食魚人。水發粘篙綠，溪毛映渚春，風沙暫時遠，紫線憶江蓴。
○寒食前一日，陪希深遠遊大字院
一百五將近，千門煙火微。閑過少傅宅，喜見老萊衣。晚雨竹間霽，春禽花上飛，禪庭清溜滿，幽興自忘歸。
○遊龍門自潛溪過寶應精舍
遙愛夏景佳，行行清興屬，安知轉回溪，始覺來平谷。古殿藏竹間，香庵遍岩曲，雲霞弄霽暉，草樹含新綠，時鳥自綿蠻，山花競紛縟。莫言歸路賒，明月還相續。
○依韻和希深遊大字院（白傅舊宅）
夫君康樂裔，顧我子真派，湛然懷清機，超爾尋虛界，暫來香園中，共憩寒松大。先生醉復吟，長老言不壞，信與賞心符，寧同俗士愛，杖屨恣遊遨，池塘仍感概。焚香露蓮泣，聞磬霜鷗邁，青板今已空，濁醪誰許載？軟草當熊，低篁掛纓帶，不覺月明歸，候門僮僕怪。
○傷白雞
我庭有素雞，翎羽白如脂。日所慮狂犬，未嘗憂孽狸。暝棲向簷隙，朝啄循階基，每先烏鳥鳴，不失風雨時。雖吾囷廩薄，尚汝稻粱遺。昨宵天氣黑，陰物恣所窺，潛來銜搏去，但覺聲音悲，開門俾馳救，已過牆東陲，嗬叱不敢食，奪然留在茲。湧血被其頸，嗋呷氣甚危，皓臆變丹赤，霜翅兩離披。憫心欲之活，碎腦安能治，委瘞從爾命，孰忍薑桂為？猶看零落毛，蕩漾隨風吹，念始托茲地，蒙幸信可知。充庖豈云患，度日無苦饑，如何遇凶獸，毒汝曾不疑。斯事義雖小，得以深理推，鄧生賜山鑄，未免終餒而，人道尚乃爾，愴焉聊俯眉。
○尹師魯治第伐樗
伊人利營構，思欲新其居，匠築經舊址，簷楹礙高樗，且云忍不伐，何以成吾廬？人言此樹古，百怪所憑依，獨秉一定議，自將群俗違。乃俾執柯者，丁丁霜刃揮，殲殞條百尺，橫仆株數圍。從茲朝夕間，不聞鳥雀喧。既能考子室，而復高其門。周也昔騁辯，得以不材論，工今誠匪度，苟害安可存。舟楫且非藉，薪爨聊用燔，莫比溝中斷，區區望犧樽。
○伊陽尉耿傳惠新栗
金行氣已勁，霜實繁林梢。尺素走下隸，一奩來遠郊。中黃比玉質，外刺同芡苞。野人寒齋會，山爐夜火炮，梨慚小兒嗜，茗億粗官拋。此焉真可貺，遽爾及衡茅。
○和楊子聰會董尉家
董生方好雅，茲日為掃扉，森爾延嘉賓，歡然去塵機。有客振雙袂，敢言陽春暉，聊停玉麈尾，為歌《金縷衣》，古辭何稠疊，無乃惜芳菲。三閭不鸑糟，二子自采薇，雖留千載清，未免當時饑。吾愛曹公詩，古來不敢非，人生若朝露，舍醉當何歸？四座驚此語，未厭翠觴飛。胡能後天地，何可恃輕肥！沉酣且長詠，白首空歔欷。
○嶺雲
片雨過青天，山雲歸絕嶺，林際隱微虹，溪中落行影，還看隴首飛，復愛山間靜。
○垂澗藤
寒松偃澗濱，弱蔓垂纓綠，波縈翠帶長，水濺低花馥。終日采蒨人，攀條映岩曲。
○林翠
鬱鬱長條抽，林間翠堪剪，背嶺山氣濃，幽人趣不淺。
○舟中遇雪
曉風鳴大澤，春雪下長河，沙草緣堤沒，楊花拂水多。驚鷗不知遠，候雁幾聞過，欲問耶溪轉，今朝奈興何！
○田家（四時）
昨夜春雷作，荷鋤理南陂，杏花將及候，農事不可遲。蠶女亦自念，牧童仍我隨，田中逢老父，荷杖獨熙熙。
草木繞籬盛，田園向郭斜，去鋤南山豆，歸灌東園瓜。白水照茅屋，清風生稻花。前陂日已晚，聒聒競鳴蛙。
荒村人自樂，頗足平生心，朝飯露葵熟，夜舂雲谷深，采山持野斧，射鳥入煙林。誰見秋成事，愁蟬復怨碪。
今朝田事畢，野老立門前，拊頸望飛鳥，負暄話餘年。自從備丁壯，及此常苦煎，卒歲豈堪念，鶉衣著更穿？
○途中遇雪寄希深
方為郡邑吏，日與故人違，極目千山碧，馳心一鳥飛。岸傍村杳杳，波上雪霏霏。欲寄洛陽信，溯流行客稀。
○妾薄命
昔是波底沙，今為陌上塵，曾聞清泠混金屑，誰謂飄揚逐路人？悠悠萬物難自保，朝看穠華暮衰老，須知鉛黛不足論，何必芳心競春草！草有再三榮，顏無一定好，曩恩寧重持，徒能亂懷抱。
○秋日同希深昆仲遊龍門、香山，晚泛伊川，觴詠久之，席上各賦古詩，以極一時之娛
落日川上好，徘徊弄孤舟，鳴桹進山口，清唱發渡頭。淺瀨不可溯，停橈信中流，山樽對蒼翠，溪鳥自沉浮。濯足破嵐影，采菱臨芳洲。千龕晚煙寂，雙壁紅樹秋，細細石間泉，搖搖波際樓，澄潭若瀉鑒，萬象已盈眸。康樂足清尚，惠連仍此遊，摘景固無遺，揮筆曾未休。醉來同淵明，興盡殊子猷，歸傍漁梁靜，行看夜火幽。露華初滴滴，夜吹何颼颼！不犯嚴城漏，誰言憐近丘？
○依韻和希深雨後見過小池
碧池新雨後，清興一何賒！有客過顏巷，無貧似阮家，白醪聊泛蟻，黃菊未開花，既至休辭醉，君其奈歲華。
○依韻和子聰夜雨
窗頭光更迥，宿霧晦層簷，寒氣微生席，輕風欲度簾。濕螢依草沒，暗溜想池添，況值相如渴，無嫌魯酒甜。
○和趙員外良佐趙韓王故宅
開國勳庸大，重城邸第寬，枯楊映樓角，蔓草被牆端。不見分香妾，空餘鬥鴨闌，誰來悲孔雀，金翠羽毛殘？
○春日遊龍門山寺
還邀二三子，共到鑿龍遊。陰壑泉初動，春岩氣欲浮，竹藏深崦寺，人渡晚川舟。始覺山風急，歸鞍不自留。
○依韻和希深遊府學
東府尊儒日，中州進學初，牲牢奠商後，典籍講秦餘。大法存無外，群英樂自如，時慚遊聖末，來駕折轅車。
○傷桑
柔條初變綠，春野忽飛霜，田婦搔蓬首，冰蠶絕繭腸。名翬依麥雊，戴勝繞枝翔，不見羅敷騎，金鉤自掛牆。
○觀理稼
稂莠日已長，紘紘芟薙初，來時露沾颭，歸去月侵鋤。一腹餒猶甚，百骸勤有餘，吾無力耕苦，謬讀古人書。
○新繭
露柘林初靜，煙梯不復收，春蠶吐絲足，工女忌寒休。翠薄時方獻，清泉緒未抽，閨中能自巧，繡作玉釵頭。
○依韻和希深，遊樂園懷主人登封令
竹映紅蕖水榭開，門閑乳雀下青苔。伊人何戀五斗粟，不作淵明《歸去來》？
○錦竹（此草也，似竹而斑）
雖作湘竹紋，還非楚筠質，化龍徒有期，待鳳曾無實，本與凡草俱，偶親君子室。
○廢井
陻廢不知年，石欄蒼蘚澀，渴心空自煩，長綆曾誰汲？無復語滄波，坎蛙奚所及。
○茶灶
山寺碧溪頭，幽人綠岩畔，夜火竹聲幹，春甌茗花亂，茲無雅趣兼，薪桂煩然爨。
○緱山子晉祠（以下陪太尉錢相公遊嵩山七章）
王子居玉京，故山空寂寞，猶聞溯月笙，尚想賓天鶴。翠柏深古壇，丹霞留迥壑，芝庭誰款扉？旌旗穿林薄。
○少林寺
紅旌過翠岑，林際瞻蓮宇，門對幾千岩，花開第一祖。禪庭松色寒，石室苔痕古，寂寂不逢人，空簷燕方乳。
○少姨廟
靈祠古殿深，少室群峰碧，行雨欲隨車，望岩非化石。常聞蘭氣蒸，誰奠椒香液？寄謝洛川妃，淩波定何益。
○天封觀
車馬雲外來，衣沾半山雨，弭節叩真居，捫蘿笑塵矩。回溪響石叢，靈茹抽岩塢，玉檻刻年華，應無愧前古。
（殿檻石柱上，有唐樊宗師、石鴻、韓退之、盧仝題名在焉，今亦刻名於此。）
○會善寺
杳藹隨龍節，縈紆歷寶山，琉璃開淨界，薜荔啟禪關。煮茗石泉上，清吟雲壑間，峰端生片雨，稍促畫輪還。
○啟母石
曠哉嵩室陽！神怪所棲宅，蒼石不知年，靈熊去無跡。煙岩想桂宮，苔壁疑椒掖，不學舜娥悲，瀟湘竹枝碧。
○抃轅道
險絕稱漢關，晨躋瞻一室，盤紆石路回，迤邐雲峰出。古壁掛青蒼，天風起蕭瑟，洛城西首時，望望平煙密。
○中伏日陪二通判妙覺寺避暑（時有僧鼓琴於座上）
紺宇迎涼日，方床御綌衣，清談停玉麈，雅曲弄金徽。高樹秋聲早，長廊暑氣微，不須河朔飲，煮茗自忘歸。
○元政上人遊終南
雉節居杜陵，南山常在目，今茲羨行遊，因以謝岩谷。環錫恣探勝，棕綦方踐陸，五門嵐翠橫，八水秋陰覆。雲峰多隱見，林嶺乍回復，若見采芝人，餘非戀微祿。
○寄河陽簽判富彥國
籍籍名方遠，人知第一流，翻同貴公子，來事外諸侯。地險長河急，天高畫角秋，仲宣應自樂，寧復賦《登樓》。
○河南受代前一日希深示詩
我昔在桐鄉，伊人頗欣戴，今來佐洛南，事事為時背。自愧居下流，無能謝前輩，固乏橫草功，當蒙及瓜代。且遺牒訴還，何用吏民愛？洗眼看舊書，怡然忘宇內。
○秋雨
雨後秋氣早，涼歸室廬清，既摧蚊蠅勢，任壯蛩蟬聲。石榴墜枝熟，蒼蘚緣階生。閉門且高臥，畏向泥塗行。
○白雲和子聰
長憶江海間，龍鳴向寒水，藹藹蒼渚空，悠悠白雲起，是時在漁舟，放溜看未已。今來居洛陽，埃壒生蹄軌，羨君茲日心，怊悵聊徙倚。
○同尹子漸、王幾道訪郭三別墅不遇
秋野已澄曠，偶來幽興多，茨居隔寒水，柴戶蔭喬柯。看竹曾留鳳，攜朋不為鵝，人歸碧苔徑，應識履痕過。
○水葒
灼灼有芳豔，本生江漢濱，臨風輕笑久，隔浦澹妝新。白鷺煙中客，紅蕖水上鄰。無香結珠穂，秋露浥羅巾。
○黃河
積石導淵源，沄沄㵼崑閬，龍門自吞險，鯨海終涵量。怒洑生萬渦，驚流非一狀，淺深殊可測，激射無時壯。常苦事隄防，何曾息波浪，川氣迷逺山，沙痕落秋漲。槎沫夜浮光，舟人朝發唱，洪梁畫鷁連，古戍蒼崖向。浴鳥不知清，夕陽空在望，誰當大雪天，走馬堅冰上。
○王氏昆仲歸寧
昨夜雪霏霏，梁山吟未歸，關河誰道逺，鴻鴈自相依。落日人煙少，寒雲驛路微，共將彭澤酒，稱夀向庭闈。
○子聰惠書備言行路及遊王屋物趣因以答
自我河橋來，清話殊未巳，亟言閱通疇，晨駕遂遵彼。尺書忽見遺，經由皆可紀，草草始辭家，悤悤渡河水。前邨客心速，入暮隂風起，脩路隘且長，疲驂未能止。茅居聒夜舂，寒犬吠墟里，明發西北行，岡巒踰迤邐。叢蓁但䝉宻，未見山中美，谷開逢邑閭，豈謂連都鄙。冠帶一二同，麕麋左右比，問子奚所之，俛睂聊啟齒。瞥往登天壇，煙雲隨歩趾，傍臨日觀低，却望嵩邱邇。屑屑視塵埃，紛紛若螻蟻，便有林壑心，期將榮宦委。我昔愛青蒼，無時常徙倚，今朝羡君遊，勝事空聳企。徒嗟黃綬身，莫接青霞軌，安得憑羽翰，幽懷寄如此。
○環州通判張殿丞（亢）
欲向蕭關外，窮隂雪暗沙，磧寒鴻鴈少，冰合水泉賖。自有從軍樂，應無去國嗟，春風曽不到，吹角寄梅花。
○張太素之邠幕
應幕向豳郊，晨裝辭郏鄏，長亭欲少留，飛鵠初成曲。魯酒上離筵，行塵生驥足，悠悠關戍遥，黤黤煙雲屬。塞邑多苦寒，國風遺舊俗，寄音文讌餘，莫待霜條緑。
○孫屯田召為御史
薦牘交車府，恩書下建章，輕軒辭瑞翟，危弁學神羊。祖酌方滋桂，行威欲犯霜，鳳毛仍襲慶，雞舌更含香。氣鬱翔龍闕，風清振鷺行，今朝洛民思，東陌盛壺漿。
○與諸友普明院亭納凉分題
岸幘清凉地，翛然樂未窮，竹隂過晚雨，林表見殘虹。花影平波上，經聲小隖東，還思醉吟者，寧與此時同。
○梅花
似畏群芳妒，先春發故林，曽無鶯蝶戀，空被雪霜侵。不道東風逺，應悲上苑深，南枝已零落，羗笛寄餘音。
○依韻和希深立春後祀風伯雨師畢過午橋莊
青郊誰駐馬，謝客思池塘，野水微波緑，江梅嫩蕊黃。初從奠風雨，遂此樂壺觴，巳愛幽禽語，園林即日芳。
○尹子漸歸華産茯苓若人形者賦以贈行
因歸話茯苓，久著桐君籍，成形得人物，具體存標格。神岳畜粹和，寒松化膏液，外凝石稜紫，內藴瓊腴白。千戴忽旦暮，一朝成琥珀，既瑩毫芒分，不與蚊蚋隔。拾芥曾未難，為器期增飾，至珍行處稀，美價定多益。
○初見杏花
不待春風遍，煙林獨早開，淺紅欺醉粉，肯信有江梅。
1 魏武帝曹操陵，曹操薨逝，葬于鄴之西崗。
2 庾信《周祀方澤歌》：「川澤茂祉，丘陵容衛。」

[book_title]卷二　西京詩中
○依韻和載陽登廣福寺閣
過聞聯騎出，登覽思逾清，曉漲林煙重，春歸野水平。始看仙杏發，已愛夾衣輕，誰見吟餘處，殘陽上古城。
○依韻和歐陽永叔同遊近郊
洛水橋邊春已回，柳條蔥蒨眼初開，無人拾翠過幽渚，有客尋芳上古台。林邃珍禽時一囀，酒酣紅日未西頹，知君最是憐風物，更約偷閑取次來。
○依韻和永叔，同遊上林院後亭，見櫻桃花悉已披謝
去年君到見春遲，今日尋芳是夙期，只道朱櫻才弄蕊，及來幽圃已殘枝。飄英尚有遊蜂戀，著子唯應谷鳥知，把酒聊能慰餘景，乘歡不厭夕陽時。
○依韻和王幾道塗次杏花有感
馬上逢丹杏，芳條拂眼過，可憐荒徑少，不道故園多。豔萼粘紅蠟，仙葩縐薄羅，客心知易感，路遠奈愁何！
○遊園晚歸馬上希深命賦
興盡夕陽天，言歸躍杏韉。新陰六街樹，遠目萬家煙。歌咽樓千尺，吟餘月一弦。花間有遊妓，醉去墮金鈿。
○留題希深美檜亭
幽深有佳趣，曾不減林泉，眾綠經新雨，殘紅墮夕煙。栽萱北堂近，夢草故池連，乘月時來往，清歌思浩然。
○留守相公新創雙桂樓
藻棟起霄間，芳條俯可攀，晚雲談次改，高鳥坐中還。日映城邊樹，虹明雨外山，唯應謝池月，來照袞衣閑。
○和希深避暑香山寺
有客乘新霽，雲林共扣扃，輕舟過下渡，遠水漲前汀。原隰含幽藹，岑嵐入杳冥，誰知得深趣，履齒石苔青。
○和希深晚泛伊川
放溜下平波，舟移不知遠，稍回溪口風，恣愛雲中緌。水鳥靜相依，蘆洲藹將晚，歸路莫言賒，何妨乘月返。
○路中月夕登霽景台，與唐英話別
風枝不動月光午，況是高台過新雨。吳客方思千里歸，不負洛陽塵與土。到時水落鱖鱸肥，香稻初炊膾紅縷，休言羊酪敵蓴羹，我亦長行念東楚。平明馬嘶誰可留，去去相望富春渚。
○張侍郎中隱堂
疇昔人歸老，於茲望白雲，門高知後慶，賓至誦先芬。草樹中園秀，衣冠舊里聞，寧同江令宅，寂寞向淮鎞。
○太尉相公中伏日池亭宴會（得山字）
何言避徂暑，清宴水軒閑，竹氣陰池鳳，雲峰照袞山。玳簪方映座，彩服亦承顏，樂奏寒波上，杯香綠芰間，瓜浮五色爛，簾卷半鉤彎，今日賓裾盛，袁劉豈足攀。
○送臧尉
藹藹神仙尉，西風躍馬歸，離群賦黃鵠，拜慶著斑衣。雨氣連關黑，槐花上路飛，同為洛陽客，今日故人稀。
○新秋普明院竹林小飲詩（并序）
余將北歸河陽，友人歐陽永叔與二三君具觴豆，選勝絕，欲極一日之歡以為別。於是得普明精廬，釃酒竹林間，少長環席，去獻酬之禮，而上不失容，下不及亂，和然嘯歌，趣逸天外。酒既酣，永叔曰：“今日之樂，無愧於古昔，乘美景，遠塵俗，開口道心胸間，達則達矣，於文則未也。”命取紙寫普賢佳句，置坐上，各探一句，字字為韻，以誌茲會之美。咸曰：“永叔言是，不爾，後人將以吾輩為酒肉狂人乎！”頃刻，眾詩皆就，乃索大白，盡醉而去。明日第其篇，請余為敘云。
○得高樹早涼歸
翻然思何苦，昨夜秋風高，良友念將別，幅巾邀此遨。清梵隔寒流，亂蟬鳴古樹，誰知林下遊，復得杯中趣。池上暑風收，竹間秋氣早，回塘莫苦留，已變王孫草。未墜高梧葉，初生玉井涼，愁心異潘嶽，獨自向河陽。不減阮家會，所嗟當北歸，厭厭敢辭醉，明發此歡非。
○新秋雨夜西齋文會
夜色際陰霾，燈青謝客齋，梧桐生靜思，絡緯動秋懷。小酌寧辭醉，清言不厭諧，誰憐何水部，吟苦怨空階？
○秋陰
已過蕭蕭雨，猶成黯黯陰，登臨潘嶽思，憀栗楚臣心。遠吹鳴高樹，低雲冒晚岑，久為關外客，不忍聽疏砧。
○雨中移竹
荷鍤冒秋霖，匆匆移翠竹。欲分溪上陰，聊助池邊綠。中散林未開，子猷心已足。青青謝栽培，豈愧凡草木。
○希深所居官舍新得府相蔬圃以廣西園
楚相拔葵後，蕭條三畝餘，煙畦偶連畛，蕙圃得增墟。便欲開春沼，何妨薙野蔬，始添台榭美，況近子雲居。
○和永叔柘枝歌（留守相公南莊按舞）
漁陽三疊音隆隆，紅蕖亂坼當秋風，披香擁霧出妖雩，嫵眉壯發翩驚鴻。鏘鏘雜珮離芳渚，珠帽紅靴振金縷，相迎垂手勢如傾，障袂倚歌詞欲吐。最憐應節乍低昂，便轉疾徐皆可睹，飄揚初認雪回風，躑躅還看繭縈緒。小小寧聞怨曲長，盈盈自解依儔侶，藝奇體妙按者誰？金貂大尹宴清池，綺茵繡幄粲輝映，玳簪珠履何委蛇！是時郊原新退暑，天清氣爽過林墅，淮王載酒昔嘗聞，謝公攜妓那能數，始知事簡樂民和，不厭來觀柘枝舞。
○依韻和載陽郊外
近隰蔥蘢曙，驚烏睥睨啼，日光林杪動，吹騎管中嘶。路繞寒原古，煙橫遠戍迷，今來異賓孟，誰復歎雄雞？
○奉和永叔，得辛判官伊陽所寄山桂數本，封殖之後，遂成雅韻以見貺
團團綠桂叢，本自幽岩得，惠好知不忘，青蔥寧改色。香生蓮幕間，花白萱堂側，月露夜偏滋，瓊枝相翕赫。
○河陽秋夕，夢與永叔遊嵩，避雨於峻極院，賦詩，及覺，猶能憶記。俄而僕夫自洛來，云永叔諸君陪希深祠嶽，因足成短韻
夕寢北窗下，青山夢與尋，相歡不異昔，勝事卻疑今。風雨幽林靜，雲煙古寺深，（此二句夢中得）攬衣方有感，還喜問來音。
○希深惠書，言與師魯、永叔、子聰、幾道遊嵩，因誦而韻之
聞君奉宸詔，瑞祝疑靈岫，山水聊得遊，志願庶可就。豈無朋從俱，況此一二秀，方蘄建春陌，十刻殘晝漏。初經緱氏嶺，古柏尚鬱茂，卻過抃轅關，巨石相撐鬥。夕齋禮神祠，法袞被藻繡，畢事登山椒，常服更短後，從者十數人，輕齎不為陋。是時天清陰，力氣勇奔驟，雲岩杳虧蔽，花草藏澗竇。傍林有珍禽，驚聒若避彀，盤石暫憩休，泓泉助吞漱。上窺玉女窗，嶄絕非可構，下玩搗衣碪，焜耀金紋透。尹子體雄恢，攀緣逾習狃，歐陽稱壯齡，疲軟屢顛踣，競歡相扶持，芒颭資踐蹂。八仙存故壇，三醉孰云謬。鄙哉封祝碑，數子昔鐫鏤，偶誌一時事，曷虞來者詬。絕頂瞰諸峰，隘然輕宇宙，遙思謝塵煩，欲知群鳥獸。韓公傳石室，聞之固已舊，當時興稍衰，不暇苦尋究。東崖暗壑中，釋子持經咒，於今二十年，飲食同猿狖。君子聆法音，充爾溢膚腠，嘗期躡屐過，吾儕色先愀（葉韻）。遂乖真諦言，茲亦甘自咎。中頂會幾望，涼蟾皓如晝，紛紛坐談謔，草草具觴豆。清露濕巾裳，誰人苦羸瘦，便即忘形骸，胡為戀纓綬。或疑桂宮近，斯語豈狂瞀？歸來遊少室，崷卒殊引脰，石室迢遞過，探訪仍邂逅。捫蘿上岑邃，仙屋何廣袤！乳水出其間，涓涓自成溜。凡骨此熏蒸，靈真安可覯。霞壁幾千尋，四字侔篆籀，咸意苔蘚文，誠為造化授，標之神清洞，民俗未嘗遘。忽覺風雨冥，無能久瞻扣，匆匆遂宵征，勝事皆可復。俚歌縱喧嘩，怪說多駁糅，淩晨關塞陽，追賞顏匪厚，窮極四百里，寧憚疲左右。昨朝書報予，聞甚醉醇酎，所嗟遊遠方，心焉倍如疚。
○送河清賈主簿歸任
不遠水雲間，悠悠溯璟還，分亭接雞犬，舉酒對河山。殘雪依荒磧，寒煙入暝灣，昔人鸞枳歎，一並在離顏。
○依韻和永叔，雪後見寄，兼云自尹家兄弟及幾道散後，子聰下縣，久不得歸，頗有離索之歎
常欲登芒嶺，無由見洛橋，雪飛關戍迥，人憶剡溪遙。廣隰嘶征雁，長河起怒飆，遽言歡友散，能使去魂銷。晚日窮幽藹，愁雲暝泬寥，縱令佳約在，載酒定何邀。
○依韻和歐陽永叔黃河八韻
少本江南客，今為河曲遊，歲時憂漾溢，日夕見奔流，齧岸侵民壤，飄槎閣雁洲，峻門波作箭，古郡鐵為牛。目極高飛鳥，身輕不及舟，寒冰狐自聽，源水使嘗求。密樹隨灣轉，長罾刮浪收，如何貴沉玉，川興是諸侯。
○季父知并州
捧詔出明光，飛軒陟太行，玉墀分近侍，虎綬給新章。笳吹喧行陌，旌旗卷夜霜，雁歸汾水綠，城壓代雲黃。土屋春風峭，氈裘牧騎狂，關山寧久駐，剩宴柳溪傍。
○河陰中寨寒食
擊柝聲初絕，為魚夢已殘，幽禽哢清曉，宿雨度餘寒。爨火明千灶，風旗展一竿，歸心慚社燕，自歎此微官。
○再至洛中寒食
西洛逢寒食，依依似昔年，千門方禁火，九野自生煙。飄泊梨花雨，追隨杏葉韉，遊人莫惜醉，風景滿伊川。
○同永叔、子聰遊嵩山賦十二題
△公路澗
我來袁公溪，斷岸猶殘壘，僵柳遠臨灣，新蒲初出水。行行古台近，兩兩驚禽起，雞犬何處聞？人家深塢裏。
△拜馬澗
王子昔淩霓，國人茲拜馬，依稀日夜笙，聲入寒泉瀉，空傳七日期，飛鶴何時下。
△二室道
度嶺失群山，千峰出天際，方欣左右看，屢改縈回勢，勝事誰與同，芬然有蘭蕙。
△自峻極中院步登太室中峰
稅駕綠岩前，攀蘿不知倦，人從樹杪來，路向雲端轉，忽覺在煙霓，回看峰嶺變。
△玉女窗
玉洞倚霞壁，天窗露微明，驂鸞去不返，啼鳥空相驚，萬木自虧蔽，捫蘿復誰情？
△玉女搗衣石
幽石稱搗衣，搗衣人不見，雲纓白飄颻，岩樹長蔥蒨，猶應寒夜中，山月來鋪練。
△天門
古壁何蒼蒼！穿雲玉梯出，鍻然起青冥，卻立觀少室，前岩復後峰，陰晴狀非一。
△天門泉
泠泠雲外泉，的的岩光入，靜若仙鑒開，寒疑玉龍蟄，時應下鹿群，跡印青苔濕。
△天池
安知最高頂，清淺水池開，有時片雲出，倏忽生風雷，誰羨雙黃鵠，刷羽來徘徊？
△三醉石
相期物外遊，共醉仙壇石，舉手薄高穹，清風生兩腋，都忘塵世煩，笑傲聊為適。
△登太室中峰
日夕望蒼崖，嶄嶄在天外，及來步其巔，下見河如帶，半壁雲霧昏，山根已霶霈。
△峻極寺
山高路已窮，倏爾逢蘭若，落日老僧閑，支頤古松下，緩步入禪庭，苔蒼但蕭灑。
○擬玉台體七首
△欲眠
鴛鴦羅薦開，翡翠香幃寂，解帶竟羞明，移燈向東壁。
△攜手曲
攜手出中閨，殷勤克密期，密期雖不遠，回顧步遲遲。
△雨中歸
來時雲冉冉，去值雨霏霏，莫怪羅衣濕，荊王夢罷歸。
△別後
昨日日暮別，今日日暮愁，猶認縱裙色，依依在石榴。
△夜夜曲
情來不自理，明月生南樓，坐感昔時樂，翻成此夜愁。
△落日窗中坐
含情獨不語，落日窗中時，妾意與君意，相思只自知。
△領邊繡
出門重新製，纖手行自整，願作花工兒，長年承素頸。
○無題
斗覺瓊枝瘦，慵開寶鑒妝，臨風恐仙去，倚扇怯歌長。綠桂薰輕服，靈符佩縹囊，西鄰空自賦，不解到君傍。

[book_title]卷三　西京詩下
○依韻和希深新秋會東堂
何必水周堂，翛然萬木涼，朋簪茲共樂，節物自迎商。巧笑承歡劇，新詞度曲長，驂鸞悲霧扇，泛蟻釂雲漿。並蒂榴房熟，連叢桂蕊香，人初投轄醉，客甚摻楇狂。鬢約寒鴉碧，衣輕舞蝶黃，流波閑任注，錯席豈依行。亹亹談寧倦，厭厭夜未央，良時誠可惜，清燕此無荒。
○客鄭遇曇穎自洛中東歸
禪衣本壞色，不化洛陽塵，獨有煙霞染，況將山水親。西風入關戍，宿雨過城蠙，誰羨飄然跡，吾車亦已巾。
○馬判官歸闕
與君歸洛陽，仕宦頗相偶，荏苒遷歲時，徘徊樂文酒。今歸已及瓜，為贈聊折柳，亦將隨計書，慘別寧嗟久。
○餞彭城公赴隨州龍門道上作
零雨送車輪，初清遠陌塵，歸藩漢東國，遮道洛陽人。伊水照虹旆，楚山懷玉麟，征軒不可戀，梗淚返城蠙。
○早行道中相逢
黯黯雨雲晦，駸駸車馬繁，唯憂不及見，及見反無言。
○古意
故人留雅曲，今與新人彈，新人聽不足，復使後人歡。
○送弟良臣歸宣城
喬木句溪邊，秋光幾曲連，將歸三畝宅，遠寄下江船。伴爾唯征雁，悲予有暮蟬，親朋如見問，貧外似當年。
○河南張應之東齋
昔我居此時，鑿池通竹圃，池清少遊魚，林淺無棲羽。至今寒窗風，靜送枯荷雨，雨歇吏人稀，知君獨吟苦。
○河南王尉西齋
官舍古城隅，西齋何寂寂，種竹幽趣深，開屏翠光滴。青山露南牆，落日明東壁，危台起其傍，平隰坐可覿。歲暮野田空，天高霜隼擊，更憐風月時，幾弄林間笛。
○劉秀才歸河內
君家太行下，應復近蘇門，河氣知寒早，嵐煙覺暮昏。犬鳴林外火，笛響月中村，久作山陽客，逢人為寄言。
○憶洛中舊居，寄永叔兼簡師魯、彥國
東堂石榴下，夜飲曉未還，絺衣濕浩露，桂酒生朱顏。君同尹與富，高論曾莫攀，開吐仁義奧，傲睨天地間，以此為朋樂，衡門未嘗關。自從北闕來，擾擾時少閑，登危欲引望，尚不見雲山，何由覿夫子，客袂淚瀾斑。
○武陵行
生事在漁樵，所居亦煙水，野艇一竿絲，朝朝狎清泚。忽自傍藤陰，乘流轉山觜，始覺景氣佳，潛通小溪裏。常時不見春，入谷驚紅蕊，幽興窮綠波，玩芳心莫已。花外一峰明，林間碧洞啟，遙聞雞犬音，漸悟人煙邇。舍舟遂潛行，石徑劣容屣，豁然有田園，竹果相叢倚。尨眉髽髻人，倏遇心顏喜，尚作秦衣裳，那知漢名氏。自言逢世亂，避地因居此，來時手種桃，今日開如綺，更看水上花，幾度逐風委。競引飯雕胡，邀歡酌瓊體，復呼童稚前，綠鬢仍皓齒。翻遣念還茅，思歸釣鱣鮪，將辭亦贈言，勿道丘壑美。鼓枻出仙源，繁英猶邐迤，薄暮返蒼洲，微風吹白芷。他日欲重過，茫茫何處是？
○西宮怨
漢宮中選時，天下誰為校？寵至莫言非，恩移難恃貌。一朝居別館，悔妒何由效，買賦豈無金，其如君不樂。
○夏夜小亭有懷
西南雨氣濃，林上昏月色，寒影不隨人，寥寥空露白。
○外兄施伯侃下第，赴並門叔父招
共是幹時者，同為失意人，言趨太原召，如慰宛陵親。笳鼓聽臨塞，琴書未離身，別君無斗酒，當識士安貧。
○鄭戭及第，東歸後赴洋州幕
郤生方得桂，王粲始從戎，一舸辭吳會，單車入漢中。亂山雲木古，側徑野泉通，欲識風煙美，心知故國同。
○施判官赴饒州
昔日里中舊，今為幕下英，煙波歸楚國，風月滿都城。食有江魚美，時無羽檄驚，他年儻行縣，肯使折腰迎。
○楊畋赴官并州
嘗聞地近湖，寒氣盛中都，車馬行臨塞，關山見落榆。吳鉤皆尚壯，章甫幾為儒，寄謝西曹掾，能吟秀句無。
○歐陽寺丞桐城宰
葉落淮南樹，青山遍馬頭，人煙將近郭，松竹不知秋。夜虎林間嘯，溪泉舍下流，門前仲卿廟，遺跡待君求（朱邑塚祠在焉）。
○祝熙載赴任東陽（李都尉客）
東陽美山水，之子本風流，稍去何平叔，還追沈隱侯。清江飛晚雨，斜日半滄洲，縣道行無愧，煙蘿有勝遊。
○彥國通判絳州
結友時未久，情親心已照，氛埃外自遣，風月還同調。復與任浮沉，未嘗趨近要，以此雖處貧，寧防俗者誚。今將辭我去，盡日來談笑，窮巷敞茅茨，高言出廊廟。且作朱韍行，聊能發光耀，當亦就銅墨，遠之江海徼。山郭寂無喧，雲川不妨釣，所嗟胡越人，千里煩登眺。
○餘姚陳寺丞
試邑來勾越，風煙復上遊，江潮自迎客，山月亦隨舟。海貨通閭市，漁歌入縣樓，弦琴無外事，坐見浦帆收。
○明州推官鄭先輩
應幕海邊郡，秋風千里歸，隨潮吳榜駛，轉浦楚山微。野橘霜前熟，江螯露下肥，還家候靈鵲，人想罷鳴機。
○聚蚊
日落月復昏，飛蚊稍離隙，聚空雷殷殷，舞庭煙冪冪。蛛網徒爾施，螗斧詎能磔。猛蠍亦助惡，腹毒將肆螫，不能有兩翅，索索緣暗壁。貴人居大第，蛟綃圍枕席，嗟爾於其中，寧誇嘴如戟。忍哉傍窮困，曾未哀臞瘠，利吻競相侵，飲血自求益。蝙蝠空翱翔，何嘗為屏獲，鳴蟬飽風露，亦不慚喙息。薨薨勿久恃，會有東方白。
○賦秋鴻送劉衡州（沆）
秋鴻整羽翮，去就自因時，往春南方來，遂止天泉池。天泉水清泚，鴛鷺日追隨，蒲藻豈不樂，江湖信所宜。今朝風色便，暫向衡陽歸，洞庭逢葉下，瀟湘先客飛。渚有蘭杜美，心無稻粱卑，罾繳勿爾念，鷹隼寧爾窺。煙波千萬里，足以資盤嬉，峰前想回日，青冥生路岐。
○清池
泠泠清水池，藻荇何參差！美人留采掇，玉鮪自揚鬐。波瀾日已淺，龜鱉日復滋，蝦蟆縱跳梁，得以緣其涯。競此長科斗，淩亂滿澄漪，空有文字質，非無簡策施。仙鯉勿苦羨，寧將蠯蛤卑，徒剖腹中書，悠悠誰爾知？聊保性命理，遠潛江海湄，泚泚曷足道，任彼蛙黽為。
○弟得臣歸覲并州
知君歸去心，已逐秋風起。明發登太行，遙將望汾水，藹藹白雲下，吾親正居此。拜慶曷為榮，新除一官美。
○張脩赴威勝軍判官
青驪渡河水，俠氣動刀環，入幕沙塵暗，臨風鼓角閑。地形通柏谷，秋色滿榆關，誰復輕儒者？難淹筆硯間。
○吊唐俞
通閨年最少，才俊罕能雙，鵩去塵棲室，魂歸霧起窗。慈親留漢水，愛妾返荊江，一稚才能語，煢然寄遠邦。
○任適尉烏程
俯作程鄉尉，折腰還自甘，卞峰晴照黛，霅水曉澄藍。葑上春田辟，蘆中走吏參，到時蒨葉長，柳惲蓋江南。
○馬殿丞通判密州
晨裝辭北闕，懷紱貳東侯，地本全齊勝，風仍變魯優。危帆淮上去，古木海邊秋，相送江潭客，曾同十載遊。
○夏侯彥濟武陟主簿
懷縣曾余往，風謠為爾知，寒先太行近，潤接大河卑。賓酒材公秫，晨羹剪露葵，簿書行正委，何似布衣時。
○余居御橋南，夜聞妖鳥鳴，效昌黎體
都城夜半陰雲黑，忽聞轉轂聲咿呦。嘗憶楚鄉有妖鳥，一身九首如贅疣，或時月暗過閭里，緩音低語若有求。小兒藏頭婦滅火，閉門雞犬不爾留。我問楚俗何苦爾，云是鬼車載鬼遊，鬼車載鬼奚所及，抽人之筋繫車褵。昔聽此言未能信，欲訪上天終無由。今來中土百物正，安得遂與南方儔？上帝因風如可達，願今驅逐出九州。
○月夜與兄公度納涼，閑行至御橋
夕月吐澄明，陰雲淨如掃，空庭引天翠，爽氣生懷抱。家近御橋頭，因為橋畔遊，倚欄波上影，不共水東流。思歸此清夜，何處是江樓，四望遠寂曆，微風動颼褷。觀闕垂萬象，山河趨九州，壯哉帝王宅，顧我一蜉蝣！富貴非可取，田園今向秋？明當拂衣去，試與問扁舟。
○隨州錢相公挽歌三首
築岩無往夢，遊岱有飛魂，墮淚隋侯國，遺金漢帝恩。文章留日域，忠孝在王門，天道何由問，秋風遍九原。
昔日傷歸國，今朝歎舉珣，憂愁傳楚些，殄悴感周詩。文草明時訪，忠言故吏知，居常嗚咽涕，翻作眾人悲。
去年伊水上，傾府望雲岑，路轉猶回首，人誰不殞心？可憐飛語後，擠恨九幽深，從此埋英骨，空令淚滿襟。
○僧可真東歸，因謁范蘇州（仲淹）
姑蘇台畔去，雲壑付清機，野策過寒水，山童護衲衣。松門正投宿，竹笠帶餘暉，誰愛杼山句？使君應姓韋。
○廖秀才歸衡山縣
千里倦為客，秋歸烏榜輕，過林湘橘暗，收潦楚江清。晚泊親鷗鷺，殘芳襲杜蘅，長沙幾日到？天際見高城。
○魏屯田知楚州
淮南木葉驚，淮上使君行，天外高帆出，沙頭候吏迎。夜潮通廢埭，秋月滿孤城，正遲文翁化，從來楚俗輕。
○張子野赴官鄭州
盡室寄東里，一官辭上都，只應乘小駟，寧肯躡雙鳧。秋雨生陂水，高風落廟梧，梅山為餘訪，還有舊家無？
○擬王維偶然作
嵇康任天性，傲散喜端居，自云安卑者，竊比老莊歟。一月十五日，頭面忘洗梳，危坐恣搔虱，於時懶作書。一曲情自寄，一杯歡有餘，尚子志所慕，阮生甘不如。黃精可養壽，廣澤宜睹魚，不堪行作吏，章服裹猿狙。
○蘇祠部通判洪州
飛璟去江西，秋飆滿桂旗，蘆洲花白處，楓岸葉丹時。沙鳥看來沒，雲山愛後移，高才屬滕閣，家擅子卿詩。
○中秋與希深別後月下寄
薄霧生寒水，寥寥艤畫船，人傷千里別，桂吐十分圓。把酒非前夕，追歡憶去年，南樓足佳興，好在謝林川。
○望芒碭山
出舟跳古岸，林外見修岡，回頭問榜子，前是芒碭。其顛有高廟，松柏鬱蒼蒼，迤邐堆阜屬，蕭條茆葉黃。千古收王氣，一川平夕陽，人家才四五，雞犬自相望。尚爾想新豐，誰復思沛鄉，臨流一舉酒，可以喻悲傷。
○初見淮山
遊宦久去國，扁舟今始還，朝來汴口望，喜見淮上山。斷嶺碧峰出，平沙白鳥閑，南歸不厭逺，况在水雲間。
○旌義港阻風
清晨下長淮，忽值秋風惡，渺瀰雲霧昬，掀合魚龍作。方驚白浪髙，又以寒潮落，逺渚時出没，輕舟自前却。將投古戍迷，偶得孤港泊，下纜寄蘆林，尋邨步芒屩。儻有白醪酤，聊為野田酌，茆屋何颼颼，瓦罌空索索。却持杖頭歸，相顧還寂寞，一夕不能眠，孤吟當狂藥。
○依韻和劉六淮潮
汐潮如有信，時向舊痕生，始覺回波定，還看曲渚平。舞鷗隨下上，寒日共浮傾，後夜人無寐，遥聽入浦聲。
○舟中聞蛩
秋月滿行舟，秋蟲響孤岸，豈獨居者愁，當令客心亂。展轉重興嗟，所嗟時節換，時節不苦留，川塗行已半。霜落草根枯，清音從此斷，誰復過江南，哀鴻為我伴。
○雙野鳧
野水雙紋翼，雲羅謾自媒，驚飛帶波起，行啑拂萍開。暖日浮還没，寒汀去復來，王喬如可挹，仙舄此徘徊。
○和才叔岸傍古廟
樹老垂纓亂，祠荒向水開，偶人經雨踣，古屋為風摧。野鳥棲塵坐，漁郎奠竹杯，欲傳山鬼曲，無奈楚辭哀。
○山光寺（煬帝故宮）
古橋經廢寺，蒼蘚舊離宮，柏殿秋陰冷，蓮堂暮色空。鳥啼山靄裏，僧語竹林中，寂寞蕪城近，蕭蕭牧笛風。
○自急流口至長蘆江入金陵
始發碧江口，曠然諧逺心，風清舟在鑑，日落水浮金。瓜步逢潮信，臺城過鴈音，故鄉何處是，雲外即喬林。
○早渡長蘆江
帶月出寒浦，殘星浸水濆，帆開風色正，舟急浪花分。霧氣橫江白，雞聲隔岸聞，天晴建業近，鍾岫起孤雲。
○采石懷古
青峰來合沓，勢壓大江雄，舟渡神兵後，城荒王氣空。山根魚浪白，巖壁石蘿紅，弄月人何在，孤墳細草中。
○望夫山
亭亭千古質，曾是念征夫，一作山頭石，畏㸔天際塗。猶如託蘿蔓，不似采蘼蕪，時有江雲近，仙衣挂六銖。
○泊牛渚磯（所謂鼓吹山也有竹可作笙竽）
落帆牛渚前，便為牛渚宿，波摇殘照中，采翠浮巖谷。巗谷足幽篁，石上羅寒玊，裁作媧氏笙，堪吹鳳凰曲。楚客夕無眠，獨將清籟續，更看江月來，還想燃犀燭。
○遊響山
久憶門前勝，聊乘逸興逰，寒篙進溪曲，古木暗城頭。鳥過空潭響，船隨碧瀬流，梅花三疊罷，煙火起滄洲。
○蕪湖口留别弟信臣
少也逺辭親，俱為異鄉客，昨日偶同歸，今朝復南適。南適畏簡書，叨兹六百石，重念我當去，送我江之側。溪山逺更清，溪水深轉碧，因知惜别情，愈賖應愈劇。
○金霞閣
登臨無盡興，清燕日徘徊，霞影縁觚落，嵐光入牖來。離宫分碧瓦，太液俯青槐，好待邀明月，瑶琴為一開。
○送蟾上人遊南嶽
葉下瀟湘闊，杯浮豈道遲，賔鴻不到處，危彴獨行時。翠嶺祝融宅，喬松虞舜祠，雲霞遊徧日，振錫更何之。
○王公慥東歸
行色上東陌，秋槐葉亂飛，囊無一錢用，篋有古書歸。羸駟嘶寒草，荒城背落暉，莫嫌牛馬隔，走别八行稀。
○幾道隰州判官
清曉赴國門，西風生早涼，天地大道出，苑樹短亭傍。相㸔車馬色，共照池水光，舉酒酒非淺，明朝誰重觴。話别語難盡，去後空回腸，計彼行路逺，幾日至洛陽。洛陽多舊友，一一道相望，失意非憔悴，懷昔無悲傷。無由戀中國，不久之南方，音書儻能問，鴻鴈亦能翔。此外念出處，便為參與商，到官秋節晩，塞近百草黃。定隨劉武威，校獵赤土岡，余方楓林下，野艇泛滄浪。㺯月江波闊，罥衣蔆荇香，雖知各所適，未免涕霑裳。操袂却引顧，煙蕪平夕陽，獨回唯鳥影，相與過林塘。朋㳺頓兹減，客心仍未央。

[book_title]卷四　池州後詩上
○池州進士陳生惠然見過，不日且行，因以詩贈別
呼童具雞黍，頗識故人期，竹館忽枉駕，山樽聊解頤。醉歌返北郭，春雨生東陂，便與千峰隔，登高空復思。
○春陰
濃淡雲無定，淒微氣宇寒，鳩鳴桑葉吐，村暗杏花殘。客子行裘薄，春塘野水寬，輕雷欣已發，謬作采茶官。
○春晴對月
雲埽魚鱗靜，天開桂魄清，梨花鑒中色，杜宇晝時聲。寥落將寒食，羈離念故京，都無惜春意，樽酒為誰傾。
○植梔子樹二窠十一本於松側
舉世多植蘗，而我學種梔，顏色固不別，良苦誠異宜。團團綠階側，豈畏秋風吹！同心誰可贈？為詠昔人詩。
○百舌
天窗明未明，颯颯過微雨，已聞高樹頭，百舌間關語，幽人枕上聽不聽，變盡春聲始飛去。
○提壺鳥
山路暗松筿，幽禽語前後，上言勸提壺，下言勸酤酒。但取醒復醉，莫問升與斗，人生朝菌榮，綠髮可無負。
○青梅
梅葉未藏禽，梅子青可摘。江南小家女，手弄門前劇，齒軟莫勝酸，棄之曾不惜，寧顧馬上郎，春風滿行陌。
○挾彈篇
長安細侯年尚小，獨出春郊不須曉，手持柘彈霸陵邊，豈惜金丸射飛鳥？金丸射盡飛鳥空，解衣市酒向新豐，醉倒銀瓶方肯去，去臥紅樓歌吹中。不管花開與花老，明朝還去杜城東。
○五日登北山望競渡
南方傳競渡，多在屈平祠。簫鼓滿流水，風煙生畫旗，千橈速飛鳥，兩舸刻靈螭，盡日來江畔，誰知輕薄兒？
○寄新安通判錢學士
昔人言訪舟，江水賦清泚，冬春常一色，深淺皆見底。崖日半寒潭，澄明動朱鯉，君懷素已高，塵慮都應洗。
○得歐陽永叔回書，云見來客，問予動靜備詳
昨日使人回，聞君與之坐，君問我何為，但云思寡過。寡過真未能，得便北窗臥，此趣今已深，世間誰與和？
○建德新牆詩
山廨不營堵，筠篁為密籬，初年固可蔽，晏歲不能支。已被巢蜂蠹，復為荒葛蔂，夏雨久枯脆，秋風遂傾欹，雞鶩恣穿逸，牛羊來踐窺，我議欲板築，群走皆不怡。首吏先進白，土疏不可為，潦雨忽暴集，澗流如突馳。我心賾其極，斯語其見欺，用竹乃戶率，破得緣而私。冬斂葺西角，春調完北陲，循環日有壞，煩擾無虛時。介決勿爾惑，遂飭辟其基，榛莽一芟去，畚鍤能悅隨。膏潤非朽壤，峭削隱金錘，荏苒未逾月，屹如長雲垂。疏塹備水害，既圬復蓬茨，豈唯禦獾豹，亦以防狐狸。且有內外隔，絕聞閭巷卑，安然茲燕息，來者勿吾隳。
○九月五日，得姑蘇謝學士寄木蘭堂官醞
公田五十畝，種秫秋未成，杯中無濁酒，案上唯丹經。忽有洞庭客，美傳烏與程，言盛木蘭露，釀作甕間清。木蘭香未歇，玉盎貯華英，正值菊初坼，便來花下傾。一飲為君醉，誰能解吾酲，吾酲已不解，百日毛骨輕。
○九月見梅花
江南風土暖，九月見梅花。遠客思邊草，孤根暗磧沙，何曾逢寄驛，空自聽吹笳。今日樽前勝，其如秋鬢華。
○新安錢學士以近詩一軸見貺，輒成短言用敘單悃
早事太尉府，謬以才見論，身作邑中吏，日陪丞相尊。嵩山雲外寺，伊水渡頭村，泉味入香茗，松色開清樽。題詩人半醉，馬上景已昏，歸來屬後乘，冠蓋迎國門。悠悠失貧賤，苒苒歷涼溫，而今處窮僻，落莫思舊恩。終日自鮮適，終年長不言，已覺人事寡，惟聞雞犬喧。東風有來信，滿幅蘭與蓀，深知故人意，遺我滌冥煩。一章言罨畫，谿好如目存，何須到雲壑，便若遊花源。一一先造化，可以輕瑤琨，成誦今在口，願將醒病魂。
○答陳五進士遺山水枕屏
妙畫能成趣，谿山迥得君，漁舟長映浦，岩樹半藏雲。征鳥無時沒，橫橋有處分，數峰來枕席，曾不愧移文。
○謝賓客挽歌三首
位不登三事，才宜列四科，清名時自得，華冕世空多。望氣悲埋劍，臨風歎逝波，吳阡蒿作里，楚挽薤成歌。會葬千人至，來觀數郡過，無由親執紼，東首淚滂沱。
自昔居門下，遊觀必許偕，豈將千里別，遂作九泉乖。已恨霜松折，行嗟玉樹埋，蒼生空有望，丹旐不勝懷。曩日言歸里，飛章願乞骸，今朝赤松畔，煙壟對蒼崖。
當年罷會稽，還郡錦為衣，老作龍樓貴，終稱鳳沼違。英魂遊岱去，石槨渡江歸，揚子春風惡，南徐過客稀。眾帆看屢溺，素舸獨如飛，始見中郎孝，松門自有輝。
○往東流江口寄內
艇子逐溪流，來至碧江頭，隨山知幾曲？一曲一增愁。巢蘆有翠鳥，雄雌自相求，擘波投遠空，丹喙橫輕簹。呼鳴乃不已，共啄向蒼洲，而我無羽翼，安得與子遊？
○代內答
結髮事君子，衣袂未嘗分，今朝別君思，歷亂如絲棼。征僕尚顧侶，嘶馬猶索羣，相送不出壺，倚楹羨飛雲。日暮秋風急，雀聲簷上集，並作千里愁，愁極翻成泣。
○訪礦坑老僧
山深無外事，日夕愛潺湲，趺坐樹間石，力耕溪上田。解言南國事，能詠碧雲篇，莫貰遠公酒，余非陶令賢。
○除夕與家人飲
莫言寒漏盡，春色來應早，風開玉砌梅，薰歇金爐草。稚齒喜成人，白頭嗟更老，年華個裏催，清鏡寧長好。
○立春在元日
新春與新歲，時候不相先，未肯欺殘臘，何曾占舊年。綴條花剪彩，插戶柳生煙，獨坐空山裏，唯驚節物遷。
○遊水簾岩
春山時獨往，榛穢旋芟絜，飛泉蔽幽岩，杳藹疏朝旭。光垂白龍髯，鳴潄寒潭玉，半壁生晝寒，陰草潤秋綠。穿藤出溪口，流沫縈山足，莫遣吏人來，方歌白雲曲。
○詠官妓從人
少為輕薄誤，失行落優倡，去作小家婦，願同貧裏裝。無心歌《子夜》，有意學流黃，他日東郊上，誰人見采桑？
○夏雨
林梅初弄熟，密雨閉重關，潤裛衣巾上，涼生竹樹間。水聲通遠澗，雲色暝前山，野鳥寂無語，公庭盡晝閑。
○五日與陳真卿飲
五日逢南國，三年別舊都，招魂傳楚客，撫節見靈巫。蒿艾因時采，蛟龍為俗驅，清樽與鵝炙，忻此故人俱。
○彼掞吟
斷木喙雖長，不啄柏與松，松柏本堅直，中心無蠹蟲。廣庭木雲美，不與松柏比，臃腫質性虛，朽蠍招猛觜。主人赫然怒，我愛爾何毀，彈射出窮山，群鳥亦相喜。啁啾弄好音，自謂得天理，哀哉彼掞禽，吻血徒為爾。鷹鸇不搏擊，狐兔縱橫起，況茲樹腹怠，力去宜濱死。
○感遇
眾默瘖莫辨，眾寐盲不知，問而使之對，覺而使之窺。瘖盲自窮矣，所感在一時，苟昧哲人理，寐默定妍媸。
○雪詠
雪色混青冥，搴幃宿酒醒，龍蛇緣古木，鳳鵠舞幽庭。密勢因風力，輕姿任物形，公堂何寂寞！橫案對《玄經》。
○臘日出獵，因遊梅山蘭若
我與二三騎，急馳孤戍旁，逐麋逢野寺，息馬據胡床。鷹想支公好，人思灞上狂，歸來何薄暮，煙火照溪光。
○依韻和楊敏叔吳門秋晚見寄
方在洞庭上，秋懷那得禁，西風楚波急，度雁海雲陰。洛客吟初苦，騷人思已深，顛毛隨日減，冉冉不勝簪。
○田家
南山嘗種豆，碎莢落風雨，空收一束箕，無物充煎釜。
○陶者
陶盡門前土，屋上無片瓦，十指不沾泥，鱗鱗居大廈。
○縣署叢竹
嫋嫋幽亭竹，團團自結叢，寒生綠樽上，影入翠屏中。陶柳應慚弱，潘花只競紅，方持雪霜操，不敢倚春風。
○巧婦
巧婦口流血，辛勤非一朝，莠荼時補綍，風雨畏漂搖。所托樹枝弱，而嗟巢室翹，周公誠自感，聊復賦《鴟鴞》。
○聞歐陽永叔謫夷陵
共在西都日，居常慷慨言，今嬰明主怒，直雪諫臣冤。謫向蠻荊去，行當霧雨繁，黃牛三峽近，切莫聽愁猿。
○聞尹師魯謫富水
朝見諫臣逐，暮章從謫官，附炎人所易，抱義爾唯難。寧作沉泥玉，無為媚渚蘭，心知歸有日，時向斗牛看。
○寄饒州范待制
山水番君國，文章漢侍臣，古來中酒地，今見獨醒人。坐嘯安浮俗，談詩接上賓，何由趨盛府，徒爾望清塵。
○詠王右丞所畫《阮步兵醉圖》（胡公疏新勒石）
右丞筆通妙，阮籍思玄虛。獨畫來東平，倒冠醉乘驢。力頑不肯進，俯首耳前趨，一人牽且顧，一士旁挾扶。捉鞍舉雙足，閉目忘窮塗，想像得風度，纖悉古衣裾。玉骨化為土，丹青終不渝，而今幾百歲，乃有胡公疏。買石遂留刻，漬墨許傳模，白黑就仿佛，毫芒辨精粗。千古畜深意，終朝懸座隅，誰謂盈尺紙，不慚雲霧圖。
○猛虎行
山木暮蒼蒼，風淒茆葉黃，有虎始離穴，熊羆安敢當。掉尾為旗纛，磨牙為劍铓，猛氣吞赤豹，雄威躡封狼。不貪犬與豕，不窺藩與牆，當塗食人肉，所獲乃堂堂。食人既我分，安得為不祥，麋鹿豈非命，其類寧不傷。滿野設罝網，競以充圓方，而欲我無殺，奈何饑餒腸。
○白鷳
喬木暗青山，晴川下白鷳，春雲生嶺上，積雪在囂間。綠草張新翳，柔冠總翠鬟，時哉養文素，不是雜斑斑。
○後園桃李花
後園桃李花，灼灼復皎皎，南枝開已繁，北枝縈尚少。花萼相輝映，根本自鉤繞，無為驚風吹，紛紛逐飛鳥。
○道傍虎跡行
朝履猛虎跡，暮宿猛虎林，猛虎終夜嘯，陰風生遠岑。我懷何所畏，所畏在官箴，傷哉此遺體，冒險輕百金。
○脩真觀李道士，年老貧餓無所依，忽縊死，因為詩以悼之
唐室王子後，黃冠事隱淪，餐霞不滿腹，披雲不蔽身，八十不能死，縊以頭上巾。始慕老莊術，終厭道德貧，營營求長生，反困甑中塵。
○野田行
輕雷長陂水，農事乃及辰，茅旌送山鬼，瓦鼔迎田神。青皋暗藏雉，萬木欣巳春，桑間耦耕者，誰復來問津。
○水輪詠
孤輪運寒水，無乃農者營，隨流轉自速，居髙還復傾。利纔畎澮間，功欲霖雨并，不學假混沌，忘機抱甕罌。
○山邨行
征馬去不息，幽禽隨處聞，深源樹蓊鬱，曲塢花氛蒀。澹澹平田水，濛濛半嶺雲，長鬟弄春女，溪上自湔裙。
○鳴雉詞
雄雉鳴桑林，雌雉雊麥隴，結愛誠有宜，别啄義亦竦。哺雛深莽中，摧頽錦翅擁，辛勤何爾為，應自念遺種。
○寄公異弟
池塘去後春，一夕生緑草，無由夢阿連，詩句何能好。
○去春城
前日去春城，今朝還故陌，馬有甚煩意，人多逺行色。暫爾厭風埃，那堪為久客。
○讀范桐廬述嚴先生祠堂碑
二蛇志不同，相得榛莽裏，一蛇化為龍，一蛇化為雉。龍飛上髙衢，雉飛入深水，為蜃自得宜，潛㳺滄海涘。變化雖各殊，有道固終始，光武與嚴陵，其義亦云爾。所遇在草昧，既貴不為起，翻然歸富春，曾不相助治。至今存清芬，烜赫耀圖史，人傳七里灘，昔日來釣此。灘上水濺濺，灘下石齒齒。其人不可見，其事清且美。有客乘朱輪，徘徊想前軌，著辭刻之碑，復使存厥祀。欲以亷貪夫，又以立懦士，千載名不忘，休哉古君子。
○禽言四首
△子規
不如歸去，春山云暮。萬木兮參雲，蜀天兮何處。人言有翼可髙飛，安用空啼向髙樹。
△提壺
提壺蘆，酤美酒，風為賔，樹為友。山花繚亂目前開，勸爾今朝千萬夀。
△山鳥
婆餠焦，兒不食。爾父向何之，爾母山頭化為石。山頭化石可奈何，遂作㣲禽啼不息。
△竹雞
泥滑滑，苦竹岡，雨蕭蕭，馬上郎。馬蹄凌兢雨又急，此鳥為君應斷腸。
○讀漢書梅子眞傳
子眞實吾祖，耿介仕炎漢，權臣始擅朝，忠良被塗炭。輦下莫敢言，上書陳治亂，是時卿大夫，曽不負媿汗。其文信雄深，爛然今可玩，危亡識禍機，滅迹思汗漫。一朝弃妻子，龍性寜羈絆，九江傳神仙，會稽隱㕓閈。舊市越溪陰，家山鏡湖畔，唯餘千載名，撫卷一長歎。

[book_title]卷五　池州後詩中
○贈黃庭筠舉進士
橘柚生南國，幽林日蔥蒨，上有嘉禽鳴，五色被餘絢。彼美發華英，厥包待秋薦，根本當自持，無為風土變。
○和滕公遊穿山洞
洞口水石淺，潺潺瀉綠蒲，緣源進岩竇，陰黑人境殊。中言有物怪，蟠蟄春未蘇，霖雨雖有意，風雷莫肯扶。風雷自鼓蕩，不久當何如。幸欣禪林近，鍾梵來有無，回策履幽徑，衣香草露濡。老僧長松下，麋鹿與之俱，溪雲時見起，山鳥自相呼。羨爾得茲樂，何用勞形軀。
○陳真卿將有秋試，倏見訪，不日告行，送於北門歌鵠庭，為五言以贈
送君北岡上，舉酒歌黃鵠，黃鵠去何高，天池待棲宿！寧復戀江湖，聊茲混雞鶩，暉暉振羽裳，不羨淵明菊。
○秋日詠蟬
群蟲喜炎熱，此獨愛高陰，薄蛻聊依葉，清聲已出林。人閑感衰節，風急雜遙砧，虛腹曾何竟，常憂螗斧侵。
○范饒州夫人挽詞二首
聽飲大夫日，止言京兆辰，常憂伯宗直，曾識仲卿貧。蒿裏歸魂遠，芝山旅殯新，江邊有孤鶴，嘹唳獨傷神。
君子喪良偶，拊棺哀有餘，莊生慚擊缶，潘嶽感遊魚。夕苑凋朱槿，秋江落晚蕖，猶應思所歷，入室淚漣如。
○吊礦坑惠燈上人
生棲雲際緌，沒葬寺傍村，破案殘經卷，新墳出樹根。松悲隔溪路，月照舊山門，自昔多詩句，而今幾許存？
○寄題石埭權縣樂尉碧瀾亭
遙知溪上亭，秋水漾泠泠，雲影無時翠，嵐光到底清。危樓喧晚鼓，驚鷺起寒汀，聊作淵明飲，臨流酒易醒。
○斑竹管筆
翠管江潭竹，斑斑紅淚滋，束毫何勁直！在橐許操持。欲寫湘靈怨，堪傳虞舜辭，蔚然君子器，安用俗人知？
○古意
月缺不改光，劍折不改剛，月缺魄易滿，劍折鑄復良。勢利壓山嶽，難屈志士腸，男兒自有守，可殺不可苟。
○觀博陽山火
十月原野枯，連山起狂燒，高焰過危峰，飛火入遐嶠。玉石被焚灼，誰能見輝耀，猿猱失輕捷，亦不暇相吊。長風又助惡，怒號生萬竅，炎炎赤龍奔，劃劃陰電笑。願傾寒江潮，勢逆難沃澆，願傾天河水，雖順雲衢遙。青松心已爛，蔓草根未焦，小農候春鋤，寒客失冬樵。誰知兼並子，平陸閑肥饒，不易天地意，長養非一朝。
○聞雁寄歐陽夷陵
閑坐獨無寐，雁來更未闌，聲長河漢迥，影落戶庭寒。荊楚橘包熟，瀟湘楓葉丹，南飛過三峽，試問故人看。
○送謝舍人奉使北朝
漢使下西清，胡人擁道迎，寒笳隨宿堡，衛甲出孤城，犯雪貂裘重，衝風錦綬輕。山川辭國遠，車騎踏沙行，授館氈為幄，供庖酪和羹，戎王拜天賜，虜帥伏名卿。紫塞千烽靜，黃雲萬里平，甘泉歸奏日，重見鳳池榮。
○觀放鷂子
白皙少年子，秋郊臂蒼隼，日暖饑目開，風微雙翅緊。草際鳴鶉驚，蒿間黃雀窘，下鞲誠必獲，得俊還復哂。碎腦此非辜，食肉爾何忍！取樂在須臾，我心良惻憫。
○食橙寄謝舍人
洞庭朱橘未弄色，襄水錦橙已變黃，玉臼搗齏憐鱠美，金盤案酒助杯香。雖生南土名猶重，未信中州客厭嚐，欲寄白苞憑驛去，只應佳味怯風霜。
○夜聞居人喊虎
猛虎豈雲猛，潛藏伺天昏，行行出叢薄，稍稍入孤村。孤村何所利，所利犬與豚，誰知仁者勇，去惡義自敦。
○采白術
吳山霧露清，群草多秀發，白術結靈根，持鋤采秋月。歸來濯寒澗，香氣流不歇，夜火煮石泉，朝煙遍岩窟。千歲扶玉顏，終年固玄髮，曾非首陽人，敢慕食薇蕨？
○寓言
寒燈不照遠，光止一室明，小人不慮遠，義止目前榮。燈既無久焰，人亦無久情，誰言結明月，明月豈長盈？
○送李尉子京之邵武光澤
母老不擇祿，一官勤夙興，長河未結凍，去客已懷冰。露蟬不飽腹，志士甘曲肱，遠方人所畏，所畏非所兢。
○銅坑
碧礦不出土，青山鑿不休，青山鑿不休，坐令鬼神愁。
○朝日
日色才出海，曉月無光彩，曉月在青空，不與日色同。誠知大君德，照耀無不通。
○失鷓鴣
愛玩日已久，開籠為馴故，點臆雪花圓，連袪浪紋素。鉤輈格磔鳴，鵓<卒毛>翻翁去，誰知煙渚深，綠水修篁處。
○過小石潭
樹老石連潭，潭深煙翠入，群魚石下遊，獨鳥潭上立。泉暖草長綠，山高風自急，徘徊興不窮，苔屐雲沾濕。
○縣齋對雪
密雪夜來積，起見萬物春，山川忽改色，草木一以新。古邑失荒穢，王路覆平均，從茲慶豐年，蹈詠慚小臣。
○對花有感
新花朝竟妍，故花色憔悴，明日花更開，新花何以異？
○山中夜行
孤客心多恐，寒風夜度溪，山長羸馬困，月黑怪禽啼。遠火生樵舍，荒榛亂野蹊，喜言林館近，聞犬入猶迷。
○啄木
中園啄盡蠹，未肯出林飛，不識黃金彈，雙翎墜落暉。
○夢與公度同賦蕅華，追錄之
吳王舊宮闕，水殿芙蓉披，濁泥留玉骨，疑是葬西施，西施魂不滅，嬌豔照清池。
○和綺翁遊齊山寺，次其韻
蒼山南望截雲煙，中有紺宇通諸天，長橋直度清溪水，寒湖收潦曠平田。古木陰森大堤上，千峰濃淡高樓前，龍筍未迸角出縮，虎石亂踞筋拳攣。陰崖乳泉濕苔蘚，陽谷暖氣留蘭荃，澗戶曉辟煙的的，松軒夜啟月娟娟。聞有謫仙乘興入，飄然欲拍洪厓肩，玩遊逐勝不覺遠，露奇發怪工無全，捫蘿但識康樂徑，飲酒安問遠公禪。清猿不到俗士耳，香草已入騷人篇，水鳥念佛次淨界，野鹿銜花來象筵。在昔探賞猶可數，深景秀句今得傳，辭韻險絕茲所駭，何特杜牧專當年。重以平澹若古樂，聽之疏越如朱弦，秘藏褚中為不朽，谘諏坐上皆曰然。誰意粗官獲此貺，洗去鄙吝空池邊，聊欲報言罕驛使，春郊唯見雁連連。
○范待制約遊廬山，以故不往因寄
平昔愛山水，茲聞廬嶽遊，遠期無逸興，獨往畏湍流。舉手謝雲壑，棲心慚鳥鷗，香爐碧峰下，應為一遲留。
○范饒州坐中客語食河豚魚
春洲生荻芽，春岸飛楊花，河豚當是時，貴不數魚蝦。其狀已可怪，其毒亦莫加，忿腹若封豕，怒目猶吳蛙。庖煎苟失所，入喉為鏌鋣，若此喪軀體，何須資齒牙！持問南方人，黨護復矜誇，皆言美無度，誰謂死如麻？我語不能屈，自思空咄嗟。退之來潮陽，始憚餐籠蛇，子厚居柳州，而甘食蝦蟆，二物雖可憎，性命無舛差。斯味曾不比，中藏禍無涯，甚美惡亦稱，此言誠可嘉。
○徐元輿見邀，與諸君同遊，至峰山溪上作
春霽重行行，行行在墟里，攄懷厭樓觀，寓興欣山水。斷壁翠連雲，寒流清見底，主人開綠樽，下馬臨芳芷。澄溜瀉灣漘，跳波生石齒，園林始弄萼，皋壟時鳴雉。談謔忘機心，笑言驚俗耳，曠哉茲日遊，何羨稽山美！
○和元輿遊春，次用其韻
乘閑多遠興，信馬與君行，碧樹斜通市，清流曲抱城。山花高下色，春鳥短長聲，日暮吾廬近，還歌空復情。
○留別李君，君頗有歸意而未遂
酌我樽中酒，知君羨北歸，如何沙上鳥，遠逐片帆飛！
○離蕪湖至觀頭橋
江口泊來久，菰蒲長舊苗，爭雛洲鵲鬥，遺子浦魚跳。宿岸欣逢戍，歸船競趁潮，時時望鄉樹，已恨白雲遙。
○馬秘書始約同行，久而未至，因以寄
渡江落我前，入汴居我後，日日是南風，時時為回首。逢船一借問：“遠棹見來否？”明朝儻相及，閑步河堤柳。
○寄建德徐元輿
才子方為邑，千峰對縣門，靜寒琴意古，閑厭鳥聲喧。山茗烹仍綠，池蓮摘更繁，訟稀應物詠，庭下長蘭蓀。
○詠苜蓿
苜蓿來西域，蒲萄亦既隨，胡人初未惜，漢使始能持。宛馬當求日，離宮舊種時，黃花今自發，撩亂牧牛陂。
○汴河雨後呈同行馬秘書
雨霽晚虹收，河堤淨如掃，清陰拂人樹，翠色垂流草。漢漕走王都，華言雜夷獠，時方同馬生，野泊聊論道。
○夏日汴中作
倚棹望平野，低雲密未收，黃鸝度高柳，歸燕拂行舟。濁水不堪照，清江空憶遊，晚晴蒸潤劇，喘月見吳牛。
○夢故府錢公
故相方來夢，分明接座隅，只知冠劍是，不道死生殊。西府看如舊，東山詠久徂，遽然興寤歎，不覺淚沾鬚。
○謝紫微以畫鷺二軸為寄
白鷺畫雙素，粉毫幽趣多，翹沙依折葦，刷羽對衰荷。浦思懸秋壁，江情憶釣蓑，因君遠相寄，詩詠對滄波。
○宿州河亭書事
遠泛千里舟，暫向郊亭泊，觀物趣無窮，適情吟有托。林中鴉舅獰，席上蠅虎攫，雨久草苗盛，田蕪瓜蔓弱。香秔稚子慣，脫粟家人薄。少年都下來，聊問時所作，新衣尚穿束，舊服變褒博。我今貧且賤，短褐隨宜著。
○晚泊觀鬥雞
舟子抱雞來，雄雄跱高岸，側行初取勢，俯啄示無憚。先鳴氣益振，奮擊心非懦，勇頸毛逆張，怒目眥裂幹。血流何所爭，死鬥欲充玩，應當激猛毅，豈獨專晨旦！勝酒人自私，粒食誰爾喚？緬懷彼興魏，傍睨當衰漢。徒然驅國眾，曾靡救時難。群雄自苦戰，九錫邀平亂，寶玉歸大奸，干戈托奇算。從來小資大，聊用一長歎。
○聞表兄施先輩上第
昔人事功名，五十未為老，而今君已及，得桂誠非早，所慰白頭親，且將黃綬好，吾始日夜心，望盡京關道，拜慶早歸來，莫變秋庭草。
○雍丘逢錢寺丞載陽
殷勤魏公子，落莫吳王孫，下客獨垂淚，傷心思舊恩。
○廟子灣辭
廟子灣風俗云：有白黿憑險日為波潮，以驚異上下。余過而作辭云：
我之東萊兮過彼雍丘，舟師奏功兮濁水湍流，歷長灣兮勢曲鉤，傾高斗折兮若奔虯，潛伏怪物兮深幽幽，發作暴漲兮為潮頭，土人立祠兮在彼沙洲，老木蒼蒼兮蟬噪啾啾。輸卒引繂兮，蓬首裸體劇縲囚；赤日上煎兮，膠津蹙氣塞咽喉；胸蕩肩挨同軛牛，足進復退不得休。竟持紙幣掛廟陬，微風飄揚如喜收。我今語神神聽不？何不歸海事陽侯！穹魚大龜非爾儔，奚必區區此汴溝，驚愚駭俗得肴羞，去就當決何遲留！
○送蔡侍禁赴長沙
寒葉下瀟湘，之官逐雁行，水經菱浦晚，船過橘洲香。二女竹林外，三閭楓葉傍，平寺息戎律，物景助才章。
○送馬廷評之餘姚
越鄉知勝楚，君去莫辭遥，曉日魚鰕市，新霜橘柚橋。河流通海道，山井應江潮，近邑逢鷗鳥，先應避畫橈。
○送秀州海鹽知縣李寺丞
呉帆千里去，邑屋富魚鹽，霜鶴亭皋唳，風烏海客占。滄涼朝日近，紫翠晚山尖，若過陸機宅，寒蕪應不嫌。
○送馬廷評知康州
南去晉康郡，風帆幾千里，辭家上洞庭，落葉過湘水。瀧吏迎使君，壺漿出蠻壘，問俗言未通，觀風想先喜。曽非異方趣，頗與華人擬，期子寄梅花，無由問行李。
○過鳴鴈城
九月過鳴鴈，斜陽上廢臺，兵車千載會，桑柘萬疇開。代謝隨秋草，英靈化死灰，我来空詠古，寒鳥有餘哀。
○送余駕部江州
內史九江行，潦収波已清，何時鷁舟上，逺見爐峰迎。野色連葭菼，秋香薦橘橙，寒潮如特送，不肯過湓城。
○依韻和陳祕校見寄
鬱鬱東堂桂，常期接袂攀，羽翰殊不及，蓬蓽却空還。江水幾經歳，鑑中無壯顔，音塵能見問，誰道隔雲山。
○送張子野祕丞知鹿邑
忽作五年别，相逢雙鬢疎，不知從此去，當見復何如。公秫時為酒，晨庖日有魚，沛譙風物美，聊以樂琴書。
○送王紫微北使
天子命儒臣，遐方重専對，持書下西閣，擁節來窮塞。貂服紫䝉茸，虎旗光綵綷，將迎走氊騎，衛從羅金鎧。當宣漢恩德，更使敵欣戴，幾日過陰山，南飛鴈相背。
○九月都下對雪寄永叔師魯
陰風中夜鳴，宻雪逗曉積，誰言有蓬巷，但見鋪瑶席。忽憶在山中，開户羣峰白，當時吟不厭，盡日坐巖石。傍徨懷故人，憔悴為遷客，欲泛剡溪船，路長安可適。
○劉弟示詩一軸走筆荅之
昔與伯氏吟，青銅照人髪，今又讀君詩，寒冰徹人骨。時時探古趣，往往到月窟，清濟流不休，終期至溟渤。
○劉十秀才見過尋以為寄次韻和酬
放言破崖岸，塵事盡磨刮，况此氣澄明，幽襟亦軒豁。竟日坐衡茅，同心異胡越，吾道今不孤，長吟為君發。
○依韻和劉敞秀才
安得采虚名，師道欲吾廣，雖然存術業，曽不計少長。孔孟久已忘，冨貴得亦儻，後生不聞義，前輩懼為黨。退之昔獨傳，力振功不賞，舌吻張洪鐘，小大扣必響。近世復泯滅，務覺多忽怳，今子誠有志，方駕已屢枉。自慙懷道淺，所得可下上，正如種青松，而欲託朽壤。典冊皆可尋，聖言皆可仰，幸無増我過，此語固不爽。
○依韻和劉十秋霖
秋草更緑秋霖衰，長安逰客未成衣，淒淒斗欲變寒色，一夜獨語㸔燈輝。
○送劉十往荆渚
臨水一太息，解舟當落暉，上樓人巳逺，極目鳥空飛。荆楚時方晏，江湖客未歸，定知吟憶處，林外月光㣲。

[book_title]卷六　池州後詩下‧汝州後詩上
○祫禮頌聖德詩（以下池州後詩）
溥哉孝享，將事於寧，文武卿士，冠劍在庭，爰俟帝齋，風霰其零。風霰不已，鉤陳豹尾，龍旂太常，立列比比。帝居路寢，百辟就次，至於穀旦，漫漫翳翳。帝入靈宮，左撞黃鍾，升階置玉，日氣瞳鴻，鴻鴻杲杲，氛駁陰掃，宿於太宮，月星皓皓。侍祠之臣，鵠舉鷺振，或捧其匜，或進其巾。輔相夾導，俯僂鱗鱗，圭瓚以陳，登歌以均，東向虛位，發爵親親。平明帝還，紫宸序班，望帝之顏，穆穆閑閑。簷步廊廊，雪浮陽光，大楹爛爛，朱陛煌煌，稱祝萬壽，萬壽無疆。卻登寶輿，以御端門，揭雞肆赦，雷動乾坤。於時都人，於時婦女，於時蠻夷，異口同語：天子萬年，仁聖之主。臣時執冊，與物咸睹，敢播於詩，庶聞九土。
○獎諭
敕梅堯臣：省所進祫享詩事，具悉。爾學優而粹，行懿而淳，以詩自名，為眾所服。矧乃詠歌祖宗之功德，述禮樂之聲容，宜被朱弦，以薦清廟。載披來獻，深用歎嘉，故茲獎諭，想宜知悉。
○祫享觀禮二十韻
卜惟陽月吉，孝享禮方修，齋幄嚴宮殿，群臣奉冕旒。北風先集霰，夜雪競侵幬，羽仗天街立，龍笳象魏流。翌朝升寶輅，夾道列華褵，琳宇躬將款，珠塵密未收。撞鍾鈞奏合，奠玉日光浮，捧冊叨於左，觀儀得以周。帝來清廟下，月欲大刀頭，既裸還初次，更衣戴遠遊。黃麾轉槐路，朱輦駕雲虯，武士羅金甲，中人著錦濆。千官入稱慶，萬國與同休，卻出紫宸閤，俄登宣德樓。雞星傳巽令，鶴馭作天郵，肆赦通皇澤，深仁被九州。巍巍百世業，坦坦四夷柔，惠及高年叟，恩差五等侯。力田仍給復，有道俾旁求，何以歌堯美？茲同擊壤謳。
○寶元聖德詩
齋誠羽衛陳，庚戌推蓂莢，靈宮容物備，清廟威儀攝。遲明導玉輿，出宿戒清堞，冥蒙雲霧低，泱漭乾坤接。時雪凝九霄，金笳競三疊，來賓萬國會，受職百神協。中夜即壇裛，濃陰駁鱗鬛，及爾圭幣升，煥然星斗曄。華鍾帝樂張，法從天衢躡，端門清旭上，肆宥歡聲浹。寶圖增大號，元曆開皇劫，吉甫獨何人，詠歌揚聖業！
○送胡臣秀才
汴水日夜淺，歸船不可留，天高雲就嶺，地冷雁回洲。江館魚堪食，家林橘已收，平生素業在，莫見里人羞。
○送張秀才之淮南
聊為楚客唱，一送淮南行，出汴遠心喜，移舟孤岫橫。危帆將進浦，寒霧不分城，枚乘舊居處，向來秋草生。
○還文雅師書帙
編絕不加新，於今十二春，綠窗重展目，靜幾勿生塵。豈愛吾廬日，終將道者親，莫嫌同刺字，漫滅看難真。
○依韻和徐元輿讀寄內詩戲成
鴛鴦同白首，相得在中河，水客莫驚笑，雲間比翼多。
○送賢良田太丞通判江寧
世為燕趙客，慷慨有奇才，對策漢庭後，拜官江國來。舟從瓜步去，潮自蔣山回，心寄城頭月，相隨上古台。
○送邵夢得永康軍判官（且歸洛中，明年春赴任）
言離洛陽日，正值春風前，伊水矯白鷺，蜀山鳴杜鵑。輕袍遊宦去，匹馬度關年，若過君平肆，窮通可問焉。
○送蕭監丞濬宰臨邑
羨君先拜邑，殘臘見登車，遠驛寒雲重，長郊積雪餘。行當勸民稼，始信帶經鋤，還到濟南日，應傳《古尚書》。
○南鄰蕭寺丞夜訪別
憶昨偶相親，相親如舊友，雖言我巷殊，正住君家後。壁裏射燈光，籬根分井口，來邀食有魚，屢過貧無酒。明日定徂征，聊茲酌升斗，宵長莫惜醉，路遠空回首。
○讀《司馬季主傳》，贈何山人
長安新雨後，九陌少行人，同輿有宋賈，遊市懷隱淪。日聞古賢哲，必與醫卜鄰，來過季主室，再拜語逡巡。矍然悟辭貌，何為居埃塵，捧腹乃大笑：“吾道非爾臻，驥慚罷驢駟，鳳豈燕雀親，筮占聊助上，功利儻及民。”大夫與博士，登車若喪神，今我見何遁，始驗太史真。順性誨善惡，不離義與仁，言孝諭為子，言忠諭為臣，又得蜀嚴比，寧將日者均。京都盛龜筴，坐肆如魚鱗，噤口不正言，唯能辨冬春。鴻冥復所慕，安得雞鶩馴？
○臘日雪
風毛隨校臘，浩浩古原沙，寒入弓聲健，陰藏兔徑賒。馬頭迷玉勒，鷹背落梅花，少壯心空在，悠然感歲華。
○依韻和雍丘尉王秘校（兆）見寄
東瞻杞國城，半日鳥飛程，度雁不曾下，新文誰寄評？舊年因使至，秀句欲人驚，聊效題齋壁，先賢亦以旌。
○送新安張尉乞侍養歸淮甸
天兵出塞日，西尉去官初，卻衣老萊服，曾無梅福書。春郊欲回雁，寒水正沉魚，任意歸舟駛，風煙亦自如。
○依韻和子聰見寄
嘗念餞行舟，風蟬動去愁，獨登孤岸立，不見遠帆收。及送故人盡，亦嗟歸跡留，洛陽君更憶，寧復醉危樓？
○送何遁山人歸蜀
春風入樹綠，童稚望柴扉，遠壑杜鵑響，前山蜀客歸。到家逢社燕，下馬浣征衣，終日自臨水，應知已息機。
○寄衡山福嚴長老
衡山幾千里，聞在湘川側，雲霞不可到，峰壑無由識。方丈開其間，青松隱寒色，飛鴻尚莫過，況寄雙鳧翼。
○曲渚橋送張秘校赴慶州幕
野客伐山桂，橫為曲渚橋，勢危寧過馬，徑狹欲通樵。小艇何妨繫，離魂正此銷，想君回首處，虹影在林椒。
○南陽謝公祈雨
雲龍本職雨，不雨其失職，萬草欲焚如，千疇幾赭色。刺史為民憂，侵晨車競飭，朅來款宮祠，豈不念黍稷。渰靄隨輪軒，滂沱遍畛域，孰謂雲龍愚，能成仁惠德。濯濯群物新，蔥蔥眾苗殖，莫比邵父渠，初慚用人力。
○西禪院竹
古寺帶翛岡，青蔥萬竿玉，春梢長舊林，夏雨濕新綠，幽禽嘯呼雜，晚照陰晴續。解帶欲忘歸，壺觴歡自足。
○新霽望岐笠山（謝紫微坐中賦）
北望直百里，峨峨千仞青，斷虹迎日盡，飛雨帶龍腥。陰壑煙雲畜，陽厓草木靈，登臨終不厭，時許到茲亭。
○師厚生日因以詩贈
龍驥產龍駒，良金出良冶，良冶無頑礦，駒龍豈凡馬，致遠在御徒，作礪由工者。君子生慶門，詩書未嘗捨，進道期日隆，無愧金馬下。
○晝寢
嘗聞晉高士，時偃北窗風，及爾寂無慮，始知機盡空。便便嘲已解，栩栩夢何窮！一寤復一寐，百年消此中。
○過白水
下馬獨懷古，翛然臨渡風，真人去來久，流水自無窮。雨闊沙痕漲，灣平野色通，曾興漢家業，今與百川同。
○泛舟城隅呈永叔
藤竹繞城陰，煙梢拂濠水，山禽時一鳴，楚客孤舟裏。孤舟穿綠荷，獵獵雨新過，誰思暮江上，隻尺采蓮歌。
○送永叔歸乾德
淵明節本高，曾不為吏屈，斗酒從故人，籃輿傲華紱。悠然目遠空，曠爾遺群物，飲罷即言歸，胸中寧鬱鬱。
○代書寄歐陽永叔四十韻
始謫夷陵日，當居建德年，一書冤逐客，四詠繼稱賢。自謂臨江徼，相逢莫我先，白醪封畫榼，素鯉養泓泉。戒吏收山栗，呼童惜沼蓮，只期東浦過，共醉小溪邊。日日占風勢，時時到水堧，安知貪掛席，不肯暫回船？自爾皆無定，歸歟亦未然，指程幾一月，溯險歷三千。魚鳥都難問，音塵杳莫傳，因之走羸僕，試與訪南遷。比及過牛峽，還聞迎璧田，報言雖不獲，吉語喜多全。我解歸堯闕，君移近漢淵，問塗曾未遠，命駕亦何緣。衰野今行矣，隆中有待焉，鄉亭瓜接畛，風化蟻同膻。即欲朋簪盍，翻為俗事牽，愛嬰嬌啞啞，嗜寢復便便。雞黍煩為具，輪轅豈得前，寄聲勤以謝，幸子恕而憐。來貺誠為望，論情恐未捐，嘗親馬南郡，果謁謝臨川。遂得窺顏色，重忻論簡編，聊谘別後著，大出篋中篇。問《傳》輕何學，言《詩》詆鄭箋，飄流信窮厄，探討愈精專。道舊終忘倦，評文欲廢眠，寧知主人貴，但見左魚懸。所至同風月，相歡憶澗瀍，清歌嗟在耳，素髮怪侵顛。翠堞時登眺，芳洲屢溯沿，難醒撥醅醁，殊厭落頭鮮。坐竹聽啼鳥，臨流聒嘒蟬，孤亭起歸夢，南陌去揚鞭。出餞陪雙旆，方蘄歷廣鄽，始生山吏敬，頗釋利途邅。會面辭何吐，離膺事已填，空餘郡樓望，野色際平煙。
○漸嘉樓望雨陪謝守
冒雨上城頭，淒淒欲報秋，雲低密藏樹，風急暗侵樓。漸積荷珠重，新添沼鑒幽，憑闌未能去，公自念民疇。
○和謝舍人洊震
盛夏萬物當長養，驕陽不雨誰為憂，天無纖雲野醿色，草木焦卷如經秋。南陽太守自引咎，不以天時為怨尤，齋精潔慮祠望內，僚屬奔從無停褵，謾取《詩》言占離畢，徒依風俗驗鳴鳩。忽聞郡北直百里，岑岑岐笠藏靈湫，持牲遣吏詣其下，俎豆未徹升陰虯。電光劃劃繞岩壁，雷聲隱隱生山陬，擁雲馳雨自東上，西風斗猛雲還收。神龍蓄志未發泄，明日更與頑陽讎，黤靄陰黑若卷海，聯綿霹靂能破仇。沃然原隰洗妖氣，浩爾溝瀆揚平流，九穀有登百姓喜，蜿蜒歆祀神何羞。
○和謝舍人新秋
西風一夕狂，古屋吹可恐，微變蜻蛚吟，斗摧蚊蚋勇。朝驚露墜梧，遠愛雲飛隴，還憶舊溪遊，水清漁箔壅。
○中秋新霽，壕水初滿，自城東偶泛舟回，謝公命賦（時余將赴襄城）
齋舫談經後，官池載酒行，斜陽鳥外落，新月樹端生。演漾思江浦，夷猶繞郡城，東轅有遺恨，日日物華清。
○陪謝紫微晚泛
積雨漲秋壕，輕舟此共遨。菰蒲斂铓鍔，蓮芡熟櫜韜，岸靜魚跳月，林喧鳥避篙。歸時興不淺，風物正蕭騷。
○奉陪覽秀亭拋堶
聊為飛礫戲，愈切愈紛如，自是取勢闊，非關用意疏。誤驚花鳥起，亂破錦苔初，童指拾將禿，多慚賈勇餘。
○傷馬（此馬，季父為樞直日恩賜，以遺余）
吾貧只一馬，昨日忽云喪，庭樹齧無膚，秋郊誰復放？空傷駿骨埋，固乏弊帷葬，況本出天閑，因之重怊悵。
○一日曲（此而下離南陽作）
妾家鄧侯國，肯愧邯鄲姝？世本富繒綺，嬌愛比明珠。十五學組惣，未嘗開戶樞，十六失所適，姓名傾里閭。十七善歌舞，使君邀宴娛，自茲著樂府，不得同羅敷。涼溫忽荏苒，屢接朝大夫，相歡不及情，何異逢路衢。昨日一見郎，目色曾不渝，結愛從此篤，暫隔猶恐疏。如何遂從宦，去涉千里途？郎跨青驄馬，妾乘白雪駒，送郎郎未速，別妾妾仍孤。不如水中鱗，雙雙依綠蒲，不如雲間鵠，兩兩下平湖，魚鳥尚有托，妾今誰與俱？去去約春華，終朝怨日賒，一心思杏子，便擬見梅花。梅花幾時吐，頻搯欄竿數，東風若見郞，重爲歌金縷。
○依韻和謝副閤寄新酒
聞道芳洲景氣新，却輸鷗鷺日相親，小槽酒熟玻瓈色，誰憶髙臺共賦人。
○送劉子思殿丞宰巫山
千里向巴東，青山不可窮，峽猿初入聽，蠻語未全通。暮雪思梁國，朝雲識楚宫，吏人迎拜處，嘶馬入丹楓。
○朔風寄永叔
朔風嗥枯枝，逺鴈不能起，日色寒無光，原野澹千里。所思在南國，遐路闊音旨，潛鱗亦安託，冰結長河水。峩峩既未泮，獵獵終不巳，悠然傷我心，歴亂非可擬。
○襄城對雪二首
風急夜窗鳴，暗知庭下積，曉幔忻以卷，虚堂睡成癖。飄颻初縈林，凌亂欲侵席，擁扉人莫埽，何似袁家宅。登城望宻雪，浩浩川野昬，誰思五原下，甲色千里屯。凍禽立枯枝，飢獸齧陳根，念彼無衣褐，媿此貂裘温。
○雪夜留梁推官飲
晝雪落旋消，夜雪寒易積，燈清古屋深，爐凍殘雪碧。為沽一斗酒，暫對千里客，酒薄意不淺，輕今須重昔。重昔是年華，飄飄猶過隙，一醉冒風歸，平明馬無迹。
○南陽謝紫微挽詞三首
忽驚南郊信，半夜雪中來，遂哭寢門外，始嗟梁木摧。文章千古盛，風韻故人哀，憶昨臨湍水，寧知隔夜臺。平昔聞嚴助，承明厭直廬，請章來未久，捐館遽何如。無復淮南諭，曾成太史書，蒼蒼不可問，揮涕望輀車。自古豈無死，賢哉獨可悲，家貧留旅櫬，門慶有諸兒。里社當存祀，邦人定立碑，還同羊叔子，罷市見遺思。
○永叔自南陽至余郊迓馬首訪謝公，奄然相與流涕，作是詩以寫懷
郭門臨汝水，鏡色入髙衢，鞍馬過其上，塵襟蕩已無。及郊逢故友，出涕各霑襦，神物喪頭角，空存尾與軀。溝木失匠斲，誰施藍與朱，並轡不能語，斯文其已夫。歸來授予館，自為炊彫胡，且勿厭兹會，日月易以徂。
○贈琴僧知白
上人南方來，手抱伏羲器，頽然造我門，不顧門下吏。上堂弄金徽，深得太古意，清風蕭蕭生，脩竹摇晚翠。聲妙非可傳，彈罷不復記，明日告以行，徒興江海思。
○教授宋著作還
何以擬君子，雲鴻肅羽儀，將過上林苑，先集孝王池。唼藻有餘樂，漸磐方得時，野塘歸莫晚，白水逺連陂。

[book_title]卷七　汝州後詩中
○夏日晚霽與崔子登周襄故城（以下汝州後詩）
雨腳收不盡，斜陽半古城，獨攜幽客步，閑閱老農耕。寶氣無人發，陰蟲入夜鳴，余非避喧者，坐愛遠風清。
○永叔寄澄心堂紙二幅
昨朝人自東郡來，古紙兩軸緘縢開，滑如春冰密如繭，把玩驚喜心徘徊。蜀箋脆蠹不禁久，剡楮薄慢還可咍，書言寄去當寶惜，慎勿亂與人剪裁。江南李氏有國日，百金不許市一枚，澄心堂中唯此物，靜幾鋪寫無塵埃。當時國破何所有，帑藏空竭生莓苔，但存圖書及此紙，輦入都府非珍瓌。於今已逾六十載，棄置大屋牆角堆，幅狹不堪作詔命，聊備粗使供鸞台。鸞台天官或好事，持歸秘惜何嫌猜，君今轉移重增愧，無君筆劄無君才。心煩收拾乏匱櫝，日畏撦裂防嬰孩，不忍揮毫徒有思，依依還起子山哀。
○聞尹師魯赴涇州幕
胡騎犯邊來，漢兵皆死戰，昨聞衛將軍，賢俊多所薦，知君慮不淺，求對未央殿。天子喜有言，軺車因召見，籌畫當冕旒，袍魚賜銀茜，曰臣豈身謀，而邀陛下眷？青衫出二崤，白馬如飛電，關山冒風露，兒女泣霜霰。軍客壯士多，劍藝匹夫衒，賈誼非俗儒，慎無輕寡變。
○夏日陪提刑彭學士登周襄王故城
聊隨漢使者，一上周王城。片雨北郊晦，殘陽西嶺明，野禽呼自別，香草問無名。誰復黍離詠，但興箕潁情。
○王殿丞赴莫州日，就余求釣竿數莖以往，今因其使回戲贈
去日覓釣竿，定能垂釣否？若不暇釣魚，釣竿當去取。
○詠蜘蛛
日結一尺網，知吐幾尺絲，百蟲為爾食，九腹常苦饑。
○宋著作寄鳳茶
春雷未出地，南土物尚凍，呼噪助發生，萌穎強抽{艸共}。團為蒼玉璧，隱起雙飛鳳，獨應近臣頒，豈得常寮共。顧茲實賤貧，何以叨贈貢，石碾破微綠，山泉貯寒洞。味餘喉舌甘，色薄牛馬湩，陸氏經不經，周公夢不夢。雲腳俗所珍，鳥觜誇仍眾，常常濫杯甌，草草盈罌甕。寧知有奇品，圭角百金中，秘惜誰可邀，虛齋對禽哢。
○觀水（並序）
庚辰秋七月，汝水暴至，溢岸，親率縣徒以土塞郭門。居者知其勢危，皆結庵於木末，傍徨愁歎。故作是詩。
秋水漫長堤，郊原上下迷，孤城閉板築，高樹見巢棲。耳厭蛙聲極，漚生雨點齊，渚間牛不辨，誰為掃陰霓？
○大水後，城中壞廬舍千餘，作詩自咎
不如無道國，而水冒城郭，豈敢問天災，但慚為政惡。湍回萬瓦裂，槎向千林閣，獨此懷百憂，思歸臥雲壑。
○依韻和李君讀余注《孫子》
我世本儒術，所談聖人篇，聖篇辟乎道，信謂天地根。眾賢發蘊奧，授業稱專門，傳箋與注解，璨璨今猶存。始欲沿其學，陳跡不可言，唯餘兵家說，自昔罕所論。因暇聊發篋，故牘尚可溫，將為文者備，豈必握武賁，終資仁義師，焉愧道德藩。揮毫試析理，已厭前輩繁，信有一日長，可壓千載魂，未涉勿言淺，尋流方見源。廟謀盛夔郹，正議滅烏孫，吾徒誠合進，尚念有親尊。
○新霽登周王城
行行古城頭，歷覽古城下，水鳥傍人煙，河流隔桑柘。秋山豁晴翠，野老親時稼，民訟今已稀，閑登厭官舍。
○依韻答李晉卿結交篇
上交執正道，下交守奇節，當為蘭死香，勿作竹枯裂。試看溫玉堅，何似春冰折，貴賤事乃見，古今情不別。平生相與親，晏歲誰可決，君能持此意，足以表風烈。
○秋日屬疾
體羸易生疾，況乃淩秋陰，微寒薄膚腠，飲藥增衣衾。一日失所治，百骸將不任，當從華氏學，聊欲為戲禽。
○田家
高樹蔭柴扉，青苔照落暉，荷鋤山月上，尋徑野煙微。老叟扶童望，羸牛帶犢歸，燈前飯何有，白薤露中肥。
○苦雨
秋空幾旬雨，四海低鵬翮，晝不見日精，夜不見月魄。灑盡天漢流，蒸爛女媧石，塗潦將埋輪，牛馬困負軛。群蟲無土蟄，百果就枝坼，安能誅陰虯，坐使天地辟。
○聞永叔復館，因以寄賀
東方有铩禽，已喜羽翰插，重來金馬門，莫忘黃牛峽。黃牛無冬春，遠水生鱗甲，今非昔日憂，賀酒特新壓。
○九月一日（去歲南陽與謝公別，今謝已歿）
授衣念徂節，闔棺傷故人，故人昔送我，把酒湍水濱。只道後期易，豈知無會因？死生意不及，欲語鼻先辛。既乏羨門術，安得如松筠，寒暑更數十，應亦同埃塵。
○弔李膺辭
陰霓橫天，長劍欲抉，匣穎未露兮精鋼已折。層冰塞川，猛炬方烈，凝氣未銷兮高焰已滅。雖忠毅之有志兮，當衰運之閉結，嗟身禍之不免兮，甘就死於縲絏。何賢者之景慕兮，或自表而謝絕，惟荀公之獲御兮，見顏間之氣悅。奚服媚之若茲兮，蓋操秉乎峻節，風裁獨高而罕接兮，號龍門而無凡轍。允簡亢不容於時兮，玉雖碎而猶潔，痛漢綱之頹圮兮，又何毀乎賢哲？歷千古而可悲兮，故余不得而面結。叨此邦而長民兮，過舊隴而增咽，嗟異代之有遇兮，若登履乎閫闑。對風樹之蕭蕭兮，想魂氣之未竭，聊感概於斯兮，寫憂心之惙惙。
○送李康伯赴武當都監
城下漢江流，滄波照鬢秋，山川包楚塞，風物似荊州。試聽清砧發，何如畫角愁，遙知絕戎事，水味有槎頭。
○重送
得朋如得寶，何恨相知晚，舊友貴來疏，嗟君行復遠。秋城隔寒水，驛路入蒼緌，古情深不深，所祝加餐飯。
○田家語（並序）
（庚辰詔書：凡民三丁籍一，立校與長，號“弓箭手”，用備不虞。主司欲以多媚上，急責郡吏；郡吏畏，不敢辨，遂以屬縣令。互搜民口，雖老幼不得免。上下愁怨，天雨淫淫，豈助聖上撫育之意邪？因錄田家之言，次為文，以俟採詩者云。）
誰道田家樂？春秋稅未足！裏胥扣我門，日夕苦煎促。盛夏流潦多，白水高於屋，水既害我菽，蝗又食我粟。前月詔書來，生齒復板錄，三丁籍一壯，惡使操弓。州符今又嚴，老吏持鞭撲，搜索稚與艾，唯存跛無目。田廬敢怨嗟，父子各悲哭，南畝焉可事？買箭賣牛犢。愁氣變久雨，鐺缶空無粥，盲跛不能耕，死亡在遲速。我聞誠所慚，徒爾叨君祿，卻詠《歸去來》，刈薪向深谷。
○檢覆葉縣魯山田，李晉卿餞於首山寺留別
我本山水鄉，看山常不足，自從到官來，塵事便拘束。嘗聞此山寺，法宇深雲木，無由一來過，夢想向岩谷。案甲趨鄰疆，跨馬涉平陸，良友送我行，偶與賞心屬。禪庭鳴白雞，祖席歌黃鵠，野氣逼人寒，嵐光添酒綠。言離非遠離，但愛交情篤，重遊應有期，君亦行車促。
○臥羊山
亂石若群羊，緣岡臥斜日，曾非左慈化，更想初平叱。無膻穴蟻去，有乳寒泉出，誰憶灞陵原，累累塚傍質？
○汝墳貧女
（時再點弓手，老幼俱集。大雨甚寒，道死者百餘人；自壤河至昆陽老牛陂，僵尸相繼。）
汝墳貧家女，行哭音淒愴，自言有老父，孤獨無丁壯。郡吏來何暴，縣官不敢抗，督遣勿稽留，龍鍾去攜杖。勤勤囑四鄰，幸願相依傍。適聞閭里歸，問訊疑猶強，果然寒雨中，僵死壤河上。弱質無以托，橫屍無以葬，生女不如男，雖存何所當！拊膺呼蒼天，生死將奈向？
○昆陽城
試看昆陽下，白骨猶銜鏃，莫願隍水頭，更添新鬼哭。
○老牛陂
吳牛行欲老，漢馬焉得肥，筋力不可恃，遊子當念歸。
○雙鳧觀
山下溪流照城郭，幽庭柏子風自落，古壇蒼蘚少人行，不見雙鳧見黃雀。
○葉公廟
兵物還見驚，從來人所悼，今看古壁畫，應合當時好。
○己卯歲，紫微謝公赴南陽，過葉縣，陪遊興慶精舍，題名壁間而去。庚辰歲，余求案田，因訪舊跡，然於懷，故作此謠以志其悲
昔與南陽太守行，車騎休時訪庭柏。今來重看壁間題，太守已為泉下客。獨流清血是門人，怊悵便令生死隔。
○觀扱兔
莽莽蒿萊下，紛紛狡兔迷，枯株坐守者，若個是忘歸。
○燈花
灼灼生寒燼，終朝照席明，從教占有驗，燃滅本無情。
○魯山山行
適與野情愜，千山高復低，好峰隨處改，幽徑獨行迷。霜落熊升樹，林空鹿飲溪，人家在何許？雲外一聲雞。
○遊元紫芝琴堂
訪古歷荒城，城孤落日鳴，人琴兩不見，破月高台傾。
○至香山寺報秀叔
家近心還速，川長馬易疲，望山孤寺出，渡水夕陽遲。來向林間宿，歸須月上時，只應庭際鵲，已報汝先知。
○寒草
寒草才變枯，陳根已含綠，始知天地仁，誰道風霜酷。
○送崔秀才二首
晨風無定巢，遠寄鷦鷯枝，天寒鼓翼健，粒食寧所窺。大澤多群羽，翱翔各有時，今子振衣去，焉能久迍羈。
少年遊太學，著盡篋中衣，獨劍自為伴，無家何處歸？秋蓬隨野轉，寒鵲繞林飛，霄漢有知己，行行寧久微。
○思遠寄師厚
馬蹄踐霜雪，不畏道路寒，遊子重衣裘，慈母懸心肝。懸心幾千里，冉冉歲已殘，大河今漸涸，遠目常不乾。度雁朝夕聞，尺書寄亦難，願同車輪復，勿比弦上丸。
○送師厚歸南陽，會天大風，遂宿高陽山寺，明日同至薑店
往日送子春風前，春風酣酣杏正妍，今來送歸秋風後，秋風摵摵沙滿川。馬鬛斜傾毛瑟縮，馭吏噤足後先，弊裘吹裂寒入骨，枯株磨戛火欲燃。忽逢古寺出岩腹，與君下馬相留連，殿堂高下就山勢，松柏森聳侵雲巔。長廊落葉卷若掃，丈室垂幔翻如褰，像塑神母乳九子，抱攜撫玩皆可憐。卻令遠客自生念，欲見幼稚心煩煎，擁爐對坐日昏黑，龕燈共借僧榻眠。雖然覆衣冷如鐵，不及在家貧無氈，曲肱難寐要天曉，兩股凍痹仍筋攣。桹々殘夜木魚響，起看昴畢傾西躔，怒號斗息東方白，童僕肅整吾將還。老僧掃壁持筆硯，請予強此題歲年，出門並轡至山店，茅屋揭盡餘尺椽。又據胡床一談笑，君不解飲聊開筵，程次都無五百里，篋中可乏一囊錢。拂衣頻起畏日昃，應恐慈母心懸懸，顧我便當江海去，卻思此地何由緣。
○疲馬
疲馬不畏鞭，暮途知幾千？當須量馬力，始得君馬全。
○依韻和永叔、子履冬夕小齋聯句見寄
遙知夜相過，對語冷無火，險辭鬥尖奇，凍地抽筍筍。吟成欲寄誰，談極唯思我，學術窮後先，文字少許可。敢將蠡測海，有似脂出襜，必餓嘗見憂，此病各又果。弊駕當還都，重門不須鎖，到時春怡怡，萬柳枝娜娜。定應人折贈，只恐絮已墮，行橐且不貧，明珠藏百顆。
（永叔嘗見嘲，謂自古詩人率多寒餓顛困，屈原行吟於澤畔，蘇武啖雪於海上，杜甫凍餒於耒陽，李白窮溺於宣城，孟郊、盧仝棲棲道路。以子之才，必類數子。今二君又自為此態，而反有飯顆之誚，何邪？）
○古塚（南陽道中作。此以下汝州罷官，再至鄧州，葬希深）
南陽古原上，荒塚若魚鱗，劍佩不為土，衣冠應化塵。枯骸托魑魅，細草沒麒麟，何必問名氏，漢家多近親。
○仲春同師直至壟山，雪中宿穰亭
與子乘羸馬，夜投山家宿，風雪滿綈裘，燈火深竹屋。烹雞賴主人，吠犬憎倦僕，明發到岩前，春荑凍雲木。
○依韻和師直仲春雪中馬上
自倚春風暖，輕袍犯雪來，過塘迷綠水，拂樹雜芳梅。山蔽峰難辨，樵通徑易開，野行方有味，緩轡不須催。
○和師直早春雪後五壟道中作
來尋谷口春，正值陰雲結，日暮冰霰繁，宿亭孤飯設。侵晨登壟去，始見群峰列，草凍未抽心，松枯猶抱節。川傍認飛鷺，林上墜殘雪，何意待芳菲，遲留未堪折。
○依韻和師直晚步遍覽五壟川
窮覽川源勝，經行未厭頻，樵深但聞斧，谷暖自留春。臨水何妨坐，看雲忽滯人，誰家煙塢裏，竹樹遠相鄰。
○暮春過洪氏汝曲小園
三月花已休，閑來羨叢薄，河回地勢偏，雨入灘聲惡。綠草旋抽心，青梅猶帶萼，主人歸未歸，誰省曾遊樂。
○雷祕校入闕擬官時將登舟過輦下
與君先後發，同走向京華，羨躍青驪去，將乘烏榜賖。著鞭辭宿雨，渡水踏春沙，聞道求為縣，應當學種花。
○登許昌城望西湖
城望許西偏，湖光浸曉煙，岸痕添宿雨，草色際平田。夏木陰猶薄，朱荷出未圓，人閑綠波静，幽鷺插頭眠。
○孫主簿惠上黨寺壁胡霈然書墨迹一匣
上黨佛祠何可觀，開元瑞物圖髙閣，又有長廊古壁上，復是名輩題丹雘。當時泥用絲作筋，意欲千載無剥落，書竒畫妙了不識，訛傳墨土能治（平聲）瘧。寺僧不惜人掐取，筆墨遂缺如鳥啄，後來好事恐磨滅，寳刀裁剗泥如剥。取之龕置緑板匣，便寳箱楮同美璞，拂拭還㸔體勢生，盤屈蒼虬舞鸞鷟。在昔不畏屋壁壊，今也常恐兒童撲，夫君知我心所重，南歸贈以致誠慤。此時雖喜落吾手，老大腕硬無由學，但當拜貺不敢忘，若為報言首未數。
○寄永興招討夏太尉（代人）
寳元元年西夏叛，天子命將臨戎行，二年孟春果來冦，髙奴城下皆氐羌。五原偏師急赴敵，晝夜不息趨戰場，馬煩人怠當勁虜，雖持利器安得强。二師覆敗乃自取，豈是廊廟謀不臧，朝廷又選益經略，三幕賢俊務所長。或取李悝備邊策，或欲五道出朔方，仲夏科民挾弓矢，季冬括驢齎道糧。官軍未進復犯塞，搴旗殺將何猖狂，遂令士卒愈沮氣，欲使乘障膽不張。我願助畫迹且逺，側身西望空淒涼，庶幾一言可禆益，臨風欲寄鳥翼翔。所宜畜鋭保城壁，轉饋先在通行商，守而勿追彼自困，境上未免小敓攘。譬如蚊䖟噆膚體，實扵肌血無大傷，此言雖小可喻逺，幸公采用不我忘。誠如公慮若裴度，聖上聽用同憲皇，當時豈不歴歳月，猶且衆鎮未陸梁。况今鷹犬乏雄勇，便擬馳騁徒蒼惶，且緩須時勵犀卒，終期拉朽功莫當。
○桓妒妻
昔聞桓司馬，娶妾貌甚都，其妻南郡主，悍妒誰與俱。持刀擁羣婢，逕往將必屠，妾時在窗前，解鬟臨鏡梳。鬒髪雲垂地，瑩姿冰照壺。妾初見主來，綰髻下庭隅，歛手語出處，國破家巳殂。無心來至此，豈願奉君娯，今日苟見殺，雖死生不殊。主乃擲刃前，抱持一長吁，曰我見猶憐，何况是老奴。盛怒反為喜，哀矜非始圖，嫉忌尚服美，傷哉今亦無。

[book_title]卷八　汝州後詩下‧湖州後詩一
○夏日晚晴登許昌西湖（以下許州後詩）
新晴萬柳齊，鶯度水東西，城上明殘照，雲間掛斷霓。煙蒲勻若剪，沙岸淨無泥，果壓繁枝重，人乘小駟低。嵐光開翡翠，湖色浸玻璃，只欠朱藤密，如過罨畫谿。
○許昌晚晴陪從過西湖，因詠謝希深蒨風詩，愴然有懷
疏雲漏斜照，殘雨葉間明，飛蓋城頭去，澄湖水正平。荷盛鮫客淚，蔓濯野人纓，公獨思康樂，臨流誦句清。
○故原戰
落日探兵至，黃塵鈔騎多，邀勳輕赴敵，轉戰背長河。大將中流矢，殘兵空負戈，散亡歸不得，掩抑泣山阿。
○故原有戰卒死而復蘇，來說當時事
縱橫屍暴積，萬殞少全生，飲雨活胡地，脫身歸漢城。野獾穿廢灶，妖鵩嘯空營，侵骨劍瘡在，無人為不驚。
○西湖閑望
夏景已多趣，湖邊日更佳，園葵雜紅紫，岸柳自欹斜。雨氣收林表，城陰接水涯，愛閑輸白鳥，盡日立汀沙。
○寄謝師直
憶同仲春月，冒雨過穰亭，聊酌山酒別，獨吟夜燈青。明朝上嶺路，群岫張雲屏，忽入川谷秀，固非平生經。綠竹間紅萼，紫藤垂千扃，春塘水決決，野老發星星。田父相與至，里言尚可聽，始聞丹砂岑，遂識五壟形。傍瞻禹湯跡，競信廟貌靈，邀我陟巉巉，宿霧方冥冥，暗沾衣裘濕，時襲草木馨。棟宇敞絕頂，牲酒列幽亭，竹杯占禍福，巫錦醉一嚀，日晏別雲外，月出至近坰。僕夫疲不進，鞭策無暫停，我馬忽顛墜，君心同鶺鴒，再駕體無傷，扣關燭已熒。自茲期莫逆，未契心所銘，匆匆操行袂，泛泛如水萍，今來各一方，安得同醉醒。
○感二鳥
雄雌雙好鳥，托棲空樹中。有蛇出旁穴，噴毒氣如虹。半夜此驚飛，瞥去隨西東，有喙不能達，啼雲復嘯風。回翔隔歲月，老木高童童，眼生眾禽噪，雖近未由通。昨朝煙雨晦，並翼向幽叢，鷹鸇尚橫集，颺颺意無窮。
○古相思
劈竹兩分張，情知無合理，織作雙紋簟，依然淚花紫。淚花雖復合，疑岫幾千里，欲識舜娥悲，無窮似湘水。
○舟次朱家曲寄許下故人
藹藹桑柘岸，喧喧雞犬村，晚雲連雨黑，秋水帶沙渾。稍聽鄰船語，初分異土言，雖嗟遠朋友，日喜近田園。
○送曇穎上人往廬山
潯陽幾千里，無不見爐峰，蒼翠入眾目，岩壑少行蹤。高僧忽獨往，杳杳懷遠公，嘗聞虎溪上，醉令或來同。而今競邀致，幾里聞松風，塵心古難洗，瀑布垂秋虹。
○吊石曼卿
前時京師來，對馬嘗相揖，埃塵正滿衢，笑語曾未及。雖然恨莫親，往往聞風什，星斗交垂光，昭昭不可挹。獨哦秋露中，豈顧衣裘濕？酒杯輕宇宙，天馬難羈縶。今朝我還都，但見交朋泣，借問泣者誰？曼卿魂已蟄。堂堂豪傑姿，遂爾一棺戢，君生寒月明，君沒寒月入。月入還復升，精魄寧未集，孤墳細草遍，翠碣嗟新立。
○醉中留別永叔、子履
新霜未落汴水淺，輕舸唯恐東下遲，繞城假得老病馬，一步一跛令人疲。到君官舍欲取別，君惜我去頻增嘻，便步髯奴呼子履，又令開席羅酒卮。逡巡陳子果亦至，共坐小室聊伸眉，烹雞庖兔下箸美，盤實飣餖栗與梨。蕭蕭細雨作寒色，厭厭盡醉安可辭，門前有客莫許報，我方劇飲冠幘欹。文章或論到淵奧，輕重曾不遺毫厘，間以辨謔每絕倒，豈顧明日無晨炊。六街禁夜猶未去，童僕竊訝吾儕癡，談兵究弊又何益？萬口不謂儒者知。酒酣耳熱試發泄，二子尚乃驚我為，露才揚己古來惡，卷舌噤口南方馳。江湖秋老鱖鱸熟，歸奉甘旨誠其宜，但願音塵寄鳥翼，慎勿卻效兒女悲。
○汴水斗減，舟不能進，因寄彥國舍人
朝落幾寸水，暮長幾寸沙，深灘鼇背出，淺浪龍鱗斜。秋風忽又惡，越舫嗟初閣，坐想掖垣人，猶如在寥廓。
○陪淮南轉運魏兵部遊潁州女郎台寺
舊傳媯氏女，將適楚人時，築館自臨水，故台空此基。因為楚宮媵，來與使車期，樓上望湖上，煙林晚蔽虧。
○望仙亭（並序）
壽春望仙亭，廣平宋公所作也。宛陵梅堯臣之官吳興，道出其下，公命賦之。
公來有餘樂，所樂為郡間，訟稀聊自適，靜勝以紓顏。清軒開曉幔，歷歷見淮山，山色洗新雨，佳氣如可攀。代異雞犬去，時平草木閑，試望天衢近，飛駕應此還。
○陪淮南轉運魏兵部遊濠上莊生台
周當戰國時，何為守靜正，干戈既日尋，仁義固不競。天下皆蹠徒，寧知聖為聖，是將萬物齊，不顧千金聘。所以忘形骸，所以保性命，安能小仲尼，豈不識世病？我從魏公來，訪古停烏榜，聊識賢者心，籲嗟一長詠。
○淮上雜詩六首
宿雲未全斂，微雨入船疏，問伴失前後，暝行隨疾徐。相親沙上雁，自樂水中魚，亭午日光透，遠分林際居。
暗開淮水平，遠見孤城出，出舟問舟子，遽對那能悉。始聞莊生台，還想觀魚日，果得真隱心，魚鳥情非密。
輕舟晚投處，聒聒渚禽嘶，橡子隨薪束，蔬科帶土攜。岸幽雲滿石，潮落蚌生泥，客思無憀極，唯將魯酒迷。
野雁不知數，翳然川上鳴，曾無設羅意，空自見船驚。渺渺拍波去，紛紛孤嶼盈，苦寒非塞外，霜落夜淮清。
漠漠晝煙披，縱橫見魚艇，輕橈上急水，或與飛鴻並。魚大釣絲微，牽隨碧潭迥，向晚得志歸，浩歌山月靜。
舟閣下灘遲，蒼黃暮灘上，偏愁逆水風，更駕崩沙浪。落日看已昏，漁燈遠相向，夜闌天轉寒，坐待潮流漲。
○赴霅，任君有詩相送，仍懷舊賞，因次其韻
湖山饒邃處，曾省牧之遊，雁落葑田闊，船過菱渚秋。野煙昏古寺，波影動危樓，到日尋題墨，猶應舊壁留。
○過揚州，參政宋諫議遺白鵝
曾遊鳳池上，曾食鳳池萍，乞與江湖去，將期養素翎，不同王逸少，辛苦寫《黃庭》。
○金山寺（並序）
昔嘗聞謝紫微言金山之勝，峰壑攢水上，秀拔殊眾山，環以台殿，高下隨勢，向使善工摹畫，不能盡其美。初恨未遊，赴官吳興，船次瓜洲，值海汐冬落，孤港未通，獨行江際，始見故所聞金山者，與謝公之說無異也。因借小舟以往，乃陟回閣，上上方，歷絕頂，以問山阿。危亭曲軒，窮極山水之趣，一草一木，雖未萼發，而或青或凋，皆森植可愛。東小峰謂之鶻山，有海鶻雄雌棲其上，每歲生雛，羽翮既成，與之縱飛，迷而後返，有年矣。惡禽猛鷙不敢來茲以搏魚鳥，其亦不取近山之物以為食，可義也夫！薄暮返舟，寺僧乞詩，強為之句以應其請，偶然而來，不得仿佛，敢與前賢名跡邪！
吳客獨來後，楚橈歸夕曛，山形無地接，寺界與波分。巢鶻寧窺物，馴鷗自作群，老僧忘歲月，石上看江雲。
○瓜洲對雪，欲再遊金山寺，家人以風波相止
臘月海風急，雪吹岩下窗，輕舟不畏浪，昨日過寒江。渡口復夕興，區中無與雙，忽牽兒女戀，空聽遠鍾撞。
○金山芷芝二僧攜茗見訪
一遊江山上，日日吟不足，雙錫忽來過，衣霜帶初旭。況能持茗具，向此烹新綠，中颻水若飴，北焙花如粟。還將塵慮滌，自愧冠纓束，何以報勤勤，馳奴扣雲谷。
○淮南遇梵才吉上人，因悼謝南陽疇昔之遊
久已厭宦旅，故茲歸江南，始時遽辭邑，不及事春蠶。殘臘猶在道，險阻固所諳，扁舟次淮海，喜遇釋子談。契闊十五年，尚謂臥岩庵，偶見如夙期，淹留良亦甘。歎逝獨泫然，懷悲情豈堪，班班雲中鳥，共看投夕嵐。曷不念舊隱，山水唯素耽，我從湖上去，微爵輕子男。
○送櫟陽宰朱表臣
塞上備胡羌，關中調兵食，秦民尚苦輸，漢吏勤求職。君今喜懷詔，馳騎寧暇息，其邑嘗雨金，於時豈能得？行嘗經灞上，故事猶可憶，前代多戰爭，鬼火弄陰黑。蒼蒼路傍草，憔悴希春色，縣塗誠有政，威惠為令德。
○次韻和長吉上人淮甸相遇
淮上一相遇，憶在京都時，雖驚歲月換，未改松桂姿。童侍兩三人，瓶錫相與隨，自言東越來，篋中多好詩。文字皆妥帖，業術無傾欹，前輩嘗有言，清氣散人脾。語妙見情性，說之聊解頤，始推杼山學，得非素所師，此固有深趣，吾心久已知。橫琴乃玄悟，豈必弄鳴絲？古樂眾少聽，誰知彼吹篪？師曠沒世後，伯牙眾身悲，願同黃鵠舉，遠歸滄海涯。老驥雖不病，長阪安可馳？天台況奇勝，日夕勞夢思。尚忝齒纓綬，終年趨路岐，俯愧淵中魚，遊泳水之湄，仰羨雲間鷙，淩厲辭縶維。居嘗起斯念，未去情不怡，今朝更道舊，感愴各顰眉。同遊謝公門，遠想袂沾洟，惜哉胡不仁，碎彼東方琪。又出數紙書，手澤尚可披，眷眷疇昔意，於今當語誰？復遣三百言，玩味自挽髭，序事盡成故，慨吟良有資。其詞何亹亹，宛若對風規，泠然聳心目，不覺整冠寔。重以超俗韻，顧予賤職司，是猶猿鳥情，並此駑櫪卑。報投仍勉強，實謬匠者為，應哂不量力，短兵茲已疲。
○歲日旅泊，家人相與為壽
舟中逢獻歲，風雨送餘寒，推年增漸老，永懷殊鮮歡。江邊無車馬，鑒裏對衣冠，孺人相慶拜，共坐列杯盤。盤中多橘柚，未咀齒已酸，飲酒復先醉，頗覺量不寬。岸梅欲破萼，野水微生瀾，來者即為新，過者故為殘。何言昨日趣，乃作去年觀，時節未變易，人世良可歎。
○寄題梵才大士台州安隱堂
巢禽托靜林，潛魚戀深壑，豈不能自安？翔泳得所樂。達士遠紛華，於茲守衝漠。堂前鳴松風，堂後馥花萼，好鳥時一呼，澄明望寥廓。詩興猶不忘，禪心詎雲著。所以得自然，寧必萬緣縛，未能與之遊，懷慕徒有作。
○農難
稂莠非所殖，嘉禾共一田，老農實惡之，豈共時稼捐？管蔡與盜蹠，同氣詎能遷，周公不妨聖，柳惠不妨賢。賢哉彼薅矣，取舍得其然！
○舟中值雨，裴、刁二君相與見過
江上渰淒淒，天形接野低，岸痕生舊水，馬跡踏春泥。風急侵衣重，山昏卷幔迷，誰驚二客論，不愧巨源妻。
○題刁經臣山居，時已應辟西幕
向不樂郡府，遂雲歸田園，結廬復種藝，草樹日已繁。散帙理舊學，了然無俗喧，春雨一回過，覽耕登古原。青山每自愛，霽色當衡門，故人苟來往，名宦未嘗言。趣適已不淺，道心良亦存，忽聞辟書至，便令驅犢轅。豈期同瓠瓜，長繫蒿萊根，始知古君子，出處唯義敦。
○前者裴君雨中見過，因以詩謝，復承來章，輒依韻奉和
主人門下客，寂寞在江涘，我昨謝銅章，解組猶脫屣，前日至朱方，正值春雨起。君時冒雨來，曾不避泥滓，林枝滴衣襟，沙岸平履齒。相歡了無間，偶論通遠旨，去逢親交問，為報心如水。
○甘露寺
曾非遠城郭，寂爾隔囂氛，尚有南朝樹，能留北固雲。川濤觀海若，霜磬入江濆，衛國丹青在，孤堂綠桂薰。
○依韻和刁經臣讀李衛公《平泉山居詩碑》有感
當時植珍木，豈是昧前規？廢宅長春草，故山存舊碑。已嗟良璧毀，安識古松姿？叔子每懷慕，此心空自知。
○春日舟中對雪寄刁經臣
誰道江南暖？新春見雪飛，鷗來親客艇，花亂上人衣。古郡地偏寂，野窗寒入微，戴家仍不遠，欲去未能歸。
○依韻和達觀禪師春日雪中見寄
密霰來新歲，春陽氣漸微，侵庭草芽凍，紛雜雁行飛。江寺誰開徑？湖山我欲歸，雨花無六出，休怪著人衣。
○和刁太博新墅十題
△静舍
野木扶疎重復重，塘蒲涵水緑茸茸，琴書尤古得為樂，休問前山有戴顒。
△西齋
静節歸來自結廬，稚川閑去亦多書，請君架上添芸草，莫遣中間有蠧魚。
△北軒
冬日迎暄此未宜，苦吟那對朔風時，秖誇砌下留殘雪，不看檐間斗柄垂。
△叢杉
植幹森然美在庭，更憐相倚自青青，翠姿且有干雲勢，豈是孤生向逺坰。
△松阜
勾引風聲已可聽，髙隂仍更接岡形，知君久欲平心氣，早晚根傍長茯苓。
△小舫
小舫閒撐莫厭遲，比扵刳艇劣相宜，漕河有處通陂水，深入荷花人不知。
△移竹
逺愛檀欒碧逕開，荷鉏乘雨破秋苔，直須探作阮家趣，更向煙林缺處栽。
△花隖
雜芳春發淺深叢，曲隖逶迤紫間紅，色賤格㣲應不數，少添蘭菊待秋風。
△綿檜
翠色凌寒豈易衰，柔條堪結更葳㽔，松身柏葉能相似，勁拔縁何不自持。
△新井
淺淺清泉自鑑開，鱗鱗寒甃未生苔，山中亭午野禽渴，不畏人驚欲下來。
○登陶莊却寄刁經臣裴如晦
方㸔梅柳春，共别川河上，移舟人已歸，回首竹林望。水渾不照影，山逺猶相向，聞道欲西遊，漢家今尚壯。
○發丹陽後寄徐元輿
别君忽五年，相望非一日，會合如夢寐，欣喜對形質。是時春已仲，臨水柳未宻，載酒相與逰，輕舠劣容膝。禪扃竹下過，乳井松間出，烹茶覺暫醒，岸幘情彌逸。興䦨乘月歸，及且解行繂，離懷更宿酲，逺想都如失。
○胡武平遺牡丹一盤以下湖州後詩
疇昔居洛陽，㸔盡名園花，臨水復䕃竹，艷色照彤霞。良友相與至，競飲歡無涯，而今猶老翁，鬢髮但未華。昨日到湖上，碧水涵蒲芽，此情頗已愜，薄宦非初嗟。况乃䝉見憐，帶雨摘春葩，雖無向時樂，惠好仍有加。
○題滕學士九華山書堂
處山方畏淺，曾慕結深廬，要與雲峰近，寧將野客疎。澗苖來入俎，林鳥或窺書，何事輕兹樂，而從出塞車。（公今為涇州）
○送劉成伯還都
今昔困川途，今非羨行者，離心寄南風，相送過平野。旣吹蓮葉舟，更逐桂條馬，中州多故人，懷抱幸君冩。
○送舍弟正臣赴都
呉兒能刺舟，其駛劇飛鳥，行行固莫留，望進前山小。家貧吾不憂，身計爾自了，何當還里門，拜慶期秋杪。
○訪報本簡長老
比泛苕溪來，初逢卞山雨，雨収精舍出，喜與髙僧語。門臨水若鑑，萬象皆可覩，清淨欲誰鄰，野蓮無處所。
○依韻和淮南祝祕校初春見寄
客有袖中書，初憑春燕寄，春燕不時來，秋鴻今始至。水落蒲藻寒，悠悠江浦意。

[book_title]卷九　湖州後詩二
○依韻和胡武平，懷京下遊好（以下湖州後詩）
南國易悲愁，西風起高樹，枯荷復送雨，度雁寧知數。欲問北來音，繫書復若故，冥飛杳無跡，弋者徒有慕。況在白蒨洲，而懷石渠署，石渠多故人，鵷鵠方巉翥。鏘鳴尚可希，綷翼何由附？主人賴知己，未變疇昔顧。乘桴豈仲尼？好勇非季路，幸依南郡帳，不學邯鄲步，自守終日愚，都忘向時慮。眷戀此江湖，親年當喜懼，既獲庭闈近，又多山水趣。邇來對明月，千里猶會晤，長橋人絕聲，舉酒逢秋露。迥聞孤舟笛，煙水在何處？俯檻意無涯，跳波魚夜乳，頗得真隱情，奚須慕巢許。思寄梅枝香，遠隔蘭溪渡，緘之付好風，精爽亦隨去。
○依韻和武平，九月十五日夜北樓望太湖
東吳臨海若，看月上青冥，河漢微分練，星辰澹布螢。細煙沉遠水，重露裛空庭，孤坐饒清興，惟將影對形。
○依韻武平憶玉晨觀
世路多氛垢，人間浪逐名，是非還自喻，寵辱固堪驚。薄宦真何戀，丹砂儻可成，終尋谷口隱，鄭子豈其卿？
○凝碧堂
始至荷芰生，田田湖上密，復當花競時，豔色淩朝日。今來蓮已枯，碧水墮秋實，更待雪中過，群峰應互出。樽有綠蟻醅，俎有巘壺橘，可以持蟹螯，逍遙此居室。
○送劉成伯著作赴弋陽宰
我昨之官來，值君為郡掾，當年已知名，是日才識面。未久嗟還都，始應群公薦，遂除芸省郎，出治江上縣。縣劇素所聞，其俗到可見，水精製盤盂（去），冰瑩產郊甸。鳴箏斫桐梓，雕飾雜寶絢，有藥化銅鉛，方士多伏煉。君今齒尚壯，好學常不倦，二者定非惑，吾言亦狂狷。弦歌將有餘，幸可窮經傳，歸來期著書，篋楮盈百卷，莫學此疏慵，無能守貧賤。明朝君當行，勉勉自出餞，豈無一壺酒，豈無一鼎饌？
○冬雷
上帝設號令，隱其南山下，震發固有時，曷常事憑怒。春以動含生，夏以奮風雨，冬其息不用，藏在黃厚土。我今來江南，歲曆惟建午，如何小雪前，向曉疑鳴釜。蛟蛇龜蟲厄，鱗裂口塊吐，蝦蟆不食月，深窟僵兩股。天公豈物欺，若此汩時序，或言非天公，實乃陰怪主。嘗觀古祠畫，牛首椎連鼓，黑雲雜狂飆，相與為肺腑，是不由昊穹，安能順寒暑。吾因考厥事，復以驗莽鹵。市井欺量衡，定知不活汝，元惡逆大倫，弗加霹靂斧。比豈曰無私，故予未所取。必恐竊天威，似將文法侮，焉顧五行錯，詎畏萬物睹。欲扣九門陳，恨身無鳥羽。
○劉成伯遺建州小片的乳茶十枚，因以為答
玉斧裁雲片，形如阿井膠，春溪斗新色，寒籜見重包。價劣黃金敵，名將紫筍拋，桓公不知味，空問楚人茅。
○冬日送暹上人
霜風刮地如刀鐮，鳥不遠飛魚已潛，何況削髮冷入骨，草屨不畏冰雪沾。緣山涉水去幾里，晝盔野飯誰來添？毗陵舊寺苦欲到，索我贈行無久淹。
○和壽州宋待制九題
△熙熙閣
初日照城樓，流暉及菌閣，上收花霧紅，下見春煙薄。信美是殊邦，而淹佐時略，自慚江外人，敢慕淮南作？
△春暉亭
卉木日已發，中圃日已嘉，歡言樂和景，及此鬢未華。春風實無幾，淩亂枝上花，山陰況暮月，俯仰誠可嗟。
△白蓮堂
蟋蟀在秋堂，芙蓉出深水，浩露同一色，澄澈寒鑒裏。佳人恥施朱，欲與天真比，沙鳥閑且都，誰將擬公子。
△式宴亭
從事誰獨賢，而來均宴喜？幽禽雜嘯呼，珍木竟叢倚。興將物色俱，閑厭簫鼓美，寧同不聞問，訟息時遊此。
△秋香亭
高軒盛叢菊，可以泛綠樽，餘甘自同薺，忘憂寧用萱？有木皆剝實，何草不陳根？獨此冒霜豔，芬鬱滿中園。
△狎鷗亭
群生自知機，不可欺以異，此雖鷗與馴，鷗亦魚所避。坐熊臨碧水，安得同一致，然此海客心，還應無有愧。
△齊雲亭
城隅結危棟，仿佛淩煙霓，平觀飛雨來，俯窺巢禽棲。浩蕩孤思發，冪曆蔓草齊，長安去不遠，何言西北迷！
△美蔭亭
野材仍剪茅，當此茂林下，晴暉葉上明，翠影杯中瀉。鮮風時颼飀，輕裾自蕭灑，固殊嵇生鍛，曷慕岩棲者？
△望仙亭
嘗聞淮南王，雞犬從此去，至今山頭石，馬跡尚有處。使君辭從宮，終日絕塵慮，望望雲漢間，想見賓天馭。
○依韻和僧說上人見訪
客從東國來，山雲猶在屨，是時正窮臘，雁落溪陰暮。投宿古城隅，雪迷松下路，衣楮足蘭荃，相過寧厭屢。
○立春前一日，雪中訪烏程宰李君俞，尋有詩見貺，依韻和答
粉絮先春拂面翔，臨風躍馬到君堂，縣民將喜土膏起，令尹未驚農事忙。疾呼小吏具山酌，便欲盡醉為詩狂，我牽塵俗不得久，何意更煩投夜光。
○送劉比部
青山夜來雨，溪水已潺湲，侵曉桂旗動，傷離蒨渚前。百壺臨祖道，兩槳破春煙，舊業西河上，歸心向日邊。
○贈月上人彈琴
人閑溪上橫刳木，素琴寒倚一枝玉，吳王城畔鎖深房，月下空彈孤雁曲。
○冬日陪胡武平遊西餘精舍
侵晨霜氣嚴，溪口冰已合，烏榜將進遲，寒篙旋摧拉。遙看松竹深，雪屋藏山衲，登臨興都盡，薄暮沿清霅。
○依韻和武平苕霅二水
昔愛伊與洛，今逢苕與霅，南郭復西城，曉色明於甲。塵纓庶可濯，白鳥誰來狎？落日潭上歸，魚歌自相答。
○依韻和武平升卞二山
北峰壓城蒼，南岫緣溪綠，誰知昔人遊，尚想叢桂馥。鳥獸安可群，呼鳴自為族，儻聞羨門術，一躡塵外躅。
○送崔主簿赴睦州清溪
舟輕不畏險，逆上子陵灘，七里峽天翠，千重雲木寒。古祠鳴野鳥，亂石激春湍，正與高懷愜，寧歌行路難。
○依韻和劉比部留別
春雲已泊簾，濃淡半晴天，沙草微抽綠，林枝遠帶煙。況茲逢晚景，那更送歸船，苦酒聊為酌，無勞辨聖賢。
○送潘供奉承勳
與君跡熟情已親，欲將行邁聊感人，舉酒不能效時俗，半辭苦語資立身。長大實好帶刀劍，曷不往助清邊塵？門戟雖高豈自有，當思乃祖為功臣。所宜踴躍發奇策，嘉名定體庶得真，儻以斯言作狂說，乘肥食脆任青春。
○答新長老詩編
江東釋子多能詩，窗前樹下如蟬嘶，朝風暮月只自老，建安舊體誰攀躋？唯師獨慕陶彭澤，奇跡仍收王會稽（嘗示余右軍書一軸）。比焉趣尚已不淺，更在措意摩雲霓。
○題劉道士奉真亭
降真沈水生爐煙，扣齒曉漱華池泉，心存昆閬未可到，夜瞻北斗何聯聯！顧茲虛室如有遲，一草一石幽且妍，芝蓋雲軿杳無至，不知誰更似羊權？
○依韻和烏程李著作四首
△縣署西園
春入西園何苦誇，我曾狂醉洛城花，如今老大都無興，獨坐晴軒看落霞。
△霅上二首
共愛霅溪風物美，春來清可鑒鬚眉，蒨生楚客將歸日，花暖吳蠶始浴時。臨水竹樓通市陌，跨橋雲屋接川湄，畫船載酒期君醉，已是無謀助剪夷。
靚妝豔服遊川上，簫鼓聲中俗自歡，寄語春風休用惡，恐教潭水起波瀾。
△早春遊南園
東國春歸早，南園百卉宜，萱芽開翠穎，杏萼破煙姿。青壟將鳴雉，喬林未囀鸝，石尤風莫起，芳物畏君吹。
○送僉判張秘丞赴秀州
江燕歸時君亦歸，燕巢未暖君還去。去去溪邊楊柳多，正值清明欲飛絮。競折贈行何所益，時當長養傷嘉樹，不如舉酒對青山，酒罷移舟須薄暮。嘉禾主人余久知，跡冗不擬強攀附，儻或無忘問姓名，為言懶拙皆如故。
○送弟赴和州幕
夾河為郡不如古，江北江南作冗官，須記長傳一經訓，雖貧莫改飲瓢歡。曆陽況與吾廬近，春谷休言問膳難，此日停舟聊舉酌，明當水驛自加餐。
○寄題徐都官新居假山
太湖萬穴古山骨，共結峰嵐勢不孤，苔徑三層平木末，河流一道接牆隅。已知谷口多花藥，只欠林間落狖鼯，誰侍巾構此遊樂，里中遺老肯相呼？
○送梵才吉上人歸天台
頃餘遊鞏洛，值子入天台，當時群卿士，共羨出氛埃。荏苒逾一紀，卻向人間來，問子何為爾？言興般若台。雖將發愚闇，般若安在哉？此教久已熾，增海非一杯，我言亦爝火，豈使萬木灰，蓋欲守中道，焉能力損裁？子勿疑我言，遂以為嫌猜，忽聞攜錫杖，思向石橋回。城霞與琪樹，璨璨助詩才，嘉辭遍人口，幸足息岩隈。
○公度以余嘗語洛中花品，而此邦之人多不敢言花於余，今又風雨經時，花期遂過，作詩以見貽，故次其韻
去年三月來吳中，欲擬看花無與從，今年二月花偏早，發作無節雨與風。前時晴明要尋賞，謂誇洛陽多不容，我心豈是限南北？美好未必須深紅。姚黃魏品若盡有，春色定應天下空，因君見贈又及此，莫怪還思澗水東。
○留題可及明心堂
秭雉已先號，卉木萼漸歇，俯檻弄條枚，因心悟生滅。上人本高胄，季父踐清列，而能厭紛華，樂彼方外說。
○陪武平遊雅上人房卞峰亭
晚愛池上清，群峰對簷隙，常恐雲氣生，坐令蒼翠隔。復繞曲塘陰，映實孤花拆，誰知禪者居，來伴使君適？
○送張舍人自安吉移宰同安
遠辭湖上山，徙治海邊邑，機杼吳俗饒，魚蒐越人給。操琴在更張，殊土宜順襲，何以贈勤勤，薄言茲所及。
○劉彝秀才歸江南
鳳鳴不在笯，麒麟寧受靽，君思此二物，中夜忽興歎，況值南風來，襲蘭歸楚岸。
○送胡武平
來見江南昏，使君詠汀蒨，再看蒨葉老，汀畔送歸人。人歸多慕戀，遺惠在茲民，始時繞郊郭，水不通蹄輪，公來作新塘，直抵吳松垠。新塘建輿梁，濟越脫褵仁，言度新塘去，隨跡如魚鱗，從今新塘樹，便與蔽芾均。我雖備僚屬，筆舌敢妄陳，因行錄所美，願與國風振。
○廻陳郎中詩集
嘗觀陳伯玉，《感遇》三十篇，矯矯追古道，粲爾日星懸，今公豈其後？佳詠久已傳。憶為童子日，早誦錦繡妍，茲來預官屬，而許玩奇編，明珠三百琲，一一徑寸圓。他人握中有，未獲毫髮焉，家貧敢懷寳，况近驪龍淵。又畏風雨作，神物不得全，再拜捧明月，長跪還席前。
○依韻和武平别後見寄
溪逺檣危一望遙，此焉悽絶府中僚，已同鴈鶩依清淺，共看鸞皇上泬寥。别岸無端縈細柳，迴舟不忍過新橋，醉來事事能生感，誰道愁腸酒易銷。
○蘄州廣濟劉主簿
相識雖非久，相親似舊年，論文君豈後，尚齒我慙先。慣狎呉兒水，將浮楚客船，安知不離恨，髙柳正鳴蟬。
○依韻和僧說夏日閑居見寄
城郭非清凉，山僧抱微疾，又况三伏時，當兹一禪室。炎飇正爍爍，溪水徒瑟瑟，唯詠冰雪辭，可以銷夏日。
○依韻和李宰秋思
一葉與風舞，已知天地情，將令百果實，競振群蟲聲。陶令欲収秫，豳人思誓觥，更吟君麗句，誰為寫鍾評。
○送儲令赴韶州樂昌
嘗聞韶石下，虞舜古祠深。至樂久已寂，况持陶令琴。炎方不道逺，一去值秋霖。
○隱眞亭（烏程史尉署）
作尉慕吾祖，吾祖非得時，誰似芙蓉國，日見芙蓉披。凉雨隨風來，清香入酒卮，自得眞隱趣，不慙呉市為。
○說上人遊廬山
夙懷髙世趣，固足林壑情，欲遊名山徧，遂為廬岳行。又訪逺公蹟，東林氣象清，瀑布秋影落，香爐曉煙生。洗蕩萬古慮，薰蒸千載名，我今滯孤宦，空羨缾錫輕。
○和元之述夢見寄
髙秋枕席涼，晝寢還清曠，不嘲君腹便，獨夢予爾訪。豈忘相規言，仍記羣小謗，始知端正心，寐語尚不誑。惝怳何讒人，告子亦孟浪，吾聞有尸蟲，伺惡多相尚。耽睡受其惑，子心恐成恙，勉子守庾曹，勿使茲物王。魂交昧聪明，寤後成清唱，誦玩自省循，徒爾増怊悵。不能檢細微，遂使言屢貺，雖然甚頑鄙，內顧無過當。仲尼稱天厭，季路猶行行，何當謝勤誠，為子傾嘉釀。
○秋日臥疾恭上人來過不及見因以詩荅
溪上秋霧多，溪居曉寒入，呼吸遂生疴，嘔泄不下粒。素知江南地，大率皆卑濕，久從呉土居，氣候非所襲。伏枕欲經旬，冠帶拈巳澀，女奚特扣關，問疾提山笠。我非金粟身，寄謝何暇揖，屈性茲不能，他時冀來及。
○依韻和守賢上人晚秋書事
秋霧鬱不開，曚曨夾溪樹，深枝尚宿禽，寒葉時驚露。我居溪之陰，早景誠所慕，開谿吐初陽，獨吟神與晤。豈意方袍人，而懷此焉趣，忽枉瓊玖章，無慙惠休句。

[book_title]卷十　湖州後詩三
○臧子文剡縣主簿（以下湖州後詩）
剡水無淺深，歷歷能見底，潛鱗莫見窺，塵紱聊堪洗。古木潭上陰，遺祠岩下啟，應識道傍碑，因風奠醪醴。
○余令之會稽新昌
越舸將渡西陵時，臘雪欲作陰雲垂，古岸潮回夜冰閣，冰上鯉魚紅尾鬐。知君奉親聊自得，窮冬涉險仍熙熙，縣民但可觀此意，休羨江邊孝女碑。
○傳神悅躬上人
握中一寸毫，寶匣百煉金，鑒貌不鑒道，寫形寧寫心。古人固不識，今人或所欽，依然見其質，儼爾恨無音。子誠丹青妙，巧奪造化深，妍媸必盡得，幻妄恐交侵。
○文曜師之南徐
班班上川羽，薄暮未安巢，擾擾方外士，歲晏遊遠郊。正值風霜急，晚冰隨處敲，何時居岩下，都把塵事拋？
○送芝上人歸姑蘇
身衣竺乾服，手援犧氏琴，繁聲不願奏，古意一何深！晏景托孤艇，倦飛還舊林，闔閭城下寺，幾里認鍾音？
○唐寺丞知南雄州
前林尚含凍，南國史君行，逆水春風峭，孤舟掛席輕。踏歌聞舊俗，信鬼有頹氓，當識朱衣貴，壺漿擁道迎。
○依韻和孫秀才、朱長官見寄（二首同韻）
古來富貴蹈危機，樂性安貧莫謂非，未及功名蒼鬢改，欲從疏懶五湖歸。
昔年同志逢時盡，今日相親似子稀，犀僕忽辭雲海上，遠持雙璧扣吾扉。
○謝尉西歸
曾為洛陽客，喜見洛陽人，每憶舊遊處，相逢借問頻。當時伊水上，醉弄岩花春，而今絕茲樂，欲語已酸辛。明朝君當去，又復與誰親？唯應有素月，相照寒溪濱。
○陳浩赴福州幕
梅殘杏將坼，楊柳都未堪，欲贈無所贈，春風吹酒酣。遠山猶帶雪，野水已如藍，羽檄不應有，詩書自可耽。
○示沈生
稚子每多疾，始與藥物親，由茲沈生跡，遂歷吾門頻。我居無鳥鼠，乃知屋室貧，舉世競趨利，爾非閭井人。
○和潘叔治早春遊何山
泛泛寒溪流，縈紆向山去，淺石長蒲茸，朝煙暖岩樹。舍舟當禪扉，踏蘚汙野屨，誰愛鮑參軍？登臨多秀句。
○張法曹歸闕
海底日未上，屋頭群雀喧，晨興溪館迥，坐聽櫓聲煩。出戶望行舸，羨心如野猿，暮春餘亦去，為見故人言。
○送張叔展北歸
江南春候早，水暖野芹生，北客欲歸日，故人持贈行。莫嫌為物薄，言采幽蘭並，休惜臨流醉，高帆去棹輕。
○依韻和叔治晚春梅花
楚人住處將為援，越使傳時合有詩，常是臘前混雪色，卻驚春半見瓊姿。笛吹遠曲還多怨，風送清香似可期，我欲細看持在手，誰能為折向南枝？
○僧元復院枕流軒
寺外寒流駃，開軒靜者棲，淺深看藻荇，出沒愛鳧郤。一悟此中趣，萬緣皆可齊，誰來驚節物，岸木長春荑？
○惱儂
期我以踏青，花間儻相遇，果然南陌頭，翩若驚鴻度。不語強躊躇，羞人映芳樹，兩心常自憐，兩目空相注。依依不得親，薄暮還愁去，記取似丹葩，知開在何處？
○相逢
晚日南城歸，橋邊見郎去，遠遠逐郎回，羅衣汗微汙。不惜汙羅衣，要與郎相顧，留連芳苑中，肯謝花夭嫭。傍欄思晤言，羞畏情誰諭，草草各還家，幽懷是飛絮。
○檣烏
檣頭飛去烏，夜夜啼聲碎，猶不如水禽，雙棲向煙外。煙外少分張，渚間多翳薈，休同八九子，反哺人誰愛？
○過華亭
晴雲號鶴幾千隻，隔水野梅三四株，欲問陸機當日宅，而今何處不荒蕪！
○月暈
月暈已知風，燈花先作喜，明日掛帆歸，春湖能幾里？
○逢謝師直
昔歲南陽道中別，今向華亭水上逢，把酒語君悲且喜，流光冉冉去無蹤。
○回自青龍呈謝師直
共君相別三四年，岩岩瘦骨還依然，唯髭比舊多且黑，學術久已不可肩。嗟余老大無所用，白髮冉冉將侵顛，文章自是與時背，妻餓兒啼無一錢。幸得詩書銷白日，豈顧富貴摩青天，而今飲酒亦復少，未及再酌腸如煎。前夕與君歡且飲，飲才數盞我已眠，雞鳴犬吠似聒耳，舉頭屋室皆左旋。起來整巾不稱意，掛帆直走滄海邊，便欲騎鯨去萬里，列缺不借霹靂鞭。氣沮心衰計欲睡，夢想先到蒨渚前，與君無復更留醉，醉死誰能如謫仙？
○青龍海上觀潮
百川倒蹙水欲立，不久卻回如鼻吸，老魚無守隨上下，閣向滄洲空怨泣。推鱗伐肉走千艘，骨節專車無大及，幾年養此膏血軀，一旦翻為漁者給。無情之水誰可憑，將作尋常自輕入，何時更看弄潮兒，頭戴火盆來就濕。
○社前
欲社先知雨，將歸未見花，那能長作客，夜夜夢還家。
○水次髑髏
不知誰氏子？枯首在沙洲，肉化烏鳶腹，肢殘波浪頭。曾聞南面樂，寧有九原愁，厚葬不為貴，漢官其登丘。
○葉大卿挽辭三首
位列名卿重，年躋賜幾尊，臧孫宜有後，定國已高門。舊族聲華遠，名藩治行存，秋風簫吹咽，隴隧起雲根。
自古賢才少，滔滔豈足云！善人安得見，清譽久來聞。器隕龍文鼎，魂歸馬鬛墳，豐碑幾當立，籍甚著遺芬。
終始為全德，生榮歿亦榮，里人悲畫翣，郡吏拜銘旌。石馬天麟肖，松枝國棟成，更看追孝意，捧土作新塋。
○湖州寒食陪太守南園宴
寒食二月三月交，紅桃破柳染梢，陰晴不定野雲密，黕々鼓聲湖岸坳。使君千騎出南圃，歌吹前導後鳴鐃，是時輒預車馬末，傾市競觀民業拋。竹亭臨水美可愛，嗑咂草木皆吐苞，遊人春服靚妝出，笑踏俚歌相與嘲。使君白髮體尤健，自晨及暮奏酒肴，爾輩少年翻易倦，倚席欠伸誰得教？公雖不責以正禮，我意未容誠斗筲，逡巡秉燭各分散，小人爭路何呶呶！
○牡丹
洛陽牡丹名品多，自謂天下無能過，及來江南花亦好，絳紫淺紅如舞娥。竹陰水照增顏色，春服貼妥裁輕羅，時結遊朋去尋玩，香吹酒面生紅波。粉英不忿付狂蝶，白髮強插成悲歌，明年更開餘已去，風雨摧殘可奈何！
○惜春三首
九十日春無幾日，不堪風雨競吹花，舞英逐水向何處，泛泛斜溪伴晚霞。
前日看花心未足，狂風暴雨忽無憑，此身不及深溪水，隨得殘紅出武陵。
春色斗空花亦休，綠園深鎖更誰遊，殘枝遺萼不中看，暮雨霏霏起暗愁。
○花娘歌
花娘十二能歌舞，籍甚聲名居樂府，荏苒其間十四年，朝作行雲暮行雨。格夫氣俊能動人，人能動之無幾許，前歲適從江國來，時因宴席相微語，雖有幽情未得傳，暗結殷勤度寒暑。去春送客出東城，舟中接膝已心傾，自茲稍稍有期約，五月連航並釣行。曲堤別浦無人處，始笑鴛鴦浪得名，爾後頻逢殊燕婉，各恨從來相見晚，月下花前不暫離，暫離已抵銀河遠。青鳥傳音日幾回，雞鳴歸去暮還來，經秋度臘無纖失，愛極情專易得猜。前時南圃尋芳卉，小忿不勝投袂起，官私乘興作威棱，督促倉皇去閭里。蕭蕭風雨滿長溪，一舸翩然逐流水，忽逢小史向城來，泣淚寄言心欲死。“願郎日日致青雲，妾已長甘在泥滓，更悲恩意不得終，世事誰憑何若此！”郎聞茲語痛莫深，天地無窮恨無已，我今為爾偶成章，便欲緘之托雙鯉。
○程山人歸歙州
新安固與吾鄉鄰，山水清絕殊可擬，我今暫來子亦歸，空聽杜鵑雲樹裏。
○重過南園
誰作此園為宴喜？而今樂事已難並，佳人去後門長鎖，蔓草離離上古城。
○送滕監簿歸寧岳陽
乃翁守西鄙，胡騎敢馮陵？撫士無餘貨，吏以文結繩。向聞來三堂，今復走巴陵，溯流幾千里，雲夢苦炎蒸。風檣易陣馬，猶使勇氣增，子今遠寄省，寄謝餘豈能！江山可留詠，燕許昔嘗曾。
○寄題千步院兼示上人
郊郭山林有美處，皆為釋子所棲托，高閑不與時俗侵，寂靜豈唯魚鳥樂，朝望平田插稻苗，暮看西村收雨腳。
○早夏陪知府學士登疊嶂樓
高陵自可眺，況復更層樓，峨峨眾山翠，活活寒溪流。新篁未掃籜，緣險已修修，曲道出林杪，飛宇跨城頭。春餘眾芳歇，子結累蔓抽，庭空野鼠竄，日暝啼禽留。誰知郡府趣，適有林壑幽，主人易吾土，惟襲是瀛洲。伊我去閭井，爾來三十秋，昔望白雲下，今從輕軒遊。
○得孫仲方畫美人一軸
駿駒少馴良，美女少賢德，常聞敗君駕，亦以傾人國。因觀壁間畫，筆妙仍奇色，持歸非奪好，來者恐為惑。
○途次寄羅道濟
去年五月君到官，紅蕖正開湖水寬，共酌汀洲不知暮，扣舷月露沾衣寒。今年我罷欲歸去，朋酒久來無此歡，移舟不忍便為別，競挈杯肴情未闌。城蠙欲閉各分散，溪雲暗澹生悲端，明日抱酲風雨急，野蓮空看寄君難。
○和潘叔治題劉道士房畫薛稷《六鶴圖》
△啄食
窮年見俯啄，但有饑乏意，雖存玉山禾，不入丹青喙，因思方朔嘲，此豈優諧類？
△顧步
舉足徒有勢，行沙遂無蹤，回頸誠已久，未知竟何從，安能見儔侶？顧望自顒顒。
△唳天
引吭向層霄，聲聞期在耳，鼓吻意豈疏？知音何已矣！安得九皋同？流響入萬里。
△舞風
如逢仙圃風，飄鷌奮雙翅，拊節餘欲助，和歌誰爾類，但看矯然姿，固於流雪異。
△警露
孤標近仙壇，依約聞墜露，儼如舉止揚，稍見神爽悟，曉月坐清軒，寒添壁間素。
△理毛
六鶴皆不同，初生薛公筆，況茲刷羽者，奮迅如天質，墨客懷賞心，題詩仍我率。
○留題毗陵潘氏宅假山
人心本好靜，世事方擾擾，丘壑未去時，庭中結山小。長欲見蒼翠，何須聽猿鳥，有志同尚平，當期婚嫁了。
○觀居寧畫草蟲
古人畫虎鵠，尚類狗與鶩，今看畫羽蟲，形意兩俱足。行者勢若去，飛者翻若逐，拒者如舉臂，鳴者如動腹，躍者趯其股，顧者注其目，乃知造物靈，未抵毫端速。毗陵多畫工，圖寫空盈幅，寧公實神授，坐使群輩伏。草根有纖意，醉墨得已熟，權豪不可致，節行今仍獨。
○和穎上人南徐十詠
△鐵甕城
塹江以為池，增山以為壁，鐵甕喻其堅，金城非所敵。前朝經喪亂，曾是輕鋒鏑，覽古一徜徉，空聽漁浦笛。
△北固山
山勢自北來，高城倚為固，當時偶登臨，邇者遂淪誤。微雲思作雨，古樹嘗沾露，今非恃險艱，草木藏狐兔。
△京口水
江頭潮正平，日照土山口，坐見遠來舟，高帆忽前後。將隨入浦風，稍度遙圻柳，客無南北虞，信是承平久。
△金山寺
山與眾山殊，寺非諸寺擬，無面不當江，有林皆照水。南泠隔吳會，北渡通揚子，還看上下帆，日日何常已！
△望海樓
嘗聞觀蹄涔，詎識海水大，浩浩與天同，滔滔眾流會。平吞江作練，遠瀉河如帶，終日郡樓間，欲取長鯨鱠。
△子廟
信如季子賢，自昔知能幾。依約有荒祠，寂寥無奠篚。壞梁生濕菌，古木憑山鬼。英靈豈顧茲，青史辭亹亹。
△鶴林寺
松竹暗山門，颼飀給青吹。傳聞宋高祖，舊宅為茲寺。地以黑龍升，經因白馬至。何必問興亡，山川應可記。
△夫子篆
季劄墓傍碑，古稱尼父篆。始沒春秋義，十字固莫淺。磨敲任牧童，侵剝因野蘚。嗟爾後之人，萬言書不顯。
△甘露寺
山頭百畝宮，庭下千年樹。在昔甘露霏，嘗疑神物護。陰連殿閣寒，聲撼雷霆怒。瞻影衛公堂，英魂想來去。
△范公橋
謂公天下才，非專一方惠。及此作輿梁，力行無钜細。既異國僑為，將同傅岩濟。礱石亙長川，寧須伐山桂。
○邵伯堰下王君玉餞王仲儀赴渭州經略席上命賦
未破河西冦，朝廷尚有憂，淮南命儒帥，塞上足封侯。莫擐黄金甲，須存百勝謀，昔嘗經黠虜，今去正防秋。
○悼亡三首
結髪為夫婦，于今十七年，相㸔猶不足，何况是長捐。我鬢已多白，此身寧久全，終當與同穴，未死淚漣漣。
每出身如夢，逢人強意多，歸來仍寂寞，欲語向誰何。窗冷孤螢入，宵長一鴈過，世間無最苦，精爽此銷磨。
從來有脩短，豈敢問蒼天，見盡人間婦，無如美且賢。譬令愚者夀，何不假其年，忍此連城寳，沉埋向九泉。
○淚
平生眼中血，日夜自涓涓，瀉出愁腸苦，深於浸沸泉。紅顔將洗盡，白髪亦根連，此恨古皆有，不須愚與賢。
○秋日舟中有感
天乎余困甚，失偶淚滂沱，世事隨時逺，秋風順水多。鰥魚空戀穴，獨鳥未離柯，嵗月都無幾，存亡可奈何。兒嬌從自哭，婢騃不能呵，已覺愁容改，休將舊鑑磨。弊衣留暗垢，殘藥恨沈疴，斗厭驅驅役，終期老薜蘿。
○書哀
天既喪我妻，又復喪我子，兩眼雖未枯，片心將欲死。雨落入地中，珠沈入海底，赴海可見珠，掘地可見水。唯人歸泉下，萬古知巳矣，拊膺當問誰，憔悴鑑中鬼。

[book_title]卷十一　湖州後詩四
○謁雙廟（以下湖州後詩）
八月過宋都，泊舟雙廟側，永懷此忠良，遺烈傳碑刻，五位儼朝裾，千年同血食。當時多苟生，貴爵曾誰識，縱今有丘墳，都已荒荊棘。古人非輕死，於義實罕得，英骨化埃塵，令名同鳥翼，飛翔出後世，景慕無終極。豈若目前榮，未沒聲已息。西登孝王城，王氣由邦國。
○送弟禹臣赴官江南
昔與子同歸，夜向瓜洲泊，持杯月正清，遄水平如削。爾來蘆岸深，須防虎潛搏，行行無朋友，遇事自斟酌。
○和永叔晉祠詩
并州古來稱近胡，山雄氣壯民足儲，山根晉水發源處，平若皎鑒潛決疏。漸流漸急不可測，以至頠頠鳴清渠，豈惟俯可見毛髮，況乃了了看龜魚！下溉平田幾百頃，稻苗(禾巴)稏曾不枯，興亡莫問隨水遠，廟深草樹空扶疏。伊君持節過其下，愛此佳趣聊停車，北望故城無舊物，泱漭野色連丘墟。已向風前聽好鳥，只畏落日聞蒼狐，晉人須識漢使美，冉冉青髯似綠蒲。
○得李殿丞端州硯
鮫龍所窟處，其石美且堅，蠻匠斫為硯，漢官求費錢。持歸向都邑，爭乞如瓦磚，豈識萬里險，謬竊好事傳。
○書謝師厚至
爾來哭爾姑，清淚滴塵幾，一聞在目言，不謂今則死。而猶意遠行，所念當至止，秋風忽助號，萬木欲摧毀。
○詠蘇子美庭中千葉菊樹子
生與眾草生，不與眾草榮，彼皆春爭葩，茲獨秋吐英。千葉共一萼，百蒂共一莖，幽亭聳扶疏，獨本非搘撐。吾友蘇子美，有酒對自傾，香隨青陵蝶，色映黃金鶯。昨日偶來過，頗興陶令情，豈敢復言詩，君家有子卿。
○新冬傷逝呈李殿丞
惡老今逼衰，孤寂仍足悲，寒風一夜起，曩事無不思。手澤在故物，默曆非故時，夢寐猶平常，反悟恨莫追。人生苦情累，安得木石為，賴有同舍郎，相語強解頤。
○送趙升卿之韶幕
舟車歷盡險，風物乃還君，俎肉應多味，虞韶不復聞。林鳴異音鳥，山冒欲晴雲，若吊張丞相，空祠舊近墳。
○蘇子美竹軒和王勝之
庭無十步廣，有竹才百個，子時哦其間，賓友或來和。琴壺置於旁，圖籍亦在左，誰憐修修影？只畏寒日過，誰憐青青枝？下有暗葉墮。我
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:48-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>