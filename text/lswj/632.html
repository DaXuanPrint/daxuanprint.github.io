<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="●目录,●序,●方山先生文录卷之一,●方山先生文录卷之二,●方山先生文录卷之三,●方山先生文录卷之四,●方山先生文录卷之五,●方山先生文录卷之六,●方山先生文录卷之七,●方山先生文录卷之八,●方山先生文录卷之九,●方山先生文录卷之十,●方山先生文录卷之十一,●方山先生文录卷之十二,●方山先生文录卷之十三,●方山先生文录卷之十四,●方山先生文录卷之十五,●方山先生文录卷之十六,●方山先生文录卷之十七,●方山先生文录卷之十八,●方山先生文录卷之十九,●方山先生文录卷之二十,●方山先生文录卷之二十一,●方山先生">
<meta name="description" content="明薛应旗撰，文章集_方山先生文录_全文在线阅读_方山先生文录_全文在线下载_大玄古籍书库">
<title>方山先生文录_薛应旗_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">方山先生文录</span> <br/>
          作者： <span class="inputVal" id="bkauthor">薛应旗</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]178276</span> <br/>
          说明： <span class="inputVal" id="bkdec">明薛应旗撰，文章集</span> <br/>
          封面： <span class="inputVal" id="bkimg">Z_18821.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]方山先生文录
[book_author]薛应旗
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]178276
[book_dec]明薛应旗撰，文章集
[book_img]Z_18821.jpg


[book_title]●目錄
序
卷之一
策
卷之二
疏　表
卷之三
紀述
卷之四
書一
卷之五
書二
卷之六
雜著
卷之七
記一
卷之八
記二
卷之九
序一
卷之十
序二
卷之十一
序三
卷之十二
序四
卷之十三
碑
卷之十四
傳一
卷之十五
傳二
卷之十六
論一
卷之十七
論二
卷之十八
論三
卷之十九
論四
卷之二十
策問
卷之二十一
墓表　墓碣銘　墓誌銘
卷之二十二
祭文

[book_title]●序
題方山文錄
曩余為南國子司業與諸賢論學咸推薛子仲常余數延參駁相悅以觧既仲常別去舉進士有官守再越歲見於豫章其所淂踰南雍時矣又再越歲見於留曹其所淂踰豫章時矣一時同志謂仲常任道擔當斯文其有屬哉歲庚戌余守制家居邸傳仲常董浙學政將謂一方淂師吾道之昌明有期矣今年春乃竟從調例行止真非人所能哉先壬子冬仲常屬其門人南城許進士洛携文示余評　騭清題其端委是以書唁之復申前請余因憶王玉溪嘗謂呂涇野曰李獻吉真奇才也一為歌行近體即如李杜一為古詩樂府即如曹劉阮謝一為賦記序書即如屈宋賈馬其殆可傳也巳涇野曰惜哉向使其一為定性訂頑即如程張一為大學中庸即如曾思不尤愈乎仲常固習聞涇野之說者也今觀所錄文觸機感事舒愫發情皆訓辭格論未嘗有意於文而巽灋抑揚動中矩矱殆闡定性訂頑之精蘊而優入學庸之堂室反諸身心可驗質諸古今可稽而揩諸天下可行盖非空言無物徒以鬬奇爭勝娛心志而悅耳目也如是為文□在□矣乃知仲常之道固將垂之久遠而未可以方所限也尚淂與文人例論哉仲常當自慰而益懋矣
嘉靖癸丑□九月既望泰和南野歐陽德崇一甫書于西□之直廬

[book_title]●方山先生文錄卷之一
策
◆策
廷試
○廷試
皇帝制曰朕思首自三代以來迄於宋終中間雖歷世有久近而其君之歷年亦有長短要之皆自其為君者何如耳但傳云惟周之歷世最多國祚恒久然周之所以享祚久本於文武之所積累亦後之繼承者能保持之耳上至夏商垂及唐宋亦若是焉皆基之於先王德澤洽於民心亦繼之以嗣王能盡持盈慎滿之道者也洪惟朕　皇祖高皇帝代　天復世重肇中華建振古無比之功德朕　太宗繼述于草創之初　列聖遵承于太定之後百有六十餘載傳之于今朕以宗支方在冲昧之年入承　祖位幼弱不才多招災害于民茲來思　祖宗創造萬艱惕然悚懼朕欲長保洪業于無窮有隆弗替永　宗社萬禩之固保家國千世之傳民得以遂生物得以適所如上之良法要道朕心慕之思之不知何以得此故進爾多士于堂爾等蘊持既久王政素閑于懷可罄所知以告朕將親擇而勉之欽哉臣對臣嘗讀書至說命有曰朝夕納誨以輔台德是君以保治之道望其臣也讀詩至烝民有曰袞職有闕維仲山甫補之是臣以保治之道輔其君也君不以治道望其臣是為自聖自聖者謂人莫已若雖有善言無從入矣臣不以治道輔其君是為自欺自欺者謂吾君不能雖有善道莫之告矣此上下交所以為泰而上下不交所以為否也否泰之間寔吉凶消長之機治亂安危之會也可不慎哉不然則恭默思道如高宗內修外攘如宣王皆中興之令主也傳說雖帝賚之良弼山甫雖天生之賢佐其賢與智要非有過於高宗宣王也而德命之輔闕湏之補者盖真不自滿假而聖不自聖之心也盖真知王業之不易保而欲建久安長治也策也欽惟　陛下具聰明睿智之德稟剛徤中正之資將以啟中興之令圖建無前之偉績而隆億萬載無彊之休于以遠邁乎高宗宣王以上追三代之隆而陋漢唐宋於不足為者也微臣何人而足以贊廟謨禆國論於萬分之一耶竊觀　陛下臨御以來凡五策士矣始之以慎初之道盖欲體元居正而更化以善治也繼之以綱紀風俗盖欲通變宜民而紹復乎先王也繼之以王伯之辨盖欲極深研幾而純心於王道也繼之以知人安民盖欲養賢及民而綏靖乎中邦也繼之以耕桑蚕織盖欲利用厚生而父母乎天下也合而觀之無非所以為持盈慎滿之道也然當時策士之言　陛下亦既梓之為錄布之庶府傳之天下矣顧皆視為虛文而未聞採為實用豈以　陛下親策賢良之士為應故事而巳耶抑其言皆將順遜志祗以鋪張洪業揚厲盛德而為　陛下之所巳行者耶臣時竊伏草野每恨芹曝之誠無路上獻乃今舉於有司進於　大廷以奉　清問甚大幸也使臣復有所回護隱伏而不言言而徒摭拾三代之遺文補緝漢唐宋之故事聊以塞責而無適於用則是臣當可言之會而以空言罔　陛下也上負吾君下負吾心縱天寛地容不加罪譴而天下後世其謂臣何臣伏讀　聖策見　陛下上嘉三代下及唐宋惓惓於　祖宗創業之艱難　列聖守成之不易而深憂至計惟欲民之遂生物之得所以盡持盈慎滿之道盖兼前是五者之問欲會而通之以觀厥成也此實所以造萬世之福也豈惟一代之民物受其賜而巳哉然臣竊慮　陛下有是念也而不能底是績也為是言也而不能勵是行也茲欲勵行以底績豈有他哉亦唯　陛下推是心與是言以達之政焉耳臣愚反覆　聖制曰朕思首自三代以來迄於宋終中間雖歷世有久近而其君之歷年亦有長短要之皆自其為君者何如耳是　陛下之所以鑒於古昔者固自探其本矣既而曰洪惟朕　皇祖高皇帝代天復世重肇中華建振古無比之功德朕太宗繼述於草創之初　列聖遵承於太定之後是　陛下之所以法乎　祖宗者又自得其要矣乃復詔臣等罄所知以告是誠大舜好察邇言之心先王詢於蒭蕘之意也臣敢不稽經援史而為明切時務之論以復　明詔乎臣聞之書曰德惟善政政在養民是先王之政惟在于民也又曰惟王子子孫孫永保民是　祖宗之意亦惟在於民也然保民之道安在哉亦曰盡教養之道焉耳矣但教養之文具易設而教養之要道實有未易盡者臣請得為　陛下言之夫古今之言養與教者夫孰不曰制田里而教樹畜也設學校而明禮義也然田里何以制樹畜何以教學校何以設禮義何以明則非夫人之所能知也况乎與世劑量之道隨時變通之宜又有不可以執一論者盖享國長久莫如三代而三代之時量地以制邑度地以居民因民以授田井十則為通通十則為成無曠土無游民食節事時民咸安其居樂事勸工尊君親上然後興學而王宮國都以及閭巷莫不服詩書禮樂之教遵命鄉論秀之規而其所以教養乎斯民者固至詳至備而盡善盡美矣此其所以德洽化流治隆俗美而非後世之所能及也迨夫井田既廢之後田不在官而在民是以貧富不均風俗薄惡漢唐以降識治體者咸慨古法之善而時異勢殊卒無可復之理於是有限田之議有均田之制有口分世業之法然皆議之而不果行行之而不能久何也其為法雖各有可取然不免拂人情而不宜於土俗可以暫而不可以常也民不遂生物不得所而先王之治所以卒不可復者皆職此之故也臣惟　陛下以天縱之聖應中興之運丕闡化猷增飭儀矩制禮作樂崇道右文籍田蚕室之禮咸事舉行　郊廟神祗之祀無不稽訂邇復議定　廟制命所司擇日興工其諸因仍苟且之制背禮不經之訓一洗其陋而千百年之曠典至是復覩其盛矣凡我臣民莫不仰　大聖人之作為出於尋常萬萬也但儀章雖備具治道雖黼黻而畿甸要荒之間窮簷蔀屋之下民之不聊生也亦甚矣蒙袂輯屨之狀瑣尾流離之形使有能為鄭俠者圖以上獻則　陛下不忍人之心亦豈得晏然而巳乎昔人論享國長久而本之於仁禮謂後有携貳者思先王之仁而不忍畏先王之禮而不敢其言誠是也自今日之時與勢言之則仁民之政殆尤急於禮焉盖君之於民也猶父之於子也慈父之教其子必示之以家禮而欲其周旋觀法習熟儀節以世其家斯固詔燕之道也然生業不周而不能衣食其子饑寒切身廉恥將喪則亦將視父之所示者為虛文矣安望其能從父之教乎今之民皆饑寒之民而禮義無可修之暇者也臣恐其於　陛下之禮文未必其能釋然於心也昔漢文帝之時賈誼請改正朔易服色定官名興禮樂而帝則謙讓未遑臣始讀漢史至此未嘗不謂文帝之因陋就簡而惜賈誼之說之不售也及反覆思之乃知文帝當高帝戰爭之後惠帝昏弱之餘天下嗷嗷新出湯火若遽事禮文則生息休養之意或未能專而民農為之重困此其意盖有在也卒至蓄積歲增戶口蕃息天下殷富粟陳貫朽雞鳴犬吠煙火萬里斷獄數百幾致刑措而致治之美庶幾成康矣不然則誼固英傑之才所言皆卓越之見而文帝豈棄才之主周勃陳平又豈蔽賢之相耶使誼嘗歷試艱難亦必自悔其說之早而用之晚歲其見必周不意遽亡弗復登用而漢之禮樂終襲秦陋是則為可惜也今　陛下憂民之心不為不切養民之政不為不行而持盈慎滿之念不為不至而臣敢復有辭者願　陛下於本末先後之間加之意而巳文帝後世之君而所行亦非純王之道固不足法但其一時之見亦有合於聖賢之旨孔子見衛民之庶必曰富而後教孟軻陳王道於齊梁欲其謹庠序之教而必以制民之產先之是皆以仁民為先而植夫禮讓之本也臣願　陛下於退朝獨處之際深宮靜一之中試思今日之天下為富足耶為困窮耶若以為富足也則飽暖者不一二而饑寒者常千百杼柚其空室如懸磬而凍餒流離之慘　陛下曩時亦自形之制策矣若以為困窮也陛下何忍赤子之至於斯而不一為之所耶然臣所望於　陛下者非欲家賜穀粟以食之而人給布帛以衣之也非欲生今而反古之道也非敢為迂濶難行之說而擾天下也亦曰因民之所利而利之而得夫與世劑量之道因時通變之宜不拘拘於陳迹而不失先王之意使天下帖然於相生相養之域耳盖民之所以不聊生者皆起於不均之橫征豪右之兼并而無常生之業也先是奉對之臣亦嘗有以是策獻者矣但其說條貫靡竟統紀未終無以感悟　陛下之聽焉臣請得而續陳之夫民常生之業在田而田無限制則兼併之患不息茲欲限之則亦未免亟奪富人之田若之何而後可哉必也因其巳然之俗而立為未然之限不追咎其既往而惟限制其將來庶幾可乎請斷以一年為限如自今年四月以前其民家所有之田雖多至百頃官府亦不之問唯自今年四月以後一丁惟許佔田一頃餘數不過五十畝於是以丁配田因而定為差役之法丁多田少聽許買足其數丁田相當則不許再買買者沒入之其丁少田多者在未立限之前不復追咎自立限以後惟許其鬻賣有增置者併削其所有立為一定之限以為一代之制行之數十年富者限於制而不復買田興廢無常未免鬻產則田直日賤而民產自均雖井田之制不可復而兼併之患日以消矣成化中大學士丘濬嘗有此議而田宅踰制亦　祖宗朝之所禁者正　陛下今日所當加意而著之令者也且不刑一人不擾一民下方尺之紙而天下晏然自服　陛下何靳而不為此耶若乃奢侈成風靡麗成俗則又不可不嚴為禁革王制作淫聲異服奇技奇器以疑眾殺而圭璧金章錦文珠玉成器不鬻于市此不惟可以見先王之世上下有章而且以節民之財也今天下則庶人得為帝服倡優得為后飾富民墻屋被文繡庶人孽妾緣其履百人作之不能衣一人一人耕之十人聚而食之甚至家無擔石而所食者常珍囊無餘貲而所衣者紈綺風俗至此盖有不啻如賈誼之所謂長太息者矣及夫冗員也冗兵也冗費也三者日積而月甚升斗之給盡出民力尺寸以上悉仰縣官所謂無益之費名重而實輕者盖有不啻如蘇軾之所憂者矣乃若貪賄之徒求進之輩其在京師而近於　陛下之耳目者固巳洞察臣不得而深言之矣乃若守令最為親民而民之休戚所係尤重其間賢者不一二而不賢者常什伯或計取以肥家或賄權以要寵莫非浚民之膏血以自潤也天地所生財貨止有此數而耗蠹若此則民之伐桑棗鬻雞豚捐子女以應上官之求亦勢之所必至耳夫民生有欲不能自遂則以其愁苦之氣薄陰陽之和汨天地之精鬱而為沴厲蕩而為氛祲此其感召之機有必然者民何以遂生而物何以適所也　陛下策臣曰朕以宗支方在冲昧之年入承　祖位幼弱不才多招災害於民夫　陛下之言及此禹湯罪已之言也天下民物之福也　陛下果能以此憂勤之心而布為憂勤之政阜民之財節財之費既如臣前所陳矣而又於九廟落成之日　祖宗妥靈之餘一意休養弗事土木省刑罰薄稅歛恤煢獨雪冤抑戮貪酷進忠良釋逋負綏携貳問民疾苦布德行惠使夫困者蘇踣者起蒙袂輯屨者完好而充悅流離瑣尾者還定而安集則天心克享協氣自應庶靈畢至百嘉鬯遂　天地清寧郊廟歆享華渚流虹前星耀彩九河順適三垂晏然不惟禮文具備將見中聲可復而大雅之久沉者亦可作矣由是大禮與天地同節大樂與天地同和而唐虞三代之後再見我　明天子也宗社萬禩之固家國千世之傳將自與天無極矣其所以致之之由　陛下固自得之而臣既巳略述之矣　陛下能不重念之哉昔漢匡衡當元帝之時有言曰聰明果斷者戒於太察溫良慈厚者戒於無斷宋司馬光當神宗時有言曰仁明武君人之三德而仁為最要二臣雖槩舉之實各諷其君之所不足也臣至愚極陋固非二臣之比而區區芹曝之誠則寔願　陛下有以垂鑒之也雖然臣之所言皆涉於事者也而其原則在　陛下之一心而巳昔舜授禹曰人心惟危道心惟微惟精惟一允執厥中仲虺之告成湯曰以義制事以禮制心呂望之陳於武王曰敬勝怠者吉怠勝敬者滅義勝欲者從欲勝義者凶成王則曰單厥心康王則曰循大卞高宗則曰咸有一德宣王則曰兢兢業業其所以正此心而清出治之原者皆在　陛下之能自得師也若夫漢唐宋之君其間雖不無可稱者然皆不免於雜伯雜夷非臣之所以望於　陛下者也倘　陛下不以臣言為迂留神省覽俯賜採納則天下幸甚臣草莽之人不識忌諱干冐　宸嚴無任隕越之至臣謹對

[book_title]●方山先生文錄卷之二
疏　表
◆疏
乞恩改除教職疏
乞恩改除教職第二疏
代費鐘石薦唐漁石疏稿
乞休致疏
代南九卿賀擒夷酋疏
代本堂宋公謝改兵部尚書疏
○乞恩改除教職疏
臣由嘉靖十四年進士本年八月二十九日除授浙江寧波府慈谿縣知縣隨於十二月二十八日到任訖緣臣稟氣虛弱賦質尫羸久患痰火時發哮喘即今勉強辦事舊病加增每吐血痰不時迷暈詢之醫人皆稱不蚤調養患且不測臣自揣疏庸且外官無養病之例本即告乞休致竊思　聖明在上凡蟲魚草木之微皆得鼓舞於光天化日之下臣雖一介草茅叨　賜甲第重荷厚恩豈敢終甘廢棄伏乞　聖慈憐憫俯賜曲全勑下吏部查照嘉靖八年進士高簡先除直隸徽州府休寧縣知縣後因本官具奏改除直隸揚州府儒學教授事例將臣改除附近教職容臣調理病症萬一痊可則螻蟻餘生皆　皇上之賜而涓涘之報有日矣臣不勝祈懇迫切之至
○乞恩改除教職第二疏
臣因病篤冐昧乞恩比例改除教職奏蒙　勑下吏部巳踰三月未經該部題覆臣在任瞻望度日如年齎本人役忽自京回稱說曾具通狀告行該司推稟蒙面諭臣巳經巡按浙江御史張景李遂先後薦舉正宜益勵初心黽勉供職不當改調因此案候不行臣聞之不勝悲感匪躬盡瘁臣非不知圖進徼榮臣非不欲但臣前病益增晨夕伏枕一籌莫展六事盡廢若過自疑畏不復哀鳴於　君父之前則將來病勢益不能支臣死不足惜而百里生民之命固不可一日無所寄者豈容鰥官曠職而上負吾　君下負吾民以自速天譴耶此寔臣之苦情積慮不能不仰叩　皇上之垂憐也如蒙　勑下吏部查照先今本內事情將臣改除教職以便調理病症則　皇上再造之恩臣生當殞首死當結草矣臣無任祈懇迫切之至
○代費鐘石薦唐漁石疏稿
臣先准兵部咨令九卿科道各舉將材近又節得邸報見陝西撫按諸臣奏稱達虜擁眾深入仰勤　聖慮臣以菲才久叨厚祿夙夜圖惟深以不能獻長策贊　廟謨為愧偶有所見豈敢隱默臣惟書稱有備無患詩言用戒不虞蠢茲夷狄雖若無知然其氣勢之消長寔視我中國人才之盛衰也故韓范在軍西賊為之破膽司馬復相虜人不敢窺邊此皆往事之明驗可見用人之當先矣臣切見原任刑部尚書唐龍忠貞素稟文武兼資志節追乎古人才猷邁乎名將始令郯城擊卻巨寇繼廵江右拯活遺黎督漕兩淮調度允為法式總制三邊經營久著威名有臣如此在內則可以參謀　九重在外則可以折衝萬里盖真難得之才而今日所當首先擢用者也先年本官以母老告歸侍養臣昨給由便道訪其私家見龍精神意慮一如壯年生有三子俱巳成立凡其所以養母而奉侍朝夕者盖不待龍親自為之矣禮金革之事無辟矧如龍者有子可代侍養正當召還柄用豈宜遂其安間臣愚莫若今日兵部照先今吏禮工三部事例添設尚書一員就將唐龍起用則聲實所加必能致遠人之畏服萬一有警則命之出將必能著攘卻之績收保障之功矣臣淺聞寡識輒干用舍之機感恩圖報過有芹曝之獻如蒙　聖明采聽乞即　勑下吏兵二部從公評議行取本官到京則中外之士論攸歸遠近之輿情允協軍國之緩急有倚而遠人之窺伺可息矣
○乞休致疏
臣幼即喪母飢寒失調長兼耕讀積勞成疾及叨舉進士選授浙江慈谿縣知縣事頗繁劇臣以菲才夙夜幹理痰疾大發咳嗽吐血比時引例陳情奏蒙皇上憫臣危迫改授江西九江府儒學教授官卑事簡靜養調理以致前疾痊可歷陞今職是臣之少延殘喘獲有今日皆　皇上之賜也臣雖糜骨捐軀莫罄涓涘之報豈敢辭勞就逸以負曲成之恩但臣父少孤家業零落生臣等四子因貧無資兩子出贅一子出繼臣父與臣相依為命今臣叨享祿食欲奉以就養臣父以山林之性官舍扃鑰不便出入纔到任所旋即思歸欲乞歸終養臣有兄弟例不敢請臣父在家日夜念臣臣在官舍日夜念臣之父臣之情事莫知所措舊年三月內正擬陳情乞休侍養忽得邸報臣由稽勳改調考功臣即思今年例該考察京官關係匪輕當事任怨人臣之義臣若乞休則是推奸避事不忠之罪莫大於此今仰賴　聖明照察凡諸臣堪以供職者仍舊存留其有奉職無狀者循例黜謫臣於此時若又因循竊祿忍棄其親則不孝之罪亦莫大於此今臣孤身在任妻子俱在原籍每家書至備述臣父思臣之狀臣雖勉強供職而心情懸繫精神恍惚痰火復發怔忡徤忘膚理瘠耗筋骨疼痛臣父今年七十有五衰年多病久近之期臣不忍言而臣之軀命亦自知非延永之兆也仰惟　皇上以孝治天下以仁育天下群生庶類各得其所故敢不避僣瀆之誅上干　天聽伏乞　勑下吏部容臣休致侍養臣亦因得以調理病症倘臣父子少延一日皆我　皇上一日之賜也歌太平於有象祝　聖壽於無彊而感荷之私昊天罔極矣臣無任祈懇迫切之至為此專差辦事官曹章親齎謹具奏聞伏候勑旨
【 前疏至京值桂御史劾本巳下遂不果上】
○代南九卿賀擒夷酋疏
伏以睿謨廣運聿收帷幄之功玄德升聞式奏封彊之凱易稱神武自古巳昭書頌天威于今為烈百嘉鬯遂九圍敉寧恭惟　皇上　膺歷授圖握符御極聰明時憲勇知高出於百王道德日新勳業重光于列聖順帝則而不知不識盡君道而有猷有為四箴以教域中一怒而安天下蠢茲叛逆先鼠竄于窮荒引乃夷酋每蜂屯于邊境既頻年入寇秦晉遂非時逼近幽燕至勤當宁之懷用竭上玄之叩使功使過屈群策以兼收作福作威總萬機之獨斷義勇效靈於匕筯囚奴禠魄於壺漿自速天誅不專人力誦舞干之贊何待七旬諷采薇之歌無煩一月宣王威於沙漠顯廟筭於氊裘衛律既亡必繫單于之頸繼遷巳敗定梟可汗之頭永綏九重北顧之憂益振萬載中興之績臣等備官南署叨祿留都愧無克敵制勝之能徒有戀主服勤之念遙同星拱敢效嵩呼伏望聖敬緝熙王猷允塞惠京師以綏四國咸享昇平類上帝而禋六宗永膺福祉臣等無任瞻天荷聖忻躍屏營
○代本堂宋公謝改兵部尚書疏
竊惟留都地重官備六卿司馬任隆職司九法矧屬干城之寄寔嚴鎖鑰之防必得其人庶堪茲選如臣者賦資愚朴徒勤許國之忠逢運休明未識經邦之略馳驅方岳旋涉兩京忝冐卿曹洊經三部每懷鰥曠之懼恒靦尸素之慚忽被殊恩復更要秩膺保釐之責負荷惟艱深感激之私圖報逾切始終竭力務既初心夙夜匪躬冀全晚節臣無任感戴之至
◆表
擬文華殿新造九五齋恭默室成廷臣賀表
擬追謚誠意伯劉基為文成侯嗣孫謝表
○擬　文華殿新造九五齋恭默室成廷臣賀表
【 會試作】
伏以乾象宏開祗肅飛龍之度商文昭揭式潛雊雉之思袞衣日見於宵垂章服時承於晝接罔游于逸有那其居謹拭目以改觀敢揚眉而作頌臣等懽忭懽忭頓首頓首竊惟左掖右門天垂營室之象上棟下宇易昭大壯之文固將利用以安身亦欲居賢而善俗堯茨不剪尚興衢室之工舜門既開尤好總章之問爰及商周之際益嚴戶牖之銘上德弗事於懷居至人恒切於望道自丹楹刻桷之風熾致瓊宮瑤臺之俗興長樂未央巳見高皇之逸志明光朱鳥益張武帝之侈心嘉德徽音何禆實得盤龍儀鳯徒飾嘉名安樂成宮矜歌管珠簾之句東堂開宴誇金屏翠帳之詞慨古道於將湮幸斯文之有在茲盖伏遇皇帝陛下剛徤日新聰明天縱首出庶物萬國咸寧惟君萬邦百官承式固將制禮作樂以復先王之舊豈終循誦習傳而守近代之遺成德所以為行既玩辭於周易多聞將求建事遂取法於商書九五命齋深悟乾爻之義恭默名室潛孚說命之辭遂擇日以興工不踰時而就緒庶民子來於經始萬方快覩於落成大寢尊嚴天居爽塏千櫨赫奕高映端門萬栱崚嶒仰模營室嵯峨容與儼漢水之仙槎搖漾軒翔恍新亭之龍剎甘泉遠望神極崢嶸函谷遙看皇居佳麗鳴鞭清蹕御扆垂旒邕邕弼承肅肅卿士不惟資之游息盖寔藉以藏修乘龍御天大明終始審象立相爰置後先乾乾與時偕行事事乃其有備日乾夕惕體君子之自強精知力行協先王之成德雲龍風虎以類相從麯蘖鹽梅交修罔棄運乾始以利天下迪　高后以康兆民知至知終必與幾而存義惟人惟聖不有善而矜能盖非止决事於齋居而寔欲審幾於屋漏者也臣等恭覩齋室之在上仰觀經訓之有臨敢不貞固一心欽承庶位文明自勵少追在田之龍道德允懷勉效築巖之士縱乏調元之德冀輸納誨之忱伏願玩象玩辭靜觀乎陰陽消長之會斆學典學致謹于理亂安危之原凜殷室二妃之言鑒齊宮七市之對愛養民力敬迓天和瑞協星文感華渚流虹之兆禎符象數獲瑤光貫月之占
○擬追謚誠意伯劉基為文成侯嗣孫謝表
【 國子監堂考作】
正德年月日伏蒙聖恩追謚臣祖基為文成侯者謚以尊名細大不浮於行節以壹惠事辭必稱其情懋建勳庸固臣人之常分追惟報典實王者之至恩百辟忻談一家悚聽臣感激感激頓首頓首竊惟圯橋孺子兵法本諸穀城壩上真人帝業成于帷幄功昭逐鹿瑞協斬蛇非直人謀誠由天授唯是生封萬戶一代京觀沒謚文成千年侈美臣祖基西湖望氣蚤知真主之興勝國辭官久利大人之見放浪山水娛樂詩文書著郁離聊爾窮居而獨善策陳時務遂為自獻以先資間道詣金陵彷彿下邳之屬乘風發伏卒庶幾武關之謀偽漢先擒大戰效勞于彭蠡僣吳繼下密謀因定乎中原豈爵固辭罔敢貪天為已力微猜不避寧忍立黨以欺君呼吸雖暌違于赤松韜略實淵源于黃石仰稽天象俯察人情此　太祖謂之子房而　先帝所以錄后也茲遇　皇帝陛下大智博臨深仁徧覆爰知守成不易因思創業惟艱激勸事功凡有長而必錄灼知勞勩故雖遠而不遺仰惟祖武之繩追繼　皇考之志載頒異數大溥殊恩謂臣祖翊運開先庶乎經天緯地摧堅撫順允矣立政安民祿食雖享于生前寵錫未加于身后易名以謚渙號文成進伯為侯鼎新武秩光騰詔旨寵溢祝辭非徒稽謚法于周公盖遠迹留侯于漢代后先媲美遐邇揚休眾口鑠金浮議雖遭于一旦積誠動物公論自定于百年此固天道之好還實由聖心之旁燭芳名在天地永為彛鼎石室之勳大義昭日星豈止黃河太山之誓臣罔修先業甘守敝廬春秋家學不傳婺緯忠忱徒抱仰膺追謚之寵實愜論譔之私乏賈嘉之能莫紹治安之策無魏謩之烈深慙忠諫之規惟懷鞏固本支敢曰爰及苗裔伏願心懸九有澤物不遺於遐道奉三無官人不專以世庸虞書之車服錫周雅之彤弓君臣保終始之全華夷均內外之戴

[book_title]●方山先生文錄卷之三
紀述
◆紀述
旂性資疏鹵向往不前而景哲追修之志寔不敢自怠凡所聞於師友輒為紀之間有自得亦附書焉置之几案少禆循省曰述者明非巳作不敢冐立言之責也
上篇
下篇
○上篇
古之學者知即為行事即是學今之學者離行言知外事言學
一念不敢自恕斯可謂之修一語不敢苟狥斯可謂之直一介不敢自汙斯可謂之廉
牛梏于童可服于廂木植于芽可棟明堂必也其慎始乎
氣者所以運乎天地萬物者也有清則有濁有厚則有薄窮則變變則通故一治一亂皆非一日之積也
御氣者道也勝天者人也贊化者性也
聖人制命賢者安焉不肖者逆焉
君子積行而處窮守道而招毀命也亦性也命則順受於天性則責成於已
心易實而難虛氣易揚而難抑能虛而抑其於道也幾矣
失心之言荒以肆無檢故也怠行之言易而罔不試故也
聖人全道而立訓故簡而一諸儒擬言而議道故煩而二
幾也者君子之所慎也審幾者賢見幾者聖知幾者神
不知幾不足與有行也不知本不足與有用也
一節之士難與語中庸之道也好名之人難與語切實之事也
人之所不能違者時也所不可離者道也時有升降陰陽盡之矣道無定在鳶魚見之矣通乎晝夜窮通得喪皆非在我者也察乎淵魚體用顯微皆非在物者也
緩行徐言不可遽謂之德也工文善書不可遽謂之才也
文王望道未見者不自滿假其心虛也顏子見道卓爾者既竭其才其心實也曰虛與實其究一也
人之一身父母之遺體也天地之委形也觀天地之不遠念父母之孔邇則心常存而身有主矣
萬物皆備於我不可以物為非我也然而有我則私矣萬理皆具於心不可以心為無物也然而有物則滯矣
天行徤斯懸日月而不墜地行順斯振河海而不洩人行誠斯備萬物而不遺
五紀明則陰陽成象而天道立矣四維效則剛柔成質而地道立矣五典貞則仁義成德而人道立矣
聖人立命其次植義其下沉俗
愽文約禮孔子之學也一貫盡之矣知言養氣孟子之學也四端盡之矣擴而充之四端其一貫矣
君子習天以敦仁習地以精義習於天地之間以對時故可以事上可以使下可以知明可以知幽
清生濁虛生實一生數大生細
其志定者其言簡以重其志儉者其言質以實其志剛者其言果以斷其志直者其言明以厲
學者不患立志之不高患不足以繼之耳不患立言之不善患不足以踐之耳
妙感應者存乎德竭顯微者存乎識處事變者存乎才
誠者立本也謀者定事也幾者預圖也激清名於一朝發義氣於一二事者未為得也
君子於天下談不如見億不如歷
陰陽之氣凝者為石流者為水凝者無變信也流者無滯智也孔惡其硜窒也孟非其激逆也信立而通則不窒矣智運而正則不逆矣
信貴能明執偏廢全其失也塞直貴能容任情馭物其失也絞果貴能詳疾行寡顧其失也率
君子之於道非任不成非氣不至自是似任而非任也客氣似氣而害氣也
賦奇特之器者受抑於天抱直遂之操者見折於人斯性命之理造化之權也
明養于靜而喪於耀勇昌于平而沮于愎
炫才則嫉來矜名則毀集由是任事人忌其成也由是總權人忌其專也其中介以止其外巽以達其庶乎
正學之不孚于天下者偽徒壞之也大道之不行於天下者多岐亂之也
君子不可以不忍也忍欲則不屈於物忍劇則不擾於事忍撓則不折於勢忍窮則不苟於進故曰必有忍其乃有濟
二人同心其利斷金朋友之聚所以樂也對面而異其存亦奚貴於聚哉
直木先伐全璧受疑抱愚之性犯世之忌求一朝之安難矣知止能退庶其免乎
畫者象也值其畫者變也潛龍勿用者辭也用其辭者占也斯義不明而附會無不至矣
尚書紀帝王也春秋紀伯也王降而伯德降而力禮降而政斯天下多故矣
古之為師者以誠教弟子亦以誠學今之為師弟子者交相欺而巳矣欲騰名而餌利不亦惑乎
不好名者斯不好利好名者好利之尤者也
一念至微也天必格之况積德而惟馨者乎
崔子嘗言續經之作也何傳之難而湮之易乎知者寡而罪者眾乎由魏晉而來天其閉道也巳矣
世一易則習一變賢一出則論一新必也折之仲尼斯其為定則矣乎
人不自重斯召侮矣不自強斯召辱矣自重自強而侮辱猶是焉其斯為無妄之災也巳
中庸者唯中則庸也過焉者非也庸或非中也或失之不及也
易終於未濟斯天道之不窮乎書終於秦誓斯氣運之將變乎詩終於商頌斯文弊之復質乎春秋終於獲麟斯王道之永久乎
達於天命之謂德推而通之之謂道舉而措之民而宜之之謂功異裁同制之謂教
小人其心君子其飾名是而實非其天下之大害乎
或問舜有四耳四目信乎曰非然也以四方人之耳目為耳目是以無所不聞無所不見斯之謂四耳四目也禹有九手九足信乎曰非然也以九州人之手足為手足是以不行而至不疾而速斯之謂九手九足也
無實而有名者盜也小實而大名者幸也孔子願以執御名而天下後世稱聖焉實也
經者律之本也律者經之推也經以用律無廢道矣律以行經皆良法矣彼閑於法者常棄經以為腐專於經者率薄法以為俗其亦勿思甚矣
問義與命有以異乎曰孔子得之不得曰有命是命也亦義也紂曰我生不有命在天是命也非義也
慱施者施之慱也濟眾者眾得其濟也故曰慱施非難濟眾為難
詩有五材獻俗而不俚列政而彰義極幽而不隱貢善而不謟刺惡而非怒用之房中則美化流用之鄉黨則親睦行用之朝廷則綱紀立用之軍旅則威武振用之郊廟則神鬼格斯其為詩也唯君子為能舉之也
詩以言志虞廷所以昌也詩以炫藻六朝所以衰也能者忌之積也直者怨之招也君子能而不有直而不居斯得其道矣
勢利在人有時而銷歇也天理在人無時而泯沒也
人之一心本與天通者也或為巧言所入或為讜言所拂斯變其常性而不能辨是與非矣
華園徐子與薛子論易於西湖之上薛子曰秦始皇之焚書其肇於伏羲之一畫乎徐子憮然曰子之言其有感歟非過也
君子置得喪窮通於度外而無時不自得也小人置得喪窮通於度內而無時不患失也
孔子以易道之未明也取諸出入之門以開示學者闔闢則謂之乾坤一闔一闢往來不窮則謂之變通見形則謂之象器制用則謂之法利用則謂之神神也法也象器也變通也乾坤也其究一也
君子不知風不足以成俗不知雅不足以立政不知頌不足以敦化
或問江鮑徐庾應劉沈宋二陸三謝可以為詩乎曰亂世之作也其詞冶其音漓政散民流而不可止也問曹植王粲曰其殆塗斯人之耳目者乎勿觀可也問李白杜甫曰其猶有可取乎近于史也曰然則刪後果無詩乎曰楚有屈原漢有蘇武梁鴻諸葛亮晉有陶潛唐有張廵元結韓愈顏真卿司空圖其猶古之遺也元聲之在兩間也洋洋乎曷嘗一日息哉
文中子講學河汾王珪其族叔父也亦師而受學焉輔相唐室卒為名臣豈偶然哉
畜不久則著不盛積不深則發不茂
君子之學也憂不得乎實不憂名之不得也君子之仕也憂不崇其德不憂官之不崇也
人子之事親也顯親為上其次悅親其次養親其次榮親其次逸親逸者力可能也榮者貴可能也養者富可能也悅者賢可能也非德為聖人其孰能顯親哉
經所以治身也亦所以治人也律所以一民也亦所以一已也故治經者要於適用治律者要於求中
君子之道定心為上心定則經可治心不定則經不可治今之亂經者則又多矣以權者假以術者賊以功利者叛以辭賦者荒以章句者支以記誦者淺以靜虛者玄以俗者卑以名者襲故治經得之於心而措之於行者鮮矣
古人於同巳者或知其惡焉不以其同而私喜也異巳者或知其善焉不以其異而私怒也
時之隆汙民之休戚其幾安在哉存乎士風之真與佞耳
改過則長善矣甘貧則足用矣
君子之於世無去無就惟道之從介士甘遯迹以遂高退士務匿名以辟咎志士求危身以著節義士樂奮勇以垂聲其行不同其失中一也
治世之教也上主之故德一而俗同季世之教也下主之故德二三而俗異
族之離由宗法不立也宗法不立則禮廢而不肖者益偷矣欲其合族而延祀也不亦難乎
良臣於君盡心而巳爾不以遠近異其忠貞士於友盡心而巳爾不以從違貳其信
古者以行為言故其文簡而中後人以言為行故其文煩而億
義協則禮皆可以經世不必出於先王理達則言皆可以喻物不必援之故典
三皇立其生故施以網罟五帝昌其化故辨以衣裳三王比其法故維以制度五伯脅其威故假以兵車仲尼絀其智故約以忠恕孔伋達諸天故析以性命性命者仲尼罕言子思盖將以捄陂行而伐私情也
無成者惡盈也括囊者辟譖也遜迹者消忌也有是三者庶乎免於今之世矣
人情警於抑而放於順肆於譽而勑於毀君子寧抑而濟毋順而溺寧毀而周毋譽而缺
存誠之心道民之教也閑邪之方防民之政也克巳之勇一民之行也
懷永圖者緩急效負遠略者遏浮言
言貴切而不貴訐議貴盡而不貴爭迹貴明而不貴暴名貴與而不貴取
為人臣者莫難於納汙尤莫難於任怨不納汙者不可與圖幾不任怨者不可與决滯
為家以義不以利則族黨睦而家道昌矣為國以義不以利則賢才輔而世道盛矣故曰義以生利
孔子曰鄉人皆好之鄉人皆惡之未可知其人也一鄉皆稱愿人焉德之賊也是故居鄉而恂恂在朝而便便豈其視君大夫固不若宗黨戚屬哉盖自有難與言者在也孟子學孔子者也故曰我猶未免為鄉人也是則可憂也
公山不狃之叛叛季氏也非叛魯也孔子欲往安知其不欲因之以張公室乎觀其奔吳而猶不忘宗國孔子必有以先見其微矣
○下篇
董仲舒相江都則化相膠西則化其大人為能格君者乎武帝三策而不用柰之何哉
或問老子之教可以治天下乎曰可一曰慈二曰儉三曰不敢為天下先於治天下也何有可以治身乎曰可如五色令人目盲五音令人耳聾五味令人口爽馳騁田獵令人心發狂於治身也何有
宋劉忠定公年八十而無疾或問之曰惟一誠耳彼專事導引者亦何為哉
曾子啟手足以示全子張呼申祥以告終一息尚存此志豈容少懈哉
王烈居鄉不事武斷也人皆望廬而還矣龔遂之郡不持干戈也盜皆賣刀買牛矣
君子無我斯能處人聞譽而喜見諍而艴者眾人也聞諍而喜見譽而懼者君子也司馬君實不亦宋之君子乎欲罷熙豐之法蔡確譽之則喜蘇軾諍之則怒夫軾與確人所知也君實豈不知哉蔽於巳之異同而忘其人之賢否也是以君子貴無我
君子之為政也因其道不變其俗通其情不失其宜是故有不火食者矣燔炙雖美不可以告也有不粒食者矣饔飧雖善不可以告也
我聞曰大臣法小臣廉法則無不廉矣廉則無不法矣法則庶士無不端矣廉則百姓無不足矣如此而世道不升者未之有也
易曰何以聚人曰財傳曰財聚則民散是財者人之所由聚散而理財者軍國之大政也苟生之眾為之疾而非食之寡用之舒則財亦難乎恒足矣
治天下以得民心為本得民心以散財為先散財以節用為急
蕭文奎為御史出廵遇薛子於天津問觀風之道薛子曰嘗聞之君子之德風觀民風之敬可以知巳之莊矣觀民風之讓可以知巳之謙矣觀民風之貴德可以知巳之仁矣觀民風之賤貨可以知巳之義矣觀民風之敦愨可以知巳之信矣曰然則觀風者觀諸巳乎曰子不聞乎知風之自觀不於巳將何觀乎曰然而今而後吾知觀風之道矣
高宗未見傳說仲尼未見周公乃皆覩其貌於夢寐之間者其氣類之相感乎
伊尹就湯就桀放君立君而人不疑者何也以其千駟萬鍾之不屑一介取與之不苟者素孚乎人心也周公不免於四國之流言雖召公猶且疑之豈其尹之不若哉其所值者則然也至於風雷之變則天且孚矣而况於人乎
長洲吳公辭東閣而居禮部無錫邵公辭尚書而乞終養是宋司馬公之辭樞密今猶及見也孰謂四維久不張乎
大臣之道有三一曰公二曰讓三曰容公則不比矣讓則不爭矣容則不忌矣
或問文必本諸行乎達諸政乎曰然吾聞之其行敦者其文實以切其政平者其文簡以明其行與政矯而譎者其文夸詖而支離
君子之籌邊也養士為先禦敵次之勝敵又次之
為民牧者以子弟視其民則民未有不以父母視之者也以生徒視其民則民未有不以師長視之者也以魚肉視其民則民未有不以虎狼視之者也
文以載道也道以經世也靡辭不足以闡幽冶辭不足以適治游辭不足以貢俗艱辭不足以辨理故曰辭達而巳矣
涇野先生嘗言御史有九病見善忘舉者妬知惡不劾者比依違是非者譎借公行私者佞意存覬覦者狡懼禍結舌者偷指摘疑似者刻怒人傲已盖其所長而論者忿喜人奔競護其所短而薦者貪九者有一於此終亦必亡而巳矣開誠布公九病可以勿藥而愈矣
寇賊猾夏猶水之於木石也石實水不能入木不實水則入之
弭盜莫如詰姦撫民莫如紏墨理訟莫如正俗
君子之於刑也服民不難中刑為難中刑不難致明為難致明不難清刑為難清刑不難用仁為難
君子之道慱學以畜其德慱問以通其學精思以研其幾直躬以踐其仁知斯四者可以得為政之本矣仰察於天時俯察於土俗中察於人情視民不良如已之惡視民不足如已之匱知斯五者可以得為政之用矣
君子法以制財而民不困時以興事而民不勞惠以慈民而民不離遜以導民而民不亂中以折獄而民不爭時以簡民而民作勇五者具舉可以為政矣
君子有五政而終之以樂一曰愛二曰義三曰序四曰勤五曰慎六曰樂故不愛之樂殘忍之聲也不義之樂淫靡之聲也不序之樂乖亂之聲也不勤之樂惰慢之聲也不慎之樂放僻之聲也
古之稱善政者愛民今之稱善政者賊民古之刑罰懲民之惡今之刑罰剝民之財古之征歛計安其國今之征歛計肥其家古之折獄求民之情今之折獄任已之情
世有溫良慈祥者矣事不能舉訟不能聽今謂之無才者也世有見事風生者矣竭民財力逢迎上官今謂之有才者也然無才者殃民實淺有才者殃民實深君子宜知所擇矣
有一家之奸有一鄉之奸有一國之奸有天下之奸奸不去害斯百出矣
古之君子其仕也為人故民得其所焉今之君子其仕也為已故民失其依焉
君子之道杜譽以防輕喜杜讒以防輕信戒暴以防輕怒戒滿以防輕足戒謁以防輕進五者備而身正矣明以馭胥史恭以馭寮寀上下實以惠士卒式以馭芻粟均以馭商農嚴以馭僕隸密以馭左右詳以稽始終八者備而政行矣
古之為令者以悅民則賢以悅上官則不賢以立法則賢以立猛則不賢以弭盜則賢以縱奸則不賢以修禮則賢以縱傲則不賢以惠孤獨則賢以催科則不賢今之為令者其賢否則反是矣
周公為相則呂召畢榮之徒進矣王荊公為相則惇確惠卿之輩進矣荊公不欲為周公哉自高自用氣質之偏累之也
為政者恩而不威民斯玩矣威而不恩民斯攜矣
君子之仕也其上考德其次考行其下考績
大臣者官家之工師也上以道德佐人主中以紀綱正屬吏下以風俗化士庶者也
君子之仕也見其君不恤其身周其民不思其爵持其要不密其法合其大不計其小其於政也幾矣
唐有李晟宋有曹彬其家無金玉之積其受爵不溢其功是以能令聞長世也
周道微而霸臣興宋論繁而霸儒競霸臣必藉強大以假仁霸儒必抗高奇以立異皆勝心之為也
韓子原道胡子崇正辨乃闢俗僧狂道何與聃曇本色哉
隋王仲淹抗志續經天之未喪斯文也惜其籍無傳焉豈後人誅絕之甚而遂泯之乎
戰國亂矣樂毅之謝燕惠仲連之卻帝秦正矣哉
薛文清公之佐大理王振引之也當時若辭而不往豈不愈於抗而得禍乎此後渠崔子夢中所得之言也
或問瘠土之民可與行政乎曰可必也道以勤或問沃土之民可與行政乎曰可必也道以儉
人臣之本忠直而巳係寵則忠之疚也張功則直之囮也忠以殿國非以安身也直以永化非以勝人也
詞章靡則理蔽訓詁繁則經散是故學至宋而明亦至宋而支也
周公之制謚法善善惡惡天下萬世之公也今時則不然矣曾何勸懲之有哉
狄梁公豈直社稷之臣哉推其心萬物一體而無間者也向使其功不成而此心不白于天下亦安然受之矣
俗所未厭聖人不輒改也俗所未安聖人不彊行也
陶靖節之乞食而詠郡康節之微醺而吟非有所自得者能若是乎過此以往孔顏之樂其幾矣
古諸侯多天子繼別之支子故不得犯天子以祭始祖大夫多諸侯繼禰之支子故不能犯諸侯以祭先祖周道然也漢唐以來則無是矣禮以義起報宜從厚今士大夫之家廟雖推以祭始祖亦可也
朱氏禮祀止四世承封建之舊也程氏禮祀及五代緣子孫之情也
漢諸葛武侯唐狄梁公宋范文正公皆三代以上人物也豈唯功名事業而巳哉雖謂之聖學亦可也
宋之理學固至周茂叔而大明慶曆中范希文以中庸授張子厚盖巳啟其端矣
或問人之貴賤貧富壽夭由人乎由天乎曰孟子言之矣禍福無不自巳求之者但後世星數之說行而求諸天矣堪輿之說行而求諸地矣獨於人事委焉不亦惑哉
羅景鳴因西涯李公處於劉瑾張永之際上書願削門人之籍可謂盡事師之道矣
寬者子民之道也嚴者摧枉之權也有一地而寬嚴異者包希仁歐陽永叔之治開封是也一人而寬嚴異者柳諭蒙之治京兆河南是也一人一地而寬嚴異者張復之之治蜀是也
賈誼董仲舒僅相王國漢之所以雜霸也陸贄韓愈不久於朝唐之所以雜夷也
天下之治士習之純也天下之不治士習之舛也其純與舛存乎教之立與不立也
太奢則費故曰國奢示之以儉太儉則陋故曰國儉示之以禮
政以宜民而巳矣俗所未厭勿急改也俗所不安勿憚作也利與害相因而生法與弊相角而立
許平仲之於元也召以議道則往召以制官則往召以立教則往召以作曆則往舍是無往焉
古者諫無官以天下之公議寄之天下之人使天下之人言之此其為盛也
古之史官凡人主所至執筆隨之如遷固載灌夫之使酒霍光之廢立張湯之陽驚張禹之屢顧豈獨紀事而巳并其情偽得之此所謂信史也
王文恪公嘗言以科目收天下之士以制科收非常之才如此而後天下無遺才矣
天下之事當以天下之心處之元祐熙寧諸人互相攻擊此宋事之所以日非也
宋哲宗之世非無范純仁韓忠彥也南渡之時非無李綱趙鼎也其後非無真德秀魏了翁文天祥也如不用何哉
言貴乎經世也不貴乎費辭也今既行夏時矣如春王正月之類不必紛紛致辨也
賈誼之經制范仲淹之才略值漢宋之盛不能更化以成一代之制豈才之不逮哉勢則然也
申屠安坐而鄧通稽首宋璟庭立而昌宗匍匐呂端鎖閣而繼恩徬徨韓琦出檄而守忠黜貶王嘉發憤不能去一佞幸楊震連疏不能去一乳媼蕭望之以師傅困於石顯趙汝愚以貴戚阨於侂冑此無他權之所在有重輕也
近世非無賢也賢者或矯而過激矣非無才也才者或放而不檢矣非無老成也老成者或愿而觀望矣
周衰而宗法廢尊祖合族之義不行矣唐亡而譜牒廢尊祖合族之義不明矣
簟瓢陋巷顏子之樂也浴沂風雩曾子之樂也今處貧者有矣好游者亦有矣曾有其樂乎
今之督學憲臣有君道焉治之謂也有師道焉教之謂也曰治與教風化之所由出而世道升降之幾也是故不可不慎擇其人以授之也
後渠崔子曰養士存乎學董學存乎人成化中提學御史孫鼎之忠孝陳選之清方士奮其修正德末御史蕭鳴鳳懲惡嚴雖才不貸副使魏校敦行急受欺不悔二君皆遭搆去嗚呼學校何由而正哉扞辱之女可以觀性秉節之臣可以觀學
遯世無悶可能也遯世不見是而無悶不可能也
堯舜之公天下也堯舜之私其子也湯武之取天下也湯武之舍其身也非聖人其孰能之

[book_title]●方山先生文錄卷之四
書一
◆書一
寄少宰龍湖座主
答鄒文徵
答蔣虹泉戶部
答胡象岡提學
答汝士廉
荅熊元直檢討
答郭文麓郡守
答費二湖學諭
答丘朝弘學諭
寄黃泰泉
答朱鎮山提學
與李羅村兵憲
上少湖相公
與尹洞山宮允
復李石鹿太史
復趙方厓廷尉
答駱兩溪太史
答陳玉泉僉憲
答王敬所提學
復陸東湖少保
答鐘吳江季烈
與王槐野翰讀
答石玉溪都憲
答孫明軒憲副
答李同野憲副
答趙方泉提學
答張水南公
答劉白石憲副
與周江郎
與楊會江
答馬谿田
與孔文谷
答史沱村都憲
答吳寓菴
答曾汝道
答王槐野
附王槐野書
附元老介翁書
奉復介翁
與吳澤峯太史
○寄少宰龍湖座主
都城荒旅獨受教愛正昔人所謂有大賢而為之師斯亦足恃矣尚復何言但憶彼時選考二司俱各得人士習漸覺可觀鄙心甚慶亦竊虞之及抵家乃得所聞殊切杞人之懷夫銓衡重地君子小人進退之關天下治忽安危之所由出也障川廻瀾當必有以處之方今士民咸屬望我公千萬為世道留意時事至此聲音笑貌非所獻於左右矣初至南京寓止未定偶值鄒進士應奎行便草率附候起居鄒我公庚子門人氣志向上不類流俗賜教一二
○答鄒文徵
不肖洊遭憂患困伏草土反巳省愆莫知所措追惟曩昔與君講道白下而四方朋輩亦時有相啟發者今皆不可得矣此學不講今世通弊自吾鄉觀之更覺寂寞不溺於勢利之相高則安於舉業之自足紏結纏縛牢不可破求如執事知我之深信我之篤者真不易得也非執事之知我信我也執事之心即我之心也即千萬人之心也即古今天下人之心也其感應孚契之情有難以語人者二千里外連得手書稔知遠念殊荷殊荷所示日脩記一冊見執事志學精專工夫無間自此尋向上去便是作聖之功非徒欲以一善而成名者僕雖頹墮振起多矣所論孟子大體小體實未嘗離儘是痛快發明但引樂記人生而靜一叚中間如以感物為性之欲及好惡無節等語意節次終是未純此盖多是後儒撰擬非聖人之言也執事又謂先立之功湏是平日瞬存息飬戒慎恐懼保守得此心然後物交能思物至能反躬此亦未免於揣摩想像之說終非根極理要之言盖人之一心萬物皆備立則便有主宰便不能奪非是懸空立著此心待物至然後從而思之方不能奪也况動靜無端寂感無常隨物順應所過即化若是豫定於中則是有心應物而非虗靈之本體不免蹈世儒求中於未發之前之說其流之弊將逆億潛生不為物引必為理障毫釐千里正在此處其曰先立云者正是指出頭腦以為學者最初用力之地工夫莫先於此之謂也大體既立便是小體不能奪便是思則得之非謂先立了大體待物至然後思之又有一層意見且思之云者即是感而遂通不是苦求力索只緣人不能立大體感之不能通便為小體所奪便是不思則不得也孔子所謂慎思再思九思俱即是先立大體工夫世間亦有一等未能立大體待逐事逐物至面前方纔致思者便做得好時亦只是季文子之類耳終非聖學執事高明融會當自得之執事又將周濂溪聖學一章務與繫辭易簡等語相配雖是道理一般其實不消如此凑合盖聖賢言語亦多有隨事應機處若必欲一一凑合到得窒礙時便有生吞活剝割裂裝綴之病此亦是習根未除不可不察若果能於本體工夫著實下手做去則自融釋脫落六經皆我注腳何必牽制文義以自陷於固必將迎之窠臼也執事愛我信我敢獻愚衷倘有異同望頻頻示教長清齊之大邑寄百里之命正謂此任本非細事以執事為之必當為昔之武城單父矣慈谿畧承命附去亦當年一時意見不足觀也量時與地幸自裁之唯敬教勸學一節近時號為能事者最所不屑諒必以為首務不待愚言之贅也千萬留意暑中草草不盡
○答蔣虹泉戶部
某不類延禍先母自謫所奔歸道出吳關重辱垂問獲接顏采巳非近時人物及覩稅政又知經綸之學清絕之操寔勤羡慕特以困伏草土不敢奉候起居耳即承翰教殊感記存及讀尊君璞翁家書益知庭訓而執事之賢與令弟之奇豈偶然之故哉所諭壽章某雖不文亦願奉命但不肖方舉襄事而衰經棘人未敢輒親翰墨敬留空卷俟祥禫之後當勉圖請教决不敢負所委也雖然以執事之賢自可以壽翁於不朽其諸文章祝願又何足以為重輕哉但願執事自茲以往益懋初志則所以壽民物者亦將於是乎在又豈特一家之慶而巳某於執事雖僅有傾盖之雅而秉彛之好則寔有定交之意固不敢為佞亦非所謂交淺而言深也亮之
○答胡象岡提學
日聞左右校士作人不遑晷刻乃辱垂念不置時賜教音寵以華匾侑以多儀荒野草堂永為生色矣菲薄鄙人何以承此厚情也惟夙夜砥礪以無負執事責成之意庶或可以報稱於萬一不知頹墮之資終能克副鄙懷否數年來南輔文宗固多名流然以道義匡範諸生而不屑屑於文章課試之末者自蕭章二公之後賴有公在所謂師嚴然後道尊道尊然後民知敬學古人立教自是如此彼時俗浮沉之言諒不足以混定見也會晤未涯恃愛及此時令漸暄惟節勞珍攝是望
○答汝士廉
憶自庚子歲與執事別於金陵今且十年矣想念何可勝言鄙人罪謫之後甫蒙收復即禍延考妣憂苦百端恨不能即對執事一論春初見邸報誤書尊名為臨安令適接使翰始知丞歸安感慰之餘殊覺悵悵以執事邃飬玄抱豈不能取高第為顯官乃僅僅若此耶我思古人明道龜山俱為簿尉而當時師之後世仰之惟執事素位而行遲以歲月當自有欣然得意處矣千萬為斯文自愛禫祭甫畢意氣感愴草草不盡聞將有徐州之行可圖一會統留面悉
○荅熊元直檢討
昨都下之聚過承念舊依依不舍然亦各有人事往復總不能劇談細論如豫章時矣南還又承遠餞委曲雅誼何以當之留都事簡易於習懶京師一切書問將作復止雖知巳如元直亦遂疏闊抱歉何可言即辱書惠并示諸製啟函讀之如對元直甚慰遠懷鄙人無似百無所成惟從事於文頗專且久茲雖屏去尚知一二敢獻愚衷古昔先王未嘗有意於為文六經之作所以闡天地之藏發心性之蘊紀綱人事維持世道真如生人之飲食裘葛不可一日闕焉者皆不得巳而有言非無用之空言也孔孟繼作亦若是焉而巳戰國秦漢之文人始各逞其辭說以馳騖於天下中間雖不無可觀而要之至理率多悖繆盖皆無得於心而有意於為文徒以華世鼓譽而無益於民生日用是豈先聖賢之所謂文哉唐宋數家雖其風容色澤畧貶於秦漢而意義所存則或有庶幾於道者柰何今之為文者動稱秦漢而脩詞造語依傍影響如小兒之學舌優孟之作叔敖而自已之肺腸心膂得之於稟受者反若為其所刳而噤不能自出一語可笑也其有稍知此義者則又高自標致務為杜撰而於古人之成法一切抹摋自謂成一家言擺脫習氣乃顧為支辭蔓說反有晦於明白簡切之理則又幾於因噎廢食者矣然則必何如而後可孔子曰詞達而巳此千古為文之凖則也故為文者若胷中真有一叚意思直是見得透徹不得不發者惟據吾所見而直書之意盡言止不較工拙自是有用文字使本無可言或言而必欲隱伏避忌則固當涵泳停蓄正不必綴緝支吾而虛費精力為此無益之事也元直以文為職者固未免有應酬之作但中間亦自有隨機發明道理處不有益於人必有益於已庶不為無用之空言矣易曰脩辭立誠韓子曰仁義之言藹如元直伹立誠學仁義則不患文之不如古人也恃在知愛不覺狂露惟采擇之
○答郭文麓郡守
日承寵顧感荷不遺某服色凄楚久失奉謝負歉寔深然中心懸懸時在左右郡學頹圯故地久湮某髫丱游歌嘗竊慨慨乃今賴公脩建而數十年之失地一朝盡復殊為慰忭但記文湏托之名家庶可信今傳後顧乃濫及不肖其何以承之前巳面辭詎謂尊命再臨豊儀俯及如何如何某在草土百憂感集二年來筆硯廢閣若必不容辭俟禫祭後當撰次請教然亦只能為老生常談以塞責免白必不能與文人較工拙也恃愛敢預陳諸記室其許我乎督學公在數日前亦有書見属倘文移便中希鼎言致意非敢遲滯也草率不次統乞原亮
○答費二湖學諭
憶別君十年餘矣故交星散往事如夢可勝歎惘鄙人迂戇每事認真違俗忤時惹忌招禍罪謫之後繼以憂居雖不即死巳甘心廢棄矣昨以部檄追出復補祠曹孤居旅食去就靡定多君不棄專使馳辭副以嘉惠殊荷雅誼但稱謂過分寔不敢當思昔潯陽之會雖承諸君謬推中間一二學師謂余不當濫收其徒而余亦自知菲薄恒兢兢於好為人師之患唯是雖朝夕相與者亦未敢輒有師弟之名矧君當時在德化縣學余因王掌教之嫌僅僅與君相會今君乃過謙至此不惟令人愧悚且恐聞之於眾適以重不肖之罪也自今以後倘有垂示乞削去門生之號庶見相體相愛之情誠心直道决不敢欺望推心照亮外附答丘子書幸即命來使致之值收藥匆冗不悉
○答丘朝弘學諭
離違日久每切想念冗懶因仍竟疏候問費使至乃辱手書情誼委曲如見顏色且聞寧陽諸生服習教誨足占斆學殊慰鄙懷倘由此而進遂收安定蘇湖之功則亦可以不負平生矣隨事盡分此正吾人實自致力無入而不自得處亦奚必高官要職而後為快哉但所云自來不通京劄今特破例以候相知是固特立之操然一向執著則恐亦未免淪於硜硜自好之人恃在過愛敢直言之及謂鄙人對人專以李翱張籍輩待應德此寔好事者為之而區區寔未嘗有是也應德鼓篋時嘗以舉業文字示余巳知其非凡後遂數數往來甚相知厚自登第後頗覺稍存形跡余謂各以事阻初不疑訝今聞君言豈亦好事者有所鼓弄於其間耶昔柳子厚謂韓昌黎收召後學抗顏為師正謂翱籍輩也余每謂昌黎曾作師說輒又躬自犯之恒竊笑其為人矧某少不知人聞道獨後豈得以舉業之故而遂敢侈然借應德以自重耶縱不能自立决不應狼狽至此也應德嘗信執事為處子之秀而執事亦不可謂不信余者顧亦有惑於人言宜乎間者得逞其計矣費友在九江相知亦未嘗及門受業渠書稱謂亦過推余滋陽相去不遠倘會間併望善為我辭可發一笑餘情種種俗冗不盡
○寄黃泰泉
夏間李一吾僉憲行曾附啟奉候未審能達否某初以今天下有公其人不獲柄用甚為嘅惜乃今靜觀熟思恐公即出亦必不能與時俯仰不若高居海濱盡發所聞勒成信史以垂後世俾天下公是公非終不泯沒昔人所謂窮而在下則其道明者正公今日事也豈天意亦有在於斯耶某菲薄偃蹇辱公教愛最深朝夕悵悵寔未嘗一日忘公也浙江之役固多難處而拙直之性又不能為世所容姑俟科塲事畢即當上疏圖歸豊草長林甘心沒溺不知何日再覩顏采也尤廻溪行敬託一問起居匆率草草莫罄鄙衷臨褚神往
○答朱鎮山提學
客歲京師殊荷雅情此盖同心之誼彼此自切固非汎汎交游者可例論也唯兄器局不凡造詣精進自是有數人物鄙人潦倒何足以追逸駕而兄顧拳拳垂愛感荷感荷春間入浙每見自閩來者輒問起居知教鐸所孚士類興起每圖通候苦無便役乃辱專使馳辭殊愧先施益增瞻戀浙中自昔多才之地僕豈敢有所軒輊但近來士子聦明俊偉者十僅一二其諸綴緝浮套相扇成風雖文辭末藝亦多非由中之語一及格言正論則相顧錯愕此非有大涵飬大力量者恐不能斡旋轉移也鄙人菲薄振起無由如蚉負山唯日惴惴耳將何以辱兄之下問哉使者告行唯願益崇明德以慰斯文以光吾道千里相隔無任注思亮之
○與李羅村兵憲
曩在白下朝夕受教愛既守制家居又承枉過此情此誼何啻肉骨數年來踪跡不常遂成間濶時一思之不勝惘惘前吾丈在江藩時某在都下值建昌孫典史行曾修啟附候竟未審達否邇來吾丈聲實益隆遠近稱述不惟齊魯倚重而犬羊窺伺之心亦將賴以喙息干城保障寔天下之所向往也某蹇拙疏庸碌碌度日而越中變態不能調停無足為高明道者即因濟軒公行便附候起居暑冗草率不一
○上少湖相公
夏初聞公入相賢者無不稱慶謂吾道光亨中外有賴而積久之望今始得慰公私之喜豈勝踴躍特以行役奔馳遂羈問候仰望台垣無任瞻戀某違教二年辛苦萬狀髮種神疲百凡枯稿每思二十年來屢遭排擯輒荷扶援今公論思黃閣密勿翠華而某乃衰落如此自分不能備溲渤之用矣命也何辭此中情事寔難調停浮言萋菲只尺同異唯恃有此心在耳固不敢恤也但憶往在属下將有此行公謂再當審處當時思家唯圖便道一歸今悔服先見無可追矣茲因寇僉憲行便謹附起居寇古雅恬靜二十四年科第僅僅若此盖可與者敢托以布微悰恃愛率爾無任悚仄
○與尹洞山宮允
違越光儀倏惢二載知巳難逢勝聚易散衷腸默注常在左右不特一日九廻而巳客歲杪秋忽拜瑤篇華劄開軸啟函捧誦錯愕而神游恍忽儼然長安對月時也每有感創則輒一歌之足舒憤懣矣今年夏初復承教翰反覆詞旨愛益加切匪直記存而巳惟公貞心粹養玉潤而栗賢愚受益良狡輸誠大受遠施之器自是如此僕本菲才性又粗率雖痛自省乂一遇不平乃復吐發此中風俗更不相宜某亦何心麋鹿之性日思豐草唯有去而巳矣人情時事大叚可慨不知作何究竟挽回旋轉恃有公等惟厚自珍攝以慰素望不悉
○復李石鹿太史
京師數承寵教殊慰素心瀕行更辱款餞寒夜秉燭接席對談備領高誼違越以來時切瞻企但行役匆匆久失裁候徒抱寸心耳查生至獲拜華劄仰荷記存且聞玉節榮歸仙旌在望維揚士人咸羡登瀛益知興起矣某叨學職化理無方作人寡效日切恐懼思得近來士俗漸趨唯有講學一節差可人意中間雖或不能盡踏實地終是知所向往有進步處當時與公靈濟之會雖聚散不常畢竟亦覺漸有意思此中浮汎不情且未敢言及維揚習尚原有頭緒公歸振作當益興起無任顒望科塲漸近校閱不前冗中附復不悉
○復趙方厓廷尉
某菲薄不類迂戇忤俗惟公厚德高誼每略迹而原情殊切感荷昨承翰貺仰見記存恨不能一接顏範以罄衷曲留都雅勝暫羈道駕鳳臺牛首鷺渚燕磯足稱徜徉矣海濱多警近來諸公經理守禦漸有可恃貴省預秋試者多相知之士而令器偶遺豈亦有數達人大觀諒勿為意也某以多病昨上疏乞歸又為當事者所阻碌碌度日無足為高明道者使者行便草率附復不一
○答駱兩溪太史
久不接顏範恒切瞻企每於人士間得公起居誠足以廉頑立懦不惟同年之光寔吾道之幸也去夏過貴郡匆冗中未能進謁以遂請教之願至今抱歉即承手翰巳領所諭但令器還湏出考中間去取糊名編號决不敢一毫著意也若以令壻之故遂阻其進恐亦未安某平生拙戇凡對人不敢不以直告以此忤時但於我公則又非所當避草率奉復幸孚亮之
○答陳玉泉僉憲
不見吾丈久矣此心瞻仰曷有既極前得邸報知從者按閩日望道出武林冀一相見遲之不至將謂別有便道頃得手劄始知又罹憂制竟失奉慰僕服役一方疏隔如此回思往年日與吾丈倘佯於金陵諸勝恍若夢中事矣人生碌碌百年光景嘉會能有幾耶悵惘悵惘僕精力無復往時浙中諸事疏略極多罪過不知何以自免委曲於利害之間自分不能若道理上差錯望直言規誨庶不侮平生相許之義來幣因在旅中不敢拜領附使返壁嘉扇當奉揚仁風矣舟發西水匆冗不悉
○答王敬所提學
鄙人無似承乏貴省學政兩入赤城備領前哲行義如台學源流所載者真所謂多賢之地也既見金石兩公面領高論不啻古人再詢諸士謂更有敬所王公生雖未覩光儀而向往之心盖巳馳于象郡矣即承華翰殊慰瞻企因在孤旅厚幣不敢承領謹附使返璧暑冗中草率奉復未盡欲言
○復陸東湖少保
曩在京師多辱雅愛佩服不忘入浙以來行役匆冗有失問候恒切抱歉即承華劄捧誦再三如覿光範惟明公經綸宿學廟堂倚毘宣猷効悃日昃不遑顧於某猶荷記存感激感激貴省多才之地中間事體非經世諳練者不能調停菲才荒落鄙性粗疏不能盡如人意獲罪孔多高明有聞願一察焉當自得其情矣便中及此更希教之
○答鐘吳江季烈
去秋嚴州別後時切注念春來擬吾賢觀政既久且奉差勞苦必得選首竟為吳江豈亦取選時局於數目耶雖然楊文貞公常恨不得為縣令寔以德澤易於及人莫如此官執事與文貞同鄉而平生志在康濟固將於此乎發軔矣况吳江為東南大邑財賦力役倍於他方而民繁好訟非得賢者為之不可且去浙不遠早晚可以通問亦覺少慰鄙懷即承使翰相念之情固彼此同也近魯受通家之愛日深一日何以當之但二兒出疹只尺不能一見此心如割草率附復嗣容另啟
○與王槐野翰讀
前歲京師特與公隣對月論心臨風舒嘯不問閒冗無間朝夕此其意氣雖公與僕固不自知彼旁觀而泚笑者何能測識哉行役浙中遂離左右二年來有時獨坐恍若對公固不啻夢寐見之而巳去秋邵生南還得公寓劄啟函讀之人情物理持論殆盡機迎神觧不覺坐馳又豈特覩函關之紫氣西漢之文章云爾也但中間獎借不敢承當亦不敢自委謹奉以周旋期不負公而巳柰心無窮而力有限邇來所遭殊自愧汗公亦記當事者初議乎本以學政遂屬於僕僕亦以學政直受不辭比至地方文衰俗陋自以為是巳成錮疾僕以庸醫不能鍼頂砭肓洗腸滌胃坐視其昏憒顚躓發譫見鬼則既無策矣且又海上豪俠招集不逞引致島夷統眾數千隨潮上下所至城邑焚燒殺戮子女金帛刼掠一空鼓譟所向無敢當者僕於其間又不能設一方畧建一論議以為民捍患積骸流血徒付歎憫昔人所謂飽食終日與下民一致耳將不有負於公之所期待乎近聞公掌翰留院比之北都若非要津然實係我　祖興王之地舊章成憲可資采錄而山川佳麗要不徒止供游覽也公其有以見示乎小兒近魯以試事入城特命候謁門下尚其以猶子視之不吝發蒙之教至望至望
○答石玉溪都憲
令子承芳至辱手書懇切足知道義之愛僕亦謂提學官士習民風所繫故不敢啟倖門以壞人心術不意竟以是獲罪大方至有在京師詆毀者謂僕朴責諸生至死浙中雖有造言之人亦原無此說不知四三千里外何人更復為此也昨過貴郡見一所公亦甚相諒古謂善者好之僕雖菲薄然受二公之知則亦可以自慰矣鄙人雖不能謝絕世味然於宦情則寔淡薄行使止尼固未嘗少留意也彼何人者挾此腐鼠以恣恐嚇亦何為哉此固不足與辨亦聊以對公一笑耳陽明祠在紹興者舊以新建伯題額余謂陽明之所以取信於後學者其重輕不係於此故敢更訂直書曰陽明先生祠此亦一時鄙見公乃以碑文見属則僕之淺陋豈能窺測陽明之蘊奧而贊揚其萬一哉若其格言至論散在諸集或有一二攙入者他日有暇當盡為校閱彙成一編公亦當不吝往復用相質正可也令子在省時科塲事冗遂失奉復茲因便役附此區區請教之私總未能一一嗣容再布
○答孫明軒憲副
憶昔布衣長安即辱寵顧乙未工曹益承垂愛二十年來不敢忘也使蜀旌旄即能捐去野服長嘯遁入山林目前如公者能幾人哉可為吾道光矣鄙人拙戇多忤時俗播遷之後從事耕釣者巳五六年乃復有茲役殊自愧汗即聞有人騰謗京師將為驅逐之計不知麋鹿之性日思豊草科塲事畢即當圖歸吳越山川密邇相望扁舟大笠公能同我游乎去夏過秀州甚欲見公不獲如願即承翰使殊荷記存孤旅無家厚幣不敢承領附使反璧學規附呈請教歲事匆匆將渡東浙據案草率不次
○答李同野憲副
客歲一見遂成闊別前發武林無緣晤辭不勝瞻憶亦知吾兄相念之情固彼此同也頃辱專使連得手教兼拜嘉貺殊慰鄙衷僕本迂疏况視浙中學政知不能免但此心則不忍有負平生故遂勉立師模冀回士習而人之好惡愛憎真不遑恤今得以全軀而歸終於樵牧回首畏途自幸多矣惟敝地去浙不遠海上之警時復有聞諒兄規矩畫可保無虞即見邸報中章疏慨切天下有人菲薄瓦全真足自愧更復何言小兒亦承念及通家之愛感激感激令郎近來想日有進益吳支二生如何惟兄統成之耳使者行速值對客匆冗不盡
○答趙方泉提學
某以樗櫟之資自甘廢棄久矣前歲不揣復出補南宮司属馴致承乏貴省學政私憂過計謂此官為士風民俗所繫較諸一職一事者更覺不同故日夕兢兢唯恐有負而卒不能副乎眾志者誠才力之不逮也若此心則豈敢欺哉茲歸敝廬雖不能擬王仲淹之讀書談道而偷閒自便此生亦過分矣我公方持教鐸振我南畿不以鄙人為戒遠辱使翰反若有誤取焉者區區雖不敢當而世道則真有賴也感服感服瞻企益勤末由躬候聊此附謝語多拙直亦恃愛故耳亮之
○答張水南公
三歲浙中服役諸郡家信罕聞昨得放歸次兒長孫先巳中痘殤去懷抱作惡遂失候左右乃辱手書垂問益見厚德每事先施慚感慚感且聞所苦亦頗相類殊為愴然行路自古稱難于今尤覺叵測即返初服學稼灌園聊以卒歲韓子所謂幸不為人所戮足矣又何言對使草率奉復一二情事嗣圖面承
○答劉白石憲副
郎錢張三生至辱高文龍示披誦再三上薄秦漢草堂生色矣但獎借不敢當耳僕入仕途垂二十年迂愚直率多忤鮮合涵飬未深自分終晦雖忝預吾丈年末而南北暌違近始傾盖不意相諒乃過半也感服感服射圃亦倚藉完刻多荷留情豊草長林每醒午睡輒登臺眺覽如見顏色想公懷抱彼此相同固不必合併為快也諸生東歸草率附復不備
○與周江郎
兩年在浙塵垢滿衣每一對公則若洒然滌去去冬病臥辱公特過榻前從容數語不覺沉疴頓釋是迂僻之性盖不可一日無公也今春聞報即歸不及告別而瞻忽之間則常在左右內外兩忘超然事表熙熙春臺公其獨步矣僕邇來無事莽坐林棲雄雌白黑亦一切置之特未能時常對公質正猶覺惘惘耳俞生近思歸過武林謹託問訊便中幸示一二
○與楊會江
旴江別公倏忽七八年矣可勝懷想庚戌京師曾見尊翁謂執事且至晨夕企望遲之不遂遂有浙江之役既鍾季烈來謂鄙人出京之明日而公即至矣益增惘惘昨公謫滁陽而生亦以迂拙竟謝事歸來望醉翁豊樂相去只尺而懶散林簿不能遣候起居即因少林僧便聊附以聞庶見拳拳之懷耳僕與貴游不通書問久矣然於公則不能割去亦以公能不為世俗態也餘惟珍重以副鄙懷是望
○答馬谿田
甲辰龍江別公今且十年矣瞻憶道模無緣繼見而函谷青牛亦遂靳不復出曷勝慨望中間升沉坎坷亦曾一寄呂同州轉達未審得徹記室否頃謝浙中學政歸終日杜門頹然蓬藋忽奉手製專使遠馳如從天降亟啟捧讀反覆再三誠不啻五千言之惠也當世守以為琬琰光重豈有量哉敬叩使者獲悉起居嘉勝天培元氣錫公上壽為世儀刑海內士人罔不忻願矧某受公知其為慶忭又當何如古之君子得志則其道行不得志則其道明惟公平生著述將必有次第編輯者倘有便盡發以示至望至望即今東南海寇出沒草竊乘釁民鮮寧居不但力竭而巳杞憂嫠恤不能一一為公道也唯冀順時加攝以慰斯文
○與孔文谷
乙巳雪中公顧我於錢塘江上且携觴痛飲意氣慷慨別後途中作一詩書于赤壁卷尾寄上竟不得達昨在浙仍索而得之即因谿田使者之便附呈記室庶以遂初心也公近來著作必多且關中山川雄壯西京風氣猶有存者為助不少有便幸勿靳示教生迂疏淺促再出再逐無足為公言者茲得歸臥蓬蒿竊自慶幸而平生貴游亦不敢一字相通唯公往日之高誼則寔有不能忘者故復有此亮之
○答史沱村都憲
節鉞臨常甚欲趨謁緣自浙歸日鮮鞭策林栖草臥遂成頹惰寸心怏怏則猶冀從者東巡當候諸道左以展平生然亦將進趦趄未敢必也忽辱華箋豊貺俯賁丘園仰見我公誤愛之誼過厚之情迂疏鄙人何以承之唯有感荷而巳往時西北丘戎東南轉運經世者尚憂民力之竭乃今海島江洋寇盜出沒而村落無藉又且乘之而起盖兼有西北之患矣唯公沉毅練逵遠近素孚將必有蕩平鎮服之策顧猶虛懷謙巳詢及芻蕘益可見公周悉萬全之至慮誠今日東南之干城師帥也但江洋之盜借勢於海寇而海寇之熾則寔始於浙東浙東門戶也蘇松堂室也盖必謹門戶而杜其所入之路則堂堂可以無虞不知浙中當事諸公其又何以處之若其始之所發端則固公之所素知而區區所不敢言者也然亦莫可追矣如何如何歸來杜門未敢預聞世故恃公之愛而杞憂嫠恤不覺又發狂論唯公擲之伺容乘便圖見諸惟益加慎重以慰士民不悉
○答吳寓菴
客歲承枉過草堂天巳向晚剪燭數語匆匆別去久闊之懷未盡傾倒無任繫戀每欲奉候考槃以分寤寐之樂而麋鹿之性不便城市竟至偃蹇京師書問亦久不作令器子言處遂成落寞殊負通家之愛昨羅村訪我山中始知高駕巳出考槃頗為猿鶴之訝然亦知非兄所好也即辱手劄具領至情但所云新報則不敢聞命鄙人拙直不能委曲時事且凡百認真直前做去為世所憎者不啻嵇康所犯而巳苟全性命待盡首丘亦竊幸矣豈宜再出兄謂少舒公論何獨不諒私情也恃愛敢直致左右狂奴故態只此便見難改金陵佳麗儀部清幽自不妨兄此行或少需大用以展平生或遷轉圖歸終遂高尚惟尊意何如耳使者去速草率奉復垂念厚情惟有感荷而巳臨楮固不能盡述槐野兄相會幸為道意壬子秋曾令犬子奉書未值持歸早晚當再布也
○答曾汝道
浙中一接顏論知為道器既屢讀高文多受啟迪正資麗澤以圖興起斯文不意人事不齊遂成暌隔良朋難遇勝會無常從古巳然可勝歎惘昨聞召入將謂必居禁近以行所學竊為吾道之慶適承使翰始知南補然留都係根本重地而兵曹有參贊之委似亦不當以散局視之也矧地方多警民物殷憂贊司馬以惠南國正執事今日之事區區鄙人草臥林栖實切仰賴恃忘形之愛敢直布諸左右幸留意焉農事方興未及遣人奉賀諸惟鑒亮不一
○答王槐野
士君子誠有利於天下雖摩頂放踵如墨子亦所當為不然則一毛之拔自是可惜盖不獨楊子為然古之至人如彭籛觀井腰索覆輪猶恐不免其兢兢然愛身若是乎其慎重也是豈私其身哉誠亦知是身之有用而不可以輕試也通乎二三子之見而吾道之時中可會矣公試觀今日之井可易觀乎僕昔為縣令為考功俱矢心從事以期不負平生固眾所知也然皆幾於不免昨在浙中痛其俗披文靡慨然一為整理亦既略有頭緒矣間有一二不能鼓勢行私者遂曲為讒搆以致垂成輒隳區區一毛漫然拔去置之無用若再不知止此身寧有幾哉僕是以甘心裂冠毀冕而戴笠荷簑終於山澤之癯無悔也公乃舉遵巖王子之說謂不若出而勉効功業此固見公體悉之至然亦涉於諧謔之嘲僕謂江左雖僻在一隅亦代多傑特春秋以降未暇悉舉若唐之陸贄宋之鄒浩范仲淹則固庸人孺子之所共知也唐子亦豈肯偃然居於其上哉特王子之自道耳公固不當置疑於其間也僕候天凉尚當至雨花靈谷與公一見然後徧游寰宇山川以畢此生耳公其信我乎
○附王槐野書
頃睹邸傳凡調徙方面仍領原御除前日之今矣如是公且可出以明吾志夫世事浮雲造物小兒未有大男子與小兒鬪者也白衣蒼狗斯湏改變自昔人固嘆之矣公號稱犖犖曠覽之士獨柰何不審斯道乎寓菴公言公遠栖林莽之間盖二年履跡不入于市客有問其廬者輒匿而不與接則乃古人鑿坏之意矣然此但可異于凡流要非所以通于大方之觀也所謂大方之觀者譬猶之神龍潛則蟠于九淵游則橫于四海潛見大小不可形求不可定擬故孔子取之以喻君子貴變化之義耳若塊塊守一隅自以為操是以往即可立名當世此乃道傍槁立禿木耳彼其蔭且不足休行人矧以上栖九日下覆八埏能乎願公改絃勿用之以釣奇焉吳中古稱才窟然奇雋者不數數見遵岩王子有言自季扎子游以來歷數千歲而始有荊川唐子若是乎其難且疏也今唐子既出而公復欲以禮樂文章表見于世恐山川精華不能分而為兩不若順遵岩王子之意去之而勉効功業懷仁義之寶以振靡敝而捄瘡痍亦庶幾哉於當世之治可與前行名臣比踪矣今時巳春暮新水灌渠宜即理楫北邁酬知巳之私若肯軫懷離緒枉帆燕子磯下僕當携酒一斛走大江之濱而觴公不則亦任所由而巳
又
使者來時適長女之訃至旅况既惡而重以是苦意緒搖曳譬若懇旌奉公書詞甚款懇委備僕徒誦之不能具答也第當其痛苦時度無以觧乃輒取公集讀焉讀一二首忽復觧脫然失手則又復苦矣僕謭劣焉能序公集哉則是麗服而加弊冠也不宜然念今之修詞之士徧滿海內至若公集云者固必傳且可久遠僕亦欲托之弗朽則安可引卻不為任哉卒之當効役也少遲之頃僕欲請告去矣不能與公圖一面之晤矣僕有刺心之痛茹蘖之毒故乃割情聲利之塗耳若公則不宜輒有也秋至水平宜即拏舟北邁造物以小兒玩世人世人亦以小兒玩造物可也所惠策問及教浙條約咸斤斤當實不華要之在變靡俗敦實學不辜任使而巳然此越人高者亦能言之不掩其光獨么麼之子不理耳傳曰禮義之不愆遑恤人之言公素稱自信弗惑之士獨柰何用是區區軫孤憤之懷邪語客其事徒傷心腎獨坐咄咄又為造物陰笑之不如蕩胸結舌更圖表竪之門斯亦可以垂百世之譽矣僕觀公之志獨不得伸于越自餘所至即可致顯名毋持二慮且行且止倘天從人欲得假旌節入關僕當持一觴于關下候之矣令嗣茂才附此問訊望之慕之
○附元老介翁書
今世俗務毀人鮮成人者弗考其人平時操修樹立何如而輒聽信於愛憎者之口難乎其為士矣吾輩不能維持豈可辭責然且脫此境亦所以保全公也降級例巳寢不行茲當赴部顒企一至可得良晤也因惠老行附此奉問不一不一
○奉復介翁
旂自浙歸杜門荒楚者二年矣不敢一入城市雖平生儕輩肯問顧者亦僅僅一二初秋六日乃獲拜老先生正月十七日手劄恭啟捧讀溫言俯諭垂察曲成雖至自惠老如從天降驚感交并不知所云竊惟老先生為　國元老　主上倚毘調鼎禁中直廬西內贊襄啟沃夙夜不遑乃猶留情晚末此豈三代以後之事哉昔韓愈文起八代道濟天下尚伏光範門下三上書而不得通以退之視旂何啻土苴矧又疏鹵怠惰四三年不獲一候起居反屈台嚴遠賜接引若恐一物不得其所者即此以視貞元之相豈止萬倍雖古勤於吐握者恐亦未肯如此也此其感戴何能言喻伹薄福積愆動輒得咎輾轉於中自分終晦今再三思之有老先生為之培植而猶委靡不振與草木同腐真天地間之棄物也秋水灌河擬將理棹伏候門下以聽進止干冐奉復無任惶悚
○與吳澤峯太史
往歲京師甚受教愛離違以來未嘗忘也既秦華峯歸浙獲拜手劄殊荷記存壬子冬董后峯入京曾附啟奉謝未審達否惟公石渠清暇涵養日深每思就正以開離索忽聞使節榮還竊幸請見有緣柰因避警流移感暑病腹未能即遂初誠謹此先候起居嗣圖扁舟湖上以申夙抱也五月初六七間地方幾於不免毘陵一路賴貴邑城守障蔽稍延時日即聞當路有異同之論公當慨然一白庶使士氣不挫自茲以後更有賴矣利害切身敢一及之餘容面承

[book_title]●方山先生文錄卷之五
書二
◆書二
與涇野先生
答沈御史
答王嘉江
答錢給事
答鐘石先生
答葉教諭
與周子垂
與徐波石
與吳峻伯
與王樗菴
與羅念菴
答任五岳
與徐少初
答艾冷溪
與薛西原
與章介菴
與崔后渠公
答蘇舜澤提學
與張太守
與張龍湖先生
答黃泰泉
與唐荊川
與唐漁石公
與陳澄江
與徐養齋公
與袁懋中
與馬西玄
答胡百泉
答華補菴
與鐘石先生
答林鎮江
答茅丹徒
答劉慈谿
答劉西川兵部
奉熊北原太宰
復石塘聞公
荅林鎮江
與劉懷耕
與馬谿田
與巡撫公
奉張西磐太宰
與孔文谷提學
與章介菴先生
奉北原公
與養齋公
與張水南學士
與鐘石龍湖泰泉少湖諸公
○與涇野先生
違教以來奔走塵土夙夜惕厲惟恐頹墮有負教言然不能振拔殊覺愧赧日見　朝命進公祭酒君子稱得師者同然一詞此寔世道將泰之機非直門墻之幸也應旂近得外補滿擬途中得一會晤昨在濟寧獲遇尊舟不勝忻躍而從者巳先謁闕里遂不相值聞輿從自張秋登舟因關河阻塞旅次多艱不能再轉一候北望依依莫申候問惟順時頤養以副海內士人之望不具
○答沈御史
貴邑缺令巳久不敏初至勉強支吾方有頭緒不意執事輩乃過為獎借以致當道誤信不敢當亦不敢負也但舊務紛積內頗粘帶而上下之間又多難處伊川云謂之得伸其志則不可也唯是冗雜度日有失問候而朝夕之間寔切想念非久疏於君子之門也張友至乃辱手劄下問益感不遺而中間議論切實不為世俗寒暄之態高誼雅情佩服佩服溽暑塵囂草率為復益增惘惘
○答王嘉江
京師一散相聚未涯萍水浮蹤渺無定處俯仰興懷無任感慨忽拜良使手書殊慰客况僕本迂疏世情落落親民重任寔是不能兼之慈谿缺官巳久而其間情事頗費區處得罪於人不可縷數執事顧乃過許豈傳聞者過其實耶且厚德謙光千里下問此執事之所以加人數等而非時俗可及也東陽之民其有賴乎大抵人之一心天理完具率而行之雖不必事事求合要亦思過半矣其諸成敗利鈍本非人力所能與者正不必計忝在年末感荷先施不覺盡布衷悃非敢喋喋於賢者之前也亮之
○答錢給事
鄙人拙直叨令貴邑寔是不堪而此心耿耿誠不敢暴且棄也唯是半年以來備知人民受害之原前令受制之故多係豪強交結勢俠及與上官之胥吏締交合黨根抵盤互遂難整理累年官府或見之畏避或藉為爪牙致使文獻之邦久蒙刁黠之號而閭井亦坐是蕭索困踣也僕不佞惟求本心之安不顧利害之及前項惡黨頗置之法而上官之有要求以賂權要者亦因民貧無措以義郤之近來上下覺有相忤程伊川所謂不容而後去者僕亦唯有去而巳矣累辱華翰過蒙獎借感發感發昔陸子靜與其邑陳倅書有敝邑三虎巳空閭巷歡呼之語今唯見執事念及於此可以觀高雅矣使者南還正在匆冗援筆致書不覺慨慨甚少涵蓄唯照察之
○答鐘石先生
某拙戇不能徇上官之意七月中巳遣人具奏乞恩改教未蒙銓曹復本柰何柰何前日慨行路之難輒欲徑辭歸去後因廵按慰留故復寄寓西湖山中待返縣之日將復再申前疏也千里之外過勤憂念誨諭諄切此恩此義不知何以承之使者還敬此附復少慰垂憶不具
○答葉教諭
不敏迂疏疾病纏縛而事勢所遭且有不能處者甘心田野鼓舞太平乃吾分也再三請諸當道不蒙見允將行未可留滯西湖山中雖風煙景物朝夕萬狀而孤客萍蹤不得如執事者一共吟眺誠不忍獨樂也大抵天壤間事誠如夢幻泡影無常無變奚戚奚歡百年之後雖巧拙不同畢竟同歸於盡耳所可恃者惟此心真不愧於本初使胷中灑然無所挂礙庶或可為他日受用之地也便中附此代晤亮之
○與周子垂
家僮至九江得手書委曲甚慰客懷伹子沾竟至不起此何說也聞之流涕時廢寢食良朋凋謝人才可惜尚賴吾友與一二同志經紀其家俾孤寡不至失所庶慰存亡前曾有柬致應德聞在宜興童子憚於往來遂不得其復書倘相會郡中統湏一論遠惠巾襪甚適納凉之用江郡蕭條竟無所寄如何新秋尚暑揮汗草草不多
○與徐波石
某無似此心耿耿惟恐頹墮自罹坑塹每聞海內同志輒欲向往庶幾得一凖的雖本來面目不從外得而夾輔鞭策真亦不可少也側仰道模殊切想像頃旅次潯陽邂逅德卿年兄論述盛德甚詳以為得先生其人者而朝夕與游足為砥礪矣斯道在天下常如一日而汙隆之幾寔有可畏吾道異端間不容髮義利之辨只在毫釐謹托德卿就正有道天涯瞻望無任依依
○與吳峻伯
慈湖荒旅淹辱高賢聯牀論道把袂盟心彌月之間遂訂百年之約寒臘催人河濱送別彼此依依竟爾散去僕平生簡拙而意氣所孚如吾賢者真無一二想慕顏色常於夢寐中見之此情此誼可與知者道也去秋今春連得高捷之信而困伏江州竟不能遣一人奉候殊恨殊恨頃邂逅敝同年陳虛峰於江上聊附數言虛峰篤志理學朋友中不可少者倉遽中不能盡言會面未涯望更努力益加珍重
○與王樗菴
曩歲京師多領高論常憶兄惟恐不得為有司以行親民之學此正儒者好作用處日來所聞德政信無負矣僕之不得終役慈谿亦伊川所謂不容而後去耳實非躲懶兄亦曾聞之否九江荒僻久不得通問頃因高生歸便率爾相聞建昌之政凡在得為幸專制之吾人所遇本無定處到手即施雖一日不可放過何有注選權署之別也高生學亦向進併希賜教一二
○與羅念菴
昨寓豫章試院過承枉教易簡切實從容灑落令人躍然而竹林朋聚一豁群疑向同會諸君不免墮落言筌者亦自是覺有省發矣所恨者此會不能常爾今春入留都雖交游滿前不無離索之病大抵不隨眾雷同則異言淆惑未見確有定力者任道擔當以倡明此學願執事無所推避可也久無便役有失候問茲因公差人去聊致起居望執事有以教之
○答任五岳
春中得邸報知從者西歸歎惘無極恨不能縮地一見以傾倒衷曲也海內人物如公有幾今再疏乞休致為忌者所中然竟得布衣長往不失初志亦自足以洗刷塵氛挽回末俗矣視彼外為硜硜而中則逐逐者其賢不肖相去何如哉此寔天下之公論也某無似得一南部巳為過分但無實而受虛名恐亦未免為眾嗤笑歸來一念時發于中而老父七十未沾一命為人子者既不能以道義顯親于此自不能不仰體其情爾肝膈之言敢盡發之山川限隔相見未涯使者告去神與俱往
○與徐少初
明府下車新政日著乃知儒者作用自別而王道感人未嘗不速也今天下人情多不樂為縣愚則以為與民最親易行所學莫如此官武城單父之治何嘗一日不可復哉敝邑得公真士民之幸也但數年以來習俗日漓而返朴還淳切有望于執事寒家清素一二宗黨自合安分守法如有以賤名來言者皆妄也痛拒而嚴斥之庶見愛人以德之盛心而鄙詐者皆知所懲矣此尤正人心厚風俗之一大機括也久不通問左右非自外于君子實恐付託匪人反藉是以為進瀆之階故遲之而不敢發耳茲因詹郡愽東還之便敬附數言以承起居唯高明亮之
○答艾冷溪
令友宋子來獲手劄甚慰想念宋一見便若相知看起此種學問真不可以聲音笑貌為者近來群聚論學之士在在有之求其真實直截一劍兩叚劈去私意一從天理上做工夫者盖不多見吾恐講來講去打成一片人欲窠子將來人心日壞世道日卑未必不自吾輩貽之是則深可憂也同志如兄溫雅超卓立定腳根硬著脊骨務俾幽獨通于神明心事皎如日月庶直前進步類皆實地矣僕迂疏頹墮甚少規誨鍼砭之友所望于兄者不淺道里稍隔亦不可不時賜警策也彼煦嫗稱和之徒竟何益哉正氣血氣自當有辯兄正不可視浩然為東漢氣習可也使人去速值吏冗草草便中湏示一二
○與薛西原
某嘗讀書見古之仁聖賢人每恨時不相值而徒慨歎遐慕想像其心胷面目也乃今幸獲與公同生海內往往從人士間聞公行義見公製作旂獨匪人能無情乎但少即奔走科舉長遂因仍祿仕汨沒風塵未能脫然以去從公于濠淮之上而此心切切則未嘗不在左右今年秋汝東原至辱示所注老子因得公近來起居甚詳且謂公閒居每語及不肖益興向往不知何時遂得請見無任馳情也老子中間尚有可商確處唯面論乃盡茲託東原附候記室諸所欲言不能一一
○與章介菴
客歲初聞考功之報自謂得朝夕左右細聞精旨庶幾憑藉有地不期陸路抵家感寒受勞痰火遂發今春二月始得到任而從者巳先一月行矣悵惘瞻企如何可言既從行官吏回自公所兩得手翰教誨真切時一展誦省發寔多某惟今之馳鶩聲利者固不足論其諸以講學論道為名者則又多所可疑如我公踐踏實地卓立不渝誠足以匡世範俗乃今復有督學之命真為關中士人慶矣或謂公宿望久勞不宜置之藩臬此固可為愛公者某不佞竊謂與其得一京堂而無所建明孰若為一方師表以造就人才之為愈哉官之內外淹速正不必論也我公固深於道者就敢以是質之久稽修候起居茲敬專吏奉問便中幸教一二關中行期道出何所統希見示呂涇野先生生嘗游于其門頗受見知會間煩從者一道及之
○與崔后渠公
日從者啟行旂值病火不能追餞江上多負雅愛小吏還自揚州辱華劄高篇示教深愧晚末無似乃叨誤知如此其何敢當中間規勉之訓敢不佩服但慈湖學辯之序終未觧尊意盖慈湖之學出於象山多說心之精神及人性本體推究其極恐未可遽謂之禪也渭老別自有見諒公當終不以為然恃愛敢略附左右俟當細論請教天氣尚暑萬萬珍攝
○答蘇舜澤提學
豫章獲瞻光霽實愜素心柰行子戒途不能從容領教未盡之懷至今耿耿辱賜珍稿示類喻志剔奧闡幽風雅之餘真足以上下蘇李而吞吐曹劉矣繼又每從新刻中見序文諸作俱有省發想像儀容恨不再覩頃拜手劄遠勤千里兼審道履光亨江右士類大荷陶鈞此寔吾道之光也感慰如何可言但舊時一二處生徒頗尚空談流風習染漸及省下近來想皆務實矣此盖世道升降之幾望執事更加之意鍾生崇武即荷甄拔預有榮色外學門記一篇盖往歲建昌師生所屬今且三年矣近聞公大書其楣且辱督促故先後借重亦以表景仰之懷耳三月前巳寄還該學願有以教之
○與張太守
荒旅苦無便役久失候問日敝同年盧子來傳言我公欲為生建立坊牌及趙子書至亦復云云此固執事盛意但菲薄生世垂四十年雖頗知自勵而進寸退尺無毫髮補於士風民俗其何足辱公之表揚以忝於吾鄉諸士夫之後哉况今歲歉民貧願公巳之誠心直道不敢欺也仰祈孚亮
○與張龍湖先生
違越道範倏隔夏秋吳楚天涯曷勝瞻企自唯菲薄托跡門墻數年之間世途相阻去冬歷春僅得事我公於南署沃聞教論受愛特深此情此誼唯可與知者道也詎謂倚藉方切又爾南北倀倀無依遂同離索近得泰泉朝夕往復庶慰岑寂然每一講議則未嘗不及我公也今彊圉多故民物殷憂唯公速行贊畫廟廊同心戮力拔幽起廢共濟艱難庶猶可以挽回耳不然吾恐數年之後不知更又何如也此固我公素所抱負而亦天下之所仰望於公者願益加意秋途凉燠不時更唯珍攝是望
○答黃泰泉
樂失而求諸器數執事之情盖甚不得巳也壇官尤且百計為辭則其亡失之弊曉然矣不識蔡太常能觧此否昔夫子在齊聞韶而季子適周得盡觀歷代之樂當時不唯器數之末而聲容之盛亦尚存掌樂之官然猶不免有先進無徵之歎若在今日則又何如哉即承見約明晨再往以愚見論之似不必行矣容相見再論
○與唐荊川
八月間得尊翁書知永州宦况甚適但反覆言道險難行專托轉達謂决不可往又有家書一封隨即附上不知執事見否愚意亦謂天寒道遠慎動慎動若以定省久曠則唯疾之憂更宜體之翰諭問學只於性情中求之此寔至教執事高明峻潔工夫易簡如此足矣但鄙意則謂踐履上亦不可一息放過不然則荒唐無實如近世之論學者於知行忘助辨析毫釐而義利大防則甘心潰决而不顧未必非邯鄲之步累之也不知高明以為如何新春元宵前後當得相見傾倒庶幾得盡
○與唐漁石公
某無似逐隊秦淮虛度時日仰瞻星嶽寔切歸依昨歲遠辱瑤篇寵及老父舉家感戴恨微役所羈不能灑然脫去從公於九峯五溪以遂平生之願耳方今有世道之思者咸願公再出以濟艱難而公且戲綵橫經悠然自得東山安石洛下溫公必有定見固非晚末所能測識也茲因太學生休寧胡大器趨候門墻敢附起居大器朴實無華蚤歲與某同遊涇野先生之門仰慕我公道德文章非一日矣伏乞閽人與進恃愛上瀆
○與陳澄江
數年暌隔僅得秦淮一會遂又別去惘惘踰時繼聞擢憲三晉便驛難逢益動離違之想頃拜翰貺始知以入賀歸省若兩月前早得此信則僕當家居以待乃竟失機會殊為歎恨邇來彊場多虞正臣子效力之日今秋暫寧未可高枕唯願執事輩贊畫戎務以為久安長治之計方今之事莫大於此毋讓毋讓他日晉秩巨寮雍容廊廟固餘事耳使去甚速援筆復書莫宣積抱聞且戒行山川回遠霜露載途早晚珍攝無任拳拳臨楮神往
○與徐養齋公
自公辭留都早晚殊覺岑寂泰泉雖在住居頗遠往來總不方便願公早歸况貴衙門諸司亦若一日不可無公者宜體念之近見邸報　廟制皆斷自　聖心巳復　祖宗之舊可省不貲之費天下蒼生有賴諒公所樂聞者也從官去速歲除匆冗不悉
○與袁懋中
某無似百凡墮落獨於海內賢者輒興向往而耿耿之懷亦每不忍自棄前歲承乏貴邑一見高文知為大雅正欲晨夕往復以資麗澤而改官疏允遂往江西鄙心悵惘未嘗一日不思接顏論也嗣見高登華擢聲實光亨曷勝慰忭每擬奉啟少達衷曲苦無便驛竟致因循頻年抱歉昨姚明溪至辱手劄遠惠情誼懇切謙恭過厚愧我鄙人何以當之每念士君子生不遭逢恒苦於抱道齎志君今起自徒步遂躋禁近策勳明時追古作者願益懋焉差官去速溽暑草率莫罄積懷唯卓然建立寔切至望
○與馬西玄
京邸多辱惠顧且勤寵召獲侍教論都會之中人事倥偬而公之幽意閑情較之在南雍時無異此可以見公之不凡匪止感荷之私而巳南歸正擬修候起居而匆冗因循未酬鄙願乃辱書問遠及愧悚愧悚所云涇翁易名一節固是可慨但古之大賢君子所恃以不朽者更自有在當時關中尊子厚故事其為說巳詳但公在禮堂固不得不怏然耳旂固有以知公之心矣若云世風所繫當自有主張者在從容舉之亦未晚也辦官去便謹附候起居并致謝私草率不備仰祈俯原
○答胡百泉
某昔旅進南宮望見光儀心懷結納未幾遂服役風塵沉淪江漢忽忽十年不獲一領顏論昨歲見公籌邊疏草經制機宜臣細周悉雖鼌趙復生韓范再出文章論議當不是過真非請纓繫頸之虛談也鄙衷慷慨益切向往以為有人如此天下事無難為矣不謂當事者既巳不能破格用公而持國是者乃復顛倒其說此何理哉公今潛卷滁陽益明宿學於公何負但權衡人物者似不當如此耳邇聞　當宁寤寐才賢恐永叔不當終為醉翁而豐樂閑亭不能久羈公之迹也重辱諸製賜教感荷不遺陳友竟不得一見亦殊惘惘使人去速偶值吏冗援筆為復不盡不盡唯孚亮之
○答華補菴
俛仰今昔歲月若流每懷故舊於兄更切非為燕好之私寔願以道義相摩勵而惴惴以墮落為懼耳惟兄知我久而益信持是語人未有不以為迂者僕明年之役夙夜惶恐人本難知才又當惜稍失其平不惟誤人誤國而一念自詒之恨將沒齒而不能追矣敢不慎哉兄謂宜察於愛憎喜怒而以恕行之此正頂門上一鍼非有骨肉之愛者不肯為此言也受教受教决不敢負聞兄北上有期服官在邇世路多岐望百凡珍重本當專僮候行而應門無人尚猶曩昔蹇拙至此亦恃在相知耳湖綿之惠寒旅挾纊使人去速草率附謝未盡之衷更容嗣布
○與鐘石先生
前月見邸報知公晉掌邦禮此寔夷夔之任而　朝廷未嘗輕授可見　聖心簡注而入相之期諒不遠矣無任慰忭某辱在門墻承受教愛至深且重恒愧無能為役不知何以自效於門下也今　朝廷之所委任海內之所屬望咸在公矣惟願益加珍重凡大典禮大制作均望熟慮而行之慎慮而從之則百辟鄉士庶民小子皆將向風承德而庸眾之見不攻自破豈特門墻之慶巳哉時擬奉候荒次無人未能專使偶值兵部公差之便敬附起居匆遽僣陳亦恃公之愛也惶恐惶恐
○答林鎮江
潤州政教遠近想聞而僕之注慕更久獨恨一江之隔微役所拘未能合并以相質正我懷如何王萬二友至辱示口義昭然發朦學田公田具見養士治民至意儒者作用迥然自別使海內司牧盡如執事三代之治不患難復雖然張子厚不用於時尚欲與學者行之一方今執事得一郡而治之體用之學沛然四達其所及豈少哉所委學田一記固願附名矧華劄懇切其何敢辭但恐言之無文不能垂遠耳容早晚具稿以呈記室王萬卓有造詣不徒憤悱益占尊教柰歲逼除暮匆匆別去草率附復未罄所懷聞留意荒政此最目前急務餘容嗣布不具
○答茅丹徒
王萬二友至辱手書真切且聞政教甚詳殊慰懇憶惟執事清才愽學自家食時巳卓然不群矧今寄百里之命所繫非小聖賢基本公卿事業寔發軔於此大人之志天下之慮固執事所素具但交游滿前更當寓慎擇於汎愛之中如荊川諸君或近臨几席或遠寓筆劄必有感發為益不少其諸口耳浮華之輩似更斟酌鄙人受知執事今且數年不敢以汎然相待故偶及之非有他也辱委學記當具稿請教二友卓有造詣可以占執事之化矣但渠因歲暮歸速匆匆附復不詳
○答劉慈谿
士人自浙來者無不道執事德政而鄙人懷仰之忱亦未嘗不拳拳於左右但道里稍隔苦無便役遂疏候問每一思之殊為惘惘頃辱翰惠益知高明能諒於形迹之外而千里神交固彼此同也慈在浙中頗難調停而執事居之上下貼服可見人心之公未有誠而不動者僕昔所行俱出一時之見而損益宜民寔切有望於執事今若此固鄙心之所甚慰也所云諸生具呈將為不肖立碑樹表此則萬萬不可者願執事力止之僕居南都最樗散所宜但今承乏京考未免取怨不知誤愛之下亦曾念及此否偶值吏事率爾為復請教之願尚未能悉臨楮神往
○答劉西川兵部
塵途匆冗久失候問懷仰高雅常如瞻對顏色某本菲拙正宜留都散局乃茲叨司京察日夜惴惴不知公何以教之即承華劄諭以貴境士民之情乃辱高文立碑樹表聞之駭然真不敢當盖某自乙未冬承乏貴邑至丁酉二月遂有江州之行計在邑者僅十有四月雖勉強圖惟庶幾不負此心而迂疏固滯未免獲罪大方每一思之殊覺抱歉今又為此適重吾罪且今之有司不務真德實政而動輒經營虛譽以為身後之地及考其實盖不免於胥怨胥讒者多矣慈民此舉願即已之若我公過愛之情則巳心領值吏事迫促率爾為復萬萬孚亮
○奉熊北原太宰
某淪落江右即辱公知矢心砥礪真不敢負然於問候之情則日疏簡非敢自外於門下寔以鈞衡重地不敢輕褻耳頃聞公為不肖辨謗感激如何敢言盖不肖名位素微濫司考劾眾怒群猜知不能免仰賴垂亮不即加譴斥更賜分析憫窮扶弱之恩噓枯吹生之德其將何以報之不肖少患痰火每發輒危先年告教正坐此疾即今老父在家子道久缺昨歲巳决意告歸偶值考功之調恐取推奸避事之咎遂因循至今竊亦自惟人才難得决不敢一毫誤傷自速天譴計待事完之日縱使去留允當輿情快愜亦當徒步歸田以謝去者之忿而禍且不測命也何辭但公為官擇人為國任怨求諸古人盖亦難之某雖即填溝壑而御結之念終當耿耿不泯也茲因公差人便敬申起居無任惶悚
○復石塘聞公
辦官曹章至辱手教真切無任感荷但聞尊體違和旋即平復驚喜交集所諭唯圖歸計此固是老先生有感之言亦望莫興此念盖今京師百寮皆藉公以為具瞻或有所恃而不恐或有所畏而不為而詰奸刑暴其禁於未發者盖多矣旂事公於南部歷四三年辱公誤知諒不以為諛也即日考功之調當益矢心從事庶幾報公之知其得失毀譽巳置之度外久矣來教揭諸座右晨夕觀省斷不敢負即因公差人便附致謝教之私伏惟順時珍攝至望
○荅林鎮江
天下事理未有誠而不動者亦未有偽而不敗者古聖賢千言萬語亦唯教天下存誠去偽而巳矣某本無似然於誠偽之間竊知懼焉二三年來每見鎮之士民輒頌執事實學實政此豈可以襲取而強為哉今天下為學為政者欺巳欺人淫朋立黨壞人心術動貽民殃有人心者試觀此輩能不痛哭流涕者幾希此情此念可與知者道難與眾人言也某適以不肖之身謬膺考課之責天日照臨　君父在上豈敢復為身家之顧慮世俗之調停哉今正在惴惴待命之時值執事教翰甫及故一陳之不知執事聞此其將謂之何略檢公田之志巳知執事慮處周悉雖上官稍有異同固於執事無損益也願自信不疑即出視事以慰士民乃益見大君子之作用不以在人者為重輕矣拙作竟爾入石愧非金石之文不足以贊揚盛德如何如何且字刻俱精摩惠過多感謝感謝良使去速狂論附復幸惟照察不備
○與劉懷耕
承使者齎翰見及殊荷垂念但考察事體重大關係去處更有不能言者吾人在天地間夙夜兢兢止可求此心無愧而巳富貴榮華遷就躲閃之事不惟不當為盖亦不能為也兄如見信自知鄙言之非狂妄矣况凡百亦自有命未必做小人便能利達也恃愛敢布今人以成敗利鈍論人者僕於此處亦自覺看破巳久前十年巳不為動心况今當倦游之日豈復有他顧耶人說罪謫之官還當去做俟有地方亦當一往諸餘使者亦略知之暑中草草不盡
○與馬谿田
前月隸人還自關中獲拜手劄知道體順適圖書無恙殊慰瞻企所委志書序文偶因考察事殷向未屬稿兼亦菲才恐不當有玷佳製但恃愛不敢不勉容撰次請教雒方伯舊未相識還俟公改削轉致入刻涇翁星野記之外更有別作專望寄示留都各衙門志書憶公嘗欲分泒脩輯以備昭代典故此最盛事今公既歸而泰泉又以憂去生亦以考察取怨為桂御史所論得外調矣諒皆公所欲聞者偶因呂同州差人回便匆遽中附呈記室翹首天涯不勝惘惘
○與巡撫公
頻年荒旱江南尤甚仰藉撫綏俾凋殘百姓少延歲月但今禾稻正值吐秀之時尚不得雨尤為可虞若今秋再如去歲則生民之命何以堪之父老傳稱謂自文襄公之後如三原東湖諸公皆值荒歉民藉以安今田野皇皇寔不能不望於公也前日獲聞教論夙夜感發殊切思惟既遭擯斥荷公垂問感激無巳某惟目前急務莫要於荒政之脩舉而生民隱憂莫甚於君子小人之混淆近來偽學偽政之徒立黨鼓譽似是寔非動制上下為害不小明公志在經世其於名實誠偽之間必能致察久矣茲不揣僣陳仰祈台照未及面辭謹此申謝
○奉張西磐太宰
某無似獲侍几杖過蒙知遇平生分願足矣尚何望哉即往建昌之役寔臣子無所口罪之義不敢辭也老先生拳拳垂念每於士人中得之郡守郭季文還自留都備述獎借太過自揣迂拙方負群猜何以當之且聞老先生上疏乞歸未知　聖意如何方今時事大略可見淪落孤臣杞憂婺恤竊於公之去就不能不動於中也向委大觀草堂記途次草率屬稿總不能闡揚萬一謹托季文附上違離漸遠問候日疏舟發錢塘不勝瞻戀
○與孔文谷提學
數年未獲一覩顏色昨過錢塘重辱高誼追餞驛亭從容尊俎沃領教言且辱惠書刻數種於路讀之益見執事學究本源不遺末藝其視世之墮於腐俗過於玄虗者真不侔矣兩浙諸生何幸得師如此但近來子弟聰明英俊者固多而汨沒沉溺者亦不為少尚賴執事提命緊切三令五申務期涇渭俱清驥駑同奮則人才咸得造就而公之成已成物之功用豈在古人下哉某殘臘至建昌山郡間僻杜門省咎岑寂中每於記室寔勤想念向作詩一章過草苹時曾附脩路道人恐未得達茲偶有赤壁卷謹附書楮末呈覽少見謝私耳餘惟為道珍重
○與章介菴先生
前歲曾具啟併考功折俸附上計徹清覽矣嗣後道路脩阻冗懶因仍遂疏候問而瞻企之懷寔未嘗少置某本菲薄承乏考察之司不敢避忌以負此心况繼我公當事之後亦不敢不勉圖策勵以期無玷芳躅若怨家御人合謀傾覆固勢所必至亦安心聽之耳迂愚之性不便時好兼以老父在堂豈堪再出但建昌之役寔臣子無所□罪之義故單騎一來客歲逼除乃始得到即欲奉聞而新正碌碌又及再旬矣茲專吏起居稍展鄙情數年不見請教之心殊覺怏怏恃在知愛遂發積懷非敢為大言於長者之前也幸原亮之
○奉北原公
去秋少湖公書至獲拜老先生教翰內及近來士風吏治之弊不得不一振刷豁目拊心仰見公垂亮不肖之情寔因民生之休戚庶官之勸懲士習之污隆皆係於此故不敢為一身一家之計耳比時唯求無負此心雖不見知亦所不悔乃辱公念及於此就得罪以死猶且甘心瞑目矣尚何望哉但公位絕百僚顧留意晚末雖古人盖亦難之感刻何可言冬盡始知公去位及遭太夫人之喪固愴然以悲亦惕然動色謂太夫人榮膺壽考老先生扶植世教其諸皆不必論矣拙性迂愚不便時好建昌之役豈堪再出但思臣子無所□罪而尊命亦不敢違故孤身一至早晚倘得辭去固平生至願也尊者之前豈敢為不情之言哉賤役所羈未能即叩門下先此起居草率原亮
○與養齋公
違離道範倏忽逾年追想留都日親几杖備領教益恍惚神游宛然猶在左右去秋獲拜手劄內及上疏乞歸事旂以為南戶雖司錢穀比之北部總是閒雅而士風民俗方倚重公冀公稍遲不謂屢疏决歸竟遂高尚然而關繫世教者則甚大矣方今海內羣聚講學者不少然惻怛真切如公者真不多見此旂於廣游愽接之後益知公之不可一日離也旂獲罪孤臣義無所□而痰火痔疾比在吏部時更甚初擬繳憑服罪即當圖歸與公朝夕苦為巡按所留遂成觸藩之勢且老親在堂游子遠出而孤旅孱軀百凡不便情事至此誰與控告惟可對公一發耳毘陵志書久不脩輯閒中敢望留意以垂一郡之懲勸如何家童歸省謹候起居不盡
○與張水南學士
去夏被桂史論後還自金陵因暑氣方酷迤邐而行道出溧陽為縣尹姜約父所留訪遊諸勝至秋方得抵家渴欲相見不意病瘧遂不得一扣記室冬間稍愈而謫判之限巳促遂從浙道至旴江擬即圖歸從公於三江二島之間苦為監司所留雖杜門靜居而塵俗滿目荷衣旋垢然時一登山臨水想像標格宛然在望冀公游覽著作之餘或亦嘗念及不肖也飬翁雖相去百里計必會晤蘭舟草閣當亦不减石渠虎觀之樂矣家童歸省附候起居倥偬不盡
○與鐘石龍湖泰泉少湖諸公
旂罪過深重天降之割不自殞滅去歲先妣棄逝甫畢襄事今年七月乃復延禍先考酷罰洊加號籲無路唯席藁待盡而巳竊思老父平生勵志隱行辛勤教育遭不肖孤志行陋劣命緣淺薄跋前躓後百無一成進既不能顯揚於萬一退復無以奉飬於斯湏今纍然在殯葬且有期尚忍吾親與草木同腐耶唯是哀衷輾轉冐昧希冀百拜稽顙北向長號專人賫狀門下敢乞文從特賜墓文勒之貞珉以垂永久庶少盡不孝之心亦知老先生論思密勿華國文章豈暇及於山間草菜倘垂仁憐憫止湏畧畧數言自可垂諸不朽而不肖子子孫孫感恩刻骨當世世不忘矣萬里長途無任惶悚祈懇迫切願望之至

[book_title]●方山先生文錄卷之六
雜著
◆雜著
原祖圖說
致良知說
惕齋說
貞壽說
永慕堂說
三難軒說
冶亭說
贈馮午山提學
答李工部
答趙生
答潘生
贈凃生
贈方生
書皇華忠愛冊後
誥勑題辭
跋君山詩刻
題陸義姑姊集
閱使朝鮮集
省官議
王仲山像贊
陳志槐行樂圖贊
書國風鄭衛篇後
書易傳後
書洪範天乃錫禹洪範九疇章後
○原祖圖說
[見圖]
說卦傳曰乾天也故稱乎父坤地也故稱乎母震為長男巽為長女坎為中男離為中女艮為少男兌為少女是男女之生也皆本之乎父母者也而父母安從生哉夫亦有所祖也祖者何也太極是也故曰易有太極是生兩儀兩儀生四象四象生八卦八卦定吉凶吉凶生大業而天地人物皆於是乎統宗矣故曰天下之動貞夫一者也自其一者而觀之則至易至簡而所以範圍天地曲成萬物者亦不過率乃祖之攸行耳子厚作西銘言父母而不及其祖唯曰天地之帥吾其性盖引而不發之義也學者不反求自得遂以藐然之身與天地不相似而自分不能為父母克肖之子噫其亦弗念厥祖矣
○致良知說
大學一書乃學者入德之門而致知一語實大頭腦處實緊關下手處世儒誤認其義遂以為必窮盡天下之物然後吾之知致則是涉於聞見之知使人向別處走毫釐千里正在此處若此處一差則日用工夫便無安頓陽明先生乃直指以示人曰此致知者乃致良知也非別有所謂知也其言明白痛切拯溺登岸誠有功於吾道不小若會悟得來則古聖賢之精一執中一貫忠恕尊德性先立乎其大之類雖其話柄似若各別而血脉路頭無非所以發明人心天命之本然實至當歸一精義無二者也譬諸天一也既謂之天又謂之乾又謂之帝雖若謂其有形體性情主宰之殊而其實則此一天也譬諸人一也既有名又有字又有行又有職銜近世又有別號雖其所稱之分與地不同而其實則此一人也果能見得此處透徹則不落言筌雖古聖賢許多話頭皆為剩語柰何今之從事口耳者執著良知之說而不能實求諸心其說紛紛遂致自相牴牾枘鑿其於道理一無所得而古聖賢之格言至論巳一切廢棄不惟不能為陽明之輔翼而其說反晦矣敢告吾黨求諸本心當自有豁然貫通處尚安以多言為哉
○惕齋說
豐城余生過薛子論學述其父惕齋君之號而因問惕之為義薛子曰乾之履乾乾惕若君子進德修業之第一義也自夫不知斯義者或失則助或失則忘而君子之道鮮矣盖斯道原於天命具於人心散見於日用事物流行於古今上下真所謂湏臾不可離者助則計功速效而不能湛然虛心以求實得忘則安常襲故而不能奮然立志以求自益夫其為是者雖妄意於精義入神亦竟何有而其流之弊將必有認人欲作天理而不自覺者矣故曰君子之道鮮矣惟惕以自居則提撕警省而此心惺惺不容一物知行並進體用夾持周旋不舍循環無窮寔聖學所以貫動靜徹始終而與幾存義之功也惕齋君果能銘于其齋以自惕焉則豈惟鄉之好修者哉由此而聖學可幾也且吾聞君自少讀易為鄉校諸生久之遂厭棄舉業弗事則其中必有所自得矣子歸試以吾言告之吾將有以究厥終焉
○貞壽說
程生爵問學於薛子因及其從姑曹貞婦事謂其事君子兵部君以道始終不回其節撫四歲孤以義竟至成立今姑年六十願請所以壽之者薛子曰若之姑能貞矣何有於壽哉夫壽者福之先而人情之所欲也其有不得焉者以其無以致之也有以致之而有不能必得焉者以其弗值其常也君子語常則貞之壽也必矣盖形質者言乎其氣也修短者言乎其數也應感者言乎其理也究而言之貞夫一者也貞之時義大矣哉故曰天地之道貞觀者也日月之道貞明者也坤用六利永貞是貞也者氣之潛藏數之通復理之會歸所謂正而固者也貞則起元而迎隨無端悠久之所從生也仲尼曰仁者壽仁者元也元即貞之禪也若之姑能貞矣則以人合天而稟賦不虧剛方之氣悠遠之數達順之理備于厥躬而受茲介福固自有以致之而非夫人之所能與也矧其教子成立代夫有終又有得於坤道之大乎坤道無彊有弗壽哉程生曰然是可以壽吾姑而某等亦聞命矣因書其說以歸之
○永慕堂說
陳生寵念厥考古田君以勤儉起家築堂甫成弗獲享其居因扁曰永慕乃述以告薛子謂將何以示教乎薛子曰人少則慕父母此固吾人之良知也長而遷焉斯無所不至矣子知永慕孝莫大焉余尚何言哉但今之人多炫飾觀聽而不能實用其力遂使良知之說徒徧天下而能致其知者吾盖未之見也子果能永慕而夙興夜寐凡所以行父母之遺體者一出言而不敢忘而言皆先王之法言一舉足而不敢忘而行皆先王之法行則不虧其體不辱其身而作聖之道茲其在矣所謂仁者仁此也禮者履此也義者宜此也信者信此也強者強此也塞乎天地橫乎四海施諸後世將無不凖若考雖逝令名則永貽矣豈直堂構云爾哉不然但厚其封殖美其輪奐則雖擴晏嬰之湫隘闢潘岳之閒居謂之侈張前人之業則有之而非永慕之義也子學于吾門雅志理學其必能决擇於斯矣登降斯堂尚其識吾之說以自考乎
○三難軒說
龍山戴公雅志古學嘗築軒以資靜修扁曰三難薛子過而問曰公之意何居公曰力行責巳克終是三者不亦難乎薛子曰夫是三者之難難矣若誠以三者為難則某敢有言焉夫人之一心性情是統性立天下之本情效天下之動而體用顯微舉不外于此心也能存此心勿失其初則至當歸一無貳無雜誠精神應日著日察五常百行沛然各足經綸酬酢變通不窮而力行而責巳而克終殆一以貫之而無餘矣故曰豈不易簡豈為難知苟此心埋沒於氣質沉溺於意見牽制於世俗遷移於物化則精神氣魄放逸委靡至於昏弱而不能行鹵莾而不知反廢棄而不能終乃欲執著矯強以為功吾見不臨深以為高必加少以為多正如抱薪救火揚湯止沸不知究其本源而病其末流矣其於之三者不亦難哉故曰非道之難也人之難也非人之難也其勢則然也公雅志理學其必深究夫難易之原而於是三者其必將會而通之矣公曰子之言是也遂請書其說以揭諸軒
○冶亭說
江藩幕司錢塘潘廷剛氏名鍇釋文鍇盖鐵之精者云廷剛因以冶亭自號介吾邑潘知憲子質問于薛子薛子即其所自號者而為之說曰天有五行地有五材唯金寔先金之屬六而鐵居其一攻金之工六而冶人居其一金之精者其直匪直幾倍於鐵鐵之精者其用匪直幾倍於金嘗觀古鐵官之數曰一女必有一鍼一刀若其事立耕者必有一耒一耜一銚若其事立行服連軺輂者必有一斤一鋸一錐一鑿若其事立不爾而成事者天下無有豈唯爾哉鼐鼎鼏鼒錡釜劍戟戈矛斧鉞鎖鑰鋃鍵之屬皆宗廟朝廷邊防關隘所需非是罔以利用其所繫之重且切可知巳然非冶人齊以水火鍊以五精候用陰陽和取剛柔則鼓鑄罔宜從革罔理形罔中象弗能成器以為天下利其質雖精亦將旋就剝落與瓦礫等耳無庸也廷剛顧名思義而知就于冶其必將為鄭之刀宋之斤魯之削吳粵之劍而廟朝邊關之用殆無弗適不爾亦必堅持勁守歷變不渝寧終為華陽之鏤茨山之英弗貢于夏弗登于楚以永矢於斯亭無寧柔脆脂韋汨沒隱忍以自負其名與義焉斯得矣且吾聞管仲相齊以鐵之為用利于天下始置鐵官以征榷至漢桑弘羊孔僅之徒佐武帝興利則又官自冶鑄雖以賢良文學反覆論諫隨罷隨復而百姓坐是困乏遂俾利用之材致稱不便吾願廷剛之所冶者其尚慎用之哉
○贈馮午山提學
午山馮子提學南畿越三年以疾告歸瀕行薛子訪諸學臺午山子曰茲行也雖靜養自適將離索是懼子何以贈我薛子曰余弗良於言惡能為君贈哉然嘗觀君以身率教切切啟迪盖欲實自致力者也離索何患焉且今天下群聚而論學者不少矣夷攷其行或有鄉黨自好不為者余亦未敢謂無其人也若是者雖日與之高談性命細論身心剖决異同辨析疑似亦竟與說鈴等爾何益哉吾願午山子求諸本心精一自信會通神明不落言筌則千古聖賢若共一堂而四海同心將自有不對面而相孚者矣夫午山子吾所敬服固非取足于余言者也但岐路一分旦夕千里而下問之義則亦不敢虛辱爾君其歸哉衡嶽洞庭之野孔山顏港之墟登高涉源將益窮其所未至不知竟以余言為如何他日相逢尚當質正焉
○答李工部
古容李子治水南旺薛子過之進而問學薛子曰夫學也者將以學為聖人也聖人人之至也學欲至聖夫豈遠且難哉要之不外乎此心耳苟能操存此心勿失其初則純明精一無體無方經綸萬化舉而措之而宇宙間事不必牽合附會而條理粲然各得其所矣堯舜周孔皆由此其選也若此心一馳私意夾雜雖讀盡天下之書玩盡天下之物祗增障礙亦何益哉請以南旺水論方發原於百泉其靜清而潤下者固天一之本體也沿洄而出泥沙漸滓至於黑馬殆又甚焉及其南北分流鯢旋龍躍為濫為沃為汍為雍為汧為肥諸如此類隨高下夷險以異其狀而其本體則固未嘗不在焉者澄之則清淆之則濁順之則通閼之則塞亦唯導之者何如耳得斯義以繹之而慎所導焉其於學也不亦幾乎
○答趙生
趙生子嚴學于薛子歲暮將歸請以言為教薛子曰言之匪艱行之惟艱古聖賢之訓其慮天下後世也盖亦遠哉太古忘言典籍靡紀中古以還躬行不逮者雖或有言其偏蔽遁屈多與心性悖戾尚可指摘辨析延至于今則有大不然者知行合一之旨勿忘勿助之說公私理欲是非同異剖析幾微亹亹終日隨口酬答無可疵議雖古稱善言德行者亦不是過矣及見諸行事則棄厥所言不啻若弁毛唾涕若是者將誰欺哉而又何貴於言哉吾願子身體力行不立戶門不事標榜務從實踐則本心本聖當自有不言而喻者吾又何言乎子歸維揚維揚士人近多論學試平心易氣以質其平日之所師當自信鄙見之非誣而益知空言之無益實行之當務也
○答潘生
潘生垚將歸于京山問于薛子曰垚也學于先生且歲餘矣茲行願有一言焉以為終身之誦薛子曰夫道一而巳矣合體用通顯微囊括宇宙流行古今固無容於二也柰何大道既隱人自為說專門殊尚各務巳勝道之不明不行也凡以是也余方大有所懼尚何能為子言哉但願子求諸本心一意向道而不汨沒於聞見馳鶩於玄虛則古聖賢千言萬語皆可以會而通之而精微嚴密之旨自超然於意言象數之表固不假於他求也不然若但執著矯強以為功別開戶牖以立異則彼此牴牾先後背戾將童而習之皓首而不得矣其諸承順以媚世飾誣以欺眾吾固知子之不忍為者又何言哉
○贈凃生
江右凃生以地理之學游縉紳間其術多驗余嘗問之乃言曰求地者必以積德為本若其德果厚天必以吉地應之是所以福其子孫者心也其惡果盈天必以凶地應之是所以禍其子孫者亦心也盖心者氣之主氣者德之符天未嘗有心於人而人之一心氣自感應吾之求地必觀其人以是屢致驗耳嗚呼凃生斯言也乃蔡神與之說所以擴郭景純修本圖末之旨也吾儒正心之學固不憧憧於感應之間而術者以是求地則固宜其言無不驗矣先吏部君之塋凃生寔相成之請余贈之言余在哀疚不能為文因書其所嘗聞於生者以贊揚之俾終始守其說以訓世焉
○贈方生
撫州方生以數學名于時其言多所可徵其足跡半天下一日詣白鹿書院問余生年月日余辭之生乃曰若以余言為不足憑乎余謂之曰進退利鈍固自有數但余方謝病而乃屑屑於星命之講不幾於卻行而求前耶生默然久之余因試問某某若何曰此非遠大之器也然而皆位躋公卿矣又問某某若何曰此皆遠大之器也然而皆白首窮途矣余乃哂之曰汝言若是何以取信於縉紳耶生正色曰曾謂方山子而為是言哉子不聞乎顏非夭也跖非壽也夷齊非貧也齊景非富也賈董公孫程朱秦史子以為孰遠大乎余為感發留之山中者旬日其言大率類此瀕行索余言為贈余尚何言哉為書其答問之語于冊俾廣其傳且以為世之論遠大者告焉
○書皇華忠愛冊後
嶼湖秦公為侍御史時出按江西因奉其母周太夫人便道還里第維時學士大夫謂公之行也臣道也子道也可以勸忠與孝矣遂相率贈言盈冊題其端曰皇華忠愛云越若干年晉副都御史仍撫江西余遏公于臺省公盡出以示且曰子不可無言余受而閱之雖詩歌格律言人人殊而贊揚規諷咸附于古者贈言之義乃作而言曰皇皇者華周雅鹿鳴之三也吾嘗肄業及之矣周道衰知斯義者盖鮮惟魯叔孫穆子如晉晉侯享之奏肆夏歌文王皆不拜惟於皇華則重拜焉謂其教使臣之必咨於周也君子謂豹也得詩意矣公為侍御為藩臬長貳以膺茲大拜不惟歷有歲年而功德名位日熾以昌顧茲贈言乃猶玩繹弗置可以見咨善焉可以見咨親焉可以見咨禮焉可以見咨事焉可以見咨難焉五善具而靡及之懷有不啻叔孫子若是云云而巳也君子謂公之忠也孰大於是然公何以得之禮曰資於事父以事君而其敬同資於事父以事母而其愛同是愛敬一道也忠之所由出也公自家食以至於有祿其奉親以周旋者必盡古人子服勤之禮而岵屺之念明發之懷皆其深愛之根於心而所以貽令名者無弗至矣宜其大發宏施橫塞江漢而效忠宣力若是乎其至也故曰孝者所以事君也余因書以復公且以為覩斯冊者告云
○誥勑題辭
夫人臣之效忠於君也固發于恒性而承寵知榮感恩圖報則其情自有不能巳焉者是故召穆公受宣王策命之辭勒諸康公廟器而稽首萬年之祝屢致意焉此所以懋著平淮之績翊贊中興之治而稱周之世臣也今恒溪尹公以名進士敭歷中外盖巳有年而　朝廷寵錫褒封之典亦屢頒而覃及矣於是裒為一帙鋟諸梓人不惟榮　君之賜以寶琬琰之傳以示家庭之訓且將夙夜瞻承而匪躬靡鹽之懷自不得不切切也矧其先大夫為名御史抗忤權奸厥施未究其增光前烈寔於公乎是賴斯帙也盖忠孝之所關也公其無忝於周之穆公以為今之世臣殆永有令名矣乎
○跋君山詩刻
右君山詩若干首學士水南張公作也一時名公鉅儒咸謂公之才因君山以發君山之名因公以傳信哉言矣公乃復傳以示余謂余亦不可無言余反覆讀之作而嘆曰是詩也其有餘思乎君山僻在大江之陰去海不百里而近盖逃虛入空之境也公江湖廊廟之情無異於講幄供奉之日故其發於言者類多懇款之誠有不因境而遷者矣憶余蚤歲見公於長安邸第公出示應制諸作贊頌洪猷歌詠大業渢渢乎　朝廷郊廟之文至於拳拳民物之思則又藹然可掬是公於或遠或近或出或處之間罔非忠愛惻怛之流形而豈徒文人才子流連光景藻餙詞翰者可擬議哉余因是冊重有感焉故特書之
○題陸義姑姊集
陸議姑姊集者陸子浚明為其姊作傳而學士大夫各立言以章義遂以成集也余視浙學過吳門浚明持是集訪余舟中屬題其端余惟昔魯義姑姊舍已子而存兄之子劉更生高其義為敘於列女傳中乃今浚明以諫謫荒遠知有　國而不知有家其姊遂舍巳子而字浚明之子知有弟而不知有已一門忠義尤世所罕儷焉豈亦有所感發也夫於乎是集行匪直永姑姊之義聞抑亦可以勸忠矣
○閱使朝鮮集
龍津吳子示余使朝鮮集中有彼國試文余閱其二論一謂漢高置太公於俎上而不顧而乃為義帝發喪是豈移孝為忠之道一謂韓退之不得遂行道之志故感二鳥而作賦初非有歆羡光榮之心此皆不可不謂之至論盖海邦僻遠書籍寡少故不為先入之說亂焉而因可見天之聰明蠻貊所同也吾人可自為障蔽而勦說雷同漫不省究乎
○省官議
天之立君以統治也君之設官以分治也官不具則任使不充而無以理天下之事官不省則祿秩不節而有以傷天下之財古者所以因事設官量能授職觀其會通制其繁簡既無濫官亦無廢事而用人之中默寓夫理財之道也書載唐虞之際命羲和四子咨四岳九官十二牧夏商官倍而無職號統属至周則備矣六卿分職各率厥屬以倡九牧阜成兆民時則四海永清萬邦作又稱至治焉周衰官失而百職亂秦不師古而變其制漢之初興因襲秦舊雖云法度草創亦以明簡易隨時宜也迨至武帝寖以奢廣自承相二千石下至徒史斗食之秩凡十三萬二百八十五人祿秩浩繁民用匱乏班固舉大分以作表盖亦有所感云光武中興務從簡約如鹽鐵属之司農次則屬之郡縣如水衡令長承尉二十餘人並廢之并官省職費减億計雖猶以為未罷輕車騎士材官樓船長水射聲二校尉而大率冗員之去巳什九矣四海從風中國又安豈偶然哉范曄志之亦以見中興之由也唐太宗省內外官定為七百三十員曰吾以此待天下賢才足矣未幾而有員外之置有特置有因事而置名類繁多莫能徧舉及高宗東封武后預政求媚於眾始有汎階肅宗以後財力屈竭勳官不足以勸武功府庫不足以募戰士遂以官爵賞功將士出征者皆給空名告身自開府至郎將聽臨事注名有至異姓王者於是金帛重而官爵輕矣六典之作曾何益哉宋承唐末貿亂之弊三省六曹二十四司類無定員悉皆出入分蒞庶務咸平至和中朝論異同未遑釐正神宗即位始命舘閣校唐六典置局中書命官詳定於是省臺司監六舘曹郎各還所職領空名者一切罷去而名藩重鎮賓友寮屬又復鑴削其損益亦不為不當矣元祐以後遂更其制卒至蔡京當國率意自用動以繼志為言由是府分六曹縣分六案內侍省職三衛六局兩省端揆悉從更易員既濫冗名且紊雜而元豐之制遂至大壞論者謂元祐當國之臣不務去熙豐之人而務去熙豐之法所以激而為紹聖以後之紛紛也嗚呼此三代以下設官之大較而當時治亂之相尋亦因是可推也我　國家設官之制准周六典參酌前代文武無偏重之權內外有相維之勢誠足以垂之萬世而無弊者矣但其間亦或因一事而分一官或有因一時而設一職積習既久遂以為常不有以省之則無益於事祗以擾民記曰官不必備唯其人書曰知人則哲能官人盖官有小大繁簡之殊才有短長能否之異稱其職則政立枉其能則事乖故先王立庶官而後求人使之各司其局也辨眾才而後入仕使之各盡其能也如此則官雖省而庶事理矣若以短任長以小受大委其不可而望其可強其不能而責其能則官雖備而庶事隳矣故曰德薄而任重則有負□之虞才大而任小則有輕肆之志誠能諒眾才之短長審庶官之小大則人盡其能職修其要精而治道經邦粗而飭才辨器將無施而不可矣尚何官之不可省而有缺人廢事之患哉
○王仲山像贊
服爾服冠爾冠儼若立于朝端志所志學所學悠然安于考槃有經濟之略而不屑於塵俗有寥廓之思而竟遂乎空玄此君所以加人數等而非局促者之所能攀援也彼輞川之丹青山谷之字畫聊以游戲翰墨而豈足以盡君之真積也邪
○陳志槐行樂圖贊
志槐翁感時興懷撫景自適為圖者四以永寓斯樂此其春景也屬薛子題其端乃為之贊曰維翁之容溫惠淳朴維翁之章山巾野服恂恂然推重于鄉閭皎皎乎增光于林麓式穀爾子既巳振翮于大衢詒謀厥孫又將聯翩而嗣續若翁者可謂俯仰無累繼承有屬知止而知足者也矧茲青陽蒨麗恊氣融和逍遙容與固以追隨柳傍花之興而獨行自止恍若聞舞雩沂水之歌彼油幕香車之載金谷習池之陂又曷足以致翁之羡而為翁之多也邪
○書國風鄭衛篇後
季子觀周樂為之歌衛鄭皆曰美哉且謂康叔武公之德如是鄭雖譏其細亦不及於淫也及春秋列國大夫會盟多賦鄭衛詩以見志使皆淫詞豈肯引以自况夫子雖謂鄭聲淫亦未必淫奔之淫說者據此遂以風雨鷄鳴丘中有麻木瓜采葛扶蘇子衿之類悉改序說恐非夫子刪述本指序說固未必盡是然漢時去春秋尚近經師傳受猶有影響至宋則愈遠矣此皆未敢盡信者也雖然詩亦稽實待虛之作未必專指一人一事而言必如孔孟說詩乃為得之如素以為絢憂心悄悄之類今皆可見下此則韓嬰外傳雖未盡能以意逆志而變動不居猶有古之遺焉吾思學者讀經但當以爾雅辨釋字義屏去訓詁虛心潛玩當有得矣爾雅列於十三經者盖有謂也姑書此以自省
○書易傳後
有伏羲之易有文王之易有周公之易有孔子之易有程子之易有朱子之易學者當隨在觀理不執一以泥其辭可也昔人謂學易者當於羲皇心地上馳騁無於周孔註腳下盤旋此其言固是然總不若從邵子所謂易前之易觀之尤更觧脫也
○書洪範天乃錫禹洪範九疇章後
易曰河出圖洛出書聖人則之仲尼繫易之辭也其實聖人神道設教之義也書曰天乃錫禹洪範九疇者謂於地成天平之時天乃錫禹大法曰天者神之也又何用龜文而後為天錫耶若曰一五行二五事至六極二十五字為洛書之本文如班固之說則是天必先刻書于龜背而後使之出見也寧有是理哉洪範本無洛書字樣而傳者強為之說豈泥於天錫二字耶不知商書天乃錫王勇智魯頌天錫公純嘏其又何以為之說也

[book_title]●方山先生文錄卷之七
記一
◆記一
建昌縣學門記
石埭縣新遷儒學記
常州府重修儒學記
平陽縣重修廟學記
舒城縣儒學尊經閣記
重修三學射圃記
鎮江府丹徒縣二學義田記
南京提學察院題名記
○建昌縣學門記
建昌學故有門嘉靖辛卯火己亥徐君九皋為令陳君嘉賓主教事乃議復建門成舜澤蘇公祐以督學至題其楣曰廣大高明示嚮往也屬薛子記之薛子曰夫門也者文從二戶也乾坤之謂象闔闢之謂變出入之謂用閑納之謂義往來不窮之謂通是故古者王居有皋雉庫應路諸侯有庫雉路豈直表會云哉夫盖有取爾也矧學以群士為民率先固將導之趨以遵王路以入幽微以追古昔先王不得其門堂室曷從哉嘅自周衰仲尼沒七十子喪微言大義湮晦厖雜正路榛蕪競立門戶不特楊墨莊列申韓商李之說塗爛生民為天下病其諸服習詩書名為誦法孔子者率各飾虛尚口覈玄談空聚徒成黨煦嫗濡沫以相巧偽風滋俗流迨今為甚謂非多門啟之邪乃爾建昌諸士出入是門其尚思良師儒良有司興廢修復敦文徵獻至意務求廣大高明之道以底精微中庸之極不墮偏曲不淆私邪真實踐履罔事口耳則剛柔緩急昏明強弱皆入門而同歸矣若但飾標幟以相高開戶牖以立異其於是門將無負矣乎是役也門之西建石闌若干丈中修號舍膳堂若干楹後復築萬松亭以備游息皆由蘇公以正學風之於上徐君政通人和陳君藝文闡道故民樂成之若訓導某某丞尉某某胥恊贊焉咸可記也併刻諸石
○石埭縣新遷儒學記
天下之治忽在人才人才之盛衰在學校今學校徧天下而教養科貢咸有規制至論人才盛衰之故與學校之養士而士之所以自養者則猶若溺於習聞饜見而切近精實之理則或漫焉而未之究也雖然豈難知哉仲尼歎才難而稱虞周之盛及攷其數則唯五人九人焉爾矣然則其所謂建官維百與夫三百六十屬云者亦或未免於具臣充位而其所以為盛衰者曷嘗在於多寡間邪石埭為池州屬邑舊有學在邑之南正德間溪水漲決日就傾圯科第鮮少垂三十年嘉靖乙未邑令鍊炫覽邑相攸得崇壽寺址議將改建甫即工而炫去迄無就緒歲丁酉楚蘄馮君以侍御史督學南畿蒞池陽以埭學詢諸生遂申命有司以終前業邑令何怡徐之麟先後副君之命且闢地以廣其址於是殿廡堂齋門亭祠閣牲庖燕射臺池舘舍圖書器用諸所有事靡不次第肇新某年月日厥工告成於是諸士之業於學者樂育振奮科第接踵邑之士人咸謂學有徵矣先是馮君以養疴歸乃今奉命再至邑令黃鎣訓導馮光浙以學未有記告諸君君命諸生蘇禎李璧詣薛子請記薛子嘗與聞教事不敢辭避乃為文以諗諸士曰古者王宮國都以及州閭族黨莫不有學士生其時自幼至長未嘗一日離於學而其所以為學者始於離經辨志終於強立不反其間有詩書六藝之文有弦歌洗爵俯仰升降之節有祭祀鄉射賓興養老之儀有進材論獄出兵受成之法而其大要則務使人各復其性而正其身雖有剛柔緩急昏明厚薄之異皆進之中而無過不及之偏唯是不越乎一心之微而萬事萬物之理巳具不越乎堂戶之間而四海九州之業萬世之策巳定及出而經世理物體國序民立均出度則隨所施為無一不可投之以常變順逆而裕如臨之以禍福利害而不動盖其素所學者然也迨去古逾遠先王之制盡壞師之所教弟子之所學不免溺於文辭利祿之習而其矜以為能誇以為榮者鮮不以發策决科為事而聰明朴茂之質日就澆漓其於聖賢大學之道率視以為迂而言論不及間有及之者則又緣飾文奸作偽欺世而非明德親民之實學矣何恠乎斯民不復見三代之治也哉乃茲埭學之遷督學君倡導於上邑令學官後先相成於下凡以不安於陋也爾多士藏修游息於此又忍安於陋哉其必力去俗習務追古學舍舊而新是圖煥然為斯學增光者要不專在决科之利矣夫地以人勝人以道勝鄒魯濂洛關閩亦九州一隅之地耳何獨勝於天下哉盖必有所由也且獨不觀今日東南諸郡邑固有每舉不下數人者而西北之河津高陵其科第僅止什一乃獨隱然為天下重嗚呼茲不可以觀邪馮君名天馭字應房學者稱為午山先生經道緯文軌儀憲極盖名督學也某故於斯學之記願以就正而因以進埭之多士焉
○常州府重修儒學記
夫道之不明也匪直知愚者之為之也凡以教學之不明也夫道之不行也匪直賢不肖者之為之也凡以教學之不行也故曰建國君民教學為先夫教與學豈易言哉盛衰存乎時廢興存乎人而其所以為教所以為學者則存乎夫人之心而無間可息固不以盛衰廢興而有加損也是故嚮赴之機神會之妙特患無以倡之耳誠一倡之則教學其有不明不行者幾希矣教學既明且行而斯道其有不明不行者幾希矣吾常為東南著郡而學校之設其可攷見者自唐歷于勝國毀復不常迨至于今承平既久怠弛相仍崇觀廣址寖圯以沒亦勢然也數十年來郡大夫率議修復而竟不果嘉靖乙巳文水郭侯廷冕以名御史出守茲郡敦本尚實先勞不倦每至學輒進諸士論道藝文因以修復為已任越三年政成人和請諸廵撫都御史吉水周公延督學御史南昌胡公植廵按御史欒城陳公九德各允其議出贖金二百有奇聚材鳩工凡殿宇堂廡齋閣衙舍咸為修葺更築龍岡高若干丈周圍若干丈濬玄武河廣若干丈深若干丈長若干丈而址之侵于民者自是旋復經始于是年某月日明年己酉某月日告成民不煩而事集於是郭侯乃進師生而申告之曰茲役也按其基圖正其流峙緝其堂室新其丹堊是有司者之修學也而曰師曰弟子之修學則豈是之謂哉今之為師者嚴其章程時其升散稽其課試別其勸懲亦自以為能修其學矣而學之所以修則必有進於是者也今之為弟子者貫穿墳典沉酣丘索兼綜經史汎濫子集亦自以為能修其學矣而學之所以修則必有進於是也何也人者天地之心也聖之以所以為聖者此心也賢之所以為賢者此心也吾人之學正以學為聖賢也聖賢之學仁以為宅義以為路禮以為坊忠信以固其基廉恥以嚴其衛英華以潤其飾皆取足於吾之一心而不假於攻木攻金設色刮摩搏埴之工其為力則易其用功則簡而其所成就者則高明光大可以安身可以立命可以居人可以覆物可以軿■〈車蒙〉乎天下可以垂蔭乎無窮以是之學而各底厥修則吾有司今日之舉茲學今日之修其所繫不亦重且大乎不然而但如前所云則雖危科膴仕群起繼興亦故事而巳矣何為也哉聽者咸鼓動興起期洗俗學之陋維時督學胡公方以本原之學為東南倡聞之喟然曰教學之明且行也其在是乎吾道之明且行也其有幾乎謂旂嘗游於斯學因屬郭侯以記文見委值進士徐君鷁為教授詣余問焉余追惟曩昔與吾黨諸賢相講習切劘於茲而恒自苦於道之未聞也乃今獲覩教學之盛方為斯道幸而願竊自淑焉爾何能為言哉然又不敢辭也故次其修學之顛末與所聞於郡侯之告諸士而學臺之屬意於郡侯者以為記
○平陽縣重修廟學記
平陽故有學傳稱肇置晉太康間其詳靡得而紀云迨宋元祐建于鳯凰山下立孔子廟紹興中稍南徙安洋旋復元祐舊址元人稍葺因仍未愜既我　明興率先學校規制始備景順成弘間有司時加增飭自是以還垂六十年漸以圯矣嘉靖丙午邑令高君鏞度材鳩工議將興修以擢御史去不果又四踰年庚戌今張令仲孝至遂踵其志簡徒程工戒期即事辨方正位而址之侵于民者悉復其故於是廟廡祠亭堂齋門廬庖庫廩爨衙宇舍圃環池繚垣次第振舉經始于辛亥四月某日落成于某月日攬秀據勝含英毓靈向背幽顯巨細咸稱而整雅周密寔視昔有加令乃暨教諭黃以賢訓導某某率諸生請余為文以紀其事余乃進厥官屬師生而告之曰古者建國君民教學為先何為也哉寔以惇性厚倫敷化而善治也世降俗末漸失古意迨科舉制興抑又甚焉雖學士大夫且視科第多寡以為學校盛衰而况於其他乎余歷兩浙每至學宮見堂楣軒揭以示諸生者多輔相及第名氏而人品學術咸置勿論斯其習聞而景效者可知巳不知古人設學之意曾若是云云而巳哉誠若是也仲尼子輿之徒罔及巍科膴仕反若出其下矣今平陽溫屬邑也溫為古永嘉郡永嘉之學自王景山氏倡之其端倪巳可槩見既二程子以孔孟之學鳴于河洛於是永嘉之士若周恭叔鮑商霖許少伊戴明仲與夫劉元承伯仲諸君子皆不遠數千里從游於其門而親承指授及有得而歸則又以其學淑諸鄉人唯時若蔣元中陳君舉王龜齡戴少望葉正則陳器之湯達可之屬咸相與講明演繹而正學日熾以昌永嘉於是與鄒魯並稱而淵源堂室至今具在非若學宮之椽桷榱題汙鏝茨盖閱歲滋久而腐壞也夫椽桷榱題汙鏝茨盖其有腐壞且可撤剔而新之乃若是邦先進之學則渾然全具於吾人之心而千載一日人皆可修可復固不假於計工程力役眾集勞而廓如奧如可以帡幪而容與也由是而出則以其所學而行之天下由是而處則以其所學而明諸後世將無施而不可矣苟徒知修斯學而不知修斯學則廟寢巍峩其何以妥古昔聖賢之靈輪奐赫奕其何以善吾身心之居乎雖倫魁輩出公孤繼興謂為富貴則有之將以稱於天下後世曰學者則未也余不佞樂茲廟學之成而重有感焉願相與懋之無令邑之人指斯學但為干進徼榮之地斯厚幸矣因書以為記
○舒城縣儒學尊經閣記
夫經者以經世也聖人作經以經世而世之人或遵焉或否焉夫是以道有汙隆世有升降而全才至治不獲常見於天下豈聖人繼往開來範圍曲成於此尚有遺慮邪凡以世之人不能尊尚經術者之過也是故建學造士必制閣以尊經而淑世作人之機庶乎有在然而學者猶率多玩焉而弗之省也矧可缺而弗舉湮為曠典檢稽觀法漫然無從乎維此舒城為廬屬邑襟帶江淮掩映潛皖盖勝區也故有學宮諸制悉備唯尊經之閣久稽建立古燕高君節以御史出守廬之明年政成人和乃議舉墜於是舒之諸生以閣請因相地度材計工畫費達諸督學御史豫章胡公植允其議經始于嘉靖戊申七月至冬十一月遂告成事且謂當勒石以記公乃命廬學訓導曹昂涉大江而東問于薛子薛子曰斯督學公之教也提調官之政也諸博士之責也二三子之業也某不敏何能為言哉雖然嘗竊有聞焉仲尼曰入其國其教可知巳其為人也絜靜精微而不雜疏通知遠而不誣溫柔敦厚而不愚恭儉莊敬而不煩廣博易良而不奢屬辭比事而不亂是深於易書詩禮樂春秋之教者也夫其所謂深者豈若後儒之皓首窮經呻吟佔畢訓詁辭章云爾哉是必有精旨存焉引而不發欲學者深造而自得也乃今閣以尊經天下學校之所同也尊經于經亦天下學者之所同也然知所以尊經而得其旨者或寡矣何也天下之理一也在天則謂之命在人則謂之性性之主宰則謂之心發動則謂之情運用則謂之才至其別倫分類因義著名則又粲然殊稱有不可以一二指數者然合而言之其究一也皆命於天而具於吾人之心者也自夫人心蔽塞斯理晦冥聖人憂之於是著之話言書之簡冊以訓天下以詔後世而六經於是乎作矣是豈聖人之初意哉聖人者忘言其上也不得巳而有言其次也六經言也聖人不得巳而為之者也然其為之也非有他也一吾心之理也特托經以為之記籍耳學者誠能反躬自得不求經于經而求經于心涵養而勿忘奉持而勿失則虛靈之中萬善貞一變化以遵吾心之易明適以尊吾心之書渢泳以尊吾心之詩會通以尊吾心之禮融暢以尊吾心之樂劑量以尊吾心之春秋而一身之四體百骸天下之萬事萬物可從而理矣苟為不然而徒擬議於畫之奇耦文之古今體之經緯度之疏數音之上下例之常變追迹石渠虎觀之討論崇文集賢之編緝如彼漢宋故事則是其所尊者古人之糟粕也非經也雖若與叛經侮經者有間而均之為褻經者也其不為輪人之所笑者幾希矣惡在其為尊經也哉胡公振鐸南輔倡明本原之學以興起斯文為巳任而賢有司又克贊成之吾邦二三子鼓舞樂育必將徑趨高峻矣余乃猶有言者盖闡公之意以重為二三子勗也他日舒之士人有得於傳心之教以為世名儒為時鉅公則今日之舉不將永有徵乎是故記之以俟
○重修三學射圃記
三學射圃者杭州仁和錢塘三學諸生習射之圃也洪武初三學各有射圃涉於瑣隘成化辛卯乃即開元宮廢址總建三學射圃督學者就以蒞政繼遷代偶間屯田憲寮因以居之弘治戊午提學副使趙公寬至遂議度圃之左右隙地左建提學書院右建是圃以專習射迤北仍築街通書院用便督率明年巳未落成竟以原圃讓為屯田公署其事具趙公書院記中歲久是圃亦就蕪圯嘉靖辛亥余叨視學政屬有司葺之明年壬子八月秋試畢事始克經理至冬十二月訖工凡為前堂前軒各三楹東西兩廡各五楹穿堂一楹後堂五楹廚屋三楹中外門各一座左右候舘各一楹在中門之外其諸弓矢决拾侯鵠旌旗極夾中容朴楅籌乏鍾鼓琴瑟笙和簫塤磬席尊壺罍爵豆籩勺篚洗禁俎案豐觶之屬悉鼎新如制癸丑春遂進師生習射值有石仆庭中盖前人礱而寘之者余因為文勒之以紀其事俾植諸堂左應旂惟先王仰觀俯察以類物情而必為弧矢以威天下其選士也匪直以鄉閭族黨書其德行而必校射於澤宮以行慶讓惟時天子諸侯卿大夫士靡不盡志於射斯其微義豈徒在於進退周旋儀文器數之間哉盖寔以陰陽並運迭用柔剛斯仁義成德而人道立矣不然將悻戾自用暴慢自賢不然將多文少實足恭而勞皆君子所弗為也唯射則正內直外明乎節志比於禮樂而雍容揖遜之中固將發的以祈爵而折衝禦侮之規亦於是乎在是謙卑而有山履愬而有虎而盛德之所由觀也故曰射者男子之所有事而君子之所貴也可以為文可以為武可以擯相可以軍旅斯其為教固會通以行禮者也吾夫子矍相之射公罔之裘序點揚觶之語丁寧反覆意義具在然而識其微者盖觧世變愈趨化湮教弛固宜視此為末務矣矧茲為宋臨安故都山川蒨麗人物紛華南渡君臣溺於般樂雖大閱燕射祗供游賞而文采議論徒盛聲容厥後伯顏一入相顧披靡亦何恠哉天厭元德我　祖肇興屬當偃武而射圃之設必於文教之地圖式儀注頒在有司昭示程法回視古昔先王志慮規為後先一揆自是海內嚮風德行道藝各務本實相觀而善淪浹漸摩一時人才遂多卓立承平既久人情怠玩而長才秀民又率多以空文相勝流俗沿洄旋失初意惟　皇法　祖敦崇化原修明禮樂思得賢俊加意膠庠邇於督學之臣特詔所司不許濫推應旂不佞承乏兩浙自受　璽書以來日切兢懼誠願於爾有司學官弟子實心相與凡可以禆化理者不憚舉行故於省城首善之地是圃之修復自不容緩而按圖據經講明肄習以為諸郡倡者不得不汲汲也惟我同志其尚繹思仰體因禮以明義游藝以畜德馴造於體志合一內外兩忘而相與有成庶其無負不然斯舉也豈不亦文具也與哉余茲重有懼焉矣謹記之以俟考成焉
○鎮江府丹徒縣二學義田記
古者建國君民教學為先而設官讀法攷勸紏戒至周大備唯時邦國都鄙州閭族黨咸受教令而其羞服匪頒之繫於學者則不經見豈其田以井授而百畝常制之外又有餘夫之田故俊秀皆得以自給而專致於學譽髦盈野宅俊滿朝唐虞以還周之人才斯其最盛矣迨後田卒汙萊青衿挑達狂童游士散在寰區家各殊尚人自為說先王之道不明不行仲尼憂之設教東魯弟子彌眾而伐木絕糧已且不免雖賢如顏季簞瓢屢空藜藿不厭自非上知學稼干祿又何恠哉至漢元成間謂孔子布衣且養徒三千遂增學官弟子不限員數卒以用度不給而罷彼謂三千人者聚食孔氏其見固妄至以天下之力而養士之需乃不能繼曾謂處得其道而若是邪維茲鎮江寔江東首郡丹徒為之附邑故各有學而田則未置唯是生徒日盛貧窶者或無以自給廼莆田林侯守是邦之三年為嘉靖癸卯政成化行民隱具恤置公田以省班坊之費寬常賦之徵鼓舞樂利者籍籍道路矣乃復因尚寶楊君紹芳所捐族人訟田一千二十四畝有奇計歲輸租若干分給兩學以為常業請諸撫按諸公咸如其議時提學御史衡水楊公宜懼其久而無稽也謂當刻石以傳因屬言於薛子先之以丹徒令茅君坤申之以王生合節萬生木薛子遂次其事而書之曰憂道不憂貧斯謂君子無恒產而有恒心唯士能之學者受天地之中以生而誦法孔孟固當自興而無待於外者矧侯盡師帥之道隆教養之法以至薪水膏火之資冠昏喪祭之費罔不為二三子慮矣二三子有不觀感而益奮者乎夫士之於學也猶農人之於田也二三子果能修禮以耕之陳義以種之講學以耨之本仁以聚之播樂以安之處可以善俗出可以長民則茲田之禆於學也不徒為貧士之助爾也不然其殆有田而弗耕耕而弗種種而弗耨耨而弗穫穫而弗食食而弗肥將不負侯今日之舉乎且吾聞侯清夷古淡切近精實每聽政之暇集二三子於海岳書院闡明體用之學他郡聞者莫不顒然嚮風而况親炙之者其忍負侯也哉侯治行卓異陟明有日嗣至者固將踵侯之高義而繼
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>