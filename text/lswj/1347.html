<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,青溪漫稿全文在线阅读,青溪漫稿全文在线下载,大玄古籍书库">
<meta name="description" content="明代诗文别集。倪岳(字舜咨)著。倪岳是倪谦之子,谦谥文僖,岳谥文毅,父子俱得谥,自倪氏始。其集24卷。岳稿旧为其嗣子中书舍人霦所藏,正德年间熊桂刻于徽州。此刻本目录后有夹行注云:“文毅倪公《青溪漫稿》诗文七十八卷,《讲章奏议》二十一卷,南畿提学莆田黄公刊行二十四卷。”看来,24卷本是个选本,凡赋、诗、诗余、致语9卷,经筵讲章1卷,奏议4卷,颂表赞箴铭1卷,记1卷,序3卷,书说题跋策问1卷,碑及神道碑1卷,墓表志铭2卷,传、哀辞、诔、祭文1卷。前有李东阳序。《四库全书》著录本也是24卷本。李序评其集说:“诸">
<title>青溪漫稿_倪岳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">青溪漫稿</span> <br/>
          作者： <span class="inputVal" id="bkauthor">倪岳</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]212799</span> <br/>
          说明： <span class="inputVal" id="bkdec">明代诗文别集。倪岳(字舜咨)著。倪岳是倪谦之子,谦谥文僖,岳谥文毅,父子俱得谥,自倪氏始。其集24卷。岳稿旧为其嗣子中书舍人霦所藏,正德年间熊桂刻于徽州。此刻本目录后有夹行注云:“文毅倪公《青溪漫稿》诗文七十八卷,《讲章奏议》二十一卷,南畿提学莆田黄公刊行二十四卷。”看来,24卷本是个选本,凡赋、诗、诗余、致语9卷,经筵讲章1卷,奏议4卷,颂表赞箴铭1卷,记1卷,序3卷,书说题跋策问1卷,碑及神道碑1卷,墓表志铭2卷,传、哀辞、诔、祭文1卷。前有李东阳序。《四库全书》著录本也是24卷本。李序评其集说:“诸疏亦尝考古义,稽故典,极陈利害,辞严理正,深得古人告君之体。至词赋碑表序记著述赋咏之作,长篇大章,泉涌山出,情兴逸发,事理兼备。”显然是过誉之辞。其实,倪岳的诗文成就不如其父倪谦。</span> <br/>
          封面： <span class="inputVal" id="bkimg">Z_19536.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]青溪漫稿
[book_author]倪岳
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]212799
[book_dec]明代诗文别集。倪岳(字舜咨)著。倪岳是倪谦之子,谦谥文僖,岳谥文毅,父子俱得谥,自倪氏始。其集24卷。岳稿旧为其嗣子中书舍人霦所藏,正德年间熊桂刻于徽州。此刻本目录后有夹行注云:“文毅倪公《青溪漫稿》诗文七十八卷,《讲章奏议》二十一卷,南畿提学莆田黄公刊行二十四卷。”看来,24卷本是个选本,凡赋、诗、诗余、致语9卷,经筵讲章1卷,奏议4卷,颂表赞箴铭1卷,记1卷,序3卷,书说题跋策问1卷,碑及神道碑1卷,墓表志铭2卷,传、哀辞、诔、祭文1卷。前有李东阳序。《四库全书》著录本也是24卷本。李序评其集说:“诸疏亦尝考古义,稽故典,极陈利害,辞严理正,深得古人告君之体。至词赋碑表序记著述赋咏之作,长篇大章,泉涌山出,情兴逸发,事理兼备。”显然是过誉之辞。其实,倪岳的诗文成就不如其父倪谦。
[book_img]Z_19536.jpg


[book_title]目录
钦定四库全书　　　　集部六
青谿漫稿目録　　　　别集类六【明】
卷一
赋
辞
乐府
卷二
七言古诗
卷三
五言律诗
五言长律
六言律诗
卷四
七言律诗
卷五
七言律诗
卷六
七言律诗
卷七
七言律诗
卷八
七言律诗
七言长律
卷九
五言絶句
七言絶句
诗余
致语
卷十
经筵讲章
卷十一
奏议
卷十二
奏议
卷十三
奏议
卷十四
奏议
卷十五
颂
表
赞
箴铭
卷十六
记
卷十七
序
卷十八
序
卷十九
序
卷二十
书
说
题跋
策问
卷二十一
碑
神道碑
卷二十二
墓表
墓志铭
卷二十三
墓志铭
卷二十四
传
哀辞
诔
祭文
臣等谨案青谿漫稿二十四卷明倪岳撰岳字舜咨由钱唐徙上元中天顺甲申进士历官吏部尚书赠少保諡文毅事蹟具明史本传岳父谦官至南京礼部尚书明代父子入翰林俱有文集传世者自谦岳始岳敏而好学居官不徇名誉铨政平允与王恕彭韶等俱为孝宗时名臣史称其为礼部长贰时礼文制度率待岳而决论事未尝苟同前後陈请百余事军国弊政剔抉无遗疏出人多传録之今集中疏议共五十九篇与所谓百余事者不合疑刋集时已有所删择然如正祀典陈灾异及论西北用兵诸奏皆建白之最大者已具在其中所言简切明达得告君之体颇有北宋诸贤奏议遗风他文亦浩瀚流转而不屑为追章琢句之习盖当时正人在位为明治极盛之时故岳虽不以文名而乘时发抒类皆经世有本之言如布帛菽粟之能切於日用亦可知文章之关乎气运矣乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
青谿漫稿卷一
明　倪岳　撰
赋
桢陵雪霁赋【天顺辛巳】
桢陵之为地乃宣平之故疆居帝京之北鄙当朔漠之中央为十九卫之都会羌百万姓之保障池之深兮削数仭之峻岸城之坚兮连万雉於高冈实国家之藩屏边陲之禁防者也予亲罹患远谪於斯岁月云迈裘葛两移逝冉冉其秋候届烈烈之冬期颛帝主令元冥布威日虽可爱寒则已祁惟十月之载廿正小雪之应时讶滕神之一驾俄浓云之四垂风声飒兮凛冽日色惨兮蔽亏天地复混沌之始乾坤张醖酿之机犬吠於户鸡栖于埘是则天时之向暮而雪意之先施者也顷之云既同风始息一白呈祥六花如席玉龙败而飞鳞盐虎卧而留迹光揺揺兮扑帘而下声簌簌兮缘堦以积万里飞璚顷刻盈尺予方拥布裯以高眠觉天地之为窄既而钟声远度云影渐开惊谯角之一奏俄旭日之东来既晴景之可爱仍吟兴之满怀於是登镇朔之楼俯凌云之槛惊万物之不缁纵六合于一览以言其远也则洋河东逝白虹逶迤燕然南峙玉戟参差望飞狐之口兮眇琳琅之委籍顾长城之垒兮积琬琰之崔嵬云中居其西兮皎白云之缥缈龙门居其东兮粲素练之离披以言其近也则粉堞栉比而有耀鸳瓦鳞次而生妍银为城兮辟重门以若璧玉为道兮夹万井而如弦是以三农鼓舞於穷櫩之下莫不占其为大有之年也呜呼是胡为乎然哉盖是雪之降既当小雪之节且値腊前之候后土以之而润泽宿麦因之而畅茂蝗种灭兮诛遗育於泉壤民疫蠲兮获生全于宇宙衣食遂于饱暖田畴易于耕耨则夫是雪以时而降得非佳瑞自天而授者乎然而抚玩既久寒威转恶盻旅舍以来归慨朔风之如割遂呼肴命酒举觞独酌围红炉拥厚貉俯仰无拘襟怀恢廓睹丰年之有徵心乌得而不乐哉酒既酣乃捧腹而为之歌曰桢陵兮边城羽檄停兮时昇平丰年呈瑞兮达旦而晴谅圣德之所致兮非一言之可名
耕藉田赋【二月十六日内阁试题】
臣闻籍者蹈籍也人君躬蹈于田也或曰藉者借也借人力以终之者也盖人君事神明劝农务礼之不可缺者焉粤昉于周有典有则然弄于汉昭废于晋惠礼其紊矣开元肆赦端拱锡爵礼其渎矣爰稽旧章夫何足取之肆惟圣皇以即位之明年改元成化采春分之令辰举耕藉之大礼诚有以超往古而轶成周者也臣叨职明时躬逢盛美望朱紘之光听銮辂之音虽无雅颂之才以继载芟良耜之作然宣鸿勋推明效窃有志焉谨拜手稽首而献赋赋曰
钦惟皇明受天休命我高祖乃御神龙而奋飞感民心之丕应挥天戈而九鼎归一戎衣而四海定於是创制立法叙礼和乐廼辑民生廼求民瘼式命耆宿朝以望朔天顔俯临诲谕谆恪念无逸稼穑之囏考周礼天官之制而耕藉之礼所由以作也钦若太宗宣光重离拯颓纲以复振抚皇运以雍熙穑事惟重宪章是稽昭皇章皇善继于兹英宗当天务农不遗亦有事于千亩尝辍勤于万几迨我圣皇绍统率旧不愆鸿恩渗漉海隅覃延大明重熙成化纪元王正之吉礼崇祀天乃追五朝之着令开千亩之藉田维时仲春土膏脉起东作方兴宜事疆理帝乃御前殿颁睿旨将顺时以劝耕举先农之祀礼先朝致斋省心洁己於是冬官撰播殖之器则维耒维耜其制孔嘉维朱其柄维金其牙烜赫巧丽流耀生华锦衣列卤簿之驾则越象重宝宛马玉辂羽旄连空旌旗拂露飞盖方圆执戈上下肆缤纷而杂?备乘舆之服御维彼圉官耕犊谨饲角端领厚首巨形魁饱以刍粒络以青丝俟当举趾驱焉以随若乃师旅列卫都门戒严万骑骈驻兵矛利銛京师警肃耸乎具瞻是日也鸡鸣告晨尚衣盛服免视朝于百辟迎扶桑之朝旭帝乃出宫时暄景淑於是驾苍龙遵皇衢士女快覩臣工奔趋貔貅雷动而方驷骅骝鱼丽而前驱和鸾锵鸣剑佩陆离亦曰至止维田之墟驻皇辔以历览睠畎亩之有制沟洫决乎四同疆场连乎无际町塍棊布原隰鳞次甫纵观之方周俄陈涤之已备观夫巍巍青坛筑之东方奠祼既列执事雁行帝乃御衮冕铿珩璜秉圭璧将币筐以享以祀维牛维羊精诚通乎冥冥雅乐奏乎洋洋冀先农之歆格祈我田之既臧神曰不留雍彻以退帝降灵坛乃抚御耒绀辕既驾黄绦斯委青原俶载沃壤维融司农陈青箱内宰奉稑穜民耆相犁以先迈司徒执筞而後从乃举玉趾乃披蒙茸泽泽其耕南亩之中我疆我理必亲必躬展盛礼于三推效劳役于九农虽礼官之告止羌千亩之愿终载登于门于焉以憇侏儒効能乃陈百戏同斯乐于臣民召至和于天地尔其三公肃事九卿骏奔庶士御事进趋惟勤而五推九推之礼於是乎行焉庶民子来喜色忻忻乐于趋事荷锸成云而终亩之绩於是乎成焉羣臣辍耕帝心垂眷乃临齐宫劳之以宴良醖泻乎黄封大官供乎玉膳陈振鹭之万舞奏钧天之九变歌在镐之岂乐申既醉之祝愿礼成宴罢凤驾囘銮弥文阔典千古幸瞻其盛德大业实所以立生民之命而腾万姓之欢者也若乃黍稷彧彧丰年穰穰是割是获乃积乃仓精糳于以供粢盛刍藁于以饷牺牛或奉天地之献享或备宗庙之烝尝肆昭假于上下惟降福之皇皇绵子孙于不替延圣寿于无疆臣尝闻之周之立国本之於农后稷粒生民以开基公刘笃前烈而缵功文王九一行於岐丰武王有藉诸侯朝宗成康继立越在幼冲方作诗以深勅重嗟嗟于臣工骏发尔私噫嘻勉终四夷宾服海内时雍蔼泰和之盛治致比屋之可封於惟圣朝与周方驾列圣相传一德流化帝初嗣服首务躬稼抑工商之末业兴农作於?稏於戏盛矣哉嗟夫五礼之事惟祭为大用已力於勤劳荐神明以馣馤固有以昭孝诚致明赉矣然而万民以劝稼穯是亲弃末反本法于一人则田无闲旷之地国无游惰之民帛戋戋以在笥粟陈陈而相因由是衣食之计足亷耻之心生风俗由之而归厚礼义于焉而聿兴会极归极荡荡平平民日怀於远法治益臻于措刑若乃叶气融液蒸为休祥景星耀而泰阶平玉烛调而卿云光麒麟游于郊薮阿阁巢乎凤凰器车在山醴泉可觞则亿万斯年臣有以知皇图之固如日升而月恒帝历之绵同地久而天长者矣复系之以辞曰帝乘六龙以御天兮协风囘春农祥躔兮瞻彼南郊开藉田兮顺动法豫时行应乾兮青坛致祀举趾长阡兮耒耜云释回旌郊廛兮粢盛有备致孝?兮穑事用劝作黎元兮春生八荒大有年兮化行民勤力本专兮俗用丕变道平平兮载芟作颂播诗篇兮巍巍赫赫百世其传兮
炎暑赋【内阁试】
作噩之岁六月既望余退自公朝假憇玉堂有客从余而登焉余乃喟然叹曰皇天平分四时兮夏隆赫而当阳时生育以长养将既阜而既昌羌振威以肆虐物胥焉而用伤揆薰熇之所由知孰司其崇纲炎帝降兮乘离纷巍巍兮执衡前烛龙使先驱兮後荧惑使从行【叶】羲和揽辔以杂进兮骖囘禄与毕方火旗猎猎以当空兮伞焰焰以高张独丹乌弥节而後殿兮白日之弥长使丰隆玄冥屏气而不得伸兮何飞亷之颠狂飞尘隘土井泉竭缩鳞卷鬛蛟龙藏沙石兮销铄草木兮枯黄山延燌【焚】以凝烟兮水汹涌其如汤尽六合以为炉兮岂独炎乎崑冈委藉乎殷紫兼芜秽之红芳诟絺綌以为重兮岂天时而不当挥霜纨而脱余腕兮何仁风之可扬缅河朔之嘉会兮思解释乎冠裳拊烦襟而太息兮汗汨汨以翻浆昼既蒸炊之如甑兮夜复蚊蚋之在房顾何以宁吾躯兮謇余热乎中肠吾将东浮于沧海兮棹溟渤而击空明【叶】嗟扶桑为日之出兮更酷烈而无所藏吾将登崑仑之絶顶兮穷天上之银潢折玉井之莲叶以为舟兮驾清风于一航恨不得假羽翰於两腋倏忽举身而西翔顾南溟之可泛兮又瘴毒之匪常鸢跕跕以下视兮援溘死以流亡吾闻隂山积氷之可凿兮步余马於北荒何地皮?烈冻鼠渴鬼方暍死空边疆东西南北皆不可以往兮禹方之广徒茫茫夫维木天之爽垲兮寔冠絶乎帝乡崇垣缭以兮长河绕以汪洋比万乘之武库兮面万雉之宫墙花杂树之百卉兮槐周植以千章布佳?于馆阁兮含笑语之微凉亶炎暑之去避兮岂康娯而自忘曲肱枕以高卧兮渺梦揖乎羲皇顾此之可乐兮又何必远遁而奔忙快矣哉客之适兮又孰知余乐之未央客起而正色曰是非余之所知也夫阳极而暑炎矣皇天道之孔昭故曰万物并生於天地岂余身之独遭任寒暑之自然兮成岁功而不劳【欧阳公暑赋】而子亦物耳胡病此而呶呶且天下食力者衆岂尽闲逸如吾曹彼菑畲之田父兮冒烈日之熬熬挽泉流以下灌兮声密连乎桔橰手耒耜而戴笠兮肆藨蓘以立苗几垂气而不苏兮又奚啻爆熇而灼或牵牛以服贾兮睠征途之迢迢既?壤之若燎兮又逆旅之无聊方驾言以行迈兮曾不计夫销骨而流膏若乃边关戍卒称干立旄夕枕藉乎金革兮朝并驱乎两峱想敌夫王之忾兮而拟絶乎天骄日扰扰而不得息兮徒哀鸣以謷謷嗟露处之郁蒸兮益心曲之如烧彼秉忠以图报兮虽炎暑其亦何逃予徒食禄亦何补兮重清职之逍遥舍民困之弗恤兮而欲据此以自豪余肃然而兴愕然而骇顾无词于复客乃作歌以自解歌曰维时长夏兮极炎暑人之靡宁兮汗如雨嗟余郁郁兮困不苏仰扪皇天兮独号呼南薰一奏兮发幽韵阜民之财兮解民愠天心聿昭兮圣躬劳四辅弼成兮勤爕调亢阳隐伏兮鲜颷鼓清音均溥兮遍寰宇功及物兮祥氛清隂阳循环兮以常行余窃职以何为兮惟咏歌乎昇平
辞
望雪辞【内阁试题】
夫何玄冥雨雪之愆期兮羌有失於天职云何为兮不同霰何为兮不集怅仰天而驰望极余怀之郁悒风不凛兮凄其气不严兮烈栗何颛顼之不亷兮夺彼阳春之煦日煦日兮融融念匪春兮伊冬睠连云兮宿麦及在地之遗螽苟一雪兮有靳曷由致兮年丰年不顺成兮曷怙札瘥多兮沴气布步璿衡以推测求苍天之何故天漠漠兮莽无垠目渺渺兮徒伤神嗟三农之渴想何滕六之不仁冬之日兮苦短节序迈兮非缓恨不得起逝波于银潢烦此天孙之一剪天与民兮情自符德潜感兮非我诬况岁腊兮尚远更圣皇之驭图将天心兮上格驱丰隆兮命风伯霏缤纷兮素英大雪降兮三白跂予兮望之尽六合兮登春熙承上天之嘉惠皆吾皇之恩私
白云辞
寅友谢先生鸣治谓余曰乡人赵廷时读书好古善吟咏居乐清海滨其地曰花坞花坞之山自雁山延迤而至海岸东行杳然如入无人之境因扁其居曰白云深处且称其颇好知音非草草者要余为白云之辞以发其山中之趣遂为之作短辞三疉填其卷尾云
白云兮英英渺雁山兮深谷顾萦纡兮芳林忽舒徐兮前麓聊栖迟兮终岁何高轩兮华屋列图书兮壶觞日吟啸兮相属謇山中兮乐只望美人兮幽独
白云兮悠悠睠花坞兮少留时逍遥兮采芝羌窈窕兮经丘独行无友兮吾将安求出与云俱兮归与云游鸟交交兮鹿呦呦原可田兮水可以舟謇山中兮乐只望美人兮独幽
白云兮翩翩海之湄兮山之巅煮溪中兮白石酌屋上兮清泉嗟清时兮嘉遯信夫君兮独贤纷华俗兮超忽维白云兮周旋謇山中兮乐只望美人兮悠然
忠爱庙迎送神曲
福汀忠爱庙在郡东龙山之麓祀故推官谢侯汀以正统己巳有寇贼之扰侯极力扞御又原其胁从者纵遣之因卒于军中民思其德为请于朝立庙祀之其子翰林学士大韶求诗以祀为作迎送神曲
南风来兮汀水波苍龙伏兮郁嵯峨箫鼓喧兮庙门啓伺吾侯兮山之阿孔盖张兮振翠珂旌斾遝兮轩从都侯治汀兮政不颇犴狴清兮布阳和汀民扰兮侯荷戈活汀民兮侯功多报功有祀兮颂德有歌愿终惠兮永矢弗他
青山隐兮龙欲翔汀谿澄兮南风凉幸侯至兮设侯床蕙殽蒸兮荐椒浆侯神游兮横八荒民德侯兮何时忘侯之生兮岳降祥享汀祀兮纷洋洋侯有子兮步玉堂握文魁兮挟天章侯之来兮时雨阳侯之去兮降福穰云軿远兮不可望愿终惠兮传无疆
瀛洲别意送宾之
宾之既得请南归诸友咸出祖东郊而惜别之意形之诗声者甚富余不揣聊述短词歌以侑觞深愧其辞之拙也
春风起兮潞水弥弥兰棹发兮扬桂旗怅美人兮怀归往送之兮水之湄云娟娟兮连延柳嫋嫋兮蔫绵望美人兮高翔策余马兮空还君山兮青青下中流兮泝洞庭君归来兮故国抚楸梧兮婴情我思君兮悠悠阊阖开兮倚清秋承后皇兮嘉惠君之来兮不可以淹留
乐府
中秋大雨无月作嫦娥怨时会陈师召宅
忆自奔归月宫里来往东西若流水崖前丹桂千度花海底鱼龙几囘死年年独守广寒宫玉殿琼楼相映空美人悠悠怀永夕孤影眇眇临悲风泣血号天目欲瞽丰隆磔云送寒雨净洗铅华入素秋始觉孀居心转苦琐窗听雨度寒宵拟藉芳樽酬寂寥空惭偷得长生药此日清魂谁为招
元宵会吴鼎仪宅分得将进酒
将进酒黄金盃东风揺荡春葳蕤清宵对此灯烛辉明月皎皎当中闺将进酒夜未央日月逝矣嗟流光年时感此雨雪狂美景不及今晨良将进酒一再行醉来尔汝俱忘形交分蔼若弟与兄岂直倾盖论平生将进酒伐木诗倚歌而和心孔夷我虽不饮强倒巵永怀白首同襟期将进酒君莫辞
五言古诗
题竹石
湘江不可渡披图开我心万玉倚晴碧彷佛湘山隂清商耸毛髪苍雪何萧森霜寒白石瘦林迥青烟深危梢拂层巘远黛迷孤岑泠泠发天籁悠悠引鸾音幽贞良足娯密?还相临怀哉氷雪沍挺挺纷难侵佳境渺在望何当遂招寻临风意无限因之感微吟
晴檐鬪鹊
晴日煦而丽修檐下轻风维鹊肆抟击上下虚庭中奋然各贾勇喧啾若争雄一或寂垂翅奔败潜无踪一或奋翼起气势摩苍穹得失果何在角力徒自憃微物尚知竞人心将焉穷览之增余悲囘首云天空
题兰四首寄浦城故人潘医学廷瑞
猗兰在空谷萧萧泛幽香白石与偕处翠筱时在傍寂寞意不失尘俗已相忘但惜无人知徒然负孤芳猗兰在空谷幽人时采之采之结为佩将以遗所思楚水有余波湘累有深辞孤贞谅自保白首以为期猗兰在空谷托根窅以深羣然伍衆草水石自萧森宣尼既云远千载无知音临风发长啸聊以动微吟猗兰在空谷葳蕤粲玉芳对此怀故人眇然天一方安得远相过击枻下沅湘岁寒结深契遗余双鸣璫
上巳会尚质宅时雨雪交集得日字
四时有更谢逝者一已疾冉冉暮春至和风转阳律感子共寮寀欢会聊暇日宿雨朝未休途潦莽四溢踌躇立前庭恐兹节序失驾言策驽马西瞻子云室高楼厰云汉良朋三与七逍遥综壶奕谈笑散书帙胜负谁为谋诙谐不可诘举爵长檐下移榻更促膝酒酣气益?凴阑抚吟笔西山涵暮景峰嶂眇卒东园桃李花繁华互蒙密四顾荡心胸默默意已悉山隂极清赏远驾亦超轶幽鸟林外归新月云间出颓然忽复醉觞咏信非一携手各辞去娯乐难具述顾兹交分情岂云甘纵逸朝阳倚桐树可以成琴瑟苟无朴斵劳终为负嘉质人生俯仰间飘忽等邮馹缅怀用世心劬劳那足恤但惜千载前古道有彀率壮志共相勉老矣徒唧唧
题鲜于囦学士遗墨
皇颉久不作史籕亦已尘古学既凋丧古制遂沉湮文繁世愈降作者日维新春蛇复秋蚓萎薾何足珍有美囦学士运笔如有神翰墨盈海内声华重儒绅悠悠百年後继之更何人开卷抚遗迹黯然忽悲辛商敦与周鼎此器谁为陈图书道如在会见风俗淳
冬至会彭敷五宅咏史分得余忠宣
米田将北辕元祚日以衰豺虎忽遘患江淮遂纷披伟哉青阳公毅然振蕃维孤城扼勍敌白日蔽旌麾小大数百战征袍血淋漓岂论天道还矢死志靡移援絶城亦陷长号赴清漪妻子及宾客矢心相追随亦有帐下士陨首甘如饴忆昔勤武备犹能事文词辕门罢攻守朝夕谈书诗遂使忠义心不以丧乱移江水呜咽流幽魂渺何之至今舒州城独有忠节祠
答李宾之见寄
结客少年塲诩诩日追逐如何伐木诗雅韵竟难续缅怀金石交仰止圣贤躅直谅资丽泽燕辟承耻辱所以善道之讵云惜忠告吾生已壮齿沉冥尚幽谷譬之百疾攻良药久未服端居发深省怆然抱惭恧昨感吾子言一一道衷曲岂同心背负甘为手翻覆膏肓托砭箴茅塞藉鉏劚愿言坚此盟吾志当共朂
愚轩为高都宪【时沈侍御来致意】
客从江南来遗我愚公书盛德每韬晦深藏匪中虚知巧纷以屏直行耻乖纡永怀心斋人雅志遵圣途默识谅亦早允践乃良图愿起九原下执鞭与为徒寥寥千古意此道今何如
挽杨茂都阃
神劒出欧冶劲利久超羣葳蕤百宝装错落七星文倚天发寒采鸣匣袪妖氛一动蛟龙惊再鼓霄汉分往随明主用累累建奇勋一朝随变化高飞入青云遂令千载下独有名相闻长歌抚遗迹伫立悲斜曛神物渺何许嗟哉杨将军
效古意一首与王逊之秀才谢答诲言兼致别意
故人北方来赠我锦绣段缭绕芝兰光蕤葳华采烂岂独佩服佳亦足奉娯玩我欲裁为裳衣冠并煇焕踟蹰下刀尺割裂畏讥弹藉以紫云绡置之青玉案珍重不敢狎日夕起深惮感此无以报执别倚增叹高情托金石雅谊薄云汉所以十年心不假一词赞征车难久留抟沙聚而散忠告日已疏丛责讵能逭及时期努力敢以污清贯临岐意无穷引领令人惋
警庵
圣警日以新贤警日以省动警泛应时静警独知境好恶警沉溺取予警偏秉言行警而饬衣冠警斯整人生贵警厉弗警欲易逞讵云警其外能警心廼靖惟修知警者箴警心耿耿我勒警庵铭朝夕眎为警
送刘都阃景昌西征
桓桓罴虎羣见此刘将军敢战衆莫敌勇力时所闻从征二十载巍然树高勲腰间千金劒手中七星文摩挲氷雪寒挥攉曰月昏携之向西极愿言静妖氛远涉青海波近蹑玉关云壮游方在兹破敌何足云
古意一首送曲阜三氏学録公璜赴任
客从孔林来遗我楷木杖云文纡欲腾虬髯迄相向重是圣门物操执不敢放平生藉扶持履险若夷旷我闻植根地枝叶纷以畅磅礡千载余挺抜层霄上小用岂其宜斤斧来俗匠畴能事栽培但恐日凋丧成材古云难珍护夙所尚怀哉孔公璜道远不及访微言愿有托临风重怊怅
和傅曰川止酒
止酒之章深惬鄙怀不独仰知吾兄自重之意而愚子亦得以奉为明戒其益非浅浅矣第恐不能以卒止其亦止其太甚可乎用是次韵二章一以导吾兄之饮一以戒不肖之饮高明谅之
渊明性嗜酒未必因诗止传君病痰热乃在深冬里酒岂为君患自责固君子昨过高坡寓已报勿药喜东风畅春和正及病新起卷册未忘倦尊罍尚可理苟非沉湎失数酌亦由已醒然坐终日於君亦迂矣朝下北门直竚望西江涘客中且为乐谁能閲千祀
流水本无穷遇坎亦须止人非江海量独事深桮里昨奉止酒诗雅意谢吾子丽泽久相资新惠尤可喜麯蘖岂佳味百疾所由起调摄偶违和累匕未能理君惩覆车余惓惓惟悔已我感同心言箴戒亦明矣无为嗜觞酌泛滥无涯涘酒经有明训百拜惟宾祀
云松高隐图为清江邹彦和赋
青松郁成林上与浮云连云来松漠漠云去松娟娟苓珀下深固雨露通重玄两意忽有合相托成千年不谓云松交转增丘壑妍清江有幽士志隐躭林泉巢云卧松顶手拂青山巅芳隂日已远雅操日已坚空对高隐图载赋云松篇
题鲍栗之同知江山无际卷
渺渺天东南中与一线侔上出岷峨根下合瀛海流乾坤几今古日月争沉浮沆漭巫峡春汨没匡庐秋金山有遗刹汉阳多高楼平生丈夫志雅慕子长游披图兴无际拟泝青谿舟迟囘不可往望望双飞鸥
苏武牧羊图为刘阁老佑之
子卿重远使武皇侈边功如何常胜徒窃构单于中身拘志弗移抱节甘长终牧羝岂望乳聊以安其穷迢迢北海上终见南飞鸿廿年归絶域千古怜孤忠麒麟耿遗像丹青照旻穹翻嗟茂陵树落日生悲风
读晦翁诗有感辄次其韵
六月十日晨兴盥栉之暇忽忆人言走笔述志疾读一过为之快然不知识者以为何如耳
望望逋仙梅眷眷陶令菊空怀杞人忧宁论贾生哭寸心能几何百事日相触遯迹岂不嘉腼顔良自辱君恩浩难酬身计老始足青云谢荣途白驹赋空谷乾坤遂容与轩冕脱覊束乃知江汉远亦有冥鸿独洗垢从索瘢疑璞任嗤玉长歌归去辞詹尹何劳卜
尼山春晓图为衍圣公题
尼山郁嵯峨孕灵慨千古深根起西周?镇自东鲁方春生意敷润泽囘厚土朝阳丽层巅烟霞互吞吐林姿日万变奇秀不可数岂独泰岱宗耸特出寰宇云孙国上公雅志绍遐武揽胜入图画埜色在庭户羮墙有至念仰止亦堪覩乘间如一登羣峯固应俯
溧阳史侯庙诗
杜陵重戚里壮侯挺人杰溧阳推始封建武仰雄烈尝闻冀青政夐与龚黄埒就国奉新命出治遵旧辙功德本寛大勲名益昭揭云仍远相承簪组遂不絶?山既乔耸洮水亦澄澈尸祝啓祠宇躬衮严象设显惠神有灵报祀礼无阙迢迢千载余纪成在碑碣【侯名荣汉外戚之贤封溧阳侯庙号显惠子孙在溧阳者甚盛】
上巳出游瓮山分得处字
密勿金闺籍逍遥玉堂署承平荷君恩倏忽感时叙夙约犹未忘远游孰为拒晴日散微暄晨景及初曙共出西郭门相寻旧行处物生遂敷荣民居乐繁庶望望出林麓迢迢转湖溆草色迷断岸山光接孤屿轻风吹客衣闲云擘晴絮冠裳惊杂遝鸥鸟忽轩翥羸马行复嘶野花粲如语前途不可诘幽寺渺何许逢人试借问揽辔重延伫隔林见僮仆展席具尊俎悬崖费跻攀佳境足依据午桥晋公庄辋川右丞墅烟岚宿轩窗风云入毫楮览眺豁心目推敲失盃箸欢呼非放旷觞咏亦容与讵云礼法踈聊得江山助清赏殊未酣归兴一已遽白日不可留青春渐将去怀哉望三益怃然增百虑岂不惜燕乐神交媿鸡黍愿言结同心勉旃永终誉
拟上乞休之疏复叠前韵
伏伺恩命未下益用悚然疏稿既成遂复着笔用识鄙怀而已
穠华逞桃李孤芳笑兰菊剖心谁与明刖足空自哭愁梦积雨惊望眼浮云触已判百念冷宁遣一身辱媚时非所能守已聊亦足行藏固由天进退讵云谷薄田犹可畊大带那须束遐哉谢交游允矣乐幽独絶弦韬我琴韫椟全吾玉拟办季鹰舟岂待巫咸卜
答玉署交情四首
体斋东山西涯三同年以旧日同预吉士之选交谊深笃乃各赋古诗四章以赠题曰玉署交情遣人逓于舟中予感其意亦赋四章以复遂因阜弟别归以寄时五月望日雨中也
青云三十年追随鵷鹭行葭玉夙相倚永记金兰芳知心志自合同道非殊方独愧顽钝质幸不忝冠裳家学不可负友谊不可忘黾勉效时用直道古所臧
读书贵知道处公必忘私苟焉惟身图君子恒贱之居然廊庙尊荣禄复如斯岂不念瓦合媕婀将奚为夙承切磋益日夕事箴规植已苟无媿去住亦随时
迢迢城东饯孤亭临水云知心二三友惆怅惜离羣诗长不忍读酒美难成醺念兹交已久感兹意何勤丽泽日已远诲言宁复闻继今尚有赠吾方望诸君
朝霞结浮隂轻风送踈雨扁舟泝安流飒爽不知暑推篷坐清晓展转思延伫夙荷圣皇恩冥鸿遂高举渺然江湖心耿耿方自许怀哉眷念情因之寄斯语
喜雨和沈司空时昜二十韵【时方约出游以祷雨而止故诗云然】
经春苦炎旱终日厌埃林幽空啼鸠池涸絶吠蛤连檐势如焚曲突计欲?羣趋舞雩祷三谒玄元榻天心始肸蠁云影互开阖精诚谅无间惠泽欣有答初为细雨霏渐作浓隂合亷纎徧长原淅沥鸣虚合润色囘柱础爽思动巾匼诗兴已谢沈酒狂尚输盖拟续郊野游稍远城市杂平芜翳荒台蓊木?孤塔农亩生意敷僧舍清香匝飘洒惜新卷沾湿愧破衲芳茵坐堪藉落英行可踏古井暗泉沸高榭轻风飒乐事岂汗漫词华方馺遝将车夙所期折简明须拉驻景亟挥戈秉烛频销蜡往闻桃李园应费谪仙榼
铜瓶行和答少司空沈时昜
谿临千文流下有百尺泥铜瓶偶坠此至宝中道遗思之弗能置朝夕颦双眉洗濯忽在手把玩不忍离汲深固有用履险真如夷神物岂终失笑歌欲忘饥行当荐清庙永结千载期
青谿漫稿卷一

[book_title]卷二
钦定四库全书
青谿漫稿卷二
明　倪岳　撰
七言古诗
墨梅
岁华欲宴严氷霜山林万木皆摧伤天意独尔储孤芳根柯屈铁何坚刚冰花竞发先春阳傲睨六雪纷回翔珠玑错落生夜光天风习习飘清香姑射仙人整靓粧铅华净洗曳素裳江妃缓步鸣佩璫缟袂轻举声铿锵翠禽飞来月色凉玉笛吹断空旁徨举桮浇我铁石肠浩歌一曲天茫茫
芦雁
秋霖初霁水满湖西风飒飒吹黄芦垂杨嫋嫋叶已枯沿堤尚带烟馍糊沙洲薄暮多黍菰毕罗之患应絶无随阳有鸟羣相呼食兮宿兮真足娯
谢惠菊
八月秋高天宇清东篱菊绽黄金英感君惠我纷数茎根连宿土何敷荣为爱晩节风霜更妍华不肯青春争闲来移植临轩楹晴窗对坐逸兴生有时凭阑诗欲成幽香馥馥供吟情有时歌啸清樽倾佳色粲粲堦前呈夕餐落英闻屈平古来不独陶渊明何当过我解我酲与君同结岁寒盟
题鹤仙为诸链师
湘江水深流不竭湘山云间还峍屼黄鹤楼头铁笛声一声吹落长空月主人独倚阑干望仰见一鹤西南翔上有仙人醉不醒也知倒尽瑶池觞瑶池宴罢日色晩跨鹤归来不知远霞裾行逐天风长放浪人间会须返相逢相别君莫愁迟当携尔登瀛洲揽衣上鹤复飞去但见湘山寂寂江悠悠
赤壁图歌
武昌东来古赤壁摩空断岸涵清秋下有长江一万顷朝宗到海无囘流曹瞒昔此振戎旅虎视吴会期全收舳舻千里付烟烬未必黄盖多奇谋从来胜负非人力自是东风惟便周坡仙豪放久无匹明时左谪来黄州远寻赤壁极清赏夜棹一叶之扁舟匏尊独与二客共迎波击桨还夷犹共指遗踪吊千古山川郁郁如含羞沉沙折戟自销灭覇业荒凉土一丘异代兴亡已飘忽寓形宇内真蜉蝣浮生过眼倏万变人苦不乐将何求洞箫吹残江月小扣舷歌罢声啾啾霜叶飞红暮烟紫潜蛟起舞孀姬愁欲挟飞仙不可得但觉两腋风飕飕临臯归来从雪堂斗酒鲈鱼追旧游酒酣就睡客已去老鹤一声魂梦幽囘首那堪复陈迹惟有二赋人间留玉堂退食见图画飘然使我怀前修招黄鹤兮乘翠蚪凭虚浩浩凌斗牛吁嗟风景赋中识欲继兹赏知谁俦闲来翘首骋长望乾坤苍莽东南浮呜呼坡仙去矣不可作江流无尽长悠悠
梦仙吟【罗明仲梦中得碧潭夜浸珊瑚冷之句因足成之】
我昔梦到蓬莱宫三山对峙沧海东玉楼十二接天上地位不与尘寰通萧萧亦有緑髪者羣居岂独黄眉翁我揖仙翁问宝诀喜我骨相非凡庸招我骖鸾跨白鹤神游八极乘长风飘飘双袖凌云起霞裾星佩声瑽瑢振羽扶桑倏万里凌絶倒影冲鸿蒙才经弱水已璚岛忽历太华仍崆峒人间虽有八骏足奔腾何处追奇踪兴倦归来动觞酌落日送尽西山红仙城迢迢拂衣入绣褥坐我青芙蓉红莲万炬光夺目云窗雾阁相玲珑金光分遗万年草沆瀣泻落琉璃锺氷盘异馔杂麟脯琅璈雅乐卑丝桐谓我饭我絶佳味斫鱠欲取灵鳌供舟人深入破烟水渔竿一掣惊蛟龙碧潭夜浸珊瑚冷银丝削出鳞甲空酒酣大嚼发真趣竦身长啸声如钟耳边授我链药说还丹有术轻参同崑仑瑶树亦可折何必远游寻赤松我拜仙翁谢嘉惠誓将脱屣长相从邻鸡喔喔忽惊觉满庭落叶霜华浓起望瀛洲不可见怅然极目孤飞鸿
挽棠谿处士肃庵江先生【子纯同年进士】
诛茅结屋临棠谿闭户读书人未知雄才不复为世用致君有术嗟无时壮志空然成白首独与棠谿作宾友有酒可酌诗可吟脱落烦覊肯轻受神游何处招不还西风薤露歌声残魂去棠谿谿月白魂返棠谿谿水寒廿年葬骨黄甘道陇树凄迷多宿草青云不负旧衣冠白面孤儿致身早我歌为君重惨神古来豪杰多沉沦埋光铲采老丘壑千载悠悠知几人
春闺怨
忆妾与君初见时乌云挽髻横娥眉婵娟恩义两相得偕老有愿天应知年来何事轻离别君向江南妾江北梦魂常逐暮云飞音书久与秋鸿絶清明三月见春残深闺犹自怯春寒临粧渐觉铅华改闭户谁怜花鸟阑脉脉愁来心欲死空向春风怨罗绮沉沉帘幙易黄昏月光独照纱窗里年年见月缺复圆独怨夫君去不还寻君欲抱琵琶去一曲相思和泪弹
题湖山雨意图【五月廿日题时久无雨】
湖云欲雨湿不飞千山万山烟雾迷翻崖拥壑忽已暝白日半没青天低馍糊乱压云梦泽掩映乾坤渐昏黑浦溆争投渔子舟岚光净锁幽人宅雷輷电走风更豪彷佛卷去檐头茅幽人惊起不敢睡耳边但觉苍龙号苍龙变化鼓余勇瞥起直上惊汹涌山木微茫猿狖啼虹霓明灭蛟鼍恐霹雳列缺乘云来连峰峭壁皆崩摧青冥浩荡不可测沉沉一镜当中开鱼虾带去半空落水天顷刻皆囘薄势凌五岳自峥嵘忽转孤岩已冥寞影响奔腾雨意深须臾过眼气萧森定知四海沾濡意足慰三农渴望心秖今炎炎苦天旱退食披图发长叹谁解为霖振槁枯空对遗编读云汉
晩泊魏家湾【月夕大风有盗贼之惊舟中戒严至旦乃解】
魏家湾头水清浅十里长堤柳如綫舟行且止不须牵明月已照长堤前狂风俄然动坤轴雪浪云涛互奔逐湾头有客轻远人弯弓纵矢夸入神满目荒烟转愁棘铿鍧金鼓传呼急共判相与坐天明已喜平安及晓晴人生得失岂足计奈此惊忧非客意恨不乘风一夜归船头画鷁长如飞
古木寒鸦为锡山王敏行
空山古木烟雾迷高枝直与浮云齐垂萝落落绾晴黛寒竹萧萧含晩凄好鸟飞来喜相托争向夕阳深处栖风霜不厌老幽谷羽翼自可凌秋蜺空怜返哺起深思正尔月明闻夜啼
题秋江归棹图
落日未落悬林梢西风芦荻秋萧骚秋江水浅石齿齿古堤杨柳凌云高三老长年何促速百丈牵船过林麓布帆无恙晩初收急篙撑向前村宿家住前村深复深翩然谁识归来心脱身风浪老亦足放迹云山何处寻君不见陶潜松菊荒芜久张翰蓴鲈果何有乡思方浓宦味轻冥鸿一去空翘首此图不辨陶与张吴淞远矣更柴桑我生窃禄愧无补时望白云怀故乡
题胡马图
大碛飞沙白於雪北风怒号海冰裂髯胡把控正愁寒地上骐驎汗成血骐驎元出洼水中朝刷天河暮崆峒飘飘四骏尽龙种风神各异筋骨同紫燕飞兔思腾踏走狗苍鹰气萧飒雄姿自足画图传奇材岂与驽骀合一匹虽瘦标格存试出还空冀北羣伏枥谁能保终惠行边犹解策高勋可怜共饱沙塲草无由一骋千里道天涯霜露莽萧条秪恐骅骝易衰老髯胡髯胡不敢骑好从重译献彤墀玉台阊阖閲清峻却看黄帕盖鞍时
三鸶图
新荷织风翠如剪属玉孤鸣水波卷何时旧侣双飞来并逐沧浪弄清浅羽雪经春犹未消顶丝扬日轻飘飘窥鱼来往思无限高洁不受渔人招君不见画图彷佛差相儗千古长怜鲁文子
贺英国张公射捷歌
文皇报功铭太常异姓独数河间王上公茅土传无疆矫矫孙子承其芳文韬武略衆所臧中朝注倚麟凤祥先皇召见七宝床寻常雨露沾濡滂我皇继统御明堂熙熙民物归虞唐岂以盛治忘豫防简閲戎备心皇皇维时四月天艶阳勅开射圃西苑傍黄屋左纛临中央虎贲貔貅侍两厢旌旗卷云白日黄金鼔殷地晴雷镗诸侯剑佩纷以跄装束绣帽云锦裳雕弓韔服矢插房拱翼趋进仍雁行惟公年少思奋攘况复第一爵序当挥鞭纵辔意气扬蹴踏神骏惊高骧瞥若掣电流晶光手中白羽鸣秋霜参连破的相铿锵飞鸟退伏兔走藏应弦落彀非蹶张却笑一箭空穿杨衆目愕顾风囘扬懽呼振耳声洋洋後来继者谁颉颃鹏鵾斥鷃难为翔天顔有喜宠命将劳宴特赐流霞觞更有宝镪来上方明日恩诏传貂璫内帑蕃锡礼数章黄金腰带蟠龙香擎出里巷增辉煌受之百拜喜欲狂眼前纨绮惟膏粱惟公令望如圭璋巧力小试讵足量胸藏甲兵十万强风云千载逢明良天生老将登岩廊隐然与时为津梁威名震慑戎与羌天山大定四海康由基仁贵何足长我歌虽短意则详庆源已拟後寖昌河间之水通天潢千秋万岁同汤汤
御堤烟柳
东风二月千门晓紫禁暄妍暖云绕玉河堤畔赤栏桥高柳依依得春早柔条袅娜百尺垂蘸水点破青玻璃晴烟一抹鎻深碧晓色正与春相宜暖风忽听黄鹂啭入望馍糊迷近远鲛绡帐薄疑未收翡翠帘轻不堪卷日高忽觉散浮隂无限韶华连上林纷纷万卉足生意自是皇家雨露深
喜雨诗
都门二月东风早布谷声声弄清晓农作将兴土脉融田翁屈指春多少黄尘飞扬白昼昏暖日渐烈天无云商岩何人慰渴望为我一洗枯槁根兀坐书斋深叹息忽听新雷起西极霡霂微施造化权空蒙已谢沾濡力起来细数檐头声随风润物如有情东郊多稼足生意上林芳树抽繁荣万彚生成藉时雨优渥今看遽如许击节长歌云汉诗闵雨忧勤荷明主
田家喜雨歌
韶华荡漾三月天緑杨枝上嘘晴烟田家望雨心正渴鸣鸠数声风飒然墨云低覆塍头树好雨弥空下如注润物潜看霡霂流及时溥谢甘霖布宿麦芃芃穗渐黄新荷簌簌初抽秧总为朝来一犁足坐令终岁成丰穰丰穰有兆懽声作击壤长歌物咸若四海均沾造化功题诗为纪田家乐
冬雨叹
近山茫茫远山黑万里乾坤同一色窗前乱脚雨如麻窗里孤踪泪成血岁云暮矣三日雪冰凝初晴地犹裂不堪两日雨经宵一点一声心寸折新坟已筑高嵯峨旧坟犹作荒坡陀长鑱欲出泥没胫对此踟蹰将奈何青松初长三尺过买栽远自南山阿一时委积不复数?奴失喜炊薪多年来苦恨穷愁续把卷茕然不能读寒灯冷雨愁转长忍听东邻夜深哭晓起邻翁来致辞丈人虽苦何足知谁家葬母水盈坎腊月庚申从葬师己亥十二月予宿墓所躬筑先曾祖以下诸塜兼手植松桧百余本於墓道之旁两日为雨所阻既不敢登壠又小树移自远地生意萧然坐成愁叹忽有工人来云此庚申日也葬者甚衆苦於冒雨几弗克襄事且叹慕先君之盛福云予因忆向亦几用此日幸不为葬师所误语毕漫记於此
双凤行寿李裕之秀才父母
金乌刷羽扶桑晓蜃阁龙楼海天杳眼中指点望蓬莱波心一点青山小蓬莱寿翁须髪苍霞裾独速揺璚璫手持云笈控朱鹤来访李耳长生堂为言仙李蟠根久丹实轮囷大於斗上有高巢双凤凰相对如宾复如友老雄文采光陆离朝阳哕哕呼其雌并饮瑶池饱玉液聨步瑶阶餐玉芝莫道春流緑如剪已见蓬莱水清浅莫道蟠桃几度花不把繁华挂双眼闲来共憇丹山梧梦游圆峤仍方壶逍遥忘却老将至慰意更有二灵雏大雏已负冲霄志览德将为太平瑞小雏羽翼亦已成相逐相随閲清世寿翁语罢呼麯生冰弦醉弄南薰声夜凉如洗不知暑宝婺正映弧南明忽传翁姥佳期共泥椷拟致长生颂仙軿望尽鹤飞遥聊向尊前咏双凤
喜雨謡
辛丑之岁自春徂夏亢阳不雨流河不通水脉几絶农事弗修漕纲且沮遍祷羣祀天意弗答乃五月九日癸未始雨达旦未止也喜而忘寐因效里謡一章
寒芒万丈飞天锋东西交射层霄中【岁暮十二月廿二日夜有天锋见十数茎】火云盘礡不肯散焰光时作烧天红【自後恒有火灾人皆夜夜防之】六鳌屓屭撼坤轴【二月十日地大震】却送江南三月风【一春皆大风】喧豗卷尘蔽白日咫尺浮翳成昏蒙【恒有霾翳】两丸黑白互荡激十日始怜后羿功【三月四月间日间每有黑气如丸相荡且多】相逢尽道水脉涸巢湖有路行人通【人自江北来者云巢湖乾人自湖中行如陆地云】高田低田总如赭踏车不救秧苖空庙堂祝币来羣公纷纷走谒缁黄宫痴童呼天口欲裂天亦不闻如耳聋我意天应悯赤子似恶此举真愚庸片云不生暑威炽嗟我絶望心力穷五月九日水羊舞忽然雨脚来蒙蒙夜深萧飒飞转急决渠涌壑来神工我知此雨岂人力枯槁振起生意融我不愿天能雨豆【时有雨豆之异】谁解作粥苏疲癃我不愿天能雨针【时有雨针之异】谁解补衮为华虫但欲此雨滂沱足三日叱咤海若鞭苍龙河流滔滔通万漕田畴拍拍酬三农拟效周诗赋云汉载仰帝德歌年丰
戏题素扇短歌
君不见秋空月十二阑干照圆缺金波半泻落苍茫欲与人间洗炎热又不见春空云卷舒重疉成氤氲一片飞来不盈把翛然殿阁生微薰匠意经营削寒玉方寸机关巧装束云青月白指掌间伐尽剡藤犹未足我欲扬仁风置之怀袖中乘时致身贵有用乾坤阖辟谁为功赤日迟迟驻南陆却忆闾阎苦蒸溽咫尺一动揺引领望清肃云有隂月有隂卷舒圆缺皆天心安得春云秋月十万里尽令四海除烦襟
送刘时雍赴闽藩参政
新柳初黄新水緑两桨如飞片帆速使君欲发须少留听我离歌写中曲与君结交二十春重是同年兄弟亲玉堂退直共书史金阙趋朝聨佩绅我惭迂朽百无用君向戎曹转增重白面书生久议兵赭衣将士皆知颂指挥筹策功业多一官濡滞如君何闽粤分藩信小试金绯??皆恩波海道澄清藉贤守亦是同袍旧时友【时同年姜用贞为汀守善捕盗有声】烽烟不试瘴烟销君往临之复何有喜君雅识毫髪精喜君雅操氷霜清独怜君今别我去千里万里难为情短歌易尽斜阳暮执手踟蹰立中路男儿壮志轻别离极目青云渺鵷鹭
分题得西湖送张亚参公实还浙
西湖清湖波万顷?空明鸢鱼鸥鹭自出没芙蓉杨柳交敷荣丰乐楼前画船里散满丰年弦管声李相遗功存六井苏守新堤直如绠善政应垂千载名岂为游歌乐风景使君清操西湖同使君作宦西湖东十年惠泽被民物湖水迢迢宁有穷来朝曾踏湖边雪归去重看湖上月好挽天河一问津星槎早与西湖别
八月四日五鼓大雷雨达旦感之因题白宗璞户部画龙
八月四日秋始分霹雳忽送千山云星斗无光天地黑须臾雨卷银河浑似惊神龙起挥霍夭矫中霄露头角眼光掣电灭复明鼻息轰雷止还作鳞虫变化龙独灵下上碧落蟠沧瀛有时奋迅雨寰宇坐令四海歌秋成我闻秦关旱未已安得甘霖遍千里拟续坡翁起伏龙何必吴缣写形似
题九马图
穆王八骏名天下此马雄瓌岂其亚渥洼夜堕房星精神物应随牝龙化纎离騄駬少为贵三十六蹄更堪诧想当阊阖辟清晓霓旌队引銮和驾朝囘初遣脱金覊呈了曾看覆黄帕天廐深严日正长奚官出牧乘闲暇晴堤水满柳隂森芳草蒙茸犹可藉长嘶深浴各有适俊骨奇姿本无价只今承平息边燧戎垒征鞍不须跨长嗟健步何由骋骐骥驽骀等衰谢王良伯乐会有合足下风云生叱咤追电终轻万里程直历蓬瀛蹴嵩华
送窗友赵景芳以乡进士出宰商河
君不见鸾刀出冶新发硎锋芒挥霍孰敢婴庖丁购得宝如玉十牛一日无完形又不见轻车载舝初发轫骏马翩翩驾双靷乘风揽辔随所之万里亨途在俄瞬赵君夙负冰玉姿凌云早折蟾宫枝寻常不遇若有待四十作宰元非迟牛刀小试君休惜一段坚刚在操执剖决何妨及隐微肯綮仍期剸繁剧名驹伏轭历太行欲行未行犹自伤一朝推毂伯乐手却看驰骋趋康庄远到从今亦何有明日商河独翘首驱车在道剑横腰且醉都门一尊酒
题胡骑纵猎图四首
清霜落尽塞草黄惊飞山鹊东南翔飘然栖息自有适海天一色秋茫茫紫袍白马者谁子玉鞭半绾青丝缰自远望之重太息虽有矰缴安能将
黄沙漠漠吹西风高原草树交深丛嗟哉狡兔自三窟失身何处潜其踪猎人手挽明月弓追逐更骋胡青骢眼中得丧君莫讶归来欲慰君庖充
野濶天空云影孤白沙浅水经霜枯聨翩何处起双雁稻粱谋远思江湖忽然见此蚪髯胡雕弓满控金仆姑何当健翮快高举莫遣朔风吹緑芜
胡儿匹马明玄霜臂韝正立孤鹰苍举头双影夕阳外野鸭相呼云水乡苍鹰欲奋鸭惊逝披图不觉增慨慷天生万物贵得所同类相残徒自伤
题唐子华枯木为曰川学士
传君好画欲成癖长缣巨轴堆满家江南锺沈动连幅更有吴兴唐子华子华笔力独苍古参天老木纷如麻云中蛟龙怒且攫海底珊瑚欹复斜大者时闻撼风雨小者恍若迷烟霞柔柯蔽空积苍翠老干碍日争槎牙根蟠怪石起突兀谿流斗谷随低洼初疑三军罢远猎旌旄十里犹?又疑八月渡河汉彷佛博望初回槎吴兴公子墨妙者往往落笔人惊夸松雪斋中脱见此亦且退避相咨嗟萧条异代感陈迹至宝郑重谁能加还君此卷挂君壁一扫凡品真涂鸦
雨中题徐州苏指挥湘江暮雨竹
孤舟夜听萧萧雨两岸垂杨翠如许恍讶湘江暮雨中只欠钩輈鹧鸪语舡囱偶尔披新图长汀短渚相萦纡琅玕一望渺无际淋漓尚觉烟馍糊高者凌空凤将起下者垂垂采鸾尾更忆湘君过九疑羽葆参差乱云里明朝放棹徐州洪不须局促仍推蓬赤壁江中地远近问讯彭城苏长公
题白纸扇
缺月飞从东海来吴刀斫破氷蟾胎寒光迸人不敢近星斗错落云中开老夫拾得不盈把一夜凉风满天下成化辛卯六月苦雨浃旬民以大困感今怀昨良用恻然因抵掌放歌聊以泄激烈之悲耳诗云乎哉
去年六月足霖雨顽云蔽天长不收官衢水淖车马絶野树巢空鱼鼈游直沽南北混海道畿甸远迩同川流秋来百钱一斗粟民饥更着寒无裘昨日已鬻乳下儿今日又杀田中牛嗷嗷仅博一饱耳转眼亦复填深沟郁塞那堪沴仍作北邙弃骨成高丘掩骼埋胔有遗令嗟嗟守牧谁为谋乘轺赈贷出旁午宵旰乃尔劳宸猷即今皇皇民稍苏麦已秀实禾欲抽上下鼓舞望丰稔饱暖已判歌有秋如何六月雨不止连绵恐欲伤田畴岂但羣蛾蠧麦穗亦复有耳生禾头奔驰徒费雨师力淋漓不解农夫忧早寒暮热人重困儿童往往成悲讴端居对食不下咽天意岂与斯民仇奸人猾吏试一殛亦足以见天所尤何须连年病赤子尫羸佝偻谁当瘳我愿天公放白日照耀四海袪烦愁蚕得帛兮田得粟乐以卒岁心悠悠小臣无能窃君禄却把大笔歌天休【时有早寒晚热人死至七八月之謡】
傅曰川曰会雁行待漏像图限韵短歌
君家兄弟知名早渝川地灵到今好才看连璧产荆山又闻双凤鸣周镐金榜策名次第书彤墀峻级逡廵造伯也久系翰苑衔季兮仍占中书考褒鄂空传侈旧图轼辙谁传入新草不用麒麟列高阁总谓骅骝在驰道点染丘壑意转妍脱落山林迹俱扫更喜闲官共儒素亦幸清时际熙皥聨佩同趋晓漏迟挥毫直对朝阳杲螭头晴云明象服雉尾香烟瞻翠葆百年华萼相光辉千载诗书互探讨英标杰峙衡霍峻劲气雄翻江汉浩锦绣盘旋五色肠珠玑错落三军纛文采差差已外弸华腴??仍中抱当年殷鼎重盐梅今日舜衣资大藻从来特行乃国琛孰若二难为世宝久知芝兰合竞秀亦许松柏宜同老青云有路已连升白首无渝矢相保
陈汝玉安江楼诗次沈时昜司空韵
长江如堑护天府十万水军尽罴虎楼船自有壁垒固鲸鰐总无窟穴阻高皇开基亲定乱列圣缵图犹重武昨日中丞犹奉诏到处先驱争负弩已闻号令随玉节便讶风威生绣斧帐前戈甲喜森森座上衣冠惊楚楚旧操战舰控中流新建危楼当水浒帆樯夐尔出霄汉波浪恬然静风雨秪缘弹压息烽燧却任喧阗动箫鼓范老元知富甲兵谢公岂谓躭歌舞还闻什伍精训练亦望寻常询疾苦入朝有日期大拜留取清风继房杜
送杨应宁赴南京太常
去年曾醉囘仙衙礼寺幽閴多名花北来忽此春欲暮颠风满目惟尘沙始知良会不易得漫尔逢人时叹嗟杨君别我去南省占此佳胜乐亦賖君家京口本隣壤丹阳郭外人将车金陵佳丽古所重圣祖创业今京华奉常清卿缙绅表词苑相承俱大家多君文采继芳躅斯地因人尤可嘉锺山秀色在庭户日高方始闻朝鸦品题随意徧花鸟潇洒岂直凌烟霞宦途优游此其?口不能语心常夸送君复动故园想敝庐远市无喧譁过门珍重一枉驾青谿咫尺天之涯
青谿漫稿卷二

[book_title]卷三
<集部,别集类,明洪武至崇祯,青谿漫稿
钦定四库全书
青谿漫稿卷三
明　倪岳　撰
五言律诗
赠李都阃士章
玉帐坐生风将军冠世雄雕弓控明月宝剑抚晴空笳鼓军容肃旌旗敌阵空清朝有麟阁行见纪元功
中秋明日重会吴鼎仪宅分得光字
昨已中秋过如何更举觞谩劳频会合未许太踈狂宦路怜同宦乡心感异乡明年今夜月谁复共清光
晓发女儿寺
帆开天欲曙星斗尚招揺渐觉村居远方惊客路遥不禁风猎猎相送水迢迢夜泊知何处晴云隔暮潮
晩泊新口饮章太仆舟中
落日下新口远帆时见收应判同秉烛相与更移舟海内经时别天涯一醉留迟明各分袂去住两悠悠过奉新复与章太仆会遂邀饮驿中观壁间日本碧照野释所题有作
驿舍在河浒拂衣聊与登独怜身似燕共醉酒如渑好客金闺彦能诗碧海僧相看成一笑聚散亦难凭
过高邮湖
晴湖三十里杳渺絶云天渔艇浪中出客帆风外悬经游非偶尔飘泊正依然极目东南道孤村起暮烟
沙河遇便风遂至龙江关
已拟沙渚泊忽来风雨声人皆催早发我亦厌孤征浪骇千峯出舟怜一叶轻此时虽甚捷犹是险中行
挽太仆沈少卿【珤】
宦路怜腾踏都来十四年有亲惊白髪无子负青氊客梦成蕉鹿乡心逐纸鸢淮隂旧游处门巷总依然
三月晩泊和合驿【戊戌二月】
晩投和合驿地近久知名茅屋孤村断烟波一棹轻氷痕沙半折春色柳初荣自信儒官冷无劳候吏迎
送陈师召侍讲陞南京太常少卿
载酒都门道春风花满园永怀别後事须忆醉中言求友长怜子居官屡得孙何时寻旧约聨佩掖西垣九关辞晓仗匹马逐春帆暂解词垣直荣题礼寺衘龙江天缥缈凤岭雨巉岩到处供吟眺何时寄一缄词垣二十载友道托深知闽海来双凤秦淮见一夔圣皇元重礼士子待谈诗明日河桥别停云有所思行歌动骊驹番直别金马衔杯复踟蹰把袂此倾泻交情固同陈文采岂殊贾容台藉增重江南慕风雅九日游陈氏西园即席次镜川杨学士韵
左掖候朝囘西谿共客来陶翁思对菊杜老慰登台山近秋屏列池清晩镜开似忘红日堕犹欲尽余杯红叶明孤屿黄金媚一川山童供午饷野老刈秋田归鸟高还下闲云往复旋试看村社日扶醉说丰年穿岩结疏屋接陇布秋菑出郭路非远还家心自迟最宜春雨後又近夕阳时彷佛青谿曲悠然千里思酣余步远塍暮景自清澄篱菊未堪摘谿鱼犹可罾竹间挑晚稻荷底拾秋菱欲尽登高兴攀崖更一层草庭都尉西涯学士两以正月四日同复命奉天殿有诗纪之辄赋一首
南北驰驱异东西奏对同翻思三载上又是五更中好事传青琐新编出彩筒如闻双凤语翽翽在梧桐
寄和屠元勲都宪廵边再用韵之作
建节风霜地惊心塞草秋弓刀深警戍鼓角远鸣楼诗为筹边得名因制敌留长城今有托高爵会须酬荒凉临絶塞揺落値高秋古镇山当垒孤城树映楼戍兵深可念驿骑暂须留却忆劳行役清吟谁与酬
五言长律
送陈直夫赴南台理刑
玉署初开讲青衿旧执经深林嗟豹隐空谷见兰馨词俊惊翻峡名成讶震霆声华金贵重丰采玉晶莹戎幕分繁政亲闱慰晚龄天曹俄捧檄秋水遽扬舲柱下荣周史台端典汉刑东山沾惠雨南斗焕文星遥望天边鹄相看水上萍分携犹缱绻惜别重丁宁椿府移归棹霜堦尽落蓂久违怜寂寞独立叹伶俜目断远山隔泪俱清露零平安烦兎颖椷识托鸿冥落日沙头酒西风驿外亭有怀浑不尽翘首暮云停
谒孝陵有作用子美昭陵韵
烽烟从荡涤华夏惬依归海岳趋戎马星辰上衮衣舜文千载治汤武一时威运抚乾坤永明扬日月辉山陵今窅漠寝殿故霏微蝼蚁空瞻拜神龙仰奋飞
腊月二日诸同年会饮予家因作图以纪终会云
忆归鳌禁直爱说杏园图【时因举三杨诸先生杏园雅集图以为之倡】诸老留遗事中朝仰盛谟文章臻道妙勲烈应时须允矣推先达因之啓後涂倾心瞻斗岳拭目见眉须旷邈宜重续招邀不再呼会当清燕合身及太平娯高节偏怡晩深期直过晡香山藉居易洛社重寛夫江右来三俊【明仲曰川敷五皆江右人】吴中得二儒【亨父鼎仪皆吴人】玄晖才更逸【鸣治】原甫志非迂【尚质】独贡荆山璞【宾之】连收闽海珠【师召汝贤皆闽人】洋洋怀泌水【孟阳】落落耻齐竽调律夔音协封山舜业符【是会凡十二人】奇逢如有待雅集幸无渝诗话呈新草歌词据槁梧永怀兰在室尽醉酒盈壶点染争毫末观瞻动座隅丹青差可托卷帙自应俱翠竹鸾仪整苍松鹤骨癯何劳问工拙聊足记形模异产关河隔同升雨露濡论交千古尚投分寸诚孚艺苑聨珂入经帷接佩趋冰衔今岂远天路昔非殊礼法从容地才猷次第摅正缘师孔孟端合谢轩虞张弛遵前轨荒凉愧此区流传从竹帛想念在桑榆厚意知堪信芜言恐未愚
南京大司寇周庄懿公挽诗
苍姬初肇姓阳曲始分支簪绂家声远松筠骨相奇泮宫虬在蛰乡榜凤来仪宦迹惊鹏徙文名忆骏驰遂聨青琐籍真授白云司被赐逢康伯无寃付释之平反用轻典推鞫尽单词执法何曾刻存仁岂但慈圣皇更化日司寇拜官时殊擢由公论孤忠结主知老成符大用谨厚见优为恳款惟谋国辛勤复赈饥栢台厪简命斧扆慰畴咨公庾丰新积留都肃旧规三迁权益重八座位偏宜总宪平如水持衡信若蓍贯城星采淡嘉石露华滋惠泽人皆洽雄才世共推勲庸端可纪度量讵能窥纵狱追唐史封山陋汉祠乞休虽屡屡倚注正孜孜裕後非他术承休并美姿庭堦茁兰桂伯仲协埙箎身向清朝健心於暮景怡抗章还自切解组未为迟北觐终吾事南归遂所期颍中欧相逸洛下潞公嬉大嚼仍加饭微疴忽问医谢安才梦酉傅说竟骑箕未满羣生望徒伤一老遗恤隆天府诏讣动士林悲白壁终成瘗青山不费赀孤卿传显諡太史树穹碑夙荷通家爱长怀共里私宾筵三爵又客路片帆随後进深蒙诲前修素愿师几年嗟远别终夕系遐思太息音容隔无从涕泗垂不堪千古恨聊托五言诗何日经佳兆临风酹一巵
六言律诗
题江景便面
客舟欲渡未渡僧钟似闻不闻北固羣山远隔南零一水中分
和镜川杨先生斋居之作
十里春流绕户半轮晴月当檐斋阁独眠小榻书窗高卷踈帘自笑宦情淡泊还惊诗律清严试问谢家草色东风已动柔尖
瀛洲旧会承郑东园邀饮神乐道观即席次韵二首
瀛洲旧约始会神乐福地重来最爱乘风琳馆何妨步月瑶台杏园芳躅可继凤城雅倡宜裁却羡斯文风味不负翰苑情怀
南国新看合袂北门旧忆垂绅自是交游谊重更看倾倒情真便判诗酒娯我莫遣风花笑人囘首玉堂天上江湖未远严宸
青谿漫稿卷三

[book_title]卷四
钦定四库全书
青谿漫稿卷四
明　倪岳　撰
七言律诗
甲申元日奉天殿早朝
漏咽铜龙斗已横仪鸾仗簇近朱甍九光灯下千官影五凤楼前万岁声浩浩君恩沾海宇熙熙王气拥神京微臣何幸瞻天表愿结丹心答圣明
药园幽趣为四明医士冯半轩
狂客芳园何处寻半轩东去莫云深雨余修竹春多沥月到零榆夜有隂昌歜盆池森緑玉菊花篱落烂黄金眼前药物皆成趣却笑庐山只杏林
游西山诗
答谢鸣治【鸣冶以无骑不果行诗以送别因赋以答与时雍同居故诗及之】
玉堂深幸一官闲曾许山行并锦鞍禹锡自应先致约玄晖何事惜追欢地灵无恙重游易宦路多岐一会难试问匆匆百年内好山能得几同看
出城
太平时节好闲行侵晓聨镳出帝城凉露拂衣鸡唱早香尘拥面马蹄轻佳山秀水如迎客烟柳莺花尽弄晴胜地不常人易老莫教碌碌过平生
游玉泉华严寺
门外寒流浸碧虚玉泉山上老僧居芙蓉云琐前朝殿耶律诗存古洞书曲涧正当虹饮处好山相对雨晴初笑攀石磴临高顶浩荡天风袭翠裾
晩囘
登临兴倦欲忘还归到重城半掩关仰见明星环北极囘看爽气满西山空过白日应何补老向红尘总是闲我遂清游皆帝力愿将丹悃谢天顔
和鸣治别後有怀韵
春山窈窕带春城公暇追游逐伴行幽壑雨晴泉响近隔林风细鸟飞轻经过不尽山中寺归去空题石上名独羡谢家芳草句锵然犹自向人鸣
奚元啓复中乙榜诗以慰之
镜里流年四十过独怜犹自困儒科功名有分嗟涂漆岁月无情感逝波天上风云初志在眼中朱紫故人多临岐莫苦伤怀抱梁灏名成鬓已皤
雨结愁云晓未收仲宣乘醉强登楼天涯又作三年别客里那禁两鬓秋宦迹真成蕉下鹿乡心应逐海中鸥相逢莫笑儒官冷絶胜青衫汗漫游
送董寿卿吉士赴南京户部
清高自是玉堂仙拜命惊看去日边身属地曹官六十心违天陛路三千半山亭馆闲春雨六代台城琐暮烟同宦更逢摩诘在思乡怀古共依然
送程熙同知汀州
拜命荣看佐一州平沙南去路悠悠蛮烟晓入鄞江合瘴雨晴分贑水流五马秩崇新贰守专城任重古诸侯郡斋正对双清阁雪月霜风谩倡酬【郡有双清阁】
丁亥元宵前三日宿院中分得金字
四海昇平逢令节百寮休暇荷纶音画桥游客看行马玉署闲官笑盍簪花满楼台春簇簇月明灯火夜沉沉不眠更尽今宵话共惜流光抵万金
元宵会鸣治宅大雪得催字
玉堂风雪坐崔嵬欵段冲寒入夜囘鲸海有尘飞弱絮鳌峰无地着踈梅云深不碍烧灯去春早何烦击鼓催却笑儒官贫到骨也来相对一衔盃
新春感事
烽火边城鼓角悲黄沙漠漠北风吹关山远隔云中戍车马新屯灞上师贾谊有才思报国杜陵多病尚忧时侍臣谁有如椽笔拟撰燕然第二碑
赏李景信东轩瑞香花次韵
淡抹轻粧弄晩晴花开簇簇影亭亭天培仙骨呈清瑞风吐龙涎出素馨碧笋攒云初破蕊紫茸含露正当庭怪来诗思清如水吟倚阑干醉眼醒
临到开时日正阳倚风浑似舞霓裳十年不见江南种三月惊看蓟北芳穠艳未容夸国色高标应许占春光日长相对如佳客絶胜红粧咏海棠
曲阑日上影玲珑香气薰人亦自融满室春风囘绮席一帘晴雾散雕栊花攅淡白团圞密叶簇轻青点缀工好是羽衣歌舞罢天仙清倚广寒宫
送周德源南还兼柬沈仲律
相看未久还相别把袂临岐不可留正是骊驹惊客思更禁燕子说乡愁云开潞水青冥杳雨过锺山紫翠浮到处定应逢沈约春城无事好同游
锦袍着处带春晖家住南都信有依乡里更无同榜在衣冠独与故人违天涯已作三年别江上徒闻一棹归报国无能亲舍远送君空有梦魂飞
四月八日游西山道中有作呈奚元啓
匹马行春到郭西远山无数暮烟迷林间已觉飞花少风外还看落絮低宿麦带黄应半熟新蒲抽緑未全齐旧游又是三年别此日重来取次题
醉归漫成二章
远寻幽境过湖西入眼云烟万树迷水到中流惊地?山临絶顶觉天低残花点径红犹在新竹过墙翠欲齐醉里已忘身是客兴来那惜一分题
相携同出凤城西沉醉归来路欲迷马蹴香尘风转急鸟啼深树日初低耳边已觉泉声远眼底空怜草色齐分手殷勤重寄语明朝还拟续新题
端午会孟阳宅分得石榴
五月薰风送晚凉海榴成子日初长参差半向花间出错落偏宜叶底藏红玉晕肌空赋色骊珠充腹半含浆遥知岁暮重来赏醉里须分一颗尝
同寅章德懋黄仲昭庄孔昜以言事去职为之太息书此自示不寄三人
悠悠往事不堪论默默穷愁泪暗吞敢向明时伤远谪独怜壮志付空言楚人但识湘闾去汉室谁知汲黯存愧我同官未同事端居真已负君恩
戊子新春日寄上谷诸旧游
故人底事久无书塞徼天高雁影踈寂历氷霜惊岁晚芳菲风日又春初几回常见百年内千里相思一梦余却忆旧时诗社客于今赓倡复何如
雪中忆张亨父次宾之韵复用韵写怀
坐看初雪转霏微已觉尖寒到客衣岁事半於愁里过乡心全在梦中归经秋寥落慵开卷长日萧条静掩扉却怪故人音信絶海天空阔雁来稀
晓色侵人已细微早寒真欲咏无衣萧萧病叶惊风堕冉冉昏鸦带雪归卓笔且从临草韵提壶谁为款柴扉故人多在经年别岁晩方嗟聚晤稀
闻捷後值雪喜而有作二首用韵柬宾之
西征烽火照金微东望兵戈动铁衣一道渠魁皆手缚三边酋长定心归马肥塞草空鸣柝犬卧山村不掩扉从此军中知小范平胡歌颂未容稀
近犹簌簌远全微半欲随风半点衣沴气定从今日去凯歌偏与一时归朝囘客舍初分火睡起隣家尚拥扉可信春来农事早丰年三白故应稀
晓发张家湾【以下归省之作】
一别家园二十秋宁亲今日始归舟笳声半欲冲风起帆影遥应逐浪浮官里故人情眷眷天涯游子梦悠悠锺山何许三千里望入白云天际头
晚泊天津望海有作
船窗南望路漫漫一曲沧洲俯碧湍水国云深帆影断海门天濶雁声寒离忧未信江湖远醉眼全惊岛屿寛囘首帝京三百里不胜清梦绕长安
过南旺湖望蒙峄诸山
十里青湖一棹通夹堤榆柳受东风渔人出没菰蒲里客子讴吟烟雨中东望龟蒙余鲁甸西来鳬绎閟秦宫寒窗寂寂空怀古此日经游叹转篷
过淮隂
寥落城西谒旧祠王孙踪迹正堪悲功名过眼应谁惜筹策惊人秪自疑走狗虽亡秦鹿在牝鸡未死汉雏危伤心欲问淮隂水陇树萧萧没断碑
至龙江关望京
一江晴涨风烟合万里春山紫翠浮虎踞龙蟠皆旧迹雨香云淡足新游扁舟且为留行色尊酒凭将洗别愁二十年前曾着眼不知犹识旧吾不
谒先母夫人墓
青山郁郁隐佳城一上新亭百感生口泽荒凉空在眼泪痕零落正吞声斑衣竟失当年养锦诰虚违此日荣再拜松楸心寸折不胜遗恨负生成
送陈员外致仕归吴
已喜相逢在帝乡忽闻相别意凄凉弹冠早负心如水解组才惊鬓未霜千里有怀怜去住百年无计感行藏秪须预卜林间地聊与重开见一堂
吴中风月曾游地江上衣冠正别时一曲离愁尊酒剧五更归梦片帆迟辋川佳兴新成画工部生涯旧有诗执手临岐空慰藉北山芳草动遐思
游无锡小嵩山僧寺
山寺闲游未许违雪晴台殿望中微归田学士元能赋入定高僧久息机尘外烟霞行渐近林间车马到应稀我来不尽登临兴把酒长歌对落晖【次钱学士先生韵】嵩阜云深日下迟登临随处一支颐楼台久占山中胜松竹偏呈雪後奇欲上鳌峰犹驻足忽闻莲社已攅眉相逢莫道劳尘鞅有约来寻玉版师【右山行之作】僧房深静絶浮埃今日山灵笑独来天际羣峰擎雪重林间一径倚云开孤吟愧我非佳句清倡怜君总俊才忽听笳声惊日暮天风吹送马蹄囘【右次东园杨守伦韵】余自杭省墓囘道过锡峰砖桥钱氏诸昆玉邀游嵩山禅刹此刹建置未百年而林木蓊郁山水萦带真一佳境诸缙绅游者皆有佳制主僧辑而成帙出以见示因遂掇拾一二以复时同游沂州贰守王敏行琼山司训盛仲规士人杨守伦吴与平钱氏孟津孟溥孟润洎其贤子姓云成化己丑十二月二十三日
登济宁太白楼【楼在城南门上】
五月既望余归省还朝适会刘地官世美于济宁毕水部廷珍所以旧同寅之故拉游城南太白楼瞻拜遗容不胜企仰因成一律徧呈同游诸君子聊纪胜游非敢为作者道也
一上孤城意已秋谪仙狂客旧风流雅宜庾亮三更月不独元龙百尺楼天影渐看云影逼山光长共水光浮何如唤起文章伯相与赓酬一醉留
赠奚元啓二首用宾之韵【元啓病中失走问】
何处寻君一叩关春风谈笑正忘还客边已是经年别病後浑非此日闲老去宦情依北斗晩来吟趣对西山也应莫怪经过少尊酒相逢足解顔
门巷萧条昼不关故园迢逓梦中还一年风景又如此百岁光隂皆等闲愧我春愁浓似酒怜君诗骨瘦如山微官久负匡时术饱食能无独厚顔
壬辰斋居和程克勤韵
氷雪萧萧接禁城高寒偏称玉堂清乌啼别院惊风色树影空堦碎月明吟倚青氊怜独倦坐烧红烛笑频更夜阑已及南郊罢忽报铜龙第四声
送钱塘徐子久南还【乡进士时用之子以乃祖尚书恩将入太学】
南州孺子西湖客雏凤曾惊五色奇今日云霄仍解后九天风露独葳蕤壮游已逐飞鹏远归路翻嫌去鷁迟後夜钱唐江上月萧然何处照相思
送惠州陈教授
海南初夜见文星瘴雨蛮烟亦谩经十载宦途双鬓白半肩行李一氊青龙门水落乡心远虎阜云归客梦醒却喜坡仙行乐地松风长满旧时亭
挽呆斋阁老先生
玉堂黄阁掖垣东三十年来宦业同拜相己怜君实病谈经犹忆郑玄工乾坤阖辟图书在日月昭明奏疏通囘首门墙成怅望椒浆欲奠恨无穷
送张状元昇谒告还南城
一夜西风吹客衣朝来忽报状元归香浮秋水青蓴老影落寒江白雁飞去路帆樯移暮雨到家桥梓耸晴晖词垣故旧应相忆早拟囘翔上帝畿
八月十四风雨之夕病中望舍弟消息不至怅然有怀
西风门巷掩深幽一卧兼旬倦出游江上行舟犹渺渺窗前落叶更悠悠新寒未慰相如病旧雨仍增宋玉愁明日隂晴知未卜有无诗酒对中秋
晴洲为程司马题【松萝山名练湖玉几峯皆旁地也】
主人结屋依晴洲松萝深处林塘幽练湖水落石齿齿玉峯雨过云悠悠清潭白沙远相带浴鹭飞鳬还自由君恩未许却归去空向梦中怀旧游
游西山圆静寺皛庵限韵一首
半山晴雪护禅庵门外长堤到水南隔岁踈篁犹个个倚云危磴自三三清风送我来璚岛垂柳随人堕碧潭莫笑跻攀凌絶顶登临高兴固能堪
游玉泉洞限韵一首【壁间有诗云洞口桃花春不管山中芳草夜如何之句乃金人之作】
谁凿青山一窍空春寒深琐夕阳中平临北极无尘到近接西湖有路通窟底云雷生白日窗间松柏下清风旧题磨灭犹堪认芳草桃花没断蓬
登功德寺新阁限韵一首
凭虚高阁不胜寒乘醉来登更倚阑十里湖光通几席八囱云影上衣冠荒台漫惜千金业羸马聊陪一日欢极目天南驰远眺催归无那夕阳残
玉泉限韵一首
西山深处俯流淙乱石清泉自击撞铁马嘶风惊客枕玉虹拖雨过禅窗临谿正爱红亭一逆浪时看白鸟双万斛尘襟浑似洗酒酣应使寸心降
西湖限韵一首
望尽西山十里湖平洲缥缈水萦纡潜腥久识鱼龙近倒影长怜岛屿孤落日微风吹白浪深春细雨出青蒲经过几度怀遗迹百尺荒台草半芜
新喻易乾刚自辽阳归傅曰川求诗赠之
凉入京尘暑气微楼船南下客初归柳条不受离情绾诗卷犹烦急手挥辽海云开孤鹤起楚江霜落片鸿飞故人无限云霄意尊酒相看又夕晖
送徐礼知保安州
西北山城护一州使君出守羡才猷玉关人去风初泠紫塞书囘雁已秋村坞苍茫禾黍合边烽寂寞鼓鼙收诗成翻怪多离思极目鸡鸣感旧游
送韩府杨敎授学士尹先生表弟
王国才名起荐书邹阳年少拜新除谈经自信非调瑟拥佩还闻胜曳裾江路楼船枫叶老都门尊酒菊花踈词林学士题诗别明日看云思有余
奉命进学内馆和李宾之诗韵二首
久看清秩重周行总慰羣英萃一堂迹厠词林元琐琐行迷学海尚茫茫唐人已勒中兴颂汉史仍传急就章岂有雄才陪载笔闻宣常近殿东廊
簉羽深怜白鹭行迂踈如我亦升堂清临华盖真叨窃近接瀛洲岂杳茫拟向图书探月窟却惊奎壁焕天章储才更荷君恩重早见纶音下庙廊
青谿漫稿卷四

[book_title]卷五
钦定四库全书
青谿漫稿卷五
明　倪岳　撰
七言律诗
甲午斋居答明仲用韵见忆之作
暖风一夜入新年聚散频惊岁月迁无分可陪三日话有怀空乱五更眠西坛寂寞春盘共东阁稀踈晓佩联忽接邮筒知寄我故人高兴正连篇
送李立之复任南京太常少卿
旧游何许慰扬舲二月江南柳半青双凤暂劳辞魏阙一夔元合在虞廷寻春谩过长干寺择胜重开晚节亭天路囘翔知不远便依北斗待文星【李旧在南寺有亭号晚节】
廷试执事和程克勤诗韵
春城过雨晓隂屯圣主临轩礼数尊龙见在田文正显凤飞近日语偏温宫壶疉赐来东阁内镪分颁下北门何幸非才陪盛典深惭无补亦沾恩
抡才有诏属儒林浩荡恩光仰照临坐近殿门天不远归迂辇道日将沉羣公奏卷瞻宸翰多士登名悦圣心明日衣冠同入贺拟从仙仗候銮音
送别沈仲威乡友赴南京兵部
沈约才华锦绣胷宦游此去乐从容珠还合浦元归蚌劒落延津已化龙客路莺花怜共别家山松菊慰相逢乡心欲与征帆速把手临岐意万重
春日书怀
东风一夜送微暄春意先应入故园归梦远经桃叶渡赏心长忆杏花村中宵步月空搔首高阁看云欲断魂久窃微官无寸补十年徒尔负晨昏
雨中夜坐有感
兀兀西斋夜不眠秋声如雨到窗前两京地迥逾千里一别心愁已六年报国才踈空自愧还家梦远更谁怜高堂未卜供调膳误却青谿负郭田
秋风秋雨晩来多便觉新凉次第过淅淅未堪欺槛竹萧萧更与上池荷空阶不逐蛩声断孤枕其如客梦何我亦有怀成独坐为谁呼酒一高歌
次鸣治卧病不赴斋居之作
方泽圆丘祀礼兼十年侍从幸同瞻属车昼下双飞凤前纛春题五色籖天上徐闻韶九奏日高重报鼓三严词臣谁献相如赋独有池塘草色添
驾部张员外汝弼以寒不及出饯赋诗见诮遂用韵二首一以赠沈一以答张
月落卢沟客渡河狐裘骢马晓寒多重来会接郎官舄此去应留刺史鞾酌别情深浑不醉纪行诗好更须哦河汾旧地余桃李一道春风定若何【时仲律提调学政】休文一别隔关河况复城东路不多兴到肯回高士棹醉归懒脱谪仙鞾空劳折简逢人寄不及挥毫对客哦独拥寒炉成底事定从?里拨隂何【时雪始霁故汝弼有可怜东郭先生履不及西清学士鞾之句一时和章甚富亦一奇也】
赠宁国重兴住持宗上人
寂寂孤园着老僧无尘心境已如氷何须同社招元亮却恐前身是惠能到处林泉堪卓锡一时衣鉢可传灯问渠玉版师如健容我来参最上乘
观新修运河赠总戎平江陈公
成化丙申六月总戎平江陈公疏导城东运河将毕工爰诹吉日大发运舟上抵京庾京师之人闻而惊喜奔走聚观者以亿万计诚一时之盛举而国家无穷之利也昔人有言今世之举事者虽其甚小而欲成之者常不过数人欲坏之者常不可胜数可成之功常难形不可成之状常先见古之人有犯其至难而图其至远者彼独何术也若斯河者自胜国时郭太史疏凿之後几二百年其流不涸其迹具存特以久不行舟稍稍壅塞不治而已方大司徒关西先生建议之初有识称快而喜为异议者纷然以起牢不可破殊不知其为力非难而为利甚远者则莫或能思何也今日之举先生建议如此之坚总戎奏功如此之速则皆本乎圣明不惑羣言委任而责成之之所致也噫天下之事若此者衆矣议论多而成功少者何限夫安得皆若斯河之底绩乎於是忭跃之余谨成小诗二章迎劳河浒以致区区之意云
百里官河一棹通力排羣议仰宸衷关西夫子能谋国阃外将军特奏功役籍岂劳都水监旌书须下大明宫题诗聊志儒生喜纪载还归太史公
漕河勲望说恭襄赫赫诸孙更有光岸凿旧堤青障阔水通新牐玉虹长一时浮议嗟方定千载荣名信不忘昨日城东人似堵争看万斛上龙骧【运舟以十五日抵大通桥明日遣大臣锡赉焉】
挽宣府钱永义【国初归附从征甚有功号大黄旗先锋然不及一官而卒】
少年百战起从龙李广功高惜未封青镜可怜惊客鬓黄旗犹见记军容荒原云冷埋秋剑古塞风寒泣暮松总慰诸孙忠义在家声端不愧先锋
宾之用去岁斋居诗韵见寄和答一首
尘事纷纷日夕兼芝眉经岁失清瞻病怀已喜春囘律诗兴浑忘夜转籖敌垒无才常自屈骚坛有令为谁严画蛇刚被旁人笑蹇拙何须足屡添【时予因宾之病中以诗戒其作诗果月余不举笔闻斋居赓和乃破戒作此有诗戒十分严之句故答诗亦云】
篁墩为程克勤赋【新安之程世居篁墩黄巢之乱改为黄墩以避祸至克勤乃考诸谱志复旧名云】
十亩新篁翠色屯依然还是旧家墩浮名岂惜随时改直节元知自古存一代清风重有主千年遗泽又生孙已除芜秽供游乐不异晴洲断石村【晴洲其父司马公别号断石其所居之地也】
送陆武仪南还分韵得端字【鼎仪之兄】
千里作客非所难十年相逢怀旧欢君家兄弟聨赵璧吾辈交游纫楚兰五更河渚舟楫迥六月都门风雨寒鴒原何许忆囘首季方高步青云端
贺陈师召得孙二首次聨句韵
可是居官长子孙相逢一笑对琴樽新题不厌长题壁熟客何妨屡过门岂待一占知跨竈更期三索遇为阍人生乐事无过此细向君家醉里论
海东乔木见根芽叶叶清风满故家千载未须论玉树一枝端合比璚花远怀头角时时变盛德衣冠字字夸白日龙蛇行素壁风流先说李西涯【聨句宾之大书于壁】
送刘珂副史再任闽臬
直指东南慰一方重来犹是旧刘郎随车久说三山雨揽辔新惊五夜霜流水遶谿榕叶暗瘴烟分岭桂花香都门秋晩相望远宪节飘飘逐雁行
寓斋为画士陈啓先赋
丹青随处写烟霞旅泊萧然閲岁华日月有天因可附乾坤无地不为家计如鸠拙愁鸣鹊身似藤延耻系瓜自信去留非定着拟从星渚借灵槎
留别院中诸同年先生
惆怅抟沙思不胜人间聚散信无凭论心久说三生石系日空怀百尺绳会里新编诗酒债榜中旧业弟兄称江东云树知相忆为报春澌早破冰
戊戌元日早朝和萧黄门文明诗韵
雪霁天高列宿稀重城春色渐霏微佩声多在苍龙阙仗影徐分彩凤旗汉辇初移迎日上虞韶迭奏遏云飞侍臣谁擅扬雄赋惊见新词出琐闱
二月二日与诸亲友别後道中偶成【时上丁斋戒送者皆不携酒故得早发云】
都门风色渐柔和祖道纷然散玉珂祗为清斋忘剧饮不禁离思发高歌乾坤此日君恩重江海长年客梦多去住有怀怜共切临岐心绪复如何
泊河西务与杨郎中克敬同年夜话
荒村疎柳带斜阳才入河西感异乡觱栗声中心激烈舳舻影里梦飞扬十年客路嗟重到千里家山耿不忘赖有故人杨水部灯前相对话行藏
天津阻雪
飞云撇空若奔马回风掀河成急湍天低已惊昼欲暝雪落陡觉春犹寒舟人蓑笠正怀柳覊客鞭镫仍怜韩推篷翘首骋遐瞩万里琼瑶真壮观
风雪泊沧洲【州守张缙己丑所取士留酌久之】
鲸川云暗雨霏霏又见寒风卷雪飞尊酒重劳留客住楼船直解阻人归使君情话灯前久游子乡书雁後稀北阙天高南国远倚篷一望两依依
过济宁有怀旧游【己丑归省尝与毕水部游南楼有作】
忆上高楼醉玉缾十年重此昼扬舲人间空说诗为圣天上真传酒有星黄祖尚憎鹦鹉赋玉环宜愧牡丹亭南迁不死非无幸留得才名满汗青
新草
新草如茵散不收緑杨隂里大堤头村村早食争挑菜处处春耕乐饭牛刺眼尚看荆棘茂多情偏忆蕙兰幽可怜此夜池塘梦一寸心藏万种愁
清明之夕泊舟夹沟驿风雨大作达旦不寐有作
萧然客路过清明四野隂云白昼生五夜雷霆声霹雳半天风雹势纵横狂涛倒卷鼋鼍泣高柳平摧鹳雀惊舟楫无凭乡梦远可怜欹枕待鸡鸣
九月朔卞庙谒祭因有豫作登高之约归次偶成【时雨至暮始霁】
一门忠孝古难全节义如公史有编浮议不妨轻瓦石流风自足重山川碑铭细刻三千字茔兆新捐十万钱仰止遗容堪再拜精英何许尚森然
风雨秋凉欲满城庙门箫鼓达羣情不忘後举千年祀兼许先酬九日盟山色正高宜对菊蠏螯初美试持觥因逢佳景怀遗烈可胜寻常载酒行
道院因山占此丘孤亭元属晋西州悠然自古多遐思偶尔于今得胜游云暗卞祠松叶老雨香陶径菊花秋凭阑不尽登临兴目尽长江万里流
己亥斋居日越在南都有怀院中诸先生
玉署清斋夜似年紫薇冠佩集羣仙归鸿欲堕孤飞翼鸣凤谁传五噫篇岁月愁多霜鬓短江湖身远寸心悬不堪风雪青谿上一棹天涯兴渺然
送冢宰钱先生致仕归淞
东殿传经蚤有声南曹解组晩犹荣翰林旧学推诸老吏部新衔冠列卿恩锡龙函归兴好名留鳌禁宦游成高风直并吴淞水长得余波及後生
哭内八首
恒庵之亡忽逾旬朔岂徒失此佳相寔则陨我良友抚事兴悲曷云已已爰累遗行总为八诗言止於斯情其有极时一讽咏少纾哀悰冥漠有知庶鉴微臆耳
结髪相从二十年怀君遗行转凄然孝轻刲股心元切【壬辰外父卧病京邸危甚君刲股疗之】义重持身志独坚【君自幼不轻出闺门始终如一不移素守】樛木久推闺壼化【君抚衆妾极有恩义】夭桃常诵室家贤【君睦族宜家心慕古哲】伤心太史浑无奈珍重铭文手自编
长忆书斋把卷时每聆清论解人颐【予每坐书室君尝在侧考问疑义多所辩论】少君已有推高行淑女应无愧此诗画纸余情仍对局【君善奕】挥毫佳兴正临池【君好书】于今夜雨青灯外无限穷愁秪自知
怪底年来远别离不堪南北动遐思灯前空堕无穷泪箧里犹存絶妙词【去岁予奏计至京为别者四月方罹大故後家费已罄君支持极劳每擦泪作书寄余道其所以】乞米但教?有粥【时每有在陈之厄君隐忍以充家衆之食】检方非为市无医【君苦心成疾独检方市药以自疗因予不在卒不令医诊视其简重如此】安贫忍病嗟谁及一任时人死後疑【人不知者至死犹疑其有厚蓄不能散云】鹤骨清癯可奈何半生岁月病中过【君肌体素弱且多病】泪珠缘别伤心久【去岁别後久病甚自惊危】头雪因愁入眼多【两年偶生白髪数茎】晓阁青鸾悲掩镜天机紫凤忆停梭绣帷寂寞秋风老惊见薰香旧绮罗
长恨孤踪客帝州归来心事转多愁【君念予久未得嗣心甚悬切】珠生老蚌元难料【君忽自有孕喜出望外】劒化神龙岂易留春色已随萱草暮晩香空对菊花秋怀中掌上惟珍护他日劬劳或可酬
瀛海仙游拥翠轩可怜梦断已无言【君卒之日梦海神邀燕及暮而卒不及一言痛哉】三年饱历今生苦【君从余二十年惟今归省送终理家甚苦心力】千古难明此日寃夜壑移舟空自恨煖田生玉共谁论凄凉一掬伤心泪不及狂歌对鼓盆
高城寒漏正迢迢太息吟?黯欲销海上龙孙空有梦【君比年频梦为海龙王第三子每邀其去不果】人间凤侣故难招东风枉报春消息苦雨生憎夜寂寥千载谁怜生死别手携稚子却还朝
恨压双眉百感增生平偕老竟无凭图书空对春风笔【书箧中君手书尚多】帘幙深愁夜雨灯落落金瓶沉翠绠泠泠瑶瑟断朱绳嗟予命蹇怜君薄永诀心知两不胜
得杨氏妹书问讯亡妻计发书时没已四日矣感之复成二律
天地无情不可呼乾坤此日倍愁吾衣分金剪秋初冷【卒之前一日犹手分寒衣与诸妾】灯尽银釭夜已徂【卒之夕漏下一鼓矣】千里谁怜予妹远【与吾妹友爱甚笃思念无间然】百年空恨汝亲孤【外父六旬止生一女】那知故箧诗题在犹说中林返哺乌【君遗诗中多思亲之作】可从王母簉仙班寂寂深闺尽日闲祷疾每怀瞻北斗【先君疾君每祷北辰以请命】祈年长记祝南山【每先君寿旦恒茹斋以祈寿算】志酬终养应无愧【长为予言此归得少尽力送终事不为徒行也】心慰全归竟不还欲候佩声明月里争知天上与人间
和汝行敏登雨花台韵
醉游同步雨花台笑口何妨对酒开天地无穷人易老江山如此我须来闻经不疗维摩病得句终惭杜甫才红日满山归路晩文星早已烛三台
和景章登台韵
絶顶凭虚试一登夕阳风景【阙】　增高宜太史占云地远胜文王避雨陵十里好花春拥座半空明月夜燃灯悠然遐眺悲陈迹渺渺江流宛似渑
登雨花台
千山暮色渐熹微台草如茵尚可依落日下从江水浴断霞真共塞鸿飞登高望远且为乐弄月吟风甘息机北望严城无十步殷勤幽鸟莫催归
同游嘉福道院
松筠深护万重山不道仙源亦易攀丹已成霜呼犬试剑初驱雨化龙还飞来白鹤仍开地养得青羊欲度关今日相过真偶尔几时芜迳可重删
登兜率岩走笔次沈佥宪仲律韵
秪今谁似孟韩豪西华能登此未劳十里松筠苍雪乱半空钟磬白云高来游客似乘鳌背入定僧如坐鸟巢我有一尊君可醉临池清影若为搔
重九日泊舟广陵萧然孤闷有怀阜弟因次其赠别诗韵二首以寄
天涯离思正逢秋一别生增两地愁极目松楸怀故国伤心风雨坐孤舟家声如此深相托世路茫然尚可忧今日登高谁与共相思惟有泪交流
几年奔走愧功名犹悔蹉跎百未成满望鴒原承世业早从凤岭乐余生清秋对雨难为别白昼看云倍怆情寄与卯君宜更勉频传书札慰坡兄
青谿漫稿卷五

[book_title]卷六
<集部,别集类,明洪武至崇祯,青谿漫稿
钦定四库全书
青谿漫稿卷六
明　倪岳　撰
七言律诗
乐清轩十律为乡友沙士清
沁远从知地自偏美人池馆故悠然须烦能画王摩诘更着躭诗李谪仙门近市?堪买酒屋临谿水正通船闲居适兴游仍乐却羡年来事事便
独把行踪混草莱年年图得见花开高山流水从调弄明月清风共往来一个长松三径菊几竿修竹半窗梅寻幽只合诗人到爱听清吟对酒盃
垂肩短髪晩萧萧惟有琴樽伴寂寥隐君旧爱子午谷诗客今居丁卯桥山中白屋真成趣天上青云不可招高卧日长非为懒出门十步即尘嚣
晩岁襟怀何所凭一廛聊自老金陵柴门斜对青山疉茅屋平连緑树层钓艇渔竿忘世客薰炉茗盌在家僧却怜尘海炎炎者应笑吾庐冷似冰
风流长忆鹿门龎窈窕丘园俯翠淙鹤唳九臯松满径凤翔千仭竹当窗邺侯家富牙籖万亚父谋踈玉斗双怀古不胜仍对酒醉歌聊使壮心降
移来安乐旧行窝长日宁容俗客过自有尊罍娯北海可无词赋继东坡虹光夜拂青萍剑藻思时翻白雪歌落尽碧桃春不管满庭芳草意如何
潦倒何烦礼法拘萧然山泽可胜癯半棱新月明琪树一段寒冰贮玉壶诗社有人时送草县门无吏不催租床头酒熟知谁共若个隣翁不费呼
环堵无营寂似禅百年高兴付新编谢公可解龎公乐博望其如鲁望贤声色抵须污耳目功名端合让林泉君看白首为郎者犹自殷勤事草玄
笑弹长铗看吴鈎醉里都忘岁月流野马隔窗空滚滚海鸥近席自悠悠梦魂不到苍龙阙杖屦长过白鹭洲闲向楸枰论胜负从教一局便封侯
廊庙江湖两不关休休聊博此生闲花繁东阁迎风折竹过西墙带雨删尘梦不飞应似水吟肩孤耸好如山一官我愧匡时术囘首因君几厚顔
次郁景章韵【时同游牛首山】
老僧方丈本萧条地占东南景自饶天际孤岩藏暮霭云间双塔倚晴霄石潭过雨鱼龙跃松径经春燕雀骄尽日流连忘却醉东风送晩酒初销
读史有感
夕阳渡口覔同舟老大谁怀漆室忧千载豢龙仍得计一时屠狗竟封侯自缘有欲因能致可信无功亦见收却恨衰迟愁把卷长江西望水悠悠
挽汪庶子伯谐父母【其父澄任御史闽寇事发坐累被刑】
束却青氊出泮林一鞭骢马气駸駸潢池谁遣惊涛起闽海真成瘴雾深武穆有寃皆切齿王裒无泪不伤心神游只在风云表时听中天彩凤吟
一丧移天三十春心惊家难止清贫囊中自幸无珠玉膝下真怜有凤麟长忆萱庭称寿斚重看枫陛予恩纶白头已遂同归愿十里湖山陇树新
送阁老商先生休致归严【补作】
圣主恩深太宰还亲承优诏下天关重来正作三朝相蚤退仍登一品班鼎和盐梅元济世云成霖雨却归山丈夫出处应如此不在严陵一钓间
钱镛中书父受封还杭
西湖老人湖上来九重入觐天光回凤雏九苞日边翥龙文五色云中开承恩已慰沾浩荡览胜自许凌崔嵬西湖酒香归去旱昨日河船笳鼔催
西湖图卷为宣府范元博题
十里春波十里堤緑杨红杏望中迷酒船常作西湖醉诗卷新从上谷携水面楼台朝起蜃桥边村落夜闻鸡天涯囘首方如梦赢得逢人一品题
分韵得分字送丁凤仪秋官南还兼柬沈仲律
官烛踈帘坐校文力完赵璧始怜君乾坤信有三生合江汉真成两地分南省持平人似玉东城赠别骑如云宦游兼得家山乐孤凤翩然百鸟羣
故人何许惜离羣望尽天涯隔暮云秋晩风帆随路便夜寒霜潦入江分京华尘土仍怜客乡国衣冠却羡君独有秦淮桥上月清光长忆沈休文
会饯蒋宗谊侍御赴南台即席次留别韵【尝为杭州推官故云】
两袖天香出帝都又看新緑上春芜晴云古道青骢远晓日高冈彩凤孤北海才名重南国东坡政誉满西湖老成不负台端选昼锦如君更有无
文明萧黄门谪贵州有诗寄京中诸友因次韵以复
地比长沙知更僻万山深处昼长昏怜君远道传诗句愧我临岐失赠言夷险不妨身总健乾坤无负道犹存官闲尚有囊中粟感激宁同一饭恩
恭祀献裕二陵和答明仲赠别诗韵
斋庐坐久柝声稀百辟趋跄谒寝帏祀典夐非千古并儒臣已是八年违四山云气长依树五夜霜华欲满衣共指昌平认归路寒城灯火望中微
甲辰出宿神乐
月华星彩满瑶坛雪後风微夜不寒十里旌旗千帐列两街灯火万人看回廊有径斋庐远大地无尘辇路寛二十年来瞻盛礼始从簪绂候鸣銮【初以学士陪祀】
丙午陪祀南郊
星分虎帐护行宫烟合龙香烛上穹九奏箫韶灯影下三严钟鼓月明中精禋夜格诸坛肃和气春囘四海融共仰祝厘昭圣德拟从周雅颂年丰
丁未庆成侍燕
五胙筵开仰圣顔从臣叨列殿东班云开黼扆韶音动雪映銮墀扇影闲醉浥流霞倾北海歌传湛露祝南山掖垣散步东风里携得天香两袖还
杨忞医士贮春卷
白玉桥东迥絶尘小轩深贮十分春药阑雨足参苓茂花径风恬杞菊新刁约未归仍有坞苏躭如在岂无隣满怀拍拍皆生意何用悬壶寄此身
送沙县训导邵骥【福建副使宏誉先生之侄】
闽南宪节旧冰衘宦路相仍见阿咸鹗荐几时惊捧檄鹏抟今日快扬帆一氊风味元无改三礼家声迥不凡歌罢菁莪人已远剑津何处隐龙函
芳池春水【英国张公家园八景之一】
芳池一曲接银河分得天家雨露多新涨受风牵翠縠好山随月堕青螺百年苹藻沾余泽三月鱼龙涌漫波犹记临流泛春酌倚阑同和濯缨歌
次宾之韵贺迁新居
緑槐庭院昼渠渠总谓新堂胜旧庐素壁初留王宰画华籖久贮邺侯书古人一室有真乐老我三年无定居苦欲从君仍惮远夕阳门巷早将车
和经故居
乾坤何处两芒屩萍梗此身双鬓华水西草堂故无恙城南主人重有家往日过门还驻马新年买地别栽花去住相忘即为乐兰亭元自右军夸
贺罗明仲得家报生孙
家书夜到急张灯喜报兰芽一叶增偶尔竟烦诗纪梦崭然终拟寿为朋人间鹤骨真无价天上鵷雏信有凭已办含饴娯彩服乡心遥转辘轳绳
送李应祯中舍赴南京车驾分得朝字
城东送别马萧萧杨柳春风白玉桥离合不堪仍此地隂晴何必问明朝江南宦业将家近蓟北交情入梦遥万里碧云孤凤翥翩然欲去夐难招
五月二十又二日蒙赐鲜品自是时鱼梅笋之类皆叨预焉感激有作
中使传呼赐予仍小臣何幸亦亲承润分异果皆沾露寒沁嘉鱼尚带冰擎出九天从玉署贡来千里自金陵深怀两世遭逢地图报非才感愧增【先公任学士日亦尝蒙赐】癸卯七月望前二日谒陵道中喜晴一首
马嘶秋苑燕飞轻远道忘疲客思清苦潦狂尘非旧路好风佳日正新晴四山紫雾千寻合万顷黄云一望平天意已酬忧国愿丰年禾黍属西成
宿昌平刘谏议新祠
下马来寻谏议祠一龛初自学东移英风合并乾坤久义举宜令远近知兴废有因怜旧事往来无补费新诗临风再诵匡时策古道何人继色丝
再题陈氏西园卷
秋山黯淡树高低知有人家在水西翠竹绕门斜带郭緑杨匝径暗通谿乾坤不碍闲中乐风月全归醉後题烧笋烹鱼堪大嚼一尊时复待君携
孟冬时享斋宿院中和韵答克勤宾之二同年
天街霜露感秋冬斋署衣冠候鼓钟观阙珠旗红日拥庙宫翠箔彩云重队分壁垒疑无象舞协箫韶信有容同向班行陪盛礼敢忘衰薄庆遭逢
玉署沉沉隐画墙柳隂深覆御沟傍鈎陈天近通三接奎壁星明共一堂地迥自惊尘土隔云深翻觉路岐长叨参此会元非偶二十年余白鹭行
甲辰正元奉命南郊看牲
漏转重城夜不扃两街高炬烛青冥影连貔虎尘随路香拂牺牲月满庭已信卜郊嗤鲁史却看在涤重周经明朝复命红云殿鹄立金门候曙星
戚畹雪亭孙挥使祖茔八景其一曰鹤唳长松求题限韵一首
双巢白鹤万松青点染真堪入画屏声落九臯惊宿露梦囘三岛拂晨星徂徕地近应无恙琥珀年深更有灵怪底仙禽栖息稳佳城刚占凤凰形
五月十一日王世赏侍讲西园晩酌即席限韵一首
花底清颸醒醉顔城头落照尚忘还便须觞咏从今日未必林泉胜此间緑醑浮春倾北海翠屏宜晚对西山心惊远道青骢骑梦入中垣白鹭班
雨中独坐有感寄内叔卢廷弼
感旧怀乡共寂寥天涯归思欲飘飘犹怜建业桥头路曾赴长干寺里招尊酒有时仍夜雨扁舟何日正春潮相逢肯惜通宵话明月迟迟玉漏遥
送沈时昜少参赴闽藩专理矿事
旬宣一路惜分携天路霜风送马蹄过浙有山皆置冶入闽无水不通谿梅花香冷吟情健榕叶隂浓望眼迷闻说征徭应到骨好施霖雨向羣黎
岁暮祷雪致斋柬李西涯学士
几年斋署隔西东三宿重怜此地同寒逼寝屏新馆静尘笼诗壁旧堂空鹤栖珠树惊秋露凤翥丹山下晩风却愧蒹葭成倚玉一缄犹自往来通【初同年斋室聨句在壁间且二十年矣比皆宿西朝房今以进秩学士始复同宿院署】
冬至谒陵和吴原博韵五首
行龙迤逦下红门胜槩真称地势坤白日尘沙行处少紫垣星斗望中尊千年古木疑无路百里平畴别有村西接太行东到海羣峯罗列万牛奔
翼翼颠厓接断冈山城风景倍荒凉露根宿麦犹无雪带叶生柴尚有霜坐畏拥炉冬正暖困便欹枕夜初长学宫【阙】　频来客门外青襟立雁行
沙河氷合石桥危并辔怜予一骑追思陟畏途还自重恐寻覆辙漫成嗤傅岩舟楫宁非地郑国舆梁定是谁囘首丹青方炫烂路人指点梵王祠
泼纸云烟扫不开斋房稠疉见诗来丰年正拟称多黍盛世真堪咏有莱短草夜深羸马啮高柯月上乳乌哀行囊剩有珠玑在错落人惊出蚌胎
路绕谿湍定几湾坦夷才过即孱顔一时直欲乘风去五夜应须戴月还寒玉乱鸣谿下水晩屏斜对画中山一年两度歌行役谁道闲官尽日闲
祀归限韵二首
残月初高霜满林熹微曙色散轻隂城留拒马风云壮庙隐栖乌岁月深令尹官闲民十里广文斋冷树千寻自怜此地经行熟冉冉流光感寸心
归途风日总熙然联骑仍逢阆苑仙陵祀有严分祭岁山呼无计预朝天葭灰已应初阳律云气应占大有年却忆西人怀拯济匡时何策继唐贤
谒刘谏议祠再用元博韵二首
欲将忠义动君门一语回乾更转坤志在生前真大屈道於身後却长尊山中好惜甘棠树河上谁怜独柳村宦海悠悠渺无际颓波千里尚狂奔
泮宫西畔野城湾一拜高风一厚顔砥柱不随流水去浮名真作片云还当时多士惊鸣凤此日斯文仰太山何物斯文澌尽久芳祠长对夕阳闲
谒狄公祠一首
城西亲拜狄公祠袍笏森然仰令仪此地孤云心尚在中天落日手曾支平生事业存唐史一代文章托范碑闻道邑民能报德春风香火重追思
岁暮失子应麟孤闷中和时敷妹丈除夕韵以自慰云
孤闷仍惊値岁除却怜时叙强为娯麒麟自信非凡种鸑鷟终期得俊雏漫忆功名垂竹帛且看驩笑贴桃符壮怀落落知何似百事无成一老夫
愁怀聊藉酒驱除潦倒翻成一笑娯正惜年光蛇赴壑渐看春思燕将雏山中猿鹤非无意梦里熊罴会有符自恨一身遭两悞聪明何必胜愚夫
孟春奉陪庙享纪事而作
祠殿森严楯陛重雍歌初彻燎烟浓虞周典礼千年合文武衣冠百辟从日影渐移高阁漏露华犹拂御街松却瞻天仗东风里冉冉霓旌导六龙
经筵讲退和侍讲焦孟阳韵【时讲春秋】
庆云流彩日曈曈经幄重开礼亦隆师相雁行纡带白词臣鹄立拥袍红纵横已胜三千字褒贬先归十二公却羡伯强真侍讲每摅忠恳动宸聪
分献四渎礼成有作【丙午正月】
金榜高悬白石宫巍巍遥占地南东祠分圣主坛壝外礼合诸侯玉帛中源出名山流自独润沾新雨泽皆同小臣祼献惭无补拟竭微诚祝岁丰
十月十九日蒙恩授礼部右侍郎具疏辞以晩不及达明日陛谢又明日视事于南宫有作寄诸同年
恩綍煌煌下紫宸滥竽何幸及儒臣囘瞻东阁星辰迥遥接南宫雨露新自信官阶叨此地敢忘家学继前人非才每庆遭逢久犹是龙飞第一春
二十三年厠玉堂执经曾忝侍明光新衔又逐青云伴旧侣深怀白鹭行岂谓长嘶思故枥却看远翥在高冈可能丽泽仍相及得遂寅清答圣皇
青谿漫稿卷六

[book_title]卷七
钦定四库全书
青谿漫稿卷七
明　倪岳　撰
七言律诗
京师十景图诗
谁筑高台势半倾昔人犹慕好贤名天於白日自今古士与黄金随重轻返照又兼飞鸟没残霞时傍断虹明萧萧易水知何地登眺惟深感慨情【金台夕照】
移得三山小朶峰春深长见暖云封势凭天阙无高下影落人寰有淡浓崒嵂一拳疑踞虎缤纷五色想从龙须知岁岁为霖雨四海神功自九重【琼岛春云】
旧雨年来已罢飞新春深緑护林霏千家远树连民坞十里重门接帝畿佳气凌空疑缥缈轻云笼日正熹微纷纷车马朝天路芳润犹惊暗湿衣【蓟门烟树】
池头新涨涌盘涡宿雨初增太液波明月有时沉宝镜好山终夕蘸青螺自缘江汉朝宗近恠得鱼龙变化多万顷汪洋涵帝泽不须天上挽银河【太液晴波】
曾探山罅汲深清一曲泉流玉色明偃蹇虹霓云外影琤琮环佩月中声飞空疑欲成朝雨漾日从教报晩晴东接天潢知不远万年长绕凤凰城【玉泉垂虹】
都城王气接居庸晴黛氤氲入望浓峭壁倚云笼翡翠颠厓过雨出芙蓉争奇突起三千尺设险平凌百二重北尽龙沙东到海祗应万里属提封【居庸疉翠】
琪花入夜舞纎纎晓日西山万象兼晃漾不分琼岛路参差微露玉峯尖虚疑冻合芙蓉殿便觉寒生翡翠帘何处可人闲拄笏乾坤一色动遐瞻【西山霁雪】
桑乾汹涌到芦沟分得黄河一派流波影疑从天上落曙光应傍月中浮千山玉蝀晴初见五夜银蟾晓未收人语鸡声迷远近帝城西畔古桥头【芦沟晓月】
周郊一望大田东布谷声中雨满空宿雾未收方杳缈隂云渐合转溟蒙乾坤不惜栽培力畎亩全资润泽功为想秋成登万宝壤歌随处乐年丰【东郊时雨】
百里崇墉四面开朱门曾覩翠华来秋声卷海千林肃晩吹飞尘万骑回瑟瑟黄芦迷雁泊萧萧红叶堕鹰台吾皇恭俭廵游少辇路春深长緑苔【南囿秋风】
萧黄门文明出判海定贺正来朝诗以告别因次其韵
虎豹关严隔帝京蛮荒地僻壮君行平生肯负当言职天下应传敢谏名落月有时曾入梦停云何处不牵情那堪又作春城别把酒烧灯坐待明【时元宵日也】
易洞为京口丁无咎赋【中书玑之父】
铁瓮城西小洞迂碧窗深閴称吾儒心从天地穷三画道向羲文究两图点罢尚惊秋露滴读残真爱晩风呼丁寛旧学今谁继刚见临池凤有雏
学士四荣为丘先生仲深赋
史馆进书
五夜奎光正烛空君王初御大明宫书从石室编摩後人在瑶阶拜舞中内帑颁来仍进秩宫壶宴罢屡酬功词臣制作追班马得见斯文宠数隆
经筵进讲
经幄弘开圣学新文华东殿更宜春绯袍肃侍依丹扆黄案徐移接翠茵镐宴载瞻周礼乐虞谟偏感舜臣隣词垣地切遭逢盛啓沃能忘答帝仁
奉天侍宴
九重春宴拥蓬山恩露亲沾玉殿间天近南郊方对越地临北极重跻攀三传载荷君王命四品俱随学士班为庆清时居禁密早瞻喜色动天顔
谨身读卷
才开禁鼓已闻钟内殿深严隔九重昨日圣躬亲次第早时贤儁尽登庸蓝袍新睹朝仪盛黄榜初颁御墨浓引领班行催入贺佩声迢逓下鳌峰
晩晴
雨脚霏微断复连小窗起坐思悠然犹闻流水长桥外惊见踈云落照边方讶隂晴随地变更堪寒暑与时迁星槎咫尺银河上我欲乘之一问天
偶书
六月八日暑气微终宵积雨到斜晖老天翻覆亦如此举世炎凉何所讥但愿羣生随意足休嗟万事转头非年时谁种城东柳早见青青向十围
二十九日夜祀以病不预枕上用韵一首
虎豹关严隔内朝门官引入暗相招鼓锺声动星初转松桧隂连露未消前导公侯分两队後陪文武肃诸僚自缘斋祓心如惕卧听鸣珂散九霄
用篁墩宫谕韵贺樊驸马大振总禁兵宿卫
星光夜照羽林军都尉承宣自不羣九陛崇班依日月两朝嘉会际风云龙蟠鞞?千金直凤拥兜鍪五色文明日庆成闻锡宴宫花宫醖送微醺【以侍卫不与坐宴别有颁赐云】
斋宫候驾次西崕学士韵
银河如璧护重关翠辇初临大祀坛映日牙旗环禁旅连空甲骑拥祠官风云已觉争春丽雨雪先惊入夜寒礼罢天门重整佩欢腾万国正回銮【是日大雨雪】六月九日西涯寿旦其日生子以诗志喜次韵贺之
闻道君家喜有余掌珠光彩动轩除老天自是知人意此子还能读父书占梦固应非偶尔【先一月在东阁昼寝梦　人送子至至是果验故云】试啼聊复问何如醉来却忆山翁语径作高门待汝车
丝纶阁下暑雨余春信忽传来玉除【时方在东阁得家报云】翁当绂麟正张宴客喜弄麞争致书知君於此万已足愧我而今百不如太丘盛德老愈健会遣长文从後车【西涯尊翁先生寿七十矣】
显灵陈真人邀赏静观亭芍药至则仅余白者三数朶殊觉败兴乃诿之昨来风雨之厄或者未然乎即席次王世赏太史韵一首
琳宫亭馆曲阑东零落全惊昨夜风羽士最宜珠树白谪仙难覔锦袍红依稀玉局悬孤黍缥缈霓裳堕半空旧日芜城尤寂寞翻阶春色有无中
蜡月晦前三日齐宿礼部有怀馆阁诸先生
南宫还似玉堂寒氷雪崚层岁向阑松露未零瑶鹤噤槐云已老翠虬蟠笑谈何地追羣彦献纳非才愧此官犹有独眠斋阁夜时时飞梦绕金銮
和于京兆景瞻金山八诗
帆引春风趂晓晴日华浮动四山明望穷东海双眸豁行过中泠一掌平蔬笋且便僧舍乐轩缨顿减宦途情只缘正近趋朝路王事匆匆自有程【右春日游金山时景泰庚午也】自是寰瀛第一洲凌虚长日许谁游须知佛界波心立絶胜仙槎海上浮留客帆樯三月里恼人风雨五更头四难二美原非易极目江天不尽愁【右重游金山阻雨不果】乘兴思登江上台天风吹送片帆来青山十里无多地白浪千层絶点埃楼观真从云里出画图疑是镜中开何如得谢樊笼去判取吟身混草莱
客船小泊亦多时风雨冥冥有所思新赏已孤三日醉旧题聊续一聨诗梦中泉石俱空界眼底江山此色丝夙愿可偿君莫忘悠悠岁月尚无涯【右拟赋重游金山】
旧游何处覔行踪胜会茫然百念空长羡上方归衲子好分佳景付诗翁山形拔地真成险海口吞江欲逞雄儗住穷颠携白鹤不妨见夜月开笼
青山雄镇大江流四面江声春复秋已信有人留胜槩也知无地着闲愁题诗尚忆当年到载酒重期此日游舣櫂不堪佳兴阻掀空风浪几时休【右约友人重游金山阻风不果】青螺临镜绾朝烟白首重登感少年访旧逢僧仍莞尔赏心对酒已陶然呼鼋洞口云垂地栖鹘峰前水拍天为惜胜游归去晩清时未羡独醒贤
岁华如逝抵须愁三十年余两度游离合有期诸客在去来无定此生浮寺从兜率岩中凿江绕盘陀石畔流欲向山僧分半席惊鸥飞起断矶头【右重游金山则成化癸卯矣】
送于京兆奏绩南还用其留别诗韵
鸣佩来朝自旧京承恩南下暑风轻云中远树连瓜步江外危楼绕石城去去樯乌犹在望翩翩竹马正相迎汉廷不久徵黄霸记取吟坛此日盟
弘治纪元戊申二月十三日侍从亲耕藉田用程学士韵一首怀不能已复缀短韵一章
南郊晴旭晃銮仪天路无尘进辇迟京兆青箱依耒耜教坊花鼓应旌旗明禋早致先农享粒食仍歌后稷诗圣主重民亲稼穑此生何幸际昌期
貔貅万竈绕城坳礼重亲耕指近郊丰稔早占穜稑种泰和端叶地天爻弄田何足论鈎盾劳燕真看出大庖诏许三农瞻日表不须前纛拥蒲梢【时有诏庶民终亩者许拜谒廷下】二十二日奉制命往祀天寿山之神二十五日礼成而还
香币遥从晓殿颁小臣承命谒桥山千年王气蟠龙虎五夜祠官拥佩环草木润囘新雨後坛壝高出乱云间礼成正及曈曨曙携得天风两袖还
长陵北上宝山东仄径萦回万壑中鸟道泥新初过雨虎笼云暗欲生风礼严牲币三酬献诚协人神一感通归路却惊甘泽遍夐无尘土自春融
寿程詹事母夫人
篱菊堂萱雨露浓深秋嘉庆喜重逢孝隆学士三牲养恩并尚书八座封酒熟芳筵开玳瑁香凝画阁拥芙蓉青鸾忽报仙桃至春色红酣映寿容
除夕有感
流光冉冉岁华穷不尽烦忧感慨中千里将家思有托两朝叨禄愧无功文章早幸归词苑礼乐何能辅秩宗四十五年如梦里明朝依旧对东风
谒文惠祠
仙李根危叶渐微乾坤满眼事全非痴姨自谓能忘世此老真思为解围折翼固应心已悟褫魂应遣梦先飞白云红日依然在灯火严祠几夕晖
题镜川杨先生园亭宴客诗卷
短篱曲径水之湄面面春光日日宜入座雨香芳草合开帘风软落花迟长怀廊庙匡时学犹见园亭宴客诗宦业自高心自乐平生佳兴许谁知
哭同年陆静逸鼎仪【仕终太常少卿兼侍读】
聊因多病解朝衣圣主恩深特赐归屈指方怜经岁别伤心竟与此生违秋风高塚应临海春雨空堂自落晖忽见贤郎增哽咽语阑唯有泪频挥【去岁始以病解经筵日讲而归未期岁遽卒与其子爰道之益恸云春雨其所居堂名】
赠南京礼部尚书諡恭毅章公大经挽诗
远佐南铨更秩宗两朝清宦圣恩同归来已遂闲居乐老去犹存直谏风【景泰间上疏乞复储位下狱几死】诏赠新衔传美諡史编旧疏表遗忠【时修宪庙实録有诏令编旧所上疏於其中】晩生方切通家谊无限深情感慨中【公与先公同年进士且同官南京礼部云】
宣府朱用辅秀才挽章寄其弟用吉
落日孤云隔塞垣因君堪恨不堪言寒斋瘦骨那禁病远道悲歌更惨魂无复姓名登虎榜空余涕泪满鴒原萧萧宿草城西路目断跑沙十里村【跑沙葬地】
谢方石乃叔宝庆太守采藻亭次韵【有会缌堂皆在墓所】
采采长怜涧有芳是谁沾湿弄淋浪才宜补衮身先退礼重维筐志不忘百代功缌从会合一时伏腊许相将草池竹径情何限犹自凄然向晓霜
送侣都宪大器廵抚江南次韵【别时衆以刘宴文襄致望故云】
双旌直下大江东五夜清霜动晓风赤县正依瞻望表苍生全藉抚摩中覆盆郁抑能无白充庾因陈渐有红今代文襄古刘宴临岐一语已归公
赠台人王古直次韵【古直复游京师吴匏庵庶子赠之以诗因次其韵尝於谢方石所闻其醉歌清裂可爱也】
旅食京华三十年风流应出杜陵前重来却喜成诗卷老去何须覔钓船野鹤不覊非漫尔浮云无定本悠然相逢最是闻歌日醉里浑疑乐在县
大司马王公公度挽诗
河陇归休二十年勲名真羡始终全孤忠报主今谁及大手摧奸世所贤功在东南资国计令行西北付兵权经纶未尽身先老千古高风自凛然
送唐黄门使两广【其先有仕广者遗庙存焉且得便道还常省母云】
三月都门半落花却看?节送皇华凤毛天远辞青琐鹤髪春明拥翠珈遗庙瞻依初过岭高堂拜舞正还家寿筵一为歌来谂此乐知君未有涯
送同年梁都宪廵抚四川二首
几载湖湘政有成重持霜节劒南行忠臣旧识王尊志亷吏今推赵拚名望里雪山从此重到时锦水向人清棱棱风度台端栢先见嘉陵老稚迎
分陕初看出帝京陇云江树几驰情还家又作三年别镇蜀重惊万里行从古贤劳多注倚祗今离合太交并丈夫事业相期远休问阳关第几声
宿大胜寺敬次壁间诗韵
薄暮风涛正满林禅房真慰入幽深迎门老衲知人意悬壁华笺感客心谁信百年存旧迹独怜三叹有遗音人生会晤元非偶又复斯文此盍簪
三月九日圣驾幸学先是阻雨改卜适际晴和侍从观礼喜而有作
圣主崇文幸辟雍骏奔百职讶云从方惊风雨终宵静自庆衣冠此日逢诏下青衿增感激礼成黄幄倍从容谈经却羡师儒地献纳能忘答九重
雨余春意满贤关咫尺天临侍从班旷典正逢三月里清光近仰一堂间新加牲币过唐宋远绍云仍及孟顔十里旌旄红日拥銮舆徐驭六龙还
三月十二日肇开经筵岳以翰林旧僚叨侍讲读荐蒙燕赉感而有作
讲殿春开第一筵师臣敷对更精专龙飞五位文明盛鹄立羣工礼度?早奉王言颁玉勅初闻帝典啓瑶编非才素愧匡时学重荷恩休倍悚然
载瞻经幄侍文华天语亲聆宠数加燕锡大官当禁闼恩颁内帑到儒家逢时有幸应知感稽古无功讵足夸誓竭涓埃裨海岳祗今文运正亨嘉
岁暮祫祭大礼肇行骏奔之余喜而有作
天晴除日冻初销圣主乘春下九霄合祀始崇周典礼分班仍集汉官寮寝宫帘影依龙衮辇路銮音协凤韶至孝夐超千古上遗经曾见纪宗尧
廷试供事次屠都宪朝宗韵二首
圣主临轩第一春诸生敷对意俱新风云早际明时会民物同归大造仁【时制策以西铭民胞物与为问】却羡俊髦高擢第端期忠孝重书绅非才沾被今三度分得恩波下紫宸羣公同挹庙堂春多士均沾雨露新明日蓝袍承帝命一时丹悃答皇仁腾懽早见传衢路称贺还期拥佩绅华盖天高瞻淡墨遥听宫漏候严宸
大司马马公廷试志喜有作次韵二首
董贾贤良初献策唐虞敷纳正求才一言共喜龙顔合五位遥瞻雉尾开奎壁光芒动霄汉衣冠遭际极公台茹茅已协乾坤泰愿上君王万寿杯
南宫喜占非常选东观期收不世才忽报彩云随日上却惊黄榜自天开恩荣便拟沾需宴宦达终看列鼎台一路春风桃李外大官催赐曲江盃
十二月朔旦圣驾视牲南郊先是风寒特甚至日天日晴和远迩忻戴大司马马公诗以志
喜遂次其韵成二章云
昨日风寒今日晴天知圣主视郊牲鲜颷不动旌旗影协气潜谐鼓吹声入腊便惊春意早向阳仍爱暖云轻太平有象人心悦昭格惟应在一诚
深冬风雪转新晴车驾亲临大祀牲节近土牛春有信令严铁骑夜无声龙楼日射金铺丽凤纛云移翠羽轻须信格天非异术吾皇端拱久存诚
青谿漫稿卷七

[book_title]卷八
钦定四库全书
青谿漫稿卷八
明　倪岳　撰
七言律诗
癸丑春闱忝知贡举试事将毕寄柬李陆二学士
翼翼重门昼不开两帘悬隔断嫌猜珠玑照夜宁非宝桃李经春总是材奉诏每期精简抜论文真欲细敲推荐贤报主吾儒事得见英髦衮衮来
默默春宵坐不眠心期为国重求贤人间盛事宁过此天上文光亦烂然瑞世凤麟须在网应时奎壁正当躔圣明临御真儒出永弼皇图亿万年
廷试执事和马司马吴状元韵
龙驭临轩紫殿高鵷行彚进总英髦玉音飞坠先承宠丹悃敷陈肯惮劳映日瑞云方似绮济时甘雨定如膏遭逢共仰今尧舜报塞宁忘後禹皐
巍巍阿阁帝城隂争听雝雝凤鸟音圣主载颁咨治策羣公交尽荐贤心平生忠孝相期远一代经纶属望深明日天门初放榜姓名从此重如金
六月二十九日拜命进位尚书适与体斋傅先生年兄同升比承诗示次韵奉复兼柬西涯学士
紫宸朝下听鸣銮凤诏徐颁远近看并命恩隆良可庆同年志合更相安礼曹重叙新僚友经幄原随旧讲官独有故人情不忘几番回首五云端
甲寅正月四日受誓戒恭陪庙祀和李学士西涯韵
春祠将事庙街东郊戒先闻出帝宫大礼叠行当此日羣工一德对休风仍於尊俎停酬酢应向天人见感通试看城南新雪尽无尘辇道往来中【时以方始郊斋诏罢饮福受胙之礼】丁巳正月郊祀斋居和郑廷纲少司徒二首
长忆郊斋傍紫垣禁城春色正氛氲龙舆欲下千官肃凤纛徐移万骑奔银汉云收微有影瑶台月转淡无痕留都散局今叨窃不及严趋向帝阍
奉引长时下掖垣御街瑞霭自氤氲六师环卫看如翼万姓遥瞻喜欲【以下阙】
东庄行乐
东庄小隔渝水东萦纡仄径遥相通春雨初过乱松碧晓日欲上浮云红耕余闲步引孤鹤睡起行吟携短筇回首萧然忽陈迹长林瑟瑟生悲风
送萧文明佥事致仕号海钓
拜表来朝便拂衣关山如故决然归谏垣忠鲠惊先擢宦路炎蒸喜暂违白首无机鸥鸟狎青云有继凤雏飞袖中为惜经纶在海上聊寻旧钓矶
户部李尚书挽诗【有紫云书院】
早从藩岳陟都台司马仍推佐武才地卜紫云思独往诏承丹凤见重来功如刘宴存南国位比张华历上台德业总看青史在苍生怀惠不胜哀
几载班行接令仪雄才真足辅明时任隆八座经纶地恩荷三朝际遇时奏计频繁传恤典发潜辉赫着丰碑迢迢欲致生刍意极目嵩高有所思
和傅体斋李西涯二年兄屏风灯诗韵兼致谢意
小屏灯烛夜荧煌锦帐围春在一堂剪刻无痕浑类织品题有幸复成章寄来迢逓三千里粧就分明十二方但拟长年供雅玩肯辞奕世为深藏
云锦分张自一机座中人讶眼中稀风前仙侣开珠幌月里孀娥按羽衣画比白缣元异品诗於金雀可同归开缄急为燃藜读从此蓬门烂有辉
奉次屠都宪韵贺篁墩学士领教翰林兼柬西涯学士二首
巍巍圣德仰如天学士承恩重养贤虎榜旧名金作字凤楼新制玉为椽道根伊洛从今盛教本苏湖自古传二妙正当天下选最宜霄汉领群仙
桃李春风二月天栽培深倚济时贤讲筵密勿逾三接大厦优容必万椽一代文章从指授两行衿佩望心传业成不日看高步同是鳌峯顶上仙
题衍圣公东庄卷
郡城西接泮池头别墅新成望野楼登罢有山还小鲁迁余无地可存周牕迎晓日人初起座拥春风客自留不独课农知稼穑浴沂归咏亦优游
会贺五宫保于部堂用屠都宪韵
霄汉人瞻五凤来东堂今始为公开丝纶烜赫先同拜簪绂从容此共陪岂乐任倾千日醖光仪如接九英梅斯文盛会元非偶一醉何妨踏月回
题瘦竹卷
骨立棱棱玉一枝玉河人自渭川移休文闲赋郊居日子美孤吟饭颗时馋守虽贫还易得俗夫非病亦难医首阳絶粒于今远犹似癯然力不支
乙卯郊祀分献北海礼成有作
北海分祠曲径西瑶坛第一费攀跻天中星斗应相近宇内山川孰可齐已信朝宗归漭沆还期流润徧町畦礼成欲献祈年颂拟候重城报晓鸡
送九江潘同知赴任【工部郎中杰之子二亲在堂】
水部潘翁老圣朝却看雏凤起冲霄一官高占人中选二守尊居郡上僚地接江东民最朴水通湖口路非遥荣亲志遂堪迎养百斛方舟稳趂潮
盆梅一本二干开红白花
双干分开二色花孤山晴雪绚朝霞有奇有偶自人作为李为桃从客夸亚父鸿门撞玉斗葛翁勾漏链丹砂移根换骨非难事两种元来是一家
谢饯行诸门生二首【以下皆南行】
五月八日癸卯京闱所取士之仕于京者若给事中于瑁屈伸御史张纶张天衢郭镛户部欧信钱敬张举张定郑洪刑部熊祥周东光禄赵竤方鼒中书李棨郭旵行人王雄南京刑部张赞进士张彧翁玉聂瑄何俊合二十二人会饯于城东茶庵之新祠因赋二诗以谢且致望焉
长忆京闱抜俊英喜看先後步云程求贤报主应无愧列职分曹更有名总谓凤麟呈世瑞岂殊桃李擅春荣临期一语仍相勉永竭忠贞答圣明
叨典南铨荷帝宣一帆初上潞河船方惊远道三千里却忆高科十五年云路蜚腾元济济天涯离合正悬悬青尊緑酒城东馆无限深情对别筵
寄阜弟
惆怅鴒原话别难河西风雨晓犹寒扁舟欲发仍留缆疋马将行屡据鞍客邸有怀惟梦远征途无恙且心寛平生家学君须记只把清忠守一官
道傍柳树多为风雨所抜横仆水滨无复理者见之怃然
堤柳何因厄闰年坐惊摧折动逾千空怜翠色犹横水不见清隂可拂天自昔氷霜非尔耐于今风雨为谁颠前人久费栽培力可向樵苏惜弃捐
直沽道中有感
暑雨南行已见霜扁舟来往为人忙河流渺渺今俱浅柳色青青忽渐黄有幸尚看氷未合无眠真觉夜偏长宦途风味浑如此却笑今年始备尝
承西涯阁老以铜雀砚见惠且谓验其真贋舟中试笔知为故物无疑乃用前所赠韵复成二首以寄
铜雀台高倚邺城欲从歌舞乐余生侵吴兵老终先破禅汉谋深卒未行物古人怜陈迹在基危天遣霸图倾千年瓦砾漳河底太息空劳用力成
一槖萧然出凤城砚砖分惠眼犹生当年可为笙歌溷此日聊随楮墨行藻饰如存新制改波颓不复旧台倾明窗浄几闲挥拂吊古文从感慨成
途中复见新月有感
堤柳经霜叶半凋客途风景夜萧条不堪乱柝惊孤枕拟借轻帆送短桡玉宇高寒心岂远金陵佳丽梦还遥推篷见月增离思可信深闺共此宵
雨後过甲马营时隂云未解南风方急云
细雨轻云不放晴南风应阻客孤征秋高槐柳随霜落水逆鱼龙鼓浪行厌听舟人吹野调喜从津吏问邮程帝京回首逾千里今日方经甲马营
过济宁有作
孤城忽见济宁州今日重惊得顺流飘泊未须论断梗别离何许谢行舟醉乡方忆金龟酒月夜仍怀紫绮裘一曲棹歌天已暮凭谁唤起谪仙游
至淮安候李都宪不至诗以寄意
画舸乘风夜渡淮孤吟聊遣客中怀行台玉节应难候宾馆金尊不易偕愧我匆匆还故里看君衮衮历崇阶须知国计通融地天上恩波想未涯
十月既望又二日夜渡宝应诸湖适谢水部中流见访
湖光晃漾水波平夜半舟人静不惊霜斾近於天上转风帆遥向月中行一泓清浅鱼龙隐两岸空寒鹳鹤鸣犹胜坡翁雪堂梦相逢有客未知名
龙潭驿小憩
背负层峦面俯江水光山色动轩窗迁移自昔知逾几建置如今信少双岸近也应便北渡地雄端可殿南邦遥思来往皇华节能赋何人笔似杠
观灯有作
锺阜山高王气增元宵景象称丰登万家门巷银河绕九陌楼台火树层天上凤韶乘月动人间鳌驾遶云腾旧游何许今如梦二十年前记所曾
宗家灯火帝城西闽海亲劳客远携五色云霞笼薄雾两轮日月贯晴霓鱼龙照眼春犹蛰燕雀迎人夜不栖一笑相逢成四美兴来聊与醉分题【是夕宗人彦和家赏镇东灯】
游牛首山将至佛窟寺有作
野寺寻僧客到稀马头时见小虫飞十分深处初闻磬百尺高台好振衣山耸两尖牛砺角江横匹练凤停机欲穷往牒探奇胜千载称雄拱帝畿
不及登兜率岩因寄同游诸公
兜率岩高紫翠层酒酣无力倦重登探奇骋望君方始涉险留题我已曾吊古谩寻前代寺逢人频问旧时僧山林城市俱成幻千刼维摩总浪称
和梁少宰韵
上元春满凤凰城争似山居况味清一径欲迷行处险羣峯如伏望中平未论竹院逢僧话且爱松窗听鸟声却笑诸公总吟癖惊人佳句一时成
和郑司徒韵
山绕春城水绕谿暖烟如抹树如迷虚疑古塔凌空小最爱长松出磵齐晴色扑帘知日近轻隂过槛觉云低老僧方丈清如许不见危梁落燕泥
和董宗伯韵
牛头山在帝城西古道登登去不迷挺秀总看松作径凭虚全藉石为梯休惊白日淹驹隙且胜红尘没马蹄指点六朝遗迹远欲从何处问梁齐
寄傅体斋
鸿雁南来不见书故人天上遂忘予雷陈胶漆知何似韩孟云龙恐未疎犹忆三同存旧卷方怜一榻寄新居皇恩如海容樗散自幸优闲已岁余
赵淮江东转运判官死于贼二妾彩云翠莲抱焚尸于缶投水死因附于祠
转运江东更典兵矢心不与贼俱生絶怜双节从夫志无愧孤忠抱主名云散任教风力劲莲枯终见水波平须知抱缶沉身意合葬深渊见此情
醉後重题玉亭一首
拂石从容认旧题玉亭幽迥凤常栖雨余最爱青如洗烟暝浑疑翠欲齐倚醉尽堪留笔札乘闲还可驻轮蹄瀛洲不隔三山路明日重来酒賸携
郊祀分献星辰二坛有作
西列瑶堦第二班禜星坛迥费跻攀心通肸蠁三台上耳接声歌九奏间象纬渐看天外转銮仪仍候月中还礼成总慰繁禧集喜动臣工仰圣顔
奉次西涯阁老分献韵
礼重南郊耸万方禜坛清切紫微傍银河影隔珠帘影壁月光分宝炬光已拟年登歌大有却看春早报殊祥五星顺轨天心协昭假精诚仰圣王
庆成宴再用前韵
缥缈韶钧动尚方羣工分候紫微傍伶官舞戏鱼龙队力士班聨剑佩光气协乾坤知应感瑞呈麟凤待呈祥拟从既醉歌周雅万国承恩奉一王
十年叨侍殿中班坐候羣公幸始攀八佾舞传千古上九歌声落五云间早看凤历颁春罢徐候龙舆捧日还天语亲承三赐爵恩沾夷夏总懽顔
七言长律
承李士常进士以所和与李宾之内翰潘时用秀才冬夜联句之作见示用韵以答
风度书帷月度窗萧然相对倒秋缸寒声屡报重城柝孤影频揺客舍缸共惜离怀伤旧约却聨长句托新腔潘郎远裔骚人一蒙叟诸甥国士双久向文名知俊逸更於交谊见淳龎情如元酒真堪酌音出黄钟不在撞总慰诗坛传檄定自惊敌垒竖旗降锦囊遗学宁惭贺彩笔雄才岂亚江量隘五湖怜浩渺口翻三峡讶琤淙好殚儒术禆元化圣主隆文理万邦
昨者候问尝以不作诗奉戒归途欲聨数语驰上未果也明日使来复辱和章岂谬言不足信耶抑兴到落笔自不为劳耳辄复借韵一首以终致鄙意
先生晏卧读书窗孤负新醅发旧缸寒极不禁挥健笔夜深犹为拥清釭聊将卷帙销余闷却任歌词疉故腔药裹欲劳丹竈一诗筒空报玉盘双心旌漾漾还增剧愁绪纷纷亦转龎最爱虚檐明月上惯闻高阁暮钟撞长时病榻凭谁遣今日诗坛拟自降瘦骨秪怜头戴笠渴怀终慰梦吞江气锺岳麓山灵閟派出长沙水势淙一代才华烦郑重少年功业在经邦
送致仕袁太守士莹访旧南归
结屋深依铁瓮城可堪乡思忽然生逢人便与留诗别为客何妨载酒行蓟北交游仍在望淮南父老正相迎永怀五马声华远争羡孤鸿羽翼轻六月长途真耐暑七旬暮景岂干名久知宦味如云薄却笑吟身似鹤清白日到门淹杖屦清风满座倒瓶罂犹惊明发还分手四十年来故旧情
青谿漫稿卷八

[book_title]卷九
<集部,别集类,明洪武至崇祯,青谿漫稿
钦定四库全书
青谿漫藁卷九
明　倪岳　撰
五言絶句
西涯杂题十二首为李宾之
西涯
城北一西涯城南一西涯身外无穷地相安即是家
海子一名积水潭
积水千年在寒潭一镜开楼台渺烟雾何处近蓬莱
西山
君住西山下时来却望君不见山中树只见山中云
慈恩寺
楼阁云中出丹青水面开江南何事者寂寞雨花台
饮马池【居人汲水饮马因之乞钱】
汲水足饮马索钱还济贫可怜一掬地於物复於人
杨柳湾【湾中居者多吴人】
高柳抱晴湾疎篱匝烟渚犹记泊枫桥隔水闻吴语
桔橰亭
桔橰在平林辽辽怀汉隂灌园者谁子可解息机心
钟鼓楼
高楼严击柝可怜更漏明夜半人语絶忽闻钟鼓声
响闸
奔涛鸣春雷闸口疾如箭怀哉百步洪使我心胆战
月桥
夜色落长桥片月波心净不见影娥池鱼龙自窥映
稻田
腐儒常苦饥问籴竟如玉僧田不自耕终岁饭亦足
莲池
莲生失其地羞与衆芳伍独笑采莲人不识莲心苦
诗送朱用辅北归省墓
暑雨发新霁征车在都门之子别我去行逐燕然云燕然高揷天烟霞日来往而君处其间飘凌动遐想君家好兄弟玉树森以敷季也更超特落落珊瑚株我昔有远游逢君惨覊旅异乡感新知义气两相许结交未三载一别今十年相见讵云踈相思长自怜君今得亨途轻帆遇风便龙门海之湄超忽驶如箭客路良已达客怀亦以深双亲渺何许伤此平生心归来一盃酒聊慰九泉下秋深有良贾拟报连城价旧游二三子长才久争雄相期桂子府同上蓬莱宫重阍天上遥长桥雾中阁葛陂一丈竹倏忽弄头角君行急囘首望望黄金台寄语谢诸君为我联翩来
七言絶句
丙子新秋
梧叶惊风报早秋天边时见火星流深闺凉夜碪声起总是关山客里愁
雨窗秋思
秋雨萧萧向晩天小窗坐久独忘眠风前杨柳今揺落一别乡关又几年
居庸道中
浮云出没翠微中淡紫深青远近同此景峥嵘真可畏愁怀郁郁正无穷
春日漫兴
吟怀默默唤愁生旧赏新游总未成燕子不来春欲暮萧然又过一清明
十月十一日夜雪有感二首
每凭鱼雁问平安一纸书囘带泪看最是夜深成独坐白云南望雪漫漫
白云南望雪漫漫遥想亲闱夜正寒安得西风生两翼一樽春酒奉清欢
纪事
一自开残上苑花十年春色老京华临风滴尽伤心泪悔杀从前愿有家
别院穷居岁月深重门榛棘已森森窗前一任春风去誓不今生负此心
心事无端重郁纡更看寒燕引双雏世人不戒前车覆浪说程婴可托孤
闻道花开树树新璚林地远絶风尘独怜岁月催迟暮肉食无人惜此春
晩泊流河
迢迢客路近流河渔浦风晴起棹歌夹道短篱村巷小两行疎柳夕阳多
晚泊东光县
斜日隂隂起暮笳船头画鼓不停挝县门东去刚三里正及郎官放晩衙
过故城遂泊八里屯
萧条门巷不成村细柳深藏卫尉屯囘首故城三十里月明风冷送黄昏
题竹二首
湘云流尽水痕乾玉骨伤秋露气寒饥凤夜深飞不去也随羣鸟宿江干
【阙】　　稳楚江秋灵瑟声寒泪不收明月莫随流水去好应长照梦中游
对雪有感
慈母恩深不可追严亲犹隔大江隈独怜洒泣东风里惟有孤肠日九回
三十光隂犹冉冉寻常心事亦劳劳叮咛说与檐头雪休逐东风上鬓毛
题岳蒙泉葡萄画
往年曾说蔡中郎唾落骊珠颗颗香却忆凉州辛苦地个中滋味亦亲尝
远道归来把一麾转头零落又成悲旧家只有葡萄在从此无劳说荔支
不寐
一话孤身万斛愁贫来偏易上心头无端客枕难成梦卧听寒更报晓筹
悠悠心事总堪愁三十年来一转头只恐蹉跎成老大不知何处覔良筹
闲中偶题芦雁遂成十絶
雁飞初到楚江头叫破衡阳一段秋寂寞西风明月夜芦花如雪点汀洲
囘雁峯前湘水头随阳来往自春秋月明远度黄龙塞夜静长鸣白鹭洲
满地芦花笑白头客怀牢落正惊秋雁声和月囘残梦寒影翩翩下远洲
月明十二碧峯头霜落沅湘水似秋凉思也惊鸿雁侣相呼相唤在河洲
燕尾沙长出水头潇湘风月正新秋翩翩寒雁投荒渚簌簌霜芦带浅洲
萧萧凉月堕楼头雁影初传紫塞秋叫得客愁无处着却随芦荻老孤洲
梧叶惊秋落井头天涯旅客正悲秋更堪月夜寒声起江上菰蒲落雁洲
一曲清溪带石头夜凉归思不胜秋却怜远梦随征雁飞落江南第几洲
水清沙碧没矶头归雁声中两度秋欲问稻粱何处好西风彭蠡白苹洲
楚水悠悠欲尽头一双归雁远鸣秋可应榆塞经过地不及苹江远近洲
观史而倦辄成短句意或有在不复次第览者幸贷其拙云
妖艳承恩粉黛羞君王一笑老温柔须知祸水皆堪戒岂特当时秪灭刘
纨扇西风日日凉凄清光景断人肠慈帏供奉身何托冷眼闲看岁月长
失宠心怜梦亦惊长门词赋若为情东风别院笙歌醉遥听春游翠辇行
鳌极虽倾力可全古来遗事已茫然空怀五色山中石大手何人解补天
行自因循位自崇空劳天下说中庸一时碌碌成何补怪底偏为世所容
五代悠悠转盻间安荣不动却如山但知长乐全身地大节孤忠总是闲
杵臼程婴事不同托孤犹足亚桐宫高风千载无人继一节还宜数霍公
肉食谁能与国谋庙堂风采自优游却怜漆室民间女独抱深忧为鲁侯
抗疏殷勤十九章一时须髪总如霜不知干进希名者今日何人可颉颃
闰月张灯已异常无端灾乱起萧墙仓忙烂额焦头者剪发酬功计亦良
题瀛洲学士图
等闲图画亦堪传身在瀛洲不是仙谁道当年闫立本报功只解写凌烟
緑杨深处对楸枰黑白虚劳二子争後着纵高人亦解可怜功业在登瀛
日长台阁动丝桐何处南薰续舜风破阵功高元有曲凭谁谱入七弦中
天荣图书属上公衣冠终日仰高风悬知千载贞观治不负当时讨论功
送薛侍御志渊使荆襄
荆襄山中壤地饶沃民之流徙者竞归之固其所也然莫非王土莫非王臣因以安定而服役之在此犹在彼耳其有不然去其太甚而已夫去莠所以为苗莠去而苗自茂忿莠之害并去其苗岂理也哉奈何急於成功者绥辑无几而遏絶已甚遂使赤子骈首就毙岂不有以伤天地委和之气失朝廷好生之仁也耶侍御薛君志渊复有荆襄之行寅友陆君亷伯相率赋诗以赠余廼学为俚歌四絶以续骊唱云
流离赤子最堪怜房竹山中有废田畊凿几年皆帝力岂烦膏血污戈鋋
嗟君此去意如何一道苍生望抚摩往事已非空浩叹功名岂为杀人多
深山平地总王臣莫论区区旧与新但使熙然同乐业使车到处即阳春
十年两度说班师此去人心恐见疑传檄早须坚信约君行休厌奏功迟
道中柳枝词
闻道吴侬歌竹枝阿谁为续柳枝词柳枝袅袅三千尺解与行人绾别离
官河两岸插新杨揷得成行更望长纵长只拂官河水不似离人九曲肠
垂杨堤下水悠悠欲行未行人自愁高堂空忆儿归早日日江头望客舟
杨柳新青拂水齐牵舟人正满长堤推篷忽见中天月游子愁闻乌夜啼
墨笔牡丹
京路缁尘欲满丛娇羞无语立东风夜深聊向灯前看顔色虽殊骨格同
一朶萧然带墨痕玉阑干畔倚黄昏也知不作金棱碧何用韩郎为染根
白马
春草芊绵柳拂堤玉骢翘立不闻嘶祗缘一入神龙廐闲却沙塲万里蹄
题夏太常竹
冉冉云烟堕墨池隔窗踈影弄参差清卿老去风流在得见当年第一枝
四时猫四首
玉雪娟娟好羽衣小山花竹正晴晖翻盆倒瓮无心问闲看东风蛱蝶飞
养得狸奴解策勲可怜小雀已离羣生平威力才如此莫遣君家鼠辈闻
步出花隂野雀高惊心短翼免相遭主人莫更穿鱼待田叟迎猫已自劳
狰猛狸奴乳虎同菊边高卧饱霜风养威好作他时用一举须令鼠穴空
诗余
望海潮题水仙扇面
氷玉为肌沉檀为骨天然素体倾城鼓瑟湘潭捐璫澧浦凌波微度飞琼何处是蓬瀛正忍寒送目借水成名东阁官梅两般标格一般清娇黄腻粉轻盈有心安冷淡节抱幽贞压倒酴醿搀先桃李花时争遣交幷临镜渐分明但半奁掩面千里关情山谷山矾出门一笑大江横姻叔卢廷弼文以水仙扇索题久未之复暑雨公务稍简因填望海潮词一阕于其上所谓观音老人坚坐不去者亦此意耳
致语
皇太后圣节囘宴皇上致语
东朝开寿域又当十月之中北阙啓华筵正在九重之内极崇奉之典敬先於以卑而事尊推亲爱之诚恩始於自上而逮下一时盛事千载奇逢恭惟皇太后陛下功齐山岳福并乾坤礼絶汉仪俨褘翟舆鸾之备举庆弘镐燕纷烹龙炮凤以交呈廼畅宸懽式囘皇眷仰惟皇帝陛下志隆爱日心切祈天承欢竭虞舜之夔夔侍膳尽周文之翼翼亲顔有喜圣德无疆协万国於熙和昭两宫之慈孝日复日而岁复岁瑶池醖不老之觞乐其乐而亲其亲金殿谱长生之曲秪陈口号庸引心声慈皇宫内锦筵开先进君王万寿杯天意正教春意转风声初送乐声来珠帘影隔黄金殿宝鼎香笼白玉台何用别寻仙境界须知此地即蓬莱
万寿圣节致语
时逢圣诞昭日月之光华世际丰年溥乾坤之熙皥欲献千秋之唐监先陈万寿之汉觞凡在生成曷胜懽蹈恭惟皇帝陛下福萃禹畴道延姬籙龙河虹渚既早协於殊祥华祝嵩呼复屡臻乎嘉庆肆璚筵之载啓迓宝辂以徐临扇影分班便觉瑞云之拥乐音交奏正逢爱日之长荡荡难名共祝冈陵之算巍巍莫并遥瞻箕翼之辉宝辇初移彩凤翔弘开寿域自无疆九成初奏虞廷乐万岁先呈汉殿觞恩溥华夷天浩荡阳囘宇宙日舒长年年仰赞南山颂百辟摅诚拱圣皇鸿图熙洽世久际於昌辰宝籙绵延时再逢乎诞节率土罄祈天之祝层空增绕电之辉欢蹈所同遐迩无间恭惟皇帝陛下圣由天纵德本日新懋隆祖宗之丕基远绍帝王之大统功敷絶俗蛮夷戎狄之咸归治召殊祥龙凤龟麟之毕至茂对生阳之月聿临载育之期日重光而月重辉宜降年之益永天与长而地与久惟申命之用休御黄屋以受朝瞻扆龙于五位捧玉巵而为寿来褘翟于六宫庆溥椒房恩覃枫陛啓虞廷之九奏上凟宸聪效嵩岳之三呼载陈俚语天开寿域寿吾皇圣德兼隆宝历长万国有秋逢岁稔三边无警荷时康和风徐度钧天乐瑞霭轻笼玉殿香喜溢宫闱争献颂年年愿捧紫霞觞
重阳节致语一首
举周官之旧职味增糗饵之笾修汉室之新仪香散茱囊之佩九月应九日之候万邦仰万岁之欢载咏肃霜均沾湛露恭惟皇帝陛下道随阳长德与天孚値令节於有年协清商於无射过尧蓂之八叶琼楼玉宇早临朝列陶菊以千丛金盏玉台先献寿设四筵之芳醴啓九陛之繁音嵩岳懽声雷动飞龙之辇彭城遗话颷驰戏马之台登高览八荒与乾坤而并永乘时居五位率夷夏以同归拟将歌颂於神功莫罄名言於造化敬陈刍荛之语用伸蝼蚁之诚圣主休民御总章喜逢时序届重阳紫萸先献霜前色黄菊兼呈雨後香授服已知风飒爽食糕应兆岁丰穰宫庭大啓登高宴万岁山中万寿觞
青谿漫稿卷九

[book_title]卷十
钦定四库全书
青谿漫稿卷十
明　倪岳　撰
大学讲章
古之欲明明德於天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物
这是大学经文孔子说大人之学其明德新民工夫都有个先後次第孔子意思说明德是人心同得於天的道理自古大人既自明其明德又要使天下之人都有以明其明德不为私欲昏蔽这个工夫却先从治国起盖天下之本在於一国国便似今京都地方一般天下人所视效处必先使一国的人明其明德方可由近而远以及天下所以说欲明明德於天下者先治其国一国之本在於一家家是家庭之内又一国所视效处若要使一国的人都明其明德必先将一家亲属教训他明其明德方可由亲而疏以及一国所以说欲治其国者先齐其家一家之本又在於身若要整齐一家必须先从己身上做工夫使一身所行无一件不合理方才做得一家凖则而家可齐所以说欲齐其家者先修其身一身之主又在於心若要修饬一身必须先从己心上做工夫使一心所存无一毫不端正方才做得一身的主宰而身可修所以说欲修其身者先正其心心上念头发动处便是意诚是真实不欺若要正心必先从心上动念处用工夫好善如好好色恶恶如恶恶臭好恶都是真实无一毫虚假如此念头方才不差则心可得而正所以说欲正其心者先诚其意心中虚灵知觉处便是知致是推到那极处若要诚意必先从心中知觉用工夫将那自家心上知觉处务推到至极无一件道理不通贯透彻如此知识方才不杂则意可得而诚所以说欲诚其意者先致其知然致知的工夫却又全在格物上格是至物是事物天下事事物物都有个当然的道理这道理务要穷究到那至极处方才自家的知识无有不尽所以说致知在格物大抵格物致知诚意正心修身五件是明明德的条目齐家治国平天下三件是新民的条目圣贤相传为学次第莫备於此故孔子於大学之首言之臣尝论这八条目皆以正心为主从天下国家推到修身上无不统於一心从诚意推到致知格物上无不由於一心而帝王之治天下尤以正心为急心正则衆欲不能攻天下可得而治汉儒董仲舒尝说人君正心以正朝廷正朝廷以正百官正百官以正万民而四方远近莫敢不一於正即此意也伏惟皇上懋隆圣贤之学讲明正心之功日就月将纯一不已则理无不明身无不修由是以睦九族以和万邦而治平之效端可以比隆於古帝王矣宗社臣民不胜幸甚
所谓诚其意者毋自欺也如恶恶臭如好好色此之谓自谦故君子必慎其独也
这是大学第六章曾子解孔子经文中诚意的道理诚是实意是心上所发的念头毋是禁止之辞曾子说孔子经文中所言诚意这两字如何做工夫盖人的常性莫不有善而无恶故其本心莫不好善而恶恶只因被这私欲把心来蒙蔽了虽知善而不肯着实为善虽知恶而不肯着实去恶这便是欺瞒了自家的心所以诚意工夫只要禁止了这自欺之弊务使心上念头发出来好善恶恶无一毫不着实才能尽修身头一件工夫故曰所谓诚其意者毋自欺也慊是快足的意思曾子又说臭秽的东西是人人着实憎恶的人若恶恶之心由中及外无一毫之不恶便如恶这恶臭一般务要决去了他美好的顔色是人人着实喜好的人若好善之心由中及外无一毫之不好便如好这好色一般务要必得於已这等呵好善恶恶方才都着实为已不是虚假为人私欲尽浄天理俱存心中岂不快然满足故曰如恶恶臭如好好色此之谓自慊慎是谨慎独是己所独知的去处指心上说曾子又说这好善恶恶的心实与不实他人如何得知只是自家心里知道所以君子於这心上念头发动处务要仔细审察若是恶恶便要着实恶决定去了这恶若是好善便要着实好必求得了这善这等用工才是不自欺才到得诚意地位所以又说故君子必慎其独也臣尝考之大学八条目中诚意是第一件切要的事盖意诚则心可正身可修由是推之家齐国治而天下平矣所以唐虞三代之君修己治人都从这诚意上来如克勤克俭者处已之诚惟和惟一者用人之诚好问好察者听言之诚惟钦惟恤者用刑之诚凡此一念之发表里如一一事之行始终无间其意之诚如此所以治隆俗美而臻於雍熙泰和之盛也降及後世如汉武帝之施仁义而怒汲黯之对唐太宗之喜谏诤而悔魏徵之言皆其意有不诚所以推之天下卒不能比隆上古之治然则诚意之功实万世帝王为治之本伏惟圣明留意
论语讲章
子曰大哉尧之为君也巍巍乎惟天为大惟尧则之荡荡乎民无能名焉巍巍乎其有成功也焕乎其有文章
这是论语中记孔子赞帝尧圣德与其治功如天的意思巍巍是高大之貌则是凖则比并的意思荡荡是广远之貌无能名是不能指言称赞的意思孔子欲赞帝尧之为君而首以大哉为言以见自古人君惟尧之德至大而无以加有非其他圣人所能及如何见得帝尧之德至大处盖天之为天巍巍高大无物可以比并惟有帝尧与之为凖正以帝尧之德巍巍高大与天一般即史臣说其仁如天是也天之大能使万物各遂其生然其荡荡广远处万物不能以言语而形容之帝尧之德能使万民各得其所然其荡荡广远处也与天一般万民不能以言语而称赞之即史臣说帝力何有於我是也天之大如此尧德之大也如此故说惟天为大惟尧则之荡荡乎民无能名焉成功是已成的事业焕是光明之貌文章是政绩中有文采可见的指礼乐法度而言孔子又说尧之大德如天固人所难名而尧之治功如天乃人所共见故指其功业而言如九族既睦便是他齐家的成功百姓昭明便是他治国的成功黎民於变时雍便是他平天下的成功尧之成功巍然高大如此可见与天之高大一般指其文章而言如制器尚象而天道以正颁历授时而人事以修垂衣裳作咸池而礼乐以备尧之文章焕然光明如此又可见与日月星辰之光明一般盖天之德不可得而窥即其四时生成之功日月星辰之文而天德亦可得而窥矣圣人之德不可得而名即其成功之高大文章之光明而圣德亦可得而名矣此帝尧之圣所以与天为一而孔子尊称之辞至於如此也臣惟自古帝王之德莫盛於尧而孔子赞尧之辞莫大於此且又切切以天为言盖天以至仁之德发育乎万物尧以至仁之德覆被乎万民天与帝尧脗合而无间而万世人君继天出治者皆当取以为法也仰惟皇上嗣祖宗之尊位继帝尧之大统盖必德协上天心潜往圣诵尧之言而使发号施令罔有不臧行尧之行而使出入起居罔有不敬圣德既与尧而为一则治功亦与天而无二将见雍熙之治端有在於今日而帝典所书不得专美於前古矣臣等不胜顒望之至
顔渊问仁子曰克己复礼为仁一日克己复礼天下归仁焉为仁由已而由仁乎哉顔渊曰请问其目子曰非礼勿视非礼勿听非礼勿言非礼勿动顔渊曰回虽不敏请事斯语矣
这是论语第十二篇孔子答顔渊问仁的事顔渊是孔子的弟子名回一日以为仁之道问於孔子孔子答他说克己复礼为仁一日克己复礼天下归仁焉为仁由已而由人乎哉克字解做胜字已是己身的私欲复字解做还字礼是天理之节文仁是本心的全德仁义礼智都是本心之德惟仁却包得义礼智故仁为本心全德孔子说人心本都有这全德只为私欲昏蔽故有时丧失了若能克去己身的私欲使所行的事件件合乎天理则本心之德复全於我这便是克己复礼为仁是说为仁的工夫归是称许的意思孔子又说人能一日之间克去己身私欲所行的事都合乎天理则天下的人便都称许其仁盖天下人心都有这仁的道理有能全得这仁的道理便合得天下的人心所以天下之人一时都称许其仁如仁莫大於孝我能事奉父母天下人便都许我能孝亲仁莫切於弟我能恭敬兄长天下人便都许我能弟长这便是一日克己复礼天下归仁焉是说为仁的效验孔子又说这为仁的机括都只在自已不在他人克己是自家能克复礼是自家能复如事奉父母须是自家事奉恭敬兄长须是自家恭敬别人如何替得以见为仁之功在已当尽如此故曰为仁由已而由人乎哉顔渊一闻孔子之言便见得天理人欲分明故无所疑问就请问克己复礼先从何处用工夫孔子答他说克己复礼的工夫只要禁止那不合礼的勾当凡人有目不能不视若非礼的顔色便禁止了不要看他人有耳不能不听若非礼的声音便禁止了不要听他人有口不能不言若非礼的言语便禁止了不要妄说人有体不能不动若非礼的事务便禁止了不要妄动这等的则视听言动都不徇私日用之间一身之事莫非天理为仁之功岂有加於此哉於是顔渊深达孔子之意就谦辞说我顔回资质虽不聪敏请服行夫子今日教我的言语此乃顔渊真能克己胜私所以进於圣人地位也臣尝考之此章乃孔门传授心法切要的言语不止为学者事自古帝王皆从这里做工夫盖非礼勿视即是视远惟明的意思若视而非礼则为美色所乱凡事见得不明而浅近易蔽矣非礼勿听即是听德惟聪的意思若听而非礼则为淫声所溺凡事听得不聪而邪佞易惑矣非礼勿言即是发号施令罔有不臧的意思盖一言非礼则出乎身而加乎民者不能无召祸之忧非礼勿动即是出入起居罔有不钦的意思盖一动非礼则发乎迩而见乎远者不能无致灾之咎是则人君之於视听言动其可以不谨哉由此而推可见上古圣贤修身是这道理齐家也是这道理治国平天下也只是这道理所以孔子之言有功於万世者正谓此尔伏惟圣明留意
子曰无为而治者其舜也与夫何为哉恭己正南面而已矣
这是论语第十五篇孔子称赞帝舜的言语无为是无所作为治是天下平治人君君临天下一日二日万几必须兢兢业业有所作为如何却说无为而治孔子的意思盖说圣人德极其盛足以感动人心天下的百姓自然人人向化所以不待有所作为而天下自无不治譬如天以一元之气默运於上自然四时流行万物发生天何尝有一毫安排布置来这便是无为而治自古三皇五帝都是圣人惟舜继帝尧之位以有天下尧是大德的圣人舜也是大德的圣人以圣继圣自然不见他有为的形迹而帝舜又能任用那许多贤才如大禹平水土后稷播百谷把土谷的事都付托与大禹后稷这两个人臯陶明刑契敷五教把刑教的事都付托与臯陶契这两个人至於伯夷典礼后夔典乐益典山泽垂典百工龙作纳言与那天下的方岳侯伯都付托得人舜但考察贤否举行黜陟之典一一推心委任要其成功所以当时庶绩咸熙万邦咸宁全不见他有为之迹这便可见无为而治者惟舜为然尔恭己是敬德的容貌南面是人君听治之位人君向明而治故称南面孔子又说帝舜无为而治人既不见其有为之迹所可见的不过只是圣人敬德的容貌观其端冕凝旒处九重之上垂衣拱手居五位之尊身心内外恭敬谨严一毫邪僻之事不干於中一时惰慢之气不形於外这便是恭己正南面的气象谓之而已矣者竭尽无余之辞盖言帝舜恭己正南面之外别无所为所以赞其德极盛治极隆而非其他帝王可比也臣尝考之舜典所载帝舜之时朝觐巡狩封山濬川举元凯诛四凶皆在摄位二十八载之间固不可谓之无为及其一践天子之位不过只是命九官咨十二牧而已真可谓无为而天下自治矣然其所以能成无为之治者实本於任贤而其所以能知贤才而任之者又本於敬德皆非偶然之所致也後之人君欲敬德者必絶耳目之玩而游佃土木之役不兴禁侈靡之习而珍奇诡异之物不御出入起居之必时发号施令之惟一如此则心有所主是非易明所用必贤非贤不用又必远邪佞之徒使正人不至於间沮斥谗譛之说俾君子不至於动摇如此则事有所托政务修举君德流行民心感化而天下之大不待有为而自治矣然则欲法帝舜之无为当以任贤为本欲法帝舜之任贤当以敬德为先诚於德无不敬贤无不任则天下自理治化自隆帝舜无为之盛不在有虞而又在今日矣伏惟圣明留意
寛则得衆信则民任焉敏则有功公则说
这是论语第二十篇孔子论帝王为治的道理如何是寛则得衆寛是寛容衆是衆人孔子说人君统御四海务要度量寛洪但凡事物都在所包含如天之无所不覆如地之无所不载这等呵天下的人自然心悦诚服乐於归向故说寛则得衆如何是信则民任焉信是诚信任是倚仗孔子说人君主宰天下务要诚实不欺但凡言动都有个准信如出一令不易如四时行一政不变如金石这等呵天下的人自然有所遵守都倚靠替他做主故说信则民任焉如何是敏则有功敏是勤敏功是事的成效孔子说人君一身万事的根本但凡政事务要行之以勤不可隳废如天行至健无一时止息这等呵工夫日进积少成多功业所就自然极其高大矣如何是公则说公是公道说是人心喜悦孔子说人君一身天下的父母但凡政事务要体之以公不可偏向如天道至公无一毫间杂这等呵公道服人私议自息人心喜悦莫不极其亲爱矣故说敏则有功公则说臣谨考之孔子於论语终篇历叙尧舜汤武之言与其施诸政事者以明万世帝王相传之道如此然始之以允执其中终之以公则说之二言盖帝王治天下之道合乎中者无有不公不合乎中未有不出於私者也故寛而失中则如有罪者当刑或私於嬖幸而故纵无功者不赏或私於亲爱而滥施此寛之非公也信而失中则如虐民之政当革或缘私请而尚存病国之人当去或因私昵而不逐此信之非公也勤而失中或肆为异端声色之事而讲学听政则怠骋乎犬马土木之役而任贤听言则倦此又勤之非公也如此则人心怨尤灾害骈至天下何由而治所以自古帝王一德相传惟中惟公不用他道而我朝列圣相承所以为万世子孙之法者率皆遵行此道也仰惟皇上远承帝王之统近守祖宗之业盖必执此中以立政事之体秉此公以服天下之心则治道之隆可与古帝王为一而绵太平之休於万万年矣臣等不胜惓惓顒望之至
中庸讲章
舜其大知也与舜好问而好察迩言隐恶而扬善执其两端用其中於民其斯以为舜乎
这是中庸第六章子思引孔子论帝舜之知以明道所由行的意思如何
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>