<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,附录,后跋,林登州集全文在线阅读,林登州集全文在线下载,大玄古籍书库">
<meta name="description" content="诗文集。。明林弼撰。。二十三卷。弼字元凯,初名唐臣。。龙溪。(今福建漳州)人。元至正八年(1348)进士。为漳州路知事。明初以儒士修礼乐书,授吏部主事。官至登州府知府。尝与王廉同使安南,以却其馈千金,为太祖所器。有《梅雪斋稿》、《使南安集》等。此集乃汇前两集所成之总集,以所终之官名集。是集有十三万八千余字,正文含诗七卷,。送序、赠序、集序七卷,记三卷、诏、表等一卷,誌铭二卷,。杂文等二卷,题跋一卷。末有康熙四十五年冬(1706)其裔孙兴跋。弼于明初颇有名气,以明经学古擅名闽南文苑。宋濂称“其文辞尔雅”,王">
<title>林登州集_林弼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">林登州集</span> <br/>
          作者： <span class="inputVal" id="bkauthor">林弼</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]115343</span> <br/>
          说明： <span class="inputVal" id="bkdec">诗文集。 明林弼撰。 二十三卷。弼字元凯,初名唐臣。 龙溪 (今福建漳州)人。元至正八年(1348)进士。为漳州路知事。明初以儒士修礼乐书,授吏部主事。官至登州府知府。尝与王廉同使安南,以却其馈千金,为太祖所器。有《梅雪斋稿》、《使南安集》等。此集乃汇前两集所成之总集,以所终之官名集。是集有十三万八千余字,正文含诗七卷, 送序、赠序、集序七卷,记三卷、诏、表等一卷,誌铭二卷, 杂文等二卷,题跋一卷。末有康熙四十五年冬(1706)其裔孙兴跋。弼于明初颇有名气,以明经学古擅名闽南文苑。宋濂称“其文辞尔雅”,王廉则赞“其诗文皆雄伟跌宕、清峻之语”。有《四库全书》本。</span> <br/>
          封面： <span class="inputVal" id="bkimg">Z_18917.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]林登州集
[book_author]林弼
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]115343
[book_dec]诗文集。 明林弼撰。 二十三卷。弼字元凯,初名唐臣。 龙溪 (今福建漳州)人。元至正八年(1348)进士。为漳州路知事。明初以儒士修礼乐书,授吏部主事。官至登州府知府。尝与王廉同使安南,以却其馈千金,为太祖所器。有《梅雪斋稿》、《使南安集》等。此集乃汇前两集所成之总集,以所终之官名集。是集有十三万八千余字,正文含诗七卷, 送序、赠序、集序七卷,记三卷、诏、表等一卷,誌铭二卷, 杂文等二卷,题跋一卷。末有康熙四十五年冬(1706)其裔孙兴跋。弼于明初颇有名气,以明经学古擅名闽南文苑。宋濂称“其文辞尔雅”,王廉则赞“其诗文皆雄伟跌宕、清峻之语”。有《四库全书》本。
[book_img]Z_18917.jpg


[book_title]目录
钦定四库全书　　　　　集部六
林登州集目録　　　　　别集类五【明】
卷一
四言诗
五言古
卷二
五言古
七言古
卷三
七言古
卷四
五言律
七言律
卷五
七言律
卷六
七言律
卷七
五言排律
五言絶句
七言絶句
操
辞
诗余
卷八
送序
卷九
送序
卷十
送序
卷十一
送序
卷十二
赠序
卷十三
集序
卷十四
集序
卷十五
记
卷十六
记
卷十七
记
卷十八
诏
诰
表
笺
颂
赞
箴
铭
卷十九
志铭
卷二十
志铭
卷二十一
墓表
神道碑
传
诔
些
祭文
卷二十二
说
解
文
疏
卷二十三
题跋
【臣】等谨案林登州集二十三卷明林弼撰弼字元凯龙溪人元至正戊子进士为漳州路知事明初以儒士修礼乐书授吏部主事官至登州府知府弼尝与王廉同使安南以却赆金为太祖所器生平着作有梅雪斋稿使安南集是集总名登州盖彚而辑之者凡诗七卷文十六卷其使安南集宋濂曾为之序称其文辞尔雅王禕亦尝赠以诗与之唱酬其墓志即王廉所作称其诗文皆雄伟轶宕清峻之语夐出尘表盖明初闽南以明经学古擅名文苑者弼实为之冠也弼又名唐臣以时禁国号名氏遂仍旧名是弼本初名唐臣乃其改名朱彞尊明诗综则云弼初名唐臣当由宋濂序谓唐臣更名弼致误然宋序未尝言初名也至弼改名既久而原本之首尚署为林唐臣撰则无所取今仍署弼名着之録焉乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
林登州集卷一
明　林弼　撰
四言诗
北山堂诗【有序】
汪君世良居开化之北山常构堂以奉二亲既入为天官不得承顔朝夕因命画者作北山堂图并记其别时之景盖思之切故以是而寓其情庶几一目之顷少抒惓惓云尔序而诗之者既详且切予读之有感於中因推诗人之绪而为之言
瞻彼北山其下有堂堂有甘旨吾亲是将胡为乎来于锺之阜锺有北山匪我之旧我思北山思之永叹庭有长椿堂有藂萱椿之茂矣萱之秀矣悠悠我思曷云觏止有图有诗莫慰我思北山之归我心则夷自古在昔以忠为孝朂尔世良是则是效
元帅观公平寇诗
元受天命率土悉臣三陲晏帖孰谓凶人闽徼之絶横生矛槖大肆羣疑将吮民血蝟锋螳斧推威过隅蚁聚乌合至於我郛锦股红首跳踉呶吼谓此孤墉可以计诱桓桓观公实维分藩奋臂一呼貌虎髯掀公曰勿暴以骇我师猛兕在柙半就枭夷逆酋匪茹悉衆来赴修我戈矛我备以豫盗未至郊士已越关载战载捷如飞如翰争先逐北狼?驽踣戎府大开以受讯馘盗之方炽我民无所盗之既平我民安堵如枯而苏如涸而濡孰生我人公仁之敷公曰噫嘻匪予之勲皇仁远届帝德好生民食而祝我公之粟民居而思我公之屋愿公寿康登庸广堂匪泽一郡式福多方狂斐小子幸际燕喜爰述诵言遂歌泮水
五言古
题阳山苍桧图
瞻彼阳山冈蔚有苍桧树密叶含清晖繁枝泫零露秋兰隔芳洲春草迷长路游子兮归来山空岁云暮
次韵顾孟仁游云洞之作
端居感流序跃马城东道卉木竞华滋山水政清好於焉息尘营聊复事冥讨细泉响岩窦幽禽啭林堡凭高一长啸坐觉天地小登临二三友况复富词藻侧塞林中花丰茸原上草物情方向荣乐事当及早古来贤达士阅世犹昬晓岂无大药资弱流隔蓬岛所以日饮酒愁肠顿如扫忆昔雪斋翁故山早投老风磴游目多云龛容膝少人归山寂寂空宇尘渺渺念此重踯躅凄然乱怀抱人生若山水繁沃倏枯槁深谷尚为陵大陆乃成沼尘迹当焉如而不终杂扰浩歌振林壑大白浮颢颢毋令磊磈胷徒自婴苦恼沧波复东注白日忽西倒帝乡邈难期征帆送飞鸟安得凌风翰肃肃升苍昊
赠张子明奉使归维扬
幕府张佳士乃是张公孙华裾照秋水彩笔辉朝暾不作山泽癯弓劒思高骞东风紫骝马白日薇花垣草檄氊雪合击楫江水浑旣殪豺与虎复潜蛟与鼋鲁连货无取介子功不言长揖谢上官振袂归故园扬子夜月櫂竹西春雨尊於焉得真乐暂尔忘尘喧南山雾隐豹北海风搏鵾时哉奋高举万里宾帝阍
野翁吟
野翁本儒士颇有山水缘葛巾石壁挂藜杖春云穿文章不自衒质实全其天深嗟流俗人二氏习已坚亲死不土葬焚尸骨已捐野翁泣为言五避礼所先焚弃固足罪拘忌亦可怜流俗闻此语涕泗皆澘涟纯孝能锡类人心本同然彼哉浊世人心迹与书悬高价售名誉捷径媒宠权谆谆教孝义野翁真世贤
喜王子充赴召翰林
圣皇启明运日月丽中天幽微靡不烛草野无遗贤夫君乐嘉遯邈在金华川一室坐虚白十载穷太玄翳翳舍西桑涓涓屋头泉君子思括囊志士催着鞭鹤书白日下束帛何戋戋光华喜云近献纳知所先江右暂借润漳南重安边三月已报政千里如解悬当宁深眷注求旧资周旋金闺昔通籍石室今紬编丝纶王言布黼黻人文宣真儒幸徵庸疲民思惠鲜而我惜远别中心抱悁悁士生贵大施外职徒萦牵及兹饰鸿业百世当无前玉堂有余暇早寄新诗篇
题周伯虎采兰诗
光风泛崇兰流芬散中林草木被余薰山水发清音萧艾一何繁霜露日已深伊谁爱芳质於焉间冲襟独有君子人皦皦同贞心采之未盈掬价重双南金逝将纫华佩远鄙琼与琛重将鼓遗操邈继南风琴淳风未云丧振古犹斯今
虞姬怨
君王万人敌贱妾万人怜昔有丝萝托愿言金石坚云胡竟失势恩情不终全骓马骄不逝楚歌声四喧君心为妾苦妾身为君捐嗟君气如虹创业未八埏恨妾命如叶事主无百年游魂遂惊尘怨血溅流泉妾死亦已矣君行当勉旃江东地虽小星火亦可燃愿身化孤燕随渡乌江船
旅感三章
洪武丁巳春同吴太史伯宗再奉使安南得疾道中有作十月归次劒江疾稍愈稿呈刘伯序
今晨秋节至凉风动庭柯美人白团扇临风发清歌歌声出云表哀响亦何多落花不上枝逝水无囘波妾顔亦易改君恩当奈何
其二
驱车秣吾马万里涉远道远道多险艰行李何草草晨征夕未息川陆漫浩浩行役豺虎区此身不自保明当脱尘羁优游以终老
其三
长风吹明月流光入高楼起坐弹鸣琴清声满楼头一曲操将归四座增离忧吾身匪金石衰谢宜归休为郎已白首冯唐更何求
送周伯章之宜阳令【有序】
曩余令丰城知伯章周君之贤欲荐之而伯章以亲老辞今年春以太守王侯举来京师上御华盖殿亲赐问焉已而授宜阳令嗟乎士患无所立不患有司之不明圣世之或遗也伯章抒其素蕴见於设施譬犹刃发於硎矢出於服随刃而解应弦而中吾知其无所滞也故於其行赋此以赠
峩峩嵩高山泱泱洛川水山有栢与松水有鲂与鲤之人藴奇抱一出宰百里骑马嵩洛间仰高玩清泚宜阳古赤县疮痍犹未起子行职承宣况乃明政理努力答圣朝卓鲁岂专美
安庆府
连山亘城西长江走城东冈阜纷起伏波涛争怒雄泛览古舒国永怀青阳公【余阙字廷心元忠臣】一旅余敝卒千载当兵冲狂澜日以溃砥柱嗟独崇弱矢继蒿剡急檄通蜡筒谋身贵食肉殉国思匪躬慷慨望西拜烈日明丹衷封墓昭圣德建祠励臣忠百年等一死千古留清风畴能识公心愿起文山翁
白沙山
放舟匡庐阴遥望扬澜曲湖寛衆水锺江窄双峡束刚风吹白沙草木失青緑初疑云满山又似雪连谷深壑尚为陵沧波或成陆矧兹沙力微日与风相逐我闻大碛西风沙常起伏深者壕堑凿高者冈阜筑此事奚足疑泚笔书所瞩
欧阳文忠公修
文忠俊迈才身值熙盛世侃侃树忠节堂堂决大义文章擅家法浮靡振时弊四贤称庆历重轻实公系补衮成天功荷槖禆国是平章五代史炳若春秋义天方昌斯文公获申厥志台阁讵为宠郡县岂云弃所思在稷契君臣尧舜似六一漫自名醉翁聊自记汝南终老心西江敦本意风流与文采至今光後裔我来郑公乡怀贤增仰企崇祀属多故揭?慨无地低头拜东山千仞郁苍翠
文信国公天祥
信国英特才身值叔季时士类既推首相业良在兹鞠躬尽劳瘁天必济艰危是时北风竞腹膂离四肢青盖已洛阳黄豓犹海湄大厦梁栋倾孰云一木支江闽战屡衂星火勤王师妻子岂暇顾国家苦忧思一死不得遂两缚焉足辞皇天暗白日大地崩四维益州运告终回谿翅空埀义节臣所仗成功天实为文山高峩巍文水清涟漪忠魂识故路古屋遗荒基哀哉吟啸集千载有余悲
和熙阳太史庐陵道中作
我本山林人偶作江海客及兹指南征颇苦炎暑剧溽雨暗江浦潦水日已积飞流出高树栖苴在絶壁舟小畏湍驶石乱惊峡窄仰观氷雪屋俯瞰鼋鼍宅涉险豁壮心吊古悲陈迹江干彼何神缥缈留庙脊岁时走巫祝牲酒纷狼籍我行不暇祷风至即挂席但令饮量寛何恤吟骨瘠苍莽江云秋霏微山日夕候吏致殷懃慰我远行役吾生当有营匡时可无策天王今圣明万里如咫尺外服广怀柔内治深综核幸复际雍熙焉能守迂僻山豹隐雾文溟鵾振风翮纳纳乾坤大皦皦日月白愿成越裳书庶以禆丘索
端谿
端谿西南流两峡为之门万石矗天起有若渴骥奔上无尺寸土草木春不繁焉知外荦确中有奇气存嵌窦互聨络水泉散清温玄液入山骨灵质开云根磨刀割紫玉玉腻刀无痕文房一得之重价千金论我来正长夏山雨谿水浑采寻竟无所惆怅日已昬居人为我言毋俾役者烦取石恒在冬水缩地气暄百夫入深窈一二或可扪鸜眼自生润未数瑶与琨吾生食破砚此物为田园归途倘或致终感磨礲恩
广西舟中
连山峡长江千里不一断南通交广域西接邕桂管竹树深蔽蔚湍濑多激悍林居杂衆猺水处絶羣蜑喜人怒为兽抚循贵寛简皇天祚明运秽浊均涤浣曾未烦戈兵先已入图版畲耕与野蚕民喜无蹑短我行持使节道路絶阻蹇颇闻北来士游宦愁僻远十人九物故岚瘴嗟满眼蝮蛇长於人蜮虫毒於蝘蝑蚿点醯酱红宿不敢饭苦言何戚戚中心因悺悺天地共一域风气各有限朔南殊俗习川陆异物产江险不可堙山高不可挽土风固云恶善调亦已罕饮食当慎节起居在和衎心清体则夷气正神自散修短有命存达人常坦坦山果红堪羞江鱼白堪馔闲来惟酒桮醉後即茗椀临风歌此诗闻者当一莞
嘉鱼亭次韵
危亭敞华构飞阑俯层城羣峰多古色双溪有余清凭高恣遐眺竹树如将迎苍梧一何远缥缈孤云横愿言往从之尘土在襟缨嘉鱼跃潜鳞幽鸟鸣新声兹土虽信美我行亦有程诗招何水曹酒乞阮步兵朗吟叫仙翁拂剑同南征囘首望远岛万里弱流平
峒中妇
使有自南还者舣舟龙州江干见二妇焉一妇喜色见顔面一妇哭甚悲询之则皆以被掠入峒一得赎归其一未赎者也使怜其陷於獠也以白金三两赎之将以给归其亲妇窃念家久无问不知亲存亡否且於獠夫未忍忘情夜遂遁去使不复问噫使亦义人哉作峒中妇爲述其事
种树莫种柳花飞不近枝生子莫生女骨肉终弃遗嗟嗟峒中妇失身随獠夷父母与兄弟八年不相知东家有邻女今朝得赎归一归一未返恸哭泪满衣官船谁家郎问之为?欷妇泣且再拜蛮音致哀辞郎呼獠来前我赎免孤悲白金入獠怀健妇留江湄中宵窃心计故家或衰微亲在犹足赖亲殁将何依獠夫固匪良枕席久无违捩然夜奔去忍尔背恩私捐金实郎心重报宁汝期人情易反覆妇性轻别离古来丈夫士尚甘志节亏君看苏李泣遗恨河梁诗
播村隘
溪洞有余险播村扼南夷迳小石齿交树古藤脚埀乱竹无人伐槁折何离披林杪天一窍云密不得窥举步即胁息间关风磴危日夕未出隘我仆皆告疲嗟尔戍守人创残百战遗余生亦何幸际此明盛时
厥里隘
疎雨度密树秋暑未能清入林足云气隔竹多水声十步一涉涧苔石纷纵横仆夫失脚屡况乃流潦盈阴木总自毙恠禽时一鸣远客在畏道落日豺虎惊前村喜近驿暧暧烟火明解鞍不暇食伫立嗟吾生
獠处隘
山行已厌倦况复多扼塞日南僻远地实藉此为国暑雨溪谷盈深树崖崦窄断虹收晚照百里带暝色獠人瞻使轺方舟齐衆力为言前朝初此地交兵革至今空山中鬼哭阴雨夕所愿职贡修吾侬甘服役
龙州溪亭小集有作
旅怀感留滞朋情增郁陶及兹晤语际少慰道路劳危亭入窈窕秋色何萧骚野菊披山迳幽兰满江臯俯视霜露繁仰观天宇高清歌发华席凝眸送轻舠山川悲九辩尘土叹二毛何以不饮酒徒用心忉忉流光亦易失行乐随所遭君看龙江水东流日滔滔
又得含字
季秋气始肃风日犹清酣林亭惬幽赏复此停征骖凉柯商素发夕景岚翠含兴适恣沈饮喧远谐极谈安得凌风翼遐举南天南
赠张坦扶祖榇归闽
靡靡岁年迈肃肃鸿鴈飞霜露凄以下游子怅怀归江水东南流浮云西北驰念子方在疚星辰中路违屏营把征袂涕泗纷交颐子行勿夷犹努力及壮时表表树先德荣名以为期
重登飞来寺得来字
招提翳苍峡栋宇何雄哉飞楼压云起危亭俯江开树古阅变化径侧缘崔嵬晴峰俨如人为我度水来清心入幽迥旷视遗纷埃飘萧风外竹的皪霜际梅孤啸发灵籁微吟尽深盃岂无出尘想柰此征鞍催仰观崕石刻其人骨已苔悠悠山水晖行行重徘徊
韶州谒虞帝庙
快雪过青涧初霞隐丹冈登台望韶石乃在江之阳薄言荐苹藻再拜瞻宫墙当宁俨遗像巍巍埀衮裳二女肃观内四臣森侍傍缅邈怀明德伊昔勤省方薰弦播淳音遐服被余光仪凤已高逝神虬尚深藏濯缨虞泉清振衣越山苍千载过化地咏归矢无忘
采兰山之椒为达道监邑赋
采兰山之椒山深路逶迤涧石啮我足松露沾我衣爱此芳菲质步深遂忘疲有美絶代人宛在水之湄貌服肃修靓皎若幽兰姿举衽效琼赠庶以永所思从兹结芳佩岁晏无相违
畦乐轩
种蔬东湖上雨过青甲长乾坤动生意万物生辉光凌晨荷锄斸毋使蔬根伤采之供朝馔庶饱藜藿肠岂无食肉者珍羞满前行吾生安所分此乐讵能忘
权氏春晖堂
皦皦三春晖万彚均煦育深恩类母慈拊畜还顾复所以纯孝人名堂表衷曲堂前树芳萱堂後种慈竹顾惟寸草心効报将安足春酒泛朝霞彩衣炫晴旭百年爱日诚葵藿信同欲太史行采诗凯风篇再续
璜溪渔隐为姜用晦作
汤汤磻溪水邈在渭之阳浅有鳏与鲋深有鱮与鲂伊人事直钓乃获玉中璜姬与吕为辅青齐国以昌寥寥千载後有孙育于姜璜溪学渔隐牧野慕鹰扬君子慎所履用舍随行藏愿持丹书篇献之明圣皇
听竹轩
廛居迩闤闠入耳皆市嚣偶坐竹轩中便觉尘虑消好风自南来万竿戛青霄秋声落庭宇天籁锵琼瑶洒洒雨初入霏霏雪纷飘蛟龙舞黄咸凤鸟仪虞韶
爱日堂
亲年仅满百子有千万期苍苍东隅日忽忽薄崦嵫所以孝子心睠焉惜余晖长绳愿终系长戈愿常挥庶俾桑榆景永照斑斓衣
陟屺轩
朱君纯孝人宦游古丰水有母在高堂鹤髪埀两耳海云天一方家山地千里水湄开小轩日夕歌陟屺哑哑夜啼乌返哺故林里睠惟寸草心效报将曷已显扬实大孝温清乃常理愿言鸾诰荣千载光信史
赋得采石送子昭归金溪
江干舣兰櫂言登采石山上有蛾眉亭下有千丈湾偏怀谪仙人昔游水云间玉堂不可留翩然御风还君今勇辞归於焉越河关呼酒一酹之陈迹重跻攀云林郁嵯峨金川澹潺湲去去甘弃置逍遥乐余闲
题爱慤轩卷
凄风动亭树惊乌啼故林之子在远道永怀寸草心音容若着存悲怆孰能任仰观昊天高俯视沧海深曷以报罔极涕泪在衣襟
林登州集卷一

[book_title]卷二
钦定四库全书
林登州集卷二
明　林弼　撰
五言古
题范文纲青云别墅
灵峯出闤闠濯濯青芙蕖矞云豁朝晖竹树森扶疎中有隐君子凭高结茅庐植兰被长坂引泉注清渠喧然市尘中有若林野居客来觞我酒客去读我书人生贵适意圭组将焉如
题望云卷
英英天际云有若游子衣孤云常在望游子行未归亲舍渺何许心与云俱飞愿为故山树孤云日相依
送王子俊都司经历
昔我少壮日跃马青齐墟济南我先里於焉久踟蹰历下亭已古趵突泉尤疏酌泉洗心目翘首天海隅送君忆壮游念欲与子俱君行赞戎府兵政资谋谟四海方敉宁边鄙如庭除筹帷多暇日邮传无急符持此三寸管制彼丈二殳男儿志功业惜别何区区君看东隅日忽忽薄桑榆努力及盛年终始慎勿渝
兰雪轩
崇兰被堂下积雪满墙阴以彼洁白姿契此贞固心芳馨曾不改凛洌信能任君子尚贞白轩居幽以深因之发清啸起坐弹鸣琴一弹猗兰曲再鼓白雪吟萧艾纷盈室尘土遮满襟愿子留深意千载返淳音
送沈部掾归里
衡门乐栖迟考盘甘寤宿达士遗圭组幽人在林谷汤汤南湖水上有读书屋胡为婴世网言归返初服游鱼出芳藻鸣鸟集灌木於焉得真趣遽尔忘宠辱明当脱朝簪分子湖一曲
发安南
奉使岂无状远国方被兵贡物已上道陪臣反留行为言林邑人急攻安南城举国出被难勍敌难争衡此辈旧卵翼前朝荷生成方物奉职贡附庸通姓名爰自归版图边圉恒相惊安南古内地儒书守章程裒衣与博带矛矟非所营疆场时彼此蛮触何输赢圣皇先有旨柔远务息争峩峩汉铜柱千载表南征天威倘一临海山铲可平所愿边尘息永被皇风清
舸斋诗
人生穹壤间有若虚舟浮所贵宦海中济人阐深谋乘风破巨浪击楫横中流丈夫足壮怀志士多隐忧夫君抱长材峩峩万斛舟眼空江海天胸蟠云梦秋斋居以舸名纪我万里游开窗山历历推户风飕飕流水遶门前嘉树森屋头依稀剡溪曲髣髴湘水洲携杖动兰桨哦诗间櫂讴时来奔走憩庶以清心眸人生有用舍行舟有去留野渡横岂久巨川济须舟鸡鸣独起舞云海何悠悠
牧鱼轩
西山晓来雨方池忽已盈芳草漾微波中有羣鱼行晴轩一俯视感我齐物情嗟尔远灵沼何以乐其生投食俱失时插棘虞祸婴幸免涸辙枯恒恐校人烹江湖非不大网罟纷纵横逝将纵巨壑待尔鳞鬛成
青水洋
吴江东入海水与天色竝波涛堆琉璃一碧三万顷晓黛浮空蒙春蓝涨溟涬南泛浩无涯北接安有境莽莽合苍霭翳翳没白景鲸鲵聚窟宅天地设陷阱我行监漕贡睠言赴京省舟檝多艰虞行役增戒警望洋意茫茫恋阙心耿耿缅思承平日皇风被溪岭迢递一介使万里无寸梗云胡鞠荆杞周道莫驱骋戎马方纷披庙谟赖维罄庶得近依光絶胜遥引领讵复惮勤劳乃遂忘忠鲠南风蓬底声西日帆外影萧萧征衣裳薄暮有余冷浩歌叫冯夷慷慨心目醒
黑水洋
吾闻黑水洋乃在梁雍域胡为东注海万里尚流黑岂伊水深黝远近一墨色舟师为我言北来此其厄风微舟如胶风急舟若射每见黑风起坐见黑云塞天地为黯惨不辨咫与尺过者必斋祷恐为蛟龙得古来奇丈夫夷险无所择宗慤破长风思効报国力张骞穷天河克任开边责王事当贤劳人生少安适惟愿天戈挥九州剗荆棘履道达康庄传命达邮驿譬之四体安元气贯血脉海若敛风涛受职永无慝悠悠江湖心天南在天北
送叶子实之南安幕
离离原上草密密庭前柳游子一寸心故人几回首春晖荡繁緑朝雨清宿垢驾言理征斾去去事升斗此行讵足念桑梓旧墟薮种竹应成林植兰已盈畮萧萧奉板舆怡怡酌春酒人生重荣养所志敦素守奇宝奚足称修名谅无朽河海渺川渎泰华空培塿愿言高远期珍重经纶手
送都润士归鄱阳
白云在江东或在南山阿美人惜远行看云愁奈何驱车适故道千里遥关河鸣鸟出幽谷奔鹿驯阳坡壮游岂不好流景惊易过君子乐台莱游子悲蓼莪明发不能寐去意宁逶迱汤汤彭蠡泽浩浩扬澜波征颿挂长风兰芷春香多酌子以巵酒侑以骊驹歌离忧勿扰萦壮心期靡他南山有乔松千尺长枝柯珍重凌云姿清阴遍蓬莎
题松江钓者图
轻舟何处叟坐钓松江湄松根系我缆松风吹我丝青山生远树白日明清漪但得酒可醉何愁鱼上迟磻溪猎车至严濑鹤书移出处孰得失问翁翁不知
上佥宪代林伯永作
熙朝右文德风纪资儒臣治效良在兹慎选惟其人君侯西州彦风起南海垠壮图邈云汉素学存经纶白日勤继晷青云思致身三献蓬莱赋一跃龙门鳞游鲲待风举蛰蠖须雷伸名登金榜晓宴锡璚林春荣禄一以厚所思在泽民黄堂重判笔剖擿如有神薇垣飞举早枫阙承恩新拥节谢西楚驱车入南闽阳和蔼寒谷明月当秋旻既揽范滂辔复埋张纲轮遂令驽骀质获望骐骥尘菲菲蘅与杜采采漳水滨芳菲未盈尺聊以抒微恂高台有寒栢广庭有长椿持此一寸草千载报君亲
赠某王簿
兵尘起淮甸烽烟到闽陬郡邑多失守田里谁为谋不有英俊人孰忧我民忧明公济时士义气横清秋乡闾归保障民瘼赖以瘳履亩得公道团兵有良筹枌榆青樾繁桑麻緑阴稠遂令东乡民耕凿乐休休鸾凤肃仪羽枳棘难久留行将奋鹏翮万里云路修卷海洗炎暑沛泽均南州
宿明极上人房分韵得客字
仲冬气已肃幽怀耿寒夕走访山中人聊共慰岑寂山人眼如月好文复好客揖客开竹房灯光四窗射为言时多虞车马徒役役崇兰泛余芳踈梅粲新色鸣琴合清歌香馔间重席薄酣情更好清坐心自适逝将谢嚣纷於焉脱羁靮岂无一樽酒为子尘虑涤秋衣裁白云夕餐煮白石玄鹤兮归来山空霜霰积
代上人赋当字
尘居苦喧嚣禅房爱清旷及兹淹信宿俗虑俱涤荡是时仲冬秋南天寒未壮微云忽已收薄霜犹可望从席罗嘉蔬开樽出清酿惟应効真率安用学排当形忘饮颇狂耳热歌自放诗成一絶倒琴罢倍惆怅淳音风雅前古调羲轩上哇淫杂桑濮雉雊牛鸣盎愿言复心声千载起沦丧
上美叔知司
峩峩紫芝山汤汤柳江水嶷嶷陈知司长材抱奇伟华裾粲云霞芳佩袭兰芷种薇山之椒栽莲水之涘莲香秋益清薇花晚逾紫草檄疾何痊出奇敌自靡艰难政需贤通济况如子行当振家声庶以光世美高步登云霄奋身脱泥滓勿着从仕衫愿听尚书履
赠李一初【鲁人】
岩岩岱宗山道远不可即悠悠黄河水源深杳莫测至人抱玄道高浚与之则我欲往从之瞻忽徒役役安得纵壑鳞愿插凌风翼沿流载穷源登峰一造极夫君抱幽尚生此圣哲乡清晖方被物旭日升扶桑岂不念远道努力及青阳况复际清时肃肃宜高翔龙马出荣水凤鸟鸣周冈千载文明瑞愿言扬耿光
五月上日奉陪梅所知司子实大尹洎诸友会於黄氏读书亭分韵得日字
积雨豁新霁清和美风日幽草萋以繁嘉树荡初密危亭肃清敞盛集任真率豪饮徂徕六能文建安七兰香袭佩纕竹色映书帙於焉憩尘劳聊以慰烦疾僶俛曳长裾慷慨投巨笔役役着衔马沾沾处褌蝨但愿尊有酒此生醉中毕君看彭泽翁有田惟种秫
代赠陈仲福兰盆会首
人生在穹壤百行孝最先墨氏知所本尤见心同然葬亲厚夷之救母哀目连陈君有妫裔至孝绍前传首倡报亲会心诚供佛筵金盘浮赭果玉盆吐青莲遂令蚩蚩氓罔极思昊天结草念春晖荐菊悲寒泉颍人善锡类曾子幸归全矧兹履霜露畴能效埃涓感君纯笃心涕泗皆澘然名教力以植乡闾化斯宣弥弥漳江水峩峩霞山巅仁者必有後努力希世贤
书吕诚夫进士金环诗後为萨达道同年赠
皇帝二十载盗起东南隅蘖芽既不剪滋蔓遂难图荆吴虎兕逸闽粤狐鼠呼萨君济时彦昂昂千里驹誓为国讨贼愧死偷全躯投彼三寸管执此丈二殳辕门上筹策幙府参谋谟孤军悬深入杀气塞盗区外无蚍蚁援势失事已殊攒肤交逆刃十死复九苏从容就絏缚谈笑视刀砆酷刑曾未施晼晚日已晡夜深忽作梦玄甲神丈夫示以金环兆惊寤悲喜俱神骥忽解絷文雉初脱罦山空霜月寒凛焉骇狂奴迷途若或指独行若或徒始知忠义士实藉神明扶生还偶得遂壮节终不渝反侧赖安奠强梗随诛锄吕侯好奇者作歌为扬揄愿持献天子载剖旌功符
奉次韩景昭县尹移文封赠感梦二亲之作
大钧播羣品亭毒一元气人得秀而灵中立配天地睠惟异禽兽实由识伦纪笃孝尽子职立爱自亲始罔极终身慕不忘永心矢韩侯圣贤学魏公忠孝裔粤自英妙年已与流辈异显扬企前修继述念先世家声振有期书泽流未已一官岂禄择十年为亲仕甘旨幸父存髫齓悲母逝得母谅已难事父当不易过庭习诗礼淑乡敦德义善行遵圣经嘉言徵信史东隅光莫驻西山景何恃空兴风木哀不逮菽水味古来忠孝门多出忠义士惟理所可为虽身不暇计击楫祖逖誓揽辔范滂志赤心但守一素节讵移二驿骑方南归鹭车亦东指香红泛莲幕新緑近榆里人钦乔神君职优习凿齿宰邑应时需亲庭思日侍我殽既有嘉我酒亦云旨莫能养亲生曷以慰亲死邑令得疏封天朝有常制纡朱秩亦卑焚黄情愈至吾亲苟与荣此官殆将弃白日书赠文孤云凝远睇莱堂痛椿萱邓林惭杞梓子心一何悲亲魂端可致清梦绕庭闱薄宦忘边鄙恍若称夀觞惚如奉盥器怡愉接父顔慈柔见母氏应效婴儿啼犹作斑斓戏觉来忧思集凄然霜露履精神信交孚感召乃若此作诗载纪哀临风几挥涕我生在膝下亦有显亲意未能潘舆奉仅得毛檄喜秋雨洒泉扃母魄已深闭春风蔼家塾父训幸闻礼诗篇诵一再心目顿清泚朝盘欲忘飡夜枕悄无寐修名曾未立世味空复嗜振後以光前在此不在彼既无致身术曷尽为子理遗经絶编韦淡墨虚榜纸青云孰唾手清泉思洗耳羡公孝有初生得奉滫瀡羡公孝有终死得三鼎祭锡类美颍人全归善曾子忠孝岂两途君亲如一事大纲久沦斁颓风政披靡愿言力扶植庶以起衰替千秋万岁名无愧贤与智
七言古
题吴希贵为徐将军画海青图
黑风吹海海水立银山万丈高嶻岌天吴簸浪天为湿蛟龙掀舞出复入羲和着鞭六龙急扶桑曙色光煜熠金乌飞上百怪蛰一碧万顷秋可挹海东之鸷怒翔集片雪飘萧双翅戢浪花滚滚石濈濈身向日思远及锦鞲金镟不可絷忆我挂席东海东海云海水浮空蒙神鸷时来休雪羽玉立苍石吹刚风吴君此画将无同奇气矫矫横秋空将军屏帐宁久容便当飞入天九重鴐鵞奋击层云中四野狐兔无留踪
题钱氏铁券卷【唐钱璆武肃王强弩射潮事洪武二年奉旨徵至谨身殿观之】
刚风吹地九土裂仙李根拔孙枝折白马不饮浊河血罗平妖鸟啼未歇斗牛万丈腾紫光炯炯余彩辉太阳镜湖泚笔写露布石室剖券分天章金为臣心铁臣节臣身吴越心魏阙共悲羣盗窃神器犹喜诸孙存故物黄金楼阁高倚天宝气白日浮云烟电光忽开天为笑摩挲铜狄千百年君看钱塘铁作箭潮头东去江如练箭铁未销券未磨带砺山河当复见
题洪元质墨竹
今代画竹称妙絶李公息斋赵松雪天风吹墨落人间一幅千金香未灭今君笔势清且扬直与二公相颉颃千林露滴翠葆湿万竿风拂琅玕长山斋昼闲快一覩错落篆籀犹遗古凤凰飞去苍梧云鹧鸪啼破黄陵雨人言无声胜有声画思何如诗思清冯君为我写梅雪岁寒结此泉石盟
赠寄云道人
寄云先生寄云居与云卜隣相依於白云无心酷我似我亦浪迹真云如闲来倚松看云起紫烟衣上凉如水清霄沆瀣落氷壶满挹琼浆和玉髓饮罢身轻随鹤飞乘云一去浑忘归吾身与云皆寄耳白衣苍狗谁是非
题李伯时画二马图
龙眠二马人共夸连钱青骢白鼻騧双缰短丝系枯柳八蹄寒玉攅轻沙我疑郑公抗疏日天廐双龙赐遗直又疑拳毛狮子花兰筋权奇皆俊骨四郊无垒三边平汗血谩作千里行君不见贱工弃置在一蹶得似身闲饱刍秣
题黄诚甫铁树开花图
刺桐城西仙母家百年种德如种花春风吹暖满庭院坐见铁树开琼花琼花的的簇丹穗仙母见之一惊异人名此树状元红偶尔开花必为瑞阿儿读书五车多解来瑞应期无他写图寄之喜欲舞题品直上金銮坡玉堂多士夸珍奇何异汉室生金芝赤花光照永春县黄家瑞应无终期
题彦璋刘簿秋山读书图
龙川簿领山东刘家住营丘山之幽读书山中松桂秋自言嘉遯胜宦游寒光落日低草树緑野平芜接蹊路书楼远在山深处下视人寰莽囘互有时清诵落涧谷山风萧萧壑云暮山风忽吹牙签落壑云不掩红光露世间清乐在山居人生真乐惟拥书山中拥书乐其乐求如君者能几欤梅边隐君得隐趣执笔写景成画图披图浩叹非故吾箠楚未脱勾稽拘何当拂袖归林庐携书我欲君与俱秋山猿鹤惊相呼
慈溪孙氏瑞萱
慈溪邑中慈孝门云是孝感孙锺孙朔风飞雪满慈竹北堂爱日开瑞萱宜男喜见二雏好母也忘忧以终老庭下时红棠棣花堦前不緑王孙草歌罢凯风三叹歆青天万里沧溟深
阮信道家牡丹
市西亭馆花若林牡丹一朶千黄金丽华朝倚望僊阁天下美人皆陆沉东风枝头滴红露春意不如花意深主人剩劝竹叶酒飞作彩云何处寻
赠祁山居长老【丰城小巷口香社寺僧】
剑江东望山如龙水势曲与山相从山盩【音周】水厔【音质】气所锺【山曲曰盩水曲曰厔】山居山人居其中碧眼白首顔如童长日跏趺坐高舂悬河大口谈空空宝花散落随天风万年香社人所宗千章乔木阴重重峥嵘华构交青红我来作邑丰水东思怀瓣香加敬恭我本有髪老僧翁误落尘网徒匆匆渊明结社意亦浓但恐酒狂不相容作诗先此询远公
送李广文归鄱阳
王罗庙前江水流鲤鱼风起苹花秋美人锦带珊瑚鈎钓竿归去明月舟腰间宝剑三尺雪苍龙夜鸣紫光掣酒酣起舞心耳热一曲沧浪水云裂
林登州集卷二

[book_title]卷三
<集部,别集类,明洪武至崇祯,林登州集
钦定四库全书
林登州集卷三
明　林弼　撰
七言古
大胜驿阻风
龙江驿前连日雨风帆暝投胜河浦风高急雨浪如山舟子魂飞客心苦客心莫苦行路难百年身世谁独安君不见玄真子钓游之乐乐未已扁舟犹在风波里
过采石
谪仙昔醉采石时酒翻宫锦春淋漓眼空四海无余子江风江月吾心知江风吹酒酒不醒举杯邀月还对影愿将江水变春醅一醉千年长酩酊云卧八极凌倒景人间万事何足省夜郎归来逾五岭逸才壮志嗟不骋丈夫胸次存耿耿有酒不饮真不幸我来酹酒江之濆春草几緑三尺坟当年有孙为收骨捉月之说谁尔云骚魂已远招不得千年相对空相忆浩歌一曲清泪滴江水滔滔风瑟瑟
舟中次熙阳编修韵
大通驿前大江满星槎有路通交州川云映水白可染浦树过雨青欲流奉诏汉臣愧陆贾能诗越客如汤休同舟况有同心侣买鱼酤酒吾何忧
姑山行
小姑水中立大姑水中眠独立不僵眠不醒俯仰一万二千年江前大彭郎山上五老仙阿姑与尔相盘旋蓬莱弱水几清浅王母眉黛秋霜鲜阿姑顔色犹依然我疑铜仙人手揭金茎堕江边又疑达磨师足遗只履归西天人间百岁春梦短长眠长立嗟无缘小姑大姑真可怜江花江月恣留连巨鳌戴其趾玄鹤巢其巅江流如箭石不转千古万古无崩骞安得羽翰凌八埏时来游戏姑山前与姑同夀一万余三千
和王太史浔州遇生辰之作
摄提贞秦粲星七奎文流辉炯如日括苍之山气郁郁【山在处州】锺清毓粹余四袠先生生世良不恶读书静观世得失丘园贲帛徵遗才石室紬编膺峻秩今年奉旨使日南山川涉历难一一旅途忽届初度期中夜喜得新梦吉觉来深念劬劳恩忆昔常在父母膝祗今二亲弗可见每至兹辰愁复结江城酒美君莫伤山驿诗成我能笔亲恩广大当效报王事驰驱敢求逸木绵八月开瘴花西风满帆应到家古来忠臣即孝子王遵叱驭张乘槎
恠石
粤西山水之窟宅山妖水恠锺奇石巨灵戏擘真宰惜野火不断波不泐千仞壁立万?积往往犹带太古色嵌空幽窈谁削刻望中常在云雨黑鼋鼍出没鳞介浮虎豹踞蹲牙又磔古苔暗蚀春雨痕细草晴薰晓云脉翠屏巗巗静宜对青空点点光可摘我生亦有米芾癖几欲再拜向苍壁但恨移置不可得山斋花屿成岑寂平原人去空荔薜艮岳魂归失松栢鬻卖曾无再世留运致何劳万人力天生物性贵自然玩物丧志真无益江干林麓时一见未必不如台榭侧此言试问石丈人定应点头答行客
次韵王编修九日赵守御置酒长句
左江溪洞龙阳底外与安南接疆鄙安南方物贡王廷路入中华自兹始一从臣表至南京使者往来相踵趾赵侯守郡当孔道迎送不忧每加喜我行持节夏秋交风雨潇潇满江水殷懃郊迓更远出踧踖晨参常早起感君屡开北海尊愧我久留东郭履归途忽遇重九节蛮菊未看三两蕊殽核骈罗眩醉眸管弦幽咽清尘耳盈盈秋水映芙蓉淅淅天风吹桂子华筵宾客皆芝兰故园山川有桥梓登高作赋惊一时世职安边传百祀莫言使节如贯珠须信天威不违咫四海混一三陲清愿同击壤康衢里
望成山
东南海水浮天地千顷万顷波无际舟行旬月不见山忽见青山欲流涕青衣赤髪黄帽郎吴中最能称最强见山起舞索酒饮衆工喜忭皆若狂云是成山东海阳铁山一髪遥相望楼船直驾山中央依稀可见齐鲁疆潞河沽水已不远愿豁喜目寛愁肠忆我昔日观国光东登岱岳临太行龟蒙鳬绎在眼眶海云海水相苍茫十年壮游三万里观岳无山海无水祖龙石刻空莓苔小白堂封几荆杞安得海水化甘霖净洗寰宇清氛祲相如早与论封禅金泥玉检昭来今
和理梦中作
神山三岛高嵸嵸弱水万里流淙淙紫贝为阙珠为宫仙人环侍金玉童我侯好生德弥隆帝令下与民阜丰漳南庙祀优褒崇一壶灵药康济功千秋香火神感通应物无心霜铿钟及人有泽云从龙幽赞造化冥漠中先後送子大小冯功参司命渺莫穷我来对越加敬恭翛然尘虑空心胸授我吉梦烦神聪有炜二简词藻雄觉来清明气在躬山青月淡烟空蒙恍惚仙佩声珑春风一笑出王公采芹泮水波溶溶安得挿翮追长松
题秋浦捕鱼图
秋风吹溪溪水寒长枫落尽枝头丹渔郎举罾得双鲤烹鱼煖酒欢妇子江亭有客秋望遥青烟漠漠山迢迢沙头落日呼渡急舟子无言倚篷立谁其画此老稚川使我一见心茫然依稀舣櫂涔阳浦髣髴开樽采石渡安得坐我茅亭中葛巾相对三老翁买鱼沽酒烧野荻拚与渠侬醉终日
赠商橘所
吾闻四老商山隅采芝茹草歌唐虞一朝片言翼汉室九鼎埀覆只手扶又闻橘中有二叟其乐不在商山後乾坤不改日月长局棋相对何胜负商君元是商山英种橘作所名以称云根三秀青草暗州外千头红照明拂衣石竹岩前月跃马黄金台上雪九重楼阁虎关深万里风云鹏路濶玉堂仙侣知已多朅来天上听鸣珂白袍簪笔立温室金匮细简登銮坡新丰斗酒歌一曲御沟十见柳条緑燕霜已敝季子裘洛水谁推贾生毂高堂归去鹤发新袖有薇檄堪娱亲人生出处贵适志官秩崇卑何足论三华洞口山如戟日倚长松看秋色杏边瑟罢石坛香藻畔墨余池水黑我生江海气不除十年书剑游清都明时漫学采芝隐壮来拟遂攀桂图作诗赠君忆畴昔汗漫相期须努力明朝携手钓龙台云绕三神天咫尺
题溪声月色图
人间无价双白璧月色溪声共寒碧暮云卷翳天茫茫秋水生波风瑟瑟道人兴与庾公高扁舟载月凌云涛洞箫赤壁漫呜咽琵琶浔水空啾嘈何如二美足观听锵锵鸣璆挂明镜潺湲可洗巢父心婵娟解照潘郎鬓一机石动鸥鹭间渍景却向图中看晴窗为君一披拂耳根眼睫生秋寒我生江海归未得山月溪风总相识明当重赋招隐翁从子蓝桥访仙迹
次韵赠竺芳上人
竺芳上人张旭徒酒酣喜作聨绵书千军笔阵气不除百尺霜蔓神不枯钟彛石皷迹可摹跟肘诘曲相盘纡上人驰骋分隶余腕指所至心意俱大书雄健虎负嵎小字清丽川藏珠既不太纵亦不拘此道奚用分墨儒人言我书闽南无每对笔硏增噫嘘千年篆籕变须臾竞逐姿媚何区区俗耳厌听于蒍于淳音遐想太古初吾师高步先哲衢怀素智永相奔趋一笑嗜好醎酸殊会令纸价高东壶淋漓醉墨烟云如榴皮谩写东老之酒垆
赠碧溪道士
金华洞中牧牛仙叱石飞去三千年却骑白鹤下人世溪云山月相留连青蛇三尺滑秋水白日风雷生袖里緑章扣额笺天公铁檄役兵驱旱鬼南州三月土烟生坐见春野无余青都将精意干元气要使憔悴囘欣荣我闻神仙足官府苍生苏息无辛苦愿师掷剑碧空中大沛江淮洗兵雨
夀上人
豪山高处看南极夀星煌煌明佛国山中佳气晓郁葱十丈乔松拂秋色山人似是广成仙麻衣如雪巾如烟朝飡霞光礼红日夜披雪意看青天红日表尔千金相青天弘尔千顷泱佛灯祖印妙心传力与明门作龙象旃檀一瓣为南丰祥烟愿遍八闽中後三千岁从赤松上祝圣夀天与同
赠美叔掾郎
黄堂紫府多神仙画戟森卫香凝烟美人风格野鹤似高步迥出鸡羣先日长粉署緑阴满玉立东风珥银管彩衣香染垣薇春翠幕清临水花晚青梯紫阁日跻攀仙翁一笑开春顔壶中自有飞腾药何劳薪水烧九还丈夫三日当刮目安能混迹在尘俗君不见华山老隐君时来召对黄金屋
代赠洪氏设斋供
羣山东骛如飞龙文山孤峙高凌空緑水环遶青芙蓉中有贝阙蓬莱宫华光五帝游法窟四月八日参前佛一天花雨散曼陀满地香云霭祥霱山前车马襍遝来绮罗十里红紫堆多君倾槖具清供春风士女欢顔回须知作善神所福果报儿孙今可卜要将事业继三洪岂但芳名在乡曲
夀员外长老
羣峰天宝西飞来茂林幽壑相萦回福山中峙太古色绀楼碧殿凌云开云间一珠光万丈圆外莹中明月相森森寒彩凛夔羵炯炯神毫肃龙象始知此宝天下珍山辉川媚草木春琼花一孕开昙鉢紫芝三秀生法轮福山高与夀山列苍松不凋椿不拔山中酒熟桂花发年年来醉中秋月
长歌为静山太医李君赠
静山仙人李耳孙济世善学李少君神楼一教妙天下千载道检流清芬世间桐君与竹祖谁与巅崖苏疾苦我时分节向南来相逢一笑漳江浒万金良药双玉壶刀圭取效疮痏除生平心镜澹如水照人热恼埃尘无我欲赠君无长物抚剑长歌对明月东风珍重杏林春吹作漳南瘴乡雪
赠温县尹
双溪水遶新县緑溪上桑麻春雨足鸡犬不惊牛犊闲野人笑语喧溪屋县有贤尹温如玉知我民情谙土俗阳春布泽百里均不问深山与穷谷木樨无瘴烽无烟公馆潇洒如神仙松边拄笏看山色竹外援琴听?泉黄童白叟思借贤鼔舞春风又三年会稽未羡昼锦旋玉麟金虎看腰悬
其二
南邑如斗事如毛况有连岁兵旅劳温侯胷有文武韬抚民练兵无绎骚三年去思民愿借共分得请薇垣下政纲综治无紊烦民瘼补苴罔漏罅棠梨满路花重开喜见竹马儿童来三尺神光射星斗一扇仁风清瘴霾骥足岂能淹百里蹔布阳春到桑梓明当五邑苏巅崖恩波浩荡双溪水
君仁掾郎荣膺府檄政赞邑琴敬颂俚謡少伸贺悃
双溪溪水清见沙溪梅灿灿冰玉华美人元是西湖家嚼梅饮水溪之涯霜毫不写香影句挥霍春风满棠树溪堂玉立听鸣琴人比梅花更清素东风有意相温存南枝北枝花正繁愿借桃李朝露恩松台薇省先移根
仙人謡次达道鉴録韵为一笑之戏
仙风吹云散琼香玉轮轧露融素光霓裳飞动金玲璫一声惊起鸾凤翔芙蓉池上西风早青鸟无音天窅窅翠光浓入秋水寒黛痕浅与春山老千年蟠桃几开落三偷奈此小儿恶彩丝未断尘俗缘黄金空铸相思错君不见有虞帝子来潇湘洞庭水緑梧山苍泪痕有尽愁思长向来斑竹多秋霜
古心上人顔其禅轩曰爱松林梅隐氏为作图索余赋诗因走笔题之
山人爱松苦成癖绕屋尽是苍龙鳞长哦其间日不足更寻梅隐为写真摩挲素壁光於雪错落金刀交屈铁玄豹毛生雾雨寒老蛟爪擘山石裂潇踈似是寒涛惊恍惚已觉凉风生徂徕山下云黯黯太华峰顶秋泠泠古心山人貌亦古矫矫苍松宛相似何当结取云边巢从师参透西来意
四禽词奉答顾孟仁
孔雀
有鸟有鸟生海南昂头短喙修尾东风吹动羽毛暖一团蜀锦空中展谁知美色能误身失机却堕罗网尘雕笼彩架闭白日緑窗绣户深青春雄雌强作交颈舞天地樊笼随所遇空闺犹有独宿人门掩梨花泪如雨
玄猨
黑衣公子居林丘黄头王孙非阿俦空山月落松露下时与玄鹤鸣清秋山人不归今几载夜帐空兮怨兰?一声啼断巫山云竹枝歌里愁如海巫山之高高摩天虽有长臂难扳缘前林霜果已埀赤好从尔羣高摘实
野鹤
野鹤野鹤儛骨削缟衣不受缁尘着朝刷沧溟桃浪深夜警空山松雪落忘机每与鸥鹭亲高标岂是鸡鹜羣千年独归人已换九皋一声天亦闻云林蹔尔寄栖止风翮终当翔万里可怜青鸟俗未除白日传音下瑶水
鸿雁
嗸嗸鸿雁肃肃飞秋风南征春北归分行已深兄弟念哀鸣复重民生悲吴江水深楚云断美人银筝动清怨忍将尺素寄远游万里遥天寸心乱西风冷入芦花秋稻梁晚岁难为谋潇湘秖今多旅客有声莫度岳阳楼徐梅所知司席上以榴花命题分得万字
栾巴饮酒空中噀屏翳疾驱回禄遁火鸟无数西南飞化作榴花赤光喷南风五月庭院凉满地云隂覆烟蔓眼明见此珊瑚枝犹信羣芳未荒顿猩红绡巾晓初蹙血色罗裙春未褪芙蓉开迟不复怨海棠香减宁无恨谩怜地僻车马稀空叹春归蜂蝶困人生有花且对酒一举金觞须百劝移根当得乘槎骞作诗喜有梅花逊君看上苑芳菲时红紫东风自千万
齐云亭奇石歌
何年星芒化山骨古色苍顔势崒就中别有混沌天万象森罗了毫髪府公移置齐云亭一府来看零阳屏蓬莱清浅隔弱水君山晻霭浮洞庭我疑太阴照天地山河倒影揺丹桂又疑明河泻九天斗牛腾光通剑气公余对此独踌蹰咫尺万里论江湖幽篁古木在眼底何用人间俗画图
丁酉九日次徐梅所知司座主韵
四时清景惟秋九斗酒何妨诗百首苍苍白露满蒹葭淅淅凉风动榆柳一年佳景惟重九晋代风流谁踵後野萸埀紫映华簪篱菊开黄出丰蔀归田未许游宦人登山喜得论文友季鹰江上足蓴羮陶令山中有松酒人生自古贵适意尘世於今几开口劝君西风一百觞祝君南山千万夀丈夫气岸在云霄为我胸怀洗堆阜
奉次栢轩先生韵为梅所徵君夀
忆我昔日游吴东陈迹曾访孤山翁梅花千树湖水曲茅堂半亩梅花中别来岁月几流易一见梅花兴无极东山东畔西湖西千载清风只如一不须此地感今昨且向南枝观复剥野桥石出水未生江路云凝雪初阁主人自是神仙者藜杖葛巾花树下寒英疎映霜菊明老干斜依风竹亚天生嘉植真瓌奇古来幽士多爱之今人已追古人躅後人行复今人追梅花於人元耐久百年对花当对酒愿倾北斗为君觞更指东山祝君夀
和南圃老人龙岩书事
苍岩百叠树交緑石栈九折车失轴山腰忽断峡山来小溪新水流寒玉溪上茅茨两三屋野人足音喜空谷开门迎客敬三肃壶有香醪盘有菽自云今年雨雪足山棱夏收稻秋熟稻可酒兮棱可粥生来城府无轨躅德公畊鹿门麓子真桑麻谷口曲但令食饱与衣燠不慕轻裘嗜醲郁我闻此语泪盈掬泽国干戈嗟满目商山采芝忘宠辱武陵种桃谢尘俗溪居便向野人卜马蹄安用浮世逐采山钓水畊且读不管人间忙祸福
双栢轩歌为黄君复院长赋
黄君开轩紫山曲手植双栢如云緑南风吹雨生夏寒两盖清阴覆书屋摩挲老眼四十年龙枝凤叶俱苍然春阳庭阶已竞秀岁寒冰雪应同坚君家况有徐卿子风骨崭崭双栢侣耸壑昂霄看异时长材大用从兹始我来径造轩之中开樽爱此阴重重昔闻彭泽醉五柳今见蓝田哦二松皇天不惜栽培力移根好向乌台植西斋酒醒月在天为君起舞歌双栢
林登州集卷三

[book_title]卷四
钦定四库全书
林登州集卷四
明　林弼　撰
五言律
次韵杨秉中县尹春日病中述怀【十首】
谩道春来好愁多日更长看蜗知胜负听燕识兴亡风雨五更梦云山千里望浊醪吾尔爱能涤九回肠
其二
竹牖春风外柴门暮雨余尊无陶令酒架有邺侯书旧业俱荒落闲愁莫扫除白头依狗监惭愧马相如
其三
海宇开新造山林起久跧夔龙时接武巢许分投闲燕乳草生巷莺啼花满山临风时一笑鬓为赋诗斑
其四
彭泽先归去湘江後卜居纫兰谁复佩种秫自能锄老丑慵看镜穷愁独着书且须相覔醉烧笋鱠鲈鱼
其五
山云白苍莽江树緑参差弟妹几时见家园十载离沈腰常减带潘鬓易成丝苦听竹枝曲教人坐石迟
其六
窻竹晴逾静庭花煖自开客闲时共对邻熟许移栽司马元多病襄阳岂不才石田与茅屋归去未荒苔
其七
白头逢丧乱愁絶浣花翁不道兵尘苦犹存诗句工深春忧肺病远道愧囊空待得茅堂就归来万事慵
其八
南国江山旧东风红紫新醉来忘避地老近怕逢春曾是菊松主还如草莽臣无穷怀古意清泪满衣巾
其九
自笑尘中逐能存乱後身春如人渐老时与物俱新每有乘槎意长怀击壤民牀头书剑在吾道未全贫
其十
我本耕耘者春畴忆种秧岸低新水上泥润细苔香呼酒柳边店留诗竹外房年来清乐少枯坐学顔忘
题王佐山人画
山光杂空翠云影澹晴晖古渡舟谁系虚斋人未归石苔秋雨积野树晚风微便欲抛尘事埀纶柳外矶
题王廷珪画
秋色晴山迥烟光野水连空林辋川外古树草堂前天地留诗卷江湖老钓船美人隔云汉对此思悠然
十八滩【三首】
谿竹亦多景诗句每无难云净山争出湍惊石自安旅怀拚酒盏生事愧渔竿犹觉壮心在孤舟十八滩
其二
万壑荆闽接双溪章贡来风声随雨散水势与山回石藓痕痕合岩花点点开客心浑似砥滩怒谩如雷
其三
十八滩头路三千里外身如何满船月常照异乡人神剑占新气仙槎问旧津小臣重王事陟险敢辞频
英德舟中
舟行浈峡里景似左江中峰峭千层石谿囘一队风瘴云寒渐白野烧晚犹红已喜诗囊富何愁客路穷
江西送郭中敏还广东
使节江关外归舟风雪前同来怜远道别去惜离筵草緑曾游地苔荒旧种田越台回首日春满五云天
除夕
今夕复除夕难为守岁谋江山非故国风雪尚孤舟榾柮红生面梅花白上头穷年未归去莫怪杜陵愁
人日
皇天调光霁野宇遍清明风岸初舒柳杨林欲啭莺昇平应有象边报永无惊野老忧心释诗成酒满倾
彭泽重登潮音阁追和陶参政韵
神姑近可即天女邈难攀飞阁虚空里疎钟杳霭间潮迎归越海云渡隔淮山拟学禅栖乐何时身乞还
平南县
舟泊平南县江干得暂闲水添今日雨云失旧时山禹甸连三楚秦封入百蛮清时无畏道容易越河关
题林德仁永思堂卷
吾宗昔旌孝双阙俨犹存甘露降林木白乌栖墓门永言思阿父今复见诸孙幸得慈帷下均酬罔极恩
罗时用之浦江县令
小邑边西北兵余贵抚摩但令息愁叹渐可化弦歌陇树春犹在秦云夏更多悬知官事简日对二松哦
题小林居图
幽居学林隐宴坐息尘营萝月开牕色松风欹枕声山花多结子野草不知名寄谢朝簪客能同丘壑情
竹居
昔与宋中使时来竹外居秋声满牕户晴影落堦除煮笋常兼肉裁竿或得鱼爱君幽遯处直欲世情疎
梅屋
我屋梅花下君家梅树傍小池横瘦影幽户送寒香岁晚竹松节春寒桃李塲知君有所择归隐得相将
望云图
子役劳亲念亲遥渇子思望云千里目陟岵一篇诗碧嶂清江路祁寒暑雨时看图思努力他日显扬期
题孙积中哀劬赋後
我甫居祥日君初失恃年长哀同念母不吊独号天山北云迷舍溪南月浸船慈顔渺何许悲涕共澘然
题方广图
未识天台路欣披方广图山灵时听法野衲日跏趺贝叶松风乱蒲团石榻孤烟霞有余乐还念世尘无
芝峰僧舍次谢君定韵
偶借僧房宿都忘驿骑尘松声半窻雨草色一庭春倾倒逢今日栖迟愧此身清朝需董贾莫作采芝人
和胡梅所除夕述怀之作
今夕又除夕更阑未惬眠江湖犹故我廊庙正需贤暖散嵩华雪寒销榾柮烟屠苏明日饮鹤髪喜添年
题雪斋夜读图赠别吕宗周
空山半弓室长夜一编书严风吹北牖飞雪被前除幽灯素光射清诵寒声俱游心百世上努力十年余至正戊戌春季道莆过方遂初县丞翌日至兴化邑访邑长实达道醉中偶作
夜宿县丞家朝过邑长衙故人频劝酒醉客急呼茶云薄见春树山深留晚花董园犹在望新雨足桑麻七言律
答胡梅所菊节有怀
秋怀耿耿鴈能知节物匆匆菊较迟袖里空存三礼赋尊前莫咏四愁诗及时聊复成欢笑感事多应入梦思为问空湖山下叟把萸此日共伊谁
其二
菊花要结岁寒知为爱梅花开故迟彭泽归来空嗜酒杜陵老去强题诗鸡鸣风雨五更梦鴈落江湖万里思三十潘郎苍鬓改故人相见问伊谁
问胡梅雪病并想山居之乐
闲居赋就鹤书徵结屋苍岑第几层松酒山中何日熟竹楼雨後共谁登忘形定有渔樵侣淡况应如云水僧屋角梅花无恙否客来想已送迎能
其二
似与林泉有夙期兴来云月总心知菊花黄後客携酒蕉叶緑时僧寄诗醉卧不妨风满袖苦吟未觉雪侵髭石田茅屋如相借来傍寒梅采玉芝
予友李君弥卜居东郭翛然自乐钱君孟道为作图题曰东郭独隐索余赋诗便为书此
东郭先生爱幽独茅堂门对碧山春溪旁展席寻鸥伴松外开窻与鹤隣浅水稻田环緑遶轻风花馆落红新劳生扰扰知何用汀树川云入梦频
赠冲和道人
三神海上九仙山分得松房第几间龙劒驱云行雨去鹤箫吹月御风还偶因耽酒春过市应为传书晚度关紫府丹台名可注壶中从子及身闲
三衢程君璋氏访友临漳将归赋此以赠
三秀峰前采玉芝高怀遥与白云期江山满目荆州赋风雨连床杜曲诗万里沧波鸥浩荡一庭芳草燕差池归来城郭人民换任烂长柯且看棋
题张栎里画
屋前春水緑如醅屋後春山翠作堆有客抱琴门外立何人骑马树中来西斋酒尽犹留月东郭诗成欲放梅三絶广文谁赏识为君海上望蓬莱
送伯千之北上
元戎边画属谁筹公子乌台旧俊游阮掾久闻三语誉寇君重借一年留马兰花发迎官道驼柳条青落御沟尊酒怀人何夜月五云深处最高楼
送友归永嘉
平远楼前远望匀美人遥忆鴈山春女桑緑遍蚕将熟穉麦青齐雉正驯斋阁堆床留魏笏宾筵漉酒有陶巾西风无限南来翼好寄新诗莫厌频
题南楼
楼对员山亦壮哉时凭高处望蓬莱沧江云起九龙舞华表月明孤鹤来林下茅茨新聚落水边杨柳小楼台太平不用筹边策独倚层栏赋雪梅
偕洪元质游南岩
紫云邀斾出城南风物依依真诰岩山石滑人行?野禽怪客语呫喃秋江远水生葭苇落日凉风舞桧杉晚对屏前吟未稳不知空翠湿青衫
别章仲明用前韵
此日清游云洞南明朝远别鹤山岩汀洲水落鴈初下海国秋深燕尚喃驿路风烟连细柳酒家篱落隔青杉薇垣好展神仙步莫遣缁尘上客衫
题漳浦白鹤岭【有引】
昔余过漳浦白鹤岭颇爱山水之清廓而惜其亭宇之芜废今年秋重道此见其芜者治废者起金碧相射华竹交映壁间题曰石窦寒泉响玉徽闲云出岫绕松扉一从白鹤高飞去栖碧亭空锁翠微乃邑簿陈致中新构此而纪其胜也俛仰陈迹窃於末句有感焉因为起语以寓兴怀
栖碧亭空锁翠微诗成人世已俱非墨池水暖鵞谁换华表云间鹤自归楼倚仲宣休作赋碑思叔子故沾衣古来陈迹知多少立马西风又落晖
过盘陀岭
盘陀岭上几盘陀茅竹萧萧雨乍过水暖游鱼奔絶涧草香驯鹿食阳坡怪山当面疑迷路啼鸟迎人却和歌总为世途多险恶太行蜀道复如何
芝峰月夕次韵性元上人足成茶溪公口占之作
风满空林月满山无诗堪笑老方干洞云晚散龙眠稳松露秋高鹤梦寒贺老监湖先赐勅陶公彭泽早辞官他年分我半间屋待向芝峰絶顶安
次徐梅所座主访龙江书院有感之作
访古归来山月孤紫芝峰影落平湖千秋统绪存方策万国提封入版图辽海鹤归空露柱沧州月落满霜芜何时突兀千间厦风雨如山大庇儒
再用韵二首
试问龙江读书地何如鹿洞与鵞湖梵宫已作新轮奂郡志空存旧谱图碧玉峰前移老桧还珠门外剪寒芜记文自可徵千载太史虞公国钜儒
纸帐更长月影孤梅花清梦绕西湖左思才擅三都赋诸葛名成八阵图汉殿丹青俱寂寞吴宫花草易荒芜白头杜老谋生拙却道儒冠解误儒
丁酉元旦
海气苍茫曙色低扶桑枝上听天鸡光摇旗旐龙蛇动班簇衣冠鵷鹭齐重译来庭通桂海中兴有颂勒浯溪老翁喜见丰年兆自典春衣酒满携
其二
斗杓入夜指东寅雨脚凌晨洒瘴尘北阙天高先见日南州地煖早知春独怜丹屿思归客曾是琼林锡宴人江海此身强健在何妨鱼鸟日相亲
和韩南胜二首
白鹤山前旧草堂重来吟鬓已添霜花城衙放雨初歇竹寺诗成日正长木蕈作羮流筯滑溪鱼酿鮓透苞香野人喜见昇平象桑柘连隂古战塲
其二
跃马燕台忆壮游东风一笑紫云楼杏园设宴惭鱼尾葱岭封侯羡虎头灯火十年心独苦干戈满地鬓先秋从今西贼应寒胆韩范安边有密筹
闰九月重阳前一日奉陪梅所知司游员山谒康仙祠即席次韵二首
清游曾记十年前员峤山中访老仙竹寺题诗风满帽梅溪载酒月明船神游弱水三千里目极齐州九点烟何日重来问真诀白云深处种芝田
其二
莫听月笛怨山阳且捧霞觞望帝乡瑶草先秋犹着緑菊花雨後更留香风前纱?孟嘉醉湖上觥舩贺监狂一曲猗兰千古意知音幸有汉中郎
圆山康仙祠诗奉次徐梅所知司韵
浪游曾记出城西十二圆山紫翠迷一阵闲云初过雨半篙新涨已平溪笙歌彩凤空中下劒化羣龙匣底嘶何日神丹成九转从公来听枕中鸡
再次王子实县尹韵
春山杖策覔仙翁花信于今第几风千树碧桃流水外一声白鹤乱云中风舟无路寻蓬岛霞佩何年谒蕊宫尘世总成卢枕梦且须沈醉学山公
谢姚省吾博士招饮次韵
风雨西斋酒一瓢白驹有客此逍遥清诗汉殿盘承露雄辨吴江弩射潮花下晚衙曾未散芹边春酌若为招醉中忽作故园梦落日闻歌谷口樵
再用韵呈姚博士
清漳博士姚先辈妫水神明世胄遥緜岭题诗风满竹韶溪放棹月明潮愁来白石歌休唱老去青山隐可招世事都如棋一局坐观谩学烂柯樵
赋得人日不隂
雨雪常年苦晦冥乾坤此日喜晴明宫梅落後余寒尽野菜香时新暖生方朔占书应有验杜陵诗句谩多情从今部户安生遂重捧椒觞颂太平
深青道中
潇潇瘦马深青道杜宇声残日又昏风里林花香作阵雨余池水緑添痕采桑野妇轻衣袂卖酒山家小巷门无限原头芳草色教人千里忆王孙
姚省吾教授
漆园老子志逍遥箕水幽人分挂瓢江上月明纒鹤梦树头风急厌闻蜩菊松晚色留三迳芹藻春香蔼泮桥无限鮿生怀古意韶溪还许听虞韶
赋得水田白鹭
漠漠平畴宿雨晴潇潇素羽晚风轻满川緑涨一双下隔岸青秧数点明霄汉无班陪鹄立烟波有社结鸥盟辋川若值王维画添我青蓑黄犊畊
送许辅之归隐
吴门匹练隔风烟禹穴扁舟度海天入社陶潜须纵酒买山于頔未分钱松边放鹤云连屋沙际看鸥雨满川尘世也知归去好难谋二顷郭南田
次倪孟明集药名之作呈徐梅所座主
结屋常山东复东雪梅霜菊洞天中黄连稻陇雨声歇白歛松窻云气通幙种莲花泛秋水盃浮竹叶醉春风丹砂欲问飞腾术勾漏何年访葛翁
其二
药笼兼收芝术无空淹远志在江湖樊笼防已怜鹦鹉岐路留行厌鹧鸪仙去好寻灵枸杞客来谩笑熳葫芦早休知有遗安念洲上当归种木奴
题老牛舐犊图
夕阳芳草满林臯舐犊乌犍耸骨毛乳哺愿令儿长大力耕要似母勤劳南山夜半犹叩角渤海春深总卖刀谁识当年怀爱意慈乌背上晚风高
次堂郎司天韵
十里壶山春事幽清狂裘马记曾游木兰陂上船如屋黄石桥前酒满楼客路远随南鴈至岁华真似水东流日长候馆题诗罢静对梅花进茗瓯
其二
潇洒梅华驿里人素衣楚楚谢缁尘凤凰台上家声旧虎豹关中天语新老栢千年冰雪操仙槎万里水云身鸡林诗价从今重好寄归鸿及暮春
题栎里画
云中楼观疑庐阜水外亭台似剡溪寒瀑落崕珠点乱晴岚隔树翠光迷旧游空向真图见清景应须好句题安得同携琴鹤去青林白石寄幽栖
相士潘碧山久游江湘间今以武功为石臼司警濒行索诗漫赋以赠
乍捧除书作宦游犹谈相术动时流新丰曾困鸢肩客定远今多燕颔侯官舍喜居山水窟故园空忆菊松秋一瓢春酒何当共九曲溪头明月舟
夀徐梅所生朝不遇
东山来访玉梅枝不遇山翁只自持流水小桥携酒处白云红树杖藜时林逋漫访西湖鹤何逊先成东阁诗珍重竹松泉石意重来莫负岁寒期
林登州集卷四

[book_title]卷五
钦定四库全书
林登州集卷五
明　林弼　撰
七言律诗
用贡泰甫尚书韵别吴君济掾史
东风蒲柳满江濆盃酒离亭暂别君春事又随红紫老人生每似燕鸿分榕亭雨过闻莺语桑海天青见鹤羣东府仙人应握手三神高处望红云
海漕使京停舟鸡屿呈朱伯厚明府王克明邑尉
遥山尽处是沧溟眼底云涛一色青野鸟随波明远白毒龙挟雨散余腥水滨女佩春留月天上仙槎夜泛星赖有同舟贤李郭柁楼尊酒火荧荧
桃花洋
溪上桃花秦隐居桃花海上意何如放舟定有迷津客跃浪应无点额鱼紫鳜春肥风暖处红潮晚涨雨晴初咏诗无限苍茫兴十丈云帆切太虚
秦皇庙
往事悠悠逐海波荒祠寂寂寄岩阿三神山下仙舟远万里城边战骨多东鲁尚存周礼乐西秦空壮汉山河早知二世能移祚崕石书功不用磨
送吴允思之南海令
曾收图籍入燕初还拥疮痍下粤余应有雄文韩子继也知清操隐之如棠隂琴静风生席花外诗成雨满车天上故人青眼在暂烦百里试才諝
题张将军百胜图
知兵昔学万人敌开国今收百战功列戟枝寒琼帐雪团袍花暖锦旗风凤台玉帛华夷会麟阁丹青褒鄂同赖有画图诗卷在风流不尽大江东
傅子敬之淛西宪副
圣朝司宪重才华况复三吴近帝家右掖清风生桂树西湖新雪到梅花府中此日逢聨璧天上何年共泛槎具庆高堂多喜气綉衣彩服照晴霞
武夷万年宫
十年三过武夷山翠壁丹崕叹莫攀药竈烟消天地老櫂歌声断水云闲虹桥未许秦皇识鹤驭空随汉使还曾是隐屏峰下客谩教啼鸟笑诗悭
送林链师归武夷
三山楼观倚云开九曲溪山入梦来半夜丹光分洞壑常时剑气动风雷幔亭峰顶霞杯进石皷滩前月棹回吹彻玉箫空想忆故人正在凤凰台
送宋仲衡归金华【景濓学士之子中书舍人】
江花飞雪送残年客思随云度远天朱雀桥边车若水金华洞里酒如泉明经已踵韦贤後对策应推贾谊先无限故山松与竹平安好报玉堂仙
寄题安庆谯楼
我爱舒州赵使君危楼高架出嚣纷水通桐栢环千古天近蓬莱拥五云晴日壶觞花底集寒更鼓角月中闻欲题诗句惭崔颢况是宾僚总好文
畣倪子京
笑我生涯似转蓬多君意气慕长风十年荆杞迷周道万里江山绕晋宫奉母曾闻三釡乐论文还喜一尊同明廷有诏徵才俊好与夔龙叙九功
题陈王墓【王父母殁自陶砖以结塚或云其地有王气】
将军山下陈王墓落日西风秋草繁断甓千年余手泽丰碑十丈满苔痕山河不改英雄老天地难穷忠孝存酹罢椒浆成伫立一声去鹤月黄昏
挽陈和卿三山别驾
候骑迎晨趣倅车星芒入夜霣城墟三神山远梦魂断百尺楼空豪气除人去铁衣悲汗马客来珠履叹无鱼条侯能复家声旧细柳于今有简书
中秋翫月二首
见月令人写百忧况逢良夜半三秋星河有路通蟾阙云海无波涌蜃楼老桂一枝容手折仙槎万里谩神游清光莫照干戈地忧国诗人易白头
其二
风雨良宵大半妨清秋此日对团光百年几度见明月千里相思在异乡按曲双鸾囘素羽掠舟孤鹤振玄裳乾坤光霁今还兆好献瑶池万夀觞
挽夏待制【字尚之居袁州奉旨往广采庚申野史死於彼】
别业西江未得归游魂南海竟谁依丹旌题字官犹在青史成编事已非【尚之修元史林侯代之入广】有子能栽新墓树何人共采故山薇百年文献晨星似搔首斜阳泪满衣
觉初上人归永嘉江心寺
江心古寺金焦如沧波涌出青芙蕖千岁鹤归作人语九渊龙起听梵书山?时寻谢康乐丹砂试问陶隐居自是初心得真觉闲身去去伴樵渔
送郭广文
武安邑小武城如三载人贤郭校书有酒斋郎能放鹤得钱溪女或留鱼沙场落日鸦飞急海国秋风鴈过疎南士秖今多向用君行努力莫踌躇
竹隐为富州丞乌雅士威题【洪武二年改富州为丰城】
君家万个碧琅玕长日开轩自在看清兴每添诗句好緑隂未放酒盃乾谁裁紫凤双龙管我乞沧浪一钓竿何似当年彭泽令归来三迳日盘桓
竹山隐居为丰城黄英尚题
竹山山下黄隐君买山种竹谢尘氛凉隂匝地日难扫清籁满天时复闻蛰龙未奋葛陂水鸣凤空隔苍梧云最喜林霏春雨歇班班稚子总成文
西村隐居为遶城罗时用题
西村竹树净朝晖万事闲来总息机一夜小溪春雨过半篙新水白鸥飞草堂作就资谁寄彭泽归来愿未违最忆衡门凝望处平畴十里豆花肥
送丰城张叔同之陇西县丞
杨柳青青春水生东风迢逓送离情一时牛斗龙光动万里关山马足轻朝雨软尘连陇道暖云芳草入秦城公余剩有哦松趣好咏新诗续纪行
送卢仲睿之会宁主簿
陇树青青河水黄独骑官马入秦疆七千里外思亲舍五色云中望帝乡沙草枯时收黑黍【黑黍即芦粟可作酒】地蕉香处煮黄羊【黄羊野生山中黄毛味如家羊】讼庭事简边尘息竹屋看书对日长
白云孤飞图为丰城邬烈翁主簿题
登高望远思依依目断孤云送落晖白鸟明边亲舍近青天尽处客心违轻姿映水浮空濶片影随风度翠微何似故山归去好晴霞五彩照莱衣
赠少林寺松亭长老
少林禅伯旧松亭闻说巢云个个青一榻秋声风度岭半空凉影月临扃雨花飞处苍龙蛰贝叶翻时白鹤惊何日从师游胜境共餐玉粒驻长龄
洪武三年四月望日同牛典簿王编修奉使安南陛辞
曙色熹微漏箭催暖风开扇舜曈回云扶紫凤台端下山拥苍龙殿角来玉笋聨班随晓仗金茎分液赐春杯小臣职忝驰驱使拟和皇华愧不才
发京
金陵自古帝王都海宇于今混一区虎豹九关通北极鵾鹏万里入南图长干柳暗马如织白下花明酒可酤使节归来应未晚扁舟秋水满江湖
舟过彭泽
彭泽县前杨柳新客舟暂系大江滨宝花满地来天女石笋中流护水神城郭千年非故物菊松三迳几归人此身何似醉乡乐愿乞先生漉酒巾【岩畔圆通阁尝雨天花江心小孤山有水神祠】
望匡庐
大姑山下曙光催五老峰头秀色开万壑松杉收雨去一天紫翠入江来酒狂谁结渊明社诗好难追太白才便欲作巢泉石上江灵肯借白云堆
滕王阁
落日孤舟一笛风愁看江阁化虚空滕王歌舞渔樵外唐代文章草树中山接匡庐争秀爽水通彭蠡共朝宗三王芳躅无人继咏罢新诗思不穷
徐孺宅
南州表表徐高士零落犹存宅半区足迹何劳趋北寺躬耕只合老东湖礼贤太守能悬榻吊古诸生拟束刍谁识保身明哲意当时惟有郭申屠
丰城呈王熙阳太史
昔年曾说张雷剑此日同来李郭舟访古已知神物合暂时且为故人留云收日脚千山暮风送江声五月秋回首旧游如梦寐延平十里故津头
临江
柳外楼台入翠微水边箫皷荡晴晖樟江雨涨鱼新上皂阁云生鹤共飞诸老尚留诗卷在此身未逐钓船归蓬窻吟罢还成醉蜜酒初香玉笋肥
庐陵逢端午
极目沧波白雨飞彩旗风急画船归故人此日供蒲酒圣主先时赐葛衣客里又看佳节过吟边未觉壮心违离骚读罢成惆怅落日芳洲杜若稀
用韵赠高允令巡简
谿山深处寡纭纷况复清修少似君竹寺酒醒闻鸟哢水轩琴动见鱼羣青衣逻卒时悬弩白发隣翁夜索文剩有长材供着作贾生名久汉廷闻
南康县
小县深依山水清时听旧事话遗氓万株松古张公种【九龄】独秀峰高苏子名【子瞻】谿到南安流自浅岭过大庾地还平西风翘首江头路此去犹余两月程
次张志道学士与龚景瑞诗韵
先生家住翠屏峰乡梦常时送晓钟十载故人青眼旧千山归路白云重天涯作赋怜王粲江上题诗爱薛逢岁晚相从应有约为寻桃竹截双筇
次王太史韵呈广东幕僚
丹凤楼前持诏出五羊城下放舟来雨苔已蚀销兵柱【刘鋹所铸】春草都荒望汉台杖采仙蒲青玉节酒分香桂碧螺桮不妨日对南风醉緑水红蕖翠幕开
用王编修韵呈梧州刘太守
万里南风送驿舟苍梧江上景逾幽一双白鸟常随棹无数青山总入楼鸣凤不来芳树暝嘉鱼初上碧波秋故人解送桂香酒洗盏临流破客愁
答刘苍雪通守
扁舟南泛双江曲倾盖相逢一笑中沈李筵开鸥鸟渚采菱歌起鲤鱼风生涯安得千头橘流落空余两鬓蓬曾是湖壖埀钓客拟从山下祝鸡翁
畣观子毅省郎
十行紫诏百蛮来一道炎云万里开桂岭已通新道路梧江犹有旧亭台剧谈风起鱼龙窟丽句春生锦绣堆恼我懒看腰下劒对君且覆掌中杯
伏波庙
南征昔日此登临遗庙空山尚至今万里风云常惨澹千章松桂自萧森麒麟安用丹书像薏苡难诬清白心愁听乌蛮江上笛夕阳一曲武溪深
夀佛院用太史韵
横槎江与绦河通偶共吟仙谒大雄花烛满庭蝉榻静云山当户瘴尘空百筒清引香厨水两掖凉生茗椀风试问参寥老开士衲裙肯赠雪堂翁
再用观子毅省郎韵
海天极目路茫茫少憇珠林兴颇长太守花边携酒至老僧竹外煮茶香小楼吹笛关山远落日放船风雨凉不有好怀相慰藉客途空复叹流光
南宁府三首
万里关山入塞云高城纵目送斜曛九真海到东南接六诏江来左右分出洞蛮丁高髻角趂墟野妇短衣裙汉廷已下兴贤诏从此遐荒德化闻
其二
谩说天南第一关边城依旧好江山丰年箫皷赛田祖近日衣冠化洞蛮孟获革心诸葛纵智高授首狄青还三公亭上舒长啸落日凉风起碧湾
其三
千叠层城十丈壕藕花无数绕周遭轻舟时获鱼盈尺新雨才添水半篙拂地烟梢毛竹暗倚江风树木绵高天涯无限登临意纳纳乾坤一布袍
左江七夕得牛字
笑倚仙槎望女牛清江倒影绦河流龙泉紫气秋犹射云锦红光夜不收乌鹊桥前波似练凤凰台上月如鈎玉人此夕应相忆一笛西风起小楼
河字
南来万里越关河节物西凉客里过清赏每愁酤酒少好怀未厌赋诗多丹江月棹秋无际银汉星桥夜不波欲问支机旧时石天孙应笑鬓先皤
西字
天际初分大火西双星飞映月华低彩楼瓜果丝初缀金井梧桐叶可题旧事荒唐何处问神光飒沓【音踏】几人迷可怜柳子文成巧却把愚名汚冉谿
伏波台
驿外秋山翠一堆将军玉帐此曾开大江如月回云阵古塔凌空护石台万里戈船余薏苡千年铜柱委莓苔多情惟有营前柳岁岁春风入树来
至安南次王编修韵
安南远至极南荒炎海无垠野望长马援台前秋草碧高骈城下暮烟黄百年图籍归中国三郡山河保故疆万里天威如咫尺西风回首白云乡
答牛士良典簿
海国秋风客鬓华远来共驾指南车越裳方物供周室赵尉提封入汉家裘马清狂成旧梦斗牛空濶接仙槎扁舟凖拟同归去明月洲前芦荻花
发安南呈牛典簿王编修
日南留滞隔年期犹许仙槎到未迟小阁西风乌帽在清江落日彩舟移蒹葭倚玉惭三益薏苡明珠有四知宣室应烦前席问愿因民俗一陈诗
再用牛典簿韵
万里同归望虎关三秋清赏爱龙山白云黄叶西风外翠壁丹崕夕照间逸少述文夸盛集醉翁作记叹苍顔尊中有酒且须尽身後留名总是闲
赠黄林隐
我识龙川处士家白沙翠竹带烟霞水边门巷千章树雨後园篱百本花对客看云晨倚杖呼儿扫叶夜烧茶玉堂金马成何事输与山中老岁华
牛君士良使还日南昼行左江之滣偶於清滩得一小石顶迹五寸许其色深緑娟秀润丽宛若峰峦之耸立熙阳王君见而爱之牛君不靳因持赠焉王君赋诗以谢君复答之并次其韵用助二君清话二首
锦石青红似画中每因幽玩一开篷三生依旧精魂在二妙于今嗜好同玉杖未裁秋带雨画船暂住夜腾虹向来艮岳成田久莫更蒐奇入汴宫
其二
江干奇石润如玉卓立天然一碧峰幽窦直疑清涧落秀峦先见翠云重女蜗自炼功犹浅米老相看兴颇浓再拜不妨呼小丈日长几案得从容
答安南使黎元谱二首
十月南宁江水清官船浑似钓船轻满篷霜露天如洗一笛关山月正明修贡远来劳使节观光归去擅诗名宫袍驿马华林路未羡当年昼锦荣
其二
传宣赐罢碧淋腴万里驱车指故途辽海东来鹤自语楚天南去鴈相呼清吟时与梅花对老态犹嗔竹杖扶来奉龙墀亲策士携书还解一行无
清江小隐图为赵希贡题
爱汝清江小隐居波光云影满庭除风帘野店客呼酒雨櫂轻舟人打鱼无数青山秋树外一行白鴈暮霞初看图便拟投簪去借取闲窻读旧书
曲江逢至日
去岁兹辰锺阜北今年此日曲江东惊心节物如飞箭回首生涯尚转蓬韶石雪消知地暖越台云净兆年丰故人迢递未归去孤负梅花酒一筩
用韵赠濮彦章
曾题诗句碧琅玕留与仙翁伴岁寒君有蓬莱三礼赋我无龙虎九还丹可怜韶石山前景浑似钱塘江上看驿路梅花应笑客酒肠暂为主人寛
贑州嘉济庙用王编修韵
水落双江见底清官船东下石滩平五龙山远环遗庙千雉云高接石城人去睢阳空有像【元守臣全子仁海青臣皆死节庙有像】将归岭表尚留名【汉灌婴伐佗神示以克捷之兆旧碑有纪】沙头候吏休相促吟傍梅花句未成
次滕仲弘参政见赠韵
孺子湖前秋水多滕王阁下夜闻歌十行手诏天南去万里仙槎海上过桂岭畏途连楚越薇垣佳句似隂何归朝有日陪冠盖两袖香风响佩珂
题郑生云谷卷
谷口子真多白云半开竹屋共云分青山当户雨初霁緑树覆檐风欲薰偶向邻翁劚药本时邀诗客笼鹅羣梨花梦里偏多趣苍狗白衣任纠纷
林登州集卷五

[book_title]卷六
钦定四库全书
林登州集卷六
明　林弼　撰
七言律
赠谢元初秋山高隐图
漫游晚岁厌红尘归去秋山看白云煮石呼童供鹤料写经留客换鹅羣鑱收林药西风老火养炉丹静夜分二十四桥多月色玉箫还许世人闻
题严州陈氏会庆堂
堂名会庆意何如四世公孙此共居松桂苍顔凌雪霰芝兰玉树秀堦除彩衣称夀盈尊酒缃帙悬籖满架书千载君家遗泽在一江春水遶桐庐
赠公恒归天台
紫薇省外姓名香白鹭洲前别意长祖饯谩劳冠盖集赋归莫待菊松荒携尊与客行花迳采药逢仙坐石床轩冕浮荣成底事从君分种水云庄
梅溪诗为蔡宗玄赋
溪上寒梅雪作花溪前流水玉无瑕意行东郭先生履来访西湖处士家煖入孤根春映带清涵瘦影月横斜何时携取芝山酒共载宾朋泛钓槎
陈子高之永新丞
浙右才名陈子高几年给事滞铨曹五花诰上墨犹湿百尺楼头诗更豪县郭春晴山入座江湍夜涨水盈篙知君自有剸繁术讼牒何愁事若毛
安溪刘令复任
杨柳条青渐长芽刺桐叶緑已先花河桥送客春将半山县休衙日未斜政蹟行书循吏传欢声重动野人家多情石笋江头月载酒何时共钓槎
送聂克敬归省
待宦三年客帝乡违顔千里念亲堂朱楼翠阁天光近碧嶂清光野望长汀馆春深官柳暗桥门雨过穉芹香悬知调膳多余暇松下看书坐石牀
题方壶王维诗意图
能诗羽客方壶子解写高人王右丞幽兴不随流水尽闲心长伴白云层空林积雨迷苔迳细浪生风失石棱坐对画图怀别业南山千仞碧崚嶒
题邓氏涧亭
涧滨亭子有余清尽日泉流遶舍鸣雨槛维舟投钓饵风窻拂几泛琴声沙头白鸟寻常见石角苍苔取次生最忆考盘真乐趣浩歌一曲濯尘缨
李教授之临江
邻邑丰城曾制锦清江碧嶂惯维舟送君千里敭文教老我三年忆旧游酒酿黄精云外洞诗题清竹水边楼前修范杜遗风在从此西邦化鲁邹
胡氏读书楼
胡氏书楼建水滨读书楼上念先人牙籖万卷痕谁触手泽百年迹尚新风前阑槛芸香满雨後庭阶草带匀三复蓼莪应洒泪孤云漠漠水粼粼
桥市楼
八年两度使炎方万里关河两鬓霜远赐玺书随赵尉重题诗句笑刘郎伏波台上风烟古如月江前草树荒屈指西风明日到官船归去又新凉
次张敬修雪中趋朝
春雪漫空竹树低紫骝愁湿锦幛泥光腾玉殿迷银烛冻合金桥失绦霓已拟典衣沽腊酒何如拥被听晨鸡东风先到沟前柳无数寒条拂水齐
权氏寓思楼
先壠星源已草莱高楼极目楚天开无穷山色连云起不尽江声送月来遗爱百年存旧树丰碑十丈满荒苔闻孙还肯兴堂构落日登临不用哀
送侯同知之漳州【有引】
洪武十一年春有旨凡在有司率举贤良一人予友日新氏丞鄜之鹿川知侯君其之贤贡于天官遂擢漳郡同守夫国家任官惟贤是用有司承命惟贤是举蒋君之举有得人之名同守之任有称职之贤吾邦得守为疲民之幸弼也有三喜焉故为序而诗之
郡丞新命下金銮雨化随车衆所欢边户近开盐课少上胥应放役程寛云生柳渚风声动霜入梅花月色寒十载未归头已白为君中夜一弹冠
送郑景贤邑教归金华葬母
故人别我金华去岁晏天寒江水氷二弟已膺乌府荐一官喜自鱣堂升洞门系马花如海山馆开尊酒若渑自愧麦舟无远惠佳城为想碧崚嶒
倚李伯康使君韵
铁瓮城南飞羽檄钱塘江上趣琴装梅花有句留山驿薏苡无珠出海乡饭白邻僧供火米蛎肥溪友荐霜房归来细说闾阎事月满薇垣夜正长
海上
水天空濶浩无津物外神游梦里身晚望每嫌山色远夜听已厌浪声频仙槎路熟星河使戎马忧深岭海臣思献江都二三策汉庭埀意验天人
呈克明县尉
长帆破浪出南溟天际成山一发青上国重来观壮丽东州近喜洗羶腥儒冠未际风云会神剑常冲牛斗星尊酒宜春楼上月也胜细雨夜然灯
次韵王克明三首
经国于今赖海漕况供玉食敢辞劳九重天阙连三岛万斛风舟等一毫楚客多愁飞石燕秦皇无计叱金鳌何如太白清狂态醉卧江中宫锦袍
其二
江岭孤臣抱寸忠风雷何日起潜踪海连辽碣八千里山隔燕云百万重近喜金滩涌鸂鶒旧闻緑水泛芙蓉自惭点额桃花浪每羡神鱼作应龙
其三
共泛沧溟不共船风樯浪楫若追攀篷牕相忆又今雨柁屋同看非故山身世已如游物外氛尘只合出人间维梢活水知何日买酒烧鱼一破顔
予游武夷道经三山买舟西禅浦值晚雨投宿山寺中寺僧杞巗义刚曲相欵接因书此诗以证後会
江雨萧疎山日隂蹇驴有客入禅林老僧能叙三生话游子空悲千里心野鸟啼来山竹裂洞龙飞去水云深多情九曲溪头月何夜相从抱玉琴
赠杜明之入京
阿父清名圣主闻佳儿气岸复超羣玉堂久索归山槀画省重稽涉海文马饮卢沟秋水满帆开碣石暮云分故人天上能青眼谩说边筹可策勲
次达子升清明感怀韵
暂停不停风撼树欲收未收雨阁花一百五日寒食节二千余里游子家朱雀桥边少语燕黄鹤楼下多鸣鸦人生有酒莫滴土无钱且向西邻賖
次马编修奉别韵
送客东城春又半暖云收雨散轻隂一江流水伤南浦千树啼莺忆上林锦里烟尘诗句好监湖风月酒盃深玉堂归去多清兴好对鳌峰整旧琴
题方漳浦自述诗後
弓剑间关虎穴危云霄浩荡鹗书飞禁门几听晨钟入乡邑争看昼锦归春草青边鹿茸长秋橙黄後蟹螯肥男儿老大功须立晚岁渔樵愿未违
畣越僧津断桥
礼遍名山未肯回乘芦又度柳江来烟霞直欲穷幽趣梁栋从教弃散材诗骨寒林千岁鹤道心流水一枝梅凭师问讯维摩病飞锡行应上五台
奉次徐梅所知司谒龙江精舍之作
临漳自昔号淳厖天遣明公莅此邦幸有清尊开北海岂无涸辙待西江红依幙府才应屈白战诗坛气未降珍重龙门振遗响洪钟从此莫微撞
用韵述怀
有客丹心一寸孤都忘身世在江湖十年泽国多戎垒万里云霄渺壮图夜雪萧斋红榾柮秋风楚畹緑蘼芜杜陵老大长忧国谩叹乾坤一腐儒
次林茶溪经历韵
员峤层层耸翠峰碧云片片拥丹宫客来欲问飞腾术仙去应参造化功天上风雷双剑底人间日月一壶中共看灵雨农郊足已卜今年岁事丰
再次林茶溪经历韵奉姚省吾博士
笑解腰间老太阿半生事业总虚过归来元亮存三迳安乐尧夫有一窝浊酒盈缸春可漉清诗满袖夜犹哦东风似劝山翁醉吹落花前白鹭簔
赠新溪金如山
剑江西畔老耆英眉夀将逢八秩龄车裹蒲轮当有召琴弹花县每能听志崇天爵头如雪世问沧田眼似星毫末不藏心地直时烦矍铄到公庭
题江山万里图
我爱钱塘辄醉翁江山万里在胸中应怜远道头先白却写新图思不穷鹦鹉洲前春草暗凤凰台上暮云空登楼莫遣悲王粲天外乡关咫尺同
题张栎里为曹景温画云山图
十年踪迹在尘埃每见云山笑口开万壑晴隂连竹树一天秋色入楼台画图此日勤持赠茅屋何时隐去来惆怅无因寻旧侣桃花流水似天台
送酒一壶与张栎里
腊醅新熟泛霞红持慰山中辄醉翁须信微醺真乐在也知少饮衆欢同梅花纸帐春生梦榾柮斋炉雪满篷无限衡门携幼意菊松三迳老秋风
金陵赠友人
玉帛徵贤出草莱孝亷船向北风开纵然车马争驰逐何似田园归去来菽水堂前衣戱彩鸡豚社里酒盈杯白头谁念思乡客强写新诗对凤台
铁柱
仙翁骑鹤上天去一柱千年屹未倾铁色不随【阙】大江平蜃楼缥缈烟沈浦龙剑凄凉月满城
九鼎铸金魑魅遁後来谁继禹功成
贑州
贑州驿下舣轻舠芳杜幽兰满近臯水合双溪飞驾濶城依列嶂画楼高百年中土归图籍万里南天振羽毛吟眺未阑还解缆凉风细浪晚颾颾
南安道原书院
道原洙泗接濂溪一脉曾分横浦西俎豆百年存旧典图书数卷破羣迷池莲晚色红衣净庭草春香翠带齐我亦沿流伊洛者几回极目楚天低
庾岭
石棱左右山将合涧响东西水自分通道人思唐宰相提兵谁识汉将军满林梅熟黄埀雨夹道松高翠拂云岭徼秖今畿甸似远人敢惮往来勤
清远峡飞来寺
清远峡前暂维楫飞来寺里己张灯两崕云起晴如雨一水风生夏欲氷文犀贔屭失金锁铁凤翺翔低玉绳帝子轩辕不可问聊题诗句记吾曾
赠通事官阮勲
落魄安南老象胥曾随京使觐皇居青衫小职羣公後白髪高堂九秩余甘旨每愁官俸薄奔趋渐觉世情疎兴贤有诏来南服灯火新凉课子书
次萧文焕教授韵
圣主龙兴大有为乾坤此日摠清夷南郊多士听新诏东鲁诸生习旧仪海角亭前休对酒岳阳楼上好题诗西风一叶梧江櫂千里怀人入梦思
答莫季龙
羡子乘槎南海上远从牛女问天津殊方入贡梯航旧上国归来冠盖新雒粤文风兴此日鸡林诗价重行人悬知江路频维楫处处疎梅破小春
郑节妇
仙舟不返泪河枯誓死持家为报夫牀下问姑晨馔具机傍课子夜灯孤门依慈竹金书掲庭列崇兰彩服趋太史行编贞节传清风千载满三衢
广州江亭次熙阳太史韵
不斫蟠桃驾大杠谩移兰櫂泛苍江山光入野连桑海水影浮云上竹窻幻枕何人寻旧梦洞箫有客换新腔苍茫咏罢成长啸天外飞来白鸟双
谒张文献公祠
开元贤士张文献落落长才际盛时沧海明珠知价重秋风白羽叹恩衰凶徒已破生前胆鸟道何劳死後思半亩乡祠金像在荐芳请诵八哀诗
谒余襄公祠
庆历名臣余谏议堂堂正论出清班一封霜简晨趋阙万点风旗夜度关遗庙丹青近韶石故家文献盛闽山锦袍紫槖光相射犹似当年上国还
和韩南胜四首之二
高堂昼日坐鸣琴满地棠梨散緑阴白雪阳春空下指青天明月是知心陶公避俗从沈醉杜老忧时更苦吟无限扁舟江上意洞箫嫋嫋有余音
其二
落地男儿总弟兄一时倾盖若平生宦游老去应无意访旧重来更有情野寺携琴惟伴鹤溪堂丸药忽闻鸎乐栽松桂林中读安得从公一结盟
南雄太守叶景龙政成入觐
相逢江上系兰桡岁晏天寒雪正飘驻目帝乡红日近关心亲舍白云遥梅花岭外诗千首竹叶山中酒一瓢握手都门应有约清溪水满緑杨桥
云石轩为叶彦实赋
山骨崚嶒耸碧岑静看古色气萧森竹边雨过含微润花底烟浮散细阴画枕可人开醉眼晴轩留客伴清吟襄阳米老真痴絶一日书船驻水浔
菊圃
西风摇落送秋光野菊犹存老圃香瘦蘂清分兰畹露寒枝低护槿篱霜忘忧且泛杯中物益夀应传肘後方三径归来定何日芳邻凖拟卜柴桑
洪武十年再奉使安南还道经丰城留馆驿父老乞留题急笔赋此
酡顔緑鬓映乌纱奉使安南去路赊金阙九天承紫诰银河八月泛仙槎行装秪有梅花担载道宁无薏苡车挥翰玉堂知有待五云深处听宣麻
辛亥正旦呈牛典簿王编修【洪武四年是年春除丰城】
客中两度逢正旦江上相看感岁华仙杖遥瞻丹凤阙官船进泊白鸥沙雪消星石添春水日射香炉散晓霞却忆故园兄弟乐屠苏酒对小梅花
林登州集卷六

[book_title]卷七
<集部,别集类,明洪武至崇祯,林登州集
钦定四库全书
林登州集卷七
明　林弼　撰
五言排律
赠别甯义甫率掾二十韵
甯子真人杰英年拔郡曹簿书闲吏事弓劒策戎劳佛塔题云鴈神山看海涛短衣宁扣角巨钓拟连鳌阮掾称三语潘郎叹二毛薇边腾鹗剡柳外试龙韬单骑晨传檄重关夜属櫜阵云横杂遝郊垒破周遭风骥难埀枥秋鹰待解绦分藩严节钺弭笔逐旌旄西崦烟收瘴南溪雨涨膏芝兰从草伍稂莠为苗薅缓带羊公适胡牀庾亮豪剧谈方洒洒别意苦慅慅烽火悲横玉篝灯梦大刀霜橙分绀实江蟹斫红螯把酒歌三叠维舟水半篙宦情磨铁砚交谊恋绨袍青眼羣公在丹心寸地操为君怀远举天表粤山高
赠王同野阃史归建三十韵
圣理济夷夏边陲重鎭绥藩臣分节出佐政辟文帷君拔千人杰民瞻一郡师汾河遗泽在滕阁逸才推子佩锵经席王章肃奠仪堂鱣嘉瑞兆阃鹗荐书驰简量称三语清名慕四知济时行贾策论事迈萧规烽燧犹南国风云渺北墀登楼粲空赋入幕超能诗退食欣多暇忘机慰所思凉薰榕下榻长日竹间棊细藻流清泮香蕖泛緑池应劳书牍尾未许撤臯比江左陈琳檄淮西韩愈碑文章长叙论赞画足匡禆已喜才堪试何惭位尚卑骅骝霄汉步松柏栋梁姿天地心如铁风尘鬓未丝弹冠差可庆结袜讵云痴云树连同野家山近武夷蕉书频日报兰櫂及秋移椿緑霜中干槐青雨後枝韦编课儿诵彩袖奉亲嬉至乐皆人愿微名只自縻朋簪资丽泽客袂忍分岐荔熟丹砂颗醪香碧玉巵离忧从马上言赠且江湄瑞世凤麟覩清班鵷鹭期行哉须努力千古志臯夔
江洞书事五十韵
西徼百蛮底南荒三楚边苗顽风未殄盘瓠种犹传江自牂柯发山从越嶲连封疆秦日画威德汉朝宣马援军曾驻狄青师载旋羁縻诸洞在弃置左官迁夷獠分生熟怀柔异後先鸟言难白别椎髻费红纒篁桂深林薄茅茨小栋椽巢居牛畜共邻处虎狼聨猎野捻花箭涉川刳木船蝮蛇勤执贽鸡骨惯占年畲种原头火村炊树杪烟兵尘竹子後瘴雨桂花前径路微微入藤萝密密延小桥过略彴轻簥送秋千象郡通蕃甸珠崕到海壖驿牛无脱辔洞马不加鞭饮涧猿悬臂吹潭蛟长涎危峰常欲堕怪石久皆穿忍听归归鸟愁看跕跕鸢沙姜长竖指泥蕨细鈎拳寘?雠家快挑生左道便行厨避民舍停筯问宾筵近腊缝山罽迎秋拾木绵夔羵为伴侣麋鹿当牲牷蛮鬼歌堂赛狡童舞袖翩溪翁醉皆倒野妇喜如颠负弩常从犬扳罾或得鯿孰云殊土俗自是一山川白发知何叟青衣立竦肩送瓜强留客供酒不论钱请说两江事含凄双泪涟前朝失政体酋长窃兵权角面桃弧劲鱼鳞竹甲坚敓【音夺】攘时彼此剽掠转寅缘圣主开弘业遐方囿化甄居然列郡县忍尔黩戈鋋岂料潢池地从观埳井天羣凶多不逞同恶复相牵春废桑麻壠秋荒蔗芋田官军扫氛翳鼠辈委腥膻汚染犹蒙宥强梁讵足怜智高今显戮孟获已深跧残命嗟如綫新官幸似弦爱民有元结奉使遇张骞苦语怕终听同仁赖曲全乾坤新再造日月大无偏岭徼虽称远岩廊正任贤观风小臣在归拟奏诗篇
赠塔斯图判府二十韵
贤倅北方杰笃生勲德门世皇良将裔林国上公孙淮海新开府开山旧镇藩彛勲扬日出剑气射星垣乔木苍烟古甘棠緑?蕃东南集冠盖甲乙拥旟旛帝轸边方苦公承天语温贰车方筮仕别驾重疏恩虞坂驰良骥沧溟起大鲲松边卧归辙柳外迓征辕良策禆军旅长材任剧繁列槐家泽远细柳祖风存春雨桑麻陇秋风禾黍原鳄应识韩愈虎亦避刘琨东郭看山榻南楼对月樽调羮需鼎鼐纫佩雧兰荪昭代多麟凤清班簉鹭鵷安车行趣召万里觐天阍
县尹相公平寇策勲赋诗为颂
国步艰难际边陲俊杰生将门余旧泽相阀蔼新声骐骥驽骀屈鵾鹏羽翼成将军年尚少令尹职先荣溪北甘棠树江东细柳营循行及野邑团练合农兵南徼惊尘起西林杀气横霜袍当自表云阵每孤征士畏条侯令民知司马名指挥秋色动谈笑瘴氛清落日喧笳鼓西风卷斾旌归舟无薏苡吟担有黄精保障安黎庶勲庸答圣明愿言崇令德佳?叶承平
别胡景昭
景昭文学畴昔相好非浅近交寇盗流离偶会漳水之上欢洽未久归思浩然不可援止漫成十六韵寓惜别意
昔予方弱冠与子每同襟跃马春风早闻鸡夜漏深青云怀远志白雪操淳音霄汉何寥邈江湖易陆沉卞生劳献玉直子误持金典教才终屈为郎力不任艰难愁白发慷慨见丹心落景山阳笛寒宵楚户砧杜陵怜久客梁父动悲吟日月鸿遵渚风尘鹤在林策言疎董贾诗价重何阴小子多茅胙先生寡芥鍼麒麟图自古鹦鹉赋还今且对盈樽酒休鸣别调琴桄榔晨雾塞薜荔晓霜侵畏道那分袂离情倍不禁
五言絶句
题菘菜
野老藜藿肠饱知晚菘味惟应肉食人少玩图画意
题树萱堂
丛萱树北堂宜男吐幽芳春晖盎如酒庶俾百忧忘
题白云堆
空山白云堆中有隐者居悠然两无心尘世将焉如七言絶句
汥江八景
蕉寺晨钟
招提隐隐傍林峦月落钟鸣漏未残一夜芭蕉风不静秋声相和下云端
吕桥夜月
长桥十丈俯江流月色遥连水色秋云外何人吹铁笛浑如黄鹤断矶头
黄村晚照
黄家村外夕阳明鸡犬迟归爱晚晴花落闲庭茅屋静小溪风起看潮生
阮浦春潮
别浦春潮带雨来帆归天际晚风开江干竹树深如许二阮清游应未囘
球浦烟帆
珠渚烟晴晚照红布帆八尺饱西风今宵系缆知何处两岸芦花月色同
浪湾雪网
浪花飞雪满前湾举网轻舟夜不还无限黄州苏子兴洞箫声在水云间
棠堤春雨
雨过春堤尘未乾海棠千树画中看汥江江上东风软轻扑罗衣散晓寒
橘坞秋霜
水边林外野人家橘柚秋红照晚霞何日寄来三百颗先春报汝玉川茶
河船口占八首
沽河水接潞河浑处处新营失旧村闻说东西两渔甸年来也隶达家屯
其二
七月既望月更圆芦花吹雪秋满船无人共过黄泥坂此客元非赤壁仙
其三
昨夜江头秋雨急晓看新水已平堤堤边红蓼开无数树树相依穗穗齐
其四
原田黍稌秋埀熟妇子廵防閙达宵但得西成来鼠雀也胜螟螣尽青苗
其五
忆昔扁舟过潞河埀杨两岸緑阴多而今野饭维梢处烂熳牵牛引碧萝
其六
点点芦篷疎雨声酒魂诗梦有余清觉来却笑玄真子犹向江湖着姓名
其七
连朝雨急卧不起清晓篷窻试一开水面双双轻燕去沙头个个白鸥来
其八
河中风物无多子鲤鱠蒲羮顿顿供何似蓴鲈乡味好扁舟归去及秋风
题寒花?鹑图
落日秋林竹树稀枝头寒雀静相依争如草畔?鹑乐自啄霜虫不肯飞
题江山卧游图
投老归来已倦游崎岖窈窕旧林丘画图多谢沧浪客卧看潇湘一幅秋
题子昂人马图
南风古柳生夏凉神骏万里思腾骧圉人空尔奉刍秣曷不为解青丝缰
题杂画九首
猫
内相家中蒙贵儿华堂客至每先知今朝洗面还过耳故写新图开阁诗
犬
乳犬埀头傍竹门低回似恋主公恩中宵莫学篱边吠风满山花月满村
马
玉策金鞍丝辔轻长秋隂里一长鸣争如此马无拘束细草香沙自在行
鼠
熟睡狸奴脚未伸灯前黠鼠窃莲频儿曹恐有张廷尉莫太狼贪不畏人
龙
长乐陈翁画龙手今君法得古人多崭崭头角欲飞去风雨三江秋水波
鸳鸯
白石青蒲春水生夕阳锦羽照沙明戏拈画笔知何处柳外池塘艇子轻
鹦鹉
陇头春树拂云红学语声娇弄晚风上国秖今辞远贡莫愁彩羽闭雕笼
双雀
珥江驿里可张罗得食阶除任意过应是厦成相贺竞衔环底用感恩多
唤起
林间百舌谩多言此鸟娇音不浪传唤起一声窻外白东风庭院落花天
珥江驿口占八首
士女填街拨不开共看天使日边来白罗衫称乌纱帽坐听齐声说泠腮【泠腮方言甚美也】
其二
清江十里画船过落日凉风水不波花袴水军齐举棹歌声唱作马前呵
其三
小卒横挑丈二殳褒衣长帽似臞儒当街一喝人争避如此威狞更有无
其四
蛮官短发皂衣踈江驿时来学步趋归去休骑割鬃马底鸦稳卧胜篮舆【底鸦绳结肩舆也】
其五
八月圆山下路颠风卷地雨冥冥劝君莫汲珥江水鬬死鱼龙气正腥【俗传古有熊王女子江山二神争娶为山神所先至今犹鬬云】
其六
机家舟上女如云日日机中织缕勤忽见江头秋月色唱歌声到夜深闻【南人谓绡为缕】
其七
齿牙如漆足如霜红缕衣裙紫袴裆见客不羞娇作笑谁家昆艾卖?榔【昆艾女子也】
其八
鹦鹉窻前返照明?榔树下晚凉生女郎浴罢清江去不断秋砧捣素声
龙州十首
龙州长夏多风雨山路无时一尺泥今日开门喜新霁洞云片片度前溪
其二
山蕉木柰野葡萄佛指香圆人面桃更有波罗甜似蜜氷盘初荐尺余高
其三
草阁柴扉傍竹开洞官留客意徘徊盘遮蕉叶携殽至瓮贮筠笼送酒来
其四
峒丁峒妇皆高髻白紵裁衫青布裙客至柴门共深揖一时男女竟难分
其五
千山万山皆戴石十日九日常出云木鼠夜啼人不见峡猿暮啸客偏闻
其六
近水刺桐知驿舍倚山毛竹即人家趂墟野妇酤甜酒候馆溪童进辣茶
其七
架岩凿壁作巢居隐约晴云碧树疎水梘枝枝横槛似禾囷个个小亭如
其八
白沙青石小溪清鱼入疎罾艇子轻谩说南荒风景异此时真似剡中行
其九
林塘幽窈隔桑村风磴崎岖接石门雨过茅茨忘赤日云深篁桂易黄昏
其十
龙州溪洞极南边鸡犬桑麻自一天流水桃花今有路何须更覔武陵仙
韶石
一曲南薰石欲开余音犹绕九成台青山空洒怀人泪云暗苍梧凤不来
荻港舟中
风日清酣麦正秋无边兰杜满芳洲船窻梦觉多幽思处处飞来双白鸥
题夀萱图
东风煖入北堂深吹绽萱花两朶金应忆彩衣称夀酒春晖寸草此时心
海山秋思图为乐清邬知县赋
写得新图记旧游无穷诗思海天秋白云黄叶浑相似雁荡山前思远楼
题凤山图
青沙白石草离离万仭苍崕瞰碧漪凤鸟秪今鸣嶰谷朝阳未老碧梧枝
题朱孟辨临文与可墨竹
胸中千亩老陵州用写西风一树秋咄咄逼人青琐客时来泚笔凤池头
题王章红梅
妖娆暂借杏桃色铁石终存氷雪心额粉风飘粧镜尽脸霞春酒入杯深
题危中书所藏和靖墨蹟【有引】
和靖先生遯居湖山间意其与方外之游从为多今观中书危公所藏手墨谢简一赠诗一皆与方外者笔力语意清峭雅澹犹可想其为人披玩之余敬成三絶
旧书迢遰谢相过何日重来共晤歌笼鹤不飞茅屋静西湖十里月明多
其二
湖上题诗衲袂分梅花千树雪纷纷明朝飞锡知何处鴈荡山中一片云
其三
翡翠湖边迹已荒凤凰池上墨犹香炉熏清昼开诗卷宛见孤山旧草堂
题竹间清逸图
流水柴门万竹秋玉人还佀晋风流瑶琴一曲潇湘雨隔浦渔翁正倚舟
题梅雀图
一树寒梅花的的两三冻雀羽离离上林鳷鹊春如海谁为东风借一枝
师夔令尹作树石图以寄其友黄君复纪别时之景也阅而有赋二絶
杨柳江头送客归暮潮初落见渔矶画图无限怀人意云树依依又夕晖
其二
画图诗句两清新远向邮筒寄故人惆怅宿云双墨桧碧纱零落满埃尘
题山窻秋色图
青山点点雨初过黄叶潇潇霜已多惆怅美人秋水外晴牕掩卷奈愁何
书罗彦周画扇
流水高山独抱琴挐舟有客识弹心小楼一曲猗兰操黄叶西风秋满林
冯性之以顾定之墨竹寄其友方时举题曰清风来故人索赋一絶
故人别去每相思修竹清风若见之凤鸟不来春又暮湘云吹断玉参差
为袁能伯宪使题墨竹
亭亭玉节拂云霄坐觉清风瘴雾消拟奏钧天筩十二虞廷此日听鸣韶
题方壶子墨竹
方壶仙子御风还云外珊珊响佩环吹彻凤笙山月冷参差玉管落人间
夜梦亡友林伯永有风宪之除觉而赋此
青袍白面旧参军风宪新除死後闻清梦觉来清泪集屋梁落月白纷纷
题熊自成双鹤图
海上归来岁月迟懒随青鸟度瑶池一双清泪秋霄月莫遣云中仙子知
题柯敬仲墨竹
宣文博士老丹丘戏写潇湘一段秋留向竹山隐居处虹光夜与剑光浮
杏林图为丰城杨从善题
昔年曾说董仙翁种杏成林烂熳红多少活人隂德在枝枝叶叶总春风
题黄尚英墨竹
竹山万个碧琅玕喜向仙家画里看午夜凤台吹玉管不知风露逼人寒
为张叔同题江城送别图
双剑江头春水生浦云村树总关情观图忽忆曾游处倚棹渔村听笛声
题熊自成红梅
飘残额粉见朱唇杏艶桃娇谩妬人解得花神留恋意枝南枝北一般春
藤州
江月楼前江水深玉人曾醉古藤隂雪堂归去无消息半亩荒亭千载心
题黎省之唐马
嗅地低回欲衮尘玄云散彩五花新蹴氷不识交河道刍豆相从愧圉人
题听雨轩图
山牕酒醒梦魂清竹外松边点点鸣蒲涧寺前千尺瀑都随黄叶作秋声
操
石泉操
白石凿凿兮清泉泠泠可洗吾耳兮可濯吾缨援吾琴兮发希声玉琳琅兮金琮琤泉有鱼兮龙出听嗟若人兮耳厌秦筝石泉曲兮邈千古情
辞
望云亭辞
青山兮白云怅予望兮远人望远人兮不可见目渺渺兮海垠鄱之山兮泉之水云孤飞兮心千里临华亭兮奈何望有极兮思无已云之归兮芒砀蹇游子兮悲故乡云之出兮太行渺亲舍兮天一方松楸摵兮霜露下宛在目兮愁予云兮云兮其作霖雨望复望兮毋使我心苦
风树亭辞
嫋嫋兮秋风树摵摵兮声未终风之声兮在耳子之思兮曷穷松楸凄兮霜露下亲不见兮愁予三釡贵兮谁为荣抱兹痛兮终古彭之坡兮何长彭之亭兮树荒荒播兹风兮千载庶锡类兮不忘
梁谿辞【有序】
昔者君子道与时违则退而隐处以自洁不以宠荣利禄羁胶其心故进退之际绰乎裕如夫岂汲汲营营以图遇合若鄙夫曲士之为哉毗陵邹天民氏少知觉长推择为吏既升铨曹不屑升斗曰是岂足行吾志耶遂引去即所居自号曰梁谿生人咸高之予闻梁谿南直五湖退隐之士多居焉天民殆将为扁舟之游与烟霞钓徒江湖散人而为侣耶为作梁谿辞一章天民钓游之暇鼓枻而歌之庶几浦云汀月之滨或有赏音者也辞曰
梁谿之水兮其流溶溶浅有蒲荷兮深有鱼龙泛予舟兮溪之风侣云月兮甘长终?夷游兮犹遗踪玄真蜕兮或可逢微斯人兮吾将曷从
诗余
万年欢赠别陈都事
问讯东君又何事一岁一番归去杜宇声中撩乱落花飞絮漫向江头凝竚想无计可能留住江亭上况有离人不禁千种愁绪　还思泽国风尘更谁能草檄名重藩府旧业都荒茅屋稻田瓜圃说与风流谢傅且休把云山自许应回首人在丹霞满庭榕叶莺语
木兰花慢送孔子远少府归东瓯
羡千年泗水流圣泽尚淙淙远西引河源东连岱岳南下瓯江如君一门簪绂更风流文彩世无双柳外藏书楼阁竹间放鹤轩窻　弓刀暂尔拥旌幢清誉蔼南邦喜烟净妖狼滩飞瑞鹅月静惊厖归去吴鈎锦带想高堂春酒正盈缸菽水清欢未极风云壮志休降
木兰花为允元学録夀时戊戌中秋南城溪楼即席分得微字
秋江水上花外岸柳边矶喜满眼晴光溪云摇曳山日熹微无限庾楼清兴一瓢春酒今夜莫相违幸对月明风细况逢蓴美鲈肥　寸心此际念庭帏称夀舞斑衣笑薄宦孤踪塞鸿海燕北去南归万顷澄江如练咏新诗却忆谢玄晖但愿诸公长健共看千里清辉
林登州集卷七

[book_title]卷八
钦定四库全书
林登州集卷八
明　林弼　撰
送序
送邵武司李冯公之官序
南胜岩邑也朝廷选吏吏之务戢民也至正十三年春省台大臣承命铨选福建常调官若曰南胜控诸畲民善惊喜鬬弗靖选令惟贤兴化架阁冯某勤慎练事尝从平李寇有劳其进之秩使尹是邑公至则完堡以固民兴学以导俗去苛弊简牒讼强抑而弱扶之民曰是神明也恶可或干桀骜者恶其妨己每聚羣不逞讹言讧乱公屹不为动曰尹不民扰民敢尹扰杀一尹则一尹至尹不畏死也未几有贼数百人夜入邑邑民皆走公开门侦变贼突至刃伤公胁公坐骂曰死贼奴尹承天子命以父母汝者也汝欲杀汝父母耶贼骇愕散去公絶复苏治疮愈即出视事其方寸硿然有絶人者政成五年陞邵武郡推官旌其庸也檄既下治行事漳人士咸歌诗以道之来徵予言予谓公历省阃积年劳赞郡府选邑令朝习政典人称吏师以南胜之反侧邵武之简静令之劳剧推理之暇裕较而观之其设施难易为何如也抑明刑之要在於知法外意公专是学而专是职他日平反之德所积者必厚矣又奚待於予言哉
送宪府从事郑君懋夫序
天朝所以经制国用者莫重於楮币所以综理吏治者莫肃於宪纪宪纪不肃则吏治不张楮币不流则国用不裕夫天下犹人之身也宪纪耳目也不抚其身则股肱弛矣楮币血气也不周於身则疾疢生矣然则楮币之流壅国用之裕乏吏治之张否宪纪皆不能不加之意也自江淮盗起兵荒连年物重货轻楮币之行仅当昔之十一二至有家累千百缗而道莩者有司莫能禁宪府患之廼议所以变而通之之法以为兵荒之屡楮币之壅莫甚於闽而闽又莫甚於漳选从事以为有司之监非得通练亷恪之士不可佥谓郑君懋夫宜君至则权法以祛弊审势以度宜不棘以滥刑不徐以废事唯以方寸之印识币背民贸易无所滞又以谷价腾则币力诎乃樽节境外商船不得多籴涌价行之旬月民皆言便歌之曰喁喁涸鱼畴或濡之孑孑疲民畴或纾之籴遏於境币通於市从事之贤伊我民之利邦人士采民风为诗以华君归来请序嗟夫楮币国家之大信也信无不孚犹水无不流彼习故常者见其或壅也则曰水不善流岂理也哉楮币之壅久矣郑君疏而流之亦以国家之信而示之耳不然币之为法滞矣何方寸之印能使蚩蚩者氓断断而不疑哉惟我朝祖宗立二十二道宪司以纲纪天下凡国政之得失民生之利病皆得举悉而兴除之况楮币之行实足国裕民之攸系欤使者变通之有术从事衔命之不辱是可序也已郑君儒术饰吏尝从林公清源游其学以达政盖有本云
送实逹道之官兴化序
至正戊子春予试艺京师寔与西原马君原德同上春官原德尝与予言实君逹道之贤是年原德成进士予下第南归适逹道来监漳参司相见即定文字交知其侨京口与原德居同里而学同门也又与余志同道而习同业也繇是交益久好益殷而相规敬益至今年夏达道辟行省掾未行朝廷铨闽浙郡县官选君监邑兴化檄下分阃复留赞军务君以监邑朝命也不可後即治行来言别曰吾闻赠人以言仁者之心也走辱与吾子游有日矣今别去子能无言乎噫予之所欲言固君之所已行者矣言不言不足为君损益也漳郡左民悍寇警无宁岁监参司者城池寄焉寇盗职焉当山海之寇迭发逹道外将兵给饷内结民严守出则贼衂入则城坚所寄则举所职则治非忠乎事母夫人色养备至退食怡怡侍傍问燠寒饱饥具道一日所决讼以听慈训惴惴焉惟恐负民负君以负其亲非孝乎阳亢宗曰凡学所以为忠与孝也予固因逹道之所施而觇其所以为学矣兴化为莆外县非参司福郡之比山深民淳号为易治又非漳郡多警之似异日课令之最书上上考而玺书褒异者予於君焉卜之矣
送吕伯原应辟闽宪序
今朝廷选材惟於台宪为尤慎官台宪者辟从事书佐将以广聪远明赞禆不逮尤不容不慎焉然敏辩者或深忌不知体简厚者或疎缓不立事必也治体之明吏事之练而无偏於所谓深忌疎缓者是宪台之所以辟书佐之所以称也吕君伯原学足以知体材足以立事官世泽也而纨绮之无袭职近民也而谤讟之不闻郡侯器而荐之部使贤而辟之吾知伯原必能推其学展其材以无负於台宪慎选之意也已抑余闻君伯兄宪使公尝辟佐闽宪乃今?历中外为时闻人伯原继踵以升一门棣鄂辉耀先後他日史氏载清白世家将以吕氏为称矣故予於君之行也喜而序之不辞
送张以仁言事闽省序
张君以仁金浦杰士也业儒而饰吏识时逹政慷慨有大志当李寇乱漳朝廷命大臣提兵讨之部使者督师海上久无功君时避寇温陵画平寇之荣以干部使者左公世臣公采而施行之动中事机无失公曰张寔吾左军也凡军事悉谘之既而师压境寇遁穴君亦还家海上公版授以官君辞曰寇至则避寇?则反妻耘子耕山采水钓所乐者在是也官赏非敢冀也迩年潮寇屡警濒海乡落苦之君募乡人掩击献俘大府终不言功每念国政之弊民生之瘼未尝不叹息流涕以为弊之深瘼之重者莫若盐法因条陈利病纎悉不遗不讦以激不迂以疎大率以盐为天地自然之利上之人惟当樽节爱养於民而已必欲上有以裕国用下有以纾民力莫如於产盐之地募民自煎自鬻而贡其课则提盐之官不必设私徙之禁不必严工本之费不必给舟楫转运仓场出纳皆不必劳将见亭竈日增课额日羡国家殷富民物阜康在一转移间耳闻其言者妇子嘻老者泣壮者拜而于加额官若吏啧啧感叹以为关於民生国政之大里中生林某壮其言饮之酒而告之曰士生斯世凡甲兵钱谷笾豆有司皆吾分内事苟可禆国政者虽进草茅之言不为僭也昔马周以一布衣因常何上言致擢御史今制陈军国利病者旌官子之行岂无知子者哉矧行省肇立得以便宜制方面子能为倒悬之民一号於薇阶之下吾意忠国仁民者将为子而感泣矣若然则子虽欲名之逃而名将子随矣且子独不闻我东溪高光先生以胄子抗疏乞除六贼至今读其书疏英风义气令人骨凛毛竪君能以古人自期待则言虽不行犹杰士也於是漳人士咸为诗歌以道之请书予言为序予乐张君之为人轻官赏而重忠义也书之不辞
送叶掾归闽省序
叶君仲安始以吏事进有能称继以戎劳上司勲擢漳郡架阁今福建行省平章政事普公器其才陞邵武贰幙寻辟为掾普公方承制行事锄奸植善威德南被以漳守罗公有靖边功便宜授行省参知政事分镇漳泉君寔衔是命以来既还有谗君於平章公者曰叶掾以将命故受马数匹白金若干斤公曰罗侯严果明察岂一介之使所能欺哉叶某以九品官吾起辟为掾叶德吾深矣讵忍汚负於我耶又有谗君於参政公者曰叶君之来吾燕以劳之犹辞焉金之不受不问可知矣既而谗言愈纷或谓君曰祸将不测子其殆哉君曰夫明而远者不行浸润之言宁谓二相之贤而行之哉且谮始之不溺则虽蝇营之罔极终亦不能惑我二相之听矣於是平章公遣信厚者与君面质於参政公曰无是也备询於举者皆曰无是也前谗遂白普公信君之诚罗公益厚遇而重荐之君子谓普公视之远罗公察之明不以谗之惑而加人之罪可谓有大臣之度矣向使谗生之初二公不加之审遽以罪君君不理於口直受自诬於二公之盛德岂不重有累也耶传曰川泽纳汚山薮藏疾易曰包荒用冯河不遐遗夫人有汚疾上之人犹当广包荒之量含垢以容之况於疑似之言未必有汚疾之可议者乎予乐二公德量之有容而嘉叶君诚心之不欺也故於其归序此以释疑于人云
送孔叔原长泉山书院序
以圣人之裔学圣人之学而敷圣人之教于人其知本者欤斯君子所与吾?之所荣也余友孔君叔原寔先圣五十七世孙秀頴善学材范夙成弱冠列校官教漳之南胜岩邑也民犷而俗悍君掖以礼义民俗克变满秩郡庠贤之延以奉夫子庙今年春承省檄长泉山书院行有日来告别曰愿闻子一言夫泉在闽号繁庶郡民多逐末利裔夷杂糅惟浮屠是崇逐末利则学不力崇浮屠则学以惑矧兵兴以来诗书之教未易胜金革之习仁义之言未易弭戕贼之祸人将视圣教为迂缓然大贤朱晦庵真西山氏寔过化是邦虽夷习兵祸之沦斁而道源文脉有不能终絶者孔子曰虽蛮貊之邦行泉山未易教於南胜之难则相万矣吾叔原不难於彼岂不易於此哉亦惟以所学为教而尽心焉则感慕兴起於下人皆有是心也於教职庶无愧乎
送孔善夫序
圣人之道与天地同大故其世泽亦与天地相为悠久文献之盛代有可徵而崇德象贤靡间北南历世以来未有若我朝之盛者也衍圣袭封上公曲阜裔孙布衣得授郡教一考即入流品江南诸裔加历省注陞教于郡恩数优异着在令甲吁亦盛矣孔君善夫衍出也於裔为南於世为五十有五至正庚子以察亷奉省檄贰教于漳予方摄教席见其俊爽以外扬贞介以内确知为方来之彦也间见其诗若文皆清雅有古法释奠肃奉祀事月季严程诸生士习为之一变信乎圣人之泽如水行地逾远而逾衍犹於善夫焉见之也既满秩将沿檄赴京来别余曰某藉先圣余泽得列学官今当典教一郡恒恐弗称以负圣祖之教先生幸有言庶可规於鄙吝也嗟夫羣圣之道莫盛於夫子历世之崇其道莫盛於我朝吾子以圣裔入官固当学圣人之学心圣朝之心以自振厉将俾圣人之道复明於天下非特在一郡而已庶乎世泽可绵国恩可报其万一也予之所以告子孰有过於此者哉善夫作而曰是可规已请为书之
送杜明之入京师序
武夷山水秀絶天下游者去犹不能忘矧居而得其趣之深者乎盖其幽胜万状奇怪百出使人应接不暇至於烟岩云壑穷深索隐随所寓而可乐必也居之久而复有以尽其胜譬之读书千帙万卷浩浩汗汗虽杂着曲说亦可禆吾之聪明旁搜博讨积力深久则得於心者莫非可乐矣清碧杜先生隐居武夷山中朝命再徵竟不起盖读书之乐有得於游山之乐者也令子明之君蚤有誉缙绅间为诗若文清婉有古法所谓兰茁其芽凤鷇其雏者欤今年夏以王事涉海赴京舟阻不得去明年候风便当再上友与其厚者咸赋诗为赠明之请以武夷诸奇命题分赋且谓予曰吾生山中自童而冠今将壮矣泉石之与俦猿鹤之相求某水某丘之钓游居之乐乐则违之必忧也今而诗之以咏而玩焉则兹山之胜了然心目孰为桑梓之所在孰为松檟之所留虽万里犹跬步也予曰噫是非得山水之趣之深乎子之心可谓忠念而不忘孝思者矣吾闻游览四方有益於学盖目力之濶远则心胸之恢廓而凡近之习不足言也今兹破长风驾巨浪观大海之深岱岳之高吾知明之有以充其伟迈之气成其正大之学也必也忠孝事业寔本於此若乃丘壑之趣当不为明之芥蔕也
送长泰尹王梦臣序
鲁建国自周盛际姬公礼乐之风孔子诗书之化渐摩沦浃终古不冺代生多贤天下莫及盖其河岳之气锺精孕灵以萃夫人故浑涵渊深以为之量秀爽峭拔以为之容诗书礼乐以为之学吾於王君梦臣为有徵焉君鲁人也优学跻仕历掾闽省选令漳邑余始见其容之端於外也既又知其量之弘於中也则曰是诗书之化礼乐之风乎将河岳清淑是孕是锺乎抑鲁之多贤而君能取之以成德於躬乎夫鲁为君孔圣之所生而闽为吾朱子之所出一圣一贤世远而道同焉君生孔圣之里而游朱子之乡能以闻於近者而质於远则礼乐诗书之教虽海滨亦洙泗将不徒在於鲁矣推是以为教庶几圣贤之道行之有其兆乎君报政归故以是为君谂若夫簿书期会之为能刀笔筐箧之为贤非君之所志亦非予之所望於君也是为序
送高君善夫归闽序
今天下之士繇儒而进者有三途焉遗逸科目文学是已士学其学志其志将有待於事其事非故为是立异以干有司之举有司举之亦非有优劣於是也夫亦视其力之所及而公其心焉耳是故遗逸非隐也科目非竞也文学非卑也顾遇知於有司何如也不以遗逸举则以科目进不繇科目进则繇文学辟士惟用是待有司惟知是举果何容心於彼此哉晋安高君善父学懋以博文华以正闽士先之清原林先生素重许可每器君曰是鸣於方来者凡数举於乡皆不售部使者有知君荐为龙溪文学谓余曰遗逸皆天民之先觉吾无实以称是科目又不利也学官位卑禄薄吾耻与草木同腐固不敢辞知己之荐庶几古人为贫而仕也既上眎其庙与学则凛乎将压矣乃告于尹于守议所以新之愿捐俸佐其费既又曰吾贫而旅食于此尹必不安是而以俸食我则无以遂我图报先圣之心吾亦惟归焉之为安耳士大夫闻而义之余曰古人所以自屑於官卑禄薄者惟求其职之易称而已故辞富贵而居贫贱虽抱关击柝委吏乘田不耻为之学官固卑矣禄亦薄矣而其职则未易称也君不受常禄倡新庙学思以称学官之职盖忧道之心有重於忧贫也君子之辞受取予一断於义使庙学不修教职不称而但知食禄岂吾善父之心哉遗逸科目之举视学官其秩为崇然君子所以思其职者则不以崇庳而有间也君志虑未衰名誉方起当有荐而崇之者光明俊伟自见於世予於学官觇其兆矣故序其所以归
送李一诚教授宁德序
南山之松长未及寻尺其耸壑昂霄之气已挺乎不可遏小而为榱桷大而为楹栋其材之适用不待要於後而可卜於今於人亦然幼焉而嶷长焉而植壮焉必光明而赫奕小试而不负所试大用而必称其用亦於始焉卜之而已矣友生一诚为李氏佳子弟质粹而学力髫齓如老成人材范夙就士林器之去年用部使者荐为宁德教予知其气之方锐材之克大用之未艾当不徒见於学官而有待也虽然学官固卑寔师道是系未可以易视之也宁德称多士石堂中村二先生之所讲学固有传而存者一诚思所以称其职亦勉於学而已夫学积也南山之松非积久不能成榱桷楹栋之用君子之学非积久不能成光明赫奕之业一诚勉乎哉学以资仕吾所望於一诚者唯此而已一诚行有日友与厚者咸赋诗以赠
林登州集卷八

[book_title]卷九
钦定四库全书
林登州集卷九
明　林弼　撰
送序
李仲高归省序
曩余与晋安林伯永同举进士伯永来为漳参军余因识其外弟李君仲高年富而学懋頴悟俊发若矢之括而羽镞而砺将犀革之深入也又十余年仲高复来漳学积而文着闳衍超卓若车之良御驾良驷而康庄之迅驰也余固知其材之适用宜为有司之荐矣既而郡庠礼延以训诸生部使者亷举以列教职余又喜有司之公明而无负於仲高之材矣夫学莫重乎德文莫重於行予闻仲高伯氏侨死於漳仲高匍匐以来道梗丧不能归买舟泛海间关得逹人服其义今兹捧檄归省喜动顔色非为仕屈乃为亲屈也其孝盖并称矣阳亢宗曰学为忠与孝黄鲁直曰文以忠信孝友为本岂不以德行实有重於学与文与仲高孝友施於家者若此使得守官而逹政则移於忠者将有本於益大矣仲高朂诸
送叶教谕归建序
古之所谓君子者不厚己以竞名不薄人以计利盖其在内者重而在外者轻也内者重故难进外者轻故易退礼义之道在是矣建安叶君克明两以春秋试有司不售樗庵郑公亷问建邵兴堂选得士荐十人克明与焉获注长泰邑教且上曰是鸡肋耳何竞也至则代者先矣曰是锥刀耳吾所学者礼义而已礼义以为进退得不得命也圣人之教岂欺我哉浩然东归无介辞色嗟夫世日下矣风日漓矣宁复有斯人哉小夫贱人箪食豆羮沾沾自吝不让也不知己之可厚不知人之可薄而惟知礼义之可尚宁复有斯人哉故余於君之归书此以为愿学君子谂
送吴彦文使旋序
古者邻国有交聘之礼所以讲信修睦同奨王室虽大邦之於小国亦一往一复不废其常矧方伯连帅之相与者乎聘使以一介行李将其辞命往来者疆场之间应对之善否彼此之与贰繇焉非习礼能言之士鲜有不辱其命而堕其职者也维扬吴君彦文以今浙省平章政事朱公之命来聘闽省右辖罗公於位为方伯连帅於礼为讲信修睦於义为同奨王室则其聘非徒为越境私交而已余始见其貌恭而气和言从而礼度意其本於学也久在寓馆恒接论吐知其旧学於景忠陈先生信乎专对之无愧繇於穷经以致用也今年夏闻大兵渡江南征西淛方助粮饷中夜起舞思效尺寸即命舟涉海东归以有为之才而知急於当为之义彦文亦可谓杰士矣中兴有日尚努力以树勲庸余将拭目君之焰焰也彦文戒行缙绅咸赠以言来徵予序故书此于首简
送太守陈侯使归序
士君子欲自见於世者夫亦眎其所际而摅吾所藴焉耳是故时之泰也则诗书礼乐周旋唯诺而文事以修时之否也则甲兵师旅折冲御侮而武备以饬孔子曰有文事必有武备武备必有文事士之用也舍是二者将无以为具矣若漳守陈侯希良其殆无慊於此者乎侯以世功袭职泉翼千夫长当承平盛际文恬武嬉兵寝不用侯日与一二缙绅论文赋诗讲道议政凡国制治体民情吏习靡不熟考而周悉会所在盗起侯屡策靖乱功陞漳州新军万户行省臣以侯明於政理檄摄漳守荐於朝乞改文职制授广东宣慰副使未上复留守漳郡府副分垣黠民或怙势凌其上侯曰此不可长每抑治无贷事有当言委曲白上官参伍情法不以威讋利怵邻郡寇横侯承分垣命率师讨之请曰横者一二耳余皆善良愿无多杀以祸非辜滨危衂无惧色屡凯捷无骄容既再临郡民信愈笃吏服愈诚虽或科徵调发急应非常民侯焉是赖得免病苦既去百姓遮道齎咨涕洟若慕父母屯兵乱攻漳城既败而逸省臣谓侯素信漳民遣谕其党於海上降之民无余祸夫政之所施在承平则易於着效常法之守也在艰屯则难於立功权变之务也侯以讲学之素閲历之练文足以处常武足以处变故任民社则纪纲举之御军旅则纪律明之以贤将帅而为贤师帅传称良将有曰悦礼乐敦诗书者矣史称循良有曰化刀剑买牛犊者矣文武并用以彼较此亦何让乎漳大夫士述民去思之情以为诗以某常忝郡幕知侯为详属序焉
聂简较北上序
人情易於履夷而难於涉险知险之不可涉而履涉不避必欲遂吾忠义之愿而後已非其志确乎不可夺其气充乎不可挠鲜不於事变之一再而挫衂矣况於屡而愈励哉红贼?江西丰城失守聂氏义起乡兵复其地贼仇之并力攻聂氏阖门死焉子浩初君偶免於难十八年起兵再复丰城二十年以经略使者之檄单骑入贼谕其渠帅使降贼怒而义之不忍加害拘縻数月不遣江东军攻江西败之遂得间行归二十二年复入贼境宣布诏旨二十三年又至诱贼别党降之夫虎之能咥水之能溺虽愚騃童稚犹知之浩初君非不知虎穴之不可探渊水之不可冯也顾忠义激於心不暇於身谋也浩初以功再转为西省简较官今年承省檄白事中书万里涉海无难色嗟夫白刃可蹈懦者或挠肤於芒刺九折可驰怯者或蹐足於堂亷浩初以忠义为心故能以夷视险虽白刃之利九折之峻无足畏者芒刺堂亷云乎哉予嘉浩初忠义之士故於其行序此以壮之
马翰林易之使归序
国朝敬礼明神凡岳镇海渎之祀必选清望文臣以代行重其事也盖牲牢祝币礼秩有严非文臣不能知不知则不肃不肃则无以假神之灵集民之福而副德意之美虽祀犹不祀也矧事神凡以为民则夫使者之出神与民当交致其力也下焉闾阎疾苦之当知上焉吾君聪明之当禆其於广询博访盖汲汲焉惟恐一有不至以负使之职也非文臣之贤又乌足以称是哉马君易之自弱冠知名胄监中为诗有法善以长篇述事诚所谓诗史者中岁隐四明山朝廷以翰林编修官起之至正甲辰天子以天下多故惧岳镇海渎之祀久旷厥典遣使函香四出代致其敬君实衔命祀南镇南岳南海南镇礼既成遂道瓯闽以逹海岳比至漳闻广南多警未进适分省右丞罗公新建南岳庙成有司请诹日具牲币既新庙望祀既而海寇亦破捷书至论者谓明神之灵默有奇契疆境之复当在此日矣夫三祀礼亦重矣朝廷不它使遣而以命君者岂不以公久寓江南习其士俗民瘼吏弊可以一历而周知之今易之君不惟采民谣以观风又能述民风以为诗盖将以备清问之对国史之録如枫亭女等篇使人痛哭流涕者也宣室前席之问予知不徒在於鬼神君幸以是诗再拜奉大对南民苏息当自兹始故於其使归书此以为序
送吕志文归闽序
士有志而能不以流俗易其素斯君子之所与也孟轲氏曰士尚志在仁义盖己之所尚者有定向则虽穷逹丰约交於前利害休戚战於中其于去就取舍之际一以仁义为本故能不受变於流俗以成其志若吕志文氏亦庶几能学而守乎此者也曩予以章句为童子师志文年十四五尝从余游玉洁兰秀动遵礼度与论事理辄解余固知其所之之正矣军兴十年余仕者多以武功进拔行伍而登庙堂列郡县者肩相摩踵相接也有力援者虽身不汗马附名功籍亦得美官志文则曰获真盗而得官未为害获而非真是杀无罪非仁也诡功罔上取非其有非义也退然在诸生中不侥幸於力援部使者有知志文者以茂才荐来贰漳学他日谓余曰某辱先生之教不能自勉以成进修之功惟知持初志而不敢渝耳非不知武功之速成文学之难自拔也愧蹈流俗之弊习以负圣贤之明训故宁守冷官而不知自恤也夫士志道德功名富贵不知累焉志文知以仁义为尚宜其取舍之明去就之洁也志文教成东归来求予言故述君子之所以与志文者以为序
代赠唐大年归姑孰序
洪武戊申夏予被旨锡印开卫漳南唐君大年适令龙溪县附郭事剧大年剸理有术暇裕而无扰予固知其逹政之要矣既而代者至大年欣然曰某愿遂矣予怪而问之曰曰某家姑孰父母年皆及耄而不肖与弟永年猥以微名留滞闽中髪种种矣思一见父母而道路隔絶邈不可即白云之望鲈鱠之思惕然於秋风中亦既屡矣今兹江闽率附道路无梗使不肖昆弟得拜鹤髪於堂下斯实惟新朝之赐也因泣下沾襟有司知君之贤留摄邑乏不可则荐於朝得乘传以行来告别且请予言夫君子乐三而父母俱存兄弟无故实愿之岂不以其系於天而不可必得欤当云雷遘屯兵戈满地人得遂其生聚而父母兄弟之无恙者十不一二见也而唐君八袠二亲兄弟五人相隔於数千里外凡历数十寒暑一旦得以复遂其孝友之乐其视俱存无故之常者抑又相万不侔矣得非唐氏积之厚而造物者之於善人其报施为特异欤汉制举贤先孝亷书曰孝友克施有政君之所施盖有徵矣余闻君令龙溪寇发围郡城君出奇破强请廪赡乏而城以全军兴供亿无匮而民不知劳盖为政之要设施之熟虽古贤令不能过也有司之举於是为得人矣故於其归序此以赠
送实庵师使归序
上临御之元年制若曰自昔有国家者莫不参用宗乘翊赞皇庆盖其以善导世实於政化为有助也乃锡号开吉昙公为大禅师赐印章视三品俾总僧之政仍名其所治曰善世院云以闽南八郡新入职方寺刹衆而金谷之数猥多择其可使使行八郡遴其有才行可主教席者以其名闻而金谷之入亦藉之焉於是实庵师奉檄以来周历博访必核其实不苟不疎丛林肃然宗风为之一振星轺指漳过余梅雪斋中神清而气完语圆而意足盖有得於色相心境之外者间出莆泉诸僧赠诗示予请序首简昔者诗人之言为歌谣之风为颂美之词赠诗固主於颂美然而丛林咏歌之言亦可见释氏风化一淳一漓之故矣师能兼采民风之谣而考夫善恶之实归朝伊迩或奉大对而以是陈之斯为无愧於使而所以善斯世者将彼此之交尽矣幸母以出位而自诿也
送同安丞刘君赴闽省序
洪武二年夏制命中书参知政事蔡公哲行省福建以殿南服掾属得自选辟於是置属司之所宜有者择诸邑贰佐之贤摄其官檄下泉郡以同安丞刘君士桢应其选邑之父老闻之羣诣府控以请曰吾丞贤丞也吾侪小人实赖以生省属虽急抡贤百里之寄独王事而忍不为民社乎皆叩头泣下守抚遣之民固请弗去然业以选君不可中改君遂行博陵林弼走送於万安江上酌之酒而言曰丈夫生世所贵有立君惠民而下信善职而上闻立於此而孚於彼人心之公不容伪为也省属虽卑事繁八郡君虽百里借将为八郡贺矣幸终始心乎民异日践华要职愈大而惠愈广矣俾夫倒悬之民均慰其心是又余之深望也士桢作曰敢不蚤夜以思以母忘子之诲言士桢大族世宦其丞同安属新附初遁兵乱君喻以福祸盗不忍害既殱盗白大将母延非辜凡有徵会能因人心从士俗事率先集故民慕而爱之上官器而荐之皆其情云
送李本仁特告归觐序
今上临御之年疆宇既一薄海悉庭乃鋭意求贤布列中外以谓文经武纬皆古之规也文治之兴贤实其具明诏屡下礼罗益张於是祼将之肤敏巗穴之栖遁咸廸简明以任官守稽礼象乐治化翕然矣四明李君本仁始以议礼徵至京师复被选纂修元史会今中书右丞杨公行省山西君用荐为照磨官山西兵燹余畏道万里而母年逾八袠矣人或难之君则曰王事也我其敢辞焉而得命未必吾母之乐闻也到官数月以使事来即以归养请宰臣方议擢君清要而重违其情予告暂归君则曰得一慰倚门之望亦上之人之赐也大夫士走送都门外各赋诗以华其归而勉其来博陵林弼作而曰士之所重惟忠与孝故王事靡盬不遑将母诗人必察而述之君不以一命为庳而惟知王事之当劳太行九折之险弗惮於一荐历王遵叱驭之心也今兹持上赐金帛以奉其亲以侈其君之恩彩服登堂欢悦怡愉考叔舍肉之意也夫求忠臣必孝子之门有若君者固足副宵旰之思矣扬声振节克大厥施以鸣国家之盛尚拭目以竢也羣公请书予言为诗之序遂不敢逊
送罗伯啓之官夔州序
今之仕者多起自草野虽文艺间有可称然类非涉历练逹之士故其莅政也昧於设施之术缓急之宜一或挤以重难则色丧而气沮刚者过暴而民残柔者过懦而事废其能称厥职者盖千伯之什一也若丰城罗君伯啓则不然君自弱冠已登仕版其於军旅钱谷礼乐刑政罔不周虑而历践之逮入圣朝隐约田里间若无意於世者弼忝令其邑知其通而有守欲荐之於朝已而江西都指挥使宋公辟为司印及考授忻州判官寻丁内艰既终制有司起之复判夔州来言别曰愿有以教也噫以君之知学逹政尚奚待於予言哉夫夔为川蜀要冲民自被兵以来困弊日甚政之所孚贵在绥抚伯啓涉历之熟练逹之明其於设施之术缓急之宜固有成算矣虽重而难者不足为君虑也公余访子云故宅履八阵旧迹浩歌子美书怀之诗吾知其感慨於前修者益有以黾勉於事功也政声上闻获书最考予於伯啓望焉故於其行书此以为赠
林登州集卷九

[book_title]卷十
钦定四库全书
林登州集卷十
明　林弼　撰
送序
送张玄略之夷陵校官序
元世吾闽以儒业显者固不乏人然延平张氏实啓而先之张氏升以童子入胄监遂?历中外官至儒学提举子玄略习家学益演迤而宏廓之治举子业值元季不复求售有司隐约山野间晋宁魏先生文宪文学伟士也知玄略之贤遂妻以女玄略以提举公死节江西侨居者久之余令丰城与玄略数相见既而玄略奉榇归葬别去且十年思欲一聚首而不可得今年秋玄略以有司之荐来京师予忝职仪曹获道旧故甚驩上方注意学校造成人材铨曹以玄略明经学遂以为夷陵学正玄略来别曰愿有言以告我也噫予何言哉君学积於己而淑於人举而措之固无难者予何言哉昔阳城以忠孝教诸生後世称其知本玄略传家忠孝固所谓身教者矣诸生之取则孰有大於此者哉夷陵欧阳文忠公尝为令以过化之学之行而励後进则它日文风之盛将称夷陵矣予与魏公笃忘年之交而提举公素所景慕者故於玄略之行喜而序之庶几朋友规益之谊也
送袁时习之沔阳学正序
学正教职也师道之立人材之成系焉盖职教得其人则师道立矣师道立则人材之成易矣非其人则反是古之教人者有小学焉六艺之文洒扫应对进退之节是已有大学焉穷理正心修己治人是己小学学其事大学学其理而措於事今之为教盖兼之矣有经学焉有射学律学焉有书学算学焉日书而月课之季呈而岁考之稍成则登于成均一或有需则拔而甲之用之急则成之必速也成之速则造就之必勤也职教者可不加之意乎然则教职虽易而实难四明袁君时习宋正献公爕之诸孙也父石隐先生琏尝立义塾以教其族及里之子弟笃学实践乡人化之时习於家学泝源而衍委者也今年秋以明经举授沔阳学正见予於礼部恂恂然礼甚?也气甚和也予窃言曰是可称教职而立师道矣人材之成其无负於朝廷之所注意者乎噫室必成於梓匠车必成於轮舆以其艺之精而业之专在是也时习尚精尔艺专尔业以举尔职庶乎学之克施而後进之知所励也时习作曰诸大夫士方以道之所经分题赋诗以为蒙也赠请书先生之言以为序
送祝季清归省序
三衢祝季清为国子之二年以归省告循故事也国学为白礼部予忝幕职见其来牍则叹曰昔在有唐之世成均之教亦云举矣然诸生归省之无其制必待阳城为司业然後行之城既行之犹有三年不归而被斥者于以见圣天子孝治之盛轶乎有唐之君而今日人心士习有非唐世之所能及也且古者三物之教六德为首六行次之六艺又次之先德行者本也後文艺者末也矧夫孝实德行之本也欤今苟不以尚行为本而惟文艺是趋则失其为学之要矣故二载之上许令归省着为定制使夫知尽为人子则知尽为人臣也季清思定省温清之旷节甘旨滫?之阙养即告以归盖不待司业谆谆之诲而後能也彩衣趋堂春酒介夀亲朋闾里之毕集其为乐盖可想矣天子需贤若渴而於国子尤注意焉季清调膳之暇其速归馆以待宠擢柯山之游慎勿久留於观奕也
送蔡孔昭再令上饶序
国家以九等考庶官之绩考上中者皆俾复职盖用汉守令久任法也夫任久则民信民信则政洽政洽则职举矣於考绩其庶几乎吾友蔡孔昭曩以有司之荐为仪封丞陞上饶令上饶为广信附郭县当往来孔道徵需之繁力役之频牒诉送迎之劳视它邑为最剧孔昭以退然一儒生处之不大声色不事苛刻而令亦行事亦集郡上其考中今年冬入觐既考复职上饶故事复职官赐宴於礼部孔昭来言曰某昔辱先生之教今宰百里愧无善政叨沐恩宠亦云厚矣愿先生赐一言庶以为规夫政贵有恒始勤而终怠则事废矣先寛而後猛则民怨矣子之再令亦惟以昔之所施者施之不矫情求异惟循其常而加慎焉则民安子之政如一日也余历职郡县所自勉者不过若是故为子言之未知然乎否也
送吴起濳归养序
吴起濳氏泉出也洪武八年秋有旨徵郡县学弟子员能通一经者进胄监起濳中选来京师在馆逾年以亲老无它昆弟乞归养胄监允其请给事中林君廷纲谓予曰起濳亦能子矣今之言归先生幸有言以赠之庶几乡里之谊也肆惟圣明龙兴礼罗贤俊列于庶职草野不遗而於胄监尤加之意盖以茂才之在是也故凡国子多不次陞擢或任方面或司风纪或位朝着咸自奋励思有以设施於时补报於上在馆之士朝夕待用犹望鸿鹄而援弓?其心已跃如矣而起濳泊然无进取意惟念亲之不寘盖以亲重於仕而学莫先於此也故惓惓焉以归侍告虽拖朱曳紫戏彩之欢不易也累茵列鼎调膳之乐不移也嗟夫若起濳者可不谓之孝子哉予忝寸禄而亲去我矣起濳之归而亲逮养虽未得禄犹足乐也笋江之鱼泉山之酒吾知足为甘旨之奉矣它日求忠臣於孝子之门舍起濳将奚适哉予嘉起濳厚於事亲而薄於禄仕也故於其归序以送之
送董文昭教浦城序
自洛学既南徽国朱文公集诸儒之大成道学之明炳如日星矣真文忠公虽後出而能发明朱子之学若读书记大学衍义诸书至今为学者所宗为有国所崇方之孟氏明夫子之道盖世虽异而事略同焉建之浦城实文忠之故里也文忠公之学家传人诵非一日矣故论道南之渊源则始於劒而盛於建而浦城又建之一理窟也皇上重於育才於学官必慎择焉吏部既试其才必覆试于礼部以观其学然後授以教职盖以师道之在是而模范之必正也予友董文昭种学积文亦既有年今年冬以有司之荐来京师礼部试其文吏部上之遂以为浦城教谕予忝礼曹因其来别告之曰文公先生昔守吾漳北溪陈先生安卿实得其传文公晚岁四方弟子益进公倦於讲说惟使质於安卿公但首肯而已文昭生北溪先生之里而游文公之乡教文忠公之邑益当思所为教以无愧於前修以无负於皇上至意庶乎人材可成而教职可称也朂之哉
苏郡倅王君复职序
今天下剧郡姑苏实称最焉官於是者非明敏练逹之士则事废而职旷职旷则身危矣故官难其人而为其官者恒病其职之难称也王君文质倅其郡閲一考矣故事当入觐文质至京师吏部书其考上既而赐宴礼部遂复职焉余尝考殿最之法唐世已详然郡县之广剧不能移於简难不能移於易自今论之钱谷之徵造作之需牒讼之造南北之简剧相倍蓰焉而南郡之简剧亦有相什伯焉官之材有优劣处於简剧也有难易而惟以称不称第其高下则北之称者必不称於南而南之不称皆北之称者也殿最者果於是而可定乎矧夫苏郡又南职之最难称者乎王君不以职之难而克称之繇一考而至三考皆举此而措之夫何难能乎哉倅以佐守者也为佐能是守独不能是耶文质循兹以往吾知无难为之官无难处之事故於其归书此以送之
送翁毅弘归省序
成均为首善之地而储材以待用焉斯天子之所重而天下之所观法者也郡县学弟子员能通一经逹一艺者即贡成均未数岁吏部试其学即官之上以其速成未足为逹士也於是选有学能文者四十三人命博士专教之期以学博才宏而成其器之大今年春有旨俾各归省人赐衣二袭楮弊若干缗又赐其父母人二缣奉以来者月有给焉於是诸生咸相激厉以为天子之恩赐侈矣作养之意深矣吾徒可不知所以自力以真儒自期以补报为念哉清源翁毅弘入为国子将二年矣在伦辈中崭然见头角首预兹选至是得告来言别曰某辱与先生同为闽人今焉归省吾亲先生幸赐一言庶为乡里之光也噫士之为学必志真儒国家以是望子而子亦以是而自勉矣予复何言哉传曰夫学则殖不学将落子年富力强能殖其学他日跻仕中外文足以润色於鸿业政足以禆益於盛治则有以副圣天子之至望而显於亲者不徒今日之荣为已足也朂之哉
送陈一原复职聊城序
余昔过聊城爱其民俗之厚官事之简则叹曰太公之风孟子之化犹有存者欤邹衍淳于髠说辩之习亦既息矣乎鲁仲连之重义不取犹有励於後世也欤他日余友陈一原簿其邑秩满入觐询其民俗则视昔浇矣询其官事则视昔剧矣盖重兵驻其地则供需为难邑负郭而当孔道则应接为烦民贫而事不时习则大府之谴呵日至簿之职亦不易称矣公务旁午一原一以平易剖决之若层冰春释涣然而无壅若大斧斫木盘根错节应刃而解繇是大府书以上考沿檄至吏部允之锡宴南宫复职北还予忝仪曹因其来别而言曰昔者者圣人委吏乘田犹屑为之惟思其职之称云尔子之职称矣今复其职母易尔心改尔政民安子於前岂不安子於後乎敬以持之诚以孚之则虽久而民愈信而事愈集矣君晋安人宋侍御史某之後领洪武五年乡荐同年皆职近侍台宪一原以亲老辞八年复起为今职云
送林纯夫职教龙溪序
予去家十余年亲友多零落老者皆为土中人壮者老而少者壮矣虽一二来见目予老丑率瞪视移时然後一笑人生聚散不常岁月易迈此古人所以兴离羣索居之叹也今年春友生林纯夫用荐来京师见予於仪曹年已壮修容而丰髯礼度而气和则为之喜曰是殆无凡近之习而可进於高明矣既而吏部试以经学俾职教龙溪龙溪纯夫之乡邑也校官诸生之望法也一言一行不循乎理则长者有议而後进必厌於心盖道立则教立范正则器正漳虽介海滨然晦庵朱文公实过化焉北溪陈先生安卿东湖王先生子合皆其高第弟子道学之传一脉不坠其教人之法具有成训子能兴而行之则诸生之成材也可卜矣国家选材先实行而後文辞子知所重则教职之称何难焉予老矣倘遂乞身归里之愿尚能与子尚论圣贤道德以续夫二先生之绪毋谓今人不可齐古人也谁谓华高企其齐而纯夫其朂诸
送程仕贵归省序
上临御之十年有旨国子尝被差遣者中书试其业官之令各归省然後之官临漳程仕贵方分教宿州以无他兄弟乞归养有司谓在令甲父母年七十许一子侍老而仕贵亲年未及弗允仕贵再以归省请允之仕贵喜动顔色以为虽未得请而暂得归觐一承亲顔亦上人之赐也其友洪朝宗氏来言於余曰仕贵里生也尝受学於尊公三谿先生今兹有行盍亦有言以华其归乎於戏天经地义民行则之孝实百行之本也孝行於家则忠移於国仁推於民爱及於物诚获於上信孚於下皆是道也仕贵学古以入官方将见於设施报国必思所以忠抚民必思所以仁也泽民必思所以爱也上有所统也必思所以获其心下有所临也必思所以孚其情是岂有待於他求哉亦举斯心加诸彼而已今日不遗其亲即他日之不後其君也莅政临民既行其学亲及期颐然後归侍吾知仕贵请虽未允於前而终允於後矣忠孝之胥尽德业之交修余於仕贵望之予非无仕贵之思也而风木之感无穷之痛有不忍言者视仕贵归省之乐其叹慕当何如耶仕贵第为我问故山梅竹还无恙否倘沐圣恩获赐骸骨尚得盘桓於三迳也
送韩君子煜之官海门序
洪武丁巳春弼再奉旨与礼部员外郎吴伯宗顺庆府照磨韩君子煜同使安南越四月至其国其王炜郊迎玺书至宫北面拜跪受上赐如礼遣贡方物奉表陈谢滨行炜遣陪臣持黄金若干两为赠弼与二君峻辞郤之子煜曰嫌疑必慎亟取纸笔俾臣具状领回复语其执政以郤之之故要在上不失圣朝之体下不失远人之心万里瘴乡山川险恶而吾三人同心一力以事王事行则方舟联辔寝则共室对床相聚之殷而相与之厚未尝一事之或违一言之或戾也既复命当路以韩君为能超迁海门令予与吴君送之龙江之浒酌之酒而告之曰郡县选材慎重至矣有地百里有民万室利病得兴而除之强弱得抑而扶之亦足以行其志矣君自弱冠登仕版已籍有声称今兹作邑譬犹驾輶车就熟路不待王良造父之御一日之间迅驰千里有不足言矣海滨之民虽习顽犷可以义化又地居畿辅政声之逹易於上闻吾知子煜入为朝着之羽仪也必矣诸大夫士赠诗凡若干首遂书余言以为序
送史子玄之忻城丞序
余杭史君子玄侨吾闽二十余年矣其所与游者皆清介茂拔之士弼虽朴钝亦忝定交焉知其博学多艺能乐恬淡而厌纷华也洪武己酉弼被旨徵至京师叨职铨曹补外任与子玄则别且十载四方之士或被徵荐虽岩穴草野不遗也有若子玄之贤而有司不之举予窃惑焉今年春或有言子玄于朝者有司惧获蔽贤之谴即遣计吏偕以来吏部试其文上御华盖殿亲赐问焉已而授庆远之忻城丞来告别曰愿有言也予谓士拔草莱即擢郡县亦云重矣子玄优学逹政以所藴之素见於设施必能无愧於其职矣忻城邑小而地僻民杂猺獠政贵抚循子玄苟不鄙夷其民道之以礼乐之教将见化顽犷为良善转呻吟为讴歌百里之内翕然安集则下之有以行其学上之有以副圣天子之德意矣弼闻朋友之义贵相规益故於君之行序此言以为赠
林登州集卷十

[book_title]卷十一
钦定四库全书
林登州集卷十一
明　林弼　撰
送序
送罗宗礼之官陕西序
士之适世用者曰儒术吏事然必相须也吏本於儒则事以理断而无深忌之心儒饰乎吏则事以律裁而无迂僻之患禹臯稷契伊傅周召都俞吁咈朝堂之上谟谋辅翼於君之左右其所学所施谓之儒可也谓之吏亦可也奚有差殊乎哉後世岐儒吏为二途故於儒则以章句固滞诮之於吏则以刀笔筐箧鄙之吏者曰彼儒者也不知吏事於剸繁治剧无补也儒者曰彼吏者也不知儒术於政之大体无识也呜呼儒吏之相轧也久矣求其适於用者亦难其人矣抑亦先儒而後吏体儒而用吏庶为通济之士无适而不可也卣固不可以为罍豆固不可以为俎盘杅几杖不可以为鼎釡刀劒用各有宜也通济之士则不然事之当以律裁者则守其律不可以律裁者则以理断若权之称物低昂屡变也若监之照物妍媸随应也夫是之谓适用者也夫是之谓相须者也予於衆得数人焉若罗君宗礼其一也宗礼世以儒业鸣其祖若父若诸父咸以诗文名於近代君少习父祖之训於学知所用力元世仕之途非儒即吏君於是从迳而折择焉为吏若干年从军者太半洎入本朝为指挥吏为行省掾事积于案君从容一言剖之律合而理不违上官器之既而以他事黜而能声益闻於是以兵部都吏为中书掾寻进大掾今年冬出为陕西都事或曰何卑也君曰幕官知职可矣何崇卑之计也嗟夫材者天之赋人之习也不习者天不赋者也君今所赋之美而加所习之勤盖无往而不适於用也君年方富而儒术吏事兼有之其业之所成者固未敢以涯涘窥也於其行姑序此以送之
送韩继学之官瑞州序
韩君继学为中书礼曹掾某忝职礼部与君实同事焉每遇事必同白丞相裁允而後施行君小心畏慎日条録而枚识之事如期集未尝或怠废也其承上也无謟容其接下也无傲色今年冬出为瑞州经历来言别余尝宦游大江之西知其俗好嚚讼而造作徵需无虚日府配诸县或不集则咎归府而幕官首任其责也而经历又总任其咎者也故职之难者莫如幕职而幕职之难者又莫若经历盖幕职之贰者犹可以他事诿而幕长不容诿也虽然江西为府十有三而瑞州属县三视他郡则民寡而事简以继学之亷勤慎事不立异於内不徼名於外吾知其事易集而政易成也文牍期会之常固继学之所习而上相有以试之矣才以施之於人行以守之於己君盖优於是也谚曰任轻於所重者其功倍吾於继学亦云
送蔡郡万佥宪引年归里序
蔡郡万公克明仕元世已践清显逮入圣朝以才諝闻于上即廸简来京师台宪方慎择人佥谓公明法练事克称是职遂授山西提刑按察佥事再转陕西後复转江西亷车所至不以察为明以苛为能以锄击为名而一扬一抑一臧一否举得其当无所遁其情焉某倅饶日公再至郡尝从容谓某曰子历有司必明刑逹政都府之事赖子以集尚其勉诸又曰学校育才上所注意子儒者毋以非职而课程诸生心弗力也未几某以他事去官而公亦议失当谪居江浦去年冬有旨徵还吏部别授某亦在列公见当路即自陈疾惫弗任引年乞休致主者以闻上可之公遂归谢呜呼世之志富贵者汲汲焉以趋竞为心得一资半级则扬扬焉为荣惟恐失之公年未老力未衰一旦毅然谢退人固惜其才之不?於用也夫孰知公之心宠荣声利泊然无营一进一退惟义所在乎公归蔡某水某丘寻钓游之旧有美可茹有鲜可食进不慕鸣鵞之绩退不兴牵犬之叹优游以终余年其乐者未渠央也某老矣倘脱尘网将青鞋布袜从公於松泉竹石之滨公许之否乎
送国子朱士文归省序
吴郡朱士文繇县学弟子员入成均为国子上方尚文治国子多不次擢用或一再选即任方面司风纪六馆之士朝夕待用学多不力士文自念学业未成而大父母父母皆在堂仕则废学而弃亲远留馆以卒业庶得时归者以慰亲心也今年秋请告于国学国学白於礼部允其请士文即治行告别于师若友给事中丘君功近来言於某曰士文行有日赠之诗者已积卷轴敢求先生一言以序其首噫士文之学其知本也欤夫安於小成者必不能胜重任而为远
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>