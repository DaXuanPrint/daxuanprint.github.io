<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,泊庵集全文在线阅读,泊庵集全文在线下载,大玄古籍书库">
<meta name="description" content="十六卷。明梁潜(1366—1418)撰。梁潜，字用之，江西泰和县人。洪武二十九年。(1396)举人。授四川苍溪训导，历知广东四会、阳江、阳春三县。永乐元年。(1403)，召修《太祖实录》，擢翰林修撰，后迁右春坊右赞善。会修《永乐大典》，代礼部尚书郑赐为总裁，升侍读。永乐十五年。(1382)北征，仁宗高炽监国，以释陈千户事牵连坐死。著有《泊庵集》十六卷。该集共十六卷，前有王直、胡俨二序。胡俨序称是集为梁潜子梁婺所编。考萧镃。《尚约居士集》。有。《陈循墓志》，称。“梁公潜以职务违错，被逮且籍之。梁潜平日所作诗">
<title>泊庵集_梁潜_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">泊庵集</span> <br/>
          作者： <span class="inputVal" id="bkauthor">梁潜</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]158122</span> <br/>
          说明： <span class="inputVal" id="bkdec">十六卷。明梁潜(1366—1418)撰。梁潜，字用之，江西泰和县人。洪武二十九年 (1396)举人。授四川苍溪训导，历知广东四会、阳江、阳春三县。永乐元年 (1403)，召修《太祖实录》，擢翰林修撰，后迁右春坊右赞善。会修《永乐大典》，代礼部尚书郑赐为总裁，升侍读。永乐十五年 (1382)北征，仁宗高炽监国，以释陈千户事牵连坐死。著有《泊庵集》十六卷。该集共十六卷，前有王直、胡俨二序。胡俨序称是集为梁潜子梁婺所编。考萧镃 《尚约居士集》 有 《陈循墓志》，称 “梁公潜以职务违错，被逮且籍之。梁潜平日所作诗文，悉估书册，卖钱入官。循遣人访求，倍价赎还。今锓梓以传者，循所赎也。”则其稿为梁潜亲自编定，因陈循而传于世。胡俨序不载其事，而但称其文章遭际，大概是为讳言其被赐死之事。梁潜文格清隽，而兼有纵横浩瀚之气，在明初可自成一队。故郑瑗《井观琐言》称 “其丰赡委曲，亦当代一作家。”杨士奇 《梁潜墓志》称“其为文章，驰骋司马子长、韩退之、苏子赡，亦间出庄、骚为奇，务去陈言出新意。”可谓推崇备至。其文颇有气势，如江河之流汪洋衍迤，但文学色彩并不浓厚。集末附有康熙二十年(1681)梁潜裔孙梁天清续刻的 《家集小引》。该集四库已存目。</span> <br/>
          封面： <span class="inputVal" id="bkimg">Z_19021.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]泊庵集
[book_author]梁潜
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]158122
[book_dec]十六卷。明梁潜(1366—1418)撰。梁潜，字用之，江西泰和县人。洪武二十九年 (1396)举人。授四川苍溪训导，历知广东四会、阳江、阳春三县。永乐元年 (1403)，召修《太祖实录》，擢翰林修撰，后迁右春坊右赞善。会修《永乐大典》，代礼部尚书郑赐为总裁，升侍读。永乐十五年 (1382)北征，仁宗高炽监国，以释陈千户事牵连坐死。著有《泊庵集》十六卷。该集共十六卷，前有王直、胡俨二序。胡俨序称是集为梁潜子梁婺所编。考萧镃 《尚约居士集》 有 《陈循墓志》，称 “梁公潜以职务违错，被逮且籍之。梁潜平日所作诗文，悉估书册，卖钱入官。循遣人访求，倍价赎还。今锓梓以传者，循所赎也。”则其稿为梁潜亲自编定，因陈循而传于世。胡俨序不载其事，而但称其文章遭际，大概是为讳言其被赐死之事。梁潜文格清隽，而兼有纵横浩瀚之气，在明初可自成一队。故郑瑗《井观琐言》称 “其丰赡委曲，亦当代一作家。”杨士奇 《梁潜墓志》称“其为文章，驰骋司马子长、韩退之、苏子赡，亦间出庄、骚为奇，务去陈言出新意。”可谓推崇备至。其文颇有气势，如江河之流汪洋衍迤，但文学色彩并不浓厚。集末附有康熙二十年(1681)梁潜裔孙梁天清续刻的 《家集小引》。该集四库已存目。
[book_img]Z_19021.jpg


[book_title]提要
钦定四库全书　　　　　集部六
泊庵集　　　　　　　　别集类五【明】
提要
【臣】等谨案泊庵集十六卷明梁潜撰潜字用之泰和人洪武丙子举人授苍溪训导历知四会阳江阳春三县永乐初召修太祖实録累迁右春坊右赞善会修永乐大典代礼部尚书郑赐为总裁陞侍读永乐十五年北征仁宗监国以释陈千户事牵连坐死事迹附见明史邹济传是集前有王直胡俨二序俨序称为潜子楘所编考萧鎡尚约居士集有陈循墓志称梁公潜以职务违错被逮且籍之梁平日所作诗文悉估书册卖钱入官循遣人访求倍价赎还今锓梓以传者循所赎也云云则其稿为潜所自编因循而传于世俨序不载其事而但称其文章遭际盖讳言其赐死耳潜文格清隽而兼有纵横浩瀚之气在明初可自成一队故郑瑗井观琐言称其丰赡委曲亦当代一作家杨士奇作潜墓志称其为文章驰骋司马子长韩退之苏子瞻亦间出庄列为奇务去陈言出新意古诗高处逼晋宋此本有文无诗集末有康熙辛酉潜裔孙天清续刻家集小引云泊庵公诗集已瘗文冢不复存人间则旧本久佚矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
梁先生之没既二十五年其子候官令叔蒙刑部员外郎叔车编次遗文为十六卷属直为之序直与先生居同里且有连少从先生游而辱教为多其何敢辞先生於泰和为儒家代以文学显至先生尤俊迈不羣尝从直之叔祖佥宪公子启受诗经而其伯舅陈公仲述亦以古文有盛名先生皆获承教凡经史百氏之书无不究而於左氏传司马史记班固汉书每注意焉性命道德之奥文章着述之妙多其所自得而充之以奇气发之以逸才沛然莫之能御遂以文名搢绅间同游虽多独与少师杨公士奇最相好有丽泽之益永乐初修高庙实録先生徵自县令与执笔其间据事直书精切详雅书成授官翰林及修永乐大典又命先生为总裁该贯古今细大毕録时太宗皇帝在位德化大行天地清寜民物咸遂华夏蛮貊罔不率俾和气充溢嘉祥荐臻文学侍从之臣皆形诸歌颂及朝廷有所述作先生与二三阁老实冠絶一时四方求文字者必求之先生盖先生之文温厚和平而豪壮迭宕之势寓焉如江河之流汪洋衍迤一与风遇则波澜勃兴鱼龙百怪出没隐见可喜可?真当代之杰作也仁宗皇帝在东宫监国雅知先生而亲任焉尝赐诗以宠之先生孝友忠信平易正直而言行必由道其在侍近夙夜敬恭竭诚无隐凡所言於仁宗者皆本於仁义他非所及也窃尝论之天之生贤以文行名世如先生者实关乎世道不偶然也当国家兴运之时清明纯厚之气始复而先生得之以生加以世泽之隆师友之懿笃志力学遂为名儒铺张肇造之洪休赞咏继明之伟烈勒之金石传之後世而其余力又以足夫天下之人之所欲於乎是岂偶然者哉先生名潜字用之泊庵其号也初举郷贡进士为苍溪训导以言天下大计擢为令历四会阳江阳春皆有治声遂入翰林为修撰陞侍读兼春坊赞善而终孟子曰诵其诗读其书不知其人可乎是以论其世也直故详而书之以为文集序使读者有考焉里生王直序

[book_title]卷一
钦定四库全书
泊庵集卷一
明　梁潜　撰
应制
驺虞诗【有序】
臣闻自古圣帝明王至治之极必有祯祥若麒麟凤凰醴泉甘露应时而产皆所以符圣徵彰至德者也乃永乐二年秋八月皇帝冢弟周王畋于钧州厥有异兽白质黑章猊首虎躯其状孔威不可廹视王俾部曲俟之其性孔仁遂扰致之以询之故老盖古所谓驺虞者此其是已夫惟人君有至信之德则见於是九月丁未王率厥属表献阙下皇帝服皮弁服御奉天殿以观不震不动柔伏自然皇帝若曰厥为嘉瑞予罔敢知惟致自昆弟之邦予其嘉焉於是太子太师淇国公臣丘福谨率百官上千万岁夀既而京师人士忻喜聚观咸以为闻自古昔见始今兹臣潜伏覩盛典不敢自默退而考之驺虞咏於诗记於礼列於传记或以为义兽或曰仁兽或曰圣兽至以为嘉祥者则其言皆同也传曰国家将兴必有祯祥洪惟皇帝绍登大宝率由旧章亲亲而仁民恩沛而义洽万方咸和以及乎庶类禾同頴於郊蚕成茧於野文犀白象诸福之物抑之而愈臻却之而复至何其盛也岂非上天以是昭至德哉臣潜忝职记注苟不形之歌咏以垂示无穷厥为不职谨百拜稽首而献诗曰
於穆圣皇绥怀兆民端本自家笃於周亲恩沛义洽如煦春阳至和冲融发为祯祥祯祥伊何厥惟驺虞产於王国惟皇德符王驯致之献於帝庭素质玄章云舒雾凝帝乃观焉爰戢其爪爰言究之践非生草吁嗟驺虞外何其威内何其仁匪苞而凤匪角而麟吁嗟驺虞曷为来哉王拜稽首皇则召之皇之仁民沦肤洽肌弘畅旁达物以不疵皇之孝友本乎至性万邦咸怀物以类应皇帝日俞惟王信恭王乃麟趾奚必驺虞皇帝曰吁凡百在位惟德召和匪物其瑞庶臣拜手皇帝万夀庆祥毕臻德音是懋
河清诗【有序】
维永乐二年十有二月十七日河水清自蒲津遡韩城凡三百里其始也绀碧苍玄五色融液混混未定越翼日荣光上羃冥蒙相荡和气郁然俯而视之则奔湍歛息化为清泚沦漪粼粼楫而游者传相告语远近骈集既明年正月有司诣阙下言状羣臣皆顿首贺皆以谓河清者太平之应也臣退而考之传记自古祯祥之臻必由乎人君功德宏普默符潜召而其徵应之大又莫有过於河者是故般之颂美时周之命必曰允犹翕河时迈之诗言怀柔百神必曰及河乔岳盖河之行乎地中为四渎之尊配乎五岳河既率职则神无不歆而天地万物靡有不宁矣故河清为太平之兆非偶然者洪惟我太祖高皇帝定天下纪元洪武之二年龙门碛下河水清由是三十余年天下晏然清明盖其应也今皇上入承大统河之清亦永乐纪元之明年於乎此岂人力所能为哉是皆皇帝陛下功化之大克承克配充满天地奠及神人故上帝监观发此祯祥肇基太平以同符高帝而并美匹休古未尝有也夫有周诗人之於河岳播之颂歌告之神明其盛大如此今河清之祥昭着倬倬其可不形之歌咏垂示万世以传之无穷也哉臣谨拜手稽首而献诗曰
河流浑浑肇自古昔横亘万里潢污霆激触乎崑仑踔乎龙门震掉奔腾入乎无垠惟皇圣明百神效灵汤汤蒲津河流载清始视其流混漾弗定若鑛在熔五彩辉映厥既清矣静影浮空荣光上烛煜乎溶溶若挹而注若涵而蓄元气默融太和潜漉纎滓弗滞渊乎若澄千峯倒浸湛乎若凝蒲津之堧几数万里乌翔而回鱼骇而逝属时载阳楫而咏之祥颷庆云荡潏无涯观者如堵闻於京师京师髦倪鼔舞孩嬉列章帝庭帝弗矜异曰匪在兹益惟寅畏於惟河流为地之纪四渎之宗五行之始在昔皇祖戡定万邦惟兹河流骏发其祥我皇继统旧章是则河之清矣如轨合辙河之既清万民以宁万方毕来物以阜成顾兹河流念我皇德东渐西被始自家国皇之弘化功迈三五如彼河流行地东注河流浩浩孰非皇仁沦肌浃髓品物皆春河流洋洋皇帝夀考於万亿年为民父母
瑞应诗【有序】
天命皇帝临御万方上下百神克享克祀越今五载严恭灵承益?弗懈乃永乐丙戌十一月庚申禋祀昊天上帝於朝天神宫爰及九庙皇帝考妣壬戌上亲奠荐頫仰对越精神潜孚百灵昭格是时天宇澄穆庆云祥颷荡摩上下松栢竹树甘露布羃鸾鹤翔舞既去复还既毕事越二日戊辰醴泉出於神乐观惟厥地密迩异香旁畅玉色湛凝神光腾吐下彻厚地醇和醖冽无异甘醴既驰报阙下皇帝御大辂率近臣往观扬之而愈芬酌之而弥甘汲之而不竭乃取以荐宗庙遂徧赐羣臣始饮之耳目视听通泰明爽沾溉所及沈疴如脱又明日复有甘露降於孝陵松柏之上枝条廹迮凝缀浮动芬馨勃鬰物无比拟於是太子太师淇国公臣丘福谨率百官上表称贺皇帝御奉天殿乃诏曰朕缵承皇考丕绪精享百神嘉瑞迭降匪朕之力惟皇考实啓佑後人然自古有道之长祯祥之集益惟戒慎尔羣臣尚勉辅予一人以弘膺兹休羣臣皆拜手稽首上千万岁夀於乎盛哉臣潜退而稽诸传记圣人之德上及太清下及大宁中及万灵则甘露降而醴泉出又曰王者德至在天则甘露降德及渊泉则醴泉出惟皇帝中和一德蟠极天地贯通幽明故六合之内无物不遂无神不格诸福毕臻譬之春阳既泰土脉咸奋百蛰昭苏理之常也然此之为瑞世所共知者至於我皇运此心之诚施之万几庶务使四时迭行七纬顺轨山川奠位雨露时降五谷繁殖庶物充牣四夷向风斯为大瑞而亿兆羣黎所不识不知者也皇上虽谦抑弗及然美盛德告成功旷古有不能自已者於是臣潜拜手稽首而献诗曰於惟圣皇克对於天灵承郊庙弗懈益?弗懈益?神具歆止嘉符默贶爰集多祉神观巍巍密迩郊祀有冽者泉其甘如醴峩峩皇陵皇考是宫有苍者松甘露浓浓皎皎晨暾灼之弗曦肪疑玉缀其甘如饴布羃条柯涵润岩谷孰其降兹惟皇考嘉告有冽者泉澄深渊濚酌之愈甘挹之弗泞有冽者泉凝寒弗沍虹光上腾下彻后土峩峩神观巍巍皇宫祥颷庆云鬰乎冲冲孰醖孰酿孰疏其源坤后帝神有开厥先乃荐宗庙乃锡廷臣乃命往视填闉溢城既瞻既骇拜舞忻忻惟帝神圣灵贶斯甄帝念皇考明禋精格嘉祥之来如响斯答皇帝曰俞兹非予力惟尔耆旧靖恭乃职皇帝曰俞罔弛于度尔尚相予益勤以惧臣拜稽首圣谟洋洋用永兹休以埀无疆臣拜稽首皇帝万岁永世无斁万方来格正月六日观灵谷寺?影奉和御制诗二首
菩提正觉超玄间非空非有开禅关三乘顿悟是非涂慧力高等崑仑山崑仑万仞倚天起千派灵源走河水一从释迦辞王家当时如在化城里念此羣生溺爱河谁能只手遏颓波化身千亿入东土神光瑞气昭弥罗灵山遗迹久茫昧复此重来属昭代端严真相妙如如圆通法戒行在在定以生慧慧生空六根净尽空慧同胜缘妙果悟闻见挥手可入堂奥中遍历诸刼不能毁缘此无始无本体执想想生见空花刹那之间万红紫傍蹊巧趋易招惑如蚕吐丝自徽纆有目顾见佛日光高照天下及万国我皇化被极东西遐迩来贡无或迷象犀虎豹日交致车渠火齐青玻璃醴泉甘露降岩谷嘉禾瑞卉何煜煜皇心所眷不在兹德惟馨香自芳馥顷闻浮屠现毫光大周八极细茫茫又看倒影入虚室从一空中遍长廊诸相玲珑仅盈尺阳乌隂兎会晨夕走视稽颡衆颠仆千影俄散入千隙玉刻芙蓉金作台雕甍碧瓦无尘埃鸾舆降幸时往来龙章凤彩云间开六丁守护百神绕虹光腾烛天皎皎由来佛法昌运符旭日东升尘界晓
谁能解此妙圆觉弹指可以超无学沧江俄顷息暴流水底摩泥光灼烁旋来超至一事无缘生起灭空华如若沦贪着出遂禊焉知自性同交芦执持真妄不开演浑似风烟相展转自在那知兽踏沙绸缪甘作蚕成茧寻常安得竟生身四法修行两便因往来迅速无石壁知慧善巧成陶轮眼中何人最胜子究竟真如微妙理惟恐浮沤尼海观空见云腾乌飞起忆昔鹿苑道初成大兴慈誓悟羣生万法无言宁可说十方有耳皆闻声灵山一去几经刼多少无明成惑业圣凡由此分两途终始应知纒五叠世人何幸见如来祗园春暖昙花开微心已入虚空藏挥手直上光明台如来前身释迦佛说法曾住耆闍崛西涉恒河度渺茫东踰葱岭凌超歘三十二相具庄严一念清澄衆善兼五色金光晃千日九秋玉监悬孤蟾每向招提演空法四百欢闻声飒霅不论燥湿与蠕蠢拔及升沉并鳞甲浮屠倒影光陆离巍峩楼殿相参差多因摄受妙景出巧夺造化神工为温温彧彧窗间度绚彩非烟亦非雾画师缩手不敢图墨客操觚岂能赋春风淡荡春日妍人间一界无诸天生灵永乐普超济翼我皇家万万年
神龟赋【有序】
永乐二年十月皇上思惟太祖高皇帝成功盛德将纪功孝陵以告万世既得碑求砆未获获神龟乃并得砆焉臣潜百拜稽首而献赋曰
若有神物兮轮轮囷囷晶晶荧荧弗坯而冶弗孕而形不侈乎六目不矜乎三足背圆方腹肖乎隂阳昂首曳尾若趋复止曾追琢兮是施微瑕疵兮可指是殆所谓龟之神而赋质之特伟者耶想其冲气陶熔太和薰蒸虚危昼煜瀣沆夜凝走衆怪驰百灵列地位罗天经耀赤日射紫清玄鼍茹沫素蟾夺明?朱鸟兮禠魄隐玄武兮降精沁寒液兮沉莹络微藓兮回萦光??兮黯以着色黝黝兮苍以頳含灵和兮畅内藴炳至文兮昭奇英顾荆山之璞不可匹而磻溪之璜未足称也然而冈峦隐约榛莽蔽翳伏而弗彰孰藏之秘万夫荷锸孰啓其志弗求而获奚祥奚瑞盖几无感而不通物有奇而非异於穆圣皇厥孝纯备聿念皇考作配天地德超乎百王功垂乎万世文谟武烈奚可弗纪惟陵有碑琢龟是负必珉与珷必完以固千崖矗矗靡中其度崇冈漫漫靡究其所乃勤帝衷乃劳圣虑心忡忡兮潜拟目睠睠兮遐顾结幽思兮渺冈峦疲逸想兮驰烟雾由是锺山之阳龙潭之侧碧树回春紫芝耀日神气歘忽祥颷荡潏谅皇心之感孚信帝命之昭格盖将发真石之幽踪而先此神龟之是出也是以衆工助喜讴歌洋洋虞衡驰报挿羽飞章辞烟霞升明堂炫金铺曦晨光观者如山怍?徊徨稽首拜舞欢庆殊常景星烂其垂耀威凤杂其来翔荐寝庙歌乐章鼔万舞声喤喤文教敷兮洽万邦尽四海兮毕来王於千万岁兮夀而昌
平安南颂有序
安南自汉为交趾九真等郡历唐末五代始窃据其土宋元因羁縻之我太祖高皇帝始定天下安南贡最先高皇帝惠顾隆洽涵育浸润几四十年既久以安自为祸孽其臣黎季?擅其政柄树党立朋威自己出及高帝升遐遂弑其主陈日煃建国改元扬言陈氏絶祀请命於朝俄陈氏遗胤有脱至京师者黎贼愧惧乞迎返国则又邀杀诸涂缘边数郡深被其害狙诈日积厌於听闻皇上不得已乃布告中外永乐丙戌秋七月戊子朔以成国公朱能为征夷将军总诸将兵八十万往讨之癸卯上送之江浒圣谟宏深告谕周密又一月师临其境别将自滇池直捣富良江贼势大窘聨木为栅缘江四百里为大舟络置水上我师遣小艓趋出其上流因大风夜焚其舟衆兵继至大呼奋击大败遂平东都进克西都不一月郡邑以次皆降附乃布告皇上所以吊伐之意交民父老流涕感激以陈氏之殱於贼也乞举国内属愿世世勿为夷狄以外化唐虞皇上遂按汉故事郡县其地置官司如内属郡凡黎贼所以威虐其民者悉除之交民大悦臣谨按大司马九伐之法黎贼之弑主罔上蔑弃典常罪当残灭不可以宥然其国远在万里又自唐末至今五百余年矣根蟠蒂固上袭下顺恬不自畏苟非皇上神略雄断洞烛事几高出百代曷足以建立旷世殊功如此臣潜忝职史官次第其事顿首百拜而献颂曰
於惟圣皇统天建极肇此民彞以表四海际天极地无有小大以生以育惟帝是赖曰廸於彛帝则受之厥惟弗廸帝用纠之是曰天宪匪帝其私念彼交趾作贡南土亦既有年以奠其所惟厥臣奸敢背厥常诳言盈廷以幸冀康天鉴在兹惟帝服训奉若天命以征弗顺皇皇圣谟百万其师赳赳虎臣如熊如罴帝临送之於江之浒鸣笳沸天挥戈如雨皇帝曰吁来尔将臣汝弗究武往吊乃民皇帝曰吁来尔统师参军副将左右其宜神机横海骠骑游击爰及鹰扬各率乃职浩浩江流桓桓我旅有截其所有赫其武左江之西桂岭之墟万垒云屯万马电趋王师未来虎穴狼区蜃气昼暝虺沫林枯王师至止有风泠泠飞霜被野天开日晶堂堂之阵道行无留徧将别趋乃斧其喉乃斫其寨颷飞火烈如涉培塿何有嵽嵲富良之江有徒林立一炬宵投羣舸如鸭大江失据连寨齐拔乃荡其郛乃夷其城两都既平四郊遂宁按兵止戈宣我皇德乃诏庶鳏载欣载悦有羊在牵有酒盈樽延颈促武拜手辕门交人既来乃告乃谓曰予天氓皇乃遐弃皇之宏化如天浩浩曾谓交民而不覆帱飞章帝阙帝悯且吁曰奠交民曷图厥初爰昔汉唐制内内地宋化失宣投之丑类今五百年天运载旋朕惟机逢敢弗顺天乃断自衷乃择俊乂立之百司统以庶吏乃发洪音乃厉庶士交民困疲汝惠鲜之母俾交民忧心孔怀於乎噫嘻圣泽洋洋自今其始交民永康交人于于惟帝之谟交人来同惟帝之功伐石泰山告功万世亿万斯年永蹈成轨
瑞应麒麟赞【有序】
大海之西万里外其国曰榜葛刺有麟生焉其王知其瑞而不敢自有因望洋东北再拜而言曰兹惟海岛蛮夷之邦视在天地之内如九牛一毳其何以致此者斯其为中国圣人宏化盛德之徵乎谨卜日遣使戒舟航度絶岛踰大洋献之阙下于时圣情悦怡万姓具瞻龙颅而凤颈麕身而龟文容与闲暇不惊不悚声出其脰若合乎钟律其步趋又中乎规矩信乎其性之至仁而有以宾服乎百兽者也於乎盛哉考之往谍礼称四灵麟盖为之首而龙与凤次焉诗咏歌文王之化其颂美揄扬托意於麟者自趾而定而角不一言而已则麟者诚圣世之上瑞也三代以上或在囿或在郊薮然皆以圣世而出记曰中国有圣人焉则麟至而又以麟之应为夷狄向化之兆者此特其一端耳然而汉武之世麟见於雍而匈奴浑邪来降宣帝时九真国以麟来贡而四夷莫不宾服则其言信然是皆见诸经史可考证不诬者也洪惟皇帝陛下功德盛大仁恩宏畅始於家邦充溢乎八表故薄海内外九夷八蛮之远无不向风顺化盖自三代以降中国之盛未有过於今日者也夫惟陛下盛德充积之极故融而为醴泉涣而为甘露诸福之祥无不毕至其积盛不已则又为麟之祥产於数万里外而後致之阙下岂非上天以是昭彰陛下渐磨万国柔远能迩之化哉盖自周成康至於今几二千年麟之见才一二耳而臣独得遭逢其时以快覩乎旷世希有之瑞其为欣幸可胜道哉谨顿首百拜而述赞曰於皇圣德兮如日方升被九有兮超八紘旁畅达兮感至灵极西溟兮麟降祯嗟麟之降兮孔神以明五行粹淑兮匪孕而生四灵合体兮匪育而形其性振振兮含和包贞涉万里兮登明廷嗟麟之来兮惟圣之徵龙颅兮俅俅凤领兮矫修九门辟兮卿云浮参紫鸾兮陪玉虯贲圣文兮扬佳休千秋万岁兮麟孰与俦麟孰与俦兮圣泽汪汪龙游宫沼兮凤鸣朝阳酌丹穴之泉以为醴揉玉山之禾以为粮扩至仁为囿兮礼以为防嗟维尔麟兮永与翺翔後天不老兮圣夀弥昌
瑞应赋【并序】
永乐十五年十一月癸丑皇上营建北京宫殿瑞光频见辉映殿柱之间金水河太液池冰凝结衆像千态万状奇巧精妙不可殚举丙辰之日复有卿云五色中见瑞光团圆如日正当御座瑞光中灿五色天花已而腾辉上升西度宫苑映照皇上所御殿庭浮彩氤氲终日不收其时密云来献瑞氷如水晶含玉者凡七与金水河所结无以异者工师执事之人万衆共覩莫不欢忻踊跃既而皇上命以示南京小大臣民瞻望咨嗟都城人士骈肩累迹交相称庆盖前此未尝有也於乎方宫殿经营之始而上瑞叠臻此天意所在岂无所自而然哉洪惟皇上功德盛大无与伦比至诚之道上契於天圣谟之发动与天合由是三光全寒暑时四夷宾服五谷咸登然後修礼乐明教化举先王之道重彞伦之典隆百神之祀惠施鳏寡之民使海隅边徼日所出入之地皆相安於无事熙然泰和充乎六合之间凡醴泉甘露嘉禾瑞麦麒麟驺虞之瑞靡不毕至至於此而天地之祥交应於上下盖所谓以和召和者皇上盛大之德诚有以来上天之降鉴而非偶然之故也於乎盛哉臣覩兹盛美不胜欣踊之至谨百拜稽首而献赋曰钦惟圣皇御极兮乾清坤宁聿追丰镐兮肇建两京明堂洞开兮玉墀彤庭焕黄居之巍巍兮凌紫府之冥冥惟天笃眷兮屡锡嘉徵卿云兴兮郁郁纷纷变化轮囷兮灿五色以成文祥光?煜兮洞彻乎金门辉腾黼扆兮俨奉献於至尊惟体元以居正兮实历数之方殷太液兮渊冲金水兮沇溶氷凝结而叠起玉棱层以玲珑外成如意珪瓒中含璎珞宝网奇奇怪怪殆有不假手於良工盖造化之自然所以符泰运之兴隆神臯圣壤兮所畜者久英猷睿断兮所谋者深信天作地藏之有待恢经营布制於圣心规模宏远兮过周成之作洛历数绵延兮迈商汤之景亳於以奠安中原於以威镇幽朔焕乎大明丽天率土一照而不遗於丘壑也钦惟圣皇其仁如天其智如神聪明文武统一圣真缵太祖鼎新之业继文王日昃之勤无一事不遵成宪无一念不在生民旷六合以无外令四海以皆春际天极地悉主悉臣兴礼乐於中朝考制度以时廵熙治化兮三代返风俗兮再淳天命兮谆谆圣子兮神孙万万年泰山不拔之基万万年洪河久长之业衣裳垂乎紫宸之殿功德镂於白玉之牒巍巍隆隆天子之功颂曰惟圣作都询谋同兮惟天降祥符宸衷兮聿配丰镐兆熙雍兮居正体元日方中兮创业垂统益穹隆兮四方万国长朝宗兮
西域献狮子赋【有序】
永乐十三年秋九月西域以狮子来献雄姿诡状杰然殊常顾盼之间百兽悚伏前此未之见也於乎远物之来实由皇上德化广被之所致非偶然者臣潜覩兹盛美谨百拜稽首而献赋曰
遐哉旷乎极金天之西陲厥有兽兮曰狻猊蒙蒙茸茸勃其髯耏凛凛栗栗赫乎有威睒绀目兮星垂妥绣尾兮霞披揽蓐收之精英禠太白之神奇棱棱乎猛气猎猎乎雄姿声殷雷兮含咿咿齿利剑兮切差差愤冲膺兮欲泄怒拂脰兮莫支於是捩文豹擘玄犀玃象兕刳熊罴养由歛技而远逝中黄扼腕而莫窥尔乃道西极腾瑶池踰葱岭涉月氐东望扶桑献之京畿於时九门既开明堂孔阳金昊载肃商颷微扬游於彤墀炜乎煌煌厥有老者椎髻而毳裳再拜稽首擎拳以奉将?沓进退率舞而低昂曰皇至仁兮柔远伟兹兽兮驯良见者骇乎其未覩闻者想像而彷徨乃知远物之来格实由圣德之遐彰箫韶兮锵锵鼓钟兮央央陪麟趾兮下上随驺虞兮翺翔协皇武兮符治康奠中土兮清四疆皇风畅兮皇道昌圣夀万亿兮与天而俱长
瑞应麒麟篇【有序】
永乐十二年秋九月榜葛刺国遣使献麒麟於朝明年秋九月麻林国复以麟来献其状皆与诗书传记所称无以异者臣惟麟仁兽也中国有圣人焉而後至今二国皆西海万里之外距一岁而麟两至焉是皇上盛德广覆渐被所至非偶然者臣潜覩兹上瑞不敢以嘿辄形之咏歌为麒麟篇一首百拜上献辞曰
皇化敷万国宾麟之降徵皇仁若木之西桂海滨玄枵昱然降其神歘忽下为麒与麟龙其首麕其身负以龟文灿彬彬行中规矩声合韶钧生草不折何振振瑞物之生本同气要当匹美贡紫宸神光皎皎射太白散作矞云成五色淋漓上与太微直驾楼船辞下国祥颷兴惊波息十洲三岛相缈绵玄鳌紫虬俱辟易飘然遐举上神京神京大道如砥平峩峩双凤阙巍巍凌紫清璚楼玉殿丹霞生麟之来皇化成两两翺翔绕丹陛游圣归昌相和而应声有如雌雄两神剑万里之远还合并麟之来符佳祯箫韶九奏凤凰和鸣狮子贡西极驺虞游郊垧南亩之禾九穗而一茎皇之沛泽有如此万国涵濡皆滋荣麟之来景运昌伏灵囿伟煌煌舞尧阶绎蹡蹡餐以玄圃之芝房饮以瑶池之霞浆千秋万岁承宠光
泊庵集卷一

[book_title]卷二
钦定四库全书
泊庵集卷二
明　梁潜　撰
高帝吕后论
或者谓高帝寛仁爱人乃独於吕后以色衰而弛爱夫托交贫贱起身艰苦一旦富贵之余乃疎弃之独不念前日楚军之间道哉高帝无乃少恩也梁子曰不然夫高帝之知人何如其明也与吕后处者几年矣吕之为人独不知之耶彼固一妇人也而其雄猜杰黠有猛士之肝肠高帝於是乎有以知吕后之心矣夫畜老人犹惮杀曾谓国家之勲臣取而族灭之无遗噍类若罝中兎然未尝有难色后也何其忍人哉夫杀诸将非高帝之心也后也蒯彻教信以反贯高反形已具高帝犹释之而肯果於杀韩彭耶韩彭虽夷灭而昔日感遇之际士为知已死者英态豪气犹在目睫间也高帝中夜思之岂不一动心哉吕后是可忍也孰不可忍也高帝所以薄吕后者不能形於言而痛在其中矣不然卢绾旧日里閈恩犹不减乃谓至亲而独少恩哉夫观人者不於其所厚而於其所薄高帝於其所薄者如此矣岂得薄其所厚哉吕后忍於韩彭者如此矣岂得厚於刘氏哉豺狼得嗜则喋血揺尾以恣饕苟无所得则爪肤拏毳以致猛诸将已尽其祸寻及刘氏矣故杀韩彭而诸将惧族诸将而刘氏惧高帝亦岂与陈平谋及此哉闻樊哙党吕氏立命斩之用平之谋高帝至是非特为刘氏忧亦且为平勃忧也高帝目才瞑肉犹未寒后也曾无一髪之蹙即谋族杀诸将今日鸩如意明日断戚姬今日鸩齐王肥明日杀赵王友至於无所忌惮立他人子为帝又杀之而又立焉忍人哉后也一至此极也当是时汉已亡矣吁高帝岂不知毒流至此哉说者谓良平之教高帝往往忍小以就大晋献之骊姬秦皇之扶苏高帝审之久矣然独恨高帝之明有所未尽者焉惩其近而不惩其远商之亡以妲己周之亡以褒姒高帝曷不惩此耶嫡妾之分乱於前而正家之约昧於後於是拳拳然属周勃以安刘置周昌以重赵所谓滔天之势已成乃欲以一手障吁何益哉
论平阳公主
唐武德六年平阳昭公主卒诏加鼓吹班剑武贲甲卒以葬大常奏礼妇人无鼓吹上曰公主亲执金鼓兴义兵以成大业岂与常妇人比乎遂用之梁子曰世固有非常妇人哉方唐主起晋阳入关中公主将精兵会世民於渭北与其夫柴绍各置幕府号娘子军气槩能事隐若一奇男子岂不非常妇人然窃意非常之事不可有也苟有之非美事也礼男子生授之以干戈俎豆故有事於天地四方者男子之常事也女子之生习之以瓦示之以裼卑之於地故有闺门之修而无境外之志者女子之常事也妖狐昼游人必骇视鬼魅夜啸衆则瞿然曾谓妇人而夸能事於军旅宇宙间事亦良可怪也哉高祖乃犹欲移国家有常之典以赏此非常之怪是高祖好怪矣晋阳之役独少此一女子兵耶夫人主举措虽微其流必至故礼怒蟆而勇士成市骏骨而良马得易曰履霜坚氷至言渐不可长也未几而武后出性明敏通书史易唐祚自为皇帝斩伐号令天下者二十余年於是乎谓之真非常妇人者焉而向之跨鞍对阵者又不足道也自是终唐之世非常妇人居多焉诗曰哲夫成城哲妇倾城吾观高祖经营之初亦异哉
刘仁轨
少府监裴舒为唐高宗造镜殿上与太子太傅刘仁轨观之仁轨惊趋下殿走上问其故曰天无二日民无二王适见壁间有数天子不祥孰甚焉上遽令剔去愚意仁轨此言未当也夫人臣之戒君或婉其辞而意有所在孔子所谓巽言之者也或峻其辞而无所隐孔子所谓法言之者也仁轨此言其法言之耶其巽言之耶夫曰壁间有数天子不祥孰甚焉者有似乎巽言之矣高宗嗣守天位而武后制其政柄是武后亦一天子矣李义府恣意惨酷天下之人知畏李猫而不知有朝廷是义府又一天子矣至於武三思为周公威福之柄又窥取之焉则三思又一天子矣政出多门不祥孰甚而仁轨此言非此意而高宗亦不此悟也然则既不为巽言曷不为直言也哉纳约自牖因其明而投之仁轨此时宜进言曰以铜为镜不若以古为镜以古为镜不若以贤为镜书云人无於水监当于人监诗曰殷鉴不远在夏后之世隋之炀帝淫刑黩武沉湎冒色忠言不用小人朋进盗贼旁午自度不免乃持镜照曰好头颈不知为何人持去此炀帝以铜为监而不以古为监也太宗皇帝艰难以定天下身致太平乐闻直谏好用善谋皇后顺正不预外事常曰以铜为镜可正衣冠以人为镜可知得失此太宗以人为镜不以铜为镜也陛下诚能以炀帝为戒以太宗为法则社稷之福生民之幸矣且殿廷之上岂照镜之所奸邪之情岂悬镜可得陛下以心为镜勿昏以欲勿蔽以私湛然虚明可照万事臣伏愿陛下曷去彼而取此哉不知出此乃以镜之影为不祥谬矣
明本二十条【有序】
治天下有道在明其本而已本既立则治道立矣深山百围之木蔽丘壑而排风云终古不拔者其本固也故善培其本则枝叶可久茂天下大器也天下之安在审其本而已书曰民为邦本本固邦宁民犹国之元气也人之一身元气充满则百病不作故善治国者保其民善治身者保其元气古今帝王之保民治之教之而已仁义中正民心之天理也礼乐开导国家之教化也政刑防范国家之治具也治之与教莫非因其本然之天焉教之以道防其心之未然也治之以法惩其形於已然也惩之不可以太密防之不可以太疎防之疎则纵纵则流而溺惩之密则玩玩则愒而欺溺则教不立矣欺则治不纯矣无善教无善治则民心之天理日丧而本不立矣本不立而欲天下之安且固可得乎孟子曰天下之本在国国之本在家家之本在身愚故以正心格物至诚一内外厚伦理为家本以躬礼让立亷耻重学校务实学惜贤才为教本以任贤辨邪亲亲爱民敬天立纪纲定命令均贫富省刑法尚果断为治本呜呼明德所以新民也修道所以立教也诗云刑于寡妻至于兄弟以御于家邦言举斯心加诸彼而已是则教与治非二道家与国非两途尧舜三代之治如此而已方今圣天子在位至公至明保民之心尤切切焉立法之意视前代为详立教之盛视前代为优夫善政则民畏善教则民爱苟在廷之大臣天下之方伯守令体皇上之心兼尽乎政教之责与其使民畏不若使民爱与其使民不敢欺不若使民不忍欺以培植乎天下之命脉元气则根本永固社稷永安生民无穷之福也区区之愚见如此敢论述於後以俟知者择云
家本五
正心一
董子曰人君正心以正朝廷正朝廷以正百官正百官以正万民善乎人君一心乃万化之本源臣民之凖的也故不难於治天下而难於治心焉此心一正万事可理此心一荒百度皆弛可不慎欤彼正人之事君也存其正心以行其正志君心若正则上下一心自然如云龙风虎气同道合谏行言听而治化隆矣臯夔稷契伊傅周召之於尧舜禹汤文武是也故唐虞三代之盛後世莫及焉彼邪人求售於其君也藴不正之心惟欲逞其志以图已之富贵故逆探君心密窥其隙先意而迎乘机而投私惠小节幸而一微中则大奸巨蠧渐以肆焉人君未之觉信而任之则正人日疎小人日进党引类附蝇营狗苟此倡彼和牢不可破则治道隳矣政柄一落鲜可复收如汉元帝之於恭显唐玄宗之於李林甫宋神宗之於王安石卒误国家卒祸生民卒遗讥万世也治乱之原实根於此可不戒哉是故人主之心当惺惺自持时加检察真诚不容一毫之伪至公不使一物之私持守不至俄顷之间当极仁恕以自居极坦夷以接物极广大以容衆一念弗正痛克猛省勿谓其隐而纵之滋根蟠蔕结则不可拔矣勿谓其微而怠於防溃堤决渠则不可遏矣故自微而检之易为力既放而收之难为功也昔宋太祖尝独坐令洞开寝门曰此如我心少有邪曲人皆见之朱子曰太祖不用言语文字而胸中自有真太极一部故人君之心如监之空如衡之平可烛万几
格物二
人主之格物不可无学问之功所以考往昔之是非为今日之龟监视前代之得失作後世之楷模也唐宦者仇士良教其党曰天子慎勿使读书亲近儒生彼见前代兴废则吾党疎斥矣奸人之用心专欲愚其君则为人主者安可以不读书穷理哉然当慎择夫邪正之道而留心焉苟留心於道德性命之原则知日增见益广德日修而治道隆矣苟留心於异端他技之末则用之於政无益於治道为之於身徒弊乎精神传之於後世不足为功业而治本乖矣昔程子在经筵尝曰君德成否责经筵时政得失责宰相夫时政之於君德犹水之源木之本也欲其流之清莫若先澄其源欲其末之端莫若先正其本时政之得固系乎贤相而贤相之言则在君听之也贤相之计则在君用之也人君识见既广则壅蔽自无知贤既深则用贤自笃小人之曲见私谋安得而进之傅说之告高宗曰念终始典于学成王之访羣臣曰学有缉熙于光明吁学非一日可毕而德性非一日可定择正人遵正道自始至终由缉而熙可也郭泰见茆容而劝之以读书范仲淹闻狄青而遗之以左传爱其人尤欲其学况事君以忠者又可不导其君以学哉
至诚三
一心真实万化之原念虑虽微鬼神森罗天地昭格故
为臣者有此心以事君则必志虑忠纯出辞吐气自然恳恻深至足以感动君心而千蹊万径深防曲虑皆不足用矣为君者有此心以待人接物则自然坦易平直疑忌间隔自然不生而凡深忧过计亦无所用矣故至诚之道大而天变之可囬小而豚鱼之可信微而仆臣妾御之委其心下而匹夫匹妇之得其情以之而事宗庙则精神自相流通以之而临朝廷则念虑无有隐伏以之而御诡诈则诡诈之情将自穷以之而待智术则智术之技无所发故中庸曰诚能动物先儒又曰诚无为几万物夫万物莫不自有实理以吾实心而行之则万物可动也故实理之所在不待於有为有所作为则非至诚矣昔人有言於唐太宗曰执理不屈者直臣也畏威顺旨者佞臣也愿阳怒以试之太宗曰朕方以至诚治天下不为也夫诈行於已将何以动物徒劳其心而不得其理也然太宗欲属大事於李积而左迁之则犹有不诚者焉而李积闻命即行则亦有以窥太宗之心矣故君臣之间洞烛以肺腑相照以肝胆相激以恩义则中材之人皆可使为君子之行苟貌定而心不然外诺而中不许上之心非真实则下之心怀猜疑如此虽曰仁义道德之士莫不爱其君亦将无由安其身无自效其忠矣故作天下之士气尤在於至诚
一内外四
善乎诸葛孔明之言曰宫中府中俱为一体陟罚臧否不宜异同使内外异法也夫国之本在家岂可自为偏私使内外异法哉一念之偏苟积而万物之理莫正一窦之涓滴不塞则将为洪波寸薪之余烬不扑则可以燎原易曰履霜坚氷至言隂柔之长有其渐不可不慎也六经所称述汉唐宋之兴废可以监已故尝论夫君道配天后德配地天无不覆不私于一物也地无不载不偏於一物也君以治外后以治内法乎天地顺乎隂阳也天尊而地卑阳动而隂静静则无所为卑则无敢抗故君无所不为后则听顺於君焉君不敢以自私一听之大公至正之法焉仆臣侍御虽甚爱之妇寺宦妾虽甚怜之一有弗正不得以私恩而蔽之何则法不可偏而公不可掩也然则居疑丞辅弼之任者岂可曰君之家事臣不敢干於外哉譬如一家之中父母所作苟或未当为子者当曲尽其诚起敬起孝思所以平格妇寺宦妾苟不守其分以干於正以犯乎礼尤当及时匡正无使至於纵恣不可救也如一家之中婢妾女子行其非间得罪於父窃柄於母为之子者尤当再三白父直逐去而後可毋使失节於宗族起怨於亲戚遂使豪奴悍仆盗鎻钥啓扃鐍窃契劵以招外侮以为亡家之本也又如人之一身寒暑伤於外者药之必易痈疽结於肺腑者疗之必难若又无良医不峻其戒约听其耽嗜於酒色惨酷於滋味而後砭其肌肤炙其肢体徒尽其心而无救於败何益哉
厚伦理五
五常之道本乎天理具於人心人之所以为人者以其有此也君之所以为君者以其职此也故人心不可一日而无此理天下不可一日而无君六经所载莫非此道周之衰其道乖孔子作春秋以正名分乱臣贼子惧而天下一治焉是则治乱之原在此矣故古之有天下者未尝不以厚伦理为先焉尧命舜以慎徽五典舜命契以敬敷五教禹之佐舜也汲汲焉以三事为务而三事则以正德为首成汤建中以表正万邦中即此理也武王建极以惇典庸礼极亦此理也德莫高於尧舜功莫大於汤武而所以治天下者举不外於此盖以为天以是理赋於民使民不失此理则君之任也故曰天地万物父母亶聪明作元后元后作民父母民不得纵欲以败是理徒有君焉耳一日无君则戕贼奸宄并作民无以安其生纵而不治则夷狄而已矣禽兽而已矣故并立乎天地之间者君与此理也呜呼天理之在民心亘古至今不可灭也斯民也即三代之民也富而教之岂非民之所以赖乎上哉作而兴之躬以导之渐摩之以岁月防范之以教化维持之以亷耻夫夫妇妇父父子子近而兄弟之亲旁而故旧大臣远而四海万邦皆有待於人君之推恩焉孟子曰亲亲而仁民仁民而爱物诗云刑于寡妻至于兄弟以御于家邦自三代以至於今其兴废靡不由兹者也慎之慎之
教本五
躬礼让一
孔子曰能以礼让为国乎何有夫让者理之实也言以礼之实为国则何难之有於乎干戈鈇钺可以取天下而不足以治天下庆赏黜罚可以治天下而不可以定民志尊卑贵贱可以定民志而不足以善民心欲善夫民之心者惟在於躬行礼让焉譬大河之水决之为渠疏之为沟散之为浍瀦之为泽蓄之为陂塘皆足以为利苟壅而不导则怀山阜圮城郭污稼穑漂室庐奔激冲射泛滥汨没无不为害矣故水可导而不可遏民性亦犹是也善导之者因其有恭敬辞让之心使之曲折周旋於事亲敬长之节升降拜起於笾豆罍爵之间乖争凌犯之风不作而和顺从容忽不自知其造就之浑化也不善导之者使之积而为怒目疾视之勇挺而为奋袂攘臂之习放而为醉祼忘形之非或委而为颓堕或靡而为燕安或卑而为佞谀或荡而无所羞愧或忍而至於残刻皆率先之不谨也天下之人岂有不善之性哉在乎上之人导之何如耳诚能躬礼让於上薰蒸陶熔俟其自化渐摩涵养俟其自成积之以久俟其透彻周遍身与之相安事与之为一沦肌浃髓而礼乐兴矣宋胡氏有言人君躬行於上公卿表式於下以明习人伦为要此三代教化之实也吁世有古今理无古今心无古今教化之实行三代之治决可复
立亷耻二
善乎管子之言曰礼义亷耻国之四维四维不张国乃灭亡嗟夫亷耻乃国家之所以防民欲也礼义不兴则亷耻不立亷耻不立国家之大患彼贪墨谄谀顽嚚鄙钝者虽尧舜之世岂能必其无一人哉惟尧舜之世教化行故礼义明礼义明故廉耻立彼贪墨谄谀顽嚚鄙钝者虽有之不能惑衆不能乱俗不能妨贤不能病国也内而三公暨百执事外而牧伯庶尹莫非忠正盛德之贤清修伟节之士故在下者虽有无耻之资恒不得施其无耻之技三代之盛皆用此道秦之亡在乎亷耻之不立也夫民之所以尊君亲上而效死於节义者徒有诗书之道以立君子之行以明小人之志焉耳乌有诗书可焚而君子可坑乎哉诗书之道废则君子小人无以辨矣故秦之亡极其速汉之兴至文帝躬行长者开游学之端公卿大夫风流笃好耻言人过而汉之治庶几成康之盛殆成帝之後王氏窃柄上下之间佞谀成风然终不足以亡汉者以文帝躬行之德未泯也光武一呼四方忠节之士争起而辅之而激浊扬清之道光武有焉明章之世尤知尊礼师傅故炎祚虽微士气益厉迨多士云亡汉社遂屋由是论之有道之时正人扬於朝而无耻者格其心颠覆之世小人肆其威而君子屯其泽威肆於小人者法必乱泽屯於君子者国必亡董子曰量才而授官録德而定位则亷耻异路贤不肖异处矣夫用君子可也而小人亦用焉退小人可也而君子亦退焉如是则贤不肖混淆民固未知君子之决可为而小人之决不可为矣民无定向俗何由美夫三公六卿天子所改容而礼貌之者也固不可轻进而亦不可轻弃惟贤则立之於位既获罪则退之以礼所以重朝廷而习见衆庶此贾谊所以言之於文帝也然则为今之急务莫若待君子以有礼置小人於无用不妄尊贤不滥罚恶则为善者有所恃而不惧於非辜为恶者有所惩而不得为侥幸则人人改行率德知所羞愧矣
重学校三
不素养士而欲得贤譬犹不耕而待获不琢而求文不可得也易曰圣人养贤以及万民夫养民莫先於养贤养贤莫大乎教化教化与贤士同一消长贤士与治道同一倚伏教道明则贤士衆贤士衆则治道得故有意於治道者必重夫学校焉论语曰既富矣又何加焉曰教之孟子曰饱食煖衣逸居而无教则近於禽兽圣人之忧民未始不有以教之者三代治道之隆系乎人材之盛人材之盛系乎教化之本原素立也汉帝之兴东征西伐戈未及投而过鲁一祀有耿其光唐太宗削平僭伪大召名儒累幸太学是二君者皆旷世之英主也方其偃武之余不暇他及而切切然知尊圣人重礼教者岂有他哉诚以天下之治有待於贤士故浚其源以永其流溉其根以俟其实也向使汉之文帝唐之太宗得三代之真儒如孟轲氏者居中国而授之室养弟子以万锺之禄上则人君师之而不臣下则公卿大夫躬率先以受教以周孔之道而易黄老之言以修齐之术而去词章之陋以诚意正心之要而黜其好大喜功之心则唐虞之治又何以过之哉虽然三代之学皆所以明人伦也人伦明於上则小民亲於下若夫审科第之多寡以验教导之能否视文词之优劣以定禄位之高下则於性命道德之原必不讲矣以华藻为高致以质实为庸愚以力行为虚文以才干为先务则明德新民之功必不究矣故所重者在此则所轻者在彼矣所务者在此则所趋者不在彼矣此三代之教所以异乎此方今朝廷教养之意超轶前代为之学者固当知所以为学矣选天下之真儒以师表太学择太学之贤士以分教四方德行文艺本末兼举务收远效不求近功此今日之急务
务实学四
朝廷欲得真实之才当先去夫华藻之学天下之大岂无实行之士哉在乎上之人教之养之取之何如耳教之必实养之必素取之不苟则真实之材得焉成周大司徒以乡三物教万民而宾兴之先之以六德次之以六行参之以六艺莫非详於行实切於日用者其教之可谓实矣自家塾而党庠而遂术而国学礼乐诗书弦诵舞咏开导之也周防范之也至动荡鼔舞之也有节其养之可谓素矣命乡论秀士升之司徒曰选士自选士之秀而升曰俊士自俊士而造士由造士而进士论定然後官之任官然後爵之位定然後禄之不苟虚名不求近效其取之可谓详矣教之实则学无不笃养之素则德无不周取之详则不材者无所进自乡举里选之道废而後世教养之方取士之法不可复古矣然汉取士诸科犹云近古至隋一变而为科举历代守之天下学士靡然从风竞浮文以胜质侈虚词以劳心刻氷为工镂朽为巧根本之学盍亦用心焉哉故以愚见观经义论策以为取士之一端则可也以为天下教养之格律则不可何则天下之材器局不同资性各异恭慎质实者或短於材华文思新奇者或涉於轻佻操守有余者智谋之不迨正直过人者材干之少亏近又观之北方之学者或长於讲说而疎於词章南方之学者或略於性命而优於文词长短巧拙固各不齐岂能举天下不齐之材而使之尽为文章之士哉措之政事行之事业固不可用无学之人然饰词於虚夸者非学也又何益於实政且能经义者谓之成效不能经义者谓之不成效愚见不成效者固不少而号为成效者未必尽通经义悉晓古道也朱子曰自隋唐专以文章取士而尚德之举不复见矣积至於今流弊已极其势不可以不正然则何苦而举天下教养之费以循积久之弊而不图实效也欤成周三物皆非文章孔门四科各因其材为治如成周为教如孔子亦云可矣今欲使钝者皆銛质者皆文则是将求胜於三代求过於孔子矣吾未见其能然也朱子之说不得行於当时而积习之弊曾未改於往日故愚见以为宜於当今而垂之永久者莫若渐改隋氏之陋稍复成周之制以三物之教而为四科之设岂不为一代之盛典哉若夫择师道之贤尽董劝之勤则又在夫上之人焉有二程之教而後有二程之学者有安定之教而後有安定之门人倘曰可以行之风俗教化或者其有小补云
惜贤才五
贤才之在天地间良不多得也培植之勤而後成旁求之周而後得相得而後用不相忌而後成功明君知其然故保养贤才如护四体渐摩之薰陶之浃洽之以恩泽鼓舞之以教化董之以躬行之术其培植之可谓勤矣然而不见用焉犹虚器也於是择而用之而不能得其尤异者则又察之於畴人之内考其言询其事观其进退然後用之求之可谓周矣及其用之也不称欲焉吾所欲为往往违意而逆心然後又察之不爽於事而协于衆情且有功焉其心专一忠爱久着诚贤材也於是欢然相得而後能成功进一贤才如是其难何可不加之意以爱惜之也疎之恐其太逼非任贤之道也疑之恐其太专非任贤之道也听之恶其太切非任贤之道也一行之或玷也察之必加详不委之於法焉一语之弗侔也察之必加详不委之於法焉一事之弗当也察之必加详不委之於法焉短之者交至恐其媒糵之也毁之者无实恐其攟摭之也公道以自持或仇怨之者至矣正直之不阿或罗织之者至矣故明君往往推诚以待之肝胆相照肺腑洞烛小人自无罅隙之窥瞰君子得以展布其四体矣且天下之小人无穷而天下之贤才有限也今日退一小人明日退一小人退之不已小人自然无几矣今日去一君子明日去一君子去之不已则君子自然无几矣小人得志则中材以下可以为小人者或变而为小人君子得志则中材以下可使为君子者或慕而为君子世道之升降其几又在此焉然则进退之际可不慎欤譬之种树者自萌蘖而拱把自拱把而连抱勤劳非一日之功求用在十年之後高山峻壑万牛引重千夫助呼致之不易也乃一旦弃之以寸朽听慵奴惰仆薪之以斧斤曾一念前日之辛勤哉故贤君每思培植之非易自然爱惜之深至
治本十【阙五条】
任贤一
治天下之先务在於任贤而已使三公得职者天子也使六卿得职者三公也至於使百职得其人者则又在乎六卿之与天官也以一人断之则可以一人理之则不可故人君勤於求贤而逸於得人焉夫端表则於六曹之地者非三公乎三公所以赞画天子以进退天下之贤者也天下之治乱在衆职衆职之得人在天官天官之得人在三公与天子故三公注意於天官天官注意於衆职吁知人至难也明有所不照知有所不及以张柬之之知而处武三思不如薛季昶以司马君实之贤而知王安石不如吕诲则广览衆听乂用贤之先务焉故天子之体当委任而责成功所委者当则所用者精苟衆职弗理咎在六卿六卿非贤责在三公台谏可得而言之天子可得而察之公论可得而退之天子常择三公三公常择六卿六卿常择衆职大纲举於上衆目理於下用贤之道得矣
辩邪二
李德裕曰正人指邪人为邪邪人亦指正人为邪在人主之辨自古人君之用邪佞未始不以为忠良也其弃忠良未始不以为邪佞也汉武帝明君也以公孙弘为贤相而黜董仲舒之正学宋真宗贤君也以王钦若为厚已而黜宼莱公之梗直彼二君者犹然何况夫唐之德宗不能觉卢杞之奸邪哉故君子之退小人必因君心之明小人之排君子必由君心之惑夫啓君心而使之明者君子难为功蛊君心而使之惑者小人易为力君子之事君也君心所欲必不顺而从恐陷君於非礼也君心所向必不阿而逢恐陷君於非义也其爱民之心常胜故不肯剥民之利以市宠其忧社稷之心常切故不能循君之意以固位其畏名节之心常在故不能窃君之位以苟禄其虑事也周而密其忠爱也实而深不可诱以利不可屈以势其肯为佞谀以要君也哉内不怀阿附之心外不为谄谀之行自非君之知已其势必疎疎故小人之排君子也常易小人之事君则不然常有以窥夫君之心思所以中其欲默揣其机之未发逆料其意之将萌君意所在常先事而迎君心所向辄乘间而入君所恶也则窥密而致毁君所好也则湎顔以为誉意在黩货则竭民膏血而不顾意在穷兵则危国社稷而不恤意在重刑则怨入骨髓而不问或以色慾或以土木或以封禅或以神仙思中君之欲以惑君心之非以保己之富贵无不为己君心既改政柄在手於是杜絶言路掩蔽聪明羣小而蝟集一倡而百和其势必至於杀虐忠良屠害宗支使己之威行而人莫敢议君之势孤而已日见亲又其甚至於人君父子夫妇至近之地其情有不得相通者吁可畏哉故小人一进鲜有能退之者自非人君能辨之於早後将噬脐莫及矣唐玄宗末年天下大乱乃悔曰吾不用张九龄以至於此遣人祭之於曲江夫何益哉汉之恭显唐之李林甫宋之秦桧凶虐令人切齿当是时非无忠良虽刳剖心胆其如君之不悟何然则生於汉唐宋之後者可以鉴矣
亲亲三
维持国本莫良於封建维持封建莫良於亲亲传曰亲亲而仁民封建者亦帝王推亲亲之恩以仁民也上古制治保邦用此道焉故久而不亡其亡非封建之失也失亲亲之道也夫王者之有天下不敢私之分封子弟使之各保其土以宁其民为之诸侯者亦不敢私之为天子守其土疆以保其民上下之间如木资枝干以?其本根资本根以荣其枝干枝干剪必伤其本本根拨必悴其枝荣悴相系岂得自弊其?反戕其本也哉是故伐大木者必先落其旁枝毁人国者必先殄其同类先王知其然於是内外相维首尾相制内之权足以弭外之变外之势足以戢内之奸彼有所畏而不敢肆此有所忌而不敢发长治久安之道莫良於此故曰维持国本莫良於封建也叔伯昆弟自祖宗而视之其始本一人之身自一身而视之固皆手足股肱也居一家之内合一人之身当使其身之气脉常相流通或壅而为疣赘或结而为症瘕滞而为跛?舒而为痿痹皆其气脉之不相流通故疾见於身不得为完身是不谨疾之过也昆弟叔父之亲彼此常相知不至有猜疑心志常相通不至有间隔恩意常浃洽不至有疎忌则籓篱坚固孰敢趾其垣穴其基而毁我墙壁也欤故保封建莫良於亲亲也或曰周之衰诸侯相侵伐无宁时天子下同於列国封建之失如此吁此非封建之失也亲亲之道不行也危而不知持颠而不知扶上则并礼乐征伐而忘之下则并礼乐征伐而窃之然犹足以久存者枝干虽强终不足以拨其本根也及秦灭周诸侯莫顾周亡而诸侯随之本根既拨枝从而亡势所必至也秦惩此失列而为郡县楚人一呼而亡秦若反锄以振朽枝此无枝干以蔽其本也汉惩秦失大封诸侯王又胫大於腰指大於股之病又失其中道也然有如文帝笃亲亲之道吴楚之祸何自而发哉鉴亡秦而制封建惩周汉而笃亲亲治天下之道不能易也
爱民四
孟子曰得天下有道得其民也得其民有道得其心也甚哉民心乃天下之本国之元气也本蹶必痿气竭必亡失民者灭得民者昌夫自古有数百年之天下者必其有数十年爱民之实政深恩厚泽有以固结其心而不可解焉故後嗣子孙虽不免昏戾而未至於斵丧前人之泽者其民皆不忍去盖培养之固根本植立不可得而揺动之也故欲保夫天下者莫先於保其民书曰民可近不可下又曰可畏非民惧之以刑则愈犯临之以威则愈慢絷之以法则愈肆愚之而愈智暴之则离遏而不通则溃惟其有可畏此其所以不可下也不下之则所畏可无尝以周秦之事观之周积仁日弱而历年最久者得其民而又得其心也秦积威日强而後世笑之者秦得其民而不得其心也秦用法如雷霆视夷三族如拨余烬然然民不畏刑刑卒不可措奸卒不可止是惧之以刑而愈犯也秦皇虎视四方威行天下三十七年可谓极矣然而佣耕之氓敢辍锄大言而不顾是临之以威而愈慢也罚及弃灰禁及同室内息法不可谓疎然而挟匕首於殿上奋鉄鎚於沙中者未闻有畏缩之态是絷之以法而愈肆也焚诗书烹学士以愚之而良平之徒其智出乎学士之表愚之何可得欲富其国而取及锱铢一旦四方蜂起遂不可制暴之安可施以六国之地入秦而六国之民智者无所谋勇者无所施目相视而不敢开其喙则又有心非腹诽之诛於是蓄愤而俱发者若鼓奔涛而决坏堤而秦莫如之何矣遏之安可为此秦之所以甚可笑也文武周公之道则不然怀之以德而民莫之犯齐之以礼而民莫之肆坦易平直而民莫之?开其智使之尽格物穷理之道修齐治平之术节其力使之鳏寡孤独有养通其情而同其好恶使之有所庇倚是以仁心仁政浃洽周遍民之归之如赤子之慕慈母虽絶衿去之亟走而从焉然则有天下者将何所惩惩秦可也将何所法法文武可也夫为国莫先於得民心爱民莫先於行实政实政莫先於用仁贤举文武周公之道世世守行之未有不长治久安者也
敬天五
人君常存敬天之心则万几可理所居之位天之位也不敢怠其位者敬天也内外百辟天之职也不敢旷其职敬天也四海万民天之民也不敢下其民者敬天也凡天所叙之典天所秩之礼天所命之事无不顺乎天则天意得矣书曰皇天无亲克敬维亲诗云敬之敬之天维显思夫知天之无亲则不敢不敬知天道甚明则不可不敬不敢不敬者畏天也不可不敬者知天也知而畏之则能顺乎天顺乎天者必得乎民民既得矣天下孰得而动之哉且天者理而已天人相与之际不可以不慎爽於理者拂於天故人事之得失天道恒应焉况人君者父乎其天母乎其地天之眷君不顷刻而忘犹父母念子不斯须而舍一出往之间而昊天及焉一游衍之间而昊天在焉盖天体物而不遗也岂可谓其高远不吾察而有怠忽之心哉片言苟善天听伊迩感应之理真犹呼吸之相通者也故圣哲谋肃乂而雨阳寒燠风应焉致中致和而位且育焉此无他吾之气即天地之气吾之心即天地之心也故人君兴一念以敬天其精神常与天地相为流通汤六事以自责而大雨遂至太戊修先王之政而桑榖为祥此感彼应何其速也由是观之天人相与之机密矣且汤与太戊岂必有乖政也哉而所值如此者如人子之所行罔有过失而父母犹时震怒以恐惧之者固使之坚定强忍不至有非心也且天意所在多非人之所知如老成之人虑事有非後生少年所识室家虽安宁而思患预防之意常先事而丁宁忧愁衣食之念尝预期而告报盖爱子弟之心无所不用其情也子能只顺之则父母?豫矣汉文帝治平极盛之时而日蚀地震之变不减苟文帝不能只顺安知无咎徵之应乎惟文帝能只顺故有其象而无其应也唐明皇安史构乱之极而天变略无盖天意稍厌絶之矣明皇卒不省悟乃至於乱也故天变之见不必皆有徵而天变之无未必不可惧苟不务修德或专行厌胜之术或故作其事以应是不惟不知天意且欲求咎徵之必应也况一隂之长尝左阳盛之时而一阳之生尝在隂极之日人君居极盛之时当思持盈之不易遇亨嘉之运当思保泰之为难先事而忧则无可忧之事矣思患而防则无可防之患矣慎终如始敬之敬之
泊庵集卷二

[book_title]卷三
<集部,别集类,明洪武至崇祯,泊庵集
钦定四库全书
泊庵集卷三
明　梁潜　撰
记
竹所记
梅冈南塘之上渡石桥并浅堤回纡而後入者王君伯亮之所居也地不盈亩屋数椽而竹数千竿过其外者徒闻鸡犬之鸣吠童稚之语笑机杼之声哑哑然而居人烟火在其中者不见也桑枢蓬户俯而後入仰而视之则长梢直节上拂乎云汉而烟霞雨雾纷披挺拔冥迷蔽亏之状顷刻而变万殊而或清风徐来却邻父之侬谈止童子之余诵拂衣宴坐而听之则四壁之外如丝簧金石之互发而涧声鹤唳与夫樵者之歌牧人之謡若呼而应响而答者君盖乐之而自号之曰竹所君简易抗直不妄交於世其人非负清情雅况者亦不至其门予尝过君君葛巾黎杖练袍无緼而油然自得因与予观竹入其室予笑而问之曰君室中何所有也君笑而答曰山珍海错之奇熊蹯豹胎之美吾无有焉至於钓登巨鳞瓢贮芥荠酒湓盎而午熟鸡啄黍而秋肥则吾有也因取酒酌之醉而後论其先世豪奢盛美之事而今未尝见矣盖竹之东旧为寅宾楼楼之下为濯缨之亭其外为驷马之门其北数十步即梅冈梅冈之下为万丈楼宋丞相信国文公为其五世祖约斋先生书履恒谦益四德在焉当其盛时连甍叠槛花木之富宾客遨游之乐殆无虚日及其废也一旦丘墟蔓草禾黍生之过者莫不慨然叹息於乎盛衰之来亦谁能拒之而人情不能无忻戚也君及见其家盛时今老矣乃泰然安於穷约如此岂非贫富不易其志者哉夫竹不以寒暑改其节君不以穷达易其志则宜乎君之爱夫竹之至也至其居之安乐之深浮游汚浊之表而外累不足以介乎其中则君之独得又有在於竹之外也君不以言於人人亦少知之者因书以为竹所记
清风楼记
都城之浩穰天下之会也万夫之涂百货之所通行者肩相摩势不得回还而文鼎之所居尤甚因筑楼高出闤闠以周览乎四方以脱烦?於纷埃之表中书舍人王君孟端予友也为写竹数千竿於楼之四壁君於竹甚自惜独於斯楼写之如此其多也盖其意酣气适振笔迅扫如驱龙蛇而出乎风云雨雾之中挺然而直节放锵然而爽籁发使登之者观其劲正拔出之操如见夫壮夫烈士之形容如长林大谷而幽仙羽人卒然而相遭使人神情变易思欲与之处而百虑皆化何其美也於是君与文鼎饮酒其中酒酣顾四壁若清风飒然而至者因以名其楼明年君以扈从来北京为求予文记之曰清风楼者予所写竹在焉予尝要君写而未之得也闻而异之曰夫何为得此於君也哉君亦冁然而笑之因为之言曰夫人不汨於富贵贫贱则举天下之故有不足婴其情者浩乎其自得超乎其莫与之偕如昔之务光鲁连严子陵陶元亮者其清风固油然於六合之间而无穷也而今不可见矣君独振其高韵以见於所写之竹盖亦寄意於此矣及其於文鼎也又以其情好之所锺意气之相合而不自觉其倾写之至焉人固莫能测也世必有会其意於忘言之表者哉而非予之所能尽知也君为人气岸高迈若不可俯仰一世文鼎与君交厚静直退然工於写山水善书而能赋而混其迹於市区胶轕之乡於乎彼其汲汲於得失之际忧愁思虑日交乎其内则虽离世以独立絶俗以自高亦徒见其迹耳夫何足道哉
芙蓉山房记
忆昔放舟青原白鹭之间望文江数十里外郁然而秀出者芙蓉峰也云霞开阖羣山环而向之而莫与为匹者世传其下多丹砂空青琥珀之类又云其山即幽狱故又名天狱云於此逮系鬼物其为缪妄甚矣然好怪者尤喜传其事郡志所纪亦以为实然不知其无是理也於乎有山如芙蓉而不能遨游升降於其中以揽取其清胜乃信其诞妄缪悠之说如此其亦可笑也夫庐陵数百年来忠节文献之盛天下莫不仰慕希冀以为山川神灵实生此魁杰之才皆想望览见其胜有未暇者则以为恨独胡氏居此峰之下累世矣今有初又因以名其所居之山房盖不以其积玩之熟而忽其可美不以其饫见之狎而厌其可爱其亦喜之至乐之深所谓缪妄不稽之说者自不足以夺其恒好之情而他人之仰慕希冀有未暇者有初得而专之也不亦快也哉有初系出公霸之後忠简刚简之余烈殆与此山俱高不泯山之巅老子之宫岿然而立好奇之士常至其上以周览其四旁其必有指胡氏之居问其先烈而慨然动夫高山仰止之叹者乎有初之子【某】来京师因翰林庶吉士胡?求予为记遂为之书?有初之从子也
世节堂记
吉水曾希升之来京师也从其舅氏翰林编修周君孟简过予因慨然流涕而言曰遭家之不幸凡三世皆以夭殁曰明辉予曾大父居中予大父而仲持予先君也三世娶皆周氏周氏里盛族曾祖母西园先生方大之子寡居时年二十八祖母元东宫说书志远先生之子方大子也寡居时年二十七予之母则子敬之子又志远从子也寡居时年才二十二三母皆以节自守独予曾祖母之殁久矣幸二母康强无恙方将以其事闻于有司以干旌别之典而非二母志则有所不敢又恐其终遂泯然无以表见於世则不孝之罪大矣因以名其堂而求记於先生斯二母志也谨介于舅氏以请予闻其言而悲之夫三代盛时内教之修自闺门乡党达之邦国以风化天下故不独公卿大夫之家虽庶人女妇亦皆能躬蹈礼节以之而自防此其教使然非其质之能然也三代而下内教不行闾巷之女妇无所取式苟有足称者非其教使然其质之能然也由於教虽中人可使为贤由其质虽贤不能保其无过然则後世女妇之行有足称者岂不尤难也哉曾氏之母同出於一门无间於三世盖又旷世所未尝见者至欲泯晦不愿以闻於时此虽士之明礼义审於轻重内外之分者尤难之也方女教无闻之後而有如三母之行是宜为之书不独以着三母将以警劝千世也希升为人循实其远祖三聘三凤当宋季世皆有卓行三凤当时目为伪学在吕祖谦三十一人中者也志远为东宫说书时其母命之还即日辞去不顾当时之贤者皆高之两家先世风节凛然如此三母之行固有所薰渐而然哉因并书之俾以记其堂
勤有堂记
世之爱其子者尝有无穷之计而尤自以为得者金珠象犀货宝之积居室舆马之富使其子终身不至於穷乏然不知金珠象犀之宝相迁徙贸易於世者无已也多藏厚积鲜有不至於败者六经百籍圣贤之训天地万化之理备焉探之极其深而人不以为过索之穷其源而人不以为侈充积之极盛而人不以为泰顾所见之下者宁以此易彼及徐而计其後也卒为世笑之亦何其不思之甚耶平昌吴仁济取韩文公所以训其子者名其堂其意拳拳焉望於後之人者甚至既而其子绍生举於乡登进士第以选为翰林庶吉士所以慰其亲之心有在矣明年仁济来视其子于京师留数月将还平昌求予文记其堂其意又欲以勉夫後之人也仁济遗其子者如此而其子卒由是以显嗟夫彼屑屑於金珠象犀舆马居室之遗者果能使其子守之而不见夺於人者乎不独不能使其子守之虽其身欲守之以老不可必也然则以其身之不可守者遗其子倘来倏忽不知其不足恃可谓天下愚人也哉仁济之识量其过於此远甚遂为之书
竹轩记
进士顔大和为令广东之四会县凡六七年不他调因即公宇之後为轩而种竹焉少暇辄退坐于轩中盖潇然不知炎风瘴雨之为烦毒也其高雅劲正超然独立之操若与此竹相赏於遐僻之邦而其凛然虚心寡欲之气骚人逸士所自负而高者将皆兼取而并有之其为可喜岂流俗之所能及哉予尝为令四会知其民之难治大者挟其气以豪小者负其忿以争临之以威而不胜其诈之售也抚之以惠而不胜其威之?也甚则阻山谷以自比蛮獠而吾号令文法之具皆莫之施苟未能清心寡欲以临之则鲜有不至於困者况望其能肆情一轩以翫其所种之竹如大和者耶大和有暇日以自适其情於一轩如此其为治又可知已大和来京师因其友翰林侍讲陈杲之求予文记其轩予尝喜淇澳之诗所以托兴於緑竹者言君子学问之力自治之严道盛德之至善而後申之以有斐君子终不谖兮者言其有是君子之实而民之不能忘也其寄意於竹皆君子成德之要道大和其志於君子之道者也治一邑固不足以着其志然未有不能其小而能其大者大和诚有以爱其民将见其民爱之而不忘视其竹犹召伯所憩之棠也其有已乎哉予不能忘四会大和又告予以其民有不忘於予者故为书此俾记其轩其民秀而文者多读予记庶几又知予情者耶
洞慧观记
庐陵城四面山之踊跃而出者如虎豹麟凤之壮丽虽数百里外皆可见也独附城隐然如偃月之状者曰月山山之小者最近而其地实胜附山而为之居者洞慧观也先是元大德中郡人刘宜中为营此观既成又尽施其赀且弃家从观之道士陈秋崖者学道其中以老焉宜中号无隐时又有徐石心者山东人闻无隐名而来为之徒於是洞慧之胜层宫邃宇渠渠然游览之士相接迹於其时及元之乱栋宇像设日就毁剥历数世几七十年至今主其观者欧阳梅溪也梅溪不溺於其流读书赋诗授学徒於月山之中而於驱馘邪祟之术尤高一日发其所有资复营建之自殿而庑而门以及三清羣真之像皆完而饰之缭以周垣树之松栢既又为燕息之所宾客之庐凿地为池引流而注之艺兰于室种竹於堦聚图书於庭凡可以资其奉养者无一不具焉加以太平之久松栢之植者日以茂宫室之营者日以备四方之游者日以广於是洞慧之胜视旧为有加永乐十四年冬其里吴道弘来京师因胡绍武求予文为之记予固同郡人而未尝造月山闻道弘绍武道其事为跃然想见其处夫道家之说以虚无恬淡为宗以链气化神为本至其为法以呼召风霆驱役鬼魅祷祈寒暑则亦欲以兼济乎万物以为之用着其功於冥冥之中而不欲自逞於时此其教之所以然亦其流习之久非一朝一夕之故也若其广大宫宇以自植又系其徒之材如梅溪者是已梅溪欧阳氏之贤者也虽放迹黄冠而志有足尚欧阳氏之在庐陵者无闻矣而梅溪又失之此而彼得焉吾重为欧阳氏叹也书以鑱于石俾後之人知洞慧之废而能兴者自梅溪始知其废而兴之之难则知继而守之者其不可以易也夫
坦端堂记
故吏部尚书刘公崧以老乞致仕高皇帝许焉既赐之还又宠之以诏公归筑堂於私第之左名曰坦端之堂盖取诏书坦怀端志之语云於乎高帝於公眷顾之厚终始不替至於名成身退而宠眷益隆宸翰宝章之辉煌?然照于蓬荜君臣相与之际亦何其盛哉始公由儒生见授兵部职方郎中拜北平按察副使改礼部侍郎权知吏部尚书事文章功业并着於时位望隆矣而谦卑如未尝仕然不矫激以絶物而行益峻不诡随以同衆而衆莫为之异一於诚而安於命公之所以简在上心者其以此也自古人臣不受知於上不足以行其志於下高帝於公知之深故一语而尽其平生虽尧舜之知人无以异也此公之所以拳拳不忘既去其位而犹有以名乎其堂焉公归之明年复以司业徵及公之卒恩章尤笃生荣死哀古今有如公者亦少矣公所居曰珠林距泰和城五里公殁未几其居弊不治者久之一子又早丧其孙曰并长知学能世其家因改筑其堂而新之盖距公之没已三十年矣於是琼州守王君伯贞为大书其额而并以请记於濳潜自童子时尝拜公於床下公不以其童孺加抚爱焉盖尝慨念公之不可复作也因为之书俾以记其堂云
皆春堂记
天地以至和之气育物於春凡物之勃然以生於春者皆此气之充也屈者以伸郁者以畅挫折而衂伏枯藁而困悴苟遇其时莫不奋然昭苏盖天地之心造物者之仁固如是也然尝默求其故其所醖醸以成此气之和者亦深矣穷冬寒沍霜雪之至严凌厉凛冽摧而迫之以敛其生意者无遗毫髪使其时摧而敛之者有所未尽则发於春者亦安能溥博弘畅如此其至耶君子之道常使造物者之仁存乎其心天地之和万物之春常与之接盖几乎仁道之流行矣然其学未易以至也镇江有学医之士曰何彦徵挟其术以涖於大医安静不妄其气甚柔其术视古俞跗不异所谓鑱石桥隐案扤毒熨搦髓揲荒之法遇所当施辄发其技而不少止夫然故噭号而呻吟苦痛而无聊者皆得恬然以安嬉然以乐其生而皡皡然以即夫泰和之域若有契夫造物者摧落发舒之妙也彦徵於是名其堂曰皆春而以求予记於乎彦徵及物之志亦何其弘哉病者得愈彦徵为之喜如万物之畅达而接乎其前所谓皆春者不待言可见其意吾独惜乎世之不遇彦徵者多也岂独不遇彦徵彼隐忍姑息不强委一朝之苦而宁抱终身之痛见者为之悲酸盖遇彦徵而不用其术者之尤多也於是为记其堂而叹息焉
止斋记
予舅氏陈仲亨先生居泰和城西柳溪之上因其故庐为室而名之曰止斋盖陈氏之先世常显矣方其盛时宾客骑从之衆?然常隘其闾及遭离乱无一瓦之覆而先生之兄仲述复以进士遭逢圣主为名御史於时陈氏子弟之进者亦浸浸乎盛矣然先生方慨然叹息以谓盛衰之相寻者倏往而倏至承乎其先者非不难而立乎其後者不可必也於是低昂俯仰谐嬉以玩世同乎流俗不絶情以为高不矜气以役志而或凌厉振迅赫然以希夫过情之誉翘然以干夫非分之冀者未尝有也以畏慎约其志以澹泊养其躬以礼义训其後人且名斋以识其意盖先生之年已老矣今年春其子公余改官枣阳教谕至京师属予记其斋某何足以知先生也虽然先生孝友之行本乎其性而敏默深识穷物理之密微极思虑之精深人有所不及者其所以退然自托如此者岂无所见而然哉时行时止之说在易之艮可推见其隐而世之自取偾覆之患者常始於不知所止也然则先生岂所谓知进退存亡之道者非耶是不可以不记斋之前後有修竹佳花之植可玩而?而予之居与先生近顾何时从游其中以问所止之说耶
云山草堂记
赠奉议大夫右春坊右庶子建安杨公士美今翰林学士勉仁之先君也公贤而有才略尝被举至京师上以其子既仕於朝遂赐之还所居在邑西云际山之下因名之曰云山草堂公於此徜徉以终焉其殁又几年学士君思草堂之胜而慨其先君之不作也以属中书舍人王孟端为写云山草堂之图且属予记之君之言曰始予先君遨游乎此山之中予时尚少也然而涉涧溪陟冈阜撰杖?琴策壶觞之具下上乎云烟竹树之际予未尝不从故旧朋友或与之俱往亦时时酌酒於泉石之间醉而後见之於咏歌者其音锵然而其乐盖陶然也长松修篁干霄而蔽日松之声翏翏然泉之声淙淙然猿鹤鸣而岩谷皆应先君尝静坐而听之有油然自得之意至其暇日呼予昆弟告以诗书礼义之训勤力忠厚之意其言尤谆复而详恳然自予之窃科目入翰林遭逢圣主眷遇之隆凡十九年乃得推恩先君赠典之加?然贲于岩谷而先君与先夫人皆不及见矣顾宠荣之已至而中情之益悲乃追维畴昔慨幽谷之遐踪思见夫艹堂之胜而凄怆怵惕无日不往来予怀者此图之所以作也至於予之悲有非图之所能尽者子为我记之於乎古之人不忍忘其亲而思其居处笑语志意嗜好者无一事而不用其情学士君云山艹堂之作岂所谓致爱而致慤者乎此其意不在於山水之间也虽然玩其图见其山川艹木如升乎其堂闻乎其容声则思之所由兴又未必不在斯图也因备书其说以记之焉
醉吟楼记
予同里刘仲良氏筑居县之南十里夏村之溪上有楼数间仲良日觞咏其中而扁之曰醉吟之楼时仲良年几六十矣予因念其壮时俊敏颖拔之气英英然足以驰骋於时而今老矣乃颓然自放於山水之间且以醉吟为足以适其意而大书以掲於所居之楼上仲良岂固欲酣放以忘於世耶抑固有同於乐天之所谓醉吟者乎方乐天退居洛中龙门八节滩之上歌童舞妾宾客宴饮之奉何其乐也而其中情有不然者吟咏之意随遇而见而悲慨愤叹之发其意拳拳非忘世以逃於物外者之比也仲良喜饮酒以适其意忧悲愉怿之积亦时时见之於诗然而屏居夏溪之上者则无所用其心於时也抚长松?茂树非其交不与之接非其事不劳於怀世盖忘仲良仲良亦欲相忘於一世此其情与乐天者异也虽然夏溪之上土沃而泉甘幽芳佳卉之植被迳而盈畴登其楼以望羣山之外则西阳三顾金华武姥耸立其前後仲良既醉而吟於此信足以忘怀万事者乎予自縻禄於朝以来北京於其意之所适有不能尽知徒慨念其山川为之想像而叹息焉仲良之子士皆举进士今为河南按察佥事求予记其所谓醉吟楼者因为之书俾以告仲良尚以其所为醉吟之什示予一覧也
清白轩记
云南按察佥事茹良玉取汉太尉杨震所以遗其子孙者名其轩曰清白良玉世本晋阳人自元末客蜀之巴县久不能归遂家焉其地在巴渝之间今重庆府属邑也重庆昔者为明氏僭窃之都巴蜀之水至於此而合下为三峡千余里而後出夷陵其壮且险天下莫之过也予尝道经其地览其山川因访其遗老盖太祖皇帝之定四方也最後乃取蜀方其用兵时一自汉中入取成都一自夷陵攻瞿塘成都既溃瞿塘亦披靡不支遂直捣重庆明氏君臣既系颈出降而兵马粮饷府藏之货财远近属邑悉封上于有司其地未尽烦兵戈故其民至今号为富完其学者习於礼义才充而气完仕於时往往取通显者此岂独其山川之高深致然也亦其安集富完之余遭逢太平之盛加以诗书之涵养而流风遗俗之未冺者因得薰其化而致显荣於时其材之成有自来也哉良玉蔚然有今学者之文词而介然以古君子清拔之操自励观其所以名轩而想其意气之伟出岂不贤矣哉而岂独如是而止也定其志而不迁充其所守而不可夺则见之於事业者固将?然照耀其山川无穷也则其所谓清白者又何以异乎昔之人所云耶予自去蜀以来京师往还两都忽忽几二十年志气之衰耗甚矣然犹常时想望其山川而思见其士之志节盖其去之已久而与之接者益少闻良玉之介且洁而又居乎风纪之任足以行乎其志可爱也夫其可尚也夫良玉以求予记因为本其山川习俗之故以记其轩
贞节堂记
贞节堂者泰和刘彦桓与其弟彦湘所以奉其母孺人之堂也刘氏为里钜族彦湘之尊父曰仲坚好学负材其兄号吟所者尤豪於诗孺人归刘氏十年年二十八而丧其所天子二人长者才三岁遭家多故播迁倾覆一门壮者无几存或劝孺人改适以存二子者孺人辄大恸欲絶持之益坚卒抚其孤至於长大教之以至於成凡四十有二年而刘氏之嗣赖以不坠者孺人力也夫节义人所难也士大夫非素明义理一旦临利害之际鲜不失其所守女妇生长闺门乃能蹈之终身不失岂不尤难也哉孺人姓萧氏元御史方厓君曾孙也君以方壮之年当元盛时自江西儒学提举佥宪广东西拜监察御史弹劾奸宄所至为之凛然一时劲气论者至与丞相文信公并称百余年来未有以其言为过者然年三十八卒矣於乎此吾庐陵之所以盛盖自诸贤忠节之着而又有如君者惜史传失传不得暴诸後世乡人父老虽能言之亦十失其八九其子孙又迁徙沦落少有知之者闻孺人之贞节使人慨然念之世家余韵流波其未泯者尚在於此哉故香山县丞彭君叔介尝为刘氏塾宾为扁其堂曰贞节而琼州太守王君伯贞为大书二字以掲之彦湘又以求予记闾阎之士欲知方厓君之烈者读予记则不独有得於孺人贞节之一事也
溧阳县学乡贡题名记
进士之科自隋唐距今几千年贤豪俊乂之出不可胜计圣明统一万方诏天下立学既岁贡其士子之贤者又取之以进士之科此与成周乡举里选之法并行不废也故今之得士也尤盛至于薰陶消化使人人自趋于善禁制防范使不失其性则三代以下未尝有也由是海隅边徼万里之外皆翕然响应而况溧阳之为县密迩邦畿其于教化得之最先且深者哉夫古之教自格物致知以至于穷理尽性先後本末之详未易能也而其所由入莫先于六经孔孟之言今之科举于六经孔孟文词章句之间要不可苟而止也然而致察于章句而日造夫义理之精微致笃于文词而日究夫圣贤之隐奥博求而约取勤行而不怠则自尽心知性以至于命者亦不自知其至也夫于天地古今之秘人情物理千变万化之由以及夫三代君臣化民成俗之微言深意皆得之于心举而措之其有不沛然泽被天下者乎其究之不深则其言之也浅其讲之不密则其出之也疎则夫学者于此果可易而求之耶由是论之科目之于教化疑若浅事而千余年间所以得人之盛其亦有以然哉予外弟陈公余佐教溧阳之三年集士子由科第进者自洪武以来总若干名勒之石而立于学宫非徒以劝来者一时之士所以涵濡圣化而得之最先且深者亦于此而见其?也予弟本之尝教于其学公余因以求予言故述予所闻者为之记其必有深明六经孔孟之言出其间而任致君泽民之责者夫岂徒文词章句而已哉
偃雪轩记
车之两厢曰轩而凡檐宇之间可凭以望者亦曰轩郭君仲辉则因其舟中可望者名之以轩者也舟颇宏壮其中之室高及寻横纵加寻之四刳木为承溜其上加梁棁焉而漫以版牖其两旁以为轩轩之空可以出入其坐也可倚其立也可凭可望以宣其烦燠至於波涛烟雾之接则浩然如据堂戺而望乎郊野之空旷也仲辉盖爱其疏达而未有以名之予时与同舟自济隂以趋北京忽大雪平地数尺光景焕发洞澈乎轩之内人之居乎舟中者或若偃卧乎雪中凭轩而望之则树林高下於川原之际鳬鷖鸥鹭出没乎洲渚之间者皆随遇而辄见舟之行不止而幽奇伟怪之接於轩者亦屡变而无穷也予心乐之顾仲辉笑曰自南洲所见雪固有如是者乎而况局於邱园枢户之间一隅之近求其泛览流观穷万里之胜不待褰裳蹑?而尽得之於此轩者未有如今之观也予为子名之曰偃雪轩不亦可乎仲辉闻之欣然大喜取酒相酌曰先生其为我记之予昔尝仕广海间苦瘴热恨无雪以自濯今乃叨蒙国恩忝职侍从得遨游两都以观览奇胜於河济之间其为喜幸亦已至矣而仲辉尝从先君读书其胸中拔出流俗又久处北京可乐可喜之接乎目盖不止此也虽然骇於所未尝见而厌弃於玩熟者人情莫不然也以予之所骇而恐仲辉之厌玩也故为之记使仲辉知予之所乐者在此虽久处未必厌也
春熙堂记
庐陵张君思恒居之旧为沼自思恒得之乃刳治其污泞实以土石筑为堂寛爽深靓周旋拜起可以容衆而合族其上为楼曲栏回槛倚靡而相通其高可以抗烟霞而览山川之壮其下俯以清池池之上为圃曰乐圃广数亩种竹数千竿被之以芳杜猗兰浮之以荇藻莲芡烟收雨止徐步而遐瞩则汀沚之外溪涧相绵轻颷方至而逸响旷发盖其状无穷其可爱而乐者亦无尽也思恒自幼习诗书礼让不幸早丧其父兄弟四人既丧其伯兄寻又丧其弟存者独其兄思忠思忠耿介慎厚甚爱其弟而思恒之事兄亦敬恭怡怡然一味之甘惟恐其兄不在焉其厚於伦谊盖其性然也故堂之西为轩曰二难之轩其兄与弟之殁二孀妇在室一有子一无子然相与居二十余年卒能自誓以不背所天故其东为堂曰双节之堂大书特扁光耀相照凡过其里升其堂者皆悚然以作顾视其子弟少长之际皆俞俞然以喜久而薰然若有得於中爽然若自失於外及退而游於其圃则又莫不诩诩然既倦而忘归既去而不能已於情也故合而名之曰春熙之堂而张氏锺庆於此者盛矣嗟乎四方之治久矣闾巷之民侈於居室舆马而鬬狠忿戾无一日之宁者皆是也顾其中能以孝友礼逊敦行於家使流风被於人人其为禆世匡化何以加之哉予行四方而寡见其人乃於思恒昆弟而得之语曰家难而天下易如思恒昆弟者非得之於家矣乎使有以推之而曰难焉者吾不之信也思恒二子铉镳一孤侄锺爱而教之无间焉求予记其堂以示数子者且以勉其将来予既游其圃乐其山水升堂而信其孝友之可徵故为之记
涌翠楼记
庐陵城北数里望羣山如围江流际山而极不见其所往然其地少平荒垒之雉堞与人家之竹树郁然布列其中山之可望者尤未尽见也张君思忠之居城北者因而为楼以据高邱出氛埃而临广野然後天玉瑞华青原诸峯远在百里之外者皆见焉其岩壑苍翠高下横纵如鳞攒而粟聚如沧海之波涛其孤嶂重壁森耸而出者如虎豹之跳跃而出乎丛薄之外风雨晦冥光景倚薄变化倏忽而其状益奇因名其楼曰涌翠之楼至其浅坡平陆衍迤起伏之际仙宫释宇往往据之以隐伏而远沙极浦之间帆去樯留之可见水之溢出者因而堤之以为渠渠艺以荷而堤皆植以柳风至而荷香烟霁而柳媚盖居其上与常游其间者皆不知其胜独於楼而後得之若其胜在於楼而非其地之有也亦奇矣哉夫天下山川之美者常多而好之者少也虽好而居之僻有不可得或仕於四方贾於江湖之远意有所不暇一见而心已厌至於其适也则乐玩爱赏之不足而忧愁离思系之矣求其常与之处又有暇力为楼以尽其胜朝夕饫见熟玩而未尝厌者什百中一二耳若张君者是也君所好如此其志趣度越於人者亦远矣哉永乐癸巳之秋予获登楼而纵目焉然方上京师又辄别去所谓意有所未暇者其予也哉
诗意楼记
永嘉谢廷循其先世尝以文学显於宋元之间至廷循益好学而工於画永嘉多名山华盖紫福松台诸峯环城远近状如北斗故世称为斗城其尤秀者曰谢山以晋康乐公尝游其间而得名者也廷循家城中筑楼高出城外每图画之倦则凭高而望山有足爱者层岩重壑或离立乎远空或屹然近在几下而云气之往还光景之卷舒蓊然而深隐煇然而明霁使览之者爽然而自快盖虽能赋之士抱襟发舒然徒得之于其目郁乎其中者口固不能道也由是好事者为题之曰诗意楼廷循以求予记之夫古人之诗不徒模状物态在寓意深远非深於学者未易工非博物多识不能赋也然亦尝藉山川之清淑以畅达其性灵以予之拙於诗也安得登斯楼假山川之助庶几一为某赋之然又以谓环列夫楼之外者予能赋之某固能画也得之於画与得之於诗者其意岂有异哉廷循今居京师予尝过之索其所画草虫花卉羽毛之属聚置一榻之上观其纷披鼓舞之势昂饮俯啄怒鬭鸣呼之状真如读古诗邠风而笺尔雅则亦何往而非诗意固不必楼之外也廷循知读书又多能如此因并述其所能者以记其楼使登高能赋者或於此两得之也
重修白沙灵佑庙记
庐陵上流三十里曰白沙有庙曰灵佑相传以祀宋高阳关都部署康公保裔也按史公初以彰国之节守高阳契丹入寇范廷召求援於公公比至而廷召宵遁敌骑围公数重左右请易甲以逃公曰临难无苟免此吾效死日也大呼入战连数十合杀伤甚衆矢既竭犹奋空拳以击贼遂死之公死二百年宋失其故都而公之神亦徙而南焉公洛阳人死河间久矣英魂毅魄犹凛然不可污如此当是时有身为将相富贵尊荣而忍於背君父以向事讐仇者其有愧於公何如也史称公谦逊谨厚崇儒好礼则公於死生去就之义必有见焉岂寻常武力之士而已哉公既着神南土其精爽之在物者益赫然隂威惨烈真能使神奸慑伏而民之奔走奉承者亦罔敢或怠水旱疾疫祷之而辄应於乎公之灵明盛矣夫惟古雄勇忠烈之士秉大节临大难奋不顾身死而其神上通於天以佐事上帝至於焄蒿凄怆之际发见昭着有不可遏者盖其生平耿耿自见者不随物而俱尽与隂阳造化同其枢机屈伸变化不可测度而或感之以至诚亦无不应者盖理之常无足恠也而道家者流谓公为疫部之帅察善恶而司疫焉是不必然也夫为善降之百祥为不善降之百殃者天之道而亦人事之必至者公何预焉彼巧祈曲祷以求免於罚而徼惠焉者皆惑也公自真宗赠侍中南渡後所在郡县复有以公封号为请者遂进爵为王公之父讳再遇後周时从宋太祖征泽潞亦力战死大行山下民为庙祀於其所白沙之有庙剙自宋绍定辛卯既毁而复兴者屡矣近其民又改剙之既成主庙事某求予文记之予恐民怵公之威而不知公之烈也故论述其事俾刻之石使祀公者有以考焉
静轩记
泰和沙湖之北曰源塘羣山隐然苍松古栢极天而无际即其深始得闲旷焉冈阜盘回溪涧相属溪横而桥出涧过而泉鸣渔者游而耕者乐山人隐士曳裾徒步而往还者杨君世冲所为静轩在其中也霞烟云雾之中而见其室宇之弘丽老者含颐而歌童子抱书而读而兽之游者不骇鸟之啄者不惊鱼之沫於池沼者如跃于江湖之波涛凡接乎目过乎耳无不可爱者则坐於轩之中而得之於轩之外者皆是也君和易怡然既无忤於物亦无慕於世无忤也故於人鲜有所怨恶无所慕也故尝泰然有以自足休休焉与一世相忘於无事君惟如此故能静也夫人心之所以妄动者由有物汨之耳见可爱而羡见可憎而愤激乎外荡乎其中使和平之气索然而日悴於乎岂不可慨也哉君无有於是故虽老其容甚泽如方壮者然孔子曰仁者静又曰仁者夀庄子曰无为则俞俞俞俞则年夀长矣吾於是知君将龎眉皓首享有多福子弟见之而称庆闾里闻之而嗟羡夫岂止今日之见而已哉君有子皆贤诸孙亦既知学其季子孟完来北京既求翰林林先生观书静轩二大字归以掲其轩以予居同里也又求为记予爱杨君之为轩有以得夫山川之胜而名之又有以息其老也故为之记
退庵记
退庵者王君子朋所居之庵而人因之以号於君者也君所居四面皆山苍翠踊跃如大海之涛其中隆然高出者梅冈也冈之南两山横分靡而相属而飞云过鸟望之无穷元马九臯先生为书两山之间者以此盖梅冈占羣山之盛丽而两山又据其会君之庵独当其中所以尤胜也君少时负盛气奇材气足以挫豪武智足以破奸谀家藏万金一朝散尽亦不以介意尝从萧求已先生学书经慨然以进取为己事遭时之乱羁縻於世故而今已老矣颓然山泽之间铲去节目更为坦夷闻人之失则包含盖覆或浅辞以寓意虽其子弟不屑屑也而岂有意於世事哉名於其庵盖志其老也然予友尹君昌隆尝称君虽老而气不衰及予来梅冈尤时时闻其论议君虽韬晦屏处而其行尤足以化服其乡人或有所争县不能直者皆听君一言而止也君盖敛其果毅以为中和而消化其鋭者使泯然而莫之见则君岂寻常之人所可测哉书以记之庶几知其名庵之有以然也
澄心堂记
钱君好文家於吉文之西汉水之上水下流为濴水曰濴曰汉皆不详其所以名之之始二水亦非舟棹所通然疏而播之灌其乡之田几万顷方春雨积衆溪合注浩然有江河之态及雨止而潦收则平沙浅濑泠泠然有可爱者而或过之以急涧障之以断麓跳波溅浪漕然相激至其泙湃汹涌呼号喷薄之际如山倾而谷应如风雨之急来而又在夫旷然寛闲之野无城郭车马之交此山林隐伏之士与夫奔走乎埃尘厌倦於烦嚣者得之以荡涤其心志则虽江汉之雄杰深广有不愿以易也而钱君乐之不独以此也盖水之流至其居之近渊停流止蓄贮而待用於人者俯而鍳之可见眉髪君谓此有似于吾心之静也因托之以自号曰澄心老人又大书以名其堂曰澄心之堂君年几七十矣方将息衆虑以自逸日徜徉乎二水之上而泰然乎万物之表故有取於水者如此於乎世之多欲者常有以累其心惑之甚者有身外无穷之冀使其过汉水之上登君之堂得不恍然觉其形之秽哉君之学志于道德而诸子皆以明经为务有以科第进而仕于朝者矣子爱君居乎二水之隅而得其利以养取其清以名其堂予为之记又道夫水之奇变者抑亦有以尽夫水之情状不独于君之所乐者而止也
琴益轩记
弁冕緌缨皆所以饰躬也而玉要焉笙磬管龠皆所以为音也而琴瑟要焉故古之君子习其步趋于玉而养其德于琴瑟德之于琴瑟譬身之于玉也故君子无故玉不去身而琴瑟不离其侧焉然步趋浅事也而佩玉之际必宫羽角徵之谐肆夏采齐之似则所以作其一身之仪者何可有毫发躁忽之举哉琴瑟之所养必致其和平攻伐其邪心消化其粗鄙顽傲之习盖有操其器而其中肃然听其音而其思油然者矣玉以禁其外琴瑟以养其中二者交相为用何古人善养其躬也哉吉文钱君好善自少笃志于学思有以穷夫古今万化之本于六艺礼乐尝兼通其文老而无意于世独好夫琴因以琴益名其所居之轩钱君之言曰操琴如执玉予爱其言之有合于予也然世之知琴者寡矣乌能知君独惜君知夫琴之深而善言其意也然君又喜赋诗长篇短章托辞比类善曲尽其情则君于所养之和平者不独于琴焉发之也苟知其诗庶乎知其琴也哉君之学见于此若夫君之才不止此也惜乎其老矣书以记其轩
善安堂记
刘君文复西昌善人也虽颓然自放而中情坦夷举一世之是非不交其虑而忧虞得失不入其心故能泰然相忘于恬逸之乡而傲然自乐以终其身其以善安名其堂者所以识其平生也然文复自壮岁负气英伟去游江湖间览观山川之胜结交知己以自快于一时今老矣无所为于世矣犹以其身之安于田里者由于为善也拳拳不忘以名其堂则其胸中所见岂常人可及哉夫人之为善如农之种谷种之而俟其成必食其利为善之久亦必食其报此常理也文复自壮至老一意于为善今有子长大知为学有孙亦岐嶷可爱则食其报者岂徒在其身将在其子孙也彼世之机虑万端而终岁无一日之宁徒于文复而咨嗟叹息盖所谓未种而望秋不耘而求获者可笑也已文复居城中其为堂颇深迥其前为小楼俯视城外江涛浩渺龙洲隐然云帆鸥鹭飞扬出没而冈阜林木挺然而葱翠者皆可望而见之其居之胜有在于堂之外者又如此文复与予交其子举善以善书选入禁林以其父之命求予文记之予爱其名堂之意有足以警世也故为之记
守拙轩记
吉文钱君习静即所居之东辟一轩曰守拙君之言曰古之君子学穷乎万化而不知其深处贫窭之极而不知其困居富贵尊荣而以为当然以予之鄙愿学之而未能也盖其材猷志虑既不逮于古人而推移合变求其似今之人者又相去之远也其谋之浅计之迂徒取诮而召讥而犹不知改虑以谐世易意以同俗此如蝜之升壑商讵之凭河多见其不知量也则予之拙也亦甚矣方其壮年盛气足以奋乎青云之上犹不能以有为而今将老矣泊乎其无所营荡乎其不知所止放言以高世危行以激俗固非予之所敢若夫守先人之业栖身岩壑嚣然以自足饥寒之及身而不忧乎其中则以予之拙盖有之矣诵圣贤之言求其要而未之得也则求夫拙者之友与游焉朝夕讲之有会于其心则欣然以喜既以诏其子弟又以淑诸乡人盖不知其不可也引壶觞以独进升高邱而望远及其适也称物托类模拟化工陶写万状虽不甚工亦拙者之情有不能默尔彼机巧圆转侧媚阿合以饰行钓誉于人者予则耻之矣故以之名于轩其轩之陋而予居之称也嗟夫君之言如此君岂寻常之士哉夫士之洁身独立秉志不变者居常与世而相违世亦忽焉易之而不察也然不知夫絶俗之士亦尝负高世之志顾彼之不合者何伤也而世欲求夫杰然伟节之士则何自而能得之哉吾故于君而异之因次其言俾掲之轩中以俟夫知君者察焉
容膝轩记
钱君习容居吉文汉水之间山高而水深而为居殊隘为一轩又益隘名曰容膝客过焉曰何隘也夫以君之濶度若可容万间者而故为是卑卑何也或者曰非也小大之观无穷凡物皆然而岂独君之轩哉故以大泽而视礨孔礨孔小矣以泰山而望拳石拳石卑矣然自天地之大而视夫大泽大泽一礨孔也自九州之旷而望夫泰山泰山一拳石也而况夫四海之外八极之表又有大于天地与九州者又乌可为之限量哉彼鹏之飞而抟夫南溟也所据者大也然乌知鹏之不自小夫南溟耶彼羣蚁之鬭而争夫蜗角之杪也所据者小也然乌知蚁之争不尚侈夫蜗角之杪耶君之轩如此其卑也而安知君不以其宏深高广惜其余地之尚无用耶且君之轩甚隘矣然而囊一琴置书百卷箪食壶饮忻然乐矣使君而日食方丈罗百瓮而列九鼎导棨戟以前呵则将营高门以容驷马之不暇而安能自适于今之轩哉君无有于是虽卑其轩无伤也君闻之笑曰吾瞑目而匡坐不知为六合之内轩于吾何有也客恍然不能测其意以问予予亦莫能知也然予知君为人孝友寡于欲而勤于学以其学教其子弟而乡之人亦皆化其善也故过其乡者以谓君虽贫中之所蓄者富矣因书其言以记其轩俾陋君之轩者观焉
积善堂记
里人李仲贵恭谨恂恂然与人交尤极和易机谋深计之不作巧言謭行之不形称之者曰此一乡善人也而仲贵亦自以积善名其堂或以问之曰善之积何如也仲贵曰吾不为恶而已善之积吾不自知也然而穷其欲而求不已侈于利而贪无厌吾尝深惧之而恐其溺焉而不知觉也此所以名其堂也夫人之居闾阎非有一命之寄惠爱德泽之不究于下颠沛困悴之不蒙其力于善之积何自而见之而称于人者亦何自而称也盖昔人有谓隂隲犹耳鸣者正以夫人不能知已自知之耳仲贵所云非惟不见知于人求诸巳亦不自知则其所积之善不既深矣乎今之人有一行之可称的然而暴之惟恐其不扬也纵所为之善亦浅矣况未必善乎此吾于仲贵之名堂而有取焉仲贵喜与士大夫游见人之不善必恳恳告之俾为善乃止盖又不独善其身而已传曰为善降之百祥又曰天道尝与善人仲贵行而不懈积而不止虽人之不知独不见知于天乎不在其身在其子孙此天之道所以福善也书以记其堂俾以告夫来者
泊庵集卷三

[book_title]卷四
钦定四库全书
泊庵集卷四
明　梁潜　撰
记
萧氏南薰书院记
泰和东南三十里有溪曰桃源溪之中有石崇旷而夷如砥曰石台萧氏居溪上盛且数百年矣自国朝初安常处士诸昆弟席先世之资而喜与名士游士往来桃源者益衆时东园刘先生子彦以博学笃行馆授焉其兄尚书公之老而归也亦时时过之东园公为名其斋曰南薰书院尚书公大书以揭其额于时桃源石台之间盖煜然有光耀焉自是教于书院者相继必贤士其子弟尝受业者曰德颢德嘉德贯德资今皆杰然伟出而东园去而仕於时以没已二十余年矣安常之没亦既十余年而子弟之益衆讲学之益盛谈道德而诵诗书者未有过於今之时也此闾里之美事而岂独萧氏之盛哉永乐壬辰春邑士陈公培为之教公培尚书公外孙也於是德颢兄弟念先志之勤笃思东园公之惠顾欲不坠其绪因公培属予记其剏立之始夫自三代之际党庠术序家塾之教遍天下而俊造之士升于王宫国都者必自其乡故居于家而亷耻之道立仕于时而仁义之政修後世乡闾之教废存者独州郡之学耳至於白鹿鹅湖岳麓诸书院虽当时大贤自相讲学然斯道之振起尤有赖焉今南薰之建萧氏特以教其一家子弟耳而有古人党塾之遗意又况夫尚书公昆弟风声气烈之未泯者犹能使人兴起而德颢兄弟尝亲炙而闻其议论宜其拳拳有不能忘者顾予言之陋曷足以永前哲之泽於久远哉苟他日有自此而达於郡邑上於大学赫然有名於四方则书院不为徒设矣书以鑱于石俾来者勉焉
水竹轩记
人之平居优游邱壑日与故人子弟相欢莫逆漫不自知其为乐也及其去江湖之远索然无聊或縻於仕宦羁愁其心然後怀去乡之感动畴昔之念虽梦寐有不能已者岂非相忘於玩熟相惜於暌违之际者人情所不能无者哉予未仕时今左春坊谕德杨君士奇方假馆於城南彭氏水竹轩中彭氏子弟最季者季肃也方抱书日事句读而谕德君朝夕坐轩中见江山之秀媚慨然有远览四方之意予时亦数过轩中与谕德君笑语倦而後去顾岂知爱赏好乐於此轩而不能忘哉及予二人并仕於朝者十有六年日夜思往时傲谑不可得也念之刻骨谕德君至写诗纨素以寄季肃兄弟予亦属笔联赋词累累不觉其情之至也然後知人情相忘於玩熟相惜於暌违有不可掩者盖如此季肃今已长大喜文词尤酷忆谕德君尝置此诗於其轩挟策呻吟之余辄琅然诵不已此其意亦可念已於轩之外见鸥鹭之飞翥帆樯之去留烟霞洲渚之晦明变化益使人不能舍去而季肃之大父与其诸父昔尝徘徊于此者今皆不可作矣顾谕德君未暇归而予又将别此而去也因书之以记其轩
益斋记
邑庠生萧暹之恭逊信慎而好学能文辞治其居之南向曰益斋暹之进而游於乡校退而学於其斋也於是求予文记焉予告之曰君子之求有益莫如学学之道所以致其知也天地万物之性人伦之道尧舜三代之训周公孔子子思孟子之教皆精妙微奥所以阖辟万化推而施於治皆道德之发挥述於文辞皆仁义之丽泽着之於身而动作弛张之际古人之善道懿行皆德焉其为益如此舍之而不求求之而不志於学无益也其或学之矣而以其躁忽简傲之心矜气而骋欲眩乱而狂斐犹为不学也圣人盖尝虑之矣着其受益招损之说於书着其消长吉凶之占於易告之以益者三友与损者之三友矣则又告之以益者三乐与损者之三乐焉庶乎其尽之矣而又着其象於宥坐之器使观者不待言而深谕使夫怠而不能学者皆知以自警其忧人痛物之志盖拳拳焉如此学者何可忽焉而易之耶暹之予姻家子也鋭然进于学而未止其为益有未可测者吾固忧其怠而止也故为之言其於损益之际而深致其意焉者庶几乎暹之不失於彼而得之於此也
游龙神寺记
梅冈在吾邑之东四十里涧谿陵阜环而相属皆近而可游者也其西抚澄江其东平峦漫坡其外跃然而上出苍然而深秀朝暮观焉而不见可厌者芗城山也其南三峯隐然独出乎天之外其势若欲飞去者曰匡山世传仙人王子瑶所尝游处望之皆可爱也而远方或不能以游独西南有所谓龙神寺者寺不详所起然其地幽而旷抱之以层峯延之以茂麓横之以清涧无贾居农屋之邻而水有菰蒲林有楩槠蒙茸?翳而长松古栢涵云气而引风声虽盛夏絶炎暑之薰蒸而密轩靓宇无尘呼俗竞之及也故得以肆情放意览远山於无际送归鸟之瞑飞而听夫松栢万窍之怒号亦无不可乐也盖去梅冈仅二里虽甚美而近然每从梅冈而望之不能如芗城匡山之见也望之而可见者远则吾不能以游望之而不见幸其近吾得而游焉游而得其胜则远而不及游者可惜也望之而不及游焉而後得则不及望又不及游者可胜惜耶东坡尝遇佳山水恨无僧寺今予於此得梅冈之胜又得龙神以游可谓两得之矣而犹以为有可惜者如此人情何有极耶同予游者王君退庵偕其弟樵雪其甥钱君稽稼及其孙子二人二君皆高年喜谈文赋诗而其甥及孙皆绩学能文其远到不可测也寺之僧曰定成曰慧济曰海潮皆名家子亦好文而善谑既暮相与赋诗而归予不能赋因为之记
永思堂记
桂阳宋任贵先生佐教於高安题其所居堂曰永思之堂以书属予记且曰予幼孤知自力於学忝科目方从事於都院寻以罪谪云南方去时予有老母恸不忍别旁徨道傍观者皆泣下既十年而老母殁於是予抱痛无涯矣念平昔孤苦所遭又梗途如此幸其时脱去颠危低徊一官禄足以自给然鬓发已皓然矣壮而不能扬誉青云之上以偿夙志老又恋禄自羁不得畅情於桑梓以歌吟呼啸舒其愤懑之气则宜乎吾之思无已也此予之所以名其堂也於乎予读其书哀其志而悲其穷之甚也然吾闻古之士学而行之也必光荣於一时埀誉於後世而不可必得也则持其身笃信而不惑虽贫穷患难不易所守且以为分定也孔顔乐之终身不改以此尔夫惟穷达不入其心故以之修其身则荣且吉以事其父兄则孝且弟以之教於人则信而从任贵既安於所遇矣则虽穷且老其志得也其志得则其身虽穷且贱无伤也书其说以志其堂使读者不徒哀其志悲其穷而又知任贵有以不遗其亲非今之士能及也
慎密斋记
广东佥宪李公某由内翰出居风纪其发词吐气恒小心寅畏盖有得於易大传君子慎密之义遂以名其斋且命潜敭其说记之潜不敏然知公之存心得戒慎之道矣夫节之为卦上坎下兑兑为口舌之象也节之初九虽刚正而尚未至於甘节之吉则未可有行者故为不出户庭之象家之有户庭犹身之有口舌故大传发其义以为君臣几事之失皆言语以为阶而以慎密为戒嗟夫言者荣辱之招也出其言善则千里之外应之出其言不善则千里之外违之慎密之戒所系於君臣者岂小哉中庸以显微之昭着不可掩也故教人以慎独後世至周子以匪仁匪义匪礼匪智匪信悉邪也邪动辱也故示人以慎动独者其迹未形动者其几已发而所以致慎密於言行者盖举在其中矣公之名斋也其意深哉虽然未也彼动而静静而动物也不出户庭非画焉自止者也慎而密非默然自缄者也动之理尝根乎静则慎密不出又所以为昭着呈露鼓舞涣发之本体也欤是非潜心体道者不足语此昔刘器之得温公不妄语之说退自?括力行十年而後成今佥宪得大易慎密之说自幼学壮行以至於今有成立殆未止十年矣然其存心益密持已益严防意益至吾知其不至至诚动物之地不止焉遂书之以为慎密斋记
存心堂记
安成王仲良氏扁其所居之堂曰存心其府伴读友过予道之请记焉且曰仲良好学质厚不外饰不以荣利易其所守其志盖在于古人而未止也嗟夫吾尝读书於操舍之语未尝不深致意焉夫人以一心之微接无穷之变是非交於前而得失乱於内不有以养之未见其能存之也李延平先生以谓常存此心勿为事物所胜岂非能养之以静而後能制之於动欤夫士之处乎山林者其评论是非善恶若监之照衡之称虽毫发得失不爽此非养之以静者不能及出而任天下之事往往与平时所言者略不相似非惟不相似又倒置之焉抑独何也岂所谓静之力不致其极则为事物所胜而不足以胜夫动邪夫自尧舜禹汤文武周公孔子而下凡学圣贤之道可以当大任而决大事知之明行之力者由其中必有主也则何可以不存其心哉仲良有志乎此而山林深静无外诱以汨其中求之於圣贤之言而且以之名其堂是可谓笃志者矣静虚而动直其惟仲良能之哉仲良其勉之
楮巢轩记
丁亥之秋七月既望客有徜徉禁城渡秦淮桥而过王先生之轩者俯而入圜而视之骇且异焉曰何为其然也计其纵横仅盈寻尺而外无亷隅内无堂戺上无梁棁旁无楹础不?不矩谺然而中虚又代涂以楮中朗而表疏莹洁无瑕缟然若晨光之曦积雪发辉吐耀驻影凝白其名为楮巢盖抱朴而守素者亦何奇也轩之外有竹骈然挺立杂以佳树风来泠然荡之则衆籁交鸣猿鹤互答诚有似乎鹊之巢而得其所者而先生方裋褐隐几其中或吐气而唉或大呼而吟或拥衾而鼾寝盖神游乎八极之表而葆光乎尘坌之中肆志於鸿蒙之境而相忘於卑陋之域又有似乎有巢氏之民之自得者也客察焉而疑之即而问焉曰夫作於外者中之形也迹之寓者心之符也且夫骋亨衢者不局於蚁垤闻箫韶者不适於凷桴先生学道明时谈经王门当接武石渠延誉缙绅顾乃寂寥守拙卑卑自贶岂非所谓内之而弗外者耶抑将杜德机而故为是栖栖者哉愿请其说先生曰呜呼子何言之背也子谓夫楮巢也者高乎卑也旷乎隘也将荡乎若无垠之邱窒乎若窞井之涯耶且子谓彼巢也者翔于青冥集于阿阁噰噰而翽翽者适乎否也彼苟简乎一枝奋翼而上侧身而下不过数尺之蓬半亩之蒿而嘲嘲然自以为足者适乎否也所寄不同而所以自适其适者一而已矣於是客无以应竟起谢去先生亦逌然卧轩中不知日之夕也遂书以记之先生字可贞溧阳人
刘氏族谱记
刘氏之先自湖南徙万安有四十一承事者由万安徙泰和之马迹塘传三世曰珪徙于菜园又徙源口至务耕别居蓝溪盖自珪至是九世矣务耕之子旭来京师持其家居所修宗谱求记之予与务耕有姻好不可辞於乎吾乡文物衣冠之盛自丧乱来子弟足以承其宗而率礼蹈义足以无忝其先世者已少矣然乡闾之民犹往往喜道故家之後虽托姻好亦必求其先世门地之称焉者以自矜於流俗他虽崛起富盛不问也此亦乡人好慕高致之一事而益见故家有後之可尚也源口之刘氏乡人之所称慕者而在蓝溪者为尤盛予尝过蓝溪见务耕筑楼溪上楼甚高爽有僮仆数十人环溪之田数百亩务耕既隐且耕油然自适也然务耕负气自豪蓝溪之西大山中多逋寇行刼村落中官不能捕辄以属务耕务耕时时率家童缚送之官恒以此自雄一时独旭循循信厚人益欢悦之今旭亦有子俊拔可爱一门三世如此吾又知刘氏之在蓝溪者其泽无穷也於乎非前人之余庆无以庇其後非仁义无以承其先刘氏之子孙尚其勉之遂书以记其谱
富春堂记
严君宗旦淳龎而温厚有古长者之风筑室于泰和江之南题曰富春之堂盖有慕乎汉严子陵高尚不仕隐居富春之义所谓百世之下闻其风而作者宗旦殆庶几乎其近之欤其从子文佑来京师求予文记之予尝论子陵之事谓夫西汉之亡士大夫不能无罪也方其时剧秦美新何其多也倒持太阿以醸成汉室之颠危而後末如之何惟屏迹穷居以不食莽之禄其中情能无歉乎哉及光武兴复大业而向之穷居而屏迹者复冒然闻命而起曾谓子陵之贤肯混迹其中欤夫聪明英迈之主所以御天下必有雄谋远畧以笼络天下之豪俊使之跃然去彼而就此凛然而惧大节义使其心志既定撼之以威武而不变刼之以干戈而不夺而国之根本?模亦有所利赖焉子陵与光武平时岂尝道及此也当美新佞谀之後抗然高举而不顾子陵之用心固自有在矣或者乃谓子陵齿德俱尊而帝所以处之者未能尽夫尊敬隆重之道故子陵决计远引以自同於沮溺丈人之流夫待士欵曲之勤至如光武者亦岂易得而犹云尔吾意子陵必不如是隘也子陵盖以吾行之於已者足以助乎当世治化之大者吾又奚以仕为此子陵所见所以卓乎高出而鲜与俦也故吾於子陵每深察其志焉宗旦之先世硕德显宦着名当世宗旦虽隐居不仕然放身烟霞无所累其心逍遥邱壑无所慕於时教其子弟以诗书礼义率其乡人以谨厚亷耻如此亦何愧夫子陵也予论子陵之事而表着之以记其堂使世之苟富贵者见之或少止焉而凡号为严氏子弟者尤当知所择也
思养堂记
番昜王佐名其堂曰思养之堂中书舍人吴君为篆书掲之楣间因其友李君原纹谒予文记之予与原纹处有不能辞者夫子欲养而亲不逮古今人未尝不悲痛於斯也而况家室丰豫之时旨甘滫?之既有则其心盖有所不能已者佐因其情之不能已也而以名其堂使接乎其目以自慰其衷所谓着存不忘乎亲者此其一端欤世之溺货财私妻子而不顾父母之养者诚何人也其有愧於佐甚矣然予闻人子思其亲及其志意好乐不但养之一事也闻佐之尊翁傅岩尝以耆德选为乡之老人教导其民甚笃凡过其乡入其闾其子弟事其父兄未尝慢也其士者勤於学其农工未尝怠其业也其田畴必治其播植未尝後其时也问其所以然曰傅岩之教然也有争竞鬬?讼之守令而不决决之傅岩问其所从服傅岩者曰其心之诚断之平也傅岩既殁其教固在其家庭与其乡之子弟佐之不忘养其亲与不忘其亲之教孰轻而孰重於此舍而不思而汲汲於亲之口体是念虽日致三牲列五鼎犹为无益况徒思之云乎佐读书务学盖有意於亲之教者则不可须臾忘之也因并记之佐勉焉
筠阳读书处记
进士潜彦鹏始为瑞阳郡庠生从予弟本之学其容质温雅其於学甚勤也及取科名居京师相见察其中非徒言者今年夏彦鹏来求予记其家居所扁筠阳读书处且以予弟尝有以教之也宜必不辞予亦喜彦鹏之能学也故为记之夫君臣父子之懿仁义中正之实非读书学问不足以知之六经诸子百氏之言求之於其书而得之於心即其奥以探其源扩其本以振拔其端绪知之明而後得之深得之深而後推之以应万事无穷也如是而又加之以涵养之功使举而措之皆诚意之充积推而行之皆志虑之真纯可以感乎上可以教乎下此古之人所以学者如此宜其功业过乎人也彦鹏因其所已能者而益勉乎其所未至则其造就又岂今之人所能及哉然彦鹏方以进士观政於都院日有讯鞠之烦或者疑其於诗书有未暇也夫君子之学知与行而已紫阳朱夫子告任行甫以谓虽忙遽尤必以书册灌溉庶不汨没坠堕其意盖欲学者知与行并进而已以予之爱彦鹏也故备论夫古人之为学者告之且以为之记云
存诚堂记
古筠司训周仲翼先生走书京师告予曰弼世家锦水之历山下先兄闻礼尝构堂以奉亲元进士丁之干先生扁之曰存诚盖取易闲邪存诚之语且为记之矣时老母尚康强无恙弼兄弟朝夕侍堂上唯诺进趋忻忻如也退讲学于丁先生求所以持其身者惴惴焉惟辱亲是惧稍知自立而母兄相继逝矣今且老思往日膝下之乐有不能得徒取丁先生之记而读之泫然不自知其情之悲也堂今圯而复葺之因其名之旧而不敢易愿重为之记呜呼先生之志尚矣夫人有亲存而忘之者多矣况於亲没之後惓惓於一堂也耶且夫所谓存诚岂不以絶去非僻以涵养天理之实欤而其道当必自敬始程伯子曰敬则诚敬者诚之存也五常之首百行之原皆在於是而古今圣贤所以立事功而赞化育者皆由於此盖难能也然而操守之无间足以见夫力行之有本先生之守身事亲始终不懈如此非有得於是乎岂讲之於丅先生者独得其端绪耶古称人子之事亲养非难也敬为难敬非难也卒为难卒者非徒於亲之身敬之也虽终吾身犹敬焉若先生者可谓敬而有卒者矣敬而有卒不几於诚者乎是知先生能不忘其亲而有得於存诚者深也於是乎为之记
藜辉堂记
去泰和城北十里有溪曰敛溪静深甘洁贯四时不涸溪之上有山不甚峻拔然环立端重有可爱者山之外则三顾金华武姥崒争秀出乎云霞中虽相去稍远势不可尽见然其状益奇也山之中坦夷尤宜稼穑壅泉以上出疏渠而下流故其田恒丰穰其土不可贱取其居人皆勤力以自给无争鬬嚣讼之习刘君晚成自其先世居其地几数十年而刘君尤不事外慕构堂以事栖息扁之曰藜辉盖取刘向校书天禄遗事也堂之前後松竹森茂花卉骈植而故人宾客游咏於其间者多敦厚士相与谈论必本乎礼义由是民之居敛溪者皆知敬慕刘氏也或者谓刘向校书天禄太乙植青藜夜访其事深远且不可执千余年後而刘君取之以名堂抑独何也刘君曰不然堂本刘氏作也故有慕於向且炎汉之季王纲弛而士风颓向独秉道不回引诗书道祸福反覆辨难数千余言以之匡佐人主而不爱其身耿耿乎其忠也千载而下读其事使人竦然起敬不敢有怠心此予之所以名其堂也今之为士者当太平极盛之时欲求高爵厚禄以致显荣光耀而平居不知以忠自处此何可也於是闻者又皆知刘君名堂有教忠善俗之意同里杨仲基先生来京师道其事且称刘君之贤谓予宜有以记之予昔游敛溪爱其地之胜今而知刘君之贤作堂而与其地称是可记也已
城南艹堂记
崐山赵模宗范以善书选入秘阁相与累月恭逊而信慎弊弊焉不忘予甚爱之也一日以其所居城南艹堂为属予记且曰模崐山之穷人也先君平生好学虽隆寒盛暑不休竟以成疾而卒卒时模生始九岁有二弟亦幼弱老母年始二十八以模兄弟故自誓不复他适辛勤蚕绩以育模兄弟至于有成立然室如罄悬模又质鲁而材卑学不足以过人行不足以扬名浮江湖穷岁月仅仅自给而母日益以老矣模恐亏先君之名而辱老母之教也乃不敢远有所之负郭田数亩躬耕以为养教小学童子以自检其身不敢辞其穷如是也幸遭逢圣天子制作之盛模得混名士子之次日听夫先生学士论难之揄扬校雠之雄奥亦甚幸矣既而蒙恩赐还家城南之陋艹堂之卑顾模之穷所宜居者愿先生辱教一言以贲其陋而饰其卑庶几模且不穷也於乎宗范信乎其穷哉天下之困苦悲戚孰有过於是者然吾闻古之士丰材而达德锺祥而萃祉非少也岂其材智谋虑足以膺此盛美哉如模之材智谋虑不足以膺此盛美则宜乎其穷也安乎穷者知命也能知命而安之其惟君子哉予惜其穷而喜其能安之也遂为之记
居安堂记
予同里徐君应麒以材能举需次於京师者几三年矣相见而言惟务为笃实毫发非礼侥幸不为也故凡仕于京者皆爱敬之以为乡之长者今年冬其子以铉来省其父因过予旅邸观其言谈举止勤勤焉甚似应麒应麒性好饮饮终日不乱以铉之来也载酒数瓮以为应麒夀且以饮予及夫二三友之善饮者予不能酒然既遇夫故旧乡?而酒又酿於乡者也遂酣畅以饮甚於能酒也饮酣以铉作而言曰家君幸荷国家恩命得徵逐夫二三君子之後老母又康强无恙於家也铉筑室于澄江之南数亩之幽环四面皆平旷多良田陂池杂列可以渔可以溉嘉谷盈畴岁乏时食可足也成人而冠长而婚娶可以给其费亲戚之庆吊宾客之往还可以周其情四时之休暇可以遨游忻喜以适也树林之深茂翳之可以休花竹之骈列玩之可以悦瓜果蔬茹之繁实可剥击而荐也凡此皆吾亲平时所营度以遗吾昆弟用能守之而吾亲无後顾之忧也故即其所居之堂曰居安之堂愿先生辱赐之记且有以教铉也於乎近世之士宦於外者往往废弛其业其子弟无所资藉随父兄挈挈然以仰食乎东西一旦罢而归至无以为家此仕者之通患也吾观应麒父子所以剙造守谋之善如此独能无羡乎既以美夫应麒又因以深慨夫今世之仕者不能如应麒也以铉乃进酒更酌酌已为书其事以记之
重荣桂轩记
永乐丙戌夏吉文周君公明以文学徵入翰林同编纂秘阁文集因暇日过予道其先世事有不能不感慨者盖自其高祖湖田居士以儒术起家子孙承其业至今二百年矣中庭有老桂数株湖田手植也湖田生蒙泉隐居不仕教诸子各授一经其季子沂溪尤笃行其时去湖田五十年矣桂森茂如云柯叶布满一庭中而周氏亦极盛宗族几数千人一门子弟宾客相往来以歌吟笑乐於其下者无虚日及元季居室毁于兵桂所植四面檐楹连属烈焰炽烁枯然成朽株无复生意而沂溪已没周氏亦稍稍衰矣暨大明兵定不数年桂勃然复茂周氏亦复兴沂溪之嗣溪间处士即公明之尊甫又因其故址筑室而扁之重荣桂轩日与其弟仲方先生招故人耆老席繁隂而盼崇柯盖亦念前人之培植慨兴替之相仍不可常也前乡贡进士安成刘云章先生为之记矣至是溪间之没又十余年矣存者独仲方先生又已老矣於是公明复属予记之於乎世之变固屡矣而周氏之桂历数世而独存肇几先物而符合於人事不亦异哉岂非其先世培植之深耶然李卫公平泉艹木记谓桂有三品而陆务观以为未之见及观朱子释楚词引本艹云桂花白叶似竹则予见之于岭南者其说盖合山巅水涯亦多有之正春始花岂陆公独未之见耶陆公又谓春花为桂秋冬花者木樨则周氏所植殆非桂也然孙少魏东臯杂记谓岩桂冬初作花是即陆公所谓秋冬花者木樨也则谓木樨为岩桂其来久矣周氏所植殆岩桂也欤予方期过文江之上掇其英而佩其芳以颂周氏之重荣也故考述其事以为之记
耕训堂记
溧阳北行一舍许有溪曰濑溪溪之水贯四时不竭凡田之溉於溪者获必倍无丰歉盈缩也又其平旷衍夷树林郁然出没乎云烟者不辨其际洮湖在其东五里溪漫涨潦集则於湖泄焉天久弗雨亩浍皆竭则湖之所蓄足以障遏溪之下流而资其余波故一乡之壤赖是溪而沃而溪之宣泄又在於湖也凡湖之上溪之外京师东南诸山之远不可尽见者皆可坐而见之而泳於湖游於溪者又与夫烟光水色相茫洋也故自溧阳以北惟濑溪最胜而郝君景高家於溪之上穷山水之趣以自放课僮奴耕环溪之田数千亩岁取万余斛擅江山之胜者几四十年有子岩稍长知为学遣游邑庠为弟子员而扁其所居之堂曰耕训因予弟本之属为记凡人无所累於心者足以乐乎其身而尚其志汉诸葛公有桑八百株有田十五顷躬耕以自给观其所以训子皆圣贤之格言景高诚有慕乎其人则所以训其子者有在於是也岩从吾弟本之学书经进止安雅而言辞和易语云野处而不匿其秀其岩之谓哉用是知景高之所以教矣是为记
乐庵记
君子之乐非在外也求诸中而有其乐焉斯乐矣求诸中而无有不乐也乐在内故不能夺之於外乐在已故不可示之於人不夺之於外不示之於人此吾友日孜之所以名其庵焉日孜以壮年筮仕佐教乡邦得不去其家其亲戚故人视之如未尝仕又其职主於教非若他有司政治之繁外患不入其怀而道可以及人诚可乐者然日孜意不在是也方且置书百余卷上自唐虞之典下迄近代名贤端士之文词以及医药方技百家之说日夜研穷其旨自以谓至道之无穷非有得於心则不可以已也夫小方曲艺之流苟有得其说者皆乐也况夫圣贤之道之大与霄壤并立苟有见焉将超乎万物之表而不可拘也日孜於是而尽其心一旦涣焉其为乐孰加哉浩乎其自得沛乎其莫之御酬万变而不可穷敛之方寸而不见其所有所谓不能夺之於外不可示之於人者如此而仲尼顔子之所以乐者亦在此而世之学者方??於文词之末穷弊其力而卒无用焉岂不可惜也哉日孜八世祖槐应宋宝佑间以释褐奏名第一出守吉州宋亡占籍泰和江之南其门墙故址父老犹多识之而今夺之他人久矣日孜所居在城中高广深迥所谓乐庵者也夫仰前人之盛而有志於圣贤之学日孜所至讵可量哉
灵山县改建儒学碑记
灵山小邦也其俗视他邑尤陋延平李善初为宰始至而病之思革其俗曰朝鲜极东夷也箕子居之而民化焉今有先王遗风柳州南蛮也子厚教之其子弟皆知为文词灵山岂独匪人遂注心焉时旧学宫颓圮殿廷惟綯茆黝垩漫漶圯隘而恶且西向非尊素王制思改建之适朝廷方用兵自江以北五大藩学校为之一空凡百力役供给南方困焉善初不敢以是重困其民乃往谋之於邑文学林某某力赞之谋之诸父老乐而助之赀则又进诸生勉之诸生咸跃然喜於是梁柱之材出自生徒僦工之费则损已俸视民有余力者役之民咸忘其劳遂卜地於县之东南经始於辛巳之闰三月八月而庙成自殿而庑自庑而门皆焕然悉遵今制视他邑无以加之殿之东为堂堂之下东西相向为两斋簠簋罍爵钟鼓之属库庖之所无不具焉既而文学来朝于京诵其事属予记之以劖於石且曰昔之宰灵山者往往獠视其民民亦以獠自负李君独加惠焉民知自爱嗟夫习俗之不美岂独灵然也化而导之者恒激其外以移其内民且狼顾鼠拱之不暇又乌知所谓尧舜禹汤文武周公仲尼之教耶且夫平时通郡大邑略不闻弦诵声过宫门阙曾不一下车趋者而灵山蕞尔僻小而於南北倥偬不暇给之际乃能委曲尽心以教化为事得非知为治之先务者乎是可记之以为宰陋邦者劝且以见圣人之欲居九夷果可行也董其役则邦人某某於法宜牵连得书予既述其事复系之以诗曰於惟圣道为民之极如元气之运俄顷弗息於惟圣道其大如天无远弗覆匪灵山则然灵山之陋如川弗障惟贤大夫示民所尚乃崇斯文乃新庙学庙学既成有刻其桷有翼有严有穆其容丹漆煌煌既明孔扬昔焉灵山内讧外猘弗民其民政悖教泥今焉灵山乃有兹宫乃循今制其来其同猗欤灵山而克臻兹彼不灵山宁不忸怩猗欤休哉玉振金声惠此小邦以底於大成
重修净居寺碑记
惟大雄氏之教自西土入中夏行乎世者盖千二百年於此矣其为教以无为为宗以慈惠强忍为道以圆融无染着为神而又以祸福果报一切之说以警动其徒而引掖之其持已应物之方亦弘且周矣夫自大雄氏之教之行也尧舜文武之道周公仲尼之术导之而弗从禁之而弗止者徒闻大雄氏一言惕然自省畏心生而悔心萌其感应之机亦何其异也岂其说有以动乎其人哉然聪明豪杰之材世未尝少也习周公之言而或为之说以左右之抑独何哉以彼教之弘且适而左右之以豪杰之说翼之以雄高盛大之言宜乎其昌炽如此也古筠郡城之西有所谓净居寺者世相传以为唐良价禅师经游之处宋元丰中苏栾城与郡守毛公惟瞻尝往来其中吟咏以取适一时者发郡志验之盖然至今寺之胜大着一郡以此夫苏黄诸公之在宋也其事业文章非不豪伟一时然信慕佛氏果报之说终身焉不悟抑岂有所见哉元季兵争寺毁於兵者无遗构大明洪武壬午春郡有吉祥院僧大机者始经营以复之初为堂若干楹既又为大雄殿弘敞壮丽自殿而庑而门而庖寝之所钟鼔之县像位之列以次皆具若干年悉复其故大机勤慎而开敏又率其徒力行以遵大雄氏之教戒者故所为有成功如此予友潜溟来属予记其事於乎予之言非有能左右乎大机若苏黄者也而大机亦不待予言左右之也独念吾徒能服圣贤教戒就事功如大机者几人也因论述其事以见大机能自强而有立而吾党之士或去此而入彼者可惜也
阳春县学贡士题名碑记
广东百数十县之地文章功业之士盖与中州并至於地之僻陋瘴疠之深毒如肇庆之阳春者虽伟身壮貌之士亦少见之不但文学然也岂其土地风气有以汨之哉抑受命来治其地者以其地之恶也教道薰陶之方苟且而不尽致其人之材质无以自变於乎天之降衷岭海之远与齐鲁之近同也阳春岂独有异乎哉夫阳春由秦汉至今千数百年其人明礼让而服教化久矣何独文字功业之士未有闻者前志皆然岂尝有之为志者不知采而录之尤可怪也往年予假令是邦数月得番昜吴君子育为之丞子育喜文辞暇日必相与课诸生为乐有崔生某者能为文予二人皆喜之去阳春六年而子育来京师欣然告予曰崔生以戊子之秋举于乡而中於有司盖阳春能以文辞举者始自崔生今日前乎此未有也子育遂礲石为题名俾来者有所感而劝以予尝为令阳春识崔生也属为记於乎子育於阳春之士用心厚矣使子育用其心於齐鲁之邦其功效当何如顾阳春也使治阳春者其用心皆如子育德行材美之士乌知其不显荣於时阳春虽陋不陋矣子育几三考将去阳春不知继此而治者尚有其人否也惟我皇上化被幽隐如春至气达隂崖寒谷物无不畅吾知阳春虽陋自此负道德抱文辞而进者当复有人而未止此也诸生学者尚以崔生自勉毋安於陋而自弃是为记
重修江陵佑圣观碑记
江陵龙洲之上有观曰佑圣相传唐景云间雪庵李真人始来筑之其後有乐间赵真人者嗣而葺之室宇焕丽为江陵伟观元季毁于兵大明洪武戊申玄灵陈炼师与其徒某复经营之凡几年而宫门殿庑高深宏壮之规悉复其旧三清天皇之像大乙紫微北极之祠以至钟鼓之悬燕闲之居宾客之舍井竈庖湢之所无不皆备而羽人仙客四方游遨之士或仕宦而倦归道江陵出龙洲而不之佑圣者咸以为歉也夫江陵跨衡湘而连吴蜀於古盖为重镇方盛时无事其民争奢竞豪而仙宫梵宇亦极一时之盛丽及天下有故干戈之鬭独当其冲则有不胜其害者而所谓豪奢盛丽者忽焉化而为埃尘废而为邱墟非太平涵育之久不能如其故也独其间佛氏老子之徒兴起废败若甚易然者其故何也夫变故多矣而其泽独流兴替屡矣而其教不熄岂其维持之力有以胜之耶然老氏之术非若佛氏之箝人情而鼓致之要其本能葆光敛和以抱雌守黑柔强胜刚使天子莫能宾万物莫敢臣故其清浄卑退无为之道亦足以禆世而辅治非独灵化飞去役致神物祷祈驱馘之小数为然也夫其道不同於尧舜文武周公仲尼之道者亦於尧舜文武周公仲尼道之外而观之则老氏之所以独立而常存既偾而遽兴而佑圣之建独岿然为太平宏侈之先者有以然矣是可书之以告来者张侯某来为令泰和侯江陵人求予文归鑱诸石予既道其道之所以能然者告之复系之以诗曰靡靡龙洲煌煌神宫灵台曲馆窈窕穹窿笙磬锵锵有鼔有钟鸾舆降止百神下从金幢玉节弥罗大空丹霞紫气腾光重重下视九土九土茫茫西极崑仑东望扶桑混元至道无体无方曰清曰净是谓非常阖辟玄化枢纽乾纲下彻九幽上摩三光沕合无间衍祉流庆於维圣明穆穆皇皇与天同体与帝同行惠鲜羣黎物以阜康荆水之阳龙山苍苍万灵卫之呵除不祥上祝圣夀与天俱昌於万斯年徵此颂章
延真观紫微阁碑记
泰和之西有冈曰黄茆冈之上旧为白鹤观宋太宗改洞虚英宗始赐名曰延真环观东西为七堂其东北曰仁静之堂今道士赵希老萧奉吾因其地度为紫微宝阁上以祀北斗九皇之神按天文志紫微即紫宫也北极最尊在紫宫中曰太一居其南曰太微在太微北者北斗也北第一星曰天枢二曰璇三曰玑四曰权五曰衡六曰开阳七曰揺光杓携龙角衡殷南斗魁枕参首以辖九州而以雍属魁冀属枢兖青属玑徐扬属权荆属衡梁属开阳豫属揺光至於十干十二支辰亦皆有所分属以为七政之枢机隂阳之元本也而道家又有谓尊帝二星者通号九皇昼夜运建与天同行故曰斗为帝车运乎中央临制四海分隂分阳及夫建四时均五行移节度定诸纪一系於斗盖凡星者体生於地精成於天列居错峙各有攸司故斗之功用神化有不可掩者如此於乎九州之氓茫乎如埃尘虮蝨然而谓其命莅於斗之次彼岂知之哉况动作非道速戾於其身妄祈非分以僭干於常度沉迷胶固终身有不可释者由是而修真行道之士悯之而为之祈祥请命斡移灾咎又以其所生之辰亦莅於斗加精意而祷之夫岂徒然哉盖以为是足以啓其迁善改过之端也至希老之为阁又取象於太一紫宫敬恭而奉承之者亦至矣而民尤或懵然不知所以为迁善改过者其速戾於躬岂不尤重乎哉阁高几丈广若干深若干经始於永乐某年月日某年月日则其落成之时也希老之师祖萧公省庵省庵之後曰韦公志庵志庵之徒三人曰王用相其二即奉吾希老也奉吾与希老捐已赀命徒某往南市美材遂成此阁而能始终相其成者长道会彭公海云提典观事萧公惟中也希老求予文记之予为着其事以记之矣复系之以诗曰
黄茆之冈神光离离紫阁凌霄上瞰虚危贝户天开金桷霞飞仰瞻太一尊居巍巍太微四门大道逶迤九重独运七政迭施三台四辅後先导随斡旋万化平分四时嗟哉生民彼昏罔知茫茫九土孰统辖之福善祸淫孰参其机巧讹构煽孰察其微权衡默运节度潜移赏之罚之为民命司绦节丹幢仙童玉姬?然戾止百灵卫持牖彼僻愚释其缪迷隂翊皇度与道同归皇道巍巍皇风清夷於万斯年降此蕃厘
用拙斋记
梁子晨兴步出西园坐刘先生斋中先生名斋曰用拙若有巧者过之顾之而自诵曰巧者嬉嬉拙者戚戚巧者之得拙者之失曷不为巧者其言则巵其行则泽言而人悦行而已获万物??惟拙者之惛衆人祝祝惟拙者之局慎勿勉为拙者刘先生闻之冁然笑已复色敛而疑焉曰将为拙者乎将为巧者乎巧者未必得拙者岂尽失哉虽然老子大巧似拙予小且弗巧何大拙之似且夫巧者之得拙者之贼也巧者之设拙者之渔也宁受彼之渔与贼哉将去而巧拙之间哉乃者之言得无意哉子其为吾择焉梁子曰嗟乎何言之惑也上古之世民何能巧亦无有拙巧拙未形是谓得道本得道之本者不巧而巧是名大拙拙者巧之至也去古既远然後巧言相欺巧行相刼巧名相炫巧实相翘靡然不得以安其生其巧益滋其拙亦至矣故巧者之机拙者恒执之拙所以为巧也韬华反朴乃可用世世无奇士孰辩巧拙惟柳宗元欲抱拙以终其身而杜少陵欲用拙以存其道少陵之拙屈於时也宗元之拙亦以巧之穷耳巧穷而拙者势也屈於时者在天焉先生其可以一时之言而移向者之志哉亦尽於已而听於天也先生曰巧言如簧诚是也哉吾将终其身用其拙矣於是巧者亦不复言书以记之先生字广渊
楮窝记
永乐七年秋予与翰林编修朱公文冕偕被召来北京既至於五云坊之东得屋以居然迫乎车马尘坋之中寝处之外无尺寸地空又垆酤之与邻歌姬舞妓之嘈杂乎朝夕也文冕病之不得已乃背衢反置其户别为道出入以稍絶市喧又恶其弗饰也束苇梗架座为承尘而以楮墙壁左右以楮墁之又向明为楮窗楮莹洁而窗甚疏达於是通一室皎然晨曦所澈隅奥皆白入乎其中者视其貌亦濯濯然衆骇而异之鄙童顽仆旁睨而不敢入清宾雅士日至而忘归焉无可憎之俦无拂情之务又甚温而密故虽隆冬沍寒醉卧而起握笔而吟不知折胶裂指之凛能侵乎其肌也虽无高山乔木以休而息然时取古人之赋咏奇闻异见之纪载披而玩之恍乎若即幽而入深出洪蒙而游汗漫也谈论天地物理之要归以穷辨其是非则虽外之嚣若不闻乎其内虽四壁之弹筝击筑歌呼怒叫无所干而能聒也惟如是故文冕居而乐之因名之曰楮窝其友检讨王君希范既为书二大字又属予为记嗟夫文冕与予均所居独巧饰之如此使其平时潇洒自得之趣一旦出乎卑隘喧迫之表信乎其不远求而获甚奇者矣夫文冕处一榻之小如此其得也事有大於是者使文冕处之其材志思虑之精乂乌可及哉故为记之详焉文冕苟去此而南也失楮窝必於吾记得之也
中泉记
百喜之山当龙泉泰和之交雄峙峻僻邑之山鲜与俪每晨烟既落陟高邱而望之宛然匡庐岷峨壶峤之辐凑乎左右前後也有彭仁贵者构堂居之既成忽有泉自堂之中迸出湛洁澄莹掬之可见指试酌而尝之味甘而冽视他泉为最佳遂忻然奇之以为一家朝夕之求虽淫潦而弗溢虽旱乾而弗亏且不偏不颇适当堂之中於是南宫从事罗君仲举过而顾之扁之曰中泉书二大字遗之而介予为之记予尝考之尔雅曰水本曰源源甘泉孟轲氏所谓源泉混混不舍昼夜是也然泉无定所流行地中无处弗有凿而求之皆可以得惟不待凿而自涌不待求而自得斯可谓地之灵而泉之异者也然亦必由夫人有以感之非偶然者焉李广利忠於王事拔刀刺山而得泉姜诗孝於亲得佳泉于宅畔盖泉出有源犹善积有基也仁贵之居家也其亦和而兄弟字而幼孩乐而父母质直而纯龎雍穆而慈顺翕然一门之中冲和之气发而为琼浆玉液以昭夫一家之灵异泉乃无自而出耶非耶吾知仁贵於斯泉也漱之而神情爽逸濯之而襟怀荡涤监之而貌以庄容以肃饮之而夀考以延沉疴以释深山大谷之中明窗净几之下而泉有若是者不亦异乎不亦异乎仁贵尚庶乎静以畜之浚而深之时而酌之勿汨而浑之勿泞而湮之庶斯泉日汲而弗竭也哉
杏林清隐记
岁辛丑春姻家生杨鼎过予而言曰予妻兄郭太素氏世业医疗病多奇中过门而求者迹相踵尝语人曰古人用药制方有不可移易者而亦有不可悉用者大抵因彼之病制此之方病之证有不齐则方之制无一定太素之言如此故其术验而活人益衆前进士萧子尚即其居为书四大字扁之曰杏林清隐画史孙碧霄又绘而为之图愿有以记之予辞以未获造杏林之下姑俟後日则又告予曰杏林之外羣山秀出每烟收雨止则霞影绚烂如蓬壶员峤之不在人世一水萦回沙鸥渔艇相上下於数里间自郭氏先世有父子并登科者名冠於朝故其地至今号为冠朝虽太素不得为儒而邃於医挟济人之术信於一乡利泽及於人人观其所以为治则又疏通豁达不拘於陈言而亦不出於古人三尺之外虽未必能生死人而实未尝死生人也嗟夫太素之贤如此是可记者夫病有可生之理而医无起死之方用药偶然而一中者辄父子世守之以为传家之秘殊不知地有南北时有寒热病之证虽同而人之身又有虚实强弱之不齐者不可执一而论苏耽之橘井何地无橘何井非水而苏耽能以之愈疾强而效苏耽者必误杀人此太素之术所以异於人而取效则多於人人也欤汉程不识之为将其守法律也严而敌不敢犯李广之为将纵弛於法律之外而敌亦不敢犯人徒知程不识之可法而不知李广之尤可法者在於不可法之外也用药如用兵太素之为医其李广为将之道欤董仙活人之术要不外於此遂书以为记
重修龙城寺记
泰和东四十里有寺曰龙城盖其山自西南数百里外势踊跃如龙相属不絶至寺之近郁然环之如城故其寺以之而名其後据贑江其前紫瑶三顾诸峰望之皆可见其幽远迥絶颠崖絶壁之间而苍翠无穷逸韵锵发登其高以揽烟霞松栢如人世尘土之既远而天台庐岳相接迹乎左右也盖其胜莫与为比者而寺之建相传昔饶之福严寺僧曰亚愚以善诗得名自宋元丰间始挂锡而营此山元符之际请于朝赐额曰龙城其所建殿庑门廊极为焕丽元末毁焉国朝初僧肇象初与其徒数人乃为法堂若干楹永乐癸未秋僧定成善仁应机惠济乃谋为正殿谋既合遂发其所藏购材鸠工陶甓于野伐石于山翕然皆作不两月而殿已成盖任其事者人各自尽而总其事者定成也堂在殿之後势最高涉级而升者几丈自堂而殿而门规制皆有加于旧于是人之游龙城者爱其宫宇之邃入其中常倦而不知还不独以其山川之最胜也予来梅冈数爱定成聪敏能赋诗所与交者又多名士如前吏部尚书刘公崧皆是因窃异之曰此与亚愚无甚异者岂其创业兴起时至而人出亦若有数然哉寺之建得其胜守其教又不乏人如此则宜乎其不落莫也而况其教有足以动人者乎因定成之请故为之记
果确斋记
徵士泰和余君斯延自少知力学明礼义于古先圣贤之道世俗委靡之习必欲去乎彼入乎此得之于心而措之于行事不但已也初从元进士刘云章先生授书其志甚笃见世之徇名求进乾没而不耻或材不逮其职而苟且依违顾盼眷恋者未尝不私窃惜之遂因周子论诚章以果确名其斋而其持守益力矣洪武初聘至京师以老病告归遂无复仕进意田庐之幽山水之胜雅歌觞咏纵意所适尝拄一藜杖登高邱四望慨然曰余乃得为太平幸民而无闻于世陶弘景樊夀昌岂予所慕哉遂教其二子肆力于学久之其冢嗣学夔登永乐二年进士第选留翰林为庶吉士有旨择十九人者教之俾益进于学为文词必底于古之作者而後止学夔十九人之一也尝暇日过予旅邸以果确斋属予记予素知徵士而又喜学夔能绍其家学故不得而辞之虽然果者阳之决确者隂之守也周子之学在于主静而已惟无欲则静而果确亦惟无欲者能之所以断天下之至疑当大任而不动心也徵士诚有见于此焉使其措之天下当如何宏达也惜乎其老矣而世之知徵士者又少予故论次其学问出处之槩而验于果确诚有得也遂以为之记
碧落清隐记
太学生瑞阳梅鼎尝过予旅邸道其乡彭君文夀隐居之胜而予弟本之教瑞时尝从家君过之饮酒甚乐因题其所居曰碧落清隐而属予记之盖碧落山在郡治之後山之下文夀居也考瑞阳志碧落山不见于纪载而凤凰山适在郡之後岂即所谓碧落山耶山下有李八百洞苏黄门尝赋诗焉世传蜀人李多真修真其中多真年八百岁故洞以是得名又云多真尝诣陈图南及门而返图南追之不及遇白鹿先生问焉先生曰我神仙李八百也其行动八百里多真女弟明香亦隐于华林山之玄秀峰凤凰冈乃其故宅即今所谓碧落山也其为地虽密迩闤闠然仰而观之秀朗明丽松云竹雾葱翠森茂隐然烟霞之表不出郊垧而得奇胜如此可美也文夀无所慕于时休休然尊德而好礼外物不足累其心故所居之胜益奇然神仙之说荒诞不经君子所不道者独世之名山大川往往藉其迹以取重於世若碧落山者使无李八百其胜固自可尚也为之记使览者得其胜不泥其迹可也
好古楼记
王君樵雪自少已英敏迭宕读书慕古人之行视一世屑屑无足可其意者老而无所合乃偃然独处梅冈之山中筑楼冈上环楼之山如奔涛怒跃而楼又最高望之无不见见之皆可爱也君喜饮饮酣而吟倦览文信公之旧里望胡忠简之故乡慨然叹息以谓今之世不复见古人功烈之盛也因名其楼曰好古之楼又多蓄古书名画于其中君择其论议之精挥洒之奇欣然若神交其人而与之翺翔乎其间而君之耿介拔乎流俗者亦岂今之人所易及者哉今汉王为书三大字俾掲于楼上雄伟飞动见者悚目由是岩壑之间鸟兽草木之微皆光景焕发而楼之胜亦嶐嶐然鲜与为比於乎美哉君之六世祖约斋进士丞相文信公交友也尝从文信讲易于道体堂上公为大书履恒谦益四德以遗之至其曾孙秋涧为万丈楼以贮焉百余年来徒见其遗址荒基莽然而已至于文信公一时往还翰墨亦零落逮尽人事盛衰之际有足慨者矣而独王氏之泽未尝冺也斯楼之建益雄壮伟杰其声光气烈足以追配昔人故虽忠臣之遗墨既毁而贤王之玉翰又後百岁而作者其亦有追继乎今日之美也哉
安止轩记
西昌曾子贯先生于其所居之後为轩曰安止取书益稷篇所云而属予记之夫人之心所当止者义理也惟君子不陷于人欲之危故能安得夫义理之正而不迁故能止安而止故常无欲而静而驭羣动宰万化本之以修身推之以事君治民扩而充之和神人奠上下而感灵致祥皆由于此先生于此盖有所未暇而守之以修其身者则尝裕如也盖先生自幼而壮懃懃恳恳读书以明理持其身未尝有过居数椽仅蔽风雨而其心旷然若无涯者种鱼于沼治蔬于圃耕稼于北郭之外而其身油然自得屏居独处不妄交于人而世之妄者亦不得交于先生也教其子以学其子入县庠以春秋举乡贡而教之益至虽甚贫不以贫而易其所守虽老且倦而其志自如不改而又名其轩以此则其中之所存岂常人所易及耶世之感物而趋利者心志思虑顷刻为之改图冲冲然不知其所止盖可惜也先生长于予十年而予深知先生居闲暇尝过焉相与言皆切实可用终身者又多能于地理隂阳禄命数学皆兼通其意而究极其精专其业者不及也为记其轩因并及之泊庵集卷四

[book_title]卷五
<集部,别集类,明洪武至崇祯,泊庵集
钦定四库全书
泊庵集卷五
明　梁潜　撰
序
杨氏家乘序
杨氏家乘者今翰林学士杨君士奇之所录也自其所修家谱以及其曾大父翰林待制而下累世之遗文与凡当时名公大贤之所撰次史氏所书碑刻所纪通家文献之所可徵以至於咏歌往复简牍之间有不可弃与不忍弃者皆録之於此以遗其後人又以其皆有关於杨氏世德也以属予序之总之凡二十卷惟杨氏之先世有盛德魁杰之人其文章政绩蔚然有声於时及其後也遭世之乱仓皇山泽之间悲歌而流涕者其言亦足以自着其志盖太平之际贤者皆乘时而用及其乱也皆沮塞而困穷此势之所必至无足恠者大明之盛杨氏之後人又以其学兴至今学士君遭蒙主知遂掌纶命兼侍青宫其清操雄文足以追继先烈恩典所加贲於前人盖自待制至今百数十年埀休继美者何其盛也惜其累世之作多放失於丧乱存者殆千百中之一二也然学士君固拳拳於是何也夫古之人不忘其先於器物裳衣之微犹相与谨藏之奠於荐献之间以遗其子孙而作其孝思况其世系文章所在後之人得而观之将为之低徊感激思以自奋至於哀痛而悲慕者亦或有之矣盖所谓不可弃与不忍弃者皆在此也其又可忽乎予尝为君序其所修谱矣君又以此属予盖以予有世好於杨氏而知之深也遂不辞而谨书之
西清余玩序
翰林侍讲曾君子啓尝暇日取所蓄图画山水竹石草木鸟兽之形状装潢成帙以与予观焉且属为之序君与予俱以从臣侍中秘尝预讨论於制作典章之事或少暇则又汨於世俗所谓应用之文词予年之迈而志亦惫矣独君鋭然不怠故能以其余力及此虽然岂徒然也其好之已笃则往往得其精者每一观之如行山谿而听水石之潺湲陟旷野以望烟霞之浩渺如闻猿鹤之鸣唳观鱼鸟之浮沉如笺尔雅而读豳风所以宣其底滞忘其怠倦者盖不自知其好之至也昔东坡所谓画苑与画笥者诚无以异此因题之曰西清余玩且时往与观之不已嗟夫古之君子於视听之际皆有以养之故为之佩玉和銮钟鼓琴瑟之音所以养其耳者无不具也为之藻绘绦綉黼黻文章之制所以养其目者无不有也今之君子於耳目之养未必能具则随所玩以足其所好而尤可喜者虽其好之深而不足以乱吾之聪明如侍讲君者是独惜乎予之好而力有所不逮因为之书焉
送郭推官序
推官决一郡之讼狱者也於一郡之事无不理不独讼狱者太守也推官之任专太守之责备然而郡之事有不理推官固无预其责而讼狱有一之不治太守且不能无责也故凡郡之治有贤守矣而不得推官之贤者以专理其狱未见其治也琼州之为守在南海之中环其疆为徼巡之所者盖三千里戍守之兵与南亩之民其居相错加以山谷之深阻蛮獠之盘据其嚚讼鬬争之习尤号难治近年以来治而民安之者盖太守则王公伯贞其推官之贤则郭公彦佥也王公宏大而明恕彦佥通敏而周密皆吾泰和人彦佥之先君又尝与王公同被命出为试佥事故公视彦佥犹子弟而彦佥之视公如父与兄又幸皆不及迁调因得相与处者凡十五六年以此琼之险虽在海外万里而其善治之声日闻於京师自公以忧去而彦佥亦以他事诖误来北京既得释而还公之子直为翰林修撰相与求为诗送之且以属予序予於彦佥素有交好不可以辞也虽然彦佥今之去也其为守者得复如公之贤与否不可知也昔苏颂之为推官欧阳公为之守郡之事一以委之此虽颂之贤亦二人者相得之深也陈希点为推官为之守者丘公崇希点日与之争辩久而後得此固丘公之过亦二人者相知之浅也彦佥始与公同志以相济可谓相得之深也今之所遇或相知之尚浅则亦岂能不事争辨以求必行其志耶尚庶几尽其心而不可以苟止也
送尹同知之任诗序
永乐十三年上巡狩北京之又明年也於时四方熙然臻於至治上於万几之暇遂留情六经探尧舜周孔之绪以为礼乐政教必本於性命道德之微遂命开馆简儒臣择四方之士搜濓洛诸书参以近代名儒之说穷极其旨趣使焕然大备明年书成赐名曰性理大全书命以锓板而凡预在纂集者皆加赏赉焉太学生以善书选者十七人皆赐之官於乎盛矣哉自道时在十七人中得官云南澂江府同知故旧在京师者为赋诗饯其行监察御史欧阳和其内弟也因以求余文序之自道予同里也少时尝从予受书自予去家窃禄於时者二十年而自道亦自邑庠生贡於太学不踰年遂遭遇恩典出贰大府於万数千里外其意气可谓伟然矣自道尚推其所学者施之於治敷道朝廷惠爱遐远之意此予有望於自道者而亦岂非自道所以报称圣上恩遇之厚耶之云南有两道一自大江沂夷陵道三峡度泸水而南一自江西上庾岭道东广入苍梧以西今自道二亲皆老无恙其尊父子厚先生为上海教谕尝预修书翰林以年而致仕於家年今八十余矣自道倘假道江西过故乡拜其二亲致酒高堂使闾里故人举觞引满以为二亲寿且以为之荣其乐可胜道耶因自道之行为之跃然以喜而又嘅予不得如自道者有可感矣
新喻萧氏族谱後序
右北京行部主事萧君仁实家谱一卷始自唐宰相瑀十世孙扆徙长沙仕马氏为神策将军号八大保者其子处钧始居新喻历宋元至今传十七世凡五百余年见於谱者若刑部尚书贯太子太师正肃公燧大山小山二先生其功德文章皆灼然表着当世历世愈久族日益繁然按图而考其亲疎分合虽殊而异世皆可见也此闾阎小民之所不能有而故家大族尚赖此以知其先世如萧氏者亦盛矣哉古者诸侯自?子而次有大宗以重其本小宗以聨其支而四时之祭於庙也则子姓昆弟无不在焉所以统宗而合族者周且详如此故其民亲亲而重本趋
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>