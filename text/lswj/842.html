<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,济南集全文在线阅读,济南集全文在线下载,大玄古籍书库">
<meta name="description" content="诗文别集。一作《济南月岩集》、《李方叔文集》、《李廌集》。宋李廌撰。廌卒后,其子集其文名曰《月岩集》,宋徽宗政和六年(1166),李之仪为序。序见《永乐大典》卷二二五三七。本书《直斋书录解题》卷一七著录为二十卷。《宋史·艺文志》著录为三十卷。《文渊阁书目》卷九著录云一部四册,全。明世宗嘉靖(1522—1566)中,俞弁撰《逸老堂诗话》,其书卷上尚引廌文字,知其时其集尚传。以后遂佚。清修四库全书,自《永乐大典》辑出诗文各四卷,凡八卷;廌所撰《德隅堂画品》,别为一本。1921年,李之鼎为之校勘,收入《宋人集·">
<title>济南集_李廌_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">济南集</span> <br/>
          作者： <span class="inputVal" id="bkauthor">李廌</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]69944</span> <br/>
          说明： <span class="inputVal" id="bkdec">诗文别集。一作《济南月岩集》、《李方叔文集》、《李廌集》。宋李廌撰。廌卒后,其子集其文名曰《月岩集》,宋徽宗政和六年(1166),李之仪为序。序见《永乐大典》卷二二五三七。本书《直斋书录解题》卷一七著录为二十卷。《宋史·艺文志》著录为三十卷。《文渊阁书目》卷九著录云一部四册,全。明世宗嘉靖(1522—1566)中,俞弁撰《逸老堂诗话》,其书卷上尚引廌文字,知其时其集尚传。以后遂佚。清修四库全书,自《永乐大典》辑出诗文各四卷,凡八卷;廌所撰《德隅堂画品》,别为一本。1921年,李之鼎为之校勘,收入《宋人集·丙编》,以《德隅堂画品》附后。今人栾贵明复自《永乐大典》残卷辑得诗一首,收入《四库辑本别集拾遗》。吕本中《紫微诗话》引廌作《赠汝州太守诗》“安得”云云一联、《太平治迹统类》卷二五、《宋史·李廌传》节引廌作祭苏轼文,今集中皆未收,知所遗者尚多。</span> <br/>
          封面： <span class="inputVal" id="bkimg">Z_19031.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]济南集
[book_author]李廌
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]69944
[book_dec]诗文别集。一作《济南月岩集》、《李方叔文集》、《李廌集》。宋李廌撰。廌卒后,其子集其文名曰《月岩集》,宋徽宗政和六年(1166),李之仪为序。序见《永乐大典》卷二二五三七。本书《直斋书录解题》卷一七著录为二十卷。《宋史·艺文志》著录为三十卷。《文渊阁书目》卷九著录云一部四册,全。明世宗嘉靖(1522—1566)中,俞弁撰《逸老堂诗话》,其书卷上尚引廌文字,知其时其集尚传。以后遂佚。清修四库全书,自《永乐大典》辑出诗文各四卷,凡八卷;廌所撰《德隅堂画品》,别为一本。1921年,李之鼎为之校勘,收入《宋人集·丙编》,以《德隅堂画品》附后。今人栾贵明复自《永乐大典》残卷辑得诗一首,收入《四库辑本别集拾遗》。吕本中《紫微诗话》引廌作《赠汝州太守诗》“安得”云云一联、《太平治迹统类》卷二五、《宋史·李廌传》节引廌作祭苏轼文,今集中皆未收,知所遗者尚多。
[book_img]Z_19031.jpg


[book_title]提要
钦定四库全书　　　　　集部三
提要
济南集八卷　　　　　别集类二【宋】
【臣】等谨案济南集八卷宋李廌撰廌有德隅斋画品已着録文献通考载廌济南集二十卷而当时又名曰月岩集周紫芝太仓稊米集有书月岩集後一篇称滑台刘德秀借本於妙香寮始得见之惟文粹中载遗文一卷而已永乐大典修於明初其时原集尚存所收颇夥采掇编辑十尚得其四五盖亦仅而得存矣廌才气洋溢其文章条畅曲折辩而中理大略与苏轼相近故轼称其笔墨澜翻有飞沙走石之势李之仪称其如大川东注昼夜不息不至於海不止周紫芝亦云自非豪迈英杰之气过人十倍其发为文词何以痛快若是盖其兀奡奔放诚所谓不覊之才驰骤於秦观张耒之间未遽步其後尘也史又称喜论古今治乱尝上忠谏书忠厚论又兵鉴二万言今所存兵法奇正将才将心诸篇盖即所上兵鉴中之数首其议论奇伟尤多可取固与局促辕下者异焉案吕本中紫微诗话极称廌赠汝州太守诗而今不见此首又其祭苏轼文所云皇天后土鉴一生忠义之心名山大川还万古英灵之气者当时传诵海内而亦不见其全篇则其诗文之湮没者固已不少其存而未佚者固尤足称矣乾隆四十六年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
济南集卷一　　　　　　　宋　李廌　撰四言古诗
月岩斋诗
南山之北北山之南环冈绕岭紫翠相参犇腾蹲蹴万里?骖丘衍沃若灵秀所涵平峦蔽亏饯日西崦月生大东错落夕岚凝辉万壑澄若渊潭有窭人室架楹维三其名实佳佳哉月岩窭人者何赞皇之黔伊谁名之宗伯子瞻嗟嗟窭人天民之淹昔也方将愚妄所渐喜功好名虎穴屡探轮殷緌堕却战犹酣老不及人绵力弗堪饮冰食蘖处约已甘天匪靳予事有莫兼俾予有知锡福则亷余龄数奇展也不占异时着书虽俟桓谭心劳用寡远愧周聃今师农圃穮蓘崇芟年登岁乐糠稗求餍褐寛緼敝怀此不贪门子之责责我丁男我居区中如茧之蚕身外余地乌用沉潜逝将扫迹於焉养恬披风遡景玩目嵌巉彼无献嘲居之不慙
五言古诗
观出日
苍崖观出日依稀自扶桑初如浴咸池苍苍或凉凉渐若宾阳谷赫赫复煌煌海滨升霞彩贯地万丈长摄提御天衢一照明万方不愿发五色不必呈九光无用现重轮无贵珥青黄吾心愿吾君盛德如朝阳照临冒下土威名烛无疆不复迭而微常进炽而昌蚁行理虽切丸跳比亦狂病夫喜壮观蓬心遂恢张异时环堵宫但见生东墙
宿峻极中院
晨游开母祠暮抵紫虚谷千峯挂夕阳犹指中寺宿山空无人声暝色满草木乱石碍饥马荒榛走惊鹿深林恠禽号絶壑山鬼哭照涂藉流萤呻吟愧僮仆乙夜扣禅扉孤灯耿幽緑犹疑梦寐中对榻眠空屋
丙子岁三月十有二日游嵩山宿峻极中院时天气清朗山月甚明因以隂壑生虚籁月林散清影为韵诗各六句
阳崖转窅窕层林蔽重隂披榛过舆马缘云得幽寻坐觉真境寂兹焉悟赏心
平时峥嵘想局蹐在城郭言登诸峯胜幽情散寥廓焉能乘海桴终期老丘壑
日背西岭没月向东岭生殷霞未隐彩皓露已舒明斗柄坐可挹政恐河汉倾
微云起前础出山忽纡余风吹去何之闲意满太虚倚柱聊目送我生何滞愚
廛居倦喧卑区中憎陿隘游目宇宙间山河真砺带一啸万林端呼风作天籁
风囘荔萝香意与尘气别杳杳云际钟皎皎松上月触焉感幽处?屐竢明发
隂磴顽雪积老崖白云深扪萝陟鸟道扬尘落乔林下方有粟场俯见归飞禽
舍鞅陟层巘老步独多叹笑谈谷传响松声递萧散欲寻草堂池土室无僧赞
松风憇俗驾抚心愧营营登临念胜土乌用千载名愿与妇子俱终焉住神清
穿云上虚无仿佛凌倒景微茫鸿鹄背指点衆山顶出日上扶桑徘徊万林影
西郊
黄花作秋色槁荚作秋声残春有秋意奈此恻恻情乔木点新翠古壠集飘英午风薰径草麦浪摇新晴脂车逐胜士访友来西垧苦汗泣瘦马流尘污华缨冁然发孤笑屡醉辄屡醒聊歌干旄篇愧我未登瀛
观文恪王公乐道院巽亭在城上下临潩水
氤氲蟠巽隅峥嵘干斗魁芜城佳气?茂林朱槛开竹月静?扃松风緑摇盃开轩清流度隐几遥山来恪公昔优游弭节此裴囘言念平生容飜然九泉哀张老颂赵寝雍门悲孟台歌榭奄凝尘燕阁郁生苔侈靡一转盼金碧复成埃独无不忘者安用尔为哉恪公古遗直劲气腾九垓岂惟甘棠爱【公尝守许】将与故国偕传家有元凯上客尽邹枚聊兴胜士想愧无能赋才
钓渚诗
钓渚平过水笔溪清见底寒烟晓冥冥白石明齿齿目送归鸿飞游心志鱣鲔手应心不疑物我相诺唯黄雀漫多惊白鸥来自喜之子未投竿我来频洗耳
卢岩
徵君邈已远旧隐鎻云扃欲知敬遗德岩以姓为名永言配此山千岁为德星虽无猿鹤在空余泉石清想昔居此地笑傲轻冠缨入居伯夷室出効子真耕种德如古人养育逹周京惟能抱永正是岂其用卿
黄杨林诗
黄杨性坚贞枝叶亦刚愿三十六旬久增生但方寸今何成修林左右映烟蔓良材岂一二所期先愈钝
临溪桧
青青弱草隂犹能?寒鱼况乃葱蒨色百尺映扶疎月烟含清旷水气相吹嘘忽思大明宫垂杨拂丹渠岂无苍翠色飘颻映茅庐日暮生幽寒寂寞意何如
天封观将军柏
卫懿恃昌富乘轩鹤有禄贵鹤贱用民身残国颠覆楚子惜名马终焉葬人腹爵封东山松侯比渭川竹时轻官秩紊辟妄作威福无益害有益褒赏逮禽畜所美非美然恩泽及草木或讥将军柏无乃狃此俗曷膺千锺养曷被三品服不为朝廷力窃号委空谷余知将军心非悦世人目千年抱贞操劲节无屈曲不为岁寒凋守此万仭緑天武累此名冥不知宠辱虽不助柏敬岂意慕轸毂吾侪之小人悟主惟欲速盗功仍苟容岂耻无道谷潭潭居紫府沉沉据华屋贪恩谋子孙占俸及僮仆膏肓病天下天下思食肉朝为四辅重莫作三危逐笙箫金谷宴翣柳北邙哭尚方属镂赐朝服东市戮君看古功臣牖下死为祝将军如有心应笑世愈蹙拔萃真不羣虚名岂其欲胡不观其旁满山皆朴
凤凰台
舜韶奏九成凤凰故来仪汉彻方秦政何乃悞至斯尔非鷄与鹜出处当慎时
送霍子侔还都
真人造区夏民瘼傒以苏戎衣振不格力举覆地盂桓桓神武威自信人未孚当年羣啸聚劔立犹称孤天旋地机转旷谷吹埙竽曈曈东方日扬光扶桑隅文明烛无疆煌煌中天衢曾孙太平君稽古追唐虞求贤用吉士隐沦来真儒股肱协帝躬腹心怀良图庶事正絜矩嘉言规典谟欲将醍醐酪沾濯?垢肤又虑天下事学古太殊涂衆说折圣经丹青久将渝世称渊华者春秋华实敷考之笃诚谌荧熠皆穿窬况复口耳学擿埴冥索途终身不知道死矣如蟪蛄无心时雨化蠲逖狂狷迂法言立定论章章如璠瑜专经务笃实使士知所趋欲皆抱道义如孔丘之徒士各重良贵岂若乘风鳬亦有倔强辈索足行深涂如经风过耳不美七尺躯斯人虽云存衆昧不容诛振振文风声得与帝载俱先生住毗陵才望振国都时方尚雕虫如紫色夺朱独专性命学已与衆欲殊穷年志专一立节如仲舒几年困礼闱舆议久已需锦衾烂絺帷覊绊縻於菟满衣京洛尘马病仆亦痡前年彤庭下射策关雕弧如何扛鼎力不胜举匹雏官卑府参军知命安呜呼青云有伯乐俯识千里驹锋断吹毛羽气节凌辘轳究之性天遗溟海不可?遂言黼座前此材诚楠楰方今构大厦不可同朽株嘉言沃宸衷顿首帝曰俞汝其姑试之育士师东吴东州士气懦劲草惟蓬蒌循循教不倦启发亲持扶义方逹远迩来学皆犇驱瑞凤止美竹飞翔鸣高梧贤哉师道尊丘轲居鲁邾巍巍数仭墙深邃不可踰宗庙百官富不见空跿跔三年就傅训弦诵惟歌歈或谓我自然孰知如蒲卢济济榛楛茂皇州忽云徂士民惜其去夹毂争挽軥老叟遮道留实篚携浆壶谓言感恩惠成我妻与孥去矣不忍还望尘犹懽呼尝闻有美玉不琢隣碔砆美质逢利器欲切惟锟鋘子时才力薄治邑民欢娯季路在大国止可治转输古有孟公绰知宏才有余优于赵魏老不可为大夫皇皇鲁圣人道困将乘桴才单敢兼人道蹇罹罿罦先生天与才贯溟包五湖昔否今已亨天扉有携揄行行近清秘召见延英庐一言悟明主钦哉帝云吁朕方在颍邸乡誉时已怃何其数年间下国犹劬劬朕意在教育如芑生新畲往惟教东邦朝野多美誉往矣勤勿怠洁白相连茹或然何其嘉宿愤得以摅上苟膺宠光不日昇朝裾待诏金銮殿着书文石渠不见颍隂叟拖绅?金鱼河湟少年将五载登台枢
鹿门寺
蓬莱鹿门道莽莽汉津渡川涂两?邈今古同此路德公厌州里翁媪是中去风流可引想千载豹隐雾浩然遶城归羸马琢妙句宿草被荒丘寒榛轶惊兎昔我怀登临岁晏属凝沍兹游惬于愿春仲忽云暮杖策升翠麓喟叹怜老步冠云得危亭临世濯凡趣蒿荠俯青林绣绘辨红树他山照寸碧迂江泫曦露我生老忧患胷次贮百虑寓目宇宙间猛省忘外慕前瞻万松岭翠壁屹相顾轻飈触纎柯虚籁森已度甓道绕危巅爽气袭篮轝传闻古道场台殿若鳞布日者一昔灾楹栋皆若炬坏垣积煨烬况乃金碧处山僧勤朴斵堂构略已具童奴一万指役作供指呼当有鬼运牐变现助持护蹇予藏史後道骨天所付一为功名想悞落尘土汚华颠髪先缟黧面顔色故惟有炯炯心从昔常自悟会当借岩谷投老寄冠屦吹云饭青精煮石羮白芋神游八极表讽诵大人赋鵾鹏或图南为予阆风御
四逸台
异时常独饮对月成三人已喜三士游况遇金城辛洧渊俯龙室废台干白云委径已就荒九仭将遂湮飘然如四鹤蹑屐披荆榛北冈翻波涛南岫列嶙峋登台与佳名大笔书苍珉占此泉石清坐使草木春诸公廊庙材我期兹隐沦
关侯庙
三方各虎踞猛将皆成羣屹然万人敌惟髯称絶伦仗节气盖世横矟勇冠军艰难戎马间感慨竹帛勋凤阙控蛮楚庙食汉江濆神游旧战地庭树起黄云
白马寺诗
湠漫汉江臯迤楚山岫衡门掩半麓飞甍耸层构高林敞华榱双泉逗瑶甃龟鱼水中坻牛马饮残溜我卜关外居此计春可就参差菱荇香猗傩参术秀行吟池上篇来倒壶中酎
墨池
临池苦学书池水为变色终朝坐忘疲揜卷每自得滋灵蚌孕贵饫饵鱼腹溢囘堂映茂草玄源漱白石祗恐骊龙飞蜿蜒上丹极
伍子胥庙
烈士可庙食么麽可悲夫誓心报荆郢忍耻适江吴功成期牖下旋闻赐属镂楚邦乃怨耦宿愤向已摅涛江厌波神魂魄游故都存亡两陈迹无用愧包胥
题庙
筑岩傅胥靡耕野萃老农儵来坐庙堂谈笑树奇功卯金运徂谢孔明隐隆中谁言一丘壑卧此夭矫龙古来王佐才中间千载空之人辅玄德真有宰相风惜哉小用之功烈不复东向非三顾重白首田舍翁
华严庵
人生奥区中犹如茧中蚕欲穷无然心足力有不堪终南有五虎衔牙坐耽耽乃有忘躯人临穴巳拟探干将古宝剑吹毛可挥?亦有躁戾者执刃求其镡所得计所伤胆溃心忧惔况夫爱见魔悦如刍豢甘大士独了然白月沉珠潭独造无僮仆妙理去二三至哉天下乐端默坐草庵
岑使君牧襄阳受代还朝某同赵德麟谢公定潘仲宝皆饯於八叠驿酒中以西王母所谓山川悠远白云自出相期不老尚能复来各人分四字为韵以送之某分得相期不老
使臣抚南夏万夫久以望道粹韵宇胜德满声誉香炳然龙虎文瑑此金玉相笑谈府中居无为民自康我生世寡与所幸贤者知徽中山川意赏音有锺期荆楚非我里从公甘栖迟今兹复舍去何以纾吾悲闾阎无居人倾城饯贤守拥车不得前遮拜奉巵酒民言荷恩勤拊育踰父母公不鄙我邦端能再来不公如照乘珠居朝作贤宝公如三秀芝後天锡难老聿归供奉班漆简探幽讨悬应念伧父沧洲濯苹藻
刘表庙
入自东郭门言拜景升墓墓树半枯槎冥冥立晨雾鼎国昔未分萧墙梗天步呼苍复何用龙卧独不顾纡余檀溪水黯惨蔡州路登楼欲遣忧君看仲宣赋
故谏议大夫鲜于公欲作新堂以传世谱名曰卓絶【唐人鲜于世谱有卓絶之语故云】内相先生题其名曰蜀鲜于氏卓絶之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之
商朝有仁人为奴耻荣禄九畴传帝秘八教清濊俗苖裔散诸华庆泽锺左蜀峥嵘多望人冠冕称盛族左蜀富山水锦屏秀而鲜卿云常氤氲佳气所盘旋藴此天地灵并生文武贤称忠着甲令节制控两川天地西设险劔外分野殊君家万里侯支郡许专诛威名讋华夷玉帛走易于韡韡常棣华煌煌驷马车功高翊戴重锡土仍命氏蝉冕旧传家龙衮式增贲谁云五世泽久袭万锺贵非惟赖先庆奕叶艺忠义隐居嗣徽猷超世得古学行藏合用舍闻见守约卓清风激颓波精义兴後觉天子不得臣鸿飞夐何邈先生王佐材蚤岁常数奇平生经纶志白首初逢时经营此堂久乞身竚归期堂成不及登魂气今何之诸孤皆妙禀况乃承义方世济商人美各是万夫望拳拳奉先志诛茆建崇堂岂徒轮奂美卓絶当未央吾观孔父鼎知有名世哲英英大谏公克世嗣前烈翺翔金銮坡白首贯忠节後昆有斯人谱系愈卓絶赵玿赴成都府广都县尉以送君南浦伤如之何为韵送之作八首
吾生常覉旅送客情更重嗟哉平生交今复万里送愁端寓心目往感接魂梦穷途独栖迟直道竟何用山河接巴徼关塞断秦云谁为万里侯节制锦江濆强项毋狥指曲鈎难致君勿因朝廷远俯首俗吏羣昔余旅长洲寄傲碧江潭十年客风埃留滞困周南冉冉老将至兀兀漫穷探故人各变化漂零空自慙之子才如冰不应常负弩勿为为贫谋一意在阿堵广都绮縠地当念珠还浦惟亷可立身勿使嗟供虏【蜀人以东人为虏货而归】
翔风走尘沙草树正玄黄烟昏路漫漫日冷云苍苍杜公作诗处武侯近战场陈迹勿惊心俯仰已堪伤蜀都藴奇气古今生英儒歌童选何武狗监献相如煌煌直金马蔼蔼侍玉除归入芸香阁无废五车书倾城爱劲竹古士惟徽之而我独爱君不见即相思今矧万里游动为三岁期索居念金兰惘然伤别离蜀山如鸟道劔阁郁嵳峩嗟君正朱顔奈此艰险何秋雨峨眉道春风濯锦波青山一羸马古今应更多
秋日杂兴
悠悠东郭道莽莽四海志晨光曦高林泫露泣征辔巨防扬渌漪哀泉赴横卫我生窘覊束感叹抚消髀青青陌上草秋徂故应省疾风试飘叶寒露犹湛颍冰霜来无时尔命讵坚永滋蕃奈尔何咄咄临此景昔喜马少游我马仍欵段古云末路难百里九十半与尔皆调饥欲速辄愈缓长鸣徒劳尔终愧籋云汗黍稷竞登塲荏菽复满畴我羮虽不糁逢年亦解忧太平岂无象乐岁观有秋敢期饱糠核役车何当休秬黍亘广隰整整万戈矛旌旄乱风叶森森疑战秋如闻高奴塞将军用世侯胜筭应在目愿解西顾忧【范德孺之延塞】
芡珠乃笾实鷄首真溪毛芥羽复丹帻凌波竞将号苍啄胜玄蚝百琲转含桃骊颔有照乘海夫得应劳摇摇平冈雪芬芗荞花白繁英未脱鄂鋭实已潜黑速哉不踰时几何天地力寒耕暑方耘古人勤宿麦横烟下平林闲云依袤岭寓想高鸿背游目凌倒景吁嗟老于行末路未遑骋晚岁竟如何三叹心耿耿
汝华岩【秀法华居之夜夜闻山鬼打更】
道人居此岩诵经岁云久鬼神夜护持空岩击刁斗吁嗟已成尘藤萝穿石牖
与邹浩志完会於王希圣家因话毗陵事是夕辄梦还松陵因述梦呈志完
客梦还松陵寒江渺烟雨异时醉吟地依然记洲渚三高平生欢彷佛递宾主十年扁舟兴一夕暂容与此乐曾未央覆瓿俄惊鼠隙月监我帷破窗风自语展转谁晤言僮隶聊尔汝吾生独何事寤寐仍覉旅
送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首
至人本无我与世初无方强从金銮游聊用示行藏忠清秉全德日月可争光振衣千载上临世濯沧浪至人孰可测跨世富英量千龄遘治运万古真遐想三台接布武万乘拱函丈辞荣明光殿乞身青天上世人期公浅云是真谪仙愿公老台鼎白首冠貂蝉为之乃固有弗为愈知贤清风不可挹高高薄云天纷纷竞干禄汩汩第谋身先生独任重忧道仍忧民精诚贯白日孤忠横北辰求之千载上古亦鲜若人平生史鰌直往岁展禽黜青衫窜长沙华鬓谒宣室重光照八极命世真贤出奈何江湖去独为苍生恤道德富瀛海百谷输浩渺云梦吞什伯坐暎黄陂小斯文再炳蔚精义凌缥缈典谟追灏噩协气充四表周公非汲汲仲尼岂皇皇吾道无若人孰能相维纲古今异伦轨英风自相望下民今喁喁造物太茫茫造物虽茫茫至人自嚣嚣虽稽具瞻意欲全千仭高富贵一敝屣功名两鸿毛独知退为乐可怜夸者劳公去吾道辱公来吾道荣生民系休戚国势随重轻先生如九鼎坐折奸宄萌天如欲平治用舍若为情先生如蓍龟万事可告犹勲业轻黄屋得贤方解忧念昔彚征日民瘼庶有瘳莫赋归去来衮衣或能留吴越控岛夷东南一都会淫风旧倡靡懦俗无慷慨除弊在躬行报政可立待类非俗吏能千龄树遗爱迩臣均劳逸方面乃毗倚细人怙权宠补外习为耻余杭股肱郡湖山真信美意雅如望之肯効倪若水小人虽嗜学岁月空屡勤同门尽鸳鸾登瀛校书芸嗟余老西河索居久离羣从龙从上下愧彼油油云四海李元礼龙门多俊良英英郭有道一揖遂生光画鷁凌云波仙舟水云乡此心徒皦皦千里共苍苍
雨中宿超化寺
暴雨如建瓴龙渊俄怒流逸哉我三士冒雨探奇幽古寺浮积壤危若萍与沤抱忧穷乐事斗酒聊重留
游超化寺
常笑博望侯老死穷河源河源几万里天派垂崑仑支流播九逆砥柱疏三门行穿九地折怒溢千里奔乐彼洧水源近且具茨根寒泉发清池藻监挠不浑引为琉璃陂碧波媚苹蘩逶迤入王城顺下德可温全此上善性利用岂无恩下有万艘济旁列千夫屯持此安且静用监暴与昏顷年时闻龙渊室今应存秉蕑俗何陋济舆惠亦烦谁知千载後佛宫枕溪濆乔木上参天緑竹盈短垣曾此埒金谷神龙依祗园物理自古今兴废复何言聊思郑国侨殊胜汉张骞
木文真人章圣朝合州进到其事甚怪至京其木中人呼万岁者三诏赐崇福宫
犀视月通角蝉想丸目入果臝祝螟天风化隂鶂物变知品殊尚可易形质真人友造化故与物为一持此诚与神可贯金与石何为辄入木厌世未肯出衣冠俨如生隐若陆顾笔非同木居士聋俗竞禳祓又非罗公远戱隐逞幻术疑是青羊老合江聊示迹薄游附驿车灵宫居二室
西丘
西丘对秋风萧飒如原隰木落景扶疎碧环天壁立余霞拂暮散夕鸟寒更急独有松上鹤不为鹦鹉粒
廌葺介堂元聿作诗某次韵
吾生一漂梗触焉泊东周十年叹流滞吞默垂远猷胸中犹汪陂万顷蟠一瓯舆羽欺镒金寸木傲岑楼图南平生志腐鼠讵能留寸心徒自憞双鬓飒先秋物理有否泰奚为久休囚尚爱东方朔处污能若浮悲鸣非不切岁月老骅骝莫笑扫一室吾心若虚舟会当扫天下归老卧沧洲
百叶梅
寒香本巳清真色初既好谁私化工力增缀愈姸巧繁葩贮春意幽姿照青昊独无和羮实终应愧其表
夫人城
庸将昧奇正乘鄣罕书勋我登夫人城想见畚锸勤攻瑕既遇坚坐制乌合羣异时古烈妇鲜以智勇闻襃称励愚懦敢讽贤令君作传续烈女远绍子政文壁间画葆羽俾如娘子军
次和荅张誾寄灵夀杖
我生职贫病壮龄俄早衰朱顔不少贷白髪太先期故人独闵余远寄灵夀枝老景知有赖醒醉为扶持
忆吾庐
缪挟经世策蚤衰甘湮沦吾庐有佳趣一?良可亲茂林修竹地青山白云人尘埃付捷径风波委要津吾心如皦日外物任浮云久厌牛马走欲令鸥鹭驯岁月既荏苒功名定因循执鞭吾弗能得乘岂所欣畎亩乐可必糟糠奚用勤泥龟喜曳尾生刍耻屡陈束湿虽有术末路复谁因愿为海底泥肯羡山上尘
谷隐饮中以采菱渡头风起策杖村西日斜为韵探得采头二字
东西南北人志向各有在一言契所适纠纒胡可解英英坐上客声闻着寰海婆娑诸侯邦未去亮天縡顾余寸有长葑菲误见采山空佛宫冷秉烛集飞盖笑歌触松风出谷作天籁後夜风雨时惟应鬼神会
山川纳商气凛凛天地秋草木将玄黄讵肯乌我头蚤岁谬怀璧轗□辙欲周富贵来无期舍鞅息林丘复弃农圃业为兹山水游来寻弥天释软语忘百忧夜倾双玉壶禅诙互相酬试浇磈磊胷洗我千斛愁
会居易斋分韵
君子何乐胥清夜以文会篇章各纷拏锦组贯珠贝高谭生清风石齿漱湍瀬安得楼兰肉充庖余炙脍
啓母庙
帝武啓宗周元鸟濬哲商涂山配神禹独不嗣娀姜异时天与贤嗣子繄匪良欲肇天与子是用开厥祥钧台享羣后有扈诛叛方谁令讴与讼帝畀有夏昌推此方朱均巍巍真令王伯阳指株李阿衡降空桑龙踞生汉祖龙漦诞褒娼石裂何足问世语多荒唐若比望夫山虽怪犹有光
笔溪
张生古狂夫草圣称豪迈纵横意有得野马御风快醉醒忽惊神自以不可再乃知高世能至理适有在况夫穷年华朝夕精?汰期兹笔溪水色变崑仑派
施栢花
佳花香蔼蔼老栢意萧萧如何苍翠质许附繁柔条仙人踏锦障衬步武夷桥愿托岁寒心凌虚上烟霄
偃栢
名园气虚阔怪栢独凝偃高枝翳浮云飜然志飘远赤松来何迟黄鹤去未返苏武游虏庭矜傲何蹇蹇朔风吹寒枝日暮羊在坂乃疑高坚材独得造化本萧萧古池上不与凡木混
霹雳琴
老桐初无异憔悴辈散木良材固自信终岁委空谷孤根听霜霰厥命寄樵牧虽云具宫徵谁意望琴筑天公怜寃愤霹雳驱怪伏蛟龙出苍干电火燃裂腹造物一愍吊为惠在反覆神驰变废物瞻赏改旧目裂为君子琴日奏太古曲因知物兴废尚尔转祸福志士抱孤操来者怳未卜壮年昧筹筭奚用定荣辱

[book_title]卷二
钦定四库全书
济南集卷二　　　　　　　宋　李廌　撰五言古诗
同德麟诸公观秋风阁自赋诗台乘月泛江
虚阁凌缥缈危台俯湠漫凭槛眺落景倚柱送归翰空蒙暝色合戃怳天宇寛皎皎明月上炯炯青林端寂历四郊静隂森清夜阑秉烛下草岸回船遵柳滩繁星粲湛彩白烟隐微澜夷犹放溜闇澹数烟峦絺衣凉风发角巾滋露漙心适醒亦狂乐极清更欢叩舷过龙室抵掌惊水官仍思爇犀炬下欲窥蛟盘风云袭毛髪氷雪澡肺肝慨叹念前哲兴怀成壮观蹇予弃甽亩放意远游般合鞅昔徂岁维舟今戒寒佩服良友义论言畏涂难兹游兴不浅冒险夜未安风波彼何惧忠信邪能奸
又九月十四日登秋风阁以余霞散成绮澄江静如练为韵分得余静二字
缪蹈江海迹吾生靡怀居役车窘隂雨蒸腐败衣袽晨昏溜声中我怀何时舒秋阳出顽云杲杲照我裾言登秋风阁乘兴安可徐猗纡下铜鞮缥缈凌紫虚锦叶眩林表金包垂霜余栖苴寄榛莽潦痕在菰蒲我游获所适况乃弗为鱼放意宇宙间所至皆吾庐
山客水不觌烝云日如甑陵陆混泥沙黯惨度朝暝晨霞送晴色喜见天面莹江光劒归匣云收四山静高阁眺空无复见前日胜回思困涂潦戃怳如昔病登临勿太息秋风渐焱劲
捣帛石
婺女织玄绡欲作六铢衣空山捣寒月传声彻云闺可笑绮縠女不识砧与机
同德麟仲宝过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字
楚女唱桃叶楚巫歌竹枝壮士抚长铗语阑亦兴悲君看拱把松中有千岁姿蕣华不及夕柯叶漫成篱葳蕤晚秋菊芬菲忽齐开缘堦上古垒粲若黄金台搔首念霜发撷英泛羽盃颓龄恐能制夀侯安在哉白发谙冷暖苍皮贮阳秋中年已如此一饱更何求把菊悼飞叶微行遵远流此非柴桑里乃有渊明俦痛饮可一石宁辞手中巵挹斗自斟酌浇胷定为宜心如虎在圈事若羊触篱执鞭吾弗能放意从所之青松多陈根女桑漫柔枝虚心任寒暑宁与铁炭期旨酒有妙致青山多令姿醉游卧丘壑於予复何为松菊径勿荒政欲善锄治参商菅蒯中高韵自超异区别虽少勤宝此吾臭味勿言大钧中与彼同一气霜风陨高木零落临艾萧幽芳枝孤秀华心慰无聊堂中老元亮日赋归去謡杖屦乐三径为尔甘折腰风骚本无作强为忧患出菊荒思卧陶江浑叹沉屈吾观思王诗复若清庙瑟斯文幸未坠且进盃中物神松岭即岳神为珪禅师一夕自北岭移者
初闻百梁村拔自天池井今知万松冈一夕趍北岭顾兹挟山威何心罔知警
二士避雨岩
遇险思共济胡粤无异心而我与夫子义烈真断金隂崖避飞雨羣龙方怒吟岩中歌式微相和相知音
送元圣庾县丞之官泉南
漫郎老猗玗紫芝于蒍于二元皆国器位卑德有余嗟公有祖德官况复不如平生志引大英爽凌太虚胷中有武库罗列千卷书攘臂班马间岂但突黄初谓宜在妙龄持槖承明庐何为沉下僚蹭蹬青云途三调南曹选雪霜稍侵须又佩墨绶去不得黄纸除怜公批勅手乃判税与租閲世悟休戚胜负如枭卢达人自通脱於何较锱铢平治不平气俛仰自走趋刚忍素所遇时乃烈丈夫南安极南粤控带荆与吴南涯即沧海北渡竟重湖回首望嵩颍邈焉天一隅南州例卑湿海错富虫鱼作客万里外善保千金躯加餐慎兴寝三年赋归欤故园有老伴林下要为娱
德麟约游西山某自鄼来会行李阻修成此诗
初无声利想独有山水癖慨然岁月逝名山喜投迹书来拜嘉招吹火自蜡屐戒期西山邑奔命通书尺君诗如齐楚凛凛两大国吾诗比邾滕惴惴甘服役千里奉诗盟敢爱股肱力方舟絶清汉舍棹上层壁梅垭排青云四览衆山脊僮肩困负笈马喙不停息趼足上崔嵬欲进辙已植喘喉如鼓槖开阖振胷臆仰愧升木猱俯羡归飞翼天曛未敢止行行望仙舄
见山冈诗
高冈胜虚阁晚景澄寥廓遥潢浸广野危峰柱碧落云过半山隂蝉声夕阳薄勤勤学飞仙海上寻黄鹤
三醉石诗
伊昔三逸人醉卧扪白云其间欧醉翁翊戴建殊勋山灵岂羡尔应复勒移文
中隐庵和赵孺韵
退之以文鸣师友得侯喜声名力与俱虽尊未勇耳黄池距青山孰辨都与鄙庵成谁振之句出閙如市千仞宁我高充实信吾美坐令庵内人前车云可轨礼乐有先後後进则君子执方而昧圆俱野那复史伐柯固执柯畴克求诸迩蒸之既匪薪采焉又非芑近交韩与侯步骤亦常耻一医消息尽布毛自何起要须六月息不息不为已敢问二诗人如何得意旨
答周行已相赠行已端慎太学诸生忌之
佳人寓云端饵霞服灵烟举手谢时人信尔非我缘谁令山中瓢酌此闤闠泉舍尔芝兰芗一染渐余羶鈆黄强为容孰竟谓子妍眷焉反初素此道自古然
习家池诗
言登岘椒亭南望高阳池习君汉彻侯种鱼千石陂川光涵翠阜倒影媚清漪伊昔典午世山公已游嬉子孙安在哉独乐宁可期萧萧宰上木长风荡余悲
习凿齿宅
习侯有世德冠冕袭鵕?裔孙富六艺凿齿四海知苏岭陟家山高阳浮故池着书山水间秀发胷中奇间从弥天释善戱间廋辞尚友虽异代斯人可夙期
龎德公宅诗
荆山云苍苍汉水波弥弥山川意高澹宜有隐君子德公卧鹿门老不践州里洁身远忧患岂复存愠喜藐然姑射人胡为市门倚诸郎有凤雏辄与卧龙起
过具茨诸山始达嵩少
初踰千峰时千峰各呈秀抵兹嵩高前始觉衆山陋恃此一柱力天地敢分剖四维既张弛穹壤托高厚卿云羃上国秀色连楚薮衆峰无耸峭配此真培塿固将倍十百何止吞八九余身一草木乃欲擅去取出类复何言聊贻涧滨叟
登嵩顶
丈夫有奇气坐井直欝欝朅来古嵩州擕手登太室中峰到絶顶北岭太峭壁山河在股掌带砺何足述星分九州野块列七雄场放怀宇宙间想见天地辟下观云雷变愍尔龙鬼役下方万仞底草树霭蒙密愈知天下小助我浩气直平生四方志登临聊感激嗟嗟封禅媪游豫朝百辟诬辞与慙德可笑乎四峄庙社尚不閲财用遑肯恤万兵树丰碑数丈压崒岂知市朝变辇路蔽荆棘同登八仙坛再题三醉石君无笑余怯登临常股栗为宝千金躯夷路犹恐失存我厚苍生岂効伯昏逸归卧听天鸡扶桑观日出
求志书院诗四首陈师道履常之所居也
癯槁岩下士蹟隐心捷径汗顔尘中夫謟笑幸游骋贤哉陈夫子两不伤厥性洁身风波涂独若万钧锭辰极不改北沧溟日输东圣道亦如是昧者自异同哇郑迷世习舍鱼当取熊蓍龟期吾子此语闻先翁君气久已浩君志复何求同声久絶和一见忘百忧藜藿鄙膏粱絺綌傲狐裘德辉下可览安用翔九州漆开辞未信顔回恃有田为贫仕何媿得已非自贤破褐坐穷阎声华飞日边苦节勿匏瓜仲尼任苍天
静斋诗题盛君明之室也
人生乃动物万事皆动端隂阳造化汝赋汝以五官五官各治职愈治当愈残非苦动所扰乌知静为安非恶动所戕未贵静为完百年夜分半梦想仍妄暪动多静常少竟为动所干回光一自照万事无悲欢居士何早达动境能反观宁为玉在璞不为珠在盘虚室生朝白青璅凝暮寒聊持动时想摄入静中看
宝干山茶
山茶乃凡木宝干始为奇婉雅瑞荷花扶疎连理枝倾心相尔汝和气生怡怡清隂亦可爱恶木正离披
上姑丈闾丘通牧少卿
天下一大器安危系平倾哲王慎民监措术如和羮辛甘或偏长非可制割烹五味既可口君子尝曰平方今太平君戒欹如持盈乞言用龟监履德均权衡庶民虽惷愚一或非所营视之如已内涂汚千仞坑是用选贤德告戒敷至诚曰虽一人良万邦咸以贞尚赖尔庶牧禆朕来聪明分符授虎节专政千里城朱车轮两轓画戟门十旌礼文既光华远煜如杕英良图沃朕心蠲瘼求民情如意运手足乃与朕力并朕所戒假乐难慎惟守成愿昭先人功奠枕临周京羣方政咸乂惟海隅苍生鱼盐机巧利凉德多矜争版图庶彚徵雉垒侵荒荆矧乘荐饥後鲂鱨尾多頳古既无罪岁此独何所令明明普天下孰非圣人氓当求善仁政如解中山酲时公罢仙班入觐中天闳帝优老成人锡祉昇名卿吏能素严翼公望方峥嵘物赖山愈静川纳海益竑齐安汉中治政迹如韶茎刚明济清浄锦组辉琼莹果毅将慎智佩玦锵璁珩英英衆人师落落天地晶是用简上心佥议如预盟公辞臣老矣已与世累轻东吴富山水烟霞氛紫清乐郊适所愿逍遥挂尘缨赏延及孙子荣庆并弟兄智恬欲相养为夀期老彭帝云东州民思济求令名窒如相忘鱼煦沫涔辙泓瘁如旱麓木枯槁需春萌朕意慎许可当赖王国祯如翩皆飞鸟遴集惟鹪鹏无辞逆朕意钦哉卿惟行公承帝眷异竭节期有亨郡民幸其来争以先见荣实篚擕浆壶马首拜且迎谓言前掾曹执礼无私评远兹三纪历位重德愈宏下车始授政季秋末徂正囹圄屡空虚盗止无黥刑康庄夜达旦户敞民不惊柔远戒慢令荒政先缓征榛楛已济济莪蔚将菁菁熙熙春台乐苾苾太室牲尝闻至仁化政立可去兵又闻公明心罚罪能驱鲸古云州县劳此语非凖程韩侯功固高羞比於绦婴光初必凶终进鋭多反瞠如彻礼饮酌强酒奠兕觥虽云快壮心泰至多酗醟孰知安行健履坦非掀横圭璋贱珉玼山川贵刚騂良弓岂苟饰利用关以弸斯为古循吏业广惟励精孤生何所罹自幼忧患萦遭家屡不造省始离?喤迩复远所恃覊迹如漂萍操心但书危固户赖巧甍曲蒙惠私重哀愚斯独字抚得不违俾就三龙黉曰余欲玉汝谁何恡金籯愚非苟恩者鋭志思迅铿为修不敢殆希彼农夫耕懃懃虑寇至豫蓄终岁盛战战与心竞中林亦丁丁渊崖视鸟道履氷越深瀛刚克素自许窃亦轻申枨永言念眷懃愿以坚白鸣作诗谓云何姑以纪颂声
晓发邓城和德麟韵
遥岑掣残电炫转云筛碎长庚送晓色澒洞初见地饥马恋枥鸣呞牛系林睡横塘寸鱼跳鱼跳石双翠敢嗟衣化尘且喜风泛袂蚤怀功名心经济岂无意老躯既肮脏柔态渐娬媚棹舟江南去白酒谋日醉丝蓴芼雪鲈欲饱三尺喙半生客荆州两渡北津水尚友有若人获我心所契行李念淹留感此秋蝉嘒扫除向来想渔钓真得计塞翁已无心得失无欣喟
邓城道中怀旧时德麟相拉至江北三县
昔从郡丞游余寒春未回玄云蔽冷日朔风卷黄霾枯榛拥残雪疎篱横野梅季夏方溽暑後乘复与偕青秧舞白水赤日飞红埃牛马暍俱喘蜩螗嘒相哀值此寒暑变感予覊旅怀行行江湖去举櫂向天台老妇脍鲂鲤丁男涤尊罍霜橙荐紫蟹水藕浮琼醅念公复行县秋光当独来予时定相望持酒上高台
石经殿
漆书寘兰台笔削犹敢擅真名镂遗编定知伯喈篆未校芸阁书成此石经殿
天门泉诗【俗名救命泉今巳涸】
昔闻天门泉石窦注澄澈行人口生烟可救万夫渴为惠胡不竟吾来值源竭
舍身崖
蛾眉备百姓怨女填六宫捐躯委崖谷陨生因尔容匹妇多白发妇怨实无终
太华
太华复何如名山控西极忽从天地分屹立三万尺天维西北倾扶持藉为壁风雷出毫末日月转两腋秦川散余秀长空借残碧支离别周甸指掌观禹绩因知方岳重奚覩介丘忆苍旻仰犹高厚载真有力
三冈亭在邑西南三十里秦昭王使谒者王稽使魏夜与范雎言先生待我於三冈亭之南是也
贱人敢图柄时哉天步艰相尔箦中意三亭宁腼顔佩印能几时网成已入关宣言往代汝天道真可还
东津夜饮送岑穰彦休赴阙
东门何煌煌骊驹络金覊朱顔照秋鞠炯炯青云姿往登芸香阁编书给隃麋予方滞江汉发轫将安之风林舞危叶霜畦杀青蕡车马如上州朝天逐高云行迈岂不劳欲书竹帛勲岁晏重感慨我独念离羣
曹华国之子赠诗次韵答之
平生曹华国志意多感慨尘埃迷俯仰肮脏游方外余尝贤若人心以古人待食蘖甘有味舐蜜遇潜虿賫恨没九原长屯竟无泰宿草揜一丘长夜遂千载喜君好男儿赠语颇刚快弓裘解传业门户兹有赖文章第美身长门不须卖【来诗有卖长门赋之言】
邃经堂
男子宜读书读书须五车纸腐唇自裂岂为刳心鱼吾子少年时青云得意初英华发清端赋笔凌相如自试文石陛竚召承明庐孝隐二十年复与志利疎轩裳不挂眼钟鼓悦爰居归来邃经堂志惟与道俱架上数万卷偃仰时卷舒使彼夙昔人微言幸发摅春洲生兰苕寒溪脱红蕖逍遥适所愿未可咏归欤上方宵旰暇夜殿诵子虚【伯原曾进东都赋】
送李德载公辅之宣城王子敏遹之宁陵秦少章之仁和
先生位管辖四海在陶钧顾我门墙士於焉益情亲睠言给鼎味旨酒侑芳珍粲粲春服成暮春及佳辰载咏先生道兴怀感昔人三子果艺逹从政宜牧民维舟万里流喜色照通津廌也不速肖农圃老此身同门各骞翥索居独离羣诸公廊庙器行当策高勋念此今日欢无忘病且贫结驷傥肯顾促车清颍滨
送王仲求
飘风非焚轮触石生孤云逍遥王真人行行傲世纷斋戒断荤臭日诵浮屠文敝袍游江海耻与狐貉羣吐纳全真气鬓发垂如银十年临池学自许登右军谦谦卑自牧处约人皆忻扁舟忽云徂欲扳心殷殷丈夫重诀别儿女徒云云常闻释氏说精进在殷懃红尘易汩没跋涉惫力筋不如巢华山修炼如老君
送秦少章
建勲各有志而我齿已疎除书喜之子试吏东海隅满怀贮忠义陈编陋严徐平生困末路龙蠖意不舒定交青云表凛凛国士徒执顔肯顾我曾未鄙非夫破愁有斯人我邻知不孤危言解补天决折已非图成名聊尔尔国器自时须收功从兹始良骥骛修途开樽稍黔突惭愧饭与刍闭户待子归看我所着书
同诸公饯望元因宿谷隐以何当风雨夜复此对床眠为韵分得对此二字
雨气天末来暝色江臯起层林蔽楼观黯淡水云里匹马何所从翩翩五公子异时天一方相遇忽在此温言各慰惜道旧半悲喜熠熠萤度帏泫泫础流泚他乡念覉旅况复饯行李一笑未易阑相望迹千里
秋江冒后土余潦满沟浍行人泥没輈腐黍乱荒荟结客山中游风雨在颠沛峥嵘栜宇下磊落宜我辈还同竹溪逸笑傲盼庭桧繁隂阻杖屦曀曀几弦晦谁能决顽云共此明月对
大木山
十洲三神山广厚蟠地轴不知高几寻沧溟及其麓游心如太空视彼何芥粟君家三木山包裹一握足銛鋭曰奇锋坳岩云峻谷摄心如蚍蜉观此乃陵陆高?作九地何啻战蛮触老苏记木山万里在右蜀立之置庭除屹嶫可映屋小大虽相悬真赝此其族因形生强名等是千岁木君家襄城野绕郭山抱緑巍然复岭外自有真六六
孟浩然故居
旰食羮不糁肺腑穷雕镌襄阳妙人物我独怜浩然禁中拜天子布衣可逢年一言类?望明主乃弃捐凄凉鹿门道旧隐空云烟汉水不世情犹有槎头鯿
上山
登山盖有道迂叟真名论不困在徐行不跌由足稳斯言可铭佩万事为节撙推之为躬行天下国家本从德邻至邓城访魏道辅故居怀道符
孟春属佳辰驾言从郡丞蓐食戒徒御篝火事徂征方舟絶横汉适彼樊侯城缅怀昔封君能使晚周兴千龄想风概慨叹岸与陵故城若墟落邑屋袖可凴盘飱勌举箸幅幅气拂膺古寺蔽榛甓破舍余残僧人言魏徵君於焉常曲肱窭居三十年蔚然以诗鸣人忧不改乐信哉贤者能常闻有四友作堂在郊垧我虽樗栎材臭味亦其朋会当从飞盖清夜一来登
李良相清德碑良相百药四世孙也天宝中为尉氏令邑人立此碑
旌廉以廉寡树碑励贪夫後人慕前躅当令德不孤第无愧屋漏斯能远苞苴番禺惟饮水合浦自还珠阮步兵庙【在县东南四十里今墓在焉旁置庙祠之今诸阮之裔甚多而竹林犹存】
千龄一丘壠谁复记主名苾芬百世祠贤哉阮步兵庙旁故墟里竹林蔽郊垧裔孙仍南北胡能师九原
蔡泽庙【燕人蔡泽相秦宣言往代范雎者墓在邑旁有庙】
从横事捭阖揣摩相抵巇兹为富贵术咄嗟乃自知相形直误人俾无百年期遂汝齿肥心庙食饱牲牺
羊叔子庙
缅怀吴晋氏天壤非异宇贤哉羊头镇一用惠慈抚高怀寄山水余事整军旅当年岘首叹奄冉隔今古遗民俎豆之庙貌压江浒谁令望碑人堕泪若儿女
杜元凯庙
书生昧筹算罕立横草功征南日耽经帷幄明指踪胷中有武库矧与竖儒同贤哉秉节度不制蜀阿童沈碑虽好名要是真英雄寥寥万山路爽气摇松风
和钱之道
仲尼圣之时岂蔽不恭隘知命识大忧嗣世宅已坏不閲父母邦遑及为蒯瞶依仁罕言利执礼不语怪污墁泥中辙脂舝速遄迈难乎其有恒取善仅餔馈苟非言抑扬大道或几卖峡有食象虵常苦蝼蚁嘬昭昭神禹功凿水疏九派刋随神明疲新水螭蜃快志士每丧元时靡可究届
薙草
宿草竞春力阶除日青青何心愿滋茂薙去辄复生一气养万类兰药尽勾萌何当纫余佩采采撷芳英同仲宝风雨中过德麟留宿以夜未央为韵分得未字并和二公夜央字韵
悲风送寒雨遥夜俄总至草木虽战秋渠能保柔脆盃盘照青灯哦诗久无寐安能决云开坐见参横未秋徂风雨多欲作雪霜迓况乃地气偏寒暑或相借温凉久未定裘葛易无暇慙愧平原君客至列盏斚日为文字饮短昼继清夜嗟予寡世偶痴甚已如覇有田未归耕无策敢求射眈诗近知味疑从果蠃化
敢友天下士辙环之四方适愿得所向偶如钟应霜交态久未定市道良可伤君看江汉水安流日泱泱
张康节家西轩竹张福夷兄弟求诗
种花鄙弱植种柳恶连隂主人种竹意闓爽见灵襟猗猗复劲节凛凛况虚心晚岁示贞操清风应好音扶疎高轩下衆景为萧森世袭万户封奚取千亩林
夜坐
东郭新雨余日入凉气佳长风吹天维坐见参斗斜默默羣动息寒螀先秋譁清谈互絶倒岂复忧过差
谷隐寺
挈巢江湖去端为山水癖朅来谷隐游契我赏心适寒江渺平楚复岭转层壁谁与龙象筵一扫狐兎迹彩云布楼台迎日丽金碧堂高磬声邃壑远松响激山光晚相照空翠浓欲滴行当就墟市幽栖买泉石日咏招隐诗时过弥天释
题蔡君谟墨蹟後
古人托一技身死名不灭贤愚置不论笔画观可閲峄山刻秦铭斯篆屈金铁虽在衆憎恶恨不颈荐钺禇令狷且直还笏首叩血鲁公秉忠勤白首抗希烈独有虞永兴当年称四絶贤哉蔡莆阳直气亘南粤入为枫宸侍遇事挺奇节挥毫覇当年粲然星中月非惟惊代能乃是名世哲
啸台
步兵游方外弃礼真太简过差生杯酒况复能白眼苏门鸾凤音戏技犹赧赧当知愧孙登不独嵇中散步兵真旷达与世故浮游平时哭途穷欝欝宇宙幽浩气独不揜筑台凌清秋一啸已望我况乃尔汝俦斯人固遗世世亦不汝收得非青白眼钧铢牾时流聊为招魂些释汝故时忧
言登阮公台兴来聊独游因为尔时啸景物故清幽奄冉古今意凄瑟天地秋阿戎迷簿领况复五君俦【王实为监仓不至】北眺度遐想遗音浩难收登临感陈迹云散惜风流轫车此裴回何以慰百忧
乘流忽遇坎【廌以马病不行】触焉遘兹游纡余上云垒禅房忽通幽水光浮西泽草树飒已秋岂无竹林友腰印不我俦异时东山约兴尽辄复收飞盖想清夜华月湛西流何当共巾履一笑破羣忧
我登步兵台缅怀昔来游英声入万壑奇气盘九幽转盻迹已陈况今仍千秋鸾凤吟苏门奚用愧彼俦堪笑刘越石幸胜功遂收登高君能赋乃是子安流作诗已可人洗我万古忧
七夕【某观晋汉以来七夕诗数百篇皆用俗说某以为牛女之会不然故作此诗】
七夕知何夕云是牛女期俚俗具瓜华阶除儿女嬉繁星烂煌煌流月湛沉辉羣儿望鹊桥桥端七宝帷彷佛想言笑芗泽疑烟霏人间光隂速天上日月迟隔岁等旦暮会遇未应稀愿言停笑驩察我心所祈我欲赐新巧智术妙通微金针度彩缕宝奁卜蛛丝我嗟儿女愚勤劳徒尔为巧拙天所赋乞怜真可嗤故拙不可厌吾宁钝如椎借云得新巧无乃醇愈漓吾观天垂象列星有攸司牵牛常服箱织女不下机牵牛教人巧积仓岁无饥织女教人巧笥箧余裳衣伊谁询儿女组绣穷毫厘年年渡河汉秋至次舍移宣淫五云上此论乃吾欺吾为牛女辨欲判千古疑
元佑六年夏自阳翟之睢阳迓翰林苏公自杞放舟至宋
放舟杞国岸汴渠正东注汤汤舟下水适与舟相遇泛泛水上舟与水共东去舟水讵相离曾不迁故处世人迷动静顺流疑若遡不然逐流浪汩没为所误吾作放舟诗明此流水住老矣耄何为聊用持世故
石栈河在洪闸
犇腾龙峤麓深壑断如截石栈架寒溪盘陀卧精铁从衡布方楚片段发文裂平如中唐甓罅密不容泄南岩尽奇险万状森罗列或如巨兽蹲或类巴虵囓哀泉泻飞磴流沫常喷雪山骨静无尘泓澄碧潭澈鱼龙不敢宅中有千古月壮哉天地间此险讵劳设乃知山水心自欲为胜絶我陪胜士游兹名因不灭
足亭张康节南亭也台数尺亭在其上
人生天地间海中一浮沤欲求无厌心无乃不胜求知足有真乐不然多悔尤浅儒急名誉夸人矜智谋语默偕蟪蛄生死等蜉蝣不如知足者澹然乐忘忧?手閲万变默坐观九州衆舍吾独存同波终异流君看至足处无得亦无修万物固皆备反照靡不周昧者强务外巧伪日向偷昔饥止愿饱既饱思膳羞昔寒止愿温既温思狐裘非徒漫自苦动辄成赘疣相圃有足亭可见好善优公孙皆秉哲克念践先猷欲种岂弟德求异恩泽侯秀岭耸苍玦寒溪摇翠鈎云传邓林雨月送沧浪秋晓暝竹烟暗午薰花气浮凉颸泛南荣返照过东畴所遇皆可乐觞咏友浮丘岂必朝玄圃弭节夕瀛洲永怀树亭意足焉此优游
鸣琴泉【此水自山石中来水石相激於暗窦琮琤有声如琴故曰鸣琴今为道士深池遂塞其窦水满则不复鸣矣吁可笑也】
昔闻流水操想见流水音况复山泉声声自如鸣琴可笑山中人强作碧沼深暗流不复鸣遗声杳莫寻近闻石钟山苏辨正古今郦元与李渤地下当噤喑惜乎不闻此使我徒登临道人笑谓余胡不求琴心何劳弦上声况此非徽金
下第留别舍弟弼
缪承名卿後煜煜赞皇裔闵途遘伶俜勉力济颠坠百年能几何三十已一世胷中经纶策偃蹇未获试衰残蚤二毛坎轲穷五技探珠极溟海耻逢骊龙睡辛勤禹门浪千仞复中踬吾道有用舍无乃天所否岩廊与沟壑荣悴同一戏俱非本来物吾无穷途泪季父勉问学弓冶付吾弟营营米盐虑役役裘葛计虽服贫贱劳无损刚大气慎乃百胜术早拔万夫萃老去重别离悲歌感棠棣
下第留别陈至
明缗钓香饵彼取亦已微金丸往抵黾我用一何卑余生宇宙间动辄多愿违天王十二闲玉勒黄金鞿奈何骥与騄不使备六蜚盐车初未脱伯乐第兴悲宁甘生刍饿不为场藿嘶京都足风埃士气随亦淄君於万夫间独若三秀芝浩气久已定得丧亮难移对之忘忿戾澹然移安夷论交有斯人是用久敬之吾生三十年二十九年非末路各相望奋庸会有时贵如未可求守余北山薇
嵩阳书院诗
束发从政事佩绶曳长裾守令有民社裂地皆分符问之尔何由必曰因业儒自致或世赏因儒升仕涂一朝希斗禄辄与故步殊佞夫专媚竈要路事驰驱俗夫抗尘容勾校迷墨朱自谓尚市道不若效贾区何必念故业易地有蘧庐嵩阳敞儒宫远自唐之卢章圣旌隐君此地构宏居崇堂讲遗文宝楼藏赐书赏田逾千亩负笈昔云趋劝农桑使者利心巧阿谀飞书檄大农鬻此奉时须垣墙聚蓬蒿观殿巢鸢乌二纪无人迹荒榛谁扫除桑羊固可烹县令亦安乎令主尚仁政美利四海敷仁贤任阿衡天地一朝苏已责复蠲敛肉骨生膏腴疲民悉按堵此地尚荒芜淮西高夫子为政多美誉百里政肃雍民不困追胥愤彼释老子遗宫徧山隅吾儒一何衰废蹟可嗟吁连牋叩洛尹移文讽使车义有子衿耻功将泮水俱兴衰虽在天此意良可书却思鬻此者於儒与何诛又思昔县令亦昔儒之徒兴儒有美意无忘高大夫
史次仲钱子武与余在报恩寺纳凉分题各以姓为韵
天地怒气散凯风若颠喜吹彼枳棘墟不入邃屋里北风何其凉雨雪雱不止卒岁无衣裘穴处犹冻死六月如蒸炊执扇犹秉毁芃芃黍苖花吹落不结子老农悲不获飞鸟喜自恣虽难答天恩愿天投木李
廌寓龙兴仁王佛舍德麟公定道辅仲宝擕酒肴纳凉聨句十六韵
宿雨且初霁微凉吹广庭嘉宾忽相遇【方】午梦惊扣扃长松森翠影【德】修竹参青冥飘云度空急【仲】残日穿林明幽墙隔江浦【公】远屿定风舲城市厌烦暑【道】山樊念伶俜角巾代公绂【方】草具踰侯鲭园实摘的皪【德】厨醖斟晶荧烹鲜缩颈大【仲】海错着器腥笑谈得真乐【公】采撷逢幽馨云隂剥初霁【道】夕岚收远青窗卧忆元亮【方】诗成怀景升日须河朔饮【德】当解高阳酲烦?顿忘释【仲】嘉咏不少停闉闍发严鼓【公】穹碧垂繁星一笑跨鞍去奚论楚人醒【道】
啄木鸟
小虫蠧坚木自意吻颊刚蟠身宅幽窦心期千岁藏尔非虎而翼何乃巧取将剥啄绕树腹卷舌利鈎芒一身祸衆命曾未厌饥吭流怨入胡琴美人借余商鹈鴂相唯和次第歇芬芳吾生独何事有喙三尺长富岁常苦饥不能餍糟糠宁饥忍効汝岂复思随阳
已卯春许昌湖上酬王实仲弓作
紫荷媚曲塘青秧舞平畦晨光泫曦露衆木含华滋咸惊物外慕归休及良时
封禅碑
魏公如管仲封禅止文皇侈心晚犹在厥妇故敢猖诬彼七十君哀哉为民殃
文选楼【案此诗从宋文监补载】
申辕应楚聘邹枚适梁苑藩侯喜宾客贤贤易鹰犬黄绮游汉廷羽翼矰缴远秦府十八公攀附名益显昭明衆才子文囿俾蒐选高斋切浮云雉堞俯晴巘尚应媿河间笔削非大典

[book_title]卷三
<集部,别集类,北宋建隆至靖康,济南集>
钦定四库全书
济南集卷三　　　　　　　宋　李廌　撰七言古诗
汝州王学士射弓行
汝阳使君如孙武文章絶人喜军旅要知谈笑能治兵戏教红粧乐营女白氎新袍锦臂鞲条脱挂弓腰白羽彩错旌旗照地明傍花暎柳陈部伍须臾观者如堵墙彷佛如临矍相圃一人中的万人呼丝管呶嘈间钲鼓臂弓上为使君夀遍及四筵乐具举使君一笑万衆喜堂上酒行堂下舞锦段银荷翠玉钿意气扬扬皆自许傥令被甲执蛇矛恐可横行擒赞普大胜吴宫申令严两队宫娃啼且怖阖闾台上呼罢休将军虽贤亦觕卤岂知使君不忘战聊以戎容娱罇俎夕阳卷旗去翩翩使君要客登画船美人不暇别粧洗战士结束围华筵皆疑征南汉将帅楼船下瀬方凯还军中不应有女子偏禆校尉何其儇使君湖光照楼观一碧不辨水与天渐看瞑色着疎柳已见白苹浮暮烟银汉斜横北斗淡明月碧玉疎星聨舟人罢唱时弄?艇子趂鱼行扣舷隔浦荧荧见渔火意中竹篱青斾悬虽无荻花与枫叶全似送客湓江壖亟令周娘作新曲周娘琵琶京洛传不惜千呼与万唤便时转轴仍拨弦冯夷阳侯或静聼穹龟大鱼或後先且言白傅时落寞草草会遇仍嫣然使君闻名满台阁虎符熊轼?周旋风流乐事虽可记皆过孙白二子前会看和戎竟先列铁骑百万临三边报功女乐赐二八粉白黛緑皆婵娟青云乞身归旧里汾城故地依林泉琵琶亭中望汝海无忘饮中今八仙
题郭功甫诗卷
山人跨鱼天上来识者珍重愚者猜或呼文举异童子林宗独谓王佐材蚩蚩衆目如瞽蒙白马羽雪皆皑皑古有仁贤不愚者举足?路心徘徊桐城明府住姑孰?裾萧洒天与才谗言屡改耻自雪政事报成羞援媒临川先生久知已十年执政居公台横飞後生尽豪俊往往扳越自草莱洪炉造化岂一端如何不与珽填坯盛朝能诗可屈指少师仆射苏与梅少师新为地下客苏梅骨化成尘灰金陵仆射今已老班班丝雪侵颐腮当今儒生迂此道如使杞柳为棬杯好古爱诗惟有君独使笔力惊风雷清音绕齿嚼鸣玉烂光满纸如琼瑰古原夜烧光夺月立使万物有灰煤清泉漱石白凿凿湍落急瀬成渊洄才雄句险骇人胆九月秋水灔澦堆有时清贞叩玄关至诚直可歆郊禖公才頴栗公望异牢落下位命何乖岂无白虹夜贯斗犹使宝剑丰城埋几年令尉困下国板简青衫趋郡堦犹将富贵委脱毂苟不知命安为怀竹溪逸人杜陵翁当年得意称壮哉直言时病傲宫禁谓可立致青云阶公行孰避蹲草虎由径不畏当路豺输忠献策恃才藻宰辅切齿全班排遂离黼座谪千里翻疑方直为祸胎杳如蹑云上幽顶文石嵲屼悬虚崖下视黑潭鰐鱼窟山雨润泽浮苍苔临危惴惴惧石陨况更步滑粘青鞋上愬逢怒下见诮愠望寜与羣小偕秋江接天夜如练桂宫隐见琼瑶台泛舟夜披紫绮裘兴发鼓枻倾金罍岸人疑是王子猷美女揶揄言谑谐沧浪水深波浪濶醉谓止可探一柴徜徉濯缨傲巨浸掬月不得翻委骸上皇虽悼屈平善千载乃得为朋侪秋霜何草不玄黄蜀山戍削青崔嵬马如蹇驴不惯远陟险色变成豗隤阁道繁霜晓成澌古壑暴雨飞隂霾散关野哭夜悲怨倏见鬼磷明岩隈长蛇食象留齿骨猛虎噬人余钏钗故人招庇岂惮远军谋宥密惟参陪春雨霡霂兴槁苗膏润不及枯根荄正风寝熄雅颂废吾言来自单于垓古今厩马讵为匹骅骝駰骆驽与騋力良调俊惟骐骥李杜故得其梧魁前辈攀辕让驰道下石夹毂谦争推二公当年走声价日月左运天旋囬方今明时废声律将使湮沦如烬煨非君鼓吹力主持是道不世将倾颓关西鄙夫怀此愤白石空炼如女娲命违时否口常钝如挂风铎环堵斋安得献言彤庭下出入金马如臯枚秉钧庙堂司惨舒建旌立节如张裴【九龄说休度】古云能诗多坎轲苟或信矣良可哀傥使文章敌天下再使神禹驱秦淮
三月三日
柳眼脱殻花将飞麦梢弄黄青穗肥鹁鸪翩翩避舟去燕泥悞落沾人衣树外浮阳湖水渌漠漠不动含晴晖沙暖浴鳬遗翠羽岸深老蚌吐明玑
黄河
昔我初为入秦客残雪埋关闭长陌黄河二月冻初销万里凌澌流劔戟西风细卷浪花催日射寒光明瑟瑟归时细雨正溟蒙冷落关河已秋色惊沙惨惨塞云黄远树昬昬秋水白济川壮志愈衰迟日送烟波问河伯
自陕州渡黄河歌
流浪沧浪二十年三江五湖一钓船江神海若谙忠信此身常在蛟龙渊欲渡黄河滨小儿语相玩鲸鲵嗜人正饕餮忠信难凭彼方悍我尝夜泛子胥湾钱塘大浪如银山崇明海门水如墨况此相望一苇间为吾鼓桨为君歌气凌河伯惊鼋鼍醉披紫绮傲风波济川迟暮柰天何
上林道
忆昔驱车度函谷解鞍访古骊山麓华清虽有亡国恨绣岭犹存旧时木无情草木竞争春不问兴亡自红緑汉家上林更萧瑟宫殿荒基走麋鹿可怜乔木亦已无五柞长杨今朴樕
琴台
广陵散成不忍传渊明援琴葛为弦乃知此乐潜圣贤直与天地通其玄我兄能琴人所先我非知音知自然或闻一曲山月前轻扬如坐春水船逆随河源上青天口胶不语生醴泉鼓舞和气如陶埏至乐默默坐忘年
少华山
少华连延翠烟永细路缘云上高顶奇峯西犇入秦蜀幽谷南通接荆郢昔年蛟龙忽变化怒蹙山巅压州境山灵吐怪助豪强地轴狂推如转梗盘龙七社万户余卵覆巢倾伸臂猛近来又说神羊岭六里横开罅如井居民惴惴已忧疑惟恐蛟龙怒还逞勿令岸谷复颠移鼓铸神功烦禹鼎
囬心岭
万仭嵩峯接天远妖武登封艰步辇初登峻岭已囬心何事艰难能黾勉亦似徽之泛剡溪想见王阳临蜀坂老子山林兴不浅兴尽中涂犹欲返古人戒在末路难九十常为百里半世上风波更可憎心不可囬聊自劝
次韵荅张誾张阁见寄
我思佳人在何许太行之阳济川上结茆赋诗临清流我情摇摇日西向盘谷秋来隂复晴谷口与谁来耦耕卖刀买犊便能尔功名付之勃与平嗟余追逐老闾里吟诗作赋不直水韦编鈆椠幸忘忧甘与牛衣同卧起相从当及壮年时莫年多感定多悲此身安归送归客岂堪登临行路岐万事纷纷战蛮触不须白眼憎时俗但愿如公无荣亦无辱临流赋诗老亦足
田舍女
田家女儿不识羞草花竹叶挿满头红眉紫?青绢袄领颈麤流黑油日午担禾上场晒也喜年丰欲还债佣工出力当一男长大过笄不会拜有者四十犹无家东村定昏来送茶翁妪吃茶不肯嫁今年种稻留踏车
蚩蚩
氓之蚩蚩不足数四月五月蒙松雨闭门县榻二十年不见孺子与文举
赵令畤德麟作襄阳从事丁丑季冬出行南山三邑某同谢公定曾仲成潘仲宝携酒自大悲寺登舟过岘山宿鹿门明日复自岘首目送缘絶壁而往上船山下相与酌酒而去德麟赋诗次韵和之
邹湛葛疆往过此幕中佐曹畏简书习池岘首自今古故时悲喜成空虚越王之孙府从事恶人亦作俗吏呼日从云间二三子醉吟啸傲相携扶王孙才高倦覊束湿纸讵可包於菟兴来鼓櫂碧江去把酒赋诗聊与娯野人相逢荷倾盖坐上作客惭食鱼红尘化衣对玉树白髪茁须如霜芜饱闻襄阳好风土喜见山水相盘纡久怜消髀厌覉旅便欲卜隐如林逋着书虽可自覆醤志怪犹为鬼董狐兹游起我丘壑兴岂复自为形迹拘山中一?可托足裘葛略具便有余结茆耒耜老岩谷岂学少室随驾卢老妻汲涧芼葵蕨丁男负刍仍扫除诸公富贵或肯顾结驷野服来吾居
谢公定所宝蕃客入朝图贞观中阎立本所作笔墨奇古许赠赵德麟而未予廌作此诗取以送德麟
君不见燕然易水波桑乾东连鸭緑西贺兰古来战地骨成土赤棘白草沙漫漫汉筑朔方置上郡晩岁欵塞惟呼韩贞观文皇力驯制诸蕃君长充王官玉门不关障无候驿道入参天可汗蛮夷邸中诸国使旃裘椎髻游长安我恨不为典属国望古遥集真可叹今观此图写职贡要荒种落蒙衣冠兽蹄鸟喙或鬼色想见膜拜皆盘跚圣朝贤良谢夫子劲气烈烈霜风寒目眵唇焦万卷烂笔头成塜墨成滩南阳劝驾一封传入对三道朝金銮万言阶对万乘喜声名一日青云端行当遨游庙堂上坐令四国相交欢羽书不驰烽火冷鸣鸡吠犬何敢干借令跳梁出巢穴当用斧斤摧髀髋戎亭喋血无噍类藁街县首如狐貛君当自画凌烟阁纵有此图何必观同僚华原贵公子求公此画公无难乃知功名丈夫志不惑玩好劳肺肝怜渠孜孜画成癖心欲速得如羽翰不如遣佐箧中品犹胜弃捐终不看
德麟自南邑至鄼相会作诗次其韵
脂车欲入南山路马首忽西真有数此生兀兀老江山曩事纷纷过风雨君行岭上正穿云我向津头欲呼渡石门秀絶冠荆楚万壑千岩供指顾赴涧哀泉咽复流出岫闲云散还聚遥应写怀远怜我瘦马饥童傍江雾平时追随若形影异县相望忽如许他年两翁各赋归思山便可拏舟去
千龄桧
冈头老桧不记年古父约以千龄传高枝凌兢倚北斗低枝犹藏万岁烟蟠根直与地争固不许蚓穴通黄泉隂森古恠神物附雨晦每见蛟龙骞贤哉乐天真逸者手植苍桧今宛然元和元丰五十纪婆娑下委才及肩信此千龄尚虚云几见海变丘陵迁乃知不为斤斧夭不在涧底与山巅
鼎足桧
巨根盘亘几百尺高干植立参天长萧萧气清霜月白云根桂子飘秋香松陵高士风骨奇洒然临流傲沧浪油云委地墨欲滴霾风拂雨炎天凉鄼留执策信秉钺军中舞剑语激昂幽林俯见皆朴樕反视茂质独苍苍乐圃先生最珍玩如神伟象岂等常梦松盖有三公兆苍桧鼎峙寜非祥
樛枝桧
桧今老矣何兢兢樛枝下屈如不胜左松右栢非尔朋繁霜茂雪徒骄矜鞠躬不敢骞其肱午隂凄凄緑鬅鬙六月爽气飞秋氷萦纡茂密罗附藤猿猱臂絶愁难升老龙衔雨将飞腾矫首欲举逢饥鹏
题王摩诘曲江春游图
咸雍山河互王覇泾渭为隍城堑华曲江台沼备豫游秪与画师供入画长安城西山万重昆明烟浪绕新宫新蒲细柳春风里万户千门佳气中我生不及开元时犹喜此图今见之苍莽烟绡横短幅眼中终南倒溪渌倾城士女巷无人三月三时曲江曲老稚妍?贱或贵来者携壶归者醉笔端造化有能事各肖人人乐游意如今此地空尘迹石鲸纵在如铜狄宜春五柞更萧条无复榛中得遗甓我愿吾王明六符不蹈汉唐耳目娯池籞假民任畋渔无令画师为画图
王实洗儿歌【乐道观文长子】
昔闻吉梦占罴熊今见得子如阿戎先正举世称至忠垂庆百世皆万锺山川秀气久结融今复俾君生此雄五侯七貂十八公当有八元为八龙愧我尘埃非太真难使此儿名作温劝君大作容驷门作诗聊代添金盆
卢泉之水次韵晁克民赠隐人
卢泉之水名何长裂脐不到空莽苍读君诗句心已凉便觉满耳清浪浪彼方逐臭如窃香肝膈鼠饱神鹰扬有客饮水衣朝阳睥睨不语中何伤过从得君想更乐直欲造化穷微茫何当相从老此水桀跖夷齐均是死
边城四时曲送盛玮东玉之官平凉
边城冬日日黄埃飞朔风?岭雪深埋古道河岸氷厚与天通可汗牙帐青海东壮士卷甲趋奇功公孙卿材名将种横槊赋诗海涛涌作吏宜思故家勇早取灵盐隶秦陇
咏斋诗
古昔诗客长风骚云间野鹤鸣九臯六丁极天十万遭摄提执策穷牛毛玄珠罔象谁能及或长壮丽称雄豪九原杀气横天高朔风吹雪沾霜刀衔枚束甲夜渡洮军中壮士秉白旄忿怒不可拔一毫白狐几腋成一袍东溟一钓连六鳌二长不同各有劳吟咏至审公讥褒咏斋之乐真陶陶君毋独乐愈自高亦当以手援儿曹
寄杨十三虞卿
前年君去时覆水坳堂中三年君不归昨夜风雨惊破屋不知生蛟龙壮士耻隐忍拔剑刺溃痈三杯然诺许君死鱼腹置匕首直入吴王宫抳镡雳火飞吐气成长虹义名如皦日英气凌秋风
秦觏少章寄寂斋
臣门如市心如水汉宫解识尚书履形若槁木心死灰东郭子綦初隐几明珠走盘丸走坂性不迁迁常止止蚍蜉战声如雷霆渠自纷纷相我尔逹人大观观万有区中狭隘真一眯磨坚涅白自古然不必饮牛憎洗耳
无渡河
无渡河无渡河中有龙门之雪浪天池之洪波上有碧崖之岌嶪下有暗石之嵳峩蛙蚓得志相讥诃况复龙蜃与鼋鼍崇朝一舍即我郊黎民一苇平可过无渡河无渡河招招舟子不足信彼亡维楫将柰何
自山中归至登封遂讽高宰令取峻极中院厨前石钟板盖唐人寺记字甚奇丽也
吴砧已碎乐生论京江昔沈瘗鹤铭半裁紫阳立砆石考击化度求金籯乃知金石有厄会名碑旧叠长安城顷年醴泉有贤令政誉蔼蔼多流馨为怜文星足人杰昔皆祔葬陪昭陵坏垣粪壤得顔碣榛丘棘壠求魏徵史讹遂正冲远字石阙再树六骏形板图列籍示过客龟趺螭首罗齐廷後来谬令类俗子辄去其籍人皆惩昔到般舟访遗迹季海寺记今雕零晓闻晨钟呼僧粥石磬嘹亮穿云清往观乃是唐短碣大穷索缚乘前楹字形峥嵘笔萧散远过名殿诸题经劝僧拂拭置高壁安知野僧不我聼十年再游尚如昔击拊刻划将俱平急归入城讽县令立使舁至无久停此碑复立非我力奇物久废天须兴
有怀都下寒食
上国兹晨每豫游仙仗缭绕来瀛洲天王高御宝津楼侍臣壁立环诸侯箫韶引风摇树羽晴波飞影动宸旒阑干仙人深雾縠楼前彩?系龙舟锦标霞举夺日精万楫竞渡驰蛟虬天顔一解四海春乐岁已忘凶年忧况今持盈戒欹器不使逸豫常从流锦帆高张亦佳耳清汴东注贯扬州
真君观
嵩山胜地神仙宅真君独作嵩山伯【潘师正谓门人曰陶弘景为嵩山伯今百年矣扣帝求代帝令举所知弘景举余矣师正遂尸解而化】昔闻解职扣帝阍厌此尘寰年已百天上百年一瞬间下土衮衮多腥羶劳神应念日月走瞑目深哀膏火然潘公欲代复谁举仙籍题名今几传忆昔元丰已未游僊泉犹作雨深湫十年新事还堪笑庙貌今祠灵惠侯【真君泉今作庙泉矣道士利其祠祷也】
经史阁
方城范贶富而善教子作经史阁以藏书诸子皆有时名属友人曾纬彦文求诗为作此篇
隐君扁舟离五湖初闻邑子惊陶朱多金不用五?术高阁惟藏万卷书牙籖玉轴比四库缥帙锦囊过五车河间阙遗应复购汲冢蠧简嗟无余碧山学士解传业黄卷古人相与居谢庭芝兰信灵秀窦家椿桂皆芬敷朱栏翠瓦照空碧秋山晚林共扶疎寒溪送月出幽谷白云因风生坐隅道山三馆限清禁山中此乐彼所无异时聨华陟严近白虎东观文石渠愿待善本校中秘毋令後儒争鲁鱼
求茶戏丘公美
公美方自灵隐来面上灰土衣尘埃自言夜借僧榻眠白日买酒不惜钱半月等得头水茶欲求善价先还家君不见边孝先瞌睡昼多眠点茶追清兴诚与真性便闻君结交素奇伟朋友须求无逆意苟惠上品一斤来庶全见利而思义
王彦温多恕许惠叶县石方尊将以贮酒作诗取之
叶山坚石如水苍斵为大尊重且方斟酌胡能问罍耻献酬不解随觯扬勿言研材用非称麴糵文章皆伐性请看毛頴不中书寜及时时一中圣月岩老子饮山村但惜田家老瓦盆已刳匏瓜代杯饮愿君持此比窊尊
相逢行
平生不为轻薄游故亦未作相逢行寻常木强畏犯义直欲端彦规後生有客性不覊谓我何泥固太上立德次立功痴儿乃为功名悞顔囬穷冻终何成东山饿夫适自苦君不见白杨依依北邙墓断碣灭裂碍行路髑髅物化今何为剑钺虽存委为土痴儿胡为不早悟我闻是言笑不顾抠衣布武出门去杳如乘鸾向烟雾精神流离不自据想像髣髴若神遇果见姣姬拾翠羽縠袂障日扬轻素芙蕖倒影碧波媚薄云映日光未吐冶容异公行聨娟美无度惊翩翩下烟渚游翔嫷将高举为怜牵牛久独处欲解明璫赠交甫临行惠我不语意定驾星軿为暮雨
崇福宫【崇福乃古太一所治今有太一殿存焉其後有太一泉今此宫颇摧毁】
上都太一临天街千乘万骑频往回神崧太一古所治曷日属车游豫来昔年章圣奉玄寂离宫万堵临崔嵬定陵弓剑隔重岭金碧渝暗翬鸳摧重门铜兽闭永日灵囿御坐生苍苔逹官乞开奉祠事肉食罔知真可咍小臣作诗非望幸欲写万壑松风哀
壁间所挂山水图
老骥无能空在闲苜蓿既饱思行山谁知八幅分向背恍如百里随跻攀云烟蒙蒙心共远草树隂隂日将晩一声幽鸟隔前溪万古囬春来叠巘凉风彷佛飞清霜奉身九折思王阳嗟我胡为不自爱逐物颠倒轻余光瓜篱活计知何日相对无言搔短髪芒鞋竹杖请自在皎皎吾身真匪石
闻角叹
晚角吟声正悲嗟尔行道迟迟兮中心有违女心忧伤之人未归临岐满掬泪轻埃变汚泥壮夫安尔为日月挂两臆厉声长嗟咨噫吁嘻季世无良巨御戎无上策辅桀盗货财稽功数俘馘安知閟国步且要高官职勇如汉将军诡道作无益角本胡地乐相闻地辽邈汉家岂无大吕与黄钟岂无鼙鼓与钲镯且欲震军声安用胡地角胡不严秋关弓莫使胡人来莫使琵琶之声过河朔
作塞上射猎行
塞云委地如泼墨恶风吹沙变黄黑紫髯将军柳叶甲银騣护阑白玉勒铁林子弟八九千饮马渡桥过河北沙漠黓地古战场寸草不生地皮赤将军指呼令鼓鼙旌斾悠悠动坚壁壮夫露股挟纩温蕃马鞘脚寒有力龟手荷戈指欲坠气结氷凌满须历前驱萧萧近林翳军声业业震金革恠狐跳梁罔两避虎豹惊骇丧胆魄山根浅草枯槎枒隐隐叶下见兎迹武夫张罝四散逐双兎雌雄中金镝自云舍矢不失驰手持双兎有德色凯旋如殪大兕归喜非诡遇无所获常闻武功贵时习忘战必危欲定国蒐田以时选车徒士卒素练务严翼季冬物成农事休民闲庶类亦蕃殖泮上虎臣献俘馘淮夷攸服远人格悲夫王泽寖熄多鬼蜮蒙恬白起为民贼君不见长平鬼哭万人塜击破秦坑髑髅白
赠卜者张生歌张历阳人也
我忆扁舟昔南渡江心忽值蛟龙怒大浪崩腾舞我舟尾胁蜿蜒束吾橹怒声如雷雷火烈腥风鼓天天如雾我观蛟龙等一戱衆面仓惶独无怖平生忠信天自知死葬江鱼未应悞须臾水天碧镜净顺风入帆风若御历阳古岸舣荒亭寒云澹澹依江树江南山水天下奇更在江山奇险处朱门玉窻带青嶂想见君家傍烟屿我今西来二十年梦寐江南见幽趣夫君何为抱奇术轻去故乡踏长路胷中秀气未甘蛰欲继君平齐季主术高不肯等闲售惟喜遨游卜卿辅尔来山郭坐空馆怜我困穷为推数閲人多矣君自信归去来兮余已悟少年飞动已知非老来忧患寜堪顾壮时犹愧不如人岂复衰残强驰骛傥来轩冕任去留纵有功名逼迟暮箕山之隂颍水湄二顷荒田安畎亩曲肱饮水吾自乐乘坚齿肥乌足慕吾生贫贱吾自知不解胁肩求贵富我如富贵当蚤得已可通侯封万户惟有退身可自如造物哀怜应不拒扁舟常系屋南溪会当乘兴江南去
胡为乎行赠丘公美
吁嗟憧憧之民兮何终身不灵耶不能挥毫縻青天耀白日胡为乎布衣韦带事读书不能坐穷庐运筹算胡为乎骑马试剑轻其躯项籍耻作百夫勇禹行舜趣犹贱儒惫乎四支愁五脏不能成功竟何如胡为乎直待临老空嗟吁盍归乎来盍归乎来长桥系白鲤摆尾向天台风流李北海雄望摩九垓长卿向穷时尚为临卭咍北邙古墓空蒿莱胡为乎须上黄金台
赵德麟中秋生日
中秋月风露凄清光倍洁皓气澄霄万象沉孤光散彩繁星灭中秋潮江海鲸波此日高倒卷东溟荡平陆逆撼九江翻怒涛治平初年岁执徐越王国邸生英儒虎腰燕颔岩电目凤凖犀颅氷雪肤九天月华为爽气识照古今窥圣秘胷中洞逹不容尘?似太华无滓濊浙江潮头为骏声名满?县高峥嵘词源落笔波涛动冯夷阳侯皆震惊裕陵求人如不足蒐选羣材起岩谷网罗英雄至四海晚获天麟在王族除书令上芸香阁中秘校雠专笔削辞荣寜作卿寺僚外迁肯入诸侯幕人嗟官冷久淹囬我知解养王佐才圣朝方欲相宗室黑头作公坐三台年年特班谢明主宝床礼物来傍午两军戱伎候掖门马首迎归入公府我虽无能世或取尚可与君为诏语
以古画观音易眉子石砚歌
畴昔翰林苏谪仙溪藤写赠眉石篇【先生顷于南京尝写此篇赠廌】欲寻此砚副此什婺源烟水空茫然君家宝砚多奇石一一玄圭与苍璧此砚初来衆砚疑厠居末品真可惜宝林大士千亿身吾家古画妙入神欲持吾画易君砚庶几速证西来因我持君砚复何为嵩山之阳颍水湄茹藜咀藿坐蓬荜漱流枕石书新诗万事推迁皆传舍世间孰是常存者画砚伊余?税驾
冽泉亭诗
古井嵌空下如屋寒泉馥冽甘如饴昔人传是龙蜃窟睡未千岁人不疑云蒸每见飞雳火沉绠或惹髯间氂安得海奴秉犀炬乘月夜照窥端倪
东湖诗
翠荇弄水时出没紫蓴浸滑涎蜿蜒川光遥接行潦前野气空濶浮寒烟常思郢客解刺舡岂解乘槎上青天又思吾儿能测渊岂能夺得骊颔蠙上昇却回复入海只恐澄海为桑田
对春二首
半隂半晴恼乱我不禁春意惟殢春黄莺丁寜舌初转杨花轻盈来弄人东家秋千多美女舞腰娉婷衣金缕彩索徘徊渐渐高墙头见人羞欲住柳下谁家薄媚郎立马昂头不肯去一点两点催花雨章台走马无尘土少年去老能几时买笑金钱不须数高阳酒徒多白髪长安佳妓今老妪共君把酒莫厌多作意强作青春主文章放行多气焰笔画把捉无精神愿得神王如六通日写万卷酬青春某顷元佑三年春礼部不第蒙东坡先生送之以诗黄鲁直诸公皆有和诗今年秋复下第将归耕颍川辄次前韵上呈编史内翰先生及乞诸公一篇以荣林泉不胜幸甚
半生虚老太平日一日不知人不识鬓毛斑斑黑无几渐与布衣为一色平时功名衆所料数奇辜负师友责世为长物穷且忍静看诸公树勋德欲持牛衣归颍川结庐抱耒箕隗前祗将残龄学农圃试问瀛洲紫府仙精思观崔道士授剑栢中剑常吼若雷
隂隂老栢森庭牖外脱中空若虚缶崔仙授剑栢遂神剑气腾天剑声吼顷年天师受丹诀此地精思岁华久玉函金匮发灵崖因使隂符诬虎口【张天师道陵得九丹之诀於崖下於此地精思累年然後得之云】殿中真人道玄笔笔妙飞扬传不朽霜发羽人逢白叟间岁巳闻踰九九神游八极吾所愿道骨仙风愧无有欲赋大鹏思子微恐尔年龄亦为偶【梁观主八十三岁】
张居士歌【并序】
张居士名拱字辅之诚信孝谨之士昔遇异人以蒸枣七枚食之云饵此当终身不食拱始疑而漫食之果絶粒二年行步轻捷神气冲澈拱云欲不食则便可不食不问久近欲食则日可兼壮者之食五人亦未尝饫也拱善医世家京师龚章之甥龚夬之表兄也
凡夫冥冥不知晓刼尘流浪如沙扫上天宫阙隔青云九原壠墓空秋草神仙有意怜下土独取颷车出三岛张翁陋巷贫且贤箪饷瓢浆久怀宝羽客飞来自何所蓬荜相迎笑相劳高谈妙理妙道本定是青牛度关老仙丹无形有真气一视传灵入凡枣聊分七枣遗张翁一饵云充千岁饱张公不食今几年齿如儿童顔色好我闻神仙本无滓诸漏皆空体玄道姑射神人饮风露淮南鷄犬依丹竈真诠自然本简易不在劳形勤补脑封山航海漫殚费叶衣草茹空枯槁况乃纷纷五浊世粒食火化常热恼余苦风尘衰太早緑髪苍苍半玄缟青春堂堂暗中去常恐余生似潢潦何当刀圭借残龄相与神游超八表
锺山钟
延平双剑朝丰城锺山之钟挟以行延平春浪拂天地左右两龙雷火鸣建隆真人君八极河伯效珍宝钟出不似汾睢发鼎光泛泛逆流浮万镒诏赐阊阖濯龙宫声掩景阳闻九重吾闻此钟亦神物独肯寒溪就埋没
舞阳令祝乐天再任
庚寅十月二十五晓分黑帝临丹府怒来鞭掠玉麒麟下降英灵佐明主庐江从此生奇贤便是奇人祝乐天鼎沸弦歌一百里双鳬舞水又三年部民共献长生酒鸾鹤庄椿只依旧我咏蟠桃别有春何须更祝人间夀元佑六年夏自阳翟之睢阳迓翰林苏公自杞放舟至宋
发轫嵩麓背烟岩解维水程仍二三杞邦想见旧风烈许邑自知诚子男天地忧怀真过计文献不足良可惭放舟适未觏君子白头终期老江潭
拟楚词【并序】
段文饶道充蒲城人也访余於京师时道充将归隐於渭滨故作楚人之词以劝其归其词曰
匠执斤兮道周称百寻以弗用兮谷之幽屈轮囷以为杯兮孰谓贤於杞柳揉吾性以矫真兮寜全夭以为夀乐吾乐兮乐不汝违乐不汝违兮盍归乎来哉犀何尤兮以角累象何咎兮齿为烖童牛夭兮职騂刚而茧栗龟告犹以灼兆兮寜泥中以曳尾珠缀旒兮悔夜光不祥玉为圭瑞兮痛山辉之为殃乐吾乐兮乐不汝违乐不汝违兮盍归乎来哉兰九畹兮芬芗芝三秀兮焜煌山嵸嵸兮呈姿川溶溶兮摇光风駃駃兮历楯云缤缤兮度梁药为衣兮薜为裳椒为醴兮桂为浆乐吾乐兮乐不汝违乐不汝违兮盍归乎来哉
嗟美人词
枢密直学士刘公希道久迁於外元佑天子方欲大用於朝而公薨余心哀之故作嗟美人词以吊之
嗟美人兮何之抚千禩兮增悲咎司命之匪仁兮弗庇下民故啬数於令人兮俾弗俪乎常期既闓端之引大复柅止而絷维仰天衢而愿骋兮羌为惠之罔终嗟美人兮怀思閟灵修而自珍兮寜燕婉而倚巾彼鹈鴂之早鸣兮欲衆芳之陨衰亮汝怀之匪良兮喜佳卉之具腓灵芝遑恤汝以自芳兮亦三秀而呈姿候虫呻吟而竞秋兮熠燿夕飞而流光蚊角翼而虎噬兮或负岳而成雷俄岁运之徂征兮复尔龄之几何彼大椿之先秋兮意松栢之後凋属岁寒之太甚兮雪霜窘而烦威春归来兮阳谷温条风发兮百卉菲土泉闭兮崔嵬独玄黄兮就萎委长年兮涧滨匠初顾兮弗辰感佳时兮嗟美人蜕遗荣兮上宾天我吁天兮九阍如可赎兮百身
骊山歌【案此诗从宋文监补载】
君门如天深九重君王如帝坐法宫人生难处是安稳何为来此骊山中复道连云接金阙楼观隐隐横翠红林深谷暗迷八骏朝东暮西劳六龙六龙西幸峩眉栈悲风便入华清院霓裳萧散羽衣空麋鹿来游墟市变我上朝元春半老满地落花人不扫羯鼓楼高挂夕阳长生殿古生青草可怜吴楚两醯鸡筑台未就巳堪悲长杨五柞汉幸免江都楼成隋自迷由来流连多丧德宴安鸩毒因奢惑三风十愆古所戒不必骊山可亡国
观吴正献真【案此诗从宋诗纪事补载】
次公不许画麒麟孝宣妙选知名臣拜公之像想风度乃是云台子顔之文孙元丰天子建原庙玉宇万栋临端门累朝名臣俨冠剑列圣御坐开乾坤修廊秘殿鎻春色彷佛音容皆骏奔相君相业皆元元旗常彛鼎定书勋仪形在殁侍神考英气噩噩凝天阍嗣皇方思服【原阙】美欲考辟公观列文君传兹图落人世世人遂得知瑜璠吾知袁公固有後能平楚狱竟无寃召公甘棠犹不伐卫武之德谁能谖君不见温公之像满人间愿广此图令并传

[book_title]卷四
钦定四库全书
济南集卷四　　　　　　　宋　李廌　撰五言律诗
方竹杖和功远
性禀方外正人怜节瘦轻持擕防水潦杀活奈山精直以中圆称名因义类清若将灵寿比未可贱书生
同张公硕梅耕道访董畸老郊居
白水弄青秧晨烟着柳行覉怀正飘泊陂路转微茫苹际鹭鸥下塍边菱荇香相从寻胜事萧飒兴何长?水官桥路将军甲第新緑沉闲结锈棐几浄无尘下榻喜宾至问田怜我贫相逢便倾倒晩岁定情亲靑云两高士肯伴老夫游方驾相追逐通宵复献醻诗书嗟失计农圃话良谋日後耦耕伴悬知总白头
秋菊
春花富红紫黄菊与秋宜风劲幽香怯露曦寒艶滋孤标虽独步呈秀此何迟欲待羣芳歇专荣占一时
秋郊
郊原千里望好是暮秋时欲尽登临兴惟应杖屦宜鹗鵰方得意燕雀彼焉知黄犬苍鹰去谁家年少儿
出城
岸走舟安稳逍遥若步虚晴烟迷白鹭春水见浮鱼桑树连坡种人家夹水居年丰村舍好稚子学诗书
秋山
山色带晴云云山远莫分寒林迥萧散秀气自氤氲定有丘园士彼同麋鹿羣弓旌访岩谷谁为上方闻
寂历古关道二首
寂历古关道早秋生晓寒空蒙朝雨细憔悴客衣单事逐烟鸿远情随雪鬓闲萧萧倦游意天际路漫漫寂历古关道晓烟寒未分愁情满秋草归思隔黄云客路自多感宿酲犹带醺萧萧倦游意况乃久离羣
秋莺诗
秋日生春意林间闻晓莺奈何时序晚不及候虫鸣摇落无多感芳菲会满城好音宜自默反舌可无声
秋扇和之道
过时悲既往适用复相先世事蓂生陨人情月晦圆寒凉非尔适衰歇岂余捐岁事待秋歛农夫期有年
续题郭功甫诗卷
诗道今萧索骚人古困穷夜寒金殿冷秋静蜀关空廐隶縻宛马坛巫诔守宫采珠探水府丝黍慎蛟龙
戏赠史次仲
世俗匪吾谋嘉篇常见投旧交皆炫曜夫子独淹留礼乐尚虚器衣冠何自囚秪应凉冷後萧飒更清秋
秋晓
秋色已飘零凄凄晓更清芜城宿残霭云日递微明瓦冷寒霜色庭空槁叶声悲欢更盈耳箫鼓和铙钲
青泥雪中和德麟韵
君笑吾痴絶吾知自不痴远游陪胜士归槖有新诗笑觉山途近寒因酒力迟相从畏嘲谑别後复怀思
秋蝶
粉蝶尔何知秋深尚戏飞怜渠迷节物犹若弄春晖露叶今非昔霜丛畴可依篱边菊无几薄命寄余菲
宿路北
晩日明青嶂春风送马蹄数朝秦岭北今夜洛阳西禁水緑波满芜城碧草齐客心归更速解辔恨栖鸡
分题得古香炉【分韵得迟字】
质为浮休弃形惟好古宜埏陶异甓砾香火近神祗冷暖非恒德兴衰彼一时舍兹何所适尔意勿迟迟
和次仲砚诗
闻道端溪好疑应为土风彼人非博识此语未为公野客虽云美才华恐未同濡毫滋墨外文涣亦徒空
秋溪
秋溪已澄彻山色贮溪中云度前洲白霞生别峤红波澜寒自监鱼鴈共游空弃置功名念羊裘作钓翁
钓台
钓国固有术直鈎宁漫劳吾常鄙龙伯岂复羡琴高濯足风波地游心虎豹韬谁云无是子天下自嚣嚣此地有天险双台千仞冈眼寛知世窄望极使神伤惨澹诸峯立萦纡一水长振衣怀古罢新句入斜阳
秋风
万籁静中起扶摇风怒号半天鸣剑戟平地卷波涛鷁退宋都疾鹏抟溟海高贺兰吹不尽何用战蓬蒿【陆龟蒙有战秋词】
范蜀公挽诗【十章】
蚤岁青云近英声四海驰能怀天下宝独让月中枝既已登龙坂咸观入凤池如何老清禁偃蹇卧明时【公礼部第一不效前人廷试乞超等】
仁人宜有勇无欲故能刚凛凛回天力危危极谏章一言扶日御万古正乾纲首犯龙鳞意渊衷亮未忘【首乞立嗣】庆宁虽首议濮庙一何公君子初无党贤臣惟尽忠死生全大节社稷倚元功疾彼梁丘子依违秪尚同【公力争濮庙】
荆舒昔未惩抗疏誓身争卫鞅虽难屈桑羊屡请烹危言知不用脱屣谢浮荣岂恋三台近全无万世清直气犯荆舒承明下玉除禁林余谏藁蜀道拥安车自谓三宜去吾知衆莫如谁为忠义传事事举堪书【王荆公自为制落公致事】
嗣皇思故老趣诏侍筵经驷马空频驾高鸿本自冥苍生虽絶望盛德愈流馨出处俱全节辉光并日星【元佑天子起公侍读不起】
关雎久盈耳魏阙亦游心不废江湖乐亲调钟磬音九重初击拊千代正哇淫器在人忘矣哀哉泪满襟【公奉诏修新乐】
重望晋随会清明越大夫忘身安社稷寄傲老江湖黼冕固已远黄金犹可模旌贤宜异数愿上孝宣图八十虽云寿吾嗟未及期方之昔卫武犹不至期颐幸处仁人里叨膺国士知空余恋轩想况复九原悲衆乐西南圃从公数共游清无马融帐荣预李膺舟河汉德星陨山川英气收孤生筑塲意索寞向新丘
光禄朱卿挽词【十首】
自信仁由已深知道满门才华辉曰域嘉誉达天阍坦腹方趋进亨衢迓骏奔欲令唐晋後不独美姚温要路多知已期公集有庸行趋青琐闼荣拜紫泥封帝室常虚席侯邦久卧龙空余遗爱颂安得镂斯镛省寺官聨贵曾升社稷臣双瞻观日月接迹望星辰锡爵虽开国封侯未富民天扉如可到直拟问通津南国旧书生今谁老更荣朱轓频补郡白首到名卿牧守惟司命官曹任老成道孚姑已矣何患不声名畴昔始龙馆能声到海隅兆民方菜色境政独蒲卢尚赖德弥邵安知今也无犹闻江左郡荒政徯来苏七十古云稀公忠况未衰言常思悟主老更惜明时雪髪丹心被君恩宝劔知如何天不憗直道竟何施乐圃林泉好藤萝?古台仰攀高节处豫约挂冠来凉月空堂影新霜百草荄凄清行乐地履迹满苍苔沧海梦悠悠关河壮气收魂归伤委蜕壑迥失虚舟月暗菰蒲夜山空木叶秋可堪频怅望松梓繄新丘五十虽非寿休嗟不憗遗赏延姑可待子贵竟何迟异鹊惊蝉蜕凄风落木芝乘骢千里客歌罢不胜悲蚤悟多金累惟修俭与仁考终虽罔愧直道未容伸地想流谦德天惟赉善人昭昭锡繁祉余庆在振振贺兰先生诗同陈恬叔易和节度使王汉忠韵
陿隘区中世殷勤招隐篇应居小有洞几见大椿年庵废云埋谷琴亡声在泉至言曾悟主持此合昇天【庵台在嵩山承天观鸣琴泉上】
顔鲁公祠堂诗
朅来游汝海初识鲁公真盛德宜蒙祀英姿俨若神典刑虽异代勋绩在蒸民忆昔艰难际生逢历数屯羯胡来蓟漠戎马度咸秦河朔皆朝虏平原独挺身蜡书通帝所羽檄论邦邻许国心无二孤军气复振弟兄同义烈生死剧酸辛巳怪酬庸薄那闻左降频江湖销岁月省闼牾经纶相国心多忌军容愤复伸同朝缘妬媢?贼俾邅迍辄堕奸邪计刚期跋扈驯咥凶令履尾纳谏为婴鳞假手虽云智挤贤太不仁茹氊苏武馁决眦蔺生嗔误问长安使宁为叛将宾一时全大节千古仰清尘缅想神如在推迁迹已陈谋谟存汗简字画徧苍珉论世吾求友之人德可亲讵云黄壤隔犹胜白头新端欲希忠义常期齿搢绅今虽逢圣旦止愿作良臣惟冀尊王室宁思秉国钧傥令冠獬廌犹可画麒麟古寺今如昔泉扃夜不晨何人同李翰纪事比张巡感慨瞻遗像?然泪满巾
程高承议赴夔路转运判官求诗
圣主躬仁政羣方布诏条洪恩温海峤嘉颂满刍荛聚敛除奸吏依违屏具僚钧衡无硕鼠城社絶余妖皇化思无外王心远欲昭咨询黄阁老选命紫宸朝丹禁传天诏飞星下使轺书旌分蜀道揽辔步烟霄急峡瞿塘险孤城白帝遥巴山连浪远汉节拂云飘按部清时好观风乐事饶诗成思老杜鬼哭想残萧巳佩黄金印当簪七叶貂不应淹僻陋从此上扶摇
上翰林眉山先生苏公
佑圣生贤佐天心在抚民昌期膺治运谷旦降元臣四序功成晩三台耀拱辰严凝气刚劲謇谔性忠纯凛凛风霜操优优雨露仁高才暎今古妙学洞天人黼黻文华国渊源德润身四朝师令望百辟仰清尘射策明三道观光耀九宾咸知帝赉说复诵岳生申视草金銮殿登庸凤诏春夔龙名不陨鲁卫政相因交荫槐隂茂聨华棣萼亲庙堂熙帝载衮绣并天伦政柄劳无惮侯邦逸久均偃藩心固乐调鼎味宜新上宰虚黄阁除书下紫宸百神怀景福万化入鸿钧隂德施黎庶休功格昊旻自当侔带砺讵止约松椿贱士睎高躅趋风愧下陈愿言千万寿献颂敢辞频
小苏先生九三丈自司谏拜起居郎权中书舍人廌作诗以贺
孝治依文母皇图锡圣王虚心思启沃妙选尽忠良近侍崇儒术先生被宠光周邦柱下史魏阙紫微郎禁殿聨常棣天池浴凤凰挥毫青琐闼簪笔御炉香德镇千钧重文辉万丈长昌时逢式谷吾道喜弥彰视草严宸暮论思子夜央槐边星转角花底鹭分行岂但居华省行闻上玉堂终期衮衣拜慰此士夫望
赠钱之道子武昆仲
青冥聨翼鹄志节傲云机凶变家多难年荒岁愈饥运乖生事拙贫病壮心违蚤岁忧虞少今春弟妹归气悲縻骆马心感动摇徽【徽旌识也】命矣无伤已时哉叹式微自从中夏瘦半减去年肥气槩摩天鸷文华耀日翬饮川容鼹鼠障日让犁犩南亩时躬稼虚堂昼掩扉有秋缘力穑高节本知几路入东城远人行北道稀树头云蔼蔼草际蝶馡馡古岸连樊圃秋城秀蕨薇断洪流滓泞独木过欹巍?稏香纷馥菰蒲緑暎围访君非旦旦相见亦依依为问奚为乐言他复谓譩孝思诚辟色傃隐始深讥不见前贤者何尝虑世非浩歌行拾蕙雩咏浴于沂俨雅诚诗社凄凉近钓矶夜阶鸣蟋蟀秋砌响蛜蝛竹坞留残月林虹带落晖龟翻朝露叶鱼动落莲衣诗句时评品曹刘幸发挥鲛人龙颔宝海客蚌胎玑子意将全美余心久所睎衆人皆卷舌高论独其颀掩月蟾蜍泣飞霜蕙草葳鲸鱼翻海浊水碧带鱼飞正可夷崧岱公何愧隐扉刚明文豹节升降二龙旗月满星藏彩霞升燎有辉愁魔攻肺腑危坐复歔欷
七言律诗
和杨元忠主簿观鱼
轻澜沔满带维舟新雨羣鱼藻际浮既亦非知梁上乐敢嗟彼有釡中忧汉江水浊斑衣獭楚岸烟深雪色鸥未作金鳌莫惊惕月澄清海漫如鈎
过昆阳城
昆阳城下黍苗稀寂历荒墟隐翠微远想龙蛇方鬬野解驱虎豹使成围乌知将拥河流断定喜能令屋瓦飞白水真人今物化舂陵惟有荷锄归
和钱之道游虎丘二首
轻云细雨放花时才过清明已夹衣得酒时教尽醉可题诗处莫空归丁宁莺语机关巧轻薄杨花气力微阊阖晚来行客尽稚乌相趂入城飞
石头槎牙占官道松树老怪枿断云骊龙睡隐潭水黑雨积粪壤生朝菌山光缭绕林朴野气空阔云氤氲归来月落天色莫水边游女溅红裙
商高宗陵庙诗
筑岩胥靡继甘盘此道寥寥不复存古庙秋风尘黯黯故陵烟树月昏昏君臣难遇真千载岸谷谁知旧九原魏尚端能似颇牧独无新梦到天阍
厄台
今古俱无忌惮情厄台犹敢尚为名裔孙不复重瞳圣俗目俱同瞽叟盲【陈舜之後】见愠仲由空肮?脍肝盗跖尚彭亨圣人道大故难用谁听弦歌兕虎声
宿大贾村僧寮
行过横烟杳霭中低低?舍绕蒿蓬譍门见客僧如鹿席地围炉火自红隙壁射床千里月破窗吟纸一川风仆夫密劝休安枕闻道穿窬是主翁
哀都官王申
壠上弓旌降鹤书戋戋璧帛贲乡闾汉宫入奏贤臣颂蜀道荣观驷马车谁谓诸侯老宾客归来华发伴樵渔泮宫陈迹神游否绦帐门生多石渠
大雨中游岳寺
忽见微云别峤生急缘危磴下峥嵘势倾海岱千岩黑力卷江湖万叶声碧瓦依稀人暗喜急溪湍涨马初惊老僧宴坐朱门底应笑狂夫冒险行
镜屏诗二首
曲玉回辉莹可观秋冰壁立动涵澜每嗟许国酬身晚忽觉余光照胆寒暎座未容华表客整簪空慕鵕?冠云车一去桥山晚宝镇于今下古坛
凝澄不动水渊盘风拂泉生或细澜月影透帘朝日薄龙辉绕匣夜光寒玄冥借魄知神物男子无闻已弱冠照我精诚至麟阁缓随弓劔上仙坛
和二兄书事三首【讳远字国器居苏州时痞疾未平】
年少看书耻未多壮心今岁沛中歌带江黄帜有蹻跖举国白头无绦何为我忠谋能有几匪人阿比敢言他手攀荆葛藤萝近敢把新凉取次过
逋逃内溃古云多楚塞羣雄尚感歌血飨彼猖神苟幸庙谋非壮士谁何将军威信当询衆决胜神机岂谓他试把香?问少子淝川投策夜潜过
功名於我实何多祗为浮华未浩歌两月病痁诚已甚半头白髪似无何诏惟选吁将从衆学贵师心在匪他当世闻人知不少片言敢谓衆难过
和郑十三东斋言事二首
为贫轩冕未忘情宁使栖迟抱六经安得神仙断鲸劔拂开云翳露天青雾浓玄豹终朝隐氷薄猜狐抵夜听昬垫直疑皆饮鸩沉冥何苦辨清醒
春光故故恼人情新葺茆茨欲醉经积雨水衣龙颔滑晩晴山翠佛螺青月边柳色踈踈见风外梅花细细听半夜白云生石枕润珠蒸湿醉魂醒
答孔榘处度见赠
我似覊縻遐徼州君如霸府大诸侯如何鼎食素烹饪乃谓溪毛堪荐羞驽马但能追十驾鈆刀奚可断千牛鄙人粗亦知臧否敢诮东家故日丘
嵩顶六月芍药初发
谁言天地一无私底事阳和到顶迟暑气已交五六月云中初见两三枝可怜下土炎蒸日却是青霄烂漫时第有荣心莫嗟晩物情先盛复先衰
和人寄寇昌朝韵
久料腾骧空冀北如何留滞困周南闻君载酒访狂客把酒为君当剧谈上国分携今已久丹砂未就我怀慙六蜚驾驭须天马吾恐骅骝备两骖
杨十三虞卿在希顔上人房纳凉余时在村舍归和诸公韵
土渇山焦独在阿考盘孰与世相过皇皇夫子犹伤凤碌碌苍生尚执柯头白已惊为学晚【余十九岁头近半白】日长赢得读书多北禅释子应相笑树瘿多年变木鹅
暁行闻莺
花梢未动雨中听催徧园林百果成六月不知春色尽五更来伴夏鸡声树头萧瑟长风过马上瞢腾短梦惊劝汝无言归旧谷先秋番次候虫鸣
雨中游法王寺诗
雨脚如麻未肯收雨中还作法王游云埋辇路烟初合水溅松岩雪乱流心畏险途常恐失寒侵病骨已知秋羣峯耸峭犹无畏为语山僧不用留
少林寺诗
禅老家风古少林道塲遗迹蔽烟岑山遮石脚斜阳早云碍钟声出谷深只履度关天杳杳九年面壁海沉沉欲知苖裔能传法栢树犹明圣主心
习池诗
陈迹相推今古同池边倚杖送归鸿童山尚接千岩秀穉树犹传万壑风春意物情迷野兴水光天影共青空雍门有泪应承睫绕墓行吟吊习公【习郁死葬池上】
次韵刘厚之久隂未雨
欲作丰年几日霖密云委地结繁隂莫疑造物收功晚自是阳和着意深且具黄鸡倾白酒更求青李与来禽扫除万古穷通想付与南薰一弄琴
过阎氏桥亭
緑芰红蕖照眼新池塘风软起青苹远山碧映重林暮委径香传别洞春五月独为长道客沧浪自有濯缨人谁知雅意在丘壑惭对箕嵩愧路尘
范蜀公得请再致仕蜀公作诗命某次韵
老恋林泉拒衮衣高山景行衆思齐久膺重任当先觉独以清风激衆迷越相家声千载後商公旧隐白云西坐令贪懦趍忠厚寄语狂童勿芥鸡
谢王生赠弓矢
将军材气旧无双老矣犹思强挽强金廐愿乘千里马玉关归奉万年觞受降城下沙场雪无定河边木叶霜赠我良弓借余勇君应真胜楚人亡
和人九日诗
三径就荒陶令宅两峯高并杜翁情悲秋不奈黄花好落帽谁怜白髪生远岫薄云收细雨晚林丹叶弄新晴登临俯仰寰区隘欲驾风轮更上征
表高氏石公之墓
黄金照地晋将军劔履盈门万石君独以德名追远裔尽将富贵比浮云璚田种药期公寿夜壑移舟忽梦分彷佛平生阻瞻觌一诗三叹漫殷勤
再上闾丘通牧少卿
东邦滨海帝忧劳慎迪名卿礼意褒板简拜旌前宪掾云骈骖驭旧仙曹庭柯露下回春色夜浦珠还息海涛隂惠日隆天眷异蓬莱东去近金鳌
吕朝散挽诗二首【宗杰】
殊重平生邴曼容退身能勇自为雄盛衰付与枕中梦福禄犹嗤塞上翁松菊渐荒三径合鹤猿悞怨故山空苍苔满地尘凝席惟有萧萧蕙帐风
金马玉堂高步宜中年遂与水云期太冲早擅三都赋叔度难量万顷陂夜壑藏舟今孰在白驹过隙事堪悲南园从此无行迹老桧高松知未知
送黄集虚赴任知州【并序】
故汝州刺史黄公辛余先君子之友也恶衆人之曲邪而以正直自立非士气之偷懦而以忠义自任慨然与古人为徒而耻浮沉俯仰狥媚世习虽□轗穷年动辄得咎而居贫守道愈困愈坚君子韪之始三子皆布衣公将致政一岁之中皆登仕籍君子以为为善之效果不终穷乃在其子孙也吾友集虚公之仲子也志义闓爽其文行有公之遗风今将之官桐庐故作是诗送之以寓意焉
桐庐古郡淛江东山色溪光藻镜中後夜相思千里月高怀为寄一襟风欲纡龟纽黄金印且学羊裘老钓翁忠义传家君勉勉清名不必问穷通
杨元忠和叶秘校腊茶诗相率偕赋
风驾已驰供御品霜郊未卷喊山旗七闽地产犹为宝两府官高故不遗须藉水帘泉胜乳也容双井白过磁【江南双井用鄱阳白薄盏点鲜为上】东堂退食公宫晩金鼎新烹欲沁脾宋英宝宣德自杞至邑将复东还见遗途中诗次韵和之以见惜别
思君仍岁此相逢後夜梦魂无复东白紵泪痕何处恨故园花信几番风归来可喜似新燕惜别预愁如去鸿老矣柰何春半老悠悠万事付盃中
又过陈叔易隐居相拉同游超化寺诗
文范今亡见嗣卿颍川应聚异时星清风特为吾曹至畏景宁忧日御停踏雪曾穿东郭履移文今忤北山灵烹茶且酌南溪水第欠金山第二
再领玉局昔东坡在翰林作诗送戴蒙有玉局他年第几人之句後自岭外归遂领玉局予复官亦得之坡今亡矣怅然有怀
东坡因地夙相亲玉局终为继戴人禄仕岂知承末轨恩光又许袭前尘青蝇附骥元非援白玉无瑕晚更真泉下有灵应首肯不随凡劣易缁磷
次韵东坡还自岭南
凭陵岁月固难堪食蘖多来味却甘时雨才闻徧中外卧龙相继起东南天边鹤驾瞻仙袂云里诗牋带海岚重见门生应不识雪髯霜鬓两毵毵
谷隐寺书事诗
云如戏我舒还卷雨似欺人去复来学道忘忧从老至持盃得意使顔开骊驹喜饱嘶犹恋猘犬夸狞吠欲催三日山中果何有赋诗满得锦囊回
某与鲜于绰元勋共约同习制科
赵括痴儿漫喜兵他年自料困长平将军各有万人敌下士难先二子鸣卢骆杨王何足算江黄六蓼岂劳征英雄少贬虽慙愧且徇区区月旦评
谒中岳祠
岳镇中天司下土名山宫殿锁云扃固知正直作威福岂徇往来惟醉醒封禅今无秦汉侈降生谁是甫申灵何当弭节朝双阙一曲钧天梦帝庭
诸葛菜【并序】
蜀诸葛亮每行兵处必种此菜以志之邑中元开州家有此种仆求之以作羮甚美作诗求之
武侯战地记他年战後犹当似率然会向渭原惊仲达尚应江碛感桓玄背山左泽甘如彼傍砌绕篱今可怜莫问兴亡进羮茹书生赢取腹便便
将至嵩山远观瀑布
晚晴紫翠溢平川三十六峰凝霁烟匹练依稀分秀岭玉虹摇曳舞危巅寒光定是连明汉清气都疑贯九渊可笑夜来风吹後乱沟斜涧亦涓涓
和人游嵩韵
嵩高峻极压三川周视方舆见广员絶顶固知天下小泰山为占海隅偏白云散尽千林月急雨收回万壑烟莫笑层峦高似岸举头一握是玄天
友人董耘馈长沙猫笋廌以享太史公太史公辄作诗为贶因笋寓意且以为赠耳廌即和之亦以寓自兴之意且述前相知之情焉【案此诗从厉鴞宋诗纪事补载】
节藏泥滓气凌空荐俎宁知肉味重未许韦编充简策已胜丝黍诳蛟龙短萌任逐霜刀重美干须烦雪壤封他日要令高士爱不应常共宰夫供
游宝应寺【案此诗从厉鹗宋诗纪事补载】
雨後秋风入翠微我来仍值晚凉时山遮日脚斜阳早云碍钟声出谷迟故国空余烟冉冉旧宫何在黍离离兴亡满眼无人语独倚栏干默自知
贺小苏先生
柱史承恩正紫微玉皇优诏碧云词欲知伯仲文章职对掌丝纶内外司雨露偏浓常棣萼烟霞常驻凤凰池共扶吾道邪归正同振斯文盛不衰白首并逢千载运登庸皆是十年迟靖共介福由神听告尔多方代帝咨膴仕初逢贤者贵德名当问国人宜夷齐抗世清何早元凯登庸事可期贫贱久思杨得意龙光今喜郑当时应怜下客尘埃甚慙愧雷门献此诗
崔先生所守甚高其为人表里澹泊然其文晔如有自然之美可喜也因还其诗卷题其末
别久相思今见君近诗盈轴语弥新雄妍不用近时律温厚初还上世淳少与多仇身踽踽乐天知命志申申才高所寓皆高趣气古斯能似古人句有万锺辞禄意衣无一点汚人尘中山可鄙魏公子谷口全如郑子真珍重遗音清庙瑟萧条寡和郢中春谁同杜老知无敌会有君山谓絶伦白首定交虽自愧夜光投我岂无因欲知慰此无聊赖万斛愁怀为一伸
五六七言絶句
二士石榻在中院之北巨石如榻有自然石枕可卧二士和大受韵
忆昔登封日山蹊困六飞我来犹舍杖共坐拂云衣
荼蘼洞
无华真国色有韵自天香临风难自持为舞白霓裳
春日即事九首
蔼蔼花絮乱纷纷蜂蝶多今年春复尔不饮奈愁何新緑隂将就残红在亦稀雨中千点絮来伴落花飞怒风吹老屋急雨閙空庭莫叹林花尽悬知陇麦青毛桃犹带蘂青杏已团枝老不禁春恼应知老易欺但喜朝朝醉那知夜夜风老人贪睡美春梦五更中化国有余暇丰年多醉人典衣谋一饮对酒却慙春怅望白铜鞮醉听金缕衣花间愁落日老更惜春归娇马宁馨郎氊车薄媚娘萧萧两蓬鬓愁入少年场逃闲闭关坐忽有卖花声老大自多感依然京洛情
雪
纸窗明晄晄云日暗暾暾半夜寒添被清晨雪拥门
晚晴
微阳挂木杪孤鸟下云淀广墟遗稻粱鹳鹤伴鳬鴈隂壑留残雪林虹带晚霞孤烟障渔市不见两三家
临颖县
日永行人渐困路长饥马频嘶惊起一双白鹭背人飞向前溪
杨花词三首
特地飞来有意等闲却去无情若比迩来时态秪应时态犹轻
全似秋空白云不应日堕红尘楼上何人远望黯然无语销魂
苦恨红梅结子生憎榆荚悠悠解送十分春色能添万斛新愁
夜坐
且喜屋无穿隙雪未愁漏尽满鞾霜纸帏布被从牢落赖有希牙齿颊香
道中即事呈岑使君吏部次和德麟韵三首
日射西山烂烂光低云遮岸水风凉从来鞍马倦行役笑语不知岐路长
稻塍粟壠緑相连野老欣逢大有年人意物情俱自适溶溶佳气满江天
白叟黄童话使君买牛买犊谕邦人今年菽粟仓箱满仁政常为七县春
春日偶题寄友人
低云不断风仍急细雨无声晚更稠千里思君常在眼黄昏天意自春愁
吕顔野饮醉中寄五絶句次其韵
醉乡天地一何寛不问金壶与玉山蹔得陶陶太古意醒来应亦恶人间
酒在盃中惟恐尽事来眼底只嫌多一壶醉倒春风里万斛穷愁奈我何
醉後诗成笔似椽客来倾酒酒如泉怜君常得酒中趣愧我经春只惨然
手持金盏灔斜晖目送归鸿万里飞还似习家池上日醉中倒载接?归
醉倒南山卧白云满天诗思不胜春黄鸡白酒真堪乐谁道蓬蒿有此人
题孔氏东园三首
何处移来薝卜花琢成玉叶静无瑕天香不合人间有只是只园居士家
桐已参天栢已苍昔年曾见似人长树犹如此人休怪宾主相逢鬓各霜
浓緑隂中黄栗留醉乡迟日厌鸣鸠青春去後百花歇赖有枝头安石榴
题唐洲东寺访友人不值诗
三年漂泊老荆州重过淮安旧驿楼地上谪仙天上去故来萧寺想风流
眼前风景似襄阳松柏参天竹满岗鶗鴂一声春欲去雨催新杏渐娇黄
渼陂
晴山如黛水如蓝波浄天澄翠满潭身在玉壶图画里心随飞鸟过终南
失题
羡君走马踏千山却笑吟诗不肯闲写得清风入嘉句尽擕爽气出云间
吟袖衡云满笔端马蹄霜迹破朝寒据鞍何必须横槊自有新诗似建安
观音亭
钱唐西湖三百寺芳草画桥烟霭中宝陁大士本无相一亭聊慰伏虵功
绿鸭亭
澄波奫沦鸭头绿秋水清於春水明芰裳已逐秋光尽藻带暗藏春意生
竹亭诗
绕冈修竹小亭深风干云梢照碧浔安得茂林带左右祗应萧爽似山隂
送元勋不伐侍亲之官泉南八首
卷中识尽古来人笔下文章日日新万里从亲海边县要令南国见麒麟
君房言语妙知名元凯春秋癖已成作者风流公莫让要令江海听文鸣
看罢吴山看越山一帆千里玩风澜令人颇忆羊裘老为钓桐庐七里滩
解知身世两鸿毛肯羡一鈎连六鳌有口惟 宜醉醇酒时时痛饮读离骚
梅雨晴时荔子丹绦囊青幄共檀栾按图读谱尝珍品大胜关西苜蓿盘
泉南南浦是南溟瘴雾熏人不用醒想对文书搔首罢刺桐花下学兰亭
瓯闽接壤气多同只恐泉南有风撅虹见时定翻海御寒裘褐要重重
粤藤玉板泽於脂歙婺隃糜理胜犀归日锦囊诗几许七闽当有数千题
送苏伯达之官西安七首
好去西安苏县丞千年求友近严陵江山如彼君如此正似玉壶寒露氷
湖山主人玉堂客尔来华髪故应多安石虽云江海士元元苍生将奈何
苦忆君家两惠连楼居应作水中仙静看河畔青青草应有池塘春梦篇
问讯东海秦钓客【秦觏从先生行】尔来闻已覇风骚缗明饵香我知愧愧尔一鈎连六鳌
寄语松陵与太湖烟波风月尔何如故时景物应如昔复有当年张翰无
横江一苇听潮来江月飞霜落酒盃寄语钱唐江上月可怜寂寞照潮回
千里隋堤榆柳风轻花薄荚正冥蒙离情解逐仙舟去欲过三江震泽东
和陈恬思其叔子思有书斋在山中二首
古寺愔愔映夕岑谷风凄劲触霜林曩时蕙帐知何处不见山人来苦吟
嗟我衰迟行老矣与君生死尚情深屈平贾谊何须旧敬吊先生泪满襟
从德麟自中卢游灵溪记事
各执梅枝不执鞭涉溪穿竹过林烟景纯梦里经行处直到青溪古洞天
青溪翠壁泻琮琤洞府犹传鬼谷名幸有六经堪送老不思唇舌慕从横
裂崖泉射便成溪溪畔虚岩匹练垂玉溅珠跳千仞底隂隂衆木媚清池
次韵秦少章蜡梅
底处娇黄蜡様梅幽香解向晚寒开故人未寄岭头信先报江南春意来
德麟以书相招云已与潘仲宝在中卢可自酇来同游灵溪石门双池等胜处某作六诗率张会川作
氷溪雪岭赴诗盟我媿难先二子鸣莫惮登临助余勇欲令万战遇奇兵
灵溪閟洞鏁华胥地脉旁通分野殊莫惮登临探奇险恐君他日亦藏书
千仞云崖耸石门古传此地圣凡分我曹自愧羣峯诮未必山灵解勒文
地上云居有梵天碧池灵脉泻双泉不应胜地能埋没政欲因君佳句传
云外泉声度碧林浏萦累带作清深吾缨已分令尘染欲借寒光去洗心
异时倥偬此时闲甘在尘中可厚顔天为好山生胜士莫因便懒负云山
题峻极下院列岫亭诗
早讶年年狂士来每来亭上独徘徊山应又喜添知已去後山容似死灰
山色满亭亭倚空与君俱在画图中解道龙腾青壁断令人却忆漫浪翁【圣俞诗云絶壁龙腾青壁断极天神降白云空】
笋箨笔诗
琅玕夭娇排霄去败箨平堦聊贮储付与管城汤沐地何须毛颖号中书
雪中泛汉江呈德麟
汉江莽莽雪浮浮远想山隂泛剡游高兴共成何更尽子猷安道喜同舟
将至酇城和德麟韵
緑胜章台杨柳街青罗斗帐净无埃五株何用诗频说安得韩公到此来
晓至长湖戏赠德麟
桐实离离秋带长玉鞭骄马度垂杨黄茆野店人争看篱上红眉粉额粧
和李端叔大夫从参寥子游西湖十絶
几处秋千愁日暮一声鶗鴂唤春归红稀緑尽寻常事不用长绳系落晖
草已芊绵柳已柔落花重叠不须愁风光流转等闲过又是一年春事休
百物争春竟可怜清池緑浄但沉天浮萍细碎从渠长憎见差池点荇钱
西畴新买数塍田便扫空囷俟有年欲坐瓜庵吹豆叶风翻黄浪麦秋天
风头皱浪开还促雨点圆纹乱更多何似无风亦无雨碧天千里在澄波
痴儿挿地栽杨柳杨柳无根插便生我亦无根常作客四年漂泊大梁城
股大如?立已忧不须登阁始三休道人尊足元无病莫取形骸向里求
梦为蝴蝶恣飞飞飞入花丛处处迷不是提壶强呼起尚应栩栩展江西
诗翁诗思与春争落笔风雷纸上生雪棘满颐心尚壮君看岩电射人明
池南池北乱蛙声不问官si处处鸣昨夜一犂新雨足无烦科斗更滋生
钓台
竹冈深贮一溪云溪湾路尽钓矶新鱼鸟相忘自相乐使君元是狎鸥人
山东太白谪仙人笔卷天河气拂云百代公卿嘲哂徧清溪石上想严君
兴王不患无功业贼乱常忧在岁寒能缓阿瞒移鼎手长鋋此日愧渔竿
中春
轻挨残花香簌簌旋剥新笋白纎纎伤春煮笋买春酒短褐破碎人家嫌
春日风雨晚题
低云不断风仍急细雨无声晩更稠千里怀人常在眼黄昏天意自春愁
王子立寄三絶句云常诣夏颐吉卜云宜见君子子立作诗廌次韵
久依凤翼与龙鳞万里青云可致身圣主求贤如不及夜光岂复怒无因
富贵自知当自信耆鲐福并固修长隂阳可测非天理男子人知亦易量
三首新诗慰病躯万金何必是家书隔年已有游嵩约玉趾何时过敝庐
寒食【案此诗从宋诗纪事补载】
千株蜜炬出严闉走马天街赐近臣我亦茅檐自钻燧煨鍼烧艾检铜人
饮襄阳沈氏家醉题侍儿小莹帬带【案此诗从宋诗纪事补载】
旋剪香罗列地垂娇红嫩緑写珠玑花前欲作重重结系定春光不放归
兴安道中雪晴见羣山偶成
关山千里涌银涛晩日烘云欲动摇滕六自知迁客近前驱一洗瘴烟消
雪晴
山凝秀色螺成髻溪走寒光珠在盘更欲呈姿作清巧暂粧梅柳雪中看
飞阁
飞阁凌波浮渺茫碧山白云坐相忘好风历楯泛我袂兴来取缨濯沧浪
未晓出双池小雪作
怱怱蓐食过重丘炬影通林见远流云物澜飜烟羃历细风吹霰上征裘
瓦庙
柱侧檐欹瓦欲飘断垣苔澁树萧萧满庭荒草无香火惟有禽声伴寂寥
诗余
虞美人
玉阑干外清江浦渺渺天涯雨风如扇雨如帘时见岸花汀草涨痕添　青林枕上关山路卧想乘鸾处碧芜千里思悠悠惟有霎时凉梦到南州
菩萨蛮【双松庵月夜赏梅】
城隂犹有松间雪松间暗淡城头月月下几枝梅为谁今夜开　罇前簪素髪自拥繁枝折疑是在瑶台宝灯擕手来
清平乐【送别】
落梅呜咽暗淡城头月吹满江天惊梦蝶唤起画楼伤别　帘风轻触银鈎梧桐玉露新秋底事琐窗深夜素蛾常伴人愁

[book_title]卷五
<集部,别集类,北宋建隆至靖康,济南集>
钦定四库全书
济南集卷五　　　　　　　宋　李廌　撰赋
藉田祈社稷赋
王者躬藉千亩治农上春载耒耜之稼器祈社稷於元辰播种始修愿备粢盛之实吉蠲昭告?恭土谷之神盖以藉是天田借夫民力躬稼虽勤於率劝隂相乃臻於蕃殖吾欲宜物生之理故控诚於社稷载耕一墢敢违东作之时欲致三登实赖柔只之德春既应候物将发生农祥正兮隩者析土膏起兮勾者萌田既有籍亲当劝耕金根而缥轭絺冕而朱紘三推之仪既服劳於垦辟五祀之本亮来燕於齐明诚欲屡获於丰年矧敢黩烦於上帝惟尔次祀可祈嗣岁受霜露风雨也既达气於天地能聪明正直也宜飨诚於牲币抚兹御耦意显示於农先用以太牢敬幽通於血祭於是王后献种甸师清畿宰夫庀事祠官致祈推精意之匪懈惟明灵之具依今咏载芟冀三时之不害愿歌良耜终百礼以无违夫然重彼民天始吾帝藉惟方坛设堳埒之敬则神仓有坻京之积着於月令则邦典无旷非尊地类则岁功何获考文景之明诏遵礼攸行思龙弃之有功配祠来格厥後田鈎盾以为弄耕上林而匪恭既缓民事宁修礼容伊常祀之弗举何靡神而不宗彼周室之中兴犹废大事隋仪之讲惟祀先农异哉事虽劳於王躬化遂行於天下咸知贵於官稷矧敢厌於方社然则民和而神降福焉繇祀与农而致也
五谷皆熟然後制国用赋【年谷皆入而制邦用】
国欲制用谷宜有年俟农功之皆入乃邦财之敢专岁杪必登已审有无之数政柄在我允厘多寡之权原夫邦本惟人民天以谷受之田而俾养取以制而无渎征求有艺既具在於积仓经费是程实有资於稍禄盖以地利有荒而有治天时或和而或乖故无禾无麦而不一鲜多黍多稌之孔皆视耗与丰惟谨成于岁事量入为出自允协于民怀若乃时三登而政平食四鬴而家给外有大田之稼内有万箱之入多不为虐虽明上熟之饶度以赋民岂过取盈之急於是赋者歛者裁之制之物乃惟其有矣民宁至于殆而司徒令贡於土均示恭乃职太宰节财於九式亦贵其宜斯乃以民为心随时立制因成隆杀之节相夫上下之岁循九一助之法固以适中以三十年之通斯能无弊彼或用侈为政弗仁佐邦利虽利矣而王制已坏国非国也而民心匪降李悝以平籴取名第期昌富杨炎用两税变法愈革淳厖异哉冠百辟之攸司辅一人而御统位独崇於民极职乃均於邦用惟仁人共其心而无忝厥官可臻舆颂
金銮赋【并引】
苏先生自中书舍人拜翰林学士门人李廌以金銮赋贺之其词曰惟金銮之閟宇兮承明庐天门九重兮直帝居青云邈为後尘兮紫清绦虚履泰阶以布武兮琼阙玉除侍上帝兮友真宰赞造物兮俯璿枢视下土以为滓浊兮徜徉乎河洛之图书代上帝以有言兮作典谟曷谁尸之兮畴咨明世之真儒惟令闻升闻于帝兮有臣曰苏客曰是超然之先生耶惟超然之先生冠百世而称杰操忠而秉哲执义而全节文章鲜俪于古今德行争光于日月昔下士之兴谗智相辽而欲轧不量厥才徒自黥刖纯然粹玉久苦埋湼濯之愈明始鄙羽雪於穆皇王登崇俊良爰自谪逐乃命作牧乃命为郎乃寘紫微乃居玉堂佩服粲以有辉舆卫俨以煌煌润色太平黼黻玄黄非先生之有荣实吾道之有光猗欤先生处斯金銮为龙为光莫匪具观馈天饷於宝床下昼漏於花塼锡尚衣之宫锦分御座之金莲缙绅具云内相惟贤呜呼官随人以重轻职因时而贵贱爰置翰林近在贞观伎卜杂进名同实眩吴筠太白久待诏兮竞无官封公辅乐天苦俸薄兮求兼府掾惟眷遇之无常故荣滞之相半乃若叔文执义隂狠阳媚濳妖伏祸城狐山鬼二吴争恩甚於火水恃为巢社公肆奸宄惟兹金銮兮待太平而後重惟兹金銮兮待贤者而後贵猗欤先生处斯金銮方江湖之放逐望魏阙以如天叫九阍兮靡诉滨九死兮永叹惟厄穷而处忌虽忠愤兮奚言今也侍帷幄兮朝夕纳诲却视象魏兮夐以在外况举天下之重兮自任遘兹辰兮嘉会无使目为私人无止习为三昧夙志可宣兮时不易得时不易得兮苍生跂踵而希泽将锡圭兮赐衮聊假道以兹职
金銮後赋【并引】
元佑元年冬今余杭龙图先生初入玉堂廌作金銮赋四年夏小苏先生九三丈复自地官贰卿入翰林为学士廌故作後赋欲以见儒者之荣兄弟之美而以尚之故曰後赋云其词曰噫颢穹之佑民兮必降贤俾保厘虽降贤必有神兮讵俾下土而测知惟帝意兮靡忱故或俪兮或奇或千岁以相望兮或接蹟於一时或千里以相辽兮或同胞而连枝惟忠义以合符虽千一以共规卿云景星醴泉灵芝晷瑞图兮偶应矧常数兮可推维伯仲兮俱贤异千祀兮膺期难乎伯仲之俱贤也粤若三叔谤旦有?傲虞禽冇脍肝之盗跖肸有鬻狱之叔鱼义琰有义琛之劣世南有世基之谀瓜甘蔕苦源清流汚蠧或毁坚瑕多败瑜惟物情兮相戾焉人理兮可诬故有高阳之凯高辛之元并称才子皆相宾门稷契之功万世之隆莫之与崇夷齐之节万世之烈孰并其洁汉郦商寄因缘勲劳楚季心布义侠名豪建庆兮以谨贵贤弘兮以让褒上郡淑吏二冯蔼闻吴都风流妙禀机云民庸兮袭志袭誉战多兮万均万彻彦博大雅兮谋谟真卿杲卿兮义烈或武或文惟德惟哲伯仲俱贤才难道缺冀有於斯千载愿閲惟二先生惊代称杰坤维一方堪舆效祥两蜀锺灵二江储英峨眉荐祉并生世程凛然擢秀蔚在妙龄观光来宾掞藻王庭三道奉宸忠贯杳冥言扬帝所日月俱鸣腾芳上国驰誉八紘间关仕版颠沛周行忠义为质皦皦相望永矢不渝用行舍藏圣涂并驱方驾抗衡珪璋璜璧韶濩云茎世知俱贤莫能重轻放逐江海梗转蓬飘白首兮于行雅意兮在朝岁不我与偃蹇下僚天定胜人德久自昭松柏兮御寒贯时兮弗雕雨雪兮霰零杲日兮睍消偕来兮宝文囬翔兮紫霄?厉兮列缺阆风兮逍遥柱史兮载笔紫微兮赞书黼黻兮洪业鼓吹兮圣谟婆娑兮渊禁布武兮天衢金銮兮玉堂绦阙兮清都明光帝居北扉禁庐璇题雕楹青璅金铺文林兮极宠命世兮真儒故二先生迭处更居昔在有唐危叶乱根懿之禕之容身摛文通玄通微?訿争恩虽曰伯仲尸职金銮朋邪比媚德忝厥官方我二苏俱贤实难彼二龚二鲍兮惟僚二疏二谢兮惟族势丑兮位均名齐兮义笃矧我二苏同气异息惟学与文并造圣域惟忠与信皆贯金石否泰惨舒皆共消息非声气兮偶同适与命符兮心迹名非实违名乃在德周旋严近代掌翰职朝廷昌兮属承平一门庆兮两名卿王国兮多贤儒冠兮预荣先生兮固有在宠兮弗惊方将比德兮稷契俪德兮元凯并时登庸咸熙天縡羽翼兮王躬埙箎兮帝载铺张兮所藴康济兮四海傥末光兮肯分庶余晖兮永赖
武当山赋【并序】
仆闻武当为名山旧矣元符改元之二年屠维单阏自酇之平陵越明年上章执徐正岁元日自平陵往游世家古郑故自以为太华逸民而均阳乃南乡古郡於是设平陵丈人为对问以赋其事云
太华逸民适乎南乡值平陵丈人植杖道周敬修容而问焉曰仆旅荆州历楚囿按载籍诹耆旧游遨凤阙啸傲岘首睨碑征南之坂扪鹿习池之岫筞箠梅垭之巘饮马双池之浏虽清润之可喜实奇雄之未觏比泝沧浪至于郧郊卧冈走阜复?平坳布若聚米沸若翻涛藏溪隐木险于幽都夹汉为堑隘比成臯邑或岩於郑制兽或强於齐獳虽弗逮乎鴈门已可方於虎牢第陵陆之可践恨形势之非豪何一山之巨丽俯列岫以弥乔卓荦倔起造天其高如凤于翼如麟于毛如人之杰如士之髦居衆莫揜拔于其曹吾弗知其何山也耶丈人曰此吾邦之武当也惟兹奥区叟之所详天枢随旋四七相望夀星步之【角亢曰夀星】乾纬是纲天根昭囬抵于龙亢【氐为天根】苍龙左角距夫明堂【房心为明堂】下临豫野故韩之邦自河及荆绵亘沮漳方城为郭汉水为隍楚以之为北鄙晋以之为南乡河汾沃翼叔虞之唐逮重耳之主盟此周索之所疆筚路启林芊熊允荒洎变夷而为夏辄由子而自王东姬不竞霸府代强载书?血胥会衣裳乃封邮之徼境惟犇命之靡遑干戈间兴以争寻常介二邦之两间兹屡为乎战塲秦噬六国拊背扼吭席卷方舆括于一囊韩社既墟徙治南乡卯金典午下暨齐梁侨立始平名诬实违郁悒百代今遘盛时以圣继圣七叶重熙西越流沙东渐嵎夷北抚幽都南控雕题际天所焘率郡县之惟南乡之故民其苗裔之所遗陶冶道化旧俗丕移昔尚豪夸侈靡以嬉今服礼训惟俭惟仪昔喜任侠使气敢为今乡义方谨畏自持知射利之去本咸尽力于耘菑悟渔猎之暴殄悉弦诵于书诗此并山之民其风声性习之梗槩也兹山曰参设险自古或曰天中气之所祖或曰仙室以真灵之攸处繄汉皇之访仙遂名之以为武自我朝之御极常默辅於民主嘻为祥风嘘为时雨薰为丰年兼此荆豫上原下隰坟垆壤土千流秩秩膏我黍稌漆千章其幽幽枲万圃其膴膴水浮艅艎云积廪庾良功纎纩无苦絺紵贡篚灌输充牣王府农服先畴市藏大贾扰畜皆蕃於五牸素封或比於万户惟静重而安宅故无私而利溥此并山之地其土宜物性之饶美也子尝穷山之所以为山乎肇自混茫初有太极腪胚结融元化埏埴清浊剖判坤阖乾辟大块载持以土与石磅礴两仪天地之骨无山其间何恃为力彼佛藏之文暨道家之书辨须弥与铁围矜蓬莱与方壶或以为西天之所治或以为列仙之所居既莫究其信诞又安议其有无盍考乎职方所纪舆地之图天孙惟东旁带医闾龟蒙云亭邹砀之罘祝融司南九疑苍梧五岭延袤百粤三吴金天太白股引天都终南褒斜连亘坤隅冀方常山上党飞狐天下之脊燕冀之郛太室轩辕四顾诸夏太行伊阙襟带洛社各据方而称岳以形势之可诧观此山之形势敢论岳以谕借勿论岱宗能小天下儗秀厚於恒嵩埒清雄於衡华可顔行而差肩或并驱而方驾彼设位之既尊此宜处乎流亚昔吾子之所观徒闒茸於千里蔽翳者岵童颠者屺蜀者特寡而惸惸峄者属连而靡靡袭至于三者惟名之以陟成止于一者惟名之以伾密则其奥也如堂之可处盛则其袤也如防之御水曰章者下欹而上正曰隆者宛中而四起虽大而卑也以坡陁而为扈虽衆而小也以琐细而为岿厥类参差而不一是皆界邱而逦迤大顶居中衆山来宗屹如长人抚摩诸峯获附丽而迩者遂夤缘而亦崇却顾丑夷莫之与隆傍立而九若分职佐理者曰卿寺之列前向而三若视品同秩者曰槐府之公侍侧若承顔而温敬者则以为世子居内若俪体而顺附者则以为後宫曰主簿者曲拳有文墨小有司之意曰将军者岝?有介胄不可犯之容堆曰万斛若仓箱之积崖曰竈门若膳羞之饔鋭前端方若柱史则惟笔锋拥後合沓若车骑则惟五龙曰朝趋者或右或左或南或东若子男若附庸若臣若属若宾若从若冕弁剑履之序立若旗斿和鸾之会同此三十六峯之形嶪嶪乎与五岳之同伦也泛观兹山韵粹气整漓岏奇峯嶻嶪峻岭植若宿邸之主隐若塞门之屏腾凌阆风灭没倒影斗柄垂焉而可挹日御过焉而莫骋俯其陉则截然而断下欲临乎无地仰其椒则耸然而上升恐摩乎有顶参斗龙湫宅於絶境类括苍之监湖同太华之玉井云移一勺可雨万顷浸脉千仞下为天池天池洑流瀵乎岩陲悬若匹练散为明玑飞流溅沫走?成溪黑谷冥冥翠壁巉巉笮栈履空缭通下岩径若穷而复永石欲堕而相衔枞桧栝柏豫章楩楠万牛莫曳匠石所瞻茑萝轇轕筱簜纠搀细大蓊欝紫翠相参蔽亏掩苒曛昼凝岚林集孔翠穴产鸾鷟鴥晨风击鸷鹗菊花黄鹄轮目异鹊息运海之鹏巢唳天之鹤蔚然蓬蒿棼然丛薄亦有乎抢榆之鸠啄场之雀鶖鶬徘徊乌鸢栖托也赤草楂枿丑石硗确玄熊嘷苍兕攫虎吟风而振迅豹隐雾而溟漠囓铁芒毛之貊噉兽锯牙之駮介然之蹊坦然之壑亦聚沐猴亦隐狐貉鼪飞而鼯啼鹿犇而兎跃也天地宝藏振古逮今璞韫万镒之玉矿化三品之金璀璨琅玕陆离璆琳丹砂纳锡文犀为琛兰芬芗而盈畹芝赩翕以成林紫蔓玉膏则有仙花之薯缥茎雪指则有肖人之参檿桑簵楛可以足武库之弧矢梧桐杞梓可以中清庙之瑟琴若乃据洞谷之胜玩林泉之幽暑袗芰制寒拥羊裘饭糗以为食捽茹以为羞欲砺齿则漱石欲涤耳则枕流着书自怡遯世无求此癯儒肄业而岩以孔子为名者也悲朝菌之晦朔慕灵椿之春秋媾龙虎於丹鼎饵日月於玉楼友广成揖浮丘蜕迹林壑于焉淹留此戴生不返能继徐福之迹关令求道终从藏史之游而幼安希夷之徒各以其居而名其岩也面壁作观问法立雪观堕空之落蕊悟澄潭之印月境静心虚身闲相絶不染色空究竟生灭此忠公安禅定之心玄奘注释经之说而七师佛子之徒各以其居而名其岩也飞锡御风随锡而东越?岭踰崆峒来驻于兹若将从容神祈徙处囬鴈南峰锡摧狼峤故岩遂空此思大之禅庵也苾刍诵经有叟日听曰吾非人实处东溟敢献宅室为师户庭潭空岩出上下杳冥此俞公之龙室也凡兹诸岩或完或隳怅昔人之安在弃旧隐以如归或苍苔之封户或垂蔓以穿扉匪直时迁而事异抑亦物异而人非但余梵宫炫焕翠微碧瓦鳞布朱栏翬飞盖故唐太一延昌之旧刹萧代二帝用以奉国师之隆仪我宋太宗益宏故规锡以宸翰耀於璇题定陵昭陵复宠贲之颁天章日星之集拓宝文龙鸾之碑湛恩波于河汉灿光华於斗奎草木欣荣天龙护持裕陵妙天人之学听臣民之祈诏其道塲俾奉禅耆多方开士海会云栖四后之德民曰惟宜与山俱传与天斯齐此皆山中之故事图经之所纪吾子可閲而知者也虽然书生执迂方册是取乌知简编笔削罔据惟咨故老折证古语图经可恨弗载真武虽祀烈威名字弗着子其志之传信自汝惟昔神君隐耀屏处实链阴阳游息洞府惟勇义而果德誓馘毒而御侮功闻玄天白日仙去上帝将之升列四辅统虚危而肃杀直元枵之凝沍蹑灵蔡以静镇驰率然而猋怒宝旌六纛天驺万旅玄冥奉舆丰隆先路巨灵右戎夸父为御伐皷崑仑弭节玄圃敷福施刑调节寒暑游徼下方归侍帝所时顾旧山千载旦暮当考玉文祠以琳宇无文咸秩矧此宜举祀典报功匪私其人扞烖御患兴雨致云或功垂於後世或德感於烝民事虽既往其迹已陈利及方来其泽日新民俎豆之其情则亲抑有太山之麓大川之滨国为祗而载祀实异时之名臣主钱塘之潮汐乃胥门之伍员掌洞庭之重湖惟伏波与灵均夀亭享於玉泉西乡祠於郢津制一江於灌塴祭氷子而自秦伊南州之孔明乃威力之兹神伟欤是公惟人之龙夭矫玩世卧於西隆游心羲皇之域味道周孔之宫鄙千驷轻万锺愤阿瞒之大猾藐景升之狂童系用舍於彼天閟经纶而弗庸何玄德之合契因徐子以为容却虽再而犹顾我幡然而肯从曾不陋乎庸蜀欲俪迹於汉中砺一州而抗八卒鼎峙以争雄观夫戴后牧民抚军董国以义行仁以刑辅德喜焉以礼乐为具怒焉以干戈为饰托孤不欺无愧於曲阜行罚无怨愈贤於骈邑驭英雄则关张奋其武登隽良则龎蒋善其职兵衔恩而效战木运粮而足食决筹筭於帷幄付笑谈於巾帼弥年耕渭而卒走仲达五月度泸而屡禽孟获功高任重心劳身瘠委尘编之国诫遗涛江之阵蹟公归九原德名弥白予观此山去天咫尺名曰太岳必以峻极储英毓秀宜产贤特岂是公之生也於焉而降神及厌世而归也於焉而庙食同符甫申可贯今昔与荆蜀之共祀非宇宙之异域故威烈之殊号乃武灵之同蹟愧文献之莫徵矧人神之敢惑今天子治鉴太清道法自然合明於日月体德於坤乾文德充四表武节畅八埏仁动植昭天渊丰登属续珍符罗骈神玺出地荣光烛天山中之民或以谓瞻象瑜之烜耀与卿云之眇绵岩出器车涧流醴泉盖以当五百岁之运迈七十二君之前薮有四灵之畜贡有三脊之菅是宜举巡狩之典稽封禅之篇嘉告丕绩升中名山辑圭瑞奉牲牷泥金检玉燎槱升烟市纳贾邦兴贤考律历礼高年虽驻跸於方岳亦望秩於山川惟吾民之望幸岂此山之无传惟吾子其赋之以竢夫采诗之官太华逸民曰诺仆将言於是结衽蜡敝屣披荆榛褰裳泉石缘云而升弗遑食息趼足龟手悸心殚力徧诣其处浃日乃悉归谓丈人叟语可绩告成纪功词臣有职草埜贱儒所不敢识
松菊堂赋
赋曰冉冉兮运征物随化兮俱逝虽品类兮万殊率变迁兮一气矧草木兮代谢制隂阳兮荣瘁惟凡木之柔兮松则有心惟衆草之弱兮菊则有芳锺灵气兮异禀挺正操兮能刚若乃金行正秋玉律司商清风戒寒杀气霣霜菅茅萧艾委靡玄黄蒹葭蒲荇惨黯苍苍菊於斯时敷华芬芗呈孤芳於樊圃明丽彩於秋阳葩蘤葳蕤附属苞萼宁共槁以摧仆讵纷披兮摇落如幽人之素履傃所遇而无怍保永正以终始善长处乎约乐若乃氷坚风壮日道北陆雪霜总至水泉下缩椅桐杞柳柔脆先衰枳棘栲杻坚致何支松于斯时充茂蕃滋衆奄奄兮早雕独青青兮自持柯叶缔固贯时无易自咫尺兮强立干云霄兮蔽日如至人之游世罔拘累乎信诎既才全兮德盛閲万变兮如一粤有达士秉德安育训义方於庭壼振惠慈於邦族行素封之万户间蛾眉於列屋敞乐囿以娱宾峙宏堂而游目饰荣观於台沼萃衆芳之草木函枝茎於汴雒迁根荄於吴蜀森乔林兮紫翠眩珍丛兮红緑憎性迁而质变独知心兮松菊春向阑兮芳歇火已流兮暑徂观百卉兮左右闵将槁兮株枯俯连钱兮黄金仰修盖兮绀羽撷露英兮泛醴折云梢兮代尘想鲁诗于徂徕睎夀侯于南阳湔秦封之滥爵徵于梦之佳祥追元亮之风诵天随之章聊日涉兮觞咏乐成趣兮未央方善颂兮善祷岂三径之就荒也邪
龙魔赋
陟神嵩之岝?兮背东址之陂陁蹑缘云之磴以左旋兮上有絶壁之嵯峨畜云雨之液以瀦聚兮不为斯干锺烟岚之秀以藴结兮菀为卷阿幽然九潭黯然澄波爰有九龙各居其渊龙姥字之故驯以讹维龙之姥神变实多或为封豕或为长蛇或为大厉或为姣娥匪噬匪毒喜为戏魔潭滨之民习於见闻匪苟为魔必魔令人比有大士习於桑门精进甚勇岁月已勤诛茅为庐介於潭滨龙忌且媢义弗肯宾肆其愤心喷为怒雷雷电驰骋风雾纠纷日月藏辉宇宙为昏俄为巴蛇千寻雪鳞摇毒怒视烟飞火燃锯牙舟腹巨象可吞欲魔若人望户以犇首大於户进不可前舌如虹蜺其利如鋋忽摇摇而入户兮噬顶领而垂涎彼方屏气听息宴坐安禅游心於无我寄我於自然天地皆定万物不迁何生何死何丧何全观者为栗定观自安龙悟其妄辄悔而悛怳兮忽失盖惭以旋嗟夫天用莫如龙兮介虫之君动与天通兮致雨而兴云以变以化兮乃为魔而甚勤妄喜妄怒兮何自悔其能神恃不可以制畜故恣戾而匪循乌在其能濳能跃能飞能伏而比德于圣人潭滨之民曰凡魔之族讵止龙哉纷纷斯世多恶端正令能相竞名能相胜势相盛功相病其魔有甚於龙姥厥口善污於贤圣或忌人德或恶人修翕訿张侜覆用为仇四国流言於姬旦宋桓施厄於尼丘市人毁参而疑曾毋臧仓沮孟而止鲁侯乐侯丧成功於即墨武安赐盘剑於杜邮乃及绦侯安汉疑行县而为乱条侯襄难谓地下之必叛董相祸兴於步舒贾傅被抑於绦灌陈甘沮功於稚圭萧刘?谗於恭显燕盖毁霍薏苡诬援在唐名臣亦多间隙无忌元舅敬宗罔以大逆郑公忠良彦博凂以形迹德宗猜忌武曌罗织卢杞荐贤高阉谮白李西平之勇智延赏败其谋赞皇公之刚明僧孺毁其绩故小人之为魔惟必累於正直魔正直之一二胜庸凡之累百其心曰魔於庸常我魔匪强惟魔正直可使彼伤彼方砥砺日务自异魔之何如恐异於已魔之遂屈乃协厥意魔之益励终异厥类吾闻是言有感余志以魔为师维魔之畏俯仰天地奚怍奚愧
仕而优则学赋【君子之仕优则为学】
仕欲行道功期致君既政优而能裕当学殖以惟勤初委质以在公有兹余力宜潜心而师古益务多闻且夫志於圣人不苟之君子谓昔以学优也故得从政今以仕优也复将穷理虽匪懈於夙夜贵念典於终始臣工无旷巳就列而効能天爵弗忘庶存诚而为巳位既不忝政宜克施智明效速兮才有游刃心清事省兮日宁废时幸燕安而暇豫忍偃仰以栖迟业欲广也学宜聚之敏则有功已临民而易简达不离道矧役志於嬉隳然则砥行以立名非苟容而从仕求益则不如学也持禄则徒劳人尔朝虽听政兮昼则访道而不厌夜则安身兮夕犹修令而未巳居之绰绰固无从事之独贤进以乾乾岂俾古人之专美岂不以仕恶妄进学当敏修彼外物也或不可必此放心也独不知求况已寘周行之贵又期闻大道之优经籍益耽美成功之杜预弦歌不辍叹治邑之言游以故虽吏事之猥并用儒术以缘饰经义可决於讼狱官府奉行以法则马融绦帐传授讵废於牧民董氏书帷讲诵奚闻於弛职若乃大官大邑也身何以庇有社有民也学何必为被其服而德不称尸厥位而事罔知鄙无远谋动有面墙之诮暗于成事夫何制锦之宜於戏君总万几道期先觉犹逊志以爱日尚储精而务学矧臣工仕优而无所用心可不思於约卓
拟试车服以庸赋【臣有功者锡之车服】
君不僭赏臣惟有功锡车服之邦礼饰威仪於尔躬轩冕有辉允示龙光之着事言可绩用昭阀閲之隆臣有膏泽加於生民勲劳被於天下赐以弓矢鈇钺未足旌其能矣纪於旗常彛鼎未足称其美者惟命车命服分宠赉於本朝可赏善赏功俾荣怀於诸夏夫以巾车陈六等之制司服辨九章之仪樊缨采就之蕃饰絺绣藻绘之彰施金辂象辂兮功异小大衮冕毳冕兮义存等差凡所别者将因表之不可假人固慎持於名器用以蒇礼寔显答於猷为以尔为民轨仪是用锡之车以尔积民粟帛是用锡之服安其体以佚豫章其身而吉燠驾彼元牡则仪卫威重副以赤舄则礼容敬肃得舆为美方将世选尔劳在笥无讥时乃自求多福四岳羣后九官庶臣言敷纳而咸在效明试而具陈膺此异数示於衆人锡命文侯爰示东周之烈褒赏申伯非惟元舅之亲彼盖求於侯也贡之则非索於市也粥之何有吾既重於施报汝毋轻於授受辎乘宠桓荣於少傅师道攸尊黻冕拜士会於中军君恩益厚若乃以讼而受服舐痔而得车负乘致寇者在是不衷灾身者有诸鹤乘轩而厚禄鹈在梁而晏居载驱无礼义之心以盛为辱采菽刺侮慢之意虽予犹虚异哉听彼和鸾观夫袭裼慕崇贤之令典勉勤王之嘉绩致爵位而安富尊荣行见尚方之申锡
汤刑劝善赋【汤之用刑亦能劝善】
古有哲后时称圣汤能用刑而俾义致劝善而知方法欲禁非惟驭威而审克民皆厉节遂化性於循良原夫民初秉彝心知好善劝必加赏也赏或不给劝必见利也利之或鲜况乃肇修人纪始建刑典惟明德而慎罚不爽厥丽故砥行以立名咸知自勉彼以法主忠厚意存哀矜重有致於无赦薄或示以小惩改过则畏而弗敢迁善则耻夫不能释彼无辜自俾非心之格殖夫有礼咸期美行之兴实由禁令有伦奇衺勿纵以圣敬之明也斯固不滥虽孥戮之誓也夫岂轻用善亦期於无刑必也使之无讼儆于有位训蒙士以恭行在予一人率多方而康共然则刑所去者示之使避善之取者道之使思知其畏而戒惧也因其警而诱掖之义征葛而用甲兵攸徂相庆仁祝网而及禽兽罔或遐遗夫惟彰信以无私胥然而咸劝迄徧为於尔德在简孚於常宪克用三宅庶不犯于有司无?十愆宜敬修其可愿若乃制短长之命妄轻重之刑非惟中而克允第沦胥而不庭彼且咨怨尚何辑宁异时革夏之寛刚柔匪济後世从商之论名实匪轻异哉稽古之君御邦立辟慎所施而必中俾允怀【原阙】
铭
匏壶铭
匪金匪玉匪绘匪饰用因汝器器本汝质汝质惟虚天畀汝德毋因所受妄矜为实实勿胜虚实胜当溢盈虚无常人自损益毋败虚德是惟汝则
燕勺铭【独核木燕中物也】
北海之滨不周迢嶤不周何有厥木惟乔制为长勺匪饰匪雕坚理错节紫质纎杓单于修贡以奉王朝公刘草创酌之用匏颜氏屡空饮之用瓢逸民困穷用汝匪骄相我献酬以劳渔樵
贞明古剑铭【并序】
李道士有朱梁贞明中古剑一口贞明乃友贞之年号余以此剑虽奇不足贵作此铭以诲之孰曰神物神不可屈匪人而用匪时而出义不苟全宁缺宁折污乱而全为妖为孽镆鎁悲鸣怨处丰城既离古狱遂跃延平赤帝之精久憎晋?武库焚如穿屋飞去贞明之梁实惟寇攘父子兄弟推刃相伤汝当斯时不跃不飞弗屠全忠弗割友珪文章灿然虽宝奚为後当慎旃过为汝掩属兹平代兵气消歛盘水奉汝可警羣谄全汝灵气閟汝芒焰肃保天威永拒奸僭小用不祥为天下剑
芝杯铭
病木之节拳赘弗枝盘英结液磥砢离奇剖斲擎承宛若灵芝制为野杯逸民是宜右嵩左隗箕隂颍湄德秀吾庐巢许是期惟巢与许挹兹酌兹三秀之德汝当象斯毋若兕觥毋若漏巵贵之比玉敬饮弗挥
蟠尊铭
惟汝轮囷匠石舍旃不材为幸宜永厥年孰来相之以汝为尊刳心就刑遂戕汝天轮囷为累视丑为妍来自百粤登我素筵毋慕牺象青黄绚鲜郊庙之用沟中之捐暨汝在兹悉非故然南有涧滨未知孰贤

[book_title]卷六
钦定四库全书
济南集卷六　　　　　　　　宋　李廌　撰论
兵法奇正论
臣闻天下之事有能以胜不能有术以胜无术皆有能矣能之精者又胜焉皆有术矣术之多者又胜焉借以羿与般而譬之羿善射般善工学射者有彀的善工者有规矩特其大略也般之所以巧又有巧焉故学羿之射既与羿之巧均则有胜羿之心焉必曰吾与乃技相若羿不胜其忿而鬬技果相若则为羿之过失於尽其巧而传之故郤视般之教示以巧而不尽其所以巧者诚为自胜之计也兵始於黄帝法成於太公黄帝而上兵未设以有兵胜无兵太公而上法未备以有法胜无法太公而後何其纷纷耶用兵者既频学兵者既衆一定之法不足以相胜故管仲穰苴孙武吴起尉缭留侯孔明李靖之徒始出而论奇正奇正者因古以御时依体以立用千变万化以制胜兵策用之之法可观也而所以用之者不可见也战之理可谕也而所以战者不可陈也胜之道可制也而所以胜者不可传也彼用兵之书布在方册既己人人皆可习矣用兵之法试於行阵既已人人皆能布矣人人皆习我亦习焉人人皆能我亦能焉是亦衆人也以衆人敌衆人尚何能必胜故奇正之理古人议而不辩奇正之法古人论而不议奇正之变古人存而不论非不论也不可论也不可论故不敝而常新以俟後世君子俾因袭致用可以神遇而不可以智知可以道运而不可以迹究法犹奕之局也兵犹奕之棊也奇正犹奕之智也智无一揆棊无定形观其黑白不相容新故不相仍咫尺数路情状万变胜负得失在於一子然则奇正之形所以使敌人前後不相及衆寡不相待贵贱不相救上下不相扶亦一二策而已故四为正四为奇黄帝握奇之文也一术为正一术为奇曹公新书之义也前向为正後郤为奇太宗所以胜宋老生也先合为正後出为奇曹公所以辨孙武也方为正圆为奇步为正骑为奇受於君者为正将所自出者为奇固曰妙矣然人既用之则为故智不足袭蹈何哉不惟世之人知之而夷狄亦知之故当益为变化以出意外所谓形人而我无形致人而不致於人者非陈迹相沿而能胜也苟惟止此固亦觕矣能求奇正之义於意外古今几人哉故学兵虽衆不足畏之诚以胜之又胜者犹在人也臣观唐太宗与李靖论奇正之理所谓无不正无不奇又曰奇亦胜正亦胜善夫能知变通故其论左石逢原莫非奇正之变其言曰以奇为正以正为奇吾之奇使敌视之以为正吾之正使敌视之以为奇因其汉长於弩而蕃长於马则为之法使马亦有正弩亦有奇变其号而易其服也则为之法使蕃而示之以汉为奇汉而示之以蕃为奇方其阵之散也以合为奇方其阵之合也以散为奇触类长之变而通之使奇正相生生生不穷奇正相变变变不测惟欲多方误敌乖其所之岂复胶柱哉郤视孙子所谓以正合以奇胜犹为胶柱矣李靖论韩擒虎以为能识正为正奇为奇不知奇正之相变知奇正之相变者其知神之几乎故早晏者天之隂阳左右者人之隂阳奇正者天人相变之隂阳相生也无穷如天地相因也无竭如江河相济也终而复始如日月相成也死而复生如四时相代也味止於五五味之变不可胜食声止於五五声之变不可胜听色止於五五色之变不可胜视兵虽奇正奇正之变不可胜穷巧历不能尽其数圣智不能极其端此之谓兵妙或曰奇正固有宜分合固有变如之何以训偏裨如之何以敎士卒臣曰简其节目异其号令正为一法奇为一法或进或退各以何别或分或合各以何验吾以号令使之号令所指变亦随之既一吾之耳目又变敌之耳目兵惟知有号令不知为奇正车果何出骑果何来徒果何从敌人虽知吾有奇正不知奇正所在士卒虽为吾用知吾以奇正取胜不知奇正何先方料吾以正而吾忽以奇方意吾以奇而吾止以正不惟敌之不知而士卒亦莫之知孙子曰见胜不过衆人之所知非善之善也战胜而天下曰善非善之善也知吾有制胜之形而不知吾所以制胜之形非善之善不足以与於此或曰奇正之情何如臣曰兵家之要贵我专而敌分为奇正者在我故专应奇正者在敌故分以知吾之有奇正也则备我备前则後寡备左则右寡备我者所以寡彼也无所不备者无所不寡也我专为一彼分为十以十击一者也我专则安彼分则扰以安击扰者也胜负之理不可言喻故能正不能奇守将也能奇不能正鬬将也守将可以用奇刧鬬将可以用正老能奇能正乃国之辅今夫以武为业动累亿万鬬力勇而已鲜知兵之法学兵之法动累数千分行阵而已鲜知兵之理穷兵之理动累数十分强弱而已鲜知奇正借或有人但能知奇为奇知正为正而已鲜知奇正之变臣故曰兵法贵胜胜之所以胜以奇正法可传而奇正不可传学兵虽衆不足畏者以胜之所以胜者犹在人也或曰羊叔子之平吴也不为掩袭之计尅日而後战奈何专论奇正哉臣曰乃所以为奇正也偿米纵俘归禽馈药奇正之用也以怀其心逮祜死而王濬舟师东下一举而俘其主夷其社孰知夫正在荆州而奇在益州耶兹奇正之大者也人君俾贤将之用奇正必若羊叔子则成功必大矣
浮图论
论曰臣尝历观前世之弊及其甚也必有有为之主以拯救之独千世承袭其弊而安受之者浮图而已浮图非无可观也百氏之家一家之说也非不可为教也蛮夷之国一国之俗也不幸王者迹熄之後圣人道微之时乘间窃入中国当时君臣辨之不早制之不刚俾盘根滋蔓为弊于後东汉明帝之罪也其间非无英睿刚克之君忠义正直之臣欲除其弊终亦不能者何哉盖销之不以道制之不以渐故也盖英睿刚克之君灼见非有益於吾民也必欲扫除之正如欲华陀之治毉也将剖肤凿骨湔肠洗胃以去其疾岂不雄哉奈何臣下或献祸福之一言则惶惧随之亟且罢不敢复言矣必曰姑且听之惟其姑且听之此其所以长存也前日武宗是也毁天下寺宇四千余区冠笄僧尼二十余万岂不快欤东西京藩府辅郡犹量留寺与僧岂祸福之说已贰於胷中耶何使絶无而仅有邪宣懿之世则一切复之终令彼胜於此乃所谓销之不以道制之不以渐故乃尔也忠义正直之臣极言其有损而无补也必欲扫除之正如近时水官之治河也欲竭太行之土淇园之竹以塞怒流不已疎哉奈何人主疑祸福之多端则恚恶及之遂及诛窜者矣必曰尔敢非圣人惟其谓之圣人此其徒闻而益盛也前日韩愈是也宪宗遣使迎佛骨於凤翔王公大人灼体肤委珍贝以惑其法愈极诋其道且欲以佛骨付之水火宪宗怒欲诛愈以谢佛裴度崔羣力救其死犹贬海南滨於死所令彼盛於此乃所谓销之不以道制之不以渐故乃尔也初欲抑之乃所以扬之初欲沮之乃所以长之故根日益大蔓日益滋以至于今日国家不惟安受千世之弊而不知捄又从而昌大之遂使贼人乘时所尚公肆厥奸与国争雄彼华堂大宇丹楹刻桷敢踰制於王宫撞钟伐鼔聚党数千敢僭礼於朝位已为可禁虽然彼所以侈其居盛其徒者本欲以诱愚夫愚妇而已奈何王公卿士竞登其门而师之朝衣朝冠或立侍於其座或跪拜於其庭咸尊之如天神钦之如父祖彼有道之士以学佛隐者固亦有矣而奸人假学佛以欺世者常多固不当事之如此以亏国体臣恐孔子复生於今日则羣公卿士忌?者衆矣不应如是以奉事之也孟子曰用夏变夷未闻变於夷者也又曰未闻下乔木而入於幽谷今昌大浮图之教岂欲以堂堂之中夏以变於夷乎凡学孔孟之道者相率而入於幽谷乎可不谓之大惑欤臣今不复更以傅奕之辩韩愈之疏言之直以文中子之言为信曰佛者西方之圣人也果为圣人岂不恶其徒凭藉其说以猖狂妄行於今之世哉为今之计不必推罪於佛惟治其徒苟惟治其徒之罪又何难哉臣愿陛下盛言其佛之长极言其徒之短臣请叙其说曰盖闻佛者西方之圣人也以清净寂灭为心戒定慈忍为行色空为道禅律为法凡愿学佛者必当检身周慎持法谨严枯槁其形骸斋戒其心志自治其身自求其道不可辄出户庭不可杂交民俗戒牒之文其密如缕苟能此虽异道不害为君子乃者学佛之人类皆游佚之辈或惰农之鄙夫或怠绩之愚妇或好荡之儇子或好倡之冶女居金碧之室食稻粱之膳幸灾乐祸自为风俗奸非不义自为朋党讯其何以谓之禅何以谓之律则罔闻知者十常八九如此则大设寺宇乃为尔等作容奸之地岁度徒衆乃为尔等置畔道之人既蠧於国实败汝德自今以前吾一洗之勿问自今以始吾将使汝不出户庭专治其佛之说而躬行之所受戒文令礼部着以为令刑部防之以法期汝必行如不能然一听归俗有愿如旧真能奉其师之说听其君之令者也然後以常住衣食之可谓待汝之意厚既仍旧为僧尼乃敢尚为过恶许人人得以告捕是不从君之教而背其师之说诛之刑之斋供祷祠任民自然不可以扰亲戚故旧不可以私其所昵男虽父兄不可适尼之居女虽诸母不可适僧之舍人人得以告捕抵法陛下果以此说下诏假学佛之衣服以藏奸诈假学佛之衣服以堕农绩皆不能自信而愿去不可胜数良家子女观其法之峻严乌敢违父母之养舍室家之伦避妄逸从枯槁哉如此则良民自愿为其奴婢者自寡矣虽然固亦有为之者矣不加多也庄子言鲁多儒国君下令而敢儒服者一人而已亦是意欤此乃销之有道制之有渐以岁月之久俟其自衰而已譬之以医则缓药石以治之俟其自平乃止不必用华陀之术也譬之以治水则固堤防以导之使复故道乃止不必横塞其怒流也或曰子痛诋佛而抑其徒则吾徒独不然乎一皆如孔子耶臣曰稂莠与五谷并生於田为之农者当锄治其稂莠乎将锄治其五谷乎虽未必皆頴栗坚好要之吾种也今千万年无佛何加何损一日无吾道则如之何或曰子不畏祸福欤臣曰佛既为圣人则所当论者道也於其书而考之固亦粲然矣至於祸福报应之论特後之译者妄尔虽或言之如庄周之寓言乎邹衍之谈天乎公孙龙之诡辞乎皆可稽考之耶愿陛下勿惑祸福而忽臣之说
圣学论
臣闻効一官可谓卑矣古之人必曰学而优则仕治一邑可谓微矣古之人必曰君子学道则爱人子使漆雕开仕曰吾斯之未能信盖以学之弗优不敢効官尹何为邑子产以为未闻政学盖以学而後从政乃可治邑彼子路使子羔宰费孔子以为贼夫人之子子路复曰有人民社稷焉何必读书然後为学孔子恶其佞夫効官治邑必由学而後可况奄有四海为天下君乎一日二日万几何以俾有条而不紊万邦有衆何以俾乐推而不厌一言其几兴丧系之好恶所示靡然成俗如之何俾百工熙哉庶事康哉呜呼为君实难可不学欤乾之九二曰学以聚之问以辨之寛以居之仁以行之君德也古之圣君任贤所以能不贰去邪所以能不疑作福所以能赏善作威所以能罚恶盖以圣人之道折衷之断然晳矣所以能折衷圣人之道者由其中有学问以为之主也高宗既旧学於甘盘复师资於傅说观其好学之诚意则曰尔交修予罔予弃予惟克迈乃训可谓勤矣此所以为商之高宗成王席文王之大谟继武王之大烈观其好学之诚意则曰日就月将学有缉熙於光明佛时仔肩示我显德行可谓勤矣此所以为周之成王於皇有宋本支百世世有哲王故天纵陛下之圣德温文日就天诱陛下之宸衷睿智夙成仁爱孝恭出於天性是皆生知天毓受道之质矣重念承平累圣之业御兹九有之师欲致乎治必先乎学学也者致治之道也古之圣贤不可得而见矣其言具在方册要之皆王者事尔人臣学之期以致君人君学之自致其治故天地之情隂阳之理吉凶之变失得之故备在乎易而卦者时也一治一乱或美或恶初不可齐乱可使治恶可使美察理之变为理之主惟君乃能之臣愿陛下学易则体乾御坤进阳退隂观道设教运神合德使天下之时常为泰而无至于否常为晋而无至于剥天子之学易固当如此一国之事系诸侯之本天下之事形四方之风美盛德告成功者皆在於诗四诗之名各辨其实不敢诬也臣愿陛下学诗则为政之大而无入於小雅为政以正而无沦於变雅无若东周降於国风必使功德终美於颂天子之学诗固当如此夫尊王正法谨始善终详天地之烖祥着君臣之美恶者无尚於春秋臣愿陛下学春秋则师治而戒乱赏善而罸罪常为知孔子者无为罪孔
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:54-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>