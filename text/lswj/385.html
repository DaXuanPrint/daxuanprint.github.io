<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,附录,天马山房遗稿全文在线阅读,天马山房遗稿全文在线下载,大玄古籍书库">
<meta name="description" content="明代诗文别集。朱淛(字必东,一号损岩)著。为朱淛之甥张秉铎编辑,隆庆间梓刻印行。凡8卷。前有隆庆三年(1569)朱得之序。四库以此刻本为底本著录。《四库全书总目》评其集与其人说:“其诗文不事铅华,独抒怀抱。朱彝尊《静志居诗话》,称其诗无俗韵,诵之想见其人,盖泽畔行吟,沉沦没世,而未尝有一穷郁怨尤之语,是为难也。至家居三十余年、于民生国计,切切不忘。集中所载南洋水利之议、山寇海寇之防,皆指陈利病,斟酌时宜,委曲以告当时,不以罢黜而漠视,抑又难矣。”《兰陔诗话》评其诗说:“损岩与马师山同批逆鳞,幸得不死,归隐">
<title>天马山房遗稿_朱淛_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">天马山房遗稿</span> <br/>
          作者： <span class="inputVal" id="bkauthor">朱淛</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]72221</span> <br/>
          说明： <span class="inputVal" id="bkdec">明代诗文别集。朱淛(字必东,一号损岩)著。为朱淛之甥张秉铎编辑,隆庆间梓刻印行。凡8卷。前有隆庆三年(1569)朱得之序。四库以此刻本为底本著录。《四库全书总目》评其集与其人说:“其诗文不事铅华,独抒怀抱。朱彝尊《静志居诗话》,称其诗无俗韵,诵之想见其人,盖泽畔行吟,沉沦没世,而未尝有一穷郁怨尤之语,是为难也。至家居三十余年、于民生国计,切切不忘。集中所载南洋水利之议、山寇海寇之防,皆指陈利病,斟酌时宜,委曲以告当时,不以罢黜而漠视,抑又难矣。”《兰陔诗话》评其诗说:“损岩与马师山同批逆鳞,幸得不死,归隐天马。自谓罢官之岁,适与靖节相符,园中多种菊,每开时,必作数诗以纪岁月。其诗舂容和粹,无穷愁牢骚语。虽不规抚柴桑,其兴趣正自相同。”(《四库全书总目》卷172)</span> <br/>
          封面： <span class="inputVal" id="bkimg">Z_18574.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]天马山房遗稿
[book_author]朱淛
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]72221
[book_dec]明代诗文别集。朱淛(字必东,一号损岩)著。为朱淛之甥张秉铎编辑,隆庆间梓刻印行。凡8卷。前有隆庆三年(1569)朱得之序。四库以此刻本为底本著录。《四库全书总目》评其集与其人说:“其诗文不事铅华,独抒怀抱。朱彝尊《静志居诗话》,称其诗无俗韵,诵之想见其人,盖泽畔行吟,沉沦没世,而未尝有一穷郁怨尤之语,是为难也。至家居三十余年、于民生国计,切切不忘。集中所载南洋水利之议、山寇海寇之防,皆指陈利病,斟酌时宜,委曲以告当时,不以罢黜而漠视,抑又难矣。”《兰陔诗话》评其诗说:“损岩与马师山同批逆鳞,幸得不死,归隐天马。自谓罢官之岁,适与靖节相符,园中多种菊,每开时,必作数诗以纪岁月。其诗舂容和粹,无穷愁牢骚语。虽不规抚柴桑,其兴趣正自相同。”(《四库全书总目》卷172)
[book_img]Z_18574.jpg


[book_title]提要
《四库全书?天马山房遗稿》　　（明）朱淛
钦定四库全书
集部六
天马山房遗稿
别集类五
明
提要
臣等谨案天马山房遗稿八卷明朱淛撰淛字必东号损庵莆田人嘉靖癸未进士授湖广道监察御史会兴国太后诞节诏命妇朝贺而慈夀太后诞节转不令命妇朝贺淛上疏争之廷杖斥归终于家事迹具明史本传其诗文不事铅华独抒怀抱朱彛尊静志居诗话亦称其诗无俗韵诵之想见其人盖泽畔行吟沉沦没世而未尝有一穷鬰怨尤之语是谓难也至家居三十余年於民生国计切切不忘集中所载南洋水利之议山寇海寇之防皆指陈利病斟酌时宜委曲以告当事不以罢黜而膜视抑又难矣其争诞节朝贺疏史仅删存大略集中尚载其完本用以压卷盖自议礼诸臣获罪後举朝皆附新局淛与马明衡独惓惓故君尤其一生大节故编録遗文者别为一卷弁于集首云
乾隆四十五年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
天马山房遗稿卷一
（明）朱淛 撰
○疏
大礼
湖广道试监察御史臣朱淛谨题为举大礼以安人心事於嘉靖三年二月三十日恭遇慈夀皇太后圣旦节命妇免朝贺钦此伏见近来天灾流行圣心警动诸凡供御一切裁省母慈体国当示谦冲但睿旨简严不言所以臣民观听恶得无疑咸谓朝贺之礼近在兴国太后固已举行今者慈夀诞辰乃闻报罢事体相类礼数顿殊传报之间关系不小臣切念武宗上宾苍生无主当时为孝庙後者唯慈夀所欲立耳手提神器亲授吾皇母子至情天日在照孝宗在天之灵所以望陛下之事母后者何如天下臣民万姓之心所以望陛下之事母后者何如今乃旬月之间一废一行彼此相较形迹太着何以安母后之心慰孝宗在天之灵副天下万姓臣民之仰耶臣愚以为朝贺之礼在母后虽云固辞在陛下尤宜敦请比诸常礼加意举行致诚致敬尽情尽文不然萋菲成文嫌隙易啓两宫之疑渐积国家之衅日生兴衰隆替实系於斯臣不胜感激之至缘系大礼以安人心事谨具本亲齎伏候勅旨
天马山房遗稿卷一

[book_title]卷二
●钦定四库全书
天马山房遗稿卷二
（明）朱淛 撰
○序
赠少参波石徐公入觐序
明年春王正月天子大开明堂肆觐羣后四方万国咸奔走焉藩伯少参波石徐公先期戒行肃将厥事三司诸公徵言为别同寅方山黄公来命淛为之淛自念鄙人与时事疏隔甚久文思荒落辞避弗敢当礼顾波石之行伊迩远使不可以虚辱廼再拜受简作而言曰诸侯朝於天子曰述职述职者述所职也我圣祖经画天下分为十三布政司而府而州若县而庶官百执事悉承属焉是故位以大僚禄以高秩比以官聨监以宪司临以台使体统相维儆於有位以左右斯民登於至理甚良法也闽藩所辖为府八州一县五十有三庶官百执事又不知其几生齿蕃息其安危治忽咸责於守土之臣厥职大矣今上皇帝御极以来忧勤治理尤轸念於远民藩翰大臣祗若德意懋相饬戒以敬帅其属纳诸轨物抚绥元元维兹闽陬尺土尽辟而盗贼消息山坳海澨之民去神京万里咸得相安相养老子长孙以与被尧舜之泽此固彻侯旬宣恪共厥职之效也侯兹行也其可以有述矣乎政有所未宜有司百执事之官有未当其位法得自逹於天子损益用舍以终惠我民此固今日述职之亊也昔周时诸侯朝正於王王宴乐之为之赋湛露其诗曰湛湛露斯在彼杞棘显允君子莫不令德波石早从事於正心诚意之学不立门户专事躬行而明白正大忠信温良海内之人皆知其为君子其所以上结主知而承瀼露之泽者固自有地矣东曦海色周道鸾声诸公追饯芋原其歌是诗以为侯别
赠胡君蔚中考绩序
余观政时与郑君谐甫同僦西城萧氏之舘以居而胡君蔚中焦君伯升在焉四人中胡君於齿为长予三人以兄事之丽泽师资情好尤密胡君性简静少过从尝扫一室焚香鼓琴陶然自乐予三人者则从旁列坐而谛听之希声寂寥不谓无知己者未几胡君出宰怀安焦郑二君除主部政余承乏宪台过受其量自速罪辜幸蒙寛恩退耕田里而胡君适以怀安余力易宰莆中界上负犂有民礼焉不获数至城府君时左顾山中谈道旧故巴山夜雨忽忽如在梦中时莆久旱田草自焚相与登天马之巅踟蹰四顾愀然叹曰民饥如此为民父母将何以济亦尽吾心焉耳矣乃夙夜焦劳抚摩赈恤不遗余力岁虽大歉而盗贼不兴田里安堵今年大熟百姓饱食如故山民瓶粟之储一皆地主之赐也令不烦而要於行刑不严而期於中事不操切画一而务宜於民古有宰单父闭合鼓琴而邑大治兄之为是也与宿好可谓协矣夫清朝选士明试以功为小县有余则大用之为大县有余则宠迁之兄兹考绩天曹因能授任必膺殊擢莆人不得私其惠矣然宦途升沈何足较计士大夫出身遇主所以自许者所以相期者云何诸君敭历显融各以功业自见垂名竹帛而余独以蠢愚谬戾有负明时今身在囚逐屏弃之外虽有区区葵藿之心无由自献夫复何言然古之人得志泽加於民不得志修身见於世朝市山林各适其事读书养性守道爱身耕凿以事其亲忘帝力於何有者虽愚亦窃有志焉我日斯迈而月斯征君访旧游见伯升谐甫诸君为我谢曰幸毋以畸民为念
送节推汪侯入觐序
明年春王正月元日为多方羣辟朝正之期吾郡节推可亭汪侯实总郡事率属以往先期仙游大尹萧君晋明以书来曰汪公朝正滨行矣弘鲁为属吏欲奉数言为别而载笔之任未有所属敬兹以请愿无他辞且曰邑郡隷也邑之事若民郡有也令之职戚於民非得在上者纪纲佐理之则举动龃龉势不得自便以自庇於民而民受其弊敝邑居山中去郭郛颇远幽枉寃负之情不能自逹於太府者盖尤鲜矣公司理吾郡主於爱人当官而行一毫无所苟虽以鲁之不敏不■〈女间〉於理常蒙左右寛假其所不及而听其成功无蹈於大戾民有以事白於庭者曲直轻重皆得其情欵释然以归故兹敝邑大山长谷而草衣木食涧饮之民与令相安者繄公赐也民焉敢忘令民者又焉敢忘幸为我言之以无忘兹大惠淛扶犂海滨足迹罕至城府窃听畦丁樵夫之谈说云云知晋明之言不妄也夫述职者述所职也汪侯之职其可以有述也夫侯世家桐城距江南北兹行也将奉太夫人以归而即道焉明春竣事必将过家展亲以尽膝下之欢诗曰王事靡盬不遑将母人臣许国有未能直遂其私者侯其移孝为忠拜庆之後务亟其来以终兹大惠此则二邑之人之情萧君请文之意也
赠仙邑大尹近山刘侯秩满考绩序
昔宓子贱氏为单父宰鸣琴而化古今言治邑者必稽焉说苑记其所事所友凡十有九人当时之所游从岂皆宿代之英远国之士哉鲁无君子斯焉取斯夫士君子进而仕国退而处於其乡行道爱身各适其职固有相观而善之道焉而或者之论则以邑多士夫为多口而难治於是严为边幅峻为堤防惴惴然惟恐其凂已亦异矣哉为士夫者固可以是而自愧为政之道其固应尔邪近山刘侯为仙游令邑近莆莆滨海地狭民产半於彼乎在侯固我公也侯涖官祗事一以无心行之不矫激以干名不诡随以挠治而莆士夫亦重自顾惜不忍干侯以私也郡治在莆侯往来在莆中上交诸老下与诸君游舂容周旋此意甚厚岂异於古之人哉淛窃闻仙游之政甚宜其至盗贼屏息讼狱遽止而当道抚巡诸公亟加褒奬秩满矣行膺殊擢夫君子立身行已自有法度仕进利钝亦固有时未必以士夫之故而有所损也淛畸人一犂海澨而侯不我遐遗往年以公事行海上左顾衡茅而弗遇焉是侯於我有情惜其未及一见而遂别以去也滨行诸士夫谋赠以言友泉宋君属予载笔遂为是以赠侯侯名某字某南海人
南还録序
南还録者山斋先生之所作也自拜命至抵里门首尾凡得诗六十有奇首其道途所经耳目所逮触事纪兴为诗不同盖皆有恋恋乎不忘吾君不忘吾国之意君子忧则违之之情也先生早岁登朝宣力中外昔江西之变将作未作莫可谁何先生以孤直逆折其奸罗织百方几於瘐死摈落家食者几十年圣天子入登大宝收召老成悉还旧物擢为大理卿迁少司马駸駸向用天下想闻风采而先生连章请老浩然赋归矣夫优其贤劳老其资望收拾眷注於平时储养而柄用之者此固圣人理天下之微权也遽遂先生之私哉先生之诗朴素醖藉如其为人无藻绘纎巧娉婷嬉媚之态而诚意一出自成一家正宜作为雅颂形之赓歌以鸣我国家太平之盛昭示无穷其能自放于木兰烟水之外与田翁邻父相和答而已耶淛狂誖自负明时无所复用世道之责深有所属望焉因读是诗聊一发之
太守许公去思卷序
吾郡滨大海中州之商旅不通地斥卤民贫靡所於事业读书自昔多仕人村氓海叟亦往往省识文字能言吏长之贤否故谈者率以为难治远地士大夫一领符檄鲜不为浮议所怵疑畏其难比从事棘棘然与斯人相持惟恐不胜或万一蹉跌则诿之曰莆诚难治呜呼天下事固有甚难者请奉天子明命守百里土设施方略得以自尽则其民非尽如蛮如髦未至於不可化况如莆素称善地哉或其所谓难者固自有在而谈者未之知也嘉靖乙未岁丹涂两山许公伯和自郎曹出为吾郡太守逾年夏四月有尊翁坦斋老先生之丧讣闻士民无远迩咸具楮币握辞以吊各有述焉盖前此未有也去之日老稚奔送数十里咸为泣下有为之衣易其故而藏之者既别怅怅若赤子之失慈母也夫莆民无禄公之涖于兹者盖未甚久也视其交与士夫往来酬酢尽其礼而已未尝废法而有所徇也观其临民赏罚弛置一於公而已未尝纵法而有所比也而人德之之深且亟者今之莆奚异於昔之所云其所以致此者固自有道也公重厚长者心事磊落明白无纎毫翳蔽其省身修已既有以服士夫之心而其从容尽下节用爱人又有以慰斯民之望人心有神无感弗应孟子曰至诚而不动者未之有也又曰德之流行速於置邮而传命其足信矣是则非吾郡之难如两山者善治吾郡诚难也公行既数月矣莆人思之不置咸见之歌诗四明郡丞林君继贤宗啓裒为一帙淛受而遍读之为书数言以弁其首夫岂弟君子民之父母公之爱民与民之所以思公者於法皆当得书也
赠莆邑少尹静轩陈君序
昔者昌黎韩子尝谓丞之职贰於令例以嫌噤不得一有为然一命之士苟存心於爱物於人必有所济惟丞之为顾独不得以行其志耶夫丞承天子明命出佐百里之长於邑之政虽不得有所专焉得与令相可否于几案牍非丞占署则不可以行而井税之徵固丞职守至於大府符掲之委有所施行则又无所择於事是皆足以展布四体输其才猷以致其节用爱人之意焉昔人云然者岂古今之制异宜将文人之辞高下抑扬以极其意之所到未可据为定论耶惟吾静轩陈侯以贤劳筮仕为丞于兹盖优选也始至见其仪观顒然须鬓鬒黑中州语琅然有章明敏雍容意其为适治之具涖事数月贤声蔼然清慎谦和甚为大尹素隅林公敬礼师资协相以能厥官庚子秋大尹公入觐侯摄治县事乃閲岁时敬循成规不渝所守赋役讼狱平易近民悯恤抚摩常在於法令之外淛一犂海上隔远城都夜月柴门无追呼噭嚣之扰者是皆君侯之赐也侯尝再奉藩司之令典司海戍军饷出入举军称便侯之言曰军人亦吾人也将伸此抑彼有所偏党於其间则非为政之体抑其人占籍戎伍不得复有所为而待哺於数斗之米所储滥恶又从而侵渔之则其所受其复几何故其收之也必择其精曰庶民惟正之供吾不得有所私也其给之也必均其惠曰朝廷养军之需吾不得有所利也故彼此兼济人甚德之既毕事介胄之士踵门请言而千兵武君大器又重为之请淛知侯者法当得书追惟丞吾邑者前後凡几人耳目所逮有江侯名宇者甚有惠政民至今思之後擢令尹以去丞何负於人哉侯其勉之诗不云乎在彼无恶在此无斁庶几夙夜以永终誉时嘉靖二十二年岁在辛丑夏四月望日
海上赠言
闽海邦也元氏之末倭人航海钞掠国家设立水寨分布卫所以卫兆民其在莆者寨曰南日卫曰平海所曰莆禧南日在莆东北絶岛鲸波渺弥徙民内地而水寨移置言了海寇出没莫可谁何议者欲移水寨复故地相持未决平海造士熊生堪将家子习边事造予草堂共谈及此予意祖宗防倭设险置卫而守御千户所参错其间吴屿等五水寨相望海上声息相闻互为掎角其制甚密然吉了既迁南日芜秽今欲复仍旧址必须募徙居民建立城栅剙置营垒事体匪轻天下太平武备废弛舟船不具军士在土平海城郛平步可越今欲议此计应未易廼以孤军委远海点视弗及去留靡常则其可患当有甚於今日者盖自辽东一据而倭寇絶迹久矣附郡奸民倚海作过诚使海滨诸镇舟舰整具军士在营戍将得人奋励威武日以舟师巡逻海上一闻寇盗首尾邀击自足以弹压弭服南日之移姑俟他日随机应变计应未晩熊生深以为然廼父西墅君名昱字一仰世为平海千户奉檄三戍莆禧廉洁自守严重有威庶几可以乘一障者今年夏海上有警例易镇戌得归禧人自同列下至贩鬻缯夫皆惜其去曰是不扰我军者廼介梁千兵■〈日上永下〉求言於予予因述与熊生谈者以为侯赠南日私议与侯商之
一门双节诗序
臣子事君适遇国家非常祸故而或可以无死匪躬竭力周旋于其间抚存遗孤而存国脉此其事未若伏碪鑕之酷烈也然一念忠诚终始不变以济天下之事视之见危一死报国者为尤难也呜呼此大丈夫之伟未可望之妇人女子也盖其深闺弱质身不亲师友目不观史书非其天常之厚坤德之贞少缓其死时移事改鲜有不负其初心者萧道长支山先生西蜀人也世以礼法名家其同祖弟世建十岁失怙慈母陈氏鞠之为未亡人者几四十年矣支山生九年而孤育於庶母李氏时方妙龄寡居二十八载一门两节氷玉相辉李以侍御君贵勅赠孺人陈之行亦为郡使者褒奬表其堂曰贞节此又古今所鲜者夫贞节之事於理为吉祥於家则为不幸支山先生兄弟遗孤渺然无二母氏则未必能自存立以光大其家如今日所见则萧氏之家於不幸之中而有大幸焉者支山职司风纪正色立朝今按治五岭以南凛然风采声逹八闽莆人有传其事而为之咏歌者淛不文为之题简端以张大其事亦以愧夫为臣之怀二心者也
得雨诗序
不雨者勤雨也雨者喜雨也夫邦本于民民倚于岁岁视于雨不雨故雨阳之候君子系心焉此夫子之意春秋之法也乃嘉靖六年丙戌大旱我民载饥越明年麦秋复久不雨陂塘竭泽农鴈鸣声穑人袖手无所事事二守少泉傅公摄总郡政悯恤民瘼戚然不宁夙夜奔告于神以为我民请命甘澍时应捷如有神远近沾足歌诵于涂委曰君侯之惠而公不有也夫天道远人事迩水旱之来皆有天数古人有露祷自焚而取应者吾不得而知也而公之勤雨喜雨志在于民厪厪焉以农事为欣戚者所可得而知也公三牧兹土忠实恻怛不以棘棘搏击为能而惠利于吾民者深大此土之民所可得而知也素翁诸老皆有喜雨之作淛界上耕民也职以百亩不易为忧敬窃古人之义大书数句以俟
雪壶歌序
物以少为瑞者于其地之不恒有也而或间一见焉其谓之瑞也固宜维兹壶公作镇南纪端竦峻拔海内攸闻而四时之中独悭雪景为洞天欠事癸未秋三峰朱公来守兹土越明年元日雨雪八壶翠微皓如积素有异观焉公乃名其退省之所为雪壶之堂志喜也今春正月春日又雪公复为雪壶之歌以纪之於是寅僚可亭汪侯和之莆士夫闻而悉和之夫雪北土恒有也在莆则非恒有也自公作牧雨雪时降岂中州之气自北而南而莆适当其盛亦贤太守宣布上德所以子惠我民之意恻怛潜孚和气休畅将蝗蝝不生田野大熟而莆民亦蒙其休邪淛负罪归来耕且食于兹山之下盻盻焉惟岁之是望喜雨雪之不愆而瓶粟之储可继也乃承公命叙而藏之田间春秋里社岁时蜡腊将与邦人子弟按节而歌以鼓舞圣明休养之泽而侈我公之赐於无穷也
梦劒绪言後序
思不苦诗不工夫诗固于思乎出也随其思之所极盎然出之何莫非诗而至於苦思焉为之则驱率性情追逐时好已失诗之本旨而天然自得之趣又岂锻链脂蜡以求工者所可得而同耶梦劒绪言一集乃吾邦伯三峰朱公所作首尾两年间凡得诗百六十有奇首掉鞅骚坛追蹑古作公亦何尝刻意为此哉间尝辱顾山中相与登文峰凌絶顶以览于凉烟涨海之外徘徊久之乃返次于观澜湜沚之滨当时纪兴三诗载之集中者尝试评之云宿奇崛孤眺高虚而观澜闲适体裁不同各极其趣是皆特於登临倚徙杯酒谈笑间偶然得之槩之他作固可知矣盖公之为此邦致勤于民而不废笑咏之乐不屑屑於为诗而其诗可传殆昔人所谓性能而好之而神固不劳也公诗既梓传于时淛因受而遍读因缀数言於琬琰之左方以为公之诗不难於工而难於天趣之自得也
东园郑先生文集跋语
右东园郑先生遗稿凡若干卷古风近体排律絶句其为诗也凡几百几十有几首笺疏碑铭序记述作其为文也凡几百几十有几篇淛既受以卒业大抵先生之诗主於寄兴不以用事琢句为工平易从容而有余味乃所以为工也先生之文主於达意不以绮绘组织为能汪洋宏肆而无赘词则又未可易能也夫诵其诗读其书不知其人可乎先生德业光明正大天下後世皆知其伟人独其诗书着作之美散落人间藏之巾笥而或世未能尽知也季子上舍某欲梓以传敬为校其誊写之误末系数言以致生平景仰之意云尔
秋崖方先生文集序
文章随世高下不其然乎夫言因气机之动而为之者也人之气与天地之气相为流通天地气运方隆而生于其时者其禀受深厚器度大雅而见於言语文字亦多肖其为人文称西汉诗宗盛唐後来作者不乏其大致尔殊也我朝气运隆盛成化弘治之间文章钜卿彬彬辈出其在吾莆则从吾彭公翠渠周公见素林公咸以制作之才擅名海内秋崖公生与同时往来上下其议论而年又最永涵泳优游益老其学以大其所就卓然自成一家其得于天者固厚也今观集中所载凡诗若文诸作皆典实和平纡余丰润不事艰棘尽写其所欲言如大人王公端冕佩玉退食从容无局蹐窘束意态渢渢乎其治世之音矣乎後之人得是而读之犹可想见前辈老成气象也翁少登朝由行人拜御史以直言补外敭历州郡完节归来乐育後进淛获拜门墙重辱接引罪黜归山而此翁已不可作矣是集也乃其季子将仕郎世举所藏令其侄孙春元兴邦校正刻之家塾其余诗若文仲子太学生世忠将裒而并刻之以传於人间诗不云乎虽无老成人尚有典刑
改斋学録後序
改斋先生没淛年友胡君蔚中好是懿德访于其家得其论学一録刻而传之以惠来学淛得受而读之其所论着自出义理不剿前人之说而於天道性命之妙多所发明其论学者进为之方出处之节又皆明白简当诵其言者惕然有所兴起其于学也不专於言得诸心而书之言也其善言也固如是哉一篇之中提示纲要於虚之一字盖屡致意焉大抵得而言之天道之虚无心而已人心之虚无欲而已人无私欲之累则心体湛然应事接物各得其理而学者之事毕矣改斋平生之为学终日惺惺主於持敬胷次脱落得失死生之变惟其所遇一无所动于中可谓能践其言不负所学矣淛早知敬慕先生曩游都下时亦尝拜於其馆间辱一再往来得闻绪论狂誖速归而先生亦非久下世矣呜呼伤哉岁月因循贤哲凋丧今欲日相亲灸以进所学邈乎不可及矣异世君子尚友斯人而论其世斯録之刻而传之也其又可少也乎哉
题翠峰诗後
右翠峰方君遗稿翠峰名从鲲字世元秋崖之子少有俊才甫冠膺乡荐再踬春官素翁先生移书崖翁以为失士且曰正须迟之使成上器翰林材也集中若干篇皆其下第寓京邸时所作翠峰雅有诗怀髫稚属对警语往往传诵授经家庭间崖翁欲其专意事事格其诗性也及卒友人束其稿归来崖翁读之谓诸子曰使吾为之亦未必善是又曰此诗萧散出尘有江湖间气呜咽不自胜昔李文贞哭其爱子兆先悔其不使肆力於诗以极其才之所至崖翁有遗憾矣翠峰他作尚多兄世忠弟世举先为梓是呜呼昔人有以一聨而名後世世元得是亦可以不朽矣
国清林氏重修家乘序
田宁少府林克容氏修葺家谱既成缄以见示曰子其为我序之淛因受而遍閲凡林氏之宗世德之渊源子姓之派别衣冠文物之盛宅里坟墓之详自頴公以晋建兴二年甲戌入闽至于今凡千二百二十余年之事举集目前一览可尽一家之史可谓大备而成矣夫保姓受氏谁非神明之裔文献无徵涣漫不续者何限也国清之谱始作於德佑进士漳州司户嗣南公复修於国初时滨州州判厚公皆自系於澧州司马之世至弘治间始得长城谱观宋崇宁间金紫光禄大夫英公所撰谱序得知其与长城棃岭之派同出省元沙公与澧州实同十一代祖泝源沿流远有端绪兹谱因之考正世系寔前人之所未及又为修谱变例五代一图遂核其事迹系于名字行位之後以便翻阅而劝後人也是又先贤谱例之所未及少府自田宁老归毕力于此而其子国子生继复尝示予以移国正献陈公所与先世往来书札数纸笔迹尚新此固林氏之毛伯伯冏敦铭也淛寒宗七世祖姑及曾祖姑皆适林氏暨淛复受室于宾壶翁汝实其他羣从婚姻往来者不下三十余人古所谓朱陈之族殆不过是幸得缀名于後承少府公命敬题数语归之
晓山诗序
江南山水窟宅何处无山而昏旭晴雨之态则又山间四时所必有也江侯别号取诸晓山盖即其所居之景以寓夫静对悠然自得之趣焉尔当夫赫曦未高露气犹泫林霏野翠杳霭冥蒙冉冉髯松如出膏沐至於树石卉草莫不苍润萌鬯各有春意此则山中之景尤奇而主人独得其趣者也其佐令于朝镇静不扰慈祥岂弟之政与万民相安庶几古之循吏无负于时则亦无负于山夫君子之处世时行时止止以存身行以泽物要求此心无愧而已侯家食时坐卧起居镇於兹山相对一行作吏且六年矣山中猿鹤不无逋客之诮兹以忧归故予道其出处之得抒素濡毫假锺山勒移故事为晓山解嘲晓山名宇字居仁建昌丰城人
东窝诗序
窝翁先生生平耽诗晚来弥笃虽以淛之驽钝荒疎岁时间一再相见辄出袖中属稿以相裁订往复不休计其端居未尝一日而忘吟事也近乃缄其定本一帙凡得诗若干篇题曰东窝示後録寄余山中曰子其为我评之于时未能遍閲乃复书曰以兹示後窝翁所以贻厥者为不薄矣留之两月朝夕展玩重承来命妄以已意圈点一二而为之序序曰昔人谓学诗如学禅必有所悟入处观翁自叙其初得於杜律故其所作多祖近体而用意使事组织少陵特其出入变化使人不觉至其得意处亦时造於浑淡成一家言其可以观矣夫翁之为人寛而约俭而有礼棋不数着而品甚高酒不多饮而兴甚豪承先人之业应酧经理未尝废事而性好丝竹未老乞身自放於蒲菰花竹之外以观鱼听鸟为乐而其诗亦往往道其实事精神意态酷肖其为人余尤爱其芦花兼月白灯影落波红林下乾坤花下酒庭前岁月枕前书数聨谓置晚唐诸人集中亦未易别其真赝也其曰示後云者盖此翁之谦辞云尔然诗文传世譬如珠玑琴瑟藏之人间易至於散失不可收拾昔戴石屏先生裒集先世遗诗得其断章数句标志而传之然则斯集也林氏之子孙慎守而宝藏之以无负忘简之责也哉
题萧苍石大尹文集後
立言垂世者谓之不朽然古来能言之士至于今有闻者仅仅可数磨灭澌尽泯泯无传者何限哉言之传世与不存乎人不于其言焉耳矣苍石崇古正学施于有政仙游之民爱之如父母不知汉之所谓循吏者何如耶爱其德思其人愈久而愈不忘将求其彷佛形似焉而不可得况於其所立之言乎是之谓不朽公之言浑朴岂弟肖其为人而封事数篇卓有实用其辩九鲤何仙说梦之诞真足以破千古之惑
考祥録序
仙邑张君士宗读礼山中乃裒其先翁南坡先生庆祝哀挽志铭墓表诗文凡若干篇又以先夫人陈氏墓铭一通附焉共为一卷梓而传之余友马子莘氏为引其端复以寄余俾识数语余谓天下之事有其实足矣而文固不必具也尽诸已足矣而人固不必知也斯録之刻其亦不可以已乎可已而固不已者人子之孝诚无穷有可致力於其亲者则亦不敢不尽也古之君子之送其亲也既铭诸幽又表诸道而其载笔之任又必求夫当世之望人先逹其言足以信今而传後者托之以不朽固未尝以其言後世名为嫌也盖无其善而诬其亲者不诚也有其善而没其亲者不仁也因其善而扬其亲者孝子仁人之用心也南坡隐德清望固不待録而後传然得是集而观之则其世德之祥妃耦之善与凡生平行已所谓光前而裕後之实一一可睹将南坡之贤益彰而士宗兄弟之孝扳慕悲号衋然不可追及者亦庶乎其可以少慰矣虽然夫孝始於事亲中於事君终於立身盖人子之心无一念非亲也人子之身无一事非孝也士宗所以事其亲者既竭其力矣则其出身事主与凡所以立其身者率此意而行之所以腾扬光大其亲而垂令名於无穷者固将有在也
慕萱诗序
建阳友人陈黼之丧其母也追慕悲号茕茕靡极乃叩诸学士大夫凡能言者作为挽辞诗歌以道其幽忧迫切无聊之情积成卷帙名之慕萱致书千里徵予一言索居海上未及一吊其庐閲诸公慕萱之作未知所以言者顾断叔索之愈勤而不厌也又将奚辞尝记薄游潭城时断叔辱同笔砚朝夕相往来一至其家庭宇修洁房户阒无人声家政斩斩有度而断叔从予游也亦得肆意於学无内顾之累问之曰是吾母氏之教也问之友人曰然则慕萱之作其殆闻陈母之贤而悼其溘逝为是以哀之而因以相断叔之哀也固非为漫应不情之词而已也夫歌诗之作谐比音节抑扬其词闻者足以感怆而兴起读蓼莪之章三复而流涕者不但一王伟元也以断叔孝思之诚又得能言之士为之抑扬反覆以尽其辞而极其情之所至使断叔读之亦必感叹唏嘘凄然悲剜然痛潸然出涕不忍终篇掩卷而遂止也
马梅谷庐墓诗卷小序
庐墓之事不见於礼经然古人有行之者矣礼缘人情而其事固可以义起也夫人子幼在父母之侧襟裾左右未尝斯须离也一旦遽罹凶变奉其遗魄即安于九原温清定省晨夕滫髓之欢无所於致不忍一日之宴於是乎庐于墓侧蒲服草土以伸其悲号攀慕痛悼迫切之情是诚出於孝思之不容已非为名高而为之也饰伪以钓名君子奚取焉宝庆马君维新之尹罗源也疋马就道不以家累自随日进溢米一毫不以取诸民约已而厚下谨身而率物其不为龌龊而取虚名也审矣其家食时乃翁广文先生之戚结庐墓左蔬食者三年友人鹗翼为传其事海内学士大夫多为之诗积成卷帙余鄙人未获与维新良觌譬之草木偶同臭味归耕海澨尝辱通书焉因得一览此卷时余重膺天祸茕茕在疚情事未伸一读凄然不觉泪落固知维新此情之悲也夫丧止三年亡则弗之忘也其维新之令于兹回首苍山父家安在白云幽谷何日去心然移孝为忠以腾扬光大其亲者固自有托而余以狂谬自弃明时罔极之痛终天而已读蓼莪之诗而三复流涕者不独一王伟元也
题劝孝手卷序
割股之事非人子事亲之常不可以为训然其一念至诚恻怛无近於名而为之者亦君子之所取未忍遽以为非也国子生林生自治先田宁府同知栗斋先生之孙今六安州幕僚愚庄继复之子幼有至性逮事厥祖及祖母陈氏安人朝夕襟裾津津孝爱甫冠安人遘疾危殆势弗可生自治旁徨无以为计廼割股肉和粥以进疾良已栗翁为作七言古诗一章以嘉其意阅数载翁病革诸医却立没事皆已整备自治晨夕悲号信人肉之可以愈疾也复尔为之爨婢以告翁曰事无可为何自苦如此口占前韵一诗令其侄宁波府同知栢庄继贤君书之栗斋上僊安人只今无恙也继复宦游远方自治归侍滫髓左右就养婉顺老人之心无少违忤见一美食必问太母尝乎未尝不敢尝也即其平日孝爱知其向者之事出于其心之诚然也夫人臣事君淑女之事君子履常处顺喜起和平固人心之所乐不幸而处变故亦有碎首割心抉眼断臂为决烈诡异之事君子亦存之不削者哀其迫切之诚亦为衰世薄俗遗其亲後其君者之戒也栢庄兹取栗翁亲书并小序一诗及其代为之书者裱为册叶寄示山中淛为之大书劝孝二大字引以数言夫天下之事感激慷慨而为之一时者非有甚难推广是心恒久而不变者诚难也自治尚其永修厥德远大是图或宏乃祖之彛训使後之阳秋人物者释然於其初也
双节行纪
呜呼节义美名也亦难事也士君子读书从师友游多窥前灵遗烈易有所感发兴起法象而为之妇道柔伏又主内事耳目无所见闻幽贞之节则出於性能而自好故其事为尤难而慷慨杀身或出於一时意气之所激至於阅星纪历事变景移於外情迁於中挺然独立愈久而不挫者此则士君子犹或以为难也栢舟之诗卫世子共伯之妻所作圣人列之於经夫一妇人女子幽忧愤惋指天誓日之辞乃得与古先哲王贤妃淑女之嘉言懿行并行於世而不泯则其所立顾不甚伟与吾闽之山谯阳张氏簪绂世家其（阙）氏无禄早世二妇皆陈氏士族也长者年二十有六少者又少一岁夙遭家恤相次为未亡人其姒无子以少陈氏之子为子纷华不御形影相依草阁深凉寒缸明灭辄相对缉白苎补秋衣令诸子读书其旁以须其成立靡忒之操人翕然称之巡按御史双江聂君豹为扁其堂曰双贞有司又为上其行于朝表其宅里夫共姜之节得夫子删述而遂传二陈氏之节得王章褒锡而益显而一门双节玉映珠聨千载此心秋月寒水此又古今之所难得今其姒年八十有九而其娣年五十有（阙）岂非天假其年完其节以暴白其事於天下与来世与少陈氏之子文焕以妙年膺乡荐剡授处州之龙泉教谕与吾丈陈君子修为同寮以禄养也远业未涯其所以阐发幽光者将必有待也余表黄某氏昆弟薄游浙东结识张君归言其事请余为之述以传也夫坚贞之节固余之所乐闻而於法亦当得书也遂书之以间诸作者之簉
灵壶纪别诗序
白头如新倾盖如旧昔之人固有所至而人士咸与之游愿纳交而若不可及者焉此其人之文物议论必当伟然不凡有以起人爱敬之心於立谈俄顷之际殆非偶然也江右广昌西池黄君夀夫为子求师不远千里朅来于莆爱壶山之胜留兹者几一月访鲤湖登九华涉溪声过黄石之野以观海上诸峯莆之士夫见西池者咸器异而敬礼焉往来下上欢若平生西池何以自结於兹人哉昨乘笋舆从一仆访予山中扫叶啓扉肃客而入见其仪观魁梧礼度闲雅与之言闳而博俭而不踰如登君子之堂而其诗书图史琴劒尊彛几席觞豆之物位置後先井井不乱坐语移日恨相见之晚也予饮西池闻东洲夏先生吾年友石冈李君君姻党也其箕裘阀閲宗规轨物渐涵灌渍以植君美者厥有自来哉行归矣诸公皆有赠言命予为引其端伻来予适负暄前檐披陶彭泽诗诵其答龎参军之句爱其清真雅澹未能去手其诗曰相知何必旧倾盖定前言又曰我实幽居士无复东西缘又曰情通万里外形迹滞江山君其爱素体来会在何年欣然会心不觉失笑鄙人之心真烦古人先道之矣遂引笔书之用以识别亦为别後相思之资云尔
纪翁君允吉孝德序
昔西山真先生帅温陵日有承信郎周宗强者割股疗其亲疾延至州治设宴用旗帜鼓乐迎导以归夫割股之事不见於礼经不可以为训而先生有取焉者人子至情恳诚恻怛虽咈于常亦可以为世之薄乎爱其亲者劝也友人翁君宗佑字允吉大方伯缓斋先生长子也夫人杨氏无子允吉事之如其所生夫人婴疾逾年侍寝餗唯谨顷疾剧医缩颈谢去允吉忧灼吁天刲左臂肉三脔以进夫人遂苏醒时九月望後二日也家人徐见血渍衣袖乃觉以告夫人夫人曰儿良苦然吾命当尽吾有儿如此即死亦瞑目矣越三日逝去呜呼翁君此举尤昔人之所难使西山见之亦必嘉叹赏音不以其涉于异而弗取之也或曰为善无近名翁君此举非与则应之曰善者固名之所归也以善为近名而不为则将何所为乎但不可有近名之意耳允吉当其母疾殆时哀痛旁徨欲以身代焉而不可得以至於此计其操刃之时忙不自觉又岂有一毫为名之意哉是固君子之所乐与也夫君子不轻与人而爱之与之者其责又有重焉夫孝始於事亲中於事君终於立身无适非孝也使或感激於一时而或不能不少怠於他日则人将得以议其後而并议夫以善与之者之谀也允吉善守义方孝友孚于家族修身慎行进进未已固有以孚衆听诸士夫咸欲得数言以纪其事式乡人焉少溪黄时简氏淛年友也属笔於予予不敢辞亦惟将夫翁君之行之实而有以免夫人之议也夫
梅桩序
可亭汪君盛谈梅桩之美且曰梅桩之号愿有述焉余未结识梅桩敬谢不敏无所辱命可亭曰子固为之余乃不获辞则谓之曰欲知其人先观其所与处者余虽未识梅桩梅桩之所与游者则固先得一人焉恬淡清真不慑不盈襟度洒然独立风尘之表与人交能久而不厌所谓梅桩氏得无象之然乎可亭笑而不答曰子姑言之则又谓之曰梅桩寓号於梅夫梅在百卉中以气格独胜横枝老干槎岈痩劲诡寄如怪物黝黑如纠铁而嫩枝茁萼之迸出其中者又多頴发秀好含章正色为百卉前锋梅桩氏得无象之然乎可亭大笑曰是则然请遂书之归呈梅桩以代巡檐索笑也梅桩名钺字德威吾郡节推桐城可亭君之邑人也
梅初卷子序
天下之理有开必先故一草一木之荣悴而人事之休咎往往徵焉吾友张君希殷庭有树梅老且悴一日复勃然以起如夫初张君喜遂以梅初自号应徵也吾同年陈子潜江为之叙夫张之德门书香种种梅之初也有徵矣然物之生也相禅於无穷濳江之叙稽其岁月为正德屠维摄提格屈指且十六年矣前之所谓初者阅星纪将意夭矫如游龙盘错如积铁老色苍顔无不可爱芽茁之迸出其中肖翘秀好又将扬其馨馥为百卉先锋是又一初也余与梅初譬之草木实同臭味方将过梅初并坐于暗香疎影之下挥麈濡毫而评其漏泄之太甚以索梅一笑也
臞石序
友人周君曰清号白江又曰南洲志所居也乃今定号曰臞石请序於予予因讯其所以然者曰某所居舍东结亭数楹为藏修息游之所负墙数石苍然古貌有似夫山泽之臞而其耿介特立不能与时俯仰诚鄙心之所乐也故取以自号焉又曰人苦不自知某自分甚陋何敢有一毫上人之心而赋性蹇拙处世无术不能周旋委曲以揣物宜言有不由於衷嗫嚅焉不能出诸口也事有不安於心黾勉焉不能措诸躬也人有非其亲友有非其类随分酬应不能骤而合比而同也以故人率以傲见目左右坑谷动相龃龉家居杜门率阅月不出户限读书之暇巡檐而行拥几而坐与兹石为偶瞑然意会怡然理足真吾之莫逆交也故所以自号焉予复之曰子之号臞石也甚宜夫子生华胄易起疑畏之心直已而行而其迹有似夫傲以形迹之似加疑畏之心殆难免乎今之世矣察言观色反已自修持之不息之诚人将自孚至於横逆之来虽圣贤不能免也又奚暇於释言哉诗不云乎他山之石可以为错砥砺磨礲正君子进德之地也子步小亭抚石顶试以此问之以为何如
题太守叶省庵夀百岁翁诗卷
黄石之野有林翁者夀一百有二岁矣精神食饮不衰吾郡太守省庵叶公躬造其庐分俸以惠兼有诗章之赐老安之意溢於言表少府北泉傅公和之别驾二江王公又和之水南士夫又咸和之积满卷帙授简於某不揣辄为叙之序曰予观郡乘所纪人物列传班班可考而百年遗和独阒然无传焉至於吾郡先大夫述作见诸纪载往往不乏亦未有如省庵之诗所云者岂期颐上夀从古所难而敬老敦化优礼恳诚之意播诸声诗寔自我公今日发之也国家混一百六十年计翁之生当宣庙践极之岁七圣继作息休绥和跻天下於仁夀之域此翁之身独当其盛淳龎质朴庶几唐虞三代之民老子长孙靖享治福冠裳里爵重沐国恩又得贤太守以宣扬明天子尊事黄耉之意适馆授粲周旋揖让与之钧礼如此翁者得非生人之大幸与前记有之上老老而民兴孝又曰老吾老以及人之老公之事与翁之夀於法皆得书是诗也翁之子孙其慎宝之後之载笔者将有稽焉以补乡邦奇事之阙
五真陈翁自夀诗序
古人相与赋诗往往以是定其贤否占其休咎而取徵焉古人所赋之诗又前古人之为之也■〈言巢〉而诵之而既足以观矣矧夫作于其心笔于其手其精神之流注声口之抑扬徐察而审听之有不得其情者哉予读五真陈翁自夀诗章如操几杖从翁游而聆謦欬之侧也意翁为人浑朴质直谦恭乐易有先进长者之风而夀考福泽之盛亦有非人所能及者何以言之夫人之贤否存乎心心有纯杂视其言可得而知也人之夀否存乎气气有淳漓视其诗可得而知也翁之诗虽祖近体而不袭故常平妥深厚慈祥岂弟之意溢于言表而舂容隽永词尽而意有余也令德夀岂固可知矣翁自入夀域每得十则以二十首自夀今岁八十矣当复有作计至百年当得百首也夫古时香山洛社诸老人得一首或具体而未工至今传诵未艾以今观後岂非千载之奇观哉翁二子俱登进士第季褎与某同年同入台为御史温恭朴厚克肖其家疏当终养而翁光膺锡爵命服煇煌为善者劝矣方今圣人立极歛时五福跻天下于仁夀之域如翁之诗真治世太平之音也邦进缄以见示谨书数言置诸卷端以致敬慕之意云尔
天马山房遗稿卷二

[book_title]卷三
●钦定四库全书
天马山房遗稿卷三
（明）朱淛 撰
○序　寿文
海邦庶言
云泉吴公之宰海上秉公守清有惠政焉念太夫人耄耋在堂远不可致常有赋归之思百姓恋恋恐释慈母也是月之吉太夫人初度之辰邦人瞻礼白云遥致祝愿某述其意为作九歌俚音不谐亦庸以寓舆情焉耳矣
维木有本兮维水有源维子在母兮字而传维昭明德兮克肖之然
维贤协德兮醖酿和气诞育厥子兮蔚为令器绍美前闻兮世为循吏
入长郎署兮出牧我民秉一心兮对越苍旻饮莆水兮劳抚字煦幽谷兮阳春
饿我食兮寒我衣羌岂弟兮民爱依泝流津兮所自奉慈训兮庭闱
有子如是兮母贤可知自天锡诰兮深厚训词教忠食报兮焜耀门楣
淑气应律兮阳回王母降兮寿筵开邈关山兮修阻望白云兮悠哉
若有人兮云之中洞秋水兮明双瞳夜分眠兮早起介寿考兮无穷
若有人兮云之端服沆瀣兮餐琅玕采瑶草兮赠远顾千岁兮长安
若有人兮云之外环佩鸣兮声哕哕考閟宫兮徵诗愿眉寿兮无害
寿节推沈少波尊翁七十二文
古人有云宁得一日养不以三公换夫一日之养为懽甚浅而三公之贵不与易焉则凡天下之物可爱而不可求歆艳愿慕而不可以必得者又岂有出於禄养寿康之外也哉吾郡节推少波沈侯筮仕兹土奉其尊翁老先生偕太夫人贺氏以来退食之暇辄着斑斓之服娯侍戏舞于其侧油油翼翼先志承颜二老人者顺适怡愉忘其身之在仕国也夫禄逮其亲人子深幸而宦辙南北风土异齐亦有不可强而致者昔者狄公上太行望白云凄然亲舍之感悠悠千载谁无此心翁家嘉兴去莆甚迩南食饴美亦不待久住而後甘也白髪相将笋舆轻好山城风景凉燠宜人晨夕滫瀡之供皆出於仓氏库氏朝家所以养贤待士而恤其私者禄养之荣天性真乐天壤何物可以易此哉翁醇厚长者其在官所惟课稚孙读书叱咤之声不闻户外常立侯诫之吾家先业粗足自庇而昆弟皆幸能自立而能守官清白吾愿足矣又恒以恤狱慎刑为理官义方之训故侯官于此摄县者二年矣缁尘不染未尝轻於决挞一人父母之教素然也翁戊子生今年七十又二太夫人寿亦古稀强健聪明寿考未艾郎君政声日起荣封锡诰之典腾扬光大以寿耆德於无穷者指日可待也是月五日维翁初度佳辰某野人敬以一言为寿少波处斯景忘其为乐抑所谓手舞足蹈而不自知焉者也
拒山寿言
大山长谷间得一人焉忠信材德福泽而寿考其山川灵秀之气锺于若人者固专且厚也尤溪吾闽中山水奥区也双峰矗天万壑环滙在昔多闻人入国朝科第稀濶至拒山田君希古始以进士起家而文章行谊名於海内凡荐绅之士或未识希古而阳秋人物称君子者皆曰田希古云朴茂深沈有先封君梅峰老先生风度与之处终岁无狎嫟之谈游从往来非其地弗履持重自爱守身若处子翩翾皎厉之行颓俗所尚戚然不忍加诸其身焉入仕途为武选转户曹分司九江涖榷商税财货丛委君退若不胜衣视阿堵物心如铁石确然无所动亦自视为常职守不以此自异讦讦以取名尽其心焉耳矣擢湖广按察司佥事赐玺书专督学政以身率人不言而化擢贵州按察司提学副使盖殊迁也君以母老封章求致仕辞意勤恳圣天子嘉之遂俞其请时年四十余耳归来闭门以奉亲教子为乐与伯兄小坡弟某自为师友庭无间言密迩县门非公事不一至处乡人油油平易不立等威非意相干嘿然受之不校也按治云川高公廉其行以遗逸疏举君山林之趣已成无复仕进之意矣维尤川为韦斋先生仕国而文公实生于其乡希古少读其书有景行私淑之志今夷考其平生行已居官大致真能不负所学山川之生是人也不亦难乎强壮乞身栖迟林壑与旧时交游陈翁某刘翁邦宪林君孔厚数君子追随往来以引以翼衣冠文物为乡里典刑怡愉顺适其寿固未涯也秋中之吉为五十初度之辰其妹壻范君希韶以希古辱与余游不远数百里求言为赠余知希古最深而为是言也亦庶乎可以无愧矣而希古好学其进未已尤川善俗每得十则亲友相与为寿自此至百龄当几寿而其善当不一书也
寿田拒山五十序
宪副拒山田使君希古蚤岁时辱从游焉甫冠偕领乡举遂为同年友生先擢进士第仆晩来辄偾禠职归耕数岁君以夏官典武选得旨将母勅封太安人还乡千里单车左顾海上时方三十余耳别去数年宦成名立以母老封章恳乞致仕蒙恩赐允去岁是月复拉其弟贡士君惠然见访相见甚懽日与师山马君笔峰王君野塘黄君次溪欧君跨天马登谷城从木兰以观扶桑日出之景徘徊久之乃别閲今年君春秋且五十矣记初定交时仆与君皆少壮意气许与甚不落寞仆蠢愚蹇劣白首无成君雅望清才蔚为明时瑚琏之器名位通显进退光荣平生故人不我遐弃仆窃自壮而君之交谊溢于人人矣夫人寿百年而五十方及其半昔武公作懿戒时九十有五计其寿当余百龄风人歌咏其德曰如金如锡如圭如璧君德器粹然见者咸谓金玉君子而其寿考固未可量也夫人受天地之中以生能者养之以福君子生身天地之间所以善事其心不失此理以为安身立命之地者昂昂百年惟日不足又岂有穷达老壮勤惰之殊哉武公以睿圣之资彻侯之贵入为天子之卿固国家之宗臣元老是宜可以自暇而自逸而其饬躬励行履薄临深不敢有一毫苟且自恣之心乃如此则夫庄敬日强所以葆真颐寿者固古人验方也嘉与使君共之秋中月恒先日君初度之辰未获登君之堂一拜君贶双峰嶙峋紫云缥缈拒山寿筵正其下临风洒赠寄怀于宫
文峰寿章
高山大岳盘礴穹隆所以含蓄衆物喷泄云雨郁为羣望之宗者其得诸天者固厚也世有杰然巨人享有全福起居勤息若与造化为徒而隂有以相之兹非锺山川间气得天地栽培之理其曷能与於斯哉吾莆多宦达言纯福者曰先正东山黄公一人而已父母遐龄宠承封诰玉昆金季风纪两台内子齐眉优游林下者三十六载子孙福泽之盛近古未有匪直斯今也今颍州太守文峰先生东山公子也抱醇源袭气母绍德休闻其平生福履父子间亦酷相肖似先公与太安人寿几八十伯仲氏九人其八登名仕籍衣冠蝉联无民伍者丈夫子洪谟洪儒洪略洪恩洪举洪会洪宗姢秀靖好玉映珠朗连牀读书声撼户外诸孙闯然来矣官为刺史未老引年心逸身康百事顺适而夫人张氏性资贤淑慈训诸子善理内政每宾至不俟画诺饮馔所具适中戚疎家大子衆先生独无内顾之忧也兹年六十矣耳目聪明篝灯作字甚细对客豪兴不减曩时将来岁月如乃翁寿岂或蒸而上之亦既可徵也夫人生百年谓之阙陷世界诸福之物能致其一盖亦难矣而两世一门向用五福天之所以隂隲黄氏者何其独至耶夫山岳崇高其融结巩固为屹然不拔之基者固与天地有与立焉先生秉德浑刚高明特达浩然之气常伸於万物之上而无所挠立身行已施於有政者动有法度夫易以阳刚为君子则先生之所以自求之者固自有道矣阳月之吉乃其弧矢之辰宗■〈尚阝〉交游谋举一觞为寿而属笔於余余惟黄氏世有寿种而庆祝之词皆出於名公钜卿前封刑部主事坦斋公七十同寿之文惠安彭从吾公为之东山六十同寿之文见素林公笔也七十之文则授於简肃松崖方公今兹文峰先生之寿文某不敏何能为役顾与先生同乡世联姻戚退处林壑觞咏过从时得追陪言笑之末相知实深尚奚敢辞仰止文峰近在屋溜之外故为登高峰之词以为祝盖欲其寿亦与此山相埒云尔其歌曰
若有人兮登高峰跨汗漫兮凌苍穹抚嶙峋兮絶巘瞰海日兮初红日之出兮杲杲炯双瞳兮容色好招仙人兮云中弄金光兮瑶草风飘潇兮羽衣桃花正午兮春熙熙懽追游兮未极邈千岁兮为期
寿马逸山六十文
昔吾夫子射於矍相之圃使公罔之裘序点扬觯而言曰幼而孝弟耆耄好礼者宜居此位盖去者半焉是知人生老寿为难而修身践言不坠流俗以永终吉者诚为尤难也逸山马翁年六十矣上春郡邑行乡饮之礼水南诸庠士合词言於公曰耆英马某孝友人也行应宾兴当道亷其然遂行学敦聘就位乡人士咸荣之夏六月之吉值其蓬弧初辰诸公谋徵文为赠先期黄君持国陈君某诣予山中以是见役某辱在通家敢以不敏为辞窃惟吾莆百里之中皓首龎眉者何限也翁之年甫登寿域即以贤推首应宾席襃衣博带历阶升堂与邦大夫分庭抗礼三揖三让周旋於俎豆琴瑟之间观者竞啧啧称叹顾不为荣与翁先正翠峰老先生子母太夫人郑氏贤为女师而师山子莘君为之令弟气类习染相观而善其贤固有自来哉某过从师山时与翁游爱其雅而文俭而不肆听其言浩然其深货贿之谋未尝一入於耳也观其貌薰然其和骄慢之气未尝一接於目也桥门拜至之时未获趋傍观礼而风仪意度必有为宾席之光者矣老先生以忠节血食江西吾郡亦有专祠而翁以年德复光国宾夫庙祀异秩所以襃忠也乡饮彞宪所以劝贤也是乃圣祖钦叙之典圣上深厚之泽而马氏一门两世灵承其美饮河洛其知禹功哉以引以翼益崇令德为乡国仪刑以光大前人之烈耄期称道为百年太平遗老诗不云乎爱莫助之
梓里长春序
贤哲之生岂偶然哉其先世盖多善人长者敬修可愿以自结於天积顺委和原蓄而大泄以当世异人而斯人之生也亦必尊祖睦族以致夫追远复始之义先正谓吾祖宗积德百余年而始发於吾其真知本也哉维兹蒲坂郑氏水南世家其子姓敦尚诗书崇礼法孝弟力田野处而不昵无浮惰华靡狡狯骄悍之习盖德门也自山翁老先生纯德懿行典刑乡邦高节完名焜燿今古而其始终福履之盛亦有匪人所能及者是岂幸而致哉水木源本浩乎深矣先生功敷中外而化始门庭爱切岩廊而惠先宗■〈尚阝〉盖自为诸生时已有希文之志有禄于朝推广君赐於族人无戚疎少长咸恩抚之贫者为其婚嫁賙其衣食居与屋终与棺与葬乡间岁歉薄其租入四方田於人者率视为凖农力以纾竞曲直者得先生一言而退建祠置田以修祭祀迁里社缮河梁筑堤种树以固风气坂东西二水不达者数丘地脉乖阳横流汚浊岁屡涸疾沴为灾先生请於官市田度地授役于乡之人閲七日而就横亘百二十余丈是役也盖兹乡数百年利病先生不惮劳费其惠垂於後者殆与宇宙相为无穷矣先生今春秋七十矣宗人咸图徵词为寿以某不才从先生游息久辱委命焉先生蒲坂之居咫尺壶峤兰水潆洄山霭氤氲水杉扶疎葱蒨盖寿乡也乃为高山流水之曲贻其族人歌之歌曰
壶山之高兮乔入苍天愿言翁寿兮於百斯年兰水流兮流声哕哕愿言翁夀兮百有千岁
持翁寿言
持翁周先生早游庠序铮然有声仆时为诸生视翁为前辈正德丙子先一岁偕读书于凤林山中令弟江曲君侄奇任辱游从焉嗣岁仆忝乡荐而翁亦随计吏较射泽宫甲申春会于京邸不才亟黜而翁偃蹇未就往来一再岁乃成一官庚子秋以宁乡尹挂冠赋归来相从林壑则貌既老成仆蒲柳之脆颠毛已种种尽白矣记同游凤林时尊翁大方双竹老先生作镇藩岳为天子南顾倚毘勲望隆茂恩数光宠伯兄一松翁以靖江王府典膳省觐过家学谕在吾君刺史四未君时为举子一门昆季桂茁兰芳年龄皆鼎盛别来三十许年苍松古栢干丛霄而閲岁寒岿然惟翁在尔人世寿祉固不甚难矣哉翁世胄簪缨服食寒素检持绳矩有先生长者之风笃于伦品丞溧阳时公暇尝绘五伦为图各系以小诗引备述其生平行已之详以为人以百年之身最为灵秀卓然自异於物者以此五者之伦而已而其从事学问俛焉自致其力要皆不越于是及其老也内自省循自谓於是数者庶几可以无愧浩然自立於天地之间也匪直自表异其所能以为观美而已归来数年端居静养闭门课三子业书里閈旧日朋游如方伯秋斋翁别驾蒙山翁皆无在者早营一丘在谷城之东距家数里而近时乘小舟径造其下越宿而後返常诵少陵野人时独往云木晓相参之句以为情景逼真不别治生翛然游物之外其知止知足为士夫羽仪诗不云乎淑人君子正是国人正是国人胡不万年是月南至先一日翁七十初度之辰适九庙告成圣天子大赉海内进阶文林郎昭盛典也以是日望阙谢恩先期其冢子太学生大布庠士大臬踵门求言为寿余谓若翁发之迟宜荣其晩节积之厚而未究其用是宜克受繁祉而绥以遐龄也遂为韵语使歌之以荐寿觞歌曰
壶山高标入青天古木翔气生紫烟峥嵘天地兮不知几千万年祝翁寿亦然
侯山寿章
五侯端直嶙峋秀出天表而吴氏宅居独当其胜族姓蕃衍康乐而寿考先辈维善维德维和三钜公杰然有闻至今遗老犹能道说名字嗣後书香不絶登甲第者四人登科者十有三人贡者一人簪缨之盛莆中诸名族鲜有焉某之祖姑夫台州教授畏庵公弟温州通判敬庵公继登仕籍时王父寿官在堂年几九十岁时上寿伯仲襟裾章服焜燿邦人不荣其官而荣老人之有二子也介庵老先生敬庵公之冢子也少颖异秀拔着録胶庠敬庵公宦游四方先生留侍傍侧视甘滑怡愉顺适甚得寿官懽心俸余所入一毫无所於私恩抚孤侄为择婚配皆令得所性方直耿介不苟雷同是非处宗■〈尚阝〉慎所许可与从兄贑州通判见山翁最相厚气同谊合朝夕过从见山寿老先生如鲁灵光岿然独存春来满八十矣乃遵恩例易冠带以荣其身夫人世维寿最为难得而夫妇齐寿为尤难也至於福泽子孙足以自老优游暇豫无日暮途远之思则尤难也先生与内子欧氏齐眉寿域先世遗泽足以敷遗後人三子顒然诸孙丛立阶下既抱曾矣复生太平之世沐澒洞之恩荣锡里爵为邦族达尊此人生之盛福天下凡为人子皆所深愿而不可以尽得焉夫松栢之茂隆冬不衰其得於天者固然也先生秉德浑刚精神大耐每登山临水遒然无倦极将来岁月固未可涯明天子尊事黄耉於百年遗老独加隆焉其所以存问而优恤之者亦宜尚有後命先生之冢子某之妹壻也求一言为其亲寿为侯山歌使歌之以侑觞云
登高堂兮望侯之颠瞰沧海兮凌紫烟亘万古兮匪今则然愿公寿兮千年
登高堂兮望侯之冈纷晻霭兮入穹苍峙八壶兮永相望愿公寿兮未央
登高堂兮望侯之湫荟佳木兮枝相樛揽秀色兮无匹俦愿公寿兮千秋
寿南峰林翁序
畸人逸士常以闲中岁月之长夸诩世俗以为虽达官贵人显融赫奕有可致之势於此愈不可得而与焉夫人以一心行乎荣辱之途战乎利害之境劳神役志穷日之力而且不暇给宴坐空山冲澹自摄尘垢刋落而日自长非直幽人托此高致而其理亦有然焉顾知之者诚鲜耳南峰林翁性耿介刚方不混庸俗雅有山林丘壑之趣先中丞豫斋先生勲实懋着为时名臣天子叙其劳録翁入胄监甫谒铨部入内台即日致其仕以去平生经济之事付其弟若子为之夫一命之贵皆人所羡慕终身奔走求之而不可必得焉者翁视之若无湛情冲旷拔去纷华角巾归来养性自乐堂有金石庭有棨戟视其门阒若无人声有别墅俯青郊挹翠壶当木兰为溪宗之会苍邃幽深由水关门轻舠一棹可达翁时往来其间决渠灌花扫苔拂石课疆以事耕垡观鱼听鸟以自适兴或作五七言诗操笔书真楷数十大字以寄兴有就求者不辄与也杖屦夷犹翛然事外坡翁谓无事此静坐一日胜两日若得七十年便是百四十翁生世六十春秋矣须髪不衰精神大耐计其所至当是八九十许人闲中岁月所得不已多乎其视珪组钟鼎之贵殆未可与易也仆昔尝谒翁於京师道旅之馆时逐计吏试南宫求升斗之禄视公浩然高逝若鳬鹜之望冥鸿也盖相慕而悦焉淛不任濩落归耕草堂之英勒回俗驾辍耕海上邈焉寡情常欲从翁游而未可得私心独先往焉适友人陈君在修求言寿翁遂书此寄之且曰为我语氷清翁天马山民将抱竹竿访寻真侣於南峰云水葭薍之外闲中之乐尚能为翁赋之
宋友泉翁偕寿序
友泉宋君良翰为潮阳君子曰良吏也不理於口曩者予游都下接广中士夫往往闻宋潮阳之政近又得内翰王君宜学所作潮阳遗爱词文读之嘅然叹曰改斋平生非以言语假人者其谪宦于揭阳也於潮为联壤其见不为不审今即其所称虽两汉间循吏何以加此益信友泉之贤而向之所闻犹有未尽焉者夫岭以南凡几邑令之贤者凡几人尝读白沙陈先生所作新会丁令彦诚庙记其所叙述丁令之政之善与改斋之言大略相同及观所与陶佥宪手书眷眷立庙焉则知彦诚为县亦不为当道所悦竟从而祠之者公道固在也友泉拙於媚上得罪於监司被祸尤酷民有以躯命白其寃者去而思之思之不置而祠之是公道之在人心者不可磨灭世之利口嘴恣胸臆者果何益也哉友泉先哲立斋先生之子高山景行盖尝私淑焉而恨不及见矣而得见友泉立斋提学岭南其後也诸士子尝为仰高之祠父子历官所至俎豆於人宋氏世德之盛其不有徵矣乎友泉登第时方三十留滞春官邅回仕进今且六十矣夫以立斋之贤而齿弗赢以友泉之象贤也而位弗显乘除盈朒之数其将在君矣乎君以旧事逮对于潮得白将归矣其子曰敏徯为之寿诣予言曰昔吾太母黄夫人之寿之文黄吏部莲峰先生实为之今家君与吾母之寿敢徵言於执事予非知言者而於斯言也不敢辞然知友泉之孝不在於莲峰之文则宋子之所以寿其亲者固自有在不系乎予言之有无也
椿萱并茂图序
东沙石渠蔡翁与其配王氏偕登寿域是月二十日乃翁初度之辰厥子五人预谋张乐举觞称祝先绘椿萱并茂为图诣予请纪其事以展家庆而懽亲心也余惟前记有之见有礼於其君如孝子之事父母焉某鄙人邀天之福老父母幸皆七十许人愧无以为养见有礼於其亲者固将亟称其贤而乐道其事况亲且旧如蔡氏五良者乎夫天下万事皆系於人而寿则原於天不可以必得人子事亲凡事皆可以自尽而亲之寿则无所用其力故古人宁得一日养不以三公换三公至贵也而一日之养不与易焉则其致养致乐而尽爱曰之诚自不能已矣然寿原於天而天之所以以是予之者亦未始不由夫人故曰天寿平格又曰令德寿岂考之诗书所载可徵矣渠翁大都运石愚先生季子忠厚笃诚世载厥令矜严律已然诺不轻教子正家井井有法屹为宗■〈尚阝〉典刑蚤游邑庠退以经史林壑自乐有隐君子之风王氏江上望族柔顺静正励相厥家有协德焉则其所以自结於天而得於天者固裕矣寿诞华筵斓斑娯侍丈夫子五女五妇五男女孙累累头角前後襟裾内外宗亲衣冠坌集二老人者酡颜苍鬓从容笑语春生俎豆之间恍若神仙宅眷也淑气冲融心身和乐葆真毓粹其寿固未可涯也夫世俗亲生日为乐得十则大举称寿翁齐眉六十矣继是而稀而耄耋而期颐百年之中凡几寿揄扬赞述以侈乡邦盛事者又凡几书也
庆东庭吴翁古稀寿文
某未及侍翁尝一见於衆人中爱其状貌魁梧风神凝峻如苍松古栢落落不羣盖心窃异之问之知为吴君尊翁老父平生故人也因得闻其为人之详加敬畏焉翁春秋七十矣是月十三日乃其诞晨君谋率厥弟暨诸子若侄拜舞为寿先期辱顾山中因介吾友许君思厚以请曰愿有述焉以懽吾亲也余惟南山有台诗之庆词曰万寿无期又曰万寿无疆以此为上下通用之乐则祝寿之礼固尝用之乡人矣夫前辈旧德衣冠言动蔚为乡里典刑其有系於风俗也不小爱之敬之而祝颂之欲其介福而永年古人之情则既然矣秉彞好德曾谓今人不古若也乎翁吾莆世家南昌别驾（阙）公之弟性资严毅襟度岂爽承宗立已侃侃自将无媕婀龌龊之态物望甚伟古所谓乐只君子非与视履考祥式有寿岂天有显道其不僭矣夫寿惟难而克亨夫寿者尤难也吾生有涯人之欲则无涯也故或牵连於仕进湛溺於货贿劳精役神凝氷焦火钟鸣漏尽老不知休者何限也翁一官三年时方四十浩然赋归以山水丘园为乐安常委分不求赢余今老而传矣五男二女婚娶之债已毕诸孙十余人前後襟裾时与老兄义士翁杖屦追随白髪乌纱彼此辉映寻花访竹以颐余年人生之乐有如此哉春日载阳物情畅适陈词致祝和气充庭某未获称觞一随贺客之末然漫游踪迹将登五侯历赤岐东极海上以观日出之景登公之堂赋南山之诗为翁寿者固将有日矣
庆张野叟荣寿序
天下承平百六十年矣民生其间仰事俯育老子长孙无兵革桴鼓之警徵发供亿之虞其老而贤者或遇国家有大庆典锡类推恩宠受里爵此其遭逢之盛也昔人所难遇而希有者也野叟张公之生当英庙初年更历数朝乾坤清晏岿然为太平遗老先世田庐足以自庇下有贤孙子以干蛊承家白髪盈头曾孙侍侧明年八十春秋矣兹循前恩得易冠服此其福履之盛又今人所仅得而希有者也公性质惇和胸次坦荡逊强服善平生无失色於人晩以家事付诸子闭门扫地课诸孙读书时取唐人诗诵之以适性情布衣草屦优游岁年二子岁时归省公询安否外未尝及其盈缩安常处顺澹入无怀先墓之庐在文峰之阳朔望必拥帚登谒非甚风雨不移乡之人士爱而敬之温然旧德长者也张与寒门世契公与老父又髫稚交游晩来市宅遂为隣并晨夕往来情好益密去秋某尝候公于门见其以短凳垫足仰缉荳花凉棚归告老父以翁之精力如此宜其寿考未涯也黄石有林翁者百有二岁又有朱翁者九十有五岁五世一堂朱翁与翁姻家也家世清德酷肖翁独公少数岁未抱玄孙耳天假以年成此一段奇事岂非乡里亲戚之善谈哉是月二十四日乃翁初度之辰其族■〈尚阝〉咸谋举觞称祝从子希夔希禹二君朝欵柴扉曰吾叔野叟寿文敢委重於吾子某不获辞因为铺叙国家治平惠养之泽及翁平生行已所以自结于天者为翁寿使张氏子孙世世无忘帝力所以念尔祖以修厥德者其益有所劝也夫
寿宋耻斋六十序
宋朝修氏余表妹婿也以书来曰家君耻斋先生年六十矣家母黄氏特少二岁贱兄弟不才少读父书寻行数墨未能策名一第以为亲荣又不能勤农耕服商贾以致赢余备朝夕滫瀡之奉惟古人所谓致其乐者庶几尽心焉是月二十九日吾父初度之辰良弼率弟良纲良典兄之子万锺弼之子万年暨妹夫乌山林朝聘称觞上寿愿先生一言以张之且曰吾父平生承黄门学谕二祖之烈礼义廉耻是尚一毫不慊於志惕若夏楚之加履道之坦式于家门愿有述焉垂之家乘以寿吾亲於无穷也予曰善哉子之志也夫孝子之事其亲亦尽其诚而已固无所待於外也苟爱敬之心一出於诚而无毫髪之伪愉色婉容先意承志啜菽饮水甘於膏粱敝裘粗葛华於文绣养不必丰而其志固乐也古之纯孝如曾闵二子亦曷尝有一命之寄五鼎之供哉君之兄弟随其分尽其诚焉耳矣某尝获侍尊翁见其精神标韵天寿平格知其寿岂君承懽之日殆未有涯也翊日上寿大母在堂鹤髪童颜年已九十而君之父母同跻寿域诸子若孙襟裾膝下拜舞承懽陈辞効祝天性之乐真王天下不与存焉抑人子之寿其亲者有道尽其生理者为能寿其身不失其身者为能寿其亲某鄙人叨天之福老父母幸皆七十许人狂誖速辜行不加修学不加进进无以报国而退无以显吾亲也区区爱日之诚顾与吾子有同然焉者诗有之曰夙兴夜寐无忝尔所生方与吾兄勉之
寿艮窝郑君六十序
粤明年己丑艮窝郑君年六十矣适遵恩例以尚义得拜散官平城诸簪缨凡与游者爰诹正月六日称觞为寿先期镇抚胡君某千兵贾君某索文於予庠造熊生堪予出也介以为请且曰郑着姓艮窝前辈分水司训瑞暨先生之子性倜傥敦尚风节少窘於贫弟若妹咸幼君抚而成之以植厥家不坠前绪君子曰良子也後家仅充有无通叙周恤穷匮不浚取以自丰岁制棺若干以济乏者君子曰义人也婚嫁甫毕杜门却扫冲澹怡神足迹不轻越户限君子曰隐者也艮窝平生士夫所敬而慕焉者也此於法当得书载笔之任敢委重於执事予未及结识艮窝吾兄自兴先尝与君之子若侄游耳君之贤甚熟且感诸君之意之勤也遂为之序序曰寿天年也官天秩也天也者非人所得而干也故令德寿岂罔而生者谓之幸免度德命官冒而得者谓之贪天艮窝行谊如予所闻诸君之所称引则有以自结於天而好爵之锡之也亦甚宜称诸君之庆而祝之也不为无辞矣抑天下古今治日常少乱日常多死生其间固有幸不幸存焉我国家平治百六十年矣仁溉义培河清海晏吾民安居饱食老子长孙无兵革桴鼔之警而其好德尚义之人则又有里爵之赐如艮窝焉与艮窝游者又皆袭先世之忠勲山河带砺与国咸休此皆谁之赐与丰水东注维禹之绩诸君岁时觞豆过从以引以翼无怠无荒幼壮孝弟耆耄好礼以享靖治之福所以无忘上德而报答太平於无穷也
海上寿言
莆中之山凤翥龙骧东趋以入于海而溪壑之水随之江门一峰秀出天表圆顶四垂厥名戴帽冈峦靡夷中分一脉截江南渡为罗山之胜俗名江口其地北枕江流南揖平野东滨大海洪波齐天其西古囊诸峰锦围綉簇山水名区也屋宇延袤自成镇集兼有渔樵农圃之便故民生易足多康乐而寿考是盖堪舆之气磅礴渟滀其锺於人者固然也罗山之阳有默翁者衣冠杖屦为里中望人问其春秋已周挠甲而其配苏氏寿亦如之齿髪不衰以引以翼将来岁月浩乎未涯所谓康乐而寿考者公殆其人与予归来一丘一壑介在谷城天马之间北望罗山盈盈一水之隔烟波苍莽素昧平生第翁与澄江吴氏有姻联翁族子名秀桐者吴氏壻也余母家在焉岁时往来获相会晤语次常及於翁盖耳熟焉公翁姓漆林谏议承赞公之後宋时提领宪武公兵守万寿庄数传至伯纪公始徙居罗山之麓翁大父也翁质直勤慎厥家益用饶给岁晩结茅水竹课儿孙读书即所谓默翁者其循理守分履素安常庶几得幽人贞吉之意其所以自结于天而享有眉寿者固自有道哉抑寿原於天而气雄於地至於煦濡涵育抚绥辑宁使其相生相养相安於田亩之间以享有天年而无所枉阙者是皆君上之赐也百姓日用而不知耳昔人以百年昇平为人生稀有之遇公生於宪朝之时四圣相承万方宁谧翁其遵道遵路之民自放於江海之澨服其渔樵农圃之业老子长孙以享治平之福是皆祖宗列圣之恩今上无穷之泽也使或生非其时四方有兵革之警则虽欲潜深伏奥将欲保其室家之乐而享其黄耉之庆其势固诚有所未易也翁之子瑛明春上日开筵芳草以展家庆先介表弟吴生请文以张寿筵坚不可辞夫人子欲寿其亲之情固君子之所宜乐与也至於铺张国家仁寿之泽以风晓斯人使幼壮孝弟期耄好礼顺帝之则无蹈匪彞庶几以报答君上为民立命之意是盖微臣与有风纪之责者所宜书也於是乎言
寿梁沧渠七十序
吾莆最重氏族崇尚故家盖以其先世以来培植积累之厚诗书礼义之泽有以敷遗其後人而子孙复能世守其家法罔有失坠淳风雅俗庶几与国咸休岂真以其衣冠之胄阀閲之高也哉自水南至海上百里而近芳村烟树无虑数万家言旧族者称霞林梁氏稽其谱自笄公入莆盖二十五世矣宋景炎间应可公为宣抚使以兵勤王显入国朝以行公以贤良徵贤良四传则寿俊沧渠翁也翁早壻吾家于时某初挟册入小学趋堂观礼而诸祖诸父悉敬爱翁异於他壻岁月几何翁既老成而余髪亦种种尽白矣同时襟连星辰历落惟翁岿然独存间岁过从吾门矍铄精神苍梧翠竹老稚童仆皆拥篲迎门曰吾家老丈也虽姊氏弗及见百年姻眷可谓有始终者矣翁仪观魁梧巨首丰下望者知为福人而气度寛平襟量和厚家居笃于伦品遇宗■〈尚阝〉亲戚曲有恩礼不处是非之间壮游湖湘中年以家事付诸子放怀於十亩之外以农圃树艺为乐性喜饮酒醉则陶然以娯杖屦夷犹二子顺适其意孙若曾孙皆颖发秀好女咸归士族且抱孙矣怡神养寿将来岁月固未可涯也夫南山之竹不扶而直其气类固然也翁生长名家耳目见闻薰陶习染循理守分为太平遗老将使梁氏世德益以有闻与我朝雍熙悠久之盛相为无穷顾不伟与今年七十又（阙）某月某日初度之辰仲子寿谋张绮筵以为亲乐某为之序乃庸作歌以致庆祝之意云歌曰
堂开南溟实临北斗细酌流霞岁祝翁夀
荣寿庆辞
丈夫弧矢功名寿禄皆可以自勉而致惟妇道无成圣朝稽古建官於士之贤有劳者既荣其身又有褒封锡类之典所以根极本始表着幽微以彰为善之报教孝劝忠之意於是乎为大莆中多宦家女族以夫若子之贵膺封号荷宠灵者既不乏人其於一门济美五世承恩如刺桐黄氏之盛指不能数屈黄户部道卿之高祖母以子大参公贵封太孺人曾祖母林氏以夫贵封孺人复以子太史公贵封太淑人祖母以夫贵封孺人母以户部贵封安人其内子封亦如之金章玉藻奕世重光珠翟宝钿传家故物莆人莫不侈黄氏之盛然其闺仪阃范一德相攸用以励相厥家以只承天宠者又莫不钦黄氏之贤户部之母裔出唐金紫澄塘知府新公之孙女水庄斯美之女幼能读小学女孝经诸书秉行不怠既笄归于封户部主事（阙）公逮事舅姑克尽孝敬相夫婚嫁五弟妹四子女创屋置田建祠筑墓春秋苹藻助奠孔时余凡酒醴殽核宾客之需不问有无所呼辄具慈惠逮下淑均四子襟裾不问可知其所出能言口授以小学日记故事女宾至必令朗诵讲解为懽少长训课责成未尝有所假贷谦冲俭素布衣蔬食补缀烹餁之事必身亲之君子曰贤母也受封锡爵啓後光前命服煇煌实甚宜称今年六十矣是月八日乃其初度之辰道卿预谋辑礼合乐敬率诸弟以祝寿岂某惟吾莆先哲忠惠蔡公事其母长安太君卢氏夫人上寿之仪文公先生之题跋以为昔之君子所以事其亲者如此其爱且敬也今道卿此意非邪抑卢氏寿九十余康强如少壮而忠惠忠勲行业为一代表臣至今莆人之为子者必以夫人祝其亲为父母者必以忠惠教其子今黄氏自高祖母以下三世寿皆八十余衍庆储祥安人之寿固未有涯也而道卿志行甚美方向用于时景行前修夙夜砥砺以竭臣子之职而报君上之恩则所以腾扬光大而寿其亲於无穷者固有在也
封太孺人高氏母丁氏夫人七十寿文
是岁春王正月谷日高母丁氏太夫人初度之辰乡士夫翁君某凡若干人皆与高氏有戚知夫人之贤且熟爱且敬者也合谋届日称觞以介眉寿王子笔峰以书来曰文宜子为某田居罕入城府未获一拜太夫人於堂而夫人之贤则既闻命矣夫人卫侯丁公之女六安守南牕公之令妻湖南宪使二雨君之寿母也夫人为女者十有八年为妇者二十有一年为母者三十有二年矣生于高门嫔于令族服习富贵始终不渝锡诰赠封焜燿女族居宠思畏有淑慎之心履满而持无骄矜之色南牕多侍嬖嘒星衾裯贯鱼顺序牀席之言不闻庭户之间君子曰夫人之惠也南牕宪长君敭历中外功名行业为时名臣其他诸子皆有成立诸孙梧桂而下凡十几人曾孙凡几人森森秀好称其家儿君子曰夫人之教也南牕友于家睦于族恩义聨合无所恡惜而其先意承顺君子曰夫人之力也我朝列圣修身正家以成天下之化关雎麟趾风动四方夫人之贤出于其性其得于观感者不既深乎抑坤道无成而代有终世禄之家显荣贵盛之後一旦时异势殊使非有贤内主以纲纪把持於上则家蛊棼如门户之盛亦岂能常如一日高氏自南牕公以进士起家今历五十余年诗书礼乐之泽日益昌大而夫人实有大劳闻其春秋既高容貌肃洁而起居动履精力不衰则其寿固未有涯而高氏之门安得不昌大乎
庆从伯木斋七十偕寿序
吾宗先世多寿考吾祖兄弟六人吾从祖兄弟四人皆年跻耆艾终身无再醮者再传不能时若两宗羣从若干人白髪相守庶几前辈福力者惟吾伯木斋先生与吾父琴室先生二人而已木斋伯长吾父十岁老且闲常抱孙过从吾父而伯母方氏与吾母妯娌往来之好加稠也某每承颜色供滫瀡前後襟裾自愧不才不能早自树立以为亲荣然赖天之灵祖宗之庆使得长侍旁侧虽卿相钟鼎之贵不一日易也故木斋尤锺爱而方氏母之视羣子於淛特隆也吾伯早游郡邑庠文不售于今中身即引去以教授自业晩遵尚义例以易衣冠非其好也汰费守俭虽一钱无横入者平居闭门非庆慰燕会足不越户限一礼服三十年新若未触尤能容受无隙之衅人所不堪处者视之漠如也庭除肃洁不闻人声与方氏母雅相敬爱白首无间言故吾父母则之用睦吾家以刑于族也今年满七袠仲春之吉适其初度之辰吾兄自兴君涤觞行庆祝礼是日也长沙长史杨公偕其弟九江总教二公以中表兄弟至怀远将军平海卫指挥使王公崖州州伯刘公以姻家至宁波别驾康公以交游至静轩方公及翠庭子刘君以外戚至崖州之子纯卿君邑庠生一诚陈君平海卫千户熊君以女壻至吾父率羣从子弟以宗族至次第为寿献酬有容淛庸懦侍立偕所徐趋而进曰有一壶一榼谨以为伯父母寿遂再拜酌而祝曰使木斋伯寿且烝无婴于疾以宁其身以引以翼惠我後之人又再拜酌而祝曰使方氏母寿且滋面垢而光髪白而黎相我伯用登于期颐又酌而祝曰使吾兄振羽翮早腾骞三釜之养逮安存大贲于家门於是木斋伯洗寿而属诸淛曰以此处若礼成客散翌日吾兄命工绘图以张其事淛因备举所祝者题之上方云
寿苏氏母九十序
岁着雍大荒落予与涵江苏君大甫及吾弟亨同入黉宫为弟子员每朔朢一至城府辄相会聚後数年间予侥幸一第邅回仕进狂誖速戾屏归田里而苏君从容家食不相见者十余三年昨偕其弟若侄并以书来谈叙旧好且以从母寿文为请曰母陈氏夙秉勤俭善处妯娌舅姑安之吾伯坦轩翁立家母与有力焉今春秋既高耄不省人事吾兄克显孝养甚备宗族所难是月八日乃其母设帨之辰谋举一觞称祝敢徼惠于吾子愿不吝一言且以劝孝也又谓吾弟亨曰子重为我成之夫人莫难於寿人之行莫难於爱其亲以祝其亲之寿而求为之辞固已不可却而况吾友之请之勤耶惟圣有训父母之年不可不知也一则以喜一则以惧盖人子之心无穷而亲之年不待膝下襟裾之时俛焉以尽其力则有不及事之悔今陈氏年九十前去百岁光隂几何人子之心喜惧交集视於无形听於无声甘滑滫瀡以致其养温清定省以致其诚洞洞属属以致其敬柔顺愉婉以致其爱左右无方以致其勤爱日之诚自有不能已矣抑克显之寿其母而求为之辞者非为观美固将托诸文字欲为其亲荣也夫荣亲有道果於必善以行遗体则为不失其亲不失其亲是为能荣其亲固无所待余未获识君然事其母能使宗族称孝则其承家立已夙兴夜寐以求无忝所生者亦必有道彼以文辞为者枝叶焉耳矣
寿黄氏母
归来半壑看云自怡杪秋晩晴一适黄石之野归道梅坑偶值生客肃而揖曰适欵山扉不值先生而返余问客为谁曰予黄巷黄氏伯诚甫也其又一人则妹壻清江周应奎也余因诘其所以来曰老母林氏年七十有一阳月七日乃其初度之辰伯诚与弟仲美偕妹夫望江高材及周氏壻谋举具罍洗为寿愿先生一言以荣之又曰昔先君子松庵年近古稀堂兄伯固适拜大理寺丞之命别时言曰吾叔七十寿文巩当自为之使惇朴长者之风钦于吾家世世时事不齐今皆不可得矣兹吾母之寿之文谨委重於先生吾友马子子莘又以书来曰此伯固欲为而未为者也子其成之夫人以祝其亲之寿而求为之词固已不可却况在後峰之季母而师山为之先容也虽然人子之事其亲尽其敬而敬焉尽其爱而爱焉爱敬生於其心无待於外也伯诚兄弟之事其母致孝致乐寿而喜喜而祝其更寿亦尽其心焉耳矣奚以辞为哉虽然天下之事有其质而文生焉有其诚而礼行焉辞固不可以已矣夫孝子之先意承志愉色婉容左右就养无方者亦期以悦亲之心焉耳吾闻林氏涵江世家蒿庵先生之从女弟也嫔于令族妇道母仪式于宗■〈尚阝〉其士夫往来耳目濡染以文字为贵其心诚有乐于此也昔蔡君谟献寿之仪文公先生为之跋语以为昔之人所以事其亲者如此其爱且敬也古今不同显晦不同而人子爱敬其亲之心则未始不同也君谟父母皆得年而母夫人卢氏寿九十余康强如少壮林氏已迈七十而精神步履不衰异日如卢之寿或烝而上之亦未可知也诸君至日称觞请举卢氏之事为寿母祝
天马山房遗稿卷三

[book_title]卷四
●钦定四库全书
天马山房遗稿卷四
（明）朱淛 撰
○记
兰室记
灵均擥结香芳以苾芬其德而於兰之一物尤屡拳拳焉非以其幽贞之色岁寒不改者乎静守之操无人自芳者乎其在夫人有君子之道焉固非夷留揭车江蓠薜芷所可得而同也鲁左相吾乡许先生敦朴冲澹而独嗜兰家食时庭宇列植数盆不置他物朝夕相对如良友朋因自号曰兰室官浙东时得童生冀为之写真卷而藏之历官所至辄携以自随每一展翫不忍释手湘累奇好昭昭千载之下不谓无同已者淛生也晩及见先生仪刑古貌古心矜严不苟时未有识巳知爱敬先生又闻为举子时计偕北上道出临安里人商于是醵金饯之出妓为乐先生咈然一拒之曰是欲凂我也夫荆棘不剪则芝兰不荣恶恶不严则好善不笃夫当纷华波荡之中而能以正自持以礼自固不委厥守以从流俗是宜其独好夫兰而兰亦以先生为知己也先生观化且久其子师厚君出此共观敬题数言以致景慕先哲之意师厚外和内刚忠信廉介与之交如入芝兰之室盖有本者如是耳
梅岩记
张君为之居在沙堤之南於古为潮汐之地厥土黑植弗宜梅而性酷好之乃别号曰梅岩盖湛情於物寄有於无天趣悠然相忘於形迹之外每值夫风晨月夕君扫地焚香收视返听凭几而静观之则见夫老干樛枝清香远韵横斜浮动於疏棂曲槛之间俗虑不干尘垢刋落情融景会殆与梅神交焉夫古之畸人逸士梅之爱多矣然必即其窟宅层崖絶壑废圃荒园以舒其吟啸而写其幽怀未有居闤闠閈闳之中而得夫梅岩之趣者盖以物而观物则物不能不囿於形器而滞於有无遗物而观物则物物皆吾有也夫梅清修隐约不衒其芳花之儒者也使吾而儒耶虽未尝有梅亦未尝无梅也而非耶虽未尝无梅亦未尝有梅也君之在梅实同臭味者也又奚间於有无哉淛生与君同乡时理枯桐整蜡屐为梅岩之游玩其华而将观其实也为之记
文峰书院记
黄君廷昂谋诛茅于文峰以为藏修息游之所难其晨夕之亟往也乃筮长川之左结数楹焉中为堂裒古今书实之左右辟明诚敬义二斋课诸子焉门俯清潭濒潭为钓台梁木以行于潭之南其後有小渠怪竹老木偃蹇卧其上援之可涉甃石累土为坛曰风雩东为园芭蕉橘柚梅榴葡萄杂植骈列前有楼曰秀野规制爽垲而文峰之山正直其东南循阑而观凡夫中之一泉一石一草一木奇秀而可翫者可揽结而有也君时焚香手执一卷与兹山为伍若对大宾澹然忘言洒然忘归直欲脱去凡近以游高明相与立於寥廓之乡人寰埃壒之外也夫山静者乐也君生长宦族游从造请之客屡填于门周旋应接宜日且不暇乃能潜深伏奥定虑澄神日以读书教子为事世味不胶于心其慕仁者与兹山之好可协矣君别号曰文峰主人前守白斋先生为作文峰书院四字今扁焉命淛为之记蓬藋之居去长川里许时欲叩门促膝以从君游尽借所未见之书而读之草堂勒移宁无却扫回俗驾乎否也
重修里社记
里社之神为民御灾扞患世血食于土昭灵贶也吾境为义齐东社祠宇之作莫记古初重建於洪武二十四年辛未只今一百五十七年矣老屋撑支弗称祀典父老爰谋修葺舆情佥同如缮私宅张君贵益吾家从叔邦新君经纪其事爰始仲秋再閲月告成藻绘鲜明费省功倍诹日之吉奉神栖焉夫明有人幽有鬼神其与天地有与立焉神心豫悦则时和年丰灾沴不作民生康乐尸而祝之从古然也吾乡入国朝来以至于今日户口富庶百倍曩时其风俗敦尚廉耻礼让之习循理守分毋蹈匪彞相生相养以享太平靖和之福谓非有神默相之力不可其修而祀之也固宜因记其事而作侑神之曲数章蒉桴土鼓庶几治世之音焉耳其辞曰
沧桑逓变兮白沙成堤万亩鳞次兮秔田稻畦五楼十阁兮闤闠东西白石为畿兮俯瞰清溪黝垩丹雘兮惟神所栖
灵之游兮云中凭翔气兮御泠风骖龙螭兮下降瞻将安兮寿宫坎坎击鼓兮鸣丝桐修肆祀兮考岁功灵之居此兮其乐融融
民之生兮曷依禨祥祸福兮非神曷尸惟天隂隲兮神其代之醖酿和气兮风雨以时岁其有兮乡里熙熙春祈兮秋报閲千禩兮无期
桥西神宇记
桥西神宇初名圣堂与里社相向华藻静洁塑揑鬼物诡怪离奇皆前元旧俗脊梁题云至正元年辛巳其低声肃静二牌偏傍书云皇庆元年是年壬子去辛巳尚三十年前後彼此不同未知何故东大梁题云都劝缘朱君辅喜舍宝钞一百二十锭助成胜缘西梁则黄君举也後楣梁题曰张舍朱氏念一娘同男陈狗儿舍地今莫知其为谁也厢壁陷置二龛奉祀吾家三世及黄氏之祖亦有处士吴公牌套余少时读书其中故甚记之向後风雨摧败至正德间知县事蒙化雷侯应龙毁拆淫祠尽去土偶其趾崩坏沦为深渊沙堤大观於此独缺余与给舍张君八峰谋之假合衆力重修屋宇映带清溪榕隂蔽翳渔舠商艇日辐辏于其下为莆中胜处榜曰海上仙洲所有题辞漫志于此
沙堤十里烟树千家白日照楼台青天开图画尚有水云宫观废为瓦砾丘墟久矣因循失於恢复事出於人情之所乐谈笑而成财捐於衆力之有余咄嗟可办兹寻旧址爰拓新规絫石沦渊屹立崑仑之拄排风广莫位当闤闠之冲堂宇开明溪山绮丽人间无此景莫从蓬岛移来天上是何年借问麻姑消息志以数语传诸无穷经始於丁未四月朔至秋告成董其役者则某某也
重修东桥记
兹桥不知何始久阙佳名岁久嶔■〈山上欹〉行者折胫维正德十四年己卯夏家君合力修造为费甚广命之曰天马桥云後二十九年为嘉靖二十六年丁未秋八月不肖孤淛刻字於梁石之上将使往蹟与此山此水相为磨灭云
前种松记
文峰前有矮屋僧亡芜没後殿岿然独存丁丑夏大霖雨石壁倾颓椽瓦脱落大势凛凛几压也家君合力修之下方亦就理门于东而西则庖爨之次列焉是冬淛下第复寻旧隐则见夫前庭广明圬墁净洁登堦而望则近山远峰踊跃而出视旧而观益奇也日课小僮劚地手植小松复命道人足得十四本暇日必一到到则扫苔拂石遶树而行百匝日入而始归也夫植之族莫寿於松然亦同归於尽惟托於巨人名字之间则可以久存而不毙广路半心之植不为退之之所物色久已摧为薪矣又乌知商山有此哉文峰为竹岩学士旧游当时景物略经批点林壑有余辉焉惜此松生晩而弗遇也然吾乡多贤而此地又近而甚胜文人才士日啸咏于其间安知其无若人也又安知兹松之果不遇也
後种松记
文峰种松之明年莫春复与数子游焉相下方之犹足以容也复谋植之时春气向深松花尽吐欲取其大者则气耗而根不完易以毙也乃胥其小而迟发者取之剗理篇薄树之前除与前十八公者略相登豆惟其小大不埒而其色复焦黄於邑泽瘁不相侔也予时执书临堦默坐物理纠纒之势真有不可得而晓者方兹松之生于山也不扬而晩穟其免於牛羊之噬啮童竖之攟摭者几希矣今乃独以是见取舁而致之馈以沃壤饷以清泉朝视莫顾惟恐有触焉而莫或滋也兹不为幸与天下士遇不遇盖有幸不幸存焉大率若此然其坚贞介特之操有若兹松者乎真予之所嘉也
重修林墩斗门记
天地间自然之利得人料理之则其用恒不穷吾莆水南自木兰成陂溪壑之水循壶公而下沛为通渠徧溉田亩滨海为三斗门扃闭储滀涝则啓钥以出其余岁久弊滋檐溜未彻河渠遂枯岁耗不登者非直涵窦之咎也嘉靖辛丑岁今太守姑苏淀山周公下车轸念民隐理官如家尤拳拳於水利一事寝食弗忘越明年秋民以是告公曰噫嘻是不在我耶遂按行海上亲閲其实乃召邦民有职于是者数人筹画经理务尽厥情乃檄邑主簿丘斌以董其事乃以是月某日徵工断絶澌尽出其底结砌于两门之旁其距海出水平铺巨石迅流冲激沦伏于渊者度其势弗可出乃更伐石以固其趾适如前规徂春乃告成夫吾闽水利无专官簿书期会所不及故吏得苟且以逃其责自非体国爱民当事任责之君子不求近名而图久远之利者率未暇以为兹役也佚道使民不扰而事集利在夫莆人世世信乎天下之事未有不可为者存乎其人焉耳昔人谓为民节用如牐河然畜一分则民受一分之赐君子观是役也可以知政矣公名大礼字子和赞其成别驾北泉张侯节推三洲章侯也
上里塲重修分司记
海氓隷郡县供井税如常纾其力役令煮海登其课于转运使司其赋为已重而郡县有里甲差解之繁运司有催办赔偿之费其困视他民为又甚然困於运司而郡县弗知也困於郡县而运司弗知也塲竈附海城邑士夫及左右公所者弗知也情弗相通徵有常法故民产日耗国课愈亏而搜括愈尽亦其势然也嘉靖（阙）岁娄公存仁由河南来为福建转运使体国奉公闵闵焉有厚本恤民之意每隣叟输盐课归道公清德门吏无私而冗费省於他日春经历吴君来清上里塲盐课所不足者以引计之凡一百二十有奇秤役陈琼生等当坐侵欺之罪公曰罢民也且海物淋卤易耗为白於巡按白公立限责偿额满当贳其罪民襁负输纳如期卒免於大戾若更生焉咸欲立石以永公赐塲大使刁翀喻止之曰此非公意第分司岁久就倾烦公厪念无已愿与新之亦以报公也衆遂大喜合金几四十鸠工须材集手并作翀亦协力事事仪门晨楼囹圄廏舍次第一新而厅事完缮就绪乃以告于公公曰奚可以重劳吾民业已为之则勿毁竣事翀与副使伍采相率求余一言以纪其事淛海人归耕斥卤知盐事利病为详遂不辞为之使民无忘我公盛德後之登斯堂者亦知民劳易感而迄可小康也公名（阙）须城人
海沧社学记
海沧清漳奥区也岛屿鲸鲵匡勷弗靖旧设安边馆择列郡守臣有风力者居之以弹压镇服去岁丁酉冬揭阳唐侯奉檄来守兹土慎修厥职惠绥威慑边事弭宁乃谋立社学以滋培善化一变海俗请於宪臣摄海道南海曾公奉勑巡海道余公佥曰可乃相安边迤东盘石之上废址一坵负麓面江气势爽闓规立学舍中为讲堂後为燕室斋舍旁列廊庑环绕凡若干楹萃子弟之秀者为延师儒使朝夕讲肄于其中侯时一到躬为课督以相其成既乃价许生宝王生一奇江生一澜林生逢春诣淛山中请记其事夫风声气习五方靡齐而转移运化之机为师帅者则诚有责焉耳逖闻海沧僻左髦士得游於郡邑之学者无几人科目久荒弦诵絶响童孺之所见闻无非风帆浪楫跳踯陆梁震撼击撞之事其俗尚武骁悍狞犷喜乱好争骜然有车辚驷铁之意兹非其习固然与夫果毅勇敢适道之资而慷慨激烈沟壑丧元之夫君子有取焉海沧之俗木强气决无颓惰浮靡之习以善导之端养其蒙使之降心俛首日周旋於衣冠俎豆之间沉酣於礼义揖逊之化渐渍日久淳风可回出其余勇固将迁善徙义为直道而行之民异时次第名扬亦当有所树立以闻於世兹地故宋时有苏廷仪颜几圣诸先正彬彬辈出其立朝大节垂诸汗青文献可考也後生私淑又安知无若人耶此唐侯嘉惠後学之意诸生执业于是其可以重勉矣夫
○志
塔山志
兹山取名未审何义以其端拱秀丽亦名文峰予以其凌躐风云首足尾鬛振跃飞动定称天马云自壶公分擘一脉东为五侯西拆腾骧结秀于此自吾乡视之位在东南吾家正直其下迩而不逼千年聚族藉为屏翰也其西南隐处有招提禅宇名曰文峰岩系先朝遗趾宣德辛亥岁僧大隐重建继僧藴玉成之殿宇开明佛像华好下方列屋为僧徒所居山中旧标八景曰文笔春风石台秋月虎溪叙别龙窟奇踪沙堤烟树松隐禅林塘水拖蓝壶山耸翠先达蚶山刘武提学横塘林廷芳东陇徐资二进士先生为之序骚人墨客寄兴留题积成卷帙柯竹岩学士诗云天作奇峰戴巨鳌葱葱佳气映宫袍千村草色兼天远万壑松声挟雨豪海月欲生凉似水涧云初起涌於涛兴来把笔题新句只恐明朝纸价高吾祖怡轩公手录真蹟犹新公自作八景律诗旧稿尚存也极为莆东胜处附乡诸前辈未遇时皆藏修于此於吾家不枉数步子弟读书往来犹外宅也正德间僧贫窜徙空山闭门霖潦摧剥僧居尽已毁撤几不可支家君合力修甃东作山门西为庖爨之室蔽以短垣戊寅予下第归种松其下作前後种松二记文嘉靖改元上虞朱侯衮来为郡守改为凌云书院徙弃金身易置圣像下方开堂宇扁曰天开图画旁列书房东凭穹石作亭其上曰琢玉西曰铿金修竹敲击友人庠士张君大护多宣力焉甲申予罢官归来复寻天马旧隐远士来集节推桐城汪侯居安同年友生也时相过从喜为润色上方南隅老木蔽翳作小轩四方丈许三面开窗朝霏夕霭叠岫攒峰真小李金碧斗方山水也穿户而入不知其处林考功达作隷古巢云洞三大字西南跨涧结版为桥亭覆其上倚檐古松百尺偃蹇却略若龙螭夭矫拏攫之势翼以扶栏可坐十客名曰听雨於是此山之景若决而起跃而出奋迅而飞来也予草榻寓处在西北隅潇洒清絶开窗对盘石有杂树数株古藤罗络牵缀下上小草葳蕤丛兰紫竹风来泠然有声幽香可掬石上宜宴坐隶刻其隂日日忘归後千百年有好游者剔而出之摩挲苍藓知为谁何也山中文字颇多姑录一二以存其槩而文峰八景题咏先公手录成帙藏之于家此不复着云嘉靖十三年春三月清明日题
大有年志
大有年者志瑞也常事不书大有年非常也故书之所以志瑞也莆地瘠卤厥土泥涂海门蔽亏飓风时作每盛夏溽暑郁蒸物情望雨翘企深山云气以为雨候滃然而兴倏然而止俗谓之西北雨而东南附海诸乡风气疎荡而雨每不及焉万亩鳞次仰吸木兰涵窦渐多溪流易涸故率岁多旱丙戌大无禾麦灾沴频仍川谷腾涌万姓嗷嗷道饥惟正之供无所於出流佣转徙井竈萧然盗贼间作观风之使具状以闻于朝圣天子轸念远氓蠲损正赋慎择守土之吏以抚摩绥辑遗黎于时官府清平蠧弊厘革用能醖酿和气转灾为祥乃己亥岁百谷大熟庚子又熟黄云穰穰四野一色每一金可得米三石大麦菽黍之类积而弗售富室廪廥无所盖藏遗老懽传莆中百年未有也郊垧夜月鸡犬晏然道无行乞民间搜举废坠之礼衣冠交於道路市中梨枣橘柚之属倍贵於常耳目所逮诚可谓太平之时矣夫鸟栖山林而忘於木鱼游江湖而忘於水百姓日用生长太平日不知太平欢於古人则已然矣又焉知夫祖宗忧勤圣皇悯恤所以含弘覆帱春生而子育之者其恩德若是之深也淛农家子归耕海澨十七见秋风矣自悼憃愚无所复用于世幸济时康得免沟壑以终犬马余龄是皆吾君之赐也乃效康衢击壤之意而作之歌时与村童野叟相答和於断陇平芜深林远渚之外庶几治世之音後之修郡乘者将有考焉
其歌曰风雨协候兮二麦先秋蝗蝻远遁兮百谷登畴桔橰空悬兮风飕飕嗟我民兮又将奚求再歌曰禾稼既登兮我场我圃吹洞箫兮击土鼓斋心致诚兮以御田祖岁其有兮使我无苦又歌曰咏小雅兮大田赓良耜兮清篇丰年之庆兮伊谁使然抚我字我兮太守得贤虎拜稽首兮天子万年
山寇志
国家昇平莆中乐土百姓不见兵革老子长孙乃正德五年庚午岁秋九月忽有山贼一夥不及百人黎明突至涵头地方刼掠舖面由黄石直抵塘下东桥囊负所获操戈横行不成队伍居民皆却立远视莫敢谁何杀死一人及伤蹩者一人晩由横塘东郊循木兰而去至嘉靖二年秋七月复有汀漳流贼百有余人气势凶涌由仙游北隔岭入广业突至溪北上黄民家杀伤人口去城五里而近城门警严退入深山望江里前王恶少王国材父子与其族人讐隙隂为向导晨至其境驱虏男妇数多退即迎仙旧寨置营人各责状立限追徵时时刲剥斩艾贫者以逞威恐时分巡福宁道按察司佥事海盐吴侯昂适按莆同知府事丰城李侯正管摄郡事筹画无策而刼质之家反为张皇声势走透机密以祈缓死一日官兵接战市人袖手相率往观贼以大旗旁缀小鈎剡利开张自蔽临阵忽出旗下鏖战我兵败衂杀死枭勇林本着统哨本府检校严简为之擒获居民大震勾调浦城县民快漳州海沧战手俱至夫重赏之下必有死夫乌合之徒原非勍敌使吾之号令严一信赏必罚使之连日更迭恋战直捣巢穴获首领一级者即赏银十两何贼不可擒哉旁布伏兵邀其归路足使靖絶乃迟疑不决所召海沧生兵虑其内变府库钱粮不敢动支相持弥月各家典变田宅借贷亲戚以赎人口所费不赀又为之置买圆帽云鞋脱身等物乃归严检校从容安尾而去垂涎鼓掌旋当复来也甲申冬哨聚深入时巡按御史蕳宵驻节漳南调集各卫兵马各县民快释放同安县狱囚何平何世等令之立功赎死踪迹剿捕贼气沮缩夜屯德化县小尤中民家我兵蓐食晨薄其处贼开门出战何平叔侄首先死敌杀伤相当旁兵登屋掣其大旗贼饥疲闭门晨炊我兵用火鋴攻破门屋拥盾直入贼丧胆受擒无一脱者免於搜山玉石俱焚也是役也南安知县长乐颜容端同年友生也在行相顾山中备言其事且示及灭贼申闻故知其详而癸未贼酋新大总者不在或言其姓名赖义平河人先为其外家缚送之官死矣蕳公监临有风力论捕寇功擢都御史云嘉靖五年丙戌秋八月识
海寇志
莆滨大海鲸鲵出没时时有之调度官军事体重大闭门送客视为故常嘉靖二十三年甲辰岁南土大荒盗贼充斥海上复有戮民黄世隆世光俞子宾等为之向导刼掠大姓驱虏细民立限责偿屠毒惨酷其邓姓者一县尤为桀黠番酋二百余人皆丑黑狞恶舣舟寨门时把总指挥丁桐年少胆勇驭舟师与之接战气力不加失陷哨船一只千户白仁一员军士三十六人莆禧军民共扑贼船一只贼徒十五六人中有林希德者系港东人氏被虏从逆职专斩杀此人熟於附近大家径路转相惊疑搬移迁徙城中廨舍增价数倍至无所容乡居之民夜不帖席于时按察司巡视海道副使姚君凤翔巡历海戍常例不免漳州解到贼徒与祸家熟相识认不能痛决一快衆心令之随批带回後未知其作何发落也白千户者寻以责赂送归军士损失大半至八月初■〈风贝〉风大作南力湄洲海屿搜获贼徒六七十人夫朝廷堤防海道至为严密宪臣领勅亲理其事兵食足备法令具存能以戢盗安民为心审固谋猷广设方略则可以弹压暴客宣扬国威乌合之徒何至於拒敌官兵匡勷连月鹰鸇海上葅醢吾民哉近年漳泉之人复尔私通日本坐获厚利更相效尤倾动江南百货腾贵夫中外大限天地常经按日本者古倭奴也国初时入寇中华北极辽阳南接交广沿海州郡悉被其殃中国所以备御之方无所不用其至镇戍卫所布列海堧火墩烟台矗立冈阜福建则小埕南日吴屿三寨与各军卫及守御千户所错置其间岁费钱粮番更戍役皆为防倭而设今者无禁踪令造舟具粮如适淮泗广齎金帛大啓戎心兹岂朝廷柔远宁迩用戒不虞之意哉夫海寇倏来急难捕捉至於私通日本舟容万斛所受皆富商大贾所载皆绫缎茧丝积日旷时乃能集事此而不禁何以法为而南中士夫驾为私说以为取彼之有富我之国有何不可是见其利而未见其害也疆塲之忧谨记于此
八分料志
自来粮米之外又有岁办物料名数甚多或徵该冬或派通县价银多者佥点大户收纳解京最为担事价银少者揽头包纳里长催办不无多取至正德十六年巡按御史华亭沈炤扣算八府丁粮总数若干一年物件共该若干定令每年每人一丁粮一石各徵银八分除户口食盐之外其余一应物料皆出於此俗谓之八分料法令初行徵支如法岁计有余复将盐钞并归於此後复令於折色带徵令仍旧占点大户徵收而盐钞依旧除外只徵六分谓之六分料云沈公盖祖周文襄公苏常税法行之最为省便省下士夫不悦盖物料岁派福州一府优饶数项若八分料则平摊遍及也後来官府因循不时徵纳以致收头年久拖累不得脱手上司批送士夫坊价皆出此物以故不能余剩大抵有弊人无弊法沈君按闽即迁本臬宪职入境解官以归八分料之法为福无穷也
落纲协办志
自来应当里长之年承受差委完消批票出备长差短差顾直之外每图查照丁粮多寡追徵银两占点大户收纳在官逐日祗应公用谓之落纲後来官府费用渐广收头重累不能独支嘉靖十四年癸巳巡按御史白贲更定其法分作正杂二纲以丁祭乡饮一定不缺者谓之正纲以上司按临士夫礼祭有时而行者谓之杂纲正纲定银七百五十九两九钱追收县库临事支取杂纲定银三百九十九两一钱令各里长应办其时知县事嘉兴陶侯模为民省费继令南海林侯冕不饬民力不堪又继而衡山刘侯宦贱视民脂如用粪土正纲徵收在官临用之时里长协办累倍前数杂纲批票纷如雨下漫无纪极原定杂纲每日该用银一两八分今一日或用一二十两而或倍之至上簿之时去十存一官要之家只凭官价莫敢谁何豪猾之民贿赂胥吏移前那後吾家甲辰年秋季应当原派杂纲该银八两而直五日後用至二十八两穷乡小民靡损尤甚一经此役无不破家里长佥呈建言民瘼按察司宪长周公延早曾作县轸念民艰蒙批酬应往来有司之所不免势不能不役里甲近因查稽太严官吏欲脱科歛之名俱令里甲自用名为协办夫里甲之银既不在官则凡诸色人等得以恣肆民费愈多不独莆田一邑然也据呈俱系实情仰府即行周知府督同该县掌印官虚心详处明当务使法可行於永久民不至於受困惟欲有补於将来不必追究其既往或今里甲出银若干在官一应公事尽其支用不必再立协办之名以致漫无稽考速将议行缘由报夺郡县坐视倒悬护前申说又蒙周宪长批下协办之名不可再有里长轮日所费必多况钱粮若不在官胥吏求索必甚仰府再议责令每里於纲银之外加出银若干仍令有役之人收掌支应庶所费有稽具由详报此後太守县令朝觐里长又复佥呈蒙布政使司批下呈内事情委系该府弊政仰吴同知详议呈报要须公私两便乃可经久时二府吴侯元璧管摄府事申称协办害源正在纲银不足势不可免之礼事无所出之途恐致稽查故推入里长为协办也今议得原派正纲银七百五十九两九钱内孤老衣布一项该用银二百一十两今查孤老月粮出自仓米则衣布银两亦当议入粮剩内支用若派入里长纲银似乎数多合当申议明允奉行其杂纲凡上司供应及士夫礼祭随俗照旧一切公用晓令里长逐行开载详备成帙实估时价撙节裁处约以中正之数一年该用银一千一十一两七钱悉如正纲照依该年里长将各丁粮通融公派分作二季徵银贮库该县掌印官择立老人一人掌出入之事备由申请蒙宪长周公批云所议正杂纲银酌量该用立为限制虽比旧派颇多而欲究协办之弊势必如是但称厢长供应家火而里长出办纲银之费是否相当其於民情有无允协再行细审酌处均平务使情无偏重法可久行具详另报续蒙巡按御史赵君应祥批下加杂纲之派徵免里长之协办爱民省费此举得之册开各项银两已为适中盖处之太索後将难行即照数均派徵收支用孤老衣布仍於正纲银内徵给之余悉查照施行原申不曾开载每丁粮出银若干但云通融公派今县中每丁粮徵正纲银一钱三分杂纲银一钱四分此外又加派三分共银三钱正得免协办浪费无稽之苦此举全得宪长周公主张之力但旧时落纲尤省每丁粮只用一钱二分吾家自来应当里役落纲只用五六两上下家衆津贴只在里长之内今已另处之矣大抵古时官府费用有经又上司按临及府中办酒俱是馆驿之事今则并归落纲盖出於驿传则均派丁粮适及一县并归落纲则是累里甲而坊隅不及故落纲之弊城中士夫殊不之知而胥吏之辈得以恣肆多取而无忌也宪长周公後次批语厢长供应家火里长出办纲银之费是否相当其於民情有无允协仰再行细审酌处均平务使情无偏重法可久行具详另报此公灼见民隐前後此一事反覆留心不久朝觐北上遂迁他官本府准蒙巡按批允奉行於此不行再议夫城郭坊隅远近一体今府县一应事务归并里长长差短差每丁粮出银一钱正纲杂纲每丁粮出银三钱厢中丁粮数多但出家火而已计其所费不及长差短差之数多寡劳佚不均甚矣此独非王民哉其法终须一变前年沈御史议行八分料夫人丁一丁粮一石每岁令之出银八分衆轻易举後以所用余剩减省二分今若照旧还徵八分而以正杂银一千五百六十九两七分之数取用於此则厢里徧及彼此均平於八分料不失原额诚为便民夫不在其位不谋其政但以曾忝风纪之司而此事利派关於宗族乡国故私识之於此
莆中钱法志
国初时行使宝钞为法甚严今皆不用莆俗习用宋时小钱每十文重一两每银一两直钱六伯文时或低昂无甚高下府县徵收此物民间零碎使用极为便益乡村之民有垂老不识厘秤者正德初间漳州南坂地方私铸新钱盛出民间买卖严於拣汰必取厚实花字分明者用之稍薄光皮及黑色者不用後又选择字様如元佑通宝之类皆行汰去习俗推移不知所自时太守三峰朱侯衮知县赵侯叶严於禁革第官家不用此物民间行使不去樵夫贩妇朝晡之求不可得米势不可强翻成废阁尚书林见素先生作钱荒小诗以讽切当道但习俗所趋非力所及朱太守当时烦琐有低钱估折之令民益不知所从而钱法遂废青蚨有神翩翩然入于他境矣作钱法志
天马山房遗稿卷四

[book_title]卷五
●钦定四库全书
天马山房遗稿卷五
（明）朱淛 撰
○书
与吴太守论莆田南洋水利书
木兰为陂莆成乐土尔来四百七十年矣岁月既久蠧弊日滋檐溜未停沟渠尽涸岁岁告旱人人苦饥士夫端居足迹未至海上无由识其利病曲折之实间有知者又复不遇当道任责君子无从开陈以厘正此事官府间因民言差官踏勘风沙苍莽阅历难周其所向导看视之人又皆彼土豪猾或义民省祭之类指害为利倒私为公了事回官莫知领要此莆中深根固蒂之疾翠渠周公作志之时忧之已深言之已详今去其时又四十许年矣大坏极弊不可支持前此四五年间年年以灾伤奏闻于朝乞免粮税今年又甚将使数百年乐土变为荒丘幸逢太守云泉吴老先生加意穷民体究此事此诚莆人更生之机淛野人生长海滨熟究颠末只如东山水则地极僻左亦己数至其处近复与二三子自东山水则步至宁海堤岸横亘二三十里时适久旱水枯见底其涵洞穿穴举集目前深切浩叹大抵莆中洋田依山附海由高趋卑尽处为沟沟外为堤田土高低已争二尺以水凖之则固可知此堤即今之居民往来内堤是也海民又於堤外海地开为埭田渐开渐广有一埭二埭三埭之名外复为堤以障海浪此即前太守月溪黄公所修石堤是也埭田低於洋田亦复不等或二三尺或三四尺为埭愈多其地愈下沮洳斥卤利饮清泉故为埭田者或大决官沟开渠以达或深凭沟底为涵以通仰吞沟水拍满汪洋则於外堤私立陡门多设涵窦以注于海自东山至宁海自宁海至木兰私陡门凡几处私木涵凡几口百孔千疮不可胜计昼夜不息旱潦不休则其所费何啻一陡门之水哉假如一处陡门尽抉闸版以泄衆流则沟浍皆盈涸可立待此莆人受害之源岁歉人穷未可尽委之天数也夫所谓埭田者有内堤以障霖潦有外堤以扞海势不劳人力仰给清泉使木涵但依古数不令太多水自足用亦何必荡然无忌饱而弃余涓滴不留竭泽而泻使大旱之年彼此俱困则亦何利之有哉至於章鱼港木涵则水南之咽喉也东山水则水南之尾闾也咽喉旁出饮食何以充饥尾闾不禁膓胃何由得饱夫兴大利者未免少有所妨为远谋者未免暂有所挠要在审其公私权其轻重明断而力行之心秉至公事蔑不济法依古则人将奚辞夫埭田虽多不抵洋田千分之一新开海荡之地多不起科旧受粮者亦只多少备数以儗今日契勘之患利充数家膏此万姓饫此菑畲薄赋不科之地而害数万亩井税之田则其公私轻重大有所分矣夫亊虽甚大有志竞成势虽无难不为则已向者月溪欲於沿海潮汐冲激去处尽砌石堤工力浩瀚衆料其难毅然为之旋亦就绪遗爱在莆第石堤工费虽繁人情共乐事无阻难欲正今日之弊则为於彼者必有所不利於此妄生浮议龃龉其间昨到东角遮浪地方接见致仕教官程地世为埭田老而练事所谈利病皆可采行今宁海以西所历下埭游埭清浦洋城白埕港内皆阀阅衣冠里閈中间必有忠信耆宿之人能仗公义出正言者此在执事优礼而访问之示以志书告以法意使之转相劝谕日行改正即因其力亦足集事昔子路问政於孔子曰先之劳之请益曰无倦先生以经济之才膺民社之寄诚知水利一事尤在治郡庶政之先笃意举行慎择任使郊垧小队时出按行相其地宜定夫水则半载之功足遗莆人千万之利夫今之所为後世将据之以为则例援之以为证佐毋纾一时之忧以贻无穷之戚则莆民幸甚谨将沿海水利事宜书一开陈以备采择
时吾郡太守吴公名逵江西新淦县人为郡於兹留意水利适岁旱山中一雨水下木兰先趋直沟过岳公桥东下白埕港内居民以门扇牐灌涵口下洋涓滴不及洋城清浦居民甚渴因大鬭争事闻官府吴公亲至其地洞见弊端廼令更造立为定规复修东山水则佥立水利公正数人以礼遇之颇得其力酌量埭田多寡存留涵窦去其多余平铺地面不许深陷尽塞私置陡门自纪其事立石仪门之外以示久远於是沟渠满溢海田兼济癸卯秋九月不雨至甲辰三月河流未枯附海之田犹得播揷而海埭田亩所获尤多在前数年十日不雨则竭泽矣水利之兴岂非埭田之利乎哉淛野人幸得与闻其事於东山水则一处利害知之尤详扁舟屡独往焉此地古为海涵国初时林用震李仲章等开筑埕口埭田为渠以达莆田里民茅汝直等大与许告时县丞叶焱能吏也改造石涵堑山而过长十余丈势难动移四周各砌以石高广各二尺六寸以石为闸首通圆窍设夫守之以时啓闭後用震复去其闸汝直复与讦告官复其旧而於南端横阑一石崇六寸以为之节面刻东山水则四字後水不及则海民盗抉则下以出水天时略旱涵底尽露则外海田不可为矣今者重修衆议擡高水则余再三固执以为不可以古有水则而沟浍常盈近来消蚀之故以涵窦繁多而水则之下更开隙穴是以水利走泄不能古若也只如东山陡门至水则可二三里沟水依山埭田附海水高田低堤塍单薄不及二尺一锄可达势若倾盆饱食弃余家家如是计其所费比之水则二尺六寸之濶六寸之崇何啻数十倍哉今堤岸不修而弃有用之水水则高举而废已成之田百年成规一旦轻易揆之事体诚为未便且海民以此为命必致死力争若移高一寸彼则以为一尺旷野之地何所证据以明其不然後日纷纷势须更定是因今日那移之间而贻莆中水利深锢无穷之祸也於是只以大石照依水则铺平 外面填其穿穴今涵窦杀减沟渠之水襄则而过足灌海田彼民亦无自而肆其私说是则区区一得之见也大抵水利关要只在内堤内堤坚固离沟渠差远则涵洞难於私通内堤单薄与沟渠相聨虽官府不得而禁吴公当日喜於成功未及契勘犹为欠事夫不暂劳者不久逸不一费者不永宁诚乘农暇之时令之修筑高广各以一丈为度沟渠逼近者则移令稍远其开涵通水去处为圳以达内涵既有常数则外堤滥设木涵陡门之患不待禁之而自不为矣以莆人之财用莆人之力兴莆人之利措置有法量地而受成焉谁敢不从刻期可办患在不为而已前太守黄公一道修砌遮浪石堤及补宁海二洞之缺极为有功但其性急骤又不久解官能干人役媮惰废事止於粗成南洋水洋乃数十年积弊得吴公料理一番足为久远之利公氷蘖之操无愧古人行时淛赠句云五马行春沧海翠壶留惠泽一牛行李青天白日照图书俗降臧否失真谨记于此
与周宪长论及落纲事
淛畸人辱在年列迩者冒通尺素重领报章百袭珍藏曷其有已忘分复有僭白余洲子居年兄莆人也廼翁官贫侨寓都邑所生二子长子居次汀也子居溘逝其家沦落汀旅食江湖取道归省齎有关文法当赴台挂号第其飘泊流滞年月少迟倘於法无甚妨碍望为委曲批赐非老先生年谊之厚垂念存没亦何敢草率及此也莆中新得甘澍麦秋有期第罢民苦里役落纲杂办浩无纪极积蠧因仍费增十倍旧例坊隅只供什器不与落纲并顾差使用城邑士夫无由知此而胥吏隷皁得以恣肆多取罔无畏忌民悯幽侧亦未易上达也会大廵暨二司诸老先生烦一商议及此更化善治庶几遗黎有息肩之望民亦劳止迄可小康伏乞重留尊意嘉与齐民共沐使君更生之赐也
与王笔峰大参凤灵上廵按施山侍御论盐法事书
淛等滨海之鄙人也钦企风声为日久矣岂敢私有所与闻兹为门户新役孤累祖之恩重千家之哭者不能不为执事陈之淛等莆盐籍也占盐籍者里甲军匠与民户一体外加盐役见丁办课寸土受盐不免独劳独贫之叹独有滨海斥卤些子田地受米最多者名曰官租旧制免盐所以少纾竈户煎办之苦兹本县审编均徭移文福清闻彼扣编二斗即将官租田地免盐者俱申当差不知福清莆田事体全然不同徐清盐老先生案验分别彼此甚明可覆视也哀我惮人亦可息也今更重之其何以堪谨列上一状及条目事例揭帖尘凟钧览中间犹有未尽也如民户均徭有职役者荫免盐法则无也里甲粮料遇灾伤得以赦除此亦盐法所无也里甲粮料徵催抱纳有郡县为之追复盐法追徵最急抱纳者一槩无追运司隔於势远郡县以有司存此又盐户所难也乃今困惫转滋流亡过半独某等数家强支门户耳其杂泛徭役不许科派乃累朝定制盐户可得幸存而未死者近者傅大廵题奏旨谓量免竈差以优恤人才盖指总催镬头等役属盐塲者言非为门库机兵诸徭而设也户部覆题文虽欠明意则甚美大约如傅公所请供均徭事例以免竈差耳善听言者察其情善用法者师其意今竈差未免而均徭重编所谓辞笞而得刃也非法意矣夫混编均徭民户之所乐也吏胥门隷孰非邑井逸民称其便而赞其成者皆是也海滨之人虽有言者後矣惟执事同仁一视平政不偏盐户不使独重民户何以独轻特乞主张通行豁免更有望於各塲颁行定制买办者量免丁盐若干晒办者量免丁役若干真足以上明国典下恤民穷垂海邦无穷之休将某等世世子孙知所颂矣情溢辞繁不知干冒唐突之至伏惟台宥不宣
盐户新编均徭事理揭帖
淛畸人也罢官守贫屯田僧租一无所与公门私事了无所干兹者盐户均徭之事痛切民隐非直不肖一人一家之私而已故敢始末为执事陈之民间正税粮米之外民户十年一次均徭每年出办驿传盐户则每年每丁纳盐三百二十二斤折银二钱粮一石纳盐二引折银五钱通计十年人一丁共用银二两米一石共用银五两轻重悬絶又民户只当里长甲首盐户既当里长甲首又当总催团首两管衙门一般支应海人独累困惫流亡圣祖立法悯念人穷立碑各塲免其杂泛差役民户细行开拆而盐户法难分籍户丁田产积少成多解户重差未尝饶免驿传更变半出落纲复与民家协办其事独有斥卤田地受米最多旧例在盐户者准免受盐国初至今一百八十来年遵行一体近因山东长芦廵盐傅道长题请量免竈役以优恤人才事户部覆题通行天下盐塲逐遇编差之年查照均徭事例以免竈差如镬头秤子之类属役盐塲者而言非为门库隷兵民间诸徭而设也今竈差未免而均徭重编是所谓辞笞而得刃也非法意矣大抵县中附籍盐户只是附海望江孝义连江兴福数里之人城中士夫一无所与而凡吏胥门隷谁非邑井逸民称其便而赞其成抑彼而伸此者皆是也自非平政君子一视同仁孰肯深察而审听之使海澨劳筋苦骨鸠形鹄面之民得受一分之赐不至於独贫而独劳哉伏惟老先生特加之意草率冒渎以俟台照不宣
答此斋林大参论海寇书
淛顿首外侄唐音来辱及教帖备悉忧时至意今年是何气运星文示变地道不宁沿海有数千里之旱谷价腾涌亦且无所於籴近日沟渠乍涸私心过计食不下咽因作书告府公继复自至尽所欲言因而契勘各处陡门着令公正人役朝夕廵视不至漏泄又且山间得雨今沟渠且满吾人渐有生意亦甚危哉亦未卜继此雨泽何如大冬苗虽死犹尚可生夏季苖甚茂倘得一大收民虽艰食亦可不至於乱也海边近甚猖獗闻莆中各乡有人在彼如近日吉了所擒数贼其中有港东一人此人去年六月取谷被掳今为无赖贼附近东华黄石诸乡豪家富室道途门径皆所素知暮夜一来谁能御之故数家平日以富名者各搬移入城所谓先去以为民望者也今闻广东高州有谷船到海上五只泊在平海一只泊在吉了三只入涵头一只所装乃杂货及米敝邻人有货在其中民船既通当是贼势渐远及询之平海来人道海上并无歹船询之莆禧来人道前贼已散尚有大番船两三只在吉了之南小凿海面重载候风往北不行掳掠未来者不可知也下里人共言马栏山後有数人平昔接济此徒为之向导迩闻已擒数人海边通贼者当知所慎目下谅无甚事也淛与贱累俱在家未敢轻徙大抵吾辈平日居乡须是平心率物若恃势唬吓利己害人乡闾有小警动便尔奉头鼠窜乡里小家何所恃而可以无恐此真士夫之罪也在执事一及之耳
○志铭
林达斋先生淑配吴氏墓志铭
大明嘉靖二十四年岁次乙巳六月壬辰朔国清林继忠之母吴氏太夫人卒淛驰往哭之时继忠为湖广荆州府监利县县丞其冬奔丧抵家复往吊之越今岁丁未卜於十二月十三日庚申祗奉其柩窆于瑞林之封从夫兆也其位癸丁其圹居右先期以其伯兄浙江宁波府同知柏庄继贤君所撰行状诣予于山中再拜请曰先君子达斋之葬吾从祖赠礼部尚书諡文修公既为之铭先母隧道之文敢委重於吾子淛於夫人外家为表侄而受室於林氏往来游从与继忠有兄弟之好知夫人之贤为最详又焉可辞吴为五侯宦族父讳泳为浙江台州府儒学教授母朱氏淛祖姑也夫人幼有淑闻及笄嫔林氏舅蒙庵公讳某官江西袁州府通判仲子寛为广西田宁府同知以旧官推恩赠承德郎第三子信字克谅即达斋也夫妇协德袁州初令清河揭之偕往弘治戊午岁遣归省家至宏路驿舍产子继忠甫七月而达斋即世时宗门华盛家室完好夫人独抱幼儿扃户孑立励志自守蔬食布素申饬女使不相往来里中妪偶至其家正色待之不交一谈而退遂屏迹凡阃内劳勩之事皆躬亲为之不惮夜绩篝灯晨兴拥箒汛扫庭宇肃洁栗若朝霜继忠儿齿令入家塾读书不为姑息之爱比长游太学夫人抱孙综理内政省积岁入而家益有余故继忠莅官氷蘖有声归无所携皆夫人之教也妇柯氏生子字自培继娶宋氏生子木自培为国子生娶黄氏浙江温州府通判必贤之女生子炳然焕然夫人新寡时年二十余耳遗孤在襁褓泡沫风灯未可冀其成立达斋之祀殆若赘旒夫人惨然在疚晩暮子成一官而孙复生子牵衣遶膝嬉笑满前夫人始开释慰意瞑目考终持此归报夫君俯仰乾坤无毫发遗憾也距生於成化丙申年九月十七日享年七十林氏一门洊受国恩太姑以子清河贵敕赠太孺人姑以夫贵敕封孺人继姑及二姒氏与柏庄内子皆以夫子贵敇封太安人安人继忠未及满考故夫人未及恩命而贞白一节法宜表章宅里继忠宦业未涯其所以阐发幽濳而光昭德美者将必有待也敬为之铭铭曰两髦一醮契濶参辰四十八载为未亡人之死靡他不諐初誓而代有终以没於地瑞林之野松檟苍苍归于其室百世何长
静轩方先生墓志铭
静轩方先生将以捐舘之年十二月二十九日归全于紫云岩之北其弟太学生重绍思绍重耿思直状其世次之详走君之子攸暨以告其同年友人朱淛曰吾兄之素吾子知之实详敢以铭请余按方氏谱祖唐都督长史琡昭宗时长官庭范始家莆今後棠方则礼部郎中仁载世也九世祖林秀特奏名龙川令八世祖应午漕沅制签七世祖苏孙明经学谕入国朝有讳鼎者为御史先生曾伯祖也有讳朝宗者为户部郎中讳朝清者为蒲台令伯祖也曾祖后庵公讳象辉赠都御史皇祖质庵公讳朝深封郎中赠如后庵官伯考松崖公讳良永都察院右副都御史皇考雪筠公讳良节中奉大夫广东左布政使兄弟并显为时名臣母封宜人黄氏以成化十九年癸卯七月二十日生先生名重熙字思缉时后庵暨赠淑人黄氏质庵暨封淑人陈氏重庆在堂先生幼态淳凝童习端慤羣儿戏弄呶噪独对卷庄诵不休比长嗜学成癖夜以继日足不越户二亲闵其劳辄戒止之唯而退退而愈励遂以文显弱冠选充弟子员每课校辄先同辈正德丙子始以书经登荐剡人竞迟之三试礼部弗偶卒业成均通籍铨部未几病作弟重杰思兴思直侍以归犹能登堂拜太宜人寿顷之疾亟太宜人临视虑伤尊怀力疾饮食以示不殆竟卒临诀舂容无一语及後事为凄惋可怜状嘉靖六年丁亥正月二十二日也年四十有五卒之日乡士大夫至闾左翁妪咸闵悼齎咨吊者无内外踈戚哭尽哀各有述焉自世降俗易人爱其情先生心事洞达明白无一毫可疑博大温良无一人怨恶居家孝友处宗姻隣曲有恩賙穷恤匮无所靳惜宗门盛大二父敭历显融先生谦冲自持约於寒士不逆不诈与家人子弟言未尝及人之短务举其所长与朋友交久而不厌今宫保前提学姚公镆按莆首以笃行襃奨士论允惬盖世莫不以先生为长者然其廉隅内辩行已操执和而不随论事之曲直当否虽达官贵人在前申其说无所挠盖其植躬秉德内刚外和初非脂蜡言貌媕婀软美以自媚於世者此则先生之大端也君子谓雪筠翁用寛和惠利之泽志于台碑于惠太宜人用慈俭顺厚之风歌于宗式于他族陶和毓粹宜有是子先生贤宜贵仁宜夀而不然有如此者天固不可恃耶娶林氏知州绍宗公女有贤行继翁氏大司徒世资公从子守达之女男五人长即请铭者娶主簿陈君凖女林出次攸芋聘御史张君曰韬女次攸跻聘考功郎中刘君勲女次攸宁聘知府林君有禄女次攸居聘都察院经历林君茂竹女女二人长嫁太学生黄懋允贡士希雍子次许嫁黄甲（阙）光善子俱翁出孙男一人霖女一人儿女成行而婚嫁之劵未析然有弟有子敬毕君事化终有齐先生奚憾哉铭曰於乎兹惟静轩方先生之藏濳德之光百世之长勒此铭章
皇明处士沙堤松峰张公墓志铭
松峰张公既葬淛为题其阡曰明沙堤松峰张先生之墓而其仲子衡必持匍匐踵门再拜请曰先子之藏盖卜地者久之向方得一席于文峰之北陲祖坟之左时逼岁莫式迩葬期庶役丛委未暇请铭缅惟先子生平植德励行不敢後于人既诎于位而名不显诸孤不才又无能有所树立以阐扬光大先德复无一言以显诸幽是终没吾先人之善也不孝之罪何所於辞敢以累诸执事将鑱之石纳之墓门藏其副于家以贻孙子庶百岁之後尚有稽焉淛病余踈懒久荒笔砚而必持之请益勤谊不容默按公从弟从事郎宾州判官南渠翁朝昌所具行状公张姓世居吾里东桥国初时有号静轩生子致学於公为曾祖复生子致忠更为筑室西社居之後多宦达与里中他宗张氏埒故别称西张公东居西族也祖文质讳斌太学生父从唯娶陈氏以天顺戊寅三月初四日午时生公名桧字汝秀行纪六少与许黄门梅坡公瀚处士竹斋张某友善要结岁寒故号松峰九岁而孤兄汝夀继没门户单寡茕茕孑立先世赀产不赢公干济经理井井有条送往事居吊凶问吉俯仰调度出入百亩之中充然有余事母孝奉丘嫂以礼壮其志而守之卒以夀终以衡为之後从兄纪三无子家产尽费公婚嫁其女岁时馈遗为之母家善睦宗党缓急极力营救而恤其穷乏从父散官石泉公鸠宗行祫祭礼公首具数金为族人倡踈远亲戚往来过从一菜一鱼欵洽不厌故堂无热客亦无停宾焉仪表魁硕言笑怡然喜饮酒能多不醉羣处乡曲未尝失色於人有不平者为之委曲劝谕多为解仇葛巾蒲扇优游闾里非输井税终年不入城府常诵陶靖节之诗丈夫志四海之章自谓松峰实录其循理守分履素安常实清朝教化之泽故家文物之遗比闾族党之间如公之贤亦未可易得也正德戊寅夏疾革前一日衣冠辞于祖庙及素所亲爱者欵欵言族中事逮暮而归诘旦拱手而逝其神爽不乱如此实五月廿六日寅时也得年六十有一元室朱氏淛从姑也继王氏三子长德朱出次衡次衎王出女四人长适吴汉次适郑天根次适朱山次适黄绘汉与山皆生员孙男七辅刚芹兰美芳■〈氵茝〉曾孙绍祖墓位丁癸公中居朱氏左右为虚圹预王氏百岁居焉衡与妇黄氏夀宅又附其右葬之日为嘉靖十八年己亥十一月二十一日也淛自惟先翁庚辰生少公二岁桑梓隣并少小嬉游情好甚密既老而闲追随不辍衣冠礼度蔚为乡里後生仪型岁月几何公既上仙而先翁亦下世久矣幸公坟域去先壠百步而近松檟之枝相樛霜晨月夕尚能乘风驭气相与遨游於无极之野徘徊瞻眺从容握手如平生懽乎感念畴昔凄其涕零廼因渠翁事述及淛昔时所见闻着之系以铭铭曰居不踰阈行不越疆孝友孚于其族信谊闻于其鄊独抱贞风以游于世其先民之良者乎
皇明恩赐散官南塘方君墓志铭
莆中诸旧家衣冠之盛首方氏焉其家乘所记自李唐来长官庭范徙家莆今数百年矣阀阅有辉绳绳不替仙游里美之方宋都官郎中慎从公世也自乌山迁洋城自洋城迁今居再迁之祖则奋庵信公也奋庵之父讳耿子讳珣号拙庵娶周氏以成化庚子正月七日生处士讳世龙字文瑞号南塘塘生九岁厥考妣溘逝所恃为命者大父奋庵耳性卓伟倜傥弱冠时颇浮旷不足於缜静议者亿其弗克嗣先业奋庵有忧焉未几奋庵没南塘感发创惩自严绳削综理家政审谛周密过於人人姻族旧识一会遇间殷懃劳问姁姁有恩不以造次有间族有叔行者客死无所於归南塘殡之为抚其遗孤内戚有女弟失怙奋庵幼字之比长南塘体先志为治装择配以归家素丰润君以节俭勤力益拓其有人急难求假随分以应未尝空避无速赢浚削之术俭年先下谷直持槖踵门者不可为数不惮烦劳虽升斗亦应之或童孺寡弱一毫不忍欺也正德庚午寇作直以身当其难保有祖宗之遗身冒锋刃之危其所全者大矣尝循例输粟得拜散官易冠服辄自叹曰吾家书香奕叶此官岂吾心哉遂筑南塘书院延名师益友训廸厥子以需其成正德己卯十一月十七日竟卒享年仅四十君子曰南塘廸前徽而官不酬志乐施予而夀不满德勤课子而禄不逮养真宰之锡南塘有遗报者矣厥配南雄府知府郑公述季子叔之女归处士廿余年共成家理相敬如宾平居无怼容遽色亦其刑家之效也子男一明良娶郡庠生洋城杨曰宏女女二长适云庄王村次未许配墓在折桂里信马山南塘奋庵墓右坐癸丁向营於辛巳年兹奉处士之柩与其继生母李氏合葬处士中藏虚其左为郑氏夀藏百岁之居预斯之合也时嘉靖戊子正月五日先期明良奉大参蘖谷王大用之状谒予山中请铭予揖其风度耳其言质而不肆约而有文称为大家子姓天之昌方氏者不在於斯乎为之铭曰动克绍居家之律仁足泽其乡之贫不裕其身惠彼後之人
○祭文
祭姚东泉冢宰
天地正气锺於伟人亮弼元圣弘济斯民咸有一德是谓大臣先生之生储灵海岳特达高明斯人先觉胸富诗书道存礼乐许身仕国出入匪躬两典学政广左闽中激顽起懦大振儒风敭历弥深声实益重擢镇方维遂参卿从瑚琏前修楩楠大用开府西极緫制南方煦如春日肃比秋霜折冲尊俎汛扫边疆功成不居难进易退温公归洛望重海内悠悠江湖恋恋忠爱晩岁再起从容引年尽疏幽侧某忠某贤恳乞骸骨归老林泉善始令终完名全节千古流芳争光日月人生可愿百无一缺淛惟謭劣早辱公知饮食教诲襃拂吹嘘顶踵百年荷公恩私踈野登朝狂谬获罪碎首甘心无所於悔平生培植负公期待时公宦辙隔在易州亟以书来蒙不见尤教以勉旃结赠绸缪一辱泥涂望公霄汉杳乏鳞鸿久缺书翰中夜抚心秪增浩叹四海望治愿公复归无使东人私我衮衣讣音凄凉道远是非天丧元老民之无禄爰及山中为位以哭哀壑生悲寒云惨目逝东结束奔赴公丧耄期老母未可去旁行止不决踟蹰旁徨雨屋风檐敬缄束帛裂素书词写此肝膈遥奠灵帷神其来格想像容止追惟德音岩岩穆穆有赫其临景行仰止宇宙此心
祭方霁峰母吴氏夫人
坤主内事閟弗远施观厥夫子尚亦可知粤惟夫人禀兹懿德妇道母仪宗■〈尚阝〉是式胄于令族嫔此高门琼州之子韶州之孙春秋苹蘩以相君子墨绶铜章子惠百里璞韫良玉蚌胎明珠连城照乘出应时需伯以邑最肃秉风纪仲由秋官擢司邦礼聨镳络绎赁居比邻不荣其子而荣其亲季也缉文亹亹日迈视缀巍科如拾地芥黄氏之女归于地官亦服命服有璀其冠夫人之贤以夫子贵睿藻粹温天恩汪濊笋舆迎养南北二京诸孙侍立三釜其赢大运有终云山修阻灵乎来哉所至登俎人生诸福如斯良稀九原瞑目或安其居淛与令子忝得茅茹得游尊翁追随杖屦瓣香清酌一奠于堂陈词不腆惟以侑觞
祭参宪东山黄公
褰人生於一世兮数坎■〈土禀〉而多奇繄先生之纯造兮萃百顺而咸之幼才美而絶迈兮得舅氏以为师奋天路以遐征兮遵伯仲之前规依日月之景光兮历郎署之委蛇司宪节于南纪兮凛风裁之是持既展力而毕忠兮赋归来之芳辞缅年岁之未中兮乐豫大之嘉时憇东山以遐观兮乐云木之参差邈衡宇之静深兮翫化日之熙熙奉滫瀡以永龄兮谐伯仲之埙篪怀内子以敬恭兮晔象服之陆离森诸子之如林兮孙曾蔚其芳蕤既康宁以寡疚兮介繁祉於夀眉念善始而令终兮实隆古之所稀惟先生之秉德兮美纯固而不移奉古训以周旋兮承先德之所遗考礼度以自将兮克周慎而谦卑聆嘉言之易直兮悼噂沓之憸詖崇俭素以永图兮勤小物而不遗谁不耕而有获兮如作室之有基吉人德与吉遇兮谅造物之焉私愧茑萝之绰约兮施松柏之乔枝承执手以永辞兮怀良晤之无期奠生刍以告诚兮神髣髴以来兹
祭（阙）
壶山之英闽海之精陶和毓粹载育先生具材无方秉德浑健近挹惠安远追正献宣劳于国勒鼎铭彛摛笔成文翥鷟蟠螭难进易退君子之守峻节高风迄焉不朽望重元老位极人臣梯接後进穆穆如春诸生得师近在梓里失贻公忧得为之喜蓬麻扶植为力孔多先生观化伤如之何有殽既登清醑载酹想像仪形奠哭于位追惟旧爱曷由报之祗奉明训庶无磷缁
祭姚侍御母佘氏太夫人
繄维夫人胄出令族体合坤仪雍雍穆穆作配封君家室和睦秉德维勤执事有恪笃生令子如玉在璞聨掇巍科饮食天禄天子劝忠金章玉轴曰子之贤维母贤淑锡以翟冠被以象服琼琚琳琅琤琮历碌复生令孙克振芳躅池上凤毛人间麟角将旨观风剖符分竹八旬齐眉向用五福为善食报如耕而获迟迟春阳潭潭夏屋人生若斯伊谁不欲如母之贤百龄未足大运有期古来莫赎淛以微寒而忝眷属近沐华滋如荫嘉木醨酤一尊清香一束远扣寝门写此一哭
祭怡轩公迁葬
古不修墓於礼则然弊而弗修子孙之愆吾祖父母没既多年宅兆之卜粤若三迁今自他山舁归故园爰当卜葬文峰高阡权厝即安于兹山前墓其毋易皇祖遗言四十秋霜耿耿弗谖今归乎来墟里依然华表白鹤古木苍烟灵爽不昧感怆重泉
祭姚鸣山大宫谕
淛不才曩在宫保相公尊翁恩师老先生门下时兄随侍闽中得挹光霁正德丙子偶登一第北上春宫而兄亦偕计吏相遇於京邸叙道旧故如平生懽庚辰再上冀北干时相公正在于京寓居东城之下时相会聚欵洽笑言癸未春明兄大魁天下士入翰林读书淛滥竽榜列踰年拜御史未几即以狂谬自取罪戾兄来唁我辞情甚戚如丧所有相公自易州以书来曰以此去国为荣多矣淛以此自壮归来远辱教音沦没多年声迹昧昧兄时加襃拂海内之士犹知罪籍中有微贱姓名者皆兄之赐也今尚何望也己亥之春逖闻相公仙游以老母年大未敢出门远遣一价薄致瓣香之敬兄与之周旋墓所两月遣归琳琅报章犹在怀袖示及令弟夭殁家遭回禄之灾闻之惊惕孰意吾兄遽尔观化不享遐龄耶尊翁位登岩廊难进易退而功业未究所藴兄以远大之器卓异之才早擢抡魁居禁近论思之地天假以年当大有树立以绍休于前闻人为王文正为范忠宣为名臣子以光辅我国家孰知兄之年竟止於此耶兄戊申生淛犬马之齿长二岁已亥一病几死忧患沉溟闭户寡出家居复远城市兄之讣闻已後时又乏便邮衰懒因循而兄之墓草宿矣感时抚事徒切此心倘湖海之缘未断异日过武陵当渡沧江拜先师酹吾兄之墓如其不然则当槁死岩穴百年交情衔戢于地下矣临风遣此神爽愀然九原有知尚鉴兹意
祭丘维章
嘉靖十七年岁次戊戌秋八月朔日友生朱某具书寄奉丘君维章老友冥览去秋此时小儿熙春自省下归道与维章相会甚领雅情嗣寄素书尚在怀袖今春初闻维章之讣甚骇犹冀其弗真也三月末小弟道通自贵地来乃得实耗不胜痛惋嗟乎维章子遽止於此乎德性醇和宜获遐夀乃竟未及中身溘先朝露邪积学缵文早自树立视区区一第直其余事廼累踬塲屋亦未得援例一贡以观国之光遂齎志以没于地耶念与维章相知最久丙子之秋从予于芝山己卯下第归漫游建阳子从予坛城孤灯炯然此志甚苦辛巳岁予琴剑旅寓樵川千里招寻维君之故宝岩僧舍与高廷振王子中诸贤日夕相聚首饔人所需咸於君乎取之甲申予以御史获罪黜归故山子不远来莆访我于天马山下徘徊数日别去别後书问不絶呜呼予蹇劣踈拙摈弃于时而君独相信依依不舍愧予道不足以相济文不足以相资幽明之中负此良友耳旧游丧逝吾党益孤廷振物故道通归来公亦厌世风灯泡沫浮生几何山川阻修鸿鳞寂寞兹因吴氏表叔便风敬治瓣香之奠临风怆然海上余生若湖海之缘未了誓当取道黄台吊君于苍烟宿莽之域百年交谊合并无期九原有知鉴予意哉
祭王子中
记与子中别後屡枉素书积之箧笥森如束笋数年来音题不嗣知子中已就宾贡教授湖潮间极目停云无由质问故人消耗今者陈友绍忠过此道子中去秋辞官抵家溘已丧逝不觉哽咽久之海上羁栖何见事之晩也死生大矣乃久不相知耶嗟嗟子中何遽止於此耶子中性地寛容平生无疾言遽色有度善忍理宜遐夀胸中抱负殊不落寞视一第无难校射泽宫遽就闲退受儒官又复不获享年以没于地屈伸之理宜何如耶忆昔漫游仙乡与子中廷振维章促席聨床尤相密迩时皆少壮别来数年廷振维章相继物故今子中复作古人石火风灯不堪相翫仆年迈六十齿发庸踈两年来颈脰之间瘿气拥肿去冬十一月有老母之戚号泣出声渐加涨急转项不便余生未死分作狼疾人矣子中有八旬老母遗孤稚弱忍遽舍之而去耶令弟子材春元素敦伦品重风谊必能送往事居料理子中身後之事亦庶乎可以瞑目矣仆薄游时有小文学子中不惜十金垂为刋刻当时所作犹觉稚弱林居二十余年得以肆力於此视前者犹差今亦无可付托以传矣往年吊维章约以余生倘淮海之缘未了尚当取道黄台相吊於苍烟宿莽之域生还无期分当老死岩穴而斯言已不可复矣冥冥重泉为我谢焉千里片词写此诚意灵其不昧尚其鉴哉
祭崖州刺史梅山刘公
惟公春融和气玉立长身胸怀落落孝友津津幼学壮行蜚声乎仕国平心率物风范乎乡人冉冉流光茫茫大钧西山颓波有形必同归於尽苍烟黄土万物所以返其真蓊山之原紫水之滨木魅号秋宿草生春取薤露兮余响望灵輀之清尘典刑未远色笑犹亲悼一别兮千古安得不涕泗而沾巾
代两学诸生祭张廷光妻贞烈王氏
昔夫子有云三军可夺帅也匹夫不可夺志也维灵十七适廷光十八生一子十九廷光随父官岭南归时卒于逆旅灵独抱遗孤矢志靡忒家蛊景况真人世所絶无而仅有其所以夺其志而危其守者苦楚百方也势不可生遂以方盛之年忍弃其孤甘於一死以从廷光于地下是其勇三军之帅柏舟千古不负寸心非若匹夫匹妇之为谅也某等敬拜高风敬陈束刍之奠事在乡评词无溢美也尚享
祭宾壶林先生
维翁以簪缨之胄承祖考之休孝诚独至亷耻寡求持谦恭以自肃遵矩矱而罔尤谂乡评之不谬谓宗■〈尚阝〉之善流喜七袠之逾迈幸百龄之可周何人事之好违抑天命之难留淛以愚戅辱在甄收念恩深於半子愧力薄而难酬望仙居於咫尺曳桃杖之夷犹庶晨夕之往来申殷懃兮瀡滫嗟寸心之未展奄一疾而弗瘳挹遗影兮若存奉言笑兮无由庸修兮薄奠一恸兮千秋
天马山房遗稿卷五

[book_title]卷六
●钦定四库全书
天马山房遗稿卷六
（明）朱淛 撰
○赞
守素赞
不腴其肤而长其躯不峩其冠而华其裾其行于于其止蘧蘧谢长挽於湖海守先人之田庐既娯情於情话亦放意於琴书不关宠辱而齐毁誉苍苍天马之麓莽莽凌云之隅每孤往而径造恣倚徙而踟蹰抚孤石之嵯峨荫佳树之扶踈噫斯人也盖庶几於知止知足之戒其视夫贪得冒利老而不悔者其人之贤不肖何如耶
方可吾画像赞
盎乎其春融■〈山疑〉乎其山峙此工之所可传然得其似者耳苟非天理事不苟可吾心此公之所自许而得其深也与
一厓江先生赞
铿然金石之声馥然芝兰之味翘然白屋之英伟矣青云之器偃蹇半生蹉跎十试气带烟霞衣制荷芰然而髪未易玄貌不加瘁将万物之利钝乎有时抑至人兮穷通一视昔贤有云至乐莫如读书至要莫如教子公於斯言庶几无愧
东渠赞二首
峩而冠整而裾其容肃其貌舒礼度闲都言笑怡愉谊克睦于其家行不愧于其闾壮游湖海之间观风梁宋之墟今将老且倦矣已定归计爰息其庐平步远村俯濯清渠日涉园圃春事菑畲杯酒亲朋敦平生之夙好简编鱼蠧理先子之遗书庶几以淑其身以教其子以不失古人为善之意俟天命之何如
又
有楚其服有峩其巾登我堂序俨如大宾予揖而问之曰君为谁向行文峰之下遇一伟丈夫焉佳其风仪甚都礼度不俗心矍然敬之君其若人耶又申而问之曰君为谁吾闻侯山之下有一伟丈夫焉得其静退之风孝弟之美心歆然爱之君其若人耶舒眉端视却立平身笑而不答其意相亲
题文峰桂影图
居然泉石爱此林丘皓魄正午踈影横秋六合气澄万籁声收尔乃卷书罢读歛视凝眸充乎理足浩若天游神清不寐意去犹留兴言高咏缅想前修盖其与吟风弄月之趣越百世而同流
牧植刘先生分教平海有赋归之志以小影索题援笔爲此
晦于清漳遨游巨区藤蓑莎笠牧植自娯隽于泽宫翺翔天衢正襟肃容师席是居官微而气无所恧道丰而貌不加腴斯人也吾占其眉间之黄色其得思脱冠裳之羁枻而与得反其初服也与
○字箴
汪生构名箴
古人之生父命之名中世起义或自友生我与尊翁忝得科第其在後昆则有世契尔方髫稚侍官来莆我时过从获觏坐隅头角昂藏神采自异吾儿颛蒙驭骀望骥而翁谓我渠名子为字当从耒诸侄是随谨按字书命尔曰构而翁得子以绵世胄北人耕岱谓之构田能无莽卤乃亦有年为学与农理同事异不植将落勤则不匮而翁奇好富哉诗书曷贻尔後时维菑畲慎尔勉旃不替朝夕勿谓来年勿谓来日简编膏火能不惮烦譬彼力穑其获实繁穷深入微厚积薄发溢为文章树为勲伐闻者竦敬晔然斯名垂百千年炳炳丹青
方子应贵字训
将仕郎若亭方君筮宾冠其冢子梦琼字之应贵以书来曰愿有以训之以相其成也淛亲且故又重方子之才也故辄为韵语数章陈之礼筵庸致爱助之意
熊罴之祥兆於梦寐吉梦惟琼神锡尔类定尔佳名字尔应贵奉以周旋庶几罔愧
古之君子贵玉贱珉世之具眼燕石混真灿灿琼枝惟席上珍万代是宝永无淄磷
玉之所贵匪以厥德厥德孔嘉君子是则（阙）令仪令色鳲鸠淑人正是四国
万镒之宝付诸良工荐以他石湔磢磨礲维兹质美务学名通古有明训蒙养圣功
玉藴于石不耀其光至宝用世谊不终藏为瑚为琏为珪为璋荐之上帝升彼岩廊
君子贵玉必慎所操鞠躬战栗如御风涛人生所恃不在门高立比升天坠易燎毛
宗门善庆富彼琼英业传诗礼世袭簪缨礼师古人穆穆佳声庶其可作抑斋先生
噫惟崖翁耄期称道岿然灵光为邦大老典则犹存渊源可考应贵朂哉惟善为宝
家有严君蒸蒸孝友嗣德绍休不在尔後嘉止甫临峩冠加首朂哉应贵永介眉夀
希正字箴
友人张师中氏冠其弟大权执弁之役辱委命焉共订其字请为之说淛不文櫽括古辞辄为韵语虽乏威仪之摄亦庶以尽朋友之责焉尔
冠而字之是谓成人懵彼周道式愧嘉宾字系於名义以名起假是呼号日警於耳惟先君子锡尔令名厥名维何大权是称诹斯佳辰爰告尔字厥字维何曰希正氏天下之理有经有权错综运化惟所当然经所不及赖权攸济权以济经道斯无弊权而得正於经曷殊不主故常独与道俱惟权之趋譸张戾裂乃咈于常首尾衡决经以立体权以随时未可与立安能及兹古圣从心动与理会君子慎动行可无悔吾党下士栗栗小心揆世应物履薄临深大猷是经权亦时用低昂往来称停轻重罔小不事惟正为希庶几寡过君子攸归若考终身温恭周慎尚有典刑以迪来胤伯也日迈克绍厥家静养于蒙无俾奇衺万里悠涂攻车发轫范我驰驱朂哉希正
周氏让之字说
见虚周君别且十年矣近自金坛以书来曰小子丕时将加元服家君字之曰让之愿吾子有以诏以朂其成也淛鄙人无能为役粤在远地无所於辞乃为说以谕之夫让之名若字非取於书召奭之所云乎以圣贤之言经书之旨为之袭名若字爱之深者期之远也虽然功成身退施诸盛满之时甫冠之士固有所未及然圣人之言通遍周匝善取益者固无乎不宜也夫义利并行而私心易逞胜负角立而克已为难故古人生子自其能言始教之让既复入於小学以从事於洒扫进退应对守其毫厘尺寸以涵养其善端消磨其客气使之低首下心正容谨节日入於规矩凖绳而不自知至於终身大训亦未尝有越乎此者盖谦尊而光而虑以下人固邦家之所必达也盖将使之应世接物恒存夫收检畏慎欿然不足之心自卑尊人先彼後已而一毫猛奋矫厉上人凌物之意无所入於其中是其德性谦和气象广大知闻益富道德益崇爵位益峻而心益谦降抑损当时称其贤後世望其光如书之所载周召二公固其人也让之生长名门家世簪笏而诸父弟昆珠聨玉映让之又有隽才駸駸向用固周氏之丕时也昔之慈母有云惟患其不能屈不患其不能伸让之义固周生终身之弦韦也见虚居家以孝友闻施於有政所以式谷似之者固必有道矣重辱远意书以代祝规以申忠告之谊云尔
○辩
天妃辩（阙）
○乡约
誓禁屠牛乡约
君子在朝则美政在野则美俗风俗薄恶非吾士夫之责哉吾乡科甲辉聨人物富厚屋宇之盛甲於海邦廉耻之风传诸故老民生既庶人心靡齐间有惯习屠牛隂通盗贼行凶逞暴作过为非凡有失盗之家便来此中寻覔叫号喧閙无日无之鸡犬为之不宁乡里被其汚蔑今逢府主云泉吴老先生严加禁约吾辈视此宁无腼顔夫牛出力耕作杀而食之诚为残忍况夫盗而得者鈎其舌以出穴锥其肉以速行或杀母及子或剖腹坠胎惨毒之形不可名状吾辈具知其情买而食之充类至义之尽是亦贼而已矣夫水名贪泉志士不饮况亲於其身为不善者乎今乡中父兄子弟同兴善心共立约会就於天日之下重发誓愿除老疾暂食之外断絶此味如有私买其肉及焙乾者烹之於锅尝之於口馈之於人者天神诛殛使身生恶疮家遭凶疫灭姓坠氏以偿此牛之命以雪贫民之寃夫山毛海错百品千般俱足养生奚须於此亦有置客买诸他处欲清弊源宜并禁絶如有故犯并宜遭谴今立此簿与各人的笔自书名姓岁时朔望告於里社呈於乡衆期於共守以还淳风如有习恶不悛怙终无忌此真口体小人穿窬下类乡人共举不与并齿谨告十四年乙未秋约
申禁乡屠牛乡约
吾乡士夫耆宿前年禁约屠牛渐成美俗吴府尊先生就明伦堂上对衆称说洗旧日恶名夫牛出力耕作杀而烹之食者甚美死者甚苦有伤隂隲遗累子孙禁之数年待客养生未尝阙乏夫事易忘人心易怠近闻乡间渐尔开禁家中食用多买此物以致外乡贼徒横挑此物入境公然无畏亦甚可恶前年指天共誓凡以牛肉入口煮之於锅馈之於人者身生恶疮家罹横祸以偿此牛之命今再申誓如前倘有不愿入约者姑亦听之古人云父母爱之乡人称之诸君何不为君子吾辈父祖子孙世居于此共相观勉以成善俗甚幸十九年八月申誓
申禁屠牛小帖
屠牛之禁行已十年风俗齐同远近安帖各家父兄所宜训饬子弟钤束童仆毋更复为此事以啓恶业之端夫治生百方何取此事养生百味何须此物君子能舍之不用小人自止而不为口体之奉甚微风俗所关甚大嘉与吾党共守前盟二十五年秋九月申约
○婚啓
代洪西淙囘顾颐斋啓
江湖老大庆逢弧矢之辰天地清明气协隂阳之候草堂背郭胜事偏多稚子牵衣弱翁饶笑恭惟执事鼎铉古意瑚琏时珍敭历天曹望日华兮咫尺典司文宪肃风纪於两台物望正隆家居未稳如仆者驰驱之力倦矣冒君宠而许归来进取之心淡然慕古贤而知止足念诸郎之生太晩贻乃翁之债方殷膝下第三小顽名曰应屏日蒙许以令爱为之结婚利可断金缘谐种玉南辕北辙频搴杜若之云兰水壶山未爽梅花之约令辰纳币薄物将勤此子生已十龄成人近在数载赖天之福假我以年治百两迓季女以归登高堂拜尊章之夀两家各生子占协凤凰百岁以为期庆流苖裔端拜君赐深领年情将葵藿之诚春云一幅望瑶华之报终日七襄
代洪西淙聘方西臯啓
城南灯火凉入新秋天上仙槎光分七夕恭陈盛礼喜际佳时伏惟令兄大侍御霁峰尊亲家老先生壶标真气海国精英振风纪於朝端霜清铁笔作文章之司命监彻氷壶仆邈在下风深怀仰斗向承雅意重结良缘以第四令侄女韬椟之姿为第二小儿子应垣之配开堂耕坝近依瀛水芳隣问道具茨远隔蓬山云气春融（阙）池刷凤毛恭惟尊亲老先生顒顒昂昂世载魁杰磊磊落落人服高明爱读孟子书上下老苏之气格聨登进士第科名大宋之後先礼乐舂容勲庸特达施於有政孝友而亲其亲岂无他人兄弟之子犹子矧令侄应直大舅抡魁天生伟器颖脱凡流霜刃未发鉶气寒星斗白玉犹在璞色照崑仑加以老叔之薰陶遂为清时之隽彦此古人有贤父兄之乐而执事以慰伯氏之心者也仆国恩未报隐趣甚浓翘企儿辈之成黾勉箕裘之绍吉朝纳币筐承不腆之仪献岁迓轮畴锡宜家之庆端拜我公之赐大兴洪氏之门敬拂霞笺荣祈电瞩
与稚孙尧陈聘张守素孙女啓
淛与执事生同梓里世结姻娅蒲柳年华後公乎一岁芝兰臭味同予者何人少小交游庶几终始归耕三十载校雨量晴平生一片心如胶与漆非徒笑言以取下雅惟道谊之相亲肆令郎器量不凡情谊夙着与小儿子熙春念乃父百年之深交缔二姓无穷之夙好许以令孙女士作对次稚孙尧陈指授于庭闱佥谋之昆玉嫁娶重母党隆古已然匹配自天缘百神所相共深庆幸曷既名言明公世为善人邦称长者向用箕畴全福嘉与姊氏齐眉四世同春惟天从欲满堂和气为时所钦淛故态踈狂老怀萧索摩挲老眼所慰意者此孙依托高门或乘龙於他日诹辰系臂盥手缄辞万里青天羡诸郎之健翮五花紫诰贲二老之遐龄
○上梁文
自构
一经独抱远承祖父之遗万里生还重拜君王之赐家存四壁住过半生
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>