<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,传畧,枫山集全文在线阅读,枫山集全文在线下载,大玄古籍书库">
<meta name="description" content="四卷。《附录》一卷。明章懋。(1437—1522)撰。章懋字德懋,号暗然子,晚号谷滨遗尧,浙江兰溪人。成化二年。(1466)举进士第一,改庶吉士,授编修,因疏谏元夕张灯,庭杖谪官,迁福建按察司佥事,政绩甚著,后官至南京礼部尚书。著有《枫山集》、《枫山语录》(已著录)。此集为嘉靖二十年。(1542)虞守愚刻本,收入章懋所作诗文共四卷。集前有余祜、唐龙序。章懋为人耿直,以敢于直言相谏而闻名,但他对诗文创作却不十分重视,有人劝其著述,则以文章“小技耳,予弗暇”,“先儒之言至矣,芟其繁可也”对之。可见其于语言文字">
<title>枫山集_章懋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">枫山集</span> <br/>
          作者： <span class="inputVal" id="bkauthor">章懋</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]90213</span> <br/>
          说明： <span class="inputVal" id="bkdec">四卷。《附录》一卷。明章懋 (1437—1522)撰。章懋字德懋,号暗然子,晚号谷滨遗尧,浙江兰溪人。成化二年 (1466)举进士第一,改庶吉士,授编修,因疏谏元夕张灯,庭杖谪官,迁福建按察司佥事,政绩甚著,后官至南京礼部尚书。著有《枫山集》、《枫山语录》(已著录)。此集为嘉靖二十年 (1542)虞守愚刻本,收入章懋所作诗文共四卷。集前有余祜、唐龙序。章懋为人耿直,以敢于直言相谏而闻名,但他对诗文创作却不十分重视,有人劝其著述,则以文章“小技耳,予弗暇”,“先儒之言至矣,芟其繁可也”对之。可见其于语言文字之间非所留意,而刻意于身体力行。陈田的《明诗纪事》也说他“以清望重一时,不欲以文藻见长。”集中的首篇 《原疏》,考元旦张灯未为失德,反复力陈其根据,虽有些言语过激,仍不失于秉公持正,有君子之风。从其诗 《禁中闻莺》“不随舞袖歌金缕,却伴仙韶奏玉墀。长信梦回欹枕处,琐闺吟罢绮阑时。”的诗句中可以看出,章懋虽不着意于诗,但诗中仍不乏清丽可诵之句。章懋所作的诗文虽不多,但所存诗文皆辞意醇正,有和平温厚之风。除本集外,《枫山集》还有嘉靖九年 (1530) 张大纶所刻九卷本 (收入《金华丛书》) 传世。</span> <br/>
          封面： <span class="inputVal" id="bkimg">Z_18920.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]枫山集
[book_author]章懋
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]90213
[book_dec]四卷。《附录》一卷。明章懋 (1437—1522)撰。章懋字德懋,号暗然子,晚号谷滨遗尧,浙江兰溪人。成化二年 (1466)举进士第一,改庶吉士,授编修,因疏谏元夕张灯,庭杖谪官,迁福建按察司佥事,政绩甚著,后官至南京礼部尚书。著有《枫山集》、《枫山语录》(已著录)。此集为嘉靖二十年 (1542)虞守愚刻本,收入章懋所作诗文共四卷。集前有余祜、唐龙序。章懋为人耿直,以敢于直言相谏而闻名,但他对诗文创作却不十分重视,有人劝其著述,则以文章“小技耳,予弗暇”,“先儒之言至矣,芟其繁可也”对之。可见其于语言文字之间非所留意,而刻意于身体力行。陈田的《明诗纪事》也说他“以清望重一时,不欲以文藻见长。”集中的首篇 《原疏》,考元旦张灯未为失德,反复力陈其根据,虽有些言语过激,仍不失于秉公持正,有君子之风。从其诗 《禁中闻莺》“不随舞袖歌金缕,却伴仙韶奏玉墀。长信梦回欹枕处,琐闺吟罢绮阑时。”的诗句中可以看出,章懋虽不着意于诗,但诗中仍不乏清丽可诵之句。章懋所作的诗文虽不多,但所存诗文皆辞意醇正,有和平温厚之风。除本集外,《枫山集》还有嘉靖九年 (1530) 张大纶所刻九卷本 (收入《金华丛书》) 传世。
[book_img]Z_18920.jpg


[book_title]目录
钦定四库全书　　　　　集部六
枫山集目录　　　　　　别集类五【明】
卷一
奏疏
卷二
书简
卷三
杂着
说
铭
传
墓志铭
墓表
祭文
卷四
序
碑记
诗
五七言絶句
五七言律诗
五七言长篇
赋
赞
【臣】等谨案枫山集四卷明章懋撰懋字德懋兰溪人枫山其号也成化丙戌举进士第一人入翰林与庄?黄仲昭谏内廷张灯杖阙下谪知临武县改南京大理评事陞福建按察司佥事致仕家居二十余年召为南京国子监祭酒复引去屡召不起嘉靖初即家进南京礼部尚书卒諡文懿事迹具明史本传懋初在词垣以直谏着名今集中第一篇即其原疏虽矫激未免太过而其意要不失于持正至其耿介絶俗清节实为过人退休家居时惟以读书讲学为事大抵恪守前贤义训弗踰尺寸不肯为浮夸表暴之谈本传称或讽之为文章则对曰此小技耳予弗暇有劝以着述者曰先儒之言至矣芟其繁可也盖其旨惟在身体力行而于语言文字之间非所留意故生平所作亦止于如此然所存皆辞意醇正有和平温厚之风良以本笃实之操发为词章固非猎貌巵言者所可比尔乾隆四十一年十月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]卷一
钦定四库全书
枫山集卷一　　　　　　　明　章懋　撰奏疏
谏元宵灯火疏
翰林院编修臣章懋臣黄仲昭检讨臣庄?谨奏爲培养圣德事成化三年十一月二十九日内阁遣郎中韩定持小掲帖到於东阁及史馆分与太常寺卿兼翰林院侍读学士吴节等令各赋烟火等诗以爲上元赏翫之具臣等各授一帖内开烟火花灯等项面贴诗讃题目仍令照依旧诗格式拟述进呈及观旧式俱是玩好之物鄙?之词甚非所以养圣心崇圣德也臣等窃议以爲此事必非陛下所爲陛下以天纵之圣日新之学游心经术迈迹尧舜凡所举动必欲爲法於天下可传於後世方即位之初首下温诏赦田租絶贡献蠲逋负停不急之务与民息肩又开言路凡朝廷政治得失军民利病许诸人直言无隐天下欣然以爲陛下应天心承祖德而所以太平万世者在是矣及观去年以来如遣人造楮国家旧制也一闻大臣之言而遂寝节令宴乐每岁常例也一闻廷臣之疏而随罢顷因灾异勑谕羣臣同加修省凡此数事皆臣等目击耳闻未尝不拜手稽首称颂以爲陛下从善如流改过不吝自禹汤以来未之有也在彼者既皆陛下所不爲则烟火之事臣等又决知陛下之不乐於此也今日之举或者两宫皇太后在上陛下欲极孝养奉其欢心非爲一身娯乐之计然大孝在乎养志不可徒供耳目之玩好以爲养也臣伏覩两宫母后恭俭慈仁之德着於天下坤仪贞静举天下之?奇玩好皆不足以动其心岂以烟火爲乐哉况今两广弗靖四川未宁辽东虽云吿捷然敌情难测尚费区处不可置之度外北敌摩罗欢包藏启疆之心窥伺闲隙尤当深虑江西湖广一旱数千里民不聊生其他灾伤处所尤多未易悉举生灵嗷嗷张口待哺虽蒙优诏赈恤然公私匮乏计无所出可爲寒心此正陛下宵旰焦劳不遑暇食两宫母后同忧天下之日臣等又知陛下之不暇爲此也至如翰林之官以论思代言爲职虽曰供奉文字然鄙俚不经之辞岂宜进於君上若不取法於圣贤而曲引宋祁苏轼之教坊致语以爲之比是以三代以下之君望陛下而不以三代以上之君望陛下也臣等遭遇圣明发身黄甲叨与庶吉士之选陛下养之翰林教之诵习六经师法孔孟二年于兹矣近又授以今职感冒国恩至隆极厚夙夜惓惓相与戒饬惟恐曲学阿世无以补报於万一何敢爲此鄙词上渎天听以自取悔慢不敬之罪哉臣等又尝伏读宣宗章皇帝御制翰林院箴有曰啓沃之言惟义与仁尧舜之道邹孟以陈若今烟火之举恐非尧舜之道烟火之诗恐非仁义之言臣等知陛下之心即祖宗之心故不敢以是妄陈于陛下之前且知其不可犹顺而爲之是不忠也知不可爲而不以实闻是不直也不忠不直臣罪大矣古之帝王盘盂有戒几杖有铭目不视非礼之色耳不听非礼之声兢兢业业惟怀永图虽在纷华靡丽之中幽独得肆之地而所以戒谨恐惧操存省察以致其精一之功者无所不用其极诚以人主一心攻之者衆一惑於耳则凡侈靡之声皆乘间而入矣一惑於目则凡侈靡之色皆抵隙而进矣人心愈危则道心愈微矣天理人欲不容并立若曰上元之乐乃微事耳烟火之举乃细故耳此不足爲圣明之累是殆不然书曰不矜细行终累大德又曰不役耳目百度惟贞若於此一事厌常喜新之念兴则他日之甚於此者将无不至不可以微事细故而不知谨也且漆器之作何损於德而舜则止之旨酒之甘何害於事而禹则絶之露台之费不足爲奢而汉文则已之彼圣贤之君何汲汲於是哉正以欲不可纵渐不可长故耳臣等伏愿陛下寛斧钺之诛采蒭荛之语将此烟火等事一概禁止不使接於耳目而移此视听爲文王之视民如伤爲大舜之闻善若决江河省此冗费以活流离困苦之民赏征伐劳役之士则干戈可息灾旱可消百姓可以富庶四夷可以宾服亿千万年享太平无疆之休则陛下之所以奉养两宫者其孝岂有大於此哉陛下深思而力行之不以臣言爲沽矫不以臣等爲迂阔使天下後世知大圣人之作爲出於寻常万万是非臣等之幸实宗社生灵之大幸也臣等昧死以闻
辞免陞任祭酒疏
臣於弘治十四年八月二十四日承奉吏部劄付钦奉六月初六日圣旨陞臣南京国子监祭酒自天有命无地措躬伏念臣一介草茅初无学术庸陋迂疎弗堪世用自少应举为亲干禄偶合主司滥登科第荷蒙宪宗皇帝天地覆载之恩父母生成之德储之翰苑俾读中秘之书授以史官叨陪侍从之列虽以狂言获罪犹加矜贷改评刑於大理陞佐宪於南闽盖尝有志於澄清以图补报而才识弗逮劳効蔑闻忽瘴岚之侵染遽疾疢之交攻惧瘝官而贻谴僭陈词以乞身又蒙恩旨允臣休致以养孱躯幸存喘息二纪于兹每怀忠於畎亩愧莫报於涓埃初不敢过爲矫激以退爲高亦未尝妄有觊觎以进爲望自分山林之终老敢图日月之照临兹幸圣明在上厉精治理寤寐英猷故老旧臣悉皆起用寸长片善器使无遗岂意妄庸亦叨甄擢感恩弥厚捧戴难胜虽愚无状岂敢有辞以孤奬拔之意以取不恭之罪切缘臣未拜恩命之先今年二月初四日遭值父丧例应守制虽蒙圣慈容臣服阕赴任然计免丧之期犹须二载而久旷官守以待微臣不无隳废职务有误教养於法既爲未便於义尤所未安此臣所以踧踖靡遑不容不沥诚以上请也臣载惟国学爲教化之源祭酒乃学官之长非有宿儒重望难膺厥任臣顾何人敢承其乏虽词章粗习昔尝待罪於禁林而道德无闻讵可仪刑於璧水况乃越资而授揣分奚堪负乘之愧倍切愚衷躁进之嫌难逃物论又臣今年犬马之齿六十有五桑榆已迫蒲柳早零加以祸罚之余摧咽悲伤气血凋耗心志健忘须髪尽白筋力衰惫目昏足弱老病侵寻虽使在官亦宜纳禄岂容冒昧复事弹冠以窃非据乎此又臣所深惧而循墙伛偻尤不容不吁天以祈免也敢陈愚悃冒渎宸聪伏望圣明察臣真忱怜臣衰病特勅该部追寝己行之成命别推可用之实才以充厥位容臣仍以旧官致仕庶使职无久旷禄不虚縻而无用小臣获安愚分以全素履以毕余年爲幸大矣臣不胜激切恳祈之至
再辞祭酒疏
臣於弘治十四年八月内承奉吏部劄付钦蒙圣恩陞臣南京国子监祭酒臣时方值父丧例应守制又以道德无闻难膺重任老病侵寻不堪从宦已具奏牍备陈愚悃冒干洪造祈免新任以终致仕而俯听踰时未蒙俞允至弘治十五年七月十五日又蒙吏部劄付钦蒙四月初二日圣旨章懋不准辞待服满日着到任管事涣渥自天震惊无地伏念臣猥以庸材遭逢盛世偶玷儒科滥膺器使顷缘衰病久辞荣禄分甘守於寂寥念不萌於利达敢谓下臣之卑贱叨蒙上圣之简知擢从闲退进长成均既旷官以俟其终制复除贰以摄其职守是皆殊异之恩希阔之典非疎远小臣所宜蒙者臣感激涕零碎身难报固当不俟驾而行讵可复循墙而避第以宠恩过厚私义未安有不容不沥诚以控诉者盖祭酒爲国学长官非侍从词臣久历清要者不迁而臣之资浅望轻岂可躐居是职乎祭酒爲诸生师表必有钜儒若唐韩愈宋杨时元许衡者庶协舆望而臣之学术寡陋行能浅薄岂可冒居是职乎臣今犬马之齿逾六望七己及挂冠之日又当泣血之余心志凋耗筋力衰颓目昏齿痛腰酸足弱百病交攻余生无几虽欲就列莫能陈力而祭酒之责任匪轻又岂臣之老病者所能胜哉臣前所奏己具此情而陈述不详衷诚未达致蒙恩命再颁臣夙夜忧危进退维谷展转於心筹思累日愈不自安虽知烦渎之爲罪而贪冒宠荣不知逊避躁进苟得以干尸素之诛则不惟有累圣主知人之明且妨朝廷进贤之路而爲罪大矣故不得已复冒斧钺之威以申前恳伏望圣慈曲赐矜怜收囘成命特勅该部别选贤能以补祭酒员缺容臣仍旧致仕以安愚分终老山林赓歌衢壤此臣之至愿也臣不胜战栗待罪之至
谢恩疏
臣先於弘治十四年六月内钦蒙圣恩陞臣前职臣以遭值父丧例应守制及才德浅薄老病衰颓弗堪重任两具奏牍祈免陞职又两承圣旨允臣终制而不容逊避恩厚命严臣不敢有违己於弘治十六年八月初六日到任管事讫伏念臣素无实学谬忝虚名始列近臣而论思无状继迁宪职而善最弗闻每愧非才而窃禄遂缘多病以乞身仰荷鸿私获全素履自退栖於环堵已梦断於钧天岂意余年复叨殊奨恭惟皇上恩同天覆德与日新法尧舜之知人致文王之多士既宏大业尤怀远图谓贤才爲致治之基而监学乃育材之地欲臻汉室桥门之盛久虚周官师氏之员宜求儒硕以造就俊髦乃起衰庸而摄承阙乏虽抱赤心而欲奋其如白首以何堪人言遭际之非常臣惧宠荣之过分拜恩局蹐就职凌兢臣敢不磨砺已灰之心温寻久废之学以安定之经事爲教非阳城之忠孝不谈勉修职业仰副忧勤但虞旷败有误明扬尚祈早赐归田庶不久妨贤路臣不胜感恩激切战栗待罪之至
奏修举学政疏
臣窃闻古者太学所养皆天下之俊秀其资既可与共学其学必抵于大成故人材盛而风俗美也我国家稽古制治尤重太学以敦化原洪武永乐年间在太学生徒动数千计其人类多少俊而教育之法至爲周详计日以通经积分以出仕布列庶位大抵得人爰及近年生徒渐少计今本监见在之数科贡两行共止六百余人其岁贡一行非无可与共学之资而衰迟不振者十常八九盖由积累岁月挨次而升故也诲诱虽勤不无扞格近又该南京户部题准事例合用监生三百五十名前去後湖清理黄册除别项差占外尽行拨去止及前数之半而堂舍顿空每班止余举人三五名而已其举人一行节该南京礼部劄付开送新旧举人共该六七百人又多顾恋家乡不肯前来坐监罚虽严於违限彼亦视爲泛常直至会试及期方来告请起送逮其下第又复还乡因循岁时坐成老大其间固有厄於贫难而安於小成者亦不少矣夫岁贡之入监既由挨次而举人之坐监又每後时故差拨常患於不敷而教养尤难於见效本末胥病官使乏材有养士之名而无得人之实此臣之所甚惧而夙夜不宁者也揆之理势合有变通缘岁贡已是常规未敢辄申他议虽近年有增贡之举而所拔亦挨次之人资格所拘英才多滞臣愚见欲乞於常贡外间令提学宪臣於人材素多去处行选贡之法不分廪膳增广生员通行精加考选务求行着乡闾学通经术年富力强累试优等者乃以充贡通计天下之广约取五七百人照依地方分送两监今年首行一次以後或三年或五年量在监人材多少间一行之更乞自弘治十八年以後会试下第举人该送南监者寛其违限之条要以坐堂之实如系初到人数须令实坐堂一年之上方准起送会试如系复监人数须令实坐堂二年之上方准再送会试非有父母之丧而不及期者不准起送如此则生徒之数可以渐及往年且多精鋭可进之资鲜成因循自误之悔臣虽不知所以爲教然亦安敢不尽其心勤用提撕严加程督稍放积分之意用申激励之方务令文行兼修政教粗举成材有望附选及时岂惟差拨恒充固将官使克称庶乎国家有以收养士之效而臣亦少逭尸素之愆也其选贡合有防范核实科条臣未敢轻预如蒙乞勅礼部详加议处杜絶徼幸务求得人其举人坐监事宜乞因下第之时通行晓谕俾知遵守实爲便益
乞放归田疏
臣以一介庸陋遭值圣明夙膺器使屡试罔功辞禄养疴久偷安於农圃蒙恩起废复待罪於成均学不足以啓迪羣蒙行不足以范模後进侥踰过分补报无由欲淑士心而奔竞贪鄙之风未变欲新士习而浇僞浮薄之态尚存涖任己踰朞月课绩全无毫分职既旷瘝罪宜罢黜又臣犬马之年六十有八衰颓日甚百病交攻耳目昏重而视听不明腰足痿弱而拜起弗便加以旧患咳逆脾泄等证不时举发气血凋耗心志健忘处事则失後迷前动作则神昏头眩羸败弗堪死亡无日虽欲勉加鞭策终是不任使令臣既奉职无状而又疢疾荐臻若复贪荣嗜利久妨贤路则爲罪益大矣敢陈卑悃上渎宸聪伏望圣慈察臣衷诚悯臣老病特勅该部将臣放归田里别选硕儒以典国学庶几师道可立教化可成则朝廷黜陟之典愈明而微臣进退之义亦无所失矣臣不胜激切恳祈之至
举本监弊政疏
弘治十七年闰四月二十二日该司礼监太监陈寛传奉圣旨近来内外各衙门弊政多端军民受害以致上干和气深切朕怀合行紧要革弊事宜各该衙门便查议明白开具来说钦此钦遵臣有以仰见陛下敬天爱民孜孜图治即二帝三王之用心宗社生民之大幸也敢不夙夜匪懈讲求弊政之所当革与时变之所宜通者以爲圣治涓埃之助哉窃谓法无古今便民者爲良法论无当否利民者爲至论今天下承平日久文恬武熙政出因循事多积弊以言乎国用则不充以言乎兵力则不强以言乎国论则不定以言乎纪纲则不肃以言乎刑罚则不清以言乎俗尚则奢僭而无节以言乎士习则奔竞而嗜利以言乎官吏则诞慢而具文浇僞日滋而闾阎穷困奸宄窃发而边鄙失宁所以上干和气灾异迭见而厪陛下宵旰之忧也其大本之未正而万弊之所由生者在廷大臣暨言路诸臣必能一一爲陛下陈之臣固未敢出位而僭言也姑就职司之所及者而论之虽云细务非大体所关然亦积弊之久爲民之害有不容不爲之区处者敢陈鄙见上渎宸聪伏望圣明深恤民隐俯察迩言通变宜民勿拘故常之见更化善治用垂久远之规庶几宿蠧可祛而民困可苏天下幸甚爲此今将本监合行革弊事宜具本专差办事吏某齎捧谨具奏闻一本监岁贡诸生先在各处府州县学爲附学爲增广亦既有年然後得廪其廪膳必二十余年或三十年而後得贡迨贡入国学远者十余年近亦三五年而後拨历又历事一年而挂选通计前後年数己及五六十岁又待选十余年而後得官则其人已老多不堪用因而死亡者亦不少矣是国家虚费廪米数百石以养一人而不得其一日之用岂不重可惜哉此今日积弊之大者不可不早爲之所也如蒙乞勅该部计议先清之於学校责任提学宪臣严加考选凡材之庸下年之老迈不堪作养者不许食廪充贡次清之於国学照依先年命大臣拣选之法而加严凡材之庸下年之老耋不堪任用者不容在监待其挂选之时吏部就行考定高下或赐冠带或授合得品级散官使之待选於家而行各处巡抚巡按分巡分守及司府正官凡有公事委之干办既可使之习於政事又可验其能否每岁终各该上司开具差委过各人干办实迹第其材识高下造册奏闻其材识优长堪任用者即行取选年老无材不堪用者就令致仕况洪武中尝差监生各处丈量田土亦欲验其能否而授职也明试以功如此则官使得人而民皆受其惠矣此贤愚同滞之弊所当革者也一本监旧制博士助教学正学录等官共三十七员盖国初天下人材共入一监作养故设官之多如是後因添设北监颇行裁减查得成化初年本监止有慱士三员助教十员学正学录共七员耳今在监诸生不过七八百人而慱助正录等官余三十员又会馔久停掌馔一员已爲虚设而今乃有两员似乎过冗且各官所食之廪禄所役之皂隶皆生民之膏血而国家大农之经费也冗食不节国用虚矣臣窃闻官不必备惟在得人各官爲诸生表率後学范模苟非其人则师道不立教难成効又况近奉新例风宪有缺许於慱士助教等官内选补则此各官者不惟风教所系抑乃风宪之储尤宜愼选其人不以备员爲贵也如蒙乞勅该部参酌所宜量爲裁减略如成化初年之数以後遇有缺员合无行令巡抚巡按提学等官推选学行超卓教诲有方者列函举奏及九年考满教官内有功绩而兼着时名者以补其缺庶几用不失人既有以佐风教而备迪简员不至冗又可以寛民力而纾国用矣此冗食之弊所当革者也一本监官吏俸粮及监生家小月粮俱系糙米师生会馔系熟米每岁预先会数具呈南京户部坐派苏常等府解纳本色近奉南京户部劄付判到弘治十六年分折纳糙熟米共三千八百石计银二千六百六十两不分糙米熟米俱作七钱一石臣查得南京部院等衙门官吏监生俸粮近年俱是折价每石纳银七钱今将本监俸月粮糙米亦作七钱一石折纳委实事体相同经久可行惟有会馔白熟米亦系按月关支每人多者不过三斗少则七八升者有之三五升者有之若将银两碎分不免亏折之患又後湖查册监生数多所有馔米乃日用不可缺者虽云有银可籴而米价贵时熟米一石不止七钱欲从本监籴买供应又不免陪补之患若止将银两送湖则湖上亦费区处臣愚见此项粮米只合收受本色已具呈南京户部定夺该部称系巡抚衙门奏准事例难擅改移只得遵依收受讫但恐遂爲永例则二患未有己也如蒙乞勅该部查议合无将本监官吏监生俸粮月米以後年分照依各衙门事例折纳价银使民获轻齎之便其馔米仍纳本色则官免亏折陪补之患此则预防其弊官民两便之事也一本监旧额膳夫一百名皆应天府所属各县编审均徭人户充役爲因节有逃亡不便成化二十二年该钦差巡抚南直隶右副都御史王克复始行改派苏松常徽宁国五府每名一年解银一十二两有闰加一两以充顾役之用本监先前收获前项银两顾人应役自文庙六堂及慱士厅并内外各号看守洒扫及杂用工役等项共顾七十余人该用工食银四百五十余两其余各派各官名下顾人跟用及本监一应公用如办纳内府浣衣局湿小粉等项皆於此取给先任祭酒刘某颇尝积有嬴余奏准修理号舍讫自臣到任以来所收弘治十五年十六年银两除顾人应役外比照北监见行事例止给与慱士助教学正学录典籍掌馔职卑禄薄官员各一名共用二十二名其余公用随宜节缩亦颇有余均给六堂监生俱有文案簿籍惟是未经奏请於义未安今弘治十七年苏松常三府共该膳夫七十名每名止解银十两其来文开称系巡按冯御史议处事例而徽宁二府却照例解发多寡不齐欲便听从轻减以寛民力义无不可但亦未经奏请未敢擅便定夺又今後湖查册例该兼拨膳夫徒夫到彼供役缘法司近年问拟囚徒并无一名到监无从差拨已曾具呈南京礼部转行取拨而法司囘文须要申请方准拨送以此本监只得尽用前项银两多顾人役前去供应但恐从此遂废旧规未便如蒙乞勅该部查议前项膳夫应该纳银若干通行各府遵守庶几事体归一仍乞查照祖宗旧制及今北监事例行南京法司照前问发囚徒送监应役庶使百年成规不至隳废所有前项膳夫银两除顾役外合无给与慱士等官各一名及公用或有剩余合无均给诸生惟复用以修理公廨或刋补书板亦乞斟酌所宜立爲定制以便遵守仍将收支数目明立文案随卷照刷以防奸弊庶几财无妄费民免重困此又革弊恤民之一端也一本监会馔乾鱼每年预先会数具呈南京户部行湖广布政司坐派所属各该河泊所办纳猪肉则每三日一次会数行应天府都税等司办纳行之岁久积弊多端当鱼贵时则输纳後期而支用多缺及鱼贱时则一年并至而给散有余堆积在库一经暑雨则臭腐溃烂化爲灰土人不可食不无暴殄天物其馔肉每当暑月送纳之际亦多臭败退换则买补不便收受则日用不堪彼此皆以爲患本年五月内据应天府都税等司连申自愿折纳肉价铜钱行据各班堂友长呈称若如所申委得两便随呈南京礼部定夺未蒙施行臣查得国子监通志监生每人每日乾鱼二两而本监案卷数十年间止是三日二两又查得北监有给钱钞事例馔肉亦系折纳如蒙乞勅该部从长计议即今在库腐鱼数多合无从每日二两之例分给以後各该河泊所岁办乾鱼欲乞酌量中价止令折纳银两则民免装运输纳之费而在官亦免堆积腐坏之患其馔肉每年自四月初起至八月终止暑热易败之时合无准其照依时估折纳铜钱庶得官民两便此事虽无关於大体实亦积弊之不容坐视者也一近因户部奏准取拨监生往後湖查册缘彼处冬月苦寒夜不灯火夏月盛暑又多蚊蚋兼以土地卑湿水泉汚浊监生到彼多致疾病而死者以故畏难而不肯去往往告求养病及搬取毕姻依亲就教职等项以避其差查得先年查册之时监中人多尝拨七百名分作两班往来替换犹以爲苦臣窃谓好逸恶劳人情之常查册一事比之其他短差及坐班委的劳逸相悬不可不爲之所也如蒙乞勅该部计议合无将查册一月者准筭坐班两月使人有所激劝而忘其劳或别作区处以增添监生如先年之数使得分番更换庶几公务易完而人情乐从此又优恤监生之一事也
力求去位疏
臣本庸流滥膺简命擢从休退之余处以师儒之任位重而才不充身衰而病相迫奉职弗堪素飱是愧昨因具疏陈情乞归田里冒干天听仰冀矜从不意复蒙恩旨曲赐褒嘉着尽心职务以副委任不准放归臣闻命惊惶拜恩踧踖感极涕零罔知攸措固当夙夜匪躬勉竭驽钝以图报称岂敢复有辞避但臣自今春以来身日益衰病日益甚目昏而困於佥书头眩而惮於动作旧患心脾呕泄举发无时新加臂指风痹屈伸殊苦精神凋耗而健忘筋骨支离而不束虽力疾以视事每失前而迷後岂能尽所职而副陛下之委任乎此臣之不容不去者一也古人爲太学之师者德尊望重而进退作则言动是效故人化其德而?傲革面柔懦有立礼顺克彰孝弟兴行乃爲不负上之委任焉今臣言无足取行无可法资浅望轻不模不范无以作新士习造就人才涖任己经二载而成効未有毫分虽使久於其职亦恐终於无补又岂能尽职而副陛下之委任乎此臣之不容不去者二也今六馆生徒有年虽老耄犹欲挨岁月以出身者有才虽庸劣亦将干利禄以肥己者纷然希进充塞选途寡廉鲜耻可贱可恶皆由臣等之爲师者老不知休病犹固位昧周任不能之训忘圣人在得之戒以致其然不正其本曷齐其末昔晋之范宣子让而其下皆让臣既他无所能辄欲以身爲教恳求避位使後学皆知无能不可以妨贤老病不容於窃禄有所视效而兴其廉耻庶或有补於风教即臣所以尽职而副陛下委任之万一焉此臣之不容不去者三也臣有是三者义所当去而縻禄不去则爲上负天子下负所学得罪於名教大矣故敢不避鈇钺之严而再申前恳伏望圣慈察臣衷诚非由外饰俯赐矜怜特勅该部照依考察事例放臣囘还致仕或与闲住使得养疴林下待尽余年庶全圣主始终之恩成微臣进退之义矣
乞照例休致疏
臣窃惟旧制凡官年七十以上精神衰倦许令致仕而考诸礼经亦有大夫七十致事之典盖引年纳禄乃古今之通义也臣以疎贱遭值圣明素乏材猷滥应器使历官四任而劳効蔑闻窃禄三朝而涓埃无补桑榆未奋蒲柳遽零年已满乎七旬身尤困於二竪两目昏花视物如隔烟雾何能鉴别乎文词双足痿弱平行若步山坡安可周旋於礼度久患心脾呕泄已属沉疴时常臂指风痹将成痼疾虽图报之丹心未尝敢替而已衰之筋力卒难复强奉职弗堪妨贤是愧若复贪縻宠利未免违犯宪章臣於昨岁已将老病不职缘由两具奏疏冒干天听乞放归田而未奉俞音曷胜悚惧今臣老病日增衰颓益甚余生无几自知难恋圣朝於例合乞致仕故敢不避烦渎之诛复致迫切之恳伏望圣慈怜悯察臣前後所陈皆揣分而发於真忱非慕名而过爲矫激俯从私愿率由旧章特勅该部检会臣前二奏及查考臣出身脚色年岁容令致仕或与养病闲住使得生还故里终老首丘不胜万幸
乞放归田疏
臣学非适用才不逮人偶玷科名屡叨官使思致身以图报惧陈力之不能久谢病以归休忽蒙恩而起用强扶老病之躯冒处师儒之任涖官三载而绩用无成行年七十而衰颓益甚既抱素飱之愧又当纳禄之时目昏齿痛手痹足软夜卧而痰嗽不宁晨兴而脾泄爲患疾苦多端余生无几实难任职非敢饰词爰自前岁以及今春已曾三具奏牍备陈老疾不堪奉职无状情由冒干洪造乞容依例致仕而未奉俞音倍增惊惕臣又查得先年本监祭酒陈敬宗曾以年满七旬奏蒙钦准致仕今臣才行不逮敬宗远甚而年同於彼病加於彼若复强顔窃禄则旷职妨贤罪益大矣故敢不避烦渎之诛复致哀鸣之恳伏望圣慈俯顺下情申明旧制乞勅该部检会臣三奏查照前祭酒陈敬宗事例将臣放囘致仕俾得生还故里待尽余年不胜感戴
陈言治道要务疏
臣闻天道以元生万物而圣人体元以治万民故即位必称元年而建元必殊徽号盖与天下更新示其所以爲治之意使人心知所向望也洪惟宪祖以成化纪元盖欲治化之成就而先帝以弘治纪元则欲治道之恢弘皆即爲治之大効而言其规模固己弘远矣今皇上龙飞御极绍承大统而建元独取於正德乃究其爲治之大本以寓继述之意能正其德则何患乎化之不成而治之不弘也哉臣有以知陛下真不世出之主负大有爲之志可以四三王六五帝而增光於列圣矣然以正德爲名当求正德之实必如唐刘蕡所谓居正位亲正人发正言行正道而後可以正德必如董仲舒所谓正心正朝廷正百官正万民而後谓之正德苟德有未正则虽令不从欲求治化弘成庸可得乎臣以菲才待罪胄监而老病衰颓不能久事陛下无以补报大恩兹已具疏乞骸将归死首丘而犬马之诚耿耿不能自已敢摅一得之愚以正德之所当务者条爲五事效野人炙背食芹之献以爲新政涓埃之助伏惟圣明择其可行者而见之施行则宗社无疆之休生灵莫大之幸也爲此开坐具本谨具奏闻一曰勤圣学臣闻明君以务学爲急圣学以正心爲要若尧舜禹汤文武之圣商高宗周成王之贤莫不孜孜於学讲明义理正其心术以爲修齐治平之本又设师傅保之官有诵训箴谏之臣朝夕左右责难陈善以濳格非心而薰陶成性故其圣德隆茂王猷允塞而致雍熙泰和之治也下而汉唐宋之英君谊辟亦莫不然但其学有未至故其治不古若洪惟我太祖高皇帝於退朝之暇延接儒臣讲论经典又书大学衍义於内殿两庑及书洪范掲於座右以备观览盖虽生知之圣必从事於学也列圣相承率由是道今陛下出震继离始登大位即以正德纪元而又开经筵亲儒臣以讲读经史阐明圣道固有志於学矣但经筵之开讲有日而儒臣之进见有时学问工夫未免间断一日暴之十日寒之有剪桐之戏而莫与箴规违持养之方而无从谏止则所以辅成圣德者或未备也臣愿陛下经筵之外听政之余时召师保大臣侍从文臣引之便坐讲论经术咨询治道照依唐太宗引十八学士於禁中故事不必限其日时烦其礼貌接以诚意假以温顔使人人得尽言以输其忠循习既久化与心成则出入起居罔有不钦发号施令罔有不臧施之任人而邪正以辩以之立政而事皆可法其於盛德岂小补哉董子曰勉强学问则闻见博而知益明勉强行道则德日起而大有功此今日正德之先务也惟圣明留意焉天下幸甚二曰隆继述臣闻武王周公善继人之志善述人之事而夫子赞其达孝孟庄子不改父之臣与父之政而孔子称爲难能则爲嗣世之君者不可不从事於继述也昔我太祖开创之功比迹汤武其立法制度以埀训於後人者至备先帝守成致治之美恊德成康其盛德大业之增光於前烈者尤盛岂非陛下之所当继述者乎先帝在位之日尊养两宫备殚孝敬亲任大臣延问治道寛假言官乐闻谠论罢工役而止贡献放鹰犬而出宫人不荒声色不事游田皆其善行之可法者陛下所当遵守而不变又尝念户口之消耗而议抚恤之宜以盐法之废弛而求拯弊之方清查禁军以革滥冒沙汰冗官以节财用皆其志之欲爲而未成者陛下所宜继成以终其志其纂修会典则欲举祖宗之旧章而见诸施行其节修通监则欲考前代之成败以爲法戒尤陛下所当究心而从事於其间也不独是焉又当取圣祖之皇明宝训洪武圣政诸书置诸座右日与大臣讲议举其彛典而施诸今日则爲能尽继述之道而见陛下正德之实矣昔啓能敬承继禹之道而建四百年之夏成王能式刑文王之典而衍八百年之周惟圣明留意焉天下幸甚三曰谨大婚臣闻天子之与后犹日之与月阳之与隂相须而成者也故礼以大婚爲重自古圣王於婚姻之始皆博访令族简求淑德然後昭告宗庙成以婚礼而未婚之前又必教于公宫有师傅保姆教以妇德妇言妇容妇功教成而祭所以成妇顺也昔宋哲宗以幼冲嗣位将行纳聘其臣范祖禹上奏宣仁太后论纳后所宜先知者四事一曰族姓二曰女德三曰隆礼四曰博议吕希纯则言当采德阀不宜参用隂阳数术以男女年命而勘婚而彭汝砺又言当蚤择而素教之盖王化之始万福之原选之不可不精教之不可不预而礼尤不可不正也伏惟圣朝列圣皆有内德之助以成重熙累洽之治非偶然也今皇上圣德英明睿质纯粹天命降鉴必厘圣女以佑皇家近闻分遣内臣各处采择所得必非一人伏望陛下远稽先王之礼近取宋臣之言上思天地宗庙之奉下爲万世子孙之计乞命内阁及该部大臣考究典礼审处事宜必由德选不以色进当此谅隂之时姑缓册立之期俟毕祥禫以成嘉会照依宋哲宗故事将所选者暂处太皇太后宫中使之观法壼仪择师傅保姆之贤修言德功容之教严服饰之节陈图史之戒凡寝食坐立视听动作一皆约之以礼而弗纳于邪教之既成又以四事察之必有关雎鹊巢之德葛覃樛木之行足以母仪万国表正六宫然後设幄于内成以六礼以定后妃之位以正天下之本以对上天之丕显休命则礼行告庙史无愧辞非惟古训不违尤於孝道有光仪刑四海埀法万世而文王二南之化复见於今日矣陛下之正德孰有大於是乎臣老且耄不达时宜而惓惓爱君之念夙夜不忘敢昧万死冒进狂言惟圣明留意焉天下幸甚万世幸甚四曰重诏令臣闻人君所以鼓动天下者在乎诏令而诏令所以行于天下者由其信孚所谓大哉王言者也苟发之不妄而持以必行坚如金石信如四时则敷天之下莫不耸听而厌服书曰令出惟行传曰令重则君尊诏令其可以不重乎乃者陛下登极之初涣颁明诏布告天下有谓国家财赋有限而议裁减文武冗食之员及裁取各门房仓库与各处添设之内宫又谓盐粮爲国用所急不许势要之求讨占窝所以节国用也又谓皇亲势要之受献地土侵夺民利而治以重罪又谓内外势要占夺军民地土而限令改正退还所以恤民隐也凡此数条皆经国之远猷爲当今之急务天下闻之莫不歌颂圣德以爲军民困苦庶其有瘳逮今已朞月矣而冗员之裁减取囘者无几势要之治罪退还者未闻故内阁大臣有政壅不行而诏书所载尽爲虚言之奏六科诤臣亦有冗员复留传奉复作而号令不信之章则陛下之诏令耳目所及己有牵制而不能行者矣何以行之天下乎成汤之所谓朕不食言者其道何如而汉之吏不奉诏者其罪当何如耶臣愿陛下主之以刚果守之以坚凝勿以巨室而寛假勿以嬖媟而姑息从羣臣之言而治不奉诏之罪则法行自近泽被生民而四夷莫敢不服矣此系正德之要务也惟圣明留意焉天下幸甚五曰敬天戒臣闻天生圣哲非常之君必遭非常之变以警动其心使之忧勤惕厉修政立事以致非常之治若尧汤之水旱成王之风雷与宣王云汉之虐莫非天心仁爱之所在故尧舜以儆予爲念成汤以六事自责成王悔过出郊宣王侧身修行皆能变灾爲祥转祸爲福以其能致敬天之诚也臣又伏读五伦书所载我太祖皇帝开基之初屡遭亢旱而圣谕以爲欲弭天灾但当谨於修己诚以爱民故减膳素食宫中皆然而免民之田租既尝素服徒步诣山川坛设藁席昼曝于日夜卧于地三日而大雨沾足又尝躬祀百神而曰苟有罪责宜加朕躬毋爲民灾其罪己修德如是故能开创大业聿政隆平而埀无疆之休非偶然也今皇上天生圣哲初政清明求言图治孜孜不倦固宜其治効益隆而休徵毕至也奈何即位以来星文示变霪雨爲灾天鸣于西土地震于南京而陕西又有灾伤之患生灵嗷嗷有识凛凛深怀不测之虞所谓非常之变岂非天心仁爱而欲陛下厉非常之志行非常之事以济其变乎书曰天视自我民视天听自我民听凡国家之行政用人但不合乎衆情即有违於天意如有罪而不诛无功而滥赏或幸门旁出而大臣不得行其志或势要把持而百司不能举其职民已穷而征求之愈急财已匮而侈费之无节若此类皆天心之所不豫而灾变之所由生不可以不察也伏望陛下远师帝王近法圣祖先以侧身修行之诚解谢上苍又以罪已求言之意敷告下土日与在廷大臣讲求致灾之由以尽弭灾之道凡用人行政之有违於天意者悉从纠正内外恊心上下交修以承天心仁爱之意庶几精神濳通和气感召民心悦而天意得则陛下之正德不爲虚文矣惟圣明留意焉天下幸甚
乞恩致仕疏
臣近以身衰多病不堪奉职而年满七旬谊当纳禄己经节具奏牍丐求放老归田冀蒙矜允不意叠承恩旨曲赐勉留顾惟疎贱小臣何敢上当隆眷感极泪零曷伸报称固知臣子所当尽瘁君父不容再渎但臣待罪胄监窃禄无补於今秋七月初五日三年考满例该赴京给由况当龙飞御极之初克修虎拜稽首之礼以瞻天日之光以际风云之会此臣夙昔之至愿也奈何事与心违命不时偶顷因四五月间感冒雨湿忽患膝胫疼痛而拜跪步趋之弗便迨及六月以後又伤酷暑加患烦渴痎疟等证而昼夜寝食之不宁比之前奏所陈诸病尤觉沉困亦曾具呈南京吏部爲因本监缺官一向扶病管事今欲勉爲考绩之行躬致乞骸之请而疾势日增砭剂靡効惟恐困毙道途莫能趋诣阙庭苟不早谋所处未免重贻後悔思得近者南京工部尚书李孟阳三年考满及前南京吏部左侍郎杨守址六年考满以老病不能给由并荷圣恩钦准致仕臣虽名位才德弗敢僭儗二臣而年老多病事体相同兹不能己敢用援例申恳除将考满公文呈缴吏部离任访医调治听候外伏望圣慈弘敷一视之仁俯从羣下之愿特勅该部检会臣前後所奏免臣赴部给由亦容照例致仕庶得休养沉疴少延残喘则臣未填沟壑之前皆感戴恩波之日也臣不胜祈天俟命屏息待罪之至
乞恩养病疏
臣以菲才待罪胄监而年余七十身婴百病乞骸章疏己四五上矣上年七月初五日三年考满蒙南京吏部咨送给由因患膝胫疼痛烦渇痎疟等疾势甚危困不能趋诣阙庭又经具疏陈情乞照尚书李孟阳侍郎杨守址事例放囘休致当将考满公文呈缴吏部而离任访医调治冀蒙矜允敢谓圣慈怜念衰残未即捐弃累降恩旨曲赐勉留且复谕臣有疾善加调理不必固辞是虽天地大造之仁父母罔极之恩不能过也臣虽至愚岂不知感谨己照依奏奉钦依事理未敢再词陈乞惟务悉心调理但在外访医事多不便卒难调理恐致伤生不得已暂囘原籍以便汤药之奉急欲病痊给由以尽臣子之恭不意二竪相困衆疾交缠砭剂虽勤功効难见历秋徂冬病随时变自十二月以来忽患脐腹绞痛泄痢大作昼夜无度血气顿虚而手足风痹之病滋甚头目旋晕之疾又加气喘逆而痰嗽不止齿摇动而肿痛难堪目全昏眊腰苦酸疼视履动作皆有所妨精神志虑俱己凋耗惟堪偃息在床不能起发上道顾形骸之若此縻宠禄以何安谊当再疏乞休而以累奉诏旨丁宁不容固辞又复中止历访诸医咸谓病根深痼须当稍寛以岁月不能责効於旬时复念臣当考满离任之後给由在告之时身虽不当事任心犹不敢自安今病之痊否既未可期而本监缺官已踰半载若不举奏铨补不无隳废职务有误教养则臣之上负国恩下妨贤路罪益大矣故虽休老之牍未敢重陈而久病尤不容不沥诚以上请也伏望圣明以敷教爲重以作人爲务念贤关非可以养疴而师范讵容於旷职勅该部别推儒彦往司国学容臣在於原籍从容调理俟有痊可之日另行赴部给由以终考绩之事以听黜幽之命则官职不至於久旷余生或赖以保全臣不胜感戴天恩之至
恳乞休致疏
臣自少时身多疾病暨乎中岁髪白早衰出身踰四十年历任仅满三考卧病之日常多居官之日常少盖小材不可大受而薄命难胜重禄故往往在职而身困去位而身安昔佥闽宪既缘瘴疾而乞休昨长成均又以衰颓而废事臣量能度分自知止足故尝以年满七旬而身婴百病弗堪奉职居官已经五上乞骸之疏荷蒙圣慈屡赐勉留未即俞允继因三年考满而衰疾荐增不能赴部给由又经再陈谢病之章幸蒙恩旨谓臣累陈有疾情词恳切准囘原籍调理病痊之日有司来说起用圣明之拳拳下臣而曲加体貌未忍捐弃恩意无不至矣臣虽愚无状知感实深爰自去春以迄今岁四处求医百方治疗冀获有瘳殒身图报奈何年命穷促二竪纒绵病切膏肓难望收功於药石疾成残废何能奋志於桑榆顾犹赘名仕籍之中未尽纳禄之义虽无责任亦所未安臣尝窃考祖宗之法揆以先王之礼凡官员七十以上皆许致仕迩者廷臣建议又欲申严致仕条限盖以是爲人臣进退之大闲不可违越也臣今年七十有二假令无病亦合告休况又加沉痼之疾久伏床枕崦嵫己迫决知无补於明时锺漏有期讵可更亏於晩节设不自陈岂能免於违戾圣制干犯名教之罪乎敢殚愚悃重有哀祈伏望圣慈弘天地之仁垂日月之照悯臣疾惫俯赐矜从特勅该部申明旧章查考臣出身以来年岁容令依例致仕以全素履怅余生之无几惟冀首丘顾洪造之未酬敢忘结草愿从衢壤之民同効华嵩之祝则臣虽死之日犹生之年也臣不胜感激恳祈之至
辞太常卿疏
臣先任南京国子监祭酒三年考满爲因年满七十身婴百病不能赴部给由己於正德二年二月内奏蒙恩旨许囘养病继因病久不痊弗堪奉职於正德三年二月内奏蒙恩旨准令致仕养疴待尽三载于兹忽于正德五年十二月二十三日蒙吏部差办事官孟伟齎到急字一百七十八号劄付陞臣南京太常寺卿荣命下颁惊魂失措伏念臣少无学术老更衰疲虽叨过实之名初非适用之器分甘守於贫寒念不萌於荣进岂期休退之余复拜优殊之命擢授奉常之长兼领夷夔之任典司礼乐孚和神人职务虽简而责任尤重非有硕德雅望如汉桓荣唐杨绾宋范镇者莫膺是选臣顾何人敢承其乏资浅望轻揣分非所当得才庸德薄度义尤所不堪昔爲祭酒四品之官且不能负荷而丐休今进太常正卿之位又安敢侥觎而冒处第深维谷之忧庸致循墙之避况在纳禄挂冠之後又当逾七望八之年非惟礼当谢事抑且病难从政心膈烦疼腰脊酸痛夜卧频苦於痰嗽晨兴每患於脾泄兼以目昏头眩手战足痿行必柱杖而後能步拜必待扶而後可起嗟大耋之将至岂荣禄之可縻惟欲倚床而伏枕焉能赴官而供职此臣所以忧遑迫切不能不吁天而祈免也敢陈卑悃上渎宸聪伏望圣明曲加仁恻俯赐矜从收囘新命特勅该部别选名德以充厥任则名器不至於滥授职务亦免於旷瘝容臣仍以旧官致仕庶凭药石之功少延蝼蚁之命臣无任激切恳祈待罪之至
辞陞侍郎疏
臣近承吏部咨文正德六年四月十一日钦奉圣旨陞臣南京礼部右侍郎闻命惊惶殒越无地缘臣先蒙圣恩赐老归休养疴待尽己越四载忽於上年十二月内蒙吏部劄付陞臣南京太常寺卿臣旧患未瘳强扶拜命心踧踖以不安顔忸怩而罔措自惟才庸德薄弗堪器使而年衰疾惫难勤职务己经沥诚具疏上渎宸聪乞赐寝罢恩命仍前休致俯伏以俟冀蒙矜允岂谓愚诚未达而睿眷加隆奉常之除才经数月而贰卿之命复下九天恩厚踰涯感深次骨窃惟礼部古号清曹而侍郎今爲显仕班聨禁从位应文昌政佐秩宗职兼献纳非素负一时之望岂能恊衆论之公有如臣者学不足以知方才不足以应务徒持衰惫之身敢玷清华之选且奉常春官之属既非小材之所能堪况侍郎春官之亚又岂愚分之所当得宜黜而陞在舆情固爲未惬而求退得进使臣心何以自安非惟覆餗之可虞抑亦妨贤之是惧若躐承於新渥必深负於隆恩臣又年踰七十患在膏肓内有心疼脾泄眩晕痰嗽诸疾不时举发而血气久衰形骸疲瘁弗能促程而赴任外有目昏手战腰痛足痿等证日增月盛而衆体皆废神识昏眊莫能居官而治事虽赤心之未忘顾余生之无几苟不恳休退避必将自速颠跻是用再沥丹诚重干洪造伏望圣明矜察愚衷收囘成命特勅该部别推英彦以佐春官容臣仍以旧官致仕使得栖息衡门少延残喘而咏歌圣化爲太平之散民不胜幸甚臣无任激切恳祈之至
谢存问恩疏
正德十一年五月二十六日钦奉圣旨章懋学行纯正年高望重着有司时加存问以副朝廷优礼耆宿之意钦此钦遵蒙吏部勘合类行浙江布政司转行本县仍行与臣知会臣即於九月二十日望阙谢恩讫闻命自天措身无地伏念臣先任南京国子监祭酒爲因年满七十身婴百病不能赴部给由累七疏以乞骸历三载而得请至正德三年正月内荷蒙圣恩钦准致仕继因皇上更新大化召用故臣猥及衰庸亦蒙甄拔既起臣爲南京太常寺卿复陞南京礼部右侍郎臣以病衰日甚不堪供职再疏陈情乞仍旧官致仕又蒙恩旨还着做侍郎致仕臣叨荣过望图报无由苟非仰荷於生成宁获退安於田里今养疴又几十稔而颓龄已越八旬岂图垂尽之年复拜殊常之宠涣颁温旨假以学行之褒仍令有司加以存问之礼是即文王善养老之仁政武王不忘远之盛心也但优礼甚非薄福所能堪而褒词亦非愚分所当得愧无劳効滥冒洪私宠至而惕尔惊心感极而泚然汗背省循无谓拜受何安盖由恭遇皇帝陛下明同日月之照临幽微必察德并乾坤之覆载巨细不遗溥先王仁民爱物之心崇前代尚齿尊年之典遂令衰耄自此侥踰臣敢不仰体深仁益坚晩节虽驽骀已病难効力於驱驰而葵藿未残肯忘情於倾向戚戚动江湖之虑惓惓怀畎亩之忠伏愿陛下清心寡欲以养圣躬明目达聪以隆重治壮皇图而求固绵国祚於无疆臣无任激切感恩之至
辞陞尚书疏
奏爲辞免陞职事臣於今年六月内准吏部咨文钦奉五月初二日圣旨章懋德望隆重陞南京礼部尚书仍旧致仕着令有司以时存问钦此钦遵当即望阙谢恩外叨荣过望闻命惊心伏念臣素无实学谬沗虚名昔尝备员国学既以年及挂冠而丐休继蒙起佐春官复以病难就职而纳禄自获退安於田里无非仰荷於生成今颓龄已越八旬而养疴又逾一纪敢期末路复际昌辰恭惟皇帝陛下以宪祖之文孙承孝宗之大统聪明天纵英睿夙成革故鼎新补弊兴治元凯登庸共兜流放欲风厉於四方之士庸假宠於一介之臣遂令朽质荷此殊恩误称德望而陞以尚书职名重於华衮之褒仍容致仕而着有司存问过於安车之宠臣抚躬非据度义奚堪倘复贪荣而不知止足必将踰分而自取悔尤反覆以思凌兢而惧不容不吁天以祈免也伏望圣慈特勅该部追寝尚书成命容令仍以旧官致仕俾臣生无愧容死无遗憾爲幸大矣伏愿陛下当此造化阳复之时益修人事大来之泰亲君子而远小人崇正道而息邪说独揽朝纲毋使大权旁落坚持国论罔俾士气摧伤以帝王之道爲必可行以圣贤之言爲必可信不迩声色无殖货利言思可复事必有终广言路以开贤路结民心以顺天心巩皇图於不拔绵国祚於无疆臣苟延残喘获覩太平尚从击壤之民同致华封之祝臣不胜感激恳祈之至
议处盐法事宜奏状【代某中丞作】
谨题爲议处盐法利弊以禆国用事臣闻盐之爲用乃生民食味之所急而国家经费之所资爲物虽微其利甚博不可以一日而缺焉者也然在虞夏之时不过以盐充贡而未尝或专利於上成周之盛虽或以盐名官而未尝不同利於民因齐相管仲而盐筴始正汉用桑孔而盐禁始重其源一开末流无所不至矣臣以菲才叨官台察钦蒙圣恩差往两浙等处巡视盐课按行属郡访求民隐得其所当行者数事一曰存恤竈户夫盐之所出虽由土产而其成用必资人力海滨之民以煎盐爲业者谓之竈户其采办薪蒭朝夕烹炼不胜劳苦固皆在所当恤而单丁老弱家计贫难者煎办不前课入不敷屡遭鞭挞之苦而盐入於官或被雨水销熔又有追陪之患此穷户之尤可哀矜者也若蒙轻其岁课使纳折色庶几寛民一分使之稍可存活是即生死骨肉之恩也其有丁力衆多家道殷富爲总催大户者煎盐既多私卖尤广亦宜有以处之合照黄册事例凡民户之里甲有缺就将啚内丁粮高大者析户当差以补其数若以竈户之丁多家富者亦行析户充役照丁办课以补?籍逃絶皆免杂泛均徭则差役均平而岁课不亏矣二曰轻减盐粮国初尝命盐司以掣下余盐行令各县差人赴司关领囘县分给小民计口食盐而纳钞以偿盐价民感上恩得盐而纳钞固所乐也厥後盐司久无余盐关给而盐钞又改爲盐粮惟市民仍许纳钞而乡民皆纳盐粮又使之远输外郡则不惟米价高贵而远输劳费十倍於纳钞则乡民之受困甚矣若得照依市民一体纳钞固爲大幸如或不能即改亦乞照依秋粮折色事例纳银准钞使民受一分之赐又若大旱之遇时雨亦爲幸矣三曰申禁盐窝昔我圣祖以边城险远兵饷不充而粮运劳费乃命商人输粟边仓而多给引盐以偿其费商人喜得厚利乐输边饷公私两便最爲良法近年以来法久弊生每遇开中之时权豪势要之家诡名请托占窝转卖商人不求於彼无路中纳以故中盐者少边饷不充而国家失利爲害非轻先朝虽有禁例而权豪玩法仍袭前非未能尽革伏望特赐宸断申严前例有犯必诛使人知警惧则其害可除而边饷无不足矣四曰盐商挟私夫商人输粟饷兵受盐于官出外平卖利亦厚矣而有贪得无厌者乃於正?之外贿求场官私加斤?有一引至三百余斤者而掣盐之後运入江船又买私盐夹带在船混同发卖亦有经过关津贿求批验盘诘人员不行照引截角或十中止截一二径自越关到於所往地方发卖而卖盐已讫不即缴引再买私盐仍将前引影射过关随处发卖往复数次多取价利直待上司催取然後缴引其载盐船户亦买私盐夹带前去混同货卖此皆商人之倚官挟私所当禁治者也臣於前项奸弊虽闻人言未得实迹难便究治律中己有夹带余盐及旧引影射之文则必先尝有是事矣与其治之於己然孰若禁之於未然乞勅该部移文各处巡盐风宪选取亷能官员照依出场盐数从实称掣就行责取商人重甘结状如有前项奸弊甘当重罪尽将财本没官而载盐船户有犯者亦将船只没官及行访察沿路关津经该官吏凡有容令引不截角及旧引影射不行举觉者皆问賍罪则人知警惧不敢挟私而官盐不至於阻滞矣五曰禁治盐徒盐商之倚官挟私而夹带影射者臣既己言之矣其有肩挑步担而沿街货卖者亦私盐也又有座船红船水夫及各处船户到於杭州揽载钦差内外官及各处经过官员行李在船昏夜收买私盐藏在船内经过关津不敢盘问随其所往地方货卖此皆所得不多爲害亦小若严加巡察则不敢爲矣惟有一种游手无赖之徒不务本等生理什五爲羣乘驾小船出没江上其船多置篙楫满载私盐沿江上下卖与往来客旅百杂人等有不肯买者则将私盐一包去入船内口称巡捕恐吓取财得财即去其私盐卖尽浮游江中遇有客船遭风着浅不能行动窥见船中人少?舟无侣即便拥衆上船肆行抢掠舟人见其势凶力不能敌任其所取不敢与抗抗则必被伤害掠得财物囘船衆手举棹运船疾行江面濶远顷刻之间不知行往何处失其所在无处跟寻惟有呼天痛哭而己又有船行遇晚未及止宿或船行太早天色未明亦与遭风遇浅者同皆被劫夺此等盐徒肆无忌惮积习成风恐生他变若唐末之王仙芝黄巢元末之张士诚皆盐徒也不可不早爲之所乞勅巡盐御史选差府卫佐贰官各一员带领巡捕军余及应捕人等以巡江为名沿江上下往来巡察上至桐江下至曹娥及江之两岸小港一皆遍历务使盐徒尽散官盐通流而国家常获其利矣凡此数事皆为国之要务其前二事见民患之不可不恤盖以民爲邦之本也其後三事明财用之不可不理盖以财爲民之心也能举仁民之政使民无失所则尊君亲上事必有终而国本固矣能尽理财之道使财无散失则聚人得衆生财有道而国用足矣长治久安之道岂有外於是哉臣学识寡陋不能有所建明但以职居言责不容缄默敢以一得之愚上渎宸聪如蒙准言乞勅该部看详事理参酌时宜择其可行者赐之施行则天下幸甚
枫山集卷一
<集部,别集类,明洪武至崇祯,枫山集>

[book_title]卷二
钦定四库全书
枫山集卷二　　　　　　　明　章懋　撰书简
登第後寄乡先生
某尝闻先生长者之教以为义理工夫乃致君泽民事业非真知实践有得於己者未见其有实用也始者亦尝志於是矣顾为科举之学所汨弗得实用其力区区从事於呻吟占毕者十余年於道竟无所见於心竟无所得惭负明教多矣今者奉亲命就试春官非敢遽志乎富贵也亦曰欲释去举业之累得以专志於学耳主司不以其才之未足以用世也举而进之天子之廷使陈其所志某也学力之未充识见之未广世故谙练之未熟虽有致君泽民之心道则未之尽也一时对扬明诏虽不敢曲学阿世而所言者不过蹈袭腐儒常谈何能有禆於君德有益於时政哉荷蒙圣明好察迩言不遗葑菲遂使一得之愚亦见采纳每怀董仲舒刘去华辈慷慨论事切中当世之务真为匡济之策有用之学未尝不深自惶愧欲追跂而未能但窃喜自今可以少遂读书修己之心又幸朝廷以年少初进未堪任以事也姑与之禄使之就学翰林且命师以教之盖欲望其成材也切矣感冒国恩至隆极厚不知何以为报私念惟有日夜淬砺勉於学问以冀一才一艺之有成庶几他日可备犬马之役以少报国恩之万一若曰幸科举之就手慕荣利而动心则愚岂敢惟先生夙知某者故敢布其所怀虽然硗硗者易缺皦皦者易污况某以涉历未深操履未定之学一旦置其身於京邑纷华靡丽之衢放荡胶轕之境易以隳厥所执深惧其修於家者坏於廷也伏望先生以其平日独得之学时发一二以订其顽砭其愚推而纳之君子之域使其不终为宵人之归以贻乡先生辈之羞则幸甚夏暑不审体履何似乞为吾道自爱
复罗一峯【名伦字应奎後更字彛正】
乡约之行欲乡人皆入于善其意甚美但朱吕之制有规劝无赏罚岂其智不及此盖赏罚天子之柄而有司者奉而行之居上治下其势易行今不在其位而操其柄己非所宜况欲以是施之父兄宗族之间哉或有尊於我者吾不得而赏罚焉则约必有阻而不行者矣可不虑其所终乎在比之九五王用三驱失前禽夫子以为舍逆取顺盖来者不拒去者不追不能必人以从我也凡入约者必其诚意感孚革心向化而後可有不能从则当听其出约今欲假官府之权力邀强制以必人之从己殆非所谓显比之道也又闻族人有为盗者必亲置之死地此於当代之典先王之制圣贤之事皆所未闻孔子曰古之为盗恶之而不杀也不先其教而一杀之是以罚行而善不反刑张而罚不省若孟子所谓不待教而诛者盖指杀人于货之盗而言耳如穿窬鼠窃而皆杀之则彼御人於国门之外者将何法以加之乎礼曰公族其有死罪有司谳於公公既三宥之矣而又使人追之曰虽然必赦之有司对曰无及也然後为之素服不举如其伦之丧亲哭之夫以朝廷之上法度所在其处宗族之死罪者若是而况手自杀之乎又况罪不应死者乎以是知圣贤之在乡党其所以处族人者殆有不然昔汉人有为盗者曰刑戮是甘乞不使王彦方知彦方遗布一端卒能化盗使之道不拾遗是不犹愈於杀乎阳城居於晋之鄙晋之鄙人薰其德而善良者几千人温公与康节在洛里中後生皆畏亷耻欲行一事必曰无为不善恐司马端明卲先生知是皆君子之居乡有不约而自化者以先生名德当不下於诸公自身而家自家而乡久於其道彼将自孚何用汲汲乎强人以从约重法以禁盗耶虽曰君子之所为衆人固不识然某之愚实有不能无疑者深愿先生熟思而审处之如使今之吉丰亦如温公康节之洛则朱吕之乡约庶可行矣
复郑御史克修【名已山海人】
久别无任悬仰人来辱书备悉比来动止皆与易俱且有砭订愚惰之意啓发良多慰感不已曩者克恭书来谓白沙称定山得天理之真乐而未得其详故以孔顔所乐周程所寻者其道甚大工夫最难言之盖因克恭有过情之誉仆不敢当而及之耳初未尝妄有方人之意也而克恭又累数百言以辟其非某之率易妄言惭罪为甚今得吾兄之言乃知白沙所以称定山者固亦平易而非过高之论与仆之言自不相妨如曰脱去名利则凡幽人隐士皆能之未足为定山之高致盛节也如曰少有家累为未游五岳之向平则亦人之常情耳在圣贤则无此累矣或问顔子在陋巷而顔路甘旨有阙不能无忧朱子曰此重则彼自轻夫以事亲甘旨且不足为累而况以婚嫁为累乎彼向平者读易而未知死何知生是犹未逹於原始反终之说也其游五岳名山亦不过絶人逃世为洁耳岂圣贤之道哉是又似卑吾定山矣至引康节之言谓其得天理之真乐则又以风流人豪英迈盖世者目之视前所谓脱去名利如向平者又不足言矣岂既抑之而复扬之亦有深意乎今就康节而论明道曰尧夫诗才做得识道理却於儒术未见所得又曰尧夫之学要之亦难以治天下国家其为人无礼不恭惟是侮玩谢子又曰他只见得天地进退万物消长之理故敢做大於圣门下学上逹事更不施功所以差却朱子则谓康节之学似老庄似扬雄近似释氏往往皆有不满之意焉盖无下学上逹工夫已非孔子之学而无礼不恭又岂若顔子之克已复礼者乎所学如是吾意其所得之乐亦未必为孔顔之乐也朱子论孔顔之乐必曰博文约礼而竭其才则庶乎可得是先由学问之功而後得其乐也今康节之言乃曰得天理之真乐则何书不可读何坚不可攻何理不可精是先得此乐而後可以读书精理其言似乎倒置苟非有康节之天资孰能不假学问而自得其乐哉详味白沙书意盖谓定山既得康节之乐又将读书穷理以求进於孔顔之乐耳若仆之愚见则就孔顔之乐论之故谓今之学者未易可及何尝甚异於白沙之言哉若因白沙之言谓定山已得顔子之乐则到此地位守而化矣所谓虽欲从之末由也已尚何假於书之读坚之攻而理之精乎今吾兄与克恭之辩若是者岂诵白沙之言而未之思耶来教有云真乐在天地间人人有之人各有是性有是理则各有是乐矣愚窃以为谓天理为人人有之则可谓真乐为人人有之则不可盖凡厥有生均禀同赋理固人之所同有也然自气拘物蔽之後刚柔善恶知愚贤不肖万有不齐惟夫上知大贤能克己复礼此身此心从容?泳於天理之中者乃能得其乐耳若有一毫之私意纷扰於其间则不能乐矣然世之圣贤常少而愚不肖者常多其可谓人人有之乎其他有所乐者皆吾兄所谓乐非其乐而不得为真乐者也何可与之同日语哉来教又云诸老先生寻孔顔乐处则大有得焉者也今指之为所欲寻者不识诸老先生之於真乐其有得其未得耶窃闻濓溪每令二程寻孔顔乐处故以欲寻言之初未尝谓其欲寻而未得也盖寻者追而求之之谓如追已失之物而还之耳故寻之则有必得之理所谓我欲仁斯仁至矣者也是虽不言得而得在其中矣孰敢谓诸老先生为未有得哉特以朱子之言求之其所谓欲罢不能而竭其才者乃顔子之地位也然犹曰庶乎有以得之庶乎二字言之慎重若是盖未敢遽以为大有所得也朱子之不敢易言而岂後学之可易言哉先儒有云惟圣人然後能知圣人若诸老先生之所得非後学之所能窥测故不敢以亿度而言之也来教又谓信仆之言不几絶天下於无人耶不几使真乐作一话说耶不几阻後学之进耶愚谓自孔顔而下周程而上千五百年未闻有得其乐者由周程而来至於今亦数百年矣得其乐者又几何人哉是则真乐之徒为话说久矣岂亦区区妄言之罪哉仆之不敢以易言之者盖欲使人勉其难而非所以阻其进也自昔贤人君子处顺境而乐之者易处逆境而乐之者难若曾点之浴沂咏归康节之击壤歌咏皆顺境也惟夫床琴於浚井之日弦歌於絶粮之余以至饭蔬饮水箪瓢陋巷之中无往而不乐焉乃为境之逆而乐之真耳是岂人之所易能哉来教又谓寻乐为孔门第一事是固然矣而非初学之所可至也故夫子之教曰文行忠信博文约礼至於克己复礼主敬行恕先难後获之类各随高下而告语之未尝先有寻乐之说至濓溪之於二程乃令寻孔顔所乐之何事盖以其天资之高学力之至为可以与於此也而程子教人则自致知至於知止诚意至於平天下洒扫应对至於穷理尽性如曰以诚敬为入门以践履为实地如曰养?须用敬进学则在致知皆未尝以寻乐为言岂非其门人之未足以当此乎故朱子曰先贤到乐处已是成就工夫向上去了非初学所能求今之师非濓溪之师今之友非二程之友而说此事却似莾广不如且就圣贤着实用功处求之观於此言其意盖可见矣若吾兄与白沙定山贺谏议诸君子负豪杰之才学圣贤之学为今之濓溪二程则其深造自得固所优为如仆之不肖敢易言哉自幼为学虽未尝无寻乐之心然自省於日用之间言焉未能无口过则有所不乐行焉未能无怨恶则有所不乐隐微之间念虑之萌而真妄错杂又有所不乐行年五十方且战兢惕厉求为伯玉之知非寡过而未能其於天理真乐诚然未之有得故其言之卑陋若是惟吾兄不鄙其愚引而置之安乐窝中则幸甚
复贺黄门克恭【钦】
近舍亲回自辽阳获奉闰月三日手教兼有药材之贶其所以砭订不肖身心之疾者至矣何感如之某自离索以来因循苟且希圣之心不笃又弗亲贤取友以求辅仁之益向上一步工夫无由自进诚如来教所云庄诵数四责善之谊凛然虽相去数千里外如对顔面而聆箴诲也敢不愿安承教但谓仆不亲白沙而踈於仲昭孔易则非志之不欲乃其势有所不能盖家贫亲老事育不给若千里远游未免贻亲之忧且无以为行费何由而自遂耶前书所论天理真乐之说盖因与进不肖而过其情所不敢当故有区区末学敢易言哉之语初未暇致疑於白沙称定山也吾兄以是责之似过深矣虽然若区区愚陋之见亦不敢不详陈之以求正於有道也昔朱子论孔顔之乐有曰学者当从事於博文约礼而至欲罢不能而竭其才则庶乎有以得之矣以顔子之学至於欲罢不能而竭其才盖在请事斯语之後三月不违之时先儒所谓到此地位直是峻絶工夫尤难者也今曰二程寻乐在太中遣从学之初及再见则已得之矣岂顔子亚圣得之如此其难而二程得之乃若是其易耶且与朱子所谓先贤到乐处已是成就工夫向上去了非初学所能求者意有不同此愚之所以不能无疑也盖乐其天者乃仁者安仁之事如顔子之仁去圣未逹一间故止曰不改其乐视夫子之乐在其中者已不能无间矣圣门诸高弟德行如仲弓可使南面而夫子不许其仁是仲弓未能得此乐也安贫如原宪克伐怨欲不行自以为仁而夫子不许其仁是原宪未能得此乐也升堂如子路而愠见於陈蔡是子路未能得此乐也頴悟特逹亿则屡中如子贡而货殖焉则不与庶乎屡空者同科是子贡亦未能得此乐也当时惟曾点有浴沂咏归之乐夫子与之而行不掩言不免为狂故朱子曰顔子之乐平淡曾点之乐劳攘又曰点之乐浅近而易见顔子之乐深微而难知点只是见得如此顔子是工夫到那里了又曰曾点细密工夫却多欠阙便似庄列今人若学他便狂妄了观此数条则曾点之乐已不同於顔子矣以夫子之门从游三千莫非天下之英才其所称许者独顔曾二子然曾点已非顔子之匹则得其乐者或寡矣濓洛诸老先生奋乎千五百年之後能寻孔顔之乐而乐之孰谓其终身欲寻而未之得哉窃意其所得之乐视顔子未能无间耳顔子之非礼勿视聼言动决於一日之间微有差失便能知之才知之便更不萌作其不贰过者如此若程子自言十二年未能忘游猎之心与横渠言十五年学个恭而安不成明道曰可知是学不成有多少病在其所自言若是则其上视顔子亦岂无间哉所谓再见之後吟风弄月有与点气象者亦以其所见之到此田地故以点自况而未尝自儗於顔子也若其学顔子之所学而力行以造其极得此乐必将在於年高德卲之後伊川称明道年十五六时闻汝南周茂叔论道遂厌科举之业慨然有求道之志盖泛滥於诸家出入於释老者几十年然後返求诸六经而得之亦不谓其一再见而遂得也是虽诸老先生其可以易言之哉盖区区平日卑陋之见敢以质於吾兄幸为之订其讹而袪其惑也若吾定山天资之高学力之至加之二十年进修之功固当有得但以区区见闻有所未及故曰久不相聚未审如何盖亦自愧其识趣污下不足以深知定山云尔岂若来教所谓料其不能有为以造自得之地者哉来教又谓区区之意似谓今人断不能有与斯道者此则有说夫率性之道人人有之固不以尧舜涂人而异也然自气拘物蔽之後则不能齐矣人固有一言之合乎道者有一行之得乎道者有一日而至焉者有一月而至焉者谓之非道固不可然不过得道之一隅与造道之暂时而已求其能与斯道之传则非全体而不息者不足以当之未审执事之意其将以得道一隅者为有与於斯道乎抑亦以全体不息者为有与於斯道乎如以一隅为得则虽愚夫愚妇可以与知能行而况於君子乎如以全体不息者言之则自孔顔曾孟而下寥寥者千余岁矣宋之盛时称周程张卲然程子谓康节於儒术未见有得朱子谓横渠之於二程犹伯夷伊尹於孔子则张卲已不可班於周程矣南渡之後有朱张吕三先生焉然朱子谓南轩伯恭之学皆踈略南轩踈略从高处去伯恭踈略从卑处去则张吕又安可班於朱子耶由是观之其得斯道之传者醇乎醇者惟周程朱子而已岂不难其人哉游程子之门而学其道者多矣而和靖谓伊川未尝许一人游朱子之门者英材尤衆而得其传者独称勉斋他人皆不与焉当二先生之时见而知之者若是其寡也而况於闻而知之者乎有元之世学者皆推尊许鲁斋吴草庐其学非不各有所得将欲比而同之於周程朱子其亦可乎不可乎推古验今此愚所以恒怀孟氏卒章之忧而深有望於白沙定山与吾克恭克修诸君子也愿诸君勿谓已得其乐而自满益以顔子之非礼勿视听言动不迁怒贰过者俛焉日有孜孜以求至於欲罢不能所立卓尔之地则其所得之乐又将有大於今日者矣异时道统之传不在兹乎若某之至愚不肖虽未尝无寻乐之心然自省於日用之间言焉未能无口过则有所不乐行焉未能无怨恶则有所不乐隐微之间念虑之萌而真妄错杂又有所不乐行年五十方且终日乾乾战兢惕厉求为伯玉之知非寡过而未能其於天理真乐诚然未之有得无怪乎所议论所自处者如是之卑陋也惟吾兄不鄙其愚引而置之安乐窝中则幸甚
与韩侍郎【文】
不奉笑谈载更裘葛倾企之私与日俱积曩承手教忧时忧民深以国计为虑足见大臣身任天下之重得大易由颐厉吉之义良用嘉叹某窃以为时方多故财用匮乏欲求足国之道别无奇术须是力劝圣明躬行俭约裁省冗费而量入为出则经常之赋自无不足若侈费无节则虽头会箕歛亦无益也其次莫若访求善理财之人修刘晏之法变通有无亦可以济一时之急宋人有用淮东一路之鹾息足沿边三十万之军饷而连年不烦朝廷调度者亦惟用得其人耳但今以资格用人岂能济事若求之资格之外未必无其人也又今天下之财取於民者锱铢不遗不可以万计名为官用实无分毫入於公府而悉归私室苟能得人而钩考之皆可以充国用但非其人则不足以革弊而反以病民区区未敢悉陈之也先生开诚布公广益集思以古人之心为心故敢布其愚虑如此不知尊见以为何如某具疏乞归之事其老病不堪与情之不得已者前书陈述已详兹不复赘万乞垂念同年之旧特以一言逹之当道成全其归则知我之恩与生我者等矣瞻望门墙无由趋拜万为国家倍保崇重以永太平之基不胜愿望之至
与邓侍御【璋】
仰暴公子之威名慕韩荆州之雅望为日久矣迩闻绣斧南巡而宿蠧潜奸一时洗尽白叟黄童欢声载路老朽何幸获瞻道德之光而快覩澄清之政也乃者不意先生飞章天陛荐贤为国而不肖贱姓名亦赘其末此某之所深惧而循墙退避所不敢当者盖古灵荐藁必元佑诸贤而後可若以迂踈无用之人厠于其间岂不有玷大君子知人之明哉某自少时应举覔官备员宪府自知其才之不及身之多病而素飡有愧辞禄归田二十余年矣迨今年日益迈病日益增精神筋力衰惫不支岂复可以奔走於宦途况有九旬之父老病龙锺日侍汤药不可暂离此人子喜惧之日古人不以三公换之时也乂安可弃亲从仕故违礼律为名教之罪人乎昨因晋谒台下已曾具陈卑悃今辱移文查勘所司官吏承望风旨不使知闻辄以病痊申报是使之进退维谷非惟为某一身之累亦恐有误盛德明扬之公敢以此纸布其腹心仍令?子具词陈告惟先生怜之念之特为寝罢前奏行仰有司从实勘报使某得安愚分终老山林则其拜先生之赐感知已之恩虽没齿不能忘也
与鲜御史【冕】
伏承移文郡县欲为不肖建立优礼耆宿坊牌以昭国恩及将吏部公文勒石乡贤祠以励後学甚盛举也但某非其人滥叨耄耋之年素无学行之实碌碌庸庸虚负此生甚为可愧何幸遭遇仁人君子敬老【阙】　不鄙衰庸飞章举奏称美过情误蒙恩旨褒嘉令有司以时存问己为过厚非所宜堪而公移下颁又於存问之外加以立坊刻石二端则尤非分所当得在先生盛德不过怜其老而优之而不肖自揣则何德可以表厥宅里何善可以勒诸贞石未免贻笑於乡人而取讥於後世此某所以不容不辞免也又某於年少之时尝沗乡荐及举进士世俗皆有坊牌尚且力辞不为今老病垂死晚节末路乃复为此岂不丧失生平之所守乎况当此民穷财尽之时不宜兴作虽曰事不劳民亦非当务之急窃恐外议谓先生过爱不肖而过与伤惠又未免为盛德之累此某所以尤不得不尽言以辞免也伏望先生爱人以德即命有司停免此举使区区晚节不亏则拜先生之恩赐大矣恃在知爱敢布腹心惟勿罪万万
与邵国贤【宝号二泉】
前岁辱手教谓有人作砥柱图而命区区为赘数语顾惟衰病昏耄不能办此久矣而砥柱之图又未审何为而作未逹其旨莫能赞一辞也敢谢不敏今春又承来教谓有客为占范数而未知其占法合古人否某旧读蔡氏书寻行数墨妄以已意窥测略得一二未能究极底藴欲就正於先觉而未得其人恒以为恨今此客之占不知其果得所传否观其所列占图似与蔡氏不同蔡占亦用蓍五十与易相类但易以四揲之而范数以三揲之微有不同其所得之数则以两奇为一两偶为二而奇偶为三每以初揲之数为纲而纲一函三以虚待目以再揲之数为目而目一为一以实从纲若纲得一数而遇目之一则为一纲一而目二则为二纲一而目三则为三若纲二而遇目之一则为四纲二而目二则为五纲二而目三则又为六矣若纲三而遇目之一则为七纲三而目二为八纲三而目又三则成九数此纲目相配所谓两揲而九数具也若再加两揲如前所占则得八十一数之一而大全矣其用十二木者不过以记其揲蓍所得之数非以木而占筮也其木厚一分径九分阳刻一隂刻二者四阳刻二隂刻三者四阳刻三隂刻一者四共为十二木占筮之时杂取其八以记数如揲得纲数之一二三则以阳刻之木记之揲得目数之一二三则以隂刻之木记之始焉初揲再揲则其纲与目合而得九数之一继焉初揲再揲则其纲与目合又得九数之一则成四揲而九九八十一之数具矣其书中所列八十一图始於一一之原终於九九之终是为皇极大数犹易之有六十四卦也然六十四卦各有六爻总为三百八十四爻以定吉凶故范数自原至终有八十一大数而一数之下又各列八十一之小数焉故於四揲之後又加四揲以求其小数而决吉凶如原之一一则为元吉原之二则为无咎而原之九九则大凶所谓八揲而六千五百六十一之数备者也以其一纲一目自上而下直而数之各有二木则为纵二以其四纲四目自左而右横而布之各有四木则为横四共成一图而已今此客乃以纵二横四列为两图则蔡氏书中所不载其所谓得八无除及除九得二者蔡氏亦无除法不知何所据而云然况蔡氏止云纵二今其所列之图则为两行而纵皆四矣蔡云自左而右今其所列先右而後左蔡云杂取其八纵二横四今则纵二既取其八而横四又取其八皆区区所不能识也某尝疑蔡氏所谓大事用年其次用月用日用时之说不知若何而用今此横四图下亦写此四句又不见如何取用而断吉凶亦属未明况其所占谓得数之宾而述蔡氏所系之辞以为大吉是固然矣而又不言所得宾下小数如何则如易之有卦无爻而吉凶休咎之占亦有未备也某平生於皇极数求之未得不敢强以为知兹承下问而观其占图尤所未达敢用封回详其所疑而求教焉伏望以仆所疑询问此客求其明白切要之论以内篇之书明以见教而决所疑为幸万万
与韩佥事【邦奇】
某卧病乡邑获见监司部使之贤者多矣其能使贪残之寝不安席望风屏迹而致民心之爱戴称颂不已未有如先生者盖民苦虐政之久而一旦得少苏息焉真若倒悬之解执热之濯而大旱之得霖雨虽古人之揽辔澄清者不能过也固有以见先生之政事过於今之从政者远矣昨承示以所着律吕直解窃观所论如谓圣人得元声以候元气今当候元气以求元声谓须累黍为九寸然後用蔡氏多截管之说又谓埋管之地不可於城市中当於旷野无人居处土之黄壤者去其客土而候其正气皆足以发蔡氏未尽之藴而为之注释图象详其筭数尤有功於蔡氏之书又有以见先生之用心古学而非止为世俗举业浅陋之学矣岂非所谓有大学问大抱负然後有大设施者耶敬叹敬服兹辱手教过相称许既非不肖所敢当而以是书俾之赘言於首简则所委非其人矣某少时尝观蔡氏书见其义理渊深筭数精密非浅学所能理会且无颖敏过人之资兼乏师友相与讲明问辩而於祖冲之之密率筭法亦未之见不得其门而入茫然无下手处亦为欠伸思睡者矣况今老病几死旧学荒芜心神凋耗岂足以当作者之任而发明先生着述之深意哉世有朱子然後能序蔡氏之书有坡公然後能序欧公之集今先生是书必得名公钜人明律吕之学者为之序引斯足以开示藴奥以垂教後人苟非其人而妄言亿说未免佛头上着粪为荆公所笑矣此某所以循墙退避而不敢当也万惟矜其不能勿以方命为罪
与吴亚参
昨承以乡贤祠志见委窃谓此书事体重大非愚不肖者所敢当已尝再四求免而严命所临不容辞避兹者仰承盛意取法朱子名臣言行録及伊洛渊源録之例杂取诸贤言行事实逐条附列以为遗事又録其所述作以为遗文分为上下两卷庶几观者易见其为人之实然来教又谓前所议勲业一条未当今复更定总以名臣称之不知尊意以为可否祠中诸贤各随所长分类而列之卷前以见所以崇祀之意非敢以是而定祠中之位次也区区学术荒踈识见卑陋不足以当此任黾勉纂辑以复尊命不过塞责而已其间有去取未精采摭未备者惟以高明之见参酌而删定之以见教幸甚大槩登祀典之人不贵乎多而贵乎精必合乎天下後世之公论而後可惟高明之选择其留意焉
与赵知府叔鸣【鹤】
某老病非才不足比数荷蒙邦君先生盛德累承眷念非言可既兹有一事於心未安敢以情告先生近行本县盖造进士及举人坊牌则区区贱姓名已预其列又以官名另立坊牌则是重覆受赐心甚不安不敢承当一也某平日以官为身外之物不敢认为已有况此亚卿显职尤所不堪既尝具疏辞之於朝矣今乃立为坊牌以夸耀乡人未免为识者所鄙此亦心所未安不敢承当二也又区区素以闇然自号欲从事於尚絅之学而未能也今以非所当得之官而高自标牓全失尚絅之义此尤心所不安而不敢承当三也日前进拜匆匆面辞弗尽其言反覆以思益增惭惧伏望先生谅其夙心亟行停止前命就移此费改立仁山祠堂前坊牌则於大义尤为光明而财用亦不为虚费矣愚见如此万惟矜察勿以方命罪也
与刘知府惟馨【?】
某至愚不肖虽尝志学好古而少不自力老至无闻不齿於世久矣荷蒙邦君先生盛德撝谦宾贤下士一见遂如旧识而待以知已又辱千乘枉顾衡门自惟衰晚何幸遭此恒思所以为报而未能也窃闻古人有云报德莫如尽言故敢冒进狂?之说以冀高明之采择焉伏惟明公以当代伟人负天下重望正色立朝危言震主凡所建明皆恳恳乎爱君忧国之言章疏一出四方传诵莫不想望其风采今而奉命来殿吾邦邦人父老室家相庆以为民之憔悴於虐政者自今其有廖矣何者君以民为天先生之爱君如是岂不知所以爱民乎国以民为本先生之忧国如是又岂不知所以忧民乎迩者忽以新政移文属县将兴浚治城濠修筑堤?之役每里起夫一百名兰溪二百四十七里该夫二万四千七百名若通计八县则该夫十余万矣自古未尝有如此大役阖一郡之广无一家一人不受其役者远近闻之罔不惊骇而逃避焉况此邦之民荐罹荒旱不能聊生往往弃妻子捐乡土而丐食於四方虽比屋抚绥而赈恤之犹恐其转乎沟壑可复加以工役之劳乎先王救荒有散利薄征弛力之政今官府既不散利以赈其穷又不能薄征以蠲其税乃复劳以工役而不弛其力则孟子所谓用二而用三矣民安得不殍且离乎古者凡有兴作虽用民力而皆廪食於官若晋悼夫人食舆人之城圯者之类范文正公以官粮募饥民修水利有一举两得之说故虽劳而民不怨今此十余万衆不知食於何所若使人皆自食其食则贫无食者寜不饥而死乎先王月令於仲冬之月命有司毋兴作土功及起大衆今乃於穷冬而兴此二役则不惟有乖王制使之工作於水中则无衣无褐又将有冻死者矣仁人君子岂忍立视其死乎故愚意以为此事决非先生本心必有好生事者倡为此说以误先生耳夫修城池设险阻以防寇盗筑堤岸杀水势以卫桥梁虽皆王政所当为而非此邦今日之急务也请试言之昔龚遂守渤海而化刀劒为牛犊张纲守广陵而化剧盗为良民此其德足以化暴者固不假乎城池也檀子守南城而楚人不敢为寇李牧守鴈门而匈奴不敢南牧此其威足以服远者亦无事乎城池也所以为龚为张而为檀李者乃先生之余事耳尚何忧乎寇盗而汲汲於城濠之浚哉如必欲不忘武备亦当先治其本孟子谓地利不如人和而固国在乎得道苟或上失其道而人心不和则有高城深池亦将委而去之矣赵襄子遭智伯之难而出走不取长子之城厚完与邯郸之仓库实惟取晋阳为尹铎所寛其民必和而居之卒以破智伯而成赵氏之业非有得於人和者耶若梁伯不务德政而好土功亟城其邑而又沟其公宫彼固以为无患矣然民罢不堪而秦人袭之遂溃而亡岂非委而去之者乎今江西虽有宼盗远在二干里外山川阻絶岂能遽至於是邦而一旦卒然浚濠设备张皇其事若宼之在门庭者未免惊疑上下而启奸雄不轨之心岂若爱养国本固结人心若尹铎之为晋阳而缓急有所赖者之为愈乎愚所以谓非今日之急务者盖以此耳若夫修筑堤岸之役盖以金华故有石桥跨临溪上而双溪之水合流於其下近年以来水或横流冲激桥南之堤将不利於桥焉故先生欲於上流筑堤以杀水势使水复故道则桥可永存而人无病涉意非不善也但举事於荒歉之余沍寒之月则时所未宜人所不堪愚固已言之矣至於二役并兴而筑堤为尤难填塞下流之地以为高岸障回南江之水使其北行其所用民力不知当几倍於城濠而所用材木又动以万计则不惟劳力而且伤财矣使桥可成而桥永无患则虽劳且费犹之可也万一水潦暴溢洪涛巨浪堤不能御而或溃焉则为劳而徒费又况水为天一所生其流之不息即天运之不已其势之所趋即气运之所至其或东或西或成或败莫非天之所为岂可以人力而求胜乎天哉惟当行所无事顺其自然而已梁武堰夀阳之水屡成屡败终於无成故昔人论治河者有不可与水争地之说非有见於是乎昔东周之时谷水鬭将毁王宫灵王欲壅防谷水使之北出以保全王宫而太子晋谏之以川为气之导不可壅防鬬川以饰宫是佐鬭而章祸也夫以王宫将毁所系於国家者甚大知道君子犹以防川为不可则此桥之毁与不毁於郡政初无损益亦何必劳民动衆而为筑堤之役哉况桥之所利不过一乡一邑之民便於往来耳他邑固无与也而劳及八县之民则所益者小而所损者大岂若修治水利讲求荒政劝课农桑使八邑之民均蒙其利之为愈哉愚所以谓非今日之急务者又以此耳然愚於此又深虑焉易曰吉凶悔吝生乎动则人事之动非细故也彼郡城之濠百年以来未尝浚也而今忽浚之双溪上流自昔所闻未有堤也而今忽堤之是又非常之动其为吉为凶为悔为吝必有出於意外而不可测者矣庸可忽乎窃尝稽诸前闻质诸往事劳民不若息民兴事不若省事虽为腐儒迂谈而要之至理亦不外是先生其亦熟思而审处之哉某处山林之下本不敢妄议官府之事特以过蒙知遇之厚而欲成盛名之美固不敢不尽其愚若其言之用与不用则非所敢必也干冒尊严不胜悚息之至
又
某老耄不才衆所不齿过辱先生盛德眷存独厚莫知所报甚感甚愧近忽传闻谓先生将为不肖营建居室某固以为传者之妄继而舍侄生员回自郡城亦谓闻有此举某且惊且惧以为此虽先生悯老恤贫之盛心而甚非不肖所宜堪也必将外招物议谓先生私爱一人过与伤惠而某之取非其有亦为名教之罪人矣昔晏子以其君显大有功於齐国景公为之作室晏子固辞而不居今某叨处滕?久荷高明知遇於郡政未尝有毫分裨益岂宜多受大赐况今老病龙锺杜门待尽则陋巷蜗居乃其素分若复宠以广厦高堂而贻笑取讥於君子则为无妄之福寜不自取无妄之灾深为可惧此某所以循墙退避而不敢当也伏望高明察其卑悃即为停止而歛大惠以播扬仁风轻徭薄赋以全活八邑之罢民则某也受赐多矣
又【时刘领土兵守遂安防江西之宼】
自月初於兰谿教塲送别一向不知动履何如惟切企仰今早忽奉手教闻江都阃又失利则贼愈无忌惮矣大槩此贼亦无深谋多是夜行偷劫及明行诳诱而我之统兵者罕有折冲御侮之才行无纪律居无守备而肆意求安号令失宜进退无据而轻信寡谋故兵虽衆而反为贼所败耳为今之计莫若严固堤防夙夜弗懈恐其乘虚掩袭又须多差乖觉兵士深入贼所体探事情使我军常知彼之动静而彼不测我之虚实然後不时选鋭士出奇兵以攻其无备则贼必可破矣若夫招抚之说必须大胜一塲使其心胆丧破然後可行不然则我以伪招彼以伪应终於无益也
与谢木斋阁老【迁】
窃惟稽山镜水孕灵毓秀笃生儒英以栋干斯文黼藻王度为邦家之光者宰辅则有杜正献李庄简伦魁则有詹騤王佐莫不表表於当时然詹王乏杜李之相业杜李无詹王之大对犹未足尽发吾越山川之奇兼是二者其惟先生乎在成化中先生以雄文邃学大魁天下时某由闽宪书满入京始获一瞻几几之容固已决知为今日之王沂公矣昨闻大拜某虽卧病穷山亦且踊跃而起为天下贺屡欲修致一笺之敬又恐尘埃之姓名草茅之书问弗可上溷记曹以故不果近因门人董遵还自都下为言盛德不鄙衰残寄声存问九鼎一言自云霄飞下枯槁为之生春慰感当何如耶某也老大无成虚负此生又以罪逆不天遭罹大故倚庐待尽已絶望於斯世矣不意朝命误有南雍之除虽君相之恩与天无极而庸劣老耄非所宜堪若贪冒宠荣忝窃非据非惟物论所不容而不模不范弗胜厥任岂不有负明扬盛心为先生诸公玷乎敢具奏牍备陈卑悃祈免新秩以安愚分若蒙钧慈获从所请终老山林不胜荣幸翘首门墙无由瞻拜聊凭泓颖以道区区辰下一阳复亨伏惟先生訏谟帝庭妙赞元化式膺道长之时敷锡大来之庆以福羣生某亦与受赐焉
又【在监中寄】
维秋之杪万宝告成伏惟一德元老端委庙堂恢张时雍天同神化百灵孚佑钧候多福某窃闻之祥有开而必先运无往而不复昔我圣祖开基以戊申践祚十有七年岁当甲子而经世之具制作大备一新寰宇垂万世无疆之休迨今百数十年当丰亨豫大之後有日中月盈之虞法久弊生事穷当变损益盈虚势所必至惟皇上以戊申御极今十有七年又当甲子岂非世道一新之会而黄帝尧舜通变之时乎乃者涣发纶音布告在廷谓弊政多端而欲求革弊事宜是乃天启圣心以大有为之机也以大有为之君当大有为之时而秉钧当轴又有诸老先生名世之贤从容帝所道叶乾心谟明弼谐必将以洪武圣政启迪宸衷端本澄源立经陈纪使隂邪退听公论显行以复洪武之治以上副圣主图任仰成之意则天下幸甚时不再来机难轻失先生其敬念之哉某衰老无似过蒙夹袋收録俾之待罪南雍又辱洒落翰墨曲赐存问慰藉勤厚而奨与过情岂胜愧感思竭驽钝以报知已而才力有限疾病相仍不堪鞭策视事已踰期月课绩全无毫分政教弛废而莫能兴举士习偷惰略无少变既负尸素之愆又加衰惫之甚将速颠跻恐为门墙之累敢用具疏乞骸愿赐罢归田里倘蒙钧慈得从所请则其受赐有甚於一日三迁之厚也外有别疏具列监中积弊并希采择酌所宜行则不惟监学诸生之幸民亦隂受其赐矣瞻望黄阁无由趋拜下风以尽所欲言万惟上为国家益隆保卫以慰四海具瞻之望
与洛阳刘阁老【健】
某在成化初备数词苑下僚尝获瞻拜几几之容窃伏下风久矣未几而以罪补外又未几而以病免归以故弗克洒扫门下恒用慊然乃者获闻大拜私窃庆幸欲为天下苍生一伸贺忱而草茅疎贱无由彻声於下执事惟夜望六符之光以致起居之颂而已比日秋清伏惟先生岿然旧德格於皇天訏谟帝庭妙赞元化百灵孚佑万福来崇良慰下怀某迂疎寡陋弗堪世用加以老病衰颓愈无足齿近蒙朝命待罪南雍仰荷陶熔之赐与天无极而林尚书来又辱寄声垂问九鼎一言自天飞下枯槁为之生春其感恩当何如耶思竭驽钝以酬知已而才轻责重覆餗是虞日夕忧畏疾病侵加不能事事有辜委任恐为门墙之累敢用具疏乞骸愿赐罢黜倘蒙钧慈得从所请则其受赐有甚於一日三迁之厚也外有别疏具列监中积弊并希采择酌所宜行则非惟监学诸生之幸民亦隂受其赐矣瞻望黄扉无阶参觐敢祈为国自爱以上副九重倚注之心下慰四海具瞻之望不胜拳拳颂祷之至
与李西涯阁老【东阳】
某窃惟自古大臣身任天下之重不难於明良际会之时而难於主少国疑之日故阿衡左右之功在太甲之克终厥德而周召笃棐之勲在成王之扬文武烈厥後霍子孟诸葛孔明之托孤寄命固无负矣而辅成君德犹有愧焉今先生二三元老处伊周之地膺顾托之重同寅协恭朝夕启沃嘉谋嘉猷内告外顺凡所论列皆系安危柱石乾坤永绥宗社天下之士莫不以伊周望先生而致吾君於太甲成王之盛先生其必有以副天下之望哉凡在陶熔孰不欣赖某衰病余生弗堪从宦昨因具疏乞骸妄以小夫竿牍上溷记曹荷蒙盛德俯念陈人钧画陆离自天飞下不惟仰见位望勲业之隆自视欿然而於不肖曲赐奨借眷念有加曷胜感激三复钧翰身教之言端为确论是惟躬行之君子能然而某非其人也何足语此哉惭罪惭罪示及方石之归与直夫孔阳之不幸尤用怃然方石固非得已而下情之不得已者抑又甚焉陈庄之年与某相若而彼皆已逝矣衰病残躯亦岂久於斯世哉首丘在念忧戚百集敢复再四申恳伏望钧慈矜悯成全其归则生死骨肉之恩也黄阁在望瞻拜无期乞为国家倍加崇重以光辅圣明永福群生不胜至愿
与杨邃庵阁老【一清】
某以老病养疴田里获闻先生德业文章名於一世敭历中外实大声宏切怀愿见求教之私而无由洒扫门下一瞻道德之光徒用慊然继闻大拜晋宅百揆位总三铨忝在陶熔之下与斯世民物同一欣赖讵意荷蒙盛德礼下以周公吐哺为心天下之士悉为桃李而衰耄不肖如某者亦辱存问近潘少卿及俞通判回两辱家集之贶钧画陆离自天飞下枯槁为之生春顾惟庸劣何以获此於大君子哉惭罪惭罪窃闻朱子有言天下将有非常之变天必预生非常人以儗之若汉平勃唐狄张宋李伯纪赵子立皆其人也乃者逆瑾擅命安藩不轨赖有先生密赞大谋外平内诛不动声色而措天下於泰山之安谓非天生非常之人能若是乎今四方多故而前星未耀有识凛凛虑有意外之虞畏天命而悲人穷以安社稷为悦此天下之所望於先生者也而或者乃谓先生近有乞归之疏岂天意乎周公虽处流言之变而不忍远去王室其意固有在也先生其念之哉仰止黄阁迥在峻极无阶参觐惟夜望六符之光以致起居之颂无任拳拳祝愿之至
复鹅湖费阁老【宏】
仆往年闻先生以雄文奥学大魁天下载董狐之笔判司马之书四方想望其风采于时已怀求教之心而屏处穷山想玉堂西掖在紫薇碧落之间不啻蓬莱隔弱水三万里可仰而不可近也徒切拳拳而已去年之春先生命驾还朝道经弊邑某时方在忧中与世疎絶竟不闻知所谓君子之至於斯而不能一见殆封人之不若矣愧甚恨甚忽拜诲缄宠以文帕乃知先生亦欲枉顾衡茅阻雨而返又何鄙人之不幸也及捧读来教谦德满纸推予过情若施於所尊敬者岂不肖所敢当哉来教所论学易而欲求妙契四圣之心超乎象数之外有以仰见先生识之卓而志之伟不为世俗浅陋之学而不自满足撝谦下问尤有以见盛德之若无若虚为不可及也某非其人何足以辱来教敢诵所闻而求正焉盖自图书出神物生而易之数显高下位方物殊而易之象着故圣人因其自然之象数而设之卦爻寓之蓍策以为卜筮之用若舍是则无以为用矣然一以贯之则画前太极之理乃易道之根原所谓超乎象数之外者而实未尝离乎象数之中也苟舍象数而求理则未免沦於虚无泥象数而不求理则未免淫於术数惟不泥於象数而亦不离乎象数斯可以言易矣故曰形而上者谓之道形而下者谓之器道非器不形器非道不立道亦器器亦道程子所谓体用一原显微无间者也若乃四圣所以作易之心则朱子五赞於述旨之篇已备言之所谓恭惟三古四圣一心者殆非虚语至於後人所以学易之方则朱子警学之赞与程子叙文所谓随时变易以从道者亦可谓明白而详尽矣先生熟复而详味之必将大有所得若区区之迂僻庸陋数墨寻行童习白纷者何足与语此哉而虚辱来教不胜其芒在背而颡有泚也罪逆余生笔砚久荒是以有稽裁谢负罪不可言兹及免丧适姻友朱隆应贡之便谨布此以道区区
又
近唐御史回辱钧翰下颁兼赐绢帛以为区区得子之贺甚感甚愧顾惟衰耄久旷修问负罪无量而过蒙盛德眷存弥厚某年踰大耋而冢子冢孙继丧止遗一子久患疮疾未痊深以无後为忧今而得此虽可喜而亦可惧恐不能待其长成也姑以寛目前之虑而付命於天耳岂足以劳大君子之俯念而承重贶也耶乃者传闻相府横罹外患伤及先墓甚为可恨但患非自掇乃易所谓无妄之灾先生何尤焉昔鱼朝恩使盗袭郭子仪父之塜捕之不获朝廷忧其为变而子仪乃发罪已之言不咎诸人由是上下皆安先儒称子仪能审轻重度大小以为可与权者岂可议其薄於孝乎今先生之盗意必有隂为之主者先生处之以道不穷极其讼又有得於易所谓讼不可成者非以子仪之心为心者乎可谓善处变矣敬叹敬服辰下淑气回春君子道长伏惟先生德隆望重四海具瞻大来之福不假言矣但今时事多艰民困日甚西狩之归未期祈招之诗不作君实岂容久於独乐之园乎昔江古心以世道之责而委重於文状元履善老夫亦以先生为今日之履善也先生其亦以苍生为念哉
与东白张学士廷祥【元祯】
窃闻古之良史其明足以周万物之理道足以适天下之用志足以通难知之意文足以发难显之情然後能胜厥任则史职岂不难其人乎唐以顺宗实録命昌黎宋以英宗实録及五朝史事皆付南丰今我孝宗皇帝盛德大业震耀古今而以先生首群儒总笔削天下莫不称叹得人是即今之韩曾也某久辱知爱与闻欣忭切愿先生载董狐之笔刋司马之书上以彰缉熙而扬洪烈下以表忠直而黜奸佞使元恺共鲧皆莫能遁其情以成一代之典不亦伟乎古语谓宰相能制生人史官兼制生死其权重於宰相先生其念之哉幸以夫子春秋为志万勿以萋斐之言而自阻也某今年满七十谊当纳禄而衰病并臻弗能事事深负尸素之愆惧招负乘之宼以贻知已之羞敢用再四乞骸必冀矜从愿借一言於当道处成全其归则生死骨肉之恩也木天在望瞻拜无期万希自爱
与马太宰
昔在先朝先生簪笔螭头风采凛然而百僚以肃某时方举进士忝缀末班获覩伏犀於万玉之表私窃倾慕而末由拜谒门下未几而获罪补外又未几而以病免归养疴林下几三十年侧闻先生敭历中外实大声宏德望重朝廷勲业着边陲膏泽覆天下尤切嘉叹以为天佑国家将使亿万年无疆维休用生耆儒笃棐元后明良之会岂偶然哉比日秋凉伏惟端委庙堂雍容道揆进退百职穹只叶相钧候多福为喜为慰第以势分辽絶弗敢上讯起居而林冢宰来乃承盛德垂问下僚钧画陆离自天飞下三复悚息曷胜感激某以非才误辱荐进待罪南雍仰荷君相之恩与天无极而才德浅薄奉职无状弗能变化士习造就人才以补报万一虚负任使为知己之玷加以老病衰颓日甚一日不能事事窃禄何顔敢具奏疏乞赐罢免伏望钧慈特为敷奏得从所请则为赐大矣外有别疏具列监中积弊并希采纳酌所宜行
与韩知府【焘】
昨蒙示以乡贤祠志令某看详其所立规模大体已善但於中节目有未安者敢以愚见开列求教
一凡例云乡贤位次各据其贤之道德事业关系轻重先後变常为次盖欲照依志中所列六等为位次也未审祠中各自为室而分祀之乎抑亦共为一堂而合之乎如各自为室彼此各全其尊可也如或同堂合祀则恐有未安者盖谓之乡贤者乃一乡之贤者古人乡党莫如齿虽以孔子之圣亦恂恂於乡不敢以贤知先人至於乡人饮酒必杖者出而後出也岂肯俨然坐其上乎吾乡吕成公诸老先生平生最执谦退尊尚先辈恐其心亦不肯安处於前辈之上如孔庙从祀周程张朱亦列汉唐诸儒之下若论其道德岂可同哉若必如志中所列则叶蓁为叶由唐之父巩庭芝为巩丰之祖将何以处之耶愚意郡城中东莱先生旧有丽泽书院之祀而何王金许又有四贤书院各专其祀既足以尊其道德矣其他诸贤亦有所长不相上下则以世代先後为次而合祀之庶几彼此各尽而人无不安矣鄙见如此不知可否万希见教
一道德一条题目最大非纯乎圣贤之学者不足以当之如吕东莱及何王金许四先生者固无庸议其次则徐毅斋侨杨船山与立叶通斋由庚三先生可以亚之若更入他人则似乎泛滥而不纯矣至於范浚潘墀时澜应镛卲囦吴师道虽深於经学皆有着述然道德恐有所未及盖亦汉儒之类恐当以儒林目之王炎泽石一鳌戚仲贤吕浦则又其下者也此外傅寅马之纯孙道子胡长孺柳贾黄溍张枢胡助陈樵宋濓皆不过文章之士恐当以文学目之如此分别庶几游夏文学不混於顔闵之科使後人无得而议焉不知尊见以为何如幸有以见教
一忠义条所列五人皆表表者但恐尚有遗漏若梅溶陈德固辈恐当访求而增入之为佳至如王子元则与宋先生同列可也
一孝友一条止取四人恐遗漏尚多宋景濓先生有东阳十孝子赞其所取固已略矣今又不及其数无乃太简乎
一政事条所列多表见之贤但中间决择颇欠精当如舒元舆在唐为宰相无可称恐不必録陈亮才气不可及而未尝见於政事恐当入他门贾廷佐吕祖俭皆以直言极谏着称恐当在忠义之科龚应之许复道黄裳其政事不甚着闻恐更须斟酌其有政绩着闻而不及録者宜增入之
一才行条所録如骆宾王于房徐无党杜汝霖巩庭芝朱友闻何敏中王师古巩丰方凤吴师齐黄景昌皆以文学着称朱临杨昂则优於经学喻良能何恪陈炳则文古而气豪其杨迈王永言则文行俱未有闻倪朴豪侠之才当与陈亮为一类惟钱适在朝则阿附蔡京而排击元佑元符诸君子居乡则具衣冠迎方腊而谤毁朝政以媚宼反为宼所戮唐仲友则以贪淫无耻为朱子所劾此二人虽有文学恐不必列之乡贤也
一隐逸类止六人亦似太略若汉之龙丘苌梁之刘孝标与元之叶仪范祖干皆隐逸也
与谢方石鸣治【铎】
某罪逆余生倚庐待尽百念俱灰独於平生受知之地未尝敢忘去之夏闻先生过金华辱寄示缌山集甚慰所怀而僻居山左弗获一望顔色以承警诲恒用慊然今年春门生董遵回自都下始知先生膺召复出以斯道化辟雍而权衡天下士又陈昌言以裨时政甚惬舆望某时方哀恫罔极未暇悉其详亦末由致一笺之敬惭罪惭罪迩者忽闻朝命有南雍之除自惟才德浅薄而老耄及之岂足以步先生後尘若贪冒宠荣不知逊避是为乘轩之鹤在墉之隼非惟物议所不容亦恐用非其人为当道诸公之累兹已具疏辞免愿得先生一言为陈卑悃逹诸当道俾遂所请为荣多矣因门生陆震与舍侄拯会试之便聊此以道区区震拯亦夙钦盛德志欲登龙闻一言以自壮倘蒙与进开之以大道之要而纳诸圣贤之域是亦国子先生成就後学之盛心也某亦与受赐焉
与乔尚书【宇时在兵部】
伏惟先生以天生鸿硕若时登庸而材猷德望名於一世訏谋枢宥之廷增重留都之势朝廷之所倚毗四方之所具瞻永绥宗社钧候万福某夙钦令闻恒切倾企思欲一瞻顔色一闻绪论以慰鄙怀而弗克如愿荷蒙盛德撝谦礼下时赐存问非好善而忘势者能若是乎昨岁门人董生归自南雍又辱钧翰下颁加以香帕会録之贶而奨与过情且谓不肖享平格之夀三肃拜赐曷胜惶汗但书所谓平格者盖指商之六臣能保乂有殷格於皇天而多历年数故周公以勉召公而碌碌庸流曷足与语於此哉此某所以再拜稽首而循墙远避也来教所言盖先生之自道耳方今大驾远巡而前星未耀四方多故万姓惊惶咸谓苞桑不系伏莽可忧惟恐变出不虞患生所忽中外所望以扶持世教而康济时艰者惟在於先生而已先生负有为之志当可为之时必将思所以广储蓄修武备为足食足兵之计求异材结民心为制治保邦之谋于以壮皇图於不拔绵国祚於无疆则商周诸公不得专美於前矣异时推保乂之勲而享平格之夀者岂不在於先生乎因便布此以拜来教之辱
复东阳卢御史正夫【格】
某少时获从先解元游荷教爱良厚夫何不幸玉楼仙去遂失丽泽之悦恒切叹恨比岁获闻先生以宏才硕学登高第列显官德业文章表表当世窃怀愿见之私而自衰病以来耕闲钓寂与世疎絶无由一望风采以承警诲徒切倾仰而已乃者过辱高谊不鄙老朽寄示所着荷亭辨论副以火肉又厪手教累数百言陈义甚高而推予过情若施於所尊敬者读之使人汗背赬顔岂不肖所敢当哉及拜观高论研穷经史究极理义发为雄辩下视千古虽名世大儒万代尊仰如朱夫子者亦且指其疵而辟其谬焉足以见先生之卓见绝识度越流辈远矣乃复不自满足而撝谦下问尤有以见盛德之若虚若无而不可及也区区庸陋无闻平生为学惟知寻行数墨尊信儒先所谓读书未到康成地安敢高声议汉儒者也岂能窥测高明之万一哉虚辱来教倍增惭悚间有鄙见一二求教
荷亭辩论明白痛快而义理渊深非浅薄所能测识然於中有不能无疑者敢举一二以求教焉
一谓朱子集注四书不备着诸儒名氏使其老死着述而冺於无闻区区窃谓朱子初修论孟集义精义等书及中庸辑略皆已备録诸儒之言而着其名字又皆有或问以辩其言之得失则诸儒固不患於无闻矣至於集注不过节其精要之语以便学者之诵习耳则虽不详録恐亦无害乎
一谓孔子论易主义理无一语卜筮而朱子专主卜筮之说为非愚窃以为伏羲画卦文王周公系辞本为卜筮而作孔子於大传如所谓开物成务兴神物以前民用所谓定天下之吉凶成天下之亹亹者莫大乎蓍龟者皆以卜筮言也朱子本义无非因卜筮而发明其义理以示人如所谓语子惟孝语臣惟忠必中必正乃亨乃吉者是也则义理与卜筮岂可岐而二之哉若专论义理而不本卜筮则必流於王弼之祖尚清虚若专谈卜筮而不根义理则为巫史之妄谈祸福矣岂圣贤着述之意哉观於左传所载穆姜占艮之随而论元亨利贞之义子服惠伯论南蒯占坤之黄裳而谓忠信之事则可不然必败是易之不可以占险岂有不孝不弟为奸为盗而有卜筮大吉之理乎
一谓纲目书法谓莽操懿裕杨坚皆同纂弑而有书莽书主书帝之异贾充杨素李积李林甫罪恶百倍扬雄而书死书卒不同而为朱子之失愚窃以为郑庄公之子死为世子而突乃庶子皆由祭伯而立春秋於忽止书世子而突书郑伯晋献公之子奚齐卓子皆为李克所弑而春秋一书杀其君之子一书弑君其例不同圣笔予夺固有深意则纲目之书莽书主书帝亦必有谓岂可以一例裁之乎彼充素与积林甫皆无状小人不足责而雄乃好古乐道以儒名者乃亦如是则纲目书死岂非春秋责备贤者之意乎区区浅陋荒疎加以老耄於先生之高论多所未逹所欲请问者不止此数条也举此以为之兆耳倘无吝教愿竭两端以发愚蒙则幸甚
与董编修文玉【玘】
南雍一别阔焉数载音邮不续怀仰可量适朱生回备悉近况出示手书喻及读书所疑足见敏而好学不耻下问之意为喜为慰湛元明书尚未得见中庸大本之说程子与吕苏问答固有未明而朱子於中庸或问及语类中剖析明白可以参考其得失其切要处朱子已有已发未发之说具在大全集中试取而读之则晓然无疑矣朱子与南轩辩论初虽未能无疑後与蔡季通问辩复取程氏书读之冻解氷释然後知性情之本然圣贤之微旨亟以书报南轩南轩复书深以为然其说载在大全集中和旧说序中言矣某窃以为朱子晚年定说与程子初无少异虽孔子子思复生不能易其言不必以诸说之纷纷而致疑更欲复求他说也老拙往时与吾友论读书之法凡诸说义有两端者各循其说而思之到有窒碍处却回头别思必求其合而後已者盖欲求其所言合於圣经之本旨者为是其有窒碍者则不可用非谓诸说之各为一端者欲求其合於一也吾友错会其意欲求合一无怪乎其意愈杂而理愈窒也尝观朱子之序中庸集解有云读是书者毋跂於高毋骇於奇必沉潜乎句读文义之间以会其归必戒惧乎不覩不闻之中以践其实庶乎优柔厌饫真积力久而於博厚高明悠久之域忽不自知其至焉吾友能守朱子之训而服行之亦何患思之不得也哉因便草此奉复其纎悉曲折处非楮墨所能罄也尚惟勉进德业必期远到以副友朋之望则幸甚
与许知县补之【完】
昨承来教询及赈济事宜此君子学道爱人之要务也但昔人谓救荒无善政虽以朱子大贤浙东荒政其功德及民甚大然犹自谓不过讨得几本青绫册子不能尽如其意则其他可知矣况区区浅见薄识岂足以仰承下问之勤然盛意不可以虚辱也姑就来教所及并区区旧日所亲历者略陈一二以备高明之采择焉一来教谓每图贫户择其尤者四十户报之此意亦可但不知令何人开报若付之粮里适以为其取钱作弊之资而贫无钱者不得报矣愚意只取黄册图眼将该图里老亲自审问假如某户人口若干田粮若干以何事为业其有田产而富贵者不必言矣或无田产而为商贾工匠僧道医卜诸伎艺之业者皆可自给惟无田产无职业及老幼残疾者乃为真贫所宜赈济其或户有田粮而为他人所诡寄或同户各房有田粮而本身无有又无伎艺营生者亦为贫民亦宜赈济此等事若非为政者先之劳之而付之手下之人则有无端卖弄作弊不惟无益而且有害矣
一来教谓书记号薄填写小帖甚善甚善但付之里长分散则其或散或不散亦不能无弊不若令里长叫来验其人物饥瘦衣服蓝缕者亲自给散为无弊也一来教欲令里长排定资次责其彼此相识以防诈冒不若就依图眼资次面审令其彼此相识又欲以一县分作五日亦恐难以定限若事务忙冗再加数日亦不妨但恐厌其烦劳而付之於人则未免如昨书所言前官之弊矣
一区区昔年在福建分巡至浦城适遇赈济人纷纷来告不公及亲到仓中看视见其手册开报之人俱无籍贯询问其实则皆坊长大户招集四方无赖之徒来彼间治铁冶每一炉多至五七百人关支仓谷而去近仓居民不得关支忿其不平争告前来区区谓彼既不曾附籍在本县当差如何该支赈济即将各坊长问罪追还冒支仓谷人心始帖然而服及审所告之人虽系近仓之民然皆衣服整齐面带酒容亦不类乎饥民不该赈济退此二种之人次日方有十分饥穷之人来告却与赈济其数亦不甚多其知县亦是通士方自愧其所为之未善也以此观之则今日之事不可不亲自审察矣
一区区昔年分巡至卲武正值饥荒米价极贵本府仓粮不能完纳小民纷然告求赈济而仓无颗粒之粟军士羣然告缺月粮而查军仓之储仅可支两月时将五月青黄不接分守裴参议无可处置避而去之区区谓其军士曰今仓中无粮与民之饥荒难以追米皆汝所知也吾欲每月给米五斗支银三钱与汝则可延至八月八月以後则各处有米可粜与银六钱任汝转易军皆乐从乃谓其民曰汝欲赈济而无粟可发别无可为汝今徵粮上官每米一石该银一两二钱於法不该宥免我与汝减价止纳六钱上官其余六钱就与作赈济民皆懽然曰得如此过於赈济矣其有户无田粮而贫困者乃借支布政司银两以赈之上下皆安不然几於激变矣今本县科派烦重又有散钞散塩等项无艺之征若会计各图饥民该用赈济稻谷若干就令该图里长领去粜卖以代贫民办纳料银若干使民皆受其惠则官欠易完而免於豪滑冒支官谷之患虽不赈济犹赈济矣此乃权宜之法不知如何
又
今年荒旱积年所无甚为可忧周官十二荒政所宜讲求先辈有救荒活民之书亦宜时常检看早为处置以防後患近闻官府榜示不许外郡来此贩籴此乃世俗私小之见非公平正大之道既犯五伯之禁亦非朝廷之法一言之失弊端随起小民因此但见有谷船米船来往者尽行抢夺抢夺不已将成大盗先年曾有明鉴矣不可不谨其始小民讹言皆谓官府许其抢夺此声传扬恐非美事必有受其咎者客商被夺必不甘休若往上司诉理来此追捕县中将被其扰易所谓行人得牛邑人灾者亦所不免又况今官府催并物料皆要银两设不粜籴银两何从而出此皆理势之必然不可止遏者也乞早除遏籴之令及严行抢夺之禁以免数者之患乃今日为政之急务也某居林下本不敢干预官府之政但以执事相爱之厚偶有所闻深怀隐忧不敢不以直告惟执事察焉
与李冬官一清【沧永康人】
久别无任怀仰某昨有谢恩一疏重劳吾友为之投进感谢感谢继闻拜官起部分职南曹曹务颇简而地位清高仕学两优而声望日着为喜为慰使他人处此孰不以为宦成名立而自骄自足也来教两书乃复以伯玉知非为念而不自满假求修已之要尽职之方尤见所志不凡度越流俗远矣敬嗟敬羡某虽老耄无闻敢诵陈言以告若大学之敬中庸之诚论语之操存?养孟子之体验扩充莫非修已之要吾友之素所讲习者若乃居官尽职之方则先儒所谓清慎勤三字亦吾友之所优为者惟在念念不忘而已岂有待於他求哉如或进而上之则大禹为司空而益垂为之佐以成大勲於天下万世永赖者其详具於典谟之书孟子所谓有为者亦若是亦在吾友为之而已耳愚见如此不识尊意以为何如
又
别久无任怀仰老懒之便弗克以时附问去岁冬辱书存问兼有俸金之惠深荷不遗之义且来教拳拳以求益为念足见吾友所志不凡将来所就未可量也今世之士但得登科第为美官则平生志愿已足岂复有求益者哉如吾友所存度越流辈远矣敬羡敬叹所谓识破一切世味而欲克去声色货利之私又欲立志读书提醒此心使不溺於人欲此正古人为已之学甚善甚善但谓职务烦琐及应酬劳扰又谓终日在閙塲中难得长进恐误入门枉走路而欲其安静若如此则如异端之徒絶人逃世而後可是又不然圣贤之学正欲先定此心以为应事之本於凡事物之来虽千绪万端一一处之以义使各中其节而无少差谬何患乎烦琐劳扰而摆脱不开虽处閙塲亦不至於误入门枉走路矣此内外交养之功也朱子语类一书虽出门人所记不敢谓其字字句句皆无错误而其中所载大而天地鬼神之奥小而一事一物之宜凡所以穷理修身应事接物与夫治国平天下之道靡所不备大有功於後学吾友若能熟玩详味取其所是阙其所疑而参互考订以求其至当归一之论以身体而力行之则其所益岂浅浅哉
与张冬官用载【大轮东阳人】
往岁辱高轩见过贶之厚币礼意厪厚非不肖所敢当甚感甚愧彼时获瞻睟容固已知非俗士但匆匆而别不克相与论谈以究所藴意甚缺然近闻执事不以高第显官自满而好学不倦欲进乎其所未至以匹休於前闻人所志卓然夐出流辈尤所敬叹吾金华自昔号小邹鲁士生於其间上者以道学相传其次则以孝行忠义勲业政事清节着称又其次则为文章大家项背相望皆表表名於一世他郡莫敢望而儗焉可谓盛矣国初以来诸老既没正学不明往往溺於利禄科举之习士风不振富贵是谋而前辈之徽音杳然绝响甚可恨也甚可恨也某尝欲求吾党之士可与进取者与之共学而难得其人往年曾见永康李一清志向不凡既登进士为美官而勤学好问修身慎行不自满足惜乎未见其止而遽尔不禄可胜叹哉今执事能自拔於流俗而志向近道亦可谓之豪杰之士矣此老拙所以喜而不寐也古人谓学者当以明道希文自期待不可将第一等事让与人做惟在执事常存此心勉勉不怠不已因便附此以道区区
又
别经数载倾仰殊甚盛价来忽承手教兼有俸金之惠深荷高谊不我遐遗但非衰耄所敢当惭罪惭罪来书所言看书欲自小学而及四书以驯致六经此正古人为学次第但当立志坚定不可以岁月经久而畏难也又谓诸子史以及宋儒之言皆当究心此亦宜然为举业者尚当如此而况於圣贤之学乎至如性命之微则宋儒论之详矣至於天文地理礼乐兵刑历数之类具载於诸经注疏及诸子史传中若究心於诸书皆可以理会矣但其求之有序若欲一时并通则诚为难事吾友既有志於学先将小学及四书熟读玩味字字句句皆究极精微务使其理贯彻於胷中一一体之於身而力行之如古人所谓今日辩一理明日辩一理今日行一难事明日行一难事积久纯熟自当有脱然贯通处固不必尽读天下之书然後为至尤不可如习举业者但借圣贤言语以敷演为文字而已也若谓岁月已迈再难从事於小学则当补之以敬朱子大学或问已有明说考而行之可也凡大学之格致诚正修身而始终一敬中庸之学问思辩笃行而表里一诚与论语之操存?养孟子之体验扩充数者工夫不可缺一皆不过以维持此心而存其天理惟恐其昏昧放逸而或失之也若此心一有人欲之萌则当禁止而遏絶之学庸所言谨独之功是也欲谨其独非诚敬不可程夫子教人有曰?养须用敬进学则在致知又曰以诚敬为入门以践履为实地则诚敬二字乃为学之最切要所当先者而读小学及四书者亦不过专用力於此耳程子所谓未学当知用力处固在於此而既学当知得力处者亦在於此也程子又言学者当以论孟为本论孟既治则六经可不治而明矣盖言其理之同所谓先圣後圣其揆一也今虽未敢便谓不治而明但能用力於四书而有所得焉则看治诸经皆易为力矣至於子史诸书以吾所得於四书者照之则其是非得失昭然可见又何难哉他如作诗作文先儒皆不过以写其胷中之所得而已亦何尝如唐人之苦心极力而为无益之言哉先儒程氏有分年读书日程一书具载学者自幼至老为学读书用功次第及所当读之书皆备焉不但可以应举及第而进於圣贤亦不外此见有刻版在太学中可印一本置诸座隅能用其法以为学而用功焉必将大有进益矣吾友其从事焉
答东阳徐子仁【纯】
老病龙锺僵卧陋巷不接人事忽承专使示以长书兼有佳果药物之贶甚感甚慰来书中见足下有求道之志不得其门而入而以望洋为叹以为伊吕程朱之本原何如而何以学之某则以为伊咸有一德吕之丹书与近思録及四书小学之所载皆程朱之本原也吾友於是而求之则其与天同体者可见矣又谓圣贤传授或以中或以敬而其於内外本末茫无指归若於中庸已发未发之论与朱子敬斋箴所言求之则其内外本末无不可见至於仁孝则以夫子所以告门人者合而观之皆可得其要矣但不能身体力行则虽有所见亦无所用来书所言失意传言诵言忘味者皆不体於身之故而吾友之危坐寻思无下手处亦未尝见之於行也愚意欲吾友读书讲学而知行并进如读学而时习之则求其所学所习者何事而真个学真个习必有所得於已如读在明明德则求明德为何物若何而明之必止於至善而後已不但此二句而句句皆然不但此二书而诸书皆然积习既久必将有得何患愚之不明而柔之不强乎区区老病垂死无所知闻不足为高明之助过承下问聊以是复余非楮墨所能罄也
与董东湖道卿【遵时贡在京听选】
别来半载岂胜怀想近辱书知已到京在途中及旅次俱平善甚慰甚喜前程事得失皆有定数非人力所能为者当听其自然不必憧憧多劳扰也示及区区出处之事平生素履已定吾友所深知者过承孙文选许黄门潘秋官诸公眷念之厚缪以贱姓名形诸奏牍但某非其人不足以当明扬之意甚感甚愧幸吾友代言致谢而未敢以书奉凟盖诸公虽甚相爱而未为深知故也某平生於富贵利逹以不耕获不菑畲古人壮而仕老而休区区四十一而休致今六十五而复欲求仕事之颠倒未有甚於此者岂不贻笑於天下乎新绣衣尚未到若其来有相强迫是使之进退维谷为羝羊之触藩也须仗诸公为之解围而後可幸吾友为之恳告於孔修而乞怜也外闻近有边患虽为庙堂之忧而处江湖者所当同忧但不得其详不知此事已安静否因便并希示知某自三月以来目患赤肿生翳数月始愈至今尚未全明老亲龙锺日甚为可忧耳余事皆如常不烦远念因便姑此道意余不缕缕
又
区区出处之事不知者以为果於忘世若晨门荷篑之流殊不知君臣之义无所逃於天地之间圣人亦有不仕无义之训岂可若彼之果然不过量能度分自知其不足有为故乞身而归以免素飡之愧耳或者又议索高价而希望美官者又非也位为五品方面亦自不卑若自彼时随群逐队积累至今几三十年亦可以得大官矣何必假高隐之名以求之哉只缘少时为学尝有志於当世既而应举得官乃不能一有所为仰愧古人俯惭後世故不得已而为是也吏部文书止是查勘犹可辞避但恐有特旨则不容辞耳自揣愚分无官可做惟是专职无人掣肘者庶可展布一二亦不能大有所为若其他不过随羣逐队无益於时不若不出之为愈也
又
北敌为患自古有之但须观其所为若志在金帛子女专以抢虏为事则满其囊箧必自退去终不能为大患不过边民受害但推选守边之将严备以待之便可无事惟恐有豪杰生於其间若元昊阿骨打之流志不在小不为子女玉帛到处攻城略地收拾人心则可忧者方大耳非有韩范之帅宗泽岳飞之将不能御也今之为将者往往皆膏梁纨袴之子素不知兵闻其来则望敌先惧奏请益兵朝廷不务择将而轻易出兵倘京军到彼敌已先去及旋师而归敌又再来兵疲财匮则不战而自困矣非策之善者也愚意如此不知诸公议论如何吾友试与孔修诸公论也
与黄御史梦弼【傅时宰江隂】
去岁承专人致奠先妣几筵存殁有光曷胜哀感今兹又辱手书兼有束布糟鱼之贶深荷眷存之厚礼意之勤但非不肖所敢当耳惭罪惭罪近得佳作数篇读之词藻既佳奇气伟然仰见吾友不但政声日着文益有名非仕学两优知行并进能若是耶歆羡歆羡所谓老夫当避路岂但让出一头地哉愚民无知妄加诬诋事既别白幸无藏怒更加以德绥之使知悔过尤为尽善吾静观世变向後未免多故吾友於作县之余当以宇宙内事为自己分内事凡古人所以经纶天下通变宜民若礼乐制度以及武备边防之类皆须一一讲究以俟他日大用举而措之以继乡邦前辈陈同甫之志宗忠简郑北山诸公之业不亦伟乎此则区区所深望也其他皆吾友所当为者姑置弗论
与陆员外汝亨【震】
自春及夏两辱惠书所论时事及筑城利害甚当但其事至今未见移文恐亦寝矣果欲为之亦有肉食者谋焉非藿食所能与也近者令壻登名荐书而令器毕姻二喜并臻大为德门之庆老怀不胜欣慰又闻殷职方言吾友亦有思归之念但敌人深入而四方多事恐未能遂所图也而今之计但当鞠躬尽力悉摅所藴赞大司马为包桑之计以休时之否而已固未可以言归也不识尊见以为何如老夫近蒙恩旨令有司时加存问甚非不肖所敢当人谓此举出自特旨不可无谢恩之本今具奏稿一纸附去烦为看详可否停当如可行就烦托人写进为幸因章侨会试之便聊此以道区区
又
别逾三载企怀如渇屡辱手书存问近又加以俸金之惠足见念老恤贫不我遐遗之盛心惭感惭感来书所论时政之弊及外患之多甚为可虑邃彭二公并有时望皆已去矣不知世道之责今属何人西北二国虽肆侵略以予观之彼中还未有豪杰不过志在金帛子女而已不为大患但守边者如赵李牧汉郭汲辈何忧乎彼为今之计但当以选将为急务耳但今前星未耀而主器尚虚当道者在所当忧而吾友辈亦无所用其力也但遇有权力而怀大志者为之赞谋庶或有可为之机耳又未知天意如何也三复来教往往有青山白云之怀在时义固亦宜然但恐或有师命则又不可以请惟是上下相安恬然无事则可以言及此矣鄙见如是吾友其细思之余不缕缕
与侄以道【时拯谪倅梧州】
自汝别後得龙游客及胡佥宪家人前後四书备悉彼中消息甚慰老怀此间亦曾寄客人二书及林都宪书又托许大尹寄广西参议带去书俱未知逹否忽得皂隶来有书及龙荔蜜煎三物足见相念之意尤深慰浣来书所言出处事退处最为高致但以时势论之汝年未老告病托故皆难直须弃官方可又须看机会何如恐不能久安贫贱则他尤难处矣胡文定公常言他事皆可与人谋惟出处一事当内决於心不可与人谋也近又闻有南寜同知之擢虽未可信然亦有此理若寜耐久之当更有迁转但官愈大则愈难称又恐别有不测之变吾尝论人之处世如舟在江中或遇安或遭风浪任其飘荡皆未知如何收煞非可逆料但当随时思其所以处之之计能不失於道则可矣虽圣贤亦不过如此耳汝当仔细筹度古人出外求全居中免祸者皆有成筭也路远不及面谈大意不过如此倘都堂处或有公事差官往江西浙江者得求一便还家为好试儿在家终日喜乐即不曾一思父母今年已送上学颇有记性但时有小疾虽无大患未免妨读书耳汝更不须悬念家中大小俱如故但我老病日甚恐不能久未知何时与汝相见也临书惘然
又【时拯以南京驾部郎中转北部】
前得汝淮安徐州二书备悉在途安好颇慰老怀近又得周以仁秋官书言汝谢病不允不免前进谅此时必抵京矣汝居官涖事要在勤慎事上接下更须翼翼小心不可失色於人既不能有所为亦不可以求容但求免祸见几而作可也四方盗贼虽多俱无大志不日自当擒?但所任讨贼者多非其人故至於猖獗耳汝在部但当博访实才以赞大司马之推择但得一二人如晋马隆唐王式辈则盗贼即日可平矣所忧者本源之地无可着力则盗贼虽平亦未免有意外之虞耳吾乡今年之旱百年以来所未有也田租之收十分不及一二中人之家亦皆缺食吾亦未知能免於死亡否民穷已极不能聊生而官府科徭日加烦重又以江西之宼多调官兵民快往彼防御数盈十万宼实不来而老师费财不知纪极百凡所需及供亿之费皆责金衢二郡何其苦也我谢恩本闻已上进不知有无旨意本後伏候勑旨四字诚为赘语不知曾为删去否有便须报知
与族侄处仁【侨时登第在京】
汝幼从吾游而颖敏秀出吾固期汝之必将有成今幸登进士第老怀为之喜而不寐也国家取士以进士为重在内则列官朝着在外则郡县正佐皆为显仕足以行其所志异时为名卿贤大夫垂勲竹帛皆自此始不亦美乎又吾纯孝乡自昔号多贤士其隐居不仕则有三八行之孝义与仁山之道学皆冠絶当世其显而仕者则有潘大卿父子范丞相兄弟皆以文章清节着称至元则有唐元嘉之忠义在本朝则有卲以先黄梦弼之伟才杰节皆出於吾乡而发身进士表表於时者也吾虽庸鄙无能而与侄拯及汝皆赖祖宗余庆忝登进士吾朝夕乾乾兢惕勉修学行惟恐仰玷先逹而俯惭後世尔今昏耄龙锺死在旦夕无足言者所望以增光先达而昌大吾章氏之门者惟拯与汝而已诗云夙兴夜寐无忝尔所生汝其勉之
枫山集卷二
<集部,别集类,明洪武至崇祯,枫山集>

[book_title]卷三
钦定四库全书
枫山集卷三　　　　　　　明　章懋　撰杂着
易论
圣人作易盖为君子谋也而亦为小人谋乎易之於小人也深恶而痛絶之不使得志焉视之盖不啻禽兽异类其肯为之谋哉况乎黄裳元吉南蒯终以取败元亨利贞穆姜不得而用也易果不为小人谋矣奚其谋曰此所谓不谋之谋盖至理之权舆圣人之至教欲使天下後世之皆为君子而不为小人也譬若明师之於弟子谆谆之诲固教也不屑之诲亦教也乌可谓谆谆者之为教不屑者之非教乎易为君子谋谆谆之教也其不为小人谋不屑之教也噫吾於是有以见圣人忧世之心矣天下之不能有君子而无小人犹造化之不能有阳而无阴也故圣人作易於阳则引翼之扶持之惟恐其不盛於阴则排摈之抑遏之惟恐其或盛凡易之所谓吉所谓亨所谓利者必多阳也否则阴之比阳应阳从阳而得正者也其所谓凶所谓悔所谓吝者必多阴也否则阳之比阴从阴应阴而失正者也故曰圣人之情见乎辞圣人之情何情也扶阳抑阴之情也扶阳固为君子谋而抑阴未必不为小人谋也是故拔茅征吉户庭无咎谋出处也扬于王庭括囊不害谋语默也乾而惕厉震而修省损而惩忿窒慾益而迁善改过谋所以修身也临而保民观而设教巽而申命行事噬嗑而明罚勑法谋所以治人也饮食於需宴息於随避难於否致命於困反身修德於蹇则於处常处变之事无一不为之谋焉易之拳拳於君子者如此其於小人也则不然履霜则恐其坚娶女则忧其壮童牛是牿金柅是系恶羸豕之踯躅戒剥床之?贞诚不为之谋矣然使小人知所悟焉必将曰覆餗而刑剭负乘而致宼易盖戒我不可以覆餗而负乘也获狐於田射隼於墉易又教我不可以为狐而为隼也小人弗用小人弗克吾而不为小人则用矣克矣能反乎此则易之一言一字皆小人之药石不为之谋者乃所以深为之谋也又况剥之六五许其贯鱼之利复之六四美其独复之道而否六二有包承之心遂为小人之吉所以开其迁善改过之门至矣为小人谋孰有加於易哉由是观之则易之不为谋特不为之谋为小人之事耳小人而欲为君子易固未始不为之谋也
书论
圣人之经将以垂训天下後世也经而不训何以经为是故其道易行其事易为依乎中庸不贵苟难使天下後世之人无智愚贤不肖皆可得而学焉者也书之为经帝王治天下之大经大法具焉吾意夫子所録必期之为法於天下传於後世者也然有不能无疑者君臣父子定位为不易之常也君令臣从父传子继道之经也舜禹受终受命之礼具於典谟汤武鸣条牧野之事商周之书详焉若此者非常不经果可以为训乎曰圣人之经乌有不可训者特在乎学者察而识之耳天下之事有常有变而处事之术有经有权尧舜朱均之父子汤武辛癸之君臣变也非常也未易以经言也自尧舜视之则全父子之恩者吾之私而为天下得人者公也吾不可以私而害公自汤武视之则守君臣之分者吾之私而为天下去暴者公也吾不可以私而废公於是不得已而禅授焉放伐焉者权也权虽非常行固不可以为训然使天下後世知夫不幸而遭人伦之变者有权以处之而不至於穷是独不可以训耶曰使人人而权焉则燕哙可尧舜莽丕可舜禹而胜广项籍之徒皆汤武矣率天下之人而祸仁义者未必非帝王之书也圣经垂训果若是乎曰经之所録盖亦着夫圣人处变之道而垂训之意微寓乎其间耳非曰人人而可权也桐宫之事孟子以为有伊尹之志则可而致辟管叔虽周公亦不能无过故必有舜禹之德而天之历数在焉然後足以当尧舜之让苟恶不辛癸心非汤武而欲援鸣条牧野以实口则是天下之罪人也而可乎故曰权非圣人不能用也曰权必圣人用之而衆人不得用焉则是尧舜汤武之事不可法夫子虽着於经亦虚文耳其所以为训安在曰恶是何言也尧舜之事不以训人之父而可以训其子汤武之事不以训人之臣而可以训其君为子者曰吾不可以朱均吾而朱均则父必尧舜矣为君者曰吾不可以辛癸吾而辛癸则臣其汤武乎於是莫不惧焉以自修处仁迁义皆为君子之归而君君臣臣父父子子相安於太古无事之天此独非圣经之训耶彼以为帝王之事非中庸之道不可以训者非知书者也
诗论
诗之二南盖所以咏歌文王之化也圣人采民谣被管弦而用乡人邦国以化天下以教後世铿鍧炳燿馨馥汗简固宜其诵圣德而美政治者无所不至也今考其诗大率多述闺门之事与夫村谣野诵之声其词曾无少及於文王者是岂文王之德无足称耶噫此文王之所以为至德所谓其民皥皥而莫知为之者也夫关雎樛木之后妃宫人能知之鹊巢采苹之夫人南国之家能知之兎罝之武夫羔羊之大夫在野者在朝者知之而甘棠之召伯人之蒙其惠者知之知之固可得而咏歌之至於文王之德穆穆深远其孰得而知之哉举一世之人咸囿於文王大造之仁鼓之舞之而莫测其用譬犹乾元默运太虚无为而花木飞走群生之物发育长养於春风和气之中不知所以然而然也其形诸咏歌亦不过如春鸟秋蛩感时令而自鸣其乐耳彼何有於文王之德而咏歌之哉又况高厚不可绘而动植易以画溟渤不可探而沼沚易以测仁厚之公子可以麟趾比仁心之诸侯可以驺虞言而文王之仁非特驺虞麟趾也彼虽欲歌颂之亦安所措其舌哉昔尧舜之为君也康衢谣之击壤歌之但曰不识不知而已曰帝力何有於我而已而巍巍如天之德荡荡乎民无能名焉文王其尧舜矣乎诗词之无及者无怪也虽然衆流涓涓皆大海之水隙光荧荧皆日月之明彼后妃夫人与其诸侯大夫之贤何莫非文王之化哉诗人知辞虽未尝及於文王而实以深见文王之德转移动化之妙始作於家邦终於四海无以复加者矣故孔丛子曰吾於周南召南见周道之所以盛也若夫歌圣德而美政治则周公之雅颂详焉所谓为圣人能知圣人者也彼二南诗人诚不足以及此
春秋论
圣人在上则以其道行赏罚於天下而立一时之政治圣人在下则以其道寓赏罚於笔削而立万世之政治先王之世五服以命有德五刑以讨有罪此赏罚之赏罚也夫子作春秋荣华衮於一字之褒凛鈇钺於片言之贬是乃不赏之赏不罚之罚也赏罚之权仅可施诸其身而春秋之赏罚则其身虽死而罪不得逃焉赏罚之权仅能劝惩於一时而春秋之赏罚则足以劝惩於千百世之久夫子虽穷不得位其功顾不大於有位者欤或者乃曰赏罚者天子之事夫子病诸侯大夫之僭也而作春秋而已则为之其何以责天下位公也道私也私不胜公则道不胜位道虽在我亦不得为有位者之事呜呼为此说者何其不知春秋耶夫位者天下之公器道者天下之公理天下宁有位公而道私者乎位之所以公者以道存焉耳道之不存位独能公耶首止之会周惠王将以私爱易嫡齐桓公合诸侯以定世子夫子则许之郑文公奉王命而不与盟夫子则责之是皆以道不以位也道之公所以匡其位之有不公者也夏商之季位不在汤武而道在焉故汤武奉天命以行赏罚桐宫之际位不在伊尹而道在焉故伊尹奉先王以行赏罚道之所在皆不为僭其僭者皆不合乎道者也周之既衰礼乐征伐不出於天子而乱贼肆行无所忌也故夫子修春秋明王法以诛乱讨罪亦道之不得不然耳然於每岁之首必书春王正月以见春秋之中或予或夺或进或退其所以赏罚之者皆王也而己无所与焉如是而假天子之权何不可者而犹以为僭乎或者又曰夫子作春秋赏罚之权不以自与而以与鲁曰此鲁之赏罚也盖鲁为周公之後故假以天子之权是亦不然孟子记孔子之言曰罪我者其惟春秋乎又曰其义则丘窃取之矣盖素王实任之也而曰不以自与可乎春秋之作上以续往圣之道统下以立万世之人极所以为百王不易之大法将以公诸天下後世而岂私以为鲁哉若以春秋鲁史为与鲁之书则夫子不过假鲁史以寓王法耳未见其与鲁也若以请讨陈恒为与鲁之证则春秋之法乱臣贼子人人得而诛之亦非专为与鲁也昔成王赐周公以天子礼乐夫子犹或非之曾谓鲁为周公之後而独许其假天子之权乎是皆不通之论也此其为说盖蹈袭汉儒黜周王鲁之言而曲为辞其不足信也明矣
礼论
世之论礼者皆曰三王异世不相袭吾以爲三王之礼正相袭也古之王者乘时有作正朔则改服色则易徽号则殊文章器械衣服则别焉异焉其礼可谓不相袭矣而奚袭曰相袭而不在於所袭者是其所以为袭也人皆知相袭之为袭而不知不相袭之为袭不相袭之为袭袭之大者也四时之运春令木其气温夏令火其气燠秋令金其气凉冬令水其气寒各不相袭而所以相袭者不在於生百物成岁功乎昔尧舜以天下与贤而禹则传子禹所以袭尧舜也孔子大管仲之功而孟子卑之孟子所以袭孔子也然则三王之於礼其亦不袭之袭欤何者礼有本有文本者天地之常经不可以不相袭文者古今之通义不可以必相袭也譬之鼓瑟然今日之柱以如是而音调明日之柱又如彼而音始调所袭者其音也所不袭者其柱也音既相袭则其柱不必胶矣是故四琏六瑚八簋宗庙之礼不相袭而袭其尊祖敬宗之心夏序瞽宗頖宫学校之礼不相袭而袭其养老敬民之典冠而毋追章甫委貌服而山火龙章车而鈎车大路乘路旗而绥旗大白大赤名物固不相袭而所以尊瞻视明等威者则相袭也若巡朝若昏冠若丧葬仪文度数或损或益或隆或杀举不相袭然而亲诸侯成男女哀死亡之意又未始不相袭焉夫圣人岂不欲其制度文为一惟古之是袭哉顾法立而弊生时异而势殊或有宜於古而不宜於今者不得不少有变革以顺其天叙天秩之本然是则不相袭者乃所以深相袭也孔子曰殷因於夏礼周因於殷礼苟不相袭而何以为因乎
国子监策士
问国学之设所以维持世教造就人才而非徒为粉饰太平之具也自昔以来其建学之制为教之法得才之效互有不同则游於斯者不可以不知也请以所疑从诸君质焉孟子论学为三代所共宜其无异名也而礼有上庠东序右学东胶成均璧雍之异何以不合於孟氏孔门传大学之道不过三纲八目宜其无他道也而礼有三德三行六艺六仪四术四教之目何以不同於大学师一也而有大司乐乐正师氏保氏司成司业之职何以分士一也而有曰选曰俊曰造曰进之义何所取周之五学与汉之三雍唐之七学宋之四学其数之不同亦各有说欤今太学之六堂其亦有同於古欤古之士以德业相先今乃行业不修惟筭拨历之月日岂以是为惜寸阴耶古之学以明经为务今乃经术不讲群争短差之甜苦岂以是为夺锦标耶欺诞相习每称病以免坐堂奔竞成风或附势而求速化惮拘束而乐放纵避勤劳而求安逸若是者可望其有成材乎兹欲变化士心作新士习使为师者各举其职不为倚席之博士为士者各修其业不为城阙之子矜争先於学问而资格之不计相尚於道德而奔竞以为耻不负菁莪之化聿成棫朴之才何所施而可国初积分之法可复举乎湖学经义治事之教程子吏师尊贤之议亦可用乎抑别有其道乎前代太学诸生有举幡而救鲍司隶者有倡义而不汚朱泚者有杀身以争宰相之用舍者有卷堂以论宰相之起复者亦有优劣之差乎诸君皆四海之英由贡举而来肯自处若人下乎愿一吐胸中之奇老夫当歛袵以拜下风
又
问天生斯民立之司牧而寄以三事即孔子所谓庶富敎者是也然其设施之略可得闻欤稽之周官则所以庶之者有九两之系与夫保息之养本俗之安焉所以富之者有九职之任与夫土会土宜土均之法荒政职事之颁焉其所以敎之者又有八统之驭十二敎之施与三物八刑五礼六乐之类不一而足其经制之详可得而悉陈欤孔门诸子言志有三年而可使足民者有三年而可使知方者彼固有得於圣人之敎而其所以行之者何先汉唐诸臣为政有户口增倍比室给足者有敎化大行道不拾遗者彼固未必能尽举周官之政也而其所以致之者何由或谓制田里薄赋敛可以富之今之赋敛非不薄也而公私匮乏饥馑相仍浮殍载路其失安在或谓立学校明礼义可以敎之今之学校非不立也而流俗日弊欺诈相凌寇攘不息其咎谁执子诸生藏修璧水习孔子之教明先王之道有年矣他日出而致用皆将处司牧之任有三事之责者也兹欲伸吟转为讴歌盗贼化为君子于此比隆成周之盛而度越汉唐之治亦有其道欤其参酌古今之宜讲究设施之术以俟他日举而措焉
读西汉书【高祖纪】
汉高帝既定天下置酒洛阳南宫与羣臣论刘项之所以得失而曰吾能用三杰吾所以取天下项羽有一范增而不能用所以为我擒群臣咸服其言虽扬子云亦有汉屈群策楚憞群策之语後世莫不以为然以愚观之是亦所谓知其一而不知其二者也夫高祖之得天下也以仁项羽之失天下也以不仁岂但用人不用人之间而已哉羽为慓悍猾贼所过无不夷灭坑秦卒屠咸阳杀子婴烧宫室掠货财妇女而又放弑义帝大逆不道天下之贼也以若所为虽用百范增谋之其能有天下乎帝也以寛仁大度为天下除残贼其入关秋毫无犯与民约法三章而又举军缟素为义帝发丧是皆庶几乎三王之举所以得天下者其本实在於是若夫知人善任使虽足以为取天下之资然亦帝之余事耳孟子曰不嗜杀人者能一之又曰不仁而得天下者未之有也斯言也实刘项兴废之辩而古今之确论也帝有是仁足以得天下而不知其然亦犹齐宣王有爱牛之仁而不自知也使当时孟子为之辅佐必能扩充其仁以尽继周之治不徒杂覇而已惜乎帝之臣萧曹起刀笔良平任智数陆贾叔孙通皆陋儒鄙士不足与语於斯也
读西汉书【王章传】
秉史笔者当以是非论不当以成败论以成败论人天下无全人矣成帝时大将军王凤以帝舅擅权用事京兆尹王章言凤诬罔不忠不可任用宜更选忠贤成帝悦其言而不能用遂为凤所陷以死班孟坚讥章不量轻重然则循默充位全躯保妻子之臣乃为能量轻重者乎当是时五侯骄僭并作威福尚书九卿州牧郡守皆出其门大臣则奴顔婢膝如张禹孔光小臣则谀心佞舌如杜钦谷永朋党比周天下之势駸駸入於王氏朝臣自宗室刘向之外无一人为汉忠谋者况王章由谏大夫迁司隶校尉为京兆尹居重任享厚禄固非位卑而言高者矣召见延问辄辟左右上寤曰非京兆尹直言朕不闻社稷计则章与成帝亦非交浅言深者矣如是之言似不为过尽忠於君不幸见杀是亦命而已耳顾何咎其不量轻重耶孟坚如惜其死第曰危邦不入乱邦不居可矣夫既委质事人尽忠乃其职也今必以为不量轻重独非排死节否忠直者乎设使成帝能用章言抑外戚之与政求忠贤以自辅则汉室终无新都之祸作汉史者必将美章之功而称其言之当矣岂有不量轻重之讥也呜呼成败论人如此古之所谓良史者果若是耶
读东汉书
汉光武以赤伏符即位由是深言符命之说其惑甚矣为史氏者宜以正论裁之庶几可破万世之疑夫何范蔚宗之史汉也历叙光武生而神异以及舂陵佳气舍南火光之属累数百言谓其受命有符不然则无以乘龙以御天呜呼是不几於语怪也耶夫人事迩天道远舍人事而言符命非知道者也昔舜禹之受命也以朝觐讼狱讴歌所归汤武之受命也以徯后来苏八百诸侯不期而会盖卜诸人心而已安有所谓符命哉王氏之暴民心思汉久矣光武以仁厚之资济英雄之志其行司□也则举旧章而识者属心其镇河北也则除苛政而吏民喜悦又能纳邓禹之策延揽群雄立高祖之业救万民之命以若所为其兴也勃焉虽无符命固将乘龙而御天矣今皆不此之论而一一归之於符是使天下後世皆废人道之所当为而侥觊於不可知之天道也而可乎
读蜀汉志
汉昭烈将终谓孔明曰君才十倍曹丕必能终定大业若嗣子可辅辅之如不可辅君其自取呜呼昭烈於是乎失言矣吾读陈寿书至此未尝不深为孔明惧也夫昭烈之为是言是疑孔明也是以操懿待孔明也吾不意鱼水君臣而犹以智术相御有如是者於是托孤寄命之际而置嫌疑於其间安在其能托孤也设使昭烈旣没之後敌国乘之而为禄父之谋用田单陈平之间奸臣假之而兴管蔡流言之变造夏竦伊霍之书则虽以成王之贤周公不免於居东宋仁宗之明范富竟至於罢相曾谓刘禅之昏庸而能任贤弗二者乎一言之失其祸将有不可胜言者矣孔明於此地嫌势逼欲保其身且不可得况欲功名终乎然则谗间之不作汉祚之未亡盖亦幸焉而已此吾所以痛恨昭烈之失言而深为孔明惧也虽然昭烈固失言矣然愈足以见孔明之贤为不可及也苟非忠诚贯乎日月信义孚於天下真有伊尹之志可以对越神明而无愧者其孰能免後主之疑乎
读苏东坡足柳公权联句
昔梁惠王以鸿鴈麋鹿为乐孟子曰文王与民偕乐齐宣王有雪宫之乐孟子则曰人不得则非其上矣古之君子引君当道其固若是也唐之叔末宦寺柄国藩镇弄兵赋役繁重民不堪命极矣文宗君臣正当焦心劳思相与戮力拯民水火之中而漠然不以为意方且从容联句爱夏日之长而乐薰风之凉呜呼此日此风特文宗君臣乐之耳彼夏畦之农夫边城之戍卒宁得而共之耶文宗生於深宫其不知稼穑之艰难未足多让为公权者既不能以孟子之言规其君又逢其君之意而咏美之难乎免於容悦之罪矣君臣上下无志於民如此唐室所以不竞也虽然唐不足论矣方宋之盛时内苑赏花钓鱼之宴其君臣终日饮酒赋诗称诵太平亦未有以田里休戚为言者卒至熙丰聚敛残民之祸而宋祚遂以中微岂独唐之公权为可罪哉东坡所以足公权之诗其亦有感於当时也夫其亦有感於当时也夫
读欧集
唐李翺幽怀赋云衆嚣嚣而杂处兮咸叹老而嗟卑视予心之不然兮虑行道之犹非欧公读其文恨不得生其时与翺上下其论又以为在位君子皆不肯易其叹老嗟卑之心而忧翺之忧公之心亦翺之心哉第不知後之读欧文者亦有以救时行道为贤而忧公之忧乎呜呼事有利害不切身而伤怀人有古今不同时而合志岂独公之於翺哉予亦有所感矣
读苏集
吾始读东坡制科策及进策诸篇见其有更张百度之志有贾太傅流涕汉庭之风纵横气习尚未尽除其所以异於临川者几希及观其上神宗万言书时政书及代张方平谏用兵等书忧深思远忠厚恳恻思与天下休息之意蔼然溢於言外然後见公之学识议论非复少年之比岂其惩创王氏之失而改之乎抑亦经历世故之熟而所造愈深乎所谓更一事者长一智公其有焉有天下国家者轻弃老成人而遽使不经事少年为之其能不败乃公事也耶
读荆公集
孟子谓诵其诗读其书不可不论其世使公之文不传於世也则吾不必论公之为人使公之学不用於时也则吾无以考公之为人孰谓文章节行高一世可与欧曾三苏并驱争先而心术行事顾与吕蔡章惇为伍其可惜也夫其可惜也夫
题陶渊明集
古今论渊明者多矣大率以其文章不群词彩精拔冲淡深粹悠然自得为言要皆未为深知渊明者独子朱子称其不臣二姓有得於天命民彛君臣父子之义吴草庐称其述酒荆轲等作殆亦欲为汉相孔明之事而魏鹤山则曰有谢康乐之忠而勇退过之有阮嗣宗之达而不至於放有元次山之漫而不着其迹观是三言足以见其为人而节槩之高文章之妙固有不待言者呜呼若渊明岂徒诗人逸士云乎哉吾不意两晋人物有若人也
题陆宣公奏议
唐世贤相善谋善断尚通尚法尚直尚文功业表表非无可称然皆出於才质之美而未尝根於学问殆不免乎朱子所谓村宰相者独魏郑公耻其君不为尧舜进谏论事每以仁义为劝颇为知学夫何建成之事君子病焉吾所敬服者惟陆宣公乎论谏数百炳若丹青虽当扰攘之际说其君未尝用数今观奏议一书若罪己改过之言用人听言之方以及备边驭将财用税法纎悉毕举其学之纯粹盖三百年间一人而已德宗仅能听其一二尚能削平朱泚恢复旧物使尽行其所学贞观之治尚足言哉呜呼有王佐之臣而知之不用用之不终於公固无所损益然唐之天下则可悲矣
跋范仲淹答赵元昊书
宋宝元中赵元昊逆命於西范公时经略边事乃以此书遗之元昊复书语多不逊公遂对使者焚其书当时朝议以仲淹不当辄通书又不当辄焚之遂以得罪呜呼公岂不知其事之不克必且招谤乎顾其心急於救生民之患合天地之仁而一身之利害不遑恤耳昔汉文帝亲屈万乘之尊赐尉佗书至今以为美谈人未有非之者曾谓范公以边臣行之独不可乎古者大夫出境有可以利国家安百姓专之可也况公此书深达事情究极利害凛凛乎词严义正既不伤中国之体又足以折外夷之谋何可少哉其後宋人竟无以制元昊之死命亦不免乎招致谕降而已尤可见此书之不可无也至於曩霄来降卒见於范公复起之日得非此书先有以屈服其心乎论者徒以一举不就遂訾其失其可乎哉
说
自述字说
冠而字周道也字必有说所以表其命字之义且示教也昔人有名其兄之子曰默曰沉名其子曰浑曰深而为书戒之者有名其二子曰轼曰辙而为之说者皆此意耳懋之少也家君又将责以成人之道举古冠礼以教懋斋宿筮日告于祠堂礼乡之先生长者为宾设盥帨之具为帟幙之房冠服备陈族党咸集主宾摈赞揖让登降自始加以至再加三加一稽诸礼而行醮毕宾乃命懋之字曰德且申之以祝词曰吉月令辰冠礼既成昭告尔字式敬尔名农懋於耕禾稼乃荣工懋於作器用斯精士而不懋忝厥所生其懋维何曰德之敬厥德伊何天之明命人待以生是曰德性衆理俱全万事斯应君臣之义父子之仁曰礼曰智夫妇主宾信而朋友五品人伦斯德之大易失难存懋之之功学先格致诚敬入门践履实地一动一静一默一语善必懋为恶必懋去不厌不倦勉勉循循内外交修厥德乃尊稽古成汤有商圣君懋敬厥德日新又新周有毕公元老大臣亦云懋德小物克勤咨尔小子方茂尔年尚充尔德以希圣贤字尔德懋有意存焉顾名思义弗懈益?覆篑成山无亏其巅井穿九仞贵在及泉尔服我言日夕乾乾无惭厥名惟德之全懋再拜曰懋虽不敏敢不夙夜祗奉退即録其语以为字说
陈麟允仁字说
同年陈孟申有子麟生十九年矣将以今年八月八日加之首服孟申预请字之并丐其说以为教某曰冠而字宾礼也莆中文献之懿故多鸿师硕儒君家行冠礼当必有字之者某不腆之言岂足辱命孟申曰以吾久宦学於外有子弗能教而筮宾筮日之礼又弗克亲也故愿得一言以代过庭之训俾之顾名思义服膺终身焉若吾子以不宾辞是不屑教也某义不获辞乃字以允仁而为之说曰麟为四灵之一不家畜不世有国风春秋及传记百家之书靡不载述以为旷世奇瑞非取其麕身牛尾马蹄形独异也亦曰其为兽最仁生物不食生草
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>