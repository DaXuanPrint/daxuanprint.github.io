<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,兼济堂文集全文在线阅读,兼济堂文集全文在线下载,大玄古籍书库">
<meta name="description" content="二十卷。清魏裔介。(1616—1686)撰。魏裔介,字石生,号贞庵,一号昆林。河北柏乡人。顺治进士,历官至保和殿大学士。顺治间,任言官。玄烨。(康熙帝)亲政后,因有党附鳌拜之嫌,被解职。他治程朱理学。著有。《圣学知统录》、《知统翼录》、《孝经注义》等多种。是集凡二十卷,其中奏疏三卷,序六卷,书牍二卷,传志二卷,祭文、论二卷,杂著二卷,乐府古今体诗三卷,附年谱一卷。其平生著述,刻于荆南者,有《兼济堂集》十四卷、刻于荆南者,有《兼济堂集》二十四卷。刻于京师者,有。《文选》二集上、下二编,《昆林小品》上、下二编">
<title>兼济堂文集_魏裔介_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">兼济堂文集</span> <br/>
          作者： <span class="inputVal" id="bkauthor">魏裔介</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]213223</span> <br/>
          说明： <span class="inputVal" id="bkdec">二十卷。清魏裔介 (1616—1686)撰。魏裔介,字石生,号贞庵,一号昆林。河北柏乡人。顺治进士,历官至保和殿大学士。顺治间,任言官。玄烨 (康熙帝)亲政后,因有党附鳌拜之嫌,被解职。他治程朱理学。著有 《圣学知统录》、《知统翼录》、《孝经注义》等多种。是集凡二十卷,其中奏疏三卷,序六卷,书牍二卷,传志二卷,祭文、论二卷,杂著二卷,乐府古今体诗三卷,附年谱一卷。其平生著述,刻于荆南者,有《兼济堂集》十四卷、刻于荆南者,有《兼济堂集》二十四卷。刻于京师者,有 《文选》二集上、下二编,《昆林小品》上、下二编,《昆林外集》一编,《奏疏尺牍存余》七卷。其刻于林下者,有 《文选》十卷,《屿舫近草》五卷,《诗集》七卷,《樗林三笔》五卷。此集乃詹明章从魏氏著述诸种刻本中选其精粹,合刊为一编。魏裔介在朝为官有清正之名,故其所陈奏,多关国大体。诗文醇雅,亦不失为儒者之言。虽不以词章名一世,但亦可重视。该书有《四库全书》本。</span> <br/>
          封面： <span class="inputVal" id="bkimg">Z_18372.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]兼济堂文集
[book_author]魏裔介
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]213223
[book_dec]二十卷。清魏裔介 (1616—1686)撰。魏裔介,字石生,号贞庵,一号昆林。河北柏乡人。顺治进士,历官至保和殿大学士。顺治间,任言官。玄烨 (康熙帝)亲政后,因有党附鳌拜之嫌,被解职。他治程朱理学。著有 《圣学知统录》、《知统翼录》、《孝经注义》等多种。是集凡二十卷,其中奏疏三卷,序六卷,书牍二卷,传志二卷,祭文、论二卷,杂著二卷,乐府古今体诗三卷,附年谱一卷。其平生著述,刻于荆南者,有《兼济堂集》十四卷、刻于荆南者,有《兼济堂集》二十四卷。刻于京师者,有 《文选》二集上、下二编,《昆林小品》上、下二编,《昆林外集》一编,《奏疏尺牍存余》七卷。其刻于林下者,有 《文选》十卷,《屿舫近草》五卷,《诗集》七卷,《樗林三笔》五卷。此集乃詹明章从魏氏著述诸种刻本中选其精粹,合刊为一编。魏裔介在朝为官有清正之名,故其所陈奏,多关国大体。诗文醇雅,亦不失为儒者之言。虽不以词章名一世,但亦可重视。该书有《四库全书》本。
[book_img]Z_18372.jpg


[book_title]提要
钦定四库全书　　　　　集部七
兼济堂文集　　　　　　别集类六
【国朝】提要
【臣】等谨案兼济堂文集二十卷
国朝魏裔介撰裔介字石生号贞庵栢乡人顺治丙戌进士官至大学士諡文毅是编奏疏二卷序六卷书牍二卷传志二卷祭文论二卷杂着二卷乐府古今体诗三卷附年谱一卷共二十卷裔介着述甚富其刻于江南有兼济堂集十四卷刻于荆南者有兼济堂集二十四卷刻之京师者有文选二集上下二编崑林小品上下二编崑林外集一编奏疏尺牍存余七卷樗林三笔五卷此编乃詹明章所选而合刻之者裔介立朝颇着风节其所陈奏多关国家大体诗文醇雅亦不失为儒者之言虽不以词章名一世而以介于
国初作者之间固无忝焉乾隆四十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
兼济堂文集原序
余生平无他嗜好惟嗜读书常咏古人早知穷达有命恨不十年读书以为其言未尽盖理无穷书亦无穷终其身悦怿其中焉耳十年不足以尽之也至於着书尤不可草草古之人皆先我而为之矣其可传者能有几孜孜矻矻一生仰屋徒为他人覆瓿之具良可哂也余自入籍以後未免效颦学为文辞丙午之岁彭士报吴伯其刻之於江南有兼济堂文选共文二百余篇庚戌之岁胡同升刻之於京师有崑林小品共文一百三十六篇甲寅春日余自刻林下集八十一篇及秋杪儿辈又刻辛亥以前未刻者共文一百一十九篇已汗牛充栋矣其谏垣总宪奏疏稿共一百一十七道内阁奏疏十道屿舫诗集近集共诗一千三十六首尺牍四六四册言理学则有圣学知统合录五册小传共四十八篇小论共四十八篇又约言录一册其余所着之书略无关系者概不足述而要者有四书大全纂要孝经注义删补高士传雅说集多识集巡城条约风宪禁约唐诗清览集训蒙故事千文注解劝学彚编以上已刻易经合订正说论性书监语经世编通监论钞列女续传九经衍义希贤录琼琚佩语家训彚钞批评河洛渊源录理学诸儒语录合钞吏治冰监录陆放翁诗选古文欣赏集古诗遗音赵梦白诗文选以上未刻此其大槩也顾自今以往余宁敢废学哉宛平孙北海先生尝致书於余曰易经四圣心传春秋百王大法先生盍阐发之余读朱文公集谓上古之书莫尊於易中古後书莫大於春秋此两书皆未易看何敢管窥蠡测虽然曾子曰仁以为己任死而後已炳烛之光尤宜鞭策於末路临深履薄勿使昏逸之气得而乘之则书无穷吾心之理亦无穷余且终身诵夫子答子贡愿息之篇矣甲寅长至日贞庵题於滙景园之冬日轩
文章未易言也古之以文章名世者皆有数十年之学力洗濯磨淬其心志而又与海内之贤人君子游乐闻其规切之语故能成一家言匪是者正可覆醤瓿耳余宦游长安二十余载职掌烦剧饮冰是惧公退思过不敢废学故时为古文辞与海内言文者声气往来或者以为可敎刻之江南数百篇而余自知甚明觉蹇跛之足策之不能前而宛委之藏窥之不能尽也亦惟有望古遥集而已矣辛亥抱病归里参术之外不敢求田问舍坐百尺楼下似可以读书学为文矣而千指待哺未免室谪犹是伧父面孔也乃远近知契时有扣门剥啄声以徵文为请夫余方欲焚君苗之笔砚而犹然饰嫫母以铅华乎然终不能尽谢却者盖生长燕赵素有司马子长之慕欲借此以求海内贤人君子之规切不敢以蓬蒿自封而甘为絶人逃世之行也陶渊明云请息交以絶游此愤世之言耳岂余之心哉积久成帙儿辈恐其散失遂谋付之剞劂其间生死之际交友之情学问之术岁序之感虽未必有裨於身心而要以述其中之所见得其性之所近非尽酬应习套也倘邀长者之惠不我遐弃而锡以昌黎之序则东野之鸣敢不奉杖屦以从甲寅花朝日贞庵自序於滙景园之水镜堂中

[book_title]卷一
兼济堂文集序
钦定四库全书
兼济堂文集卷一
大学士魏裔介撰
奏疏
乞及时讲学疏
工科给事中【臣】魏裔介谨
题为
圣德与年俱进仰乞及时讲学开设
经筵日讲以隆万世治本事【臣】窃历览竹册自古贤圣之主未有不汲汲以学为尚者也若周公之於成王傅说之於武丁谆谆勉勉是以刑措恭默致商周数百年磐石之业即後开创草昧多以马上得天下然天姿首出往往从栉风沐雨中语及诗书自造庐借箸时养成学问由是观之君德清明君身强固诚万世久安长治之根本矣今
皇天悯生民久困水火笃生我
皇上应运开辟扫除?残
德施方外延及羣生【臣】窃於班行俯伏中仰瞻
天表辄举手加额曰太平
天子也乃值此春元始和百度维新未闻与二三大臣谘访讲学之议窃恐年岁既盛则嗜欲日开嗜欲既开则聪明日淆虽
神明生知之圣非愚贱下臣可管窥蠡测然少而勤学古人比之日出之光与壮而努力者劳逸相倍蓰也前此元年诸臣言及此者犹可曰有待而行今
御极五载内外遐迩引领翘望寸阴可惜所谓姑待明日便不可也况衆词林思皇济济中多贾马自许之俦诸辅臣黄发皤皤咸有尧舜其君之愿倾葵向
日不占而孚伏乞
皇上上念
鼎命付托之重下慰臣民瞻戴之思
立召大臣商榷择日施行诚
宗社无疆之休
顺治五年二月初八日奉
圣旨知道了
请举视朝大典疏
吏科右给事中【臣】魏裔介谨
题为请举视朝之大典以致泰交之盛治事【臣】闻圣君御世必图长治久安贞士陈言要在防危虑患盖栉风沐雨驰驱於百战之间则创业实难保泰履亨经营夫万年之策则守成不易是以古之帝王凛凛覆舟之喻兢兢驭索之忧诚恐骄恣之易生而晏安之为害也伏覩
皇上文武圣神聪明睿智薄海内外罔不照临可谓创业而兼守成亘古以来帝王之盛未之有也自昨岁亲政仁义润泽遍浃八垓
诏令温和光溢四表然而纲纪法度尚须修明礼乐政刑实多缺失欲以立一代之弘规昭子孙之法守【臣】未见其久而无弊也方今畿辅多失业之民吴越有水涝之患山左疮痍极矣荒亡何以不清闽楚呼庚久矣兵饷何以不给若乃两河困于畚锸关陕疲于转输川蜀虽下善後之计未周黔滇不宁进取之方宜裕此皆机务最要仰烦
圣虑焦劳者也但高居静摄不如延访臣隣批答详明何若亲承
顔色【臣】查得旧例有朔望之朝有三六九之朝有早晩之朝有外朝有内朝【臣】亦不敢谬执故例烦凟
圣聪惟是逢五日期
驾临正殿乞
朝见羣臣从容晋接部院科道本章应实封者实封应面奏者面奏辞朝谢
恩等官应引见者引见应陛辞者陛辞得以咫尺天威亲聆
睿语则大政大事雷厉风行凡属臣工孰不争自磨砺以副
皇上图治之意如是而上下之情通交泰之运辟君门无万里之嗟卜历有金瓯之固矣倘【臣】言不谬伏冀天鉴早赐施行
顺治九年七月初六日题奉
圣旨礼部议奏
褒录幽忠旷典疏
吏科右给事中【臣】魏裔介谨
题为褒录幽忠实
圣朝之旷典谨举平日所闻仰尘
圣听乞
发该衙门再加体访以励臣节事【臣】闻运遘昇平则良臣奏绩时逢板荡则烈士腐心故有刎颈血裾而酬解推之遇焚身湛族以报国士之知劲草疾风表贞心於岁晩成仁取义树砥柱於波流虽慷慨从容不必一致要皆负乾坤之正气与日月而争光是以上代之君莫不旌表忠魂崇重节义昔武王入商封比干之墓明祖定鼎建余阙之祠夫比干乃殷室之?臣余阙实有元之义士然而一王一帝他务未遑首先嘉尚者诚以维持风化振励纲常俾一代之臣子知所轨范也自明政失御寇焰滔天龙髥饮恨於鼎湖坤配遗弦於椒殿君死社稷臣罹凶灾诚致命遂志肝脑涂地之秋也一时在位诸臣虽不能策马挥戈如曕尚之死於绵竹力疾苦战若卞壼之死於清溪然亦有仗节殉君横尸阙下金石可勒其贞松筠不改其色摧兰蕙於一朝流芳声於千载斯诚
上帝所矜悯
圣朝所嘉叹者也伏惟我
皇上受天之命奄有方夏凡所设施皆足驾轶前代为宪後昆而昨奉
上传阐扬明季之遗忠振发幽冥之生气尤为化导之先资敦励之大典方之周武王明太祖盖不约而同符矣以【臣】所闻当年寇破都城殉难而死者阁部卿寺则有大学士范景文左都御史李邦华户部尚书倪元璐兵部右侍郎王家彦刑部侍郎孟兆祥副都御史施邦曜大理寺卿凌义渠太仆寺丞申佳胤词林台省则有翰林院左谕德周凤翔右谕德刘理顺宫允马世奇检讨汪伟吏科都给事中吴麟徵户科都给事中吴甘来监察御史王章陈良谟陈纯德部属新进则有吏部员外许直兵部郎中成德户部郎中周之茂兵部主事金铉中书舍人宋天显进士孟章明顺天府推官刘有澜勋戚中则有新乐侯刘文炳惠安伯张庆臻宣城伯卫时春驸马都尉巩永固东宫侍卫周镜司礼监内臣王之心斯皆一时死难之臣彰明较着者也伏乞
皇上将【臣】所奏
发下该衙门再行查访实蹟或质诸故老之见闻或考诸同乡之公揭讹者去之遗者补之倘体访既明即行题
请宣付史馆浩气常留於汗靑祀诸乡贤芳声永荐於俎豆庶精灵未冺将宣力於
兴朝顽懦可风亦仪型乎来叶矣
顺治九年十一月二十八日奉
圣旨着详访确察具奏礼部知道
敬抒管见疏
吏科右给事中【臣】魏裔介谨
题为
圣主虚怀下询微【臣】敬抒管见仰佐
睿虑万一事【臣】昨捧读
圣谕令【臣】等直谏无隐谆谆恳恳【臣】跪诵之余喜惧交集喜则喜生逢
尧舜立见太平惧则惧迂陋无知捐糜莫报敢不尽竭向日之诚稍补衮衣之阙顾我
皇上道高德厚顺天合人仁心仁政洋溢海宇昨岁六月以前尚有北水南旱九月内星变迭作而入冬以後太白退舍瑞雪三降臣民胥庆远迩如一
天意人心如桴鼓响应效可覩矣顾安所得
皇上之过失而规切之哉虽然
皇上既侧席虚已有置鼔立木之求【臣】安敢缄口辜恩违怀仁负义之戒谨将条议数事开列于左伏冀皇上矜宥愚蒙俯赐省览择可行者采之其不可行者置之爝火之光谅无补於日月?埃之末当不拒於崇深矣
一节俭之制宜先也【臣】观唐史所载玄宗号为英主尔时以风俗奢靡制乘舆服御金银器玩令有司销毁以供军国之用其珠玉锦绣焚於殿前后妃以下皆毋得服珠玉锦绣天下更无得采珠玉织锦绣等物罢两京织锦坊今天下物力匮乏恐更甚於唐玄宗之时而风俗奢靡日甚一日【臣】愿
皇上以身率先天下苏杭织造虽未能尽罢宜减去其半以所省者发付军前充饷而金银器玩除见在足用外以後不必打造若珠玉锦绣之饰除有职文武许用外严禁士民不许滥用
一圣学之功宜要也【臣】观尚书所载殷高宗学於甘盘训於傅说故曰学于古训乃有获监于先王成宪其永无愆盖帝王之学与士子寻章摘句者不同要在详求古今所以治乱人才所以得失政事所以修废之故斟酌损益行之以协于大中至正今我
皇上天纵好学手不释卷而【臣】谓政事之暇尤宜详玩讲求者莫如朱熹之通监纲目真德秀之大学衍义丘濬之大学衍义补唐太宗之贞观政要以上诸书反覆紬绎见於设施以致太平之治无难
一用兵之算宜定也【臣】闻开创之君无不欲六合一家卧榻之间岂容他人鼾睡然而帝王之兵务出万全兼弱攻昧一劳而永逸昔光武闭玉门之关孝元罢珠厓之郡岂不欲夸王会之图施远驭之略良以中国虚耗不遑穷讨先内而後外也今川湖用兵连年不已不患兵不精而患饷不足乞
皇上与诸王大臣折冲樽俎
勅下行间将帅原系从前已得地方为贼窃据者宜速恢复其先未得地方宜量力而行兵足以取粮足以守则速取之兵虽足取而粮不足守则姑且置之令督抚大帅储粮饬备俟吾挽输不匮一举而滇蜀可定则不至於反覆变乱劳
圣天子南顾之忧
一省刑之典宜复也【臣】闻狱者天下之大命故帝尧之命臯陶曰刑期於无刑而臯陶曰罪疑惟轻功疑惟重与其杀不辜宁失不经唐太宗语侍臣曰朕以死刑至重故令三覆奏明朝会典则大狱有审录之例行於霜降以後若有词不服并情罪有可矜疑另行奏请热审之例行於小满後十余日洪武元年令处决重囚须从秋後无得非时以伤生意三年令臣民有罪法当死者三覆五奏毋辄行刑其事例开载极详若决不待时者必系极恶重犯然亦必经大理寺详允部科覆奏凡以人命至重示
朝廷矜恤之意也今我
皇上泣车解网在外者尚循监候再审之例而在内者未见举行凡罪犯死者一槩立行处决万一其中有情可矜疑则死者不可复生未免有干
天地之和仰乞
皇上体
上帝好生之心
勅下刑部详查自古以来覆奏矜恤旧例即赐施行仁德如天刑措可致矣以上四欵不过平常之论然於圣躬稍有关切故敢冒昧妄陈仰冀
天鉴俯采因系条对
圣谕字数逾格并乞
寛宥【臣】无任悚息待
命之至
顺治十年正月十四日奉
圣旨这所奏有可采处该部确议具奏
士习隳靡已久疏
工科左给事中【臣】魏裔介谨
题为士习隳靡已久
圣明鼔励方新仰祈
端风尚崇古学以养一代之人才事【臣】闻为治以人才为本人才以敎化为先师道立则善人多
朝廷正而天下治古之享国长久者用此道也我皇上重道崇儒十年以来济济得人昨者痛念夙弊难清思与丕变
天语谆谆告示天下官吏师生恪奉遵行又
命词林近臣督学直省部属卓品秉宪分铎海内谁不喁喁向风而臣以章句小儒夙昔有慨於中者敢因上传而推广言之伏冀
省览采择谨逐欵开列於左
一孝经为先师孔子手定之书至德要道百行之首自天子至於庶人孰不以孝为根本在昔有汉之世下至虎贲犹能诵习乃明代不以取士实为缺典今请勅下礼部行各督学院道颁行士子肄习凡科岁两考及乡会场俱命题一道以见我
朝敦笃实行得为治之大原
一教官闒茸已久良以岁贡多系日暮途穷无志劝勉而举人之就此途者不过以寒氊为借径故克自振拔者亦少又近例以岁贡之无荐者陞佐贰官恐其後愈趋愈下今宜稍仿明朝初制举人敎官训导有方解额中多者为上上考每省超拔一二人与有司一体考选而训导之年深无荐者力足有为则升以经历年过六旬则竟准致仕凡以作其鼓舞之气而养其廉耻之心一朝廷悬功令以取士程墨尽可观法原期穷理致用岂欲剿袭陈言乃习俗相沿坊刻充栋士子不务实学专以记诵誊录苟取科第
国家安得真儒之用故【臣】常谓明初人才所以盛者以其务实学而其後衰者滥时文误之也今请
勅下礼部将坊刻时文严行禁止每岁乡会试後礼部选墨卷清真典雅者咨行江南学臣发刻以为程式除经书墨卷古文讲义外书贾私刻时文士子私选时文者听部科督学等官
题参?治其学臣考取优卷刻者不在禁例
一学宫倾圮况连岁多雨损坏必多有司俗吏不知敎化为为治之本徒以征收鞭朴为能坐视不问今请勅部转行各督学院道督催有司将修学银两照数给发取学官收支文卷查考其额银不足则益之以学田师生空缺等银学宫修废即以定提调官与学官优劣之一班
一廪膳生员
朝廷作养优於增附选之不严则岁贡多不得人往时每以一等无人二等亦得幇补自今以後宜请
严加申饬非考居一等者不得顶补其岁考试卷定为书艺一篇经艺一篇论一篇科考试卷定为书艺一篇经艺一篇策一道论策题目只在通监性理兼以时务俱不得场外补写如系场外补写者部科访知将提学官纠参
一忠臣孝子节妇乡贤之事实为敎化之纲领旧分隶於学按两院今按差止息前项应归学臣事系小节者待复
命举行其有纲常攸关足为万世瞻仰者不妨特疏入告学道无自题之例即转详抚院题请
一无志生员既入黉序置书史於高阁考居六等希图发社仍然荒废下次告病补考钻营平等不过影占差徭今後考居六等者黜落之後不许仍借发社名色两次五等者亦行黜退年未四十以上非真疾病者不许告衣巾以图优免庶有合於
上传严为降黜勿得姑留之
旨果能读书自新者听其另考岂患不进
一学臣考试每岁旌奬德行生员其实虽难称然亦须择其稍相近者往岁惟凭学师开报岂尽得人今宜令廪膳公举若不系公举者不在旌别之列其妄举匪类者日後查出听学臣究处至不肖滥进总由保结不严今後倘有奸恶之徒廪生保结进学日後被人告发事在未入学以前者一体黜革
以上诸欵于意虽迂于时则切倘从实举行勿为文具其於
圣朝兴学育士之化未必无小补也如果【臣】言不谬伏乞
勅下该部再加酌定施行
顺治十年七月初八日奉
圣旨这本重孝经禁坊刻有裨学政并各欵俱有可采都着详议具奏该部知道
流民死伤堪悯疏
工科左给事中【臣】魏裔介谨
题为流民死伤堪悯乞
勅督抚责成有司速加拯救并恳
圣恩大发赈济事自连岁以来水灾频仍直隶河北山东被患尤甚盖直隶北四府当圈占之余民已无田无家不过佣作旗下苟延衣食今水患之後不惟地土漂没并庐舍亦随流而去旗下有地者且嗷嗷待哺是以穷民益无以为命顷有人自畿南来者【臣】细加询问云流民南窜有父母夫妻同日缢死者有先投儿女於河而後自投者有得钱数百卖其子女者有刮树皮抉草根而食者至於僵仆路傍为乌鸢豺狼食者又不知其几何矣且京城内外鹄面鸠形比肩接踵虽
皇上有粥场赈济尚且不能周徧何况直隶山东河朔之闲既无粥场赈济或因稽查东人不肯收留有羵首之哀无中泽之集兴言及此真可为流涕太息也【臣】昨见直隶总督马光辉安置流民一疏内题元城知县姜希辙等存活多人使有司尽若希辙等岂非实心为国循良恺悌然而流民所至宁止大名四县之外岂其独非令长而为民父母者乎彼其申报原无外来人民者恐尚未尽子惠之道也仰乞
皇上勅下督抚严饬有司凡流民所至不行收恤饿死其地方者即系不肖之官
题参斥革若设法安置如姜希辙等者一体飞章奏闻造册报部分别安置多寡准作优荐正荐两等其所安置流民万一有投充东人混入後日事发查报册有名免治居民以隐匿之罪如册上无名者则照旧论罪
皇上天语一申之闲劝惩昭然有司将鼓舞劳来之不暇矣抑【臣】更有请焉昨秋
皇太后发银八万两赈济京城内外满汉军民
皇太后之鸿恩即
皇上之鸿恩然天下感
皇太后与
皇上之鸿恩尤望我
皇上体
皇太后之心而再施此鸿恩也仰祈
天慈曲加矜悯或发内帑或动太仆马价银两或借工部修盖银两大沛
皇恩特遣满汉风力官员东西二路沿途接济谕以朝廷德意务使流民得全性命随地安挿入籍或愿赴河南山东兴屯道垦田者即给以信票路费差人送至道厅官编附屯丁在
皇上捐数万之金可活数十万人之命民既得生为皇上垦地纳粮元气充固实
国家富强之本其报
皇上岂止数万金而已耶伏望
垂念饥寒赤子流离泥涂死在旦夕即
涣大号济此遗黎庶德泽布而愁怨息阴阳顺而风雨和普天率土共效三多之祝不止小臣簪笔以纪盛事而已也仰希
天鉴施行
顺治十一年二月十二日题十六日奉
圣旨饥荒流徙民不聊生朕深切悯念这本沿途赈济随地安插并劝惩鼓舞事宜俱属急务着作速详议具奏该部知道
庶常散馆在即疏
兵科都给事中【臣】魏裔介谨
题为庶常散馆在即仰乞
严加考试分别授职以重清华之选事窃照
国家仿明朝旧制改进士为庶吉士设官敎习给以廪饩非徒虚糜岁月而博养士之名也将使之博学多通练达时务以真学问为真文章以真文章为真事功庶朝廷得食其报可共佐太平耳然欲得真才而用之必先严其分别分别既严虽未必人人皆大受之器庶几拔十得五以编检用者他日可望以房杜之业以台谏用者他日可望以韩范之绩矣不然学业未就虽居词林而无启沃之助居台谏而无经济之猷恐左右侍从之班非滥竽藏拙之地也故【臣】以为欲得真才不如慎之於始谨按会典所载明朝旧制每科考选庶吉士不过二十人散馆之日留不过三五人逮其後而所留渐多非旧制矣今壬辰科庶吉士敎习已久散馆在即【臣】请
皇上勅下内院诸臣酌量人数严加分别其学问优长品行谨慎者授以编检科道官其品行谨慎而学问微不及者授以部属等官间有学问品行俱无足取者是则有负
朝廷之作养矣即宜罢去不叙至丁忧未经敎习给假久旷学业者难与现在读书诸人一体陞除应作何分别除授并乞
皇上勅下院臣议为定制以垂永久者也
顺治十一年五月二十三日题二十六日奉
圣旨着详确议奏该衙门知道
请定督抚举劾疏
兵科都给事中【臣】魏裔介谨
题为请定督抚举劾之例以清吏治以安民生事【臣】窃见我
皇上迩来留意吏治凡
点用督抚等官必再三详审而後用之盖知人之明虽古之帝尧不能过也然
皇上之所以慎用督抚者以其为直省民命所系得其人则百姓安不得其人则百姓不安故不厌其谘询耳然而督抚安民之大务莫过於举贤劾不肖乃年来止息巡方御史凡一切事务归并督抚而举劾之典例未经奏明则督抚不便於遵行将吏治何日清民生何日泰乎【臣】考吏部职掌开载抚按官员凡在地方未及半年有丁忧养病者俱不许一槩举劾有陞迁者所属地方恐巡历未周除贪酷异常查访得实者许不时论劾奏请此外如果知见未真亦不必循例举行盖举劾之典苦是其慎也岂我
皇上锐意图治之时而可不着为一定之例乎【臣】请自今以後凡督抚官员除境内贪酷不肖文武官员不时纠劾无定期外若督抚丁忧养病者应照职掌所载不许举劾督抚降处休致者不许举劾惟是到任後满一年者举劾文武一次满二年者举劾文武二次凡文官遇朝觐年武职遇军政年既有举劾则不必另行盖督抚在地方既久方能知有司之贤否且一年一次以督抚而兼当日巡方之事规条既定庶几留心采访於以察吏安民激浊扬清实为至便至於吏治不清全由衙蠧作奸侵渔小民旧例巡方所到必行访拿今其事归并督抚岂可不力除民害但此么麽之辈例不足以汚辱简牍请乞
天语勅下督抚照旧一年严拏一次年终造册将蠧犯罪名?银分报部院该科以凭稽核如有狥庇无所拏惩者该道府厅即以罢软不及注其考语甚者立行题参如是而人心警惕清吏治而安民生或不负我皇上慎用督抚之意也如果【臣】言不谬伏冀
圣鉴勅下部院确议覆奏施行
顺治十一年十月十七日奉
圣旨该部议奏
兴敎化正风俗疏
兵科都给事中【臣】魏裔介谨
题为兴敎化以正风俗事【臣】闻刑禁於已然之後礼禁於未然之先今自明季以来风俗颓靡僭越无度浮屠盛行礼乐崩坏【臣】数年来在都门见隶卒倡优之徒服色艳丽负贩市侩之伍舆马赫奕庶人之妻珠玉炫燿虽经禁约全不遵行丧事之家尽耗资财以供焚毁生不为善死希冥福斋僧念懴婆娑跳神不厌数四创寺建塔聚衆号呼皆以无益之事害有用之财而各直省府州县簿书敲朴视乡约六谕之敎为虚文千百中无一人举行者欲民之不困於财而兴於礼让也得乎今宜将侈靡蛊耗之事一切再行严禁凡违者必治其罪僧之无度牒而私剃者勒令归农以後私度者必治其罪昔洪武明君也尝榜示天下寺观僧道俱不许奔走於外交构有司所至僧寺必揭周知册验实不许民间儿童私自剃发为僧违者治罪凡以一道同风使民务於孝弟力田而
国家收富强之用至於乡约六谕敎民旌善惩恶之事春秋修举勿视为故事则民皆有淳朴向化之思矣顺治十二年正月二十九日题二月二十一日奉旨礼部知道
殉难事同一例疏
兵科都给事中【臣】魏裔介谨
题为殉难事同一例?臣独未蒙褒仰祈
勅部再察准与恤典以录遗忠以助风化事【臣】闻忠臣孝子乃日星河岳之间气所生也有忠臣孝子则有人伦有人伦则天地赖以不坏故事关道义名节善无微而不扬
明主褒之史官纪之言官陈之凡以激劝一代之士气人心非徒使既没之幽魂凛凛生色於九原也我皇上於顺治九年十一月内特发
上传着礼部会同院部等衙门详访确察明末死节职名如范景文等十五员孟兆祥等八员先後俱蒙褒恤於以扶植纲常真昭示万古之懿典哉诸臣为不死矣惟是死难情真而未经褒录者独遗太仆寺寺丞申佳胤一人【臣】窃伤之夫佳胤之死也在甲申三月十九日而其投井也则於京师之王公厰昭昭在人耳目闲岂可假哉查礼部覆疏原因太仆寺顺天府保送投井身死而侍读学士王崇简之疏大理寺之保俱称缢死互相参差是以置之无容再议然佳胤系太仆之官而顺天府有地方之任则其察核最真最确无疑未可以自缢之参差遂使忠魂烈节郁郁於寒泉之下也伏乞皇上勅下该部再加察访一体褒恤如以太仆寺顺天府与【臣】所保俱为未确则宜行之直隶督抚学院处再加察访然广平礼义之乡其士大夫相与尸祝而赞诔之者则已久矣【臣】见
皇上昨谕内院纂修顺治大训凡忠臣孝子贤人烈女俱命殚思博采故敢补牍再陈倘?臣姓字不致湮没无闻邀一视之旷典列法戒之新编於以表忠励俗亦裨益风化之一端也
顺治十二年二月十四日奉
旨礼部知道
善世化俗疏
都察院左副都御史【臣】魏裔介谨
题为请
颁赐
御制诸书以善世化俗事【臣】闻有虞氏未施信於民而民信之夏后氏未施敬於民而民敬之何者有忠信诚慤以涖之也故礼敎治於未犯之先刑罚治於已犯之後刑罚犹药石也礼敎犹粱肉也药石偶一投之粱肉则一日不可缺此善养生者也治天下何以异是三代以後治术之近古者盖亦鲜矣若汉文帝唐太宗庶几帝王之道然考其施设汉文帝专务以德化民将相旧臣论议务在寛厚耻言人之过失化行天下兴於礼义唐太宗贞观之初人皆异论必不可行帝道王道惟魏徵劝行仁义不数载华夏安宁夜户不闭後太宗谓羣臣曰此徵劝我行仁义既效矣尧舜汤武之後若此二君者诚知治道之先务得体元之大法也况我
皇上平日事事欲以尧舜为法不屑屑於二君者自受命御极以来十三载於兹矣薄海内外莫不戴之如天地而亲之若父母然而风雨未时盗贼未息刑狱未措礼义未兴又且灾异迭见
皇上昼夜皇皇以三过自责思所以致太平而欲求其效【臣】以为用力少而成功多者尤莫先於以敎化为急深恩厚泽以结天下之心也盖固结人心者所以祈天永
命而祈
天永
命所以报答
祖宗今刑狱日繁而礼敎或缺士乏廉退民过嚣凌非谆谆训迪又乌能风移而俗易乎【臣】昨面蒙
皇上赐读戒杀彚钞欲印施三万本以化导俗氓夫岂不知律有明禁而复假书以为劝戒者诚以法之及人者浅敎之及人者深也然则天下臣民
皇上欲敎养而生全之又不知如何矣【臣】闻
皇上御制有人臣儆心录资政要览顺治大训劝善要言范行恒言孝经衍义等书所以遏恶扬善阐明圣道者甚至伏望
仁恩广暨遍赐羣臣其顺治大训劝善要言等书仍恳颁发直省学宫每学一部俾诵读讲解使天下之人孜孜然共砥砺於自新之路而潜消默转其不肖之心将见风俗淳美刑罚止息远追尧舜近迈汉唐好生之德同符
天地
鸿号丰功书之史册垂庥万世无穷也虽然【臣】更有请焉孝经一书【臣】往岁曾具疏上闻欲於科举头场出题礼部覆疏於後场出题然未见实实遵行再请
勅照前议庶孝经大行於世而士子之学术有本杨继盛之忠业蒙
皇上殊褒刻表忠录以励言官若
御制序文似宜镌碑祠前宠慰幽魂且以风动後来节义之士统惟
睿照施行
顺治十三年四月初七日题十一日奉
旨知道了礼部知道
请立久任知府疏
都察院左副都御史【臣】魏裔介谨
题为请立久任知府良法以佐太平事【臣】观三代以後惟汉之吏治近古而汉之吏治所以近古者以其能重刺史守相久任而考其成功也昔宣帝尝曰太守吏民之本数变易则下不安民知其将久不可欺罔乃服从其敎化故二千石有治理效辄以玺书勉励增秩赐金或爵至关内侯公卿缺则选用之此汉世良吏所以盛也明初犹仿此意迨其後兵备繁多陞迁数易而太守之权益轻体益损治效亦遂不可覩矣今我
皇上遵古之道爱养元元行保举之法重知府之选吏治自当改观然久任之法不行即有贤守轻於变更百姓犹未蒙治安之福也【臣】以为自今以後知府俸深有荐应陞副使者即加副使职衔服色仍管府事督抚按监司等官即以副使礼遇之若俸深有荐应陞之时与各副使一体论俸加参政职衔服色其应陞时亦与参政论俸自此而按察布政皆可以渐而加若遇京堂有缺加衔者得与同衔司道一体推陞如是而知府之职任得久庶尽心民事吏畏其法民安其业远追汉代之盛不难也虽然知府为表帅之寄捕盗分之同知刑狱分之司李知府皆得以兼之而有司贤否尤为紧要自今督抚按荐劾开列贤否自下而上尤必先责之知府庶事权一而职掌明於久任之良法愈有裨益也如果【臣】言不谬伏冀
睿鉴施行
顺治十三年闰五月十八日具题二十二日奉
旨吏部议奏
清学校培真才疏
都察院左副都御史【臣】魏裔介谨
题为严清学校以培真才事【臣】窃惟古今人才全视学校之作养故经学重而两汉治清谈盛而晋业衰元有太极书院之建明有性理大全之修所以人才辈出治登於古也然敎之之法固贵详明而又在司铎者之得其人讲求实学使士子理明业治处则为醇儒出则为名世庶可望长久之治矣今自明季以来学校大坏为之师长者率皆学问疎浅日暮途穷之人又志趣龌龊行止卑鄙不知德行为根本其稍课以文词者便可谓勤於业矣甚非
国家崇励学宫之意也【臣】闻岁贡考中敎职者尚有二千余人?选无日而
廷试之卷吏部诸臣云有不通之极者以此敎士徒为士子之蠧而已【臣】请
勅下督学将见在敎官每年严考一次文艺上等者再察其德行开送备荐文艺中等者如德行不亏准照旧其文艺下等而德行无称者送抚按题请罢斥回籍庶敎职稍为澄清乎进学童生名数虽经题定尚觉太多大县四十人再请减去十人中县二十五人减去五人小县十二人减去二人总期收取真才不致冒滥至於坊刻时文屡经禁止刋卖如故请
勅在京巡城御史及江浙抚按再加严禁如有刻卖者定行究治前代大儒如河津薛瑄余姚王守仁阐明良知复性之学实为孔孟嫡传宜令礼部取其全书删繁就约发学臣刋布各学观览讲究我
朝作人之雅化行且比隆古昔又何至临事有乏才之叹也如果【臣】言不谬伏祈
睿鉴施行
顺治十三年闰五月十八日具题二十二日奉
旨礼部知道
请立限田之法疏
都察院左副都御史【臣】魏裔介谨
题为请立限田之法并察荒土计口分授以重农功以复王道事【臣】闻汉臣王吉有言欲治之主不世出图治之时不常有公卿大夫幸得遭遇其时未有举明王於三代之盛者也岂三代不可复乎夫三代治天下以养民为根本之图故其丁宁告语惟重农功其所以养之者至纎至悉而有法也後之君臣苟师其意而不泥其迹何治之不古若今
皇上秉聪明睿智之资心与天应动为民谋念天下甫离明季兵戈荒燹之虐疮痍未息多方拯救日无宁晷进循良除贪墨蠲赋税问疾苦协气既应风雨以时民无阽危之忧有室家之乐矣然而财用匮乏未有长远之计补偏救弊终是苟且之术若欲定一代养民之制使其各有本业务於田里树畜而无兼并之害则莫如立限田之制自秦并天下坏井田其後富者田连阡陌或至百顷或至千顷贫者乃无立锥之地富者日富贫者日贫贫者无田代耕富者之田终身胼胝甘为厮役田减者役反重田增者役反轻农民重困天下之乱每由此生夫井田决不可复是以汉之大儒董仲舒斟酌古今之宜说武帝限民名田以为更化善治之本何武师丹并申其说其後西晋限王公之田北魏起均田之制时行时止然古今之英儒硕士留心治道者未尝不愤惋叹息以为斯民不幸而不得蒙至治之泽也今本朝八旗之制分田授禄既已合於成周之法连岁以来天下初定田亩新辟土旷人稀豪强之兼并者尚少举千年之美政行之一旦在
皇上一振举耳【臣】以为汉人名田宜酌定其制凡公卿大夫士庶人及庶人之在官者以爵位为等杀地有限数不得踰额如庶人农工商贾不得过五顷举贡生员不得过十顷九品至七品不得过三十顷六品至四品不得过四十顷三品至一品不得过六十顷其制前所买勿论自颁制之後有不遵禁令踰制者罪之富民占田既少则余地多余地多则贫民易取以为业於以均贫富杜侵渔除衰世苟且之政复古先圣王之法诚无以易此也【臣】又稽之於古唐初定天下计口授田谓之世业即是限田之法最为善制而今游民末作甘於惰窳不务农业各直省荒田过半若待其自垦则成熟无日宜令各道监司督所在有司察所管地方无地之民若干户口贫而无资者自二十亩以至五十亩或百亩富而末作者自五十亩以至百亩或二三百亩授之开垦永为世业不过二年天下荒地尽行开垦民富而赋足定滇黔取川蜀可鞭挞而服也然後兴礼义起敎化渐致刑措祈
天永命以追唐虞三代之盛不亦休乎【臣】闻一代善制定於开创之君限田授业所以重农务富元元乃古圣治天下相传之要法致天下之第一事也惟
皇上明断於中
勅下诸臣详议施行即书之史册传之後世知
大圣人之所为高出於古人万万也为此具
题
顺治十四年正月十八日奉
旨户部议奏
兼济堂文集卷一
<集部,别集类,清代,兼济堂文集>

[book_title]卷二
钦定四库全书
兼济堂文集卷二
大学士魏裔介撰
奏疏
因变陈言修省疏
都察院左都御史【臣】魏裔介谨
题为因变陈言预请
皇上申饬内外羣臣实图修省以祈
天佑治事【臣】闻之天道与人事非有二理也感应之际甚微休咎之徵不爽故天心仁爱人主必屡出灾异以警之人主敬谨天戒则亟修仁政以囘之惟德格天至諴感神从古然矣兹者自春及夏雨泽未降业轸宸虑俾令羣臣斋心祈祷又閲邸报见陕西巡抚题报异常火灾三日之内连焚二堡臣思火灾皆系旱徵伏察礼部移文内钦天监具题推算於顺治十四年五月初一日癸卯朔日食又於本年五月十四日夜十五日丁巳望月食【臣】备台端览之不胜悚惧谨按经传月食者日光过望遥夺月光是为阳胜隂也日食者日月同会月掩日精是为阳不胜隂也今五月朔日食在易卦为姤隂微而即抗阳其变非细于五月望後月食为日月交食况月食至既亦属灾变此在汉唐宋令主尚能遇灾恐惧因变禳救况我
皇上无事无念不敬天勤民尚德缓刑者修省之实可弗讲乎昔汉文帝癸亥日食诏举贤良方正直言极谏之士今
皇上虚怀求言言路未尝壅闭但累年以来岂无敢言之士缘事降斥沈滞下僚屡逢
恩诏未见前洗所宜
勅下该衙门速为察奏取自
上裁广辟言路者也昔汉明帝十月日食诏以轻用民力缮修宫宇自戒今
皇上创建内殿尊
祖奉
先孝思不匮其工难缓至於此外凡系土木之工不论大小请
勅谕所司一切报罢於以省财足用专意养兵恤民昔汉光武七年三月晦日食大中大夫郑兴上疏曰国无善政谪见日月要在因人之心择人处位留思柔克之政垂意洪范之法今官司贪墨立法不赦
功令森严人知惩惧然自古相传律有枉法不枉法似宜稍加分别若钱粮考成参罚太急降调日多循吏不免似宜
勅下吏户二部采取衆议量从寛减地方守令果系贤能如因钱粮镌谪仍听抚按保留务从民望昔汉明帝十三年十月日食诏刺史太守详刑理寃存恤鳏?今恤刑已毕又屡经
恩赦岂尚有刑之未详寃之未理所虑有司奉行不实蠧役上下其手
皇华之使逍遥驿路
德意稽迟今宜请
勅下该部将应
赦事宜马上飞传各省直督抚按速为清理仍将开释过寃滞姓名件数覆报部院以凭稽察若夫鳏寡?独王政所先裁减议及所省甚微五品以下俸禄更薄似宜一并照旧支给昔汉章帝永平十一月晦日食于是避正殿寝兵诏有司各上封事今连年征戍寇盗未靖将欲进取必须足饷然天行亢旱饥馑可虞
庙堂胜算宜令南方专意招抚固防险隘旗下戍兵减其二三省数千里往来之劳节数百万供应之费待岁稔财丰方可决意大举以上各欵臣不敢为无稽之说考诸往古验之当今俯竭愚忱仰凟
睿听伏冀
皇上深思远虑救之於未变之前修德缓刑持之於既变之後念海宇之初平则以寛大为务恐骄盈之易至则以节俭为先民力将竭用一缓二抚字宜图疆场靡宁招擕怀远文德是尚仍
严饬内外大小臣工改过洗心勉尽厥职以
国为家视民若子勿徒袭自劾之虚文勿止修救护之故事庶可以转祸而为福变灾而成祥将甘雨遍浃于郊原而三光亦为之改色矣
顺治十四年四月初八日奉
旨这奏事关朕躬的知道了余着详确议奏内外大小臣工务各洗心尽职实图修省该部知道
举荐宜有实政疏
都察院左都御史加一级【臣】魏裔介谨
题为举荐宜有实政贪酷难以姑容并陈提荐纪録等法
请着定例以昭宪纪以重铨政事【臣】窃惟遏恶扬善帝王所以奉
天之休命也陟廉黜贪人臣所以肃
君之法度也故赏罚得其道则贤者进而不肖者退贤者进而不肖者退则能为
朝廷兴利除害以扞卫
社稷而福庇苍生是治天下之大纲领也然天下之大有司之衆人主不能尽知故以稽察之权责之於抚按盖自布政司及知府以下皆古方岳五等之职也抚按以天子之近臣为之故曰廵抚巡按其实皆以代天子巡狩之职而欲其赏善罚恶以肃
朝廷之法度也然抚按之所重者固莫如举劾有司矣举劾当则贤否明举劾不当则贤否混故举劾不可不明不可不公不可不严所以奔走天下之有司使之为善而去恶也自明季以来吏治混淆我
皇上严法痛惩大小臣工凛凛然皆有奉公匪懈之心吏治较前已觉改观然而举荐之浮文未去则真才未必尽登啓事而滥竽贋鼎或以骤躐华膴矣即如从来相沿荐举俱用四六繁文不曰惊雷掣电之才则曰雕龙绣虎之手如此等语不可胜数究其实政一无可据勿怪乎荐剡时闻
御屏日注而真才真能未尽得其人也【臣】以为参劾皆列事欵举荐岂尚虚文自今着为定例凡抚按荐举如各官廉能勤敏俱要将所行事实如农桑学校城池仓库之类开列本内多者六七件少者二三件如
大计举荐卓异之例方许注册陞转如有仍袭从前陋套虚文者该部院科道纠参议处【臣】所谓荐举宜有实政者此也又如贪酷官吏或从巡历告发或以府道开报该抚按会同本道从公诘察如果真实即宜一面具题一面羁候迩来因仍旧习虽系贪酷官员奉
旨之後部院文到方始羁候彼不肖官吏已知身被参论必且极力浚剥况川湖闽粤远省地方自具疏赴京及奉
旨文到之日动经数月贪官乘机肆虐宁不为地方之害【臣】请如会典所载凡贪酷官员五品以上参题六品以下先拿後题则贪酷之吏震耸丧魄有以更变其志虑矣【臣】所谓贪酷难以姑容者此也举荐不尚虚文而又蚤惩贪酷举劾之大纲领得矣然提荐之滥不革与纪録考满年限之法不明则吏治终不可清【臣】以为正荐六七人者提荐只许六七人正荐四五人者提荐只许四五人其提荐过两次者似应准一正荐纪録事体各有不同如捐助银百两即得纪録此可与他事纪録及正荐者并论乎合无将捐银纪録者另行改议不准抵荐或两次抵一荐犹可少协衆心若夫考满之官必政事钱粮皆得清楚然後给由乃不得邀陞擢之典甚可惜也自今以後合无将考满官员或遇行取或遇陞转与荐多者一体并论则旧典庶存其意若府州县官到任未及半年之上而抚按荐举者一槩不许注册仍行罚治以上清提荐核纪録重考满定年限此四事者又皆所以严举劾而明赏罚之大端总以澄清流品鼓舞吏治使海内有司专务实政而不为粉饰奔竞之行以共趋於为善之路也如果【臣】言不谬伏祈
宸鉴勅议着为定例将见循良接踵於世而佥壬亦蒸蒸丕变矣【臣】未敢擅便为此具本谨题请
旨
顺治十五年二月二十日奉
旨吏部议奏
明藩臬之职掌疏
都察院左都御史加一级【臣】魏裔介谨
题为明藩臬之职掌以行察吏安民之实政事【臣】前疏言举劾之纲领既已责成抚按以旌善黜恶之实政矣然而藩臬之职掌未明则因循度日诸事丛脞将是非多乖贤否以溷故必正藩臬之职掌然後抚按之耳目灵通手足振举实政得以修立也臣查旧典布政司职在保厘为诸司领袖凡一省官吏臧否军民利病政治得失风教盛衰无不由之其各项钱粮自会计徵收攴解靡不督核周详此外如课农桑均户口清冗滥禁奢靡简狱讼恤孤穷正士风通商贩品评僚属厘剔蠧弊宣达德意稽察册籍或径自施行或呈详抚按期於事事合宜庶不负承宣之职乃【臣】观近日藩司自催办钱粮开报贤否而外其余职掌所载多不修举尤可异者官分左右职掌则一不知起自何时左布政使登堂独坐右布政使退避私寓竟为旷闲无事之人设官初意岂是如此夫一人之心思何如二人之心思更为详密一人之精力何如二人之精力更为周到【臣】以为掌印自当归左布政使而一切料理事务必二人同之自今以後如左布政揽权自便俾右布政不得登堂理事者题参重治其余农桑户口等事逐件从实举行登报抚按【臣】所谓藩司之职掌宜明者此也又察得旧典臬司职司风纪肃清庶务故死刑皆由按察司转京详者盖必该司以为可杀而後以闻诚重之也若可矜可疑及军徒杖笞情可原宥者该司皆得批驳覆核呈详抚按会疏题
请至於郡县官邪吏蠧土豪势恶邪教一切不公不法事情俱得参呈拿究【臣】观近日臬司数月即陞藩司故以官为传舍而尽心者少即如【臣】忝厠宪院以来会同刑部蕃理恤刑京详等事不下数千余件其中多有自元年以来陈积旧案则知从前臬司全未料理况各道兵备皆系按察分司若不立法稽察何由申寃理滞俾政简刑清【臣】以为各府州县狱中罪人因何事故自何年缘事何官审理因何未结各府州县每季俱要造册一本申报本道本道呈送按察总司总司呈报抚按若有无故系狱及淹滞困毙者将府州县职官察参从重治罪其按察司既将每岁府州县狱犯呈报抚按抚按仍岁报刑部及【臣】衙门以凭察考如此则刑狱得清不致淹滞以伤
天地之和其余官邪吏蠧等事逐件从实举行登报抚按【臣】所谓臬司之职掌宜明者此也藩臬之职掌明抚按之考察藩臬也惟视其职掌之修废以为举劾则其余道府州县谁不各尽其职掌者所谓贞度肃宪激浊扬清之规矩凖绳也自明季以来愦愦已久当今皇上求治若渴责成抚按以澄清吏治必先自澄清藩臬始【臣】谨胪列其职掌之所宜明为抚按澄清大吏之法以革积习相沿之弊如果【臣】言不谬伏冀
睿鉴施行
顺治十五年三月初八日奉
旨该部议奏
兴利除弊之大疏
都察院左都御史加一级【臣】魏裔介谨
题为兴利除弊之大莫若裁并卫所丁田归之州县以足财用以苏民生事【臣】察得明朝初设卫所有事则战无事则耕故养兵百万不费民间一钱其後法废而兵政乱尽用招募之兵是卫所之军在明正统後已无用矣其相因不变者盖以设立卫所系其祖制而指挥千百户管军之官又皆开国从征有功者子孙世袭难以革除故因卫所而屯田其实屯田亦系纸上空言盖卫所田地自明正统以後大半卖与豪强有力之家不过量收籽粒而已然明制以卫军不可战守江南诸省有漕运之役直隶河南诸省有修边之役虽役轻於民尚有用其力之处也今江南诸省固有运粮之役而大江以北各省直军丁既不漕运又不修边不知所司何事乃旧日千百户等官犹假借名色滥免差徭军丁除正赋外其余一无所事赋又轻於民间民间供应兵马徵粮运草驿递夫马城池道路佥解物料马价钱粮里甲现役一切杂泛差徭繁难百倍於军军皆不与【臣】生长真定亦系有卫所地方如唐山千言等屯相去真定一二百里其卫所掌印官未尝身历屯地不过委官徵收籽粒备文报数而已而近屯居民无不被弁军鱼肉以军富而民贫以军刁而民懦积习既久莫敢与抗也又如鸡泽县军民地各居其半其赋役亦大相悬絶推此而言天下可知窃以为民困未苏古今偏枯不平之事未有大於此者议者皆知卫所可裁但以漕运之故以为或累於民【臣】窃思漕运卫所有限其非漕运卫所者甚多若将不运粮卫所归并附近州县管理则有四大利省官吏衙役俸薪一也均民间差徭除三百年夙弊二也有司督率权胜武弁荒芜可垦户口可添三也销明季世袭不肖之心四也若因循不变则有四大害都司守备经历等官俸薪所费不赀一也军乐民苦徭役不得均平三百年之夙弊不除二也地方旷远官法不及隐藏熟地脱漏丁银三也世袭豪霸雄长其地侵渔?弱四也故【臣】以为除运粮卫所及边方卫所不裁外其余尽行归并相隣州县官有司管理仰祈
勅下该部详察明朝一代卫所兴废始末及
本朝时势不同之故详议以
闻此兴利除弊之大政而亦富国安民之第一着也如果臣言不谬伏冀
睿鉴施行
顺治十五年五月十一日奉
旨该部议奏
请剿抚残寇疏
都察院左都御史加一级【臣】魏裔介谨
题为滇黔已归
圣化
朝廷抚恤必周并请剿抚残寇以乂民生事【臣】昨於天安门外会推即闻云南之捷九卿科道等官莫不举首加额庆
皇上仁威之远播也十三日晩接邸报见信郡王平西王征南大将军开复云南诸疏奉
旨览王等奏进取云南击败贼衆三路大兵俱抵省城沿途招降伪将伪官并马步兵丁甚多具见王等悉心调度有方将士奋勇効力克奏肤功有功人员通着察明议叙兵部知道钦此【臣】窃惟
皇上德嫓尧舜功过汉唐
履信思顺以尚贤
顺天应人而合道是以当揆文奋武之际兴吊民伐罪之师遂使蚕丛鱼鳬之区金齿绣面之地咸角崩而恐後并革面以来王诚所谓兵不血刃有征无战者也但李定国逃遁永昌其势已迫若果悔罪来归不妨许以侯封之爵倘怙恶不悛便当穷兵追讨井底游魂其何能久是在
皇上之折冲樽俎决胜千里也成都千里号称沃野云南风土亦近中华非得重镇莫能弹压【臣】闻兵家之法守门户不守堂奥平西与靖南平南三王应否仍居故地或应移镇险要是在
皇上之长虑却顾计图久远也若夫捐无名赋税以慰新附之氓荐地方人才以收岩穴之士用楚粤科贡以任守土之官恤投诚文武以来肤敏之彦寛一切法网以安溪洞之蛮【臣】於顺治十五年正月有密陈进取事宜一疏尚未详尽此其事关各部宜若拯溺救焚为皇上恤此残黎也南方既已敉宁惟有逆寇郑成功流毒浙闽沿海骚然以
天道人事观之皆其殄灭之时矣向来督抚镇将优游玩愒未见奏捷岂控御之无能耶抑心力之未尽耶况台州之役已过邀
皇恩而桑榆不効诛讨无功悉索敝赋疲於奔命【臣】窃为诸臣耻之更祈
天语严加申饬责令督臣会同抚镇详议方略具奏必如何而後郑贼可灭海波可清効则膺破格之封赏不効则治督抚镇以无能之罪庶行间鼔励积惰之气为之一振而浙闽粤东之民有出水火而登袵席之日也其余旷远地方凡有遗寇并责成各督抚镇剿抚兼施则民生均沾太平之乐而
国家永奠无疆之休矣【臣】无任犬马区区之诚伏冀睿鉴施行
顺治十六年二月十五日具题本月二十日奉
旨该部议奏
请停察荒之差疏
太子太保都察院左都御史加一级【臣】魏裔介谨题为请停察荒之差以休东省之民以免无益之举事【臣】窃惟藏富于民者宁?之要道搜利无遗者聚敛之小术昔汉文帝捐除田税化行天下唐用宇文融之言检括天下户口田赋百姓苦之明定鼎之初天下土田八百五十万顷至万历之初已及二百余年弊伪百出阁臣张居正始建清丈之议不减额亦不溢赋期于利民然不过责成各抚按督率道府州县设法丈量彼时天下田亩有熟无荒犹且数岁而役毕非一岁可竟之事也今天下初定民之疮痍未平呻吟未息譬犹初飞之鸟不可拔其羽初植之木不可摇其根也而况东省之民困於修河困於拉船困於驿站困於防海渔网之利亦无所获目今大兵征滇云者自南而北剿海寇者自北而南其间供应夫役转输粮草徵发日需数千收获未免失时官吏奔走胥蠧侵尅民之困苦已极尚堪复扰之耶然使前此未经开报则专官往丈或可增益田赋乃原任巡抚耿焞开报已尽言者犹以为中多虚数百姓莫之控告也东省之田即再加勾考搜括亦无几矣今专官往察虽有贤者亦不能无扰民之事何者调官吏集耆老督里保较尺寸道里辽濶差役纷纭饮食供应风雨迍邅果能倕般之巧而鬼神之运乎不能也国赋未增而民力已困矣上无益於
国下无利於民皇皇者华遵周道而驰驱岂所谓询民疾苦之意耶故【臣】愚议以为察荒御史宜停止不必复差仍责成山东抚按官督率道府州县设法丈量报缴为便但能抚恤多方生聚日繁荒何患不垦赋何患不足哉【臣】因
国用殷繁前此犹冀多增赋额以济仰屋故未及言今既知其增赋无几徒多纷扰而且见目下山东之民困苦至极也窃以为多事不如省事爱国必先爱民敢不仰体
皇上嘉惠元元之意敷陈区区之愚伏冀
睿鉴施行
顺治十六年七月十三日奉
旨户部议奏
指陈畿辅盗贼疏
都察院左都御史【臣】魏裔介谨
题为指陈畿辅盗贼充斥之根源总由满洲庄屯防范之疎纵请
旨严饬责成实行保甲讥察之法以靖地方事【臣】惟古今弭盗安民之方无如力行保甲之法然近日止通行于汉民村庄而满洲庄屯则格格不行矣於法固非画一且畿内房地既经圈占民多赁居满屯房屋佣工偿值遂为保甲所不能讥察之人此中藏奸影射引诱旗下之人济恶为盗挟矢张弓成羣驰骤出入无忌何所不至是以畿甸近地失事极多向使满洲庄屯防范周密汉民保甲设诚力行何至有此公行盗贼耶地方官隐忍含糊畏首畏尾絶不敢申报奏
闻及失事之後番役躧缉明知其为真盗而惧势不敢轻拿养痈致溃匪一日矣顷閲邸报见科臣蔺挺达畿辅近地等事一疏奉
旨据奏房山定兴盗贼入城刦官该地方官所司何事着严察议奏该部知道钦此【臣】益不胜骇异夫近京县治有城有池自非窵远村落荒凉无备者比贼既入城劫官库狱已不可问抚按未见奏
闻不知道府曾否申报抚按也镇将有无缉捕也欺朦情弊习为故常致使狡贼窥破官司底里愈肆横行复何所顾忌哉去年永清县南关失事羣盗拒敌伤兵犹曰城外关厢今房山定兴竟阑入城内则城外村疃之被劫杀者不知几何家几何命矣若不严行振饬拔本塞源盗风何日得息民生何日获安即满洲庄屯旗下人之被汉民引诱为盗以死於西市者何日而止【臣】日同刑部大理寺核拟强盗诸案每案之中多至十余人每日之中多至二三十起既赃真证确欲生之则无由也染毫画题又不禁双泪欲下矣因念旗下旧人多精壮惯经战阵攻城掠地曾为国家出力或粮饷用度不足自给断不能埒荼茹苦与农夫菜佣同甘淡薄也或耕种水旱无收或嫖赌浪荡无聊而汉民诱之饵以财力未有不相从为盗者为盗则必杀杀一人则壮健者少一人虽可恨亦甚可悯也如无汉民通线引诱则旗下不知失主虚实不敢行劫而今防闲无法弭止无术岂非臣下之咎哉为今之计惟有仰乞
天语严加申饬直隶抚按转行各该地方道府州县卫所文武各官及满洲庄屯旗下人等将杂居满屯汉民家家编排保甲不拘与旗下夥居散居务要十家凑成一牌旗下人另为一牌若不足十家者四五家亦可立为一牌其汉人有地方保长旗下则责成本管庄头及拨什库等务要朝夕约束互相讥察不许无故挟带弓箭?马出屯若有公事上京或往某处所干何事须向庄头拨什库说明仍计其往来路程依期归屯其汉人擕带弓矢出屯者则向牌头地保说明依期归屯敢有成羣结夥满汉混杂仍前出入无忌有为盗贼之迹者如系旗下人许庄头拨什库拿送刑部究审如系汉民许本甲牌头隣佑拿送该管地方官究审正罪倘庄头拨什库牌头隣佑知情不举事发一并按律究治其近京三百里内各村屯内出入杂路尽行打墙堵塞只留应行道路安设栅栏昼夜啓闭以拨什库等掌之彼其白昼欲做贼则畏伏路官兵夜欲做贼则栅栏严闭不得飞越而又讥察如此其严家自为守人自为防自然盗息民安汉民之奸狡者不敢勾引满人而安心於务农业满人之精壮者亦不至为汉人勾引而养鋭以待调发又何至犯法被戮救援无路使壮兵虚耗而田业荒芜以伤
朝廷好生之仁耶【臣】极知
皇上如天大德垂念兵民最为笃至
畿辅根本之地所关尤为不小敢不切实具
奏防范之法以为
国家足兵足食之远虑以絶盗贼充斥之根源如果臣言不谬伏冀
睿鉴采择施行
顺治十七年四月十四日奉
旨该部严察议奏
遵例据实条奏疏
都察院左都御史【臣】魏裔介等
题为遵
谕据实条奏事【臣】等跪聆
上谕引咎自责
虚怀求言切念
上天示儆亢旱厉疫灾眚迭见寇盗未宁皆臣子不职所致惟有实图省改可以仰副
皇上焦劳之意苟有所见何敢隐讳但狂瞽之见无当治理惟
皇上俯赐采择
一律者
国家之大法臣子所宜共守或出或入皆为有咎然律文所载失入者甚於失出失出者减五等失入者减三等凡以惩酷吏也今失出者获罪固宜而失入者反邀执法之虚名是以官吏务为严刻请自今以後内外问刑衙门只以律文为主庶无失出失入之咎
一治道首尚节俭天地生财有限惟凡事节省则不至於穷困今
皇上衣服不好华丽光禄钱粮又无多费大禹之勤俭不能过之惟是递年营造之工似犹未息夫工有必不可已者亦有可已者合无
勅下工部通长打算凡系要紧工程办理如不急之务即请停止此亦节用省财之要者也
一建言得罪之官蒙
皇上鸿恩寛宥嘉与维新然使功使过乃
期廷大典满汉各官虽不系建言得罪除贪赃坏法及城池失守之外岂无有惩艾已及才堪任用似宜勅令各该衙门奏明请
旨定夺
一顺治十七年正月二十五日奉
赦文
诏书文武官员见在因公罣误议革议降议罚及戴罪住俸各官各该衙门奏明寛宥至今半载戴罪住俸各官未见奏明一人请
勅吏部速行奏明庶於
诏旨相符
一夹棍谓之讯杖查得旧例一欵犯重罪赃证明白抗拒不招者衆官员立明案验方许用讯今问刑衙门未有赃证一槩夹讯甚而将干证不承之人一槩夹讯严刑之下受苦不过致有诬招请
勅法司以後如无的据证佐不得擅用夹棍则问理之官皆务为寛平矣
一人命事情重大
朝廷设立三法司欲其再三详慎而不敢忽也今三法司核议只在一处虽不敢不虚心参酌而事多限迫岂遂刑无寃民查得旧例刑部各司问过犯人送各道御史复审仍送刑部刑部再送大理寺评议讫仍送刑部上疏今宜令小法司在本衙门各行详审然後三法司堂上官同审面议以遵
上谕矜恤详慎之仁庶无忙错之咎至於盛夏长养万物之时虽系立决之犯亦可待至秋後又古有正五九不行刑之例皆足以广
皇上如天之仁也
一盗贼窃发征调所不容缓但当於附近调发如宁夏总兵刘芳名调赴江南计程殆将万里行粮所费固多又如总兵陈德经河南折车银至四万两民何以堪请勅兵部以後窵远之兵勿轻於调发则行粮省而民不扰矣以上七欵谨就管见条奏伏冀
睿鉴采择施行
顺治十七年六月初五日奉
旨该部议奏
详陈救荒之政疏
都察院左都御史【臣】魏裔介谨
题为详陈救荒之政请祈
皇恩颁布以苏遗黎以培
国脉事窃照尧水汤旱自古不免然而民不至於流离死亡之甚者以有补救之术也今岁天气亢旱二麦多枯秋苗布种者少山东河南江北尤甚昨岁遭水今年遇旱掘草根剥树皮骨肉相食及今之时而不为拯救使百姓流离死亡则户口愈少地土愈荒财赋愈以不足岂所谓民为邦本本固?宁之道乎况淮徐归德一带地方其民皆长大剽悍胆力过人自古以来盗贼多起於此然民非乐为盗也冒法而为盗则死畏法不为盗则饥故其弱者甘心流离饥饿而死其强壮者则挺而为盗矣设法以赈救之衣食之门一开骨髓之恩皆徧民命得延盗萌可息此正拯溺救焚之时非可以寛延日月者谨条其事於左
一蠲租额以苏民困岁荒民饥救死不赡奚暇完租凡此数处宜令有司停止敲扑踏勘灾伤分别荒之分数请
旨蠲免其官员参罚亦应停免
一发积贮以救饥窘荒政十二发财为先
国家设立常平仓原以备饥荒救民命前【臣】考核江宁巡按卫贞元册籍知有积谷二万余石今兹数处积谷宜令抚按速行清察给发以救嗸嗸待哺之衆其春夏解部银仍尽留用以济窘急
一议给散以布实惠赈济之法聚济不如散济零济不如顿济今之有司惟知煮粥之法然城居附近者得食一二碗之粥随即?腹其乡村居远者赶趂不及以致僵仆道途而死有司徒博日赈多人之名不得食者多矣不若投报花名量口给散如一人应日给一升计一月三斗之粮顿而与之令得家居安食不至奔走废日而且得以稍务生理修其畎亩矣
一贷官粟以俟补偿春贷秋偿古来善法昨科道二官臣姚延啓顾豹文已具有贷漕之疏部覆未允【臣】以为民者食之所自出也赈民即所以足食请
勅总漕督令有司不拘何项粮米审察户口极贫者赈之次贫者贷之赈则按名给散不复责其补还若有力而贷者开造清册以待秋成一一补还则公私两利矣一行官籴以资转运境内灾伤野无青草出籴于外即古移粟之法请
敇抚按督令有司除起运粮银难以轻动外其存留银两暂以借用选忠厚官吏转籴于粮贱地方归而减价平粜于民米价不致腾踊而民受其利矣
一劝富民以广相生贫民忍饥待毙富民安得独享要在有司化导随其捐赀多寡立一清册分别褒奬尝考明之旧典有给与七品八品冠带者有随时请旨表为义门者有竖立牌坊者有特赐勅书以奬劝
之者在朝廷初无所费而好义者获荣自然乐输不倦伏祈
勅部速定条格以示鼓劝
一戒抑价以来外商民情熙熙皆为利来一抑其价本境之有谷者闭粜而不出外境之兴贩者裹足而不前昔范仲淹知杭州包拯知庐州皆不限米价而贾至日多米价日贱是在各地方有司实心行之
一禁闭粜以广通融昔秦晋告籴亦救灾恤邻之义今天下一家何此疆尔界之殊请
敕抚按申饬丰稔地方勿得遏籴如有不遵参治勿贷一议赎锾以广赈赀赎锾积谷原为防饥而年来民力困乏所积无几必多方设法始克有济尝考明之景泰四年山东河南江北徐州等处灾伤令所在问刑衙门责有力犯人于缺粮州县仓纳米赈济杂犯死罪六十石流徒三年四十石徒二年半三十五石徒二年三十石徒一年半二十五石徒一年二十石杖罪每一十一石笞罪每一十五斗今若仿而行之暂济一时之急後不为例则费用广而赈益溥矣
一尽祈祷以囘
天意斋戒祈祷在五位犹劳忧思况在有司敢云劳勩但从来故事奉行或佯禁屠沽而私食酒肉驺从导引而不肯习劳是其心既不以赤子生灵为念又何能感格乎宜勅抚按以下一切有司凡属境内山川可以兴云致雨者时常诚恪祈祷不得仍前视为故事若有此等抚按纠参
一勤收瘗以广
皇仁凡民饥饿有司宜设法救济不幸而至於死即系有司之罪况又不为收埋使为乌鸢狗彘所食为民父母亦独何心宜
敇抚按如有饿死之民即为收瘗疾病医药之其有遗弃子女照依会典令州县官设法收养民家有能自收养至二十口以上者题
请给与顶带待其长成皆
朝廷之户口也
一贷种粒以望秋成大饥之後民食艰乏忽而落雨耕种不容稍迟而贫民种粒无出耕牛无具请
敇有司省视或令富户借具于贫民而令贫者为之共出力耕种以补之或官为措设种粒待其收後偿之则秋禾有望而春饥者不至於秋饥矣
一暂准保结以安流寓古者凶荒之岁移民就食于丰稔地方而今逃人之法甚严民之流向他方者谓他人父亦莫之顾何者恐留之而有逃人隐匿之罪也合无令所在流民准其自相保结暂听居住俟秋成之後仍令各还乡里则目前无驱逐之忧而得以餬其口以延生矣
一设义仓以计长远常平之外有义仓昔隋开皇五年令民间每秋家出粟麦贫富为差以备凶年名曰义仓但恐不肖官吏因之为利请
敕所在有司劝民间或买义田或输义钱义谷存之乡社贱时籴之贵时粜之贷者量加耗利赤贫者随时给赈只令耆老人等掌管其出入有司勿预凡民自相救助古风可复矣
以上救荒之政共十四条皆因古人之成法而酌以时势之所可行不出乎周礼散利薄征之遗意也伏惟皇上爱民如伤常存哀矜恻隐之心屡布蠲贷赈恤之政今兹救济所不容缓伏愿将【臣】刍荛之言
敇令该部速议颁布各地方有司俾事事有济人人用心户口不至于凋残田土得藉以耕稼盗贼止息而元气不至大伤早行一日则生民一日获福矣如果【臣】言不谬伏冀
睿鉴施行
顺治十七年六月初九日奉
旨该部议奏
合计天下兵食疏
都察院左都御史【臣】魏裔介谨
题为合计天下之兵食停止加派以培
国本以恤民力事窃照民为邦本本固邦宁民贫则君不能独富民富则君不能独贫此老生之常谈而实古今不易之通论也我
朝应
天顺人平定六合凡所以优恤民生者无不备至故荒亡者则除其额赋灾伤者则免其徵徭元元孰不乐朝廷寛大之恩惟因海寇连年作乱兵兴不休今岁司农告匮不得已议及加派天下地亩钱粮五百余万实为百姓御灾扞患无可奈何非忍于朘削穷檐之膏脂也近闻各直省百姓莫不输将恐後解赴军前士马腾饱矣然虽勉完此项而人穷粮贱剜肉医疮其苦难之状有难以笔舌形容者若年年加派稍遇凶荒则百姓之流离死亡岂能支乎今顺治十八年派饷已完而康熙元年未经会计总算
皇上龙飞九五海内翘首跂足以望
浩荡之恩波此其时也伏祈
勅下户部速为筹算康熙元年共用兵饷若干各直省正赋若干果否足用不敷则益之以兵部之马价再不敷则益之以内库之金银工部之节省如果足用其加派钱粮即应全为停止如或所欠止一二百万则应照此一二百万之数加派各直省不应仍取足五百万之数也然派饷虽在户部而用兵则在兵部以後镇守出征兵饷不得逾於常赋之外是又在二部诸臣事事会议为民即所以为军为百姓即所以为国家乃培根本而长治久安之要也如果【臣】言不谬伏祈
睿鉴施行【臣】未敢擅便为此具本谨题请
旨
顺治十八年十二月十四日奉
旨该部知道
恭辞太子太傅疏
原任太子太保礼部尚书保和殿大学士加一级今告病囘籍调理【臣】魏裔介谨
奏为惊闻
新命揣分难安事【臣】自蒙
圣恩告病囘籍倏已一载逾半调理虽已渐痊尚有余恙未能尽除闭门静息感颂
天恩而已兹於七月二十四日真定府知府张臯谟送至吏部咨文一件内奉
上谕谕吏部殚心効职者臣子之当然晋爵酬庸者朝廷之大典兹
皇考实録告成克昭一代之典章永垂万世之模范其监修总裁等官着有勤劳宜加宠锡监修总裁官内大臣吏部尚书中和殿大学士加一级巴泰等俱着加太子太傅原任太子太保礼部尚书保和殿大学士加一级魏裔介亦着加太子太傅尔部即遵谕行特谕钦此【臣】於私家恭设香案北望九叩首
天威不违顔咫尺也但念纂修
世祖章皇帝实録【臣】不过随满汉诸大臣之後珥笔明光智识庸暗莫能述
圣德神功之巍焕即岁月编纪仅臣子职分之所当为乃蒙
皇上睿照不遗加此高爵出於望外扪心自揣有所难安虽
皇上以【臣】犬马奔走旧有微劳
曲加恩宠而【臣】涓埃莫报不胜兢惕伏恳
收囘成命使【臣】得守其愚分捐竭踵顶难报
圣恩如天之万一也【臣】无任惶悚待
命之至为此具本专差家人卢成美齎捧谨具
奏
闻
康熙十一年闰七月十二日奉
旨
世祖章皇帝实録告成关系大典卿董率纂修着有劳绩所加官衔已有谕旨着祗遵成命不必控辞该部知道
祗受四书解义恭谢疏
原任太子太保礼部尚书保和殿大学士加一级告病囘籍调理加太子太傅【臣】魏裔介谨
奏为恭谢
天恩事本年十一月二十六日内阁典籍厅为传知事奉有
御赐原任内阁大学士魏裔介日讲四书解义一部其有现任京官子弟于明日赴内阁典籍厅亲领为此传知该【臣男】刑部四川清吏司员外郎【臣】魏勷遵依领到随差家人齎捧於十二月十二日抵【臣】原籍栢乡县【臣】即跪迎恭设香案望
阙叩头祗受念臣樗朽庸才叨蒙
圣眷备员机密七载有余於康熙十年因病请假恩准囘籍调理是【臣】犬马余生皆
如天浩荡之所赐也自康熙十二年冬吴逆叛乱以来我
皇上宵衣旰食励精图治而【臣】抱疴田里莫效寸筹愧不欲生方深悚仄乃蒙
宸衷记忆
御赐讲章诚
圣主千秋之旷典亦微【臣】没世之殊荣也跪捧展诵感激涕零恭读
御制序文有云有四子而後二帝三王之道传有四子之书而後五经之道备大哉言乎道统治统我
皇上固已躬集其成矣【臣】本迂儒粗知诵读切见修身为本列大学之首章允执其中冠鲁论之末简中庸言天德而历叙九经三重孟子陈王道而亟称发政施仁义藴弘深体之有要人君为学原不同於儒生之寻章摘句也我
皇上知行并懋卓絶古今【臣】细绎篇章如聆
圣训俾【臣】识见开朗讵非至幸欤正在缮本称
谢间忽传闻
正殿不戒于火【臣】虽跧伏寝食靡宁不知
九重之上当如何修省殷忧不遑者伏念我
皇上之一身万方所共仰也勤劳固不容少懈然必调之使适於和我
皇上之一心万几所待理也惕励固不容少弛然必养之弗过于瘁今者用人行政皆次第举行小丑渐次削平尤深根本之虑贪污虽已察处更严狥纵之条足兵饷而仍不病乎民生阜财用而仍勿伤乎
国体崇节俭奬清亷则羣工自励恤灾荒均赋役则百姓自安即经书所载二帝三王之盛治何难立奏於今日哉惟是
圣政弥勤而【臣】不克展涓埃之报
圣学日进而【臣】不能効启沃之忱自负罪愆罔酬高厚惟与田夫野老共祝
尧天舜日於无疆而已缘序述下诚字多逾格统祈寛有
俯赐全览【臣】无任悚息待
命之至为此具本令【臣男】刑部四川清吏司员外郎【臣】魏勷由通政司衙门封
进谨具奏
闻
康熙十九年正月十八日奉
旨览卿奏知道了该部知道
纂修经书大全疏【代作】
题为
圣治维新仰乞
睿鉴纂修经书大全以隆教化事【臣】窃惟一代有一代之制作一代有一代之文章故五帝三王各不相袭而连山归藏变为周易建子建丑改为建寅凡以因时定制而移易天下之风俗化导天下之人心也我
朝自定鼎以来百务维新
世祖皇帝戡定祸乱巍巍其功焕乎其文至于
皇上聪明睿知守成致治法尧舜而过成康迩年以来振饬纲纪修明法度如
实録则有修会典则有修律例则有修品级则有修则例则有修因革损益岂不彬彬郁郁嫓於周礼周官之大备而【臣】以为治道不外於教养教民必先於教士则今日纂修五经四书大全诚有不可缓者矣【臣】察经书大全乃明季永乐令诸臣所修因而刻布学宫为士子所讲习至今因之但序用前代之君而列名皆前代之臣又系前代颁布其於议礼考文奉
圣朝之法而大一统之义似为未合请祈
勅下该衙门选取穷经之官广求博通之儒再加考订删其繁芜去其小疵若近代名儒如元之许衡明之薛瑄凡议论纯正有合经书正义者不妨补入以成全书请
皇上御制新序而删其旧序略前代纂述臣子而列今日臣子之名
颁行天下学宫俾士子永为遵守皆有以砥砺濯磨取法圣贤趋於忠孝廉节而敬体乎
圣天子学问之意则耳目一新风俗丕变人才蔚起久道化成汉武帝之策董仲舒而表章六经唐太宗命孔頴达与诸儒撰定五经疏不足云也【臣】为诸生时见四书大全止有朱熹大中或问而无论语孟子【臣】闻原任吏部侍郎孙承泽刻有论语孟子朱子或问倘有事纂修可并采葺补入倘是书告成是诚天地万物之菁华古今治道之模范我
皇上继天立极以
君道而兼师道以治统而续道统士风复於淳古而民俗亦比屋可封矣
兼济堂文集卷二
<集部,别集类,清代,兼济堂文集>

[book_title]卷三
钦定四库全书
兼济堂文集卷三
大学士魏裔介撰
序
孝经集注序
五经皆孝治之书也圣人复端注为经何哉呜呼是圣人所以明人性之善而啓天下万世无穷之治也是圣人与天下万世所谓一以贯之之道也夫孝者何仁也仁者何性也性者何是天地之至善者也尧舜自率其性天下共率其性而天下治汤武自治其性以性治天下而天下亦治三代之衰以法持天下人主之性与天下之性扞格而不相入非性治之不彰孝治之不彰也汉兴去古未远治号淳朴考其崇尚惟以孝经为急故诸帝徽称俱加以孝羽林虎贲亦能通晓可为盛矣後此缺焉弗讲或以篇章之少置诸高阁嗟乎虞廷授受不过十六字大学一书仅千余言为天下立心为生民立命顾可以多少论耶余为诸生时即诵习不倦常恨旧注未精又以五经皆被诸弦诵而兹独弁髦视之大非先圣明人性之善啓天下万世之治之意每欲献之天子尊崇表章俾海内士子探究根柢悉从事於至德要道适际
圣主当阳图治维急余具疏上请
制曰重孝经禁坊刻有禆学政部臣其详议以闻崇安卢子尔唱时在国雍闻之有感托其乡先达庶常叶子以从游余门而愿学焉因出其所纂孝经集注曰生之苦心於是也久矣
盛时方优崇孝治先生之请行遗经必复明於世传注虽浅鄙藉手以献可乎余唯唯会礼部复疏请於後塲出题以校士子乃取卢子之注再四抽绎见其精确详密所谓举六经之异同会五经之旨趣剪芜握枢者斯不足以当之与用是少加参正疏以末义谋付剞劂以广其传庶几先圣啓廸天下万世无穷之意灿然愈着呜呼武夷九曲之闲山水秀拔多生贤喆如朱晦庵胡致堂诸名儒实衍洙泗河洛之传卢子生於三百年後闻风兴起溯流穷源即传以知经即经以知性此其学岂组织章句者之可拟耶
当宁方侧席以求真经术真性命之士而用之执是卷以往开太平无疆之治余且拭目观之矣
孝经注义自序
夫政刑所以驭顽梗教化所以美风俗唐虞三代其效可覩矣夫子以删述训世晩年乃作孝经盖欲举道德之弘纲示百王之轨范也而文辞简古气蕴宏深郑孔之说不无蹖驳自汉已然况於後代六家同异既难强合邢昺剪截复多迷误欲以探洙泗之微言达天德之本然不其难乎余昔厠列谏垣时请以孝经取士疏闻天子制曰可自是海内衿佩家弦户诵矣先是闽中明经卢尔唱曾以所着孝经集解求序於余深叹其实有见於生人性命之本源千古治化之要道因为文以弁之其书业已问世矣顾缺略尚多而坊本不无纰缪余每欲详加纂述之而未有暇蓄念殷殷十有九载兹者请告归里乃取旧业闭户研究大约以注疏为据而参之以诸家之说既训释其字复详衍其指庶俾後学之士因文求义无繁芜之失得枢要之会也嗟乎道德五千言流入刑名白马四十二章终沦空幻学术误世?溺者衆彚五经之精理开万世之太平孰有若斯经者乎夫子曰吾志在春秋行在孝经五孝终始达於古今通乎贵贱凡读是经者皆当思所以竭诚而力行之匪徒资讲论已也若曰希升堂而攀逸驾余且滋愧矣
五经圭约序
五经之在天下犹日月之经天江河之行地也自汉以来习之者不一家有端门之学有训诂之学有附会之学其间异同离合之故不胜辨求精其要而大其归者无几人焉譬如取火於燧饮水於河得其隙光及饱腹而已乌有定天地四游之影而植之中会江汉百谷之宗而趋於一也哉中完蒋先生潜深理奥根究源本博综五经之衆说而归於至要下帷几三十余年其於精粗大小本末始终之义无不择之精而语之详每竪一义直契乎古圣之神明举凡僭经拟经且不以经穷经而终失其所以为经者罔不舍异得同去离争合以求不背於圣人立言之微旨命其编曰圭约且夫经者中正不易之常道也易参天地隂阳吉凶悔吝书纪政事诗道性情春秋辨是非严予夺礼以节性坊淫三古以还惟汉兴首重经学一时通经之儒後先并起至宋紫阳出始举而栉比之然自易诗而外春秋传於胡安国尚书付之蔡沈礼记说集於陈澔字解句释成於各家今先生操五寸圭以宅天下中具八尺绳以约天下凖将上下升降三万里而遥纵横长短曲直不越指肘之间舒布可定岂非天下之极则哉要而论之十翼一乾也三礼一敬也四始一无邪也典谟一钦春秋一大居正也学者恒以此持心而凛乎若执躬信桓谷以对扬明命惟是典章服物制令约束之不敢陨於下则是书也於以上佐
圣天子菁莪棫朴之化而下广学士大夫穷经致用之资禆益其浅鲜也耶
四书近指序
不读四子之书而欲知圣人之道者骛焉而趋已矣既读四子之书犹以为未尽圣人之道而舍是以求之者亦骛焉而趋已矣嗟乎今天下道之不明非不读书者之过读书而舍四子以求者之过也大约泛滥於百家则为词章之习沉堕於空冥则为邪詖之说究其要归於圣贤意指相隔奚啻天渊自紫阳衍周程之绪纂诸家之说缉为集注其於四子之微言大义盖不啻水乳之合矣而後世学者纷纷欲自立门户言勿忘勿助者既未得其进修之序言无善无恶者且并失夫性命之源讹谬相承不敢自出一语然而自古相传不可磨灭之神理天之所以与我者何可诬也四书近指容城锺元氏作旷览百家独存正解不求异不尚同惟求合於圣贤之初意而止标之曰近指明其不敢为高远之说也易曰近取诸身夫子曰性相近也大学曰藏身乎恕中庸曰造端乎夫妇孟子曰仁人心也义正路也良知良能皆言近也夫道近之而愈明远之而愈失彼守先待後之儒实有一段真实性地当下见得然後着书立说昭示来兹令人触处贯通洞若观火而不然者几何不望洋而叹岐路而悲也先生近指之意其在斯乎其在斯乎
四书偶录序
人必知道而後可以言学亦必知性而後可以言道此四子之书贵融会贯通而不在於字句解释之间文义毫末之别也然学之有得者则必於此而讲习讨论之着为一家之言以定所宗所以传道而知性也上谷之学起於刘静修先生而椒山先生衍之江村鹿先生开其扃而孙锺元徵君大之今夫凡人之心与圣人之心本一也其不一者异端害之耳主敬存诚也格物致知也尊德性道问学也合之则双美离之则两伤但其入手不同究之一而已矣魏子莲陆中年从徵君於夏峯尽得其平生之学而徵君亦以为传吾之道者莲陆也凡所着述既皆详综而传述之又以其余暇着有四书偶录中所阐发皆实有心得而所记录者则先儒与江村徵君契悟之言间复附以已意总之以存天理遏人欲而不争於字句解释之间文义毫末之别也徵君曰时习敏求是何事汲汲皇皇惟恐失者又是何物又曰见而知者是何物闻而知者又何物知其道也知其道者知其性也性统於天自尧舜至孔子不过各尽其性而已莲陆之为此书也正欲使学者知吾人之心与圣人之心原无有二惟从事於尽人合天之学以得其所谓存天理遏人欲者而见夫天命流行之妙无一息之停则博综经史贯穿百家无在非道所谓一以贯之也即孔孟之学亦不能舍此而他有所求矣岂独为徵君之学广其传於後世哉
四书集说序
昔人谓朱子之功不在孟子下何哉三代以後天理民彛不至澌灭而不存百姓犹得与於治安之泽者圣人之道为之所也廼异端邪说往往起而乱之战国异端在杨墨後世异端在佛老佛老眩瞀迷人更有甚於杨墨者自朱晦庵绍述关洛探赜索微诸所考定可谓集大成然後圣学昭揭如日月经天而异说之猖狂叫呶者顿息其焰有明一代尊崇理学尤为极至永乐间命儒臣纂修四书大全莫非发明晦庵注释之意颁诸学宫永为遵守蔡虚斋蒙引林次崖存疑朱注之功臣也陈紫峯浅说又推蒙引存疑之意而广之要皆羽翼圣经垂示後学俾正其心术心术正则事业正事业正则百姓安成弘隆万之间其效不既可睹哉自禅宗之说既炽而龙谿卓吾之流入室操戈愈传愈失其祸遂至渐中於家国尧山徐学宪吾师也介束髪受书即聆其绪论凡所着述一以晦庵为宗主而深嫉向之穿凿割裂入於邪说者年来杜门谢客土苴华膴取此数函删繁辑要彚为一书曰四书集说付之锓梓介得而卒业乃喟然曰兹数书者非诸子之说而晦庵之说也又非晦庵之说而孔曾思孟相傅之道也今日者深思远览攟摭融结勒成一家言以是绍述前贤启廸来叶将见学术以正人心以端风俗以厘所谓天理民彛不至澌灭百姓得与於治安之泽者将在於斯事业之大孰有过焉若徒买椟还珠谓艺林之嚆矢已也则浅之乎视此书矣
四书大全纂要序
余录四书大全纂要序毕作而叹曰详观四子之书皆本天言道以人治人而非一毫人欲私伪之所得而托也夫子以授曾子曾子以授子思子思以授孟子大学言明德中庸言诚论语言仁孟子言性善一而已矣孟子殁不得其传故汉唐以来非无功业才力足称之士而优入圣学者终鲜即河汾昌黎不免大醇小疵其他可知也濂溪明道卓然续邹鲁之统而紫阳复集其成集注者四书之孝子忠臣而大全者又集注之孝子忠臣也後之欲窥圣人之道非集注何由进非大全则集注之微言奥义亦几不明大全一书岂非入德之门致治之基哉余垂髫即服膺此书乙亥丙子闲手录一帙朝夕披绎後登仕版垂二十余年未尝一日去诸怀尝见士人童而习圣贤之业及其长而尽弃之且也置圣贤之书於高阁而珍重异端之说服习异端之教空虚诞妄羣趋如骛仁义五常缺焉不讲母惑乎大道不昭世风日下也余既以幼之所学不敢忘又恐世之学者见大全之汪洋浩瀚而不能窥其涯际也因取为诸生时所录大全纂要稍加损益刻之家塾以为子弟进德修业之标凖而倂望海内之学道君子由此以求大全之全复由大全以求集注由集注以求圣贤之心与已之心则训诂之学与性天之理一以贯之岂曰筌蹄之旧糟粕之余已耶
四书精义彚解序
论语孟子十三经之二耳自程子表章大中为四书而圣学之精微愈彰自永乐集诸儒纂修大全而考亭之端绪愈着人知心性之旨家有洛闽之书所谓继絶学开太平者其在此欤昔人云士生三代之後未为不幸以其书具而事多也然此不过博物洽闻耳若四书者孔曾思孟心心相印入圣梯阶端在於是余为童子时看四书曾取时人讲意十数部陈设案头批点较閲茫然不得其指归求之愈繁而失之愈远既而详观大全有悟入处因手钞大全纂要一书辛丑岁复加订正遂付之剞劂流传海内矣适庚戌以避贤谢客为儿辈说书一周大约宗大全而参之以蒙引存疑浅说未能有所发明也辛亥归里复兼取近人十数家删繁就约然终以集注大全为凖而间有所发明盖亦即讲意中而寓为学之深心焉嗟乎世之人骛於功利也久矣以圣经贤传为博取青紫具不返而求之於身心以尽其成已成物之实诚有如考亭所谓俗儒异端之弊者若果知博文约礼之为仁明善诚身之为豫立戒惧慎独之为勿自欺存心养性之为事天天人合一内圣外王寜外此而他求乎集成名之曰精义彚解言其会聚衆长而非出於一已之臆见也夫圣人之道犹天然以管窥之莫能知其万一行且以是就正於海内贤人君子指示不逮而敢自诩为仰遡鲁邹心传乎
四书简捷解序
举万事万物之理尽摄於四子之书而握其要挈其枢易知易能可久可大至矣哉非天下之至精至神至变其孰能与於斯耶自有汉儒之注疏而扃钥以开有晦庵之注疏而堂奥以啓学者由此而研穷探索焉於以优入圣域无难也然何以童而习之白首而茫然者比比皆是是皆始於幼学受书之日导之不简而引之不捷故耳不简则理不约不捷则旨不明故宋元以後说四子之书者自李九我大全蒙引存疑而外余皆皭火之光涔蹄之水时灭时涸其亦不足为轻重已近代举业所宗者多尊张泰岳直解一书夫其正讲之外旁引曲喻往往归於君德王道盖以是书出於经筵日讲藉此以为匡襄启沃人臣纳诲之义则然也然其字栉句比缕析而贯穿之可谓浅显之至矣而初学犹或难之因更取而顺文敷义手辑一解名曰简捷置之家塾无深文奥说取其明白通晓便於童蒙之讲习云尔夫蒙以养正作圣之功也欲仁仁至大同之理也圣贤之书惟其易知而易能斯可大而可久故是解也虽立说浅近要皆根柢於大全蒙引存疑诸书而无一切离岐背畔襍於佛老之说以蠧人之心志则至精至神至变之理亦庶乎由此而得之矣故序而告诸执经问业者
先贤卜子集序
昔者夫子既殁子夏氏设教於西河之上魏文侯尊之以为师而不敢臣也迄於今二千余年西河之人尸祝维谨罔敢有阙夫当春秋之终战国之始斯道絶续之关子夏氏独留其统於西河之上其有功於洙泗岂浅鲜哉而惜乎未得覩其全书焉乙卯秋会裔慤弟筮仕平遥将行亟请於余曰弟不才学制兄必有以教我余曰平遥古西河之域也闻卜子先贤祠在焉是良师也即无欲速无见小利二语推之治天下可矣况一邑乎且子夏氏之言论风指散在论语诗礼家语诸书辑而成之是不朽之盛事也弟慤肃然改容曰谨奉教莅任二载政通人和乃於公务之暇旁搜博稽俾侄朂手录成册曰先贤卜子集问序於余余览而善之其载在四书者诸先辈发挥良多不复赘语余则略加疏说而弟慤亦间有所抽绎虽管窥蠡测无当於先贤之藴奥然数千年散漫之语一旦滙而成书使後之人徘徊想像者以此为登堂入室之藉资伯仲於顔曾思孟如鲁壁之再见名山之初出岂非旷世而相感者欤先贤有灵其式凭之矣
大学管窥序
大中穷理尽性至命之书也根於尚书符於大易圣人开物成务大经大本化育尽於此矣然中庸但言明善而大学归於格物然中庸言择善之功则曰博学之审问之慎思之明辨之诚身之功则曰笃行之与大学格物之旨岂不互相?与顾格物之说纷如聚讼终以晦庵为定论至於妙契心悟即传可以不补而谆谆然补之者所以示後学以周行恐其迷而入於他途也余尝欵夫子传道於曾子曰吾道一以贯之曾子告门人曰忠恕所谓一者彰彰矣至其所贯则未显言及读大学明德新民止至善以至於知止定静安虑本末终始家国天下身心意知而归於格物本於修身其条目虽分其纲领则合三纲领乃一纲领也八条目乃一条目也一以贯之尚何疑乎蔚州环溪秉淑灵清和之质其人品学问已自范於中行而犹恐学者之穷大而失归也独取大学一书详究而讨析之解圣经注补传诠格致举一贯之心传顿跃然於心目之闲而晦庵之所已发与所未?更了然若指诸掌矣非其识见之广大造诣之精微乌能纯正无疵若此哉环溪曰此管窥之言也恐不足以行远余则曰说理之书期於正当而已学者果由是而知所用力焉知行合一先难後获即大学而中庸可窥庶几永无岐路之惑也即以此公诸海内可也
小学集注序
古之为教者家有塾党有庠州有序国有学小学之法自三代而已然矣盖人生自童年以後嗜慾日增知识日繁自非端之以训诫严之以师保则心志流荡而不知约束故小学者所以立大学之根柢而大学者所以扩小学之规模也三代教人有序故其成材之易誉髦蔚起礼义成风治安之效权舆於此西汉去古未远敦崇实行尚有古教之遗自晋魏以来或崇尚佛老或躭习绮靡自垂髫授书而富贵利达之见薰蒸膏肓难以针砭此贤才所以衰乏而治术不登於纯熙也昔晦庵朱子集诸儒之成纂邹鲁之绪所着小学一书盖即内则曲礼弟子职诸篇而引伸之以立教明伦敬身为纲而其所纂之嘉言善行莫不近里着已切於修身正心之道学者果能循循服膺守而勿失上之希圣希贤次亦不失於令名而其如淫辞邪说离经畔道之书汗牛充栋虽穷年钻营鉥目刿精究竟无得而学者趋之若骛至於则古昔称先王德由是进业由是修乃视为平易无奇而不加务诚可为悼叹也许鲁斋云小学一书余敬之如神明爱之如父母余幼尝诵习窃见鲁斋所言之不诬而恐後学之阙焉弗习也故以为欲成天下之材立大学之根柢当奉是书以为蒙养之基乃因兹刻而为之序言於简首以着其景仰之愿云尔
圣学知统录序
圣学知统录者述见知闻知之统也自孟轲氏既没圣学晦蚀火於秦杂覇於汉佛老於六朝诗赋於唐至宋乃有濂溪程朱继起伊洛渊源粲然可观其後为虚无幻妄之说家天竺而人柱下知统遂不可问矣余因子舆氏之意而?明之由尧舜而前始自伏羲以明知学之本於天由孔子而後终於许薛以明知学之不絶於人其间或考诸经史或徵诸先儒盖推天命人心之自然以?大中至正之极则而功利杂覇异端曲学之私不敢一毫驳襍於其间诚不揣固陋亦欲存天理遏人欲息邪说放淫辞稍有助於化民成俗之意也学者志圣人之道由是而求之水木本源岂不昭然觉悟而知天之所以与我者良有在乎昔论语终篇述帝王治世之要而推其本曰中孟子终篇述圣贤传道之意则揭其要曰知所知维何亦曰知厥中而已矣知厥中谓之见知闻知不知厥中不可谓之见知闻知也吾愿学圣人者从事於格物致知之学
圣学知统翼录序
余既作知统录矣复续以翼录者何呜呼自孔孟以後道之不明於天下也久矣岂道之难知哉天命人心至善之道本自易知不求者失之不着不察而过求者失之索隐行怪此其所以终於不知也孔子曰不得中行而与之必也狂狷乎中行者圣道之醇诣狂狷者圣道之干城也伯夷柳下惠论语以为逸民而孟子跻之圣人之列乃又曰隘与不?苏子由古史则云夫人而不能无可无不可而尚足以为圣人乎伯夷柳下惠吾从孔子而已然余观二子之所学实亦有未易及者虽道逊孔子亦亚圣之俦清和之赞良非诬也天运逓衍贤哲代兴自董江都以下至高存之或材力有厚薄学问有浅深时命有隆替师友有渊源德业不同要皆笃志进修挺然自立不惑异端潜心希古岂非所谓豪杰之士虽无文王犹兴者耶使得圣人而为之师其所造又宁止是已乎以之羽翼圣道鼓吹六经亦犹淮泗之归於江海龟鳬之侪於岱宗也余因捃摭遗传详为论述俾後世学者知所景行焉至於世所好尚而悖於理与近於理而未深未醇者并不采录夫岂不欲汛爱兼收诚恐开不正之端倪而未合於天命人心之本然也尚冀海内大贤匡其不逮而诲之若曰知我罪我则余岂敢
周张程朱正脉序
道之不昭於天下也久矣俗儒棼之异端窃之吾道之存其有几乎昔道开於羲文而集於孔子顔曾思孟历阐其微而其说乃详盖皆以衍天命之精也善乎董生之言曰道之大原出於天言道而不知天者岂非臆说哉介生於世远言湮之日圣道不絶如綫海内挟异说以争鸣者又非一家一氏天人性命之要学者将失所统宗是用惄焉忧心思有以挽之会家藏旧有宋四大儒合刻一书太极图说张子之西铭固无可增减而程门微旨与朱子晩年定论一为周海门所辑一为王阳明所辑未免有泛杂之处余政务之暇细加删削於微旨取十之五定论取十之八因名其书曰周张程朱正脉盖周张之学既得於易而程朱之学复得於周可以为孔孟之功臣肖子所谓道之大原出於天者得四子之书诱掖而扶进之昭昭乎其可睹也学者神明其意则知道之本体原於太极而昭事在乎存养知行动静天人合一诚意慎独切近分明虽作圣之功可因此以渐进又何俗儒异端矫伪棼窃之足虞也哉
希贤录自序
夫人有志於道则愿学圣人而已矣奚以贤为哉虽然圣者聪明睿知有生知安行之美自皇古以来盖可以屈指计而下此者必孜孜矻矻从事於知行之功以求不愧於天之所以与我者周濂溪先生曰士希贤贤希圣圣希天观此言也似若等而三之究其所希者何物则亦不过此独知至善之一念积之至於可久可大未始有二也而前言往行不能无助焉易曰天在山中大畜君子以多识前言往行以畜其德而朱子作小学分嘉言善行诚有功於後世也余届暮年愈知学之有益归里以来复辑希贤录一书盖随其目之所见录记之久而成帙其大纲有五曰为学曰惇伦曰致治曰教家曰涉世中闲复条分缕晰融会贯通盖举修已治人穷理尽性至命之道大槩已藴括而无遗矣夫朝廷所以设庠序立师儒命司徒敷五教谆谆然惟恐其不详尽也父兄所以购经史延名俊夙兴夜寐鳃鳃然惟恐其不周备也此意何为也哉亦不过培养涵育陶熔气质俾学者就於贤人之归而已矣若教之不得其要导之未恊於宜其始也敬业乐羣其既也卤莽裂灭卑者趋於富贵利达僻者入於异端邪说可不痛哉余之此书采古今嘉言善行而取其不偏不倚有伦有序者使有志之士潜心玩索敦勉不倦而因之以考其全邃其养庶几修之於家者即可献之於廷因名之曰希贤录盖亦窃取周子通书之义而参赞考亭小学之传其於世道人心不无小补云
约言录自序
余幼习训诂长历患难心长发短知慧日枯忽忽遂及四旬念古人於此时乃学问之一大关头也若其不悟终不悟矣可不惧耶可不叹耶顾诸子之言终多杂乱而圣经贤传莫非渊懿骛之於骈丽之词则十不得一领之以真实之义则十不失一又况殊途同归一致百虑名言所不及则退藏於密者知之书不尽言言不尽意此之谓也顾详说反约子舆氏以为学者之指归不有博也则何以说不有说也则何以约得其约也可以说矣得其说也可以博矣癸巳之冬注籍在寓谢却知交闭户高吟追忆旧闻随手记录得二百一十余则分为内外二篇曰约言录庶几从此自反以求放心不负天所以命父母之所以与我者存之家塾为子弟兎园册子尔门人陈晋公卢尔唱见而悦之请付剞劂嗟乎虞仲翔谓世有一人知我者足以无憾夫仲翔文士也士或不能知之余之言则人之所常言人之所能言者也何不可知之有虽然一言之谓约无言之谓约今此录三万余言已非约矣又保其中之无纰缪耶吾愿天下学者从圣经贤传自求其所为约者则此录即置之覆瓿奚不可
读史綮言序
读书不读史即空谈心性终不脱学究气读史而不能自具心眼矮人观塲茫无所见犹之乎弗读也故必得其肯綮之所在而後一代之治乱本末了了於胸中於以出而应天下事无难矣昔司马温公作资治通监合刘攽刘恕范祖禹之长捃摭纂述历十九年而始成後紫阳作纲目与通监互相?明是知非通监无以成纲目有通监必不可无纲目也余先人弱冠留心史学迨中年以後益加研究以温公通监紫阳纲目参廿一全史每有阐?不随古人论断为是非而东西周晋及藩镇河源等类考之尤极其详核盖得史学之肯綮为涑水考亭之功臣焉故友人赠之以名曰读史綮言譬若画龙者点睛不在乎区区鳞甲之间也介风木之余检付剞劂以广其传庶几读者即约以该博验古而知今世务以通经纶以裕讵祗奉为家学之拱璧耶
监语经世编自序
古之史皆经也尚书春秋是已迨其後而史自为史矣司马子长变编年为纪传表志盖彷尚书之遗意司马君实复变纪传表志为编年则春秋之旧例也然大书特书未暇笔削自战国以来事蹟灿着善恶胪列凡国家之所以兴衰政治之所以得失天道之所以运转人事之所以推移与夫礼乐名物山川险易贤否用舍兵法奇正莫不备焉是以宋英宗悦之赐名资治通监神宗亲为制序诚人君宰世度务之权量而贤人君子有志於尊主庇民者所当博综而详绎者也顾其为书卷帙浩繁瓮牖绳枢之士既非力之所能购其缙绅先生家有是书者往往不暇读读之而不能竟竟之而不得其要於是汨没於腐儒老生之说胶锢其胷臆而不可解史学之失久矣又何问经学也余自甲辰以後閲温公资治通监及王宗沐所增定宋元资治通监一周又三年再閲一周乃录其要者曰监语请正於宛平少宰孙北海先生北海曰此经世之要也可命名曰监语经世编余唯唯从之迨辛亥归里广平侍御甯元着借本钞录壬子索归又閲一周再加增益每段之下详略不等识其所见而论之遂付剞劂以广其传数载始竣其工盖前後有十年之力焉嗟乎温公之创为通监也殚十九年之力萃刘攽刘恕范祖禹之长当时能读之者已鲜温公自言惟王胜之借一读他人读未尽一纸已欠伸思睡余之为此书也孜孜矻矻独为黾勉纂述十八代之菁华窃附於丘明国语之义录古人之书其事较易取通监十分之一读之者亦较逸然读此书者固能悉通监之大略若不读通监全书亦无由悉此书之本末得评说之源流故余望世之君子好学深思心知其意以经衡史未可窥一斑而遂视为全豹也
古文欣赏集序
历代古文者天地之符瑞宇宙之菁华也自伏羲画卦仓颉作字而大文啓矣易曰观乎天文以察时变观乎人文以化成天下於是乎易以象之书以记之礼以秩之诗以咏之春秋以正之然後天下万事万物之理备焉故五经者万世文章之祖而夫子删诗书定礼乐功高尧舜以此已嗣是则推左传国语战国秦季纵横捭阖其言渐?两汉稍稍复古贾谊董仲舒司马迁班固其最也六朝绮靡日甚唐宋之闲有韩欧诸君子起衰振弊盖必得经之意以为文而後其文足以传此文之所以与立德立功而并垂不朽也顾选本虽多精确者少梁昭明太子文选虽称奇书而专骛词华真西山先生文章正宗趋向正矣而文体割裂若近日之操选政者类多从事於古文然或略而不备或驳而不纯甚者批评点次荒谬舛错嗟夫古文者後学之指归也指归不端渐且入於岐路矣余里居无事乃取幼所诵习古文推而广之据摭搜辑考证於左国全本及廿一史各家文集而为兹选始乙卯夏四月至秋九月克竣厥事一心一手不假他人盖不遗余力矣旧批佳者仍之讹伪者尽皆削去另出已意其文随时代为序次不分门类各体具备在人自得之耳虽非矕龙绣虎之彩已尽缥囊缃帙之奥质而有文庶几乎彬彬郁郁者也集成名之曰欣赏盖有取於陶渊明奇文共欣赏疑义相与晰之义焉学者倘因文以见道由古文以进於五经即圣人之意可得而求也
左国欣赏集序
五经之在世譬诸日月五星也不可以文字目之然圣人不直谓之曰道而亦谓之文故曰文王既没文不在兹乎然则五经而外固难以言文矣左氏之文犹得六经之意者也彼盖与圣人同时故传中多所称述而其博物闳览不在游夏後也其闲典制轨则声名文物及盟会始末词命往来大者固见文武成康之旧小者尚有仁义礼乐之风诚非老庄关列管商孙吴洸漾权诈之书所可比拟国语乃各国之史丘明取而采辑之其精者皆已入传或全用其词或但取其事而润色以已笔合类校观其详略繁简灿然可覩矣事与文不在春秋二百四十年者则亦纪载靡遗此在善读书者详玩而得之间尝取而详订焉约以百篇窃以为六经之外?古藻丽可为文之程式仪型者莫左国若也岂得袭昌黎之剩语视为浮夸而不录哉
两汉欣赏集序
文章自六经而外左国尚矣然两汉风气龎厚议论腾踔无纎靡险仄之习雕琢斧斲之痕诏令则温文尔雅奏议则昌明博大策论书檄则剀切详明西汉如贾谊董仲舒司马相如东方朔扬雄东汉如班彪崔实蔡邕孔融皆一代之杰於文者司马迁班固之史麟麟炳炳尤卓乎不可及焉迁网罗百代裁断出以已意而识足以济之固因迁之迹濳精积思成汉家一代之典此二书者固纪载之精华编摩之奥府也晔之後汉体大思精意亦近之余既?定左国之文乃取两汉而閲之灏博光焰渢渢大观哉其诏令序事之类佳者尤多不能尽录学者当取全书驰骋流览未可以是为尽其全豹也诸葛武侯称王佐才其文与伊训说命相表里又岂可以文士目之嗟乎三代既远诗书所记後人不能尽为裘葛之用左传国策长於辞命纵横王者治平之事或缺有间马今之人欲建功立业以为文舍两汉奚法哉法两汉而为文犹规之可以为圆矩之可以为方冶之可以为金陶之可以为甓也若曰无法而可以为文则不免岐路亡羊之叹矣
唐文欣赏集序
唐人一代之文其规模制度虽不及两汉而正大典蔚灿然可观珠光剑气磊磊落落焜耀四映洵足以超轶夫六朝也盖由其时好文之英主立於上而魁硕俊彦比肩林立其文之因时而发者皆有以自见於天下昔昭明筑文选之台姚氏谓为一家之奇书其所选唐文粹一百卷以类相从各分门目虽自谓以古雅为命不以雕篆为工然亦沿文选之藻绘其於诗书轨物未尽洽也余因拔其尤者选列若干首以为穷经考道之助而其闲体裁片段博大昌明则尤首推昌黎昌黎统宗左国先秦两汉六朝诸子之文而自成一家辟异端崇圣道孟氏以来未之有也岂柳子厚皇甫湜等可望其涯岸哉故古文至於韩而文之大观止传曰观於海者难为水游於圣人之门者难为言由其文而观之亦游夏之流亚也吾愿世之读唐文者冥心搜抉於昌黎而以其余羽翼鼓吹之其渐几於道也已
古文分体大观序
余尝选古文欣赏集矣搜罗最广批评亦慎然其集繁多恐後学未能尽涉也近日坊间所鬻者不过古文必读名世文宗文章轨范攀龙集等然选本虽多瑕瑜兼收且体裁?淆操觚者莫能辨之余为诸生时即细閲真西山文章正宗深服其理明识伟有志用世者不可不读顾穷巷?陋之儒未易觏也余是以再为兹选首帝王圣人敬慎之旨次当宁纶綍之词次人臣谏说之言次纪载典故之书次序记事蹟景物之篇次论策条对之文次吊祭问荅之章次传赞碑铭之属次书檄往来之语次赋颂词歌解说辨之类分校十卷而古文之大观备矣大约文体虽分而总原於六经秦尚诡诈战国权术六朝绮靡五代分嚣俱不足以称粹美也汉唐宋以来大家羣起其尚有六经之遗意乎他如李斯督责韩非说难李陵答苏武杨恽与孙会宗王安石书孟尝君传後虽其文至今犹存而人既非矣言多谬妄槩不登选学者推此而求其亦可以知余兹选之意也夫
兼济堂文集卷三

[book_title]卷四
钦定四库全书
兼济堂文集卷四
大学士魏裔介撰
序
薛文清先生读书录纂要序
建功立业摛词振藻熠燿人寰者代不乏人而道德性命之统不归焉君子虽雅称之而或惜其学之未至也余俯仰孟轲氏以後道统之传汉有董仲舒隋有王仲淹唐有韩退之至宋而周程张朱尤得洙泗之真脉元许鲁斋继之明之学者如曹月川胡敬斋蔡虚斋林次崖罗一峯罗允升顾泾阳高存之指固不胜屈而薛文清公尤为第一人其天资頴秀得之禀赋者固优而沉濳渊粹力学笃行若得及圣门当不在顔曾下然余即其书以测其所学固已可列於游夏间矣近得读书録二十余卷朝夕披读研究奥旨见其详明切近总以显扬性善之理本於太极无一言杂於功利入於老佛信哉其为醇儒而续道统之嫡传者也乃録其要者存之因付剞劂倘学者因言考道则穷理尽性至命不外是而得之矣
赵侪鹤先生闲居择言序
赵侪鹤先生幼应大星而生下笔为文章妙天下其时际明运之盛与南乐魏懋中长垣李于田通州李修吾江右邹南臯诸公以道德节义互相砥砺一时海内望为祥麟威凤途出赵郡者未尝不过鄗上而聆其謦咳分其片札以为荣逾华衮也迨其晩年起任总宪晋冢宰剖露良心连茹衆正适值逆璫擅权奸人比附杨左诸公殒命北司羣贤一网打尽先生遣戍代州卒以老死边陲故先生之进退关明运之盛衰非偶然也先生林居时未尝一日废书择言一帙亦其晩年所着中多独见之语切实体认非欲依傍他人门户者余择其言之要者录出与天下共之以见心学者气节之本先生之学可谓身体而力行之矣彼扬子作法言而失身於王莽马融作忠经而比匪於梁冀平居窃仁义道德之绪论及利害当前而脂韦絜楹之不暇兹其人为何等也余生也晩余母张太夫人乃先生之甥也成童时提擕至鄗犹望见先生顔貌飘飘若神仙中人呜呼先生岂徒文章气节之士也哉
顾端文先生罪言序
圣人之道本於天天有太极故有隂阳五行周子曰五行一隂阳也隂阳一太极也天地之所以常存万物之所以不?者太极而已矣圣人有见於此乃揭示天下後世曰性曰降衷下民曰有恒而虞廷有危微之传究之心与性非有二也孔孟至善之说实昉於此自阳明有无善无恶之说而天下之好异者纷纷趋於禅宗莫有敢指其非者顾端文先生乃於羣言淆乱之时大声疾呼力辨其讹而後天下之学者始晓然如拨云雾而见青天余尝曰谓无善无恶者心之体亦可曰无善无恶者性之体乎知心性之合一者人心不得与道心参而太极之体昭昭矣阳明为嘉隆间名臣其功业烂然自可称述若学问之间关乎天人治乱天泉桥上之言系告子之剩论子舆氏辨之先生故不得不辨之也陆象山之学涉於顿悟朱晦庵犹目之为告子况公然绍述而为之树赤帜者乎善乎先生之言曰无善无恶四字就上面做上去便是躭虚守寂的学问弄成一个空局释氏以之从下面做将去便是同流合汚的学问弄成一个顽局乡愿以之空局之与顽局其为世道人心之大害一也先生乌得不辨之哉先生之功大矣而乃曰罪言此亦春秋之微旨也愚不揣固陋爰述所闻发先生之意以告天下後世之言心体者
蔡洨滨先生语録序
余幼闻瘿陶有洨滨先生能阐明圣贤之学作书院训四方来学之士又设义田赡族党建闸濬渠兴水利以惠梓里心窃慕之然未得见其所着书甲午夏过兰若有先生语录四册溷淆尘土间无过而询之者余展閲大义喟然曰是洨滨先生自述其生平得力处也夫洨滨为名侍御抗节批鳞肃寮贞宪既而优游林下孜孜然着书立说启诱不倦其中之所得诚有大过人者然吾考明之学者如胡敬斋章枫山王龙谿罗近谿杨复所诸公指不胜屈或纯或疵皆为世所称述而未有及先生者乃今读先生书则纯正和平与胡敬斋章枫山相伯仲而胜于龙谿复所远矣盖其学以性善为宗以知行德业合一为进修之要而尤以明先王之道禁邪说之非为兴利除害之大端知言哉昔宋儒论人多刻核而不近情若先生之尚论则精详而温厚取长弃短以是见先生德器优容汪度千顷倘得居三事之列必能转移世运底於太和而不屑屑於功利刑名之术者先生自述其闻道於湛甘泉先生信乎其学之有本而可以嘉惠後学羽翼经传也先生之孙子虚为余同年友能继述先生之学因余数数称道先生求余删定批评遂重梓而新之先生之学其再兴於燕赵间无疑也
金伯玉先生语録序
余为诸生时偶见金伯玉先生疏章侃侃有浩然之气既而闻其死皇城玉河内心窃壮之
国朝定鼎後余曾疏请褒录幽忠时
世祖章皇帝正愍念明末死难诸臣遂可其奏余虽未识先生面不可谓不知先生之心也今复读先生所传语录而後知先生之学为有本先生之学心学也录中所载句句收歛退藏非所谓闇然日章者与先生与朱勉斋称莫逆交而勉斋殉难云中皆由於讲之有素故不以生死动其心文山不云乎孔曰成仁孟曰取义唯其义尽所以仁至仁义者人之本心人之天性也临事失其本心违其天性而托圣贤之言以自文人信之乎若先生者言顾行行顾言无愧圣贤无愧已心虽与日月争光可也
孙锺元先生岁寒居荅问序
余生燕赵之邦乐与贤豪长者游每闻忠孝亷节激发震动可悲可喜之事辄数十年不去於怀又好逢人称说或为人所厌听至迁延欠伸余犹津津击节不置也忆公车过保阳渡白沟望杨忠愍公墓陨涕如雨拜瞻祠下取驳石痛击祠前铁偶人赵文华严世蕃等行道之人错愕莫解余与二三昆弟狂歌上马竟去既而仕京师则闻公之同邑人孙锺元先生於杨犹龙又得读先生乙丙纪事提擕左右沧胥廓园二先生於颠沛困危中险阻忧虞略无瞻顾先生异人哉先生之门人魏莲陆适以先生岁寒居荅问问序於余呜呼余尝恶人之言行不相顾以名教自文其浅陋而其所行无几微之克肖徒为世所诟病若先生者行而後言之者也行之而後言言太极言定性言朱陆言良知何莫非忠孝廉节之缤纷馥郁者乎先生讲学百泉之上从游者皆海内大贤其着书鸿富兹集卷帙虽少而雍容气象俨然如覩有德者必有言非言也德也余於先生徵之矣若夫无言之旨见闻之知轲之死不得其传而濓溪诸公传之者余似有所悟於中他日愿见先生一就正之陶渊明不云乎脂我名车策我名骥千里虽遥孰敢不至
熊敬庵闲道录序
圣贤之学躬行为急着述立说其末也自讲学者纷纷而去道益远道本光明也或以讲而反晦道本正大也或以讲而反凿呜呼岂圣经贤传可不遵而犹须多议论以相尚哉虽然学之不讲圣人忧之当羣言淆乱之日正不可不急讲焉以正其谬排衆议以定一是引之於光明正大之域则明道之功实与行道相表里孔孟而後斯道之传其危如綫周濓溪一出羣议顿息倡明絶学开有宋诸儒之先而元之赵复自姚枢军中北归阐明伊洛之学时称江汉先生盖亦楚产也敬庵熊子承二先生之後毅然以斯道为已任又与黄冈曹厚庵相为劘切既通籍为词臣居长安徵逐之地门如氷雪公卿罕觌其面取宋元明以来理学之书穷硏搜讨无间宵昼条分缕析洞厥委源兹以闲道录示余读之大抵以性善为宗以伦纪为凖以穷理为基以主敬为要一一步趋考亭期於实践不以渺论为名高至於辨异端排曲学断然无所寛假岂不力大而思深者与夫道者治化所从出也空言不适於用君子无取焉敬庵以明体达用之学为斯世模楷一时负笈从游之士崇尚实学彬彬质有其文广励人才以佐
圣天子菁莪棫朴之化读闲道录思过半矣余於癸已年着有约言录丙午年复着有圣学知统录大指在乎明善格物而以敬义为立德之要得此录乃益有以自信也以是为学者躬行之标凖岂但曰文辞尔雅剖晰精详巳哉
曹厚庵居学录序
曹君厚庵崛起荆黄间而振铎成均阐明学脉纂述五大儒语要海内宗之宦长安十余载所居不蔽风雨绳牀布被图书萧然未尝妄交一人妄出一语盖昭昭乎省察克治不欺暗室之学也受
世祖章皇帝眷最深而厚庵亦殚心厥职日以唐虞郅隆之治为经筵启沃之资然缜密不泄人终莫知也甲午以前作居学录一卷取先儒之所长而亦不攻讦其短其言一轨於正洵後学之津梁也昔元许鲁斋敎授苏门大阐程朱之学厥後拜国子祭酒每有陈奏世祖辄嘉纳之退则皆削其草生平所至无贵贱贤不肖皆乐从之佩其言终身不敢忘今厚庵其继起者欤何其穷达如一辙也自明末以来理学之失传久矣幸际盛明之会天下渐有翕然丕变之机而又得厚庵起而躬承之於以拯人心之?溺争絶续之道统将数百年有攸赖焉而仅一时之转移成就已哉
曹厚庵书绅录序
昔余与厚庵长安朝夕号为良友其居学录一帙余尝取之彚於雅说集中特以世之向学者少故未轻出以示人不幸甲辰岁厚庵逝世余曾有诗吊之盖痛斯道之失人而余有离羣索居之叹也丁未春尔唱卢子持书绅录以告曰此传所闻见於吾师者也请先生序之余惟理学二字世所不乐闻譬如鱼在水中而不知为水鸟在空中而不知为空也亦足异矣今厚庵见道真切其言性善言物格皆有合於先贤之的指论太公望散宜生与余知统录合而谓顔子不改其乐从戒慎恐惧中来谓明德与仁皆心之妙用性原不睹不闻见此之谓见道闻此之为闻道龟山三先生指诀在喜怒哀乐未发一语非其见地亲切能一一道出乎嗟乎学之不讲久矣而上天厚爱斯人亦终不欲冺?故往往於晦明絶续之间笃生数人以续其脉厚庵倡之尔唱述之一堂授受讵非斯道之羽翼哉吾尝访闽中志学者於陆咸一咸一首以尔唱对尔唱其由此益加精进也考亭在望庶几升堂入室焉
李梅邨拳拳录序
春日兀坐小斋李子梅邨以入觐北上出所着拳拳录请曰先生其有以敎我余受而卒业不禁喟然叹曰学之不明於天下久矣其弊在於侈言超脱而不尚持循如异端之所谓顿敎者奉之以为不二法门是乌知心性之理也哉故继善成性之指阐於夫子而发挥之於思孟道本广大人自隘之强分人我妄生畛域亦何益哉隋之王仲淹唐之韩昌黎不可谓不见其大也考亭之详密象山之明敏不可谓不同其归也即人即天即下学即上达以本该末以始括终用力於神明之地而终身无所忽焉无所昩焉道如是而已矣今梅邨閲书不下万卷晰义已及十年疑而悟悟而复疑而今且划然大悟矣观其名集曰拳拳盖已有见於天命之性之为至善而服膺於顔氏视听言动克己复礼之学矣复之不远尚持循不侈超脱其於圣贤之道奚啻水乳之合针芥之投哉余尝谓万古人同一性不可以气质清浊自生分别安於暴弃而不勉强砥砺以求至於圣贤读梅邨之录而益叹驽马之不前鞭策之不可弛也炳烛之光敢以老而废学乎
读礼偶见序
圣人之道圣人之礼也故中庸曰优优大哉礼仪三百威仪三千敦厚以崇礼後儒如董仲舒文中子张横渠朱晦庵皆见得此意而曲学每岐而二之於是尊性命者求之幽深藐矩度者视为弁髦中行狂狷不可复见而无忌惮之小人与贼德之乡愿接踵而起於世矣非命世钜儒孰能砥狂澜而障之乎许子典三学优入室德不踰闲兢兢然体仁行孝以为天地万物之根以为淑身善世之具而其用则见之於礼潜心考究直抒所得斟酌於天理人情可见之施行可垂之永久是诚羽翼经传扶进皇极之要书所谓礼乐不可斯须去身者是也至於阐发圣学高明精微有关极至发先贤所未发又皆礼之真意也故总名之曰读礼偶见昔者夫子设敎曰约礼与顔子论仁曰复礼治世治心总不外一礼也许子之学纯矣许子之见卓矣非仁人孝子焉能言合於经如是乎盖有参柴之性而辅之以游夏之文殆天笃生之以振兴斯道也与吾是以读之而敬服不能已也
小心斋劄记序
顾泾阳先生讲学於东林一时海内贤人君子翕然从之望若麟凤言比芝兰虽东汉之郭林宗李元礼不能过也泾阳先生官都下时与赵侪鹤魏懋中李修吾相友善厌江陵相之势炎薰炽思濯之以清冷其所由来正矣然由此涂径遂分流及熹宗之朝佥壬得志彼其之子以东林讲学为诟病假借倾?祖述故智卒之羣贤受祸害及国家噫烈矣哉要之先生讲学以明道何负於世道人心亦何负於国家也时移事变俱付沧桑而先生之书不废闲中披閲喜其持议之正羽翼先贤而力辟阳明无善无恶谆谆不已有功於世甚大於此见先生之真能小心也因择其要者录之使世之尚论先生者知先生之理学实足以发圣贤之藴而非徒踵气节於东汉之名流也
王弇州先生劄记序
夫士人读书万卷能不为古人所欺此固当以识胜也乃学者不失之粗则入於腐谈心学而无得於大中之秘论用世而无见於经权之宜均无当於读书之识也有明三百年来才德诸臣盖亦蔚然可纪而以豪杰之才抱经济之略者余尤推弇州王氏使斯人也而当土木之变必能为于忠肃扞御之功际宸濠之乱必能抒王新建戡定之猷若効力?陲驰驱南北亦必能为威宁麓川之绩无疑也所着四大部稿如陆海神臯足供数载游览而劄记一编尤其生平得力处独览旷怀有内圣外王之旨焉余素宝之欲以公之斯世谓得此一帙已足广读书者之识更不必复问四大部稿可也
学规彚编序
学至紫阳夫子而孔孟相传之意灿然复明於世如永乐时纂修四书五经大全及性理诸书海内喁喁向风其後渐以衰微皆由异学邪说簧鼓乱真又举业之家志在利禄出入口耳罔有得於身心余尝惄焉忧之上书言学政诸事亦既稍稍见之施行矣闲中复与二三友人论及敎法每扼腕於典型之已坠友人曰渊源可接芳规何难复哉且既已知之而复秘之良非爱人淑世至意余曰旧闻是辑愿闻命矣师心自用则何敢承乃彚紫阳白鹿洞学规及平川甘泉韬頴诸家而附之以已所纂述知性十八篇大约此编之指以复性为要而性理原无内外故举业德业未可岐视为二要在始终勿怠以底於有成而已槐泲之间吾党笃志大雅者蒸蒸日进愿以此意共图黾勉庶克绍先贤而且无负於
国家风厉学宫至意也
严既方先生嗜退庵语存序
学者读书怀古咸欲致身华膴树功业於当世而时命艰於一遇托空文以自见如司马相如扬雄之着为赋谢灵运李白之咏为诗以瑰丽隽爽犹足以蜚声誉传不朽而况好学深思秉德不囘之君子乎余昔下帷鄗南即闻浙有严既方先生者天下奇士也覃心着述味道之腴顾山川修阻无由溯洄从之迨入仕途与存庵严子握手定交数数述其先人家学余心焉向往犹未得读其书也迨请告归里存庵始以嗜退庵语存见寄诵之既卒业作而叹曰其性命之微言名敎之乐地也乎迹其内编一卷持身接物经世济变之道罔不备举而尤以立诚为本高识为用此先生之学之所见端也夫天下事非诚不能动非识不能照诚以运识蔑不济矣至其论学也尊考亭而不斥象山尚河津而不黜余姚道在人伦日用极於何思何虑深明葱岭本末而终不惑於虚空法界之说可谓卓然独立见圣贤之藴奥者也窃以为此一编也可以赓近思可以续小学其嘉惠後学者良非浅鲜使其驰驱当世翊赞
皇猷房杜姚宋之业何难追踪古昔而郁郁以韦布老也岂不惜哉然先生之学传之於存庵而存庵之学足以继先生而振起甲辰大魁天下二十年来殷殷讲幄敷陈无隐称侍从名臣视夫藩溷设笔仰屋视椽穷年思索而无补於世敎者亦相去迳庭矣而揆厥所由果谁氏之贻耶昔宋景濓方希古崛起两浙文章为一代所宗而学皆有本既方先生其继起而雄峙者欤汉人唐溪典称延笃曰若使尼父更起於洙泗君当编名七十其先生之谓乎余服膺抽绎不忍释手因为之序而与海内共见之
南牖日牋序
暇日过能仁寺百货骈阗书贾摊书石砌上中一卷尘蒙尤甚发而眎之武水王佐之先生南牖日牋也购置案头每公退抽绎数条如入羣玉之府如跻仙掌之峯濓洛关闽洞见原委西竺东王咸指偏弊嗟乎隆万以来学者悠谬离岐也甚矣而此牋独得其正博而约收之深而显出之不拾人牙後唾曹峩雪所谓不以有限之隂供小技不以无本之学误生平者岂虚语哉因叹世儒依傍门户徒驰骛相引重为名高而笃志沈邃之士不尚闻达乃能窥理道之奥窔如先生者可不谓豪杰之士哉然而先生之书余始虽未获见之而及今犹幸见之恐四海之大六合之广名山石室之藏所在多有而卒以名位不显遂致淹没者是始终不得而见之也是则有望於当世之网罗放失者也
杨忠烈先生文集序
尝读明季诸书至杨左诸君子以忠节被害死未尝不涕泗交颐有郭景纯投筴之叹曰嗟乎善人国之纪也忠言道之典也灭纪废典其可久乎昔李杜陨身於汉室杨左奋节於明时并以元黄之战致世运颠覆揆厥所由今古同轨矣犹记儿时读书先君子侧每见邸报则愤愤不平或惊叫失色余因恠而请焉先君子愀然曰童子乌用知此然余时已窃知杨忠烈先生为正人第一继以击奸为逆璫讐杀心甚恨之使当时能早用先生之言殱除阉竖俾海内正人拔茅彚征亦何至二十年後国事大坏遂以沦亡哉兴言及此往事已不胜嘅时移事变独有遗编残渖足供後人凭吊而先生产於楚其遗文亦在楚直指使者李君望石自楚还蒐采而补辑之以一编示予读未及竟耿耿长虹之气如在屋梁落月间烈矣哉先生之所为也吾闻嘉靖时忠直最着者如忠愍公丹诚激发日月争光而先生生于阳九之季遇害尤惨岂清白子孙之苖裔耶何世有高节异时异地而同揆与余既慕先生忠节又嘉李君之意将付之剞劂以广其传夫先生之忠节固不待文而传而况其文又足以传也奋乎百世之上百世之下闻而兴起者其在先生之人乎先生之文乎
张湛虚先生云隐堂文集序
云隐堂集者相州张湛虚先生所着也先生由进士起家县令以循卓考选谏垣直声震天下洊陟京卿擢两粤总督功绩懋着遂内召为少司马晋兵部尚书总督蓟辽既而先推之张福臻至先生议别用适二亲年高疾作请假送亲旋丁忧里居流寇遂?河朔入京师先生东走海上南渡淮侨寓燕子矶值马士英阮大铖用事忌先生之才且先生与黄石斋刘念台交切兰臭尤其所排挤故不肯推毂日以报复恩怨为事藩镇相攻人心瓦解
王师渡江平定南服先生乃从容北归以终制请优游林下十有三年而终世莫不叹先生之为完人且羡先生之福德深厚而余读其遗书低徊叹息犹以为先生之所以为先生者不尽於此也先生人品学问最高文章经济俱裕胆识兼长择友最慎其於天下事揆度审处?有成竹风发雷起可以拨乱反治济弱扶倾而当九有鼎沸流氛射天之时乃置之濩落无用之地此天数也先生且柰之何哉余生也晩未及从先生游然余友杨犹龙申鳬盟殷伯岩皆数数称先生於余此三人者先生皆友之又读青坛成相国锺元孙徵君之序如见先生老成典型至读先生之嗟隐赋抗顔古昔慨想巢由弃功名於刀俎之际甘糠粃於絶粒之秋鷄林鹤峙鸥渚鸿游信吾生之行休觉忘机之可乐真所谓自为写照者矣大约先生之为令也似元鲁山陈太丘其为谏议也似魏郑公韩魏公其总制百粤也似韩襄毅王文成而其晩节徜徉於山光水影残花枯碁之间则又似陶靖节白乐天易曰知进退存亡而不失其正若先生者可谓出处不失其正者也先生之嗣上若在木天与余数相过从而令孙子大又与余犹子勰同乡荐癸丑春正公车之役乃以先生文集属序余故论述之若此俾千载之下过滏水者凭吊唏嘘而思先生之为人焉若先生之立言铭旗常夀金石与功德并传不朽又不待余言之娓娓也
孙锺元先生岁寒居文集序
文亦难言矣古今之为文者奚啻数千百人而传於世者固寥寥也左丘明司马迁班固范?以及陈阮潘陆任沈邢魏此皆有意为文者也今世所尚者惟此唐宋八大家之文耳八大家之中昌黎能因文以见道然亦未免有意乎为文也若夫无意於文而文自工者惟周程张朱数子耳周子之太极程子之易传张子之西铭朱子之奏议论序皆不事鞶帨藻饰而灿然犂然理至者文自不可易也子曰辞达而已矣说者以为文不离质得其中也而世之学者镂心鉥目搜奇考异每薄濓洛关闽以为此特说理之言文则必如左丘明司马迁班固范?之疎宕典蔚也不则如陈琳阮瑀潘岳陆机等之华赡骈丽也不则当如韩昌黎柳柳州欧庐陵苏眉山之错综变化也是则知其一不知其二见雕缋黼黻之美而遂谓裘褐非衣之适乎闻笙镛柷敔之音而顿忘土桴之非乐乎以是谐於天下人之性情性情则末也容城锺元孙徵君生平落落大节屹立不磨不淄素以刘静修胡敬斋自期许隐迹苏门敎授生徒耄而好学初无意於为文而自壮及老随所涉历子弟彚钞勒为一编莲陆诸公为之捐赀锓本合其问荅醇备无疵居然全豹以继静修先生之後无疑也徵君为濓洛关闽之文而谓有异於班马韩柳之文哉徵君年八十余矣灵光岿峙海内以为河朔遗老他日史臣之传其亦有所取於此云
金息斋先生文集序
文章自六经语孟而外当首推左丘明屈原司马迁班固为嫡派而韩文公起衰八代欧曾三苏继之茅鹿门先生遂有八大家之选自是海内操觚之士咸知所崇尚焉譬诸山六经崑仑也左屈班马五岳也韩欧诸家则亦峨眉九华天台雁宕之属矣譬诸水六经星宿海也左屈班马四渎也韩欧诸家则亦泾渭汾汴之属矣其他风云月露轧茁险恠迂腐餖飣散漫悠谬号为文者不可胜纪要之不可以言文也余自舞象时即闻息斋先生为邢州太守吏治循卓固不待言而加意作人化嫓文翁时心切向往之其後二十余年乃得与先生同朝又寓居相近数从先生请益先生亦乐於接引论及文章一道未尝不叹时尚之浮靡也及叩先生之生平得力处未尝不言八家之典型可式也余益心折然是时先生既在政府余方长宪西台窥豹一斑莫睹美富迨已酉秋先生之孙大年为德州守出先生全集命余为序夫以先生之文之未易窥测也诸先生业已序之余何庸复赘曷即先生之论文者为先生序之可乎先生之言曰文以理为主气为辅而不可离乎法又曰文之不朽於天地间者理为之主法为之辅而已矣又曰法度之文如大将用兵如士师用刑又其序李习之全集曰以仁义之旨求之庶几不失作者之意序尹河南文集曰文贵简而能为简者非易言呜呼读此可以知先生之文绳凖於八家而陶链於左屈班马究其原本实出於六经语孟错综变化有伦有则卓然称古文辞焉先生为鹿门先生之曾外孙通经学古渊源有自宜其文之所诣高深广大矩度淳雅无偏无驳一至於此也先生位至三公燮理宏化寅亮天工我
朝定鼎覆载天下涵育羣生先生翼赞之力为多鞠躬尽瘁夙夜匪懈常以惧之一字自盟於心而又以之朂勉同列故始终荷宠遇于不衰易曰谦谦君子利涉大川书曰恭俭惟德作德心逸日休先生有之立言由於立德先生之文盖与道为一矣
张玉甲文集序
天运郅隆有圣君主持於上则必有贤臣辅翼於下而尤赖有正大真醇之儒於古昔圣贤心学之传讲明而阐绎之然後道统与治统相维而成久安长治之盛此历代所以尊崇而矜式之而越在有宋则周程张朱为最着说者谓其得孔孟之心传续千古之絶学诚非诬也然非真知灼见尊信而不惑奚克臻此哉张君玉甲系出横渠後自其先世徙居京师家学渊源即以西铭正蒙为穷理尽性之阶梯入籍以後宰试武林典礼南宫俱有贤声视学三吴三吴为文章渊薮往者士子竞好绮靡工於鞶帨张君则力追古道以致知力行之学身先多士而犹恐其无所缘以入也复着孝经衍义儒宗理要二书俾之循诵服习不为岐途所惑而东南之士风无复有风云月露之缤纷矣迁蜀少参有?寇功补任青齐齐俗习於旧染难以猝治如鬭鷄走狗六博蹴踘以及师巫咀呪淫词诞说之流不可胜纪张君深念王政之大当先敎养故莅任以後惟渐次为之劝谕而譬解使之尽弃其旧而谋其新而异端曲学尤在所禁其要在敦学校重农桑崇孝弟兴教化使人皆知继善成性之本指以不至於放僻邪侈而已此岂非明体达用道统与治统相表里者乎至於五经之论三敎之说朱陆之异同诸子之绪言分别取舍皆穷源极渺而其文章如布帛菽粟自然典雅光气璀璨又其余也向者余亦尝从事於程朱之学矣今视张君之正大真醇持论不刋而犹觉余之仅得其郛廓而未窥其精微也然或者且曰张君之学仅见於一方而犹未及於天下也倘得跻公卿熙庶缋理学文章沾丐海内使海内之儒者皆知由周程张朱以定其趋向而渐臻於孔孟之阃奥其於圣学不益高大而光明乎噫治之兴也自上达下化之行也由近及远传所谓观於乡而知王道之易也今日者
天子方放黜浮靡敦崇实行安见张君之学不且由一方而渐及於六合以内渐及於四海以外而因以导扬太平盛治於无穷也哉吾是以信张君之为辅翼世运之人也
兼济堂文集卷四
<集部,别集类,清代,兼济堂文集>

[book_title]卷五
钦定四库全书
兼济堂文集卷五
大学士魏裔介撰
序
唐诗清览集序
两汉後诗莫盛於唐盖国家设科取士一代心力所聚而君相复有以倡之故作者比肩林立其间新声曼衍有乖元音者固多若夫豪杰之士敦伦重节忧国爱民投奸乐善?郁不回之意亦必於是发之唐诗度越六朝者以此非止摅词广赡也乃後人於诗以为酬应耳目快意适观之具其所争者在乎声调气格六义之指缺然不讲自唐人选唐诗诸集已开滥觞高安择而不精济南竟陵波流日下使古人精神不复表见於世风教沦没失岂少哉余尝发愤叹息以为古人既没而可使复生良有赖於後人之论述也试考诸家若李杜元白牧之仲武虽所作不无出入然其持论必义存得失意归讽谕言之无罪闻者足戒流连光景非所嘉尚何至後世荡然无存雕金篆玉以为工取青嫓白以为巧递相沿袭求一言之几於道而不可得也余为是选首推有唐一代兴亡治乱之故次察累朝贤不肖进退制度兴革之由再稽士君子立朝隐林之槩民物盛衰聚散之情然後得其意之所在以为去取盖作者言志之本灿然可覩矣本集各选采蒐殆遍曹好不随人弃我取光景之词固鲜若淫艶浮靡者尽屛不录凡一归於六义美刺之旨而骚人深致亦往往有水乳之合焉太白云自从建安来绮丽不足珍圣代复元古垂衣尚清真夫诗不清真不足言志不清则亦不真清览名集义取诸此至於诸贤之事迹议论可为尚友之助编缀卷末俾学者流览亦论世知人之意也呜呼六朝固不足论唐与汉魏各有其时代人才不必相同若谓後人必屈於前人则赓歌後无三百矣唐不及汉魏亦气格声调之末论而言志者所弗取也由唐人而溯洄之彬彬乎质有其文即大雅可复兴於今日矣
薜雨堂唐诗选序
唐诗之选非一家矣有唐人选唐诗有後人选唐诗如朝英国秀箧中及近日历下竟陵皆选之尤着者也然古选立意造论各该一端已为识者诟病而历下或失之板滞竟陵或失之纎细故论者以为高廷礼品彚一书迥然独步然而简帙重大或有多而不精之失则唐人之真精神不可灭没者犹未能毫髪无遗憾也吴先生为清时名侍御批鳞折槛铁面氷心海内钦为威凤天子重其风采乃其所自为诗峥嵘頴异有钱鏐怒射潮头之气而意旨必归於和平风调必出於浑邃深沈博综力劲泽鲜余故叹服以为得於古者深矣兹出其所选唐诗示余人以代别体以类从虽大势因廷礼之例然采沧海而获明月伐南山而取豫章世俗所称道弗絶者往往见删而妙义佳篇久在佚漏者一一标出於是古人之真精神不可灭没者始另开生面而灿然毕陈於吾前诚风雅长城艺苑指南也操觚之士得此而枕秘之岂复有下等诗魔入其肺腑哉谓此为唐诗定本可也
宋辕文诗序
传曰不有君子其能国乎然则不有文章川岳之气将黯淡无色也在昔明祖崇文敷治龙门郁离二子振其英藻以黼黻一代之治其後李空同何大复李于鳞王弇州诸家并雄长词林後先嫓美郁然有章矣隆万以後士乏怀古志识日卑精华果锐之气半汨没於八股帖括间所谓化天下为学究殆非虚也至云间陈李诸君摧陷廓清力为西京复古之文而宋子辕文实左右而为之前驱天下莫不知云间之学非雕篆占毕之学而司马迁班固李白杜甫之学也岂非本沃者其枝茂实厚者其声宏哉然陈李数君者不数年间俱已物化而辕文如灵光岿峙四方之学者以为古道依归乃辕文之学日以卲文日以奇其诗亦日以深且远此其寄托之重盖非偶然也辕文幼而孤得遗学於其先人常有忧患之思而又与诸子共为古学敦尚风节故晩出而其名益彰兹者出其全诗示余有芙蕖出水之姿无镂金错彩之习岂非元音再作而鼔吹风雅者乎昔韩昌黎云神圣之君既立殊功异德卓絶之迹必有奇能博辨之士持简操笔从而写之然後帝王之美巍巍煌煌充满天地今
圣治聿新化洽南北制礼作乐日以蕃变则绍述雅颂追美商周非辕文孰与归若其羽翼正始矩步先民为海内诗人冠冕又不待余言之毕也
今诗溯洄集序
东华十丈尘里簿书鞅掌日无宁晷归而困?偃卧竹香斋中寻华山处士睡方门外有剥啄声辄怫然不乐岂复有拈须高吟之致然余於他书掩卷嗜卧独至於今之文人才士其所为?抒性情欲歌欲泣之什不觉投枕而起三致意焉嗟乎谓古今人不相及岂尽然哉犹记前辈论文有云来春花鸟非复败梗枯枝诘旦风光岂是残烟剩雨文固云尔诗亦宜然自三百篇以後诗凡几变矣衰於春秋战国盛於两汉衰於魏晋六朝盛於唐衰於五代宋元盛於明衰於万历以後盛於皇清之初人心酿世运世运变人心良非偶然变而不失其正则有心世道者之责也今海内言诗者颇多然绮靡淫佻之习流荡忘返比于蜩?虫吟而愤激悠谬之词襍出不经亦岂鸾鸣凤哕耶将欲垂示来叶厘正风气难已余於唐诗有清览之选凡言诗之旨载於诸家诗话及余所着兼济堂诗话中於我
朝诗有观始之选一时操觚之流刮垢磨光刓精刿目咸以大雅被服厥躬渢渢乎其盛哉数年以来复有仕籍缙绅先生及菰芦中布衣贤士所作发抒性情欲歌欲泣之什或得之投赠或得之选刻每有所见不敢荒忽必择其雅驯而意指隽永者令胥史録之赫蹏积日累月盈箱满箧如入五都之市百货骈阗行山隂之道千岩竞秀辛丑之春楗户无事大加澄汰芟削存十之二虽集中诸人有识与不识然余既与之生同世生同时矣今得读其言志之作而闻其欲歌欲泣之致抑扬感慨之声或关於典礼制作载朝庙之鸿猷或协於伦纪游览拾香草之名物彬彬乎各有其义非无当於正变也诗不云乎所谓伊人在水一方溯洄从之道阻且长溯游从之宛在水中央诗人好贤溯洄於方舟之间不敢言劳余兹溯洄於铅椠之间岂敢薄视风雅使文人心灵淹没无闻而不表扬于後世乎是余兹集之志也夫是余兹集之志也夫集既告竣因取诗正诗源时人诸刻论诗有合诗教者并录於首使世之学者得以览焉
宋文康公王文安公选诗合刻序
五岳并峙於中原而嵩室居天地适均之间星应轩辕德为物母往往笃生瑰玮之人撑持世运其为文章诗赋亦备淳淑清和之气余盖得之文康宋公文安王公云文康公以循良着声任遵化廵抚值
国朝定鼎後首卜金瓯开创之业多所审定盖以德重者而世鲜读其诗文安公以书法特称官礼部尚书盖自中原板荡骐骥中蹷诙谐玩世古狂故态一寓之於书并发之於诗世人能读其诗而不得其所以为诗嗟乎诗者心声也顾不可因此以思其人哉余读书中秘受知於文康公而大宗伯之子藉茅余同年友也故尝随侍文安公清讌聆其言论因是以深悉二公之为人并喜读二公之诗盖文康公之诗秀色可餐如赤城霞起玉山照人尝自拟於储侍御而其实不止侍御也文安公之诗磊落英多如龙跃天门虎卧凤阙尝愿学於杜少陵而其骨巳似少陵也并驾齐驱奉为双璧岂有优劣之分乎况文康公之长君牧仲枕籍骚雅沈酣三唐海内操觚之士莫不推为坛坫之长则中州人物自何子大复而後善言诗者必归於文康之乔梓无疑也余久宝之箧笥友人见而悦之请刋布以广其传韩昌黎云李杜文章在光焰万丈长举此二语以况二公谁曰不宜若文康公之相业彪炳同於房杜着在国史余则详之他日兹不具论论其诗
杨犹龙诗序
诗心声也今之心犹古之心何分於三百篇何分於汉魏六朝何分於唐宋元明与夫今之人标新领异不受羁缚灵快无前自得其所为真诗者斯足矣余尝见庸人为诗甫出口巳觉酸饀而大家着述历千百年如方启之华此何故灵快与不灵快之异也今大河以北燕赵之间豪於诗者则必首推吾同年杨子犹龙氏犹龙赋卓荦之姿於书无所不窥而德机渊邃识量夷犹天下之务无不了了於胸中者而又无一足挂其胸中盖有柱下史之风草玄不足为也以其绪余出而为诗则皆性情沈摰之章忠孝流连之致每於时事升降贤否进退民物哀乐之际未尝不反覆顿挫忾然叹息焉不只登山临水歌风啸月矜句字之奇险备追琢之能事而已也呜呼此自得其所谓真诗者而岂矉里之冶容邯郸之学步所摹拟其万一与且杨子具知人之明而接引如不及其所奬借皆天下第一流贤士大夫日辐辏於其门得领其謦咳者如覩勃律羊脂吉光凤羽网珊瑚於海底而饮玉露於金茎也然则杨子之诗又乌足以尽其所蓄哉夫太行大陆之间往往生有异人远不具论近如赵侪鹤刘简斋孙二如兹三先生者其人品文品诗品皆足千古典型在望继起而方轨并驾其杨子乎余既以此望杨子杨子亦不得不以此自任也珠玉满箧尚不欲出以示人宋玉叔申鳬盟诸子皆强之曰有诗如是譬如涌千叶莲百宝光明虽欲秘之一室得乎魏子时在座中曰唯唯乃为叙而刻之玉叔诸子者亦皆一时之异才也
梁玉立悠然斋诗序
恒山嵯峨而东下滹沱分星宿之派右转而至沧海镇州诚河朔一大都会也夫其山水奇所产人物亦奇昔冢宰梁乾吉先生生际嘉隆之代文章德业吏治武功麟麟炳炳着在国史时则余家少司马子惠祖以边功扞御西陲两家勲名先後方驾不止以姻娅称莫逆也迄今百年玉立大司马英英魁硕奋起而绍先业受世祖章皇帝付托久任枢密奇谋大略多其擘画海内颂为伟人中外倚以安危而其文章笔舌妙天下着之为诗者其绪余也玉立之为诗不屑屑摸拟三唐陈蹟亦不屑屑取青嫓白如近人彷佛于鳞七子等声调气格之间唯是枕籍六经沈酣诸史应制记事陈大雅德音之辞咏物怀人备风人香草之义盖燕许大手而非元轻白俗郊寒岛痩之所得而企及者海内之言诗者得玉立一字一咏莫不珍为天球河图空青丹砂而玉立虚怀自损犹於公退之余手披一编吟哦不辍其诗之高华矜贵而不佻渊泓静毓而有本非偶然也昔者风骚以降汉魏下至六朝而诗弊唐初乘一时元气之会名公钜卿起而振之开元大历之什由是丕变今乘元气之会起而振此道者非他人必玉立也昨岁集为若干卷友人刋之於杭而徵余言以序余自顾与玉立为髫龀之交况数载以来复承
朝廷恩遇或同侍帷幄或共承饮讌玉立之文章德业吏治武功亦稍稍覩记其梗槩则於玉立之诗或亦窥豹文之一斑而见吉光之片羽也夫玉立之诗之美而由於祖泽之厚与其身之文章德业则世之读兹集者其勿易言诗也夫
严颢亭张谯明诸子诗序
风雅之道关乎人之性情亦时运所由徵其盛衰也栢梁登歌以後盛於建安曹氏父子虎视蓻林而仲宣公干伟长元瑜德琏孔璋诸君扬镳分路时则西园开讌南皮登台可谓极朋友之欢倡和之盛矣沿及六代作者间出若庾鲍顔谢後先颉颃并擅时名即习近绮靡何得以是少之李唐复尚清真自陈伯玉力挽颓趋踵事增华则有若杨卢四杰王孟诸家迨李杜集成光焰万丈钱刘嗣响亦其徵也有明自伯温季廸振徽於前而袁杨诸君和之洎弘正则有李何边徐数公嘉隆则有王李谢吴诸子一时才华飈起若珪璋并陈埙箎叶奏猗欤休哉夫其盛也必有数君子乘时端化倡明雅宗以发抒天地精英澄湛之气而其衰也遂曼声杂进人置一喙狂澜莫砥世变系焉岂掇辞掞藻者之过欤抑未揆其本也以今观谯明颢亭锦帆尚白诸公皆当世之笃於性情者也拟议所构追美风雅卜子夏曰发乎情止乎礼义四始之归殆庶几焉暇日以所彚梓近诗属余序余数从诸君子游观其引绳削墨遣调驰情莫不涵濡骚选宪章盛唐而北地信阳历下弇州之盛殆掩映而过之夫八音竞奏总为韶濩之声衆俎递陈并贵鼎实之味以是鼓吹元音扫除绮丽可也今景运方昌诸君子追躅先民力崇正始铙歌朱鹭曲备凯旋乐舞赤蛟祀严郊庙金声玉振一代制作将有赖焉奚止凌轹开元睥睨黄初已哉
沈绎堂燕台新咏序
沈绎堂弱不胜衣朗然如玉山照人在翰苑中为文章第一流今
圣主以才堪治民乃授大梁千里之寄盖古者出为诸侯入为卿士之意也将行彚数年所为诗示余余正襟危坐而读之喟然曰是何其温厚和平深有得於风人之旨哉夫二南为正风周召之所以宣王业也邶鄘郑卫诸国为变风亦贤人君子感慨时事之所为作也今绎堂分臬大梁地濒大河所治者杞郑之故郊自乱离以後民之奢者思俭淫者思贞又连岁困於锸畚之役望治之思廹矣必有学道爱人以先王之风整饬黎庶者乃足以更化善治绎堂真其人也吾闻声音之道与政通绎堂之诗本於性情之正风调高洁故不为婉缛之体绮丽之音而一复元古清真如李青莲所云一篇之中三致意焉然则绎堂之诗岂独称雄於云间巳哉即以风示天下可也
张素存内翰诗草序
玉堂鸾坡文章之府也故文章之士必归焉文而发之於诗文之尤易感人者也是以春秋大夫燕享之际赋诗见志而汉唐以来文人罔不厌饫於兹其光焰之盛者一时倾慕奕世传诵焉乃说者谓诗必穷而後工彼东山豳风诸什行行十九首之作岂尽骚人逸士之所为耶大约国家值昌大之运光岳气辟贞元会合则必有英伟魁硕之彦起而申畅之宗方城有云朝廷使可无文章之士则凤鸟不必鸣岐山而麒麟为檮杌也壮哉言乎余於词林诸君子虽谬叨同署而东华奔走聆诲之时颇少盖自癸已甲午以後诸同人散而官於四方或存或没唱和之事遂成絶响矣今年夏初张君素存以其所为诗示我曰公言诗已久必有以益我也余读未竟而光气逼人若干将之烛於牛斗并刀之剪夫秋水也若騕褭之不可覊靮而江河之一泻千里也因喟然叹曰是其宣畅昌大之运而以文章名世者乎虽然诗之为教优柔敦厚足以和人性情故唐人谓天子近臣不可以不亲风雅其学之所自亦往往有传昔杜子美谓诗是吾家事而实本於祖审言苏子瞻笔舌妙天下而实本於其父明允今素存曲江风度玉山照人顾循墙伛偻其身弱如不胜衣其言呐如不出口盖本於公选先生之教是其於诗也以秋实蔚为春华而非仅矕龙绣虎为世人坫坛之赤帜已也余故述而序之以质诸今之为诗者
宋牧仲诗序
诗之为道大矣海内作者比肩林立而名家者尠何也非积学不能作非深情不能作非大雅不能作其弊亦非一端曰靡曰放曰僻曰泛曰荡曰俗曰艶曰腐曰凑曰漫是数者於诗之义藴皆无取焉谓其有所不足也宋子牧仲之为诗久矣其天姿敏妙蒐猎最博属韵和声宫商必谐称名取类考证必确采华撷实轻重必匀而内以达其自然之识外以通乎人事之变学富情深归於大雅而已矣往岁以柳湖草示余今岁入觐又得读其将母楼诗以忠孝之忱抒温厚之旨拟之汉则枚乘十九首拟之唐则张燕公应制诸什也拟之明则何大复李于鳞近体诸作也牧仲讵有心於嫓肖之哉备乎中和左之右之无往不宜耳牧仲昔与贾子静言诗余深服其论载之溯洄集首以风示海内作者牧仲之自为诗宜其卓然大家无所不足如此也余尝谓诗道国朝最盛轶宋明而方驾於唐中州诗人有十余子牧仲後起而上驷絶尘也後世论诗者当以余为知言
杨犹龙续刻诗集序
古之善为诗者莫周公若如关雎麟趾豳风东山及大小雅文王瓜瓞诸什大抵皆周公作也顾周公大圣人也不可以诗人论後世善为诗者晋有陶渊明唐有杜子美宋有苏子瞻明有李空同其他作者林立要不得与之方驾齐驱虽其学力之深厚哉亦由其得於天者有独至也然是数子者当其声誉蔚起海内人士仰之如祥麟威凤景星庆云希一炙其光仪不可得而其遇合往往不偶或解绶彭泽或潦倒夔峡或远谪琼崖或絷系广信当时既惜之而後世读书怀古者亦往往抱其遗编欣赏击节高歌欷嘘向往不能自已呜呼才人之生也实难数百年而生一人天殆将与拯溺亨屯之五百名世同其秘惜锺异而世人顾喜摧折妬忌阻其登进之路毁其震煜之名何也然天下忌才者虽衆而怜才者亦复不尠是以阳春白雪遗世独立之章终不淹没於酒媪醋妇之手而留其万丈光焰比於日月云霞以待有心目者之快覩诗曰鼓钟于宫声闻于外鹤鸣于九臯声闻于天此言有其实者有其名也又曰风雨如晦鸡鸣不巳既见君子云胡不喜此言君子变而不失其常诗人有好贤之美也若吾年友犹龙杨子其近代诗人之冠乎没已数年矣令子履吉与广平申鳬盟鷄泽殷伯岩裒集其所为诗付之梨枣先是犹龙生平所为诗无弗示余者今既尽付履吉而鳬盟诸子又广之虽有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>