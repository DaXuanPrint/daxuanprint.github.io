<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,莲峰集全文在线阅读,莲峰集全文在线下载,大玄古籍书库">
<meta name="description" content="诗文别集。一作《莲峰家集》、《莲峰先生家集》。十卷,其中诗二卷。宋史尧弼撰。其集卷首冠以省斋、任清全二序。省斋序作于南宋孝宗乾道二年丙戌(1166)谓编尧弼“平日所著文,凡三十卷,刊出与众共之”。然据任序,尧弼之文“至多,皆散落不存”,是乾道本所收已不足。任序作于宁宗嘉定六年癸酉(1213),谓乾道原刻至此时已漫漶,“莲峰兄长之嫡孙师道取而再刻之,加以南轩(张栻)少时一跋并诸公所跋附其后”。其集,《直斋书录解题》、《宋史·艺文志》均未著录,流传不广。《文渊阁书目》卷九著录,谓一部六册。《箓竹堂书目》卷三同">
<title>莲峰集_史尧弼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">莲峰集</span> <br/>
          作者： <span class="inputVal" id="bkauthor">史尧弼</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]73934</span> <br/>
          说明： <span class="inputVal" id="bkdec">诗文别集。一作《莲峰家集》、《莲峰先生家集》。十卷,其中诗二卷。宋史尧弼撰。其集卷首冠以省斋、任清全二序。省斋序作于南宋孝宗乾道二年丙戌(1166)谓编尧弼“平日所著文,凡三十卷,刊出与众共之”。然据任序,尧弼之文“至多,皆散落不存”,是乾道本所收已不足。任序作于宁宗嘉定六年癸酉(1213),谓乾道原刻至此时已漫漶,“莲峰兄长之嫡孙师道取而再刻之,加以南轩(张栻)少时一跋并诸公所跋附其后”。其集,《直斋书录解题》、《宋史·艺文志》均未著录,流传不广。《文渊阁书目》卷九著录,谓一部六册。《箓竹堂书目》卷三同。《国史经籍志》著录,谓三十卷,《千顷堂书目》卷二九同。清高宗乾隆(1736—1795)间修《四库全书》时,其集已不见,乃自《永乐大典》辑出,编为十卷:卷一至卷二,收各体诗一百三十六首;卷三至卷一○,收各体文八十五篇。任序所称之张栻及其他跋文皆不见。今人栾贵明《四库辑本别集拾遗》复自《永乐大典》残卷辑得诗一首,文三篇。今行世者有影印《四库全书》文渊阁本、《四库全书珍本初集》本。</span> <br/>
          封面： <span class="inputVal" id="bkimg">Z_19345.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]莲峰集
[book_author]史尧弼
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]73934
[book_dec]诗文别集。一作《莲峰家集》、《莲峰先生家集》。十卷,其中诗二卷。宋史尧弼撰。其集卷首冠以省斋、任清全二序。省斋序作于南宋孝宗乾道二年丙戌(1166)谓编尧弼“平日所著文,凡三十卷,刊出与众共之”。然据任序,尧弼之文“至多,皆散落不存”,是乾道本所收已不足。任序作于宁宗嘉定六年癸酉(1213),谓乾道原刻至此时已漫漶,“莲峰兄长之嫡孙师道取而再刻之,加以南轩(张栻)少时一跋并诸公所跋附其后”。其集,《直斋书录解题》、《宋史·艺文志》均未著录,流传不广。《文渊阁书目》卷九著录,谓一部六册。《箓竹堂书目》卷三同。《国史经籍志》著录,谓三十卷,《千顷堂书目》卷二九同。清高宗乾隆(1736—1795)间修《四库全书》时,其集已不见,乃自《永乐大典》辑出,编为十卷:卷一至卷二,收各体诗一百三十六首;卷三至卷一○,收各体文八十五篇。任序所称之张栻及其他跋文皆不见。今人栾贵明《四库辑本别集拾遗》复自《永乐大典》残卷辑得诗一首,文三篇。今行世者有影印《四库全书》文渊阁本、《四库全书珍本初集》本。
[book_img]Z_19345.jpg


[book_title]提要
钦定四库全书　　　　　集部四
莲峯集十卷　　　　　　别集类三【宋】
提要
【臣】等谨案莲峯集十卷宋史尧弼撰尧弼字唐英眉州人其仕履不见于史传焦竑国史经籍志尧弼莲峯集三十卷而世间亦无传本故录宋诗者多不能举其姓名惟永乐大典载有是集原序二篇其一作于乾道丙戍自署曰省斋不知何人其一为任清全序作于嘉定癸酉称尧弼童丱即迥出不凡少以古乐府洪范等论往见张浚浚谓其大类东坡留馆於潭与张栻游每开以正大之学岁丁丑偕其弟尧文登第云云而亦不言其所终考周密浩然斋雅谈云李焘十八岁为眉州解魁时第二人史尧弼方十四岁人疑其文未工赴鹿鸣宴犹着粉红袴太守命分韵赋诗尧弼得建字援笔立成云四岁尚少房元龄七步未饶曹子建後为张魏公客不幸早世云云其所记与任清全序相合又江湖续集载张炜题莲峯集诗一首亦有句云一梗江湖客三朝忠义家以诸书参互考证盖尧弼登第後未授官而卒也尧弼天姿踔絶其诗纵横排宕摆脱恒蹊其论策诸篇明白晓畅澜翻不穷亦有不可覊勒之气大抵有其乡苏氏之遗风惟其夏绿霜凋故不能如李焘之着书传後然就其文章而论要亦不失为才士任清全序乃因集中有论学之作遂以张栻少年自得为尧弼磨礲浸灌之功欲援而入于道学之列则门户标榜之习转不足以见尧弼矣其文在宋巳多散落是集乃其从孙师道所重刻今亦不可复覩谨从永乐大典中掇拾裒辑厘为十卷着之於录俾怀才賫志之士无声尘翳如之慨焉乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
蜀士以文名者皆获传於世惟青衣史公尧弼唐英之文未传昔张丞相魏公一见公洪范等论谓义理之学大类东坡手其文示诸子侄曰读是则知为文之道而况今天下学士欲拜下风而不得宁不瞩目於斯文也哉比因编次公平日所着文凡三十卷刋出与衆共之亦以备蜀士之阙文云乾道丙戌八月既望省斋书莲峯先生史氏讳尧弼字唐英童丱迥出不凡绍兴中史唐英之名满於搢绅间天下知名士也李巽岩以南北六朝策首送眉阳莲峯在第二年甚少其文尤该博非幼学所能兄弟三人兄长讳克俊岁辛酉四川类试第一人莲峯下第束书游东南时张魏公在潭雅闻其名欲一见之莲峯乃以古乐府洪范等论贽之魏公得其文以示南轩曰此东坡先生之学也留馆於潭明年试湖南漕莲峯第一南轩第二莲峯因以文章正宗示南轩而尝曰文章一小技耳盖每开之以正大之学引而不发也是以南轩平生尊敬东坡先生不忘莲峯岁丁丑莲峯偕其弟尧夫登第弟卒南轩以书相开勉具述中庸复性之理是时南轩盖年未二十也其自得已如此非莲峯养正之功也哉初魏公谪於潭祸不可测莲峯独从之游观其所?诗章虽以战守为正然其末未尝不归之爱民也辛巳用兵魏公复起莲峯亦登第人为之喜莲峯则曰魏公再用勿用兵乃可不然必再败未几果有符离之衂人以为知言其议论据正不随世俯仰盖如此是岂夸张诞谩苟以名胜相推激为重者之比哉清全总角侍先公家青衣江上莲峯於先公为同年进士寓居栖禅寺时以小舟过先公率夜漏三十刻乃去清全傍立拱侍听其言犹河汉无极也其文至多皆散落不存旧集漫漶今莲峯兄长之嫡孙师道取而再刻之加以南轩少时一帖并诸公所跋附於其後使人知南轩少年自得乃莲峯磨礲浸灌之力可考不诬也师道顷官蜀口遭值用兵亦主爱民之论不贪苟进之功狂童在傍讫全其节以是受知於制阃相公擢守古戎会邻路有干戈之扰亦不乐用兵以去其尚莲峯之家法也哉嘉定癸酉年家子任清全叙

[book_title]卷一
钦定四库全书
莲峯集卷一　　　　　　宋　史尧弼　撰
五言古诗
寄上苏卭州兼呈八座
稽首仇池翁归住小有天葛公尚远孙岣嵝丹山传道骨亦有种而今见婵嫣大小茅山君霞襜两联翩弟兄对谭道舌本风雷旋嗟哉空山子妄意身飞翾忍饥啮草木閲岁烹汞铅岂知至妙门端在玄中玄知公夙领此妙契遗蹄筌神凝物无疵合侍虚皇前我亦山泽臞会了区中缘?没望仙鞚愿言执风鞭相将丹丘上一笑三千年
游洛阳宝盖寺赠长老道琼诗
一念落人境世路分崩犇车轮战黄埃荏苒还自昏安知摩尼珠岂处浊水浑今我虽纠纒犹有故我存云山时独往一笑清心魂旧闻宝盖峯气压羣山尊拂衣事幽讨烟杉转山根道人素所懽踊跃欣候门清眸夹明镜耽耽老彪蹲招邀语密室欢颊生春温往往到极则寂历双忘言从今尘境空冰销了无痕但觉江汉流浩荡旋其源至道默相喻不许诸方论
送章孝偁归荆南【都官计用章郎中卭州人庆历中倅延安与范雍论西事忤雍意窜雷州文正范公抗章雪其愆乃还孝偁即其孙也】
峩岷西南横盘石含灵光有蓄不得发澒洞难卷藏泄为万夫豪联翩欎相望缅怀嘉佑初赫赫都官郎蓍龟抱先识虎豹披其章幕府西陲开挟策驱酋羌喑哑竟莫吐反被按剑防青天徒昭昭万里自投荒直气终凛冽身仆心难僵高平伊周徒奏疏排未央忠义一朝振朱鸟吞光芒还知百岁後生此鶵凤凰粲粲五色羽欲下虞廷翔先民重世德君子思不忘祝君期无忝追攀轶飞扬会使坤南隅气象还苍茫
次友生杜应求韵送中岩印老往成都正法
原原临济孙一一孤峯峻旧来正法眼不许窥阃仭古路人迹絶况复遗辙轫只今谁健者公亦师子迅倚天劒气寒掣电目光瞬平生缚虎手肯击死蛇阵如何閙市里撒手乃勇进前时老狐臊腥气存已仅倾河看洗涤余刃聊斥摈坐令会府地圜悟宗复振缅思中岩老今代无此隽喜闻亲嫡子高提曩真印要知天人师此位那可闰好去露鞭影广道收驵骏睠言清浄关莫遣衆魔磷愿为一事大他物非所赆
醉卧至夜半半醒中若有所愧者闻空庭石渠流水??清亮不觉心体顿舒醉卧俱失因赋其所感
吾生少懽娱遇酒增慨慷殷床惟一眠万虑几消亡半夜还有觉惕然喟中膓世故何足道诚恐此志荒人生苦为乐我岂醒而狂孰为见在心勿正能勿忘涓涓石渠溜起予者卜商泠然落枕寒解渴不待尝坐令肝肺间一一流天浆须臾四体喻髪肤了无痒梦觉与醉醒忽落俱亡羊流水去不舍此心湛如常恍疑奏箫韶仪凤碧云翔眷此听愈淡杳谁见其乡乃知天宇中一气同苍凉平明视渠水非笙亦非簧矢诗以自歌浊清付沧浪
连州守王大宝元龟建双溪阁於放生池上为作诗以效颂祝
二流西北来东迤方茫洋斗岸苍石裂突兀森堑防邦伯此经始华榱压崇冈下俯古泓碧上粲新高堂恭惟绕枢辰朱旛照沧浪银刀决网散揺漾涵恩光冠剑拥呼舞穉耋纷欢康我亦歌且謡请祝天无疆缅思长淮北忽焉惄中肠余黎尚网罟割烹燎其汤戢戢生理微岂足膏銛鋩吁嗟中道呼西江谁为扬湟流去沄沄伫立东南望安能挽溟渤一洗濡沫塲八荒共灵沼四海为濠梁帝力尔何知江湖永相忘陛下千万夀乐恺未渠央
同冯蓬州当可游中岩分韵得林字
羲和转日毂北陆鞭穷隂天地不自持年老去如駸卉木浩萎垂江山动萧森变化故不干乐哉此幽寻蓬州老摩诘玉齿锵璆琳相擕亦忘言一笑孤云岑至人鹫峯来分坐兹岩深摄衣请从之宛如在中林聊欲荐清供无物致所歆端有白月轮烱然碧潭心赏会讵偶然夙昔谅合簪别去莫惨恻渠无去来今当有羲黄人尝识太古音
再别谯宰
相逢恨不早相别苦相逼相对若无言相望恐相忆夙期夫君深寤寐先已识岁晩飞双鳬此地见顔色为我作眼青窈窕问心臆谁言淡如水有味宁忘得尘里讵可堪高才未宜抑平生赵魏优教育傥其职菁菁在中沚行矣要封植扶揺那知程聊尔六月息
静心堂
曲士怀轩裳铢寸较得失纷纭战宠辱矛盾相撞抶大方惟逹人天游寄虚室卷舒傥由已出处要无必时来作砭针一起当疗疾时去收龙蛇夭矫自超逸隐见了无碍妙迹那可诘我公天人姿宿有补天术心缘静见理心静与天一当年风雨会黄道宾出日乾坤方疮痍涂炭入忧恤神锋指幽燕酋领将斧鑕世数有长消忽忽谢簪韍归来卧林薮道自无伸屈庆堂示余彦亲洒银笔述聊遗郢人斤千载斵妙质定应山水观中与胸趣匹仰看衡云飞云静山崒嵂俯眄湘流水舟楫空荡潏可怜天东北狼烟暗郁律神州见苍莽悲风为萧瑟再拜愿有期经纶勿韬郁天心酌民言公再调鼎实风霆驱八荒游戏须一出
故仁夀簿张府君挽诗览府君事状见其居靖康国难时读李晟传慷慨不觉泪下?然有感於中作诗哀之
羊肸与鬷蔑雅好非宿敦擕手遽升堂一语不待烦物理适相感岂用疏戚论夫君今则亡遗言空复存乃能使余悲览之涕澜翻曩在岁丙午烽烟塞天阍四溟波荡沃公方卧山樊忽抚西平传愤闷神飞骞尚想绣帽翁凛凛躬櫜鞬指顾还两都笋簴安陵园唐家有遗黎不识金鼓喧掩卷泪如迸汗简犹班痕平时闾阎中聊乘下泽辕岂知中激烈感慨在元元斯言当余意为恸声复吞但闻神州地昼暝烟尘昏故老不可得华屋今丘墦九原傥作兴余欲重与论
孙叔度挽诗
简州古遗直冰雪映当代茫茫几回首凛凛欲无对居无屋漏愧动必绳墨内秋风看独立缥缈一兰佩从先大夫游持此傥无悔何意寥阒中值此一门再有马谁千驷曾无德与载富贵饕一指回首失肩背夷惠百世师曹李九泉辈丘原余恸哭天地日芜秽
七言古诗
将至江州中流见庾楼慨然有感作庾楼行
江州江城赤如赭江吞孤城去如泻忽然华楹出城角庾公之楼高照野云空翬飞粲丹雘树杪鳞差排碧瓦行人转盼居人夸云道风流有存者庾公当年志恢拓神姿从来本夷雅偶驱百万撄虎狼反斾南归惟匹马如何倚栏向北顾坐俯惊湍弄盃斝岂知宗国风灯似膏尽烟空欲煨炧朅来抚事一悲慨泪落清波为谁洒细思兴替总人为有昊何能擅坯冶
东丁洞效江西体次知难韵
洞中滴沥几何深犹有太古之遗音我来一唱三叹息关雎之乐元非淫无声也复鸣东丁入耳偏向幽人清端胜惠山味甘好奔走水驿烦瓶罂
春晚饮西湖上归借榻吴山睡起偶作
旅愁底物堪破除闲出西湖弄妍靡苍山为鬓水为监烟幕霓裳秀而绮兴酣剧饮醉如泥妄意将湖比西子傍人见之为絶倒谓我愚痴长康似归来寂历竟何得只有熏熏黑甜美梦魂依旧过西湖潮怒殷床惊不起
谒周侍郎
大江之南英灵窟瑰奇万古输不竭往年鼓柂穷壮观见公更觉人超越当时持橐趋明光径度蓬山跨奉常汉仪周典一朝重斧藻皇度看翺翔只今自合补衮阙元有胸中丝五色如何一麾渺江海扶揺未嫌六月息此邦齐鲁伯仲间乡来文物余班班天遣儒宗作邦伯风流正始应追还老稚何知但呼舞平易近民吾父母悃愊无华两京似宴坐黄堂物安堵小人不识冲气机况知道学穷精微羲文孔圣演三画後来百代谁传衣图书不见出河洛禹箕九畴那复作一时覆瓿笑迂濶子云太元亦寂寞振起此学非公谁心匠妙处玑衡齐定知数术本天授无乃太一燃青藜草元遗编当不朽还许侯芭传业否旧来尝辱河南幸从今肯在诸生後
留题丹经卷後
武陵郡西桃花源水盩山厔蛮区连秦人避秦久寓此种桃千树春风前落红满地溪路断鱼郎舍舟得洞天瑞光浮动见宫室桑竹交映膏腴田苍崖老木含太古民物朴野天理全男耕女织无租庸鷄鸣犬吠通陌阡东家西家走相问客来何许今何年历将时事为具言二世不守嬴氏颠人心归汉沛公起四百余载瞒窃焉迄今已复为晋有尚何惧死长城边岂知世态多废兴闻之抚髀皆喟然辞归未许留数日陈列俎豆如宾筵生逢乐土自可乐山林朝市非相悬明朝棹开落尘境恍如梦破陵谷迁渊明一记故实在世俗竟作神仙传裹粮问道不复往大笑子骥真无缘我今置酒嶂峰巅醉?起舞凌风烟大还有诀谁所传始自广成授黄髯髯龙上征老聃出谷神立说洪其源隂符黄庭龙虎经伯阳契易诚多端况复後学如牛毛支分派别徒纷然先天一气谁真知来如阳德升九渊疾雷破山坤轴裂政要主者定力坚前弦之後後弦前药物不可锱铢偏黑白相寻秘融结髣髴有象形质圆周天运火循屯蒙非同坡老烧凡铅无中生子夺造化脱骨洗髓乘云軿鞭笞鸾凤隘八极铜驼一笑三千年胡为知此不自链先儒尝戒偷生安人身生死犹昼夜以道顺守全此天何须行怪出世法屏弃骨肉潜荒山君臣父子与夫妇兄弟朋友纲常间圣人设敎若大路反趋旁径迷榛菅方壶员峤渺何许徒令世俗滋欺瞒房公便合扫尘壁大书我诗为订顽【莲峯书故宫道者丹经後作也学仙之术形容殆尽然极其说而归之正有晦庵感兴之遗意读其诗则其学可知矣前进士信武赵继珪跋】
贺杨緜州除武陵守
越王楼前佳气浮涪翁江上恩波流几年结佩作邦相万物气吐人歌讴白鹤池边嗟来暮武陵溪畔桃花路忽传芝检九天来会拥朱旛两轮去辕攀蹬截无留停痒爬垢栉待苏酲仙人延贮一笑喜探丸付授真长生老成自合朝家用未许三刀频入梦鹤髪行趋鸳鹭班更作吾州九鼎重
送胡庭美解成都筦库赴凤州学官
署鼔冬冬大府辟敛板争趋後先入归来坐曹吏接肘簿领埋头课铢粒学宫柳揺昼日长清风卷舒编简香纷纷燕雀稻粱急往听鸑鷟鸣岐阳
大海水
大海汤汤水所积太山岩岩云所出飜腾一俛仰能为雨三日旱苖滋生物滋殖田夫得耕女得绩式歌且謡拜手乞泰山云勿纡郁大海水无终极
题大光寺诗【寺旧有石床刹後忽不见】
百转细落修蛇蟠两间螺髻巉青峦其下碧涧流清寒天旋路尽不复去环为絶嶂凌空攅伧儜左右更折旋摄伏犀虎蹲猊狻忽然覆釡落山趾化出宝宇中平寛石床曩事知有无猖狂欲往心渺漫空忆盛时元壮观鸣钟击鼓侵云端天魔禠魄不敢干那知刼灾须臾间凄凉瓦砾荒丛菅但存四壁空青山兴亡一去宁复还独遣道者身苦难我喟而作坐长叹乞为白云千岁闲
赠友人
悼往不知篱菊芳岂知篱外游人忙寒暄节物覆手异依然大树堪彷徨羡君真比道州政间饮醇酒南山阳遥想文殊造摩诘元妙深谈舌广长中道相呼互濡沫相忘各适遮无伤要知风鬟太华女夫岂秋思悲空房智拙方疏汉隂圃才多端谢鼂生囊青天自不憎白眼好在宗之快举觞

[book_title]卷二
钦定四库全书
莲峯集卷二　　　　　　宋　史尧弼　撰
五言律诗
癸亥秋陪张丞相游西湖和周去华机宜韵二首
天上辞魁柄拂衣岩石间乾坤双眼静日月一身闲目极朝东水心怀直北山应怜沙际鴈亦解向阳关幸陪双絶巘偶念莽苍间埜旱经时赤行云尽日闲萧萧看脱木悄悄对空山几欲兼忘去江湖独往还
重题湖上
林端落照尽湖上远风清水榭芝兰室仙舟鱼鸟情人琴何寂寞烟月足平生一泛钓璜处再吟锵玉声
白云阁
阁虚云出没云阁两无心旌斾千山立笙竽万籁深相君聊暇日蓝轝得幽寻徙倚天东北狼烟犹尔侵
送青神宰樊允南解官次杜应求韵
折腰真漫尔掉鞅忽班如心委身来去人怀政卷舒宦游三釡计臭味一编书此道傥同趣何曾有别欤簿领侵寻地淹留寄此乡相逢谭笑共不觉岁年长物色重阳近秋高万象藏赋归三径里篱菊有余香从昔安平易无心问疾迟才知中自守不逐世多岐赫赫宁期誉悠悠去有思丰碑人口是看取祖行诗并辔中岩寺芳樽一破愁更寒谭衮衮云晓玉浮浮会有相从乐还如此地不合离真有数那敢作人谋
舟过黄州上赤壁因怀东坡偶题
赤壁今朝过苍梧几日期天旋疑水远风怒恐樯危断岸余千丈英雄只一时多情雪堂老月白夜探奇黄雀饷隐者文素翁其人有天文历数之学
珍重文夫子山林日月长谭天邹衍口痛饮伯伦乡宴坐看飞动相呼死稻粱黄腴风味好聊足荐君觞
古松
人之生也直此物自长年雾雨晦深谷风云乘半天扶危正须尔得道亦超然惨澹空回盼长吁立暝烟
赠别
江湖闻远役风雨弄扁舟邂逅逢吾子周旋写我忧云瞻三峡晦波动五湖秋恨别休惊鸟相忘已两鸥天地有佳处岷峩横翠微茅庐介山趾岚色入书帏共社公应可论心我亦稀他年能似约江汉会思归
送谯允蹈解青神赴永康学官二首
簿领尘埃地淹回岁月阑青山应有素去路肯留难吏隐宁官冷心清则体胖不嫌时拄笏三十六峯寒亦有澹台者时升单父堂匆匆能几见忽忽两相忘明日舞雩地薰风编简香策勲归圣域此道久微茫
挽故眉守张廷琛
伊人湖海士夙昔想风流决策元戎幕宣威塞北秋分辽空往恨保蜀尚前筹落寞三刀梦真成取次休碣石峥嵘岁何如扣帝阍狼烟今昼晦鲸海正波翻遗恨公流涕当时独抗言荒阡新宰木谁酹曲江魂【公尝论燕山事】
公典吾州日人怀不忍欺辕攀那复得巷哭竟成悲外祖松楸在空山草木萎?游傥来否尚作凯风思
挽宋邑宰
充宇蝇头字寒更豹体膏当时书鴈塔晚岁试牛刀便作泉台去难酬雪案劳凤雏家学在飞翥看秋高
杨夫人挽诗
奉嫔归盛族观奠及遗芳藻巳空南涧萱应茂北堂人间空堕骥地下复鸣凰惨惨闻吹棘纷纷想断肠
挽程淳老
宣和全盛日经略府潭潭智出人千百时资策二三福星须尔往边琐定谁堪几辈能华髪猗欤北斗南戒定通前念苏黄早见期源流知衮衮金印漫累累白首风尘外丹砂岁月迟泉台无复恨乔木有余悲
挽刘中远侍郎
神主多艰日归安九庙中忌才终引去退卧敢论功未省真忘世尝疑数悟空欲谘黄髪老几杖合扶公精神曾感会帝念老臣余内阁陞严直褒章赐命书同时那得有回首却成虚露电从渠过吾游自物初沄沄緑水边丈室一萧然顾陆留青箬宗雷老白莲研朱看点易揺尘听谈玄忽忽风流尽长怀晋宋前故国余乔木萧条今作哀舂容思曩昔怀抱复谁开浩刼真难诘微言不重陪未忘吾里在华表一归来
挽虞齐年运使
曩把司农节蠲民百万资公今随夜旦谁与疗疮痍贮羡时包匦槌人吏剥肌九原难再作堕泪閲丰碑吁嗟先晚季寂寞慨前修斗仰公无几云披我末由扁舟方楚越华屋已山丘耆旧襄阳尽归来涕欲流
孙致平尊人挽诗
再见书楼氏风流继六贤素轻千户拟还守一经传好学嗟亡矣伤心为?然郎君今二妙早晚慰深泉
七言律诗
离临安道中有作
拂袖归与喜欲犇回瞻不觉鼻含辛有情犹作迟迟去何事空余咄咄频颍水旧来堪洗耳西风当日苦多尘人间触处皆宜隐不必桃源始问津
师伯浑至青神约访而潜归以诗相别因戏之
开门脱兔岂非痴空费追亡急作诗雪月会知思戴老枣瓜方欲问安期梦魂莫逐人千里遥夜还同月一规此去相过吾得计定应掎角待伊尼
胡氏旧游临行赠别二章
孤枕怀归夜夜倾闭关犹作旅人行絶知半路能游客难忍终年欲别情雪里梅花逢的皪风前木叶任纵横一鞭明日三岩路可是泠然马足轻
妙契还从盖始倾无言与共四时行可堪岁晚仓皇别多谢诗来缱绻情最喜伊家三树秀故应我辈一经横人间定价如金玉入眼那能较重轻
挽彦承知监
蚤年独出弃繻关肯作辕驹老故山澒洞烟尘尝解难从容矢石敢投艰尚余长短苏张术不值风云楚汉间还想湖湘对床酌泪滂原草不胜斑
程隐君挽诗
武阳昔有埋轮使慷慨风声今未休此老典刑余故国乡来仪槩动殊州曾无遗憾登三夀忽遁优闲卧一丘招以哀诗追楚些未忘吾里尚魂游
挽李提刑久善
絶知嗣法一枝香作意开堂嗣雪堂早悟锥沙传笔画旋收珠玉入诗囊卷藏人閟龙蛇字炳蔚家余虎豹章衣鉢两郎公不恨班班文物未凄凉
大江南畔按澄初兵弄潢池悉就俘坐使奔鲸无脱网当时悬鼓不鸣桴後来盗起螺川震却恨公归蜀道趋但使国侨长在郑定知卖剑化萑蒲
曩持玉节问痌瘝邂逅南昌一解顔亲见疮痍摩手拊夜深父子短檠间行装约束有琴鹤道力较量无素蛮自合明光将剑履如何零落遂丘山
梦寐平生杖屦从惯看高论吐长虹滕王阁畔樽罍共房琯湖中啸咏同忍乡西州悲谢傅空期斗酒酹桥公缄诗髣髴招英爽泪湿西风未有穷
挽邑令王公
君家家学有传衣事业如何只漫违九万鹏程终莫上一双鳬舄叹频飞空传是处棠隂布倏作朝来薤露稀楚些莫愁招不得山头骑鹤看来归
挽湔江令何公
家在岷山第一流世收科级万人头同时看接才华盛大梦真成顷刻休尚忆依莲王俭逸空传治县次公优茫茫蝼蚁王侯尽六六峰前汗漫游
五言絶句
题无热轩
饮水不救渴利害成火攻那知在人世长夏有清风
竹斋
樗栎虽不才亦各言其长媿此万丈夫寐卧无何乡
山斋
祷公一邱壑何似东山起可怜丹青手置之岩石里
醉石
有时醉浊清随意眠小大何须酒池中始了一生课
三老亭
可怜商山乐黄绮不同归闻公有二老晚节自离奇
寓斋
庄生十九言妙处如筏喻我欲问公居公心无所住
李文山读书堂
堂上中圣贤心醉百不理堂下笑糟粕未知其趣尔
丛桂
秋风芳桂丛的皪好顔色乃公欲盘旋戒子勿剪伐
泛宅
四明有狂客归计亦风流好激监湖水泛君天上舟
枣
后皇有嘉树剡棘森自防安得上摘实贡之白玉堂
柔桑陌
姑待三年采聊为卒岁谋可怜齐鲁俗乃欲比封侯
虎川
暴虎须袒裼冯河必褰裳想公川上叹谁与共行藏
七言絶句
贺宋嗣宗除岳阳守五絶
暂驾湖山两毂华便应云海去乘槎蓬莱弱水而今近看上鳌峯判五花
鼎就轩皇上白云遗音那复数韶韺湖山依旧鱼龙在要识当时奏乐声
太息滕侯绩未成尚须堤土作湖扃万艘丹槛屯江浦千尺长虹鎻洞庭【郡边洞庭风涛莫测舟至无所寓皆泊南津去州甚远又有覆溺之忧庆历中太守滕侯宗谅欲自岳阳门西距金鸡作偃虹堤堤下尽以舍舟楫堤未作侯召去後无有继者今不知能兴此大利嘉惠湖中往来之人否】
龙虎十年气壮哉抵排霜雪傲风雷湖边老树勤封植会有仙真邂逅来
不乐还思上岳阳江湖回首路茫茫欲生两翮从公去濯足波涛望八荒【杜子美寄韩谏议诗云今我不乐思岳阳又云濯足洞庭望八荒】
送王昭祖国史吏部归丹阳七絶
尻脽连接召徐严谁羡平生太史谈汗简杀青推老手未应留滞只周南
知君家住练湖边家近东南尺五天一棹赋归天有意练湖归看满湖莲【练湖满湖发莲华则丹阳是岁必有为执政者】
万牛回首重丘山才大谁令挽不前只好礨胷浇酒遣未妨洞腹晒书眠【公有七夕诗云礨胷浇酒遣洞腹晒书眠】
秋毫得失肯悲欢北固山边更一看龙虎四雄那复见今余铁镬两团团
康庄车马沸骈阗直欲辕攀挽不旋空使州人行砥道睠言相顾却澘然
飞下翩然云锦衣风流未忍此邦违相逢敢觉吾文进太息空持此道归【公初来眉州云持此道归判不为俗吏之语觉吾文进会当依词客之评】稚老丁宁劝复回烟霾秋静九关开定知青琐黄扉去那得朱旛皂盖来
试何企笔偶书
北窗酣卧日轮高梦寐平生五柳陶睡起羲皇千古意挽回却向一秋毫
绾蛇萦蚓应无用拘虎囚螭傥有余付与刘侯堪把笔尊师不解世间书
不用濡毫滴砚乾更随曹植作波澜碧窻点易真吾事洞府归来玉露溥
次程右史韵送僧南游问果佛日
问讯风颠妙喜师天南海北看孤飞如何指是无还地却作梅州万里归
南岳高台长老道光尝为灵源清侍者邂逅一见颇能谈其行戒走笔为赋两絶赠之
长记涪翁旧有言太平清老世无贤而今一见高台面遗烈真能赖得传
晓上高峯破晓烟室中老子衲中贤对谈移日无人付乞与清风万壑传
湖上
浪汹涛翻忽渺漫须臾风定见平寛此间有句无人得赤手长虵试捕看
当年敌骑敢穷妖只恃重湖汹怒潮谁谓山川堪设险向来还作盗之招
题南岳祝融峯
祝融峯上蹑云根咫尺苍霄欲手扪闻道东山曾小鲁洞庭今已一毛吞
黄雀饷师浑甫家仲安
人事如何只好乖即今怀抱乡谁开短檠閲罢三千牍遥夜相望把一杯
深秋风露豆苖肥一粒才贪触祸机万里头颅无处覔刺天那复见羣飞
黄雀饷程右史二子
梦逐桃溪流水回靖州几日赋归来风流却喜诸郎胜邂逅相从把一杯
闻道赐环消息近旋看一叶泝江来黄腴风味殷勤去遥望沅湘属贺杯【他年一叶泝江来东坡离江黄贬所诗也】
乙丑中秋与山僧数辈自虎邱灵岩泛太湖登洞庭东山曰翠峯望湖中羣山高下出没如大圆镜见百千万亿青螺髻然瑰玮絶特盖入眼未之见恨风作不能过西山睹林屋洞天之胜然已得其髣髴矣
太湖三万六千顷如今试呑无一毛目力未应论近远泰山之本只秋毫
七十二山湖面横横斜出没乱青冥只疑亦有钧天奏惊起鱼龙舞洞庭
羣山相望有无间髣髴三生常往还不用张帆越清泚化身先自遍西山
孤峯直上散青眸山峙西东浸碧流弱水人言三万里是问我已到瀛洲
海门湖上东畔开海东飞僊呼不来乘桴便欲径浮去无人从我复空回
泛舟回邑次韵
人言佳句有风流不羡骚人赋远游坐遣目前无限意笔端风起白苹洲
离临安舟中有怀山薮朱文之子聊作五絶以寄
杨柳垂垂小港流杨花无算远空游离情自是纷如絮不是伊能惹客愁
无赖南风怒客船梦魂惊撼不成眠何当月白虚窻夜仍复论文更说禅
仙舟轻漾首仍西我独南征未得归相望两鸥空浩荡何如双鸟共鸣飞
吴楚风光美甚都好雕肝肾细扪摹还家若问东西事为举新诗当画图
亲庭遥望属坤隅凭子还家与说吾为道江南足鱼蟹乡来不复似臞儒
贺苏卭州移鼎州兼呈八座四絶
州并重湖水入云天边鸿鴈影还分政成鲁卫因循地人是茅山大小君
何须万里寻岣嵝更问君王觅监湖箭镞玉床今在手桃花流水去分符
白鹤山头留几时白鹤池畔歌来迟浮邱伯去无消息老眼而今傥见之【卭有白鹤山盖仙迹顶有白鹤池浮邱伯故迹】
云海相望定渺然已惊别梦不成圆他年胜处烦推毂此道沧洲好待看
送青神丞刘平仲解官三絶
多奇赵北燕南地还喜超然出冀方气习敦龎今复见余风千载有陶唐
笑谭裁割发硎余岂是丞能不负余并舍过从无一事坐看??水循除
祖烈班班汗简编乡来人物觉尤贤辕攀耆老空遗恨不受渠侬一大钱
甲子春过浙和周去华韵五絶
迟回独立湘江头湘江无情空自流拟呼妃子弄云瑟一泻胷中千斛愁
贪看衡麓数峯山那觉江风猎猎寒吹乱衣巾都不记橘洲沙上几遗冠
谁家花柳暗门边投憩同维药玉船醉卧黄鹂新弄舌一声唤起小窻眠
满眼残红正乱飞端如棹入武林时此身也是鹪鹩様乞与桃林借一枝
双峯翠扫半天余遥想岷峩霁雪初足踏东南今已遍却思归卧旧时庐
题南岳方广後洞五百罗汉所居二絶
岳势扶舆峻莫攀岂知深处鎻幽闲千岩万壑争回互别有乾坤藏此间
山自周回溪自流沉沉万籁不胜幽此间有句谁堪话五百真人今在不
戏中书岩宝印师方丈
宁堕眉毛出为人舌端雷电不无神如今有口却挂壁草木岩中元自春
放形漫浪蜀山西只是人间一阐提不拟将心覔安处闲来洗脚玉泉溪
张府君挽诗
频年来往郑公乡邂逅论文膝上郎已讶树风增感叹忽闻薤露送凄凉
见说亲顔昼日嬉夜窻膏火对书诗功名底事身终悮孝友平生政已施
诚孝从来此物根只今谁与践斯言夫君泉下傥无憾大字壁间犹有痕
惊起龙蛇忽梦归一朝脱屣万缘非遥知月露寒松滴不是波涛木叶飞
气象重归金马地更看埋玉乱松楠他年父老还能说道上书生为指南
和衢守张舍人龙眠捉马图诗
笔间幻出马中龙放牧平沙细草中亦有崑仑元圃意萧骚骏尾欲生风
世间凡马那知数便觉从今一洗空不遣奚奴严玉勒恐因风雨渺龙宫
公肃在东南三有书来未报闻其除司直以诗寄贺且谢
江北江南罢战尘两阶干舞作昇平河东五色真毛羽九奏箫韶看一鸣
小试犹为天下平惠文柱後要无刑从今凖拟于张传吾世常司汗简青
纵横才力自时须今代鵷行政要渠亦有故人岩石里未嫌不奉子公书

[book_title]卷三
钦定四库全书
莲峯集卷三　　　　　　宋　史尧弼　撰
表
代柳观察谢御书表
宸章飞动昭垂奎宿之文黉宇辉华增重坤隅之势耸观多士欣戴羣黎臣诚惶诚惧顿首顿首窃以卦爻彖象之言历更四圣仁义道德之旨着成七篇用敷美於本朝尤推尊於先圣躬制赞词之润载形心术之微布在丹青焕然云汉此盖伏遇皇帝陛下神心经纬圣学缉熙探金匮石室之藏应河图洛书之瑞放牛归马方将修文德於远人卧虎跳龙岂止逹书名以外史颁行天下昭示方来臣谬居承宣获与瞻覩天顔咫尺如临泮水以甚严神物护持当与岷山而不朽
代张观察贺皇帝幸学表
清跸风驱往傃胶庠之地儒冠云集幸瞻天日之光岂独一时之荣允为千载之盛恭以临雍之礼从古已行莫如我朝数举斯典必命儒臣之选讲明圣奥之归太宗询爻象之文深研消长章圣探典谟之训益励忧勤丹青具存风烈如在自非孝治之世孰绳祖武之休恭惟皇帝陛下学本生知理有心会以斯道几微为宵衣之念以人才未作为侧席之忧乃辟贤关一陶士类欲使衣冠之俗悉知礼义之尊爰率旧章以风寰海臣尝污迩列邈在远隅阻望後尘暨百僚而称庆式观成化与三代以同风
策问
问后夔师旷之於音而有惉懘非所以为善乐也王良造父之於马而有蹶骤非所以为善御也禹汤文武成王周公之於政而犹有疎阔乌得为善治者哉孔子曰行夏之时盖以建寅之正奉天时授民事为最正者夫夏之时既巳尽善而商周何乃建子建丑纷更之为四时之令十二气之事无乃舛逆而不顺欤龙子曰治地莫善於助莫不善於贡禹勤劳於天下民之便不便利害纎悉之际宜无不尽者而贡犹有所不善者何也夫助法既已善矣而周人必改为彻岂亦好为更张而不宁者欤周初五刑之属二千有五百轻刑与重刑相若文王以来未之有改也至穆王始作吕刑其属三千减大辟三百宫刑二百而增墨劓为千使轻刑多而重刑寡夫周之初其刑皆重而今始轻意者文武成王周公之仁不及穆王欤三代之法可谓尽美矣而时独夏为正赋独商为善刑独周穆王为轻凡其法皆圣人作而各有未尽常求其说而不得愿与诸君论之
问所贵乎圣者贵其能知天命也命当行耶吾之道与之偕行命当止耶吾之道与之偕止盈虚消息周旋曲折圣贤之所昭彻独见乎此其必无失也矣然而孔子执贽行于天下所见之君无虑数十而尤眷眷於卫灵鲁哀齐景而不去甚者至於南子之汚公山佛肸之叛而犹往焉何其求用之汲汲战国之世则又大异於春秋矣而孟子持必不可合之说以见不足与有为之君如齐之宣王既已不能用孟子而犹徘徊於昼以待其召而复也虽蕞尔之滕其在天下眇然甚微而亦与之论王道惟恐其不见用也无乃於道自轻而不自重欤岂知其不可而强与之欤抑不知其不可而冒进欤皆非所以为知天命者也圣贤之意将安在愿与诸生辨之
问天生财而民用之君理之必使民裕於下君足於上上下兼得而不可以一缺此古今不易之道也然夏商周之时两得之汉唐之时两失之有不可不论者禹之治水勤天下之力冀兖之作至十有三载乃同而余州犹不与焉汤之兴以七十里之国而文王武王亦不过百里当其初造之时四方君长日交於廷征诛之师日出於外汤又以余力饷葛伯文王亦岁奉商之职贡当此时泽梁不禁关市不征赋敛薄而国不匮民不困未尝闻其理财而沛然常有余卒以此成王业此何为其然也至於汉唐以全盛之天下而又理财之道日夜讲求无所不至汉之榷酤盐铁白金皮币唐之隐户剩田间架之利转漕之法无所不用桑羊孔仅赵过宇文融第五琦刘晏李巽之徒鞭算心计无所不尽然而君民皆耗虚至以此生变此又何为其然也岂天之生财饶於古而啬於後耶抑时有盈有虚而术有善不善耶恭惟国家军国之费亦广矣然比年以来罢力役之征以惠四方又念蜀远民或有未裕则万里遣使求所以裕之者甚惠日者恩诏之下所以搜求其条目罢而去之以厚民者甚备普天之民孰不衔戴而蜀民呼舞独为甚切吾君吾相泽流天下为甚大矣其所以足国裕民而两得者近所未有此亦何道而然欤夫不求汉唐之失无以知夏商周之得不观夏商周之得无以见今日之美愿详着之于篇
问异学之在天下君子必锄而去之者以其有害於吾之道也孔子曰恶莠恐其乱苗恶紫恐其乱朱所恶者恶其似是而非耳夫异学者必并缘圣人之说而有甚似於其间墨氏兼爱而同是尧舜许行欲君民并耕而其说本於神农孟子因而辟之岂非以其近似而为害深也欤吾宋元佑间伊川程氏进於朝其学始盛於伊洛至今而遂广及於天下其说一本於中庸大学举诚与恭以为谨独之要务在默识力行而去人欲而全天理凡佛老杂说皆摈斥不道而一以孔氏为宗天下之士见其本於孔氏也是以波荡而从之无疑其说之是与非同与异甚似而难辨者与墨氏许行又相远也而论者疾之断然以为奸何哉今庙堂之上又将行其说而言事之臣皆谓异学而攻之抑以其似是而非欤而推原程氏之学所从得与其所从失於吾夫子之道是否同异果如何以明晓天下庶几少佐今日扶正道去异学之治云
问今学者率喜措意於性命之表务为滉漾不可究知之说以为圣贤之极至礼乐之文绸缪委曲灿然可以相接则指以为粗云往往荡然习放旷而以区区之文为不足学学其极至者斯已矣吁亦既甚病哉且唐虞之盛而皆出於周旋揖逊其所以变化天下之士使之日就道德之质各适於文武之用刚柔缓急皆不失其中进退语默而无愧死生祸福之所不能动者意其当时必有大出於礼乐之外然唐虞远矣犹可以想见者惟其雍容之风尚在耳而三代之法又养之於大学试之於射宫其文为甚详士生其问出入於和鸾玉佩之中而燕处於雅颂琴瑟之际衣服有常几杖有铭视听言动莫不有节若此者抑亦可以为粗欤则洒扫庭内卫武之所警恂恂乡党孔子之所居者皆今之学者所尝忽也而二圣人之所笃行者独何哉然昔之论君子者以为不必相与言也以礼乐示之而已夫礼乐之用又何以不言而相示欤夫成於乐立於礼所以为学之终始者其旨安在愿闻其实
问振天下於怠惰废弛因循苟且之中而与为刚健奋振卓然有立之治此人君之最难能古今之最难逢当世仁人君子豪杰有志之士所以咨嗟愤闷慕望而不得见者也自非人君赫然有立於上而天下之人杂然应之於下有不能至者矣昔者周之治放於柔弱宣王起而振之汉之治放於因循宣帝起而振之唐之治放於姑息宪宗起而振之三代以来迄於五季独能以刚健振起者惟此三君而已是可谓难得也矣夫岂三君者独能赫然自为之哉盖亦天下之人杂然应之而後能至於此也尝考之於其书周家之臣王命之肃必与将之邦国之否必与明之衮职之阙必与补之何其忠也神爵甘露之间至於文学法理工匠技巧之事皆极其能何其精也元和之初荐士三十以助成其治者何其盛也岂天下之人自尽其力而为之欤抑三君者有术於此以起之欤不可不究明其所以然恭惟主上当中兴平定之余虑天下之人久废於无事英断独运动荡振刷而大作起之广开衆正之门杜絶羣枉之路宪度一新威令一振风声所暨际天所覆罔有内外莫不悚动鼔舞以观千载希濶之举诗云周虽旧邦其命维新今欲使天下之人尽革去前日怠惰废弛因循苟且之风羣臣皆如周之忠万事悉如汉之精衆才又如唐之盛以大应今日惟新之治将何道而可其并三君所以然者悉陈之以佐今日之万一云
问三代以降天下之俗何纷纭其亟变也一时之士必有一时之俗一时之俗必有一时之弊一时之弊必有一时之害未有有士而无俗有俗而无弊有弊而无害者此何为其然也士患智不足以识变而战国之士智而至於诈患勇不足以立事而秦之士勇而趋於利患无寛柔和易之行而西汉之士柔则失於偷患无刚毅挺特之操而东汉之士刚则陷於讦患无高远之志晋之士高矣而荡为虚浮患无文章之用唐之士文矣而流为华靡岂三代而下者其俗终不可革欤凡所以至此者其故何也其始必有以作之作之必有其端其终必有以成之成之必有其渐以至於风成俗定而不可复改此又不可不求其故而论其所以然也其始不过出於士之所习尚而其利害祸福及於天下而莫可解其可不思所以救之之道欤今欲使天下之士智而不至於诈勇而不趋於利柔不偷刚不讦高不荡於虚浮文不流於华靡去数代之弊以成一代之俗其亦有道於此乎否也易大传君子之道或出或处或默或语二人同心其利断金所趋甚异而圣人以为同何耶太公佐武王伐商其功列於诗书伯夷不食周粟而传称其仁是皆天下之大老尝经圣人所去取者而不同犹如此出於圣人之後而其趋异者将何以定其同与否耶张良佐汉有天下终从赤松游而四皓则遁秦亦不仕於汉梅福尝上书论事一朝弃官以去扬子云校书天禄严君平李仲元皆其友也而终於隐严光当光武世亦可出矣而老於钓荀爽申屠蟠徐孺子之於辟命或就或不就诸葛孔明龎士元事蜀而龎公采药鹿门不反当此时管宁亦不应朝命晋孙登居宜阳山但抚一弦琴而不言陶潜尝为县令矣而赋归去来王通讲道河汾着书垂後盖有志於世者而称仲长子光为天隐是衆贤者之所以或出或处或默或语其意各安所出於君子之道其亦有合乎否耶所趋如此其不齐其心果同乎否耶
问甚哉文章之变其得丧之关於天而盛衰之关於世也孔子曰天之将丧斯文也後死者不得与於斯文也天之未丧斯文也匡人其如予何文之用否其大矣哉三代之盛训诰誓命之文风赋雅颂之作道德仁义礼乐寓于其中圣贤之心术天下理乱之几微皆在得非关於天者哉至其衰季孔子出焉删定系述之文作而其用被于千万世何其甚盛也岂亦禹汤文武有以作成之欤汉司马相如辈所作而班固遂以为汉文章与三代同风其果信然耶然固之论如贾谊司马迁扬雄不在其列何也唐文自太宗以来犹未改六代浮靡之习大历贞元间韩愈李翺柳宗元出而唐文始复古亦可以庶几三代之文否也汉唐之文君亦有以作成之欤恭惟吾宋二百余年文物之盛跨絶百代盖其始盛於庆历嘉佑治平而後一振於元佑文采述作论议术学衆多繁夥又非汉唐之所可几及矣然则祖宗之所以作成之者亦以何道哉夫得丧之关天盛衰之关世千百年之间其盛不过汉与唐与吾宋三而已但吾宋之文章其所从兴与其所从盛者何由与三代与汉与唐何辨作成之道何由断而论焉一王之法为百世之监可也
问为天下者既有巳行之法必务为可见之效而後天下可为也使其法令虽行而成效不见民不被其实利而国不蒙其休美则所为法令者是徒为无益之文具而已其将何以致天下之理哉国家自军兴以来岁周一星有半亦久矣今始享一旦息肩之安则夫所以讲求乎国本设为已行之法而责其可见之效使民厚其业而乐其生者在今日所不可缓也昔汉文当高祖创业之後专以农为务其诏之为农而下者十常六七亦以其不可缓焉耳是以当时海内富足兴於礼义几致刑措亦其效之可见者也主上比岁以来务农之诏旁午於郡县不啻汉文之日矣而犹以农不加劝糓不加多户口不加益而仓廪日虚为叹何哉日者下诏旨欲责漕臣使率属部守令正经界均赋调趣耕殖以为民仰事俯育养生送死之计夙夜之意至深切也然考之於田野之间则今日之弊犹前日也经界之未正赋调之未均耕殖之未趣者尚多有也呜呼当循习之久经界未易正也多寡之不齐逃匿隐落之不一赋调未易均也荒芜之多而游手之衆耕殖未易趣也然则将何术以正之均之趣之使效有可见而法不为虚行使民被实利而国蒙休美哉方求其术而不得诸生其条陈之
问三易之书名之所命必有其义书之所作必因乎人卦之所次数之所占孰同而孰异取而为卜筮者孰当而孰否其推明之【案史氏自拟策问仍自拟试策原本附録两篇於策问之後今仍其旧】甚矣道之难明也闻道者多而知道者少语道者衆而味道者希其弊盖起於世之儒者措意太过立言太高而不能知道之深味道之切是以道日远人而人亦以道为清虚无用之物举而措之庄老之间是不知道可以一言而尽孔子曰天之将丧斯文也後死者不得与於斯文也天之未丧斯文也匡人其如予何此言道也非言文也语道至是则道之兴亡非天而何苟天下幸遇圣人百度修明庶政和穆则是道也应入於刑名度数之间而为礼乐刑政之化天下不幸而逢暗世则是道也亦将自晦于无用之地历古而来圣圣相承虽所尚之不同所为之各异而区区所传亘千古历万变亦无非是道而已矣故董仲舒曰道之大原出於天天不变道亦不变三圣相承而守一道故系辞亦曰形而上者谓之道形而下者谓之器化而裁之谓之变推而行之谓之通举而措之天下之民谓之事业故古之圣人所以体道之妙用道之实其示天下也虽有可见之迹而实运於不可见之心虽有可知之事而实藏于不可知之用其举而为事业则可知而可见者常载于诗书其化而裁通而变不可见而不可知者独传於三易则易之书实天之所畀道之所在岂可轻议之耶昔伏羲之作造于太古之初其圣神之妙仰观俯察可以画卦矣然而未敢以自为也及龙负图而出於河龟负书而出於洛乃始作八卦以通神明之德以类万物之情文王当明夷之时羑里之难险阻艰难备尝之矣重爻之意亦未敢以自擅也及凤凰之至乃始精六十四卦而重之仲尼值晚周之衰负天纵之将圣以好学之不倦亦可奋然而兴易道矣然亦未敢自专也亦曰文王既没文不在兹乎逮夫五十以学易且韦编三絶岂非是书也天之所畀道之所在而圣人亦不敢以轻议者耶向使凤鸟不至而河不出图是数圣人者亦泯然而已矣奈何圣人虑患之心思天下後世之切至以谓吾而不言千百载之後吾之所为妙用者蔑而不传则道亦从而丧矣是以伏羲神农黄帝则有三坟焉夏商周则有三易焉三坟亦三易也三易亦三坟也其妙道一也是皆圣人不可易不可知之事存乎其间盖是书也亦幸而出於三皇之时而显于三代之际亦不幸而罹春秋更战国遭秦历汉泯没于千百载之後遂使腐儒曲学得以肆其臆说妄议上古遂以为无用之具虽或取信於一时然亦不过目之为卜筮之书大抵其说不过有四以为春秋之时左史倚相能读三坟五典楚子指以视子革以能读古书春秋之至今几千百年矣时之久远此其所以致疑者一也历古而来典籍之厄不可胜数矣风雨之沾霈水火之沈烬亦屡矣西汉之兴虽间出于屋壁之藏未必能无遗散者故汉下求书之诏是书亦不显於是时艺文志所录古书为详而是书亦不载于当世此其所以致疑者二也周易实出于近古遭秦焚书又以卜筮独得不废罢然而载鬼一车需于血出自穴与夫系辞所谓子曰之辞後世之议者未免致疑于其间况是书姓纪皇策政典之篇文辞质略义旨深厚不可以言语造者又焉能晓其义耶此其所以致疑者三也羲和湎淫夏后征之其出征之辞引政典曰先时者杀不及时者杀後世莫不以为夏后氏为政之典虽孔安国亦莫不以为然今此书政典之篇颇与书合则其辞之可具载于诗书隐而难知略而不详又不过如此此其所以致疑者四也呜呼历是四疑而遂使三皇与夫文王孔子尽心者流非特鬰鬰不伸又入于卜筮之学夫岂知治天下之妙用实在于此人更三圣世历三古天之所畀道之所在者欤噫所不可知之事阙之可也所不能之事置之可也苟不能然而簧鼓邪说妄指圣人之书以为伪妄吁可痛也幸承明问之及欲论是书之义则非止十稔之穷思数万之累辞盖圣人之神道妙用寓於其间而实非区区塲屋之文敢议也若夫止于名之所命书之所作卦之所次数之所占与夫取而为卜筮下及诸儒之论秘府之藏则亦不敢不论以攻邪说恭惟神宗皇帝以道德格天下以淳厚化斯民天人之妙趣性命之至理蔼然见於当时故天不爱道河图洛书复降是道以助至化元丰之七年西京之部使者廵按部属历唐州之比阳是书复出于野民之家天之未丧斯文岂特斯民之幸而亦吾道之幸也昔孔安国叙书以为伏羲神农皇帝之书谓之三坟言天道也今考坟之所以有三曰山坟言君臣民物隂阳兵象谓之连山气坟言归藏生动长育止杀谓之归藏形坟言天地日月山川云气谓之坤乾盖坟虽兆於三皇而其道实显於夏商周之际故仲尼常曰之杞而得夏时之宋而得坤乾坤乾之义夏时之等吾以是观之此其命名之义作书之人有如此者连山之书以艮为首归藏之书以坤为首坤乾以乾为首虽三易之书卦之易次名之不同而其经卦皆八其重爻皆六十有四及夫揲蓍布数取以为占验则隂阳老少之文大抵亦不离乎七八九六而已盖七八者少隂少阳之数而九六者老隂老阳之数天地之所为时运之所会虽圣人亦岂得与夺於其间耶此其次卦之序占数之际虽稍有不同大抵如执会要以观方来终於殊途同归耳此其卦之所次数之所占其同异有如此者然而周礼独载是书於太卜筮人之官而纯取以为卜筮遂使圣人之神道以为後世淫巫瞽史卜肆占市之设先儒或以周礼为战国之说不足怪者且左氏好巫其所载占筮最为详悉以周易为占者十有六以连山归藏为占者一南蒯之筮周易之筮者也遇坤之比其繇曰黄裳元吉穆姜之筮于东宫此连山归藏之筮也遇艮之八其繇曰元亨利贞是南蒯穆姜之筮皆吉兆然而咸以为不祥之事惟此二兆颇为近正其余又怪诞不经则是书谓之卜筮则可谓之纯为卜筮则不可此其所以为卜筮者如此然是书之不幸汨没于世而杜子春郑康成皆先儒之美者而无一言以及之又从而为之说曰此隂阳之说也惟杜预孔安国辈粗能得之而亦纷纷藉藉终以不振至於隋唐之盛括囊典籍文物灿然而秘府所藏尚不过连山归藏二十三卷而坤乾之书亦未见其间此其诸儒之论秘府之藏不过如是而已此三易之始末也抑尝论之书之泯没于世非大圣大贤则不能振起之也有若荀子有若鶡冠子有若仪礼有若墨子非韩愈而振起之则与异端邪说并弃於世矣有若列子有若文子有若鬼谷子有若亢仓子非柳宗元而力辨之则其遗编余论亦与草木而煨烬矣是数子者尚不过论五覇之大略或崇虚无之空言或为黄老刑名之学或出於战国纵横之流而二贤尚能扶持使炳耀以传诵于人之耳目况三易之书天之所存道之所在圣人之妙用存其间此正诸生喜与执事者论之
问东京何休道术深明有闻于世其解诂公羊之传也以春秋之论駮汉家之政凡六百余条其说虽不传然意其为人必非苟然者其後服?又以左氏之说正何休之駮凡六十余条则何服之学其可谓通经术而晓世务者矣诸君得为何休其能駮汉者何事使诸君为服?则其駮何休者何说
六经备於孔子隐於战国火於秦比汉兴稍复出矣而西京以朋党乱东京以图纬惑圣人之意其存者鲜夫诗书礼乐非明问之所及也请独以春秋言之春秋之为经一而为传者有三汉武帝表章六经公羊传盛行于时糓梁之学出於宣帝左氏之学起於哀平言公羊者有严顔眭孟之徒而胡生为之祖言糓梁者有伊胡申章之徒而鲁荣广为之宗言左氏者有陈钦贾复护之徒而刘歆为之倡刘歆尝欲立左氏矣而大司空师丹以为非毁先帝严彭祖尝奏议殿中矣而太傅萧望之折之以糓梁之言言世次则有孔子子夏传授之殊言远近则有齐学鲁学之异大抵经有数家家有数说分文析字烦言碎辞信异说而背传记是末师而非往古古人所谓党同门妬道真而无徙善服义之心者是也光武中兴承新室诡政之弊而白水卯金之语执以为受命之符此风一扇天下靡然从之於是圣人之经与邪说并行矣郅恽之论谓汉历久长孔为之训而贾逵之攻二传则谓刘氏为尧後惟左氏独有明文然则春秋之旨其说杂乎?纬者类皆如此是可叹也愚尝论之西汉之士乱于朋党故朝廷之上无豪杰之士而新室之变遂以兴东汉之士惑於邪说故圣人之教日以沦亡而西域之书于焉得入此理势之自然无足怪者观西汉春秋之士如公孙宏董仲舒翟方进可谓大儒矣然公孙挟诈多私中伤贤士迁董仲舒杀主父偃皆出隂谋则春秋善善恶恶之理宏盖不知也方进内求人主微指以固其位善淳于长以持其宠此正犯春秋外交之讥惟江都董生慨然力学有意乎三代之际矣然犹不能卓立杰出而玉杯繁露竹林之书隂阳闭纵灾异之学皆守公羊之家法宜乎後世之所深惜者也东京郑康成囊括大典网罗衆家号为仲尼之门未能远过而贾景伯父子盖杜征南所谓先儒之美也然二人之学皆以图?从事则其他可以想见矣景伯常入讲南宫黜二传以扶丘明强执诬罔之辞以符异端之说使丘明有灵其将喜之乎何休尝以私意着三传优劣论而康成为之发墨守鍼膏肓起废疾休见而叹曰康成入吾室操吾矛以伐我然何休之与康成要皆图纬之学也左右劔佩彼此相笑岂容一胜一负者乎陈元有言诸儒之驳议皆断截小文媟渎微辞以年数小差掇为巨谬遗脱微细指为大尤所谓小辩破言小言破道此两汉之风俗也明问所谓何休驳汉事六百余条服?驳何休之所驳六十余事亦不复置言可也诚难以辱执事之听矣然审是去非学者之职也试以其学乎春秋者妄为执事言之汉自高祖以来治杂覇道而叔孙通绵蕝之礼已为一代伟观则其君臣政事得罪於春秋者如何也春秋公及戎盟于唐已重讥矣而奉春君至於与匈奴结和亲约春秋初税亩已深贬矣而武帝至于算及舟车起栢梁台筑台于秦之罪也射蛟江中矢鱼于棠之诛也郡国建庙立武宫炀宫之黜也何休之驳不知其为何语而愚之所驳与休异者愚不学图?也公羊之书喜为怪僻而何休学之又复甚焉以春秋托受命於鲁托隐公为受命之王是则无君臣之分以絶文姜不为不孝拒蒯聩不为不顺是则无父母之恩以纪季之权絶先祖之祀是则无兄弟之义以至三统之论灾异之应皆为违经背道而血书端门之语尤为名教之罪人此何休之失也服?之驳不知其为何语而愚之所驳与?异者愚不党同门也呜呼何服之学愚虽未尝见而以为不足言者以其人观之也何服之学愚以为不足言而终有言者以春秋论之也春秋之学于今盛行左氏以杜征南谷梁以范武子而公羊则以休也愚纵观三家之书考其行事而休实非二子徒也杜征南奇谋伟论振耀一世而江南之役遂收破竹之功谓其不深得左氏可乎范氏之不私所学考圣经而质衆传斥何晏王弼之论破晋朝浮靡之风此其存心以公之效也执事所谓通经术而晓世务愚意以为有二子之学而後可以当焉若夫讲论当世之务质以春秋之说则常日愿效二子之为人固不敢以容易谈也
问朝廷之所尚天下之所趋也所尚者正天下悉趋於正所尚者不正天下悉趋於不正枢机之所发本原之所自不可不谨也盖三代之季六经之书既作而专门之学未闻於天下也庄老之学虽出而浮虚之学未闻於世也至西汉宣帝与诸儒讲六经於石渠东汉显宗亦与诸儒讲六经於桥门自是朝廷所用之公卿大夫皆专门之士也如是天下安得而不趋於专门之学至西晋之君以山涛王衍为政东晋之君以庾亮殷浩为政自是朝廷所用之公卿大夫皆浮虚之士也夫如是天下安得不趋於浮虚之学此二学之行於天下岂非汉晋之君所尚有以驱之耶圣贤之君如日月也而二代之君放为淫僻堕为此学其失安在吾宋之盛朝廷之上未尝尚此而专门浮虚之学徧天下何哉其所以然者岂无所自耶主上神明照见新弊申敇天下学校禁专门之学使科举取士专以经术渊源之文其涉虚无异端者皆勿取所以幸惠天下之士者大矣汉晋之君方且倡为此学真今日之罪人也哉夫专门之学行则议论将入于不通浮虚之学行则人才必至於无用则去之不可以不尽而除之不可以不速也矣汉晋尚此而其学亦行幸考其所以然而求其所自并与汉晋之所以失者而陈之将告於上尽去而速除之以正天下之学术云

[book_title]卷四
钦定四库全书
莲峯集卷四　　　　　　宋　史尧弼　撰策问
均税策
课治於王者之盛时则守株之诮不免於啬夫之口课治於覇者之末世则改弦之喻不夺於君子之志非王者之不足尚而覇者之有可称时适其变而法便於民故也请借齐秦以为喻齐之小白相管仲而从其言秦之孝公用商鞅而听其说是齐秦之便利苟简虽为好高慕古之士所黜其量时度宜反为通逹国体之人所取是其不贻於守株之诮而有得於改弦之喻也何则五家为轨五里为连此轨里之法起於管仲也非管仲有拂於先王齐小白富强之急不得不然尔千而为阡百而为陌此阡陌之法起於商鞅也非商鞅有拂於先王秦孝公兵食之急不得不然尔若使不然追踪王者之迹图为治国之术岂不亦踈且远哉大抵一时之治必循一时之法必循一时之便不循其法不足以为治不循其便不足以为法藉是以观历古赋税之得失盖可见矣自神禹治水分别九州底乃财赋时则有五十之贡成汤嗣兴受小共大共为下国骏龎时则有七十之助成王定周设为九赋以敛财贿时则有百亩之彻三代便民之法岂可企而及之哉春秋之世鲁宣公之初税亩则税赋为不足定公之作丘甲则税赋为不足哀公之用田赋则税赋为不足便时之法果将若何为足观也汉高祖式遏乱虐除秦之暴天下平定区别疆界时则十五而税一迨及文帝治风灿然四海富庶时则三十而税一当此之时税赋为有余循时之便何足忧哉有若武帝专意征伐用度始不足加口钱榷盐铁铸白金造皮币纷纷然也无益於事是虽仲舒献名田之策是虽师丹献限田之策皆欲均其赋税也惜乎策之不用而止唐太宗济民水火除隋之暴身及太平法古遗意时则有租庸之制施及代宗前法稍玩有所更革时则有以亩定税之制当此之时赋税为有余循时之便又何足忧哉有若德宗藩镇强盛用度始不足议盐铁兴钱币行括苖置和籴纷纷然也无益於事是虽陆贽进六币之策是虽齐抗进六奸之策皆欲均其税赋也惜乎策之不用而止历观古者一得一失大率如此厥今赋税何如哉不均之弊有二有兼并之弊有流徙之弊何谓兼并之弊富者地日以益而赋不加多贫者地日以削而赋不加少奸民欲计免於赋役者割数亩之地加之数倍之赋而收其少半之直於是其富者地连阡陌膏腴沃壤奄而有之其贫者曾无尺地以置锥托足方且困於重役廹於追呼此所谓兼并之弊也何谓流徙之弊吴蜀有可耕之人而无可耕之地荆襄有可耕之地而无可耕之人又其凶年饥岁转相散徙於丰足之邦於是所会之处如鳬居鴈集乌合蚁聚所居之里鸡犬不相闻马牛不相及又且伐户破竈析骸毁骨此所谓流徙之弊也为方今之计必欲去此二弊莫若行土断之法何则籍其地之广狭计其人之衆寡限之以户数而授之以土地使有力者势不至於陵僭使不足者身不至於流荡是法既行户有定籍田有定分无有兼并无有流徙然後从之为什一之税则不均之弊又何患哉所以晋哀帝始行之安帝终复之亦能济其艰危免其匮乏而天下有息肩之所岂不嘉哉幸今主上屡降德音以此为念庶几礼乐兴狱讼息明执事上体天子之意以此下询愚虽不敏愿以土断为献不识与其进否
冗官策
求天下之害而与民除之者君之职也陈天下之害而与君共除者臣之职也呜呼天下有未除之害而为人臣者有能深言而力行之为人君者又从而深信以委任之以扫清积世之弊故害可除而利从而兴焉嗟乎衰世之不由此也为其君者不知天下之利害闻其臣之言则掩耳而不听为其臣者虽能言之於上见其君不听则遂从而已害既不去利何从而兴乎冗官之弊天下之大害也苟君臣欲有为於天下者不可不除也其事似小为害甚大其为害有四何则唐虞所以庶绩咸熙者庶官无旷也今也无其事而虚设其官无其功而空食其禄则是天下皆旷职也问之曰何职也曰备员而已小无益於民大无益於国此则旷职业为害一也国家所责有限天地所产有穷今也冗官布於州县坐无事之人而食有限之禄纵无穷之欲而尽有穷之财海内所以虚耗国用所以罄空此则耗财用为害二也官吏无数而职业有限故有运货赂於权门辇金帛於戟里望尘拥拜揺尾乞怜冀欲超迁高资擢除美职者矣此则长奔竞为害三也奔竞之徒固非夷惠之清而实饕餮之子也故其得职也曰前日所献若干所费若干则今日槌民肤剥民髓以偿前日之费而後已此则虐万民为害四也四害不去天下所以乱亡相寻也然在治平之世则尚可而於有事之时则不可苟於是时君不听其臣之言臣不尽其所欲言为其君者昧於安危之机不见天下之利害为其臣者除害之心不力君之不听遂委之而已故冗官不去而日以滋蔓考之於唐中宗不报卢怀慎德宗不省杜佑是矣至於明君良相则不然臣深言而力行之君又从而深信委任之为其臣者见事之智甚明除害之心甚决慷慨激昂条陈利便为其君者熟知其害遂披襟以纳之决意以行之故去冗官如反掌尔考之於唐宪宗任李吉甫武宗相李德裕是矣是四君者皆常有事也有事之时是人主中兴之秋也今欲中兴则当先除天下之弊而为新天下耳目之事舍省官何以哉何者四害之积天下莫不厌吾今於此一扫而清之非徒足以兴四利亦可以慰天下之心矣四君当有事之时而抚中兴之运是时冗官不可不省奈何中宗德宗失之於前幸而宪宗武宗得之於後中宗之时袭武后戕杀之後当韦氏浊乱之际天下不可谓无事方是时也侧门用事墨勅授官凡数千员时号三无坐处其官何其冗也为中宗计者有事之时冗官所当省也奈何卢怀慎上疏以为诸司官数十倍於古诸牧宰不任职者一废省之是言也可听而不听而中宗不知报何不明之甚也虽中宗之过也亦卢怀慎之罪也夫吾欲除天下之害则青蒲再伏可也皂囊屡上可也何一言不听遂从而已乎故治终不成也德宗之时三叛分王於幽蓟华盖蒙尘於奉天天下不可谓无事方是时也官员益滥铨选益谬入仕之门太多世胄之家太优其官何其冗也为德宗计者有事之时冗官所当省奈何杜佑上议谓救弊莫若省用省用莫若省官是言也可用而不用而德宗不之省何其不明之甚也虽德宗之过也亦杜佑之罪也夫吾欲省天下之官力行之可也再言之可也何一议不听遂从而休乎宜其功之不成也故曰中德不听其臣之言其臣不尽其所欲言故冗官以滋蔓宪宗之初两河未挈地悍将未悔过天下可谓有事矣而李吉甫秉政疾吏员太广其意谓今天下有事必先省官以新天下之心故其早夜孜孜以辅治者无非此也乃奏曰今存无事之官食至重之税遂省官八百员省吏千四百员故能成元和之治虽然吉甫之功也亦宪宗之功也何则非吉甫不能省冗官非宪宗不能用吉甫君臣相得此元和之政所以成也武宗之初刘稹未就诛藩镇未尽服京师未甚安天下可谓有事矣而德裕为相愤官吏太滥其意谓今天下有事当先省冗官以新天下之心故其深思远虑以为治者无非此也乃言曰省事不如省官省官不如省吏请罢郡县吏凡二千余员故能成会昌之治虽然德裕之功也亦武宗之功也何则方德裕建言武宗遂披襟而纳之决意以行之噫非德裕不能去冗吏非武宗不能用德裕君臣相与会昌之治所以成也故曰宪武之臣深言而力行之其君又从而深信委任之故去冗官如反掌呜呼天下有未除之患不可专罪君亦不可专罪臣天下有已成之功不可专归功於君亦不可专归功於臣君明臣良治之基也君暗臣庸乱之府也中宗德宗於卢杜莫之报省而卒至於乱宪宗武宗能行二子之言故治称中兴则知省官去官吏之冗实救弊之先务恭惟国家炎精厄籙强寇干纪天下可谓有事正主上中兴之秋也而天下有大兵甲十年于兹矣财利之臣鞭算心计亦至矣榷酒酤筦盐铁关市舟车有征山林陵麓有禁然国用告乏军储告匮者何也此皆冗官未省取得其道而与非其宜故也窃愿清入仕之门以絶滥进罢不急之职以去旷官斥无用之吏以省浮费则冗官可省而旷职业者无有也耗财用者无有也长奔竞者无有也虐万民者无有也四害去而利兴矣而主上又能以宪武为法而以中德为戒大臣又能以二李为心而以卢杜为耻则今日中兴之功岂特元和会昌之治耶
私试策问
楚屈原述离骚为九歌九章赴河而死其徒宋玉和之又为九辨自是文人才士依仿焉又如枚乘作七发傅毅作七激张衡作七辨崔駰作七依曹植作七啓张华作七命唐兴作者尤多或者以此曹区区之文冀其有致身之阶果其然耶请折衷为之说
夫待人以必能者不能则丧气倚事之必集者不集则挫心士之怀奇抱策出而佐时必期得君以展尽其底藴而上赴功名之会矣岂意中遭挠败而功名不克就此固丧气挫心而忧愤怨刺之言所以发舒於外而不顾死亡之祸也昔楚屈原为三闾大夫因罹谗毁流放江湖乃述离骚为九歌九章援天引圣而卒不见省遂赴河而死其亦蹈此者欤若屈原者可谓浅中浮外而不知大体者也盖为臣之道莫善於全节而次之以全身苟道不足以正君智不足以弭乱谏不行言不听则继之以死故甘斧鑕安鼎镬而不悔者冀以区区之身一悟主上而纳之於善如龙逢以之死夏比干以之死商也脱或不幸忠谋而君不从正谏而主不信以独见之明而知祸乱之不救杀身之无益则超然远去虽高爵重禄亦不足以系其心而介其意姑全其身以没于世如微子以之去商百里奚以之去虞也若屈原者其亦知此乎奈何不知出此而乃蔽於待人以必能倚事之必集而卒於不遇遂丧气挫心以发其怨愤之言而为离骚之文以葬於江鱼之腹呜呼使屈原而稍知全其身以没于世则必不忍为此及夫其身既没其後宋玉从而和之又作九辩自是文人才士依仿为文如枚乘作七发张衡作七辩崔駰作七依曹植作七启张华作七命以至唐兴作者尤多皆愿附於离骚之间遂谓之楚辞是皆不能自用其才而乃甘为忧愤怨刺之言以讥讽於时不然贾谊何以少年属文於郡中自负为王者之佐而亦不能自用其才一以不遇过湘为赋以吊屈原其後卒以自伤哭泣至於夭絶其亦屈原之徒有以激之欤吁後之为国家者其於忠义之士名节之流当在屈已礼遇虚心优容使引监皆明目临池无洗耳若然则变故之世颠沛之时尚冀其有囘天之力复国之勲况兴平之际治安之朝何其不能成功乎课吏四善二十七最九等赏功十二转三阵三资法
西汉享国二百年传十二帝不世之主抑何多也英武如高帝寛厚如文帝才略如武帝愚皆不取之独以宣帝为难能谓宣帝有英武耶断断之技恐高祖之不肯为也谓宣帝为有寛厚耶察察之政恐文帝不忍为也谓宣帝为有才略耶拓地开疆则武之所优为宣帝不可企而及由是观之宣帝难能之事果何着见而高帝文帝武帝焉得而不取之耶甚矣人之智愚贤不肖未可以一律而论不有以区分而旌别之愚恐奋迅卓越之才不自表见怠惰阻郁而不兴奸贪放纵之士不自警戒侵渔掊尅而益甚也天下乌乎而免乱哉故宜统天下者有以处之耳此所以考课之法不得不行於吏职赏勲之法不得不行於将帅者也推是说以槩之於宣帝难能之事兹可见矣何则汉自高帝平定之後一切草创倥偬不暇此马上之治莫逃後世之清议是虽英武为莫可及而英武特用之以取天下传及文帝时方宴安仁政之施固不可缓此以德化民实为後世之美谈是虽寛厚为莫可及而寛厚特用之以结人心至於武帝则不然嫚书之辱白登之围忍之久矣及当此时马足已践於河上不示之以威愚恐匈奴之变将可忧也武帝由是起而征之雪汉之耻倡汉之威是武帝之才略亦虽莫可得而及於征伐则有补於考课赏勲则无补也夫无补於考课赏勲何以责治道而维持天下哉愚想宣帝之前吏职之不称将帅之不举虽有考课之法而实不考课虽有赏勲之法而实不赏勲可谓极矣宣帝之兴孰不咨嗟而愤悼之於此二者信有意也是故综核名实则考课之法行於吏职信赏必罚则赏勲之法行於将帅矣考课既行於吏职则吏职乌得而不自勉吏职自勉也用能政事文学法理之士咸精其能者焉赏勲既行於将帅将帅焉得而不自勉将帅自勉也用能单于慕义稽首称藩者焉呜呼高帝之英武文帝之寛厚武帝之才略虽莫及矣殊不知宣帝积弊之後使考课赏勲之法行则难能之事亦安可得而及之哉读史至此乃知考课赏勲之法诚国家之急务也兹承明策以唐四善二十四最九等考课之法而以升降其才能十二转三阵三资赏勲之法而上下其功劳下询诸生此愚之所以喜闻而乐道之也试効一班之见且四善以明其人在已之所长二十七最以明其人在官之所能在巳未必皆所长则或最为可取在官未必皆所能则或善为可取最善兼得则在九等为上上善最不闻则在九等为中下或有一最而三善或有一最而二善以至爱憎任情处断乖理背公向私职务废阙居官谄诈贪浊有状莫不皆以九等而次第之故四善自德义有闻积而至於恪勤匪懈二十七最自近侍积而至於镇防大率以此不复槩陈其详夫考课而升降其才能有如此者则当时吏职之循良盖可见也是以就其尤者而论之敢婴逆鳞不畏鼎镬以谏诤为事则有如魏郑公详明治道深切时政以敷奏为事则有如陆宣公排衆人之说陈伐蔡之计则裴度擅其能应一时之变成天下之务则姚崇处其任以至徐有功之决狱高季辅之考校班班然见於当时以此而观他可类推而例见也岂不由考课之法升降其才能而至此乎且十二转以示其器秩之厚薄三阵区别其立功之难则谓之上阵则品秩之必厚其立功之易则谓之下阵则品秩之必薄其中阵亦例而推其三资亦例而见故见任前资常选曰上资文武散官卫官勲官五品以上曰中资五品以上子孙上柱国国子勲官六品以下曰下资计战功之多而取乎三阵则还以十二等者为之资议酬功之等而取乎三资则还以十二转而为之品莫不皆然不复槩陈其详夫赏勲而上下其功劳有如此者则当时将帅之奋发盖可见也是以就其尤者而论之阖门称疾畏远权逼功大而主不疑则有如李药师朝闻命夕引道无纎介自嫌则有如郭子仪长於策敌之功精於制胜之术则光弼为之最陈范阳之谋致两京之复则李泌为之先以至张廵之婴孤城李晟之抗羣贼班班然见於当时以此而观他可类推而例见也岂不由赏勲之法上下其功劳而至此乎恭惟国家考功之法虽行矣而吏职不至於澄清此所以不免功过善恶资叙龎杂焉司勲之法虽行矣而将帅不至於铨次此所以不免勲劳剧易品级差叙焉吏职之未澄清将帅之未铨次盖恐有害於治道是宜朝廷之注意也必欲吏职之澄清莫若法唐四善二十七最九等之遗意可乎必欲将帅之铨次莫若法唐十二转三阵三资之遗意可乎夫唐法之善盖有得於成周之遗何则成周之制爵禄以贤以庸而分之驭之以八柄辨之以八职若夫考课之六计乃唐之四善二十七最九等之法也赏勲之六功乃唐之十二转三阵三资之法也唐之於周辽远二千余年法其遗意而成其治道也如此况国家去唐之世不甚绵邈法其遗意孰不可哉苟其若然非惟吏职之循良将帅之奋发与唐无异抑将远追成王之逸驾享其既醉鳬鷖之太平矣汉宣帝中兴之功何以过耶孤陋浅见执事以为然否
王导谢安兼统内外
古之兴王其所以委寄责成而任天下之托者一人而已故举天下之重任而付之方其用之也聪明之鉴已洞然照其肝膈之间早知其文足以化成天下武足以威震八荒由是任之而不疑信之而不惑以为内外不专统则不可以责其大功故专之以内外之寄以谓军国不参总则不可以制服天下故专之以军国之权而责之以措置天下之务故有假黄钺而督内外诸军者矣有任宰相而为天下元帅者矣而当时之英才有受其责者必曰吾君付我以重任待我以赤心必当取天下以付之於吾君然後可以偿其责於是内则淬砺有官抚摩人民修整法度以兴衰拨乱外则鹰扬虎视运筹决策练兵蒐乘以混一区宇凶顽肆蛇豕之虐吾则提横行之卒以征之盗贼逞蝮蝎之毒吾则兴问罪之师以讨之及内外已治矣凶顽盗贼已平矣四方亦晏然无事矣然後人主享天下之富而已有取天下之功顾不伟哉向非人君付大臣以重任而人臣有取天下之英才畴若是耶呜呼唐虞三代以来圣贤相遇未有不由此也降及後世鬼蜮青蝇之人进而天下无重任矣三光五岳之气散而天下无英才矣文武????为二道而宰相元帅之职异矣是故天下或有英才而无重任或有重任而无英才此大功所以不立而大治所以不成也何则方时多故天下板荡荜门圭窦之中筑岩钓渭之叟抱经世之策韬康国之略思欲整顿乾坤与华夏鼎新革故者人主举而用之然而国家之重权不在於已也阃闑之内外不任於已也中外不得兼统军国不得参预谗人鼓交乱之喙则异其任又明日而罢其权矣欲望恢复岂可得哉此则有英才而无重任方时未宁人主於此捐千里之地举百万之师高爵厚禄鱼符金印猎天下之英才伟望拔一人而用之然而边庭有鼠窃之寇河洛有饮马之盗而四方入於颓败委靡而不可救者何也所用无经国之才乏济时之略徒务谨守封疆不能混一区宇望其一统实未可也此则有重任而无英才是二者其体虽殊言其致败则一耳且唐自明皇以来藩镇跋扈悍将横行流血染潼关腥羶污伊洛当是时忠义贯日月声名惮戎敌者郭令公一人焉苟付之以重任则天下之难不难平矣奈何肃宗听鱼朝恩之谗间不过任子仪为朔方节度副元帅而已矣奸臣掣肘卒无显功遂使怀恩骚动於两河三叛分王於幽冀可不惜哉降及宪宗削平淮右孽芽未除祸根已结克融庭凑崛起匹夫倡戈魏博三晋瓦解方此时勲誉德业为朝廷重轻者裴晋公一人焉付以重任则河朔之盗不足平矣奈何穆宗惑小人之妬忌不过擢为东都留守而已矣逢吉沮挠卒以无成遂使强藩有问鼎之心唐祚有缀旒之势可胜惜哉是二人皆英才而无重任焉若夫典午渡江一马化龙元帝任王导简文信谢安而江淮巩固然以君子公恕之心待之则当时如二人者罕焉以春秋责备之法论之则王谢二子终不踰淮而北殆有重任而无英才与夫子仪中立异矣幸承师问请毕其说且晋鼎中倾金华韬德国政迭移於乱人禁兵外散於四方方岳无钧石之镇关门无结草之御李展石冰乱荆扬元海王弥溃青冀扰天下如驱羣羊举二郡如拾遗芥驯至於宫阙榛荒元帝匹马渡江下迨简文天下未定而王谢为之佐焉夫正统未一实在士大夫为之匡救以混齐区宇苟任重而无重功者何赖焉此王谢所以不逃後世之议也且元帝过淮尝思兴复一心任导初加以都督中外又封以始兴之地参总内外其任可谓重矣导於此时常怀匪石之心必翦吞沙之寇设学校於鼎沸之中立章程於栉风之际忠诚贯日壮志凌云以君子忠恕之心待之则导有取焉然而当元帝时越石挫鲸鲵之鋭士稚复九州之半太真宣王室之力士行拥三州之衆蛮奴之兵屡战屡北中原之乱几於冰泮石勒屯江西之卒粮匮兵亡刘总以王弥之疑猜生间起方是时也挂斾天山封泥函谷北卷三晋西吞秦雍易若折枝导不知出此终其身而大功无成以春秋之法责之则导有重任而无英才焉下及简文方丁艰难委心安石既任以六州之事又加以征讨都督参总内外其任亦重矣安於此时起为苍生不从九锡衂苻坚百万之衆折温氏九五之心以君子忠恕之心待之则安有取焉然而当简文时元冲之夙夜王家谢元之善断军事而淝水兵败之从慕容垂挫於中山拓跋珪沮於定襄姚苌鼠畏於长安吕光鱼骇於姑臧方是时东取青齐南定梁汉迁宝鼎於郏鄏返紫宸於瀍涧不啻反掌安不知出此终不能过江而北定中夏以春秋之法责之则安有重任而无英才焉吁取天下者必有英才然後可以兼内外之任而翦四方之乱苟反是则乌能成功耶王谢二子未能洗刷中原者岂二君不能委任耶岂重任不在於已耶岂寇敌不可平耶岂事势有不可为耶非也无英才之过也二子者使当治平时端坐庙堂雍容议论则可矣丁时纷乱岂胜重任乎其为政事可知矣若较优劣则王优於谢何则王敦内侮凭天邑而狼顾苏峻连兵指宸居而隼击内难外患张如蝟毛是不可为之时也而导以草昩之余制礼乐正法度而晋以安而安石时内无奸人强氐自泯于时西踰劔岫而跨灵山北振长河而临青洛荆吴战旅啸叱成云而六师屡捷是可混一之时也安反乃豪饮淫宴荡志悦目故胜敌而兵愈弱得地而民益贫夫晋所以任安者亦重晋不负安而安负晋多矣则导优於安亦明矣且春秋责备贤者於齐小白召陵之盟书曰师於晋重耳城濮之战遽书爵其进之亦至然文与之实不与者为其不以征伐会盟之功归之天子王谢终不兴复殆类是焉其才虽有优劣以春秋之法断之其罪一也恭惟国家寇敌干纪华盖南廵驻跸吴会余氛未扫播越海滨固不异晋东迁之乱上天悔祸殄灭之秋而圣天子委任大臣设为都督兼统中外文武之职不分为二将帅之任合而为一委以天下之大则其任可谓重矣圣天子既专其重任而将帅大臣又皆天下之英才所为之政所行之事浸泽区宇震惊中外天下复平之诗将再歌於今日矣下视东晋王谢如登太山而望丘垤也
三国六朝都建康攻守人物谋议如何
知天下之必可取为天下於必可取而後天下可得而定是故古之神武之君於天下未一之时而能使天下之势已在吾掌握之中而吾之所以措置经略之术固足以运天下於未平之际故能以孑然之身当多难之冲而其措置绰然而有余虽犯天下之至难以图天下之至远而天下之势必折而入於我者其故何也盖其所为者甚大故足以兼并天下而有余然其所为之大者不待行之已平之後而已常行於未平之前惟其行之於未平之前故其远大之效必着见於已平之後如炊无不熟爨无不成此无他为吾之敌者其施设甚小而吾之规模甚大是故小者不得不折而入於大而天下可得而定矣方秦之亡羣盗之所为甚小而高祖之规模甚大是以其势必折而入於汉方莽之乱羣盗之所为甚小而光武之规模甚大是以其乱卒平於光武方隋之亡羣盗之所为甚小而太宗之规模甚大是以其势必折而入於唐尝因此以观江右六朝龙蟠虎视於建康之地夫建康者吴楚之襟喉也面倚蒋陵背负洪流左京口而跨松江右采石而倚南州扼胸襟於石头抗形势於江上方其时也限三分於魏主当精兵於後周而又加之以兵强国富然六朝终不能因此以取天下者其规模之不甚大而取天下之术甚踈非地不便而势不利也窃尝览其已行之迹矣有可为愤懑者二可为长太息者五可为痛惜者二真取天下者之深戒也齐氏失其淮浦而其势弱是以自保之不暇此可为愤懑者一陈氏北丧淮淝而其地蹙是以受并於隋此可为愤懑者二孙权狃於赤壁之胜是以有合肥之奔此可为长太息者一文帝狃於伐魏之胜是以有河南之败此可为长太息者二庾亮乘石勒之死而有复中原之志奈何终有邾城之败此可为长太息者三殷浩乘季龙之卒而以中原自任奈何乃有姚襄之败此可为长太息者四梁武虽有复淮之胜而终失河南之地此可为长太息者五而其所尤可痛惜者东晋之末天下之大机凡再至而皆失之孝武之时一至而谢元失之义熙十二年再至而刘寄奴失之是以天下终不可得而一且晋自永嘉而来大河以东浊河以北氊裘横边马逸绦头炽赤面张寖有年矣及苻坚之败也慕容盗陕东苻冲乱关右坚冲相持其势俱惫此正卞庄子刺虎之时也向使晋人能投天下之隙乘淮淝之鋭练兵蒐乘直捣长驱一军北收燕代以揺赵魏一军西卷咸镐而定关河则天下可图也奈何反啗敌以粮养虎遗患而前日之功今已扫地矣此可为痛惜者一宋武之初定长安也秦民大悦相与泣涕而留之举山陵宫室以动其心此正汉高祖入关之时也向使因悦附之民起并吞之志南济江淮西通巴蜀举青豫之师以卷幽燕发秦中之甲以荡陇右则天下可图也奈何反留孺子以扞强敌而前日之入关适所以辟赫连战塲此可为痛惜者二是数者足以见六朝之规模甚小非地不便而势不利也职此之由尔故六代之居江左虽与今日同而六代之不能复中原所以与今日异如前六朝之失因足以为今日戒然六朝之人物谋议亦有可道者何则请并刘备西兼巴蜀周瑜之策可取合吴蜀之长为唇齿之势以进兼天下邓芝之策可取也摧锋冀朔延誉江南温刘之志可尚也乘秦之乱求自北征谢安之策可取也先荡临淄扫清河洛谢晦之诗可咏也养鋭息肩观兵洛汭则刘裕之谋可用文轨大同然後迁都则王懿之谋可行是皆其臣之谋有可取者然未足以比今日规模之大幸承明问又以事之难易敌之坚脆攻守机要下询试妄陈之汉光武起南阳一邑不六七年间而取天下南阳者今之邓州也其地不得南方百分之一而能大创中兴者盖当未平而所欲为固足以运天下也洪惟主上运逢多难正中兴之秋也为今天下之大计必将连吴并蜀安民息力以为固守之规耶然振国家之威以混天下者必勇於进而後可议荀攸策刘表之无志王导斥周顗之郁郁念艺祖提精兵二十万拓封疆之万里不为不难复其故地主上所急务也固守之策不足行也必将运江淮汉沔之资率荆州西土之兵以进耶然进取之术贵於分道并进使敌枝梧不暇是以晋攻关中则六道并进唐平淮西则九节度并进今欲如檀道济自淮向洛如沈林子自汴入河岂不可乎进攻之策未尽善也必将观天下之势有可乘之便耶然使百年而便不至吾将端坐而待之乎衅隙虽出於敌而作之者在我六国以纵散而亡作之者秦也项羽以势孤而亡作之者汉也今欲取天下非作敌之隙不可也乘便之策不足取也是三者皆不可用必有取天下之术焉夫事无难亦无易在我而已敌无坚亦无脆亦在我而已吾果能於多难之时宏谋巨术足以运天下则事虽难变为易敌虽坚变为脆所以致此者其攻守之道乎此非孙吴李靖所论者也此乃天下之大攻守而今日之急也必欲守乎荆州居上流江州居中流扬州居下流是三流者吴会襟喉建康藩翰者也必也据其冲使蕞尔敌国与夫叛臣吾得以坐制其命故应敌之暇得以自治而有余故取天下亦有余吾则淬砺吾百官抚养吾人民练兵择将修吾道以深结天下之心治楼橹於濡坞习步骑於长乐礼贤於延宾亭储食於德充宫守已得策然後大举以问背叛之罪自南郑定三秦高祖之遗迹可访也出石门自河入汴沈林子之故事可访也自彭城定青徐至幽冀谢幼度之故道可访也彼胁从之民讴吟我二百年之厚德必有喜见官军者守之道得於东南攻之功收於西北故天下可以必取也以主上之聪明神武必得其妙用以兴天下以建康而创王业彼六朝之君将负荆尔草茅妄论惟执事恕而取之

[book_title]卷五
<集部,别集类,南宋建炎至德佑,莲峯集>
钦定四库全书
莲峯集卷五　　　　　　宋　史尧弼　撰私试策
君臣遇合
乾健乎上坤顺乎下明良之会乾坤之义也乾坤一於生而以气相合则万物育矣明良一於治而以道相与则天下定矣故乾坤之相合贵於久而不息一或息焉则万物不得其育明良之相与贵於久而无间一或间焉则天下不得其定久而不息则万物之生无已也久而无间则天下之治无穷也是知明良之会乾坤之义盖有自然一定之数存乎其间而岂可易哉古之圣人深知乎此也故凡所以遇其大臣者崇之以天下之高位而不以为泰畀之以天下之重柄而不以为专异议之不揺谗间之不入犹以为未也吁俞以尽其谋赓歌以交其欢欲其久而不厌也古之大臣亦深知乎此也故凡所以事其君者与之靖天下之变而使之安任天下之繁而使之逸夙夜而不辞勤劳而不倦犹以为未也为之典章以求其传为之制作以成其化欲其治之久而不已也凡为此者岂特以致天下之治而已哉将以正夫乾坤之义使其久而不息者当如此也三代盛时其明良之间大抵皆然而未有若成汤伊尹相与一德之际深得乎此者何则汤以一德而为之君尹以一德而为之臣而乾坤之德固已合矣故汤之举尹也选天下而举之举商邑而听之隆之以阿衡之名吾之所以取平者惟尹之信也付之以革夏之事吾之所以救民者惟尹之望也当此时天下之事一则伊尹二则伊尹而不敢二也此无他乾之所以合乎坤者其道当然耳而尹之相汤也始与之载自亳以除天下之暴终为之宅九有以成天下之治其任至重而不为之忧谓其责在我而不敢辞也久居其位而不以为劳知天下之望我而不敢逸也自币聘三至之初至咸有一德之日亦久矣未尝一日忘天下也此无他坤之所以承乎乾者其道当然耳盖尹之为相几五十年而汤无纎芥之嫌尹无告劳之意此非乾坤之义久而不息者欤其德至於格天其造商之业至於五百有余岁者用此道而已然则尹汤之所以为盛岂非深得乎此哉恭惟我主上专任相臣以乘中兴之运旣深得乾坤之义而远轶尹汤之隆未有如今日之盛者也兹承明执事下询欲讲求汉唐臣主难遇之因铺张今日君相同德之懿此千载一时之遇其可不揄扬以为万世之休哉彼汉唐之事董仲舒陆贽之不逢已无足言而贾谊之才宜见用於文帝而不用裴度之功宜有为於文宗而不为其难遇之因有不得不论者且文帝承高惠之後海内方离战国之苦而始获一旦之安方当举画一之法尚清净之治内因汉家之业而外结匈奴之好谊当此时宜有以赞文帝休养生息之德而乃以一时之鋭气处士之大言欲系单于之颈笞中行说之背更已定之法改火德之王其说之不可用亦明矣然则文帝之不用谊无足怪也文宗承穆钦之後两河三镇之间悍将强藩节麾之自专号令之不禀为文宗计者宜乘太和之盛专任威德之臣以振朝廷不振之势而制诸镇莫制之患亦不可缓矣而乃信牛李媢贤之谗从阍寺自恣之计使元勲巨德之臣去京师之重而从外镇之逸其用贤之心亦可谓不固矣然则裴度之不留亦无足怪也是坤道贵静而贾谊则失之疎将何以事其君乾道贵健而文宗则失之懦将何以用其臣不然文帝岂弃贤之主而裴度岂真忘世之士哉呜呼文帝有可为之资而谊不得事之之道裴度有可为之才而文宗不得用之之术无怪乎明良之难遇而至治之难得也此君相今日同德之懿所以冠压百世而独为盛欤窃以草野之中窥天地之大日月之明而知之矣我主上之任相也知之甚深故浮议不动任之甚专故重权不分严之以师相之尊大之以两国之封表之以绘像之赞然犹若报功之未尽也而吾相之事君也还东朝以成孝治息干戈以全民命收兵柄以尊朝廷建太子以作人才礼乐文章粲然大备然犹夙夜而不倦也然则一德之盛舍尹汤其谁配之尝观咸有一德之篇於至治之後方将丁寜申勅以终始日新为事将久於一而不为二三之德故其书至於列之诰训为万世法则今日之盛宜有以作宋一经垂於无穷以见乾坤之大罔俾一德之篇专美有商也
赋役
三代之法至成周而备成周之法得周公而定夫周公所以定周之法而使之备者岂有异术哉举天下之法至纎至悉尽归之於中正重之而不加毫厘轻之而不损锱铢如斯而已矣是以其养民之政虽若甚繁而不乱其救民之制虽若甚悉而不伤田各有制赋各有等役各有差取之有时故用之有节司之有官而行之有序又安有作法之弊哉故行之当时虽循其旧制犹可以为国而施之後世虽祖其遗意犹可以为治也且其取民之赋园?二十而一近郊十一远郊二十而三甸稍县都皆无过十二唯漆林之征二十而五然犹太宰得以总其计小司徒得以经其土载师得以物其地惟恐民之或困也夫是以虽取之而不以为贪其役民之力上地家七人可任也者家三人中地家六人可任也者二家五人下地家五人可任也者家二人然犹司徒得以稽其民均人得以时其力卿大夫得以办其全惟恐民之或怨也夫是以虽役之而天下不以为劳然则周公之法其本於中正者其详如此宜其後世数百余年春秋之际晋楚齐秦之强兵无岁而不交会盟无岁而不讲然其所居之国犹周之地故所役之兵犹周之民其兵皆藏於民出则备行陈入则散於田野是以未尝无事而聚亦未尝无事而食非若後世之民兵开口以待县官之哺则其兵虽用而费不若後世之夥而况齐晋擅山东之饶秦拥陕西之富楚得东南水国之利加以管仲通鱼盐以斡其利秦穆公覇西戎而资其富魏绦为政於晋孙叔敖为政於楚皆能裕其民而使之不困其所以兴作甚多而不闻有财殚力屈之弊岂亦由此也欤若夫郑区区之国北通於晋南通於楚二百四十二年之间凡晋楚之战郑必先受兵焉故常惴惴然束币篚玉以待命於郊者岁无虚月月无虚日疑其不可支矣然而国小而易令民寡而易集虽受兵於外而中不失其所以为国之计虽应役於晋楚而皆有常数而不紊况以子产之徒执其政养民以惠使民以义宜其驱之无不率令之无不顺也故虽作丘赋然以听之田畴则周公井邑之制宛然其犹在是以加少而不至裒取以为无穷之患斯其所以舆人诵之封内大治者盖亦由此也欤以此观之周公之治後世凭藉以为国而其效尚若此则其法之中正无弊可知矣彼汉唐之时赋役之制如汉高十五而税一如汉文一男三年而事如太宗租调之法受田者为租丁岁有粟稻之输而用人之力岁二十日虽各出一时而初不外乎周公之遗意也我国家往者多艰之初赋役虽久加於昔然比年以来庙堂轸裕民之念减月桩而两浙荆湖遂絶科抑之患除广西布估以苏岭峤僻远之民蠲免租税于荆扬而田之荒斥者无虚额之税分屯汉上之兵而蠲蜀民馈运之费而比又亟申徭役之禁所以阜民财裕民力者如此则主相恤民求治之意至切矣可不讲求郡县之弊以仰副宵旰之念乎若夫戍兵冗官之费可省则省之核其实数而使之不滥斯可矣将帅边鄙之给可损则损之计其实用使之不费斯可矣浮屠道宫之入可收则收之计其入使之不失斯可矣如此而民之财可丰也抑工贾之末不若禁其无益之货汰佛老之徒不若清其披度之源纠游手之惰不若加无职之民以夫家之征如此而民力可纾也能考之以周公之法酌之以中正之意何施而不可哉苟足以利天下则行之又何疑焉今朝廷方致成周泰和之治庙堂之上必有举周公中正之法而措之天下者矣愚不敏何足以知之姑以此塞明问
汉刘歆作三统历谱以天地之数五百一十三年谓之会四千六百一十七年谓之元九会而後复元一元之间灾岁五十七而隂阳有三五七九之厄自入元而有阳九百六之会其後谷永於成帝时述灾异遂因百六之会而陈三七之戒至光武中兴世俗多言?法而或者又因三七之戒而言四七之主如三者之论其有考而言耶其无考而言耶
圣人之垂教有先天而言者有後天而言者先天而言则详天道而略人事後天而言则详人事而略天道详天道而略人事此以天道而禁人之所为也详人事而略天道此以人事而戒天之所为也禁人之所为者禁於未然之前而戒天之所为者戒於已然之後故禁於未然者有不敢为而戒於已然者有不复为此圣人之垂教吾昔於书与春秋而见之曰雨曰阳曰燠曰寒曰风此上天之事也而皆起於视听言貌之间呜呼岂视听言貌之微足以致上天之变哉盖圣人先天而立教以为如是则雨如是则阳如是则燠如是则寒如是则风欲人君先事戒惧恐悚修省而不敢或为一不如是则上天谴责必有大祸此洪范所以详天道而略人事禁於未然而人不敢为故欤曰日蚀曰星殒曰山摧曰川竭此亦上天之事也而圣人不着其所应呜呼岂灾异之自来而无以致之者哉盖圣人後天而立教以为如是曰日蚀如是曰星殒如是曰山摧如是曰川竭不复附会以着其变欲人君因事戒惧恐悚修省而不敢复为一不如是则灾祸继致不可复逭此春秋详人事而略天道戒於已然而人不复为故欤尝怪刘歆作三统历於天地之数五百一十三年谓之会四千六百一十七年谓之元九会而後复元一元之间灾岁五十七而隂阳有三五七九之厄自入元而有阳九百六之会其後谷永於成帝时遂因百六之会而陈三七之戒光武之时或者又言四七之主呜呼若三者之论其有考而然耶其无考而然耶愚谓刘歆先天而立教则不言其所以致之之由若後天而立教则其以一世之人而决意明言数千百年之後於前则无所考於後则无所据亦是妄言而已矣如歆之说是使人君於人事则不修於天变则不畏推之於无可奈何之乡而曰数已先定非区区人力之所为焉然则残教害义莫此为极故无取於圣人之门焉大抵汉自仲舒倡为灾异之说而一时之士从而和之迂若刘向僻如京房狂如眭孟夏侯胜怪如翼奉李寻诬如杜钦谷永皆弊精神劳心术於天命之间终其身而不知厌焉至如刘歆特又甚焉者一为其说而王莽遂以符瑞自立睥睨汉鼎而窥之岂非刘歆之徒有以启其志耶推乎此则虀粉其骨不足以谢天下矣
六韬与诗书异
愚尝读汉史至张子房传观良之为人画隂谋则不如陈平善征伐则不如淮隂攻城野战则不及曹参供饷给馈则不如酇侯然卒能掉三寸之舌为帝者师封万户侯而四人者不及尝读至此未尝不叹惜也及推考其事然後知汉之兴皆子房之功焉何则始良起下邳有一父老授以兵法曰读是则为王者师良视之乃黄石公之三略也故高祖用之以西定关中南取蜀汉约三章诛暴秦破强项而天下服其仁义解鸿门之厄陈灞上之师裂韩彭之地散垓下之卒而天下服其权谋虽曰高祖之治而实留侯之策虽曰留侯之策而实出於黄石公之书因徐考三略乃知上略设礼赏别奸雄差德行审权变下略陈道德察安危仁义权谋之道相为表里参用之黄石着之於前子房行之於後皆二道之相济也幸承师问请因是而论太公六韬之法焉呜呼郁郁乎洋洋乎洸洸乎周文王武王之治也纪於书咏於诗杂出於传百家之言昭如也有道德焉有仁义焉有礼乐焉有教化焉有法度焉其休功骏烈裕如也其深恩美泽蔼如也其典章文物灿如也其纪纲制度炳如也其所以治天下之法何其仁其所以除天下之暴何其义虽寥寥千百载之後可端拜而议焉然尚有可疑者今兵家者流有六韬之书文武太公答问之辞也有文韬有武韬有龙韬有虎韬有豹韬有犬韬自文师至战步其二君一相军旅答问凡六十篇以至兵车楼橹粮草器械山川险要风云天象无不备论而详说其间又杂以权谋之言夫诗书亦文武之书也六韬亦文武之答问也何六韬与诗书相反戾之若是耶岂文武之功兼权谋而用乎抑非太公所作而後世好事之人妄传乎试折衷之夫仁义者常行之道权谋者辅助之术时可以用仁义则用之时可以尚权谋则尚之譬如造大厦焉其柱石栋梁旣已具矣而榱椽楹桷亦存之岂以其微小屈曲而遽废其用哉仁义者栋柱也权谋者榱桷也两不可废也然而仁义为其本权谋为其末是故三代之君有以行仁义之兵而亦参用焉何者成汤之伐桀民有来苏之望亦可谓仁义之兵矣然汤誓之篇乃曰升自陑而孔安国谓从陑出其不意则权术亦用焉商高宗伐荆楚克鬼方与天下除残暴之害岂非仁义之兵乎而商武之诗乃曰罙入其阻而郑康成谓冒入其险阻则权术亦用焉周宣王内修政事外攘夷狄劳徕万民岂非仁义之兵乎而常武之诗歌曰如飞如翰而郑康成以谓嘽嘽然疾如飞鸷如翰则奇兵亦用焉盖其以仁义为本而以权谋辅之焉推是三君之事则文武从可知矣今取六韬之书而观之无非出此也盖王者之兵专用仁义故必进贤退不肖以清其源赏功罚罪以修其政利而无害成而勿败惟以爱民为心此仁义之术也不然何以六韬之篇独首之以仁义耶及不得已而用兵方且选将练卒料敌应变上得天时中得地利下得人和深思而熟计之此权谋之术也不然何以隂符之篇独首之以权谋耶则其兼而用之亦明矣噫向使文王武王非仁义则何以退修文德崇虎来降八百诸侯不期而会云合响应哉向使非权谋则何以破牧野之旅降崇墉之人哉意其必出於太公之言也夫兵凶器也战危事也戎国之大事也故古人必审谨而用之一举而有功则禁暴除乱安民和衆混一区宇一怒而安天下之民用而无功则海内虚耗人民流离大兵之後必至凶年而民受其殃故善人教民七年然後即戎盖如是审也文武当虐君之时思欲有以拯天下之溺而除天下之残然而知兵之不可轻用也故丁宁反覆问於太公详悉细究知其必然故方举兵以除暴孰谓六韬而後人妄传乎仁义譬之五谷可以养生而不可以伐病权谋譬之药石可以伐病而不可以养生文武之时海内未宁知权谋之可以伐病也故以仁义为本以权谋为末而参用之及天下已平四方无事知权谋之不可以养生也遂偃武修文归马华山之阳放牛桃林之野干戈包以虎皮将帅使为诸侯示天下不复用武亦六韬之微意也自斯以降宋襄公弃权谋而行仁义故卒败於泓秦始皇舍正道而专诡谲故二世而亡向使二君知太公之书仁义权谋兼而用之则乌得为三王之罪人乎惟张子房之用黄石亦可谓造其阃域矣承学荒残姑诵所闻以塞明问幸执事裁之
伏羲神农黄帝尧舜之君不忍民之无知而恶其无以别忧其无以生是以为网罟耒耜衣裳舟车杵臼弧矢宫室棺椁书契凡若是者一切便民而近於人情若夫秦自始皇废封建破井田置隶书以更大小篆为纸以易简策後世遵之至今未已斯亦便民也何帝王则圣贤称之以为变通之利而秦则论者讳而不言
知经而不知权则其失常在於乐因循知权而不知经则其失常在於乐更变此古今治乱之所由也古之人君虽乐於更变而不失为盛帝者知经之由也後之人君亦乐於更变而不免於灭亡者其不知经之罪也愚尝为之说曰有天下国家者当在於守经而达之以权盖经非权则泥权非经则悖二者相资而相成苟经之失则权虽有取亦何以为治也哉孔子於系辞序十三卦皆伏羲神农黄帝尧舜之为制愚与其知权也惟数圣人能守之以经故可以为治焉降及後世秦皇帝变往古之制以行便民之法愚亦与其知权也惟秦皇不能守之以经故终不免於乱焉呜呼知其全则昌得其一则亡此秦之知权与上古同而所以异者其不知经常之制也窃观包羲之世无网罟之用而於是为之结绳神农之世无耕耨之利而於是为之耒耜无为市之制而於是为之聚货黄帝尧舜相继而起垂衣裳而治天下作舟楫以济不通服牛乘马重门击柝杵臼以为利弧矢以为威造栋宇以易古者之居作棺椁以异中野之葬为之书契以代结绳者皆伏羲神农尧舜之为也呜呼可谓不知权乎然其所以治天下者皆五常之道也皆相授之制也曷尝作为聪明而失於不知经者乎此所以为孔子之取云尔秦始之兴其英迈过人之才似可以为治其废封建置郡县此皆可为而始皇勇为之而井田之制与封建相表里封建废则井田不可以独存由是阡陌开焉夫封建废而郡县置井田废而阡陌开创隶书而易小大之篆为纸而更简策之繁斯皆始皇以英武而作此伟事也人皆曰简便之路秦实启之而不知公天下之端柳宗元以为自秦始者亦非过论矣呜呼亦可不谓之知权乎然而其焚先王之书销天下之兵尚刻削之政者岂非其骋一人之见而废万世经制之法乎此後儒之所以去之云尔夫上古知权而守之以经故治始皇废经而达权故乱何足怪哉然愚於始皇有所深取者以其可与权而有所深恨者以其不能守之以经故也或曰马迁谓三代之政若循环周文矣秦救之舍质故亡矣数者何足取乎愚曰壮士不复幼东水无复西秦之简便施之於夏商之世则不可若以之救文之弊得其宜矣今欲得以质而救之是犹使壮士复幼而挽东水以西之者亦难矣故愚於此以马迁为庸士而始皇之权可以为後世法或曰何其亡乎曰不知经
元结陆贽言论
扬子云汉末大儒也作法言以凖论语大抵商略古今人物少有许可至论唐虞人材则曰臯陶以智为帝谟论後世之事君则曰谟合臯陶谓之嘉夫自尧舜至於西汉之末凡数千年岂无一人翘然献忠赞襄弥缝以为後世之法哉子云孜孜臯陶以为臣子献言之模范者不为无说也愚尝反复而论之熟矣盖太上有立德其次有立功其次有立言立德之士鲜矣士之生於世当佐人主兴衰拨乱以立非常之功苟为不然则必铺陈利害条别是非明当世之得失而补人主之缺焉观尧舜之时在廷之士如禹稷如益契或以治水有功或以播种有功或以敷教有功独一臯陶者碌碌诸子之间若无能为然舜以不得为已忧者诚以其谟可以治天下国家也考之於书臯陶谟之所载不过曰在知人在安民惟帝其难之知人则哲安民则惠黎民怀之而已然则扬雄孜孜取之者岂非美其知人安民之策乎其後如伊尹之训太甲傅说之诲高宗周公之戒成王无非以此为念也三代而下献言之士云集雾合不可胜数独李唐三百年间有可采者何以言之隋失其鹿太宗举晋阳之网而罗之当此之时咄嗟叱咤所向无前人皆以为太宗能创业矣殊不知一不从魏徵十渐之戒唐何能兴哉盖十渐之戒不过讥太宗之远君子近小人是不能知人也讥太宗之奢肆劳役是不能安民也宜乎太宗听之贞观之治寖寖乎成康之际欤女武为乱明皇提戈藩邸之中而剪除氛乱遂即帝位当此之时人皆以明皇能守文矣殊不知一不从姚崇十事之训唐何能治哉盖十事之训不过陈禄莽阎梁之乱汉欲明皇之知人也不以峻法绳下而愿政先仁恕欲明皇之安民也宜乎明皇从之开元之治巍巍乎文景之上欤然则唐之所以剏业守文者皆由魏徵姚崇能进知人安民之谟而太宗明皇倾心听之之效耳夫以祖宗创业守文皆由於此後世子孙欲中兴王室者岂外是哉自安史乱天下肃宗幸河东於斯时也攻城陷阵折馘执俘专阃外之寄者郭子仪李光弼之徒是矣元结之於肃宗初无肺腑之托也特以当天下扰攘之时自揣其才智不足以立功於当世於是三篇之时议上焉自泾卒犯京师而德宗狩奉天於斯时也陈师鞠旅备御盗贼以清一时之难者李晟浑瑊之徒是矣陆贽初无葭莩之亲也特以当国家艰难之际自度其智虑不足以有为当世於是数篇谏论上焉然结之所陈不过数百言贽之所陈无虑千余言其文简严峻厉汪洋大肆为能切中当时之利病大矣哉虽臯陶之嘉谟魏徵之十渐姚崇之十事其知人安民殆未能远过也请撮其机要而言肃宗违李泌河阳之谋而不能从任诸将征伐而心怀犹豫是昧於知人矣安史之乱来归者戮於独柳之下待罪者毙於缧绁之中是昧於安民矣故结之所陈不过言将士临敌而奔贤人君子遁逃任贤人斥小人乃帝王之常道其知人之谟有如此者国家失於太明太信故力役乞丐冻馁不足苍生危窘贫独流亡其安民之策有如此者德宗任卢杞之奸邪盘固如山祸乱屡作而犹且不悟知人安民果安在也故贽之所言以致寇为羣臣之罪纳谏为帝王之德一酬一诘未尽臣下之能君子小人必辩明而精审知人之谟孰能出其右哉断失於太速察失於太精寡恕多猜祸难滋至必使润泽洪而人心悦安民之谟孰能出其右哉呜呼二子所陈分别利害条陈是非载在青史炳若丹青有不可掩者然撮其大略不过知人安民而已譬如兵家之书千章万句不离乎多方以误之之一句耳使肃德二君皆能虚已听纳以成中兴之功顾不伟欤恭惟主上抚中兴之运祸乱之变又甚唐室之季然则知人安民之谟诚今日之药石也天下之士蒙被朝廷教育者久矣行将淬砺词锋展摩天劲翮效一鹗之高翔然後伏劔束书直扣天阍吐胸中之所藴如元陆铺陈安民知人之谟期不负所学而後已不识先生以为然否
历代之君或以功或以德而受天命也然班彪作王命论以为出於天命唐柳宗元作贞符书以为由於人事何耶
呜呼天人之际未易言也人事得则天命归人事失则天命去是天命即人事也人事即天命也岂人事之外别有天命哉愚尝持是说以观历代数千百载间上自唐虞下迄五季凡所谓尽人事以祈天命者不过德与功而已有德以受天命唐虞三代是也有功以受天命汉唐是也若夫魏晋而下泯泯棼棼例无功德天命亦从而去焉夫受天命以德则以位相禅而天下不以为私以兵相攻而天下不以为暴此无他天地有奉生民有庇也故乱而复治絶而复续必数百年而後已焉以功而受天命则布衣崛起而大业不难成仗劔请命而大勲不难集此无他亦天地有奉生民有庇也故亦乱而复治絶而复续数百年而後巳焉若乃无德与功而欲窃上天之命则近不过於数十载远不过於再传安能绵绵不替如瓜瓞之咏耶请试言之尧继喾而黎民臻於变之风舜继尧而天民蒙垂拱之治揖逊之德为如何也夏之有天下始於嗣舜而传世十有六王商之有天下始於克夏而传世二十八王周之有天下始於伐商而传世三十六王继述之德为何如也故曰唐虞三代以德而受天命者以此春秋之後六国争雄至秦并之而不能守汉高祖起自丰沛乘秦之乱云合响应八年而天下为汉传世二十五历四百年有功於民可知也典午之时南北分裂至隋并之而不能守唐太祖起自晋阳乘隋之乱席卷长驱六年而天下为唐传世十八历三百年有功於民可知也故曰汉唐以功而受天命者以此若夫汉之後而有当涂之魏以至杨氏之隋唐之後而有朱氏之梁以至郭氏之周虽各得正统年号之纪承承不替然取以权谋则人复以权谋取之此魏晋宋齐梁陈隋是也取以诈力则人复以诈力取之此後梁後唐後晋後汉後周是也大抵纷纷籍籍代雌代雄故曰无德无功天命亦从而去焉国家皇天眷命历数过於汉唐艺祖开基受禅同於舜禹削平僭叛混一海宇则有德於天下有功於民未可量也肆及主上运遭艰难未克复平或者归咎於天故执事作为问目以班叔皮王命论柳子厚贞符书下询诸生愚敢不罄所闻以对夫怪力乱神之事圣人之所不言图?符瑞之学君子之所不取若叔皮作王命论是特知高祖之兴五星聚白蛇分而不知诛秦灭项约法三章则有功於民而後受天命者也以是观之叔皮虽世掌史书岂为无失乎然所可为今日道者非柳子厚贞符书而何观其痛隋氏之虐叹大圣之起如三代受命之符一切非之其言曰德绍者嗣道怠者夺岂非以功德为人事耶岂非以人事为天命耶推此则今日之事不过修祖宗之德复祖宗之功彼区区敌国不足患也虽然或者有曰关中天府之国四塞为固王不得不王覇不得不覇愚谓不然创业之君先定於关中人心所系可以卜天命之去就焉若乃中兴之君旣能凭藉祖宗之功德则关中不患不能取也何哉高祖之兴与强楚相抗者屡矣论强弱则楚强而汉弱论勇怯则楚勇而汉怯是以不知人心孰归焉天命孰与焉不得不先定关中以卜汉楚之废兴也故先入关中而强项遂灭四百年之汉始定於此太宗之兴与羣盗相持者亦屡矣论强弱则盗强而唐弱论勇怯则盗勇而唐怯是以不知人心孰归焉天命孰与焉不得不先取长安以卜唐盗之存亡也故霍邑一战而老生就擒三百年之唐始定於此若乃光武之起不过延揽英雄务悦民心以复高祖之业而已是虽决策河北而其後果能安集关中以成中兴之业焉肃宗之起亦不过治兵讨贼委任将帅以复太宗之业而已是虽即位灵武而後果能恢复两京以造中兴之业焉故曰中兴之君旣能凭藉祖宗之功德则关中不患不能取也我主上聪明神武汉光武唐肃宗之所不逮也则所谓功德固已万万於汉唐二君则朝廷之上岂无如冯异辈安集关中乎岂无如郭子仪辈恢复两京乎愚庶几尚及见之
采摭汉唐以来时君世主号令文章所以感动人心者以形容今日制诰之美焉
昔鲁君过宋都呼垤泽之门守者曰非我君也何其声之似我君愚於诏书亦云盖自古仁圣之君发一德音下一制令其所以感动人心使天下乐闻而喜见之者皆相似也如三代之君为训诰誓命周详委曲通上下之情开生灵之惑或导利除害或去危就安或立法审令或遣使誓军当时翕然而奉之後世欣然而传之读诵流布烂然百篇之书播在人口为万世法夫岂必区区类举而後足以为今日献哉请独借两汉而论之高祖之初兴其制诏之可以上拟於三代者屡矣然末有善於约法之诏也其言曰凡吾所以来为父兄除害非有所侵暴何其言之足以感动人心至若是耶当时秦民必有至於流涕者矣向试使陈涉项羽发号施令无是言也高祖之兴谅由是哉光武之中兴其制诰之可以拟三代者亦屡矣然未有善於举贤之诏也其言曰吾德薄不明寇贼为害强弱相陵何其言之切直至若是耶向试使王莽更始发号施令无是言也光武之兴亦以是哉虽然非特此也又有愈於此者唐德宗中兴陆贽为教令而李抱真为帝言山东士卒闻之感激思奋臣故知贼不足平武宗中兴德裕为诏书王元逵等得之皆震恐思効已帝每称魏博功则顾德裕道诏语言甚切於事而能代谋夫如是丝纶一出而感动激昂欢欣鼓舞万口一辞岂非有以顺人心之所在切其情之所宜而然乎恭惟主上禀帝舜之孝思躬文武之纯德所任者皆高宗之佐所修者皆宣王之政重以侧身修行夙夜匪懈仗顺举义将欲囘北狩之銮舆复先圣之境土廼者发德音下明诏抚慰士民激昂在位孝悌之义禀於天性而见於言辞恤民之意出於优为而发於文章三代诰誓无以加矣如明策所谓更生之喜创见之叹诚不知其几何也恭承明问诸生采摭汉唐以来时君世主号令文章所以感动人心者形容今日制诰之美夫赞扬盛化末学鲰生殆不足以措手然敢不竭愚见以道其一二焉窃尝闻汉唐之世王言诏旨不下千数固有足深嘉者以愚观之皆未足形容今日请得以我艺祖故事而证之乾德初王全斌讨孟昶先皇帝觉寒而念征蜀将士遣使賫诏劳全斌等三军之士皆致感泣已而蜀平呜呼此其言之足以动人心激昂忠义之节古未有也我主上廼者下明诏所以感人心而激忠义者岂特汉唐之比哉盖所以祖述三代之宪章艺祖之故事也夫如是乾德之成绩不远而全斌之忠节有继矣中兴之功愚将拭目而见之

[book_title]卷六
钦定四库全书
莲峯集卷六　　　　　　宋　史尧弼　撰论
洪范论上【并引】
洪范之要有二出於天者其数也施於人者其用也天不能言其用故示之以数圣人者知天之意原其数而得其用者也且天之与人其势必不能以相接则洪范之所从锡何如其锡也箕子曰天乃锡禹洪范九畴曰九畴者则天亦不过示之以数焉耳世之不知乎此是以其说不传也久矣诚欲得其传乎必先有以考其数而後得以明其用数与用皆得而圣人之意乃可以见矣作洪范论上下
六经之作有出於人而易知者有出於天而难知者其易知者天下皆可以意推而其难知者虽圣人不能以义起也甚矣说者之惑也举夫不可以义起者而施之於可以意推者之间而不得其要圣人之道遂以灭没不振天之所以畀付圣人者因以晦而不明亦可惜矣且诗之作不过於咏叹而书之作亦不过当时相与诰戒故其意若指诸掌无疑也春秋之予夺礼乐之名数虽若有所难知者然皆出於人之所作是故可以意晓而无难也六经之中惟易与洪范乃皆出於天而有所不可知者而或者乃一以诗书春秋礼乐之法而求之则亦不思而已矣昔者河图之未出九畴之未锡也伏羲与禹之圣盖亦拱手而莫能窥也及夫天之有所畀付而後二圣人者始得以措意乎其间此必有所系乎数而非人之所能与也数者虽非圣人所用心道之出於天下亦非数之所能尽然而非数则道无以见故夫不通於数而论易与洪范者皆一时之曲说而非其实耳然或者犹知以数论易而不知以数论洪范此何也易之为数详洪范之为数略详者显而略者晦是以或者之有所不见也且彼不知夫九畴之数圣人不足之为十而止於九皇极之大不加之於初一次二之间而反列於次五是二者其故必有说也窃尝推之洪范之数盖与河图合河图则施於天而洪范则施於人者也河图之数本於九独五处其中而为之用其所谓五者即易之天五其余八位则五之所统也意夫圣人之初见天下之大事物之衆变故之多而不可以寻常治也是以观天之所为神者揽其要会以制其治皇极之次五而处於九畴之中者盖取夫五之为用而畴之所以有九者盖本夫河图之数加之不可为十损之不可为八而天地事物之理无所不在是也夫然後圣人处其中建皇极以统治之使其彞伦不至於斁以及於乱此洪范之为作而天之所以畀禹也彼不知者则为臆说曰五论人事天则吾不知而遂以论天者为诞如是则行道之人皆可率其私意而作洪范何待天之锡禹之传武王亦可以自陈而何俟夫箕子哉故尝论之知天之数然後禹与箕子之意明知夫五之为用然後皇极之所以列于次五之意可见本乎河图然後畴之所以为九者有所一定而不易其所从生者可考也不然则去道也远矣
洪范论下
洪范其出於天乎曰固也其出於天也曰然则孔安国之说浅矣歆向之以灾异相传而明天人之应也不几於妄乎嗟夫其所谓天者特牵合五行五事庶徵福极之应而为之说尔道之出於天总其要而会其归设为九畴之用举而措之天下以成圣人之事业者歆向则无毫发於此矣且箕子之陈洪范将着其应而已乎抑亦求其可以措之天下者之用也若欲考其应则歆向之说且犹未至而况其所谓措之天下者之用哉盖尝考歆向之书其牵合而有所不至以自乖张其说者盖不少矣然其为妄则莫甚於举皇极以参五事而配之以六极之弱也不知歆向以皇极为何物也哉福旣止於五已分隶事无复余矣独六极余其一而无所隶遂牵强皇极以充之又外引眊与阴而配之夫眊与阴皆洪范所无者不知歆向何从而得也此亦见其妄甚矣且彼不知夫箕子所以列四畴於上列四畴於下而以皇极当其中独於次五始明言王道以为之主此其意盖以皇极赅九畴而无所不统也或者之论旣知歆向之为非矣而断以已说曰洪范百归之五十五十归之九九归之三三者五行也五事也皇极也知皇极之为本其说是矣然曰以一治三三治九九治五十则恐夫箕子之意或有不然也彼盖知九畴之中有相为用者之相应而不知夫不相为用者之俱统於皇极也五行之数五五事之数五五福之数五庶徵之数五其理有相应者故彼得以合之举庶徵福极以应五行五事而系之於皇极而遂以八政五纪三德稽疑为不相应而在数者之外则亦惑矣夫皇极之於天下犹人之有心谓心为无所不治百骸之理不理系於心之正不正则可而谓以心治首以首治足以足治耳以耳治目则理岂有如是哉故尝论之皇极虽均为一畴然以道观之其他八畴皆不过入於形器事物之间而皇极盖居其虚位而无所不治者也苟王道行而极之建则五行之用於物者必得其常五事之见於人者必得其和八政之布於治者必得其理五纪之施於天者必得其叙三德本於中则不悖稽疑定於正则不妄於是庶徵无所致其咎六极无所措其极而五福得以均被天下矣极之不建则反是如是而後洪范之用乃可议矣且洪范之要盖亦简约易晓非若易之道广大悉备而无际有所不可窥者苟知皇极之无所不治则知禹与箕子之意无难也彼或者之说乃欲以一治三以三治九而今之说则曰以一而无所不治夫彼是各以其说而皆曰此禹与箕子之意也呜呼其将何所取正哉天下其独无明者欤於此三者其必有能择之矣
诗论
圣人之於天下所以设为礼乐品节次序绸缪反覆常若迂缓而不迫者此非苟然而已也要使天下之人入乎其中周旋曲折不敢为放恣以消烁其忿戾顽悍难制之气使其性情和平而乐易其心纡徐温厚而不刻方其无事相与优游雍容以居其安其或与之处危亦将徘徊眷顾不忍割去以及於乱夫天下之情惟其忽焉而合者故亦必将忽焉而离圣人恐其忽然而离以及於乱也是以设为礼乐节文而与为久远相得之计故夫迂缓不迫者将以求其眷顾而不忍割去也甚矣夫三代之治其朝廷乡党闺门之间何其文礼之繁且曲也其朝会之际先之以五玉荐之以缲藉而後得入一揖之为简而三揖之为礼再拜之为易而百拜之为礼其卿士大夫之相见必遵之以僎介表之以三帛二牲一死贽其平居相与宴饮乡射必严其齿德之分定其位置以法三光之象币帛觥豆酬酢终日而不乱其宗庙之中伛偻跪起分毫不敢为慢易其大者旣总於朝觐祀享冠婚丧祭而其细又及於进趋步武鸾和之鸣笾豆钟鼓乐舞之数无一不为之疏数之节使其公卿大夫日从事於其间虽其匹夫小民亦於农隙登之公堂合之以大蜡野衣黄冠讴歌鼓舞以尽其欢欣而莫不有文采之序自今观之虽若濡滞烦数而不知圣人所以调理天下使浸之深习之熟乐不至於淫悲不伤於怨而不为变者其权固在於此也盖尝得之於诗虽其危乱困苦而其人犹有徘徊眷顾不去之意然後知圣人所为迂缓不迫者之效至此而後见也且周自幽厉以来虐政弊俗布满天下当时之人非不怨之深切而犹恋恋比物引类称述先王而隐讽之其言常及於理乱犹冀其或闻而改也且其言曰静言思之躬自悼矣静言思之寤擗有摽又曰心之忧矣不遑假寐忧心如酲谁秉国成虽其思之至於自悼自摽而亦未尝痛割以去忧之深而亦未尝一念不在於家邦虽心意繁乱而终复於仁义道德之说周衰天下不宁者数百岁而人终不至崛起以犯上者由此之故也不然忧思而至於割则乱将有不可胜言矣嗟夫後世日相与从事於急迫惨刻而无复有迂缓不迫之治故虽其至尊与至亲之间一有所拂逆至於相背相击亦无复有不忍之意尝思所以反其本者窃以为欲上之人以情接下丁宁而不倦宜必观乎书欲下之人以情爱上眷顾而不去宜必观夫诗庶乎王政可得而闻也
中庸论上
中庸之说曰君子之道造端乎夫妇及其至察乎天地虽今日为中庸明日为君子圣人以为必可至者非其故为是广大以私天下彼盖有以晓然知天下之可与皆至於此也今人有百顷之田不自知其五谷之贵而外慕夫商贾金玉之利使其一旦自取其田而深耨之则其无穷之利岂特金玉而已哉甚矣天下之患莫大於不知有其所有弗能反身而充之以极高明此天下之所迷焉而圣人所以为之率也夫圣人所与天下均者道心之微天下之所以与圣人异者人心之危其自充与自弃之间乃有天壤之异仲尼见其然也故其教无所不受虽其门人不仁如宰我踞傲如原壤可弃而皆不弃者知其所有者犹可与为善也圣人盖因天下以其所有岂能与之以其所无也哉惟能开其匹夫匹妇毫毛之端以至於察天地此其所以博大深远而天下无所逃遁俾天下各以其所有而入於吾教故力不劳吾亦未尝强之以其所无故道易行以至于今不废嗟夫荀况者乃一举天下所有者而尽付於性恶谓桀纣性也尧舜伪也夫使天下自知充足饱满而易入然犹奔放而弗从今乃举其良璞而剖击之彼无所凭藉而以入於善则将荡然肆於恶必矣且所贵於君子者以其能尽性以入道率道以范世也今况之言反若此则况之所学者不知其何为也仲尼之道传至孟轲轲之心惟恐人求之於远而不自反其所有故其诱人也皆以圣人之事期之自取诸身推入於深微之域是以坚持四端之论而专斥义外之说要以广容而博受俾人各率其毫毛之端以入於中而已非求立论也论性之争不自於孟氏而实起於况道本无异故不争况不探其端而务为立异论论不当而争遂起扬雄韩愈纷然失其真自况始也本於太高而反失於太卑求异於孟子而反有叛於孔子是亦过矣且尧舜禹汤文武周公之为治天下虽待於圣人圣人亦有待於天下彼盖取中於民还以导之要使避恶就善斯已矣夫五帝三王周孔之所用六经之所范围皆所以使天下之性归诸道而止况之书亦知帝王周孔之为尊六经之为贵而乃甘持性恶之论是反尽其所尊贵者而搥提之矣且今天下皆知申韩杨墨之为异端而共击之而况也倚吾墙反有祸於吾教夫万金之家盗其千金而不足忧狡隶悍妾无故窃其一金则深可虑何则祸自内者所丧大也义外之论君子且深惧而况於性恶乎使世不从况则已使世而从况之说则为善者苦其难必曰吾性恶矣不可为矣有志化天下者必曰其性恶矣弗可化矣喜刑名者必曰人性恶矣刀锯於是乎用矣尝恐其害之至於此故特举而论之云
中庸论下
中庸之道万世之所通行而不可违者也故圣人之在上也举是道而措之於用使人油然而皆化圣人之在下也歛是道而施之於教使人默然而皆识尧舜禹汤文武成康之际措之於用者也故修诸身谓之执中观於民谓之取中举而措之谓之用中又大为之名谓之皇极当时圣人未尝不本乎此以化人而当时之人未有不由此而得为君子者故能刚不吐柔不茹寛而有制从容以和行之当世而无弊矣此唐虞三代之士俗所以为大过人也欤晩周之衰斯道不复行於上矣故孔孟汲汲以诲其徒敛而施之於教而其说曰中庸其至矣乎民鲜久矣民旣鲜则卑者必入於汚高者必入於僻智不制而至於诈勇不学而至於荡圣人忧其然也故极高明以导中庸而躬率之要使天下皆入於中庸而不为小人之无忌惮是以独取顔氏之子为庶几不取狂者之过而深嫉乡原之害德以为天下之劝焉呜呼圣人之欲行中庸之道甚切也有人焉於中庸则过然犹可以入於善则圣人虽无取而犹或可取也又有人焉近似中庸而反有害於德则圣人之所切恶而不可复教矣狂狷之徒是过中庸而犹可为善者也乡原之徒是近似於中庸而有害於德者也执是而论西汉之士斯可得而议矣汲黯之直萧望之之刚得非近於狂狷者欤郑庄之推贤倪寛之下士韦元成之谦逊平当之通明得非入于乡原者欤何则汲黯之面折廷诤可以为直矣而失之戅萧望之堂堂折而不挠可以为刚矣而失之太刚而必折虽可谓贤而於中庸则过岂非嘐嘐有大志狂而进取狷而有所不为哉彼郑庄之流则异於是矣屈志以下贤弃产以市义郑庄以此为善而力行之卑体以下士循默以远名倪寛以此为善而力行之疑若近似中庸者矣然二人处武帝之世庄有趋和之讥寛有封禅之请是失之佞也其可以之入德乎避侯以为逊自劾以为谦元成以此为善而力行之逡巡而有耻坚卧以辞封平当以此为善而力行之疑若近似中庸矣然二人处元哀之间元成不能守正平当无所建明则是失之懦也其可与之入德乎然则是四人之为善不过同乎流俗合乎汚世奄然以媚於人者而已由是观之汲黯望之虽过乎中庸然而用心之刚有圣人而引之犹可复也彼四子之所为自以为善而固执之不知其失之佞失之懦没溺而不可复返虽有尧舜不可化之於道矣兹不亦乡原之害德者哉使之用於世必无益於成败之数而汲黯望之之贤犹足以为近古社稷臣此孔孟之深疾夫乡原而或取於狂狷也欤呜呼圣人虽不轻许人以中庸而欲使天下尽入於中庸之道其所以望於人者皆欲其刚不吐柔不茹如唐虞三代之士俗而後已也至於狂狷犹或取而於乡原则深疾之学者之志於道者其可不求其意哉
尧言布天下论
圣人之为天下何其道之神用之妙也以其一身处乎巍巍之上以其一心运乎茫茫之中而意有所趋治有所向虽四方万里之远不崇朝之顷捷然如影响之必从使之治则治使之化则化而不敢有後是岂待于谆谆然令之而後从哉此其道之神用之妙所以鼓动其心者有不在于言而其效之速施之博又有甚于言则其为言也不亦大乎若是者虽非言而谓之言可也昔者尧之治天下未尝有一言加乎民也而夏侯胜以为尧言布于天下窃意其道之神用之妙其鼓动天下者虽不在于言而其效有甚于言欤独不观夫天之所以成四时生万物乎确然而不见其动也寂然而不闻其声也疑若天之所无为也及其运也吾欲生物则春为之荣吾欲长物则夏为之秀吾欲揫物则秋为之肃吾欲蛰物则冬为之藏至于日月为之照临风雷为之鼓舞雨露为之滋殖雪霜为之坚凝是数者皆从焉而不敢违虽毫忽之间皆不爽也而天下实运之夫天亦曷尝有言哉而其道如此其神用如此其妙则甚于有言矣故吉凶祸福之间天下之人兢兢然常若天之日临其上而戒勅之祗惕警惧而不敢慢也是天之所以言于人者无所往而不存矣孔子曰大哉尧之为君也惟天为大惟尧则之荡荡乎民无能名焉尧之圣岂有他哉本乎天道而已矣以天之所以言于人者如此则尧之言布于天下者从可知矣夫尧之时昊天之象羲和司之洪水之害鲧禹治之贤能之举四岳任之百揆之职虞舜总之而尧未尝有所为也曰吁曰俞曰咈哉曰钦哉曰往钦哉其所言者是数语而已非有所谓布于天下者也然欲明俊德则俊德明欲亲九族则九族亲欲平章百姓则百姓昭欲协万邦则万邦和欲於变黎民则黎民变是数者尧未尝训之以一词以求其如此也而其意之所欲至有不期化而化不期率而率者岂非其道之神用之妙不动而章无为而成有甚于言欤是以七十年之间天下之人从其化而不敢违惕然常若帝尧亲临其家晓之相与尽入于仁寿之域至于画衣冠而不犯则是七十年之中尧未尝一日而不言言未尝一日而不布于天下而何待于哓哓然而告之哉是以圣人不以言为教而以不言为教敛其神道妙用而默运之以磅礴于天地之间而施及于四海之外则其言布于天下者广矣是以内而精神之运心术之动无非尧之言也外而礼乐之作法度之备无非尧之言也自是而动容周旋以示天下之仪施设措置以成天下之治无往而非尧之言矣何待出于口而後为言哉彼不知者乃以都俞吁咈为尧之言此知尧之粗者是不知尧言之布于天下者在彼而不在此也此尧之所以配天而列圣所以不可跂及者欤而或者之论昧于夏侯胜之说而遂指尧为能以言布于天下夫三盘九诰之作孑孑然沥心腹肾肠以告于人之不暇此乃商周至变之事岂陶唐甚盛之举哉胡不观有虞氏未施信于民而民信之夏后氏未施敬于民而民敬之盖亦尽行尧之道而已由此观之治至于道之神用之妙而能以不言之言而布于天下治之至也中庸曰上天之载无声无臭至矣呜呼其尧之谓欤
唐虞三代纯懿论
所以致天下之治在道所以行天下之道在心古之圣人修之身举而措之天下国家至粹至美而丝毫之无杂至久至远而须臾之无间夫岂有他哉其心术之妙见於天下有不可得而名言者天下之人见其然而昩其所以然也於是言动求之而不得礼乐求之而不得度数求之而不得则以为圣人之心或几乎隐而不知其心术至粹至美至久至远者未尝不行於日用之际未尝不行於天地之间凡所以育万物而抚四海者盖无往而非纯懿也岂可以言动之端礼乐之具度数之末而求尽其妙哉深知乎此而唐虞三代之所谓纯懿者如取诸目如指诸掌王道之论有未尽者请因而毕之纯懿之道帝王之心也其本出於心其用达於天下尧不得之无以为尧舜不得之无以为舜禹汤文武不得之无以为禹汤文武然而天下之人皆知纯懿而不知其所以为纯懿者不能论圣人之心故也夫纯懿之在心而不在政自心而发於政则唐虞三代之纯懿可得而见也自政而求其心则唐虞三代之纯懿不可得而见也尧之理隂阳舜之叙百揆禹之修九功汤之正六事文王之和庶狱武王之范九畴天下之事无不毕举当是时民休而不役刑寝而不试礼乐则兴学校则辟此皆其纯懿之发於政者天下可得而见也至於正心诚意之本修於宫庭屋漏之间勤於夙夜旰食之际诚明以得之中和以养之仁义以行之礼乐以文之其於为善动容周旋颠沛造次无一毫违於道者及其发於至幽而见於至着也不令而人信不威怒而人感无声臭之可接无始卒之可穷此其纯懿之本於心者天下不可得而见也故尧之心见於钦明其所以钦明者不可见舜之心见於濬哲其所以濬哲者不可见禹见於无间所以为无间者不可见汤见於日跻所以为日跻者不可见文武见於式孚下土所以为式孚者不可见夫是以其用不可测而其功不可穷非真心之如此而动如此而静如此而始如此而终一於纯懿而不可见者孰能与於此哉由是言之纯懿之心唐虞三代治天下之妙用也论唐虞三代之纯懿而不论其心是言乾而不言健言坤而不言顺亦不穷其本矣且三代之时已与唐虞之时异三代之治亦与唐虞之治异然言治必曰唐虞三代岂非以其心同於纯懿而不可以异欤是知言心之道岂独唐虞三代为然哉後乎此有圣人焉亦不出乎此矣然而不能者非不能也不为而已故汉高祖杂於纵横文帝杂於黄老武宣杂於刑名光武杂於?纬是则汉之治失於杂而不为纯懿唐太宗怠於贞观之末明皇荒於开元之末宪宗惰於元和之末是则唐之治失於末而不得为纯懿非失於治也失於心故也向使汉之君移其杂好之心而一於道唐之君移其慎始之心而一於道虽不可以望唐虞三代而其用心岂不庶几於尧舜禹汤文武之万一哉且孔子顔子皆不用於世者而孔子则曰文王之後文不在兹顔子则曰舜何人也有为者亦若是岂非同其道故耶岂非同其心故耶夫惟圣人之道同故其心同孔顔犹同於舜文况於有天下之君而以唐虞三代纯懿之心为心则与尧舜禹汤文武之盛易地皆然矣
周秦之士贵贱论
举天下而驱之以道则天下之士必将相率而入於道举天下而驱之以利则天下之士亦必将相率而趋於利士以道为务虽欲其贱不可得也士以利为务虽欲其贵亦不可得也夫士非能自贵也道之所在何往而不贵士非能自贱也利之所在何往而不贱然是二者皆本夫上之人驱之上之所驱则下之所必从是必然之理也由是观之非士之能自贵而自贱亦非道能使之贵而利能使之贱其所以为贵贱者其权盖在於上之人也扬雄曰周之士也贵秦之士也贱呜呼是皆当时驱之使至於此欤盖尝论之周之君举天下而措之於不得不为道之地秦之君举天下而措之於不得不为利之地士之所以为贵而所以为贱者其故盖出於此也且周之所以驱之者盖可见矣昔文武成康之致治其朝思夕虑惟以正天下之风者何其详且尽也党有庠遂有序家有塾天子有辟雍诸侯有泮宫天下之人其入则有家塾其出则有辟雍泮宫而小则有庠序是无适而不学也其朝夕之所游泳耳目之所观听起居饮食未尝一刻不在於孝悌仁义礼乐之间是无适而非正也及其取人也宾之乡闾论之司马升之天府六德有所不正六艺有所不备者弗升也其试之以射容体有不比於礼进退有不和于乐者弗取也其登之於朝有一言之失中有一行之未尽者弗用也其幽隐僻陋之中有抱道怀德之士天子则安车束帛以招来之诸侯操币执贽以就见之其所以驱之者如此则天下之士相率而入於道者必然之势也若夫秦之所以驱之者则不然使之以术诱之以赏贵之以法其用人也非使之屠戮人则使之倾覆人也吾欲事游说若之口不利而辞不险者不用也吾欲辟土地若之不能屠人邑而践人城者不侯也吾欲破军杀将若之首虏不多者不赏也设为十二级之爵苟无尺寸之功虽有周孔之才曾闵之术不是选也其驱之者如此则天下之士相率而趋於利则亦必然之势也士苟入於道必自重而不轻故周之士三公有所弗屑万锺有所不就诸侯有所不见晋楚之富有所不居而惟道之务夫如是奚而不贵士苟趋於利则必惟利是徇而无所不至故秦之士闾阎以公乘侮其乡人郎官以上爵傲其父兄其甚者至为穿窬斗筲之事而不以为愧夫如是奚而不贱由此观之非周之士能自贵也非秦之士能自贱也其上之人驱之使必至於此也及周之衰自幽厉失道至春秋之季数百年间王泽虽已衰微当时之人犹据礼守正以风其上其言纡徐婉美乐而不流怨而不伤怒而不戾悲歌忧思而终无犯上难制之气凡此者皆入於道而可贵者也是驱之以正之效也及秦之衰天下豪杰恣睢之士释耒辍耕徒手击搏环向而攻之秦以不祀凡此者皆入於利而可贱者也是驱之以不正之效也抑尝历考古今之变而观之前乎周驱天下者盖无不正後乎秦驱天下以正者则亦寡矣曰三皇曰五帝曰夏曰商虽其时之或变详略之或殊而其所以为天下者盖无以异乎周也故其当时之士无有不贵者也自秦以来西汉御臣之法重故其士相率而为委靡之俗东汉聘召之礼重故其士相率而为沽激之行魏晋之君贵庄老故其士尚浮虚而不适於用隋唐取人以辞章故其士务华藻而不由於正其弊也西汉以乱东汉以亡魏晋隋唐天下何其纷纷多故也然则为天下者可不谨其所以驱之者哉

[book_title]卷七
<集部,别集类,南宋建炎至德佑,莲峯集>
钦定四库全书
莲峯集卷七　　　　　　宋　史尧弼　撰论
五帝其臣莫及论
圣人以神道役天下非特使天下可由而不可知可知而不可议虽贵为大臣而所谓天下道德浑备之士吾能默然运之于不可知之间而使之自尽于天下以助吾为治而卒不知其所以然者何也盖役人者道全于神圣之妙而役于人者道偏于职业之间夫道一而已大者得其全而为君小者得其偏而为臣是以天下之偏者必聚而求合于大全之君以为之用为其君者能廓吾大全之神道而默然运动其中故在上者得以优游无为而道常有余在下者谓之服勤而道常不足此天下所以不劳而治也故晁错曰五帝神圣其臣莫及夫五帝役人故其道全其臣役于人故其道偏君臣之间职此而异矣呜呼五帝之时天下淳风未散也天下之人皆君子也皆道德之士也其间与人主大有为而天下推其贤者必其英伟矫拔之人也有如是之臣宜必有大过人之君如五帝者以运其材智使之常为我用而自以为当然而不逃吾神道之中苟非君有所过之臣有所不及畴克尔哉今夫大匠指挥百工而无敢不从其令者因其智能技巧有以过之也五帝之治天下亦若是而已故立制度风敎化使天下陶至治之盛未足以窥其妙用也子万灵柔远人使薄海内外浃吾恩而渐吾泽未足以观其妙用也其妙用常存于不可见之间能使亮功熙载之人可以为之用不可以企而及此神道之至也孟轲有曰充实之谓美充实而有光辉之谓大大而化之之谓圣圣而不可知之之谓神神也者妙万物而为言见于施设而难可名极天下之至精通天下之至变道至于此无以复加矣而五帝之治天下一本於此故其时也斯圣人者端然于法宫之中未尝动容变色而能运用夫风后重黎与夫四岳九官十二牧之徒绰然而有余雍然而有序而天下之人莫能窥其界量及成效已见而当时亦不自知其为神其妙用可胜言哉是以仲尼系易至神而化之必归之黄帝尧舜固其宜也彼为风后为重黎为四岳为九官为十二牧使之穆天縡经国体则固其所长至于神其道妙其用则在所不能故五帝之所以显诸仁其臣可得而能也五帝之所以藏诸用其臣不可得而能也能其所易而不能其所难不及其君也可知矣五帝之道何异乎天地之道也天以神地亦以神故育万物而不可得而名然星辰雨露皆天也而终不可以侔天之大山川丘陵皆地也而终不得参地之厚故五帝之臣终不可以及其君然而其君虽过其臣天下後世皆以为过而五帝不自以为过闻其臣言则惟恐不及此又其过人者也嗟呼後世之君非无聪明睿哲之资非乏勤鋭希慕之志而终不能跻五帝之万一者盖其臣负其才而欺其君为君者复无微妙运动之术以临其下上无所长下无所短此莽操所以亡汉仲达所以倾魏也其甚者希五帝而反乃违戾或矜材鬻智以求过其下而自谓神圣或设边幅厓岸以待其臣而自以为不测不知已大失圣人之意是岂知有心无心之间哉以是而治天下其五帝罪人欤由是推之帝王之王天下必有以过其臣然後其才可得而运用非过以才也过之以道也後世之治虽弗逮五帝然亦有可观者观汉高祖度量汉光武沉几过其臣唐太宗英略过其臣故能运用当时人才以取天下彼晁错得之而未尽何待圣人之浅而自叛其说也七国之反请帝自将无乃前日自亲之策乎然腐儒曲学不论五帝所以取天下而区区陈晁错之失盖亦疎矣
泰伯可谓至德论
君子之於天下不求其德之可见而求使其德之不可见是以功足以及百世君子於此辞之而不为泽足以被万物君子於此避之而不居寜举而推之於人使天下受其赐而已不与焉此其用心不亦甚大而其为道不亦甚远也欤吴泰伯之将逊商之将衰而周之将兴盖可必也以泰伯之兴而得立於天下其功之可以及世而泽之可以被物者亦可必也而泰伯方且逡廵固避若无能然必举而逊之王季以待文王之兴宁使天下被文王之道而已不与焉此其志在於天下而岂屑屑然逊国以为高逃名以为美哉孔子曰泰伯其可谓至德也已矣三以天下让民无得而称甚矣世之人不足以知圣贤之意则以为举当受之国而与不当受之人此人之所以难能者既有逊国之实而深逃逊国之名此又人之所难能者而遂以此为泰伯之至德夫举国而畀人好名之士可得而能也有其德而辞其名遯世之士亦可得而能也泰伯之德岂好名而已乎抑亦遯世而已乎是二者皆不足以为德而况所谓至德者哉方太王之居也周之王道虽未行於天下而天下之心已归於周矣君子幸而出於此时岂不欲有为於天下哉使泰伯於此奋然以周家之业自任天下必不以我为贪使王道自我而成天下必不以我为专而泰伯则不然以为天命之归有待於文王天下之人方陷於涂炭亦有待於文王寜使王道待文王而行不必其行於我也使王业待文王而成不必其成於我也於是脱然舍去其所当传之业而不以为嫌远托於蛮夷之地而不以为陋以成文王之德於天下率天下之诸侯环向而惟文王之归举天下之民无有远迩莫不均被文王之泽而周之勲遂大集於天下此其心岂逊之以位哉亦逊之以德而已岂特为周室哉将以为天下而已及夫王道既已行王业既已成天下皆知其为文王之功而已不与焉此岂寻常逊国以为高逃名以为美者可希其万一哉是知以天下逊於人犹可能也逊而使天下蒙其泽所不可能也泽及於天下犹可能也泽及天下而使人不知其泽之所从不可能也非天下之至德其孰能与於此哉昔之以位逊人者非一矣尧之於舜舜之於禹以天下逊者也伯夷之於孤竹子臧之於曹季札之於吴以一国逊者也其事之大小不同故其效之浅深亦异今泰伯之逊不过区区之七十里之国而已而孔子乃以天下逊归之此与伯夷子臧季札逊一国者何异而乃加之以尧舜逊天下之名何哉尝闻之孟子曰以天下与人易为天下得人难君子之不以天下轻授人如此故尧之逊为天下得舜也舜之逊为天下得禹也今泰伯之逊是为天下得文王也此其用心岂非尧舜为天下之心欤尧於此使舜之道及於天下舜於此使禹之道及於天下而泰伯於此亦能使文王之道及於天下此其所收之效岂非尧舜及天下之功欤逊行於蕞尔之国而其道大被於天下虽谓之天下逊其谁曰不然是以伯夷之逊人不过称其清子臧之逊人不过称其节季札之逊人不过称其义而泰伯之德至於民无得而称岂非其道之在天下有不可得而名言者欤虽然泰伯所用之心所收之功与尧舜同而其所遭之事则与尧舜有大相远者尧舜之逊也当德业之已成天下之全盛而舜禹又皆有已试之功故尧舜之德可得而见也今泰伯之逊也当德业之未着天下之未一而文王之方幼又无已行之验故泰伯之德不可得而见也孔子之定书於尧舜之逊止直着其事而未尝论其所以然岂非以其显而易见也欤至於泰伯则不然必断然表而出之曰至德以明示天下後世呜呼泰伯之心非吾圣人其谁明之
曾子论
道之难言也久矣不可以一言而求其几也使其一言而可几也则圣人岂不欲尽言以告人哉圣人惟急於告人是亦尝有言矣然其为言亦不过举其端而深托其意使人探焉而自知浅深随其所受而得斯已矣其所以为言者盖未尝指名其实也非不欲指也而有所必不可也昔者虞夏商周之君始举其所谓道者而明用於世而犹未着於言也及商之衰文王适当其时有所廹於中而不能自已者於是始观隂阳之变以为易始见於言矣犹未施於教也及春秋而天下之不幸无有尧舜禹汤文武之主而人亦不复有知此者是以孔子隐而有所不忍而必至於为教凡天下之教盖自孔子始然而未尝定其所以为教之名今夫欲制器於天下而独指物以为用则其用必将有所穷而不可以及远惟其能设为方圆而虚之以待天下之器故吾之方圆无穷而器有尽彼虽百变而终不离吾方圆之域圣人之教亦犹尔矣天下之人孰能不日由其仁义孝弟礼乐而行者而圣人终未尝指人以吾道止於此尔其如此而为仁义如此而为孝悌如此而为礼乐也盖亦尝因问而应之矣且应者不同而亦未尝立为必然可指之说要於其终俾各有得焉而已尔是以天下视圣人如天之恢然不可指名以一而物亦无所遁者孔子曰女以予为多学而识之者欤非也予一以贯之虽然言其贯与一矣其所以为贯与一者终莫可得而闻也然则圣人之意亦可见矣顔囘伸弓游於其门可谓得其深者而亦未尝见於言也至曾子始举一以贯之之理而指为忠恕以告门人或曰门人之不可深告故告以近似者盖尝观之曾子之见虽不止於忠恕而其所性则有近於忠恕者故其言若此其几以一言之几而言圣人之道者盖自曾子始子思学曾子者而始指为中庸孟子学子思者也而始指为性善夫忠恕中庸与性善三者孔子虽尝言之然而未尝指是为吾之要而三子始各取其一夫弓人之子或习为箕而豢鹰之家或至於薰鼠何者其所习者然尔今天下之人莫不知孟子为性善之论而不知其源流出於曾子无怪也且邦之兴亡其变也有状宜可以言尽者而圣人犹曰言不可以若是其几而况夫圣人之至者而可几也哉故尝谓曾子孟子之说固天下率从之易矣然常恐夫学者之昧其致道至此而或分也其可以不深思之欤
墨翟论
孔子没杨墨始鼓其说以率天下当是时人惟杨墨之知至孟子始奋而辟之曰杨氏为我是无君墨氏兼爱是无父无父无君是禽兽今天下之人亦从而和之曰是禽兽也夫墨与杨其君子欤其小人欤其为道必有所据依其说亦必有所本矣甚矣瞽者之暗於明也人曰此东西也而谓为东西此黑白也而谓为黑白彼盖未睹其实也今之从孟子者亦犹尔矣夫君子之斥邪说岂苟然也哉淫辞必求其所陷邪辞必求其所离而後得以致其攻今也特随人以辟杨墨而实未能明知其所为非也使天下不幸复有杨墨而不能以自决是将反为其惑溺必矣故夫君子者必求晓然知其端而无务为相应和之说庶乎其可以有守矣且杨之道不若墨之盛也自战国至秦汉以孔墨为一是以墨之书至于今不废故尝求之墨氏之初盖学圣人而亦有所措於世者惟其所见之颇僻遂陷於邪途而不反流於禽兽而不知也昔者上古之世其人鄙陋质野荡然如兽之在圹不知所适从惟各任其性情而不知有上下长幼亲?之分圣人恶其无间忧其终之相贼杀也故因其尊卑隆杀而设为绸缪委曲其口腹耳目周旋进退以至於床箦几席之间无一不为之等差而人亦终日安行之无以异於饮食起居者是亦足以见夫礼义者乃人之性情见於节文而非节文之外复有性情也彼墨子者乃始患其然而更欲合其爱而使无差等其意谓人之爱一而已不可分也而不知其混并以入於乱也故孟子诋之曰天之生物使之一本而夷子二本故也荀卿亦曰一於礼义则两得之一於性情则两失之儒者使人两得墨者使人两失也夫惟一本故能两得惟其有二本而始两失之矣圣人之道虽一於内而必有别於外此其所为两得而彼乃欲以待人者而待禽兽待於兄者而待途之人兄为亲而途人为踈人为贵而禽兽为贱各有分也苟以待其兄与人者而待途人与禽兽既以失其分反而论之是以途人待其兄而禽兽待人此不亦两失欤孟子之时申商仪秦惠施之徒非一矣而孟子未尝排之其论仪衍之为非盖因问而发独於杨墨乃若是切齿而於墨尤详者岂非以其两失其本以乱人之性情破坏先王之礼义为天下祸至深也欤
苏秦论
昔之圣人将立事於天下必先有以变而通之而智者之所以为智亦贵夫利而行之天下之事惟其能有以变而通之利而行之而後无所不济嗟夫苏秦张
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>