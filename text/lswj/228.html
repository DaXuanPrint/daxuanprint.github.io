<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,北溪外集,北溪大全集全文在线阅读,北溪大全集全文在线下载,大玄古籍书库">
<meta name="description" content="诗文集。南宋陈淳撰。50卷。凡诗4卷，书问1卷，问目3卷，记序2卷，说3卷，题跋1卷，杂著3卷，讲义2卷，辩论2卷，书13卷，答问8卷，札子6卷，祝祭文2卷。又外集1卷，载有关陈淳的志铭祭文。集为其子榘编，淳祐八年(1248)薛季良刊行，岁久板毁。元至元元年(1335)、明弘治三年(1490)及万历十三年(1585)又迭经翻刻。《四库全书》据弘治本著录。清乾隆间陈文芳所刊《北溪先生全集》，除收入大全集各部分外，复增《字义》2卷，补遗1卷。陈本于光绪年间重刊。陈淳学宗朱熹且最能恪守师说。诗文质朴笃实，犹如语">
<title>北溪大全集_陈淳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">北溪大全集</span> <br/>
          作者： <span class="inputVal" id="bkauthor">陈淳</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]232792</span> <br/>
          说明： <span class="inputVal" id="bkdec">诗文集。南宋陈淳撰。50卷。凡诗4卷，书问1卷，问目3卷，记序2卷，说3卷，题跋1卷，杂著3卷，讲义2卷，辩论2卷，书13卷，答问8卷，札子6卷，祝祭文2卷。又外集1卷，载有关陈淳的志铭祭文。集为其子榘编，淳祐八年(1248)薛季良刊行，岁久板毁。元至元元年(1335)、明弘治三年(1490)及万历十三年(1585)又迭经翻刻。《四库全书》据弘治本著录。清乾隆间陈文芳所刊《北溪先生全集》，除收入大全集各部分外，复增《字义》2卷，补遗1卷。陈本于光绪年间重刊。陈淳学宗朱熹且最能恪守师说。诗文质朴笃实，犹如语录。集中答问、辩论诸卷，探讨了理学诸命题;杂著中《道学体统》等四篇，及《似道》、《似学》二辩，力辟陆九渊学派;《答陈伯澡》一文则较集中地阐述了他的“道理”、“知行”观。故此集为研究南宋理学的重要资料之一。</span> <br/>
          封面： <span class="inputVal" id="bkimg">Z_18417.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]北溪大全集
[book_author]陈淳
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]232792
[book_dec]诗文集。南宋陈淳撰。50卷。凡诗4卷，书问1卷，问目3卷，记序2卷，说3卷，题跋1卷，杂著3卷，讲义2卷，辩论2卷，书13卷，答问8卷，札子6卷，祝祭文2卷。又外集1卷，载有关陈淳的志铭祭文。集为其子榘编，淳祐八年(1248)薛季良刊行，岁久板毁。元至元元年(1335)、明弘治三年(1490)及万历十三年(1585)又迭经翻刻。《四库全书》据弘治本著录。清乾隆间陈文芳所刊《北溪先生全集》，除收入大全集各部分外，复增《字义》2卷，补遗1卷。陈本于光绪年间重刊。陈淳学宗朱熹且最能恪守师说。诗文质朴笃实，犹如语录。集中答问、辩论诸卷，探讨了理学诸命题;杂著中《道学体统》等四篇，及《似道》、《似学》二辩，力辟陆九渊学派;《答陈伯澡》一文则较集中地阐述了他的“道理”、“知行”观。故此集为研究南宋理学的重要资料之一。
[book_img]Z_18417.jpg


[book_title]提要
钦定四库全书　　　　　集部四
北溪大全集　　　　　　别集类三【宋】
提要
【臣】等谨案北溪大全集五十卷外集一卷宋陈淳撰淳有北溪字义已着录其生平不以文章名故其诗其文皆如语录然淳於朱门弟子之中最为笃实故发为文章亦多质朴真挚无所修饰元王环翁序以为读其文者当如布帛菽粟可以济平人之饥寒苟律以古文律度联篇累牍风形露状能切日用乎否云云是虽矫枉过直之词要之儒家实有此一派不能废也又淳以朱子终身与陆九渊如水火故生平大旨在於力申儒释之辨以鍼砭金谿一派之失集中如道学体统等四篇似道似学二辨皆在严陵时所作反覆诘辨务阐明鵞湖会讲之绪论亦可谓坚守师传不失尺寸者矣集为其子榘所编末有外集一卷载奠祭文志铭叙述五篇亦榘所辑附淳佑戊辰郡倅薛季良为锓板龙溪书院岁久散佚元至元乙亥明宏治庚戌又两经翻刻今所传者盖犹宏治本云乾隆四十四年三月恭校上
总纂官【臣】纪昀【臣】陆锡熊【臣】孙士毅
总　　校　　官【臣】陆费墀

[book_title]原序
北溪大全集原序
道之显者谓之文措辞艰深造语险怪文云乎哉六经乾坤也四书日月也矢口成言下笔成书惟盘诰杂以方言初未尝艰深险怪也蜀之玄蒙之庄如驾蛟螭如攫虎豹文诚奇矣求其显斯道者无有乎尔夫以见知闻知之传有所自来孟子而後斯道显於濓洛濓洛之後斯道显於紫阳一时门人半天下惟北溪陈先生独传????漳南始未获见员以成规方以中矩一聆謦欬红炉点雪查滓浑融观其问目如小戴曾子问随事辨诘毫髪不遗戒惧谨独二箴与朱子箴敬斋同一辙程张吕言仁二辨与朱子辨辑略同一机字义近思录也杂咏感兴诗也篇篇探心法之渊源字字究性学之藴奥诚又与朱子大全文相先後朱子之道学大明於世羽翼之功先生居多当时称为朱子嫡嗣其信然与读先生之文当如菽粟布帛可以济乎人之饥寒苟律以古文驰骤连篇累牍风形月状能切日用乎否集五十卷淳佑戊申郡倅薛公季良锓梓龙江书院岁久佚坏乙亥暮冬幕宾本斋高公念斯文之将坠痛道统之无传遂乃文移有司力请夀梓於是太守张公是其说推理乌古孙公赞其谋遂以庠廪赢奇委学录黄元渊之三山墨庄锼刻而黄又勉斋先生之裔故其奉承惟谨不三月而集事环翁备员教席命序其事生晚謏闻扬休玉立不可得而见之矣所幸者嘉言善行犹未冺焉思昔吾莆陈复斋郑子上黄子洪诸老与先生同在朱门着述今无一二其子孙亦不顾惜使皆如朱公之敬前修勉来学安有奇宝横道侧之叹哉仆於先生之文集景仰也夫亦重有感也夫至元改元腊月漳州路儒学教授莆宓轩王环翁舜玉父序

[book_title]目录
钦定四库全书　　　　集部四
北溪大全集目录　　　别集类三【宋】
卷一
古诗
卷二
古诗
卷三
律诗
卷四
律诗
挽诗
铭
箴
赞
疏
卷五
书问
卷六
问目
卷七
问目
卷八
问目
卷九
记
卷十
序
卷十一
说
卷十二
说
卷十三
说
卷十四
题跋
卷十五
杂着
卷十六
杂着
卷十七
杂着
卷十八
讲义
卷十九
讲义
卷二十
解义
辨论
卷二十一
辨论
卷二十二
书
卷二十三
书
卷二十四
书
卷二十五
书
卷二十六
书
卷二十七
书
卷二十八
书
卷二十九
书
卷三十
书
卷三十一
书
卷三十二
书
卷三十三
书
卷三十四
书
卷三十五
答问
卷三十六
答问
卷三十七
答问
卷三十八
答问
卷三十九
答问
卷四十
答问
卷四十一
答问
卷四十二
答问
卷四十三
劄
卷四十四
劄
卷四十五
劄
卷四十六
劄
卷四十七
劄
卷四十八
劄
卷四十九
祝文
祭文
卷五十
祭文

[book_title]卷一
钦定四库全书
北溪太全集卷一
宋　陈淳　撰
古诗
隆兴书堂自警三十五首
堂中鹤髪老臞臞未能寛泮涣而尔游於汝其独安负米慙子路杀鸡愧茅容汗顔戴履间子职何以供富贵以荣亲有命不可必道义以荣亲古人所无斁茫茫八极内何莫非斯人苟非富道义何异彼黔民人禀五行秀卓然与物异由其逹大经秉彛不容己人为天地心体焉天地同病於有我私不能相流通二程十四五即为圣人徒汝年已蹉跎得无惊觉乎昔者抗厥志欲效顔子复今胡事悠悠反作曹食粟古人用功处步步最缜密胡尔大阔疏践履无其实细味古人书惕焉重深惭循首以至足百无一二三器局事宏大心期勿卑污俗士不必效汝为君子儒百乐不足玩万好俱无益休休事追逐荡志而害德辅仁贵有益谨毋友善柔良心放则死胡为乐佚游克己贵乎严存心大而正改过勿惮吝任道尤须劲知以逹其行行以精其知二者互相发不容偏废之诗蔽思无邪礼主毋不敬二言书诸绅时时与涵泳大学示絜矩中庸发尚絅昔人深工处愿言日三省周翁图太极张子铭订顽吾门礼义宗毋离几席间言人必志圣论学必志道有如讲为邦规模必王佐志一气以动气一志以随持养使清明和平毋暴之血气有盛衰理义无损益理义要常胜毋为血气役始学何所主以心为严师动作必内惧隐微毋自欺心藏隐奥中乘间亦易动须於动之微坚持勿使纵人心甚可畏动炽如奔霆虽以刀锯降不能为之寜居独念无僻境动情不肆圣人然後能学者须敬忌圣人於燕居德容申夭如学者之自持其可惰慢与吉士无妄语德人不苟笑容貌端以庄话言谨而要勿谓善戱谑於我固何尤要知外不严中为之所流开卷必起敬肃容正冠襟如侍圣贤侧亲承謦欬音事事物物间私皆在所涤一裘憾虽微子路必勇克质暴难入德心麄寜配义君看箪瓢人磨礲极醇粹气禀微有偏积习日蕃衍矫厉工弗深其末必犹反今日一念差不即伐以柯明日又重生习熟将如何顔子不贰境如判桐叶然一絶不复续何尝有遗根成汤之盘铭新焉旦复旦未闻作圣功毫厘有间断
闲居杂咏三十二首
仁
仁人之安宅在心本全德要常处於中不可违终食
义
义人之正路中实存羞恶要常由而行不可离跬步
礼
礼者人之门节文自中根所主一以敬出入无不存
智
智者人之烛於我非外铄清明本在躬无容自昏浊
孝
孝以事其亲斯须不离身始终惟爱敬二者在书绅
悌
悌以事其兄温?尽乃情出门惟敬长内外一於诚
忠
忠以尽诸巳其中不容伪一毫苟自欺在我先有愧
信
信以实诸言於外无妄宣要须循尔物何可背其然
父子
父子本天性人伦此其大一言在有亲不可薄厥爱
君臣
君臣本大分天尊而地卑一言在有义不可以为利
夫妇
夫妇亦大端乾男而坤女一言在有别不可欲败度
兄弟
兄长而弟幼夭属之羽翼一言在有序不可事私?
朋友
朋友同门志所以辅吾仁一言在有信不可私狎亲
耳
耳所以司听听正乃为聪匪彞谨勿闻闻之则为聋
目
目所以司视视正乃为明非礼谨勿睹睹之则为盲
口
口所以司言所言必正说非法谨勿道道之为噬噎
手
手所以司执所执必正事回德谨勿持持必为痿痹
足
足所以司履所履必正道邪径谨勿由由之为躃跛
心
心为形之君所主一身政持养常清明百体皆顺令
博学
泛观事物间是理眞卓卓无一非吾事要在博所学
审问
物理本不齐杂然各异分参伍寜无疑要在审所问
谨思
论学取诸友举隅发之师欲自得其传要在谨厥思
明辨
利与善之间微似未易断欲无毫厘差要在明厥辨
笃行
学问思辨者於中莹且精欲实据而有要在笃於行
隆师
师者人之范辨惑正吾疑苟不就有道伥伥其何之
亲友
友者人之辅以善相切磨不取直谅闻其如损德何
迁善
善者性所有不可无诸躬每见必勇迁吾德乃可崇
改过
过者动之差毋容实诸已才觉必速改乃不为吾累
礼维
礼以维其心在心无不敬非此勿言动非此勿视听
义维
义以维其心在心常有制惟为理所宜不狥情所利
亷维
亷以维其心在心常有辨一介不妄取眞如视土粪
耻维
耻以维其心在心每知愧不善临吾前眞如负芒刺
警惰
日月双跳丸一旦复一旦於穆无疆命後【阙二宇】如趱前头只逗遛不勇攻与战当然紧切功一一事散漫便是惰天职天地一罪汉
警滞
宾主辨贵白死生路宜分当克即便克当存即必存直须要脱洒如彼霁月轮超然物累上无复查滓浑不须事黏滞如咬老树根弥年啮不断岂不妨吾仁
丁未十月见梅一点
清清一点玉枯枝絶鲜鲜历历霜林奇未省有此妍雅如哲君子觉在羣蒙先揭之几案上使我心洒然
丙辰十月见梅同感其韵再赋
霜枝秃秃瘦孤英自中鲜出尘寒玉姿熟视何清妍端如仁者心洒落万物先浑无一点累表里俱彻然
忆李友叔皓三首【以所赠墨博雅堂为韵】
君居郭之东我馆亦东郭君已素我心我未一君目时初丙辰秋一见洞轩腹君即就我眠我亦共君读历代故史编皇家新典牍我猎未暇精君记抑何博寒灯窻窍红明月庭隂绿君举口不休我听膝屡促忆从半载余丽泽情方熟胡为一别後终天诀遽作嗟嗟怀若人重搅我心曲
二
君资盖清湛君气亦温暇厌渠市利嚣向我访清洒卑渠世学陋就我咨纯雅肺肠无胶轕襟怀悉倾写谈义信即笃不以吾言野箴过听益敬不以吾为讶授之关洛编昼夜阅不舍窃喜得良朋可与结仁社同驱入德车共策适善马胡此会乖违使我闻陋寡嗟嗟今而後讵见斯人者
三
初见即我赠东京博雅堂再见复我和北窻小梅章此物今只存而人乃云亡有时牵龙尾浓磨发精光恍惚金漆交相与游翰场间或展骚轴熟玩题芬芳嶙峋骨鲠语犹能动刚肠触物即君感感物复君伤藏之不敢轻於以无君忘嗟嗟岂无朋知心鲜其当
自讼
气一志以动志动气益狂辗转互攻击其端何有穷哲人动知几清明常在躬私欲絶微萌天眞湛流通表里皎如日一隙无暧曚
失言箴
言者身枢机兴戎亦出好旣正且中节吉祥以类和正苟发不中忤物立召祸不可言而言夫子戒勿道言轻则招忧子云亦辨早龙门有明箴恳恳岂欺我尔素重所出胡兹失太果策驷非难追噬脐悔自蹈从今臭不同谨谨三缄些
榘子名字义
小子尔定孙来前吾语汝尔今旣加冠盍以成人遇今尔名以榘字尔以方叟告尔名字义尔其敬听受榘所以为方是为法度器极天下之方不能外乎是在人事而言不越乎此理此理根所性其本一而已散诸事物间各各有所止当然不容易万殊而一揆截截有成法方正无少陂圣人安而行所欲不踰此贤者勉而复折旋必中矣学者思圣贤於学亦必以所择要精明所执在固致法皆自中定方非由外至如或非礼视是以不法视於视为不方随物而妄伺如或非礼听是以不法听於听为不方随物而妄应如或非礼言是以不法言於言为不方随物而妄宣如或非礼动是以不法动於动为不方随物而妄往惟视方而明不为非礼倾惟听方而聪不为非礼从惟言方而信不为非礼徇惟动方而直不为非礼适一一守吾法私意无容杂寻絶枉尺为乘戒诡遇合直道范驰驱何行不检押其可者则与不可者必拒交游自正方不随不可去有善者则从不善者必克处事自正方不随不善溺随物则为圆非圆特其偏同流而合污在方诚有愆先方而後圆於圆乃可全旣无一不方斯无一不圆动容皆中礼从心得孔传岂但方之熟实惟圆之安圣法万世在榘尔其勉旃称名惕自省闻字肃反观斯义无尔愧服膺常拳拳
警懦
顔子之克已镆鎁斫空桑曾子毅於仁重担硬?梁子路勇有行劲兵赴敌场孟轲刚不屈砥柱立沧浪嗟哉入圣门迢迢万里长傥非四子才寜不中道僵尔宜变尔质变尔柔而刚
寓严陵郡学王生震欲往四明求师因作谨所之以赠之
我赠王氏子作此谨所之之子何所喜喜有近道资妙龄正弱冠立志巳不卑与之语则解知弗流俗随今闻欲有行问之如何其曰取天下友曰求天下师斯言美则美乃大人之为在子则太早恐非其所宜去圣嗟已远名家好相持师者每异户友焉亦多岐志稚未坚定焉保无转移识嫩未的确那知眞是非同人遽于野懔乎其亦危旣慕圣贤学须循圣贤规圣功有次序躐进徒尔疲非益欲速成孔深阙童讥登高必自下子思端不欺道尔求诸远孟轲尤所嗤小学极纎悉无非固骸肌洒扫进退间三千其威仪子曾与周旋有亏已无亏大学入德门纲条备无遗开端在格物大当致吾知子曾与讲贯有疑已无疑语孟两部书坦坦无嶢崎尽是平实语中藴至宝辉子曾得其趣抑尔猎其皮入道贵有主何须事支离进德贵着实何容慕新奇後生所可畏不在华藻摛亦非记览博亦匪谈辨飞勇往识其正路头不参差终始一敬入絶无傲岸私驱车万里道最谨发轫时豪厘稍有差千里谬莫追志学错所学从心竟相违知止失所止能得之者希康庄大通衢无用径捷窥章韶大雅音不必转调吹美璞要成器切戒浪琢鎚良苖善保养粢盛方可期惜兹少壮力正宜自鞭治一一务下学俛焉日孜孜圣门缜密功不容漏毫丝眞积中欠缺虚劳外奔驰杂乎其胷臆决堕狂与痴不为子行喜抑为子行悲子旣扣我门吾何吝子医不觉写肝肺有此谆谆词此理无强聒姑以诚吾思於乎王氏子念我谨所之
名陈宪友清轩
陈宪於仁智堂之西结小轩植梅竹求名因以友清命之而述其意云
名轩何以清惟有梅与竹梅清清且白竹清清更緑雪蕊破清洒霜操挺清肃至哉双友清格韵眞寒玉伊谁与之友相对淡无欲清心仁智翁妙趣於中足
赠伯翔相师
孔孟不说相於人洞肺肝由也行行如不得其死然括也未闻道其躯难以全赐亿亦屡中执玉俯仰间经礼视平衡下忧倾则奸兹皆以理决初匪由术传刘君以相名表里须相关备道最上格温?厉而安晬面盎於背德人盛容顔论心勿徇形心广体自胖敬吉怠则灭炳炳眞如丹此诀若未喻所阅非神观
赴调归忧时题壁
上林一株木其大千百围栽培自上古婆娑?八维云何岁月老颓衰复颓衰守者勿灌溉伐者交剥椎木根旣不固枝叶何所依心骨又有蠧皮肤何能为安得善场师转回阳春熙变却久悴态如彼正茂时坐令万虫蚁稍托庇命丝嗟嗟难尔必慨然动长悲
秋夜玩月
月出已林杪夜深光更佳可爱满地隂扶踈漏琼花兴来不能寐庭除步百回微吟弄清辉幽意谁会哉
北溪大全集卷一

[book_title]卷二
钦定四库全书
北溪大全集卷二
宋　陈淳　撰
古诗
四十
孔子四十而不惑孟子四十不动心尔年巳及德未就可不汲汲痛自箴
和丁祖舜绿笋之韵
哦风径游卫山峬溢耳謡言如春敷猗猗青青发三叹熟察其调未免麄当年载歌淇水澳区区但取枝叶绿恶知中有至味存爽人神思胜於玉料想厥种未为良校之吾邦君视仆吾邦此君最佳处惟在根萌毓坤腹出尘妙质莹无疑彻骨不容疵纎厘地灵精白气所孕圃师培壅工弗施火行用事正炎郁故遣特特清南垂钻泥苯?伸蛰龙轧石胧肿亚卧狮蓄节正直巳不拔藏心塞实如无私新班黄甲固脆润半露青簪犹珍奇雨余荷锄试一访頴頴竞脱毛囊锥发封奏之金错刀片片逐刃滋琼脂未数氷谷素龙肝岂逊金墉白云芝天然真味本自足不待滑瀡甘以饴烹煎燔炙无不可论材宜为百品师疏肠涤胃扫烦秽侑巵赞膳功谁知九飣盘中若得此方贡诸羞特余子箪瓢陋巷时相逢炳腹琅玕焰欲起从知种种山海腴那有似此清中癯吴蓴楚荇傥埒美恰类?【音麦历酪滓也】拟醍醐猫舄班孙眞徒胥何复敢校荣与枯信哉超越天地炉君子之德他所无
和丁祖舜二月隂寒之作
东皇涖事已告半农村恰恰脂田车胡为元冥尚偃蹇暗弄威权未退斜阿【於今切】最痴锁乌脚阿香亦懒?龙芽竟日欲雨竟不雨号寒往往悲啼鵶原苖缩澁鲜生意且悴且腐眞可嗟皇天本自爱下氓隂阳舒惨元不差不知当轴爕理人此剂得之谁氏家傅霖遁迹莫与用邹律束手难为夸安得巨力挽天河洗净妖气无蘖芽放开和气充人寰均敷菽麦荣禾麻同作尧民含哺乐毋但独醉盈畦花
晴和再用丁韵
膏霖漑注旣优渥璇穹顿扫顽云车沉香久郁悉清豁无复沴气东西斜金盘拥出三足乌赫赫耀目伸爪牙融融熙熙遍林谷鸣有喜莺无愁鵶东阡土脉浸温畅颇颇释我农人嗟壮者举耜趾相摩少者行饁肩相差乃知乾元父万物仁育两间同一家太和生生终莫遏不容痴寒固骄夸残隂曀曀终必退安能掩轧壮阳芽日涉老僊忧民隐诗词恳恻如黄麻料对兹晨少慰怿行歌幽颂笔生花
西征铅山遇霜
年来五十筋力衰不耐风霜不耐雪手为寒凋可鑢磋足为冻冽如刀切泥泞跋涉负涂豕硗确陟降蟠山鼈欹行横行又跳行忍痛忍饥复忍渴此劳此苦岂再堪焚舟之战惟一决
遭族人横逆
顔子有犯不之校胷怀洒落氷雪融孟轲横逆必自反律已程度严秋霜君子於物本无闷小人胡尔好有攻矧今薄俗抑又甚絶无礼义争豪强大伦大法毁瓦砾小计小数横干将背面反覆盖常态是非毁誉无定章朝为懿亲暮仇虏外结同好中豺狼奉之屈膝转揺尾挤之下石仍挥枪喜跻跖蹻夷齐上怒黜皋益共鲧傍要之搃搃皆吾外於我内者庸何伤逹人大观等毫毛不为欣戚留心胸刚应以柔逆以顺噪应以静暴以?红炉点雪不少凝曲直胜负何所量况乎他石可攻玉火经百链金始刚坚吾志节熟吾仁理义之益端无穷
上赵寺丞修学释菜会餕
嘉定四年日在房赵侯来守南清漳下车百事所未遑先务化原修泮宫发帑市材鸠衆工改偏易陋规模洪大门复旧正当阳直挹名第眞仙峯泮渠下疏清波溶时与潮汐相流通两廊轩轩如翬飞朱栏翼之森卫防讲堂嵓嵓峙中央高明洞豁无暧曚东西两舍夹其旁扉楹新厰标祠堂诸祠畴昔乱无章从今一正嶤相望东祀无极濓溪翁浑沦再辟如羲皇二程从而大发扬千载絶学始有光文公继之撷精刚发挥大学明中庸善集诸儒粲朝纲金声玉振眞珑此邦况又旧游乡流风遗泽尤洋洋合为四座俨顒顒卓示师表开羣蒙女令圣门知所从无徒自弃甘面墙西祀唐人相国常【名衮】首变蛮俗趋文风配以周欧二俊良破荒桂籍先传芳端明蔡公着清忠始自莲幕起腾骧东溪高公抜上庠劲节凛凛凌秋霜力摧秦桧鋭锋鋩濒死奋不顾厥躬列为五像竦昂昂论世尚友激懦慵要令片善有磨砻无往不切进修功越惟明年神祝融羣工告备襡器藏侯曰轮奂美而彰落成合与诸宾同释菜之礼久已亡在泮饮酒仪亦荒今其举之始自卬不宜草略宜周详时惟月琯中林锺旬有三日方曈曨阖郡文武诸曹郎下及生员隶学供庙廷叙立严班行银青错间绯紫裳主人升自阼阶东束茅灌献文宣王韭芹蔬笋罗芬芗配食兖邹二国封跪伏拜起仪从容精神昭格孚冥茫恭惟道德万世隆参天配地相始终再诣东祠诸儒宗荐以时器陈时饔粢盛醴齐烹羔羊尊师一意昭无穷三诣西祠诸贤踪馈荐一视东祠丰岂应故事诚有将示人友善何日忘祀事旣毕登堂堭峩冠列坐咸肃?广文巍榻歌鲁颂【古音容】讲扬经义发童蒙卷经羣趋跻而跄旧堂序列环而重老少团拜敬而雍申明孝弟消强梁更衣紫袖巾缩缝旋复故坐举餕觞羞桃华瓜仍蕉黄左殽右胾羮及粱五行大白益静庄威仪秩秩无忀徉【徙倚也】三劝和乐恩意浓酬酢指逊交更相主人载笑色而康方今太平无征攘幸与诸宾相庆逢愿均饮醉文字中衆宾欣谢且惭惶此会旷典昔未尝今幸亲与沾霈霶报之愧无圭与璋文班进请输肺肠泮仪民则诗言扬风教基本今旣崇礼逊兴行道义充观听感德还降衷自逹闾巷无奸凶异时刺史入三公又推此道柔万邦移风易俗归醇酿均令天下跻虞唐武班进请披心胷侯饮於泮为道长可屈羣丑服淮羌献囚献馘不告訩坐格飞鴞食我桑赂金贡齿皆来降异时锡命侯弓彤又相君德成安强樽俎自折万里冲会同四海来氐羌诸生继进吐卑悰惟申文武无异方加之俾尔炽而昌加之俾尔夀而臧降尔遐福如陵冈嗣续与国同无疆北溪野人狷且狂躬陪盛仪喜莫量直述诗史为铺张昭示来世惊盲聋
送赵寺丞解南漳赴湖北仓
前年邦人迎公来人人喜公来何暮今年邦人送公去人人恨公去何遽公在南漳甫三年仁政率起百年慕在民条目皆可书及人惠爱何胜数农歌田野士歌学工歌市廛商歌路攀辕无愿以公归断鞅必欲留公住天子爱民南北均岂暇私漳一隅故命公乘轺使荆湖历访民瘼清民蠧况曰古来用武地直瞰中原正门户英才分布岂偶然筹画端为恢柘具北视敌衆纷蠢蠢义槩寜无激衷素挽河洗兵特余功不日人为圣明辅沃心迪德文太平上窥周召参伊傅鲰生沗出陶熔下日望清光日以阻阖门惟知自好修何敢越分求攀附窃幸斯道有主盟用舍行藏无所与
用敖教所赠诗韵送行
臞庵先生仙籍豪固非尘中浪骼骨挺特不随时世粧那学儿女洿首髴朅来龙江主文盟鑪锤广大无弃物裁狂雕朽谁弗容游刃三年不少【九勿反刀曲也】野人掩关北溪曲於道未能探丝忽甘谢驰驱抱孤拙反获优容免呵咄纡轸衡茅过招邀寘之学海沧流潏道德渊源漫斟酌理义刍豢饱啮齕由堂赐室纵步蹑渊鳞骞翼恣手捽金箆刮瘼丹起废万斛尘胷为一拂要令龊龊鑛璞姿无或晶光向埋没云何聚散不可常征车已驾城东月当今中原若角崩曦娥薄蚀耀计孛庙堂侧席急选用英才讵复偏方屈便起鴞林簉鵷行感时怒竪冲冠髪整顿乾纲靖坤维扶掖炎精夐熛歘拯危直鼔济商楫逢邪须奋击泚笏挽回一气转洪钧平地春雷百蛰出雍容细旃讲唐虞正鞸垂绅其弁突抑均斯道觉斯民何但诸王私?樾
咏陈世良天开图画之阁
九仙【县地名】来来到筠谷【居地名】谁向云端缔高阁背倚金山【後山名】作後屏左右龙虎交蟠伏前头诸峰列碧霄献奇贡异相联络文笔【前山名】时时气蔚葱香腾【前山名】旦旦烟醲郁瀑布【泉名】西奔扈卫雄席帽【山名】东出朝宗肃玉栏【山名】管住不断势铜鼎【山名】蓄就无穷禄石潭【溪名】通贯洗马陂【溪名】一派寒流腰带束雨阳舒惨变万状青黄紫绿呈千簇十里风光尽入怀四时春色常在目好是天开一图画丹青巨擘难描摸阁中仙翁有佳趣襟抱磊磊还落落饱餐苍秀炯诗囊静挹菁华洗愁斛日暄昼永酒三樽月明夜清琴一曲兴来草木欣荣意意到鸢鱼自飞跃此外应无人境喧於中觉有天眞乐试问仙翁为阿谁世良其字陈其族
和林叔已咏扬守福夀林塘之韵
史君幽趣锺灵台胷中图画如天开居闲薄发林塘胜根原福夀两山来石骨旁峙虎蹲踞泉脉下绕龙瀊洄高低随巧结亭榭收拾造化成锦堆绯黄紫绿献态度纎洪浓淡敷条枚四时春色常在目嘘咻无用邹律催那知禁林凤池上须君缓步锵鸣瓌讵容?手此山下龟朋鹤侣相追陪
和林叔已咏福夀林塘四十九韵呈扬守并谢保举状
漳台最尊第一峯分支福夀飞双虹夀山左蟠气??福山右峙状窿窿中有洞壶出尘踪景物簇聚造化功不减杜陵门城东未数漆园旧崆峒高人卓荦关西公神僊识趣清瀛蓬疏瀹寒泉衆流潨刮筑嵓石羣山嵩涤洿剔秽辑和冲飞甍敞栋势如穹福夀【大亭名】林塘扁其中银鈎铁画灿黑松以次亭榭随窠空各各标揭题踈通濯缨【亭名】一点尘不丛澄澄北绕氷壶融新绿【亭名】东开青藻芃磨铜彻底莹渊衷水竹环之翠垂弓波光暗射惊鱼虫西问荷花【亭名问花】满池红千枝万朶烂烧空行行半山【亭名】杖履逢小憇平章景异同絶巓【亭名清漳奇观】奇观趋隂朦四方八逹辉明珑俯瞰闤闠罔利翁徒登垄断夸嵸嵸主人绿鬓碧方瞳夀山嵳峩福海洪济川才具如飞须游凤池职乃充能苏民瘼如香藭须从禁苑驰华骢况屡秉麾天眷隆阳春脚布随处丰自当九二任发蒙均陶生民天降侗未应山人邀渤全登高临清玩曨曈西隣隐雾有豹鼨欲化龙虎九霄翀卵翼之恩始而终端赖余福锡厥躬庶几攀附于飞雄
仙霞岭歌
仙霞何事名仙霞巓末得之神仙家此山南来絶高峻上挿云表参夭涯羣仙游宴絶顶上不饮烟火汤与茶朝餐赤霞吸其英暮餐黄霞咀其华日傲烟霞为洞府不踏尘寰寸泥沙後躅跻攀不可得危梯峻级频咨嗟高人欲解行者疲掇作好语清而嘉故取仙霞起人慕非以仙霞为世夸流传岁月浸久远此意零落说又差谓酌流霞固浅陋谓着霞衣亦浮葩我来登陟动幽趣愧无洒落清襟怀聊寓数言代岭记未可例视为南华
谒张公祠
古来传说双剑灵精气直上千云星有如掘出为世用一挥便可四海清方今扰扰边尘起中原分裂乱无纪正好提擕为扫平何事双龙卧此水试问张公知不知英灵千载如生时何时神物得神用为报风云会合期
三月十一夜纪候
春光正浓二三月气候不作春和柔白昼炎炎若盛夏半夜凄凄如老秋
久不雨
草庐卧龙目未开嵓溪作霖手未擡苍生望望亦劳尔霶霈甘泽从何来
贺傅寺丞喜雨二十六韵
去冬九旬已渴雨那意今春渴尤苦自开正元越三月生意全蛰不闯吐阳威烈烈炽盛夏田野熬熬剧焦釡新秧旣长且乾萎播种无由可入土农民望雨若倒垂类叹天命我无所太守念膺民命寄如伤体肤痛心膂奔祷山川社禝前下及百祠靡不举坛告雷师雷莫闻江扣龙神龙弗顾间或沾洒随即收翘想霶霈殊乌有日切一日不遑寜直欲伐牲实笾俎精度充积四十朝幽明贯彻忽无阻季春望夜五鼔余瓦鸣琢琢檐垂缕起来四顾云黑暝阿香驱车震鼍鼔甘霔一番复一番逹昼倾盆莫之御东阡西陌土膏溶负耒荷锄翕旁午父语其子兄语弟或曰我侯感格故滴滴皆是眞珠饭天救我民赐我哺非我下民能动天侯泽我民如父母旣优旣渥尚未已实頴实栗决可睹人解戚容为懽忻岁转凶兆为丰阜从知天人本一机气脉流通有如许端犹影响应形声证验昭昭眞足数亦侯作霖大手段家学渊源传自古岂徒蕞尔南漳滨特私所惠偏一坞抑将天下济苍生行赴九重大用汝
北溪大全集卷二

[book_title]卷三
<集部,别集类,南宋建炎至德佑,北溪大全集>
钦定四库全书
北溪大全集卷三
宋　陈淳　撰
律诗
训儿童八首
孔子
孔子生东鲁斯文实在兹六经垂训法万世共宗师
弟子
洙泗三千衆何人得正传省身有曾子克已独顔渊
顔子
贤哉颜氏子陋巷独幽居箪食与瓢饮萧然乐有余
曾子
敬谨曾参氏临深履薄如平生传圣训要具孝经书
人子
人子勤於孝无时志不存夜来安寝息早起问寒暄
洒扫
奉水微微洒?提帚与箕室堂须净扫几案亦轻麾
应对
应对须?谨言言罔不祗父呼唯无诺长问逊为辞
进退
进退须?敬时时勿敢轻先生趋拱立长者後徐行
西征黄莲坑遇雪
行入黄莲北风严雪又加满山罗玉树遍地错琼花清洒姿无纇虚明质不华瘴眸为一洗惊觉若仙家
分水岭
宝贝山前去琼瑶世界行蜡鞋穿瑟瑟竹杖独铿铿冻色廹毛窍寒光射眼睛酒亭何处认速欲一壶倾
祝杖投钱唐江
尔自黄源岭相从到上都扶持千险阻策掖万崎岖凤沼波应煖龙门路不迃便须齐变化霈泽济寰区和陈叔余韵二首一以谢来意一以勉之
碌碌平生学惭无席上珍仅余守师训岂欲衒时人误入侯门听飜劳友义陈愿从温故业庶或稍知新
又
此道何曾远吾儒自有珍反求皆在我中画岂由人利善分须白知行语未陈若能祛旧见明德日惟新
送王子正宰长乐二首
一阳天运复来亨君子随时亦吉征暂向三山濒海处小驰百里爱人声从知文物新长乐便作弦歌旧武城须信道行由此兆牛刀指日宰寰瀛
又
君当民社戴星游我玩箪瓢守故丘袂自此分何所憾学无与讲是吾忧圣心未可窥觇得道体难从寡陋求鳞翼元无南北间时推绪论发蒙不
送廖子晦倅潮还别四絶
紫阳门户耸参天骈往纷来几计千谁立脚跟老弥笃交溪原上有深传
使车南骛过吾邦幸挹端严毅直风多谢两年勤尺素谆谆频为发童蒙
松窻梅雪岁寒余奉别城东古驿头君去有行应可乐我来独学重为忧
圣贤事业浩无疆未易孤闻寡见穷友善更资天下士时推一二附南鸿
送廖婿林伯鲁东归南寺席中因举送王长乐诗伯鲁用後篇韵求教故复依其韵以别之
良夜禅房欵一游义心相与重山丘少陪文字赓酬乐顿释胷怀鄙隐忧我愧反身无寸得君方努力勇前求悬知日有新新益还肯双鱼远寄不
和丁祖舜重修日涉园
重来日涉整前盟欲与渊明细论朋向市閙中浑觉胜可人幽处不妨仍岁寒依旧竹三迳春意长新花数棚对景舂容无一事好将气马欵调乘
依赵尉狱空韵上陈宰
民沐仁风状小儿陶陶远罪日何知圜扉草色春长茂公舍棠隂昼缓移谁复鼠牙纷击剥类将鸡黍乐追随涂歌里咏喧传处尽是吾侯德政碑
依方宗丞和林签判赏梅追璧水之韵
氷玉精神清且凝不嫌霜雪惨於刑传来春信严明地吐出阳和节爱亭孤艶迥凌仙子桂余香暗及庶民星寻盟璧水浑闲事好整和羮入帝庭
送陈尉【原阙】赏归二首
岩邑崎岖俗最狞君来谈笑自风生平戎大策方微露执讯奇功便立成百里秋光瓜代及九重春色笋班荣金闺此去应无阻好把胷中次第行
又
世论年来太不和眞眞伪伪总偏颇阳尊孔孟隂排斥深怯周程浪诋诃谁是横流坚立砥类於入室反操戈始终无负传心处一片精刚要不磨
送滕教归二首
本是山林一陋蒙何心驰骛利名中只因尺檄来蓬户故策驽才入藻宫旣尔薰陶知厚德又於历练熟颓风区区未饫高山仰何事征蹄今巳东
驿道芬菲春气柔征蹄去去不容留俯辞南国抠衣佩直向端门拜冕旒璧沼从知新训导石渠旋复细刋雠泽民致主渊源学那或浮沉逐辈流
不赴十姊初度之席
吾姊今朝庆诞辰奈何贱弟亦同伦汝逢夀考荣双老我感劬劳悼昔人赞祝欲陪千岁愿追思难遏寸心眞一懽一戚应殊分只任天情不必均
湖斋对莲
平湖花叶乱相撑恰对幽斋小榻清万绿浅深非作意千红浓淡总无情好观物态羣嘉萃从识乾元一理生占毕暇余时与玩会予心处有谁评
对葵
开阖随阳自晓昏轻如绡縠净瑶琨淡黄相枕五重靓浓紫深藏一窍浑熟视絶无粧点态细看不见剪裁?谁能会取个中意与玩乾坤造化根
和丁丈咏史君祷而雨之韵
史君持志一?谦何间幽明与巨纎渴雨方将为旱闵卧龙便不复泥濳连宵颇作霶注阖郡均蒙优渥沾窃喜阳春端有脚闾阎和气日须添
用明师叔韵赠画工张子英
虽凭缣素状仪容的自毫心藴妙锋个个本来天所赋随人变化有奇工
送王子正赴灨倅
飞腾仙驭自漳滨去去西隅指灨津夹道宾僚方一际满城老稚便皆春正心诚意平生学爱物亲民此日仁只恐贰藩车未煖紫泥催促贰皇钧
又
昔日濓溪倅此州施为洒落岂常俦今承遗躅百余载又得当朝一隽流诏世典刑应未冺在民德化岂无求发挥旧事重增焕好与邦人作胜谋
子方宗弟侧弄之璋
珍祥充塞故旁流底信先传庆有由莫讶鸡胞寜吐凤须知虎气已呑牛古来孽士皆荣逹此日宗支自頴尤蛰蛰绳绳从未艾会看贵种出公侯
西征范田遇雪三絶
夜宿荒村曰范田声声频滴屋檐前朝来掲起柴扉看满目青山白玉巓
饱?炊粱莱菔羮皁台催促赶前程手携竹杖足穿革缓拨琼花徒步行
历历山坳冻迫人指头欲堕痹难伸探囊速买三杯後更觉阳和畅此身
大浆岭
大浆陟降几千层积雪朝来错去程溜石琼花新琢就平田玉镜恰尘成不嫌冻气侵肌栗最爱清姿照胆明聊把杖头?击处那忘疲苶旅中情
过武夷
武夷山下几回过未暇於中赏一遭狮鹤诸仙知我意故将青霭淡遮罗
紫溪遇日
日露雪头红玉盘氤氲和气霭人寰回眸万素无从覔依旧千山列翠鬟
鈆山遇霜
冒风冒雪冒霜寒手足胼胝百状艰只为胸中春一点未能忘世卧溪山
和人咏梅韵
不妨雪压与霜糊友结松筠鄙橘奴特放孤标先煖觉肯随衆卉望寒逋疑将氷月为精爽端借琼瑶琢体肤闯出一元生物意从兹引领万容姝
示儿定孙二絶
童蒙发轫最初时庸圣分岐谨所之凡百小儿嬉戱事汝皆鄙俚不须为
丈夫尚志志高明勿效卑卑世俗情从上一条平坦路千贤万圣所通行
邻舍横逆
茫茫薄俗沸蚊蛆礼义全无一点余只得杜门对贤圣专来教子读诗书千般横直休千已一切是非无问渠若救乡邻为被髪风波转起挠吾庐
西征过仙霞雪晴
自入仙霞十里程满山晴雪射虚明路从宝贝洞中去人在琼瑶世界行枯木竞传千状巧荒崖亦作十分清回环四望眞奇观识破乾坤洒落情
过江山遇雪
江山方进半程前正値羣游剪水仙满道盐花堆粲粲飞空粉屑舞翩翩樊墙庐舍皆银饰沟渎潢污尽玉瑱却认青山埋不得嶆峨气势直凌天
平坦雪兼风雨
自从平坦望衢南値雪霏霏日日添旣挟狂风和面扑又偕猛雨向身沾手拈纸伞凝犹痹足踏皮鞋冻亦渐那识坚刚金石操於中凛凛独争严
玩雪
南人乍见此般奇惊怪谁司妙化机月里姮娥筛粉撒云端仙子削琼飞宝山瑶室随村峙玉树银花夹道辉造物襟怀眞洒落更无尘滓间纎微
过衢州第二程见麦雪中青
雪过三衢越厚埋却於农事不为炎今朝方尔半融释陇麦青青奋出来
答留粹中承奉求教之韵
玉质虽精更用礲切磋磨琢趣无穷但於天理昭如视何患私情衆互攻明善诚身为要诀博文约礼是深功从今日用培基处敬道尤须彻始终
横逆自广三絶
汤文事小岂为迷物我从来絶町畦胸次洞然天地濶本无南北与东西
乐天一说见轲书岂是高谈强解渠牛马蚊虻无足校不须芥蔕此襟裾
仁人方寸万机空片逆何能介此中视尔恰如风动竹在予安有竹嫌风
赵寺丞礼延入学陈伯跃有诗咏其事因和以复之
赵学规模本自宏师传敢背此心盟追思严训昭如在立誓终身笃所行每患无成辜宿志那知自鬻钓浮名贤侯爱友交提奬重我惭惶未见荣
修学扁大成殿门依敖教韵上赵寺丞
育才为国寸心丹修泮时闻锵八鸾绿引沧溟循道入青徘名第对门看宸鈎日焕龙蛇动书阁云齐牛斗寒末学幸陪芹藻豆讵耽秋菊夕英餐
存心
心藏隐奥最难知出入无时不可羁须向动时牢把住莫教失却便支离
和卓廷瑞赠诗之韵四絶
一见襟怀便豁然交情输写意忘年倾囊经训璠璵富与我从头细细传
日复陪游泮水湄发挥史学到渊微直从天理人心处剖破存亡治乱机
长书一卷墨新题志在斯民夀域跻历历爱君忧国语施行须自起锄犂
我愧年畿六十秋时华虚度事优柔头云皓矣未闻道深藉磨砻与勿休
林户求明道堂诗二首
秉彞同是得天生道在其中本自明气为禀来微有蔽欲因感处复多萌磨砻须到十分粹克治全教一味清从此洞然无别体眞元辉露日光星
又
自从河洛发眞筌节目纲条已粲然志若坚刚方可适心如扞格决难诠从头格物为当务稳步求仁乃秘传表里直须名副实高标终不愧前贤
游雷峯塔处晦上人求诗
摆脱人间名利缰湖山深处事韬藏要知晦里眞消息养取灵台一点光
无言上人求诗依黄簿韵
休说西来几许年此身动静莫非禅须知天理流行妙不待人言髣髴传运水搬柴存实则着衣吃饭即当然若能默悟眞消息剖破诸空亿大千
寓严陵学和邓学录相留韵
道为贤侯讲泮宫渊源程子及周翁路开正脉同归极川障狂澜浪驾空珍重前廊浑气合督提後进要心通圣门相与从容入矩步规行不用怱
北溪大全集卷三

[book_title]卷四
钦定四库全书
北溪大全集卷四
宋　陈淳　撰
律诗
题盖竹庙六絶
人心汚物本来灵动静那分晦与明昼接事为思有主夜思无主梦因成
梦生於想本来非一自魂交百感随漠漠茫茫无定凖若何据此卜前逵
世人莫悟此端原兆自心机辟阖间却向妖祠求证应妖祠於我固何关
至人神定气常清夜息虚明一若醒假使妖祠能献兆如何窥得此门庭
大都流俗急荣名切切於中梦自形附会便为神所告神明虚得号通灵
升沉大分系於天决匪人谋所必然告尔往来通逹者不须赘赘鬼神前
冯中郎庙
为问中郎昔抗忠力箴颇牧不能庸如今疆场多尘扰颇牧还能容不容
西楚霸王庙二絶
气压关河力抜山絶人武勇更无前若於今代当戎寄子弟何须用八千
辙乱旗靡绕旧畿烽烟起处羽书驰思君一剑为平荡盖世英魂知不知
题江郎庙六絶
三石参天作柱擎自从开辟便峥嵘何为末俗好奇怪尽道江郎魄化成
缘尔江家兄弟三平生爱此石岩岩寓居石下多年代陋俗因成附会谈
好看三石絶奇踪自是山灵气所锺致雨兴云功利博合编祀典以神封
礼经岳渎视公侯只谓祠仪一例修不识鬼神情状者错将经意以人求
峙立嶆峨本石形人其庙貌据何经祗宜坛壝为民祷时雨时阳便是灵
礼学无人发世蒙正神流弊与妖同旣非气类相求者岂解精诚妙感通
和傅侍郎至临漳感旧十咏
阳复东郊雨阁丝欢迎父老拥车随竞传碧眼朱顔在宛若当年剖竹时【和始至】
黄堂盛事据今论向日郎君忠肃孙依旧诚心劳抚字漳民世世沐深恩【和阅题名】
郡圃森森几阅春一番太守一番新何如今日同行乐彩袖?陪紫槖人【和行郡圃】
燕游规画孔明庐陈法区藏梅李株慨想先儒遗意远能将旧观一还无【和访晦翁庐已毁】
老榕盘鬰植根深意到扶藜赏绿隂天理流行随寓足何心故步与追寻【和访古榕茅亭】
依山种竹衬山佳傍水栽花水妬霞一意生生俱好玩休分红翠有无遮【和访西山爽气】
云移月色爽人看雨趂潮声迅拍栏自是与民同乐地何妨一整复前欢【和访水云馆】
南州佳品胜罗浮青女飞花任打头寒涸更深香更烈松朋梅友敢凌不【和游柑橘园】
主山昂首状魁嵬虎踞龙蟠萃一台若跨地灵规贡宇英才衮衮抜条枚【和登临漳台】
台前一带绕漳溪台下回环万象齐就拓宏模须大手非为谄语病丁畦【和下山】
和陈侍郎韵寄题林尉肯堂
肯堂题扁自名公表里须教实一同门阅不夸车马大家声端藉礼诗隆熟仁便足膏粱味殉义能传清白风终始此生无忝处精诚妙与古人通
和陈侍郎韵寄题林尉尚絅堂
中庸尚絅示诸儒为已何心世毁誉只要美中存德本无容饰外事文余鱼潜理趣眞如灼屋漏工夫的不虚珍重子思深属意一言纲领此篇书
权长泰簿喜雨呈郑宰
夜雨滂沱一若倾朝来南亩足春耕相呼荷耒奔趋急便与担秧挿莳盈令尹精诚知到处上天仁爱见眞情从今可释悬悬望百里已无愁叹声
四月十八日喜雨再用前韵呈郑宰
民间霓望正频倾天泽如期为养耕终夜连朝淋不住上畦下亩浸皆盈春来又见兹浓霈秋获何愁弗满情感格一机无外事气和端自有和声
解职归题主簿轩壁
偶然寓兴五山隂可叹颓波日转深鼔瑟齐门莫同调舞韶郑侧鲜知音归寻旧径扫新榻从整遗编理素琴惟有春秋知罪我外余横直一何心
挽诗
挽王郎中五首
蚤得名师友渊源正不他持身庄以重接物简而和游夏文章学求由政事科朝闻今可矣为恨复云何
二
壮岁登科甲淹迟暮始通闽中驰德政灨上振儒风药石王宫训权衡璧水功俨然遗躅在谁不悼思公
三
剖竹毘陵郡乘轺古越城活民均惠泽报国一忠诚强御歛踪伏奸欺束手清至今诵遗爱何日可忘情
四
暮景孤高节岩岩挺岁寒松姿标雪岭玉质照氷盘一介应无取纎毫不可千老成视前辈宜作典刑看
五
近甸勲劳着中朝宠眷隆召从宗正贰躐进户曹郎从槖方虚伫生经遽不融睾如嵓下息万古俨公宫
挽杨料院二首
早识渊源正从师事切磨天姿纯不纇世俗淡无波庐墓诚於孝刑家俭以和自应仁者夀命也奈之何恩沐贤关渥名登桂籍荣古田驰义勇永福播仁声料院从优选朝阶即坦行胡为成契濶第尔哭铭旌
挽程推官二首
壮岁声场屋高年仅小行鄫江夷暴迹湟水雪寃情节志氷壶洁襟期玉井清竟登泉石趣勇去谢荣名生质锺来厚风流近古人奉官常翼翼居里复恂恂甥侄诲犹子夫妻敬若宾噫嘻公不死嗣世有簪绅
挽萧知县二首
资禀於人异天锺自粹夷怀才无表襮制行絶瑕疵孝比王祥笃知机下惠遗乡闾称厚德已矣但长噫蚤擢儒科秀旋驱仕路荣平反东广幕抚字桂阳城选调方优脱朝阶自坦行如何中道处遽尔辍干旌
挽孙少卿四首
自抛栏苎列簪绅便展施为志获伸剖竹三衢无警盗乘轺两浙蔑寃民居官清节氷壶凛到处仁恩雨露春历历典刑如在日慕思遗爱几多人
圣主更新大化年趋朝正预拔茅连青华上厠郎星列近密光陪卿月联垂蹑从班提从槖遽萌归兴乞归田至今士论追怀处第诵南山景行篇
厚德天锺有异资反身尤谨事操持俭勤忠孝传家训直谅忱恂获上知正色嫉邪严莫犯高标立懦屹难移睾如香坂孤峯下千载唯存笃行碑
福庆於人鲜比方一生坦若履康庄好逑得偶天官胄嗣子能传月窟芳夀入九龄光宝籙服膺三品灿金章始终可谓无遗憾信矣荣归死不亡
铭
敬恕斋铭
天地之性惟人为贵由其有仁於我素备胡为不仁私欲间之欲求仁者敬恕是宜出门如宾承事如祭以主於中对越上帝已所不欲勿施於人以是而行与物皆春内外敬恕私欲何寓天理周流无所不具是之谓仁乃复其初孔圣明训的非我诬子程伯子正事斯语传圣人心立後学矩济南氏子是宗是师我赞无倦有此铭诗
希程贤友扁是斋於明道堂之後盖师慕明道先生内主於敬而行之以恕之说呜呼此正夫子所以告仲弓求仁之方至为要切而明道所以学问造到而得圣心之传者有在乎是也辄为之铭以相之嘉定戊寅春临漳北溪陈某书
枕屏铭
枕之为义以为安息夜寜厥躬育神定魄屏之为义以扞其风无俾外人以间於中中无外间心逸体胖一寤一寐一由乎天寂感之妙如昼之正可通周公以逹孔圣夜气之清於斯以存仁义之良不复尔昏咨尔司寐无旷厥职一憇之乐实汝其翼
箴
君子戒谨所不睹恐惧所不闻箴
天命之性具於吾心流行日用无往不临即物即道孰非吾事与身而俱须臾弗离曷其体之其要无他只於平时事未萌芽已所未闻已所未睹即须自力戒谨恐惧战战兢兢临深履氷一主於敬中常惺惺从事於斯乃全所性本体浑沦无间厥命天理生生如坤之阳万化根原的在其中咨尔灵台所宜深警此第一功毋容昏暝
君子谨其独箴
天命之性不能常静感自外来动即中应由乎天理中节为和蹉诸人欲则为偏颇若何用功粹然一正事稍萌初念微闯境人所未闻已独闻知人所未睹巳独见之善恶之几於焉兆眹毫厘易差当切致谨扶持天理发逹敷荣防遏人欲无使劳生兹续前功相次加密大本逹道表里为一咨尔灵台敬止缉熙契天合圣的其在兹
赞
晦庵先生赞
德禀纯阳清明刚健笃学眞知全体实践集儒之粹会圣之精金声玉振绍古作程
梦中自赞绘像
天赋尔貌幽乎其闲地育尔形颀乎其寛视诸孟子之睟面盎背孔子之温厉恭安须力学以充之而无愧乎圣贤之容顔
疏
不允隆兴寺僧传经疏
先王盛时黎民徧德闾里之间相劝农桑之外无他惟父慈子孝而兄友弟恭意诚心正而身修家理絶无詖行以汨善端自三纲九法斁沦而别????殊宗?蹂大抵化人导世急於觊果邀功视奉亲敬长为度耳闲谭把诵佛持经为切身重事需事畜之资以颐涂偶剥塞墐【音仅涂也诗塞向墐户】之用以贲空庐顚之倒倒之顚厚者薄薄者厚蚩蚩者浑如大寐明明者亦被冥驱恬习成风迨至今日欲为尔重乃谒子文嗟哉浅德大愧无韩岂於淫辞澜复助墨作俑旣非予志率兽亦岂吾心屡逊屡前且笑且叹聊书此以自命或罪我而不知
北溪大全集卷四

[book_title]卷五
钦定四库全书
北溪大全集卷五
宋　陈淳　撰
书问
初见晦庵先生书
十一月吉日学生乡贡进士陈某谨斋沐裁书百拜请备洒扫之礼於判府宝文侍讲先生门下某窃尝谓道必眞有人而後传学必亲炙真任道之人而後有以质疑辨惑而不差自孔孟没天下贸於俗学盖千四百余年得濓溪周子河南二程子者出然後斯道有传而正学始有宗主自程子至今又百余年矣见知闻知代不乏人然渊源纯粹精极眞可以当程氏之嫡嗣而无愧者当今之世舍先生其谁哉而天下学士有志於古欲就有道而正之者非先生亦谁与归哉某穷乡晩生愚鲁迟钝居於僻左无明师良友不蚤闻儒先君子之名自儿童执卷而世儒俗学巳蛊其中穷年兀兀初不识圣贤门户为何如年至二十有二矣始得先生所集近思录读之始知有濓溪有明道有伊川为近世大儒而於今有先生然犹未详也自是稍稍访寻其书间一二年三四年又得语孟精义河南遗书及文集易传通书与夫先生所着定语孟中庸大学太极西铭等传吟哦讽诵反诸身验诸心於是始慨然敬叹当时师友渊源之盛抽关啓钥如此之至而重自愧觉此身大为孔顔罪人而且益仰先生道巍而德尊义精而仁熟立言平正温润精切的实明人心洞天理逹羣哲会百圣粹乎洙泗伊洛之旨凡曩时有发端而未竟者今悉该且备凡曩时有疑辨而未莹者今益信且白宏纲大义如指诸掌扫千百年之谬误为後学一定不易之凖则辞约而理尽旨明而味深而其心度澄朗莹无查滓工夫缜密浑无隙漏尤可想见於辞气间故孔孟周程之道至先生而益明所谓主盟斯世独惟先生一人而已然求於书未如亲炙之为浃洽徒言之诵未若讲订服行之为实益故愚生窃不自量尝欲尽屏世学奔趋席隅面领其梗槩然後退而结茅於清泉茂林以毕其业而终吾乐独奈何事与心违家穷空甚无千里裹粮之资而二亲臞苶又日夺於仰事不给之忧汨没乎科举干禄之累而於此第窃有志焉不克实下手专研而精究今三十有二矣十年之间但粗猎涉悠悠蹉跎若存若亡枉逾夫子而立之年未免曹交徒食之计良心芜没百无一就駸駸下流甚惧甚恐去年秋赋夤缘有临安之役自谓是行也此累了未了其归也道武夷当径走五夫共洒扫於墙仞之下以纾其所素愿不谓命也天穷旧累依然而先生又此来矣某始闻之欢欣鼓舞谓向者十年愿见而不可得今乃得亲睹仪形於州闾之近殆天之赐欤旣而又自疑曰先生郡侯也某郡之一贱氓也贵贱之分有等且侯门如海府吏森严如截问学若之何而通请益若之何而便讲论若之何而欵故又迟迟者累月屡进而屡趦趄然是学不可一日废而见贤之心油然动於中终有不容遏且人生聚散不可期幸与贤者并世而生而邂逅又如此其密迩人未有拒我之形吾逆为之辞以自止是果於自暴自弃者也况先生以道学为天下宗师旣不得盛行於时犹当私淑於後乐育善诱循循不倦夫岂以鄙夫互童而遽弃之然互庭不敢私请辄冒昧先此导意并录旧日自警之章列於别幅以为贽先生傥以为可教而进之俾获预罏锤之末稍不失为君子之归是所愿望若不遇焉则亦命也安愚分退守穷庐只遥望门墙以自考而已敬恭俟命不备
孝根原
为人子止於孝近因读事父母几谏至父母之年不可不知等章极索玩味似畧见根原确定处未知是否试一言之夫人子於父母其所以拳拳竭尽如此笃切而不敢缓极至而不敢少歉者是果何为而如此也非父母使我如此也又非畏父母而然也又非冀父母於我如何也又非吾身自欲如何也又非圣人立法使人如此也又非畏神明谴之乡党议之朋友责之而然也其根原之所自来皆天之所以命於人而人之所以受乎天其道当然诚自有不容已处非有一毫牵强矫伪於其间也盖天之生人决不能天降而地出木孕而石产决必由父母之胞胎而生天下岂有不由父母胞胎而生之人乎而其所以由胞胎而生者亦岂子之所能必而亦岂父母所能安排计置乎是则子之於父母信其为天所命自然而然人道之所不能无俯仰戴履自此身有生以至没世不能一日而相离如欲离之必须无此身而後可然人岂能无此身岂能出乎天理之外哉旣不能无此身不能出乎天理之外则是决不能一日而相离旣不能一日而相离则决不可以不竭尽决不可空负人子之名於斯世决然在所当孝而决不容於不孝且如君者以天下奉以天下养父母之下唯子而已不以子之身勤劳奔走以事父母更教谁事哉设或使人为之岂理之宜乎或亲焉不免劳於自养岂事之安乎况子之身又非子之身父母之赐而天所与也天之命尔为人子者果何谓父母之生尔为子而字育惟谨者果何为壮尔体强尔力是岂欲使安闲空饱饮於天地间而全无所事乎则人子之竭力以尽所事於此岂得为过分乎维天於穆天命流行不曾停日复一日岁复一岁尺奔趱督趣乎其後往者不可以复反老者不可以复壮则亲不可得而再事亦不可得而久事是岂可逗留於前私窃自怠若挨推不行而格其於穆无疆之大命哉万一大愿未偿终天之隔虽欲孝谁为孝岂不为大欠缺大悔恨耶此仁人孝子所以必汲汲急於竞辰爱日无所不自尽奉天命而不敢稽?天职而不敢惰如执玉如奉盈如养婴儿无跬步不切於心盖必如此然後吾心始安俯仰无愧方足以偿愿塞责而恰得谓之人子不然则为天地间有罪虽安须眉面目立於人类中不得名之曰人子是无父母而生之人矣即是而观为人子止於孝其根原岂不昭昭可见乎夫岂自外来乎夫更孰有加於此者乎是岂不为人道大本确然终其身而不可易者乎妄论如此幸望裁教
君臣夫妇兄弟朋友根原
又尝因是而推君臣夫妇兄弟朋友其根原所自来莫非天命自然而非人所强为者并一言之未知当否夫天之生人羣然杂处愚智不能皆齐不能以相安必有才智杰然於中为衆所赖以立者是君臣盖天所命自然如此也然天尊地卑乾坤定矣则君君臣臣之所以当义亦岂自外来乎天之生人独隂不生独阳不成必隂阳合德然後能生成是夫妇亦天所命自然如此也然乾道成男坤道成女其分固一定而不可乱则夫夫妇妇之所以当别亦岂自外来乎天之生人虽由父母之胞胎然决不能一时羣生而并出必有先者焉有後者焉是兄弟亦天所命自然如此也思乎此则兄弟之所以当友亦岂自外来乎天之生人人必与人为羣决不能脱去与鸟兽为伍於是乎党类俦辈成焉是朋友亦天所命自然如此也思乎此则与人交之所以当信亦岂自外来乎夫君臣夫妇兄弟朋友旣皆天命所必然非由外而来则自此身有生以至没世决无所逃於天地间亦决不能一日而相离天下岂有离君臣离夫妇离兄弟离朋友而逃於天地之外絶不与世接之人哉俯仰戴履旣不能离此而兀然逃於天地之外絶不与世接则行乎其中其所当义当别当友当信决不可不随处各有以自尽思以奉天命而尽天职不然惮於为义而事骄谄则是不循天命之正为君臣而以私意为君臣矣岂天地统摄之权所寓哉惮於为别而事狎昵则是不循天命之正为夫妇而以私意为夫妇矣岂天地生化之根所寓哉惮於为友而事争?则是不循天命之正为兄弟而以私意为兄弟矣岂天地之序所寓哉惮於为信而事机诈则是不循天命之正为朋友而以私意为朋友矣岂天地并育并行之道所寓哉
事物根原
又尝因是而推之事物之间其根原之所自来皆天也敬献愚衷其当否焉夫天之生人首不能如禽兽之秃其顶则欲使人庄以冠身不能如禽兽之氄其毛则欲使人蔽以衣趾不能如禽兽之刚其爪甲则欲使人束其体则正其衣襟冠履乃天所以命於人如此也若祼袒徒跣则岂其天而专事华靡之饰亦岂其天哉天之生人赋以臀欲使之能坐赋以足欲使之能立则坐当如尸立当如齐亦天所以命於人如此也若箕踞跛踦则岂其天而专事释子之盘蹑亦岂其天哉天於人饥不能使之不食渇不能使之不饮则饮食者乃天所以使人充饥渇之患者也若厌之者为道家之辟谷而溺之者又穷口腹之欲则岂其天哉天於人昼不能使如夜之晦夜不能使如昼之明则昼作而夜息亦天所以使人顺隂阳之令者也若昼而为宰予之寝夜而为禅定之坐则岂其天哉以至头容之所以当直目容之所以当端手容之所以当?口容之所以当正皆莫非天也不然则天於人必偏其头侧其目参差其手飘揺其吻而生者矣视之所以当思明听之所以当思聪貌之所以当思?言之所以当思忠皆莫非天也不然则天於人必?其视聋其听槁其貌瘖其言而言而其所以视听言貌非礼之具亦必元与形俱生矣又至冬之所以当裘夏之所以当葛出门之所以当如宾承事之所以当如祭见齐衰之所以当变冕瞽者之所以当貌乡党之所以当恂恂宗庙之所以当便便亦无一而非天也不然则天於人元必皆无是等事而吾身之所接元亦必不复与是遇矣由是而观凡事物所当然皆根原於天命之流行非人之所强为决不容以忽而易之者人之所以周旋乎其间只奉天命而共天职耳苟於此而容其私心便是悖天命而废厥职不审事物间只如此推之是否
仁
仁字近看未审认意定否请质诸明训之下夫仁者天地生物之心而人生所得以为心者其体则通天地而贯万物其理则包四端而统万善盖专一心之全德而为性情之主即所谓乾坤之元者也故於此而语其名义则以其冲融涵育温粹浑厚常生生而不死因谓之仁人惟巳欲蔽之是以生道息而天理隔絶遂顽然不识痛痒而为忍人人之所以体乎仁者必此身私欲净尽廓然无以蔽其所得天地生物之体其中眞诚恳恻蔼然万物之春意常存彻表彻里彻巨彻细彻终彻始浑是天理流行无一处不匝无一事不到无一息不贯如一元之气流行无间断乃可以当浑然之全体而无媿若一处稍有病痛一微细事稍照觉不到一顷刻稍有间断则此处便私意行而生道息理便不流通便是顽麻絶爱处乌得浑全是仁如人之一身浑是血气周流便是纯无病人才一指血脉不到便是顽麻不仁处商三子及夷齐虽皆许以仁然非正许以全德绎其辞意皆是从一节上说来但五子於一节上各做得极皆眞诚为之有以不咈乎其全体故孔子因各随事称许非若圣人大成地位其辞直截而无委曲也如顔子不违仁虽未端的许然辞意无所偏指较之五子却是具全体而圣人大成之亚也
仁者固是能好人能恶人公平无私然恐恶人之意常过寛好人之意常过厚恶人之心终较缓好人之心终较速
恕
恕固是推已及人若不眞识恕只管泥推已及人则又拘拘说恕字骨不出不见得曾子所解贯字广大也某近觉此大意只是我这理流注去到那事物处但仁是流去到便熟滑恕用推方到较生澁所以恕为求仁之方者只为事事物物间易为私欲所隔有不到处便要得逐一推引这天理出去流注到那事物使千条万绪无所不贯也然亦不必须是待人接物处凡行止坐卧但少有一念之私理便隔絶便是不恕故出门如见大宾使民如承大祭固敬也而亦莫非恕也居处?执事敬与人忠固仁也而亦莫非恕也凡礼仪三百威仪三千盖无一事之非恕也不审如此体认意有差错否又圣贤言恕多只就所欲字上言之如何是此处见心之所存为切否
忠恕
程子说忠恕以大本逹道为言只是借中庸此字言之其意自不同否盖中之为大本是专指未发处言之此忠之为大本则是就心之存主处眞实无妄为言彻首彻尾无间於巳发未发但就忠恕分别则忠主於心言恕通於事言然忠之彻首彻尾当其为忠时恕便包在其内及到那恕处这忠底又只在也如天命流行不巳自元至贞生物都包在其内而万物生生各遂处不已之命又只在也其实难截然分成两段去故发出忠底心便是恕底事做成恕底事便是忠底心
以上问目一卷文公答书云所示卷子看得甚精密同时又答其外舅李文书云安卿书来看得道理尽密此间诸生皆未有及之者知昏期不远正为德门之庆区区南官亦喜为吾道得此人也
北溪大全集卷五

[book_title]卷六
<集部,别集类,南宋建炎至德佑,北溪大全集>
钦定四库全书
北溪大全集卷六
宋　陈淳　撰
问目
详论夷齐
来教论夷齐云以天下之公义裁之则天理重而父命轻以人子之分言之则又不可分轻重但各认取自家不利便处退後一步便是伯夷叔齐得之矣某详此窃谓诸侯继世袭封所以为先君之嗣而爵位土田则实自天子锡故内必有所承上必有所禀而大伦大义又不至於相悖端可以光付托而无沗然後於受国为正伯齐叔齐以天伦言之则伯夷主器之嫡在法固当立然不得先君之命则内无所承乌得以嗣守宗庙而有国也以父命言之则叔齐固有其命矣然伯夷长也叔齐弟也叔齐之德不越於伯夷其父乃舍嫡立少是一时溺爱之私意非制命以天下之公义者也乱伦失正王法所不与何可以闻於天王而抚国也此皆在已有碍而不利便处此在伯夷所以不敢挟天伦自处以压父命之尊只得力辞而不受而决然不敢以或受在叔齐所以不敢恃父一时之命以压天伦之重只得固让而不为而决然不敢以或为皆各据其分之所当然以求即乎吾心之安盖不如此则於心终不安为伯夷者是不受之先君不受之天王而受之於弟为叔齐者是成父之非命而干王法也岂得为受国之正乎
文公先生批云此说得之臾看求仁得仁处
详发愤忘食乐以忘忧意
来教云忘食忘忧是逐事上说一愤一乐循环代至非谓终身只此一愤一乐也逐事上说故可遂言不知老之将至而为圣人之谦词若作终身说则愤短乐长不可并连下句而亦不见圣人自贬之意矣某详此窃谓圣人安得有愤只是做事与衆超越做便做得极诚恳笃切如恐不及便是愤旣诚恳笃切则於事便做得彻底竭尽无遗恨及事既了便称意心得志满慊快充足有乐底气象逐事皆有愤乐愤在事方切之际乐在事既透之後惟真能愤然後真能乐不愤则事不极尽而中有愧悔安能乐然日用间应接酬酢自朝至暮事非一端方其为此一事时其愤其乐如此及又一事来其为之依前又如此其愤既做得透了依前人如此其乐每事皆然一愤一乐乐而又愤愤而乂乐工夫循环无所问断不知有岁月之逝此便见好学之笃而为圣人之谦处若通以终身言之则愤短而乐长只於童年志学时是有所发愤处自既立以後如不惑知命耳顺从心则皆其所以为乐之地故不知老之将至一句诚着不得而亦不见其为自贬之意矣
文公先生批云得之
详寤寐动静
来教云寤寐者心之动静也有思无思者又动中之动静也有梦无梦者又静中之动静也但寤阳而寐隂寤清而寐浊寤有主而寐无主故寂然感通之妙必於寤而言之某思此窃谓人生具有隂阳之气神发於阳魄根於隂心也者则丽隂阳而乘其气无间於动静即神之所会而为魄之主也昼则隂伏藏而阳用事阳主动故神运魄随而为寤夜则阳伏藏而隂用事隂主静故魄定神蛰而为寐神之运故虚灵知觉之体显然呈露有苗裔之可寻如一阳复後万核之有春意焉此心之寂感所以为妙而於寤也为有主神之蛰故虚灵知觉之体沉然潜隐悄无踪迹如纯坤月万核之生性不可窥其眹焉此心之寂感所以不若寤之妙而於寐也为无主然其中实未尝冺而有不可测者存呼之则应警之则觉则是亦未尝无主而未尝不妙也故自其大分言之寤阳而寐隂而心之所以为动静也细而言之寤之有思者又动中之动而为阳之阳也无思者又动中之静而为阳之隂也寐之有梦者又静中之动而为隂之阳也无梦者又静中之静而为隂之隂也又错而言之则思之有善与恶者又动中动之阳明隂浊也无思而善应与妄应者又动中静之阳明隂浊也梦之有正与邪者又静中动之阳明隂浊也无梦而易觉与难觉者又静中静之阳明隂浊也一动一静循环交错圣人与衆人则同而所以为阳明隂浊则异圣人於动静无不一於清明纯粹之主而衆人则虽同焉而不齐然则人之学力所系於此亦可以验矣
文公先生批云得之
详子温而厉章
子温而厉威而不猛恭而安集注谓盛德之容中正和平隂阳合德窃尝因其言而分之以上三截为阳而下三截为隂似乎有合然又以上三截为隂而下三截为阳亦似有合未知所决抑圣人浑是一团元气之会无间可得而指本不可指定为说但学者以己意强为之形容如是今且就其说自分三才而言则温然有和之可挹而不可屈夺则人之道也俨然有威之可畏而不暴於物则天之道也恭顺卑下而恬然无所不安则地之道也自阳根隂而言则温者阳之和厉者隂之严威者阳之震不猛者隂之顺恭者阳之生安者隂之定自隂根阳而言则温者隂之柔厉者阳之刚威者隂之惨不猛者阳之舒恭者隂之肃安者阳之健盖浑然无适而非中正和平之极不可得而偏指之也
文公先生批云如此推得亦好
详匡人不能害孔子意
圣人知匡人之决不能害已而必又有戒畏之心往前看得偏重了所以一向不通後来乃觉彼此皆浑沦是天处盖此处以大纲言之斯文未丧固天意在我而匡人决不能逆天矣圣人於此更不复疑惧所以信天理之必然也然就其中细论之吾无以致之而彼无故而来莫之为而为是亦天也吾又安可轻自恃哉故圣人於此又必戒谨而不敢忽所以尽天理之当然也二者并行而不悖便见圣人之行缜密无缝罅而左右动无非天处竪看横看道理便不偏着在一边不审是否前节天在我後节天在彼文公先生批云是
详高坚前後意
高坚前後大槩只是譬其无阶可升无门可入无象可执捉也然後而考其高坚前後之实恐亦不外乎日用行事之近即是日用间事但其理如是之高坚玄妙耳高是理义原头上逹处如性天道所由来坚是理义节会难攻处如数端参错盘根错节处前後是理义变化不居处如一彼一此亦时中之类仰者望而冀及之貌钻者凿而求通之意瞻则视之方微见也忽则认之又未定也此正用功愤闷恳笃之际而万疑查滓欲融未融之时也所谓欲罢之意亦易萌於此矣而夫子在前却循循善诱不亟不徐而教有其序既博我以文使我有以廓其知而无一理不洞研诸心人约我以礼使我有以会其极而无一理不实践诸已至此则高坚前後之旨趣要归亦不外乎其中而有可从升之级有可从入之门有可执守之象矣是以日益有味而中心悦怿虽欲罢而自不能以已於是又即仰钻博约之功所未精密而犹可以容吾力者一一极尽更无去处然後向之所以为前後高坚者始了然尽在目前如渠决水通大明之中睹万象眞见其全体之实卓尔直立於其所昭着亲切端的确定而无纎毫疑碍遗遁之处矣然欲更进一步实与夫子相从於卓尔之地则无所由盖前此犹可以用力此则自大而趋於化自思勉而之不思不勉介乎二者之境所未逹者一间非人力之所能为矣但当据其所已然从容涵养勿忘勿助至於日深月熟则亦将忽不期而自到而非今日之所预知也卓尔即是前日高坚前後底今看得确定卓然尔如巍巍高底今从顶彻底皆分晓卓然尽在目中无有遗遁节会坚底今皆融判自成条理卓然森列於中不容紊乱前後捉摸两不定底今则前者的见其卓然在前不可移於後後者的见其卓然在後不可移於前不是高坚前後之外别有所谓卓尔也
诸家多以前为过後为不及恐无此意前後只是恍惚不可认定处将以前者为是耶忽又有在後者焉而前者又似未是皆捉摸不着若见得端的时皆是时中无过不及诸家以卓为圣人之中卓却是中然亦恐未可便说中便说中则卓字意又看不切矣
文公先生批云此说甚善昔闻李先生说此章最是夫子循循然善诱人博我以文约我以礼是亲切处其言有味前後固非专指中字然亦彷佛有此意思详逝者如斯夫章
逝者如斯夫不舍昼夜尝因是推之道体无一息之停其在天地则见於日往月来寒往暑来水流而不息物生而不穷终万古未尝间断其在人则本然虚灵知觉之体常生生不已而日用万事亦无一非天理流行而无少息故举是道之全而言之合天地万物人心万事纯是一无息之体分而言之则於穆不已者天之所以与道为体也生生不已者心之所以具道之体也纯亦不已者圣人之心所以与天道一体也自强不息者君子所以学圣人存心事天而体天道也
杨氏此篇有不逝之说亦犹中庸说死而不亡之意皆是堕异端处
文公先生批云此亦得之
详学道立权章集注
学道立权章集注举杨氏曰信道笃然後可与立且笃信是好学前事既笃信然後能好学也今於此既学适道之後却言信道笃何也恐信字彻首彻尾不可分先後如笃信而後好学者方只信个大槩既学之後而又信道笃者是眞知而信之所信意味自不同其言各有主而此章所引笃字又应立字为切否
文公先生批云信道笃三字诚有未尽善者
此章又举杨氏曰知时措之宜然後可与权则是中在先如孟子曰执中无权犹执一则是权在先不审中与权先後果何别莫只是同时事不可分先後否盖中之在事物即其恰好处而无过不及者也权则称其轻重而使之恰好无过不及者也故中者权之极极犹屋极之极权者中之则则犹凖则之则中所以行权权所以取中论理则知中然後能权就事则由权然後得中犹之秤焉或斤或两莫非有中也然必识斤两之所在然後能以权而称能以权而称然後物之轻重得其斤两之平也
文公先生批云是
祷是正理
前承教子路请祷处云祷是正理自合有应尝思之周公请命而王乃瘳成王出郊而天反风耿恭拜井而泉出庾黔娄稽颡北辰而父疾愈与王祥双鲤姜诗井鱼等类其所以必如是而无不应者只为天地间同此一理同此一气理所以统乎气而人之心则又为理气之主而精灵焉随其所属小大分限但精诚所注之处恳切至极则是处理强而气充凡我同气类而属吾界分者自然有相感通随而凑集之以此见实理在天地间浑是一个活物端若有血脉之相关者矣虽然亦或有不能必其然者盖必然而无不应者理之常也或不能必然者则非其常而不可以常法责也故君子惟自尽其所当为而不可觊其所难必
文公先生批云得之
圣人千言万语皆从大体中发来
圣人千言万语虽或至粗至浅至近至小处无非从大体中发来就一语上直而观之亦可见妙道精义横而观之则与其他万语无不旁通贯串其於行也亦然犹天地生物虽一草一木之微皆从大气中流出就一草一木上直而观之亦可见造化之神旁而推之与万木生理无不相通又如裘然千丝万缕皆从领上系来就一丝直而寻之亦可见大纲所在横而推之则与万缕无不相联属故一不可阙而万不可厌以一为足而忽其余则见不广以万有余而略其一则识不周不审是否
文公先生批云得之
主敬穷理克己工夫
主敬是日用间动静不可间断要切工夫其次则穷理克已又其相须也盖敬者生道也心之所以常惺惺不昧而天理之所以聚也必主焉则专以是为重常存於中为此心之鎭而无少时之不然也无事而主乎敬者所以醒定其未发有事而所主之敬不弛者所以齐整其已发未发者醒定则天理昭融於方寸有以涵夫动之端而其发也必齐整巳发者齐整则天理森布於事物各不违其静之则而其复常而为未发也又益醒定矣一动一静只管如此循环去然亦岂一时暂尔之敬而遽能尔哉平时之学苟惟一理之未莹则未发虽醒定而其中已有是一理之欠其中既一理之欠则所发虽齐整而亦必有乖碍不中节之处矣一私之未克则未发虽醒定而其中已有是一根之伏其中既一根之伏则所发虽齐整而亦必有不觉乘间为事之累矣故平时之穷理克已非主敬不能而亦所以维是敬也盖敬贯动静而穷理者又所以栽培其未发而精明其所已发克己者又所以堤防其未发而洒落其所已发平时之穷理克己所以为今日未发已发之趾而今日之穷理克己又所以为後日未发已发之基理之穷也日益精则敬之致也日益密而动静灼然纯天理之公已之克也日益力则敬之存也日益固而动静粹然无人欲之间夫是以未发之前全体完莹而真有大本之中已发之际大用通畅而实得其逹道之和矣此心地上工夫之大槩动静无端与日周流至死而後已也文公先生批云亦善
理有能然必然当然自然
理有能然有必然有当然有自然处皆须兼之方於理字训义为备否且举其一二如恻隐者气也其所以能如是之恻隐者理也盖其中有是理然後能形诸外为是事外不能是事则是其中无是理矣此能然处也又如赤子入井见之者必恻隐盖人心是个活物其感应之理必如此虽欲忍之而其中惕然自有所不能以巳也不然则是槁木死灰理为有时而息矣此必然处也又如赤子入井则合当为之恻隐盖人与人类其待之之理当如此而不容以不如此也不然则是为悖天理而非人类矣此当然处也当然亦有二意一就合做底事上直言其大义如此如入井当恻隐与夫为父当慈子当孝之类是也一泛就事中又细拣别其是是非非当做与不当做处如视其所当视而不视其所不当视听其所当听而不听其所不当听则得其正而为理非所当视而视与当视而不视非所当听而听与当听而不听则皆非理矣此亦当然处也又如所以入井而恻隐者皆天理之眞流行发见自然而然非有一毫人伪预乎其间此自然处也其他又如动静者气也其所以能动静者理也动则必静静必复动其必动必静者亦理也事至则当动事过则当静其当动当静者亦理也而其所以一动一静又莫非天理之自然矣又如亲亲仁民爱物者事也其所以能亲亲仁民爱物者理也见其亲则必亲见其民则必仁见其物则必爱其必亲必仁必爱者亦理也在亲则当亲在民则当仁在物则当爱其当亲当仁当爱者亦理也而其所以亲之仁之爱之又无非天理之自然矣凡事皆然能然必然者理在事之先当然者正就事而直言其理自然则贯事理言之也四者皆不可不兼该而正就事言者尤见理直截亲切在人道为有力所以大学章句或问论理处惟专以当然不容己者为言亦此意熟则其余自可类举欤文公先生批云此意甚备大学本亦更有所以然一句後来看得且要见所当然是要切处若早见得不容己处则自可默会矣详公而以人体之故为仁意
公而以人体之故为仁李丈前所问盖以人字统就生人之类而言所以转见不通某窃谓此段之意人字只是指吾此人身而言与中庸仁者人也之人自不同不必重看紧要却在体字上盖仁者心之德主性情宰万事本是吾身至亲至切底物公只是仁之理专言公则只虚空说着理而不见其切於已故必以身体之然後我与理合而谓之仁亦犹孟子合而言之道也然公果如之何而体如之何而谓之仁也亦不过克尽已私至於此心廓然莹净光洁彻表彻里纯是天理之公生生无间断则天地生物之意常存故其寂而未发也惺惺不昧如一元之德昭融於地中之复无一事一物不涵在吾生理之中其随感而动也恻然有隐如春阳发逹於地上之豫无一事非此理之贯而无一物非此生意之所被矣此体公之所以为仁而所以能恕所以能爱虽或为义为礼为智为信无所往而不通也
文公先生批云此说得之不然则如释氏之舍身饲虎虽公而不仁矣
北溪大全集卷六

[book_title]卷七
钦定四库全书
北溪大全集卷七
宋　陈淳　撰
问目
详顔渊问仁段
孔顔答问为仁一段尝思之有理气之分盖人受天命而生必得乎其理以为性曰仁义礼智而皆具於心必得乎其气以为体曰耳目鼻口四肢五脏之属而皆具於身仁即此心所得天理之全体而主於爱常生生不已而包乎四端犹天道之元而包乎四德也礼即此心所得天理之节文而主於敬所以常生生不巳上继乎仁而下包乎义智犹天道之亨即元之始通而兼乎利贞也耳目鼻口四肢五脏之欲即所得气形之私而主於有我即所谓巳者而气之所禀有杂揉之不齐则欲之所感又有浅深之不一矣人惟天理私欲二者并行乎性命形气之间而又日接乎事物无穷之境是以性命常易为形气揜而天理常多为私欲屈故耳目口体之属往往偏为已意之徇有违於礼而害夫仁人而不仁则此心漠然无以帅气统形而御夫物殆将顚迷错谬无所不至而万善皆於是乎废矣此圣门之学所以必汲汲於求仁而求仁之要圣人所以必以克已复礼一言而断之而於是一言之中所要又在克巳而所至则在复礼诚以巳者吾身病仁之总自非他病之比而礼於仁为切近在吾心天理有持循之实非如义智之裁可否别是非介乎两端而未专於天理之守也故克去有巳之私以复还乎是礼之本然使日用间天理常为主而气形每听命焉则吾心常清明端肃无一动不合乎节文之正而人欲无得以干之则此身纯是天理而仁之为体不离乎是矣至其所以为克已复礼之目则又不过乎勿为非礼於视听言动之间夫目视耳听口言固也若动则兼乎内外而七情之所萌四肢之所运也四者皆形气之所为而与心相应者也视听则自外入而感於内也言动则自内出而应於外也视听言者发其端也动者成其事也四者视为接物之先而听次之然後继於言而卒於动也亦有各司其一而各自为一病者亦有因其一而动即随者要之四者足以该吾身之用而吾身日用所以为天理人欲出入之阶者亦莫要於是四者矣自一而入者病未蔓四者参合则病根深非礼者即形气之私欲所谓己者而天理之反也非礼而视听言动者一以己而不以理也以礼而视听言动者一以理而不以巳也出乎己则入乎理出乎理则入乎巳以理者性命之正所当然而然而形气顺从者也以已者形气之私所欲然而然而性命受制者也勿即克之事也非礼而勿视听言动即克之谓也以礼而视听言动即复礼之谓也曰克曰勿曰复曰为二者操纵之间又吾心所以为主而天理人欲消长之机也彼克则此复一长则一消兹又顔子用力所致谨处如臂之屈伸在肘如舟之纵横在柁如三军之进退在将而於所谓勿者又以见物欲本自外来吾心非预内蓄而所以为克之功初不用穷其巢穴而驱除之而亦非有斩伐攻战之劳也截然一段已往之放心置之勿论只据今日见定求仁一念之顷此时此心全然清明无一点私欲自此而往於非礼但勿更为之而已一刻如一刻而常相接续一日如一日而常无间断由是岁复岁以终其身焉则浑然天德矣是其名义岂不甚精而为力岂不卓然从容不惫哉虽然非至明则不能察天理人欲邪正所由动之机将有误认天理为人欲人欲为天理而不自觉於冥冥之中矣亦何以精其克复之功非至健则不能决天理人欲胜负所由分之势将有玩天理而不肯进恋人欲而不忍割而依违於二者之间矣亦何以勇其克复之力惟其知之也至明则表里隐显小大精粗厘分缕析无不了然如辨黑白而不可乱又焉有人欲与吾天理混哉而又济之以至健则割所爱如所仇舍所难如所易如一劒之断蛇更不复续如洪炉之点雪消熔无迹如决洪澜下临万仞之壑沛然谁能御之而又焉有人欲为吾天理病哉然夫子於此直曰克已复礼为仁止於行而不及知者非偏也一日克已复礼则天下归仁若是其速而无循序之渐者非径也此盖物格知至以上之事即顔渊学力所至而语之而惟顔子足以闻此未至乎此则迟速深浅不谙其所自而必有疏濶渗漏之功矣若在学者虽不可以高躐径造而亦不可以畏惮退缩而不务勉行之实也
已一名含二义
何谓已者身之私欲盖巳一名而含二义一以身言之如下文由已之巳与求诸巳之类一有私之意焉所谓有巳之私即此克已之已与至人无已之类亦犹我之为言一以身言之如万物备我我欲仁之类一有私之意焉所谓有我之私如毋我之我也
详克斋记克己乃所以复礼句
克斋记云克复虽若各为一事其实天理人欲相为消长克已者乃所以复礼而非克巳之外别有复礼之功也尝以是说验之见人有淡然不逐物欲者而亦不进天理未的见此为一处切恐自质美而未学者言之则为二事盖其质美不逐人欲矣而未之学则亦无进天理之功故旣克人欲於彼而又须复天理於此当两其进也若自求仁者言之则只是一事盖其平日用心所主者在天理惟病人欲之绊累而不得快於进尔今旣克去人欲则天理无所累而所进自不可御矣是所谓克已乃所以复礼也又尝细考之有能去人欲矣而未能复天理则是所去者止其粗而未及精止其显而未及隐其实只不复天理处便是人欲之根尚在潜伏为病未能眞去净尽而犹有隂拒天理於冥冥之间似病不病正如疟疾人寒热旣退矣而精神犹浑浑不爽若病不病便是病犹在隐而未全退也假如人欲无别恶候只此不进天理亦是怠惰之私为病形气尚为主而天理尚为客也
克巳复礼须知二而一一而二
克已复礼须知二而一一而二者也盖克已是去人欲於彼复礼是复天理於此此二也然二者相为消长犹隂阳寒暑彼盛则此必衰絶无人欲则纯是天理故去人欲是乃所以复天理而实非有二事此二而一也二者虽同为一事然亦须有宾主之分天理主也人欲客也复天理主事也去人欲客事也吾日所重者当以复天理为主以为用力归宿之地而去人欲以会之尔於其去人欲也又每提天理使卓然清明不昧则权在我而所克也有统亦自不劳余力矣非谓止务克人欲更不必及天理则天理自复也此一而二也
一日克巳
当是时顔子固巳知至圣人更不待说知一节而以直说克巳工夫然於所谓巳者在顔子分上亦已自去七八分过乎大半无粗厉之显过了所以夫子假设而激厉之有一日克己之说未为径快疏畧而在顔子刚勇手段若责一日工夫亦眞足以承当必能一日扫除得尽而不为虚此语也若在学者致知工夫未到克己工夫亦未曾一二而辄欲试一日之说则一下安能顿然尽知己私於隐微将从何所一并下手使彻底净尽於一日之内而无遗余哉
仁礼
仁者心理之全体礼者心理之节文全体者节文所合之本统也节文者全体所分之条派也故窃谓仁者礼之会而礼者仁之逹仁者礼之会明道所谓视听言动一於礼之谓仁伊川所谓克尽已私只有礼时方是仁也礼者仁之逹横渠所谓礼仪三百威仪三千无一事之非仁也
顔渊仲弓资禀
顔子有清明刚健之资可与大有为故告之以克复之事仲弓资禀安静笃学惟可与谨守故告之以敬恕之事顔子若不告以克复而下从仲弓位则是以千里骏足而局之牛车之下也仲弓若不告以敬恕而上躐顔子等则是以娴习南亩之才而责之腾踏千里也惟各随其资之所近而语之以理之所契虽其为说有浅深高下之不同而所以切於二子之身各得以持循据守而进道入德则均矣
二说若就仲弓言之则出门如见大宾使民如承大祭其端庄恪谨之容如此盖有睟面盎背周旋中礼气象非平时主敬於中有素者不能也已之所不欲者非吾本心天理之诚也必禁而絶之勿以施之於人则凡其所以流通贯造於人者必皆吾本心天理之诚然而恕之道也敬者吾心之所以生而仁之存也恕者吾心之所以逹而仁之施也诚能主敬持已若是其笃则私意无所萌於内矣行恕及物若是其实则私意无所形於外矣内外无私意则纯是天理而仁在是矣又何有所谓已而又何待於克为哉此夫子所以使仲弓必从事於此其用功亦可谓直而约矣虽不必事顔子之所事而亦未始与相戾也若就顔子而校之则彼敬固足以无私於内矣然平时私意之未克则所以为敬者亦将徒为是矜持而未必合乎节文之正也彼恕固足以无私於外矣然平时私意之未克则所以施其所欲者未必理之正而禁其所不欲者未必理之非也故敬恕但浑沦其功而已不若克去已私以复还天理於心地上工夫为亲切也敬恕但以善养而已不若克人欲复天理两进其功之为净尽也出门如宾使民如祭已所不欲勿施於人在四目中特不过其非礼勿动之一尔又不若克已复礼规模之大而无所不总也出门使民推已施物所指言者皆详於显而畧於隐重乎外而简乎内又不若克已复礼条理之密而不容有渗漏也盖一则鞭辟入里之功而一则持养放出之事一以上逹天德而极高明而一以下学人事而道中庸其等级大不可以同日语在顔子正明道所谓学质之美明得尽查滓便浑化与天地同体者仲弓则其次之庄敬持养者及其至则一也然在学者则亦不容有轻重之别当随所在而交致其功日用间觉其有人欲则克之见其为天理则循之持已则主於敬而接物则行夫恕彼此均无所偏遗然後吾为仁之功可以无隙漏而二子之长皆集於我矣
语司马牛又下於雍
语司马牛之说又最下於雍矣非秘其精义而不以语之也以牛多言而躁若不以其病之所切者而语之则彼之躁必不能自觉将终身为此心之累而仁无由可逹故必使之先致谨於此去烦而简反躁而静则心无所放而常定於中然後入德次第皆可渐进而仁可求矣譬如人身之有病未论其证之大小善恶但或有一指之肿一足之废一目之盲一耳之聩或肺之逆或脾之刺或胷腹之痞或腰背之疼或小肠之泄或大肠之秘或寒热吐利之行或痈痔癣癞之作才一有攻注作梗便通一身气脉俱为之牵引不寜而为此身对头之患当是时虽有神仙补养延年益夀之奇剂妙诀皆为无所用矣故必须先去其见在之病使吾身泰然无所碍然後神仙方剂可得而弭而延年益夀之诀可得而服也虽然圣人斯言固为切牛之病而发若就其言而?之则至理亦不外是盖言者心之声而行之表也关吾身曰用为甚切其心敬则其言不易而言之易则心不敬其行谨则其言不轻而言之轻则行不谨惟内外本末交相养心常主敬而行常致谨然後言由中出而动必顾行自然简重而不易其发兹岂易及之功哉而牛少之疏濶甚矣此在顔子克巳目中即非礼勿言之事但其所主不同耳顔主於无所私牛主於无所放若在学者则尤不可不以为切身之戒苟或未能去牛之病而辄欲効仲弓之敬恕顔子之克复其亦将如之何哉
三仁夷齐之仁及顔子等仁
三仁夷齐之仁各随其事看皆是当理而无私心所以皆谓之仁然与顔子之仁与雍也问仁等相参校又觉仁所系甚大非全体不息不足以当之又未见二说相通为一处不审如何恐三仁夷齐之事皆是身分上大节目处因此以见其心之全体而顔子未遇事变只是暇日做仁底工夫须当举此一身絶无一毫私意而纯是天理然後得为仁若其遇事变则亦与三仁夷齐同而所谓易地皆然否然毕竟顔子底地位煞高恐不止三仁夷齐之类如何
右问目一卷文公答书云其间说得极有精密处甚不易思索至此今更不能一一批凿得久之自见得也
北溪大全集卷七

[book_title]卷八
钦定四库全书
北溪大全溪卷八
宋　陈淳　撰
问目
详集注与点说
天理自然流行圆转日用万事无所不在吾心见之明而养之熟随其所处从容洒落而无一毫外慕之私然後有以契乎天理自然流行之妙在在各足而无处不圆尧舜之所以为尧舜者不能加毫末於此矣如尧自明德亲族平章协和以往小而析因夷隩之授其时大而传贤以天与无非浑然此理也舜之饭糗茹草若将终身焉则此理行乎贫贱之中者也及被袗鼓琴二女婐若固有之则此理行乎富贵之中者也人悦富贵好色无足以解忧惟顺於父母可以解忧则此理行乎事亲之中者也象忧亦忧象喜亦喜则此理行乎兄弟之中者也凡所谓五典而天叙五礼而天秩五服而天命五刑而天讨於天下事事物物无一不从容乎天理之自然而舜皆无纎毫容私焉如孔子之志老者安之朋友信之少者怀之亦无非对时育物使之各遂其天理而无咈焉尔与尧舜同一道也若曾点之言志盖有见乎此故不必外求而惟即吾身之所处而行吾心之所乐从容乎事物之中而洒落乎事物之表固非滞着以为卑而亦非放旷以为高固非窘迫而有所助而亦非脱畧而有所忘此正有与物为春并育同乐之意即尧舜之气象而夫子之志也推此以往随其所应触处洞然氷融冻释小而洒扫进退三千之仪大而军国兵民百万之务何所而非此理何所而非此乐哉故尧舜事业於此可卜其必优为之矣若三子之事亦莫非此理之所当为但身未当其时履其地而区区焉以是横於心而不忘者何哉是则理在彼而不在此在异日而不在今日在吾身外而不在日用之见定便觉出位越思而有凝滞倚着窘迫正助之病较之於点则点见事无非理三子则事重而理晦点於理密而圆三子则濶而偏不可与同日语矣虽然点亦只是窥见圣人之大意如此而已固未能周晣乎体用之全如顔子卓尔之地而其所以实践处又无顔子缜密之功故不免为狂士是盖有上逹之资而下学之不足安其所已成而不复有日新之意若以漆雕开者比之则开也正所以实致其下学之功而进乎上逹不可得而量矣在学者於点之趣味固不可不涵泳於中然所以日致其力者则不可以躐高而忽下而当由下以逹高循开之所存而体回之所事开之志旣笃则点之地可造回之功旣竭则点之所造又不足言矣
子路不逹礼
程子曰子路只为不逹为国以礼道理若逹却便是这气象也盖礼者理也天理之中也若洞然有见乎此便理明分定从容乎节文之中无过不及用则行舍则藏可则为否则止各安其所而自无忙迫出位之思便是此气象也子路行处笃於点平时胷怀磊落不为势利拘几有洒然底意如与狐貉立不耻与朋友共敝无憾闻过则喜等处可见其地位高矣与浴沂趣味盖不相远但其见处不及点故由此理而不知尔使其逹之则即此而妙用在如曾子之悟一贯岂复离此而为道哉
天理人欲分数
天理者上逹之正逵人欲者下逹之邪径二者向背之岐固当明辨而二者胜负之几最未易决盖天理一分长则人欲一分消天理二分长则人欲二分消便待天理所造者五分而人欲亦只五分之消犹有五分之相持未可保其决不为他引去万一把守不牢攻战不力一旦忽不觉为他引去则和从前五分天理都丧了更无复上逹而下堕於迷矣惟理到六分以上然後天理强而人欲衰天理把得住在中而为主人欲战得退在外而为客当是时始眞能入得上逹之正逵而勇不可御始眞能脱得下学之邪迳而确不复堕所谓显过麄恶已无复有但其念虑之隐应接之微失照顾处有三四分零碎底查滓在自是日亦渐易消磨如巳破劲贼而蒐其余党不劳余力所谓十全极至之地於是亦可驯造不远矣然则五分相持之地正圣愚对敌急要之关而天理须到六分以上方得为透过此关向上去然则亦若何而为吾天理已到六分而上之验乎曰亦须是好善眞如好好色之切则善者眞为吾里面实有底物矣恶恶眞如恶恶臭之酷则恶者眞为吾外面不容底物矣是乃天理胜得人欲之验也学者自验吾好善未能如好好色之切恶恶未能如恶恶臭之酷则便是天理人欲胜负未分不可不深知下堕之为可畏而当汲汲以上进自力也自昔学者有或不能善其善者其病正坐此欤
率性之道原有条理节目
天命之性浑然一大本而其中率性之道元有自然条理节目灿然万殊圣人生知安行万善无一不中节者只是全得本原底恰好无些剩亦无些欠而其所以循道立教於天下为三千三百之仪有轻重厚薄浅深疏密之不等者亦只是依此本元条理节目以示人尔非圣人撰之也君子所以穷理者亦只是要穷到本元恰好处使一一凑合得着无少差错方得为尽心知性知天所以力行者亦只是要做到本元却好处使一一各当无加无减方得为尽性至命而契乎天若所宜重而轻所宜轻而重所宜厚而薄所宜薄而厚所宜深而浅所宜浅而深所宜密而疏所宜疏而密不合本然分数便未是却好未得为大学至知中庸至德也
亲亲仁民爱物只是理一而分殊
亲亲仁民爱物大意只是理一而分殊然其所以为理一分殊者亦有二义以天言之则乾父坤母民物皆为同胞与吾亲同此一气体而生是理一也然亲也民也物也其亲疏本末亦天然自有个差等处是分殊也如人之一身四肢百骸皆是一体一气脉所贯然首之与足心腹之与四肢亦各有分别也以人言之则曰亲曰仁曰爱皆一仁心之所流行贯彻而所谓仁爱者不过出於亲是理一也然亲者隆於仁爱仁者止於仁而弗亲爱者止於爱而弗仁其亲重亦有等先亲亲而後仁民仁民而後爱物其缓急又有序是分殊也如人身四肢百骸皆知所痛痒皆无所不爱然其待头目则厚於手足卫胷腹则重於四肢亦有辨也此天命人心本然之目为学依此则为当然之功理一者统言其体分殊者分言其用理一所以包贯乎分殊分殊只是理一中之差等处非在理一之外也然於分殊之中所以如是其亲其仁其爱随其用而无不尽者是又所以全其体而使所性之分无有外兹又分立而推理一也理一者仁也分殊者义也仁者廓然而大公义者截然而有制理一而分殊则仁中有义其施有差等而不流於兼爱之泛分殊而理一则义贯於仁其会有宗元而不梏於为我之私此所谓体常涵用用不离体而非有二物也
利者义之和
利者义之和以理言利物足以和义以学言利者不相妨害和者不相乖戾以和解利和即利也盖义者心之断而事之宜其体严其用和如君臣父子夫妇之分截然不可犯者心之断而体之严也君君臣臣父父子子夫夫妇妇各安其分而无不利者事之宜而用之和也体严则用和而不流用和则体严而不伤亦非有二也故君子於事物也各遂其宜而无不利则於义也得其和而无乖戾伤严之病矣
孟子说天与贤与子可包韩子忧虑後世之义
韩子说尧舜传贤为忧後世禹传子为虑後世是就人事见定说固为亲切孟子天与贤则与贤天与子则与子是就原头说尤为精到若韩子说则不到上面一着孟子说则可以包韩子之义其实忧後世而传贤虑後世而传子皆莫非天也非尧舜禹所能容一毫忧虑之私於其间也盖使天不与贤则尧舜岂能违天独私忧後世而必与贤哉天不与子则禹岂能违天独私虑後世而必与子哉故与贤与子者天也忧後世虑後世者圣人所以奉天命祗惕寅畏之意也其忧乃天理之发当然之忧而非私忧其虑乃天理之发当然之虑而非私虑皆圣人性情之正也韩子识未及此乃以孟子之说为非则失之矣
深造自得段意
深造之以道是千条万绪件件都恁地深着工夫去自得则为己物矣居之安是巳物已成个基址安固而不揺矣资之深是基址有个根原来历可凭藉依赖而无尽非浮埃聚沫之比矣取之左右逢原是本末一贯浑成一个物降衷秉彛之本然者无不流行呈露於日用千条万叶之中而日用千条万叶无一不是降衷秉彛之本故才有一动眞情便现此理便在面前无不遇其本处也
告子论性之说五
告子论性之说有五而生之谓性一句乃其诀本者盖性者人所得於天之理若仁义礼智者是也而视物为独全生者人所得於天之气若知觉运动者是也而与物为不异告子不知性之为理而指气以当之故以知觉运动不异也为解而断为一定之论谓凡有生者皆同是一性更无人物差别是立个大底意以包之而余之四说则又就其中推演如食色无善不善二说则正与此同盖一由其能知觉运动故能甘食悦色也一由其知觉运动之无所异故无善无不善也如杞柳湍水二说则亦不外乎此盖一由知觉运动之或偏於恶故必待矫揉而後成也一由知觉运动之或混於善恶故之东之西而无所定也夫旣以甘食悦色为仁生乎内矣而又反之以为恶旣曰无善无不善矣而又反之以为善恶混展转纵横支离缪戾要之皆只说着气而非性之谓也夫旣以气为性则仁义礼智之粹然者将与知觉运动之蠢然者相为混乱无人兽之别而且不复识天理人欲所从判之几矣其为害岂浅浅哉
告子与程张说气不同
告子说气与程张说气不同尝推之气一也告子生之说所谓知觉运动者是统指夫气之流行为用者而言程子才禀与张子气质之性所谓清浊刚柔者是分指夫气之凝定成体者而言自知觉运动者统言可包得清浊刚柔而清浊刚柔者分言其中亦各具知觉运动但告子之说乃即是以为本性而大为包含之意浑无分别如无星之秤无寸之尺而程张之说则是於本性之外发此以别白其所未尽如大明中阅物象了然更无隐漏矣如杞柳湍水之说亦气质意也但程张分明断作气质则自不乱此性之本便为精确不易之论告子虽於杞柳说着气之恶湍水说着气之混而其意不认作气质只专作本性看所以不可同日语也
三仁夷齐顔子之仁
某向者以三仁夷齐之仁及顔子等仁不相协合久为之碍未能洒落屡次具问後再思之觉释然已无碍矣敢请质之盖仁一也而言各不同以理言则天理之公也以心言则此心纯是天理而无私之谓以事言则当理而无私心之谓若顔子之所谓仁是平时此身上纯天理而无私欲三仁夷齐之所谓仁是临大变中做事当理而无私心自有其辨亦必须平时此身上纯天理而无私欲然後能於大变中做事当理而无私心而非有二也但顔子无遭变之事而三仁夷齐不可见其平时之功亦不必区区为是优劣之较矣
用散而体不分
天地大化流行发育万物而浑然太极之全体则未尝动也人心日用泛应酬酢万事而浑然本性之全体则固自若也故自一而万也而一者未始支自万而一也而万者未始并
横逆自反
凡横逆之来必吾有致之之隙不然亦必有近似之情未有全无故而来者君子视之当如链金之火攻玉之错於中有进德无穷之意焉无恶也盖使吾之自反果无一不尽其理矣而犹未也恐吾出之有未中其节也使吾出之果中其节矣而犹未也恐吾之全德未能充实而素孚於人也使吾之全德果充实而素孚於人矣而彼犹若是者至此然後可以天地间一恶物视之亦未可亟胜而峻灭惟当公处而顺应如暴来者待之以逊毁来者待之以靖诈来者待之以诚慢来者待之以?一行吾天理之当然若无闻无见焉是则吾心无时而不休吾身无日而不泰地无适而不夷事无接而不利也
右问目一卷亲呈文公读至半曰说得也好遂瞑目坐少久又读至近末曰说得皆好皆是一意
北溪大全集卷八

[book_title]卷九
<集部,别集类,南宋建炎至德佑,北溪大全集>
钦定四库全书
北溪大全集卷九
宋　陈淳　撰
记
贯斋记
圣门教不躐等下学而上逹未有下学之不致而可以径造夫上逹者当时门弟中从事於此为最笃者自顔子之外惟曾子一人平时於圣人用处每随事精察而实履之观曾子问一篇所讲明者皆其变礼则於周旋进退之常固巳无一节之不?矣日省吾身以三者内外交相饬则体之在我者又巳无一刻之不谨矣所欠者但未知夫大本之所以为一尔夫子知其下学之功到将有所觉而可以上逹发之也於是呼而语之以一贯之旨曾子果能於言下心融神会即应之速而无疑亦其眞积力久所必至而非一蹴之所能强也及门人扣之难於为言乃借学者尽巳推己之目所谓忠恕者以着明之欲听者之易晓自今观之忠即所谓一恕即所谓贯而未可以常情论也盖圣人之心浑然一理而至诚无息犹维天之命於穆不巳所以为天之忠固无待於有所尽及日用酬酢万物各止其所而莫非浑然一理者之所流行通贯犹乾道变化各正性命所以为天之恕而亦无待於有所推其为忠也道之体也而万殊之所以一本也其为恕也道之用也而一本之所以万殊也由一本而万殊而所谓体者常呈露於用之中合万殊而一本而所谓用者未尝离乎体之内此夫子所以授之曾子而曾子所以契诸夫子而喻诸门人者其为心法精微之实讵容以二观哉在学者追慕其学则未可躐进夫所谓一亦惟致曾子下学之功专从事於所谓贯者而已尔凡日用千条万绪各精察其理之所以然而实践其事之所当然使无一不明诸心而无一不诚诸身然後合万理为一理而浑然夫子太极之全体自此其上逹无余藴矣譬之钱十百曾子已数而列之整矣夫子与之缗一条则不复问而贯之矣其未曾下学者殆犹散钱之未数虽以贯指之亦末如之何此门人之同在侧者所以皆莫喻其旨而异时子贡尝亦与有闻焉竟亦莫晓其意之果为何如也或曰曾点浴沂之志见道之大体甚明夫子深叹与之岂非与参之唯亦同一趣味欤曰曾氏父子之学正相反参也由贯以逹夫一点则又专游心於一而不必实以贯盖以上逹为高而不屑夫下学者所以行有不揜而不免为狂士是固不可以同日语也仙游陈生沂伯澡始慕点为名今复以贯名斋盖觉点之病而欲务参之学以实之且来讲明其义予嘉其立志之审而用功之有序也因书此以为之勉焉虽然曾子之所以能胜重任而远到者亦由有其弘毅之质以充之盖不弘则畜德易厌而万理无以嘉其会不毅则立操易移而万理无以刚其守兹正古人之所不容阙而叔世学者之所甚不足者而况於颓波流俗之中欲卓然有以超凡而逹圣非此亦将何以眞能自拔而任重致远乎呜呼此又伯澡之所当深自警焉者也此又伯澡之所当深自力焉者也戊寅七月朔陈某记
仁智堂记
宪使陈侯结堂於第之南面眞峯峦翠拔参天其下甃为凹池导後山之泉注其中清泚寒冽取夫子所谓乐山水之意而扁之曰仁智噫有旨哉夫仁者天地生物之心而人生所得以为心者纯是天理絶无一毫人欲之私以间之智则此心之虚灵知觉而所以是是非非之理也故有是仁者必安於义理而重厚不迁有似於山而乐乎山有是智者必逹於事理而周流无滞有似於水而乐乎水其气类相感物触而理形焉是岂寻常观览於外而玩物丧志者之比哉然於其乐山而有观乎山之时觉彼巍然盘峙於地而无今古之移也则必有以坚吾仁之守可以久处约长处乐而不为得丧荣辱之所揺夺也觉彼青紫万状四时生春也则必有以养吾生物之心使胷中常如春阳之和而与之为春也於其乐水而有观乎水之时觉彼澄然可烛眉须而无尘滓之污也则必有以濯吾智之知使清明常在躬而不为私意杂虑之所汨挠也觉彼流泉之有本常新而不败也则必有以毓吾虚灵使觉之本体使之常惺惺而与灵源相为不竭也至是则又内外交相发彼此互相长仰观俯察鸢飞鱼跃盖无一而非天理自然流行着见之实无一而非吾藏修游息之益也则侯与子弟宾朋於斯其为乐又何有旣哉堂之西又结小轩植梅竹曰友清已有诗为之纪嘉定戊寅元旦临漳北溪陈某记
韶州州学师道堂记
濓溪先生熙寜中提点广东刑狱公事而治於韶於是韶之为祠者有三祠於学者以二程先生配然在明伦堂之西廹窄无堂宇之严未足以称尊崇道统之意祠于宪司者即其遗躅本廖侯所重建於厅之西偏而後人徙之西园之右乃与世祀淫祀五通庙门相向隣於鄙杂而祠於通衢为往来士夫瞻慕之所者又与张余二公王令公杨诚斋合焉张余二公里之先贤风节可仰未为失伦如令公荆公之父天圣中守是邦安石用事时人建祠以媚之与张余并坐中堂而濓溪诚斋列於东庑位序不正尤为可耻嘉定丙子宪使陈侯深为病之乃於通衢之祠奉濓溪於中堂西偏而降令公於东庑於宪司之西园者改创外门以正南向藩墙周密不与他神祠错列而学中三先生之像则移入明伦堂後主一堂之中间易去旧扁而以师道堂掲之取通书所谓师道立则善人多之说特以表先生宗师後学之意且以书来求一言以示学者窃为之喟然叹曰师道之不立也久矣自孟子没天下骛於俗学盖千四百余年昏昏冥冥醉生梦死不自觉也宋兴濓溪先生以先知先觉之资卓然抜出於舂陵之间不由师传独契道体建图着书提纲启钥推原无极太极之妙而不离乎日用人事之实发明中正仁义之精而不越乎秉彝艮心之所固有圣人之所以安乎此而立人极贤者之所以执乎此而复其性处而学顔子之所学者学乎此也出而志伊尹之所志者亦志乎此也上与羲皇之易相表里而下以振孔孟不传之坠绪所谓再辟浑沦二程先生亲受其旨又从而光大之然後其学布於天下使英才志士得所依归河洛洋洋与洙泗并兹其所以继往圣开来哲之功可谓盛矣虽於当时不得大施以着尧舜君民事业而其为部使者於此一以洗寃泽物为巳任惟恐有一夫之不获其所皆莫非从大原中出而大用之所流行亦可以考验圣贤作处而未可以寻常吏治例观也故在万世公义而言自合配诸礼殿之侧与先师齐紬接冕通为天下後学师表岂特尝临之地所得而私何韶人师事之意乃久焉晦昧而不章今陈侯旣为之改正祠事复正名师道以掲学者之指南其所以观视韶人不浅矣韶之士果能因是兴起而师其道於遗编熟读精思深体而实履之无以俗学之见乱焉则是亦将不远於我与凡宦游於韶者均能相与起敬师慕而吏事之有所本则亦将不失为有道之政而於陈侯之意皆可以无负矣诗不云乎高山仰止景行行止凡我同志其共勉乎哉陈侯名光祖字世德德行政事皆不凡子沂从予讲濓洛之传为志甚厉云嘉定丁丑三月壬辰临漳陈某记
宗会楼记
古人宗法别子为始祖继别为大宗继祢为小宗宗其为始祖後者为百世不迁之宗宗其为高祖後者为五世则迁之宗盖诸侯世适为君由次而下不得祢先君视正适皆称别子或异姓之来自他邦与庶姓之起於是邦者亦皆谓之别子其後世子孙为卿大夫则立此别子为始祖而别子之世适常继别子之正统以主始祖之祭与族人为宗谓之大宗虽五世外皆为服齐衰三月是谓百世不迁之宗其别子之庶子又不得祢别子而自使其世适後之以主庶子之祭与兄弟为宗谓之小宗旁而例之为类不一其继祢者为亲兄弟所宗为服期继祖者为从兄弟所宗为服大功继曾祖者为再从兄弟所宗为服小功继高祖者为三从兄弟所宗为服缌外高祖五世则无服祖迁而宗易是谓五世则迁之宗大宗一与小宗四为五小宗五世外虽已迁而复统於大宗百世未尝絶为宗子者所以主祭其体为甚专压族人其分为甚尊统率族人其权为甚重而族人所以只事宗子其礼又为甚严冠娶必告丧练必赴归器必献其上具牲必献其贤虽贵富不以入其家非所献不以入其门居庶者不敢僭其斩为支者不敢干其祭宗子有疾而摄则必告而後祭若庶子为大夫则以上牲宗子为荐於宗子之家或宗子居他国则庶子大夫称宗子使执常事而所谓摄主又不言孝不备厌旅嘏【读作假】绥【读作堕许规反】配归胙凡拳拳於宗子若是其敬者皆以重正体而一人情也何为其重正体而一人情大要上以事祖祢而尽尊尊之义下以合族属而笃亲亲之恩尔是以人知宗派所自来本支昭穆不乱而宗庙常严家与宗党时相接长幼戚疏有纪而骨肉不离古人礼俗之盛孝弟逹於州闾者由此其故也今世礼教废已久矣宗法不复存士夫习礼者专於举业用莫究宗法为何如祢已祔则不复飨其祖祭有适而诸子并立庙父在已析居异籍亲未尽已如路人或语及宗法则皓首诸父不肯陪礼於少年适侄之侧而华髪庶侄亦耻屈节於妙龄叔父之前是亦可叹也已吾友郭君子从乃於颓俗废礼之中卓为尊祖收族之举推原本姓出於虢叔之後自太原阳曲分徙颍川华隂昌乐中山唐末华隂之族有避地游宦於南而本宗始祖盖自漳来失其名位且非世家不敢僭祖其次据大父广莱府君讳近者实始基产业为继祢之适越考至已乂皆居长於是放小宗法与其弟某割先业潮阳汶沟田充蒸尝定为世适主祭之议并摭程夫子所取韦家宗会之说扁其楼曰宗会以为岁时会合宗人之所而书来请记以传言後代予发书为之深感因叙古人宗法曲折以诏其宗人使知子从此举实出古先圣王之遗典而非已意撰为苟合之私则凡会於兹楼者皆有以各尽其尊尊亲亲之诚而本根枝叶之相为依庇壮茂岂不休哉抑子从所为宗田之约适子不得出粥诸子不得均分专修四代坟忌及时祭各族之费忌日一按礼书不用浮屠其意义盖甚严明正大惟後之子孙及宗人其识之於是并为之书俾刻示焉嘉定庚辰十月望日清漳北溪陈某记
食燕堂记
子从旣以主祭合族立宗会楼复於寝堂扁曰食燕盖取礼经所谓族食族燕之义以为祭後与宗人餕之地且并以记文为嘱子窃以为古昔圣人所重民生赐姓命氏以别之而於姓氏中又立大小宗以联之非固外为是法以强乎人也犹之木焉有从根直上之干有从干旁附之枝於干之上又分干枝之上又分枝纵横数节後然後布为千枝万叶盖莫非一气周流出於天理之自然而然圣人特因而纲纪之以为长久不紊之道焉尔走兽知有母而不知有父飞鸟知有父而不知有祖人灵於物知有祖祢尊尊亲亲秉彞良心夫谁无之本无古今贵贱之别虽叔世衰微离乱之极而犹有孝义族类班班史册或九世同居【齐隋唐张公艺】或缌服百口同爨【南史杨播】或宗族七百口合席共食【五代江州陈氏】尤可见良心天理之不容泯没惟其宗法不立无礼乐以文之而漫无统纪然今之条令有承重瞻茔之制高祖玄孙之服即礼经宗法意而人不之察尔吾子从独能酌古参今举而行之於家可谓笃信实践而不为虚文之学者矣凡郭氏宗盟於岁事合餕斯堂之时羣昭穆长少咸萃宜交相训敕以尊尊亲亲之大义相与维持世守之而无以私意利欲坏焉将见人歌塘口郭氏家法卓然为三阳礼义之宗庶乎有以副子从今日创始传後之雅意而不为沗也子从又尝编宗礼宗义二篇附以立宗文约公状家约家谱於其後及晦庵蒙谷二先生宗法各一册并藏诸堂中以为後代维持之计者甚悉惟後人之考焉抑又有告者宗人之睦岂姑为是一燕之乐而已哉冠昏丧葬必相助贫穷患难必相恤推先祖所以芘覆之泽使宗人无或顚连之病然後为尊尊亲亲恩义之至者又不可以不知也然亲睦宗族家道之一节如父子亲夫妇别男女止长幼序实齐家之大经未有内治无本而能外睦者也然身者家之则也改过迁善惩忿窒慾又修身之要务未有身法不立而能齐其家者也而身之所以修又在乎有致知格物诚意正心之学交尽其至未有学术不正而能修其身者也而其所以为学节目在孔孟周程之书者又有明法则宗人於旣燕而归也必当各正尔学各修尔身各齐尔家以无失为人大体於父乾母坤之下是又同宗相率入尧舜之域盖有醉道饱德之不穷趣味在焉兹说子从必已与宗人素讲之而今兹之言适所以为赘惟无视其赘而忽诸嘉定庚辰十月望後五日清漳北溪陈某记
北溪大全集卷九

[book_title]卷十
钦定四库全书
北溪大全集卷十
宋　陈淳　撰
序
郡斋録後序
先生庚戌四月至临漳某自罢省试归五月方抵家而道途跋涉之苦得病未能见也至十一月十八日冬至始克拜席下而居村食贫又以训童拘绊不得日侍鑪锤之侧明年先生忽以丧嫡子丐祠甚坚当路者又以经界一奏先生持之力虽已报行而终以不便巳为病幸其有是请也即为允之四月二十五日午时主管鸿庆宫加秘阁修撰诰到二十六日早拜诰州印付通判即迁行衙越两日通判及诸曹留酌别二十九日方行某送至同安县东之沈井铺而别实五月二日也区区所录姑以愚钝不敏私寓其书绅请事之意而已也非敢为他人道也然先生在临漳首尾仅见一期以南陬敝陋之俗骤承道德正大之化始虽有欣然慕而亦有愕然疑譁然毁者越半年後人心方肃然以定僚属厉志节而不敢恣所欲仕族奉绳检而不敢干以私胥徒易虑而不敢行奸豪猾歛踪而不敢冒法平时习浮屠为传经礼塔朝岳之会者在在皆为之屏息平时附鬼为妖迎游於街衢而抄掠於闾巷者亦皆相视歛戢不敢辄举良家子女从空门者各闭精庐或复人道之常四境狗偷之民亦望风奔遁改复生业至是及期正尔安习先生之化而先生又行是岂不为可恨哉抑先生在此其关於州乡之大者不特欲正经界以兴民利除盐钱以苏民瘼盖又尝病贡院之迫窄学校之隘陋而议为之更张贡院则欲迁於东市兵官之居已差尉司广轮其地而度其规模拟容万人之坐以为後来百年之计其学校则以侍郎李侯之大成殿与尊道堂为不可改移而东西两庑则必开拓而明爽之东欲毁贡院之冗屋而尽贡院之址悉以为东诸斋西欲移行衙於马棚所而尽行衙之址悉以为西诸斋其斋相枕悉南面每斋中间为厅厅之左右各为四大窻而各装截为四阁间厅之後为炉亭炉亭之左右为小庖及浴室与圊【音清圂也】舍其外则以崇墉包之後斋之面则对前斋之墉一如太学之制并拟秋月兴工而自是亦不复及矣又岂不为漳民大恨哉并附记於此以无忘先生之志而亦庶乎来者得以考焉庆元庚申十月一日某谨识
竹林精舍录後序
某自辛亥夏送别先生於沈井之後以水菽之不给岁岁为训童牵绊未能一走建阳再诣函文而先生屡以书来招至乙未冬始克与妻父同为考亭之行十一月中澣到先生之居即拜见於书楼下之合内甚觉体貌大减曩日脚力已阻於步履而精神声音则如故也晩过竹林精舍止宿与宜春胡叔器临川黄毅然二友会而先生日常寝疾十剧九瘥每入卧内听教而谆谆警策无非直指病痛所在以为所欠者下学惟当专致其下学之功而已而於下学之中所谓致知必一一平实循序而进而无一物之不格所谓力行亦必一一平实循序而进而无一物之不周要如顔子之博约毋遽求顔子之卓尔要如曾子之所以为贯毋遽求曾子之所以为一而其所以为人痛切直截之意比之向日郡斋从容和乐之训则又不同矣越明年庚申正月五日拜别而归临岐又以冬下再见为嘱岂谓自此一别方阅九十二日而遽有幽明之判反成终天之诀追思严训洋洋在耳不知涕零於是编而集之以为终身钻仰之警庶几朝夕目击常有以不替其在如之诚而无昧乎此心之灵异时万一获免罪戾於门墙之下则为大幸焉尔呜呼是可不敬乎哉是可不勉乎哉嘉泰辛酉正月一日某谨识
送徐杨二友序
绍熙改元维夏之初晦庵先生来临漳越月而永嘉徐君居甫不远千里受业於门下又越月而郡人杨君尹叔与俱又五越月某方获侍洒扫於是始识徐君而杨君又其旧也声臭不谋而合自是相与往来於郡斋疑之质谬之正蒙之释益之请或一二日三四日辰而入酉而出为月者几四其所以从容共学之情密矣顾惟驽惰之资方有赖於左鞭而右策夫何合簪方勤而袂欲分丽泽方洽而席欲判徐君之归兴不可羇而杨君又有成均之役於我心殆戚戚然今二君行舆巳膏而征蹄已秣矣思无以见意姑借古人赠言之义以致朋友所以相切磨者而共勉焉可乎昔者尝闻谢尹诸公游河南夫子之门於其别也谢谓尹曰吾徒从先生见行则学闻言则识譬如服乌头者方其服时顔色悦泽筋力强盛一旦乌头力去则将如之何今吾先生所以药吾二三子者其方大畧亦可知矣而吾二三子相从服饵於此朝夕拳拳唯谨者则以有先生之严在二君自此而别也去先生之侧日远历邮亭越都邑纷华靡丽之衢放荡胶轕之境身日与颓俗接可玩可爱可昵可欲可骇可愕可愤可厌凡所以揺聪明拂心志者千状百证日交乎其前此正乌头力不足恃而已所自力焉者也自志柔气弱者於此最易为之荏苒臲卼而移其所守而见善明用心刚者以为件件无非实用工之地二君谓之何哉道无往而不在学无时而不然二君自兹而往也诚能常如侍先生之侧静则存主敬之味动则佩烛理之方参前倚衡念念以无负先生所期望无时无处而不用其力焉则是虽远先生之函丈而正大之训常在耳於其洒然有得之时又无惜一二附南来之鴈以交致并为仁之意则是虽与某非向者从容郡斋之乐固千里共肝鬲也二君果谓之何哉抑南轩与先生有语云驱车万里道中途可停輈勉哉共无斁邈矣追前修吾二三子者共加鞭焉因录二通以赠行序辛亥二月望後四日陈某序
送赵秋序
庆元丙辰之秋三山赵君有裕来典左狱於临漳不鄙郡士陈某而下交焉一见之始即以心相与自是往复讲论阅有三载为精密矣今兹解印而归也适某有至痛不及为歌咏以叙别然又不能为无益之语也敢效古人赠言之义以寓区区之诚可乎尝观人生天地之间夫孰非才也而得其秀者为难所以成其才而诵诗读书夫孰非学也而卓然不迷其所趋者为尤难旣识其所趋矣而能至至而终终不至於复自堕於迷者又其难之难者也盖隂阳五行之运错揉不齐而人之得之者大槩多於浊而不能以皆清多於驳而不能以皆纯所谓清明纯粹之禀特其间値之而已则才之秀出於等夷者非难乎夫天旣予我以是才矣而学之不正则无以磨礲成就而反为之变移斵丧是以其知非德性之良知而为私智之妄度能非德性之良能而为私意之苟作吐而为言非先王之法言履而为行非先王之法行施为政着为业又皆非根心盎背大用之所流行类亦不过人欲自便之私权术功利之陋而已滔滔者皆是而谁肯以易之则卓然识圣贤之正而不迷其所趋者又非其尤难者乎然天理正逵上逹如登而难进人欲邪迳下逹如坠而易狥吾之所趋虽审矣而二者胜负之几盖未易决此有一分之长则彼有一分之消此有二分之益则彼有二分之损虽天理所造者五分而人欲止五分之亡犹有五分之相持未可保其不为之引去也一旦忽不期而为之引焉则前功尽弃无复一存亦终於?溺而不可救矣惟天理六七分而上然後为足以胜人欲而人欲始为退负主日强而客日衰所向果而所背决眞有以駸駸於上逹不可御而必不复堕於下逹之境矣由是而之焉且又有以驯造於十全之地而渣滓尽浑化矣则能至至而终终不复堕於迷者又非其难之难者乎呜呼此予与求所以不免於圣门之诛而回作圣之功所以为万世法也赵君风采议论敏爽隽发而学问又有师友渊源所谓难与尤难者得之矣而难之难者兹正其几不可不深知复自堕焉之为可畏而当汲汲力进以取胜自厉也非惟赵君为然凡吾徒者皆所当然而愚与赵君尤有望於鞭之严而策之勇以交致其齐驱并进任重诣极之功也其毋以离合而异诸若其所以进之之科级节目则有圣贤严密之训在赵君当自知之无俟於愚言庆元己未七月甲寅北溪陈某序
送家本仲序
眉阳家本仲访道闽山中都诸贤饯於吾山之隅清漳北溪野人与焉送行者皆有诗或谓野人曰子与本仲邂逅有一日之雅亦不可以无赠言野人因为之叹曰人生禀二五之气多値其不齐刚者则过於亢而柔者又愞而无立求其所谓絶止不杂者最为难得幸而或得之又每识凡志陋汨汨於颓波流俗而不能奋发於圣贤之学以求自拔今本仲於世味甚薄而狷介有守可谓粹然有近道之资矣而又不肯随波逐流甘於自弃为凡陋之归乃且不远千里从师亲友以讲明夫渊源之所自来又可谓卓然有求道之志矣兼是二者度越於人不浅诚可为本仲美或者曰是或以为足乎曰未也吾二年於中都接见士友者非一人亦多有是二美矣至其责以切磨之实则类皆悠悠若存若亡而无急切恳迫之意正如舟人之适越旣南其樯矣而徜徉中流不果於进车人之适燕旣北其辕矣而彷徨中途不勇於行吾恐燕越非惟无可至之期虽欲保其不中辍而他?也亦难矣况圣人之门庭堂奥决不可以坐而造而宗庙百官之美富又非可以想而知必笃吾力以实致其下学之功如顔子之欲罢不能如子思之弗得弗措然後有以成其资而逹其志也或者又曰是可以为足乎曰未也士之笃於道者盖亦尝屡见之矣而又多病於所闻之先入者私主以为安所见之素习者偏执以为固不能豁然虚其心以为大受之地若是则胸中已隔塞隘陋矣凡前圣往哲相与发明眞义理眞趣味所谓公平正大之训将何从而入精微严密之旨又将何从而得之殆见用力枉劳而良资美志亦终於无就矣兹又本仲之所当深自警焉者也兹又本仲之所当深自勉焉者也本仲而果无忽於斯则学将日进而日新其於所造又孰御焉本仲以为何如哉或者曰唯唯敢请以为送行序野人为谁陈某安卿也戍寅立冬後八日书
别徐懋功赠言
某区区此来所幸得一共学之友曰徐懋功今其别也而请赠言窃以为圣门用功不一而总其要不过曰明善诚身而已善者天命人心之本纯粹而无恶也明善者眞知其为本善而无恶也诚身者实有是善於己纯是天理流行而无人欲之间也未能明善必在择善未能诚身必在固执而博学审问谨思明辨者又所以为择善之目而笃行者又所以为固执之功至於五者要归子思子必又皆以弗措为言而每百倍其功以进者何哉此勇以终之之事也中庸入德之门曰智仁勇明善在智诚身在仁所以明而诚之弗措者在勇易文言发明进德居业之方曰知至至之可与几知终终之可与存义而必特於乾之九三言之者以阳居阳为刚健之至也盖惟刚健之至者而後能眞知与行俱到易与中庸无二旨也故顔子克已复礼以乾道者由刚健之絶人而曾子竟能负荷圣人之传胜重任而远道者亦惟於洪毅得之况今学者处斯世颓波流俗之中最易以堕人非厉刚勇之志则安能决所向卓然以自拔而血气之身日与事物相酬接又人欲私意之易萌也非刚吾质勇吾力亦安能以自克而洒然无累哉懋功於明善诚身之方尝切磨之矣而兹义有未及讲者因书以为赠言惟懋功其勉之嘉定壬午四月癸巳北溪陈某安卿书於武胜簿曹之读书室
北溪大全集卷十

[book_title]卷十一
钦定四库全书
北溪大全集卷十一
宋　陈淳　撰
说
心说
维天之命於穆不已所以爲生物之主者天之心也人受天命而生因全得夫天之所以生我者以爲一身之主浑然在中虚灵知觉常昭昭而不昩生生而不可己是乃所谓人之心其体则即所得元亨利贞之道具而爲仁义礼智之性其用则即所得春夏秋冬之气发而爲恻隐羞恶辞让是非之情故体虽具於方寸之间而其所以爲体则实与天地同其大万理盖无所不备而无一物能出乎是理之外用虽发於方寸之间而其所以爲用则实与天地相流通万事盖无所不贯而无一理不行乎其事之中此心之所以爲妙贯动静一显微彻表里终始而无间者也人惟拘於隂阳五行所值之不纯而又重以耳目鼻口四肢之欲爲之累於是此心始梏於形气之小不能廓然大同无我而其灵亦无以主於身矣人之欲全体此心而常爲一身之主者必致知之力到而主敬之功专使胸中光明莹净超然於气禀物欲之上而吾本然之体所与天地同其大者皆有以周徧昭晰而无一理之不明本然之用所与天地相流通者皆无所隔絶间断而无一息之不生是以方其物之未感也则此心澄然惺惺如监之虚如衡之平盖真对越乎上帝而万理皆有定於其中矣及夫物之既感也则妍媸高下之应皆因彼之自尔而是理周流该贯莫不各止於其所如乾道变化各正性命自无分数之差而亦未尝与之俱往矣静而天地之体存一本而万殊动而天地之用达万殊而一贯体常涵用用不离体体用浑沦纯是天理日常呈露於动静间夫然後向之所以全得於天者在我真有以复其本而维天於穆之命亦与之爲不巳矣此人之所以存天心之大畧也
心体用说
所谓体与天地同其大者以理言之耳盖通天地间惟一实然之理而己为造化之枢纽古今人物之所同得但人爲物之灵极是体而全得之总会於吾心即所谓性虽会在吾心爲我之性而与天固未尝间此心之所谓仁即天之元此心之所谓礼即天之亨此心之所谓义即天之利此心之所谓智即天之贞真实一致非引而譬之也故天道无外此心之理亦无外天道无限量此心之理亦无限量天道无一物之不体而万物无一之非天此心之理亦无一物之不体而万物无一之非吾心天下岂有性外之物而不统於吾心是理之中也哉但以理言则爲天地间之所公共不见其切於己谓之吾心之体则即理之在我有统属主宰而其端可寻也此心之所以至灵至妙凡理之所至其思随之无不至大极於无际而无不通细入於无伦而无不贯前後乎万古而无不彻近在跬步远在万里而无不周虽至於位天地育万物亦不过充吾心体之本然而非外爲者此张子正蒙谓有外之心不足以合天心者也所谓用与天地相流通者以是理之流行者言之耳盖是理在天地间流行圆转无一息之停凡万物万事小大精粗无一非天理之流行吾心全得是理而是理之在吾心亦本无一息之不生生而不与天理相流行人惟欲净情达不隔其所流行然後常与天通耳且如恻隐一端近而发於亲亲之间亲之所以当亲是天命之流行者然也吾但与之流行而不亏其所亲者耳一或少有亏焉则天理便隔絶於亲亲之间而不流行矣次而及於仁民之际如老者之所当安少者之所当怀入井者之所当怵惕亦皆天命之流行者然也吾但与之流行而不失其所安所怀所怵惕者耳一或少有失焉则天理便隔絶於仁民之际而不流行矣又远而及於爱物之际如方长之所以不折胎之所以不杀殀之所以不夭亦皆天理之流行者然也吾但与之流行而不害其所长所胎所殀者耳一或少有害焉则天理便隔絶於爱物之际而不流行矣凡日用间四端所应皆然但一事不到则天理便隔絶於一事之下一刻不贯则天理便隔絶於一刻之中惟其千条万绪皆随彼天则之自尔而吾心爲之周流贯匝无人欲之间焉然後与元亨利贞流行乎天地之间者同一用矣此程子所以指天地变化草木蕃蕃以形容恕心充广得去之气象者也然亦必有是天地同大之体然後有是天地流通之用亦必有是天地流通之用然後爲是天地同大之体则其实又非两截事也
河图洛书说
河图洛书有定义古今传者多矣刘牧之说最爲後出而世之学者多不自知其误也噫盍亦考其源流之实欤谨按孔安国曰河图者伏羲氏王天下龙马出河遂则其文以画八卦洛书者禹治水时神龟负文而列於背有数至九禹遂因而第之以成九类而刘歆亦曰伏羲氏继天而王受河图则而画之八卦是也禹治洪水锡洛书法而陈之九畴是也河图洛书相爲经纬八卦九章相爲表里此河图洛书之定说也又按关子明曰河图之文七前六後八左九右洛书之文九前一後三左七右四前左二前右八後左六後右而邵康节亦谓圆者河图之文历纪之数其肇於此乎方者洛书之文州井之法其放於此乎盖历法有所谓二始二中二终正一二五六九十之数而州井亦以九数爲率此河图洛书之定数也如刘牧者又在康节之後反从而易置之以九数爲河图十数爲洛书且谓二者俱出於伏羲之世而伏羲之所兼取托言其传出於希夷夫康节亦希夷之後也岂康节不得之而牧独得之乎吁是亦未尝考其源流之实而已矣昔者尝观易之传曰天一地二天三地四天五地六天七地八天九地十天数五地数五凡天地之数五十有五此正吾夫子所以发明河图之数也又尝观书之洪范曰天乃锡禹洪范九畴而九宫之数自初一次二次三次四次五以至於次六次七次八次九昭然成列实吾夫子之所定是正所以爲洛书之数也盖天以一生水而地以六成之地以二生火而天以七成之天以三生木而地以八成之地以四生金而天以九成之天以五生土而地以十成之故河图之位必以一与六同宗而居乎北二与七爲朋而居乎南三与八同道而居乎东四与九爲友而居乎西五与十相守而居乎中积之爲五十有五也天地之数不出乎一隂一阳一奇一偶而己一三五七九者阳之奇而属乎天者也二四六八十者隂之偶而属乎地者也故洛书之位必前戴乎九後履乎一左列其三右列其七二四爲肩六八爲足而五居乎其中积之爲四十有五也二者固不容於无辨吾夫子所谓河出图洛出书圣人则之者亦但泛言圣人作易作范其原皆出於天而非止爲易言也然圣人之所以则之者果如之何盖则河图者虚其中则太极也奇数二十偶数二十则两仪也以一二三四爲六七八九则四象也析四方之合以爲乾坤离坎补四隅之空以爲兑震艮巽则八卦也则洛书者在一则爲五行二则爲五事三则爲八政四则爲五纪五则爲皇极六则爲三德七则爲稽疑八则爲庶徵九则爲福极是其义亦各有所取矣然合是二者而论之亦未尝不互相发明而迭相爲用也且以洛书而虚其中则亦图之太极也奇偶各居二十则亦图之两仪也一二三四而含九八七六则亦图之四象也四方之正以爲乾坤离坎四隅之偏以爲兑震巽艮则亦图之八卦也而河图之一六爲水二七爲火三八爲木四九爲金五十爲土则亦书之五行也虚而爲太极则亦书之皇极也其数五十有五则又九畴子目之数也横斜曲直无所不通则图之爲书书之爲图又岂复有彼此之间哉大抵天地之间理一而己时虽有先後之不同而理则不容於有二也但易乃伏羲之所先得於图初无待於书而自默与之合范则大禹之所独得乎书亦不必追考於图而自暗与之符矣至是则刘歆经纬表里之言岂不信然矣乎若所谓六篇九篇真有所谓赤文緑字天神言语则又皆不经之说而非所论也
四象数说
太阳之数九少隂之数八少阳之数七太隂之数六果何从而取之也曰在图书所取则以图书之数言在卦画所生则以卦画之数起不可一概论也盖河图之数本五行生成之数始於一而终於十五居其中则参天爲三奇两地爲二偶之合也天以一生水而居乎北则太阳之位也地以六成之而居乎北之外则太隂之数也地以二生火而居乎南则少隂之位也天以七成之而居乎南之外则少阳之数也天以三生木而居乎东则少阳之位也地以八成之而居乎东之外则少隂之数也地以四生金而居乎西则太隂之位也天以九成之而居乎西之外则太阳之数也位与数逆而相违其六者以一而得於五者也七者以二而得於五者也八者以三而得於五者也九者以四而得於五者也合而言之右旋则太阳居一而连九少隂居二而连八左旋则少阳居三而连七太隂居四而连六位极方正而数稍偏曲者也洛书之数本隂阳奇偶之数始於一而终於九五居其中则亦参天爲三奇两地爲二偶之合也虚其中则履一而戴九爲太阳居一而含九左三右七爲少阳居三而含七右肩二而左足八为少隂居二而含八左肩四而右足六爲太隂居四而含六位与数顺而相会其九者以十分一之余也八者以十分二之余也七者以十分三之余也六者以十分四之余也总其中则纵横皆十五而又互见之太阳之九南则太隂之六北则少阳之七西则少隂之八东则太隂之六西北太阳之九东南少隂之八东北少阳之七西南位稍偏侧而数甚明直者也此图书四象之所取皆自居位以外极其统摄者而言之也卦画则自太极动而生阳始爲画一奇而谓之阳仪动极而静静而生隂次爲画一偶而谓之隂仪静极复动一动一静互爲其根故又其次於两仪之上各生一奇一耦而爲二画者四谓之四象太阳居一其本体二画奇每奇之围三爲含三奇通所从生位一奇以三其围三者而起之故其数九少隂居二其本体一画奇一画耦每耦之围四爲含二耦通所从生位一奇以一其围四两其围四者而起之故其数八少阳居三其本体一画耦一画奇通所从生位一偶以一其围三两其围四者而起之故其数七太隂居四其本体二画耦通所从生位一耦以三其围四者而起之故其数六此卦画四象之所生专自本体以内极其根原者而起之也自本体以内而极其根原则数之体也自居位以外而极其统摄则数之用也二者其取数之象然也若其所以爲取数之义则如之何曰隂阳之数自一至五爲生数以方生其气也自六至十爲成数谓己成其质也今四象以成数言之阳主进自六方进至七而未极乎盈则爲少阳故其数爲七又进而极於九则己盈而爲老阳故其数爲九隂主退自十方退至八而未极乎虚则爲少隂故其数爲八又退而极於六则己虚而爲老隂故其数爲六此其取义又各有所主而非苟然也
先天图说
昔者伏羲氏之作易也始画八卦又因而重之爲六十四莫非其理气象数之自然而然初无一毫智虑增损於其间自孔子以来莫有明其意者【阙】　以爲伏羲止於八而文王六十四至我朝邵康节先生【阙】得其说於大传之文遂爲之图名之曰先天以发伏羲氏【阙】　今观大传曰易有太极是生两仪两仪生四象四象生八卦此正吾夫子发明六十四卦气画之所由以生者说卦曰天地定位山泽通气雷风相薄水火不相射八卦相错数往者顺知来者逆此又吾夫子发明六十四卦【阙】　　所由以寓者也【阙】
仪又自两仪之上各生一奇
一耦分之而爲二画者四是之爲四象其位则太阳一少隂二少阳三太隂四又自四象之上各生一奇一耦分之而爲三画者八於是乎八卦之名立而其位则乾一兑二离三震四巽五坎六艮七坤八自是而往又自八卦之上各生一奇一耦分之而爲四画者十有六是爲两仪之上复加八卦八卦之上复加两仪又自四画之上各生一奇一耦分之而为五画者三十有二是爲四象之上复加八卦而八卦之上复加四象又自五画之上各生一奇一耦分之而爲六画者六十四於是乎六十四卦之名以备而易道浑然天成矣是固不容以赘一而亦不容以歛一於其中所谓乾一而至坤八者又依然有自然之序在下则每卦之爲体者各八昭然布列於八位之内一周而不乱也在上则每卦之重体者各一粲然迭错於六十四体之上八周而不紊也合二体而言则重乾又居其一重兑又居其二重离又居其三重震又居其四重巽又居其五重坎又居其六重艮又居其七重坤又居其八亦无往而不得其序者以是而为圆图则其一亦自乾体之八重卦居於南之东其二则兑体之八重卦居於东之南其三则离体之八重卦居於东之北其四则震体之八重卦居於北之东其五则巽体之八重卦居於南之西其六则坎体之八重卦居於西之南其七则艮体之八重卦居於西之北其八则坤体之八重卦居於北之西自一而四依然序於其左自五而八依然序於其右合左右八八循环相次震而离离而兑兑而乾乾而巽巽而坎坎而艮艮而坤坤而复震而重乾居於正南重坤配於正北则定天地上下之位也重离居於东重坎配於西则列日月左右之门也重震居於东北重巽配於西南则雷风啓闭之候也重艮居於西北重兑配於东南则山泽高卑之象也左爲阳也始於复而终於乾右为隂也始於遇而终於坤复之爲卦也在震之八是爲冬至一阳之生而起於正北之分而东至离兑之中则爲春分正东至乾之一则四月六阳之极又所以爲隂之父生长女而爲遇焉遇之爲卦也在巽之一是爲夏至一隂之萌而起於正南之分而西至坎艮之中则爲秋分正西至坤之八则十月六隂之极又所以爲阳之母复孕长男而爲复焉故自复而之乾则皆其所以生之卦而爲数往者顺自遇而之坤则皆其所未生之卦而为知来者逆在震则始交隂而阳生其隂尚多也故二十阳而二十八隂兑离则阳长而隂少也故二十八阳而二十隂至於乾则阳盛而隂微矣故三十六阳而十二隂在巽则始消阳而隂生其阳尚多也故二十隂而二十八阳坎艮则隂长而阳少也故二十八隂而二十阳至於坤则隂盛而阳微矣故三十六隂而十二阳自震而乾皆其在天之属总之凡百一十有二阳而八十隂其阳爲生而隂爲退也则隂而亦莫非阳也自巽而坤皆其在地之属凡百一十有二隂而八十阳其隂为生而阳为退也则阳而亦莫非隂也阳在阳中则自一而六皆顺行在隂中则其行逆矣隂在隂中则自一而六亦皆顺行在阳中则其行逆矣总六画而观之自上之一画则爲一隂一阳之相间二画则倍之而爲二隂二阳之相间三画则又倍之而爲四隂四阳之相间四画则又倍之而又爲八隂八阳之相间五画则又倍之而爲十六隂十六阳之相间六画则又倍之而爲三十二隂三十二阳之相间又自下而推之则两仪之上生四象四象之上生八卦也又自外而反之则两仪之内包四象四象之内包八卦也又分而言之则两仪之相乘其六自内一画则隂阳之二其列而爲两仪者一二画则隂阳之四其列而爲两仪者二三画则隂阳之八其列而爲两仪者四四画则隂阳之十六其列而爲两仪者八五画则隂阳之三十二其列而爲两仪者十有六六画则隂阳六十四而爲两仪者三十二四象之相乘其三自下二画则列而爲四象者一中二画则列而爲四象者四上二画则列而爲四象者十有六八卦之相乘其二自下三画则爲八卦者一上三画则爲八卦者八也又统而言之则左皆阳长而属乎天右皆隂生而属乎地而通爲一两仪也震离阳长而方少兑乾阳盛而之老巽坎隂长而方少艮坤隂盛而之老而通爲一四象也乾之八卦皆曰乾兑之八卦皆曰兑离之八卦皆曰离震之八卦皆曰震巽之八卦皆曰巽坎之八卦皆曰坎艮之八卦皆曰艮坤之八卦皆曰坤而通为一八卦也又合两仪四象八卦而会于一体则周环无端又浑然一太极也若又以是爲方图语其八经卦之生自乾一而至坤八则由下而上而八位皆同其生者也语其八经卦之乘自乾一而至坤八则由右而左而八位皆同其乘者也又语其八重体之纵则右自一八又皆属乎乾而重乾又居其一之一其次二八又皆属乎兑而重兑又居其二之二其次三八又皆属乎离而重离又居其三之三其次四八又皆属乎震而重震又居其四之四其次五八又皆属乎巽而重巽又居其五之五其次六八又皆属乎坎而重坎又居其六之六其次七八又皆属乎艮而重艮又居其七之七其次八八又皆属乎坤而重坤又居其八之八又语其八重体之横则下自一八亦皆属乎乾而重乾亦居其一之一其次二八亦皆属乎兑而重兑亦居其二之二其次三八亦皆属乎离而重离亦居其三之三其次四八亦皆属乎震而重震亦居其四之四其次五八亦皆属乎巽而重巽亦居其五之五其次六八亦皆属乎坎而重坎亦居其六之六其次七八亦皆属乎艮而重艮亦居其七之七其次八八亦皆属乎坤而重坤亦居其八之八又旁通而曲畅之自下左而之右上皆属乾以交乎坤自上右而之左下皆属坤以交乎乾则又天地包含交泰之义也次下二左而之次右二上皆属兑以交乎艮次上二右而之次左二下皆属艮以交乎兑则又山泽相通于四隅也次下三左而之次右三上皆属离以交乎坎次上三右而之次左三下皆属坎以交乎离与其中四卦爲震巽之交则又水火雷风之相荡荡於其间者也方圆曲直分合错综至纎至悉千变万化而天理自然之妙无往而不然初不容人力之牵合布置者是则八卦虽伏羲之所画而非伏羲之所自画也六十四卦虽伏羲之所重而非伏羲之所自重也当时文字未立而天地人事万物之理无不炳爕於其中使人观其象而玩其占莫不心喻而理得矣是所以爲伏羲之易盖至於夏之连山首以艮商之归藏首以坤遂皆因之为六十四卦至文王之蒙大难也则又取伏羲之六十四者而衍之首於乾坤以定君臣之分终於未济以尽人事之修又於每卦之下系之以辞谓之彖亦谓之繇至周公则又谓之六爻逓相发明至吾夫子则又爲上彖下彖以释文王之辞爲大象以释伏羲之画爲小象以释周公之文又爲文言爲上下系爲说卦爲序卦爲杂卦极其明辨而详着之谓之十翼盖历三古四圣而易道於是乎大备矣其实则文王周公孔子之辞又皆不外乎羲画之意也
後天图说
伏羲之易先天学也文王之易後天学也先天之卦以乾居南坤居北离居东坎居西震居东北巽居西南艮居西北兑居东南乾坤纵而六子横者此易之所由本也後天之卦以离居南坎居北震居东兑居西乾居西北坤居西南艮居东北巽居东南震兑横而六卦纵者此易之所以爲用也夫先天之所由本者如彼而後天变而爲用者乃如此其故何也盖乾本生於子而成於午坤本生於午而成於子故乾南而坤北者天地之成位也及其交则乾反其所生於北坤反其所生於南於是乎爲泰矣然乾者阳之极而爲父坤者隂之极而爲母父母老则退不用之地此其再变也乾所以退乎西北而坤所以退乎西南也离本升於东坎本升於西此日月之常度也及其交则东者自上而西西者自下而东於是乎爲既济矣然坎者乾之中男也离者坤之中女也父母既退则男女得位此其再变也坎所以得乾位於北而离所以得坤位於南也震为阳生也本起於东北巽爲隂萌也本伏於西南然震者乾之长男也巽者坤之长女也乾既退则长男当进而用事以主发生之权坤既退则长女当出而代母以司长养之职此震所以居东而巽所以居东南也艮爲山也本高於西北兑爲泽也本倾於东南然艮者乾之少男也兑者坤之少女也乾既退则少男当出附於震之後以习其生坤既退则少女当反侍於坤之侧以成其养此艮所以居东北而兑所以居西也坎离震兑四者皆当四方之正位而爲用事之卦也乾坤艮巽四者当四隅不正之位乾坤则不用而艮巽则用之偏也震艮坎三男者皆相从以承乾而任父事於前也巽离兑三女者皆相与以夹坤而辅母仪於左右也其爲序则始於震震而巽巽而离离而坤坤而兑兑而乾乾而坎以终於艮也以其义言之则爲万物出乎震齐乎巽相见乎离致役乎坤说乎兑战乎乾劳乎坎成乎艮也此吾夫子之所己发明於大传之文而非康节臆度而强爲之也
北溪大全集卷十一

[book_title]卷十二
<集部,别集类,南宋建炎至德佑,北溪大全集>
钦定四库全书
北溪大全集卷十二
宋　陈淳　撰
说
子石见子求名说
绍熙癸丑九月乙亥堂弟子石见稚子请名於予予观左氏传鲁人申繻对桓公之辞论名之所以爲名者其说有五有信有义有象有假有类以名生爲信如成季生有文在其手曰友而名友是也以德命爲义如文王生而名昌是也以类命为象如孔子生首象尼丘而名丘是也取於物爲假如伯鱼生有馈之鲤者而名鲤是也取於父爲类如子同生与父同物而名同是也今吾子石自外训童蒙适归而见稚子兹其一气感通之几夫岂偶然哉故今兹所望无求诸他惟即诸蒙之义以见意焉可矣夫蒙之爲卦山下出泉静而且清而君子所取以果行育德之时也其爲训则物方穉而未达之称而其在人则爲形既赋生之後而神未发知之际虽曰未发知而良知之真所谓降衷秉彞之本然与尧舜孔颜同一天者实为完具而未放由是而养之以正无异习以汨之则作圣之功恢乎有余矣其义顾不大矣哉此吾所以深有感於斯而以初筮告之义以配之曰初蒙初之爲言在筮则以其诚一之意可以对神明而无愧在德则四端万善之所由始而於类则爲第一子之象也子石以爲何如哉揆诸申繻之五言於中又爲兼备矣盖其生也应父自训蒙而至则其信也蒙以养正爲圣功则其义也物之始生曰蒙则其象也托物之蒙以见蒙之义则其假也取诸父之蒙则其类也则是名也夫岂常谈者比哉子石於阼阶只见之时执右手咳而授之勿容以常谈而忽诸至若欲讲明其所以爲蒙之学与成就其所以爲蒙之德则又在稚子之当其可焉越十日乙酉陈某书
朱仁仲字说
嘉定丁丑秋过严陵爲郑侠留在学讲说学徒朱君右者甚拳拳於听受深有所警发每自恨亲炙之爲晩一日来请字以表其名因取表记仁者右也之语而字之曰仁仲且爲讲明其义之所以然古者以右爲尊其所右仁者亦曰尊敬奉持之意云耳盖仁者天地生物之心而人生得之最先具於方寸爲心德之全包五常而统万善及发而爲恻隐之情则又贯四端而生生不己是乃爲衆善之长而天爵之最尊者亦犹四德之元贯乎亨利贞所以始乎物而统乎天者也仁之有常尊如是则爲仁者其可不有以尊之乎若屈於物欲则失之卑而非尊矣加之私意则几於慢而非尊矣视听言动一徇於非礼则又邻於左迁而非尊矣必如所谓好仁者无以尚之不使不仁者加乎其身然後爲尊之而不卑必如所谓居处恭执事敬与人忠虽之夷狄不可弃者然後爲尊之而不慢必如所谓无
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>