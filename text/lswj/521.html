<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,">
<meta name="description" content="诗文集。明王世贞作。世贞号弇州山人,故名。共三百八十一卷。明王世贞撰。明万历年刊刻。《弇州山人四部稿》分部(文体)编次,所谓四部是指赋部、诗部、文部、说部。其中《前稿》一百七十四卷,分列四部。《续稿》二百零七卷,则只有赋部、诗部、文部,而未录说部。本书卷帙之繁浩、篇幅之长大在古代别集中当列前茅。王世贞学识渊博,著述的内容也很丰富。其才气和作品很受当时人推崇。与李攀龙同为“后七子”首领。攀龙殁,独操文柄二十年,声价出攀龙之上。_弇州山人四部稿_全文在线阅读_弇州山人四部稿_全文在线下载_大玄古籍书库">
<title>弇州山人四部稿_王世贞_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">弇州山人四部稿</span> <br/>
          作者： <span class="inputVal" id="bkauthor">王世贞</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]2935735</span> <br/>
          说明： <span class="inputVal" id="bkdec">诗文集。明王世贞作。世贞号弇州山人,故名。共三百八十一卷。明王世贞撰。明万历年刊刻。《弇州山人四部稿》分部(文体)编次,所谓四部是指赋部、诗部、文部、说部。其中《前稿》一百七十四卷,分列四部。《续稿》二百零七卷,则只有赋部、诗部、文部,而未录说部。本书卷帙之繁浩、篇幅之长大在古代别集中当列前茅。王世贞学识渊博,著述的内容也很丰富。其才气和作品很受当时人推崇。与李攀龙同为“后七子”首领。攀龙殁,独操文柄二十年,声价出攀龙之上。</span> <br/>
          封面： <span class="inputVal" id="bkimg">Z_18710.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]弇州山人四部稿
[book_author]王世贞
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]2935735
[book_dec]诗文集。明王世贞作。世贞号弇州山人,故名。共三百八十一卷。明王世贞撰。明万历年刊刻。《弇州山人四部稿》分部(文体)编次,所谓四部是指赋部、诗部、文部、说部。其中《前稿》一百七十四卷,分列四部。《续稿》二百零七卷,则只有赋部、诗部、文部,而未录说部。本书卷帙之繁浩、篇幅之长大在古代别集中当列前茅。王世贞学识渊博,著述的内容也很丰富。其才气和作品很受当时人推崇。与李攀龙同为“后七子”首领。攀龙殁,独操文柄二十年,声价出攀龙之上。
[book_img]Z_18710.jpg


[book_chapter]前稿

[book_title]提要
钦定四库全书
集部六
弇州四部稿
别集类五
明
提要
臣等谨案弇州四部稿一百七十四卷续稿二百七卷明王世贞撰世贞弇州外集觚不觚録诸书已着録史部中此乃所着别集其曰四部者赋部诗部文部说部也正稿说部凡七种曰劄记内篇曰劄记外篇曰左逸曰短长曰艺苑巵言曰巵言附録曰宛委余编续稿则但有赋诗文三部而无说部世贞与李攀龙齐名而才实过之当时娄东历下狎主文盟奉之者为玉律金科诋之者为尘羮土饭盛衰递易毁誉迭兴艺苑纷呶终无定说要之世贞初时议论太高声名太早盛气坌涌不暇深自检点致重贻海内口实逮时移论定向之力矫其弊以变为纎仄破碎之习者久已为衆所唾弃而学者论读书种子究不能不心折弇州是其才虽足以自累而其所以不可磨灭者亦即在於此今其书具在虽未免瑕瑜杂陈然第举一时之巨擘而言亦终不能舍世贞而别有所属也四部正稿为世贞抚郧阳时所刋续稿则世贞乞休後手裒晩岁之作以付其少子骏者至崇祯间其孙始锓以行世云
乾隆四十三年十一月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一
●钦定四库全书
弇州四部稿卷一
（明）王世贞 撰
○赋部
△赋十首
玄岳太和山赋（有序）
太和山者盖中州之脊而上帝之灵腑也其始不甚显一曰武当山又曰嵾上山又曰仙室山晋咸和中历阳谢允弃罗令遁兹山遂名之曰谢罗山见郦氏水经注及荆州图副记盖是时絶顶峻不治不得上诸所栖息者山之址以故靡甲称云至宋而谓玄武神实主之後又避其讳改玄武曰真武而宫室繇创矣元始加帝号至明太宗文皇帝尊之曰太岳世宗朝复尊之曰玄岳而五岳左次矣岁旃蒙之大渊献春三月吴人王世贞填绥之间一登谒焉感其峰岭宫阙之盛与其事而为之赋
昔在帝太始氏制阴阳剖澄凝掌别五岳以授七十二圣昉岱首而亘金天焜煌黼芾以跻九命乃眷西顾有亭亭类博山者出焉下盘隒而隃运广鋭直割乎黅昦之阙嵣■〈山芒〉横揭寿奡■〈山孝〉豁其西北引庸■〈敃上山下〉络终崋而首饮乎中原为岳若八九者吞焉帅其支峰以媚帝阍恫帝之不詧敢以测霄之圭与亥步其四藩不然请外托而季从乎崑仑惟帝曰咈夫契有因而显有辰时不取遽主必择眞是故天水氏之奄宅也为寓公宫若亡若存以竢玄冥之时巡崇祠蹛林讳其金人水德用彰瑶宇■〈山上君下〉嶙我文皇笃志鸿绪囘面内蹂独奋神武亦驾天授怳灵威之輵辖被发立而三光蔀揭燕弹之百一俄宇割其十九嗟九灵之革变黯二仪其霿雺聆火铃之豁落骇乌斿之敠■〈聚攴〉咄元绪与率然亦纠纷其来从既阐教於神道朅疑功乎惟重苟神贶之昭荅何痌乎民力之侈用於是太史■〈瓜见〉土奉常告时五鸠鸠民将作庀材左驸马而右中涓六传骚以■〈走崔〉催襄邓宛洛之民蹄击毂豗楚訾蠭午以逆上陇木骈阗而顺来于于禺禺千唱万随陆歗激湍冬讙骤雷乃使倕输穷巧获万既力分模紫宫取则宸极又以踔翼乎九阍历清微而叩大赤命觜陬而佐之俾象锵锵之积石怳若入于函谷历落兮离宫之四百净乐依稀乎东朝玉虚髣髴乎未央紫霄桀骜乎甘泉南巗差池乎阿房五龙窈窕乎馺娑迎恩雝龢乎鼓簧观则复眞胚始仁威慑降元和迁校之府龙泉炁链之塲莫不堞岭隍壑冠峰带冈分背寒暑别成阴阳潺湲琼澁絪縕象郎里郁律而迳廷表■〈山蹇〉嵼以直当彩栭叉■〈扌牙〉以戢孴文■〈螕，木代虫〉■〈革甲〉鞢而纵横晨星荧皇乎壁镜雌蜺夭蟜乎茄梁乃复发重■〈〈丰上凵下〉邕〉氏之所藏使和氏选而攻之■〈王役〉■〈王〈击，去手〉〉枝斯兏■〈王宝〉玗琪像帝之眞理别须麋■〈王号〉■〈王牵〉????琂■〈坚，玉代土〉瑦琟■〈姬，王代女〉琢为扆座躨跜虬螭乃籍濞邓付区嵇和合■〈釒冉〉鉙鼔鞴罏椎细则禹鼎之頯■〈麻外骨内〉钜则秦廷之欺????锯牙凿齿燕颔■〈鼠包〉翼之类足方良手■〈或上虫下〉鬾睨蜂眸而欲搏奓血吻以将噬感丰融之肸蠁意■〈女炭〉■〈叛上女下〉而求退药房寥窲椤榻肤致鹤盖棽丽（平声）鸾吹流利餕鬯余之泔淡眠归云之黮■〈雨上对下〉此其陶然乐而跳尘世者也夷嵕方轨驰道如砥繱柏周络金椎隐址緜蛮格磔媚不絶耳葳惢峭蒨当眸而■〈姊，去女〉泮乎其殊可喜也纷彼灵圉前奏钧天忽绝忽续从颸曼延乍显乍曶与云流连霓■〈罒上干下〉虹斿眇若腾骞快然精气溢而欲仚也蛾而怳兮使我恫兮蹑峛崺穿弇中下缯绫■〈啗，山代口〉窞而囓趾兮上狋■〈疑上肉下〉■〈山上畾下〉■〈山上罪下〉而荡胸俯■〈穴上叫下〉窱其径廷兮仰又栈齴而不可穷前呼要眇几若丝兮应碨柍而类处■〈容瓦〉轻阴酿而裾涅兮苍翠扑而睫■〈舂见〉忽径絶於陁堵兮使人魂惢而精降頵砡衡截屹■〈山齿〉畴援足不谋目絫息股弁五步一止左襜呈■〈月片〉天门杳霭若啓尺綫破靉靆穿轧芴兆庶■■争先跋躠鱼贯蹀■〈危殳〉猱牵■■〈扌圂〉肱嵎臂陇肝胡胆越魋瑕二董之俊错以敦讐骀■〈兀〉爰有姬姜贵秘阳蔡姝絶螓蛾此豸要绍嬄■〈厥上女下〉綦履不任芬泽微发莫不羽■〈髟上屈下〉犀纰露紒练帢涩譶殿屎盘跚勃窣擥锒铛以稍振扣阴牡而呜咽哀虈彻空宛潮音之迤逦悲涕悬河俨秋霖之汩活铜虬左启羊角瞥至拔坼坤两噏欱巽二游盖飘颻其纎翮几欲掷乎荒之裔黄冠所庐可以假憩层楼帖石周阁无地挐茎葩襍捷猎鳞次密蕺兮寒房之聚蜂■〈犭敕〉猭兮春潮之归蛎神摇摇而时臲心栗栗其如■〈沸上鬲下〉於是黜聪明颛精深芗沐涤躬淸斋盟心穷太和之睽罛遂底乎天柱之岑覩重栾之宛曲与绮寮之丽淫列将吏之兰錡若觩瓒之崇森悉都官之赤仄涂以■〈马上衣下〉蹄之上金芒颖注射睛不停眴赫烜灼烁煌煜熣炫芬壒蓬勃忽似处乎涳蒙润衣裾而不■〈先攵〉哀音麕至几若閧乎邯郸卷屋瓦其如霰度羣喧之屏寂兮始骋望以逍遥窃忻夫尘世之判阂兮察天人之所交玉女■〈医，口代酉〉嘘而一粲兮电碣磕横亘乎巗腰霆霓惊乎百里兮双礼珠微拨乎银璈夜澄澄其湛露兮泠然若初滴於绦杓白榆■〈目历〉■〈目鹿〉於楹表兮几欲奋翮而求巢双丸搏娱于早晩兮屏翳卑处而不得娆俨帝聪之呼吸兮杳旭卉其莫昭於是俯踞三垂流览大荒寄寓一瞬投心渺茫或翔阳弄晴潋灧冲融煜乎若五金之在熔矞云呈姿异态同辉皑乎若瑶台之刋夷白不封尖峭碧摩天晃乎若藂镞之辞弦晦明参差旁午纷拏沓乎若银海之荡层波时隐时现襄江一线或灭或浮梦泽一杯远则僊掌巨灵之贔负峨眉五丁之斤凿丈人偃蹇乎靑城华存尚羊乎衡■〈北一山，上中下〉太室少室之岁■〈嵬上衣下〉中条终南之岝■〈山上咢下〉阴脉潜通外势包络虽未甘乎臣仆感时趋之曦爝迩则香罏凝霭玉烛华峙九卿棘列三公槐植七星斗矗五老掌■〈鬯吏〉中笏上朝玉笋排次淋渖双笔飞翰叠字紫盖飘扬眉棱锁翠天马■〈羽臿〉■〈羽耴〉而腾上灵狻髵■〈髟上思下〉而斜睨莲不大小以掩带阳鹤鸣和而鼓翅春淡冶其微莞夏沈穠其几醉秋净皎其初沐冬惨淡其若睡虽摧嵔兮丽亿靡不环拱极而思媚独房陵之一岊乃■〈山上佥下〉刺崆■〈山〈亠凶〉〉乎境外鸿烺爌之独■托平巘其小息聊贾壮以夐胜信足境之羃历俯钜壑乎万寻白日■〈熊上日下〉而蒸云圛苟貏豸其稍迩踝????盭余焉恤阸嶭岪嶅嶨屴崱丑若鸟瞷雄若贙■〈辟上象下〉似乍伏而蛾奋挺牙距而■〈虎上甲下〉击复有千章丛挺黝■〈雨上儵下〉阜壠万古不死轮囷拥肿其为苹末之所鼓卉歙浏莅竲竑汹涌根■〈执上木下〉刖而弗奠类蛇跗之鳞起即且盬脑而蝡动憭兮栗悚兮恐檩乎其惕而左顾余踵也尔其淸泚徐倾萧瑟泓渟遘暵不涓触石自声滵滵汩汩鏦鏦铮铮乍徵而商丝肉雝鸣芙蓉倒插散鬊微升神瀵涌玑金沙流萤枕听酌歃九咽为澄其涧则靑羊玉局■龟玄鎭梅溪胜越桃源比晋靡不插壁留霞飞梁吐蜃其桥则僊源僊都遇眞会眞夭矫梯云遥裔天津靡不长虹饮渚圆月丽旻磐陀之石橘叟所奕削脯角飞盘拏现迹琼台迥■帝所授册封泥散紫余检成璧宛委探书浮提副墨玉躞金题云符秘策太乙天乙日沼月泽烛龙布涎神瀵流液丹砂九转白茅三脊璘彬云母以资服食木则杉桧枞棫松梓椶柏椃■〈木矛攵〉桬樆檰■〈木贱〉■〈木耎〉檍交让呈荫灵寿支策梢无碍汉根不避石恣傲四候覂閲千昔结为硕果鲜殷酷■〈鬯吏〉襄橙邓橘张梨房李含桃女唇火枣僊饵飣座袭目咀渖溢齿榔梅摽瑞而蜇舌石蜜借以为醷冰芽之荈产自骞林顾渚慙芬鸠阬逊甘蝉翼霏塸雀舌沸鬵筱荡薆薱编町绣丘霡霂初滋潜萌未苗瑴玉含腴衣以金苞濯江汉暴秋阳椷紫泥藉朱筐八足腾传披星犯霜九重涓期以奏新六宫舌羡而不敢尝乃有庶纎土德所刍千年之艾松龄十之荃蒳虈苬菩蘹菤施晻薆咇茀入鼻薰褵天葵秋发映山春滋百里障锦又若紫絁一醉枕籍若冯夷施忽有哇妖因风徐来睍睆和罗含糊嘽喈嘤嘤关关娆娆靡靡覩黄口之蠛蠓疑天乐而复非（半部乐鸟也）意调昶而甫纾喟驶景之难■〈枲隶〉觊扶羸之妙药指长欃而思采亦何劳访乎亶州兹实僊都之陆海固炎帝之所■〈谷瓦〉尝而隷首之所不尽解者也不覩夫葽绕胜舄白鲜紫扶甘根卭钜茵陈茈胡南星水玉符离利如香附扁畜重楼藜芦益母鋋生防已夜呼■〈艹争〉薴天麻荟郁地榆皆能牚距二竖擀殪羣魖百劳赖其御圉五官之所储胥未若三暴之炼鸡格九节之辨菖阳紫茎之贵牛膝玄参之字鹿肠枸杞夸仙人之杖麦门表禹余之粮豺漆供而湿消玉延飡以生肪淫羊之藿灵脾别呼交藤布根何首不乌此皆皇仁所寄只不爱输泽瘁实空动与益俱肉翮顷以鶣■〈票鸟〉朱颜蔼其■〈艹品〉萮忽翛然而秽世抚万期之须臾遂诵茂陵之言曰唉得从安期生游矕万乘若敝屣何况妻子哉乃集三管之所述相与考诸眞之由起或颂周季二尹轨喜是为晜弟厥号文始或哆两生明长禅美受度勃遂厥有栖址夫文始靑牛挽函谷太上玉局显鱼鳬马明吸羽腾华阴阴长蜕骨遗丰都第彼显则此隐岂後核而昔诬意者孟生遗帽仲微曳裾辞令道通纳节易夫田寒暑其一蓑房旦夕而长须庶几其犹可指踪欤粤玄玄之黠秘实上眞之蠡良功留迹隐用彰体藏暂闪屍而可即忽希夷其难方俶使夫人主常伯若虞初之卜吏騑骢衣黄者二十余霜卒莫得其要领徒文绣乎土木而宫室乎陵冈於戏皇哉明哉明哉皇哉乱曰因天成人合乃神兮虚有实无衆则愚兮灵宠光艳趣则验兮岑牢往祀吓来世兮当心者眞岂必■兮彼美洸洸永无■〈塲，矢代土〉兮
土木赋
岁在执徐四月哉生魄臣某服骖牡越燕关而北上谷之墟陁靡墝埆若陵若伏者焉土则或赭而垩泽翁崕童造物鲜功埃眯郁而要风阴镞饱血败削咀精憯乎挟鬼车以噭鸣狂茅畏栖貒貈辟宫夔魈夷犹叩之莫譍有一丈人跔■〈娄〉前曰此所谓土木者也我前人之徇皇舆代逖靡徵大夫金匮之逸臣庶一二寓目焉为蒙熟之臣曰唯唯昔在元季九州鼎沸为■〈疒周〉为瘵易耕而猎儵儵嘒嘒诗书啁唽礼乐兜昧高帝因天之厌乱提三尺掎元鹿於西隃之外投诸大荒毋令睚眦挽七泽扬九派洗天兵而不用饮湛恩之汪濊文皇勃兴介猋骑鎏雷辕阿勒坦图罕之流莽伏蔓滋者或收椎而内臣或儴袵而外藩阳阴山南北斗凿条支以界天门时则有若魏鄂曹卫宋颍凉英万衆一羽挥无留衡瓯脱楼烦臲揺神钲屹乎金汤历再纪而恟恟如草覭髳螟蟘滋萠蚩尤乃迫上帝下欃枪黄沙白草之区锺为布哈其豪额森熐蠡游魂耆金吮鋋曾不足以当汉之一连时则有若左璫垂貂帷房之干等漏多鱼包藏祸心蛊我六驱狼山之旁嵯峩几牙七萃虎豹之卫■〈郄，几代阝〉诎就屠列缺噤火以伏阴羲和束鞭而沦虞辅勇佐埜鼐益之徒楚材晋良其丽不亿膏陂衍而施朝霜海立山卧羡漫荒抢然而天容穆然神武不崩单于除埽阏氏却行左贤且渠大小奉觞巴延冥契乎项伯臣善曷忝乎侯生曾未閲岁乘舆跄跄虽七曜暂骞而两仪就康今天子惟先德慨武功追周文之遏密陋汉武之称襄下书御史千夫长百夫长材官挽强缤駍拉■〈契，各代大〉踊距腾骧死艺辱国谋夫孔臧抑虎贲而右鹰扬於是少府发将作诎寺人絶宫虞衡弛法减膳削御吏士衣食蜀苏析而镂膺楚金销以鋈軜騋牝三千长毂九百期门佽飞饱勇怒而不得发搏人以轼投石而乐天弧掌射丰隆脂軏博望乡导水行亡乏乃卤温禺枭郅支囘刃南面者寸刘铢猕斩轒轀以夕薪■〈包上火下〉駃騠而佐朝麋载嫖姚之金人仆窦氏之故碑天子曰止毋究兵毋招不轨袭尔胄櫜尔矢吏士十岁复无事事赦海内与更始坐明堂柔羣裔雕题瞷目日月出没靡不梯航而劳象胥於是大置酒合乐而飨之歌曰雪忸信威翼文德父不哭子鲜鳏室百千万年战鬭息告成祖祢乐毋极老人起拜曰子之言美矣郁郁哉请毋死而竢诸土木
竹林七贤图赋（有序）
友人尤子求作竹林七贤图遗余既感其事而悲其深旨也因为赋之遂题焉
郁丛林之嵯峩兮修篁经乎长薄荫淸洛之泝沿兮带层邙以回络云芊眠而欲归兮风鏦铮而相搏商金凄其徐动兮大火恧以前却上扶疎而不覩白日兮下泠泠度乎涧湍披凤尾之漓漇兮抽龙鳞而怒蜿贞干俨以造天兮秀色婉其可餐泻淇园之猗猗兮掩夹池之檀栾实葳蕤以芬丼兮将以待夫栖鸾粤有磊块酒人隗俄玉山命俦挈侣夷犹其间蹙苏门之淸啸兮孤凤噭以龢音奏广陵之哀散兮苍龙噌吰而长吟指九阳而曦发兮灵颸飃颻而荡襟屏心目而靡所营兮任鱼鸟之高深彼山公之胜度兮腹冯冯贮乎沧海向冥心於理窟兮寄庄生之■〈禾龟〉水咸悠然而黜思兮乃研覃工乎人伎伶餔醩啜醨兮曾不知二豪之所在何濬冲之把臂兮遂忘年以齐尚目烂烂其若电兮神翛翛而独王散斗枢之元精兮摘天杓以挹浆盼黄公之酒垆兮曾不恡夫鷫鸘尔乃白眼回靑苍顔变赬毋论尔我不知晦明箕踞偃仰袒裼裸裎戛玉承歌喷珠漱酲枕恠石裀文苔烛寒蟾鼾春雷陶然而休兀乎自咍唉孔栖与墨突将如我乎何哉於乎岂伊不思良士瞿瞿岂伊不闻畏此简书我仪图之厥寄有余慨炎火之西烬复当涂之阴殄念韬精而蠖屈衆思媚夫虎变虽龙性之莫驯仰鸿冥其已远寄今古於俄顷束乾坤乎一綫日流湎而忘归冀世人之见遗形骸不我即妻子不我随死便埋我我亦为谁醒醉终始如环莫倪彼子上与颍考者焉识吾之杜德机乱曰古称小隐隐林薮兮作者七人乃隐酒兮葆光内融物莫垢兮陋彼邺下谀骨朽兮千余年前尔独贤兮後千余年吾宁不然兮噫嘻
登钓台赋
己巳之秋季月稍魄余所偕迈者金华栝苍之伯指桐庐下建德芊眠衣云蝉缓绣壁飞湍激流千丈缥碧澄渟皎镜下数白石于时鸿蒙就冥鷁首忽辨桂轮少亏金波腾绚怳见一峰缥缈於空裔连冈浫洝而拱献森槮厌瘱岩阜回缅洪涛鼓兮木末流泉激兮石间中宫叶商拊节回环余所停憩二客解颜舟子舟焉曰此故严光先生滩也余乃野帻而楚服盘跚以前挹寒浆兮靡椒荐素琴兮无弦追夫一介之贱微灵诚感而烛天遂姓其州而貌其山者千五百年云台烬飇原陵芜烟富贵身尽声华代迁孰与先生宇宙长鲜呜呼吁嘻彼夫赤眞中晻紫闰未穷兵起东郡节殉二龚庶几君臣如日丽空妖新截蜃白水兴龙藉匪先生君德畴隆士行重伦丘贲骤穹万岁千秋穆如淸风绁缨拲珪以匏余躬再拜而退二客是从未既忽有歌声起於芦际夭眇铿厉林木尽沸其辞曰沧浪之淸可以濯缨渭川钓利桐江钓名役心成迹强性之情孰与吾渔无役无强纤阿为钩太虚为网冥志沕穆纵神滉朗余异而迫之不见其处缥若一缕破东南雾而去
二鹤赋（有序）
尚书刑部省中有二鹤焉朱冠缟衣昂步接趾日食官廪优游长年然每一骧首云霄之翼嘹唳踯躅若有所恨慕者余悲其翮铩而不得飞嗉结而不能言也为短赋以达之其辞曰
予累曹牍而夕休兮步夷犹於周庑微阳曦於木杪兮流光冉冉而不下万象閴其无值兮忽浮辉乎俪羽冠猩血之殷鲜兮衣阳阿之纤缟状委虵以相孙兮又彷徨而惭侣首低囘其欲诉兮臆块结而不得语内专精而愁视兮桧柏荟蔚而窘武忘翅翮之久铩兮飘风接而求举贾忿志於胜决兮足离寻而顿处饥雀啾啾而罢啄兮翻羡余之托所何稻粱之见诱兮将徇口而捐心华池亘乎莽旷兮鸾凤拊翼而酬音芝禾欝其铺绣兮玄露若饴之芬甘朝奋翼於扶桑兮蓬莱逮乎夕淹岂六合之为局兮天地舒而是躭寄薄命於一秣兮感恩顾乎非亲鳬鷖迫狎而称类兮鸿鹄下窥而见寻愧灵根之赐锺兮夕悲鸣而不可禁
二鸟赋（有序）
孟秋之朔余以乞骸待命兰若溽暑初退澄夜露坐鸣蝉时送流萤间没不觉有槪於中援笔赋之命曰二鸟赋大戴传曰萤谓之鸟者重其养也凡有翼者为鸟余非以文辞聊见志云耳
有鸣秋丈人者冠緌冠被铢衣饮零宵之玄酒据栖鷟之槁枝汩乎希声澹乎无为晖夜先生过之若熦若■〈覀上火下〉载驱载驰丈人俛而问曰客何为者先生曰余景天之使也昔在炎帝命羲叔氏正星火之历用嘉惠之以■〈火衷〉蔓之息壤使无斩重黎之祀余父虉绶而母藑茅产而焦■〈衣，火代亠〉少孤失聊师名之曰丹鸟而字以熠燿文明柔顺姬德允肖余饥而宰夫以白鸟进也余恶其类而难之是以羞而不尽帝鉴余仁重锡蕃胤芾朱煇耀绶锦殷■余之将出也窈窈忽忽浮沙聚沫若微烧之在■〈火奄〉欲吐■〈火鬲〉而犹■〈苜上火下〉其徐行也熲熲荧荧忽灭忽明若晨河之沈星随珠重襺而脱英其疾发也烠■〈医，火代酉〉■■吐■〈啗，光代口〉驾■若飞奔之荧孽电乘响而一掣则有奉帚兮班妤裁机兮窦妇宝瑟兮长寒珠帘兮欲暮■〈忄乇〉结兮流黄忊沈兮捣素余乃穿复阁揭层幕熹微小扬黯霮徐度莫不授扇思挥停梭却步拟驰辉而见君冀回光之我顾是以尔雅命炤礼经原腐宵烛着於戴书香兰比於潘赋也吾子据高扬淸将傲余以卑垢知黑貂之当前而曾不虞螳蜋之在後乎哉丈人鯈然而下翼如以迎仰首太息噫吁噭鸣曰惜哉吾子骄其白蹢跳踉纷挐吾将冰夏虫而海井蛙昔上帝怜齐后之寃封其後人於少昊之丘使托体於朱明阐闻於蓐收夷则中声伏火自流若乃万夭辞靑千乔向黄吾於是登柽旄之缥缈鼓膀振音顺飇以扬札札轧轧陵厉凄切如怨如诉如泣如咽变徵入羽嘘风激雪湛露凝紧澄波潎洌牙期延涓之流闻之或徵调而入管亦刿思而就弦苏卿绁胡秦丹望燕羁臣孽稚履霜号天■〈忄乇〉憏■〈忄弘〉憕悝盱内煎懪懪惨惨痯痯邈邈闻吾之声爽陨精落鬒■〈髟上隋下〉被苍丹肌隐铄白虹宛其垂练玄鴈降而受帛崩城陨室乌白马角至於泬寥长门低徊增成履綦罢迹屈戍流明铜龙永钥银虬间鸣吾於是奏淸警授微箴增凉象牙之簟夺温流苏之衾含涕浃夕乃构千金请赋司马默回帝心帝问而嘉之奉我以闷乌之屮噎鸠之麦吾饱崐仑之玉液却而不食也则命陈王陆令交颂敭德曰首上有緌文也含气饮露淸也处不巢居贞也应候不爽诚也加之璚弁玉缨玳犀之饰以冠三公九卿吾耻而逃焉隐於玄明之庭且吾蜩氏之族为蚻为蜋为蝒为螗蠽茅蛥蚗虭蟧蜓蚞蜻疋■〈虫戋〉蜺虭蟧蛉蛄大禹莫计周公难名曾若吾子崛强粪秽之间苟全焤烬之生太淸君闻之乃趣云軿道霓旌右纤阿左曜灵後飞廉前迅霆接睫而至踞谓二生曰叱嗟若蠮螉之侣而覆育之子也胡以纤响淑煇嚚争亡已吾张两目而收若木浴扶桑中间二十五万里晃朗曤■晈晅■晵烛乎无终曙乎无始吾怒而鼓郁阳之气砰■〈石訇〉震磕魄夺兆类噫兮嘘兮发靑苹之眞籁草木水石按节傅会鞺鞳噌吰钧天之钜乐咸备二子頫伏瘖訒闇曶则有如如居士自然逍遥不见不闻藏乎阒寥鸣秋立朽晖夜坐销太淸内慙匿影以跳
金鱼赋（有序）
余盆池中有金鱼数头洋徊若失圉圉未快因王氏来乞有概区区之感聊倚赋焉
何水族之微淼承金仪之熠艴形表瑞乎帝符色徵缘於佛日冠蹙浪之琼丙抱含书之丹乙鳞奕奕而垂锦沫霏霏而布瑟容与如泰彷徨如隘骈集如殢倏散如避乍远乍近疑诉疑畏纵横兮微颸之荡朝霞浮湛兮鈎月之澹烟萝衡穿兮绰约曳篲而度银河顺流兮芙蓉折苞而委素波欲跃兮四触鬛而皆隅将潜兮小罣尾而就淤唼喋兮指萍苴充旦餔委翳兮藉荇藻托宵居甘霖霈霂兮似有蠲白日■〈雨上黯下〉■〈雨上黯下〉兮竟焉舒从龙迈兮乖夙好中獭忌兮几不保江湖邈兮故乡风雨淹兮中道念比目之伤拆若刳肠而就槁幸脱身於鼎鼒敢辞羁乎盆沼鳅鳝迫兮自言亲蚌蠃狎兮忘匪伦交喣沫兮匹俦寄食息兮他人君不见兮南溟之巨鳞秽天津兮戛崐仑粻余皇兮噏洪沦扬鬐甲兮恣膏肉龙伯逝兮缗不属嗟生命兮在天汝何为兮惆怅涸辙兮见怜淸泠兮蒙放泱兮荡溔兮朗携负滉瀁纵心调畅何庄惠之足论竟相忘於波浪乱曰欵女丽罶芳其饵兮委身受绁中怖痗兮咫尺奫连隔千里兮凶吉樛伏曷终始兮譬彼吞舟制蝼螘兮优哉游兮聊卒岁兮
愁赋
揺落穷秋云胡在心棼如蚕丝历乱难禁又似胶漆黏结不分沈冥昼晦郁术寒云七情之表五蕴之外别构愁国金汤衣带海输何竭酒攻不解於是仆产乐土晩系愁庭出入愁伍寝食愁并朱颜向墨鬒鬓移素中肠阴窄骈胁徐露隣死尺寸厌生万端抚膺搏颊聊举其凡在昔齐相初羁燕储未释狐腋已空乌头尚黑贿幸姬兮不顾望故乡兮长隔鸡迫明而吚喔马中夜而蠒栗崤关垂启追兵已迫若乃庆卿既遣吕王若故刃隔提囊屍分踞柱秦兵电发檄书星布君父怨谪国人指詈辽左奚匿易流堪揭抚头颅而非我知社稷之他氏至如苏季献策三年不收燃桂欲烬因鬼虚谋貂离披而别体马局蹐而异投鸣机转轧戛釜谁留荣将贵逝辱与贱求爰有中废长门追宠增成君恩一失六宫见轻玉阶絶迹银井无声明月含波春花欲霰宫车径度箫韶别殿空乞赋於黄金但沈吟於纨扇又乃弃妻斥女椷思窦公爰爰白兔趯趯草虫鸳鸯瓦坼玳瑁牀空滔戍不归嘉书未返铁岭天遥榆关梦转覩三星以何夕叹流年之渐晩其或中朝凤女远嫁乌孙酪浆盛盘毳褐奇温穹庐代宇服匿承罇琵琶遮面笳拍代言盻嵳峩之金屋隔缥缈之玉门虽托情於黄鹄竟絶轨於南辕载有王稽内诛安平外畔应侯奉朝明主兴叹一士谔谔沈几先见欲辞不可觉祸难远嗟富贵之履危仍寄愿於贫贱未若屈子悬肠郢都削迹汉涘詹尹谢筴渔父鼓枻隐宋国之犹綫慨谗夫之为虿乐猗桑之无知覩耿雉而尚寐抱石匪远回光难觊及夫晋祚中衰司空被羁卢郎感交破涕为诗如何抚枕遂异闻鸡倚危谯而淸啸掞扶风之妙辞双輈骇驷华盖摧坁百炼绕指七尺难期於戏梁狱重关夏台累榭四候辞春两仪偏夜雀鼠同贪荆棘互藉贝锦滔天金鷄杳赦功成不赏寃极何论感飞霜於六月迟返照於九阍身将奋而俄掣声欲举而潜吞愳于垣之属耳独黯然以销魂乱曰秋风至兮愁以来秋风逝兮愁不归愁带长兮无可减愁泪枯兮不沾衣万古愁兮一身敛只应人世有愁稀
老妇赋
楚王有好老之癖久弗令谢数赐汤沐延及姻裔宋玉请以隐见王王曰若能隐乎敢以一日之燕唯子言之寡人得解颜焉玉曰唯唯臣居下里有一耄老谷量六畜海积珍珤膏畎鳞带母钱突奥臧获百辈颐指顺好晩娶败媪厥字嫫母五逐长鳏三鬻不售曷鼻魋肩挛膝昂肘额若蒙箕颊若丛玑耳若张蝠齿若焦犀指若蛴螬踵若蹲鸱舌若袅虿目若含弹发若刺蝟眉若结蔓顶若峨阜尻若承案捬心若呕学步若跛龋笑若哭振袖若裸咳唾莸发津汗潦堕高舂乍起沐不及栉剽攘中厨嘈杂织室百艺莫解小善淫泆夜媚主父肩胁肤战捐辅属体披靡婉■〈女恋〉甘辞泉涌投主之宴媢言猋出乘主之间捶搒炮烙淫刑百端侧目摇手噤曷敢言嫡孽流离淑美弃捐乃发主藏胪积资黄金为介白金为媒珊瑚为矢明珠为罘招要轻薄挑媚游冶昏旦无间妍恶莫舍畴不掩鼻唯贿是藉淫目耽耽揄袂以嬉淫声啧啧溢臣之居牝鸡司晨枯杨生梯婴视若主顾而调之曰日昃之离鼓缶而歌并志兮徇欢齐心兮久要中藏兮耗溃宗祀兮萧条立槁兮秋风曾不悔兮自招楚王怃然动容曰善矣隐矣循日视朝有所屏损官玉上卿锡田百畛
锦鸡赋（有序）
郧山中多锦鸡五色可爱古不经见至明而定为二品服章人始称之按尔雅纪雉有数种曰鷩者似山鸡而小冠背毛黄腹赤项緑色鲜明疑即此物也又尚书山龙华虫注华虫雉也一云鷩雉也当时服章所取意或由此初夏昼永感其在目聊为赋之
有鸟於此鼻祖鸑鷟厥彩五章寔繁其族玉衡之散其造不淑栖于埘桀人所卵育爰有令支机精所属首若郁金项如结緑翡翠丛腋渥丹凝腹忽横絶而迅往杳惊电之掣目稍安翔而反顾烁残霞之散陆烂烂兮芍药之春敷灼灼兮菡萏之朝荣又似乎火齐之为镫兮蜀机轧轧而未停尔其耿介自标驯和且平栖止必谐饮啄不争能使鶡惭粗猛雉逊文明虽彬彬乎君子实粥粥其无能乏曾城之善舞谢九眞之长鸣然而么■〈麻外骨内〉微质托产遐裔岂帝舜之华虫而旁采乎余类彼誉命兮不逮乎先朝乃服采兮章施於圣世陋吉光之徒珍笑鷫鸘之非丽躐孔翠而直上托胎禽以差次聊颉颃兮笋班竟先登兮枫陛噫嘻譬之云台丹青而赤松托寄者耶上应天象而垂钓水涘者耶名之曰锦鸡而古无是者耶其鷮■〈羽上局下〉为兄以鹨为弟者耶乱曰唼喋禾黍聊容裔兮不自知贱安知贵兮食子之食匪以惠兮所苦笼絷愿从此逝兮
弇州四部稿卷一

[book_title]卷二
●钦定四库全书
弇州四部稿卷二
（明）王世贞 撰
○赋部
△骚十七首
离闵（有序）
嘉靖中余以冒霜露之恙者几殆苏而悔曰贤者矩武蛇行声实光显盖亦数云得志翼张而奋不得志蓬累而逍遥此休世之利轨也非所以语於变也即余不幸而旦夕填沟壑执笔之士谁能明余衷者因为赋离闵其辞曰
粤周嗣之冲化兮厥胤儴而称宗始兴播於江左兮缙纕介而自臧嘉牒蝉嫣於桐庐兮派吴纪之汤汤维严君之慕伟修兮湛卢划乎崆峒柔兆冠于阉茂兮予乃谢太乙而下临七曜易章而捧致兮玄机泄于宵梦雧霞虹以纬服兮肇音吐而宫商鸑文威蕤其未振兮鸨要之以偕逝指枍栺之孤桐兮纷莫知其为瑞骇钟鼗之颛飨兮逐凡羽而容裔太鼎九叶奠卜绵兮恐皇瞳之迂顾彼狡亦何知兮抨越措夫天步骥服箱而康庄兮骀琱辔而危路终风决於土囊兮霾大卤之仓皇昼曀曀其闇曶兮曜灵跃而西藏鸋鴂肉百羽而遗之兮桑鳸窃而自甘夫鹘鵃之咿嚘兮反舌更慕之以为良桧稍稍而径穹兮唐蒙抖乔于其傍彼唐蒙袭脂之榛榛兮桧束纠而不扬戴胜虎齿雄駓駓兮修女英之蛾眉粻肉人兮而念予之调饥盻瞚要予以婵媛兮旁徨而不能止山鬼蛊余前兮封虵又囓予之後趾复恇攘而誓却兮圣善申申而见詈鄂抗节而终脯兮箕蒙难而正志掾茹污以卫亲兮陵剸慈而辱贵灌狠嚚陵蚡侯兮卒离菑乎都市寄脂韦甘禄夫兮婴得完乎妖代匪哲士之■〈忄冓〉辨兮实囘惟乎宗祀旦懽愮其曷陈兮夕摽擗以失寐将革予之耿素兮假畴来之夸毗骧九土之殷膏兮胪瑶■〈斗〉以称荐餥齐黎之要领兮濡流歠而不返将哫訾栗斯兮无遣予以寡悰羌窕放任性兮又棱发而见恫锢惶颜而就余之非故兮中侘傺而自索蹇漓漇其未訏兮竟焉逃夫謡诼观夫丹趾之幽鸟兮四触翼而皆笼托精诚於寐寤兮超然离乎故宫天鼓之殷訇兮翢旐纷其以降屏翳帅而先驱兮为余埽除乎不祥箕伯厉而飘颻兮丰隆浮乎■〈目韯〉蒙靑琱白威充吾之左右兮神骖协而如舞羣灵矜其媵予兮耳足属而薆语顝夫之懭悢兮匪尘世其焉取越昭余祈之漭沆兮投祝栗以憩怬窫窳栖於少咸兮相柳抵厥而饕噬下欃枪之迅扫兮削重关之嶢峥回修轮而反指兮导予旌以南征鲸嘘沫以砰磕兮藘洪涛於越垧虺蓁蓁其九首兮凿齿盾而拟予羌易驾而就桴兮膏沫周于具区扶摇息而直上兮庶几乎帝之淸都揭潢汉以翺翔兮又■〈扌监〉奎之璧榆鏐锟链为罘罳兮木难交厠乎枨枢目旁摄于精光兮气屏息而未愉属招摇为叩阍兮曰下土之虮臣愤浊垢而思蜕兮得奉帝之淸芬帝既畀蒸之穰穰兮胡不芟其稂莠罔象敦胚而益之兮驺虞待枯而骨就岂妬嫮而右慝兮将及改乎帝度诏徐吾使狱余兮巫阳据而见逮昔贻累之夜光兮陆离今其胡在遘屯夷而襺之兮精焭焭其未改醳予馆于开明兮酌沆瀣於春海顾兔臛而不爽兮炮天鸡以佐觞擿素娥娱予以瑟兮繁弦悲而莫当酣鼔籈而和歌兮噫噫振乎帝聪帝惩予之怼懠兮降予於大庭之野羣灵傲而莫摄兮坐睨予之非所距虚偏而失偶兮掎焦原而不能下睇幽都之晻霭兮犹未豁夫蒙雾冀日月之昭昭兮庶其晰汝阳私予而追命兮辰遄逝其不复衣蜉蝣之楚楚兮金颸动而归殧翳前哲之昌辞兮炳烺象乎丹雘荃寄英於楩梓兮顺高踪以扬馥期千祀而不凋兮哀彭耼之代促乱曰於忽乎覸大患之生身兮廼离身而患世愤修名之不立兮奚不究乎名之始纵生憧憧而纬繣兮固鶹鷅以为常纳委形於混茫兮予以答乎巫阳
续九辨（嘉靖丁戊之际履危竢难而就也）
於戏东皇之履陬如也胎精兮熹微冲融而自愉霡霂兮蒸润而微滋柔风眴涣兮吹葐敷骀荡兮阴崕改憯而焜煌靃靡兮百夭囘枯而竞荣鵖鳦啁啾兮翼掩而尾孳麌麜彳亍兮迹解而就妃王孙兮飞驠而流羽旗游女兮鎏轩而褰翠帷廓独处兮永巷■而不覩天晨盱睧而送日兮夕怦营而竢明钟鼓奏兮向离庭君不返顾兮余之微诚木暴乐以无枝兮蟾泬■〈氵寥〉而似霜惨周阿之步武兮牉四候而不得更
右一
■〈髟，差代彡〉刑天兮鬭帝神下■〈豸契〉貐兮啮齐民骨为粻兮血为浆巫暀暀兮不得寜外嚅唲兮以平中坎廪兮而自伤莸茷骩兮登堂阑痯痯兮道傍盠衷兮焉诉大苍穹兮不肯顾霄雪兮飘颻粟余马兮脂余轺西逝兮招摇东方兮以鼂
右二
吾将介忠而胄信兮衆挞之以回泬饬诗书以储胥兮怐愗攻而咆■〈口勃〉膏螓首而行游兮狂且黕余以蔑碎莸使乱余之葐蒕兮踽便悁其焉洁羌革虑以茅靡兮怊怊又非余之素斯誃俗以遯深兮然穴处之不固烦憺兮口欲吐而哽之甹夆兮足将却而自疑号天兮浩苍苍其无阶■〈〈彡上立下〉页〉春兮恐立稿而不及时
右三
窃独瞵此长离之九苞兮衆纷纷而施网罗鬿堆侁侁而鼓翼兮羽族离翍而自夸獝狂驭以先驱兮血人胚以为琼■〈靡外火内〉累胡陪鳃而不量力兮挽繁弱思彃之翼垂冥无覩兮猋堀堁以扬灰矢回泬以四坠兮体倏忽而投爪牙帝沈深其九阍兮虎豹閈而不听鵷君今胡归兮昼暧曃其将暝将一羽之耿介兮卒难胜乎万目之■〈目坚〉■〈目〈薨，瓦代死〉〉呜呼悲夫余之欿傺兮中茹戁而退耕
右四
蹇淹留於泽之畔兮询谣诼之所胎劲骹踥蹀而腾要津兮余旁徨而辟之娣訰訰子蜺以延■兮静女■〈冘〉踔乎下帷曾不闵其托避兮狺狺而詈余之蛾眉羣眇■〈瑶，目代王〉而夸夷冶兮退祛监而伤不容灯瞹晩其将灭兮又窥料戾而以风何曾闼之厌蹑兮觉■〈圭黾〉咬之薨薨■齂怫然以相闻兮秽余之聪幠寒帱而太息兮然展转而遾明■〈髟，差代彡〉晠鬋之将改兮甘离索乎长终
右五
吾独羞夫大泽之柀煔兮族茀蓠而不得妯下夭眇而不见天兮上又当夫飂戾之衡飇鳸分候而窃唼兮鼶鼰穴而局跳髦蕀■〈叫，扌代口〉乔於厥顚兮荫繁丑之萧萩包洄洄其弗明兮■托谥为干霄薮粪秽兮魈夔■〈忄尊〉以来宫虽斧柯之见■〈差上车下〉兮亦何懽乎有生蕙华之曾敷兮得尚君之玉堂玄飇翛翛於苹末兮然■〈疒周〉瘵而萎黄白露天质荡为霜兮羌何眷此微芳吾既羞柀煔之徒箌兮又悲蕙之不长挴楩梓之巨丽兮剪伐悐悐而见临虽效材於得所兮天质毁乎侵寻吾欲段筳篿以乞灵兮太卜告余以曷任世趢趗而难舒兮愿以尚乎古今
右六
皇天分峙五岳兮何恶夫二华之嶢峥铲莲华而下摧兮黄河浡潏而不得平氛憞溷以暴起兮土车涫■〈沸上鬲下〉其噭鸣岸为谷兮谿为陵蠕生勿罔而辞明兮连城躨跜而就崩■〈氏鸟〉龟听兮水离所氓京京兮鬼为伍骑飞虹兮叩上帝两仪合兮中安憩偭吾生兮不辰然璀璨而烛霄兮恐微魄之就沦
右七
夫何滴沥百川而东委输兮大海湠漫以亘天岛胡疎峙兮中■〈豸契〉凿而不类人若马衔嶷嶷以思搏兮又怳怳乎罔象之便嬛血句吴兮骨於越波岩陆兮朱黀■〈黠〉机殷粼兮女红絶晨餔吭兮不得诀思矊矊兮欲叩帝而靡靁车魂焭焭兮趣就阴而忽不见乎冥衢吾欲驾霆霓兮鞭焚轮扬天河兮注柳鹑欃枪埽兮相柳剖吾欲营菟裘兮吴之浒虞遗腥之被原兮厥之三仞而三沮世既欺????以鲜容兮还又諈诿而不得所托黄鹄之高驰扶摇兮穷九紘庶其余伍
右八
岁单阏之阳朔兮日先月而告微驱贞人■膏斧兮气濞鹬纶菌以憯凄天不佣而降鞠訩兮野仲跳梁以衡睢师氏之煽方处兮衆胡潝潝而泚泚余岂不徇生以求合兮卭悝然其媚枯爽鸠氏之顚隮兮余又安能頲心以自输中慅慅其欲绝兮足踧踧而次且蝇薨翼以俇攘兮冀和璠为之点汚衔皇泽之淫荡兮薄言驰兮冀方■〈冖鼎〈蠢，去春〉，上中下〉华绮以周祖兮矛殳蹶张而中藏煔豹腴与鹄酸兮蒇鸩尻以荐觞儵飘风之北南兮又回堀而逝我梁指具区而击汰兮辞玄武以絓冠丛桂郁何櫹槮兮荃胡旖旎而滋未漧引白云以来俦兮骄容鬓之不諐使灵均无旁徨於沅湘兮亦何以胜乎上官（谓杨子也）
右九
沈慅（有序）
盖己庚间槖饘之暇歌哭不可聊以志恨
■〈髟上差下〉■〈髟上差下〉秋风蹙拂而耾勃兮万木承窍而怒号气■〈忄〈林上日下〉〉栗以胁人兮天峥嵘而益高虎豹狺狺守关兮蝮蛇重齗齗乎伏莽荃既不能抑芬而就襺兮又不获离乎苏壤陈霖浸淫收委根兮霜又击荃之素荣樵丁丁其将斧兮遂同束乎棘矜诸鳸唼啄而盗脂兮蝼螘又甘荃之蔕怨啮缺以日新兮恩沈沦而渐逝组滔天之贝锦兮发逝梁之长技蜮蠓蠓鼓沙而中影兮忽不悟其躬之瘁溯始祸之由生兮边声起乎夕笳卷秋空之庵庐兮戈鋋轧札而谽谺猋衡生於万骥兮白日曀而飞沙寄薄命於蜉蝣兮委家室於冲波天仓皇而忽赭兮地掩抑以就髠挺长劒之陆离兮碎殷雷之轒轀河决流汹涌以东排兮片石碀硊以障之庉驱原焦铄之炎炎兮畴湿束而抗之謇贞志以一报兮羌微力之不自量衆披靡而伏窜兮已顝婴乎批亢夫既婴批不摄兮衆昉归以羣呶岂国饵独芬而鈎若兮遽捐力于所遭授属厌之旌麾兮委雕翄之軘轈淹东山之零雨兮錡斧缺而绣蠨蛸淸人咏于河上兮二矛重英以逍遥下焚轮於太空兮霆霓砰訇而来萃麟拳局而罹罬兮狐揶揄以旁睨抨逆荃以广柳兮重徇之以盎礩受爰书於若卢兮别赐閈乎深室昔胡日而三锡兮今胡朝而三禠愿得肆于市朝兮披腹肠令羣视狱吏暴尊于明示兮君庭儵乎万里息旁徨於畴门兮媪涂炭於何轨曰余播越彼东土兮五内伏虩而骤崩骨拟飞以中掣兮拟长冥而复停裂余冕於朐山兮弃余车于淄渑幸获间而告屏兮俾改服从黎蒸凌鲸波之一叶兮茧余踵以徒步指爽鸠之故曹兮咽鲠捄而莫吐余易衣此鬼薪兮庶宵行而靡诟槖余锦於讶士兮获臾顷之巷姤初怛絶而若失兮渐还苏而自通纷余■〈吕吕〉■〈吕吕〉■〈寐，臬代未〉语兮儃囘囘其若梦累离离陨泣就讯兮御纠纠而谁何曳琅璫之戛锯兮胪釱拲之陂陀尸血肉之塡委兮诧微形之後化虽未遽罗夫荃兮安能奄然而自怡鼫据梁而睛专兮■〈氏鸟〉噪枝而尾讹白鸟咿甍以逞欲兮靑蝇唼喋乎膏滋朔毗刘不复春兮夜漫漫其曷鼂鬼淫喔而代新兮人■〈疒思〉悹以默消魂淫泆以思荡兮精惝怳而中摇斗迷离其类沫兮太岳自削夫焦嶢豺哮嘐共余餔兮诮余肉之弗腥也枕雄虺而酣眠兮余又安能保此醒也跪徵言而耳荃兮自崇古而多伤夫贤者之失职兮身与祚而低昂起牙六王而劒杜邮兮殉长平之敌殇恬脯虏毒阳周兮长城拒骨而屍撑结微勋於社枋兮扬主暴施齐氓故秦刑之盩剭兮即九死其亦当李填脂於骥宛兮念万里而儋爵陈矫命而枭猰■〈犭俞〉兮千金哓以称薄功有峻而不赏兮罪有眇而见録夫何斤斤而詈嚭兮属镂加乎员目悃不察於灵均兮卒歔欷而葬鱼腹伯林涊以雉经兮君朅试乎宿肉无忌诱而兵飨兮尹燔烧乎郤族牧钩■〈釒最〉以拜饮兮乃劒柱而就殒唶函金之晨出兮举赵宗以宵尽厌杗廇而遄易兮曾不念夫閲樀之焉托谓苓参之弗瞑眩兮荐金石之酷烈爽鲂鲤於下陈兮鲍登筵为珍错驽陪辂以走峻兮絶騉餔使骨削彼雕鹪之溺丑兮却妍淑於空房女恬休而静俟兮衆謡诼谓女以弗良虽阽死以长捐兮亦幽贞之得所悼宫壼之废职兮君不图惟乎宗祀荃含荼而不自唾兮戚诫余以勿扬卧明星之历历兮昼举足而履严霜吾欲呼巫咸上诉兮咸告余以迅霆虽摧磔而罔顾兮终晼晩其蔑明吾欲更咎繇使听质兮繇又辞以不聪将余辙之东首兮候若英之俶驾圆波晻翳而尚匿兮天吴纷隮其来下凿齿■〈齿立〉■〈齿立〉拟舕余兮女丑蒙颅以相蛊雕题既利余之骨兮浑敦又私余之腑苟微躬之足代兮诚不靳乎一咀冀请间於须臾兮中脉脉而无与语羌頫頟而言旋兮涕般淫其如雨鶟鼔翼而微覸兮鶨啁啾而前致讥日何憍忼横目兮何栗斯嚅唲以自卑望终南之崷崪兮盍扬祛而并栖写琮琤之飞泉兮将子渴往而酌之嘉颖垂累实苞兮子奚飱而不饥客捐脰以还文兮相脱齐而偕逝寄然诺於友朋兮历九折之靡悔子幼好此奇节兮要领刺刺而见殢岂人合之惎隆兮将天亲之在心而可解提余耳而命之兮怳芒刺之攻中拟陈辞以抒款兮块结膆而憧憧嗟默默以苟生兮又孰辨余之能死也余弗抑心而有奏兮虞于垣之属耳也旦即圣而冬雷兮衍仍贤而霰旭昌奚人而投赂兮丹何天而雨粟历隆昔之逢遘兮常与变其错揉苟微寃之未彻兮然阴霖滂沱而漂卣谓天炤之下垂兮曷不为我芟稂莠寄单辞於薄蹏兮距咫尺而未究天威往而小纾兮纵余武之聊赖周崇期之累达兮争轮激而飞■〈土盖〉阊阖崔嵬而切云兮夕阴连乎霭霭虞设罦以中道兮衡张籗於陆海穷九垓之鳞羽兮畴能逸乎葅醢揭鳌簪以湛陆兮扬鹏翼之靉靆嘘寒灰令忽暖兮冶阴冰於阳籁鏐锟之煇煌兮贫不改乎余态贡虚言而结慰兮杳不知其所在望曾云之西拥兮崇台郁乎■〈山上畾下〉砢昔哲王之崇贤兮抚骏骨而厚价感奇筴於望诸兮遂横吞乎东夏返故鼎於磨室兮元英肄陈乎大吕曾易禩而改听兮掷崇勲于睚眦刼一北而师辱兮腹五折而国替唶苏生之矫诈兮欲举国以为■〈贝爲〉挟椒涂之秘宠兮荐连城之小勩忠角奸而弗胜兮家将国而骈坠岂人谋之与能兮或帝命之可冀独徘徊而顾复兮将诣乎季主之所居乏绍介为先容兮躬伛偻以前趋却筳篿之小技兮专精诚而布策曰箕子之贞兮明不可息天作孽兮女安用此陫侧抑文明以柔顺兮乃随时而变易祻福为矢兮造物发机内难正志兮卒莫我违阴嶷嶷以争胜兮阳熹熹以默滋复随剥而遽生兮泰与否其相依女怔怔怦怦且色墨兮内烦淫而怐恌甘北阙之叩謼兮将沟渎乎是好且夫臣不扬君慝以为忠兮子不絶亲枝以为孝蹇女息之未絶兮从容俟乎天道为女张电旌兮驾靁车爪应龙之戈铩兮牙白虎之矛殳吸蚩尤之溃精兮埽赤水之妖珠命七曜使当空兮虽伏蔀而毕察娄解泽之滂沱兮独承恩而赐刷耕东海之賸畴兮采西山之遗藿固没齿其曷恫兮偕徜徉於丘壑乱曰凤皇翩跹罹羁阻兮五彩葳蕤中含怖兮仪足瑞时不堪俎兮有雏毨羽声哀苦兮上帝愍之放玄圃兮言翺言翔以千古兮
吊夷齐（有序）
卢龙故孤竹也城西有伯夷叔齐祠吴人王世贞奉使过此酌水酹焉而为之辞
日予奉輶以东逝兮束马放乎令支山漓岏而嵬櫐兮衆草贙雚而条纬俞儿道余於卑耳兮武夫磷磷其参差曰青帝之握枢兮顝改煦泬寥而憯凄玄宫承云而黮■〈雨上对下〉兮佥告余二子之所都羌囘虑以返照兮淟涊踳靡而内疑足次且欲却兮又雀跃而前趋段含光刿余之素兮挽淸泠使濯余之崴■〈裹，山代亠〉招沆瀣以酝醴兮裹朝霞以为餦餭嘘玄冥之窍机兮噫噫拊歌之懭怆受哀弦於太娥兮涓延和之以淸商灵萧萧而若覩兮冀囘熿烛乎微躬又惝怳其不可即兮掌梦疏帝以奚从眺孤竹之亶曼兮台要灵以故祊生剽举而脱屣兮宁郁郁处彼幽方溟波委输濊貉兮箕蒙难而延宗灵庶偕以翺游兮语侏离而不可通北海泱漭灵所辟兮受浡潏使不得宁将岐丰沃以愉兮灵又薄周德而莫宫诸毗绵延具区兮太虞夷犹於其旁羌德配而耦娱兮灵谓狎附乎周盟陂陀首阳忽■〈山上罪下〉■〈山上咢下〉兮益薇以荃之芬芳灵阊阖而下临兮将絏驾以憩息掌梦申申以表诚兮丰隆臾而来假霓车殷殷以翩缤兮皎双鸿之次翼匪宝璐而陆离兮舍蓠芷以弥馥介九宾而见予兮祝史要予以靡忒伯从父以成命兮叔违亲以成德俶舍君以明志兮既殉主以明极昔巢许之让皇兮托勲华而稍佚尹五就而拯涂兮愀然面故主以惶怩谓题跂以死名兮庄任诞而废节迁哓哓於骥尾兮嗜微声之有托彼累修辞而求白兮卒牢慅沈乎湘泽绎邹人之无怨兮乃从容于天则世滔滔而毖涌兮战伐莽其相仍顾蒿目以挨攩兮竞含沙而蛊光驺虞草以伏食兮於菟夸咀夫衡生阳鱎之啮纤鳞兮蝘蜓神龙以自矜灵既悼农虞之忽没兮氓踯躅而殷慕愧突梯之苟容兮将捐足乎灵御胡司命之不晰微兮抑餔糟以昏骛盼媌娥之要眇兮涓浊躯而不反顾
少歌三章（有序）
少歌哀广陵宗臣作也臣有文章举进士为显官年三十六而卒无子予以家大人难匏系逆旅欲哭则不敢欲泣则不可於是窃仿楚人九歌之遗着为三章以见区区生平故人云尔其词之工拙固不暇论也语云长歌可以当哭故少歌一名当哭云
帝淸狂兮下窫窳齿齗齗兮齕诸华龙冥冥兮就屠兰当焚兮获代苏君不肯兮长留厌天氛兮上逍遥琼弁垂兮明璫流苏滥兮珠裳苍麟骖兮如组文霞织兮因章命彴约兮前报挈贰矫兮为君导命冻雨兮洗尘条风兮将旐吴鈎兮光陆离造阍兮前致辞帝何惠予兮淑灵又何纷兮间之荃茀蓠兮凉颸布秀何儵兮摧何遽悲莫悲兮生存怨莫怨兮伤故华盈盈兮泫漙露婵娟泣兮朝复暮白杨兮孤坟奠椒浆兮诵招魂鸺鶹啼兮鼰羣趋念欲慰兮杳无人微言眇兮耀千祀披星辰兮河汉滙颜龄兮超彭纪夫人兮自有美子
右一章
闽江兮緑波石濑兮参差与女遨兮武夷张云帆兮曳彗旗夫君兮安涉倏而来兮超若灭玳瑁宿兮雕梁郁金媚兮华档丹荔兮火珠秋莲兮碧房灵风肃兮如归君不御兮心烦思蛾眉侵兮鬓蝉波为睩兮玉为权樱的兮含芬新篁坼兮绦袖飜奉琴瑟兮偕宜要羲轮兮指秋河婉■〈女恋〉兮不他君胡为兮见离遗倾国兮将柰何望中游兮吹洞箫回倒景兮驻归潮白云兮流天金风飘兮信靡传中郁结兮憺寃畏衆口兮私自怜
右二章
风雨烦兮昼促曜灵冉冉兮西浴野閴寥兮无人狐衔草兮鬼啸木羌踯躅兮不前遗予惟兮明烛靑苹兮萧萧焚轮击兮烛飘颻跳踉兮妖快志步武兮往不遂左焦嶢兮右囦奫荆棘布兮待予人磷荧荧兮若沙傲扶桑兮以未华波滔天兮荡余宫余欲返兮憺无容将改汜兮沙棠鼓阳侯兮河伯猖鸾何逝兮化翺翔矫靑翰兮不可方元气结兮千秋蝟余肠兮滞留滞留兮■〈忄宅〉憏迹霞旓兮天之外荐石蜜兮炊雕胡中忧苦兮以为荼精光郁兮夜如桮指长庚兮女所都光不夺兮玉摧芳不雕兮蕙枯
右三章
悲逝（有序）
癸卯之秋余与故京兆凌君同荐建康岁行周纪君横金被绯陪尹贰都复以知举之命昔者战艺衡先之士頫首下风而称主臣噫嘻何其快也曾未浃月奄然游岱丰容笑言变化异物妇子踉跄抱影东归又何穷也呜呼悲夫君长已矣君虽治邑高第掩武中牟出入青琐抗顔平津不以位势婴怀友于蔼然哀乐过人平生相知仪氏家物耳余本畸生肮脏多忤辱长者忘年之知修杯酒卜夜之欢我子君女亦遂媾好君既不待余又难逐闻音之夕气逆泪枯取瓿碎之家人不悉伯牙絶弦之意谓是惩逝者耳呜呼即使君逝以酒余又安能独生而醒也宇宙狭矣醒亦亡所为矣属鞅掌东山未便旋軏恐及宿草瞀邈难呼故遣獠奴持斗醑哭於君之旁拊棺而奏辞其名悲逝辞曰
君何奄然而离躯兮■〈目蔑〉乎太蒙之野灵飇肃其导旌兮六气调而为马季咸语余以要之兮卒亶漫而不可下廓潜精而注怀兮中摇摇庶其际汝须扶疎以造风兮盻便娟之双星龋齿粲而呕呕兮怳余聪之有停觚依唇而瑟缩兮怀君举之轰轰君胡弃盛年而若脱兮又尘华爵而弗婴慨嗣人之未业兮爱女彷徨乎帷席彼华顚之在堂兮皓齿含卒而悲室醪芬甘以袭人兮曾不念而少留岂徐吾之诱君兮为艺古莽以糟丘世沈屯而无所之兮兵日寻已焉休余嗟夫袭微腥以蝇蜹兮鬭长筴於蜉蝣晨渔获於溟涨兮夕不庇乎衾帱孰与君之陶陶兮历万古而为春秋
哀梁有誉
嘉靖甲寅孟冬友人梁有誉以疾卒於南海明年乙卯春讣至自南海故善有誉者武昌吴国伦广陵宗臣吴郡王世贞相与为位哭泣燕邸中又走书西南报李攀龙徐中行哭如三人又十月而友人户部郎张佳胤奉輶粤中国伦等乃寓椒絮而南为文授张生使告于梁氏之丧其辞曰
夫何一媺人兮掩姱修而弗扬白云蒸於菌桂兮灵风簌乎椒芳蹑大罗之崔嵬兮九曜布而颉颃鳌波泱漭以崩腾兮撷珊瑚於扶桑羌幼淸而恬志兮畴牿荃之素都足次且於帝闺兮目眇眇其焉愉羲轮晼晩而垂堕兮怆沈沦于世模守金虎之故台兮载籍泛澜而自娱妖狐绥绥而戴首兮变訬婧之崇饰苏粪壤而焚之兮嗅郁郁其流馥幻槁砾为璿瑰兮宫期荃乎游息外幽贞而窈窕兮蛊蝉缓其曷以极独飘然而内捐兮曾不遘乎厉淫佩迷榖之璀琅兮修途炯乎丛林招南州使介兮颍川授荃之夙襟骄龙饮而骧首兮神骥踊步乎焦岑朅陈辞以九誓兮指北斗而明心歃沆瀣之涓波兮曰吾党自六合仰割太乙之绪兮俯窥乎玄微之窟尠大椿於一瞬兮缩广轮而咫尺河岳寄荃之辅兮星离离灼乎眉色荃又薄夫天泽兮甘此伏莽朝容裔于承明兮夕絓帻乎神武酌蒙云之油油兮逝郁术而不返顾句曲奋而精飞兮药房风而自吐凿混沌而窍之兮羣眞纷其上诉彼荃亦何为兮辱陆吾使不得主帝抚然而中恻兮诏徵荃乎下土绦旄风兮珠旓雨鹿轩峩兮归帝所擢毛骨之淟涊兮咀淸泠以为粻玉女侍桉更後先兮金童掌节而猖■〈犭羊〉鞭惝怳之緑耳兮驾虚无之沙棠疑托迹於皓羽兮唳玄夜之廪霜睨大伾之尘墟兮庶几念故侣而来翔乱曰徽仪緜邈令言烁兮颓魄不留径千秋兮泉台漫漫亦既旦兮白日京京衆趣冥兮
弇州四部稿卷二

[book_title]卷三
●钦定四库全书
弇州四部稿卷三
（明）王世贞 撰
○诗部
△风雅类
明雅二十五首
上帝之什（有序）
夫人皇以前邈乎若在若亡不可详已肇画开天明农设敎所创因非一君也遏洪水祛猛虎其所除害眇也放南巢■〈犭壹〉牧野其所救人暂也然而万世颂功焉神州有九礼乐之都也先王之趾代在矣昔在匈奴羯鲜氐羌以及索卤典午忽诸爰宅函夏石晋割幽乃九之一宋栖江以左乃九之六蒙古称帝乃九之九含齿戴发尺抱而上畴弗稽颡■〈月卺〉鞠哉厥後掲竿斩木辈爲驱除难耳而高皇帝提马箠田家虔刘而逐之北填海日月重朗冠裳俨然家弦户诵人知礼义十易世矣於戏盛哉夫姚姒揖让公孙徂讨熙古者不以迹差仁也是高皇帝之无始丰绩伟烈也而有司阙焉不以备乐章臣愚昔治刀笔从法吏之末又出为外臣非其任窃冀日之远久恒恐一旦溘露勉强希则古昔清庙之遗凡十四章藏之家闠庶几采风之吏汰其微繁以备扬搉万一云耳
上帝曰咨爰揽宏纲海内宴然日月重光泗流汤汤厥源清明遹发我高皇
上帝曰咨祖仁玄德惟身湛泽惟民天之既厌元则莫我屯云龙骧骧艮索乃降
笃高皇帝锡之益益用凶德蚤罹於厄亦勤於穑亦逃於释是省是即靡务不绎
笃高皇有晦含章迫发厥庆烈烈元戎在濠之阳骏拔于行谋夫孔臧遂纂大邦
天之辟隘维江若带惟锺若砺楼船靆靆旭日在铠抚有江介以刘蟊虿是蔕是刈
彭蠡浑浑火波掣云旦师陈军立埽厥氛震泽之濆踯躅惟羵王旅于勤袒缚以奔
帝省其配淑人后氏夙夜在公言御言剂帝省其辅曰善长基如心如股曰达遇春如髀如膂
达往徂征驷车彭彭庵庐冥冥如岳不惊春也辅行喑乌迅霆飘摇斾旌目靡衡兵
玄黄在筐浆食攸同九衢若夷市不改容胡遁於荒民即其宫谁其将者太傅魏公
乃下闽粤乃徂岭服田秦巴蜀滇池羌笮庸麇百濮不宁方来悉臣悉仆
元之孙子厥丽靡纪改辫承冠盘躃其趾诗书九有曷不汪濊载俶昆弟载俶父子明明日月阖辟更始
於戏高皇焕肃其制济济列辟大夫三事亦既精白亦既凛畏无讁於室动言及累
於戏高皇圣躬聿修翼翼小心以敬迓休声色无荒无畋於游无好是巵言无忽是远犹
莫崇匪乾峻功符之莫丽匪阳昭明仪之式廓版图寓宇其家光彼黄虞曷厉是涤除唯俭唯恭皇贲厥谟
上帝十四章一章章七句五章章八句一章章九句二章章八句一章章十句二章章八句一章章十句
皇哉之什（有序）
皇哉颂孝皇也礼祖有功宗有德汉代令郡国咸祀太宗配高祖则以德也我列帝之丕承盖靡不赫赫然称圣矣然至於今田畯野老独於孝皇惨乎怛兮有不竟之思何也恭俭岂可以声音笑貌为哉愚故窃从所繇畧为颂一章以继高皇之後至於玄德盛化挂漏之讥固所未暇悉耳
奕奕国枋累累如冈九有茂明郁积融昌帝念蒸氓以笃孝皇孝皇皇哉
皇统俶纂时于婴冠默黜千嗜渊穆有灿惟函惟璞惟琢惟瓒孝皇皇哉
帝曰宰恕毋即而家予蓍蔡是趣恕拜稽首对敭休谟佛逆为愉罔言不俞
斋宫甍甍皇肃厥容爰屏厥明爰塞厥聪上帝居歆百神类从
辟雍济济皇肃厥珥爰辟厥听爰廓厥视有来靑衿是则是媚
惟苑在西勿剪芜莱皇戒于离哕哕鸾輗喈喈鵾丝皇奉太母式燕以嬉无已太康遄言旋归
惟苑在北勿剪芜棘皇戒于逸宛宛醇■〈马鬲〉煌煌金镝皇奉太庙式狩以猎无已太康遄言旋息
峩峩诤冠有廌其颜沈沈讲帷有鸑其端彼美翺翔既衎且闲
皇曰有三老皇曰有司马皇曰有御史爰庇爰啓爰父爰子密勿共体佐予于理
皇曰司会女其予治毋析民之脂茹俭服素是积是资亟赐赋租惠我蒸黎
皇之既徂落百辟卿士爰逮四海讴吟思痗若丧考妣爰配覆载爰配我祖令闻不已为亿世轨
皇哉十一章三章章七句二章章六句二章章八句一章章六句二章章七句一章章八句
东门之什
东门不理於口而作也
东门之梓其文理兮岂其枳哉毋若而毁哉
东门之鸑其文郁兮岂其鵩哉毋若而诼哉
东门二章章四句
隰有木之什
隰有木感时虞身而作也
隰有木其乔则蠧师氏削尔以居风之飘斯卒陨卒队岂不尔訽匪尔之故
隰有苇其夭孔仪师氏缉尔以衣风之飘斯卒陨卒隳岂不尔訽匪尔之为
隰有雈矣湿有蓷矣闵尔之乖然余已焉怀
隰有萑矣湿有蓷矣乐尔之惛然余已焉怀
隰有木四章二章章七句二章章四句
迷阳之什
迷阳闵浚恒蹈凶也
迷阳如束母罥子足伊其埽除视葹则馥媒媒厥好以余贻辱
迷阳如荼母罥子裾视葹则馥伊其埽除媒媒厥觏以余贻诛
迷阳施施兮葹离离兮将疢子治兮益子之菑兮
迷阳三章二章章六句一章章四句
菀菀者丛之什
菀菀者丛悲大臣敖而中祸也
菀菀者丛孔集维鸒中一文鸟其鸣雊雊岂不尔类唯尔之夸视棘则黍有捄在嗉踯躅毛跣块不得吐凡今之良无蹈厥队
嗟我宰父惟王来绥畴不兴止娥媌令仪五马既同六服孔加密云油油雨窃其施淫来无端亦莫之何
人有恒言耳属於墙堑崧践华岂曰匪常逝茀洋洋至菑汤汤何以自明曜灵西藏何用重明纤阿未扬
机斯伏矣懵其蹴矣机之蹴兮吁骇速矣机之伏兮伊胡忸矣
菀菀者丛四章一章章十二句二章三章章十句四章章六句
雨雪之什
雨雪贤者役劳於外且被谗也
雨雪滂滂我马■〈马昂〉■〈马昂〉不有劳者谁其得宁受赋於旻亦莫敢明夫既宁止曰又淫止
雨雪霏霏我马蓰蓰不有宁者厥劳焉施受赋於旻亦莫敢辞夫既劳止曰又謡止
厥謡惟诼匪齿以角岂不尔好裾接则涅
人亦有言投之有庳毋投有庳彼人奚辠
毋谓尔蜮毋谓尔囘泬纵生憧憧独我之孽
毋谓余璠毋谓余靡諐曷不悄悄言思其端
雨雪六章二章章八句四章章四句
谷宫之什
谷宫刺上谷抚臣也
谷之宫不可以风畴为栋梁樕檟檿桑彼狡童兮称干城兮
谷之宇不可以雨畴为梁栋檿桑樕檟彼狡竖兮称藩辅兮
谷宫二章章六句
田车之什
田车悲危人任危政也
毋御田车樗其轭兮毋走乘丘倾而积兮于嗟积兮于嗟轭兮
毋泛胶舟柽其桨兮毋之反灉湛而藏兮于嗟藏兮于嗟桨兮
田车二章章六句
麔■〈鹿外大内〉之什
麔麇奔其亲难而作也
濯濯麔■〈鹿外大内〉逝言窜枳虽则匪罞将创而趾我徂唯郊于以矢死我严我诲创若周体天之方威赫焉焉理
交交黄鹂逝言窜棘虽则匪罿将罬而翼我徂唯野于以矢贼我严我鞠罬若通息天之方怒赫焉焉辟
祸之初萌厥亦细微嗟彼巧言如雨如霏其端如丝润里孔滋匪天行之人十能之
祸之方张厥亦纵横嗟彼暴言如庉如霆其疾如扬受肤孔戕匪天成之人百能之
天兮人兮我胡不陈翼翼君子笃棐忱恂玁狁内侵女柅其轮王曰御侮女锡女珍师曰延侮毋再而身皇皇大明庶几丽旻
人兮天兮我曷敢宣翼翼君子靖恭塞渊玁狁内侵女躅其辕师曰延侮女憯女愆王曰侮予毋令而全皇皇大明庶几丽乾
麔■〈鹿外大内〉六章二章章十句二章章八句二章章十二句
锺山之什
锺山纪留京乱也乱卒杀大臣诏抚之毋谯诃也
岩岩锺山閟我国桢赫赫留都副我国灵万雉登登九墉甍甍凡百有位则于天京三事大夫是瞻是冯
嗟尔大夫胡弗靖共泄泄司马齗齗司农去食去信厥兵曷终一夫跳踉刃戕於胸为蟊为螟乃虿乃蜂
司农逝矣司马止矣司农逝矣惟国之痗司马止矣惟国之耻先民岂不言施生戮死毋纵柙逸毋泄椟毁
使者于来虎嵎以壑使者于返虎翼以角虎翼以角畴不靡止虎冠以游畴不拟止太师谋之以报天子
锺山四章章十句
醇驷之什
醇驷悲戍卒也寇以四时至久戌不得解严也
醇驷惟皇镛贲其镗赤芾重英游环锵锵蒙虎煇煌在蓟之阳在蓟之阳堠戍相望
零雨霏霏公徂不归蠨蛸绣戈有鱼在錡吐纩离丝角解筋麋毋尔施施猃狁孔滋
自昔徵兵爰始改霜今我启行蔚彼靑阳及霜遣矣及冰而转靑阳晩矣三时靡选
稗我甫田虉我故墉笃老在公妇困於红嶷嶷官胥以佐岁凶岂不怀归王事靡终
维金与帛司农所宣劳我玺书什伍在轩褐暑絺霜半菽并飱岂不怀悲沈深九阍
王曰师氏女其于辅王曰保氏命女于里女其奔走女其御侮于嗟耄矣式相好矣
醇驷六章章八句
泽兰之什
泽兰友不报恤也
泽兰之皜兮卒以黝兮惟子之敖兮使我不终好兮
泽兰之芬兮卒以荤兮惟子之惛兮使我愧弟昆兮
子在■〈言啻〉兮痗若积兮饘予之食兮
予顚踬兮子泄泄兮代越视兮
予之友也予之谬也人之多言不足道也
子之友也予之疚也人之多言亦可丑也
泽兰六章二章章四句二章章三句二章章四句
奕之什
奕叙难也父罹於咎未雪其友俞氏遗之诗叙以答也
奕奕昌运炎炎元后尚郁蒸哉应龙斯奏猗我琅琊寔克英胄显祖之假以锡我父是孽是苞是颖是茂
玁狁孔炽蚕我冀方我父扞之爰城大邦大邦维城千雉不崩四牡其■〈马昂〉爰锡爰旌爰作卿士朱绂皇皇
王曰仲氏岛夷为讐匪夷匪犹女往作辟鋈軜乔矛铺敦旋抽剪棘筚路以遏衡流檇李之师执讯获丑
狡狡岛夷思复其痏番番余皇剽我井里逝梁发笱敝庐如毁曾是我人不恤其梓方舟厉兵用濯厥耻
帝曰嘉哉女鎭于辅作朕股肱奔走御侮何以申之鏐荡褭蹄何以重之织文檿丝召伯之禄逮尔孙枝
父拜稽首孙肤殷锡谆谆嗣人匪树莫克昼尔戎行宵于筹画亦既丝鬒亦既骈足刷克厥私以播休德
曰余冲人选於誉髦甫刑既攻乃佐爽鸠躁辞好佻弗剪其骄再沐恩纶出藩齐郊钩膺乔乔露冕逍遥
曰有介弟初辞於稚岂弟干禄超彼素士维日而中维月而望曷怙不顚於柏嶢冈寤寐有摽食居不遑
飘风自南翳眯黄道有晤静女思媚思好静女之来于色于笑曷愼修哉载咷载噭长舌忮哉我修则悼
飘风自南煽我天威司寇民之瞻匪善骫韦天威赫曦在迩蔑遗我父岂不勤小子是离静言思之痗矣莫追言裂其裳言絓其冠薪我乘车纵牡淄湍奏鼓大廷割析肾肝人亦有云处死实难匪已之难虞彼狴犴
有斐君子德音昭融肃如淸颸释我蕴隆於爚大明既西则东霈泽霈沾庶逮父以躬甫耒于耜君子之从
奕奕十二章章十句
天梁之什
天梁赋离宫也汉有天梁宫追言之
郁彼崇墉天梁造空矫如飞龙修如螮蝀越岭泛江以达大邦栗兮栗兮兆室之室也噫
郁彼崇谯天梁造霄焕若霞绡伟若云寮自淮徂漕以达大朝屯兮屯兮兆人之人也噫
天梁二章章八句
岱宗之什
岱宗思友李氏也
瞻彼岱宗伏云蒙蒙有美君子言栖其宫峰何峛崺厜且■〈山上罪下〉彼君子哉
瞻彼济濑伏流濊濊有美淑人言卜其舍水何奫沦淸且涟彼淑人哉
自我不覩徂寒迨暑药房翛翛粉泽如赭岂无令顔谁适子处
自我不覩徂暑再寒蕙轩■〈车川〉■〈车川〉粉泽如丹岂无皓齿谁发子叹
岱宗四章二章章七句二章章六句
维夏之什
维夏贤者覩时而遯以寓感也
维夏有霰冬则雷兮赫彼灵台猰■〈犭俞〉来兮血人於隈兮
维夏有雹冬则烧兮赫彼阿阁■〈氏鸟〉枭遨兮食母於筄兮
人之血也菑其所也母之食也谁育女也麟逝於碛凤翔於野彼苍者何
人之血也人之菑也母之食也育汝谁也麟戢其趾凤揫其仪彼苍者何
维夏四章二章章五句二章章七句
素华之什
素华贤者婴难不得归而作也
皎皎素华骓菼赭之有怀淸流含沙寔夥岂不骈衣踧如宵裸
皎皎素丝朱緑移之有怀中林窃毛寔多岂不再餐惄如朝饥
严霜在阳松柏萎黄厥材孔臧厥遘孔戕迷离芃芃於彼高冈
严霜夏骄松柏焦烧厥諡孔乔厥质孔夭迷离芃芃於彼高嶢
谁堂构是恤谁穴女墙室谁嬿婉嘉匹谁罗网谗疾谓皇听卑吞声若噎
不鹬其巢风雨飘颻彼人如之何谓子哓哓鸡鸣永矣东方未鼂
素华六章章六句
有皑之什
有皑纪南帅也威泽覃吴越上符瑞膺锡也
有皑者麋厥麀宜之如玉其煇差池差池遵彼山阿
有皑者麀厥麋将之如玉其章尚羊尚羊遵彼山冈
言设其罝胪我中除静好孔愉万年之符谁其虞者大夫君胡
言设其罥胪我中殿静好孔绚万年之荐谁其献者大夫君宪
海人贸贸鸱张以吼饰甲援胄曷不疾鬭民曰寇只匪寇则媾
海人憍憍獝狂以嚣枉矢厉矟曷不疾要民曰仇只匪仇则交
大夫如之何爰飞其捷九章煜煜八銮蹀蹀双旌猎猎郁哉孙子曷不世业
兔离於罗亦泽其姿载驱载驰猿晳而脂龟角而岐思媚君子云胡不宜猗欤大夫诸侯之师
有皑八章二章章五句四章章六句一章章七句一章章九句
有冢之什
有冢羡逝也贤者创祸困慸不及逝者而作也
有冢累累松柏阿那黄鸟式嬿以歌子之今矣乐如之何
有冢累累松柏阿那黄鸟式嬿以歌子之昔矣忧如之何
朔风萧萧草不怨凋朔风条兮嗟子之暮兮不复朝兮
景风调调草不谢葽景风飘兮愉子之暮兮不复朝兮
有冢四章章五句
终风之什
终风女子远其夫怨而自励以正终也
终风自西零雨其丝灼灼夭桃惄如其离彼一而离此胡不睽
终风自北零雨其羃灼灼夭桃頖如其拆彼一而拆此胡不忒
泽有王鴡原有雉兮耿兮鸷兮以游以厉兮庶予契兮
原有鳼泽有阳鱎兮淫兮恌兮以泳以翺兮毋予挠兮
终风四章二章章六句二章章五句
维旄之什
维旄会于鳞于邢而作也
维旄茀蓠在泽之湄子来自燕于以将睽
维旄茀荟在泽之涘予之来邢于以将贽
既觏则降胡惙其忧河岳中移两曜不仇
白驹既餔云何不辕裳衣在躬启明流天
虽有餔浆无禆渴饥岂鲜弟昆在生则依
安能离形与子周还优哉游哉庶以愉年
维旄六章章四句
宜人之什
宜人武颂也武子为天官大夫而客为其母节夀颂也
帝曰宜人光汝於武笃生令子为予喆辅
汝翟汝茀汝翣乃舆玼兮流瑱佩环锵如
宜人曰吁昔余天是弃顾谓大夫惟余诞弥尔岂不偕逝不康禋祀
惟余甘荼勤力夙莫禔禔厥躬以怙存者濯濯厥肝毋恧原土
惟余与汝念兹初艰毋枳於衢毋家於官曷不临履靖共塞渊
金拜稽首夙莫祗服惟帝温纶如丹如雘顾惟母训如石如药
既肃于公言省其私酌彼金罍以颂维祺
晳尔毋■鬒尔毋丝何以申之绳绳孙枝
载崇厥堂言树之柏何以表之维霜维雪
载荣厥庭言树之梓何以袭之维桃与李
猗欤宜人家人是宜岂惟家人之宜惟大夫是仪
毖哉大夫宜人是効岂惟宜人之効亦惟先子是耀
宜人十二章八章章四句四章章六句
维邑之什
维邑美曾侯也侯令金堂而良其邑人思而祀之至于今有子参省孙中丞又贵且贤也
维邑之阳有龙其冈畴布厥庆侯曾子良以邑敉宁
维邑之厓有龙其泜畴霈厥施侯曾惠厘以邑永和
番番黄叟共洁瀡修爰荐于侯侯实鞠育汝汝祢汝父
粲粲门子共洁修瀡爰用侯祀侯鞠育汝父汝格汝祖
甘棠在国其叶薿薿畴忍摧之匪惟勿摧又护培之
甘棠在宫其盖童童畴忍剪之匪惟勿剪又护衍之
汝祖汝父其德不远夫是以勿摧剪之孙之子其闻弥显夫是以培衍
蜀绩猗隆郢德猗丰我怀二邦敢用规於裔孙甫衮衣西土绳其祖武
维邑八章六章章五句二章章六句
崧溟之什
崧溟悲嘉隆间事也
莫高匪崧寸木陟之莫浩匪溟涓流益之彼亢弗降孰适与上彼盈弗挹孰适与濈授之窦也能毋与钻也道之蠧也能无为刓也骄来无方兮噫曷之知侈来有端兮嘻曷之治
右崧溟一章十八句
弇州四部稿卷三

[book_title]卷四
●钦定四库全书
弇州四部稿卷四
（明）王世贞 撰
○诗部
△拟古乐府七十五首
汉郊祀歌二十首
练时日
练时日帝徵祥血膋殷醴齐芳辟天扉章上驰猋肃肃灵来思泛崇兰砌赤琼注神光灵之宫曳紫旓冠翠华雷霆激灵之车骖若组辔捷舞左右射灵之御佩瑶错履珠遗纷济济灵之贽揄阿锡吐芳润巧笑倩灵之媵灵之暑奏淸徵飞霜激粟余体灵之夕籋珠烂鉴毛发炯若旦灵连蜷若有顾精流属谐余慕倏而翔将安逝愿偕女宵以诣
帝临
帝临紫宫万只竦息天阊穆穆以候舒辟神飈徐流爰簸芳泽夭乔飞走厥性咸若七曜孔仪九溟不波恬穆象先徜徉太和
靑阳
靑阳开荄太皥司始穷隂夕遯农祥晨启甲张气飞仰希大布条风披盝怳若寱寤敢假羲仲爰荐羊麦二有熙熙唯春之锡
朱夏
朱夏蔚蕃炎帝司亨畅哉承离万有茂明嘉雨霡霂惠施下土污莱剪削鴽鼠伏窜敢假羲叔荐鸡逮菽庶我蒸黎无替景福
西颢
西颢澄素少皥司收万实坚强秀颖内遒芃芃禾黍登我场圃既徵既猕克诘外侮敢假和仲爰荐麻犬神之庇之柔迩能远
玄冥
玄冥陵劲颛顼司藏肃将天烈凋攰万象墐户坯城家有盖蓄夭乔反始伏蛰敛育敢托和叔荐彘与黍毋泄其眞以为物媪
惟泰元
巍巍寿宫瑶瑰其阍於惟泰元称天之尊胚始无极厥眹泯泯两仪渐辟五序因循凝精为曜微者星辰气噫而风亦润以雨霏霏雾露粉泽下土夭乔鳞羽顺性归所涵泳熙沐忘已繇造惟我思媚式献以报玄酒既熟郁鬯斯馥有鲜者犊寔蠒其角是祼是燔取彼羶芗以达霄潢庶几来翔玉弁俄俄璚琯洋洋延庇亿年总齐万荒
天地
於皇上帝以逮富媪惟予有况爰父爰母靡嘉不承博施九紘岁是用登百秩绳绳显相列辟秉肃穆燎芗靉靆成雾幄囘干接翟散金辉下管镛鼗竹敔丝璆然接之泗滨浮玉皦如绎如乱而不絶肥刍之犍芍药酱亨粔籹有餦餭玄酒淸苾奈乐何展诗奏音发升歌含宫调角商徵多窈眇流梁激尘飞丰隆击节风伯和玄黄改色尊颜酡朱凤委羽雍雍鸣赤龙夭矫迅长征垂休肇贶示炎祯神夕逶迤嘉孔明
日出入
日出入浴咸池度白石令我不得休息故令应龙在吾东格泽在吾西长离在吾南玄武在吾北为我骖驾虚无遨游太淸都下视浊世一如浮蛆我欲返不得欢娱安用忧愁悲思且为娱
天马
帝图协天马生配乾行函地精歕明玉汗殷赭房为祖龙为父争回飇掣流电晨琅琊夕沙苑
又
天马徕来中国超虚无蹑怳忽天马徕归有道飞而黄服余皁天马徕谁攻尔造不足虞刘累天马徕迅若禽咈一窍万马喑天马徕出隂山六驘死金人还天马徕余与女踰崑仑谒王母
天门开
天门旭呀然豁窍混沌金精发猋若电烛潢汉十二楼袅鱼贯琉璃蹙堦火齐鎏圮光液四射不可仰视屏翳走彴约驰霓晻霭若摇支朱明跃以东起纤阿迫以西垂白榆历历河之湄天浆潆洄示昭仪天门开朝紫宫中有使者冠芙蓉朱衣璧简缥缃青类有疑无触若冥将上帝命况羣生颛精稽恳胪所希惠我来思庇蒸黎皥皥帝功敛希夷
景星
煜煜景星爰灿其蕊休光彪蔚以开瑞始昔在强嬴鼎窜於泗炎德茂明汾睢是吐人文属空金精流融百象窾呈渺悠天工刷以纯茅锦承之错奏匏管文以丝酸鹄臇鳬二牢披糗饵甘芬行稻粢九醖泠泠写琼巵神露湛湛布柯枝河伯拜享前致辞唯帝蕃锡鄙敢私九有穰穰被恩厘家有盖藏闠书诗乐哉君王万岁期
斋房
煜彼三秀产自斋房后皇储精遹发帝祥律中金石于霞有烂屑以玄饴後天之荐
后皇
后皇欣合昉孳兆因唯是慈爱私於我人降假明辟拼乂式廓徂蛮逮貊靡届不格
华煜煜
华煜煜酝澄鲜神下来辞钧天帝亲飨奏淸县神下来度九阍龙伏趺豹缤繙神下来空中跸云羽旗风瑶瑟神下来史巫舞擘嘉胏行齐酤神下来修娥侍■〈月录〉腾媚鬋若黛神安坐燎九蕴灵虬吭吐氤氲神欲休博山牀帷流苏角明璫神之逝旌裔裔车斑斑马沛沛神之愉锡土田踰敦煌抵崑仑蹑怳忽乘飘瞥流翠眊汾之澨望若觌不可即使余怊怊安极
五神
五神帝佐太乙肃象御扬淸跸左靑旓右白旗前朱芾後玄圭谁者尊服中黄灵之朝肃然风臛神枭体冥羊鬯郁金吐芬芳意怳忽精披靡若将翔复丽体籋沉云酝灵霈报休会泽无外
朝陇首
朝陇首蒐大荒帝沛祥白麟降嶷修角文周定万走怿共余命骖玉辂导鸾旗左赤豹右靑猊踰弱水宾金母霞醴泛云璈举頫东牖顾中原杳如发憯不欢御飃忽晻飞迣耳留跸目穷斾朝玄圃夕沙墅坐明堂餔四海
象载瑜
象载瑜角其牙越崑仑度流沙飘若霞赤鴈仪尾若芾声中规秣者谁芝田禾荐宣房万福来
赤蛟
帝临渤冲波却櫜天弧张广乐赤蛟来俛其角芬牢醴旨且博胡以荐酧海若露飘洒云容裔澹复殢灵之醉灵欣欣来媵予应昌符启甘澍报丰岁多稌黍箱陈陈万亿秭敕阳侯波不芒导出日际穷荒陈玉帛至梯航赤蛟来灵柔之千万禩思祯期
汉铙歌十八曲
朱鹭
朱鹭矫以翔倏如腾光腾逝耶之胡际耶曷不思翔高而尽下彼茄之畔鱼游雅雅茄蔽上瞩谓是藏止他人之怵思恬葬厥喙
思悲翁
思悲翁徂何之玄云■〈日弇〉隂霜霰如期山耶溪耶斧枯网冰于胡不归炊麋作饭翁不及饭胡不从之游将庐井是挽
艾如张
艾而张罗人乏马饥谁令艾之令禽惊磔飞罗不得禽谪子无处禽大讙喜复集于所将禽与子齐适天地置酒高堂中愿尔百千万岁
上之囘
上之囘至祠雍千灵洽百辟从上何以幸雍仁必世帝禧锺西臣流沙安息条支都梁郁金符拔狻猊南荡百粤下濑苍梧孔翠桂蠧明珠珊瑚诸夏安服奇珍咸集降王母假太乙答神贶行斋祀金支彩毦怳不见际庸作歌耀万世
翁离
拥离趾中筑宫其顚高天无风自寒念欲移彼岩壑之间何用重筑宫杞梓楩柟豫章富奇材宁不知蕙与兰芬且芳将固焉哉
战城南
战城南城南壁黑云压我城北伏兵捣我东游骑抄我西使我不得休息黄埃合匝日为青天馍糊钲鼓发乱讙呼敌骑敛飇迅驱树若荠草为枯啼者何父收子妻问夫戈甲委积血淹头颅家家招魂入队队自哀謼告主将主将若不知生为边陲士野葬复何悲釜中食午未炊惜其仓皇遂长诀焉得一饱为野风骚屑魂依之曷不覩主将高牙大纛坐城中生当封彻侯死当庙食无穷
巫山高
巫山高一何高湘水深一何深上有猱木森森峰冠天易阳隂流清梦托君音含思弄态若不任翠旗金支玳瑁簪疑明乍晦迥何寻寓目岑岑荡精淫迫欲近之殆惊猜将远离之复徘徊安能为期旦暮来巫山高高以峻湘水深深以大愿君王志意正澹愉穆绌非境後天不凋三光并
上陵
上陵一何高高亘天宫阙武夫璘斑又有靑龙白兽列峙云端银海泛澜金鳬游戏其间谓不如乘龙而见上帝赐药一丸令汝遨游自然肃肃桥陵岂藏衣冠寿千万岁乐不可言
将进酒
将进酒乘大白皇帝百千万年垂衣御极轻刑税陈礼乐父不哭子战鬭长息原田膴膴于何不获童行至老欣欣曷颇挹靑阳蒸太和露为浆斗■〈奭斗〉之一再举霜颜酡靑天流眸忽为庆云嗟彼麯蘖胡以云
君马黄
君马黄臣马白衔金羁度紫陌秣流沙迳崑仑宴王母瑶池滨饵灵馔天乐一何殷殷辞归东土和洽诸夏期以三载复来晤女君饵灵馔貌靑於童臣贱眉宇飒如秋霜安能御君驱驰八荒
芳树
芳树一何乱予思扶疎磊砢下临兰池上有一双之乌丹趾而翠衿自名为鹦?若怨似矜态何深缴絷之令彼不得奋飞嗟我不得奋飞陇山辽辽望难归虽有四海志翮仄翅剪竟焉施
有所思
有所思乃在大海之北卒然太行起若立壁驱车畏轴折驱马畏蹄仄岂无珠宫贝阙黯■〈雨上黮〉或成碧有所思思纷来其端类丝或糺之手弄一白珪云彼昔所治手弄之三载不忍释渐成璧一心为一心安能两相测严霜下靑阳曦朱华剥落不自持
雉子斑
雉子斑离其母来遨游田间田间多稻禾人於其所复张罗倏忽被絷不能高飞前有鸟乃是其母羽毛摧披大堪哀迫欲救之已焉哉相咎此稻禾为生复为菑曷不覩南溟垂天之鸟千里万里一徘徊虽有矰缴靑天曷猜
圣人出
圣人出奉昌期百六遘九五归白帝死赤龙飞指函谷度崤坻封府库戢兵师戒父老起伤痍五诸侯从义旗猎天狼网妖鸱裂茅胙巩鸿基垂百祀永无为
上邪
上邪与君相知譬彼结发而盟山摧海枯志不移白日迥瞩肝膈洞披我手君腕用不得私车轮坏马足罢东家宴西家毁何用钱刀丘积横金垂紫龌龊为
临高台
临高台瞰横江井干百尺郁连空下何以江上何以空不有北泳之鱼必有南逝之鸿望不极兮意无终乌织西兔投东袖中有短札渐将陈口语数百千言削为数言复湮沦秦筝扬赵瑟侍曷不欢各心意人何乐乐得遂
远如期
远如期招四夷皇帝坐殿上麒麟辟邪符拔騊駼拖沓焉施弛苑囿付民居诏司农罢轮台皇帝坐殿上干羽舞两阶羣臣上寿玉巵单于来单于来
石流
石流者何汤汤使者来自扶桑赤日所起烂烂铄金而沃焦地不爱宝石来献膏泛恒沙攀悬度奉明主饵之与天齐数
岐山操
哀哀我民愚圣狎主余之弗庇忍以贻虏率西水浒至於岐下伐材中林陶瓦堲土民未休舍余敢宁处顾视周原厥田膴膴是穮是蓘以待来者
拘幽操
雷霆纷如日晻瞖兮天威方煽庸敢怠兮不知纪历寒暑递兮潜志消息怳惊寐兮庶几君王一感悔兮臣不爱死虞圣累兮
文王操
矫矫长离将翺翔兮肃雝和鸣中宫商兮奉王威灵揆不庭兮庶邦子来後夫亡兮上帝临汝敢遑宁兮地道无成中心伤兮
箕子操
于嗟王子跳兮生以系我宗祧于嗟王子磔兮死以殉我社稷嗟余之不及兮默默以苟存弃道毁质兮离人伦余贞疢兮敢望瘳晻日垂照兮没齿奚尤
采薇操
上山采薇斧冰炊之旷荡八垠顾瞻若縻何所非人季昆是依达者互贤曷救其非句吴之乡彼髠庶几
越裳操
赫赫文考秉德渊冲奕世而仁八荒来同彼荒越裳侏■〈亻离〉其音何以贽我有斐驯禽驯禽伊何耿介洁茂言荐文庙言扰灵囿厥雊喔喔厥羽鹤鹤天质应金其音中角嗟予小子敢尸国祥无怠无荒敬朂嗣王
龟山操
龟之山吐云蔽龟山兮彼龟不知以云藩兮予望鲁社龟兮间之君臣交贤谁兮辨之噫
将归操
美哉水洋洋兮中有潜龙变无方兮饵欲蔽灵黯行藏兮黾螘伏窥胡弗祥兮盍归乎来惠吾党兮息魄虞渊衆趋冥兮加我数年绍余光兮
猗兰操
猗猗丛兰芬於幽阻彼美蘅杜风所揄吐芃芃禾黍罹此暑雨槁实不恤世有饥者徘徊九方靡即宁处君子悦心不在爵土嗟余已迈归从兰所
残形操
有梦维狸兮而残其形吉兮胡祥灾兮而使我怦营临深渊兮履薄冰奉先人遗兮敢隳成
履霜操
皇旻佐威兮夜陨霜苴屦茄衣兮透若亡霜胡为兮加憯凄君晨朝兮毋粟乃肌欲自明兮伤君志泪滂沱兮念宗祀
雉朝飞
有雉朝雊兮呼其雌角角粥粥兮光陆离我欲呼兮应者谁阳春被天兮蹇独憯凄西乌欲没兮余将安归
别鹄操
双鹄摩天兮翼中垂临当诀兮感仳离有子无子兮帝命之轻弃置兮谁适为妃
采芝操
坡陀崇阜草木菁茂畴其餦者郁郁三秀皇帝创始功冠万古唐哉虞哉巢许不知我以为芝人以为薇扣镰长謡白云沾衣
霹雳引
七曜受署五气调八荒来同万国朝後来防风伏欧刀
走马引
山空兮狗不吠鸡不啼马胡来兮踯躅而悲嘶吁嗟天马警余兮以徙余敢寜止
思归引（一曰离拘操）
不覩宫中贵安知妾家贫火齐饰交疏蜀锦充下陈玉馔不能名兰膏自氤氲（一解）新王富春秋炫饰夺朝霞奉妾金条脱永愿托姻娅三千蛾眉女一一让容华（二解）妾人坐忳悒忳悒如探汤目视等埃尘肠类刀矢攻蚤奉父母身为礼以乱终（三解）淇水浩无津方舟曷相援先王未面命何以待黄泉怦营深宫里天地狭如弦（四解）杀身良不易苟遇诚亦非引领就高县黄鸟为哀啼我欲竟此曲此曲令心悲（五解）
又
思归引归东吴鼔余翼翺翔恣所如泛七泽凌五湖覩我钓所中悦愉云郁术波萦纡帷天烛星无恒居浮家水猎乐有余宜城稻松江鲈媍奏飱妾湛酤饱鸣琴醉呼卢
榜枻歌
张翠盖兮泛靑翰■〈衤俞〉修裾兮气芬芬其以兰口欲吐兮中阏之中心惭惶兮贪夺之顾薇贱兮焉匹离君心妍兮自色飞
采葛
欲明不明闻杼机卧薪君王来起之我今采葛以後时欲明不明闻鐯■〈庣斗〉卧薪君王日不休我今采葛以逍遥
精列
独何之天地相讐诅其间安得怡其间安得怡亮怀千秋向焉能度一时愿攀飞龙翼故里以徘徊故里以徘徊飞龙腾天去鳅鳝来相依鳅鳝来相依眸子向内生谁为辨雄雌谁为辨雄雌和光同其尘老氏我所师金石随年销眞人旷无期
对酒
对酒歌少年白发蒙其顚四坐且勿喧踯躅吞声内相怜欲有叙家世二千石乘朱轮者将十人弱冠明经射策甲第为郎无状偃蹇不迁无蔽芾以藏其朱颜绦灌将相大臣自愧其妍侧目而睊睊安令文墨操吏权斥之去一往勿复言惭无贾生之策彷徨公车靡阶以自前月请囊粟十百钱陛下万寿小臣归田
日重光行
日重光拂扶桑耀嵎夷日重光天老乃复洗沐之日重光左右五色菌离披日重光灿若明镜火齐日重光万象同志仰昭囘日重光告羲和勿频挥日重光留昃且为中日重光覆盆之烛鄙所希
月重轮行
缭绕霞虹太清之府烛龙者何煌煌炯若虞帝华瞳飞鞅不周以方羲驭陛下皇后坐宫中各百千万岁
步出夏门行
六神诸山沦涟大壑北风勃来簸荡不息帝命巨鳌更负危揭冠簪东出以为碣石烛龙双眸以为日月下苞苍苍浩荡靡极幸甚至哉歌以咏志
右观沧海
孟冬十月王师振旅旌旗扬天鞞铎万舞槖駞騊駼不知纪数犀毗黄金跪而衔组归马华山放牛桃林大酺三日黔首懽霪幸甚至哉歌以咏志
右十月
西游秦中板屋以处东折宋鲁逢掖章甫断发文身以凌句吴燕赵慷慨弹铗歌呼八方异施等若五时义问休畅所底如归幸甚至哉歌以咏志
右土不同
神龟支牀生理中絶不如刳肠逝而见筴干霄之材諡曰柽榉风雨飘颻狐鸟托处纵生而雄厥名丈夫安能百年与饮食俱幸甚至哉歌以咏志
右龟虽寿
平陵东行
郁郁平陵树日夜生秋风风声一何悲树色何朦胧不敢出声啼掩咽歌义公平陵多贵豪不为商与农黄绶二千石墨绶侍中郎出用牛车载户用金碧蒙老少六七辈气色何昂藏口但新室臣何论我高皇嗟哉义公里榛棘复污潢狐兔欢索羣鱼鼈亦来宫安得冥途轨侧身以相从（右本旨）
又
平陵东车隆隆郭家小儿葬若翁葬若翁来送丧谁其最贤槐里公槐里公多奇客迅如飇鹰虎如力虎如力卒夷灭曷不将去击胡貊
又
平陵东谁最雄父为丞相子侍中子侍中气成虹黄金不归大司农大司农走钱龙承相之室金为梁金为梁玉为圮曷不舍去居天子
王子乔
王子乔变化白鹤长逍遥变化白鹤长逍遥下游来王子乔璠玉为衣砂为冠垂玄裳朝谒紫淸轩辕大道皇谁者介广成老公授尔浮丘之伯令尔吹笙复鼓簧下视尘界三千霜今上圣灵发百祥安期之鹿离哉双胡弗至止相翺翔侑以紫芝荐琼浆柏梁之臣前奏章今上圣灵永无疆离披短翮角殷璘唶欲报帝还靡因
桂之树行
桂之树桂之树乃在苍梧之阳岭曼衍而崷崪翠羽为叶苍虯为株萼何葳蕤葐敷黄如黄金粟赤如珊瑚珠桂之树僊者四五人骖驾凤皇来谓是日精月华敎迩采服不衰一岁口泽馨二岁体骨轻三岁毛羽生朝见上帝赐女麟车霓旌翺翔玉虚太淸翺翔太淸天为乐不可言
钓竿行
饥饭渭水旁渴饮渭水流大鱼絶饵去小鱼不囘头不知何王子施施来上鈎
满歌行
为善无近名不见古人逊天下躬耕逃之渭水洗耳见轻又言为恶无近刑不见古人佯狂漆身清质浊文卒称逸民桓文假仁乃霸四海盗跖脯肝以牖下死乾坤失信刚柔安纪五星背躔焉所照理我欲为善善不可为我欲为恶恶非所知刑名之间余其庶而何以导之仪狄我师栖山得玉将刖而足泅海得珠将剖而肉不如种田亩得秫与粟家蓄五母鸡二母彘一日一饱三日一醉出则止野归则止舍不知有天无论在地东隣送丧西隣生儿寒暑为罏风雨鼓之销冶红颜以就衰羸旷视今古曷如蜉蝣智者亡何聊以不忧王孙达生厥师庄周庄周怖死抑孰与俦
空城雀
雀不能飞向天又不能游深渊胡为刺促草莽间曷不愧其朝东而暮西决翼仅寻丈枪榆为天池皇皇者何忧稻粱田家罘罝正高张何不舍去复彷徨志命相就罹祸殃
蛱蝶行
蛱蝶来踰苑墙为是百卉芬芳悲哉蛱蝶不覩百卉但覩翩翩之燕衔哺其子燕有三子忽失其二燕乃舍我而东西仰见一老鸱耽耽下视喙血流离蛱蝶耸身而奋飞顾谢此燕始谓尔强曷不更哺其子令我揶揄道旁今日乐相乐别後莫相忘
弇州四部稿卷四

[book_title]卷五
●钦定四库全书
弇州四部稿卷五
（明）王世贞 撰
○诗部
△拟古乐府五十九首
西门行
出西门塚累累车中幸有酒不饮奚之但复饮沈醉当自知焉能前驺後殿束缚乃翁为雷大鼓炙鸣笙试问冢中枯曷不为起听飞霜激流徵六月清霜零即呼道傍子为我辨其声虽无故人锺子期但操山水中所私虽无故人锺子期但操山水中所私相逢侠邪路轮仄伤马蹄与君非一体何用不相疑
又
步出城西门但见两两垂杨高枝自相樛低枝亦成行昔者手植之不敢望人长十年不相遘覩此参天势莫当东家秃柏偃蹇气欲尽令我箕踞叹息此树傍人间世一何茫茫丈夫宛转间倏忽生辉光巧命搏参差奇贤避颉颃扶杖且归来兄呼醪嫂呼豨大媍洗爵小媍前致辞俱覩百年树不覩人生百岁时今日乐相乐何用戚戚缠思悲
东门行
出东门曷不言归我欲从九夷不齎八月粮未满十二驽驹蹄手操蒯缑劒囊裹一束书但趋咸阳道上鹊啄乌栖竟何之竟何之东有霍家骠骑西有丞相屈氂黄金如山风雨立前安用蒯缑束书为黄金如山风雨立前安用蒯缑束书为咄女从九夷咸阳道上生不支
又
遥睇城东陌冠盖郁峥嵘主称且尽觞客辞不胜情徒御亦相属眤眤作私声古来涕泪地春草不易靑生年未期百过迹在长征抚悼髀肉消栉悼鬓发星白日为风雷皇乾乍冥冥居人恬卧起道途失精灵弧矢固畴志垂堂毋乃轻
却东西行
黄鹄从东来饮啄且裵徊不知将何意延颈向我啼渺渺行役子三载客东沂将托千仞风及我万里归耸身从之去扶揺不支持一举决云汉再举历天池敛翼下置我乃在弱水西弱水浩茫茫终古日月迷愿迩更成遥为恩亦何施不愿故乡归不愿黄鹄来但愿得美酒日进百千巵
秋胡行
寒暑易遭天地难为仁寒暑易遭天地难为仁重华作相焉宥四臣周公虽圣不得亲亲鲁用仲尼曷利壬人歌以言之天地难为仁（一解）
昼夜相敓日月难为明昼夜相敓日月难为明幽谷蔀屋伏隂卒萌象共滔天水土是冯岳荐何重帝言何轻歌以言之日月难为明（二解）
七雄鬭驱英佐亦何多七雄鬭驱英佐亦何多等智齐力卒莫相加老骥皂伏致远者驽岂必中才逢数则哿歌以言之英佐亦何多（三解）
修辞曷量显者自为工修辞曷量显者自为工等彼鸿鹄唳霄则雄世无太师孰采民风槐里渺邈曷折充宗歌以言之显者自为工（四解）
俗累易捐九州不足居俗累易捐九州不足居道逢僊长自称安期手执大药其甘如饴谓女愤嫉秘莫肯贻歌以言之九州不足居（五解）
孤儿行
孤儿来乞食一何惨凄问汝父兄何之长跪答言父为酒泉太守匈奴来遮贰师入酒泉血肉付枭与鸱有一老胡絷我母马蹄倏忽不见隐隐闻啼兄行贾海南十载不得归人云鲸波山立而血人安能远相期孤儿中气咽不复更致辞我有匕首赠女令从材官雪女仇迫暮无食穷冬乏衣形容皲瘃尽手足自相樛黄泉渐迩白日易曦父仇虽重焉能奋飞
苦思行
帝母治金天戴胜光陆离弱水中间隔安能奉僊仪感此靑鸟音电毂下瑶池遣信要上元飘颻双玉衣再拜前致诚乞取五岳之眞形谓女胎性多淫杀毋为慕长生柏梁亘穹霄宇宙正佳兵北风凄凄白日就冥虽有蟠桃不栽茂陵
当事君行
丈夫委质事君薄命多苦辛窈窕不胜冶容靡复奉清尘鸡皮者妇三少六宫当一身羊车轻薄谁子轧轧入宫闉桃李乃擅阳春松柏摧为薪已矣殆哉归欤草莽竟何陈
燕歌行
秋霜肃肃摧庭枯晨风何悲夜鸣謼使妾为遘不须臾怳兮类君忽若无为君中夜起踌躇雕栏簌簌悬眞珠二十八宿罗天衢欲明未明焉所如君当为龙妾云俱冲飇在天忽驱之西流之蟾东飞乌乐往忧来不相虞盛年冉冉辞人徂裁吟代哭中成吁安能为情自卷舒
其二
白日晼晩夜何其兰缸茕茕照妾悲带长髻短中自支妾人少年工愁思忧来无方不可治丈夫桑弧谁制之谁令璆然不下帷鸿鹄双飜复为谁援琴奏弦歌和词宫折商促指间离白葛巾裙衫弋绨念君寒暄并一时南山乔松靑不移虽有中坚色难期愿君归来及时归
妍歌
今日乐相乐与君恣游遨霞车扶飇御天酒泛星匏安期羞大枣阿母荐蟠桃王子奏玉笙夫人击云璈月姊将明镜天孙奉织绡双成扶入帐飞琼脱我袍千年为一宴万年为一宵
古八变歌
秋风何憭栗恶我罗裳衣昼短不成匹中夜理鸣机晨风俱南翔熠燿竟何之皑皑枝头霜隐隐上蛾眉盛年忽已过游子安用归
同声歌
今夕复何夕得奉君子欢明烛在高堂三星灿以烂卺饮不逮终褵结自成寛绸缪非一状要约故万端感君缠绵意报以中心肝愿为黍与臛奉君朝夕餐愿为缟与絺备君衣中单二候愿多夕三时愿多寒金石有时泐中怀长不刋鸣鸡何咿喔北斗渐阑干欲起复彷徨人生会面难
妾薄命
西家艳女罗敷柔肌金城土酥皎若淸冰玉壶双波灩灩睛矑娇啼芙蓉露珠吹气兰醒蕙苏头上倭堕俄俄暖金雀钗婀娜鬓云对侵翠蛾湘裙十二纤罗衣■〈衤肖〉无风自波下隐双莲绣鞾柔荑飞梭流黄织成比翼鸳鸯娇歌激尘绕梁浮云如掣不扬妙舞婉盻生光四坐粉黛摧藏十六狂且见求要眇微言不酬黏竿挟弹遨游凉颸翛翛药裯徘徊顾影无俦昼永更长岁修东隣冶容少年娶妇曷鼻魋颜怨耦等诽齐怜目成色授神传沈吟却行不前命矣夫复何言
短歌行
置酒中堂伐丝比簧湎以益欢志人慨慷慨慷生迹类此繁响盈盈在耳忽忽沦往灼灼其华朔凋春敷所并枝叶不作根株劳我以人伊何莫遐天地偶尔逢之者嗟仰穷二曜高不得掇頫即大壑深不得没王乔安期服食难量锢兹委蜕仅三千霜
长歌行
轩皇亿万纪三光恒若斯人生百年内譬若朝露曦前者吾不作後者亦焉知平生异荣贱塚墓识为谁华榱及膏亩安得遂相携托体於子孙痛痾各自支株株同根蒂叶叶自轻离蒙庄等彭殇终复修文辞尼轲固随化垂言亦庶几
又（答于鳞）
昭昭阳春色令我好容姿庶草各自骄谁能念先萎秋气发鸣蝉噭噭多伏悲逝水但知东逝日但知西人生坚强志乃欲与时违
其二
蜿蜿云中龙煜煜双飞翼扶侍日月车周旋於八极中有芙蓉冠蛾眉何修淑盼我若旧欢贻我药五色顾恋尘中乐徘徊不能食旷刼不再逢怊怅安所即
其三
白露秋澄澄漙我桂树林愁思中夜发披衣不逮衿晨风无停号蟋蟀时再吟举头见明月低头泪涔霪明月万里光妾人万里心愿为随光去万里不能任北斗酿酒浆南斗为我斟言欲解我忧忧来一何深
相逢行
相逢美少年俱在洛城东绣毂珊瑚鞭驱马若游龙华韝臂苍鹰马後好妖童周道不肯分呵叱争如风各言父兄业不独夸身雄小吏二千石大吏至三公男当执金吾女当备椒房铁券恕十死金书尚煌煌壁藏亡命侠睚眦不肯空行旅为弛肩居者起相从不覩少年争安知富贵功
皇都篇
皇都丽宫阙柏梁复建章列宿散金铺驰道絶天阊车声属旦暮马足浩纵横丞相东阁开冠盖倏成行不爱丞相怜但爱侍中郎宇宙销黄金大海为罏缸风雷白日变精灵俱走藏昔日平津馆今为鬬鸡塲
长干行
上客酒莫倾请听长干行长干十二高楼夭矫若飞虹回飇却檐楣赤日眩雕■楼中何所有娇女字倾城五尺明珊瑚覩者无不惊姊妹不得骄父母不敢高声流盼灼朝霞缓齿兰芳生头上金雀钗一一衔珠璫腰间琼瑶佩行步中宫商鸳鸯生不识绣出便成双十五嫁小吏小吏焦仲卿三朝上府牍四夕践府更府公拮据不得宁十五休澣期中厨刺刺宰猪羊不见小吏还乃过邯郸倡邯郸倡善为蛊不可方长干女守空房峩峩凤凰桥焉见飞且鸣淼淼天河水指影竟无形女身既已非为妇空得名恒恐容华变薄命委秋霜温衾不甘暖涕泪沾衣裳
白头吟（用本事本调）
南山有匹鸟自呼为凤凰虽复具五色不能顾其双（一解）昔者呼凤皇凤皇不成双今者呼凤皇凤意不求皇（二解）昔求一何难今飞一何易今去呼不来昔来推不去（三解）新人芙蓉花旧人芙蓉枝新人山作眉旧人霜作眉（四解）妾无百种态是君当心际妾无百种嗤是君心别时（五解）牀上五弦琴一弦今一心新弦终须断旧弦不可寻（六解）
苦寒行
驱马度阴山积雪何茫茫疾风四隅来马首浩纵横高原无俦迹顾影仅为双孤兽索其羣栖鸟向阳翔寒暑客路深况乃异戎荒沈怀幽闺妇玉筯啼红粧旭日未及旦轧轧澁流黄年命不在已安能顾四方人生今失职岁暮问他乡
怨歌行
啼不必遡风而振柯泪不必决溜而倾河中心自樛郁五情竟焉他吾顾松与栝衆视等春华冠裳为徽纆文语强相加随涉诣扶桑弱樯试鲸波操者竟何言他人其奈何念欲开耳目周体悉尘沙自非洪乔质焉能凌紫霞
怨诗行
忠臣不可为良臣不可求李牧却秦师功多竟不侯朝谗进郭开夕骨委荒丘千金卖社稷举宗托仇讐蒙恬破匈奴挟箠河南收长城五千里雉堞如云浮赵高从中制片纸下沙丘扶苏掩袂啼一劒死阳周合若投胶漆弃若覆水杯捐脰非所难谁为终国忧我欲寄此曲此曲多悲思今日乐相乐别後莫相疑
独漉篇
独漉独漉水清泥浊知人惟艰圣哲斯恧蓄豹捕鼠捷不如狸狐裘施燠曷如綌絺煜煜绮罗服丧柰何郁郁兰蕙饥後稻禾骐骥千里水用曷神吐绶五色曷能丝纶岂不怀贤在敌则讐虽有南威外遇莫求国之云亡憸夫孔壬嗟彼负乘莫非行禽
乌生
乌生八九子营巢高树顚得食不充腹置之咽嗉间八九子争向乌力不能任诸雏毛羽剥落皮骨憔悴尾毕逋八九子翼以肥各自东西飞光乌夜悲啼血继之八九子争食喧野田谁来念乌饥乌且死愿天莫生乌但生枭与鸱陛下仁圣海宇咸庆乌不返哺莫知故
野田黄雀行
黄雀摩天飞乃遭鸷鸟搏不遇訇农君微物焉见録（一解）东家张罗网黏竿黏黄雀西家得黄雀置之巾箱中哺食养毛羽纵之归大空（二解）何以报弘农四世作三公何以结信缘约指一双环（三解）道逢白额虎帖尾复低头流矢在足心刺刺如有求不忍为拔矢踊跃登山■〈土幻〉矫为风伯鞭■〈火霍〉为电光流（四解）返顾决一咀皮骨倏无存命亦不在大报亦不在恩念此野田雀气结不能言（五解）
鞠歌行
狡容颜夸子都以适师冕同狂且承五弦峄阳梧构爨宿火让焦枯案驺虞搏妖狐扰捷安得同韩卢骥骨立仰晨餔不遘伯乐竟盐车鹰扬谁老匹夫徒手迫暮簏无鱼相仲父出囚拘霸齐曷繇管夷吾
君子行
莫以君子交断絶小人欢小人蓄疑毒君子受其患鲛蜃岂不雄力能排丘山所遇无完物齿锷如刀鐶大造为余种置之溟海间神龙不羞宅喣沫各相安所以太丘长广道以自全恻怆东京客达者悲其贤
上留田
晨兴陟彼南冈上留田采薪不得盈筐上留田稍後食时釜空上留田别室罗酒及浆上留田毳貉为衣葛裳上留田手足寒燠异方上留田（一解）中夜暴客踰垣上留田气迫不得呼援上留田目中谁耶所恩上留田捧足鸟兽窜奔上留田（二解）冒刃者何卫兄上留田仓卒亲疎见情上留田俯肝掐心怦营上留田枯枝离披更荣上留田（三解）
度关山
度关山诘曲复崔嵬虽有车畏轮摧十步五坐泣且啼啼声一何悲疾风吹尘自我後来囘望故乡茫何覩哉前覩黄河水水流何瀺灂一夜胡马过河边草如削河边草如削安能更民居居民尚远徙行子欲何之鸱枭为好音豺虎亦规行四方不识人来称弟与兄温铁益知柔茹荼益知甘平生少自足临难追故欢度关山那得不沾衣日夜见去人寥寥归者稀
前缓声歌
天倾西北一如地之东南頫仰大造安得两相兼猛兽爪牙一何威欲搏雉鹜不能奋飞鲸鱼跋浪雷奔焉见走陆若人王子乔独身化为鹤不能挈父母而逍遥宾客满堂前致辞愿君福寿与天齐情知非眞实且为进金罍
置酒行
置酒高堂上乐声惨不发手抱三鵾弦檀槽如秋月此乐名为谁言是胡中出本以写哀思云何虞宾客听曲各称好竟令沈怀郁繁响赴流光悠悠逝仓卒末坐而楚衣一听三叹息
悲哉行
四坐且罢欢听我悲哉行悲从中心发轻言涕自零疾风吹难散春阳不能平矫矫南山松屈为虯龙形干霄自本性焉用美好称宁为折蕙兰安为令不芳但覩连城碎谁覩改其光与世既殊辙各自伸所长悲哉复悲哉古今尚茫茫
当墙欲高行
墙欲高雉堞何崔嵬室中之藏永无菑蹻跖过之不能竦身而奋飞我谓墙欲高彼谓曷不卑丈夫快举事安能两相全当为讐敌忌莫受亲戚怜
枯鱼过河泣
鲂鲤水中居寄声於枯鱼女欲顾俦匹不能保其躯主饮过三爵短袖出中厨脯腊无不为还得我时否枯鱼泣寄声鲂鲤太不慈我当无女日女当有我时大海天茫茫喣沫各相怡但覩长千岁焉覩後来菑
白石歌
白石烂饥为黍■〈兜，金代儿〉鍪臼干戈杵男何耕生远戍女何织生当户腰鎌牧鸡豚散走不复顾尧舜邈生不逢汤与武羲轮仓皇焉得暮人欤鬼耶悲哉伍
补铙歌四章
乐府唯铙歌歌吹不易拟亦不能尽拟後有四唯名存而辞阙余因为补之亦取其近似而已不能如优孟之抵掌也
钓竿
钓竿靑漓漇钓饵一何芬旨且肥小鱼疾走不敢囘顾大鱼施施来大鱼恒苦饱小鱼恒苦饥大鱼既失故小鱼施施去乃不知东有属玉鵁鶄西有鸥与鹭
玄云
玄云衡空自西徂东暧曃承日万族无光风伯为前导雨师应後驰膏我畛亩惠我蒸黎嗟嗟惠我蒸黎天公不任怨亦不任受德县官大酺懽乐无极
务成
崇伯子禹佐舜平水土告成上皇皇锡之大夏化益佐禹乱天下告成上皇皇屈为夏辅功施既殊等引分安所存吁吁胡至如务成子光乃遽湛奫霜霰自表坚曷捐天地仁
黄雀
黄雀儿头如栗翅如双桃叶飞鸣一何翾捷黄雀儿三时常苦饥一时不饥得身肥前有网罗不能奋飞嗟嗟生饥曷与死饱充君之鼎俎曷若不利君之禾稻
豫章行
豫章富奇植晻冉经大年上摩千仞霄下荫百顷田飞羽无窥地栖足莫覩天精灵若附冯风雷自樛缠东都宏制作制作首明堂万材悉以周所希在栋梁一经匠氏顾宁辞剪刈伤毁质应世求两重竟何当
董逃行
仰见东京郁盘城郭半摧不完虽有室家无烟荧荧赤烬几寒（一解）道途者何啼声父呼他人不譍血肉杂潦纵横梦不覩织与耕（二解）旌旄撇沓虎贲下有金紫纷纷靑天无飇忽尘县官仓皇曷云（三解）西京高帝所方万户枳棘夷伤峩峩未央建章百一郿坞盖藏（四解）忼矫我公司徒独任捐体扫除焕若一气昭苏延敌追讐大屠（五解）
吁嗟篇
吁嗟得为人生世胡不宜瞽行趋荆棘侧足舍周逵谁谓八紘广束身渐如丝越舟而向北齐辕而更西盻睐絶穷途安得展光辉泛泛江湖萍预欲远相期明月虽有光不照浊水泥与世既殊适吁嗟竟安归
蒲生篇
靑靑水中蒲结根何卑弱甘无长年固所望归履席虽蹈剪刈伤微质终有托恒恐秋霜至百卉坐俱索荣茂本不偕云胡先摇落感此中郁蒸喟焉芳华烁君明倘垂照埽除安为薄
煌煌京洛行
煌煌京洛肇迹光武服行共俭奄宅中土天关玉门以界夷夏外户不闭中夜行旅（一解）爰及二宗肃雝明堂畴其宾者三老五更邑多藏餦亩栖赢粮声实华鬯西京有光（二解）煌煌京洛常侍毁之毁伊成之司徒伯始常侍虣哉蠧啮天纪司徒栖栖不恤其纬（三解）煌煌京洛董逃仇之仇伊殴之将军何侯唶彼董矣卒顚厥室嗟彼何矣自贻伊戚（四解）
门有车马客行
上客停轮筐小媍罢流黄小妇出肃客呼水进酒浆问客何方来客亦不肯言但覩双茘枝朱实自殷斓谢客忽唯昔茘枝生南海欲因求欢耗车马去不待炎洲翡翠鸟双双互相乐宁知鸿鴈若飞不度湘岳
善哉行
唯昔帝辛任志淫刑三分失二施然自矜（一解）唯周王发纯心向贤诸侯八百虎贲三千（二解）大白帝辛小白妲己毋言臣分寔示君轨（三解）武庚何圣管蔡何惛畴无父母畴无季昆（四解）桀为不道汤放南巢周有桓文以遏其骄（五解）秦政卑臣二世而■〈灭〉■〈豸契〉貐海宇为千秋孽（六解）上严昊天下严匹夫黄屋左纛曾为而躯（七解）
又
今胡不乐烹鲤■〈包上火下〉鴈篪管嘈杂衆大称善（一解）天光渐倾咸谓无归纎阿受御嗣其扬辉（二解）客有韩娥偻行曼歌哀激当心涕泗滂沱（三解）斯为相国卒霸秦世晨朝百僚夕送东市（四解）错衣朝衣谓调兵食忽见前後森如霜戟（五解）哀乐矢催当身乃知酒不速沥日昃之离（六解）
太山梁甫吟
嵬嵬天门山郁郁梁父禅金泥閟玉册荣光曀昭倩贤圣七十二其名几称见何况於谋臣飘沦同春霰阙里困韦裳千秋丽河汉亦有抱膝人居然恬贫贱吴趋行上客且缓骖请听
吴趋行
太伯让周王剪发窜蛮荆季子守遗节屈体臣後生要离捐肢体伍员抉目睛岂若被裘子兼复韬其名言游佩端委文学啓休明赁舂无凡客门卒亦僊卿震泽含变化大海发精灵焉类十室邑步趋恒自矜
磐石篇
山石何盘盘水流何溅溅溅溅东流水乃在磐石间长与本根辞一往竟不还委蛇东到海经过诸神山巨鳌来戏游日月双回旋珊瑚鲛人珠光彩烂纠缠丹鰕须如戟龙炬照神渊旷荡无终止大壑易沦涟磐石有本性屹立竟何言
白马篇
白马西北驰矫若云中电胡锦作障泥络头珊瑚钿片片汗桃花喷嘶赤琼霰捐身出大漠雄才为君见祁连春如赭白日苍黄变所至自无坚腾骁必居先横悬单于首驰奏未央殿改从中黄服遂压天闲选苜蓿春正饶力疲不成咽遗像在凌烟英风飒然变亮无百年物得施躯不贱
邯郸才人嫁为厮养卒妇
高若升高木幽若栖幽谷雨落归川泽浮云遂不属飞萼谢琼枝卒为泥中辱西施苎罗村红颜初殊俗朝为民家女暮颛吴宫宿赵王有才人皎洁明如玉一朝事势异养卒来相逐两世当一身荣衰何其促寄言宫中侣为恩谁终笃
齐讴行
莫以敖辟讥听我奏齐讴右顾枕岱宗左负沧海流维昔师尚父建册表营丘四履征不庭一钺奠成周烈哉桓公筴首政举其讐九合匪兵车衣食东诸侯妖吕荡氛波炎烬几不收哀王倡大义绦灌始协谋九有提一隅三勲古无俦乱民矜炙輠养客悲蒯缑小惠薄陈常非和诮梁丘愤誂杀士桃刺促媚姬裘鄙矣牛山宴泣涕言爽鸠
十五
骋望平原路郁葱何所有狐兔不足陈麋鹿窜乱走鹿走何迷离血肉俄缭绕饥鹰食不多饱犬食亦少马尾捎归来鷩於退飞鸟
弇州四部稿卷五

[book_title]卷六
●钦定四库全书
弇州四部稿卷六
（明）王世贞 撰
○诗部
△拟古乐府四十七首
僊人篇
结茅华山顚上有苍鳞车僊者四五人要我偕所如遨游天汉上经历万里余人间所见星乃是千白榆玫瑰切庭阶木难交绮疏不知何宫殿但恠非人居呀然珠帘起四角垂流苏中坐太乙君夹侍靑童姝饮我丹霞浆令我易肌肤碧藕错朱桃玉馔芬且腴天乐不能名但用穷欢娱囘首望故乡妻孥不得俱坐此一念谪聊复在泥涂疆畴虽历历他姓治田庐欲返渺何因恻怆但含吁
艳歌行
手种梧桐树竹实何累累緑叶间紫茎玄露自垂饴不为游居念但愿凤皇来凤皇不相顾但见乌鹊羣争栖一何喧逐令为伐倒此树乌鹊惊飞向天悲南山五文鸟自称为凤皇听此梧桐竹实千里飞相从下覩荒畴何依百鸟拱之缭戾而徘徊乌鹊得志凤皇畴归终始失据曷已心悲
艳歌何常行
生男不为贵都尉执金吾生女不为贵小者号婕妤不为家人产鄠杜千顷余不为富第宅宝玉厠门枢鸣钟会子姓列鼎荐膏腴温爽易炎寒懽宴乱昏晡醉履不及尘妖姬递来扶妖姬十四五颜色胜罗敷但愿长如是不愿更何如折
杨柳行
曷不为男子不覩苎罗村种蠡两谋臣不能胜妇人（一解）齐讴走仲尼秦乐逐由余但施妇人巧贤圣亦不如（二解）绦灌及樊郦手扶汉天子匈奴北方来不如一公主（三解）东家有匹雏牝者亦司晨西家妇女坐牀上男子拜伏堂下尘（四解）
淮南王
淮南王习长生金匕玉鼎琉璃缾珊瑚抄药飞雪轻役属草木尽成兵前殿赤节後园辎斩八公先导之锵球瑟琴相谐鸣靑鸾白鹿杂沓迎生汉藩不为臣见上帝称寡人守厠三载多苦辛曷不忠孝位天眞
陇上壮士歌
陇上壮士南安陈便便腹干藏千人绣袍窄袖黄金鳞双虹熻■〈火霍〉盘秋旻大刀蛇矛近辄嗔何来一校交逡巡蛇矛去腕刀不神讐尔■〈马聂〉骢迹何新可怜养士同心肝死者陇上生长安西吹晨风东逝澜为尔抵节歌盘桓
行路难
寒不入阿房中春不出轮台东轮台岂无春层冰■〈石累〉砢焉能通策驽马上劒阁悬度絙索贯复穷发白帝下峡江以风目不得瞬飞不得同人生本末竟焉岐积贱累荣各因之南山有鸟易凤皇毛羽剥落便摧藏行路难君自伤
又
虎肉同类更向驺虞骄鸿飞大冥鶺鴒招神龟刺促化阳鱎销冶干将成铅刀黄金山重义秋毫坦坦天衢趋侠邪前车轴折後争夸不臣县官臣私家珠琲络鈎于阗珂意气悦怿若春花月请十百恒苦饥名刺漫灭竟安之後衣露胫冠达髢蒯缑一弹幡哉归行路难君自悲
又
陆不必车崑仑水不必航扶桑恩爱苟一亏咫尺天茫茫三飱诣莽苍其腹犹果然安能飱风吸露穷岁年纵有王子晋安得日日好容颜出门各自顾他人肯容恤千言成桃李一言变荆棘白刃如雪金如丘侠客报恩行报讐不在里巷间多在长安之道周行路难君自愁
秋闺曲
药房秋深兽金环美人参差语霜寒深浅自当竟何言戚戚准君道途间江有鲤鱼峩哉山虽欲裁信逝无还鸣蜩肃然损朱颜蕙草三枯折复捐安得明镜长少年
又
三星灼灼照鸣机素腕盈盈出绦帷夫君何在在辽西夏裁霜衣冬裁絺以此及君犹後时惟昔罗縠迫参差忽来酒间山岳移怆若庭前丹桂枝难何荣茂易何衰
白苎词
美人含娇出中堂鸣环饬步齐宫商流目一盼自余光怳若轻云扶太阳娱君靑春志意荒白日易短夜难长弦迫柱促乐渐终鞶监掩收意烦忡安能双驻酡颜红
又
美人列行烛明辉丝扬肉奋技争驰中有纤娃字夷施蕴香含粉天然眉流星迥月秋山低轻弦手语私念之令君抵节复沈吟愲结心志内不禁安能双飞度遥岑
隔谷歌
兄在城中弟在野饥食水寒衣火昼行罗飞夜掘鼠救我来救我来
弟为官人兄束缚鶺鴒双飞何刺促一遘罗网一饮啄安用生死长相逐
鬭鸡篇
雄吹间淸鼍列彩冠长筵上客不言快主请更乐端金骹抗高尾介距何轩轩虚憍争恃气竦立怒仍专星炬闪朱眸飇轮搏双拳膆血何漓漇峩冠坼如莲为君效一决微命安足言宁如东郊雉伏窜受人怜
箕山行
唐尧厌九有授舜中复疑顾谓许武仲为我一代治对坐平阳宫北风吹茅茨武仲仰天笑咄嗟长眉儿吾宁箕山饿如此天下安用之富贵日以浓志意日以移老耼长守藏仲尼但栖栖前人自尊後人愈卑大鹏横空鹪鹩一枝鵷雏徘徊误吓老鸱所怜寂寂挂瓢意犹有千秋淸颍知
华周杞梁行（有序）
见林提学谈华周杞梁妻事有感於衷遂成一章
华杞感宾车骈刀灿双缨长驱荡莒师千里不留行岂为齐君死肯负隰侯生二婺争写哀中夜不絶声皇天为摧噫百雉拉然崩朋友自有心夫妇自有经始知乾坤大不胜一寸诚二绰岂不雄惜哉殉淫朋毋以鸿毛重遂令泰山轻
箜篌謡
公无渡河咨咨河波生鳞公无渡河咨咨河伯不仁公不知兮渡河而公溺之妾知公兮非兹流谁与归呜呼噫嘻
鸡鸣歌
银河迢迢星烂烂汝南鸣鸡夜将半行人出门中道叹欲归不能何时旦曲阳酒酣起更衣新声乍移霜乍飞
轻薄篇
末俗夸轻薄轻薄生有余骄意盘眼睫贵骨满头颅仲氏二千石伯兄千户侯小弟颇妍好出入尝奉车大母修成君女姊班婕妤问我汤沐邑鄠杜最上腴问我无名钱勅赐蜀山罏从奴衣火浣下客蹑眞珠丸金弹飞鸟椎铁击珊瑚挥霍和氏璧蹀躞大宛驹臂鹰出长楸鬭鸡絶九衢帟油雨击鞠席绮寒摴蒲调笑采桑妇阑入酒家胡腰间雌雄劒双双玉辘轳一日不出匣中夜自呜謼破壁藏翁伯骂坐轻灌夫七贵为低眉将相薄不图不礼关都尉可怕执金吾道逢谈天者复矜意气殊千秋若指掌九州不足居一言无骚雅只字夺典谟李耳老秃翁仲尼亦竖儒謦欬细旃表立可成唐虞飞书招越裳挟箠鞭匈奴宁必卿曹子饮啗类屠沽相睨不相下异路请各趋扰扰两蜉蝣自贵亦自愚宁知靑门土贤豪始同途
夜坐吟
唧唧夜虫吟起我东西南北心丈夫户庭间行穷越嶲度天山高枝肃肃留远风追我少年及老翁邻家有酒沽不得岂须道途凋颜色
铙歌短箫曲
太白蚀月条支息烟积雪数丈高没祁连鸟兽蝟缩不得前穹庐两三沬星悬单于今何适休屠日逐左右贤谷蠡当户两薁鞑曷不度漠而南逐水草汉兵咆哮正当道颇闻置三将军其一猿臂疾若飞大者善射习兵机小者号嫖姚天子最亲信多神威射生超乘良家儿袵金浴铁设长围六畜孕殰马弱不得逐归来祭天金人曷属寡妇抱儿哭哀哀死丧势不复唯有中国万里长偃兵革皇帝置酒羣臣懽乐无极
东武吟
罢鸟厌离枝罢客厌离乡听君行泣复坐诉令我断絶少年肠始从张侯号博望寻源凿空竟西方问君何所历身毒安息大月支问君何所见深目高鼻卷眉髭其人何所珤葡萄汗血香都夷其俗何所尚嗜利轻杀易汉儿结营勃律河士卒樵汲供炊麋斧冰十指半堕落又有猛兽搏食之经行十三载皮肉消尽余音声音声固未改舌强亦难明忽覩嵬峩之宫阙不敢遽谓长安城不知张侯见天子何所言独封大邑金帛蕃甲第亦轩轩余者公车门十上不得论最後稍为郎给钱十万令还乡庐井渐非故急欲问爷娘行逢耆旧为相指双塚累累置道旁新妇逐他人他人生儿已扶牀对讫始大悲耆旧内相疑别时朱颜复鬒鬓今来其人鬼邪非又闻甘泉宫召按西边事乡导不乏兴应须故时吏家乡空荡尽枯骨终远弃吁嗟哉丈夫功成差足乐不如贫贱佣力作
猛虎行
北山饶风雪东山西山多网罗唯有南山足樵采其若白额斑文之虎何嗟虎胡乃白额而斑文目为流电飇若奔低头前告言汝虎既为百兽之王奈何搏噬絶其羣不见鸟中之凤饥食竹实衆羽自归尊神龙变化岂後汝鱼鼈喣沫相和欣虎对之若不闻咆哮木叶风纷纷但欲得汝充虎腹安用繁辞诉苦辛天造万物岂为人上穷泱旷下沈沦巧网必遂私其身况尔同类多相食虎一食人何遽论
东飞伯劳歌
伯劳飞东燕飞西马头儿郎机头妻机声轧轧马凿落愿得两风并吹却织师误教织鸳鸯令我厌取向流黄儿郎三十年尚未珊瑚具装藕丝辔银镫碧篆温春宵俱留可怜向谁骄
结客少年场行
骢马玉连钱流苏障泥玛瑙鞭经过五陵畔结客多少年如渑之酒倾肯惜突兀黄金若山积散尽姓名都不问肝胆但许英雄识扶风夜深雪花白手提人头刎君侧为君报讐身并掷细看乃是当时客君不见东家钱刀坐朱紫魏其为朝武安夕如此结交竟何益
登高丘而望远海行
登高丘而望远海秦王者何二千载阿阙王基竟已灰瀛洲僊药空谁采初从梁甫匮金书七十二君俱不如已借神鞭驱怒石复张连弩射游鱼归来尽灭儒生口徐市茫茫竟何有祖龙未朽骊山身亡鹿先归赤帝手赤帝诸孙犹不闻文成五利日纷纷请君试上长安问唯有甘泉一片云
长相思
长相思望难期美人如花隔深闺轻霜剪澁凝臙脂靑黄碧緑诸色丝织成鸳鸯心自悲两心为一心明月照秋水一心成两心各悬三千里昔为比翼鸟翼折不能飞今为双星界河汉年年夜夜盼光辉
杨白花
宫中小女髻如鸦连臂蹋足唱杨花唱得杨花浑胜雪不知飘向阿谁家塞北江南望何极衠道藏鸦白门色沙深日冷不得靑独抱长条三叹息
阳春曲
汉女三千人一一盼阳春花开不见日愁遶翠蛾颦君王雨露在一身那得徧洒东门尘君不见赵家姊妹玉不如昭阳乍亲椒殿疎何况增成班婕妤
双燕离
双燕若双剪翩翾吴王宫自愿同生死岁岁掠春风吴宫火起焚其雄雌鸣啾啾入棘丛曷不从新鳏翼物微心重挑不得今春共衔泥明春黄口血漓漇不如庐江小吏妇犹胜会稽太守妻于阗采花歌
于阗采花女
采花置瓶中三日花憔悴红颜翻更红明年花纵破的应不胜我明年更明年渐不胜花妍西头黄金轮东头白银毂人生颜色得坚牢何必勃律河中三尺玉
中山孺子妾歌
中山孺子妾出自君王宫玉蕊堕九天犹能挂帘栊不见东家儿邯郸才人厮养妻朝来系马栈生割流黄帷江姬屈阴姬伸屈伸有奇亦有眞犀角偃月为何人
临江王节士歌
临江国城多侠儿■〈鵕，羽代鸟〉翿锦韝冠雄鸡跪推王毂中尉府中尉府前乌夜啼不如蜩唽江头燕犹解衔来坟上泥夷门少年隐酒屠将身付心心不孤淮南金椎辟阳颅匈奴偶人射郅都若曹冠韝胡为乎
山人劝酒
日迩不怿披寻幽沦道逢山人被山衣巾酌我葡萄九酝之美酒盛以瘿藤五华之灵尊尽倾尊中酒为唱靑天歌一歌还一杯柰此靑天何踞坐问山人汝今欲何为行将出山去搏弄造物为婴儿四皓归来皲■〈疒豕〉头皮赤符自新紫芝已萎羔鴈三至卧龙遂起行雨不休卒以暍死天施白玉棺生瘗王子乔何如留此口时进美酒长逍遥欲知出山者我是悔不老作吴山樵
日出入歌
日出东阳谷赤若赤琼毂日入西虞渊赬若赬玉盘空中日稍定团团黄金镜南陆令我暖北陆令我寒寒暖嗟自可为汝销朱颜但见日出入不见日後先长歌出入歌起我长恨端
结袜子歌
小吏摩足日腐儒结袜时张家两伧父不复顾腰肢博得公卿名且为帝王知男儿事事仗人口安用区区七尺为自斟自咏自老死从他门外浮云驰
秦女卷衣曲
萯阳宫中漏未央荧荧初月丽初粧此时秦女唤梳沐此际泪湿罗衣裳邯郸倡姬秦国母秦王相国邯郸贾邯郸大贾秦仲父仲父舍人秦假父可怜君王才十五秦女贱赵女骄寄生茑萝出松标耐向民间击土缶难同贵邸伴吹箫
行行且游猎
行行且游猎遂出光禄塞秦地一掌间黄河落天外六郡良家五陵豪于阗玉鞭大食刀不爱县官封博望自从私客取临洮盘马弯弓月相向万族蹒跚魄先丧突出霜蹄狡兔先争看鸣镝苍鹰上黄沙一缕冲紫微角声四起胡霜飞少年割鲜且莫饮待我生挟单于归
采莲曲
兰为楫桂为桡靑丝笮沙棠舠十五女儿茜红绡轻裾明璫芬自飘花深叶高柰何腰中有文鷖并逍遥红蘤緑的一双娇回眸夸君心语要何意水长不通桥横塘别浦多风潮稀星薄露夜迢迢
梅花落
牕外梅花落辽西尚未归霜风吹玉笛寒月满金微此际征人幕应同少妇机那堪驿使断心逐岭鸿飞
铜雀伎
往事秦云逝深恩漳水流月归金鴈冷风至玉衣秋粉黛年年薄弦歌夜夜愁谁同汉武帝还向茂陵游
其二
奉寝传遗敎分香更系情履犹明主迹弦是向时声寂寞无新故荣华有重轻尚疑僊乐动别院夜相迎
爱妾换马
只解驱驰易宁言离别难兰膏啼玉筯桃雨汗金鞍物喜酬新主人悲恋故欢横行度辽海那问剪刀寒
夜夜曲
夜夜连枝帐不复知惆怅夜夜同心绮亦复忘欢喜唯有梦梁州追欢更解愁匡牀凉似水初月澹如鈎
小垂手
小院炙瑶笙红粧按队呈都将兰麝口吹作凤皇鸣曲终仍教舞垂手故盈盈讵是长持履临风骄怨声
大垂手
秋水剪明眸亭亭出画楼邀他大垂手不惜锦缠头舞罢香无迹歌残翠未收留髠烛尽灭更与按伊州
乐府变十九首（有序）
古乐府自郊庙宴会外不过一事之纪一情之触作而备太师之采云尔拟者或舍调而取本意或舍意而取本调甚或舍意调而俱离之姑仍旧题而创出吾见六朝浸淫以至四杰青莲俱所不免少陵杜氏乃能即事而命题此干古卓识也而词取锻链旨求尔雅若有乖於田畯红女之响者余束发操觚见可咏可讽之事多矣间者掇拾为大小篇什若干虽鄙俗多阙漏要之庶几一代之音而可以备采万一者故不忍弃而藏之
治兵使者行当鴈门太守
今皇帝时治兵使者任君繇别驾稍迁别驾坐府俨若明神大吏畏公小吏畏民（一解）倭奴扬帆来疾如冲飇杀掠吏士奉首伏逃任君当之数折其骄（二解）殷殷师鼓任君在先鍧鍧师金任君在殿止若春风动则夏电（三解）士女避敌走不敢开门任君令开门全活千万人生我父母存我任君（四解）入夜不宿或昼辍飱胄而拊循挟纩一言愿与同死不蕲独全（五解）贤哉我师任君媪死不归墨而戎絰慈母令子明君良臣（六解）辑兵持服舍车而徒老弱奔走巷哭旅呼家斵一木以像君躯（七解）天祸王室早就奄迷何以祠君姑苏台西千秋万年俎豆其间（八解）
白日引
白日烛天被八方穴凤薮龙来游翔三事庶尹万友邦靡尸不鳏徵俊良将作少府六局坊一切报罢诸不详封墓式闾直谏彰四门大辟晨煌煌皂囊白简纷纵横单于谷蠡左右王解辫顿颡称恐惶鲸鲵戢甲波不扬公卿上寿报举觞隆庆天子坐明堂
寿宁泣
何当快乐无忧长兄太师上公小弟太傅彻侯太后不避傅姬两宫睥睨参差中外嗫嚅忧疑有妄男子数人上书告密纷纷缇骑东西逐奔黄金大贝明珠木难火齐珊瑚散入咸阳贾胡兄弟骈首琅璫太师夺封道亡小弟杀人坐偿念昔蒙恩紫宫左掖夜启铜龙亡酒不论椒风君心顷刻万端何况彼此异天掩袂饮泣重泉敬谢太后主臣在昔王法无亲大德不德奚论
尚书乐
扬翠毦曳金支马駊騀车逶迤手将两黄钺大者诛二千石小者戮偏禆九卿班饯日崦嵫相君眤眤前致辞尚书行出师乐哉尚书柰 乐何（一解）所过二千石丧魂魄日夜辇重称军食黄金如山莫谯诃累女对对嚬靑蛾囘鹘小队桃叶歌中丞奉觞舞回波乐哉尚书柰乐何（二解）大宛骢珊瑚鞭天吴绣蹙当胸盘麒麟玉刻称腰圆珍恠百宝装千船席卷三吴向靑天九卿班迎晡不得前相君眤眤前致词中官黄纸纷而驰尚书告班师乐哉尚书柰乐何（三解）朝赐尚书夕讌尚书尚书第中锦不如檀牀八角垂流苏紫衣屏息骈街衢欲进不进足次且左右十二波斯胡平头奴子貂襜褕醉着不下公侯车乐哉尚书柰乐何（四解）云霾辞天雨洗白日诏收尚书下请室削之归一官不得着昔来一何驶今归一何疾念欲乘柴车病不得驱欲呼估客舟估客不肯相於媍女谇骂小儿拍手揶揄道逢九卿脾睨之谒辞相君相君新门十二重东流之水西飞鸿昔日父子今华戎乐哉尚书柰乐何（五解）
将军行
娄猪化为龙头角故不分贪狼长百兽那不食其羣有何短老公自称大将军从兵三十万华盖若飘云尺一丹棱箧细刺蛟螭文一署臣某字直入铜龙门忽开靑天笑雷公不得闻前驱碧眼儿惯骑大宛驹与公同卧起锦带貂襜褕朝令谒天子暮令拜单于单于开箧看中有尺一书织成紫■〈毛瞿〉毺恰恰覆穹庐犀毗黄金造密嵌珊瑚珠团龙五色帛百匹为一角单于大懽喜亲为割肉炙小妇弹琵琶大妇奉羊酪手取一束箭墨文何错落为语而将军物微意不薄箭锋但相近各各相引却归还告将军将军大懽喜今年敌却去好复开茅土幕府上功簿两两对金紫鬼伯何催促将军向蒿里严霜一夜零华堂遍荆杞翩翩执金吾缇骑类貔虎急为发其私丞相下御史支磔将军骸分枭十二边车裂两分张剗肉施乌鸢红颜夫人媍悬首映旌旃白面羽林郎含咽向重泉小女配人奴歌舞侯家筵田园亿千强各自称新阡生为衆人恨死为衆鬼怜寄语二心臣贻臭空万年
越台高
越台高高以临吴会下视岢峩千艘万艘来不知外戟如霜礟如雷妇女累戟底丈夫头悬戟支遥问乃是故乡之人何畏哉遥问乃是故乡之人何畏哉男儿生世须黄金令汝■〈禾用〉载归男儿但得多黄金安用刺促鬭争为大夫坐越台中央诸君但坐两头织成氍毹锦地衣流苏八角珊瑚鈎酌大酒烹肥牛诸君但坐两头为汝楚歌不得休下有一百二十红粧璆枝■〈勹外盍内〉叶摇明璫枝枝玉相对叶叶翠相当银烛迷离复昏黄共醉捉大夫不知大夫在阿旁衆中有小女自名董妖娆入门拜大夫刺刺重憢憢出门拜大夫施施重蹻蹻十疋红番罗下压银狻猊上有大夫字但受不得辞鼓瞳胧报出日诏书来衆缩瑟大夫笑谓诸君但坐无所苦长安相君日卓午越城机轧轧旦莫为相君织作何所苦黄金南北走大夫中央卧御史濡沫不得祻
钦■〈丕鸟〉行
飞来五色鸟自名为凤皇千秋不一见见者国祚昌飨以钟鼓坐明堂明堂饶梧竹三日不鸣意何长晨不见凤皇凤皇乃在东门之阴啄腐鼠啾啾唧唧不得哺夕不见凤皇凤皇乃在西门之阴媚苍鹰愿尔肉攫分遗腥梧桐长苦寒竹实长苦饥衆鸟惊相顾不知凤皇是钦■〈丕鸟〉
金吾缇骑行
缇骑一何■〈〈环，去王〉飞〉飜轻裘怒马上兰念欲陆海沈山金吾府中大难（一解）城南老姥雌孤生有剪头吃雏凌晨出游逮晡乃从缇骑游趋（二解）敎以胡言数言金鼓缚送紞紞将至大司马门太保首功次论（三解）廷尉当之五刑血肉馍糊吞声东市烹羊宰牲西市击鼓吹笙（四解）争贺缇骑遝来男子步武崔嵬罢归拊心徘徊儿今出入危哉（五解）
钧州变
富贵且莫求贫贱且莫忧奉君一巵酒为君奏钧州钧州先王日恩宠冠诸侯斗大黄金玺眞人刻上头下令黔黎伏上用神鬼愁後宫五百人一一玉搔头工作侔尚方永巷儗长秋枚马不足谭八公日从游守令惕惕来白事长叩头御史昂昂来旬月论为囚数极终有归祻至不自谋急风覆破樯天火烧枯桑前人抽栋去後人压空房可怜少年子急利好儿郎深宫不足居要走高皇乡红粉厌为土改作估客装谬称平阳骑去狎秦淮倡秦淮欢不足逻骑忽纵横旦夕长安道冠盖郁相望中坐中贵人貂裘金左璫先收眞人玺後夺诸王章昔日甘泉殿千里若咫尺今日未央门一叩不复得手种桃李花须臾变荆棘投书太保府行金丞相宅但进不复论杳如海沈石四门陈刁斗击令心肠坼鸡犬寂无声幸弄争逃匿掩泣复沈沦洒谓衆夫人昔忝千乘主安能缚辎轮谁言乃公勇千载不复晨但没从我去存者他人亲华容慨起舞虞姬絮前陈急风覆破樯畴不餧饥鳞天火烧空桑女萝亦见焚引颈各高悬举宫向沈沦我欲竟此曲罢曲涕泗涟日月与雷霆往往任高天江陵伎
江陵伎
人子掩袂作啼声家家义帘立送王上台城（一解）王欲别太姬门前黄纸催出亦以徘徊入亦以徘徊（二解）王入台城後不省作悲啼粧台铅粉骄别接冶游儿（三解）朱门一家哭万家得安宿一家亦不哭太姬方噉粥（四解）门外双乌栖哑哑枝上啼官今当大赦不愿赦王归（五解）二十四皇孙譬如南陇树一半枝撑天半不知爨处（六解）
白莲花
白莲花捧世尊左跪圣母右拜神君莲花水浴金盆男女行照之女为后妃男侯王金貂罗纨耀两行生当踏玉阶死当坐天堂谁为遣汝来丘太师周太师却立那顔东西授汝尺一锦牍赤白号带两头垂但入上谷云中得好儿郎因依精兵十万骑一一衔枚後头随天运好反覆白发所谋私反接向市中号呼衆男女曷不救我为救我死者坐天堂生当踏玉阶忽有一书生衆不识为谁书生从何来乃是阙下上书男子长流关外醉卧闤闠间夜半缚致之桃李种山冈莲花种湖陂刺舟摘莲花却折桃李枝东市标书生头鼓曈曨使者輶千金赏万户侯道傍跌足涕被面中丞封御史转丞相阁中三日宴
凌节妇行
郁郁九里松虽悴不改眞五尺无瑕璧是君百年身明明两高月不受浮云侵寸銕成寸丹是君百年心膏沐辞镜台髧髦澁金剪白雪白双蛾是君诀时面丸胆佐朝饔当食何大苦虽苦不如汝是君诀时语昂藏二千石鬑鬑颇有髭横金照里闾是君襁中儿始讽栢舟篇载陈断机言应知循吏传当归列女编
莫州謡
兄何在南伐吴弟何在北幽都老父何在呼役夫少妇具晨餔大妇行唤姑行唤姑姑不起溺床下波弥弥
小儿謡
木稼木稼胡不日稼
其二
谁谓瓜土而实其李谁谓卵小而犬其子
其三
一虎挟两羊後有乳贙不可当
其四
有蠧囓栋几其隳兮吁嗟隳兮子安归兮
其五
猴而冠者酣耶虎而冠者躭躭耶
乙卯市人謡
日蚀不吐社人奏鼓大妇辍浆小妇辍哺昨日之日汝于何所回光不瞩焉为救汝
弇州四部稿卷六

[book_title]卷七
●钦定四库全书
弇州四部稿卷七
（明）王世贞 撰
○诗部
△拟古乐府一百八十五首
琅琊王歌
小女十四五许嫁琅琊王新婿呵殿来旧婿趋道傍
其二
女儿年十三手种银杏树银杏已结子问母还女处
其三
琅琊骑儿马七尺银纒騣不能上天去对人呼作龙
其四
十日教新声呼瑟捧来筝非无好顔色难事琅琊王
其五
三钱买屠刀日日将杀猪东家有宝剑七世匣中居
其六
种苗高山颠下荫松栢树大姊儿郎妾妹是儿郎妇
其七
要识琅琊门前有石虎卧黄金东西来及门不得过
其八
人是官家人马是官家马原不属女郎安能不相舍
企喻歌
男儿好横行横行自身乐那见摩天鹞结伴寻鸟雀
其二
女子爱粧束粧束头上钗男儿爱粧束粧束坐下騧
其三
以我大羽笴试君铁裲裆两家俱言利那得无一强
其四
饥拔两刃刀割肉行自吞情知饥难忍不拟受人恩
黄淡思歌
归归黄淡思百结系郎衣归归黄淡思千结系郎足
其二
与郎指刀头明镜中天流一夕深一夕明镜化为鈎
其三
黄金将作盌独饮不得满白玉将作床独眠不得长
其四
床盌忽光辉报郎骑马归
地驱乐歌
穹沙大瀦天公馍糊逐得一羊走死一驹
其二
媪爱小女不愿女苦愿女成长多得夫婿
其三
头上倭髻珍珠累垂要郎解髻妾自解衣
其四
愿为郎席不愿为被得郎在身胜郎下睡
其五
郎骑白马妾坐车偷眼少年郎不如
慕容家自鲁企由谷歌
人言慕容恶慕容剧不恶凤皇化鸱枭生缘好逐雀
陇头歌
陇水霏微望如一丝中有百调令人伤悲
其二
将刀画水水断不流男儿心肠不在眉头
幽州马行客歌
为郎闺中妇不若辕下驹百金买鞍鞯十金买辔头
其二
爱马有何好马走千里道郎但不出门那得顔色老
其三
女郎初嫁时日日称阿母女郎抱儿归日日称儿父
其四
郎赠倭堕髻妾报倭堕髻知郎非女娘郎无男儿气
其五
阿母不嫁女阿母故相恼敎作绣鸳鸯鸳鸯是何鸟
捉搦歌
阿母三十育五女长作南隣北隣妇野雌遗殻伏雌乳总为他人劳阿母
其二
黄絺作衫绣作里贫家驱犊当驹使儿郎饱饭坐屋底万事不理问女子
其三
当门种葵棘盖井卷毛生睫项垂瘿成长二十不得逞招将倩郎生作梗
其四
销金中裙翡翠鬌千钱衬僧结因果愿奴生身勿再堕负心儿郎行作我
折杨柳歌
懊恼杨柳枝窣地黄金丝门前不种尔那得管别离
其二
妾肠如车轮日日千万转闻郎发咸阳妾已在沙苑
其三
可怜孟诸岸春草緑芊芊羌儿骑汉马牵着上床眠
其四
莫作中女郎懊憹不可言大姊得蚤嫁小妹得娘怜
其五
下马绣盘龙上马金裲裆男儿好光彩只是耀他乡
其六
牝马接神龙生儿尚为驹娇女嫁仆夫生儿唤作奴
其七
桃花二三月故爱东风吹阿母不嫁女忘取少年时
其八
桃花八九月树头无一枝女儿作阿母不作阿母痴
高阳王乐人歌
男儿但意气不复论须钱无钱酒家过有钱酒家眠
其二
手携双雕弧射杀双飞鳬不将向家去将向酒家胡
雀劳利歌
塲禾肃肃雀劳利雄雀嗉饱向天外
二十儿郎太狡狯来如调饥去如掣
读曲歌
欢掷芙蓉花悴如菉葹草欢不见侬时芙蓉也应好
其二
宝粧千金辔香刻六萌车将欢过南陌见者捋髭须
其三
流苏三重帐欢来不知曙谁遣乱乌啼恨杀庭前桠臼树
其四
为欢制衣带秋风吹瘦侬欢腰讵偏耐
其五
柰何许鱼吞熊胆鈎衔苦不得吐
其六
人言欢薄情侬道欢不薄欢家贩吴丝新绮是侬着
其七
青菱白板舫丝系双桥柱侬道殊可憎只解将欢去
其八
竹竿何篱簁湛井不到底欢持眼色去那得复盻尔
前溪歌
邻家俱种桑侬自种黄葛那得四时寒与欢裁衫襭
其二
竹竿何篱簁上有馨香饵两鱼参差到不知合谁死
其三
侬家十亩竹个个青琅玕与郎作怨耦俱作湘妃瘢
其四
竹竿何篱簁钓饵何馨香前鱼方吞吐後鱼自旁徨为侬死不妨
其五
沙餹将黄檗俱是业中味欢真酿师手一言千条泪
青阳度
欢爱二月风吹枯作红紫侬爱五月风吹花结成子
其二
玉勒紫丝缰是郎果下騧到门不肯走识侬双桃花
上声歌
闻郎好新变缓歌为上声危弦依柱走犹是故时情
其二
百层黄蜂蜡里有苏合油不得郎手擘芬芳中自愁
懊侬歌
布帆珂峩头飞花自在流欢饮宜城酒那得忆扬州
其二
手挿桃李树先祝嫁东风欢将盛年去留衰掷与侬
长乐佳
南州翡翠鸟雄来太液池得鱼不肯食衔着待其雌
其二
十二金凤皇一一衔明璫八角合欢带欢不在中央
欢闻歌
感欢千金赠亦拟报千金数尽人间物无如侬寸心
欢闻变歌
不知欢心变约侬月出时欢自知月晩要接侬家鸡
其二
耶婆不肯睡呼侬到五更欢如树头鹘侬似韝中鹰
其三
小妹笑大姊结欢莫作侬东垞鸳鸯桥不见双飞虹
石城乐
欢来迎石城欢去送石城生憎竟陵水解作两般声
三洲歌
龙须编作席象牙装作床不用侬双腕那得稳着郎
丁督护歌
督护初北征挥手便作去可怜杨子水画成死生路
其二
红罗八角帐摺摺鸳鸯嘴懊念丁督护不肯为侬死
华山畿
华山畿天地为情转生人作鬼妻上有石莲花是侬洗头池
碧玉歌
碧玉好女儿自谦无倾城阿大李家姊枉得佳人名
白团扇歌
郎持白团扇商风来吹袖宁为便拆坏不忍离郎手
明下童曲
结束珊瑚鈎■〈毚大代兔〉跃果下骝问渠那得尔祖父豫章侯
同生曲
郎年十六少十五女有余携手西陵下琼瑶双不如
采莲童曲
莲童白如雪见侬眼相媚侬家在南垞井傍双杨树
江陵女歌
流凘结作氷氷化复为凘与郎心相变还我未见时
青阳度
堂前女萝草纒绵依松栢虽怀千秋契亮无齐年质
襄阳蹋铜鞮
重铠飞上马桃花汗金铃儿是襄阳客助汝下台城
采桑度
东家乞蚕种西家乞柔桑桑蚕尚未得许欢制衣裳
其二
使君停五马不复顾蚕饥侬不食桑叶那得腹中丝
翳乐
百淬扬州水秦王照胆铜欢今心意变不将持赠侬
那呵滩
郎来如上滩五步三步留郎去如下滩瞥疾不囘头
又
侬归亦未久欢去俄已远下水一尺深上篙一尺短
夜黄
凤皇一双飞百鸟尊为王侬今粧洗去与欢助辉光
夜度娘
昏星送侬去晨星送侬归牕前百种鸟为谁不安栖
双行纒
两窝尖尖玉秀出金莲花生憎寘地上腕臂作交加
长松标
嫋嫋千尺藤亭亭百尺松但令根株近到顶作相逢
来罗
并蒂青莲花下覆双鸳鸯秋风昨夜来那得似侬长
其二
步出西昌门行经少年道所遇无故物焉得不速老
白符鸠
酃酒银丝鲫留欢不肯住鹊洲风浪起欢今那得去
阿子曲
东家挽郎歌西家嫁女哭郎作口头语那得见衷曲阿子汝闻否
孟珠
手种夭桃花与欢同顔色花若解人意那能不亲惜
黄鹊曲
黄鹄摩天来金衣菊为裳唼喋稻禾美不复顾高翔
其二
黄鹄摩天来不及青鸳鸯鸳鸯虽小鸟出入定成双
娇女诗
两山东西峙一水中间流上有双栖鸟下有并泳鱼侬自羞见汝抱影守寒庐
拔蒲
七尺水中蒲下有三寸白语欢勿尽根留为来年息
夀阳乐
可怜秦淮水送郎舟诅作向西流
其二
箧中辟寒金制成钗故试郎君怀
其三
泥金沙棠舫候郎来春水没篙长
其四
织成红半臂化为碧是侬相思泪
宿阿曲
玉帝投宝坛上清为辟易高真辞牒去收奏不遑食
安东平
荒鸡嚘喔残月沈魄三三五五小星不没
其二
惭愧小星导郎归程要郎指誓莫负此星
其三
吴丝越罗制郎中裙曷不为衣与郎体亲
其四
报侬白玉双龙连环但令一心不在多端
又
孟冬十月雨雪霏霏入门孤冷出门沾衣
其二
夹河为家期至无船摇心失望不见所欢
其三
交南龙须百钱一尺是我手制与郎作席
其四
奉郎坐卧偕郎起息懊憹微躯生不如席
其五
博山沈烟以祈上玄愿郎一夕不愿百年
青骢白马
青骢白马汗连钱来往■〈必〉跋骄可怜
琉璃紫鞍光射人倏忽灭没化若神
有足不作女行纒那可局蹐守故园
东邻双纒鸦头袜生老不踏门前月
马蹄烁电耳决风何不遣置迎取侬
娇娘逞娇不肯行碧幰五步一步停
娇娘到时不逞娇银缸繐帷可怜宵
唱着可怜令人慆久唱人怜令人老
共戏乐
玉烛濙濙调化机日月寒暑生四时
梁肉美酒合大讌骨腾肉飞赴流湎
扬袂顺风去若轻徘徊顾盻若深情
僊僊妙舞乐未央陛下万夀民悦康
钜鹿公主歌
七萌香车五华斾黄犊遥遥出花外
去如流颷不相待余芬吹尘帖裙带
钜鹿公主殷郎妹万乘玉体慎自爱
乌夜啼
牕前白颈乌双飞复双栖不知何懊恼犹自恰恰啼
其二
欢作马行客妾歌乌夜啼妾啼端忆汝乌啼今为谁
西乌夜飞
朴遫乌夜飞去踏谁家树欢须无两翼教住不肯住
女儿子
猿啼一声髪一变不待出峡鬒如霰
上牢虽迟下牢险玉筯分残女儿脸
子夜吴歌
采桑长干陌緑叶正毵毵远驻青骢马相遗玳瑁簪不愁无语对归恐悞春蚕
其二
兰桡太湖曲垂柳覆金堤香气时时发歌声处处迷残粧汗欲尽留着可怜眉
其三
姊妹欺相命星前闭洞房携灯挑促织罗袜下东廊明日争邀赌钗头金凤皇
其四
■〈毛瞿〉毺依小阁鹦鹉写流霞锦瑟卢家女温香玉辟邪推牕见飘雪惊道是杨花
子夜春歌
双枕不成起单枕不成眠春风饶冷暖吹作两种天
子夜夏歌
人言侬多憨侬憨信非一不植春时花要结夏时实
子夜秋歌
秋风击百卉憔悴无光泽侬能破一笑还侬春时色
子夜冬歌
漫天一夜雪门前解消未憎侬去时迹非关殢侬睡
子夜警歌
并蒂芙蓉枕下压金鸳鸯教妾成独自若个不成双
子夜变歌
长干月烂漫是郎初变时莫谓无情黠耐作有情痴
七日夜女歌
一夕当一年一年千万年不那扶桑君驱轮警我眠
长史变歌
莫呼侬作官官今不得脱那能人上死乍可草间活
黄竹歌
黄竹生来黄不烦唤为碧与娘作笼具共夸真金色
圣郎曲
来亦不寂寂去亦不匆匆曲盖飘婀娜旌■〈施，童代也〉结玲珑不烦宛姨导知他两心通
白石郎曲
白玉连环与雪等色置郎腕中不辨谁白
青溪小姑曲
小姑出门日射雨缭小姑归来日抱虹腰
湖就姑曲
湖就赤山足大姑芬於兰次姑白於玉
姑恩曲
鹄雏二三月毛羽如长离为感姑恩养旁徨不忍飞
江陵曲
江陵城外地处处青楼曲百钱一买醉千钱一买宿
作蚕丝
别侬浴蚕日忽作缲茧时侬不食桑叶腹中那得丝
杨叛儿
六尺龙须席尺二虎珀枕甲夜不见侬丙夜不成寝
蹛林歌
双行马单白羽蹛林祭天集诸部脯槖駞卤騊駼新秦家家买僮奴
自君之出矣
自君之出矣不复吐嬿婉思君如车轮腹中千回转
浮游花
侬作树头花日日波上红欢作波上花浮游无定踪
武溪深
于嗟武溪一何毒煎飞鸢站站堕人马前畴能衔恩贪百年
登楼曲
登高欲穷趣眺望反伤神方悟冶游子无地不宜人
映江曲
杏脸杨柳眉秋江映如觌那能映妾心令君一察识
永明乐
玉烛调五夜金轮驭八方合唱永明乐嵩呼应神皇
春江行
春江浪拍天两岸吐春烟中流一点黑知是下江船
江皋曲
白浪接天高黑风不断号赧郎轻舴艋不敢向江皋
忧且吟
丝桐在秋色秋色在丝桐一弹鬒已变何烦奏曲终
树中草
共承雨露恩俱作青袍色方朔与侏儒根柢不相直
越城曲
秦望画中山若耶镜中水十家九浣纱为取苎萝女
从军五更转
一更明月寒歌舞帐中残酒为壮士胆独骑斩楼兰
二更刁斗鸣却比捣衣轻南风好吹去并作断肠声
三更月未斜凄切送胡笳天山无草木空听落梅花
四更山月昏屈指旧从军白骨年年是何人入玉门
五更听乌啼乌是汝南鸡闺中双玉筯点点为辽西
采菱曲
蜻蛉刺水去不复畏欹斜渠自爱菱角侬自爱菱花
江南乐八首
少小阊门住不爱阊门道约伴礼社还羞人道侬好
其二
牕前樱桃树累垂红靺鞨侬爱结子时的应胜花发
其三
与欢皋桥别日日上皋桥不比西陵浦唯看两度潮
其四
妬杀宜城酒夜夜将欢醉昨夜欢不来翻怜醉时味
其五
郎家流苏帐对对玉蟠螭登车辞阿母强作数行啼
其六
闻欢夜中语轻舟泛若耶兴阑须返棹来泼雨前茶
其七
东女日鸣机西女日条桑侬今袖手坐绡绮亦盈箱
其八
芍药百种花真红大难得侬家衆姊妹无侬好顔色
估客乐
醉後美人舞落花江上席不是此地堪何缘作估客
襄阳乐
大堤诸女郎粧成出芳阁瞥见千树空余花乱飞落道是避妾粧不信风雨恶
江南曲
欢似吴江水西去不通潮妾如独活草无风长自摇安能对阊阖暮暮复朝朝
其二
庭前百合花露冷烟脂赤对镜理新粧羞他好顔色从此不簪花恐欢心更易
其三
杨花眠更起飞向阿谁家曲槛青丝箔雕鞍白鼻騧垆头无那醉小妇摘琵琶
其四
西湖水似油嫋嫋采莲舟双鬟正十五垂手玉葱柔罗带飘相近风波可自由
乌栖曲
碧烟作幮月作鈎双星荧荧对如眸天鸡叫昏日吹海欢娯辞人不能待
其二
城乌哑哑唤春曙只解将啼诱郎去玉笼金索娇鹦哥呼郎不来奈尔何
其三
青纱羃■〈罒离〉象牙毂皎如柔氷浸温玉还君一掬鲛人珠持将染衣茜不如
其四
宁馨玉儿雪白马丝鞭软垂不相舍妾家采菱东渡头来往风水木兰舟
江南弄
江南百花百般香江南少娃百様粧百端撩人百念狂百念狂殊未已千欢尽万恨起
龙笛曲
苍龙啸波夜泬寥美人如云袂飘颻历乱纎玉启樱桃启樱桃吹杨柳度关山尽囘首
凤笙曲
瑞罏兽焙蜀锦牀要眇倡凤复和皇余音弥弥郁金梁郁金梁宿流烟与女偕逝缑山
後采莲曲
密叶藏艇花迷粧中有清歌逐芬芳随风去来咽复扬咽复扬雨缭起摘叶归忘收子
采菱曲
下裙鵞黄衫藕丝拨蔓纎指玉参差采菱倾筐露未曦露未曦甘且芳折腰红持赠郎
朝云曲
巫云欲阑接朝日流辉鬭艳无定质若恋如惊态非一态非一境将残拟追寻渺无端
秦筝曲
咸阳少娃十三余十三新弦莺不如商偏羽弱调乌乌调乌乌和纂纂新欢长旧欢短
赵瑟曲
素女留弦清且悲谁其工者邯郸姬玫瑰贴柱黄金徽黄金徽白玉管侬意长欢意短
游女曲
双蛾作眉鸦作髻睩波芙蓉近相媚不买新丰意先醉意先醉可奈何千金舞百金歌
阳春曲
杨柳窣地万千丝金堤碧桃花吐荑攀条折花将遗谁将遗谁心自了人耳多黄耳少
莫愁乐
遶渡碧桃花停鞭白鼻騧客程无暇问先访莫愁家
弇州四部稿卷七

[book_title]卷八
●钦定四库全书
弇州四部稿卷八
（明）王世贞 撰
○诗部
△三言古三首
秋日于鳞邢州郡斋分韵赋十二体
白日来凄以隂柅余车将余衾觏倾国申同心目流■意荡淫酿高霞弋遥岑鱠沧海脯穷林饔者何字兰金削峥嵘缓萧森觞前跃无停斟万木飞变徵音洪涛走北陆沈衷愲结竟沾襟
巵语
贵为掾三语荐贫为客万言策饱欲死长三尺饥欲死东方朔厠中鼠空仓雀卵有毛马生角巧抱瓮愚炙毂真渐离假孙叔叶公龙淳于鹄矢欲直鈎欲曲归去来卧空谷
又
世间事那有此齐国王卒饿死沛亭长作天子岁百战垂千祀并六合传二世厠中人断君头堂下客代君侯魏冉走刚成入白起逝安平出吕易嬴政戮韦歇在楚亦如之臣相君窃其母君戮臣弑其父人既工天亦巧唶何为日胶扰
△四言古十八首
黄河之诗
壬子南使至徐邳间事
黄河南奔疾风北来两重莫下激而为灾万籁喧呼三维震颓鷁首戒南风斯忌而亦言戒北河其厉而悠悠我心曷既济之谁云利涉不复改辙谁云走峻不复理楫川平为陆陆滙作泽芃芃禾黍登之塲圃下有守人匿而左顾彼实自卫曷不疑我虽有季昆远不相援虽有讐敌难思共存仰天长歌涕泗丸澜
西山诗
戊申冬以秩祀行作
朝上西山艰哉■〈山上欹下〉崟溪谷多风倏阳而隂胗■〈目蔑〉中肤憯栗缘音十步五步不能见人牛马却走熊罴号吟仆夫告痡口舌屈噤修途无端北陆遵沈道有鼷鼠结穴何深忽而过我杳不可寻菀菀好鸟栖栖中林我独何为伛偻不禁皇命秩祀俾孔之钦肃肃卿相咫尺尔临我躬不遑简书是忱念思愲结盻此高岑
其二
皇命卿士尔往祗谒夙戒卒事毕礼以发仰盻河汉如近寝阙敛其狂颷纵以明月绵绵连山与月见没峩峩隧途松栢郁杌茫茫平原积气如渤巉巉氷岩忽起飘鹘耳听骚屑足蹑怳忽岂不遄返悯此驭卒
戒诗
行逢宋人狂且见妍虽有夷施为谁朱顔南山之雾可以隐斑埋照韬光其乐闲闲浮云自逝大化长还畏垒祀我贤人之间
其二
黄帝肃驾南游具茨襄城之野七圣皆迷慰暋亡途道逢小儿一语了彻拜称天师岂必大隗治其庶而足已不逊他人之资
自青诗
赫赫始兴绍晋维庸爰启家族于江之东圭组蝉嫣郁为大宗改社改邑我祀无穷
其二
谔谔司谏为帝喉舌棠彼晋陵菟裘于越乃启闻孙乃脂宦辙惟良吴会以卜堂棁
其三
世益其滋畀我皇祖厥秩伊何贰卿司马恺悌君子民之父母姻族闾里是粥是乳
其四
遹发厥祥严君奋扬绣绂皇皇被汉及江如冬之日如秋之霜作屏王畿以承宠光
其五
唯余小子甫离於蒙鸣鹿陪京班鵷上宫曾是衮裳而荐雕虫驿驿秋官方迓聿从
其六
严君曰咨毋女作敖毋旷女守毋好是导毋恣狎侮以贻余诮人亦有言匪疢则药
其七
嗟予小子胡言弗受般淫於咏沈湎於酒惟我狂简一二朋友亦既肆口亦既濡首
其八
小道可观致远则非从臾如流狂张若驰嶭彼乔山蹇拟陟之爚彼烈炎徒思炙之
其九
高冠切云长裾被趾联臂蹋足遨於都市玄白惟心雌黄在齿曲突将炎燕雀恬止
其十
天觏闵凶突如来如猃狁孔蕃元戎用驱王锡未终谁将竹书薮雉翩翩凤离於罝
其十一
嗟嗟小子越隔千里冠裳其毁手足其胝号旻莫应呼霜莫起人而得死何所无死
其十二
嗟嗟小子饮息覆盆白日未昭畴为启昏宇宙虽广胡顔自存咎衅实招已矣何言
愍生篇
上坐莫喧下坐一言今者食荠焉知我酸南山有栢朝牂暮斤北山有柽生而参天何以弹乌请用随侯何以攻革请用吴鈎案鵷从禽命豹逐鼠谓汝不捷卒当戮汝迷阳升堂国香道傍土杯在坫玉巵汲浆嫫母挟瑟夷施幽闭师涓教射夔习击技磁石引金阿锡御氷扬舲太行骋骏洞庭寄愁九天渺旷无梯埋忧九渊沈深无蹊千日之外中山曷力百岁而往司命奚德金丹在口噤不能餐岂无永生逝者实叹
△五言古六十二首
寓怀
大禹迷终北黄帝游华胥化城高天表古莽西南隅隂阳亡交气民人恒晏愉乃知八极外至乐故有余沴戾堕中央令我不可居隂谋相攩?肉攫自纷拏冥心超形外冀得恣所如
其二
矫氏脉季梁任治为衆医泣者既不肖歌者亦焉知王孙戒祼葬其友遂因之庄氏等彭殇达人守其规求化
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>