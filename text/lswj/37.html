<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一【初集一】,卷二【初集二】,卷三【初集三】,卷四【初集四】,卷五【中集一】,卷六【中集二】,卷七【中集三】,卷八【中集四】,卷九【中集五】,卷十【中集六】,卷十一【中集七】,卷十二【中集八】,卷十三【中集九】,卷十四【中集十】,卷十五【中集十一】,卷十六【中集十二】,卷十七【中集十三】,卷十八【中集十四】,卷十九【中集十五】,卷二十【中集十六】,卷二十一【中集十七】,卷二十二【中集十八】,卷二十三【中集十九】,卷二十四【中集二十】,卷二十五【中集二十一】,卷二十六【中集二十二】,卷二十七【中集二">
<meta name="description" content="四十二卷。明顾清撰。顾清字士廉、华亭(今上海市松江)人。弘治五年(1492)举南京乡试第一，第二年进士及第，授编修，进侍读，官至礼部尚书，致仕，卒谥文僖。著有《松江府志》(已著录)，《东江家藏集》。此集共四十二卷。包括初集《山中稿》。四卷，是其未仕时所作;。中集。《北游稿》二十九卷，是其既仕后所作;后集《归来稿》九卷，是其致仕后所作;此三集皆为顾清晚年自编，因此体例颇为精细、周密。顾清学端行谨，砥砺名节，与时政皆有所贡献。史称其诗古体学苏东坡，颇能跌宕，近体则清新婉丽，天趣盎然，其文简练醇雅，自娴法律，当">
<title>东江家藏集_顾清_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东江家藏集</span> <br/>
          作者： <span class="inputVal" id="bkauthor">顾清</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]363051</span> <br/>
          说明： <span class="inputVal" id="bkdec">四十二卷。明顾清撰。顾清字士廉、华亭(今上海市松江)人。弘治五年(1492)举南京乡试第一，第二年进士及第，授编修，进侍读，官至礼部尚书，致仕，卒谥文僖。著有《松江府志》(已著录)，《东江家藏集》。此集共四十二卷。包括初集《山中稿》 四卷，是其未仕时所作; 中集 《北游稿》二十九卷，是其既仕后所作;后集《归来稿》九卷，是其致仕后所作;此三集皆为顾清晚年自编，因此体例颇为精细、周密。顾清学端行谨，砥砺名节，与时政皆有所贡献。史称其诗古体学苏东坡，颇能跌宕，近体则清新婉丽，天趣盎然，其文简练醇雅，自娴法律，当时李何崛兴，文体将变，其独守先民之矩矱，虽波澜气焰未能极俶奇伟丽之观”，但“在茶陵一派中，亦挺然翘楚。”有两淮马裕家藏本。</span> <br/>
          封面： <span class="inputVal" id="bkimg">Z_18226.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东江家藏集
[book_author]顾清
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]363051
[book_dec]四十二卷。明顾清撰。顾清字士廉、华亭(今上海市松江)人。弘治五年(1492)举南京乡试第一，第二年进士及第，授编修，进侍读，官至礼部尚书，致仕，卒谥文僖。著有《松江府志》(已著录)，《东江家藏集》。此集共四十二卷。包括初集《山中稿》 四卷，是其未仕时所作; 中集 《北游稿》二十九卷，是其既仕后所作;后集《归来稿》九卷，是其致仕后所作;此三集皆为顾清晚年自编，因此体例颇为精细、周密。顾清学端行谨，砥砺名节，与时政皆有所贡献。史称其诗古体学苏东坡，颇能跌宕，近体则清新婉丽，天趣盎然，其文简练醇雅，自娴法律，当时李何崛兴，文体将变，其独守先民之矩矱，虽波澜气焰未能极俶奇伟丽之观”，但“在茶陵一派中，亦挺然翘楚。”有两淮马裕家藏本。
[book_img]Z_18226.jpg


[book_title]提要
《四库全书　东江家藏集》　上　（明）顾清 撰
钦定四库全书
集部六
东江家藏集
别集类五
明
提要
臣等谨案东江家藏集四十二卷明顾清撰清有松江府志已着録是编凡山中稿四卷为初集乃未仕时作北游稿二十九卷为中集乃既仕後作归来稿九卷为後集乃致仕後作皆清晩年所自编故体例颇为精审又有留都稿四卷存稿十卷为其子孙所续辑今已不传矣清学端行谨砥砺名节当正德时谏疏凡十数上嘉靖初力请停遣旗校於时政皆有所献替其诗清新婉丽天趣盎然文章简练淳雅自娴法律当时何李崛兴文体将变清独力守先民之矩矱虽波澜气焰未能极俶奇伟丽之观要不谓之正声不可也在茶陵一派之中亦挺然翘楚矣
乾隆四十四年九月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]卷一【初集一】
●钦定四库全书
东江家藏集卷一【初集一】
（明）顾清 撰
山中稿
○赋三首
梦萱赋
教谕李大经先生一日召清曰吾官晋江时梦吾亡亲明日而吾弟缙绅至感而有作和者数十人诸体畧备闻子学楚骚其为我赋之清曰唯唯
吁嗟先生之苦心兮切独怀此春晖縻官程於远道兮忳壹欝其含凄擥芳华以凝睇兮睠浮云而徘徊白日忽以晻微兮蹇独寐而增怀听啼乌之哑哑兮泪汪浪而陨顋展转反侧望以永絶兮息愔愔而渐微精真互以专结兮怊荒忽而远驰烝浮浮其不自制兮又孰知余行之所归刚风歘其北起兮若先予以往路凌沧溟历浮丘兮指旧乡而径度固化人之不可诬兮千里超於跬步览松楸之靡靡兮门闾修直而将将忽回互以自迷兮混存殁其茫茫纷骏奔其合沓兮觌慈顔於中堂俨牀茵之初剧兮刀圭罗列而扶将气奄奄而就尽兮心惓惓而不忘抚兰枝而垂涕兮言缕缕其孔详曰至亲惟兄弟兮本一气之流通惟形骸之有隔兮遂胥远於厥终毋画而心兮鉴於角弓以母视弟兮以殊为同修厥垣墙兮光於乃宗痛诲言之不可继兮方擗踊而号慕金鸡嘐以戒旦兮恍天涯之如故心怦怦若有忘兮魂摇摇而不宁渺泉台其十稔兮何兹梦之孔明增伤永怀郁其不解兮泪终日而纵横苍头走以折趾兮报南来之行李闯然入户兮厥维母之爱子登堂执手兮且惊以喜汝来何时兮我梦如是信诚思之感格兮非骨肉又何以及此申诗自表兮永於厥思精灵不可数聚兮冀徽音之匪遗余既承先生之话言兮又窃诵其歌诗抚瑶编而遐想兮俨前哲之遗规惟孝惟友兮邦家之基惟国天下兮举此而施前千龄之既往兮後百世而如斯南陔白华增我悲兮其将与斯文而并驰者耶
感春赋【戊申二月朱原诚楼上作】
曰余生之泯泯兮忽盛年之已过闚六籍以探讨兮竟淹留而蹉跎仰前修其日远兮中宵起而浩歌昔余识此涂辙兮谓国都在吾目中鸣八銮於康庄兮挟千里之长风左王良为执靷兮养叔右而櫜弓日騑騑其长骛兮又焉知途之穷览吴会而左旋兮吾乃临乎江之浒汹洪流其若山兮鱼龙吼以冯怒江妃既受诒兮又无方舟以济渡车既摧而马罢兮仆夫毛参■〈目咢〉以相顾邅吾道於中野兮聊弥节以逍遥岁冉冉其将暮兮恐下女之有遭灵禽跃以先後兮若先予以往路非予心之不臧兮终偃蹇而回互旋吾辕而太息兮吾乃今始知余之諐小固不可远到兮固吾犹缺焉遡回风而低垂兮悼吾浅之为也予既靡旌而卷斾兮固人之嗤也鹏翼之■〈毛参〉■〈毛参〉兮夫固未任高飞不量时而轻举兮遭飞鸢而制之瞢予既昩此义兮谅宜兹及也往不谏来可追兮日维其棘也松栢偃蹇兮严霜降而愈刚玄豹伏匿兮固将润其文章苟中情其洵美兮曰摧折庸何伤絷余马於文林兮埋余轮於艺圃结良朋於青史兮拜严师於丹府静以为主兮勇以为徒敬以持之兮千里长驱将凭虚高举厉於八极兮岂惟局蹐乎一隅感至贵而悲时迈兮逝矣吾将行惟秉心之或非坚兮惧有初而靡成申诵言以自诏兮尚无辱於同盟
雪赋【庚戌十月十九日大雪在子南馆中作】
维天地之至富分四气以成功首青阳而素秋普万化而未穷积秘府之珍藏乃尽出於玄冬於时天意暧昩阳乌藏精江山惨淡鸟雀悲鸣盖滕六之扬灵也须臾云集六合迷冥风凄凄以戒寒雨霏霏而先零始飘揺以若无终坌合其如雰拂鸳瓦以零乱闚朱户而娉婷飒然而下兀尔而停揖让容与久而未行忽乱掷其若怒倏远去而如惊疑缓而急若纵而横态状千变莫可殚名岂有物以使然谅剪刻之无能何体质之纯洁通表里而精明被四海而有余落九天而无声类有得於大道耻声闻之过情其着於物也茏苁蒙松初纎後穠有均厥施不强其从惟与物而无心故有形而必蒙隂崖沍以先积阳坡燠而後锺洎一气之旁达纳万象於鸿蒙於斯时也若木收耀烛龙濳踪九野漫而莫辨八紘混而同风盘古开天而自惑神禹委锸而休庸彼甘公之与章亥又何以度乎南北之与西东尔其乔松修竹怪石枯枝层峦叠巘断岸回蹊城郭绵以连亘楼阁互以参差咸改貌而易形各献巧而呈奇或虎而伏或鸾而栖或龙翔夭矫或鹤舞?褷瑶琨弃而载涂组练长而被堤疎者以密直者以欹汚者以洁险者以夷丹青为之失色粪壤藉而生辉争耀目而动心咸可骇而可疑乃命吾舟乃脂吾车寻诗人於灞桥吊隐士於西湖登太白之高峰望天骄之所庐氷峩峩以若山云惨惨其愁予飞千里而不留积累冬而未渝顾顷刻之难任焉中郎之久居彼远畧之是勤岂兹忧之未虞旋吾辕以南征访重华於苍梧云冥冥以相威风飕飕而与俱东望阳谷西览坤隅俯一白之茫茫想淳风於古初於时蝮蛇遁形封狐屏迹炎烟廓清万里如一岭五峤以波涌桂千峰而玉立信一气之孔神盖无远而弗及悲往辙之难寻将返予之故乡历九疑而洞庭予乃临乎沅湘鸟不飞兮山空水无舟兮江长哀灵均之忠魂与龙蛇而并藏彼荷衣与兰佩又何以御此寒凉遡回风而长叹见蓝关於左方忆韩子之南迁尝於此乎旁徨感哲人之多罹涕双陨其汪浪意迷惑而不分将往讯於巫阳忽抑志而自思曰吾行其已周及春阳之未曦吾将览于皇州银台隐而倚空瑶宫矗其云浮彼竭力以劳民此无营而极休消百沴於穷冬兆丰年於西畴千官拚以称觞九重莞而褰旒於是乘鸾舆登龙楼承天庆敷鸿猷赈闾阎之饥寒恤囹圄之累囚法平施以治民返质素以自修乃命梁园之彦郢客之俦发阳春之雅调奋白战之奇谋饯玄冥於朔郊宾勾芒於孟陬俄而曜灵东出霈泽滂流九衢盎其如春都人聚而歌讴懽声雷动和气云游然後知圣人同天下以为乐而江湖之远徒自叹於淹留也
东江家藏集卷一

[book_title]卷二【初集二】
●钦定四库全书
东江家藏集卷二【初集二】
（明）頋清 撰
山中稿
○诗七十一首
陪芸轩观海宿村家纪事四首
三月吴江上垂杨作意青两堤烟冉冉一路雨冥冥客况今初识舟行未可停渔翁不愁惧独立钓前汀
云合天如羃江翻浪若飞衆山当昼隐孤树入烟微舟楫危前路庭闱感昨非不知天早晩时见牧童归
暝入空江路茫茫问所投电光时掣劔雨势欲翻舟鸿雁鸣何及蛟龙怒未休前村有灯火渐近复生愁
中流失舟楫一瓠千黄金风雨江村暮野人怀顾深沾濡免僮仆懽会洽朋簪惜哉漂母意当者非淮隂
是日过黄浦即雨暮抵村家雨稍歇主人出迎予辞之而主意甚勤既登岸雨作如注明日舟中水没足使无此人狼狈可知矣主人范姓忘其名辛亥复至海上访之其人已殁家亦荡析久矣盖困於煮海也为之怃然
水仙扇面
瑶池不见董双成清梦依依绕玉京岁晩相逢洛川路一江寒碧月空明
絶句
云暗西山雨欲来好风先到读书堆幽人正熟羲黄梦乱掲牀头书卷开
庚子秋日书感
槐花如雨落秋金睡起凭阑思不禁满地绿隂容我懒一篇长句向谁吟马因捷步翻成蹶水到无声始是深世事相逢已如此此生何必漫劳心
是岁提学广信娄克让先生以予辈从巡按选入学抑不予乡试曰入学不由正途出门便差也
送沈惟馨赴举和陈刚中韵
朝阳有鸣凤高冈有梧桐男儿生盛时肯负气吞虹君不见饭牛者长歌白石齐东野尧传舜继虽不逢奋起犹能奠青社又不见和氏璧胚胎本是山中石镌磨一日遇良工遂与镇圭登紫极丝衣采采青於蓝江边握手皆停骖便登万里道肯恋一夕谈长风巨浪在足底蓴丝菰米焉足甘送子出九山山鸟鸣间关官亭杨柳不用攀笑指孤鹗青云间送子涉淀湖画桨揺清波凤山回首何嵯峨袖中雄劔鸣蛟鼍雝雝鸣凤菶菶梧桐一川秋水两腋清风辍耕鹿门陇献赋长杨宫干羽舞两阶日月明重瞳云梯一回首扰扰多沙虫嗟我此行不得相从兮但虚牕静夜梦想秦淮四壁之高峰秋风好消息早寄南飞鸿
沈惟馨之赴举也予既有诗和陈刚中韵送之矣今再寄七律一首
凤凰台下簇雕鞍台上云封十二阑日炫龙光锺阜晓空蟠虎气石城寒凌风有梦排天阙鞭石何由泛海澜吹彻紫箫天似水月明犹想独乘鸾
题竹
兔頴凉分月魄凤毛寒湿松烟日暮白云飞尽一天秋色苍然
枯木睡禽
皇仁覃八荒虞网解三面小鸟深山中独宿不惊眄
咏二乔得真字韵
铜雀金陵总未真六朝花月几经春阑干误喜逢倾国却是丹青卷里人
北坛斋宿
初月明远树繁星丽高空清坛矗紫垣周道蟠青虹地胜宅壬坎木秀扶杉松惟时八月初万象呈秋容长原锁寒碧乾树明新红嘉谷卧连野败稂枯作丛岁功奄銍艾吉日临着雍时祀不敢後冠盖来童童微名系官府将送烦仆僮追随缙绅後周旋尊俎中仰瞻霄汉间神光煜昭融骏奔既肃穆对越何昂顒官备物有纪夜寂天无风清乐发丝竹严令闻鼓钟笾豆纷夙飣醢菹簇时供长烟起苇炬画烛辉雕笼霓幢隐双凤云軿留六龙和熙洽幽玄蜚蠁闻苍穹由来诚敬孚不在仪品丰吾闻古王都右社而左宗宗以明祖德社以昭神功民非土与谷生养安所从所以古至今严祀无终穷吾侯素勤理祀事尤寅恭饮食神既嗜茀嘏宜来崇君看秋野间万宝如崇墉百室会盈止醴醪各迎逢闾阎礼让行囹圄莓苔封神功不可忘允侯诚所通作诗纪盛事窃效康衢童
破镜篇【有隣妇再适而还省其前姑者感而赋此】
破镜宁终破不愿重入奁断弦宁终断不愿鸾胶粘人生一生惟一死此身岂可轻相许因循一语涉狐疑死向重泉作羞鬼所以古志士跬步不敢轻譬逢三岐路熟问乃敢行屹立万仭冈决眦孤风生乾坤落落一身远风尘混混双眸明古人已去不可作末世吁嗟轻唯诺昨日仇讐今友朋朝哭泣兮暮欢谑凉风萧萧吹客衣苍茫岁晩孤鸿飞梅花夹道慵举首涕泪满襟怀昔时我愿天地间万事皆从愿有始必有终不作风花片陶然百岁中永絶痴儿面君不闻蔡琰胡笳十八拍千载英雄泪如霰
征妇词
银灯花落夜迟迟最忆灯前笑语时哀乐易迁惊逝水关山无路怨娥眉风沙漠漠人何在星汉迢迢鹊亦疑见说天山弓未挂敢将清泪浪沾颐
村居杂兴六首
屋东小堤长半里疎柳成行荫秋水无风时复一叶飞有风终夜鸣不已
庭前蔷薇好枝叶初秋落残冬更发虽无顔色媚西风甘与贞松待霜雪
石橊经霜红满枝前年三月移根时珠囊玉醴纎手擘幽人为尔惊栖迟
盆池养莲期看花两年不发吁堪嗟浮萍叶死水痕长微波蹙蹙跳鱼虾
梅花吾侪之故人寂寞短篱今五春迟唤南隣锦囊客月明为返罗浮魂
灵均沈湘陶令死篱下寒香久无主江边一笑倚清秋烂漫西风几今古
秋夕露坐作
玄天大无匹要亦有穷处不知穷处外旷莽复何寓茫然仰太虚■〈口答〉尔消万虑规规尘网中龌龊焉足谕
登夏时茂澄碧览翠二楼
澄碧高楼三泖东阑干如画倚江空风传鹤语滩声静潮挟龙腥海气通万象尽沉云影底八牕都在月明中抛书便作南昌梦秋水长天一色同
越水吴山指顾中虚檐百尺卧元龙都将宇宙清明气散入江湖礧磈胸天末鸟飞云淡淡海门烟散树重重若为借得湘妃瑟鼓向江南十二峰
寒夜
晚云欲雪寒馍糊微月递明光有无枯桑林头北风急山鬼叫啸林鵶呼此时柴门寂如磬借问夫子何为乎一盏油灯照虚壁梦在洙泗谈黄虞
夜半灯尽作
寒鸡声啾啾隂墙明残雪推牕月当户始闻二鼓歇残编有至味鼋鼎芬在列夜阑烛复尽此意谁共说严风逼两袖揽衾更骚屑
雪中对客
茅屋无风已自寒客来飞雪满遥山相看只合围炉坐欲去谁能放棹还梅萼映空增怅望松枝低槛故阑珊平生陶谷多才隽愁絶佳人一笑间
除夜
更无栢酒共桃符一卷离骚伴竹炉短褐有情怜岁月敝冠无恙笑头颅白波东逝伤心远青鸟西飞入望孤久卧沧江惯愁思不将明日问荣枯
辛丑春夜闻雨
破屋寒多怯夜眠骤闻鸣雨更欣然已拚牕下琴书湿暗喜庭前草木鲜檐澑不齐时点点灯花无谓故娟娟清时美景双惆怅卧听淋浪百虑煎
遣兴
门掩青萝月牕含绿树烟咿吾闲白昼寂寞任长年荒野无穷日沧江不尽天伤春复怀友怅望一凄然
绿重墙头柳红欹谷口桃燕轻翻水捷鹳暖入云高好景宜佳句残尊有浊醪故人沧海上相忆钓金鳌
雨不止
细雨久不止江臯泥渐深出门妨散步隐几独长吟柳重墙头压苔添石面侵烟云方满眼花鸟莫关心
春日将适郊外忽暴风阻行
二月六日天气恶卷地黑风吹倒人却看花柳俱无色忽讶江山不似春高卧野人滋懒散欲飞燕子自逡巡东园有约不如意须待来朝理钓纶
写怀
美酒新丰市轻车洛下城星霜悲聚散寒暑递枯荣彤管三千字青冥十万程辽天来去雁华屋短长檠烟柳风中乱溪云席上横西山朝有气北斗夜无声病得休文瘦贫看季子轻几年嗟敝褐此日笑长缨茅屋依江静林花近眼明芊绵随绿草怅望听流莺画虎将焉用屠龙竟未成扁舟徒漾漾春水故盈盈尚觉乾坤大空余梦寐清一枝原树鹊百丈海天鲸落月愁何奈沧洲岁屡更途穷滋懒钝时屈藉幽贞雅郑难同调枭鸾本异鸣永怀萍泛泛敢谓铁铮铮遇竹时题句逢鸥且问盟茂先如可作雄劔在延平
春日杂兴
东风一梦过南园吴水吴山兴杳然经雨落花还似锦弄风柳絮不成绵林■〈犭员〉夜啸空哀月江鸟晴飞欲傅天处处兰桡移白昼边生终日枕书眠
羣山西北翠如烟三女荒冈草树连瑶井鹤鸣凡几岁碧潭龙去不知年潮平沪渎城头月花落云间洞里天千古废兴如昨日几回牕下掩残编
泛观今古不胜哀又向江边步绿苔曾见楚兵回栢举谁教越女上苏台君臣得失余文史罗绮繁华徧草莱最恨鸱夷五湖去胥涛空涌浙江雷
千雉孤城枕碧流晴天望远自生愁金羁络绎花边马玉雾葱茏柳外楼何处健儿夸仗剑【时中人汪直方开边】几年渔父独垂鈎白鸥飞入苍烟里目断斜阳送去舟
环溪十咏得蓴菜
秋风吹嫩碧溪蓴春韭寒菘别置伦入手细牵青不断盈筐满贮緑仍匀许同玉脍成双美未数金盘馔八珍多渇长卿愁内热谢他清淡养天真
锦衣归钓图
天上归来锦作袍吴江春水泛蒲萄傍人未识扁舟意犹道先生学钓鳌
八月十五夜
月色好如此欲吟谁起予鈎帘望南极散履下前除润气连沧海浮光混太虚旷然心境会端坐念玄初
秋兴和芸轩韵
海峤千峰揷汉齐每因松竹问幽栖江山举目成图画天地从人作品题身隐不妨随鹿豕门闲应得长蒿藜何须绿野功成後始是黄梁梦破时
伏雨阑风日未休越山吴水共悠悠鸾书不返瑶台暮雁阵争回碧树秋敝褐有情依客子断碑无主怨王侯平生宋玉多悲感拟脱青衫趂白鸥
碧海萦回天际还海山青翠束连环铜城北望三干里金斗西横百二关落月有时闻画角夕阳何处倚危阑清江面面芙蓉满安得凌波却暂攀
冬至书怀【是岁九月初连雨腐稼明年壬寅大饥米石至千二百钱】
隂尽阳复回年华递相促明灯坐深夜长叹拊髀肉忆昨童丱初未念寒与燠依依隣舍儿游嬉日相逐九龄事书史稍解知捡束十三文义通孜孜务磨琢维时心尚孩寒暴畧相续逡巡隣弱冠人事有颠踣旧业竟萧条凄然泣松竹系名庠序间晨暮恒碌碌夙心虽未改奈此尘嚣渎翻思少日误闲暇安可复今年值霪雨积潦弥旬朔荒居迫沮洳下牀水没足鱼行仅两月闷絶每思哭侵冬始安居卒岁已无谷匆匆日复日不觉流光速朝来日长至推枕乃惊■〈目咢〉清晨随冠冕州衙拜黄屋於惟万乘尊至德春同育顾兹岁小歉圣心已烦蹙恭闻遣明诏四出洗寃狱人和天乃应生意岂长鞠惟应西江水不及辙中涸归来茅屋底寂寞对僮仆仰看天意愁雨雪交相属侵陵及兰蕙摧压倒松菊海宫东南天一望云弥目傍村八九家悄若住空谷往来迹已断况乃相贺祝物情厌荒落天亦恨幽独闭门日易暮忽已见灯烛所思渺云汉谁与论心曲须臾雨声歇牕隙风簌簌夜久寒转严指直不敢触寒炉拨残灰邈矣拱先躅因思古达士涉世多翻覆譬之百链金历久乃精熟蹇予沙矿姿敢尔恨幽辱顾此年岁长便便止空腹烟云方满眼何时见清旭维东有沧海浩漫侵坤轴其上通星辰其下连河渎吾将驾灵查一访巫咸卜
海棠四首
濯锦江头富贵花何年流落海天涯玉人二八空闺里岁岁因君感物华
屑玉涂坯艶一丛内园开处锦屏幪何人错认杨妃醉泪湿春风忆梦中
日暖风暄人意慵海棠正向此时红谁云花好能消恨花恨於人更不同
香颊潮红軃翠襦绦唇微吐滴臙脂游丝不动日停午斜倚东风若有思
通波塘泛舟沈惟馨王大用钱时歛联句【时歛与谦旧字】
舟出五里塘迢迢去路长水花红近眼烟柳绿成行茅屋依山小汀兰拂棹香时时见渔父击楫下沧浪
梦登连阁甚高敞前绕羣山松影披拂檐下真异境也赋诗八句而记其半漫识于此
高阁凌虚拂紫霄四檐轩敞接连鳌千岩对起龙蛇窟两足亲登凤鸟巢
相先生具庆堂
尧日仁风遍莱庭瑞气重康强惟德召和乐自天锺甲第花迎户高堂雪覆松伯鸾才不衒德耀礼偏恭穆穆金兰契娟娟玉树容紘綖催夜绩杖屦阅春农景入榆林晚甘回蔗境穠鞶缨晨济济笙鼓日雝雝偕老无遗恨传芳有亢宗已全三釡养行遂五花封委曲吴江水微茫泰岱峰题诗遥献寿春色两融融
醉书
车不避太行坂舟不辞灎澦堆男儿生不履穷途一生肝胆何由开君不见东鲁緼袍子君不见南海伏波老二旬九食未为病白头意气日矫矫英雄未遇龙蟠泥他日何缘悔曩时逝将白石砺吾齿饥来快嚼南山芝
巢云为倪举人赋
越山山人迹大奇卜居直与浮云齐诛茅不畏虎争穴拓地远教龙择栖初来尚嫌巾履湿住久更觉青天低飞旌卷斾互明灭松牕石榻同凄迷时时蒸翠落书幌往往空青沾杖藜山人前年不出山丹崖緑壑时攀跻半筇横絶陇头路一犁耕破芝田泥今日山人振衣起飞云万里随东西翻腾百川雨九土变化岂复知端倪云兮能舒复能卷世间万事如蓬转岩崖霄汉各有时男儿那得长偃蹇作歌赠君殊短短功成旧巢莫相远
尝瓜得麻字
旋拔霜刀剖玉瓜清甘入口四筵夸凭君莫问渠家世见说青门又种麻
待月轩为钱塘沈廷璧赋
高轩峨峨临水开虚檐四敞无纎埃主人为此兴不浅要待嫦娥天际来晴空落日清如洗远水微茫翠烟起清簟疎栊半卷帘思入沧溟几千里沧溟迢迢天汉东玉蟾戏水龙王宫清辉只尺不可覩幽情烂熳迷云空有时掀髯琢诗句乌鹊啁啾隔烟树长吟呼起白凤来恨不同飞碧霄去有时凭阑吹洞箫箫声幽咽惊濳蛟倦来梦入水精殿寒光百道飞银瑶香残烛冷催更鼓遐想苍茫极今古牛渚金陵夜夜天风流百世俱尘土感时抚事情依依东望蓬莱意转迷绕阑风露不知冷隔水松篁应惨凄钱塘亦是三江地风景寻常接宵寐抚卷知君信可人不觉神飞渡江澨我歌待月篇月应解我意不用阑干苦凝睇少迟银桥天际起与尔同舞霓裳队
久雨
江上痴云接地低闭门终日看凄迷东园有约无由到想见春泥没马蹄
癸卯立春日寄陆时敏
五载蓝袍触暗尘梅花风起又新春漫怜司马长多病自说莱芜已惯贫经雪松篁犹在眼弄晴禽鸟渐宜人风光此日催诗梦已入芳洲采绿苹
初赴举时赋七律一首留别诸公适时敏以诗来即用其韵
同时济济尽英才况复清朝景运开幸与诸公作先路敢期三策便抡魁秦淮山好天开画扬子江深地走雷应到高秋明月夜思君直上凤凰台
奉饯郡守稷山王侯得凤字
南薰不入虞弦弄两岐每詑渔阳诵岂知三年东海头黍稻连云茧如瓮皇华问俗已知本丹扆思贤每劳梦双旌此去谁能留矫首梧冈听鸣凤
初举不第却回书所历
濳鱼不出槮栖鸟不出林不因风雷便岂识天地之大江湖深天风飒飒吹黄槐江船击鼓凌晨开便为万里客岂复儿女猜云帆悠悠渡三泖已觉从来双眼小瞥然一瞬出淀湖使我尘襟豁如扫将军祠前芳草多隂廊古瓦封苔窠英雄恨杀白衣■〈木虏〉千载此地还来过陈湖北来势尤大气象浑疑在天外波光黯惨迷西东惊雷喷雪吹腥风同舟十人半失色我疑此处藏蛟龙湖西一带风初静呼酒开筵共相庆推蓬又觉眼豁然黄天独墅天相连向来颠沛几不免到此始知应自怜出门只尺已如此况乃天涯千万里何处池塘杨柳青谁家门巷炊烟起依稀渐觉风景佳前头已是姑苏台夫差句践两寂寞倡讴市语喧如雷扬帆迳逐东风便不尽平生游览愿扁舟信宿过望亭锡山如画遥相迎道傍深刻十三字千载不磨贤令名【有石大书无锡县知县永嘉项公爱民父母凡十三字】毗陵郭里舟初住榆叶零零杂风雨綀衾独拥不成眠是夕方知有覊旅丹阳自昔称畏途我实初行兼病躯蹇驴登登不能止缘崖历谷何萦纡日斜憇足句容道尊酒聊将润枯槁当垆可是临卭人茜裳廉纎不动尘人言巫山在平地对面已隔黄姑津风尘浩荡催征马西望金陵去如写片云飞来我已愁顷刻滂沱遍原野道边茅庐大比拳俛首急入如穷猿苍皇已识异乡味帡幪始知大厦恩行行见说宸居近趣马加鞭气重奋此时天公亦开晴氛埃涤尽穹宇清中和桥上初登览目极遥天发深感江山如此不早来几向此生虚■〈土禀〉坎锺山如龙云际来石城双阙中天开固知传闻不虚假神祖规模真壮哉长衢荡荡平於砥井画棋分各条理接栋连甍如灌云去马来轩若流水声华文物竞奢豪公子王孙处处遭佳人总为王幼玉将军不数霍嫖姚东山明月西江水尽日寻游看不已细柳深藏朱雀桥飞花暗满长干里自从失脚下青冥往迹回看如败枰束书羞咏月中桂鼓棹还为江上行长江三面山如壁环拱金陵护宸极古称天堑信非虚自是荒淫足亡国波平风稳帆樯健倏忽金山当我面奇形秀色画莫工信知天巧非人功平生梦想不可到足慰此行樵悴容南徐自古雄豪地到此令人益奇气惜无许浑千首诗洗我胸中不平事舟行半日下丹阳新丰美酒又闻香同行半是同来伴相对不言空感伤搴篷迳指吴门路一片归心乱云雾江山不学苏秦家风景苍苍只如故故园到日天已寒江枫落叶秋斑斑青尊提擕湛緑醑故人为我开欢顔西风落日吹芳菊共挹寒香散幽独困穷拂郁岂徒尔况我霜毫未应秃君不见芙蓉花生江臯秋风未至宁萧条又不见千里驹服塩车霜蹄一蹶气转加丈夫结束自有地肎学儿女空愁嗟风帘日暮展书读炳炳丹青照人目临渊羡鱼知已非呼童静掩林间屋
读庄子有感
落日平林烟雾生西风茅屋短檠明书生已惜三千字狂客犹夸九万程蛮触干戈神独领蜉蝣日月梦濳惊旧游亦有芝兰契冰雪何人与问盟
少年行
驱车上太行前有九折坂回车下平原毕竟无人挽升高望同行去去日已远及今努力尚可追西山白日下来时
甲辰九月五日迎司马兰亭过蔡廷章宿
岸侧野花香拂棹竹间细水暗通船尘中已觉俱成梦幽处真疑别有天红歛江村寒暎日翠浮沙市晚生烟平生不为躭幽兴容易那能到辋川
清霜未降枫先赤紫蠏初尝菊半黄终岁只闻田舍乐一时顿觉市朝忙清晨雁鹜盈前浦落日牛羊满近冈为问东臯有余地便应从此作邻庄
感兴六首
青皇播羣品百鸟和声音秋风一夜起绕屋寒蛩吟四时有代谢何况古与今怀哉刘文苑高卧紫山岑
凤凰长丹穴不识乌与鸢飞飞度中州关山郁芈绵文翰一震耀百喙起纷然崑仑有瑶树玄洲多玉田下有醴泉流上有蔚蓝天谁能复记虑一去三千年
兀兀深夜坐迢迢千古思弃我万镒宝坐此一饭羁前瞻日既远内顾心还悲兰荆不同长緑髪坐成丝彦明古烈士谁哉继余辉
投鼠且忌器爱牛搏其■〈亡上虫下〉事固有大体一怒安可凭所以古圣哲远览穷千龄岂无一决勇而独务含宏斯人不可作彼夫竟凭陵
椿夀期万岁龟龄亦千秋伤哉蜉蝣虫朝生夕不留君子与衆人其道亦相侔计日不计年吾生将安投
不寐起中夜鈎帘坐前楹傍见松桂影仰看江月生银河正无翳万里亘天横晶光动左右四闼晃虚明中怀正如此安得谢尘缨
悦清为卢永清赋
岂无离羣意翛然野鹤姿好山时拄颊幽涧或忘饥心赏丹青会神融翰墨知年来渐成癖无计得中医
永清故家子忠实廉谨室无儋石而百金之托人不疑之善装缥嗜文字得人一诗不啻拱璧人以是乐予之弘治乙丑岁卒且卒予使人视之属以悦清诗文置棺中余无他言其好尚可知已
古松
年来耆旧多零落如此长松见亦稀劲直不随冰雪困馨香宜得凤鸾依流脂化魄皆堪斸坠子成林又合围好在主人封殖厚清游留待子房归
玉扇坠歌【有序】
古者中国男女通用团扇团扇之制不便於怀藏故以组贯物于其柄遇执事则以为重而悬之带间谓之扇坠好事者或刻玉石为人物虫鱼之形而因以为玩及摺扇行此制遂废虽时或流落人间而用之者鲜矣予尝谓天下之变相寻於无穷而大率每变日趋於巧此亦其一也怡柑陆先生尝畜一墨玉双鱼扇坠系之摺扇出以索题当弁髦废弃之余而独加赏爱其诸有所感乎因为作短歌以贻之于以见一物之废兴可以占世道之变而世之不谐于俗者又自别有赏音也
天星夜坠乌玉渠灵光化作双鲤鱼目光夹日揺明珠崐冈八月秋气孤万夫入水羣龙逋玄鬐一跃升天衢金索贯颐来献俘清风先生坐冰壶掀髯一笑留坐隅被以组绶恩礼殊金闺窈窕连黄枢尔我相倚出入俱自从倭风入中区飘然弃予瓦砾如时移世变日下趋何意更逢君子徒亦知所好非所须意气相感终不渝河东昔感中廐驹我歌双鱼双涕濡古人中人今岂无时哉不遇索莫俛首栖寒庐
题梅花仙子图盛子昭画【旧藏陆怡柑所正德庚午归予家】
烟林乌啼天未霜落月漏云金镜光美人独宿九华殿天风吹动金琅璫瑶阶露重侵罗袜冻合梅梢不成雪翩然飞下西湖头独傍寒香倚愁絶寒香郁郁愁冲冲冰魂荡漾迷西东星眸欲流滴秋水霓裳不动萦天风天风飒飒鸣璚玖欲去踟蹰更回首武塘仙人五彩毫偷眼方朔窥金桃凌晨写出一时景清寒入面风萧骚苍苔粼粼白石净空青暗滴隂崖冷石畔丛篁低拂云云外疎桐落金井翠禽一声河汉横辽天回首思冥冥云楼雾阁渺何许冷蕊疎枝空翠屏美人只今游太清武塘遗迹亦晨星怅望龙城梦中路寒绡惨淡来精灵
满江红【乙巳元宵】
云月澄鲜重城夜启满目繁华正江南春早红灯初试帘影千门揺粉黛香尘十里随罗绮论今宵何止刻千金堪游戏　欢未巳愁还继暗想今年遥怜往岁四时相代如流水上林春色三千里望鳌山凤辇是何年心揺曳
东江家藏集卷二

[book_title]卷三【初集三】
●钦定四库全书
东江家藏集卷三【初集三】
（明）顾清 撰
山中稿
○诗五十七首
送高进之入上海学【丙午秋】
企也来时犹稚年双髫初合未胜冠三冬自解攻文史五色今看振羽翰人欲别时情自恶学粗通处事方难重来定有惊人句不作寻常子弟看
与曹宗魏高进之酌别【戊申春】
小石桥西旧草堂故人停驾速壶觞相从未觉当时乐已别方知此会良泼眼生红榴万点染衣浓绿柳千行旧时游处今为客怪得尊前语话长
戊申春雨书寓所壁
去年秋旱深忧稼今岁春霖复损苗圣主不应天有谴清时寜许物为妖浸淫便恐鱼生釡漂泊谁将蚁渡桥江上舍前泥一尺掩书终夕听飘萧
题张性夫小景四絶句
寂寂空山里春和草自芳隔溪人不见髣髴唤刘郎
水木隂森处茅堂四五间主人容直造擕手看青山
秋气着林麓萧条门户闲儿童拾松子日暮不知还
积雪断山路柴扉昼不开明朝稍晴霁先看屋东梅
种桂花
桂花分种出蟾宫柯叶虽异根荄同移来植向万仭峰天高地濶风露浓柯如碧琅玕织网罥出波涛寒叶如蓝田玉金刀刻成光煜煜吴刚有斧不敢侵买臣睥睨停讴吟月来清影亦萧瑟雨後绿叶常隂森我昔游广寒面受嫦娥诀世间兰麝竟纷纷天香自与凡花别便须和本移不必凌风折眼明见此秋风前已觉身在青云边还将两袖黄金粟散作奇香徧九天
纪蝉
青林的皪珠月明有蜩夜栖安不惊吸风饮露高且清忽焉有物来相仍扼吭拊背施五兵失声长号死复生命已絶兮犹力争我方抚卷临前楹闻之恻然起再行修翎广颡金簧声须臾已复不得矜弱肉强食神所憎六王已毕秦亦倾临危欲援力不能岂独此蜩伤我情
题宋起周扇【今改字天民】
马头花雾扑春衣马尾青山步步随归去奚童莫催促先生得意正吟诗
阮庄为张信夫题
张郎别墅阮郎琴千载风流此会心认得湖山佳絶处緑杨窣地草堂深
过吴应文墓【君丁丑生辛丑擢第知枣强县年二十九卒】
弱龄随伴走红尘青眼相看独有君俯仰十年嗟逝水凄凉今日拜孤坟英雄有恨文章在忠信无凭夭寿分下马不堪重上马夕阳回首乱浮云
己酉西行
出门别亲友长揖官道傍送者或低回行者何慨慷功名来趣人安得恋旧乡千金装湛卢万斛驾艅艎扬帆出三泖凌空度天潢挥刃斩蛟鼍回首招凤凰浮云东南来矫若游龙翔前飞若先驱遥遥西北行西北帝王居楼阙天中央年华际太平贤俊争趋跄一行策奇勲六辔驰康庄致君尧舜上载歌卿云章夙志自耿耿况当膂力刚雨过碧天净月明仙桂香豪饮尽百瓠长歌激清商去去君莫疑船头起虹光
梅竹月横幅
罗浮仙子跨青鸾午夜凌风觐广寒十二楼中都不寐大家齐凭玉阑看
题扇面二絶句
緑树荫重滩平畴绕故山一犁春雨足万事不相关
敲火然青竹磨刀割素鳞江湖真乐事输与洞庭人
泗泾晓发【时同李天瑞迎提学王先生】
梦醒沧江月上初依稀听得唱吴歈推篷欲认停舟处已过前村十里余
泊七宝镇
春来三月未登山此夜偏舟暂当闲怪底劔光藏不得舟人齐指斗牛间
庚戌初度
三十年前此日中满堂犀玉动春风桑弧有事羞长劔花甲无情恨转篷白日啸歌天地老青衫拜舞岁时同云山向晚催诗句目断天涯没去鸿
春日杂书
双翼锦?褷花间任尔栖春来自多雨日暮不烦啼
日日花枝上新声变转娇何如逐鸣凤天上协箫韶
清晨戒童子竹户不须开昨夜东风恶苍苔有落梅
庭树谁教种无端恼客情昨宵牕外雨一半是渠声
无事盆池畔吹萍看藕秧金鱼前岁放长得许来长
种花种长春君子有深意愿得堂上人红顔亦如是
凡花皆可爱萱草更忘忧未必真能尔聊将慰远游
王相之画石蝴蝶
处士梦中幽意美人衣上春风日午小轩人静阑干伫立从容
乐归为张椿庭赋【东海先生伯兄】
东皇运玄化百物竞华滋金商一司令黄叶满庭墀大块陶我形有合须有离古来贤达人此事那能违桓子治石椁三年费鑴追牛山感夕阳哀伤涕沾衣拳拳惜余日欲作无穷规竟同草木腐千秋有余悲贤哉椿庭翁洞烛今古非自言八十载不蹈危险机修身慎吾行大化从迁移幸此手足完庶不慙恩私生乎颓然顺死当浩然归陶濳拟挽歌生与亲旧辞司空游圹中酣饮仍赋诗二子信可人吾今其庶几酌酒自为奠告终自为词琅琅数百言药石兼蓍龟春风动歌吹宾从相追随山丘及华屋一视了不疑旷然世外游岂为形迹羇人生有此身所贵能不亏全归见其亲此乐知者稀尚怀子舆氏易箦开衾时往者信自贤来日方未涯愿翁劭厥德优游过期颐
寄张拱辰
纳纳乾坤一草庐年来踪迹半樵渔龙纹渐澁牀头劔鸿宝虚传枕内书霜後菊花香未减月中杨柳叶全疎飞书欲共天公语矫首青鸾隔太虚
秋雨三首
江头雨深泥没膝闭门十日气欲塞黄茅断岸景色异正昼狐狸啸丛棘骑牛小儿夸惯熟疾走鸣鞭叩牛角幽人拄颊楼上坐欲拔青蛇抉云破
男儿不学资身策有家不居远为客年过三十尚尘土屡揖庸儿愧腰膝堂堂白日闲里过可怜少年难再得呜呼此道亦未丧且复临风默惆怅
日暮北风卷地来柴扉无人惊自开黄沙飘扬击人面起看天色如煤炲此时高堂坐白首弱妻供具正奔走主人酌酒殷勤劝不知客心随风乱
题柳文裔扇
峥嵘碧琅玕上有栖凤枝凤凰飞不还山鸟空愁思春风开野棠绿叶含华滋岂无好声音缄口芳菲时谅无同心人欲语先成悲佳人惜芳年壮夫怀远期宁能闒两翅扑簌蒿下肥
庚戌岁暮在子南馆梦二人传呼入大门数折而东予问此何处曰内阁也方思所以应对者忽闻百舌鸣而寤以诗记
贾董才名愧不胜臯夔事业我何情春风一刻邯郸路欹枕牕前百舌声【癸丑选庶吉士从左掖门趋内阁宛然梦中境也】
辛亥感兴六首
六籍无孔孟诸子竞为书班马雄两汉韩柳後驰驱斯文虽未丧元气久已殊云胡後来者每变日下趋靡然事华藻琐甚雕虫鱼杳眇乱人耳黄锺委路衢时无欧阳子谁为扫其芜
秦皇肆吞噬王白亦雄哉汉祖仗黄钺韩彭後先来仁暴虽异趋戡定各奇才悠悠千载下文胜武畧颓貔貅百万辈孰是长城材虎卧不脱爪天行不废雷干羽格有苗兹运久未囘
大运日颓下皇风返无期区区二三子乘时各扬眉声名动京阙举世钦所为吾观古人作举措不如兹悠悠叹升沉我独伤此时
汉王仗三尺陆贾陈诗书齐客工弹瑟其王乃好竽为业非不精凿枘将焉如入水须操舟陆行须驾车君看屠龙手终年不食鱼
仲淹归乡闾荣光照江东散帛分族人府藏一时空明年买义庄倾槖无吝容向来西山下平田正春农老穉各欣欣乡里自成风仰止慕芳躅咄嗟吾道穷
急湍无漫波高冈多烈风君子抱奇节安能与时同譬彼松栢姿岂杂萧艾丛水浊不汚月道丧身乃穷谁云唐虞远大运不再逢
梦入大第若官府有冠帔如命妇者肃容出果实为礼皆大如瓜将别赠以砚其言意之委曲不能详也记之以诗
海霞流光五色烂瑶花风吹香不断曲廊转入迷近远朱帘素壁光凌乱青衣传言凤凰啭云鬟十二梳未徧金龙水寒粟生钏银屏窈窕深不见朱扉哑然开半扇屋梁初日晃如练当轩揖我使我先神清度远不敢眄遗我五花文玉砚雕盘异果珠琲粲入手光辉不能辨鸣鞘一声来天上回身踏破梅花帐
题吴子南梅花扇
一枝清絶傍瑶池消息须从雪里闚待得玲珑开满树狂蜂浪蝶已能知
筠屋为徐大章季父廷美赋
徐君爱竹如爱玉种竹成林密如束林间结屋三四楹自说此生心事足阑干一径曲复曲落翠飞青暗人目我疑月明深夜中定有青鸾屋头宿青鸾飞去久不还满林翠羽秋阑珊时时一羽落书幌清气逼人毛骨寒前年识徐君倾盖即知已坐我筠屋中焚香拂素几弹琴瀹茗终日留知我爱君清莫比云萍一散雨经秋春风想见林塘幽晴牕展卷对图画使我东望心悠悠山林诗酒自真味江湖风波多隐忧洛阳红紫易消歇冰雪此君宜共游呼王猷招蒋诩便合屋中连日住明年骑鹤上扬州碧云回首知何处
花见羞後唐明宗淑妃王氏也予读五代史感其濒死为子乞命数语故为赋之
花见羞问汝何时生不得见尔面徒闻夸尔名尔名至今犹在人尔貌当时知絶伦花见羞双蛾绿出侯门入金屋君王本代来不识中州曲风尘一朝起零落随马足随马足事已非果然摧眉伏沙泥游魂茫茫遶青塚罗衣血染何当归花见羞入黄泉生时花应妬死後花反怜花谢枝头子还结妾死心事谁当传君王墓草埋寒烟春风麦饭洒谁边花见羞恨千年
赋得碧甃寒根夀胡友松
曲廊隂隂清昼闲砌台乱匝苔花斑苍龙何年蜕寒骨化为古松根屈蟠百折不能去回戈折戟相撑住突然奋起石为裂散作孙枝不知数坚刚不容蝼蚁穴正直默有神灵护主人自是华阳仙双瞳碧色耳垂肩平生丘壑有深癖爱此松根时醉眠薰风四月日正长松隂满庭天气凉我来夀君劝君酒摩挲铁石龙鳞香松兮岁久根益深流膏渗乳日侵浔更千年後重相寻为君斸取根下苓采花酿酒共君斟飘然轻举紫山岑
友松讳澄方面疎髯龎然福厚人也予与其子以祥游故往夀之同会者王鹤坡良佐戚龙渊舜和姚经宪平夫侯司训公积严润庵以德予与以德连婣自此日始俯仰三十有三年矣追思往迹为之怅然甲申端午日记
夜泊凤凰山闻鸟啼有感
吴蚕三眠欲上山吴禽夜啼吻欲乾啼言摘山须看火天欲明时啼更苦伤弓伤虎人物同此鸟前身是蚕女青楼美人红锦帷歌舞归来月已低银釭斜明照春睡问着摘山浑不知
节庵
君不见徂徕松四时不改叶又不见淇园竹青青傲霜雪借问二子何能然信是平生有奇节男儿意气干云霓草庐抱膝龙蟠泥庙廊不改岩穴操事在他时人未知
同以祥赴试过张性夫宿
水底鸡鸣事有无琉璃千顷浸浮图眼中便觉尘嚻尽他日何烦去五湖
落日放舟三泖西红霞碧浪树参差辋川风景还堪画唤取王维共赋诗
梦破沧洲明月低水村依约有鸣鸡江神借我天风便墙柳枝枝尽向西
枫桥望虎丘
阖闾葬後三千岁霸气销沈虎亦亡留得当时旧园寝重重楼阁祀空王
为阮大经题画二首
万里龙沙隔五湖朔风吹雪点黄芦题诗为问沙头鴈来日天骄欵塞无
单于羊马汉臣衣泪洒西风日暮时千岁子卿终不死白头知为李陵悲
试後待榜题桂花期顾时亨次舜和韵
花发年年自有时往年空恨得花迟长安归路天香满唤起黄筌写折枝
忆从年少看花谱数到红梅已厌迟入手天香笑今日秋风己过第三枝
为任芸轩题画兼以识别
先生家住南村头草堂占絶林塘幽隂森竹树交户牖屏居终岁忘春秋家藏旧书三万轴子孙百世犹堪读渔乡松乡及薇庵後先声价遥相属先生读书不为名春秋四十犹闲身弹琴赋诗足真趣壶矢终日留佳宾晴牕时临硬黄帖铁画银鈎照箱箧广平老宋何足夸高意直与锺王接新编古制收不遗珊瑚宝树琅玕枝人言一字不充饱先生把玩恒忘饥鲰生忝是龙门客十载过从如一日天风吹人不得留只尺遂成千里隔离筵示我古画图画景彷佛南村居青山九点遥相暎浅水平桥接芳迳桥上人来知为谁安丘横云远莫定山林朝市不可偕临图使我心悠哉便须立效报天子还此同歌归去来
芸轩名志字孝忠能书好文安丘袁澄夫湘横云顾东曙曦皆芸轩诗会中友也
河间道中遇雪次何汝诚韵
冒雪登车倚酒酣日高犹自怯风严不须更问春消息已有天花压帽檐
是日五鼔行天明雪满头■〈髟上蒙下〉松如瑶花俞君世美董君世良相视大笑因赋此壬戌汝诚下第卒丙寅世美授临江推官卒独世良以丙辰登第今为大理丞同车四人十余年间半入鬼録人生岂足恃哉己巳三月二日东昌舟中识
东江家藏集卷三

[book_title]卷四【初集四】
●钦定四库全书
东江家藏集卷四【初集四】
（明）顾清 撰
山中稿
○序八首
赠医士陈世文序【丙申岁作】
昔范文正公布衣时尝祷於神祠曰他日得为宰相乎不许曰然则为良医乎又不许退而叹志之不就或问之曰大丈夫怀济人利物之心而能及小大生民者惟相为然其在下而欲及小大生民舍夫良医则莫之能也良医良相之喻自古有之然未有视之为一者至范公不得於相始真欲藉之以行其志观其所谓上以疗君亲之疾下以救贫民之厄中以保身长生与夫善救不弃之言将使天下国家无一物不得其所者而天地生生之德亦赖以全为医如此亦何歉于相哉吾乡自昔号多名医然类自高贵有迎之者必卑礼厚币始得往既至设供帐如待神明穷乡窭人有未易蒙其惠者近世金华陈世文始传其父业来游于兹淳厚朴实急于济人有叩门者无贫富贵贱君辄往往而言必中其肎綮曰此某疾传某经见某证以某药疗之则良已既而果然则长揖去从其人酬之口未尝言钱历数十人无失者衆翕然称之今年冬里人徐氏妇得危疾试诸医不效走迎君时病不知人三日矣君至出附子和大剂投之衆以为不可弗听卒投之出沬数升病如失於是衆益称君之能而陈世文之医名遂大着于吾松矣徐氏德君不已乞一言以彰之夫君之闻召而不辞急于济人仁也已人之疾而口不言钱义也视疾必先言其故已定而衆莫能移是又其明且断也以远方後进立吾松诸世医之间无时俗高贵之习而活人之功乃不後之是其人诚有足尚者夫古之丈夫不遇而在下如君者衆矣然多枯槁山林泽不及物范公已遇矣而不至於相是皆有可恨也於是焉上不干朝着之荣下不为山林之槁志屈而用伸身不遇而泽及於物如世文者岂非君子之所与哉予未能有为於时而又不得陈君之术盖於是而深有感焉遂书以赠之且以告乡之人知医之良者果无慕於相也
古松诗序
右古松诗一卷古松曹先生示余友山张先生为之图宪副姚江邵先生为之记古松俾叙其後不得辞初先生远祖利用显於宋景德明道间两使北庭功在天下其後世自汴南迁於松始家锦溪之上疏其房为十八植松於庭如其房之数更宋历元以迄於今而亡其六其存者皆乔柯老干苍髯翠髪掀舞於云表由淞抵上洋百里之间人指以识先生家谓之古松曹氏云先生追惟先世积累之勤思不忘以示後人乃以古松自号徵诗於大夫士之能言者岁月滋久遂累轴焉其为言皆渊然其光苍然其色若商鼎周彛瓌异奇崛称其所谓古松者至於引物连类规讽去取又皆有风人之意焉余之所独感於是者以数百年来世族之富当其盛时列第通都之道接席金张之室园囿台池极一时之胜者何可胜数曾不再传而鞠为茂草向之煇霍炫燿於人人者反为嗟咨叹恨之端而曹氏自魏公来二十有余世矣不惟其谱牒门阀之不坠至观视於庭除之间者犹不改焉而且以自表焉图画焉歌咏而传其美焉何曹氏之积之厚而继之者善邪传曰公侯之子孙必复其始夫为祖宗者积於前而子孙者善继於其後则其复犹反手也则所谓古松者安知不为王氏之三槐而魏公之业不再振于今也余也志於古者也古之人不可见犹庶几有物之古者焉而况於名公钜族之余使人悠然而深思者其容以无言耶若其昂霄耸壑之姿厉雪凌冰之操龙腾虎拏翻空翳日之奇凡松之所以为古者仆他日相从尚能为先生赋之
送高进之入学序
癸卯秋余见黜於有司归而上洋高生企奉其父命来从余游视其貌温如也听其言讷如也已而察其行如其貌与言扣其所读书若独茧抽丝纚纚而不乱余知其可与共学者自是日相得尽其愚以告之而生亦以余望之厚也早夜鑚砺不半岁而能文章下笔翩翩多可喜者丙午秋余复黜於有司越明年而生角艺於宪台遂补其邑庠弟子员首尾三年余再黜而生凡再进其时与事之相值若有数焉苟然与又安知余非待生而偕进者邪生之当往入县庠也以去余远徘徊不欲行余慰而遣之曰凡天下之庠序皆学也凡天下之士心志同而闻道先者皆师友也古者男子生桑弧蓬矢以射于四方孟子曰夫苟好善则四海之内皆将轻千里而来告之以善夫以生之才且将翺翔于九州以友天下之善士况父母之邦百里而近乎上洋号素多奇士负材能仗气节以驰骋於当世者前後相望生於余之愚且不难於屈体焉而况於其贤者乎以好善之诚行四方之志虽不识子犹将有以益子而况其同志乎子行矣子无局局於此矣博学而笃志切问而近思以规矩律身以周敏干事以平实为文章而又严敬以事上谦恭以待人不没没於庸流以成父兄之志此吾之望於子者也子行矣子无局局於此矣於是其尝与游者闻之相与崇酒载肉赋诗以送録余言以冠其端
送金勉之入学序
金生诫既入於頖宫服其服来谒余玄巾蓝袍济济如也余望而喜焉且惧焉乃迎而谓之曰子知子之服是服也有道乎其冠巍後而俯前其为色也玄其衣规上而矩下其为色也绀以蓝冠之巍其後也似立志志欲其高也其俯前也似处己巳欲其恭也其为色也玄玄者天之正色也衣之规其上也类乎知知之圆以御物也其下之矩也类乎行行之方以律身也其为色也绀以蓝蓝者青之所由出学不可止之义也我国家养士之厚也定厥章服远稽诸古始近参以时宜斟酌损益至慎且当吏自一命而上虽物采异数而厥制惟均独是服也非谈诗书履仁义而游于庠序者不得服焉噫亦重矣士之生斯世而得服是服也亦荣矣吾将欲子因服而思义处荣而思辱鸡鸣而起缨吾冠曰吾苟无辱是冠与揽吾衣曰吾苟无辱是衣与吾之志无卑吾之气无傲与知果能御物行果能律身与心无愧于天而学果能不息与其取法必於圣贤其自处必自卑下其为学必自强不息其制行必方其待物必和其心术必无愧於天理也夫若是其庶几哉以吾子年青而质美貌静而志专其服此谁不宜者然吾弱冠而忝之至于今犹赧赧也故因子之来而发以语子盖以己之不足思与子交相朂以图厥终不识子之能助我否也生起避席曰敢不敬蚤夜以终斯言於是余嘱笔而书之以为赠
送任南村北游序
尝读太史公自叙观其南游江淮上会稽探禹穴窥九嶷浮于沅湘北涉汶泗讲业齐鲁之都以历于彭城过梁楚而後归其足迹殆半於天下方是时太史公年二十余迹其所履历其所感於胸中多矣故其发为文章豪宕不羣若天马行空人望而不可及虽其才气有过人者而江山之助亦不可诬大丈夫及壮而游诚有志者所欣慕也然而羊肠鸟道羸马尘衫驰驱鞅掌闲望帝城如登天叫阊阖而无由目断飞鸿心惮落日长风不来龙剑晦澁旁徨踯躅临岐路而太息锋锷以之消真精为之泐当其时壮如伏波不能无感於少游之语矣南村任孝孚以伯兄宦游于莒而母夫人念之乃促装治舟出湖门絶大江泝淮而上水陆二千里往省之莒当海岱间春秋时为已姓之国齐桓公之所周旋田安平乐望诸之所驰骋之地南村此行山川之胜足以壮心目解后之遇足以浃天伦其有太史公汗漫之奇而无伏波浪泊飞鸢之感乎清於南村姻属也而所为往省又清之幼学焉者也昔秦康公送其舅而念母为之赋渭阳清送南村其能已於言邪呜呼合乎离乎岂非天乎义理之无垠世途之多岐伥伥乎孰知其无归乎风雨对牀话桑麻无恙外为我谢先生泰山之云未尝不依依吾目也
送柳文裔入馆序
先师友兰张先生豪迈孤特以能诗文名於时四十年既殁其徒数十人随所得咸克自树柳君文裔其最也文裔於先生为子壻少有隽才部使者某来淞独称赏焉由是名动一时以早孤遂弃举子业读书耕田养祖母以孝闻为诗文得妇翁家法恬静不伐荐绅先生皆器之漕溪杨起东佳士也知君尤深延置西塾以范其子弟卜日将来迎君内弟汝申谓清不可无一言以别清谓士之立身天地间其终身大节有二出与处而已出则居庙堂佐天子施泽当世树功名於无穷不遇于时则将守先王之道以待後学其身之遇不遇虽殊而所以及人一也自三代衰礼义废党庠遂序之制漫乎无存膏梁纨绮之徒溺於习而不知返而世之曲儒自句读占毕之下无闻焉故往往有俊异之质生其间而而不得成者丈夫而不遇於时则是乃非其责邪文裔此行其所主既甚贤其子弟又多秀敏文裔之学又足以成就之一蜗角之荣不足为贤者道而善人之多仆将预为当世贺也漕溪去大海不数里天晴气清匹马登高会稽云门木禾鹅鼻诸峰历历可指而所谓瀛洲方丈之属亦灭没於烟波杳霭间文裔读书之暇其试往观乎洗尘嚣於市城开浩荡之心胸吾见文之益奇也览山川以大其文淑後进以广其学则是行也无不见其可美也汝申欣然首为诗四韵亲知复有继者既成推清言以为序
瑞莲图序
凡草木鸟兽之异於常者人指以为瑞亦或以为妖雉升鼎而雊木茁庭而拱此其异而妖者也蓂荚之生阶萐蒲之生厨凤之仪兽之舞此其异而瑞者也均一异而妖与瑞分焉何哉天与人之交感时与事之相参亦各视其类而已矣故感与应符则虽粪壤之所蒸朽枿之所出皆足以昭灵贶而显嘉祥而况其泠然清婉然淑皎然而不渍者哉江南之地多陂泽蒲荷菱芡之植动数十里皆有资於民而荷於其间尤可爱当夏秋之交长洲复渚之间红葩绿叶高下相暎舟行其间真不知瀛洲蓬岛为何处然以其种之多而见之习也则亦视之为长物而不以为奇独所谓鸳鸯者乃为好事者所赏拔置之轩楹池槛中以为幽闲之玩盖以其连茎异莩蔕萼相倚俪而不眤判而不殊有若鸳鸯之挚而有别焉友人陆时敏家多植之每花时予未尝不留连竟日也今年夏忽一茎出三花书来请观予始闻而疑之及往则果然夫莲於水花为极清濓溪所拟以为君子者今以其多而易之而取夫鸳鸯则既奇矣而所谓鸳鸯者又益之而为三焉吾不知造物者之不惜其奇如是而好事者闻之又何如其赏之也虽然吾闻广陵芍药有金带围其花不恒出出则其地有入相者焉莲之三花亦不恒出出必有所为也予少与时敏游咸致力於文章莲之植予旧游之地也翰墨之余馨藻绘之余饰物固当有得之者而吾二人又新比於有司方厉锐整坚期大举於来岁莲其预为吾二人捷告也所谓天与人时与事适相会焉岂若商庭之桑榖为沴气之所锺而亦岂献芳妍耀华泽以取媚于流俗者比哉是宜崇以嘉号荐以芳词发扬川后之灵丕显上玄之贶以庶几乎广陵之遗尘贻美谈於乡国也或曰莲之花凡三出子二人当其二置其一将安归曰物以异为祥一者常也二其异三尤异也吾二人取其异者耳其一固他莲之所有也抑天地之藏不可以尽取尽则将为造物者尤焉今释一以示不专亦岂非君子之意哉衆曰然於是予酌酒酹之更其名曰文瑞而首为长句歌以纪之诸公又相属为诗以和之丁未七月初一日序
曲水草堂诗序
东吴泽国也以水为胜自天目发源历杭嘉而东五百里间回环曲折若龙蟠地中者不知其几至淞南而播为二其一北流散行九峰间合通波以入于吴淞其一东流是为黄龙之浦气势宏伟实维松之巨川两川分流夹羣城而东以趋上洋而皆入于海其间回环曲折若龙蟠地中者又不知其几盖东吴之秀实在於是而黄浦之一支南入於司马庄者其曲折尤多人呼其地为曲水村又东吴之秀所会也曲水之南有儒而医者曰姚君以仁结茅水上教子孙读书其中澹焉若将终身者暇日幅巾杖藜纵步水曲问桑麻说耕稼兴至则微吟而还或遇渔童樵子与之相应和君闻而欣然亦无忤也西园王一鹏因作草堂图以写之南安太守张先生为记而歌之南溪俞允宁和之他作者亦数十家曲水之名遂隐然若晋之兰亭唐之盘谷矣君之子植复以末简授余余吴人也吴之水畧知津焉固尝出济川泛重湖北过垂虹桥访天随故居东上观澜亭以临沧海望蓬莱方丈而想安期羡门子之高风独未尝登君之堂以穷所谓曲水之胜者读南安之文览西园之画南溪诸君子之歌诗恍若神游其间不自知其兀然牖下矣昔苏子美作沧浪亭欧公未至而遥为之诗况曲水近在吾乡而其着闻又若是者乎虽词藻蹇拙不足以追前辈之风烈然而草堂之灵可使之至我而寂寞邪於是托词渔者而歌以复之且叙其所以见山水之胜因人而益名者如此直夫文辩而确喜名节而尤急於利人行且驾长舟泛巨川以博济於天下棹歌之声又不止於东吴而已并识以待之其歌曰
黄河万里出崑仑络地经天赴海门欲知百折东趋势请看江南曲水村
曲水村中景冣幽也宜杖屦也宜舟白沙翠竹湾湾路杨柳芙蓉岁岁秋
水势回回岸势斜水边随处有人家渔郎放棹沿村去一路东风吹柳花
溪雨迎潮溪水浑鲈鱼出水色如银赤鳞不顾竿头饵出没波涛自有神
棹歌声起钓船回野鸭鸳鸯四散飞只有沙鸥往来惯中流侧目看人归
东湾沙积岸生觜西湾水囓岸成■〈土幻〉长歌一曲无人听百曲溪头月又高
水面无云月出早水面云生月出迟云生云散元无定潮落潮来自有期
骊山葬龙银作海华清洗儿玉作池玉池银海黄沙满江上渔郎夜夜归
紫蠏行沙菊有霜红莲登岸白莲香何人谩说桃源好便有桃源是异乡
司马庄前碧玉桥黄龙浦上画兰桡弱流此去知非远借我长竿钓巨鳌
○记四首
菊隐轩记
物之清贞而可爱者有三松也竹也梅也所谓岁寒三友者其次则惟水仙与菊焉菊之为物禀金行之秀气孕土德之精英不春而妍不秋而稿淩风霜傲桃李追三友而为羣自昔骚人逸士多嗜爱之比德於斯焉岁丙申余徙家清水之滨有屋数楹背林面流去市廛不百武而幽深朴野称为读书之居於其前得隙地焉皆荒秽不治明年春得佳菊数本乃翦菑翳去瓦砾手亲莳之未盛也又明年复得四本间错植之滋壅培焉及秋黄蕤紫艶掩暎庭阶幽香远芬薰龙衣履朝翫暮抚不知金仙女真之在左右也於是作诗赏之题其屋之中楹曰菊隐而自为之记夫人之生终身大节出与处而已在已有可行之道一旦得志於时则出居庙堂佐天子施泽当世树功名於无穷不遇於时则退处田野守丘壠奉宗祧徜徉於诗书礼乐花竹泉石之间以修吾身养吾性以无辱於所生二端之外其亦无他道也余年少出处诚未卜然自知驽钝矧方今才俊满天下岂乏余一人哉则其居是轩而效昔人之隐也固宜若夫霜高露肃之晨月白风清之夜手执离骚一卷鈎帘相对长唫永歌而回思妄念一毫不敢萌於其中则比德之云虽未能企及古人而亦庶几无辱於此君矣
绿隂处士墓记
物之生於两间惟人为至灵惟木为至夀木之生也由萌蘖以至拱把以至合抱极其大而至於百围不知历十百岁而後成故世之言故家者必於乔木焉观之鹤城之南瑁湖之东有高原焉相传为晋陆氏外宅有侯氏者世居於此亦不知其几十百年矣地有皁角一株下拥孤根上扶三干枝扰云汉声挟风雨处其下正昼日光不漏自远而望之欝然如数百间屋父老言国初时已荫地数亩不知为何时所植盖宋元物也永乐中徵天下材木造战车此木几随而斤斧焉硕果不食以迄于今又几百年矣呜呼其兹所谓乔木也哉侯氏之先有讳芬者朴茂淳实雅乐山水尤酷爱此树时憇息其下欣然若有所得因自号绿隂处士及卒其子谦从其平生之所好也乃即其地营宅兆焉既葬题之曰绿隂处士墓後若干年处士之孙有曰仲孚者加封殖焉予闻而往观之曰美哉凡天下之囿于有者皆不能无所恃而自立是故物虽清非附于人弗显人虽胜非附于道德功业弗传虽或传弗远木之为物在在有之深山大谷之中瑶台玉池之侧曲房幽馆荒林古道之滨触目可爱然其间近于人者或伤于剪剔之勤远于人者或困于樵苏之厄至於陵迁谷徙风雷兵燹之变又不在是焉未有若此木者托根于庭除只尺之间而又得处士以为之主似近实远不夭不挫使行者数十里外望而知为处士之墓木也独惜夫处士者抱藴弗泄吾生晩又不得以知其行事之详无以振幽光而传之不朽为可恨耳虽然一廛之居立锥之土遇不肖之子孙且不能保岁荒年饥漂泊流离死不克葬者又十常八九而侯氏自上世来绵绵延延不震以坠与此木相为无穷此亦不可谓无所自者处士生既得优游于此以享大平之福死又得相从以克遂其平生之愿九泉之下不亦其快然也哉然则非此木不能称处士之胜非处士不能成此木之清为侯氏之子孙者尚世宝之勿翦勿伐使循其本则思吾祖宗之创立不为易擥其枝则思吾宗族之蕃衍同一源充此意也自今以往虽千载如一日可也岂直为门户之观而已哉既与之记又为之诗曰青皇降精产嘉木兮亭亭如轮端靡曲兮上摩层霄撼坤轴兮有美一人爱之酷兮佳城蔚然荫其足兮沧溟可田陵可谷兮於千万年峙双玉兮吁嗟後昆保斯隂之常绿兮
锦溪茅屋记
出郡城而东舟行十余里有水蜿蟺屈折北流者其名曰蟠龙塘塘折而东流遂为回翔容与之势以趋上洋将东北归于海别派入古村南出龙华以入于黄浦者其佳名曰锦溪溪之上屋数十楹葺之以茅古松曹先生家焉曰锦溪茅屋锦溪自宋枢密魏公利用十二世孙石岩翁始居於此五传至简伯者始以古村自号於先生为五世祖而其弟宝古生明仲皆读书尚文当元之季名胜之士避地东吴若铁崖杨先生艾衲钱先生光弼张先生皆折行辈与之交文物之华诗书之泽至于今可考锦溪之名用是益彰屋则先生之所手辟以为燕闲之所因溪之旧而名之者也先生去古村既不远博雅好古称其後人其为此屋也节梲不施楹栋不饰修篁美木暎带左右先生居其中自督僮奴课耕植外未尝一日去焉客有问锦溪之义者先生曰吾溪所谓锦者与他异西蜀之锦城因其物而名之者也钱塘之锦树因其人而名之者也皆有待而然若吾之锦则吾溪之自有也夫日月星辰丽于上天之锦也山川草木灿于下地之锦也今夫溪之中烟云之辉暎风水之相遭渚之花汀之草鳬鷖鴈鹭之翔集烟罾雾罟之低昂夹岸之丹枫流波之素月夫孰非锦乎是锦之在天地间盖无处无之吾先人独有会于是而名之而吾承先人之余休又得因之以名吾屋良天佳时与二三友生坐其中抵掌谈话考古今论人物壶矢博奕觞豆间设或醉而纵步溪浒留连徘徊返照入溪中金碧相组绣回视吾屋如在辋川图画中则欣然而返如是者逾五十年盖人知吾屋之胜而不知以锦溪胜知锦溪之胜吾屋而不知其出於自然与所由来者远也客曰嘻公之言辩矣而亦有未尽者夫以松之胜萃于溪以溪之胜萃于屋而又以先生者主焉将造物亦有不能堪者乎若曰锦者溪之幻也吾弗敢专也而屋以茅又将以返其朴也则夫游于万物而不过辨乎衆理而如愚不特可以资燕闲而已也先生欣然请遂书以为记用告于後之居此屋者
耕乐记
客有隐於淞上者曰徐民畏氏介余友宋君以耕乐字请余记余谓之曰子自谓耕乐试为予言耕之乐可乎曰可仆世家淞上而以农为业赖先人之余休有宅一先生名舒字约之古松其自号云区屋数楹婚丧宾祭蚕缫绩织之具周焉有田数百亩耰犁鉏钁之器服辕之畜备焉仆与家僮五七人致力其间时而春也勾芒扬旌荷锄驱牛比耦并作时雨既降乳膏滂流释耒而观其喜洋洋是一乐也及乎夏也绿苖盈畴薰风远来岁功未量即事多欣是一乐也由是焉而之秋我黍既登我稌亦成腰鎌而出稇载而入乃播乃揉乃车乃牛以先入于公囬视吾廪而遗储在焉可以奉亲戚可以洽比邻则弛然而休以此卒岁盖四时之中劳者过半而乐无不在焉彼牵黄臂苍衣绣丸金豪侠之乐乐矣而吾不愿也驷马高车鼎食钟鸣侍妾如云驺从溢衢仕宦之乐乐矣而命弗可踰故其所以乐者如斯而已矣余曰嘻善乎子之知所乐也彼皆乐其人而子乐其天彼乐其一时而子乐其常善乎子之知所乐也然子知耕之乐而亦知耕之未尝无忧乎霖雨愆期平畴溢流虽欲耕不可得也亢阳为虐土膏不滋虽耕之不可种也既播既耰几秋之收而贼於螟螣灾於风雹耕虽勤不可得而食也子徒见其乐而不知其忧不为之备而失其恃将何居曰吾非一於乐而忘忧者吾见世之人有不耕而食者竞刀锥骋奸利以瘠人而自腴者虽甚乐而忧日至焉吾之乐虽不若彼吾之忧间数岁而一至焉则又有蠲除之令赈恤之政以优之苟力之常勤自可无患而况国家承平日久明天子在上贤宰相在下一德交孚天人和同吾之忧又不知间几十岁而一至也持彼较此则是吾之忧常少而吾之乐也常多公其无戚戚於我乎余闻古之人有轻千驷之荣而甘心壠亩者乃今见之又惟其言近於理盖野人之有见者因次第其说以归之且以见寛闲寂寞之滨未为无味而遑遑於朝市者不必果斯人之优也弘治己酉正月十五日记
○杂着十四首
王孙满却楚论
昔者楚庄观兵於周郊问鼎轻重大小周王孙满以天命折之楚子惧而退後之论者谓满不能辅其君以修德而徒以口舌幸功名使周之恃虚文而忘实政陵夷至于不振皆满之罪吾切以为不然夫事有不可以一日成势有不能以一朝居当一朝不可居之势而责人以一日不可成之事君子谓之刻且以为不知务何则修德以强国使敌人不敢窥与不修德而临难恃口舌以幸免二者之得失不待明者而後知也难之已至袖手无策而徒咎其平日之不能自强与出万死而纾国难於仓卒使他日犹可以有为二者之得失亦不待明者而後知也君子之居人国岂不欲致其君於尧舜汤武之域而四隣莫之敢侮乎顾其事不可以一日成而祸患之来有不能一朝居者则夫舍其上而就其中逭於一时以图功於後日盖亦未可以深訾也为国之道如治身然养之於平居者上也疗之於临疾者次也能养之於平居疾固无由而至疾之至则其不能养者也既不能养而致疾而其疾又未能以卒去顾乃以平日之不能养身并与其方之可用者而置之而伏枕以待毙此则庸夫之所不为也於此有人焉投以姜桂进以狶苓虽不能必其元气之遂完而一时之邪沴因是少挫参苓芝术之剂得以缓酌而渐施此二人者其得失何如也有旁观者不咎其主人之不能养身而顾责医者曰汝以药而已疾主人将恃药而轻身使主人之丧其生者皆汝之罪则不惟谓之无恩且以为妄人可也满之却楚盖如此矣君子不取其一时排难之功而乃以周之不振为满之罪此则後学之所悯焉者也且周自夷厉以来王威日替至于定王又十世矣德之不修盖非一人一日之所为楚之所以敢肆然无忌者固亦周自有以召之也然遂欲赫怒整兵以驱之则诚有所不能矣而又泯然无一辞以折之楚之所以加周者盖亦未可知也而周之为周亦岌岌乎其无以自存矣幸而有一王孙犹能称述乃祖之遗烈据天命以絶觊觎此固文王之祀所赖以绵延数百年之一助也若满者虽不可语修德於平日之君子视伏枕以待毙则有间矣论者不以为功则已过以为有罪无乃伤於刻乎今其言曰人知满有却楚之功於一时不知满有怠周之罪於後日呜呼满之却楚盖出於卒然初非熟议大廷之上违衆论而独出者势固不容以深虑而其所言要亦无倍於理议者虽以为非使处其地恐未有以易之也以是为罪亦难乎其心服矣第以楚兵既却不闻有恐惧修省之事真若恃口舌以为安此则周之君臣当分受其罪而难以责满矣凡人之情轻於避事而重於任事周之衰微积渐於累世而王孙满一旦以却楚当之人亦何苦而任事邪信斯言也衰朝叔世得一人焉则亡国之罪有所归而高枕肆志矣噫是可以为後世训邪
作乐以宣八风之气
可以通天地之塞者其声乎夫气塞乎天地者也有天地斯有气有气斯有声人之声在天地间与元气同出入犹鱼之在渊与水同呼吸也故声得其中则虽生杀万状惨舒隂阳亦理所必至者其沈宫振羽戛玉铿金使欝者以鬯窒者以通来清商而达阳和又何足怪欤故声者出於气者也气者从夫声者也声宣则气从而宣矣圣人作乐以宣八风之气其知天地之故通造化之妙者欤或者曰气运於天者也声者发於人者也气之运於天也冲漠而无际声之发於人也要眇而殱微以殱微要眇之声感冲漠无际之气其亦不相及矣即其不相及而欲其相通何异投寸胶於千里之河而待其清邪是不然天下之事视夫理而已理之所无不能强而有理之所有不可强而无声之与气惟不同出於天地则已如其同出於天地则此感彼应亦理之自然也今夫人喜而笑怒而嗔哀而哭乐而歌是人之情也动於气而发於声者也喜怒哀乐主於气笑嗔歌哭主於声是二者常相须也使喜而不得笑怒而不得嗔哀也而不得哭乐也而不得歌则欝矣气欝则情伤情伤则疾从而生矣故笑也者所以宣其喜之气者也嗔也者所以宣其怒之气者也哀也之於哭乐也之於歌亦莫不然是天理之自然人情所必至也故知笑嗔歌哭之用则知圣人作乐之用矣今夫天熙然而春夏凛然而秋冬是莫不有风莫不有气也春而夏也自东北而之南则曰条曰明庶曰清明曰景而艮震巽离之气属焉秋而冬也自西南而之北则曰凉曰阊阖曰不周曰广莫而坤兑乾坎之气属焉其本则一其分则殊自有天地以来无一息之或停是声之所从出也而其通与塞则又系乎声焉圣人者既知夫天下之声由气以出而又知夫天下之气因声以宣故当治定功成之日而乐乃作焉盖和之以六律调之以七均分以八卦配以八音法其象而为之器推其类而宣之声故为之匏以配艮所以宣夫条风之气也为之竹以配震所以宣夫明庶风之气也为之木为之丝所以宣夫巽之清明离之景风之气也为之土为之金所以宣夫坤之凉风兑之阊阖风之气也为之石以宣夫乾之不周为之革以宣夫坎之广莫洪纎疎数之各中其度温凉寒燠之各应其节奏之一堂之上而通乎有形之外发於寻丈之间而妙乎无朕之中故笙竽之声作则艮之风鬯箫管之声作则震之风鬯祝敔扣而巽之风鬯琴瑟和而离之风鬯埙之声作而风鬯於坤金之声作而风鬯於兑玉振而风鬯於乾皷驩而风鬯於坎其动也若振之其来也若引之如鹤鸣而子和如云蒸而雨集隂阳以之和风雨以之时灾害以之息祸乱以之消玉烛调而太阶平五谷熟而人民昌果何为而然哉曰此圣人作乐之本心也圣人知风气之有赖於声而作乐以宣之则夫声至而气和固天地自然之理也或曰是则然矣然圣人之乐必待治定功成而後作则前乎此之八风固听其自若耶曰隂阳理而後和礼法之不修则八风固无自而和也曰三代而後礼乐之崩坏也久矣而洪荒之世固未尝有乐也则八风之闭塞不其甚邪曰洪水滔天龙蛇为害此固风气之不通夏雹冬电霜降失节亦隂阳欝塞之咎也是故鼓槖而风生击石而出火邹衍匹夫也吹律而温气至秦青曲艺也商歌而行云遏自古及今声之有动於气也尚矣而於圣人之作乐也何疑
夜气论【缺文一篇】
云说
易曰云从龙传曰龙兴而云从云之遇其时而出者也陶弘景云岭上多白云云之不遇其时而处者也夫云一也而出与处异焉亦各视其时而已矣余家九山之下当夏秋时云出其上朝夕万状如盖停如带萦如虎踞如龙翔如林拥而山峙如斾卷而旌舒洼者窿者浪者波者絮者鳞者而如泼黛者不知其皆卷沧溟泽稿畦如易与传之云邪抑将止於弘景之云以衬丹霞夹明月伴幽人而娯逸士者邪吾皆不得而知之非吾不能知时之不可以预期云亦不能以自知也虽然亢阳为虐云固无如之何而霖潦弥旬痴顽翳空亦非云之盛美诚使玉烛调而泰阶平隂阳和而年谷登云於其时悠然卷舒於太空而畧无事焉则亦何必拘於遇不遇出处之间哉乃若五采郁纷玉叶金枝当文明之世融结天和而光华於六合之上益非人之所得而知矣
上怡庵论图志书
任俊回领所赐书及新修图志得以览观城阳山川形胜之槩抚卷遐思如见肩舆骑从徜徉於浮来马鬐间也幸甚幸甚第观其中尚有一二可疑因稽之经传果有不同阔远无从质问敢以书白按春秋莒已姓之国鲁文公十八年庶其始见经清前所述序文误以为姒今志以为少皥之後嬴姓似与传疏不合又嬴本伯翳之後不闻少皥之後为嬴姓也莒自文公时见经其後会盟征伐岁岁而与至昭公十四年犹书莒子去疾卒首末如此而定公十四年书城莒父及霄注鲁二邑莒与莒父并见於经其地之非一明矣今志以城阳为莒子之都而又以为子夏作牧之地亦似可疑然志又谓莒始封在高密县东南春秋时迁于此则莒地元自有二而高密正当鲁界之中窃意城阳是後迁之莒而子夏所治或是莒之始封因迁而入於鲁今之莒州子夏未尝到也但莒父为始封之莒亦未见其为必然又恐鲁界之中别有莒父之迹亦末可知耳若合而为一必不可也夫终身坐谈不如一时亲见今生身在东吴而欲考青徐数千里外地里之同异亦见其妄矣然山川封域实志记之大端一时笔削千载取信若乘此校讐考订明白传之後世亦一快也步蟾图已领老父承尊问粗安渐暑惟倍万保爱不具备
与任芸轩论丧礼书
清顿首昨所论丧礼送帛谢孝二事诸公之论互有异同仆按此二条者家礼并无明文惟居丧杂仪中谢状式下注云三年之丧未卒哭只令子侄发谢书今之谢孝盖昉于此然只令子侄发书则未尝躬诣人门如今所谓谢也今诸君谓谢孝不当变轻服窃谓此一节者好古君子自当据礼不行若欲行之则只得轻服礼三年之丧既葬换葛衫小祥换练服以次而轻而墨縗从事古犹不废齐斩之服岂所以为容者而欲其以此叩人之门乎凡答谢或在既葬之後而送帛必於未葬之先既葬犹令子侄发书则送帛而子侄出名未为无据又所以令子侄发书者非自为尊大以蔑人也盖以孝子居丧神志荒迷故设护丧设司书设司货各职其事以不夺孝子哀戚之情此古人制礼之意也今士庶之家固不能然若卿大夫行之则自不为过也但以其他大节或未能一一合礼而独於此行之所以致此纷纷之说耳温公云凡吊及送葬者当问主人所乏分导营办贫者为之执绋负土毋扰及其饮食财货夫帛非财货之类乎今不以受者为非而顾议送者之得失亦见其过矣原其所以盖由其他失礼皆无预於人而此一节乃类於轻已所以於此见之独详而於彼则不觉耳孔子曰丧与其易也宁戚假令送帛谢孝皆礼所当然孝子行之又一一合礼亦不过所谓易耳未见其为尽善也况今之送葬铙鼓聒天旌幢翳日倡优伎乐填巷塞途皆孝子慈孙所不忍见者既以恬然行之则此二事当与不当又何足计乎大抵今之行礼者多遗其本而粉饰於其末论其事者亦忘其大者之为非而指擿其细小之一二是皆所谓放饭流歠而问无齿决者伏以扬搉古今考论得失先生长者之事也愚何足以当此然猥承下问不容以默故辄据礼之经而献其说如此执事以为何如
山喻【缺文一篇】
海喻
吴生哲既试於有司卜日入郡庠请於余愿有所益也余曰然子家邻海尝观于海乎吾将以海喻夫海天下之水莫大焉然海之自处天下之水莫卑焉庄生有言万川归之不知何时止而不见其溢尾闾泄之不知何时止而不见其竭由天而内由地而外皆海也其大可想已而测其高下则自河淮江汉下及沱濳陂湖之蓄沟涧之出皆海之所让而右焉者也海惟自处以卑而让河淮江汉之属以其右而河淮江汉之属咸聚而归之故能涵元气括坤区茫洋浑浩浴日月而下上之吞舟之鲸冠山之鳌九万里之鹏明珠文犀珊瑚琅玕瑇瑁之类瓌玮谲怪不可名状之物皆托而生焉至鱼盐蜄贝虾蛎之饶利满天下挹取无极而天下之水卒莫有加焉者无他凡以卑而能受耳嗟乎有海之大而犹卑以受焉而况其非海者哉今吾子之学於兹三年矣操笔墨为文词固煜然可观方之以水犹未当海之万一也乃今出家塾而进於庠序之间庠序之间凡峩冠博带立乎子之前者非止陂湖之蓄沟涧之出而已也天下之所谓英雄豪杰与古之人又非止峩冠博带立乎子之前之数人也苟亢而仰焉彼皆反流而之他岂复为子有哉彼不为子有而子能为其大哉易曰谦尊而光地道卑而上行故吾愿吾子之思之也弘其中以受善降其外以来之收其身於绳墨矩矱之中而俯首疾足以自趋於平实之地此今日之至要而吾子之所宜闻也若夫所谓涵元气括坤区吞吐日月育神奇而利天下则异时之事余未敢以予子也然进而不已则其至於是亦自有必然者顾吾子之不屑焉而他复有见则未可知耳虽然此好高者为之自足者为之务驰骋而不求实者为之非吾子所以请于予之意也
斋舍杂铭
有倬其形有觉其棱不雕而贞是惟予所凭书於斯诗於斯容之跛矣惟尔规
白凤之髓青藜之烟铜龙合瑞照子遗编呜呼霜林月淡银箭更阑将子无惰逭予素餐
厉尔锋直尔躬辞之辑矣惟尔庸彼腴而诞尔惟无面从
玄松降质熺於火龙含云畜雾其出无穷子之文兮显予庸子不文兮呜呼烖我躬
尔质重而体方尔形厚而居有常惟其然故能得夀考而永镇於文房
寝非枕寐弗安安厥枕身乃患君子人惟克艰常惺惺对圣贤
古松赞
长蛟之精苍龙之灵玄机不宰委质千龄连山月黑隂谷风生不覩其形请听其声
长春道院粧像疏
大极函三为一信大道之无形真宰居高听卑俨威灵之在上况乎清都玉局之旁紫极红云之侧曹分署列各有攸司既玄纲流演於下方宜像设依稀乎上界载惟本院剏自先朝玉垣紫宇想蓬莱方文之规模月氅星冠列金阙玉枢之位置究观轨范有足瞻依洎乎近岁以来偶属玄风之否珠宫不改共嗟廉级之侵苔玉座未移已觉龙山之变色近方缮理式复旧观惟虎豹之关已就肃整而天日之表犹乏庄严内观心外观身既未能不涉於有服其服行其行又岂得尽归於无将求冠佩之森严必仗泉刀之流衍然而削雪炼砂术不在我至於倾囊指囷事须告人谅吴淞江上无非乐道之家而兜率天中自有如电之目但得腰纒十万贯即神仙立见於虚空不须日诵五千言管福禄永延於後裔允为胜事各载芳题
东江家藏集卷四

[book_title]卷五【中集一】
●钦定四库全书
东江家藏集卷五【中集一】
（明）顾清 撰
北游稿
○赋五首
文渊阁赋
昔我文皇之统万方也稽往古遵旧章揽衆维提要纲谓六典之分虽仿於周礼而百揆之总实自於虞唐或合而分或约而详盖不可无枢机之总畴咨之良也乃眷斯顾禁垣之隅乃崇杰阁翼彼宸居锡文渊之嘉号擢銮坡之硕儒职论思於九重赞元化於中枢虽官曹之未彰实名体之隐如此其大略也若乃其地则日华之右丹凤之东重门侧啓复磴中通长廊後带而龙矫层城对起而缭虹非密勿之有关盖不得以闯乎其宫其中则有石渠之秘金匮之藏殷周训诰洙泗典常班马之所叙述贾董之所铺张奎光璧耀照灼乎虹梁其前则有玉堦珉磩仰接俯延文杏敷锦碧芸连钱瑶台植和鼎之卉铜池分并蔕之莲承雨露之先及各献巧而呈妍其为制也邃密高闳沈深肃清黄扉豁其前厰白间疎以通明案有朱墨庭无讼争希夷乎紫宫逍遥乎玉京邈风雨之何及时仙韶之远聆乃有臯夔之辈稷禼之伦大冠长劒鸣玉垂绅坐於两楹敷帝猷而演皇坟万机倚以裁决庶绩赖以经纶则有大官供帐天府奇珍湛恩渥礼眷我儒绅至於睿思时凝事资访逮中贵传宣东朝赐对日度晷而徐还步金扉而缓退其或金根戾止玉辇幸临略等级於堂陛咨失得於古今每先过而陈善亦随时而献箴或都而俞或吁而咈言皆可书动鲜有慝此则建阁以来累朝之盛节也呜呼汉开金马贤俊云蒸唐啓学馆士夸登瀛徒取技於雕虫尚无关於大经然犹耀简策熙鸿名而况地兼乎木天之重名并乎凤池之荣酌元气以运四时敷王言而令庶正宜乎万事於此理万化於此成而陶冶乎其中者又可阙於颂声也於是拜手稽首敷陈其槩而系之以歌歌曰五云葱茏黄阁崇兮东璧流照光■〈火彗〉空兮维帝伊佐志浃道同兮政於此成民物丰兮有隆自今垂之无穷兮
迎薰所赋
迎薰所者锡山邹显之燕息之室也缙绅之题咏富矣钱君世恩要予赋予以其未至也辞不可乃想象髣髴写君之意而述以归之其词曰
穆清微其有无兮披拂乎予之两楹薄筠帘以回转兮泛蕙帷之轻明块予处此一室兮逝将息乎逢迎蹶披襟而曳履兮若美人之在庭昔予厌彼浊世兮独冥搜於千古闻重华之盛明兮嗣放勳而驭宇地以平天以成兮被龙山而容与维兹风之适来兮会千载之一时皇情穆以有感兮抚朱弦而写之时以阜财薰以解愠兮至今盈耳而希夷予生不及帝之时兮徒髣髴於宵寐今日不知何日兮怳神交而心会固人生之倏忽兮哀时命之不齐天与人其代胜兮恒寡安而多危鸣条既不可以长兮矧东周其下移七王之云扰兮刘项争雄南北之腥羶兮唐五季之昏蒙彼固见青天皎日其几何兮又何暇弄月与吟风蹇予抱此陋质兮羌独当此辰也贤与圣其两逢兮予独为此民也万物之长茂兮朱明在行地上跻而天下降兮蕴隆炽而熇蒸鼓乾坤以为炉兮仰赫曦之明明方永日之不可暮兮忽纚纚其自南袭单絺以流沫兮孰使予食美而寝甘予壹不知其所如兮忽吾造於姚妫精穆穆以交骛兮若鸾凰之先台窥玉衡以左转兮卿云缦其陆离拜紾衣於当宁兮日与月其交辉袭芳饮淳兮乐不可以极也抚心辟志兮胖吾体之适也吾既忘吾形之远迩兮风亦不测其何之仰银潢之耿耿兮步徙倚於庭墀划抚楹而长啸振庭柯之微微重曰薰风兮南来经吾堂兮历吾阶予散发兮前荣若将进兮复回玲珑兮八窗为君兮洞开唐虞世远兮不可以追严霜刻骨兮烈日燎肌幸与子兮无远终吾生以徘徊
吊蒋文辉赋
弘治丙辰华亭蒋先生文辉以太学生集判入京师絶淮而上遇暴风没於清河予鼓箧頖黉及文辉游知其人卓乎断然不应其罹此也戊午二月其从孙鼎自京师南归予哀君积学苦志而不以考终恐其遂离释涣散而无所归也为作楚词一通授鼎使投诸河以吊之其词曰
吁嗟先生吾诚不知天之道兮果蒙昧而杳冥贤秉节而迍邅兮嚚肆行而显荣贞夫槁死穷谷兮饕餮谗嫉姱以充庭颜箪瓢而夭阏兮柳跖耉以纵横淆玉石以俱毁兮擥萧蕙而同刈鸾宛颈以折翼兮枭夭矫以横厉繄昔人之憾此兮吾常谓其不信独愤世而长往兮惩一噎而毁飱杲白日之昭昭兮谓斯言其有常孰洪流之奔猛兮而以代子黄肠彭咸之毕命兮遭时之不祥零江之灭膂兮惟贿见而忘生吁嗟先生独何为兮而沦胥以倾饬躬砥行兮逝将迈於昔贤遭时盛明兮被章甫以周旋指红云而上征兮披五色之玫瑰岁既晏予疾驱兮亦既乱於清淮晧层氷之嶷嶷兮忽舟舞而桅掀风号呼以殷怒兮竟浑澒以沦渊稽素履而考厥祥兮一不知其招也将天人之殊轨兮日与月其昭昭也诚纵恣而弗主兮吾何以终此朝也滔滔汴泗兮昼夜东驰奔流赴海兮不见其涯吁嗟先生兮谁适焉归鱼龙眩幻兮百恠谽谺长蛟千仞兮掉尾磨牙以杀为嬉兮以凶为嘉秩川灵而奠祠兮固将以为民御絷青猿於幽址兮昔人夫岂无故靡玉帛其无让兮视颠沛其犹固然委成数於莫改兮又孰与惩顽而牖贤懑吾怀之莫写兮词既讫而重陈忠与佞其同凶兮驱一世而横奔洵予志之匪惑兮固丝乱而尘氛苟初志之靡定兮不改辙而回轮重曰洪流浩瀚兮汨渊沦幽暗弛弱兮漭无神吁嗟先生兮此湛身裹餦餭兮香苾芬投畀中流兮悲忍云巫阳上天兮谁与询歌以讯阳侯兮哀我人
东山赋
太湖有东山焉少詹学士守谿先生之尊君既致政归老其间天子推恩历封至左春坊左谕德今年寿八十矣七月十一日实惟初度之辰及先生门者皆预为诗歌以献清壬子先生所造士也曩昔道吴门蹐公行窃思拜於下风而不得但遥望丹崖緑壑於洞庭烟霭间杳然如隔世外乃今幸得以言语附诸生後将与吴歈越唱并进於公前其何幸加焉於是敬即公所居东山而赋之虽词义萎弱聊以宣寄向往备衆作之一云尔其词曰
客有厌尘区之侧隘慕松乔之所庐思御风而乘气超六合而嬉娱乃命奇肱挟飞车凌阊阖登天衢经崑仑历嵩华憩泰岱而一息穷遐眺於东吴遡匹练之余辉指滴翠於烟芜时乃恍若形迈穆尔神渝乃援驭者而告之曰吾闻夫扬有巨浸是名具区中有灵山东西列居三洞五门九便七涂潜通五岳苞络坤舆今兹所覩是邪非欤尔有觌於彼者乎於是驭者极目而睨之曰嘻有是哉此夫隐隐崇崇处洼而窿旁无附丽兀若乘空者乎郁鬰葱葱或青而红中涌金银结为崇墉若有真仙隐约其中者乎乍阳而隂倏晦而明灵恠翕忽不可殚名积气冥蒙兮覆其上浮光滉漾兮揺其垠剽兮矫兮若鸾凤之翳日灼兮烁兮若瑶草之敷春其舒也若雾其停也若云穷目所未覩极耳所未闻先生有意於兹行乎愿振策而驱轮於时东山主人方以揆度之辰啓金堂辟林屋发云签检瑶籙呼远游与赤松歌南山以相属闻客行之远来起相视而顿足乃卷瑶席徙金锺登驾浮挹垂虹前隐浮玉後凭穹窿俯擥神芝仰荫乔松翫龙鱼於金沙瞰舞石於幽宫石鹅管以垂乳泉醍醐而沁空金窻豁其四啓玉户窈以旁通已而纶素丝揄文竿则盈尺之玉登於盘翳芳林振瑶柯则径寸之珠陨於山然後牵紫丝於波底落火齐於岩端溪芼错以并列陆宝灿以相鲜乃有王韩刘张叶周暨唐月质星标云冠雾裳左掖右拥赞我壶觞客乃茫然自失怃然遐想曰主人其有道者哉主人未对而傍有笑者曰嘻客以主人为有异於人乎主人之少也盖尝耕六籍渔百家含道真咀文华舒英翘於简牍粲云月而朝霞其壮也又尝观国光列贤科抚雷封之百里覃文化於弦歌既乃时与道乖俗与政讹人我是迂我得实多於是褫银章於五斗归长啸於烟萝若夫文章命世道术经邦则承构之有人焉芝兰再秀瑜珥重辉则继德之有孙焉一命而登太史再命而列宫宾辉煌乎九重之诏璀璨乎五云之文则帝命之日新焉盖隐而不失义显而能禔身夫是以贲兹山於千古掩图藉於无前也岂与夫沮溺之徒絶人羣而遗世嗫嚅之子决性命而徇人者哉客乃起而谢曰夫行有所极美有所锺名不外至乐本在中微君言吾几浪迹於汗漫之乡乃相与歌曰山之高兮如云涌洪渊兮承厚坤靡亏崩兮维千春山出云兮雨四方苏万物兮跻时康民鼓舞兮歌后皇山中之人兮寿而臧对云山兮乐无央吁嗟往昔兮徒相望东华兮尘土蓬莱兮渺茫宛洞庭兮东渚早归来兮从公游以徜徉
吊董贞女赋
贞女故都督佥事河间董公兴之女许嫁故都御史寇公深次子某未行而某死求往吊不许遂不食越十日亦死後三十年予从其兄同知君琇得其事乃赋以吊之其辞曰
絶命兮委身登高楼兮閴其无人抚明镜兮太息横流涕兮沾巾嗟人生兮实难耿予心兮竟谁陈思夫君兮未识隔泉台兮路漫漫以谁极仰青天兮万里羡黄鹄兮交翼黄鹄交飞兮翼蹡蹡谁其送我兮君之傍濯铅华兮解明璫孰为罗绮兮孰为膏粱矢一心兮黄壤俨六辔兮康庄桂有种兮兰有根芳香蕴结兮何千百年董之室兮寇之门谁其积兮锺尔贤柏舟之靡忒兮其犹共卺庶髣髴兮齐布衣之雠燕贤有过而愚弗逮兮吾宁谓其踰之漭狂澜之东骛兮宁激以随重曰已矣俗其沦兮吾不知其所穷委身十君更四姓兮世犹以保民而书庸我哀斯人殒於璞兮而或以非中歌以唁之兮千秋万岁罹百毁而靡从
○辞十九首
陆孝子刲股辞
儿有身兮母之遗母疾之殆兮儿生何为身死母可代兮儿甘如饴残吾身兮寸肌免吾亲兮阽危孝哉陆生兮人子之仪吁嗟生兮当此时目见母兮身不为儿儿肌断兮母不知母命以续兮肌复滋嗟生之孝兮於古稀彼鄠之对兮理固宜情迫於中兮拟议安施仁有杀身而成兮身今在兹毁以易亲死兮又何惜夫此而嗟生之孝兮今谁继之持以奉吾君兮千秋万岁其无亏
朱孺人哀辞
有美人兮山之中潜玄室兮翳贞松明镜掩兮虚夜月尘机断兮悲秋风思夫君兮往日谐琴瑟兮商宫怀德音兮意难穷怅泉台兮路几重良人恸兮惋切嗟别路兮音尘絶升空堂兮迟迟俨履綦兮成列惟勤劳兮未偿怀贞淑兮心菀结凉风动兮中闺纷綷縩兮罗帏知百年兮终尽羌触物兮增悲托文词兮发潜辉有知无知兮慰尔思
辰庆堂辞为赵叔鸣赋
翁生之岁兮龙丽天门龙周于天兮挟公子以凌云【翁丙辰生叔鸣以丙辰登第】翁寿而燕兮捷书在阍翁举觞兮酹苍旻纷重拜兮罗衆宾嘅人生兮不齐哀夭贱兮纷纷孰吉昌兮参会将厚德兮通神淮之南兮江之浒柳藏其门兮花暎其庑翁作堂兮承帝之嘏翁燕而喜兮式歌且舞堂之构兮嶙峋巩厥址兮惟千春我作歌兮告尔後昆尔燕而聚兮无忘尔世勳
东山辞【戊午十一月初十日清宁宫灾明日先生行】
岁峥嵘兮白日驰朔风晨起兮霜鴈飞长河千里兮愁欲断公何为兮忽言归挽公兮屡撝怅别公兮见何时渺渺兮寒江心睠睠兮欲安施惟人生兮悦贤孰憎爱兮予私抗予章兮天阍指肝膈兮敷陈忱恳切兮臣志沛汪濊兮天之恩忽东山兮回首渺白云兮孤村别来兮几时丛桂枝兮轮囷顾幅巾兮犹昔莞一笑兮忘言公将行兮裵■〈衣外回内〉俨东路兮骖騑忽回瞻兮天阙思承恩兮赤墀惟人生兮不常嗟终始兮多违不竟兮公施以张兮世维熊蹯兮鲂鲤审吾择兮奚疑荆之山兮湘之江我思公兮道阻且长总羸马兮东路忽西崦兮斜阳
兰谷辞为黄时雍尊人赋
兰之生兮於彼空谷抱幽贞兮不羣以独白石兮清泉纷紫茎兮冒寒渌兰之香兮扬扬泛光风兮朝阳谷无人兮自芳谷有人兮吾与子兮徜徉谷中之人兮清且真不可见兮徒名闻仰丹崖兮千仭思委佩兮江滨折芳兮谁赠羌云路兮愁人抚瑶琴兮叹息长寄情兮斯文
石淙辞
山之石兮孱颜飞淙交兮石之间龙跃兮虎鬬砰雷击兮云飜寻源兮何处望极浦兮扬澜碧之鸡兮金之马点苍纷兮高下衆壑兮争流指沧溟兮一泻舟万斛兮鸿毛羣龙乘之兮以变化繄山川之伟絶兮宜夫子之挺生起一邦而天下兮亦足称其神灵京江既已改筑兮犹睠睠乎兹土颍峨嵋吴蜀山兮孰云今之非古石弗泐兮淙弗枯散为江海蒸为霖雨兮润八区吾诚不测夫子之妙用兮固将等廊庙於江湖渺南云兮万里长寄兴兮桑弧
乐间园为同年夏如山赋
仁高峯
天之德兮曰仁山得之兮镇厚坤既雄秀兮又以尊抚衆壑兮如儿孙千花兮万卉吾与尔兮长春
仙游洞
羣仙游兮大罗时憩息兮岩之阿玉柱兮金窻俯洞庭兮烟波忽中宵兮月上听泠泠之空歌
漫兴亭
漫吾出兮周星忽归来兮亭以成嗟平生兮万事亦何择兮何营偶欣然兮终日孰久近兮千龄
独憩台
思美人兮不来步石径兮生青苔聊升高兮骋望揽桂枝兮徘徊晴天兮万里见一鹤兮飞回
惠脉清流
泉何为兮此流湛清泠兮岩之陬洗京洛兮缁尘翫濠梁兮浮鯈渺真源兮何处望龙山兮落日幽幽
涧湾略彴
路转兮山回望幽岩兮阻深隈忽凌空兮飞步振予策兮丹台愿镌崖兮有纪步灵踪兮天台
天香屏
结湘筠兮玲珑交桂枝兮隐隐丛丛玉叶兮金英来清芬兮远风将书香兮此类嗣云仍兮无穷
岁寒径
竹栢兮成林中一径兮静以深谢红紫兮春阳饱风霜兮重阴怀佳人兮怅望将千载兮同心烂
柯枰山
中人兮不归樵柯烂兮闾里全非嗟人生兮几何奄夕曛兮朝晖神仙兮戏予拂苍珉兮渺遐思
观鱼处
圉圉兮洋洋忽吾止兮濠之梁緑藻兮青苹与尔游兮两忘
虚白书舍
室无尘兮更明晏独处兮憺以清左瞻兮右仰诸史兮羣经聊逍遥兮永日孰宠利兮荣名
迥碧山房
隐吾屋兮山之东仰仁高兮一径潜通有芭蕉兮夏緑更芙蓉兮晩红忽夕阳兮云合倚阑干兮意万重
画水辞庚辰六月礼部南斋作
羣山兮东倾百川兮与俱崑仑兮万里渺东极兮归墟龙门兮三峡屹峥嵘兮喷鞺鞳奠九服兮常宁疏万派兮终合展瑶籖兮拂霜藤目窈窕兮耳泠泠江南兮春尽蘼芜緑兮枫青思美人兮何处抚朱弦兮空复情
东江家藏集卷五

[book_title]卷六【中集二】
●钦定四库全书
东江家藏集卷六【中集二】
（明）顾清 撰
北游稿
○诗七十九首
题画梅【癸丑李鸿胪东斋作】
四百峯头霜气横玉尊零落翠禽声寒绡三尺对虚牖髣髴松林残月明
江南见梅只是梅燕山见画殊依依西垣夜半草堂梦青子緑阴雏燕飞
送使山东
春云拖影拂轺车南出都门候吏趋两岁青齐仍苦旱带将甘雨洗焦枯
和听鹤亭联句韵送毛太史维之归省
夜闻东壁饯文星晓起西堂乍酒醒【时与谦见招以他回不及赴】未许余光分末坐空吟佳句入无形歌停渭柳仍翻调舞爱臯禽拟着经更与玉堂添故事未应寥落叹槐厅
午日昭应宫送陈深渊得兽字
危弦激清湍奇香袅金兽佳辰良友集高宴啓清昼维时值昇平四郊息烽堠缙绅多暇日遨赏遗俗旧况兹金玉人声价儒林右十年期破的一矢尚虚彀於焉送将归不饮复何有薰风晩更起叠嶂远仍秀遐观穷八紘醉舞翻两袖区区蛮触争琐细安足究尚怀禹稷心未忍苍生痩往者勿复云来日知未後三年家政成洗耳明光奏
送同年周时敏归安陆
男儿意气淩四方结发万里期翺翔槐黄催赴观国光手携尺书朝帝王帝曰汝贤留我傍往视予宰铨才良红帘粉署夏日长峩冕吁咈谈虞唐白云飞来经太行翩然归思不可当帝恩旷荡真无疆汝蹔释事归故乡都门朝日天气凉束装出祖驱驌驦关吏旧识趋路将举鞭挥手振紫缰眼中已见荆山苍男儿名成拜高堂人间此乐殊未央九重待补龙山章
送秦国声归省
天上秋光近人间乐事并华轩啓澄霁高宴接恩荣鹤寿元无算鹏飞始发程云霄遂归志闾里溢欢声嫋嫋风生坐娟娟月傍楹酒来吴市美茶瀹惠泉清瓜果纷前馔诗篇罚後成有阶堪报国随寓足陶情緑竹宜镌字丹台早注名他年佐觞豆应及海波平
送朱良翊
翩然聚首忽言归立遣奚童趣赋诗千里畏途当赤日【时五月十四日大热】十分清兴寄乌丝贾生世共知才大李广人犹恨数奇悬榻故人专有待飞腾应不後明时
送周兵马之金陵【上海人仪宾用世之父】
将军宝劒双龙鳞锦衣红蹙绣麒麟甲第东华接诸贵楼船南国隘通津干戈万里风尘静两都冠盖如云盛朝出长干访原涉暮入乌衣过剧孟书生昔未试吴钩悲歌三入凤台游醉拔霜毫赠君别三山落日不胜愁
送盛斯徵归娶
柳色衣裳玉色鞭看花归去又逢仙黑头事业须君做洞府星桥别是天
夜雨
蓟北雨连晓江南定若何还应碧牎里灯影暗银荷
秋夜叹【有传家君病者望家书不至时在桃园堂作】
银河流光湿垂地高梧滴露浓如洗城头击柝城下杵幽人已卧中夜起东院西院无人声星下草间蛩对鸣一星起来对吴分恨不从之覔乡信诸君走马长安陌肯信中宵此中立
新秋即事【月课下二首同】
暮雨残暑尽官居清可挹疏栊卷秋幔流盼伫危级温凉四时异心会各有入鸦啼烟树寒露下银牀湿抚景怀昔贤兹地几翔集新凉信可爱雨霰行且及愿言惜芳时功业期早立
拟中元谒陵
玉座秋风动紫宸寝园时祀敕亲臣云屯松梓衣冠集月照庭楹俎豆陈天地有灵锺王气山陵终古享精禋词臣欲献甘泉赋指日皇舆驾翠麟
登第後寄所知
春风逐伴上金台便着青衫未得回夜听玉龙官烛冷晓趋丹凤御香来匡时未展江湖志饱食频惊岁月催翘首碧云南国路美人谁在读书堆
送刘文瑞【时自永康侯西塾告归】
青袍白马日纷纷何处秋光忽送君天地百年同逆旅风尘此地独离羣时平宰相精求士朝暇将军总好文去去江湖莫淹久有人虚席仰多闻
奉饯定庵张先生之南台
四历雄藩秉宪旄荐更三府肃铨曹文章旧是南金重风节遥淩北斗高舆论只今推宋璟空羣他日想方臯两京均逸天心在莫向霜台梦午桥
夜坐
仙都閟灵境假日休官程高斋坐来久夜景湛虚明起步视天宇旷然遗世缨素心适有会幽兴顿此生沧波望不极落月金盆倾
遥遥天汉津耿耿横太清招揺运珠斗时节忽已更感此念昨日凄然思友生羣聚不知乐已别始牵情人事与日长後期焉可凭
明妃和汪抑之
汉朝翁主半家人临到王嫱国论新解道怀戎尚忠信庙堂谁谓少谋臣
宣王六月驾戎车武帝旌旗万里賖独以一身宁四海明妃何恨泣琵琶
杨妃
汉家妃子度金微裂面西风损黛眉敎得後来人解事只从金屋抚番儿
题画送胡友松
画里看山惜别离松间立马醉题诗伏波老去心犹壮太白狂来酒不辞云日九重丹凤阙风烟千顷白鸥陂归舟正及鲈鱼信应对西风有所思
记蝎
虫之毒者南方之即且北方之蝎即且能飞见人辄疾走而蝎行甚缓闻人声反止不动故多为人得七月廿三夜闻牕间爬沙声火烛之踞而翘尾卓然可畏乃知其不动者盖将以有为也即且犹知畏人而蝎止以伺之其甚矣然卒以自毙悲夫故记之以为戒
读书心二三耳闻牎蝎走卷纸濡余膏火起蝎在牖抑首伏不行翘尾若有候人言蝎易得此意殊未究怀毒乃忘身祸起遂莫救柳州怜蝮蛇释械低予首因诗戒宵人阴贼恒反受
海屋添筹
沧海尘飞是几秋北堂花甲数方周试寻孝子无穷意尽下僊人未了筹红日傍檐晴可爱緑萱当砌足忘忧只应尽醉长春酒同送飇轮过弱流
秋夜读书【阁试】
高秋净炎暑官居若蓬瀛落日人吏散琴书有余清烛至童子去抚卷临前楹仰窥羲皇秘俯探周孔情下上千万年历历指掌明自从大道丧圣哲希复生幸此未坠地庶以开吾懵稍稍庭叶下凄凄草虫鸣初月上东垣露草光晶荧清景与心会宵眠竟无成微吟倚青琐天风起松声
初预丁祭【月课下同】
北阙初鸣佩东胶肃展仪感深思坏木喜极预承齍江汉神如在山龙服俨垂自今期秉德无愧骏奔时
玉堂对月
万古此明月流看属吾人人生见月时欢寡愁日频睠兹玉堂署清切近帝宸金铺啓澄霁光景何鲜新古人去日多後来浩无垠而我於其间渺然凝心神不有通夕翫奈彼风雪辰茫茫太无中置此氷玉轮荧光载灵魄终古如环循闻有丹桂树婆娑映天津复有乘鸾女炼药司大钧愿从乞刀圭驻此尘土身青冥无终极怅望徒逡巡人生会有役玩物丧乃真掩扉送余辉朝车已辚辚
送陈邦直赴西安
千古关中郡山川号上游俗余周日化地重禹书州别驾聊伸骥长才类解牛词林有遗派嘉绩会先收
送何溥之西川
西望蜀川千万山美人莲幕暂栖鸾云连劒阁春前度天近青城雪後看今日筹边宜得士古来行道不论官务闲好课戎郎学拭目秋风振彩翰【其子宗俊从予学】
沂州谷生尝从张友山学能诗善医工画梅家有园亭之胜比自京师还同馆陈君德卿作云山别意诗以赠邀予同赋
亭亭空外云蔼蔼云中山云山苍茫自今古江湖游人时往还黄金台前杨柳枯奚奴青丝提玉壶挽君征骖酌君酒握手目送飞鸿孤花光三昧传者少山翁老去谁同调一命常怀拯溺心十全每奏回生效长安车马日逢迎五侯七贵皆知名拂衣东去不返顾何异黄鹄摩空征舞雩坛前春信早园亭尽说君家好肩舆何日径敲门坐咏云山藉芳草
次韵答张拱辰
张籍经年病卧家纷纷九陌自繁华春风为遣江南信拂杀龙泉旧劒花
中朝文献几名家每见殷勤访国华尽有声名动京邑未应消痩学梅花
奉饯圭峯董先生之南京
秩宗分务简元僚学士声华重本朝辍讲蹔违东殿直移家初听下江潮西风燕市柳条短春日金陵物色饶莫倚官闲疎献纳左垣踪迹未全遥
东洋
东南百川会入海不复返茫洋天地间今古无潦旱吾观玄化初一气亦微婉刚柔相荡摩积润成浸灌天地且有穷海波宁无岸常思淩天行会应得奇观王生东海居兹兴知不浅迟予驾飇轮携尔出汗漫
同年胡镇之挽诗
天道由来远人生定可疑如君便长已造物竟何为旅殡僧房啓科名墓石垂九原风雨夕肠断脊令诗【镇之馆女兄王氏其死可闵】
送薛平甫
岁暮行旅稀官河断舟檝朔风吹狐裘征斾向空揭念我同乡彦孤怀耿氷雪南宫既联镳北门亦并辙清词与妙句脱口人竞说方需丽泽资胡尔当远别男儿四方志岂不在京阙顾彼西山景幽衷日千结一行遂素心万里若踰闑因君感予怀揽辔剧中热行尘望欲尽归意更骚屑
送吴南仲
去年放舟过垂虹霜露尽降湖波空三高祠下拂苍石长啸宇内生雄风此时闻君未相识指点烟芜问君宅今年君归我留此却望江南动顔色君才自是当世资暂蹶霜蹄何必疑名塲声价蔼然在故园山水聊栖迟春洲二月芳杜长芦芽抽碧河豚上短檝轻舠不用帆北里南村恣来往东家郑郎交最投新年闻亦理归舟诗筩酒榼百里近慎勿流连负壮游
晩归即事
城头官柳緑交加日日斜阳集乳鸦湖海书生羸马背春来通算九移家
卢布政挽诗
早折宫花上玉墀郎曹五转冠藩维西铨藻监氷霜在南国威名草木知洛社几年初入会昴精前夜忽骑箕薤歌不尽思贤意落日长江起碧漪
甲寅正月七日迎驾
紫坛成礼当人日玉佩迎銮望合宫辇路暗尘清积雪【驾出前一日雪旧岁腊朔视牲亦然】御旗晴影动春风祥祯恊应知天意对越勤劳仰圣躬湖海书生瞻盛典耻将文笔赋河东
初预庆成燕敬赋【月课】
半生湖海梦钧天此日云霄奉御筵虞典孟郊神并享镐京春燕礼无前黄分内酝惊殊宠红戴宫花忆去年无限感恩图报意未论文赋美甘泉
柯学士先生所种二栢树歌【月课】
君不见刘保斋柯竹岩一时名声齐斗南文鵷孔翠赤霄上遗迹世人争竦瞻玉堂之南双翠栢传是竹岩先生手所植我来抚玩不忍去树底犹疑有行迹忆初种来今几年高标已见摩云天雨淋日炙长苔藓虬须龙甲皆苍然斜阳独立双树阴寒天老气转萧森丈夫有作期百世此物岂异甘棠林我歌双栢篇继彼角弓吟古人已恨材难用何处悠悠语此心
送许啓衷
榕隂垂緑荔支丹五月南州画里看忆别况逢新岁後赐归犹及未春残堂高海日明衣锦路入乡山信马鞍还忆西垣镫火夜重来不遣旧盟寒
又二絶句
一自看花入禁垣清秋憔悴卧春残金茎不是君王惜自忆家山荔子丹
圣代仁深远俗安侧生无复上雕鞍闲居续得君谟谱聊为南风一寄看
送周都尉告祀孝陵
明明我圣祖承天驭华夷赫怒定海宇忧勤固皇基典则遗子孙万世如一时恭惟衣冠藏郁郁镇地维云车与风马日夕恒来思神灵居帝傍监观靡有遗日闻寝园中风雨尝纷披松栢帝所念行列恐有欹玉帛命专使洁斋代亲祠周侯戚畹英寅清帝心知况此共欣戚宁为跋涉辞都亭三月初春光照轩帷祖席列羣彦载咏皇华诗峩峩紫金山宫阙何崔嵬侍卫固有职泛扫宜如仪圣情切注想归矣无需迟
石田野色
茅屋青林映短篱渺然西崦望东菑白羊不起麦平壠黄犊闲眠水满陂远树每於晨雾失短筇尤共晩晴宜南阳未为苍生起风雨还闻长紫芝
毕府丞父母同寿
高槐荫庭风日清花罗剪春香雾轻金屏翠帷尊两楹门前车马来倾城美人一双弹玉筝双歌南飞献长生凤雏衔书仪帝廷紫鸾诏书天与荣瑶环涓秀瑜珥晶书香三世连科名膝前拜舞彩衣明人间此乐岂易并愿吹济水添瑶觥灵椿不凋萱不零年年珠履花间迎
戏效荆公作四首
城东野意动名园滋华芳弱柳黄晼晩夭桃映新阳循原涉浅渚连步陟崇冈兴至陈尊俎凭高顾江乡生世间逸少怀归念王章东游昨夜梦川谷永相忘
高柳骈密荫疎篁延清风留客广厦寛沈李氷壶空梁石介清池緑波缘芙蓉日转禽语乐幽林回短筇逍遥崇台上兴入江南峯
长林过朝雨高堂生微凉帘幕含霁景临轩送清觞遥岑参差碧远浦明夕阳渚宫遂寂寞登楼望川梁何当遡流辉汀洲采兰香
早寒信已严颇得羔裘重起开西楼钥坐愁长河冻阳和逊重隂飞雪积危栋红炉照邻壁蓝尾生怜送吴江万里天媚景春如梦
东拙为舜和太史祖赋
君不见汉隂叟抱瓮终朝不濡亩又不见愚溪翁琼琚玉佩分天工拙人劳力泰宇定巧智终以烖其躬东城徐翁阅世久宁为汉阴不为柳鳲鸠无能鹊巢坐庄樗散木偏多寿才不用全其真功无成贻後昆颓然八十余无怀葛天民古云大巧外若拙吁嗟翁乎岂其人我本拙者於时罕通为翁作歌仰翁高风丹崖青壁不可以力致幅巾杖履想见城之东天子方好古蒲车起申公
送人赴番昜丞
陈子饶阳去抡才可是宜能无愧职事应不计班资宦况湖头月行装马上诗前途犹未晩努力向明时
望云
青天多白云游子嗟别亲白云飞扬随处见极目亲舍徒伤神徒伤神情何极一回仰天一沾臆春风緑酒金台前恨不随云堕亲侧云可望不可攀但愿亲寿如南山又如长江东注之波澜富贵有时来难驻惟朱顔亲年无恙百事闲劝云一巵祝云南飞向我高堂前荫我椿树萱花枝无使秋霜容易凋华滋游子西风江上归
送徐都阃归宜兴【谦斋阁老子也】
五色春衫拂地垂东门高宴驻旌麾旧来仲郢人知少欲去玄成马上迟红叶巧当官路坠白云长傍禁垣移鲤庭桃李春阴在却愧杨生後赋诗
送王参政庆贺还河南
流电光中玉佩趋鸿胪当仗赞嵩呼瞻天旧识威顔近分陕新兼体貌殊北阙朝辞云拥陛东门秋饯士倾都雄藩尚有宣房虑何日玄圭恊禹谟【时张秋未塞】
读书有感【阁试】
良宵可虚掷明镫了残书开卷对古人已隔千载余精神方尺间恍若倾盖初共惟德业光照耀流中区藐予嗣前绪十年事菑畲惜哉无良耜终亩多薪樗幸逢明圣朝挟册随冠裾纷纷杂纂组琐琐雕虫鱼白日无留光西飞若飇车凉风振高树落叶满庭除念此不能寐摄衣起踌蹰盛年无再至驽驾不可虚
送屠都宪元勋巡抚蓟州等处兼督边关
玉节朝辞出凤楼朱旗遥暎塞垣秋宁边旧属西台重当宁今无北顾忧铃阁春风闲卫戟海山晴日动轻裘极知根本须才杰未为还朝是黑头
周世贞父六十【世贞名忠嘉定人生於金齿云南己酉解元】
海山金桃几年熟天台灵源流水速仙翁六十自世间老圃西风终日闲凤雏衔书赤霄上五彩朝阳烂相向云中有路不可归春酒盈尊独惆怅瓢笙四管寸脍鱼咀羊城下梅花初锦衣他日拜家庆人看相如驷马车
琅琊书屋为石秀才赋
醉翁去来三百年琅琊山水仍依然林芳谷秀谁管领石家书屋僧庐偏主人读书少谐俗文章往往追古贤山中风月足吟弄世上富贵从推迁连连冈阜拥檐牖郁郁竹树留风烟晴猿昼啼白云下独鹤夜叫长松巅冥搜得意或拊几感慨双涕时沦涟悠悠宁逐蠧鱼尽兀兀已觉筌蹄捐君不见玉屏峯南瑁湖上我家旧屋临清涓緑萝揺春拂牕户纸屏竹几清且便十年栖迟不谓好一日怅望空云天终南少室非我有东华尘土劳鞍韀劝君及时须行乐豪杰未有终林泉
文武传芳为李惟中郎中父寿
公家奕世龙韬学已会风云取高爵百年海宇烟尘清又向雷门见头角峨嵋剑阁横金天西连草堂锦水边雄豪秀润各有得公独於此当其全西风使节相如归公呼诸孙候江湄遂开高堂称寿巵锦衣前拜绣帽随熊罴鵷鹭各有姿邦人来观啧相语谁似公家文更武文谟庙堂武御侮天佑公家後方钜万岁千秋奉明主
送蒋国器
西风一夕起平原到处羇人忆故园失路未须怜季子作书方拟贺参元功名入手无多事尘土留人岂足论记取他年说今日冷云疎雨出都门
送汤同知督运【时张秋未塞南方大水开白茅塘以泄之】
兖河秋水不容舠沽口回风积万艘五服上供推袖领九重深眷想贤劳君恩左右慙虚被民力东南亦孔骚眼底白茅连瓠子夕阳离思满亭臯
水仙扇面
银杯侧西风罗襦不禁冷空江月落时想象孤鸿影
送曾执初知嘉定州
都亭杨柳秋来短独采黄花暎别觞五马双旌万余里西风随处挹清香
九日招德卿抑之
小酌无劳折简催自分花饵飣玫瑰只应免得渊明笑两岁重阳不举杯
题戴司寇所藏张翬小景四幅
岱岳东南日观峯鸡鸣遥见日轮红仙家应说人间世银箭金壶漏未终
一色沧波浩渺间人言此外有三山莫欺只尺生绡里多少楼船去不还
老翬笔意师观远恠石长松气凛然四十年来真蹟乱夕阳红树满山川
斗帐无风铁砚氷梅花未要雪天晴坐来尚有关心处时复空山折竹声
文华进讲【阁试下同】
鹄立朱衣正殿东炉烟飘动讲帷风百年礼乐逢昌运乙夜勤劳仰圣躬毫末岂能禆海岳精诚直欲感苍穹邠风无逸前王训稽首钧天意万重
河浑浑
河浑浑发崑仑奔驰万里出龙门出龙门啮金堤泛瓠子鱼鼋蛟鼍乘时奋起城郭坏丘陵颓汉帝沉玉马劳歌入云哀河浑浑洵神灵我皇龙飞初泥沙潜伏波镜澄皇钦事禋孔精胡为乎一日骋雄悍违天经奔腾荡潏岸坼堤倾使行者不得遂居者不得宁园庐漂溺鱼鼈横河浑浑下民咨神禹上天去贾尉来何时三年青兖民亦疲土牛楗石将恐非河浑浑侧身南望劳我思
梦中得四句如咏讲筵事者
翠幕光中黼坐开觚棱初日照春台缃函未啓中人捧玉辇才临正殿回
樗老【为杨起同尊人赋】
君不见麝憎脐鸡恶尾又不见豹患皮象患齿苏张戮辱韩白菹全神乃在支离子东吴杨翁太古民妙诀早受南华君尽将智巧付时辈甘与樗栎同轮囷阖闾城西云水阔南北舟航日阗噎春花秋月闭门看八十年来几兴灭泥龟曳尾宁诧神沟断庙尊俱失真万牛回首歌孔栢少陵岂是知心人樗日老翁日健尘海桑田几回变人道孙枝却不如前年选入明光殿
秦府纪善林介庵挽诗
五十飘然便挂冠向来城府掉头看高踪自与鸿飞杳短世频惊蝶梦残絮酒何年奠冥漠囊金他日记丸澜【尝有以金寄君者殁後其子持书来乃不及元数君出而还之封识宛然】哀歌不尽思贤意尘海风波正渺漫
送乡僧
乾坤无物碍行踪又送孤云入九峯林鹤暗惊空外锡海鲸先报佛前钟金衣拂晓承新露丈室凝尘记旧封应识西来祖师意逢人莫浪演三宗
冬至朝贺【阁试】
璿管灰飞宿霭消紫宸班动御香飘貔貅列仗开弓剑芝羽充廷杂佩貂长日光中瞻黼扆卿云影里听箫韶愿言圣德同阳长永从夔龙集治朝
东江家藏集卷六

[book_title]卷七【中集三】
●钦定四库全书
东江家藏集卷七【中集三】
（明）顾清 撰
北游稿
○诗九十八首
乙卯正月抑之以疾告归盖有为也作春雪歌送之
昨夜西堂春梦好已向池边覔芳草雪花日暮忽满城无乃天欲留君行惊飞乱舞不自制黄雪冥冥直侵地公子城东醉未归将军塞上愁无寐此时念君当别离官河千里氷未澌仆夫宵装待明发车轮凌兢马蹄滑旗亭呼酒强劝君明朝望君越与秦丈夫结束自有地征途药饵宜相亲玉河东堤旧行路冒雪送君从此去无限幽怀不易论回首西垣万银树
上苑闻鸠【阁试】
春波溶溶宫柳低春云漠漠斑鸠啼柳隂渐深看不见时复数声金殿西青绳辇路无尘土鸣鞘不来日亭午高树低枝相应呼似惜田农望时雨农人望雨心如渴鸠啼日暮声不歇乾明门前春气深太液池头烟水阔烟水微茫连别殿忽去还啼画楼畔柳密花深不再闻时复宫壶坠银箭忆昨至尊亲劝农青旗黛耜临春风一声此日彻天耳碧霄几见回重瞳八年海宇歌太平春田处处斑鸠声緑秧刺波桑椹青却忆江南村落行
春雨【同上】
麦苗侵壠黍含滋微雨东来似有期凉拂画楼分迥野润兼红杏点清池丰穰竟惬三农望造化宁於一物私想得宸游同衆喜彩帘高卷看飞丝
首夏即事【同上】
金兽香残昼漏稀嫩槐庭院午风微蜜房分子蜂初静书阁垂帘燕自飞小碾试茶催瀹鼎轻刀裁葛已成衣故园遥忆三江外梅豆青青笋过扉
内阁赏芍药次韵二首【时阁老义兴徐公洛阳刘公长沙李公徐刘首倡长沙及学士篁墩程公以下皆和】
层城紫阁对隂隂天与名花着意深素瓣巧攅怜玉带醉顔微晕侧檀心一时胜赏谁当继前辈流芳故许寻拟和阳春歌浩态斜阳步屧几沉吟
紫泥封後玉堂归阁吏鈎帘午漏稀花事直於今烂漫赏心犹自惜芳菲官厨次第传宫醖城日参差散锦帷不似维扬谶金紫年来春色满黄扉
午日即事
节物相催似转蓬御筵仍见彩丝红君王未押羣臣燕先酌蒲觞寿两宫
白燕【已上皆阁试】
海国年年傍社归春来争讶羽毛非不经乳穴移仙骨似剪齐纨作舞衣已化玉叙空怅望未消红缕故依稀月明昨夜风帘动惊起还随白练飞
桐隐为龚九成赋
凤凰起丹穴不息凡木枝飞飞度中州正值轩虞时六律既以谐九德被弦徽回瞻紫山岑青桐映朝曦醴泉漱其根祥飇扇萎蕤一敛赤霄羽永日共娱嬉由来千仞心岂有稻粱思黄鹄淩紫烟一往无还期云鹏六月息荒忽经天池古来高尚徒不必皆颍箕终南隔人世达士供一嗤方寸有万里何须裂冠緌【九成有冠带时游京师】我歌桐隐篇想象卷阿诗君王富车马迟尔看来仪
题扇送同年奚从之使海南
仙人乘槎南海去祖席燕市已分氷把赠金陵半轮月为君随处扫炎蒸
有草名鴈来红者茎叶如鸡冠而无花得霜红甚俗呼老少年或画以贻樗翁良德南夫因赋以为寿予亦继作
凉风过林薄衆緑俱以萎嫣然丛苇间见此春花姿物变理趋朽化工岂其私老螳缘其颠顾盼如有思物情怜晩荣予亦怀安期因之发孤咏持玩惜芳时
送宗都运廷威之长芦
我家东海居目击鹾丁苦民劳莫如农衣食自王土输官赢斗升小大得濡喣溟沙列万竈勺合尽官府肩箱入连仓私鬻翦为虏燎薪与募直一一挂文簿商课或不充输钱为市补缗镪非天坠贸易复何所不应为法初乃尔自相牾公私两煎迫称贷日旁午穷年困炎歊肉尽继肝膂坐令兼并徒旦暮收拾伍【亭丁雨雪假贷晴而输盐有不出旬月而偿倍利者】微文牵积弊鱼烂不可举常思桑孔意宁料遽如许必逢忠爱士重为整机杼宗君沧州行倚任切当宁北南虽殊风物久理同蛊执炎思冷风久亢觊霖雨便文止须臾垂名动千古予言未可穷君行念靡盬
送同年施亨父令固始
霄汉初分列宿光固陵回首是桐乡驿程到日齐封尽乡信回时郢树苍莫以官曹殊内外直须政事抚流亡老成人物经纶手遴选应无负庙堂
送沈良臣赴南雄守
南安旧俗思张守又喜南雄得使君五岭封疆元不改三吴人物并能文香凝画阁晨听事风卷朱旗晓看耘正使勳名照青简未须违远叹红云
南雄北界南安民以负担为利数起争焉张公汝弼守南安为正疆界而二邦之讼息故诗语及之秋郊观稼【阁试】
金天高迥霜日晶原田靡靡黄云平老农携饁坐田首梨枣缀树光晶荧儿童笑呼驱鸟雀落日村巷多欢声我行按辔为助喜感叹欲去还徐行前年江南雨连月百谷烂死秋无成去年山东仍苦旱塍尾兆坼横庚庚室中啼呼道傍卧岂有束穗酬深耕今年丰稔信可乐却思旧日还心惊茫茫禹甸极四海安得是处皆丰盈君不见紫瑶草俱长物惟有丰年妇子宁
徐希曾母夀六十
天上春衣绚彩霞庭前慈竹间黄花仙家岁月看初遍圣主恩波未有涯青镜自知双鬓在玉梭曾度五更赊遥知孙子称觞罢犹自从容问鹿车
嘉兴蹇贰守六十得子
青雀东飞入海云梦熊新兆恊生申天将福胤怡眉寿人向箕裘卜世臣那用铅砂还汉鼎直须花甲度庄椿无由共酌鸳湖渌一覩天家五色麟
贰守系少师忠靖公之後
题画送李大尹
云白天青暎海山使君花县白云间山中老稚收成毕齐望双鳬日下还
冶斋先生挽诗
猎猎红旌动驿舟萧萧行李不禁秋盐梅已觖苍生望樗栎虚慙药笼收圣眷有隆余恤典国谋谁与记先忧西风一掬羊昙泪东去遥添逝水流
挹泉
寒泉出幽谷上有长松林我行林谷间毛发增萧森脱缨不忍濯竟日临清深清深堪娱嬉感彼潢污池当其在山时泓澄亦如斯皓质本易涅素心亦难持谁能幽谷里相对弄珠玑
城南别墅
梦里南徐漏未残角巾回首便商顔傍村花竹多侵市背郭亭台远见山身世百年云变尽功名千古鸟飞还寻常诸杜频来往赌酒敲诗亦未闲
送方与义赴资阳得读字丙辰斋居作
阳精行天明四目孽狐潜形狡兎伏太微郎位发光润万里炎荒起迁逐【与义以给事中贬云南某驿丞】平生未识晋鄙阳邂逅幸饯忠州陆男儿有身许家国风波雨云随反覆资阳虽远实壮县次第皇恩此牵复古来直躬多坎坷毕竟纲常系吾属眼前琐细犹不弃如君岂合长碌碌天衢峥嵘岁华尽车轮宵脂马晨粟峨嵋西南望松桂已觉春阳动幽谷从来自许百链钢此去人看九秋菊微之一折轻自坏元城百挫无转足两公遗事炳丹青牙籖时整西风读
斋居和同馆曹良金刑部韵
华月分光映列躔白云元共紫微连炉熏茗盌还今夕阁试堂书又隔年功业要看归宿地赓酬不碍往来篇欲驱蹇劣追神骏拨尽寒灰午夜前
送殷通判之严州
三百危滩走急流万重山色护严州人家树里开图画驿吏花间候彩舟骏足岂应今日展高名合向晩年收子陵祠庙云霞上为想春风露冕游
乌木扇歌
南蕃乌查乌角光剡溪溪藤色比霜两物迢迢天一方阿谁妙手巧裁量坐令皎月生筐箱金花点缀七宝装牙箫钿靥回光芒为君鼓舞生清凉回思故国云茫茫枯蔓朽株纷路傍人生贵贱岂有常牺尊沟断同根芳君不见金门六月清暑殿犹堪舒卷奉君王
陪李子阳吴克温二太史杭世卿吏部游城东潘氏园赋得流水
玉泉山前看滥觞鳬鷖翔集菰蒲香远波明灭带城阙别派宛转通林塘褰衣经涉孺子喜展席俯视尘襟凉斜阳上马傍堤去极目东流思故乡
游香山
几年尘里说登山涉磵穿林路几盘碧树楼台深见寺红云城阙远平阑廊僧揖客多乡语【主僧暟东白嘉定人其徒多乡曲也】春菜登盘称野餐斜日催人强归去欲从羸马谢朝冠
送李原复之南京刑部
水云亭上坐论诗眼见红芳落酒巵好景一番连孟夏故人相继作分司风波道路君应识氷蘖心怀我旧知两字哀矜一尊酒临歧不唱渭城词【原复与黄天章名第皆不当南选】
升彼高堂为毛太安人夀
升彼高堂酌其兕觥兕觥欣欣春酒载盈维彼硕人是介是承硕人雍雍厥德洵美载其有家维惠恭止维惠恭止休其承祉其祉伊何兰茁其芽处也家宝出维国华国华有辉维帝宠嘉锡之鸾书曰汝之报汝考汝母汝迪汝教维往莫追生也永耀硕人拜命弗掖弗持珠翟霞裳象服孔宜邦人来观秩秩其仪其仪秩秩其容有怿乃筵斯堂乃几斯席硕人燕胥笾豆有绎维南有山维东有海硕人寿考终燕乐岂山石弗砺海波弗尘维彼硕人於千百春
双桂堂为宜兴张世麟世凤赋
美人出南国文采并嫺都风云一朝会联步起天衢伯也空冀北叔兮照三吴何异同根桂分庭各敷腴春风会京邑闾里增欢娱联芳世所羡况此一岁俱峩峩双桂堂丽榜辉新图清芬既不异茂干宜相扶昔闻云间陆亦有眉山苏往迹炳如在师贤在吾徒皇风发雅奏金石间笙竽愿附棠华咏千秋扬令橅
题竹
悬石嵌青空下临湘江水中宵明月来照见青鸾尾
送王敬止使朝鲜
大人值兴运避地开东藩八条一以施礼俗仪中原燕满中扰乱淳风久仍存流传扶余慈至性天所惇真德颂唐运金石振清温至今云海上想象扶桑暾皇帝膺宝历威德被鱼豚维东实首顺珪组继胀膰赴告谨终始宠数亦殷繁皇皇使者车中天下旗幡共瞻天人姿照耀东海垠宇宙有大界中华有常尊奉使固有体专对非徒言春风海山道注目盼回轩
送李太史希贤提学浙江
吴越连云海蓬瀛切斗枢皇仁无内外宪府敕文儒左掖天低户西清月在隅法冠初着豸文笔近提朱【太史近同考春闱】甄别推明监陶熔属大鑪化源深涤溉皇路俨驰驱帖括经言病雕镌士习殊洗心端有待简命的非徒列屋思明烛停云怅据梧真淳钦雅度洒落见长图梁栋时方重昌苓世并须未应嗟远别回首是清都
送杨邃庵提学陕西
海内声华四十春向来江汉梦犹新门墙愧不参诸子祖席何期列从宾东壁二星终近斗南徐一水又通秦平生万里真无负到处青云满後尘
送沈云松还上海【进士仁甫之父】
已觉人间万事全锺情犹为别离牵但令消息年年好即是斑衣舞膝前
送沈明本教泰顺
欲别无言意万重扁舟望望过江东名塲自昔有遗恨学海几年成此翁人向中朝愧山简天教南士识胡公云门鴈荡经行处为想肩舆入画中
送沈鸣岐教寿昌
七里滩头倚短篷锦云峯里坐春风旧来鸑鷟文犹炳老去骅驑气尚雄人世几番云作雨功名千古鸟飞空何当共酌桐江水一洗从前鄙吝胷
送李子阳先生归省
朝下西清月未沉东门冠盖簇儒林湖山梦里三年别风雨秋前一夜心後阁承欢青鸟集前星回望彩云深潘家林外春隂在还许追陪继赏音
送王伯安下第还余姚
五色光中炫早曦丹山秋日凤南飞常疑劲翮冲霄惯未信中原结网稀吴越天连双阙迥蓬莱云近一星辉杏花江上春如海莫待西风吹緑衣
题莆田郭氏世美卷
酇侯传国魏謩封七叶貂蝉四世公我赋郭家三孝子万年人纪列清风
壶山苍翠入闽天曾见参军哭墓年生死靖康南北路可知当日事昭然
一家纯孝祖孙同狂卒何知亦歛戎看取弟兄争死日古人何必是襃融
一命初沾竟力辞清漳心事鬼神知平生不惯谈茫昧欲与先生赋瑞芝
恒斋为体斋宗伯弟曰谦赋
浮云天地倦西东一语南人契始终自古良医比良相传家正尔不须同
粉署微垣列弟兄青囊留我万山行年来悟得雷风象不向人间取近名
送石训导之临湘【允升御史之兄】
令弟清台着绣衣一氊还与郑虔宜过湘不用轻为赋圣代崇儒正此时
天岳山前倚短篷目穷飞鸟没晴空平生万里江湖念都付春风化雨中
送华文光尊甫南归
数行官柳带城斜又送庞公上小车天上神驹方独步江南乔木几名家山当朔野霜先结水遶官河路不差闻道家君北来近相逢何处整乌纱
送郭鲁瞻知山隂为砺斋太史作
我家简子山隂日清昼垂帘一事无遗俗未应忘旧老好官须自出吾儒青春日月当周道黄甲风云入壮图别有故人簪彩笔金鳌峯顶候双鳬
寿罗子文父得锺山芝
龙蟠山下郁青葱紫盖分明五叶通灵秀独锺麟趾地寿昌多应鹤髯翁歌传汉府空闻调食着仙经是有功拟掇芳腴荐清醑夜深飞梦绕江东
杨啓祥金兰
煮胶和金金作泥捣蓝染楮光砑脂杨郎醉把离骚词幽意已在沅湘湄须臾光风荡朝曦林隈水曲皆春姿丛石卧羊低竹枝紫茎緑叶芳菲菲佳人远游春不归蘼芜緑满孤帆迟愁来罢琴抚瑶徽临图更觉同心稀愿采芳香遥寄之江湖阔远波浪危空梁落月渺予思
送苏伯诚太史提学江西
郁孤台下驻旌旄鹄立诸生拥绣袍新命北来天语重故乡南望岭云高欧阳旧俗尧藩冠许国遗宗汉署豪有待一番时雨遍归来东观理风骚
堵氏母七十
纨布萧然古孟光向来闺阃意何长不将本分矜流俗【力辞旌表】直以孤贞代义方年与日添频把酒心随兰死只留香良人地下应含笑青鬓於今浅带霜
重送刘文瑞有怀顾颐弘先生【先生先以书劝文瑞就官未至而文瑞去及是始行其说而先生下世矣】
太息颐翁不可招离亭东望客心劳贻书恨不当时早归兴何如此日高尘世百年终剧戏溪山随处足游遨只应未及君家祖烂醉春风拥二豪【予饯文瑞以中酒不能赴故云】
严以德送女至留半月归赋长句为别
我弟之妇君家甥君女还作吾儿妇天然两姓若萝葛不独朱陈夸世旧忆昨与君初结言望松楼下开宾筵友松老人执盃酒千金一诺须臾边【壬子四月十二日友松生辰也】微官系人不能去五载停云渺江树向平心事两自知山阔水遥关百虑西风鱼鴈交梭驰君来不来使我疑不知今夕是何夕把酒却送君南归君来官河尚舟檝君归河梁积氷雪故人分手自不堪况复锺情初远别锺情远别不须嗟儿今有室女有家官道附书如驿置春江放櫂若仙槎人情得陇还望蜀我已安排洗孙局明年此日待君来玉果犀钱遍童仆
题雪竹送陈生归吴
虎丘山下雪晴时拄杖敲门自一奇京邑归来看图画春盘玉版鬭青丝
崔民瞻郎中父母同寿
万里晴空倦鸟归祝融峯下旧柴扉手栽堂树皆堪芘坐对云山已息机长日溪鲜堪入馔新年宫锦又添衣孟光同德还同岁何止人间七十稀
送赵悦梅【丙辰九月先家君至兹复先归】
北来行李报家君归櫂还迎潞渚春两岁风光动梅柳一时冠盖集荀陈无穷渌蚁尊中满有约青山梦里频长向西风听佳信阿戎官况只清贫
戊寅四月廿八日録至此叹息久之时天常殁矣保定赵守濬河筑桥诗为傅北潭太史作
郁郁平阡带古壕沈沈新緑卧虹腰滹沱不复思王霸溱洧何烦济国侨千里桑麻分雨露一时粉绘杂风謡他年三辅收遗事应续黄图第几条
题孙良辅所藏小景四幅
野桃山杏各乘春多事刘郎为怆神六百年来只如此一番花老一番新
坛杏无花到水莲中间辽阔二千年牎前风月湖边景只恐丹青未易传
欲出未出峯顶月将栖不栖林杪禽曾踏长安软红土方识幽人此夜心
旧识襄阳孟浩然蹇驴冲雪据吟鞍老来自怯溪桥滑便作林逋一样看
送周先生出守嘉兴【名东字伯震予会试本房初考官也】
雪後燕山画不如东华晴旭散朝车黄迷禁柳辞龙仗红逗江花引隼旟西浙几年忧困弊南宫当日记吹嘘丈夫五马寻常事泚笔勲名俟特书
季本清给事父母双寿
画帘花暖春云香金尊酒满蒲萄光玉童双歌按清商门前珠履来成行凤生三雏一雏翔淩历紫清栖柏梁两雏膝下斑衣裳春风对舞送霞觞山中之臞炼铅霜洁身独立遗天常槁项黄馘同枯桑人生七十齐高堂腰有緑绶怀银章俯仰无愧终康强滑甘滫瀡供时尝三山弱水是何方
蒋监事济民出主靖安簿盖不得於其长也为题其秋塘白鹭图送之
曾逐青云上绣衣龙墀晴日扬朝晖天风不碍江湖迹还向秋塘自在飞
题毛维勤所藏禹门三跃图
一夕风雷动九重春江回首万鰅鱅云泥只尺从人辨诸葛南阳本是龙
题陈克明竹
日永湖山桧影斜微风时堕紫藤花道人无限江南意更写篔簹向客夸
予时寓赵氏东斋斋後古桧一株其下累石为小山藤蔓笼之殊有幽趣克明写竹於此皆实景也近为俗人所有撤而新之无复遗迹矣
送赵明嗣袭职之金陵
锦衣将军燕蓟郎面围红玉颜清扬全家旧住双阙旁一门诸父皆周行阿翁昔日事先皇金戈日侍殿东厢一日不见回清光将军後出亦堂堂韬钤间续诗书香十三学书临硬黄十五百步穿垂杨二十辞家宦南国已觉万里前无当圣人南面驭八荒风尘不动塞草长将军功业何所见可惜龙劒明秋霜龙劒明霜龙不如莲花凿镂金蟠挐但令不试慎勿疎君不见金张之子世宿卫江东虽好岂是将军居
梦作朝退步至南亭诗有步入南亭路不难落花红衬紫苔斑之句感而有作
一自看花入上林溪山长是梦中寻不知谁辟南亭路又向朝回发短吟
出郭
出郭频瞻尺五天雨余云物更清妍楼高紫凤中天见山跃青龙到海旋香径细寻芳草入酒帘低傍緑杨悬微官自笑成何事闲过东风又一年
好景城南四月天游人容冶百花妍红惊小辇流莺起緑衬阳坡细马旋风里游丝晴自褭雨余新月晩初悬春光容易空抛却频倒芳樽莫问年
阎太守复任西安
好去西安守还乘五马车封疆参井旧民物汉唐余会府人咸喜铨曹最已书儿童候公久归驾莫纾徐
王舍人孟端为华处士作耕渔图久而失去其孙珵访求得之
舍人善竹兼善画源流本是湖州派湖州之画掩以竹舍人妙思紬不足耕渔之图谁所传华家明珠海上还家声不愧见父祖元气有托留人间川原靡靡高复低东村网罟西村犁长鞭驱烟入深树小艇载雨归前溪谿鱼正肥春酒熟百斛新输官廪粟酒酣月出歌一声何处高门有华屋浮生不逮斯人早前辈风流迹如扫银钩金错发天机何幸典刑犹此老舍人寸纸时共珍华郎见图如见亲乾坤无穷百年速撝诃安得烦鬼神君不见平泉树石散诸贵此子此孙今几人
萧升荣母曾孺人挽诗
堂北霜风紧天涯客梦催【升荣出使有恶梦已而讣至】犹看衣线在不及诰鸾回遗德良人感新铭阁老裁前山松栢迥猿鹤助悲哀
氛沴交行日乡邻出次时情惟舅姑重义不死生移执礼神应鉴怜孤族并推小郎今长大衰杖有余悲
闻蛙
入秋足霖雨颇长南池渌鸣蛙欣所遇日夕鼓其族喧喧未渠已隐隐撼吾屋羣和杂蛄蚓间噪警鵞鹜已惊西堂梦复乱城南读孔公乃纪实【聒耳】周生斯矫俗【两部鼓吹】鼓吹本吾厌矧兹强称目盐调恧胹熊灰洒念燔蘜顾兹繁有徒一一胜掩扑维天运四时万品均化育妍媸与细大赋受咸自足春阳鸣鹂鶊寒雨悲蛩蠋时至理则然天机讵能伏可憎谅多在君意偶斯属不见趸与蛇无声日衷毒
亚圣嗣孙翰林五经博士元蒙恩赠封父母
尼邱降神圣鸿化流无疆三迁毓明德重光丽秋阳周辙竟不西斯贤复遑遑坐令百代下掩卷悲齐梁博士几叶孙逢时迈虞唐通籍联禁从鸣玉司烝尝【顔孟二博士皆世袭奉祠入朝立常班】仍於报功典再衍酬恩章煌煌紫鸾书照耀东山傍逝者不可作萱枝独芬芳永怀五鼎意先後同悲凉予亦章甫士诗书沐余光顾兹盛明典何以称襃扬共惟神明胄允矣万夫望惟圣始孝弟惟皇眷忠良怀哉复何言尔祖训有常
寿少师谦斋先生七十
太微无云星汉明商飇按节回玉衡土阶六叶飞尧蓂岁在戊申申甫生甲戌仲舒杨大庭引翼房杜登蓬瀛金钟玉律谐颂声圣人龙潜资六经缃麻日侍龙楼清有时石室繙金縢甲子周岁龙飞腾白麻首出金瓯名司马入府氊裘惊十年海宇歌太平如臯如夔连茹征鸾鹄济济充皇扃并包细大靡矜争香山日夕思旧盟帝恩非常归未能黄扉日晏下紫清寿觞百斛分金茎谁欤寿者公与卿次者乃是銮坡英天佑我皇惟纯精锺灵毓秀归老成往昔宵寐通精灵先知已属范高平麟袍五色腰玉横巍然百辟瞻仪刑氓饥欲粟寒欲缯公无言归劳圣情年年此辰称兕觥
送毛彦伯【宪清太史之兄时来省母乃祖闲翁寿九十六】
议论相逢便伟然省华诸子固多贤风云幸接鸿飞後乡国仍看樾荫连两月客程还膝下几宵归梦又江边春衣好作重云锦令祖新秋又八千
送李师文令将乐
建业秋风歌鹿鸣同时龙李最知名一筹已惜三年後百里犹烦匹马行星出紫垣南去迥水经闽岭北来清余杭令尹新祠庙香火於今更有情
爱鹤为海虞曹舜祥赋
青田双白鹤脱略尘凡姿东海有逸民心赏同幽奇天质不自媚野情谅难羇逍遥云海间永与鸡羣辞鹤也诚可人爱鹤人可知人有异於鹤贾鞭眩黄栀駸寻不自觉沦没共汚缁君子拟鸾凤憸壬乃鴞鸱我歌爱鹤篇继彼乘轩词
米元晖小景一幅浅色积成高五六寸长不二尺而渺然有千里之势为赋六言
芳树春酣雨後薄云横带山腰极目青萦白缭江南何处迢迢
樗老杨翁挽诗
昔年同馆士频岁泣霜风又接樗翁讣其如洛社空行身汉阴叟避世鹿门翁渐觉沧洲远烟波日夜东
道为无心得才因不用全子看青琐贵身到白头年太史春秋志中台琬琰镌新坟才四尺佳气日苍然
海鴈依时到庭花不再红【尝题鴈来红图为翁寿】通家锦囊在入室繐帷空歌哭同杯酒【讣至前一日同馆会起同宅】江湖想钓筩真淳那复见落日起悲风
厉处士挽诗
末路嗟何似江湖见此奇能於外物薄不逆故人欺淳孝真堪传余言尽可师九原逢德耀无愧白头词
九日卫景玉西庄赋
前年重阳燕城南去年重阳小山前今年重阳西郭下青山碧树开芳筵前年坐客黄与李【天章原复】去年去作南曹吏今年坐客罗八九一半相看非旧岁不才濩落无所施三年坐食尻生胝主人爱客我不去年年对举黄花巵西清步出长安道一带青山远相撩霜风拂衣声摵摵寒日映帽光杲杲入门下马耳已清刘东胡琴薛鸾筝新声共爱白翎雀浮云不动黄龙城黄龙古城秋草里狐狸鑚穴荆棘横石家郎君从失足四百余载胡风腥西风慷慨对斜日只此便合倾千觥主人有酒客无庸辞千古在前後亦如斯中间可乐其与几时谓君不信上高处燕丹郭隗冢累累
记是日会者陆太仆献臣唐进士士絅乔司训时章张链师永新陆乔张皆下世原复亦卒於云南而予所居小山轩今易主者三矣人生岂足恃哉
十日南山宅尊乡会分得东字
揺落龙山夕照空衣冠高会凤城东从渠海内风流盛输我尊前笑语同几处黄花如故里他年緑野感秋蓬晩来白发颓中坐欲改南山号醉翁
题史引之所藏长江六月图
长松泠泠生昼寒高岩侧缀青琅玕阳坡宛转行朱阑青莎滑腻碧藓斑红桥直走淩惊湍下接孤屿高■〈山赞〉岏隔江青山如伏羱柴扉草堂相对安渔舟缥缈青林端樵童牧叟时往还羣山忽断百里寛青蒲緑藻萦微澜临江飞阁丛井干江流石角随弯环前山转深势未残层崖复磴劳跻攀上方寂寞空禅关平林演迤临江干江回山尽路险艰飞梁侧卧波潺潺江流自此入渺漫遥山一抹天际看东京画史真高闲【评者谓赵千里笔】故将山水穷瓌观岷峨嘉陵远草殚九华落星扬子湾晴洲历历被芳兰美人不来空浩叹疾风吹尘暗燕山金星龙尾氷攅攅燔熊炽豹光赫殷为君炙兎扫氷纨君归终日山水间肯忆羸马随朝班
十月四日同韩国器中书张时行吉士饯刘御史文焕还赴尊乡会於陆太仆第得夕字
东城送客罢觚棱动暝色尊乡奉严戒後至有明讁挥鞭不返顾望望淩紫陌同行韩与张先後互驱策我马才本下此日殊努力及门见僮骑相顾如有得主人闻客来索带命殽炙衆宾已沾醉为我还促席劝酬略登降问劳杂谐剧写情会有赋探韵止余夕飞觞不假借阁笔岸予帻清时自难遇胜会固鲜袭今晨复何晨烂漫挹珠珀矧兹乡邻聚更觉情景适南斟出珍藏北馔割鲜硕虽微霜橙荐时菊尚可摘寒更近尤长城柝时漫击华镫蔼余辉落月沉坏璧欢悰不可竟明发会有役据鞍谢主人璇标已东北
十一月朔张南山寿日
一自登名立从班周旋长在五云间官阶四品中兼外【公以山东参议直文华殿】书法三吴柳继颜退食有时乘褐马趋朝满目是青山【公家玉河东出门见山与褐马皆纪实也】蓬台此日羣仙会风雪犹应许扣关
送袁良辅还封丘
闻道双鳬晓欲飞锦笺红烛夜裁诗月明古寺嗟人远【良辅寓永光寺】寒压重裘觉岁驰卓令至今佳传在山公休道荐书迟黄金台下西南路眼见青騘入奏时
董虞臣辰溪八景为赋其二
云根一片压中流曾是仙人玉斧修絶岸巧通平野去细波长共远山浮苔纹想象空飞舄树影参差壑驾舟借问碧阑容点笔淩风我欲试清游【右石桥仙迹】
桃花不记武陵源峒里人间别有天罨画溪山明白昼接云禾黍自丰年前冈饮犊逢巢父别浦移舟渡辋川问着主人无一事久抛金甲事春田【右猛峒新庄】
钱思孝挽诗
芳草春深满緑园王孙归去已消魂【常熟钱氏皆祖武肃王】人怀故国流风远堂有旌书节孝存辽鹤何年返华表楚歌当日怨修门惟应黄泗源头水流得余波到子孙【君尝浚此水土人德之】
冬至感怀
浮世侵寻四十将劳生何以称冠裳回思丁未看辛丑别有愁根更是长
成化丁未有读辛丑冬至感事诗一絶是岁十一月十九日冬至明烛候朝追感旧事为之凄然因检故稿续书此於後盖自辛丑至今十有七年时屡变而事随以生忧卒未免而更长也不知更後十年又当何如耳是日午未间大风尘霾涨天
东江家藏集卷七

[book_title]卷八【中集四】
●钦定四库全书
东江家藏集卷八【中集四】
（明）顾清 撰
北游稿
○诗一百二十二首
戊午元日候朝和冬至韵
尘途役役苦迎将五色谁从补舜裳坐拥槐枝候明发忧端不数漏声长
谒文山祠次同游诸公韵
东风一梦过钱塘直自元丰兆靖康终岁诸公讲和战到头赤手树纲常生前骨肉山河碎身後辉光日月长新庙城南更雄丽公忠遗种讵荒凉【时新作三忠祠於崇文门外祀诸葛武侯岳武穆及公】
又用杜韵
碧殿长松锁十寻晩云将雪助萧森貂蝉不改厓山制【公封信国时帝在厓山】金石疑闻孔壁音【祠在府学文庙西】南去星潮嗟往事北来祠庙岂公心春风一掬唐衢泪几为先生湿短襟
人日乡里会归曹良金秋官寄示咏怀新句明日斋所奉答
薄寒催酒鬭新年犹是郊斋一日前事往旧游真作梦诗来险韵恰逢咽莺调歌舌方求友柳着官黄欲试绵子建平生最萧洒壮怀宁许豆稭然【来诗句意若有不怿然者】
十四日雪後朝回史舘作
紫宸晴雪暎蓬莱独出东厢候锁开学士履声云里下君王銮驾月中回争先皓鹤羞初日失喜遥林见早梅坐听角门宣唤急却思授简惧非才
同年斋院中朝振同戴御史元之宿僧舍宪清南夫有诗嘲之往返良苦予最後作为之解围
清晓诗筩入递频夜牎虚榻看横陈贾余竞欲收三捷戒狃予方息两民掖竹本因枝带叶胡卢岂必画非真【朝振有纸画胡卢之句】西堂三日伊蒲馔且共瞿昙讲幻身
以灯圆饷陆太仆
三五新正忆故园屑云糜玉閙春盘小奴解作江南意远客都忘岁暮寒梅欲鬭圆忙着子雪如争巧故成团玉厓太仆真清吏莫认明珠按劒看
同年刘直之父母双寿
东望蓬莱极海云仙筹满屋旧曾闻老余騘马留桓典归卧青山共少君华髪笑看明镜在彩丝犹忆画帘分高堂岁晩长生燕还折梅花映宝薰
纪梦寄文宿诸友
客舍春来觉梦多黄衫连夕报登科七星散落云中斗独鹤高乘树杪柯元【夕梦七鬼齐立各擎一斗云天星坠以此承之又梦坐大树下一巨鹤来巢其上须臾而成】捷足故人俱緑鬓关心乡社渺沧波从今不作停云望倾耳雷门听凯歌
送汪进之令永嘉
马上相逢识未真论交已是十年人风云聚散惊浮世霄汉飞腾有健身奉日岂应忘近主鸣琴聊欲试亲民东风百里温州路谁看桃花满县春
赋得瀛海奎光送马良佐先生之南院
仙家苍茫云海东海光上与星辰通昭回万象森布列灵景独应图书宫宫中明星十有六一一紫焰舒长虹珠宫贝阙相荡漾顷刻万状难为容羣仙无事亦来往鸾鹤隐见空明中翩然一鹤下南斗流辉万丈惊蛟龙蛟龙惊遯海天净惟有匹练悬高空紫宫东南纵遐眺晴霞五色交青红天孙停梭赤霄上指点毫末分纎穠帝傍丝纶要经纬旋轸不待星躔终石渠延阁五云绕紫泥黄纸三更封悬知不学卯金子余光反借青藜公
题萱桂图送徐理之父子
白头人对彩衣裳本自无忧不待忘谁写萱花傍丛桂要看雏凤挹天香
蒋国器往岁南归予苦头风不得送赋诗有记取他年说今日冷云疎雨出都门之句今再至而归予亦病中天复隂雨俯仰今昔为之慨然
五载京华两赋归客心都似宦情微天应有意还留舌雨亦何心惯湿衣长路不须怀近事【国器此来多可感者】旧题浑已谶先几小崑山下农田早为想秋风蠏稻肥
徐子容祖母寿八十三
春湖映空光一碧春日烘云成五色金堂仙人燕王母云影波光乱瑶席麟洲别来几清浅兰叶萱枝翠如翦笑轮花甲问东风八十三年供一莞杨花扑帘春昼迟鸾笙幻眇朱弦稀瑶环涓秀瑜珥润戏舞绕膝争含饴就中一孙俊而奇珊瑚玉树含春晖担簦上国未能去几日目断孤云飞西风八月仙桂黄手携鹗书还故乡仙人一笑开北堂重帘复幔皆天香男儿悦亲宁碌碌作诗献寿还拭目
子容读书京师求此寄寿是秋果高荐诗云有谶殆不虚也
三月廿一日书事
只合清江坐钓矶等闲谁遣着朝衣緑阴门巷青绳路心逐南云一片飞
小阁垂帘相对红窄衫低帽一丛丛归来有语那能记坐倚东风忆梦中【时初敎内书馆】
邹时鸣父母双寿
玉陛风光动彩裙鹊声先已报江鱼【时鸣奉使便道过家】鸾回两检新封敕龙卧三湘旧隐居喜气并添凝望里宾筵相压小春余无因得与升堂拜长傍红云想使车
家僮摘槐芽
小奴携筐緑掩苒斜日归自东邻家青精未试仙子诀泠淘的见诗翁夸人间正味竟何在天地育物真无涯紫蓴青荇更不恶高秋谁泛三江槎
送王约赴河间县丞
平原西北古瀛洲长记征车半日留山接全燕从地起河分二水带城流千年王泽诗书古永日丞厅竹树幽好去王郎更清白龙门一局未应休
挽苏廷玉
到处江湖识此翁几番倾廪惠疲癃灵岩山下一片石叹息高踪已梦中
何处士赏静亭
万里松州限蜀川风流幕府重当年筹边屡上金城略退食还歌菉竹篇意外云山争自媚环中风月许谁传瀼西茅屋长邻近相望孤鸿落照边
送可晩吴翁
十里山塘接虎丘隐翁家近白苹洲偶来暂别延陵庙欲去还同孺子舟【先生与徐司空同来今复同去】云里彩衣高捧日雨中黄菊苦思秋经年正有庭闱念为酌离觞悔远游
送谢司仓
宁知信宜邑乃在古高州地接朱鸢近天连碧海浮官仓余火米土俗罢绵裘莫作炎蒸虑男儿重远游
书饶贡士友爱堂卷
江雨红垂荆树花草堂千里梦京华无人为续池塘句长向春风忆谢家
风雨长安旅食孤夜牎灯火说江湖红尘下马东城路来看饶家友爱图
送夏良惠
君从澄江来还望澄江去澄江渺千里孰是君归处连连波上山历历沙边树长安多亲知青云在指顾一行拂尘衣高意竟莫御淩江望农烟憩石呼晩渡芳阡笑儿童佳木散徒御问讯钓鱼竿汀洲未云暮
送宋惟德分敎池州
池阳风物似长沙第一名山是九华输与能诗宋文学芙蓉影里岸乌纱
送王汝昭考绩还南乐
鸣玉薰风下紫清日华流采照君明重来一鹗秋期近暂去双鳬晓翼轻封域未踰关辅地别离无奈故人情归轮入境应频驻一路棠隂父老迎
送汪县丞还吴兴
吴绵百箧练千箱岁占东南第一纲不似朱家贡花石九重龙衮要文章
洞庭烟浪接吴兴使者归舟画里行浮玉山前万松底好诗多为别来生
题李徵伯扇
新雨蕉叶大云根生昼阴只此可永日何必弦鸣琴
题赵希文所藏王孟仁小景
柳丝如烟散晴风小桃野树交青红芳洲细草何丰茸緑波远与青天同遥山西入空蒙中扁舟兀坐谁氏翁物色似是天随公惊麏骇鹿不可踪此日此意殊从容自从挟书朝帝宫十年梦寐劳江东长桥飞盖连垂虹尚想烟雨推孤篷偶然一笑岂易逢丹青信有缩地功燕山六月苦藴隆开轩对此情无穷谁欤往者吾其从
送盛世虔兼简严以德
红云千里隔江关容易看君独往还留得锦笺无恙在不教空到小吴山
东河日日望兰舟远客新年已倦游为忆相逢话京邸红菱白藕正清秋
书吴通判焚黄卷【通判名暠台州人以旴■〈日台〉尹陞任】
淮甸风烟接海门甘棠随处緑隂蕃人传旧德歌三异帝有新恩贲九原华表月明苍树合宝函春动彩云飜乡人应悔籯金误衰草荒坟泣断猿
送杨啓祥
杨生画兰近无敌挥笔使金如使墨玄缯绀楮随所遇入手光风灿朝日湘江南北几千里收拾都归笔锋里闲来天上弄秋光落笔便得天顔喜有时片纸出人间传看一日遍九廛五侯七贵争莫致时复挥翰骚人前西风八月吹锦衣【生时为锦衣镇抚】掉手还向江南归汀洲蘼芜寒更緑木叶时傍孤帆飞回首思君何处切南薰殿里午风微
送徐中行南京工部
痩石亭前倚晓风十分凉意小桥东雨余杨柳秋仍緑露下芙蓉晩更红情至怕闻千里别会疎犹喜一尊同留都宫苑稀程作高咏还应不负公
八月六日周北野宅尊乡会雨不能赴先是予招客亦值大雨
秋雨亦无赖偏欺我与君每当开燕日故作满城云未说初春旱何如後夜闻一般尤足恨红湿从伶裙
孝松为故华亭贰尹吴君赋
君昔哦松古华亭我方挟书游县城流风善政尚能忆未省至孝通神明郎君京华报君讣握手道边双涕横潜光隐德有如此如君岂独堪为丞乾坤茫茫日月速斯人已复从先茔茔前郁郁万松树总是君手栽培成乡人重君不忍斥指点苍翠歌仪刑秋霜春雨几悲怆大篇长句何铿鍧松兮节操本自贞何幸遇君增令名田家紫荆尚千岁何况美与参骞并我歌孝松君敬听古来万化由家庭行将东海甘棠树并入朱弦流颂声
乡人徐景晖老而丧子游京师意象悲甚将别赠此【子美卿好学早卒】
早向丹山识凤雏十年清梦隔江湖偶来聚首惊霜鬓忽漫长歌缺唾壶春雨南洲【君号也】生杜若夕阳西崦近桑榆扁舟挥手渡江去从此人间谢畏途
东海先生有表弟褚君跛一足先生呼为鹧鸪叟输赋入京求此诗
有叟有叟名鹧鸪壮年意气亦豪疎豪行不顾一足拘苦吟赢得全身癯有儿不令左右扶独携短筇朝帝都县吏睢盱索官租儿职催科翁代输输完妇子得宁居老身健在百不虞西风官亭倾别壶亭树哑哑啼乳乌似是忧翁步趦趄乌不能言意有余何不啼向吴城隅
宋宫蹴踘图
甲马营中五色光天将一统付真王後园踏踘宁为戏犹有萧娘卧榻傍
宫体四首次良金韵
鳷鹊楼深月到迟倚阑闲弄玉参差侍鬟记得新腔去又向花间教雪儿
水殿凉
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>