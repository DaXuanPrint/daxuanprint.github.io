<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,文宪集全文在线阅读,文宪集全文在线下载,大玄古籍书库">
<meta name="description" content="32卷,明宋濂撰。宋濂(1310～1381),字景濂,号潜溪,浦江(今属浙江)人。自幼勤奋好学,以文章著名。元代至正年间被举荐为翰林院编修,推辞不就,入山隐居著述。明朝初年接受明太祖的征聘,任江南儒学提举,后主持修撰《元史》,官至翰林学士承旨知制诰,为明朝开国文臣之首。后因长孙宋慎牵涉胡惟庸案,全家流放茂州,中途病死于夔州。谥“文宪”。其集为《四库全书》所收,另有明正德九年刊本、嘉靖庚戌刊本、康熙初裔孙既庭刊本、嘉庆十五年严州刊本、清康熙四十八年彭始博刊本、《金华丛书》本、《四部丛刊》本等。_文宪集_全文在线阅读_文宪集_全文在线下载_大玄古籍书库">
<title>文宪集_宋濂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文宪集</span> <br/>
          作者： <span class="inputVal" id="bkauthor">宋濂</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]632937</span> <br/>
          说明： <span class="inputVal" id="bkdec">32卷,明宋濂撰。宋濂(1310～1381),字景濂,号潜溪,浦江(今属浙江)人。自幼勤奋好学,以文章著名。元代至正年间被举荐为翰林院编修,推辞不就,入山隐居著述。明朝初年接受明太祖的征聘,任江南儒学提举,后主持修撰《元史》,官至翰林学士承旨知制诰,为明朝开国文臣之首。后因长孙宋慎牵涉胡惟庸案,全家流放茂州,中途病死于夔州。谥“文宪”。其集为《四库全书》所收,另有明正德九年刊本、嘉靖庚戌刊本、康熙初裔孙既庭刊本、嘉庆十五年严州刊本、清康熙四十八年彭始博刊本、《金华丛书》本、《四部丛刊》本等。</span> <br/>
          封面： <span class="inputVal" id="bkimg">Z_18790.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文宪集
[book_author]宋濂
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]632937
[book_dec]32卷,明宋濂撰。宋濂(1310～1381),字景濂,号潜溪,浦江(今属浙江)人。自幼勤奋好学,以文章著名。元代至正年间被举荐为翰林院编修,推辞不就,入山隐居著述。明朝初年接受明太祖的征聘,任江南儒学提举,后主持修撰《元史》,官至翰林学士承旨知制诰,为明朝开国文臣之首。后因长孙宋慎牵涉胡惟庸案,全家流放茂州,中途病死于夔州。谥“文宪”。其集为《四库全书》所收,另有明正德九年刊本、嘉靖庚戌刊本、康熙初裔孙既庭刊本、嘉庆十五年严州刊本、清康熙四十八年彭始博刊本、《金华丛书》本、《四部丛刊》本等。
[book_img]Z_18790.jpg


[book_title]提要
钦定四库全书　　　　　集部六
文宪集　　　　　　　　别集类五【明】
提要
【臣】等谨案文宪集三十二卷明宋濓撰濓有篇海类编已着录元末文章以吴莱柳贯黄溍为一朝之後劲濓初从莱学既又学於贯与溍其授受具有源流又早从闻人梦吉读贯五经其学问亦具有根祗明史濓本传称其自少至老未尝一日去书卷於学无所不通为文醇深演迤与古作者并在朝郊社宗庙山川百神之典朝会燕飨律历衣冠之制四裔贡赋赏劳之仪旁及元勲钜卿碑记刻石之词咸以委濓为开国文臣之首士大夫造门乞文者後先相踵外国贡使亦知其名高丽安南日本至出兼金购其文集刘基传中又称所为文章气昌而奇与濓并为一代之宗今观二家集濓文雍容浑穆如天闲良骥鱼鱼雅雅自中节度基文神锋四出如千金骏足蓦涧注波虽皆极天下之选而以德以力略有间矣方孝孺受业於濓努力继之然较其品格亦终如苏之与欧盖基讲经世之略所学不及濓之醇孝孺自命太高意气太盛所养不及濓之粹矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库
文宪集卷一
明　宋濂　撰
表【凡五十八章】
进大明律表
臣闻天生烝民莫不有欲欲动情胜诡伪日滋强暴纵其侵陵柔懦无以自立故圣人者出因时制治设刑宪以为之防欲使恶者知惧而善者获宁传所谓狱者万民之命所以禁暴止邪养育羣生者也譬诸禾黍必刈稂莠而後苗始茂方於白粲必去沙砾而後食可飡苟梗化败俗之徒不有以诛之虽尧舜不能以为治夫自轩辕以来代有刑官而五刑之法渐着其详弗可复知逮魏文侯师於李悝始采诸国刑典造法经六篇汉萧何加以三篇通号九章曹魏刘劭又衍汉律为十八篇晋贾充又参魏律为二十篇唐长孙无忌等又取汉魏晋三家择可行者定为十二篇大?皆以九章为宗历代之律至於唐亦可谓集厥大成矣洪惟皇帝陛下受亿兆君师之命登大宝位保乂臣民孶孶弗怠其训迪羣臣谆复数千言唯恐其有犯慈爱仁厚之意每见於言外是大舜惟刑之恤之义也矜悯愚民无知陷於罪戾法司奏谳辄恻然弗宁多所寛宥是神禹见辠而泣之心也唯贪墨之吏承踵元弊不异白粲中之沙砾禾黍中之稂莠也乃不得已假峻法以绳之是以临御以来屡诏大臣更定新律至五六而弗倦者凡欲生斯民也今又特敕刑部尚书刘惟谦重会衆律以协厥中而近代比例之繁奸吏可资为出入者咸痛革之每一篇成辄缮书上奏揭於西庑之壁亲御翰墨为之裁定由是仰见陛下仁民爱物之心与虞夏帝王同一哀矜也易曰山上有火旅君子以明慎用刑而不留狱言狱不可不谨也书曰刑期于无刑言辟以止辟而民自不敢犯也陛下圣虑渊深上稽天理下揆人情成此百代之凖绳实有易书之奥旨行见好生之德洽于民心凡日月所照霜露所坠有血气者莫不上承神化改过迁善而悉臻雍熙之治矣何其盛哉臣惟谦以洪武六年冬十一月受诏明年二月书成篇目一凖之於唐曰名例曰卫禁曰职制曰户婚曰廐库曰擅典曰盗贼曰鬬讼曰诈伪曰杂律曰捕亡曰断狱采用已颁旧律二百八十八条续律百二十八条旧令改律三十六条因事制律三十一条掇唐律以补遗一百二十三条合六百有六分为三十卷其间或损或益或仍其旧务合重轻之宜云谨俯伏阙廷投进奉表以闻臣等诚惶诚惧稽首顿首谨言洪武七年月日具官臣等上表
进元史表
伏以纪一代以为书史法相沿於迁固考前王之成宪周家有监於夏殷盖因已往之废兴堪作将来之法戒惟元氏之有国本朔漠以造家用兵戈以争强并部落者十世逐水草以为食擅雄长於一隅逮至成吉思之时大会斡难河之上始尊位号渐定教条既近取於乃蛮复远攻於回纥渡黄河以蹴西夏踰居庸以瞰中原太宗继之而金源为墟世祖承之而宋籙遂讫立经陈纪用夏变夷肆宏远之规模成混一之基业爰及成仁之主见称愿治之君唯祖训之式遵思孙谋之是遗自兹以降聿号隆平丰亨豫大之言鼓倡於天历之世离析涣奔之祸驯致於至正之朝嬖幸蛊惑於中权奸蒙蔽於外汉网祗因於疎阔周纲遽至於陵迟风宪皆为不捕之猫将士尽成反噬之犬由是羣雄角逐九域瓜分风波徒沸於重溟海岳竟归於真主中谢钦惟皇帝陛下奉天承运济世安民建万世之丕图绍百王之正统大明出而爝火息率土生辉迅雷鸣而衆响微鸿音斯播载念盛衰之故仰推忠厚之仁佥言实既亡而名亦随亡独谓国可灭而史不当灭特诏遗逸之士欲求议论之公文词勿至於艰深事迹务令於明白苟善恶了然在目庶劝惩有益於人此皆天语之丁宁愈见圣心之广大於是命翰林学士臣宋濂待制臣王禕儒士臣王克寛臣胡翰臣宋禧臣陶凯臣陈基臣赵埙臣曾鲁臣赵汸臣张文海臣徐尊生臣黄箎臣傅恕臣王錡臣傅着臣谢徽臣高啓分科修纂故上自太祖下迄宁宗靡不网罗严加搜采恐玩时而愒日每继晷以焚膏故於五六月之间成此十三朝之史况往牒舛讹之已甚而它书参考之无凭虽竭忠勤难逃疎漏若自元统已後则其载籍无存已遣使而旁求俟续编而上进愧其才识之有限弗称三长兼以纪述之未周殊无寸补臣濂忝司钧轴幸覩成书信传信而疑传疑仅克编摩於岁月笔则笔而削则削敢言褒贬於春秋仰尘一夜之观期作千秋之监所撰元史纪三十八卷志五十三卷表六卷传六十二卷目録二卷通计一百三十万六千五百余字谨缮写成百二十册随表上进以闻
致仕谢恩表
翰林学士承旨嘉议大夫知制诰兼修国史兼太子赞善大夫臣宋濂诚欢诚忭稽首顿首上言臣闻生世而逢真主仕宦而归故乡此人臣至荣而至愿也臣本一介书生粗读经史在前朝时虽屡入科塲曾不能沾分寸之禄甘终老於山林今幸遭逢圣主定鼎建业特勅省臣遣使者致币起臣於金华山中俾典儒台继陞右史侍经东宫供奉翰苑去岁钦蒙特除承旨为文章之首臣而次子璲擢中书舍人长孙慎殿廷序班一门三世俱被恩荣近者又荷追封祖父亲御翰墨宠以雄文粲然奎璧之光照耀霄汉且怜臣年老令致政还乡又有冠服文绮宝楮之赐鸿泽滂沛不一而足其高如天其厚如地照临如日月非笔墨可尽述臣诚懽诚忭稽首顿首钦惟皇帝陛下以布衣混一四海如汉高祖以仁义化被万方过唐太宗宵衣旰食孜孜图治欲使天下苍生无一夫不被其泽虽以臣之愚陋无尺寸之功亦蒙宠遇如此之至铭心镂骨誓不敢忘自度无以效犬马之诚唯朝夕焚香上祝千万岁夀及以忠勤教子孙俾世世无忘陛下深仁厚德而已臣无任瞻天仰圣激切屏营之至谨奉表称谢以闻臣濂诚懽诚忭稽首顿首谨言洪武十年二月十二日具官臣濂谨上表
致仕谢恩笺
具官臣宋濂诚惶诚忭顿首顿首上言近者钦蒙圣恩追赠二代许臣致仕还乡臣自正月初六日陛辞十日发舟二十七日至家二月初三日诣墓所祭告昭宣制命龙光烜赫下烛泉壤乡里亲朋一时毕会相与叹慕以谓天朝待士如此之至莫不感激思奋此皆皇上之大德殿下之深恩顾臣区区何以图报於万一臣闻古圣人有言曰为君难其所谓难者何也盖以四海之广生民之衆受寄於一人敬则治怠则否勤则治荒则否亲君子则治近小人则否其机甚微其发至於不可遏不可不谨也所以二帝三王相传心法曰德曰仁曰敬曰诚无非用功於此也治忽之间由心之存不存何如耳臣诚惶诚忭顿首顿首恭惟皇太子殿下仁孝温恭出言制行动合至道中外无不仰望而臣犹以二帝三王相传心法为言者诚以为君之难也臣退居田里而忠爱之心弥切旦夕不忘於是敢贡刍荛之言伏望殿下察臣所言而笃行之则天下幸甚臣无任瞻仰激切屏营之至谨奉笺申谢以闻臣濂诚惶诚忭顿首顿首谨言
赋【凡二章】
奉制撰蟠桃核赋【有序】
洪武乙卯夏五月丁丑上御端门召翰林词臣出示臣桃半核盖元内库所藏物也其长五寸广四寸七分前刻西王母赐汉武桃及宣和殿十字涂以金中绘龟鹤云气之象後镌庚子年甲申月丁酉日记其字如前之数亦以金饰之所谓庚子实宣和二年字颇疑佑陵所书既奉旨撰赋埀诫方来臣濂谨案王母献桃事详见张华博物志第八卷史补类华言桃七枚大如弹丸遗帝五自食其二以今核观之且十倍於弹丸则其实之如斗可知矣岂华出於传闻而想像载之欤抑其言无足信而後之好事者假托傅会之欤不然汉武内传所谓桃如鳬卵形圆而色青者又果何如欤复案蔡京所记尚库有王母蟠桃核颇钜京尝相佑陵其见与今相衍事当可徵然则传志所载诚有不可信者欤臣敢忘其固陋谨撰赋一篇俯伏丹陛以献初则极其形容终则一归於正其词曰
炎汉六叶实惟武皇阐坤符握乾纲祀汾隂建竹宫【叶】仁兽在宫赤芝荐房西海献续弦之胶弱水来燕卵之香庆诸福之毕集思骑龙於帝乡幸灵桃之入口传?种於下方想其瑶阶露寒彤庭秋迥银烛未掩画屏斜映啓承华之秘殿眄瑶池而神骋忽王母兮遥临托青鸟以传命郁佳气之葱茏觌芳姿之妍靓於是玳席初延霞觞屡传兰辞吐兮袭人缥袂举兮高骞紫云之辎軿暂驻九微之灯火犹燃乃啓锦幪乃濯翠笾乃出桃实献于帝前味甘醇而如醴色含腴以不乾鸾刀割蜜神液流泉上滋华池身轻欲僊将怀核而种之斸上林之寒烟王母微笑尘世易迁傥花实之并见岁屡閲於三千唯紫府之列真视沧海於桑田彼窥鸟牖之小儿尚奚测夫幽玄斯核也匪铸而成匪陶而凝藉五行之亭毒资六气以流形鄙瓠犀之脆薄并玉质之坚贞爪之不入叩则有声知何年之中析存半璧之晶荧俯贴金盘巢莲之龟仰承玉露常蒲之桮鋭首耸兮尖岑丰下椭兮【吐火切狭长也】坠星衆皱蹙背文之籀一洼晕面色之頳荷盘欲展蚌甲未扃藏仁之迹犹在含肌之罅如生函肉好之隐约围合线之交层龟鹤轩翥兮显象宝章绚烂兮金明凤卣鸾彛同藏真於天府星形月魄挟灏气於蓬瀛嗟夫自昔仙灵恍惚难凭出无入有变幻莫停橘类盎兮巴园枣如瓜兮汉庭恣燕齐之方士骋诡辨之奔腾瞻云路之咫尺恨凡骨之难登以雄才之盖世甘昏溺而不醒至若建章月淡甘泉风冷铜茎中峙仙掌高擎望飊轮兮不来徒驰情於窈冥苦白日之易短兮竟莫制於颓龄核虽存而人则逝兮悲秋风於茂陵矧宣和之继轨兮慕鼎湖之龙升托青华之帝子设神霄之玄称何殷鉴之不远踵覆辙其相仍天啓皇明真人龙兴顺堪舆之大化调隂阳之至精道德行兮即龙虎之丹显忠信昭兮胜铅汞之功弘以九州为仁夀之域侪兆民於乔松之朋神机流浃太和薰蒸指佞人兮草生屈轶齐气朔兮阶秀尧蓂视区区之遗核初何系乎重轻此所以革往古之荒唐法唐虞以作程也谇曰桃有核兮大逾掌历千龄兮多惚恍嘅灵仙兮劳梦思谁见崑丘兮紫芝长真人出兮海?宁礼乐为冠兮仁义作缨箫韶九成兮凤凰鸣青鸟不敢徕兮幻说清千秋万岁兮永长生
窃记徽宗本纪宣和元年己亥二月庚辰改元遂易宣和殿为保和殿至四年壬寅夏四月丙午诏録三馆书置宣和殿及太清楼秘阁始重称宣和今核上之字刻于二年庚子之甲申月乃不书保和而犹袭宣和之名此固不可不疑况丁酉日属庚子岁癸未月之终今复隶之於甲申月之首尤有不可得而致诘者颇意此核非汉武时物字亦非宋佑陵所书杂书所载海外之国多大桃虽不可尽信或者得其遗核特依仿而托之者欤然濂年已迈旧学皆废忘未必其言之足徵也姑书之於此以俟後之君子云
崆峒雪樵赋【有序】
刘君宗弼家于贑之崆峒山阳学赡而文雄尝擢进士第入教成均出仕浙江部使者之寄声光已赫然矣君乃退然弗居方以崆峒雪樵自号其殆显幽一致者欤非贤而有德者盖弗能也君间请濂赋其事雕虫篆刻之学老且忘去黾勉操觚虽用赋体而比物成义为多君之西还或歌於清泉白石间山灵闻之未必不冁然一笑也其辞曰
伊崆峒之拔起兮镇峤南之灵区翠旓缤其荡空兮播灏气之蕤绥章贡挟以比流兮盎土脉之滋腴穴遥通於龙翕兮势蟠亘於郁孤信地维之奥宅兮为灵真之所都则有白鵞羽人黄唐丹士辟玉为房铸金成黍仰青帝之布帷拨赤霞而启笥悼下土之坌浊凌刚风以迳度惟彭城之僊子兮式烂柯之遗轨谓灵奕之可观兮意翩翩而遐举裘翦鹿肥之花屦约芝田之蕊巾割湘云之枝鞶点彩鷮之尾伤胡麻之未饭爱白石之堪煮踰洞真之石扉借修月之宝斧期缑生之下临兮庶緑文之可?于时玄冬届朔气交水腹坚金茎高二鹤夜语独乌昼韬莽六花之聚白合溟涬於空寥幻九清之秘景辟太素之神苞夺人目精兮若流水翻空而不定一白无定地兮如烂银炫燿於霜臯琼林玉树叠頴聨条柯顿亡於春緑蘤巧缀于晴梢乃涉瑶磴乃依氷樾肤中寒而生鳞指屡僵而弗屈丁丁许许不遗余力已枯成采方长不折玉屑随声而轻堕霜茎倚云而初积束以九真之赤藤附以千年之苓魄既逍遥而永归忘蕉鹿於今昔歌曰我采我樵兮大蒙之野万树珑兮玉光照夜孰能相从兮与霓旌而俱下於是筑石竈繙金经养神火炼黄宁汞生水虎之窟铅出火龙之扃液承太乙之珠机运元华之精凭乾坤之封劵植鄞鄂之丹城逮伐毛而洗髓致隂烁而阳凝种芝於琼玉之山折桂於广寒之庭领衿佩於桥门集鵷鹭於王庭白简霜飞绣衣春明近一山而持斧使九夏之生氷乃乘风而来归兮於瀛洲之先登隔人间之风雨兮遽真凡之异程至若西隣之子沈酣羶荤屏龟香曙笙火花春葆阶舞楚银馆歌秦黄尘迷南华之梦弊屣嗤东郭之贫乐锺鼎之遗艳厌烟霞之近醇尚父钓渭阿衡耕莘或封齐於东海或致君於华勋齐出处於一涂肯变志於屈伸世缤纷兮丽以新蜡代薪兮伤芳辰翻海水以为霖兮曾莫濯夫游尘孰不化为胡燕兮依华榱之飞文丹禽鸣夫空谷兮亦寥寥之一闻弹樵歌之逸响兮寄緑绮于秋旻歌曰若有人兮在兰厓止白虎为使陟崇巇止皓毳回飊敷天葩止虚白内朗絶纎瑕止仁斧义斨龙锵鸣止鹈膏匪施痂弗形止剪彼薪樗扶松栢止养贤大鼎熟以烹止天下为公大道行止遡风屹立思盈盈止
颂【凡八章】
平江汉颂
天命皇上为亿兆生民主旌麾所向悉臣悉庭初以一旅之师兴濠泗间遂抚淮南平江东攻浙东西下之版图所入方数千里定都江左发政施仁戴白之叟埀髫之童涵泳至化皥皥熙熙如承平时于时陈友谅据有江汉之地僭居大号贼杀其主大修蒙冲虐驱烝黎如蹈水火不自度力又集蜂蚁之衆直窥豫章三月不解皇赫斯怒乃召羣臣于庭而告之曰陈虏不道敢屡予侮昔者荡揺我边方侵轶我姑孰伺侦【耻庆切候也】我金陵赖尔一二臣隣之力攻而败之予亦亲覆其穴巢中宵窜走假息武昌予不忍追殱之冀其悔祸以自逭於天刑癸卯之夏乃复围我豫章是其凶德无厌自取殄灭此天亡之时天之明威予不敢不顺唯尔熊罴之臣不二心之士尚弼予以成厥功羣臣曰都於是右丞臣逹参知政事臣遇春帐前亲兵指挥使臣国胜同知枢密院事臣永忠臣通海备厥戎器简厥师徒以俟七月癸酉上躬擐甲胄禡【师祭也】纛龙江帅楼船数百蔽江而上陈虏大讋解围而逃丁亥与我师遇鄱阳湖之康郎山戊子上分舟师为十二屯命逹遇春永忠突入虏阵呼声动天地矢锋雨集炮声雷鍧波涛起立飞火照耀百里之内水色尽赤焚溺死者动一二万流屍如蚁满望无际己丑焚伪平章舟刈戮余二千辛卯复酣战虏将张定边素号枭猛上亲御之将士皆死战历一二时遇春等左右夹击杀士卒无算张中矢百余而退潜保鞋山不敢吐气我师亦据湖口扼彼喉衿列栅南北江岸置火筏中流水陆严戒以候其发八月虏食尽遣舟五百艘掠粮都昌又为我大将所获壬戌虏计穷冒死突出将上趋九江上命诸将一时俱合其大战如戊子自辰逹酉督战益急友谅中飞矢毙于舟中癸亥降其衆五万人上命释之不戮一人凯歌而旋舳舻相衔旌旗飞翻不疾不徐委蛇而来万姓欢迎俯伏道左山川草木皆有喜色告庙饮至行赏论功赐遇春田若干永忠田若干其余将士赉金缯有差臣稽在昔曹操治水军八十万来攻孙权而周瑜黄盖败之於赤壁苻坚发长安戎卒六十余万骑二十七万以侵晋而谢玄谢石败之於淝水然赤壁不过一焚而走淝水亦不过军乱而奔初未尝大战也而史臣具书之以为千古美谈矧今湖口之捷血战累日天地为之晦冥日月为之无光山河为之震荡其神功骏烈炳耀铿鍧与天无极较之二国未足多让而歌咏不作非甚阙典欤臣谨备着其事撰为词颂一通以流鸿绩於无穷以俟太史氏之采録云其辞曰
天眷有德实为哲皇肆其神略以靖寇攘义旄东指罔敢弗恭风烈虎啸云游龙骧长淮既归江左攸属浙之东西树侯置牧乃建国家以奠南服以怀中原以控西蜀蠢尔小丑敢雠大邦集其凶顽锋蝟斧螗轻涉我疆以跳以踉亦既剪刈僵骸覆江洊齐六军直倾其穴释而弗诛俾自惩刷阖胡不然复豕而咥翘其虫臂当吾车辙皇明震怒历告在廷是决不悛命将往征尔选舟师尔整甲兵漕尔糗粮各罄尔诚揺光在中夷则之月禡於江滨皇秉巨钺以誓以戒以速其发纪律精明飊火奋激旟旐扬扬艂【汉江切】艭将将矛戈洸洸铠胄明明载怒载厉载飞载扬雄威所吞已无荆湘既与虏逢大呼冲击药腾藜驳星流火戟虐焰电奔巨轰雷劈杀气冥蒙不辨咫尺矢锋所贯什伍聨聨纵横交纽命陨弗颠攅桅凑颿笋束蝟编流尸塞川舟行弗前虏魄既褫扶创而逸聚于湖奥仅存喘息我方植栅江之南北火筏在流掩蔽如翼越历四旬飞走途穷将冒万死以絶其冲我师见之干舻如龙似兎之走而鹰之从酣战六时由辰逹酉仆姑【矢名也】一发殪此酋首贯睛及颅仆若枯柳大憝既除余不能丑递相告言我诚不扶我革我顽我归至仁谁谓培塿可高嶙峋再拜稽首来降来臣皇曰俞哉汝俘予受宥汝弗刘予汝父母汝冻予衣汝饥予哺昔何昏迷今始撤蔀奏凯而旋骑吹郁揺形於乐歌节以镯铙饮至于庙颁赏于朝帛堆其家肉登其庖都人聚观举手加额或叹或謡有声啧啧干戈相寻匪一朝夕自今昇平可坐而筴惟皇神武动则克之羣策尽屈四方式之惟皇寛慈降则释之义声动荡畴能敌之惟皇明断遇事即决洞见千里不隔一髪所以四征成此骏烈小大毕朝孰敢肆孽在昔赤壁洎乎合淝事以幸集尚传策书况兹之功俊伟赫熹揆古无让可无咏诗臣虽微贱文字是职对扬皇休并献臣臆三代以还用仁兴国皇宜遵行永作民极
膏露颂
洪武二年冬十月十有三日甲戌膏露降于乾清宫後苑苍松之上皇帝勅中官折示禁林诸臣光润如酒凝结如珠肪白饴甘弥布松柯馨烈之气鬯逹左右勃郁淋漓薰涵太龢天休震动中外叹嗟又明日丙子上御外朝左丞相宣国公臣善长帅羣臣称贺上若曰甘露之降载在往牒然休咎之徵当以类应朕恶足以致斯卿等尚明为朕言之参知政事臣稼对曰圣人之德上及太清下及太宁中及万灵则膏露呈瑞陛下敬恭天地辑和人民故天不爱道而嘉祥徽显也起居注臣观对曰帝王恩及於物顺於人而甘露降陛下诞寛民赋衆庶欢豫底于敉宁神应之臻职此故也翰林侍讲学士臣素对曰王者敬养耆老则甘露降而松柏受之尊贤容衆则竹苇受之今露降于松则陛下养老之所致也宜以制币策告宗庙颁於史馆以永亿万年无疆之闻上情存损挹皆推而不居言既已丞相帅其班以退翰林学士臣濂窃伏自念氐北有星名为天乳若明而润则膏露下焉王者德格于上恩覃于下灵氛充牣秘贶斯甄此天人感应之常理也钦惟皇上兴自临濠匹马渡江十五年间遂成帝业天瑞育滋不一而足彩霞成凤卿云聚绣赤乌飞翔白兔俯伏瑞莲并□嘉禾孕文实皆天之所命非人力所致而自至者今又覩兹圣徵则其德洞沦冥功成不宰三瑞沓至千休滋彰有不期然而然者矣虽然传有之受命不于天于其人休符不于祥于其仁所以孔子之作春秋祥瑞不书而有年则书岂不以天道玄远难知而人事之为可徵者乎皇上以天纵之圣留神至治以得仁贤为瑞以五风十雨为祥视彼前代植金茎以承液夸嘉瑞以纪年者未尝不指以为戒则其英明之识超絶之智卓冠百王为法万世是宜美盛德之形容播诸乐歌被之管弦以示圣子神孙於无穷云其辞曰
上天降康甘露之襄於粲其英纯乾发自阳以布於下方凝於休祥其祥伊何灵气孔多有甘者液载仁惟泽潜灵是锡诞皇之德天地相合鸿休翕集厌厌浥浥纷纷密密匪随日以食兆厥圣徵如卿之云如景之星如日之重轮冲和氤氲以文我太平惟皇之圣贞符自应不卑而流不高而迎茀禄之攸成惟皇之明贞符尔承不倚而倾不恢而盈茀禄之攸宁休庆之即四国之式有濯厥声耀于千龄
嘉瓜颂
皇明式于九围德渐仁被和气薰蒸灵物效祥乃洪武五年夏六月嘉瓜生於句容张观之园双实同蒂圆如合璧奇姿分辉绀色交润诚为旷世之产壬寅京尹臣遇林函以丝匦图其形於上移文仪曹请以奏闻癸卯尚书臣凯等奉瓜以献时上御武楼中书右丞相臣广洋左丞臣庸同知大都督府事臣英御史中丞臣宁翰林学士臣濂咸侍左右天顔怡愉重瞳屡囘良久乃言曰徵之往牒其事云何丞相奏言汉元和中嘉瓜生于郡国唐汴州亦献嘉瓜祯祥之应有自来矣陛下励精图治超汉轶唐故天锡之珍符太平有象实见于兹上谦让弗居然而灵贶之臻复不可不承乃诏内臣寘诸乾清宫翌日甲辰荐诸太庙臣濂退而思之夫瓜蓏【力果切草实在地生】之属也其蔓远引其叶阜蕃诸传有之神瓜合形表緜緜之庆此固兆圣子神孙享亿万载无疆之祉况瓜之所出本於回纥中尔讨而获之故名为西方今皇上命大将军统师西征甘肃西凉诸郡俱下而瓜沙已入职方行见西域三十六国同心来朝骈肩入贡大显叶瑞其又不在於兹乎然而异亩同頴周公作归禾之篇三秀合图班氏有灵芝之歌矧此嘉植含滋发馨昭宣我神应焜煌我王度宁可喑【於金於甘二切帝极无声】默而遂已乎顾臣驽劣不足以美盛德之形容谨上其事愿宣付史馆以备实録复系之以颂颂曰
乾道载清坤维用宁保合太和发为休祯句容之墟物无疵疠神瓜挺出殊实同蒂瓜孰非单此合而生二气毓质双星降精蜜房均甘氷圭竞美明月重轮仿佛堪象岂无宾连产於户东【叶】畴若兹瓜协瑞聨祥亦有华平张翠作盖畴若兹瓜交辉映彩其兆伊何萝图緜延西域既柔德冒八埏羣臣曰都载拜稽首神休滋彰天子万夀粤从啓运灵贶叠甄两岐秀麦合柎【方无切花萼足】孕莲矧此贞符近在辇毂王化自迩远无不服帝曰吁哉朕犹慊然瑞当在人物胡得专使物为祥宜献清庙自我先人积庆所召孰瑞不矜帝则弗居唯亲是思我民之徒以实应天斯乃盛德小臣作颂以示罔极
凤阳府新铸大钟颂
皇帝既正大统建都江表德绥威讋万邦咸臣用羣臣奏临濠为龙飞之地赐名曰凤阳南北民大和会百族错居动十万数然而物大而盛不假器齐一之无以严昏旦之禁乃诏江隂侯吴良监铸大钟以定衆志以禆治化侯之受诏遣使者至富春山中徵金工何成谕以天子明命即日帅其属十六人以从相地凤阳城东三里搏泥成范画其铣角衡之度侈弇为良篆带以方候其燥刚始穿一十又三链青赤铜六万五千斤筮以洪武乙卯冬十一月己巳莅事厥明侯具法服以牛一羊一豕一祝告先冶之神礼既成槖龠咸兴鼓动风气炎光赫曦上贯霄汉绦液既澄气愤云泄循窦而入肃肃有声阳施隂凝劲质斯具越二日辛未乃发复取牲血涂其衅隙以厌除不祥钟高十六尺有五寸厚六寸径十尺有五寸围三十四尺有奇混融其轮圆炜煜其容辉信技殚於人巧妙夺於神功者也於是营构层台副以簨簴聚千夫之力钜絙而登之一杵之撞隐隐阗阗雷旋电奔震撼太虚遐迩闻者靡不耸愕会濂扈从青宫幸凤阳亲观盛美侯遂请濂为之颂濂闻先王之世金部有七黄锺乃乐之所自出而景钟又为黄锺之本所谓景钟大钟也其受至於九斛而止律吕由是而应隂阳由是而均夫岂细故也哉秦汉以来寖失古法小钟或数尺大钟或容千石皆不本於律度今我熙朝稽古右文定於中制宣导天地孚洽神人中和所致嘉瑞毕协增拓化原亦於是乎有赖非特严昏旦之禁而已濂待罪国史以文辞为职业义当扬发蹈厉以鸣国家之盛侯之有请不敢固辞颂曰
维天穆清鼓以雷霆适昭天声百物以生维帝濬哲法天之烈大镛斯掲元气喷泄睠于濠梁真龙飞翔乘阴御阳洗濯八荒神物攸起是为帝里从者如雨於焉萃止物大而丰往来憧憧节之以镛罔敢弗恭乃饬鳬氏乃具炉锤乃烹乃鬻化金为水赤气夜明如日之升流亟而頳入窦有声彬彬斐斐功同神鬼不钮不鋙轮圆顺轨既啓其型敢爱斯牲涂衅礼成荣光如星千夫齐力台构悬植交扛孔奭载考载击宅兮囷囷触兮贲贲摩乾荡坤以警昕昏发摅灵气昭融品彚物无疵疠年糓攸遂博硕而龎声与天通拓美集祥熏于家邦惟皇建极福之敷锡制器有赫式和民则稽乐之原钟实为先律吕以宣功埀不刋小臣作颂有美无讽爰咨于衆是传是诵
拟晋武帝武功颂
惟咸宁五年冬十有一月皇帝将举兵徂征乃集多士于庭而训之曰惟皇天孚佑有晋俾克君临万方尔万方有衆罔敢有肆厥志朕犹夙夜祗?若将坠于深渊唯恐一夫不获以越前王彞宪商书曰民非后罔克胥匡以生后非民罔以辟四方朕曷敢荒宁今孙氏皓舍我民弗靖唯酒暨色淫酗无厌大开苑囿起土山楼观殚极工艺肆厥威如虎狼羣臣有正视者辄杀无赦人怨神怒皓有耳若罔闻知则亦弗畏天降威命上帝震怒集厥命于朕躬不敢不正敢用吉玉宣璧昭告于上天神后帅尔有衆底天之罚尔伸尔为王子国之休戚与尔同之尔督徐州诸军以出涂中尔浑戮力王室简在朕心尔督扬州诸军以出大江之西尔预夙以嘉谟告朕朕极不忘尔尚克践前言以成厥勲荆州诸军尔其督之以出江陵尔濬尔作大舰欲有事於皓多历年所今维其时非尔弗克终厥图益梁诸军尔其监之以下巴蜀尔彬帅其部曲以从尔奋尔戎世号忠贞各将尔师以出夏口以出武昌尔充为使持节假黄钺大都督以冠军尔济副之呜呼尔有衆修乃干戈峙乃糗粮齐乃卒伍勿丧厥纪律惟尔贤往敷朕威灵越厥君臣宜执俘之献于太庙勿大肆杀戮惟尔贤呜呼朕岂有爱于皓土疆闵我民罹辜诞以尔多方殄殱乃雠尔尚兢兢怀保若抚鷇雏兵戎所指弗使致厥伤俾朕膏泽布于下民时乃功尔不听朕言朕则孥戮汝尔其念哉太康九年春安东将军浑出横江所向皆克二月龙骧将军濬克西陵镇南大将军预遣将渡江自进克江陵沅湘以南诸郡皆望风送印绶预分兵益濬建威将军戎遣将与濬合攻武昌降之三月濬以舟师入石头皓面缚舆榇诣军门降克州四郡四十三户五十二万三千兵二十三万夏四月赐皓爵归命侯遣使行荆扬除皓苛政诏增充浑邑八千户进浑爵为公濬辅国大将军预戎皆封县侯诸将赏赐有差以伐皓之役实始於钜平侯祜祜既卒策告其庙封其夫人为万岁乡君食邑五千户复诏博士臣某刻石纪功昭示万世子孙以绍有晋无穷之基弗敢坏颂曰
煌煌有晋宠绥下民欲俾万方均囿至仁惟皓不恭据彼海濒残虐是逞若火四焚帝怒斯赫命将徂征龙盾虎旟照耀日星士气如虹吞厥南土长江天堑一朝飞渡罔不震惊流汗浃背岂伊神武自天而坠帝命将臣汝戒汝师汝敌则刘降宜舍之皓既面缚余敢不释万里虽远天威咫尺青盖委蛇入于洛中夙发其祥昭此武功皇华载遣六辔耳耳诞布阳和以消阴曀旋乾转坤六合一家文恬武嬉浑浑无涯有功者赏载盼载锡赤芾桓圭帝不之惜惟帝神武能屈羣策拓开蛮荒揭此日月帝德流衍颂声斯播授之乐师以荐郊庙
拟薛收上秦王平夏郑颂
粤武德四年秋七月朔记室薛收顿首再拜言仰惟秦王殿下龙兴晋阳佐我皇帝起义兵以龛定祸乱金鼓一振罔不臣顺唯郑王世充夏王建德昧厥大命侵牟我边陲刈刘我烝人抄掠我玉帛干戈之相寻殆非一朝一夕皇帝震怒诏王督诸军伐郑遂败世充于谷水进围洛阳建德不思自靖凶德参会将兵十万来救王帅诸将酣战破而擒之於是世充智穷援絶率羣臣诣军门降王至长安献俘於太庙行饮至礼诏斩建德於市免世充为庶人徙于蜀中大赦天下天下万姓驩欣舞忭以为皇帝之睿谟雄筭王之戎功骏烈皦皦乎不可尚已收备在戎行亲瞻制胜料敌之奇进退击刺之雄耳目怖骇若临鬼神虽浅劣无识不可无歌诗以铺张鸿休谨撰平夏郑颂一通以献庶几昭示万世以宣有唐之声烈以着王业之艰难云其辞曰
真王挺生宅灵孕奇天日之表龙凤之姿嘘阳吹阴宰于化机精神所被物无不绥皇帝兴兵以遏乱隋王左右之神运天施或献奇谟食若元龟或贾棬勇力如虎貔雄吞八极易若拾遗如皷迅飊泱泱四来降燕帖魏踣秦以隳金鼓之下孰能慢台维此二竖曰夏暨郑据河北南兵犀弓劲势成鼎足力与我竞夏陷黎阳思百其胜卫滑齐兖蹂践莫定郑取汴亳夺我藩屛封豕长蛇贪噬益横况於官城大设坑穽四周削起峻若甗甑忌则陷之毁宗灭姓怨气塞天凝为祥眚人之孔哀其何能竟皇帝曰嗟我人何辜勅汝秦王汝亟是图汝汝甲汝张汝?汝简鋭骁东傅其都王拜稽首禡牙出徂旌旄飞翻士卒啸呼曰尔万宝尔疾而趋扼其龙门毋逭虏诛曰尔德威视敌若无围厥河内批其大軱曰尔君廓尔震鼓桴控彼洛口以絶饷输屡战屡克王乃向洛移军青城壁垒星错虏薄谷水栫以虎落王曰尔通尔急往角我引骑南以褫其魄灵威莫抗虏渐退却横戟长追如鼠入槖掘堑而守朝鼓夕柝不日成擒以润鼎镬洪炉炽炭何金不铄夏人卒狂称兵党恶其旅若林诚可怖愕王曰靖哉尔衆勿摇虏卒既惰虏将且骄虏命当倾决於今朝莫匪上天欲逸我劳使发一矢中此两鵰咽喉之门实在虎牢吾往敓之短兵尔操且行且饵伏鋭于?伺虏深入乃与死鏖虏因大讋布屍满皋进退维谷更动叠骚侦吾牧马将袭而逃王乃济河南临广武騋牝如云留彼弗取虏果来迎列栅牛口我闭弗出自辰逹午虏气既竭逡巡欲走王谓士及尔整部伍尔将枭骑突此羣丑矛进而翼截其两肘会虏方朝颠倒失序震霆方惊不及掩耳击刺从衡龙飞熊吼天日为黄尘起如雾正战方酣王出以奇尔知节等卷斾而驰旁绕虏阵张我虎旗虏衆惶骇奔如流澌相彼酋首欲絶而西神槊一指颠若坠尸王叱武威执而缚之囚示郑人郑人曰噫我援已絶我力莫支我肉我袒牵羊以随有余者孽亦复来归奉玺再拜冀免殱夷乃获乃俘振旅而复王被金甲悬厥鱼服远而望之有光熠煜大将森卫後先聨属铁骑万匹旁障羽纛鼓吹飒沓节以金镯清庙有赫上与云矗陈俎奠爵笾豆嘉肃既俘以献且拜且祝祝已饮至列筵如竹醇酎川流精殽林簇凫鷖既醉咏歌相续皇帝曰嗟窦实弗恭稔祸济恶厥父用亢当枭其元以令丑凶充罪固殷悉衆御攻待以不死徙寘蜀邦我人实烦转输是共或居遐裔久阻寇封惴惴自保息屏足重宜行给复式寛其庸复赦宇内以示大同丹凤衔诏无远不通弘宣睿泽丕昭仁功万方有言如蔀斯撤昔也战争连城蹀血蒿莱千里人迹殆絶今也恬嬉宁尔家室尽敛戈矛化为襏襫人和既滋天休当发山出器车庖形瑞萐驺虞在郊苞凤巢穴黄龙舒采白鸟振洁无间朔南声教孚浃视彼梁楚千钧一髪定知来朝不烦斧钺天生烝人常代伧囊必眷有德以绥以攘简策所纪更仆莫终徵之秦汉厥事孔明嬴政肆虐虎视域中践华因河为固自防祠狐一鸣乱如沸羮六国复兴各自立王籍起会稽中号最强喑哑叱咤万夫胆丧刘季斩之不翅犬羊钜敌一锄寰宇乃康强隋比秦尤渎天纪诸桀援戈聚如蜂蚁不有靖之代何能治惟帝明睿乘运而起惟王辅之以临四海黄钺白旄翦薙不轨无坚不磢无险弗砥夏郑既夷治平可致揆之炎汉聨芳俪美赫赫神功可昭万祀收在戎行躬瞻鸿伟敢扬颂辞以告太史
豫章铁柱颂
豫章郡铁柱二旌阳令南昌许逊敬之铸以镇蛟者也郡地滨于江水虫骋妖故民多江祸旌阳与西安吴猛世云用正一斩邪三五飞步之术追殱其神於长沙复惧遗孽洊兴使物治銕厌其窟宅一在西山双领南堙没已久一在牙城南井迄今犹存柱出井外?尺下施八索谓能鈎锁地脉云唐咸通六年节度使严譔来为郡将发视之未及咫烈风雷雨江水暴溢譔恐而止其见於道家书者如此濂窃闻之周有壶涿氏掌取水虫若欲杀其神则以牡?牛贯象齿而沈之则其神死渊为陵神谓龙罔象之属也古盖有其术矣矧单阳则飞制以重阴乃伏而不动铁阴而蛟阳者也斯柱之建其亦沈?象之遗意与於戏豫章之民与蛟不两立微旌阳西安民其鱼矣濂虽不敏谨徇郡守某之请勒文柱下以颂神功於亿万载颂曰
吴楚合域翼轸分经南昌钜都蛟孽所庭咮攓波谲脽运涛萦天诛默验腥遏佥徵沈竈鼃产蚀臭泓成灵伯应历鬼宪宣刑岳籙三辰斗剑七星挥斥电战刉割霆升河眚黑廓川液红星轨天设镇冶金建楹祝融主焰阏伯司型八神锡羡五官储精上旋圆枢下键方扃溟妃捧监渊后持衡飊笙鹤瀬月吹鳬汀仙旍回紫童节流青玄勲潜沕素牒晶荧龟山铁絙龙鼎文铭翊扶鸿宰斡运清宁泰山可砺灵柱勿倾
三老图颂
浦江郑氏以孝弟为政一门五十余室不别盘案而饭者埀三百年灵和充牣发为祥徵三夀作朋形於同气孟曰伯阳父年七十有二叔曰仲德父年视孟而缩其四季曰仲舒父年比叔又劣其五惟是三老人者身载明德聿昭前闻天休滋锡精神熙康羣从子姓趋翼乎後先仁声义闻流衍於伦类诚可谓备享百福而绥有遐龄者矣濂窃闻之南极有老人之星占者谓其光明润则下多夀考是则天人之间气化孚浃同流上下閲世灵长似若不偶然者况於孝弟之家通於神明者乎宜其人瑞之鼎立景贶之川臻也濂也不敏览图兴嗟斯颂之所由作其辞曰
维天降康其福穰穰斯夀之祥其祥何徵非景之星非云之卿非三秀之荣锺我夀朋大冠缁衣载肃其仪其神孔熙其乐孔皆【叶】燕居之耽时盍其簪如鼎之安如星之参协数于三孰不式且瞻旌门有恤孙子之饬有百斯集雅雅鱼鱼振振蛰蛰或冯或翼弗徐弗亟唯步武是式岁时宴飨【叶】肆筵于堂笾豆大房曰杀羔羊其醪苾芳钟鼓喤喤笙簧洋洋多士锵锵更献夀觞祝鲠于前执酳于旁人士来观有叹有言维此旌门德义之尊维此夀朋景福攸臻积之既蕃受之弗谖锡羡于後昆其羡之都孰侈孰舒孰形匪图古亦有诸其年曰耆或至于期颐是绘是摹俪美而同趋九蓝之山有石岩岩曰麟之水其流亹亹眉夀无有害与之同体夀俊之良髪素而眉龎茀禄具庆【叶】流荣于乡匪荣于乡实邦家之光洪武十年七月望日前具官宋濂述
诏【凡一章】
奉制谕安南国诏
春秋大义乱臣贼子在王法之所必诛不以夷夏而有间也间者安南国王陈日煃薨我国家赐以玺书而立日?为王今观所上表章乃名叔明询诸使者日?为盗所逼悉自翦屠其羽翼身亦就毙此皆尔叔明造计倾之而成簒夺之祸也揆於大义必讨无赦如或更弦改辙择日?亲贤命而立之庶几可赎前罪不然十万大军水陆俱进正名致讨以昭示四夷尔其毋悔
诰【凡五章】
给事中安统除兵部尚书诰
兵部司马之职尚书法从之官古不轻授今难其人盖戎务之出入马政之弛张莫不系焉非有奋厉之才练逹之知不足以奉扬威武毘赞机密者矣具官安某粤自蚤岁有志事功自北而南在朕左右及其给事内庭论思献纳之益亦时有焉夏官之选惟尔之能然以八座之贵朕非轻以畀人者也尔尚一乃心力以报朕所以见知之意呜呼唯秉义守正则可以谨科条惟趋事赴功则可以行邦政尚思自勉服我训辞
遥授李思齐江西行省左丞诰
朕起布衣除暴乱救民於水火之中其有能知天命所在帅衆来归者朕每嘉焉尔李某当元运之衰奋自汝南拥兵而守秦陇积年屯戍志在保民及我师入关乃西往临洮已而率其士马之衆纳欵辕门去危而就安转祸而为福视彼暗於事几残民以逞者相去远甚可谓通时逹变之豪杰矣兹授左辖於外省列之朝班仍给其禄尔尚夙夜恪慎思保令名以称朕优礼之意尔其懋哉
侍御史王居仁除山西行省参知政事诰
国家之建行中书所以控制方面而布宣政令者也况河东山西之地古为雄藩所辖州郡不翅六十有余版籍之广民庶之繁其事亦云夥矣迩者铸印开省未设丞弼先命近臣为参知政事奏辟官属以行则是大小之务皆得专逹非止参预而已也与斯选者非得勲旧之臣曷足以重其任哉具官王某才足以匡时谋足以经远自渡江以来委身事朕凡十五年践扬中外多着劳烈执法中台声闻益着於是简在朕心俾跻政府呜呼陈纪立经尔尚膺藩宣之寄安边靖国尔其尽抚绥之方往惟汝谐毋替朕命
同知临洮府事班景道除陕西行省参知政事诰
陕西在古为雍州之域三秦之地延袤一千余里土广物殷号称难治朕尝建行中书设参知政事以综核衆务以镇安万民然必得同寅协恭之臣共厘治之则事集而功成不难矣具官班某负倜傥之才抱经济之略朕尝历试其为人设施次第绰有可观故自临洮别驾特授以参预之职夫别驾四品之秩也较之参预之资实超十阶岂不以尔韫此奇才故不次而用之乎尔尚夙夜惟勤思称朕怀官政之有弊者尔当振而新之民瘼之未瘳者尔当抚而摩之则予一人汝嘉尔其钦承朕言不再
拟诰命起结文
吏部尚书
程能而议功定勲而颁爵此皆选部主之所以古者寘於五曹之右重其任也盖国家之治在於得人得人之盛系乎铨衡者甄别其能否然则天官之选可不慎欤具官云云尔尚允厘百工以熙庶绩名器之崇卑尔当慎其任授之方流品之清浊尔当展其激扬之志时惟称职汝往钦哉
文宪集卷一

[book_title]卷二
<集部,别集类,明洪武至崇祯,文宪集>
钦定四库全书
文宪集卷二
明　宋濂　撰
记【凡三十章】
观心亭记
昊天纯佑九有民全以所覆畀我大明皇帝执符御历拨乱世而反之正化行仁流臻於泰宁然犹孜孜夙夜敬厥德奉若天道赫如上帝鉴临乃洪武十年冬十月丙午朔复勅工曹造观心之亭于宫城上设甓为墉涂以赭泥中寘黼座前辟彤户越七日壬子落成上亲幸焉召臣濂语之曰人心虚灵乘气机出入操而存之为难朕罔敢自暇自逸譬鱼之在井虽未免跳踯终不能度越范围况有事於天地庙社尤用只惕致斋之日必端居亭中返视却听上契冲漠体道凝神诚一弗二庶几将事之际对越在天洋洋乎临其上卿为朕记之传示来裔咸知朕志俾弗懈愈?臣拜手稽首而扬言曰书有之惟天无亲克敬惟亲民罔常怀怀于有仁鬼神无常享享于克诚曰诚曰敬曰仁皆中心所具非由外铄我也此心若存则动静合道建中保极之源清而弗扰庶绩咸熙否则天飞渊沦檩乎若朽索之驭六马唯欲之从而罔克攸济治忽之几其始甚微不可不慎也钦惟皇帝陛下法天啓运乾乾终日不遑暇食十有五年大统斯集政平人和休祥屡应斯皆观心之明验古先哲王相传心法所谓精一执中之训亦不过此圣子神孙必来取法当有不言而喻者矣虽然靡不有初鲜克有终臣愿陛下存神内居常如亭中时则必与天为一祥刑敷政一出自天衍亿万年无疆之休亦永无疆之闻不亦显哉臣不佞既承诏旨辄稽古书而为之记别有观神亭与斯亭东西对峙其制同其义亦无异云
游琅琊山记
洪武八年十有一月壬子皇上以皇太子暨诸王久处宫掖无以发舒精神命西幸中都沿道校猎以讲武事濂实奉诏扈从十有二月戊午次滁州驿濂进啓曰臣闻琅琊山在州西南十里晋元帝潜龙之地帝尝封琅琊王山因以名颇闻秀丽伟拔为淮东奇观愿一游焉而未能也敢请皇太子驩然可之即约四长史同行秦王府则林伯恭晋王府则朱伯贒楚王府则朱伯清靖江王府则赵伯友遂自驿西南出过平臯约三里所望丰山盘互雄伟出琅琊诸峯上唐梁载言十道志又云丰亭山山上有汉高祖祠又有饮马池世俗妄传汉高祖曾饮马于此国朝以山麓为畜养之塲别凿池饮马仍掲以旧名居人指云山下有幽谷地形低洼四面皆山其中有紫微泉宋欧阳公修所发泉上十余步即丰乐亭直丰乐之东数百步至山椒即醒心亭由亭曲转而西入天宁寺今皆废惟凉烟白草而已濂闻其语为怅然者久之山东南有柏子潭潭在深谷底延袤亩余色正深黑即欧阳公赛龙处上有五龙君祠皇上初龙飞屯兵于滁会旱暵亲挟雕弓注矢于潭者三约三日雨如期果大雨及御宝历为作栏楯护潭且新其庙庙侧有时若亭濂坐亭上问潭侧双燕洞及其南白鸽洞以肆穷览人无知者乃止复西行约三里所有泉泻出於两山之间分流而下曰酿泉潺湲清激可监毛髪傍岸有亭曰渐入佳境今亦废惟四大字勒崖石间淳熙中郡守张商卿等题名尚存沿溪而过薛老桥入醉翁亭亭久废名人石刻颇夥兵後焚炼为垩殆尽亭後四贤堂亦废亭侧有玻瓈泉又名六一泉石阑覆之阑下压以巨石中疏一窍通泉径可五六寸手掬饮之温是日天隂雪花翩翩飘伯清亟倡曰雪作矣不还将何为濂游兴方浓掉头去弗顾其步若飞历石径一里所至囘马岭伯友追而至伯清继之伯友曰二客足力弱不能从矣二客伯贤伯恭也其谓囘马者建炎寇盗充斥郡守向子汲因山为寨植东西二门西曰太平东乃囘马也岭之东有醴泉又其东南有栲栳山山之南有桃花洞又南有了头山山之下有熙阳洞皆未暇往蛇行磬折黄茅白苇间莽不知所之宋熙宁初僧崇定获佛舍利六百垒石为四十九塔於道隅累累如贯珠塔虽废幸有遗址可凭径行无疑其路若穷又复轩豁盖峯囘路转九锁而至开化禅院在琅琊山最深处惜乎山皆童而无蔚然深秀之处唐大历中刺史李幼卿与僧法深同建此院即张文定公方平写二生经处三门外有观音泉入院皆瓦铄之区惟新构屋三楹间中施佛像僧绍宁出速坐方定龙典院僧德学同太子赞善孟益秦王伴读赵鐄吴王伴读王骥楚王伴读陈子晟闻濂入山咸来会晟云太子正字桂彦良憩六一泉上亦足弱不能进恐随二客归矣宁具饭饭客饭已学引观庶子泉泉出山罅中乃幼卿所发李阳氷所篆铭铭已亡张亿书三字碑亦断裂卧泉下石崖上多诸儒题名陷石为一方镌勒其中自皇佑淳熙乾道以来皆有之字或?或隶或楷或可辨或不可辨山之东西在在皆然不特此泉也泉之南有白龙泉祷雨多验童行堂下有明月溪稍南有吴道子画观音及须菩提像刻石壁上傍镌淮东部使者八人舜臣琅琊山记颇不合文体为之破顔一笑又稍南有华严池由明月而上入归云洞访于佛塔遗址过石屏路俯窥大历井井亦幼卿所凿沿山腰陟磨拖岭远望大江如练锺阜若小青螺在游气冥茫中岭下有琅琊洞洞广两室中有一穴深不测名人题识无异庶子泉惧日夕复不暇往焉自幼卿博求胜迹凿石引泉以为溪左右建上下坊作禅室琴台後人颇继其风山中之亭几二十所而日观望月为尤胜今荆榛弥望虽遗迹亦无从求之可叹哉夫亭台废兴乃物理之常奚足深慨所可慨者世间奇山川如琅琊者何限第以处于偏州下邑无名胜士若幼卿者黼黻之故潜伏而无闻焉尔且幼卿固能使琅琊闻于一方自非欧阳公之文安足以逹於天下或谓文辞无关于世果定论邪然公以道德师表一世故人乐诵其文不然文虽工未必能久传也传不传亦不足深论独念当元季绎骚窜伏荒土朝不能谋夕今得以厠迹朝班出陪帝于巡幸而琅琊之胜遂获穷探岂非圣德广被廓清海?之所致邪非惟濂等获沾化育生成之恩而山中一泉一石亦免震惊之患是宜播之声歌以侈上赐游观云乎哉因取醉翁亭记中语风霜高洁水落石出字为韵各赋一诗授主僧绍广刻诸山石云
元史目録记
洪武元年秋八月上既平定朔方九州攸同而金匮之书悉输於秘府冬十有二月乃诏儒臣发其所藏纂修元史以成一代之典而臣濂臣禕实为之总裁明年春二月丙寅开局至秋八月癸酉书成纪凡三十有七卷志五十有三卷表六卷传六十有三卷丞相宣国公臣善长率同列表上已经御览至若顺帝之时史官职废皆无实録可徵因未得为完书上复诏仪曹遣使行天下其涉於史事者令郡国上之又明年春二月乙丑开局至秋七月丁亥书成又复上进以卷计者纪十表二传三十又六凡前书有所未备颇补完之其时与编摩者则臣赵埙臣朱右臣贝琼臣朱世廉臣王濂臣王彛臣张孟兼臣高逊志臣李懋臣张宣臣李汶臣张简臣杜寅臣俞寅臣殷弼而总其事者仍臣濂与臣禕焉合前後二书复厘分而附丽之共成二百一十卷旧所纂録之士其名见於表中者或仕或隐皆散之四方独埙能始终其事云昔者唐太宗以开基之主干戈甫定即留神於晋书勅房玄龄等撰次成编人至今传之肆惟皇上龙飞江左取天下於羣雄之手大统既正亦诏修前代之史以为世鉴古今帝王能成大业者其英见卓识若合符节盖如是呜呼盛哉第臣濂等以荒唐缪悠之学义例不明文词过陋无以称塞诏旨之万一夙夜揣分无任战兢今镂板讫功谨系岁月次第於目録之左庶几博雅君子相与刋定焉洪武三年十月十三日史臣金华宋濂谨记
歙县孔子庙学记
歙汉县也初属丹阳自吴晋而下虽屡更为郡若州而县仍旧名不废其地为东越奥区号多佳山川黟川如龙前行偃蹇不受羁紫阳问政二山又矗起东南势若翔凤凤凰飞布紫金诸峯又腾翥于後先而黄山又直西北奇峦之不可名者凡三十六丹崖翠岑分割隂阳而吐和降精于无穷故士之生其间者或以气节着或以道艺名时有其人近代尤称多士立言着书动足名家是固因山川之灵攸锺其沈涵陶育之者非立学之所致欤初学在县市之东淳佑庚戌郡守谢堂始建至大庚戌县尹宋节至正甲申县丞叶琛皆葺而新之壬辰兵起而歙为鬬争之塲官庐民舍焚爇无遗而学亦废矣澹烟荒照榛荆蔽途而狐兎或暮出冲人识者为之旁徨太息如是者十年辛丑之夏张侯齐来为县喟然叹曰歙为徽国文公父母之邦道德之化衣被天下虽时当尚武而其乡学可久废乎遂请于大府而经营之会故基已更构紫阳书院遂於书院之东立表考宜剪刈秽荒别畚新土充其亏洼高爽垲疏有踰其旧中峙王寝象厥正配黼座朱几严事有容旁圆从祀於两庑间外敞正门列以画戟法庭端洁墄平密巩栏楯翼遮术道直修外为都墉树以三门上应灵星荣光昭焕庙左别筑论堂直斋以处讲师暨弟子员不啬不侈无諐彛宪经始于秋九月考成于明年壬寅之秋八月侯帅儒师行释奠礼牲币有饬庭燎伊煌罇俎维旅法齐苾芬神来顾歆如在左右观者叹慕至於咏蹈佥谓侯之嘉惠吾民者深不可无以贻永久於是教谕江君材奉币请文刻诸丽牲之碑惟先王之制自诸子以至公卿大夫士之子使之修德学道春合诸学秋合诸射以考其艺而进退之是文事武备均出于学也所以兴师必受成而行及其还也则释奠于学而以讯馘告曷尝析为二哉自世道既衰不复获沾先王之泽之盛人徒见提旛鼔而简车徒者乃指为武殊不知制胜两楹折冲千里而有所谓诗书之帅也侯於下车之初能汲汲建学於用武之日可谓知斯道矣歙之人士尚当专心一力惇於明体适用之学平居之时则谈俎豆而攻遗经一遇四郊有警则操戈上马以收献馘之功使议者咸曰是生文公之邦而无忝山川之灵者庶几不负建学之意不然岂予之所敢知哉侯字仲贤齐其名也某郡人以行中书掾擢为令招徕怀集民欢趋之遂成市落县廨驿舍皆新作之而尤急于农功筑吕堨及良干范阮二埭岁以有秋其善政盖不一而足当时相其成者则丞胡拱辰主簿王某及江君云
集贤大学士吴公记
先公讳直方字行可姓吴氏其先毗陵人一迁于鄱再迁于睦三迁浦阳之新田唐乾宁初有讳公养者又迁县西尊仁里至先公十五世曾祖讳闻赠中奉大夫福建道宣慰使护军追封渤海郡公妣盛氏追封渤海郡夫人祖讳蕃累赠资善大夫太常礼仪院使上护军追封渤海郡公妣沈氏追封渤海郡夫人父讳伯绍累赠翰林学士承旨荣禄大夫柱国追封渤国公妣金氏追封渤国夫人先公自幼有大志笃意儒学及壮游京师主留守曼济台台家教其子托克托及额森特穆尔元统间托克托为御史中丞以先公尝用说书事明宗于潜邸奏除江浙等处儒学提举中书易为副提举阶将仕佐郎先公年已六十一矣未上御史台改授将仕郎海北广东道肃政廉访司管勾承发架阁库兼照磨迁中政院管勾承发架阁库复陞长史阶威如故重记至元末庙堂用事者颇擅威福上与大臣谋罢其政柄先公实协赞之上念其功召至便殿锡以黄金系带超拜集贤直学士就转侍讲学士未几陞学士历亚中中奉资善三阶大夫会托克托入相中书国有大政令多咨先公而後行先公每引古义告之言无不听民被其泽为多先公以年及致仕上章乞骸骨遂以集贤大学士荣禄大夫食俸赐终身俄又赐田一千九百余亩寻谢不受先公前娶盛氏先十七年卒後娶金李二氏金氏封渤国夫人子男二长莱字立夫延佑庚申以春秋经预乡荐後用御史祭举为饶州路长芗书院山长博学能文为世闻人亦先十七年卒次即志道崇文监丞奉训大夫孙男三长士愕嫠州路金华县儒学教谕次士谧次存仁曾孙男三长中次平次弇曾孙女一申先公生于宋德佑乙亥十一月二十四日庚寅薨于今至正丙申七月十二日庚寅享年八十有二卜以是年八月十二日庚申葬德政乡後吴山徐坞之原距承旨公墓左五十步而近呜呼褒叙令德是在世之立言君子非不肖孤所敢僭姑序世系及历官次第纳诸玄堂别録其副以藏于家庶几後人知所考焉呜呼痛哉孤子志道泣血谨记
浙东行省右丞李公武功记
惟我皇帝既定浙东西地以其疆场与虏人犬牙相入乃置浙东行省以辖五府一州之衆建牙于严于时右丞李公实以上之懿亲总受藩宣之寄而兼命参知政事胡公德济分治诸暨所以聨络气势绥辑东土而折冲外侮者也乃乙已之春二月己丑虏挟我叛人谢再兴分两道入寇其舟师自钓台乌石窥我建德公遣兵御之其马步卒踰涛江而东围诸暨之新城声言二十万壁垒旁午旌旗充塞虏坚忍持重务以为必拔之计构饰寝宇创建仓库预建州长贰官属复分精卒数万屯城北十里以遏我援师胡公坚壁力守戒将士勿轻与战有来攻城者发矢石退之遂遣使乞师于公公即欲驰援初钓台之役稍不利亡一千夫长至是羣情疑沮或献谋於公曰严实吾藩垣所寄虏若阚公往即起乘之奈何诸暨虽受围得一鋭将帅师解焉可也公曰浙水东门户在诸暨诸暨苟不守郡县必致驿骚故虏盛兵东向而使游兵泝钓台以缀我师我不往脱有弗靖严其能独利乎乃属大师三人为居守明日癸丑遂行有自虏中来者又以衆寡不敌为辞公弗顾甲寅至浦江丁巳抵乌伤之龙潭去虏营不二十里因据其险忽有白气自东北经天三军见之勇气百倍日且晡军中惊言虏将袭我公亦不为动夜四鼓城中知有援至潜缒士卒来约明旦将空壁逆战戊午蓐食已公分诸将为左右翼公自将其中军既成列会参军胡君深复承公檄率所部将士亦自括而至军气益振公乃申号令曰师之胜负在曲直不在多寡我国何负於叛人虏乃挟之日夜以生变癸卯之秋九月壬午直犯我东阳我不敢爱其生昼夜兼行殄之於乌伤尔三军之所亲覩皇天助顺不可诬也今虏又不改行尽驱其衆以扰我边疆占书云军中见白气者克敌之像此殆天欲灭此虏也尔等尚效死斩刺以报国家之宠灵毋怯母贪获毋避险阻毋左右顾视有不如约者即戮以狥语始毕虏兵整圆阵而至兵既接公乘匹马挺身先入?其中军中军虏之精锐所萃见公至竞来迫之枪屡及公膝公马上运戟捷如雨风当其锋者应手皆仆虏气皆讋左右翼及诸军一齐奋击声振天地军遂大乱时溪洞兵居後列犹观望欲集两山之民呼曰虏败矣虏败矣遂皆弃甲而奔我军乘胜逐北斩首如刈麻前後躏践死者以万余计溪水为之不流胡公亦率精甲出围城中从公合击之杀获甚衆其主帅仅以身免燔其营寨若干俘其将帅六百军士三千马八百辎重铠仗积如丘山三月己未凯歌而旋所至父老争进牛酒为公夀公劳而却之辛酉还严既饮至即命幕府上其功簿于朝上嘉公敌忾之功锡以御衣名马其余将士第功行赏有差濂闻之军?之论良将有曰以身先人故其兵为天下雄说者引薛仁贵为将持戟腰刀奋呼入敌衆辄为之奔溃此所以为天下之雄也濂以公之事观之殆似有过焉者盖仁贵挺身陷阵其骁悍若与公同然必两军相当方可制胜未闻其以寡却衆如公之为也今虏兵大集塞野蔽川人孰不为公危公以不满万之衆谈笑而殱之斯不亦昔人之所尤难哉由公精忠贯于内劲气注於外但知有国而不知有其身瞋目张胆视虏若无故其功业焜燿至於如此也公之贤为不可及矣濂昔待罪右史尝书公之劳烈藏之金匮今又因邦人士之请为文若诗以昭公之光庶使世之读者上毋忘於帝德下无负於公之功云公名文忠字世英敬贤下士如弗及平居恂恂礼逊及临大敌虽贲育之勇不是过君子服焉系之以诗曰
於赫皇王大明东升烁彼羣阴六合载清建藩分镇以奠以宁倬彼李公实遍东浙虎符煌煌侑以龙节导宣皇灵德柔威刷吴虏逞虐登我叛臣屡啓兵衅来毒烝民亦既捣之化为埃尘龙集鹑首仲春之月怙恶弗悛竟犬之突合围诸暨不通一发公闻之怒气冲斗间咄哉狂虏天纪之干翘其若鷇鬬此劲翰乃饬将佐整厥坚胄厥琱戈砺厥金镞我欲即发尔罔或没禡纛于门载之以行【叶】卒旅言言旄帜翻翻蛟螭腾渊熊罴出山直薄龙潭伺敌而战有气经天其白如练吉徵开先何兵不剪左右列屯两翼飞骞公将虎旅宅其中坚气通脉聨势如率然复戒多士虏衆我寡大刀长挥毋获士马要使青原尽变为赭虏驰而至公跃而前单戟奋先星流飊旋闪闪莫定触之必颠虏实警疑斯何为者莫非神兵自天而下震慑相骇弓不能弝三军纵击其乱如云混混沌沌纷纷纭纭或断其膂或斮其龈蠢彼有苗犹尔侦视山氓齐呼倒戈而避我师疾逐其势尤炽如雷斯掀如风斯奔如火斯炖融乾烛坤一鼓而殱凛焉雄吞譬犹鴐鹅衆若云翳孤隼横击无有不毙将唯在勍岂多为贵人亦有言天监匪私我直彼曲孰不周知以顺讨逆云胡不夷昔兵始交毒雾蒙络今敌既平上下清廓神道助顺理甚昭灼奏凯而旋既歌且謡歌声委蛇间以短箫祥颸献娱嘉卉动揺耆耋欢迎列拜马首非公之临几陷虎口敢以牛酒以为公夀三军戾止燕飨有容公拜稽首疏于章封非臣之力诸将之功皇情悦豫徵公入觐珠衣龙马锡之不吝第赏其余匪琛伊賮自古在昔六龙御天必有良弼参佐化权遂开丕基万世其延惟皇神圣控御区宇百寮师师选有文武亲贤如公绥我东土绥我东土我民用熙无敌不靡无徕不怀成此武功实耀简书简书所纪以劝在位赞咏铺张选古之义史臣作歌蹈扬奋厉
故怀远将军高昌卫同知指挥使司事华善公坟记
公讳华善辉和尔氏世居高昌曾祖纽抡事元世祖有功封高昌王祖特穆尔布哈中书左丞相父布逹实哩中书平章政事皆袭王爵母额森呼图克封王夫人公性警敏能知时逹变幼亦绍王封镇永昌洪武三年大兵下兰州公賫印绶自永昌率府属诣辕门内附诏授怀远将军高昌卫同知指挥使司事世袭其职公乃开设官署招集降卒数百人会宋国公冯公胜奉勅征甘肃命公移镇西凉转输馈饷无乏朝廷嘉之不幸以七年九月二十八日卒于南京之寓舍年二十有八以十月八日葬江宁县聚宝门外五里吕氏花园上遣使者祭墓恩礼优渥人皆以为荣公妻曰都坚子一人太平女二人在室惟公生于王家暨入国朝荣膺显爵方以事功自见而赋年不永惜哉因为疏其世系及卒葬大槩纳於墓以志其哀
恒山精舍记
恒山精舍者旴江王君伯昭藏修之所也精舍建於旰江恒山则在中山之阳曲地之相去若是其甚远也而名之以恒山者何示不忘其先也盖伯昭之先家于阳曲其八世祖尚书左丞公由进士起家敭历台省政和中蔡京方居宰府有徐禋者增广鼓铸之说以媚京公劾止之既而京引方士以惑上公复上疏言并奏京欺君罔上蠧国害民数事直词正气震动一时公讳安中字履道世所称初寮先生者也公之子辟章出守泉州亦以政事闻泉州之子秬往来旴江乐其水土之衍沃遂徙家焉至伯昭已更六世矣伯昭缔室麻姑山之下东西之广?充三筵楹础巩密户牖靓明伯昭饮水着书其中以乐先王之道间尝出户而望见夫林峦之苍润烟霞之卷舒晴容雨态之变移辄北向泫然流涕曰呜呼是山信美矣吾其敢忘於恒山乎恒山先世之所宅也其杖屦所经岩阿川曲遗馨故在也吾其可忘於恒山乎恒山不可忘则夫寤寐於先德者或者庶几其有合乎於是名其精舍曰恒山所以志也濂窃闻之昔者晋阳穆公自江左迁于疏属之南汾水之曲惕然有感于中其家庙座必东南向曰未忘先子之国也穆公者王虬也着政大论八首以言帝王之道曾孙通因按之以续经其人亦贤矣今伯昭与虬皆王氏而汾水阳曲又皆冀州之境安知其初不出於一族乎穆公之所感伯昭之所志其道固宜相同也其所异者穆公则自南而北迁伯昭之先则自北而南来尔虽然此不必较也古之人不忘其先者不齐其迹而追其德使伯昭能振先德而弗使之坠则虽迁旴江而无殊于恒山苟舍此而不图则虽世处乎恒山日游乎阳曲亦奚翅久居于遐荒而忘其祖也乎伯昭学赡而文雄试艺乡闱尝占前列及其再贡又冠多士文光煜然起于东南如长虹贯天无远弗覩大江之西未能或之先也而其为人俊伟磊落又有燕赵奇男子之风异时立朝劲气直辞必将无愧前人伯昭虽不缌缌於恒山濂亦知其能承家学矣然而记有之乐乐其所自生礼不忘其本伯昭盖深逹夫礼乐之原者其能不致谨於斯乎伯昭能致谨於斯是则所以为伯昭者也
华川书舍记
华川书舍者乌伤王君子充学文之所也乌伤有大泽曰华川唐武德间尝置华川县不久而县废今之所谓绣湖者即其地也子充之居直湖之阴犹系之以旧名志乎古也子充之志乎古岂止此而已哉上自羣圣人之文下逮诸子百家之文咸萃舍中日冥搜而精玩之大肆其力於文愈出而愈无穷以濂同受经于侍讲黄先生之门也请为记书于舍壁濂虽稍长於子充视子充之辞锋横厉百未能及一纵强顔欲记之将何以云耶虽然子充弱冠时濂见其文辄曰子充他日当以文知名今始十年而子充名动荐绅间识者遂以濂为知言濂虽不文宁不为子充一言乎呜呼文岂易言哉日月照耀风霆流行云霞卷舒变化不常者天之文也山岳列峙江河流布草木发越神妙莫测者地之文也羣圣人与天地参以天地之文发为人文施之卦爻而阴阳之理显形之典谟而政事之道行咏之雅颂而性情之用着笔之春秋而赏罚之义彰序之以礼和之以乐而扶导防范之法具虽其为教有不同凡所以正民极经国制树?伦建大义财成天地之化者何莫非一文之所为也自先王之道衰诸子之文人人自殊管夷吾氏则以霸略为文邓析氏则以两可辨说为文列御寇氏则以黄老清浄无为为文墨翟氏则以贵俭兼爱尚贤明鬼非命尚同为文公孙龙氏欲屈衆说则又以坚白名实为文庄周氏则又以通天地之统序万物之性逹死生之变为文慎到氏则又以刑名之学为文申不害氏韩非氏宗之又流为深刻之文鬼谷氏则又以捭阖为文苏秦氏张仪氏学之又肆为纵横之文孙武氏吴起氏则又以军刑兵势图国料敌为文独荀况氏粗知先王之学有若非诸子之可及惜乎学未闻道又不足深知羣圣人之文凡若是者殆不能悉数也文日以多道日以裂世变日以下其故何哉盖各以私说臆见譁世惑衆而不知会通之归所以不能参天地而为文自是以来若汉之贾谊董仲舒司马迁扬雄刘向班固隋之王通唐之韩愈柳宗元宋之欧阳修曾巩苏轼之流虽以不世出之才善驰骋于诸子之间然亦恨其不能皆纯揆之羣圣人之文不无所愧也上下一千余年惟孟子能辟邪说正人心而文始明孟子之後又惟舂陵之周子河南之程子新安之朱子完经翼传而文益明尔呜呼文岂易言哉自有生民以来涉世非不远也历年非不久也能言之士非不夥且衆也以今观之照耀如日月流行如风霆卷舒如云霞惟羣圣人之文则然列峙如山岳流布如江河发越如草木亦惟羣圣人之文则然而诸子百家之文固无与焉故濂谓立言不能正民极经国制树彛伦建大义者皆不足谓之文也士无志於古则已有志于古舍羣圣人之文何以法焉斯言也侍讲先生尝言之子充亦尝闻之濂复取以为子充告者诚以子充将以文知名于世不可不以羣圣人之文为勉也濂家芙蓉山之阳距子充之居不二舍而近他日谒子充于湖之隂仰观俯察天地之文退坐书舍中又参之以羣圣人之文则濂与子充各当有所进也子充以濂言为然乎虽然濂言夸矣子充幸为我删之
月堀记
余退直词林戴华阳之巾被鹿皮之裘焚香默坐存神规中太和薰蒸百体欣顺龙降虎升水温火寒周流密绵莫究端倪冲阳子自空明洞天翩翩而来碧曈方颐气貌充甚谒入扬袂言曰月堀之义子知之乎扬雄云西压月堀指月所生之地也吾意则不然太隂之精朔後魄生至望而盈盈极而衰随日渐亏晦而复苏上下二弦亏盈得平气和弗偏吾炼九还七返灵丹抽添进退之候每於月而取则焉因名其室以月堀所以志之予曰阳阴不可偏胜也独阳不生独阴不成乾坤构精六子乃凝水坎火离中藏偶奇用奇变偶乾道始茂重隂尽消纯阳则昭久而行之与道逍遥是谓三一之真也复命之区也若取则乎月无乃专溺於阴乎冲阳子曰二气之精互为其根房日之兎毕月之乌取象表徵指意甚微阳既合阴阴亦含阳苟举其偏道则不张子何见之拘邪予曰言则美矣其理尚有所遗也人身之中有玄牝焉系乎天根呼吸所关丝络聨緜枝叶扶踈静以养之一气孔神超于象先不见其朕玉色连娟天光内朗盖以无为而得无为而成孰火能为其候孰鼎能为其鑪孰药能为其材我皆不得而知也假形托物着于丹书颠倒错乱自汉以来已如斯矣吾将与子握手空明洞天之上当素月流辉银铺水翻瑶露初滴寂然无声委羽仙人必骑黄鹤而一下之与子稍一叩焉则予之说为当矣冲阳子喟然而叹曰道有精粗象分内外非粗不足以别精非外不足以形内初机之徒未忘乎物苟不以此示之必大笑而走何可与上士玄功之成者并论哉子之说固当而吾之所取喻又岂可少哉於是相视一笑冲阳子揖而退予送至庭外冲阳子复请曰一隂之生其卦为姤是月堀也一阳之生其卦为复是天根也邵子尝往来其间而所谓三十六宫都是春者其与吾月堀之义颇有合乎予曰此大易精微所系虽更仆不能尽也予恶能知之予恶能知之君当问诸庖牺冲阳子曰唯冲阳子张姓辅其名以廷翼为字台之黄岩人盖有道之士也洪武四年正月某日玄真遯叟金华宋濂记
松风阁记
夫风者天地之噫气然则生生者谁哉生之者静之体而应之者动之用也当其万窍怒号前者唱于而随者唱喁咸物之自取也庭宇之松苍髯奋杰於晨露夕月之中遇祥飈过之冷冷然如鸾凤之鸣如琴瑟之音昔者陶隐居恒乐之後世幽人狷士又从而效之或取以名其室焉方外恬师静庵来徵所谓松风阁记予请极其变者而言之可乎始风之未生也敛神功於寂默之中昏昏冥冥万象虽具不见其迹天机一动随品物以流形大海遇之重波复浪一泻万里千山逢之鳞甲掀动笙镛间作经檐卜之林则郁烈酣润清芬之袭人入鲍鱼之肆则腥秽逆鼻触之而哕呕如此者不可以一二数苟独指松而为言非所以极风之变者也然其变者岂皆有系于风之动哉先觉有云风性本静以缘起故动傥其性本动则宁有静时是则物各有以自取也且以吾心言之大用繁兴之时怒气炽然如霆奔火烈喜色熙然如雾廓霞舒兴哀则千人霣涕鼓勇则万夫莫敌皆此一心之变也然心果有变乎心无变其所变者缘尔故当本体澄湛之际无物不有而无一物之留以近取譬所谓生之者静之体而应之者动之用岂非然欤予家浦阳大山中青松罗垣舍之北南明月之夜白露初零默然出坐庭际松声到耳乍大乍小或亟或徐中心颇乐之方知隐居酷爱之者良有以也自松声而推之世间之声万变不齐虽不可胜穷其道亦不外是矣尝一滴之醎而知沧海之性窥寸隙之光而见日轮之体又何以纷纭为哉恬师学佛之流故予极其变而告之须知变之中而有不变者存不变者何前所谓心者是也心无体段无方所无古今无起灭三世诸佛不见其有余河沙凡夫不见其不足恬师能索之於此焉则松风朝夕所演无非大乘微妙之法隐居恶足以语此哉阁在越之耶溪上季蘅若公之所建者因得径山范公所书松风二大字遂掲以为名予谓径山古之名德其字不可?玩宜别求善书者易之既告之故复为记其事如右其详则见天竺法师道公所为文其妙无以加矣予何言哉
生生堂记
生生堂者东阳陈泽民之所居也县南八十里有乡名瑞山陈氏世家其中至讳宗誉字彦声者有德於乡又能与陆务观父子游而其诸孙黼东莱吕成公弟子擢淳熙辛丑进士第累官驾部郎中林正惠公实以女妻之泽民盖其十世从孙也泽民思继承家学出从名师巨儒游精于科目之业有司贡上选曹试经义合格署通判于漳州将上以堂记属予予颇闻县之仁夀乡在东北四十里而近有簪缨家亦与泽民同姓而谱谍不通非其族也尝构宅一区方建前楹有鸠鸣其上占之者云此宅当属之张氏後六十年复归于陈未几西邻张氏果来居之张既不振人士皆谓复还于始构之家不知乃泽民竟以重赀获之也偻指计之诚甲子一周矣噫亦异哉泽民遂筮日自瑞山而迁当春气煦明卉木含荣有嘤其鸣泽民刲羊刺豕具尊俎合宾姻而燕乐之酒微酣坐客击案为节而歌之曰有岿者堂高明之居蔚蔚纡纡曲橑而交疏惟德之符冥数悬应不爽乎锱铢继有赓之者曰新居其迁茀禄其延族姓其聨演迤而芊緜於是州邑之间咸称事有前定泽民之迁居有不偶然者泽民因取书有生生自庸之义用以名其堂鸣呼生生之义虽见於书而莫备於易易云生生之谓易夫隂之生阳阳之生隂生生相续变易而不穷泽民之居於此他日子孙衆多甚欲有类於易之言有类於易之言则生生不息矣虽然非积善之家未足以致之然所谓善者何尽孝以事亲竭忠以事君德义以提身信爱以睦邻仁惠以及民五者备矣方不愧名堂之义爵禄之来当未艾也驾部翁孙岂得专美於前哉占者之云盖出於禨祥小数而非君子之大道此勿论焉可也予老矣文辞卑陋不足应人之求人翻疑为矫集其门者日益缤纷也卷轴之积动如束笋近亦力排而深絶之矣以泽民乡人也义不得辞聊相与一言之
怡养堂记
礼之不行常自近而易能者始惟其近也故人忽之惟其易能也故人不加之意焉事亲人人之所能也其事朝夕之所习也圣人恐人忽而不加之意自夫起居食息寒暑疾病之微问告拜跪定省应对之节皆着之礼经可谓详且备矣然而能尽之者虽君子犹难之岂事亲之礼诚难行哉难乎其当也甘膬之养人所能致也而敬难敬人所能也而爱难敬欲其如事大宾则何难之有而非敬亲之道也爱欲其如爱妻子则何难之有而非爱亲之道也故敬而不爱非所以事亲也爱而不敬非所以事亲也爱而肃恭之礼存焉敬而婉悦之意备焉斯可以为善养矣陵江刘复初父及继母俱存思尽事亲之道名其堂曰怡养而请余记夫记以纪事功着其可见者堂之作吾不得而知其可见者人皆能言之非事之所急也然则舍事亲之道何以为复初言乎复初好学慎行不待余言以余事亲先於复初则知事亲之难莫余若也故推其道以告之俾书之壁使後人有所兴起焉
复古堂记
监察御史虞泰鲁瞻尝奉诸父玄佐之命请记其所名复古堂者予以不文固辞而鲁瞻请之益勤乃叩之曰子之所谓复古者以为上古乎上古之时巢居而穴处污樽而抔饮茹毛而饮血子今有室庐器用之美稻梁羊牛之饶决不能复之以为中古乎中古之制冠弁裳衣以定其分鼎彝罍爵以称其用门奥屋漏以严其居筵榻格几以殊其度虽曰异於上古有可法者子今狃於久安必随世而变迁想亦未易以复之也然则子之复古者将何居鲁瞻笑曰非是之谓也虞氏之居余姚自汉日南太守以来代有显人至唐永兴文懿公为尤着文懿公实泰之远祖流裔至今二十七世矣屿山之南有虞家城周围一百五十丈相传以为故宅之基尚岿然独存诸父每相与登眺白烟凉草触目凄然辄弹指叹曰虞氏之先尝光着矣奈何无迓续徽猷者乎复古之名盖以此也予曰继志述事孝子慈孙所当为况思追绍于七百余年之前此其见之确行之厉是足尚已第不知复於古者果止於斯否乎鲁瞻曰何谓也予曰文懿公之为人外谨懦而中抗烈固以文学政事图形凌烟而为唐代名臣较之同时孔司业之经术杜莱公之政业议者有未足焉孔之与杜然矣较于汉之留侯及董江都其运筹之良宅心之纯或犹未能无遗憾焉以此例之古今人物其优劣不伦虽更仆未能尽也欲师古者宜取则于上上贤者在古亦衆矣何独私于一家哉鲁瞻曰先生之言侈矣留侯之与江都信足法欤余曰不然也古之人以道德为师者有孔子焉有孟氏焉以政业居辅弼者有伊尹焉有周公焉人而不为孔孟伊周其学皆苟焉而已子将复古必如斯而後可尔鲁瞻曰敢问复之之功奚先余曰载籍之存者莫古於易伏牺之卦文王之彖周公之爻孔子之系於是乎悉备姑摘一二陈之风自火出家人君子以言有物而行有恒此身正而家齐之象也洊雷震君子以恐惧修省此自治之象也山附於地剥上以厚下安宅此安养人民之象也雷电皆至丰君子以折狱致刑此听讼之象也自此而推一卦一爻皆开物成务之道也鲁瞻父子夙夜究心於斯此则所谓真复古者过则圣不及则贤逹则兼善於人穷则独善诸已复古之功不亦大哉若曰沾沾焉取则于一家不几於自隘矣乎请以是记诸屋壁鲁瞻毋以余言为夸而弃之玄佐名某以经学教授于乡言行有师法鲁瞻学有端绪自给事中迁今官正气盖凛然云
敦睦堂记
台黄岩之西三十里有沣水沣水之上大姓张氏居焉故有堂曰乐善至讳遂者属其子光祖与玑为?时合族之所诸孙若奎等五人谨守之而不敢废元至正壬辰堂毁于盗尝欲作之而未能越二十六年为国朝洪武丁巳若奎之子昭与羣从兄弟谋以为自斯堂之废久而不复则亲义踈而友悌乖将始诸此可不亟图乃各出钱粟材木金石之费合作同谋弗怠弗息如营其私越明年堂成既行会族之礼复更其门曰敦睦其在京师者太学生昇遂来徵余记昔者先王盛时制民之具既备又为井田以聨其心为乡党州闾以同其俗为学校以化其暴戾而乐其善良又有月书岁考之法以纠其不率教者而取人之际又必察其孝弟婣睦之行焉故当是时凡比屋隣井之人喜相庆戚相吊疾病患难相賙恤如至亲然脱有灾祻非常之事狠虐不轨之人皆无所自而发发则亲戚隣保随而扑灭之故其时天下无乱民以百姓皆相亲睦故也世远法隳人自为家乡自为俗甚者兄弟父子不通假贷忧喜不相问逸乐不同情事触于中则勃然操戈而相逐父不能以禁其子弟不能以诤其兄往昔之乱多起于此非民性异於古也制民之具不若耳制民之事非无位者所得为有志之士能睦其族化其乡而不陷于非义岂非善学古者乎若张氏之为盖近之矣贤人君子岂必皆假乎位而後行道居乎家而使同姓之亲少长知礼让而不争壮者知勉于学而笃于行顽嚚化为纯慤愚昧者不失其性是亦道之推也岂细事哉张氏之孙多贤能其乡咸称之他日东海之邑闻有民淳俗厚如邹鲁者必张氏之化也欤试记其堂以俟焉
棣华堂记
盱江黄氏有昆弟之贤者三人曰松轩曰竹所曰梅庭松轩嗜学善属文而於法律家尤深训三子皆为儒遂以子贵追赠泰和州判官竹所好谈辨出史入经霏霏若吐玉屑人争乐听之梅庭独淬砺力战集有力少年隂授之击刺坐作进退之法且曰不久兵将起吾以卫吾宗也松轩既没四方果大乱江右受祸尤惨死丧相枕籍孰不畏之梅庭同竹所聚兵为屏蔽卒获无虞及今四海平定而二君子且岿然老矣龎眉皓髪相映於残山剩水之间自相谓曰同气而生者三人伯兄墓木已长所存者惟吾与兄耳春花秋月可不随时而作乐乎於是日具笾豆饮酒以为欢人见其雍雍然和怡怡然悦似不可以几及取诗中常棣之语名其堂曰棣华松轩之子子邕请予记之夫常棣之诗召公所作以亲夫人之兄弟者也故首章有云常棣之华鄂不韡韡凡今之人莫如兄弟笺者谓鄂足傅华之光明则韡韡然盛兴者喻弟以敬事兄兄以荣覆弟恩义之显亦韡韡然二君子生於簪绅之家渐濡诗书之泽兄弟之间下承上覆彰明光显固无失於诗人之旨然而兵戈之际各携其妻孥西东窜奔视兄弟如弃涕唾而二君子乃如形影相悬不使跬步之暌违则二章所谓死丧之威兄弟孔怀者得不为有合乎及至丧乱既平之後从容燕饮以洽其和孺之情朝斯夕斯唯恐不足则六章所谓傧尔笾豆饮酒之饫者又不为尤有合乎常棣之诗何其多与二君子类也盖兄弟之情本乎秉?无古无今同一至理虽去之二千余载固当无甚相远也名其室以棣华谁曰不宜抑予闻世之人有以桂名轩者矣有以椿名室者矣徒欲歆艳乎科目之荣企望乎耆颐之年耳其於饬励之益则?乎未之有闻也二君子名堂之义诚可为不令兄弟之劝厚人伦美教化移风俗之道将於是乎在子邕位跻法从为时名臣而其伯仲又多能文辞子邕幸相率发为声诗勒成简编如唐之李义华萼集故事二君子升堂献酬之际时出一二章歌以侑觞人闻其诗者宁不油然而兴起矣乎不知子邕又以为何如也
贞白堂记
临川许君仲孚辟贞白堂一所与环翠亭相映接盖为读书地也间来徵予记余闻仲孚清修而嗜学堂下种梅花数树当霜雪严沍之际衆芳揺落而是花独翘然散而为春妍氷玉其葩一尘不缁仲孚叹曰其所谓贞白者非子也耶乃约二三胜友日吟哦其下超然神游如升天际恍不知贞白之在已耶抑果梅之有贞白耶客有歌之者曰游气冉冉兮将污人旷独处兮谁与隣姑射仙人兮玉为神骖青鸾兮服素裙望之不见兮隔河津青鸟不徕兮会无因仲孚从而赓之曰天风翛翛兮生翠寒白月流光照松坛美人来兮佩珊珊殷勤遗我青琅玕我将捣之奉晨餐歌已二人相视而笑予家芙蓉山之阳悬崖万丈苍官青士日骈立乎其间方滴露研朱入朝真洞点易闻仲孚之事不觉矍然而叹曰吾等其有激而然耶虽然物我之立皆成於相形而泯於相忘非贞则无有偏也非污则无有白也予尝观心皦如明镜中悬万象自见求其贞白且不可得况假物之云哉况乎天地中万彚芸芸自形自色杳不知其故虽造物者随气运行色色形形亦若不知其故是果孰为之枢纽乎问诸两闲两闲不言叩之百物百物不言质诸神扃则曰是在我矣斯贞白之义已仲孚曰子玄言也不知者谓涉於虚无恍惚殆非也请记诸壁何如於是乎书
永思堂记
永之为言长也所谓永思者长思而不忘也长思而不忘者为谁福清林荣得仁也得仁十岁丧父洎长以县诸生贡上太学选入禁廷为承勅郎谦慎而齐饬声誉出荐绅间会濂朝京师乃来请曰荣也念父不见或食焉或羮焉或寝且息焉恒悬悬有思思之不得则升高远望草木之敷腴山川之鬰纡万物欣欣有自得意辄泫然流涕曰光景日新吾父独何之乎将乘海鹤远游三山乎抑精神流衍于气化中冥茫而莫之覩乎何为使我心忧而弗释也如此者久之因以永思题诸堂楣以志无穷之悲先生愿为记之濂曰不然也子之父固亡子幸有母夫人存承候顔色问衣燠寒而进退之弄雏其侧以悦之依依嫪恋如羊之跪乳乌之反哺其乐将无涯视五鼎万锺若不能过之子何乃自苦日惨然以悲父固当思也思或郁陶成疾独不计贻母之忧乎得仁曰堪舆之间当其青年父母俱存者何限虽闾阎小夫亦知割鲜具醪醴称曰具庆荣始二十又七独与母居如之何勿思吾父生我之劬劳欲报之德所谓昊天罔极者也一乘驭则思为其执鞭一就寝则思为其扇枕一有疾则思为其尝药今皆不可得已触目之间无非可感如之何勿思濂曰不然也人心苦不知足得陇且望蜀濂也父母皆殁久矣其分当永思乎虽曰偏侍不独愈於濂乎为子谋者当思尽孝以养母致思贵富以显父使人称之曰某氏之子斯为永思也已得仁曰非此之谓也尽孝养母荣岂不知之奚俟先生之言若曰致思於富贵富累於千金贵为三库大夫纵可以慰母心而吾父不知享焉终有不惬吾情者事不得其全故也如之何勿思濂曰子之言美矣善矣而又有一说愿为子陈之夫为孝子者不当为无益之思而思不死其亲可也其谓不死者何子於事君之际则必自思曰此当罄厥忠不可溺於邪佞恐辱吾父也能思是子之父虽死其不死矣乎涖官之时则必自思曰此当廉且勤不可习於贪怠恐辱吾父也能思是子之父虽死其不死矣乎鞫狱之顷则必自思曰此当钦且恤不可务於苛刻恐辱吾父也能思是子之父虽死其不死矣乎交友之中则必自思曰此当主於信不可待以浮伪恐辱吾父也能思是子之父虽死其不死矣乎出言之间则必自思曰此当合於正不可流於詖遁恐辱吾父也能思是子之父虽死其不死矣乎触类而长之如此可思者甚衆虽更仆不能尽也子能力行之方可尽永思之道也於子何如荣复泫然流涕曰斯言也荣未之前闻也敢不夙夜祗奉濂既退嘉得仁之能孝也因次第问答之语记诸堂壁
贞则堂记
贞则堂者傅君藻养母夫人之所也夫人姓楼氏故为乌伤士族年十五归同里处士夀朋生二子长曰权次即藻又十有八年而寡夫人断髪誓不食他姓家日单冻馁交攻当风雪凄迷青镫夜织鸡再号犹轧轧闻机杼声人弗能堪夫人裕如也越若干年始克葬处士君华川之南葬已先庐未备者补之持宿劵责金者庚之专心一力训二子有成权得推择为吏藻从黄文献公游以文辞称夫人素髪埀领日坐堂上含冲挹腴而享夀养之乐时年盖六十余矣人皆曰女妇青年能守贞者非艰守於阽危中者为艰当夫人独居室无儋石之积皦皦自信如淮南之金色百炼而弗变非其贤过人能如是乎吾邦生齿之繁动至数十万求如夫人者千或不能二三宜其休闻流溢无穷所可憾者无良有司上于朝廷以表其宅里尔金华宋濂独不谓然何者婺为吕成公讲道之邦礼义修明风俗淳美非惟家孝弟而人诗书至于女子妇人亦皆无思犯礼而畏行露之侵第处道之常同老于室无以见其所执之操今谓如夫人者千不能二三是何待父母之国如此其轻也向使处士君不蚤逝孰知夫人之行能卓卓如是乎利器之施遇错节而显劲栢之刚因凝霜而知名盖生於世之变也计夫人之心岂乐负守贞之名哉以守贞名夫人已为不幸况又欲徼旌宠之荣乎旌宠朝廷之事也濂也不敏与藻居同郡学同师尝升斯堂而拜夫人藻指谓濂曰吾子幸为我文之濂不敢让使濂之文传夫人大节其亦烜着於世矣乎
贞节堂记
天地之间有大经决不可废者犹如阖庐以为居稻粱以为食缯布以为服一日无之则人事尽失难以为治此其故何哉苟无阖庐则风雨震凌矣苟无稻粱则道殣相望矣苟无缯布则手足皲瘃矣三者犹难阙一而况於大经乎大经者何三纲之谓也是故臣有贰心者为不忠子悖其父者为不孝妇事二夫者为失节彛伦攸斁职此之由其所系於人道之重者何如哉泉南庄氏归其夫为海盐陈思恭思恭海贾也育子宝生四月去入海五年而不返或以为死诱庄改适庄心如铁不为动已而思恭归相见之顷悲喜交集居久之思恭复去航海卒溺焉向日诱者譁曰今真死矣奈何庄指宝生曰夫虽死而子存犹不死也吾敢死其夫而去之乎诱者曰曰子贤也犹云可也脱有不肖余生将托之东流乎庄曰此天也吾无所逃也顺受之而不失也此其一念之正可以贯金石可以通神明可以耀古今呜呼孰谓天道无知傥无知而宝生何其能贤耶此人定胜天之义着矣呜呼使以庄此心推之子必善事其亲而称孝矣臣必能报其上而称忠矣四海其有不治乎奈何世降俗漓号为士大夫须鬛如戟议论凌云霄一则曰我丈夫也二则曰我男子也或遇君父有难作狐鼠窜去往往而是似妇人女子之不若抑又何说哉呜呼栢舟之诗不作久矣余於妇庄宁不啻闻空谷跫音乎然而君子之立志宁暴露而无庇也宁冻饿而殒其生也天地之大经不可失也予故於庄之事亟称道而弗置者为其有合於此也宝生介吾友黄彛先生请记所谓贞节堂者宝生其诚贤矣哉因书此授之思恭死时庄年三十七今踰五十矣初思恭尝娶妻生一子贫寓外家庄遗钱使营生产且偿思恭之宿逋此固人之所难以非大节所系不详书之
经畲堂记
圣人之言曰经其言虽不皆出於圣贤而为圣人所取者亦曰经经者天下之常道也大之统天地之理通隂阳之故辨性命之原序君臣上下内外之等微之鬼神之情状气运之始终显之政教之先後民物之盛衰饮食衣服器用之节冠昏朝享奉先送死之仪外之鸟兽草木夷狄之名无不毕载而其指归皆不违戾於道而可行于後世是以谓之经易书春秋用其全诗与礼择其纯而去其伪未有不合乎道而可行于世者也故易书诗春秋礼皆曰经五经之外论语为圣人之言孟子以大贤明圣人之道谓之经亦宜其它诸子所着正不胜谲醇不迨疵乌足以为经哉自汉以降圣贤不作异说滋横凡外夷小道以及星历地理占卜医药种树养马诡诞浅近之言皆僭以经名千余年间时益岁加书之以经名者布乎四海之内学者眩於其名趋而陷溺焉者甚衆而五经孔孟之道晦矣然非彼之过也学五经孔孟者不能明其道见诸事功故也夫五经孔孟之言唐虞三代治天下之成效存焉其君尧舜禹汤文武其臣臯夔益契伊傅周公其具道德仁义礼乐封建井田小用之则小治大施之则大治岂止浮辞而已乎世儒不之察顾切切然剽攘摹儗其辞为文章以取名誉于世虽韩退之之贤诲勉其子亦有经训菑畲之说其意以为经训足为文章之本而已不亦陋於学经矣乎学经而止为文章之美亦何用于经乎以文章视诸经宜乎陷溺于彼者之衆也吾所谓学经者上可以为圣次可以为贤以临大政则断以处富贵则固以行贫贱则乐以居患难则安穷足以为来世法逹足以为生民凖岂特学其文章而已乎钱唐钱钧质甚敏好学甚笃取退之经畲之言名其斋会余过其郡造旅邸徵文甚力余美其志恐其泥于退之之言也推其道以告之使求夫大者焉
卢龙清隐记
卢龙山在京城西北二十五里周遍十二里高三十六丈山岭绵延远接石头乃江上之关塞比于北地卢龙山因名和阳尊师骆月溪隐居其中自号曰卢龙清隐请予友王仪曹本道徵予文以记之本道述月溪之言曰古人有云心不溷浊谓之清迹不章显谓之隐予学老子之法者也朝暮黄梁一盂苜蓿一盘既适而且安间披鹤氅衣手执黄庭经一卷翛然而凝坐九衢十二陌之游尘莫我之干也宁非清邪名氏不落于声利之塲心迹不属乎荣辱之境其入也烟霞与之同栖其出也渔樵与之争席宁非隐邪然而老氏之道清浄而无为隐约以无名不以清为清不以名为名是则无所不名可以治国可以观兵可以修身可以延龄其小靡不该其大无不并此其为清隐益大矣吾尝闻之於师而未之能行也姑就其近似者而究心焉虽然予视古今不翅一旦暮何为复胶胶於斯人身至中其体含虚不纵不横非东非西纎如黍珠鸿包玄区火龙因之而飞焰水虎以之而生腴庶几腾神紫府吹箫玄都此殆忘清隐之名而食其实也邪其言若是先生以为何如金华宋濂闻之叹曰月溪盖几于知道者非欤其始也将欲遁世其中也又知其道可以治世其末也又思长生而度世纵予有所言其何以加于三者之间哉於是偕本道访月溪于卢龙山中白月独照万树僵立无风乃握手歌曰卢龙之山兮高漓岏有儒一生兮炼九还夜半月出兮露浸寥坛紫霞仙人兮驾采鸾七星为衣兮芙蓉为冠铁笛一声烟漫漫撷灵芝兮下空山歌已二人者相视而笑遂次第其言而为之记
金华张氏先祠记
金华县东行四十五里有地曰苓唐山川相缪而风气郁盘着姓张氏世居其中初张氏有讳隆府君者字亨仲宋建炎初自睦而来为潘氏之赘壻至今其村聚犹仍潘为名府君既占名数于县日以力本为务未几家寝穰生三丈夫子曰子政曰子中曰子成皆能绍前业而无爽德子中之子文华倜傥尚奇行乡先逹端明殿学士王公埜甚器重之淳佑末公迁沿江制置使欲辟为之属辞弗赴自时厥後府君之三子遗胤日滋遂成三大族亡虑十百余人其出而仕者既以文墨论议着称于时而退修于家者亦循循雅饬无愧于士君子之行盖自府君至是亦十有一世矣府君之六世孙荣今为一宗之长乃慨然叹曰吾侪承藉其先祉以克至於今日有阖庐以御风雨有丝枲膏粱以为之羞服而先祖妥灵之无其所不亦傎乎於是与族弟琰力谋之而子姓之中若留镇琮侣四人即捐所居之厅事三楹间以为之倡荣遂加以暨茨之功缭以垣墉列以龛椟与夫祭飨百须之器莫不精且良中奉府君原其初迁也旁以三子侑食三族之所宗也而又益之以制属君府君之流先及是始振示不敢忘也然而世远属疏祭不敢用四仲惟据朱徽公所定祀先祖之仪以立春生物之始陈器具馔而行三献礼月旦十五日之序参族人散处乎东西度不能以皆至惟正月朔旦无小无大咸拜於祠下复会拜别室以叙长幼焉其生子已命名者续书之於谱图而後退若夫朝夕汛扫啓闭之职择谨愿者为之主守祭田若干畮则俾三族之嗣人轮掌其租入以供孝祀燕私之事此其大凡也始事於至正乙已之冬而迄功於丙午之春荣帅宗人数千指皆沐浴盛冠衣入奉明荐牲酒洁清执事俨恪周旋进退济济跄跄观者咸悦以为一邑之所未覩竣事复遣其孙愈来徵濂文刻示後裔俾世世无有所易其田之乡落步亩则附见于石阴濂闻之先王制为庙祭之礼上下隆杀皆有常典牲牢器币皆有常数固非士庶人可得而行然其亲亲之仁出於物则民彛之懿者初不以贱与贵而有异也今荣乃能於服杀宗迁之後以义起礼而远祀府君非惟使子若孙不忘其所自出而管摄人心聚合宗族之意实於是乎在不亦孝子仁人之用心也哉呜呼人非空桑而生孰不本之於祖者方其封殖自厚长虑却顾无所不用其极问其所从来则曰吾不知也问其荐奠之礼则又曰我未之能行也所谓报本反始之道顾当是邪视荣之为殆将愧死矣是不可以不书三族之嗣人尚思是缵是承栋宇之必葺也母使之震凌黍稷之必获也母使之秽荒牲牷之必腯也母使之瘯蠡庶几濂之文为不徒作矣呜呼其懋敬之哉其懋敬之哉
国清林氏重建先祠堂记
莆田县东二十里有山曰谷城冈峦秀拔林樾苍润其下汇为巨浸号国清湖在昔盛时一望杳渺无际而波涛吞吐於风日云月之间真胜絶之境也唐忠臣邵州刺史林藴之裔大理评事元始自长城徙居湖上五传为睦庵府君格以积庆力本造祠又再传为承奉郎国钧其族寖大承奉府君于艾轩文节公光朝为诸父行乃建义斋于东井命艾轩为之师倡明道德性命之旨遐迩生徒云赴川臻惟恐或後东井之学遂闻于天下林氏子若孙亦世擢进士第克守诗礼之训弥久而弥光其先祠旧在浣锦社盖以睦庵为之宗睦庵三子长曰讳锡府君名鼻头房次曰讳旃府君名追远房次曰讳迁府君名曰白沙房至今埀十三世二百人之多者皆三房之後於是列为神板者五高四尺博一尺有八寸下设趺座用粉涂而玄书之其板中起于大理之祖考逮睦庵三子而止左右则追远西则白沙东则鼻头凡三房之後其物故者辄升名其间当日南至羣族相率合祭其小宗有事于四世别各行之於家岁旦则展谒举序拜之礼若冠若婚宦学出入悉於此而告焉讳迁府君九世孙比部主事衡患祠之规制庳狭不足以交神明乃与从子厚谋共白於宗长伯济而改图之即大理故宅之基建屋三楹间蔽以外门俾族之贤者司其啓闭经始於元至正戊戌冬十二月壬寅讫功於皇明洪武庚戌冬十一月已酉羣族皆出泉布来助而曰曾恕曰宝曰天禧者为多相地计功终始其役则维卿之力也初睦庵在宋时己置祭田自後累增至二千亩有奇故烝尝之礼视他族为时丰元季乱离始不能以自守衡惧族散宗湮无所系属既汲汲先祠之建复徵濂文以昭示於後呜呼先王之时立宗法以统其属定庙制以严其分制有降杀毫髪之莫踰宗有大小条序之不紊所以维持人心匡持治道者其事至详且密也迨乎後世经残教弛漫焉而弗之谋曾未四三传已藐若秦越之相视当是时也有能以义起礼因祀事而崇孝敬虽於古昔未能尽合宁不为君子之所取乎此濂於衡之请不敢固辞而亟称之也濂闻莆阳多名族冠衣济济读书之声相闻贵名检而贱浮侈以此见艾轩之教浃人之深而承奉府君建学之功及今犹未泯泯孰谓贤者之泽不悠且长哉诗曰高山仰止景行行止三房之嗣人尚思朂焉可也衡字士衡通经而有文为名进士云
平阳林氏祠学记
礼之由生非天作而地设制之者人也太古无事之时固未有所谓礼礼之立起于人情之变如洪水之溃制礼者犹禹治水然左瀹而右疏排险而导下惟适水之性使各顺其道而已不可以一法拘也水势有古今之殊苟执禹之遗法而治千载以下之水则不合者多矣奚可乎哉传曰三王不同礼言因时而变也古者墓无祠庶人惟祭其祢礼也至汉尝祠墓矣祭尝及高祖矣不可谓之非礼也今平阳盖竹之林氏立祠于其始迁之祖之墓而祭之乌得谓之非礼乎时不同礼亦不同礼虽不同而其因人情而立教者未尝不同也初林氏之居盖竹自名?者始?卒葬于华盖山子孙至今数百家散处乡闾服微情弛者久矣其十二世孙元阳江县尹淳惧其愈远而不知所自出也欲立祠于墓而未果淳卒其子今刑部主事陞遂作祠奉?之主朔望必谒岁时必祭皆率一族之人以从事祠後为斋曰思孝以会其族人复立祠于左偏禩晦庵朱子之像以其先宋吏部侍郎拱辰知信州迁之知南剑州起鳌及其父阳江君配即祠之前为学聘乡人之贤者为师使族人子弟就学焉凡其所为未必皆合於古而余独有取者以其得礼之意也礼之目以千百数求其意不过禁邪止慝道人以善而已人情之变也无礼以治之虽日刑千人而不足教之以礼可以使之立化於俎豆间岂刑罚之威不若俎豆哉制之以其所畏不若因其所易知而教之之为速也夫以既远久踈之族有贫富弱强之殊苟提其耳授以法令使无相乖背必有不可正者今也立一祠于始?祖之墓率族人以祭踈者可以复亲远者可以不散富强者必不敢以是私其身而贫弱者必有所仰济矣其族宁有坏乎况於有学以为之教有先贤之祠以为之则其为族人虑者可谓备矣林之嗣人祭于祠学于学而能修其身睦其亲者善为人後者也苟不能过于他族之人岂不负陞之望哉陞字若高敏事有才能故其所为能合于礼其徵记于余也遂推其意使归而刻焉
先夫人木像记
先夫人既殁之九年予妻贾专朝夕思之不少置间告予曰妾生二十二年而归君妾之姑已四十有九岁妾母方氏亦五十有四岁後君念妾之母老而兄弟多故乃迎养于家当是时二老人苍顔白髪共坐堂上妾与君沽酒买鱼以奉其欢更阑烛尽犹连觞引满而语笑声不休君时尝语妾曰吾虽贫而老亲之欢如此吾退而安寝矣後十三年而妾之姑竟亡初姑未亡时妾子瓒始十三岁姑尝抚瓒顶谓曰吾年耄矣或幸见汝之有子吾死亦暝目矣又三年君自金华迁浦阳妾与母从之来今妾母七十有五岁瓒亦娶妇生子而妾姑之墓木拱矣思欲如昔时共君奉觞上夀其又可得邪每念及此辄涕泗交颐然恨无以自慰也欲刻木为像以事之凡遇疏食菜羮必祭使死者而有知亦当翩然而来享也虽然此岂妾之敢知哉不过尽其心焉尔矣予谓之曰昔之孝子有丁兰者事母至孝及母亡而思之不置乃刻木事之此盖丈夫子之事子以一女妇能行之亦可谓贤矣虽然不必尔也古者既葬而反虞公主用桑期年而练祭练主用栗所谓主者主乎神者也设主之外无有刻像事之者也予之思亲岂不尤切于子哉礼若可为则予为之也久矣专曰是故然矣世俗媚浮屠神者尚饰像奉之而况妾之姑乎妾不若是其心终皇皇焉君幸有以如妾之意也予不能拒於是命工人刻像以遗之并録其问荅之辞书于像龛之北以示子孙先夫人姓陈氏讳贤时金华潜溪人
安道堂记
自昔真主之兴天必生异常之才以备其一代之用外之则有貔虎之士奉命秉略为之鞭驱僭叛汛扫六合内之则有夔龙之伦立法定制为之谋谟庙堂协和黎庶近而至於贽御之属执事之臣亦莫不忠厚谨饬小心而尽职虽曰善以类应非天命孰能使然哉皇上肃将明威致?天讨於四方江淮之间豪杰魁垒之士翕然附从指顾叱咄战胜攻取无不得意及功成业定上公彻侯甲第相望辅相侍从皆当时之贤而於近侍之中又得供奉司令杜君安道而益知其他之皆然也安道自上之兴持刀镊侍左右未尝暂违凡上之征吴越略淮楚攻齐鲁汴蔡舟车所临四五千里虏伪王斩骁将以百十计帷下之谋筹策之算安道皆得身从而目见之安道性慎密不泄动称法度为上所信任者二十二年由尚冠郎改御用监令至今官入内廷行步可数言语敬恭唯恐有丝毫过擢【阙】　门外要官势人之前如不相识一揖之余不啓口而退故上每称侍臣之忠谨者必以安道为言今夫天下之官受禄于朝者孰非仕哉盖有终其身沈於下位欲觐清光而不可得者纵得近辇毂下有愿承一顾之恩而不可得者安道乃得侍上而见称许虽曰慎密之所致又岂非天哉安道其益勉之可也余官在太史事上者亦二十年余安道既以其字名堂复愿得予文以识遭逢之盛夫称天命以纪载国家人材之美予之职也乃为之言
思远楼记
旴江有湕湖周围凡若干步涵日星而荡风烟四时之景无不宜者大姓胡氏世居湖滨以诗礼为学至吾永年人益称其贤以荐者起家为吉水幕职迁海北盐课司白石仓副使未及大用而终其弟永实其子原凤原鹏原驹皆号善继大夫士恒集其门永年欲建楼以藏先世遗书不幸賫志以殁原凤兄弟请于永实因竭力成之名之曰思远示不忘乎亲也介前进士曾君仰来徵予记予问之曰思远之义何居原凤对曰不幸先人即世一念及兹精神遐漂无所戾止有时抠衣升高极目四顾见云烟之卷舒星河之出没泫然流涕曰吾先人果何所之精爽或有灵庶几乘云龙而一下焉斯思远之所以名楼也予曰是固然矣而其义未尽也原凤又曰今人迩矣而远者莫若古之人古之人陨魄黄垆泯然不可见其迹其精神心术之近存者赖遗言见於书尔大则圣次则哲次则忠与孝往往形诸载籍一展卷间神交冥漠有不知千载之为长一日之为短者孳孳焉悃悃焉日致力于斯庶几契先人之所志尔是或思远之义乎予曰远固远矣而未切於身也盍更言之原凤於是研精覃思大周六合小入一髪默然良久忽扬眉吐气而顾予曰我知之矣先生所谓远者不在今人亦不在古人在吾之一身尔吾身非突然而中有也前之千万年自地辟天开绳绳相承以迄于吾身後之千万年又自吾身亹亹相续以至於无穷不可以数计不可以智推庸非至远者乎吾身一有失焉则前焉而弗能继後焉而弗能延其责果安归乎是以君子惧其学之有爽也惕惕然如履渊氷恐其行之弗轨也惴惴焉如驭六辔此无他远之不可不慎也若是何如予乃喟然叹曰子言今得之矣颇符先子之所望矣呜呼远固远矣而甚迩也古之人有三太上立德其次立功其次立言若而人远者数千年迩者亦一二百年其人固不得而覩矣玩其遗文想其德业俨然若与之周旋堂序之上未尝知其死也所谓人虽死而有不死者存此之谓欤原凤诚知此则又能以远为迩无难矣永嘉之胜亦有楼名思远者彼盖慕浮屠之学此则笃於彛伦而有关于名教世必有能辨之者予与原凤言不过如此而止若夫湕湖之风物与斯楼之雄丽贤士大夫当有为原凤赋咏者予则可略也
见山楼记
见山楼者上虞魏君仲远之所建也仲远居县西四十里所龙山委蛇走其南将升而复翔其旁支斜迤而西则为福祈诸峯若车若旌若奔马若渇鹿饮泉不一而足势之下降为隂阜为连坡为平林一奋一止复襟带乎後先东则遥岑隐见青云之端宛类娥眉向羣山相妩媚为妍其下有巨湖广袤百里汪肆浩渺环浸乎三方晦明吐吞朝夕万变方屏插起湖滨曰夏盖山去天若尺五岩峙谷张尤可玩爱诚越中胜絶之境也仲远心乐之以为非高明之居不足延揽精华而领纳爽气於是构斯楼日与贤士大夫同登鼎俎既备殽核维旅壶觞更酬吟篇叠咏及至神酣意适褰帘而望远近之山争献奇秀晴容含青雨色拥翠不俟指呼俨若次第排闼而入使人涵茹太清空澄中素直欲骖鸾翳凤招偓佺韩终翩然被髪而下大荒其视起灭埃氛弗能自拔者为何如也伻来俾濂记之夫自辛卯兵兴阖庐所在往往荡为灰烬狐狸昼舞鬼磷宵发悲风翛然袭人君子每为之永慨自非真人龙兴拨乱世而反之正含齿戴髪之氓孰不在枯鱼之肆哉纵有佳山日在眉睫间将不暇见之矣今仲远雍容於观眺之际亦曰帝力难名而吾民恒获遂其生尔昔太常博士施侯作见山阁於临川而荆国王文公为记其事且谓吾人脱於兵火洗沐仁圣之膏泽余百年而施侯始得以楼观自娱仲远之去乱离仅四三载尔乃能抗志物表厥修故事如承平时此无他皇化神速有非前代所可及雍熙之治将见覃及于海内是楼之作其殆兆之先见者欤虽欲不为之记不可得也第所媿者濂之学识缪悠立言无精魄难以传远仲远尚求荆国其人而为之庶几楼之胜槩与雄文雅制同为不朽耳仲远名夀延郑国文贞公二十四世孙羣从子姓皆彬彬嗜学文章钜公多集其门而仲远尤号翘楚且工於诗有和平冲澹之趣濂盖闻之丹厓先生云
瑶芳楼记
瑶芳楼者常熟虞君子贤燕居之所也瑶芳者何古桐琴之名子贤以重购得之间一抚弄其声翏翏然如出金石如闻鸾凤鸣如与仙人剑客共语於千载之上子贤乐焉则以谓世之名楼者衆矣高骈之迎仙谓其泝遐情也其失也诞张建封之燕子谓其兴新怀也其失也靡韩建之齐云谓其凌高清也其失也侈吾皆弗敢蹈其非欲专斯楼之美者舍斯琴也其孰能当之遂以瑶芳名其楼而列图书於中当风物清朗白月独照神情遐冲夐出世外子贤椶冠鹤氅自函道而升复取琴鼓一再行久之演而为紫琳之操其辞曰有坚者石中含精矣其白如肪煜有瑛矣五音繁会锵然而鸣矣客有与子贤同志者从而赓之曰艳质兮非华阳卉兮非奢折秋声兮遗所思望美人兮天涯歌已相视而笑金华宋濂闻其声唶曰古之人好楼居者岂欲夸靡丽而为荣观哉盖临隂幽之室则其情敛以揫处阳明之居则其情畅以舒随境而迁因物而着其亦人理之常者乎况夫宫角之相参羽徵之互奏禁其忿欲之邪宣以中龢之正其於学问之功又未必为无所助所以先生长者无故不去之盖有以也虽然君子盖不物於物不物於物则凡纷然而来前者皆吾性情之发舒或县崖邃壑或平墅旷林虽非层构可以阖辟阳隂而清风徐来万籁皆动曲涧流泉复助之为声势五音泠然惬心而溢耳太龢融浃内外无闲有不翅听子贤之琴於兹楼之上矣此无他逹人大观无地不为楼无声不为琴也苟局滞於一室之间适其意则有之而蹈道则未也有若子贤盖学道而有所得者故濂敢以是说告之子贤博雅好古絶出流俗之上吾友杨君廉夫极称其为人谓笃於士行而尤孝其亲云
文宪集卷二

[book_title]卷三
<集部,别集类,明洪武至崇祯,文宪集>
钦定四库全书
文宪集卷三
明　宋濓　撰
记【凡二十八章】
阅江楼记
金陵为帝王之州自六朝迄于南唐类皆偏据一方无以应山川之王气逮我皇帝定鼎於兹始足以当之由是声教所暨无间朔南存神穆清与道同体虽一豫一游亦思为天下後世法京城之西北有狮子山自卢龙蜿蜒而来长江如虹贯蟠绕其下上以其地雄胜诏建楼於巅与民同游观之乐进锡嘉名为阅江云登覧之顷万象森列千载之秘一旦轩露岂非天造地设以俟大一统之君而开千万世之伟观者欤当风日清美法驾幸临升其崇椒凭栏遥瞩必悠然而动遐思见江汉之朝宗诸侯之述职城池之高深关厄之严固必曰此朕沐风栉雨战胜攻取之所致也中夏之广益思有以保之见波涛之浩荡风帆之下上蕃舶接迹而来庭蛮琛聨肩而入贡必曰此朕德绥威服覃及外内之所及也四夷之远益思所以柔之见两岸之间四郊之上耕人有炙肤皲足之烦农女有捋桑行饁之勤必曰此朕拯诸水火而登于袵席者也万方之民益思有以安之触类而推不一而足臣知斯楼之建皇上所以发舒精神因物兴感无不寓其致治之思奚止阅夫长江而已哉彼临春结绮非弗华矣齐云落星非不高矣不过乐管弦之浮响藏燕赵之艳姬一旋踵间而感慨系之臣不知其为何说也虽然长江发源岷山委蛇七千余里而始入海白涌碧翻六朝之时往往倚之为天堑今则南北一家视为安流无所事乎战争矣然则果谁之力欤逢掖之士有登斯楼而阅斯江者当思帝德如天荡荡难名与神禹疏凿之功同一罔极忠君报上之心其有不油然而兴者耶臣不敏奉旨撰记故上推宵旰图治之切者勒诸贞岷他若留连光景之辞皆略而不陈惧?也
游锺山记
锺山一名金陵山汉末秣陵尉蒋子文逐贼死山下吴大帝封曰蒋侯大帝祖讳锺又更名蒋山实作扬都之镇诸葛亮所谓锺山龙蟠即其地也岁辛丑二月癸卯予始与刘伯温夏允中二君游日在辰出东门过半山报寜寺寺舒王故宅谢公墩隐起其後西对部娄小丘部娄盖舒王病湿凿渠通城河处南则陆修静茱萸园齐文惠太子博望苑白烟凉草离离??使人踌躇不忍去沿道多苍松或如翠盖斜偃或蟠身矫首如王虺抟人或捷如山猿伸臂掬涧泉饮相传其地少林木晋宋诏刺史郡守罢官者栽之遗种至今抵圜悟关关宋勤法师筑太平兴国寺在焉梁以前山有佛庐七十今皆废唯寺为盛近毁子兵外三门仅存自门左北折入广慈丈室谒钦上人上人出三人自为宾主适松花正开开黄粉毵毵触人捉笔聨松华诗诗未就予独出行函道间会章君三益至遂执手止翠微亭登玩珠峰峰独龙阜也梁开善道塲宝志大士葬其下永定公主造浮图五成覆之後人作殿四阿铸铜貌大士实浮图浮图或现五色宝光旧藏大士履神龙初郑克俊取入长安殿东木末轩舒王所名俯瞰山足如井底出度第一山亭亭顔米?书亭左有名僧娄慧约塔塔上石其制若圆楹中斵为方下刻二鬼擎之方上书曰梁古草堂法师之墓有螎匾法定为梁人书复折而西入碑亭碑凡数辈中有张僧繇画大士相李白赞顔真卿书世号三絶又东折度小涧涧前下定林院基舒王尝读书於此院废更剙雪竹亭与李公麟写舒王像洗砚池亦皆废又北折至八功德水天监中胡僧昙隐来栖山龙为致此泉今甓作方池池上有圆通阁阁後即屏风岭碧石青林幽邃如画前乃明庆寺故址陈姚察受菩萨戒之所又东行至道卿岩道卿叶清臣字也尝来游故名有僧宴坐岩下问之张目视弗应时雉方桴粥闻人声戛戛起岩草中从此至静坛多咸矜先生遗迹复西折过桃花坞询道光泉舒王所植松已游唯泉绀净沉沉如故日将夕章君上马去予还广慈二君熟寐方觉呼灯起坐共谈古豪杰事厠以险语听者为改视明日甲辰予同二君游崇禧院院文皇潜邸时建从西庑下入永春园园虽小衆卉略具揉栢为麋鹿形栢毛方怒长翠濯濯可玩二君行倦解衣覆鹿上挂冠鼠梓间据石坐主僧全师具壶觞予不能酒谢二君出游夏君愕曰山有虎近有僧采荈虎逐入舍僧门焉虎爪其颧颧有瘢可验子勿畏往矣予意夏君绐我挟两驺奴登惟秀亭亭宜望远惟秀永春皆文皇题榜涂以金又折而东路益险予更芒屩倚驺奴肩踸踔行息促甚张吻作锯木声倦极思休不问险湿牒牒据顿地视燥平处不数尺两足不随久之又起行有二台阔数十丈上可坐百人即宋北郊坛祀四十四神处问蒋陵及步夫人冢无知者或云在孙陵冈至此屡欲返度其出已远又力行登慢坡草丛布如氊不生杂树可憩思欲借裀褥卧不去坡古定林院基望山椒无五十步不趐千里远竭力跃数十步辄止气定又复跃如是者六七径至焉大江如玉带横围三山矶白鹭洲皆可辨天阙芙蓉诸峰出没云际鷄笼山下接落星涧涧水滮滮流玄武湖已堙久三神山皆随风雨幻去西望久之击石为浩歌歌已继以感慨又久之傍厓寻一人泉泉出小窽中可饮一人继以千百弗竭循泉西过黑龙潭潭大如盎有龙当可屠侧有龙鬼庙颇陋由潭上行丛竹翳路左右手开竹身中行随过随合忽腥风逆鼻羣鸟哇哇乱啼忆夏君有虎语心动急趋过似有逐後者又棘针鈎衣足数踬咽唇焦甚幸至七佛庵庵萧统讲经之地有泉白乳色即踞泉?咽衫袂落水中不暇救三咽神明渐复庵後有太子嵓又号昭明书台方将入岩游庵中僧出肃面有新瘢询之即向采荈者心益动遂舍岩间别径以归所谓白莲池定心石宋熙泉应潮井弹琴石落人池朱湖洞天皆不复搜覧还抵永春园见肴核满地一髫童立花下问二客何在童云迟公不来出壶中酒饮且赋诗大噱酒尽径去矣予遂囬广慈二君出迎夏君曰子顔色有异得无有虎恐乎予笑而不答刘君曰是矣子幸不葬虎腹当呼斗酒涤去子惊可也遂同饮饮半酣刘君澄坐至二更或撼之作儛笑钧之出异响畏胁之皆不动予与夏君方困睫交不可擘乃就寝又明日乙巳上人出犹未归欲游草堂寺雨丝丝下意不住乃还按地里志江南名山唯衡庐茅蒋蒋山固无耸拔万丈之势其与三山并称者盖为望秩之所宗也晋谢尚宋雷次宗刘勔齐周顒朱应吴包孔嗣之梁阮孝绪刘孝标唐韦渠牟并隐於此今求其遗迹鸟没云散多不知其处唯见荛儿牧竖跳啸於凄风残照间徒足增人悲思况乎人事往来一日万变达人大观又何足深较予幸与二君得放怀山水窟一刻之乐千金不人易也山灵或有知当使予游尽江南诸名山虽老死烟霞中有所不恨他尚何望哉他尚何望哉章君约重游未遂因历记其事一寄二君一遗上人云
宋九贤遗像记
濓溪周子顔玉洁额以下渐广至颧而微收然颐下丰腴修目末微耸须疏朗微长颊上稍有髯三山?後有带紫衣褒?缘以皂白内服缘如之白裳无缘舄赤色?而立清明高远不可测其端倪程子色微苍甚莹貌长微有颧眉目清峻气象粹夷髯四埀过领袍土黄色无缘内服领以白皂缁帽檐高白履和气充浃望之崇深伊川程子貌劲实颧微收色黄而澹目有棱角髯白而稍短在颊者尤短而翩翩若飞动?袍与履咸如明道俨而立刚方庄重凛然不可犯康节邵子色微紫广颡身颀然有颧特然其下癯骨爽而神清须长过领内服皂领帽有翼围之袍缁履如伊川耸肩低袖手立而睨视坦而庄和而能恭横渠张子面圆目以下微满而後收色黄须少短微浓衣帽类康节履亦如之高拱正立气质刚毅德盛而貌严温国公司马子色黄貌癯目峻准直须疎而微长半白在耳下者亦半埀耳轮阔微向面幅巾深衣大带加组方履黑质白絇繶纯綨前微下而张拱指露祛外有至诚一德不以富贵动其心之意晦庵朱子貌长而丰色红润髪白者半目小而秀末修类鱼尾望之若英特而温煦之气可掬须少而踈亦强半白鼻与两颧微齄齄微红右列黑子七如北斗状五大二小六在眉目傍一在颧外一在唇下须侧耳微耸毫生窍前冠缁布冠巾以纱御上衣下裳皆白以皂缘之裳则否束缁带蹑方履履如温公拱手立舒而能恭南轩张子姿貌伟眉目耸秀白而润丰下少须神采?然椰冠纱巾道服青皂缘系以绦履白坦荡明白使人望而敬之东莱吕子形貌丰伟顔色温粹眉厚而秀髭浅而直衣道服皂缘冠幅巾蹑皂履望之似严毅就之如入春风中金华宋濓曰天生九贤盖将以明斯道也今九原不可作矣濓寤寐思之而无以寄其遐情辄因世传家庙像影参以诸家所载作九贤遗像记时而观之则夫道德冲和之容俨然於心目之间至欲执鞭从之有不可得於戏九贤亦夫人哉
叶治中历官记
予旧与郑玉待制交闻谈括苍叶侯之政为详及识屠性山长其言比郑乂加详焉最後遇刘文庆架阁其言比屠又益加详焉三君子皆以文学行义鸣其言侯事已啧啧叹咏不少置予固信之自後出历侯之所治处父老言其事至有泣下者予愈知侯之为人有不可企及呜呼循吏之绩不白于世久矣有若侯者其可不谓之贤乎侯名琛字景渊别名伯顔姓叶氏处之丽水人其先有讳宏者宋某年擢进士第官至敷文阁待制太府少卿少卿从弟冠治易有声尝两上南宫生一呜国子进士进士生正大登仕郎登仕生天与仕国朝为处州路美化书院山长山长生应咸通史学善谈古今治乱尤工五字诗有栖间集藏於家候之父也以侯贵尝累赠奉议大夫江浙等处行中书省左右司郎中骁骑尉龙泉县子云侯从幼思有以自立嶷嶷异凡子天历元年始踰弱龄即北游京师诸贵人奇其才辟宣使於通政院院事至剧侯一无所慑出使郡国持以洁清长吏每畏惮之事必先集丁外艰而还重纪至元三年补江浙行中书宣使寇起临漳朝廷命辨章别不花公往征侯在行中出奇计者为多至正元年辨章如京师欲荐侯为京官侯以母春秋高辞吏部以常调擢侯徽州路歙县丞阶进义校尉丁内艰四年始之官会尹缺即署尹事歙不建録事司城内外民皆县主治之镇戍将恒持县官短长顺指而气使之即不从其旤立至侯不为屈辄摇手相戒曰此健丞不可触也盗发洪氏冢廵逻吏往验柩傍得染人帐册一?乃同县张来所遗者即捕来搒掠久且无证後一月绩溪获真盗来得释廵逻吏恐其欣□也复嗾盗入之侯匿来他所伪使人服来衣巾出与盗对盗遥见之齐骂曰张来张来尔误我矣侯乃出来问盗为谁盗对曰不识也来因免去嘉兴朱甲侨居县境衣冠之家或有所燕享必令朱集之一日以殴争至庭侯熟视曰尔等非盗乎命禠其衣视之两臂皆被墨刑者县民与朱狎凡十七年莫有知其为盗以侯为神郡岁贡金以两计者二千四百七十有五黠民揽其出内之柄高其估以为利部使者至事辄败会内藏多金中书命以楮币相准一年黠民遽赇吏俾文上有司如所估之数他日幸藉以为辞侯恐或传为例剥民必甚亟言于上官月渐减之俾与时平歙产?岁输五百万吏胥要厚直于民而以亷恶者应官官不受又重赋于民侯察其弊也痛革之忧税例输货钱歙粮不足以给兵食独易之以粟号曰夏粮民深患苦之侯请以钱米兼赋于军夏税得如例行中书闻侯之政辟为掾从右丞呼图克巴哈公讨寇长汀侯赞其行绥徕之令不五月长汀寇平时中书重守令之选内外官多列上侯名九年春转承事郎处州路青田县尹自京师给驿之官盖异数也青田素号难治侯谓非?明学官之政不足以化民下车之初即建明伦堂及极高明轩礼硕士为六经讲师增田三十畮有畸招弟子员而廪食之月旦望谒先圣先师侯服深衣大带亲与之周旋升降退坐论堂申饬五伦之教恳恳如也吏以官书至侯见印文亷隅太明顾吏曰尔何敢刻伪印邪吏色动侯即讯之吏叩头伏罪侯曰伪者非止尔汝能引一人以自赎则无罪矣吏喜具简牍以对侯逮至庭下诘之如诘吏自是辗转而获一日间得伪县印一十有八税务印一十有二侯不欲食其言悉遣之唯扑其最後者牛疫死者法当闻海谿之地不满十余里浃日内民以牒上者二十有三侯疑之问牛死状民以病肿对侯曰其肉还可食邪抑弃之也民曰焉敢弃之每下其直以归解牛家耳侯曰解牛者何人民曰有二少年相随行今犹在县门东即其人也侯亟命执之少年佩小韦囊于腰侯取视大铁鍼一皂角萆蔴子各四侯曰此非毒牛具邪解牛者畏侯不敢讳具言以药淬鍼鍼牛牛辄肿不能食死侯怒簿録其家以偿死牛者时天下兵动县地隣东嘉数有大将统军来过军散入市廛剽卤特甚民畏怖如虎狼前之县令长莫敢吐气侯据胡牀坐溪浒具牛酒劳之戒刺船者毋薄?即薄?者有罚县民持梃循岸立以数计者千溪多滩险恶不易渡侯隂令勇卒以俟舟至辄止之侯亲帅弓箭夫击钲鼓走溪上境内肃然县多争讼凡两造在庭皆羣胥囊槖于家互蛊之以言遂纷纭不可释因以射利侯杖之惧不敢为奸复刻小緑牌大仅如指来投牒者即细书牌隂令就逮其人往往感悟至中途多分解去吏若隶旁视无所容其私几至讼息部使者余公阙严毅慎许可深嘉侯之行事以上尊酒劳侯者再复命侯垦田龙泉召有田之家履畮而实之验民粮多寡以定科繇满六斛者役一月多则倍之若集粮事亦视其数为差事成移婺之武义侯垦田定赋一如龙泉有持宪文书来挠政者侯挂之屋壁不啓封信行远迩凡竞土田及争地不葬亲者涉五十余年弗决一旦悉得其平青田民久徯侯不还相率谒浙东宪府请曰幸还我叶侯自侯之来吾属无所苦朝夕恒饱食以嬉侯之出二年矣日望其归有不得也辄相与齎咨霣涕幸还我叶侯请己复造侯庭鴈行立再拜以申前辞言与涕俱侯亦为之泣下观者皆太息而去暨侯之还县民具彩舟来迎溪中舟尾相衔百余里不絶十二年三月宪府以隣郡有警欲新金华城佥谓非侯不能总其役要复辍以命侯行中书承制陞侯处州路总管府判官事闻阶转承务郎宪府力留不遣十三年三月辨章三旦入公帅师平徽饶辟侯为行军都事使者凡八至然後令侯就道八月师次婺源州州民素熟侯诣辨章乞侯摄州事从之徽国朱文公庙宅毁于兵侯周视叹曰此化基也不可以干戈未葺而弗亟图遂规运而一新之丝毫不以烦民民大悦岁侵道殣相望时楮币澁不行侯权令富民卖米以收之复煮淖糜以食饥者日以十斛计侯躬自监分所活者甚衆其所收禇币侯为言於右丞赫赫公作茶课输之不欲爽信也十四年侯从辨章还杭时青田吴德啸衆倡乱焚掠府库室人女妇日杀伤无筭处温婺及建宁均被其毒官兵捕逐辄失利十五年六月宪府辟侯摄同知处州总管府事往安定之或劝侯寇情难测当严重兵以自卫侯麾去乘匹马行从以数苍头径至县县民柔驯者闻侯至大喜咸从岩穴归依侯以居诸寇亦出见自首服十月有妄男子谓吴德祥曰叶使君绐尔大兵旦夕且至善为尔计莫若刼使君以自安吴德祥信之欲为变项生留由之颇闻其事急趣侯避之东瓯侯曰县民恃我无恐故来归吾若去其如彼何饥虎见肉其暴辄止尔寇得我亦然否则必屠戮无噍类吾纵苟活义弗忍为也二人泣去未几贼党张惟德吴伯贤等持旗帜刀槊直入县庭侯盛服出坐听事问曰尔来欲何为张惟德跽而请曰山中氓德明公厚欲见且久思屈玉趾一幸临之无他虞也侯曰我行即行尔汝慎毋毒我民也语未毕遂拥侯登舟至黄坛诸贼先後出迎舍侯吴德祥家供张饔饩甚盛时命伶人陈杂戏以娯侯侯终不假以辞色每为陈旤福逆顺凿凿不少厌羣寇颇感悟十六年四月复椎牛豕燕侯送还州城先是黄坛寇列砦栅百余气势联络首尾应援人畏之不敢深入侯留黄坛久隂察寇所出没悉得其要领喜曰天殆使吾平此寇也侯既归寤寐亦不忘去时丽水之礲硿青田之庐茨皆大盗所巢有衆号数万侯谓不剪二寇他日或与黄坛连则势益大不可制会行枢密院判官舒穆噜宜孙遣参谋官龙泉胡君深章君溢统兵讨礲硿侯急帅师与之会三面围合矢石乱下如雨寇出战大败擒渠魁十余人衆欲进殱之侯及二参谋相谓曰作乱者此数贼耳余皆良民家因胁逐而至此彼何罪欲使之作虀粉邪乃下令退师二十里俾尽挈妻孥以遁始焚其砦十七年行中书论功承制陞侯浙东道宣慰副使佥都元帅府事兼同知处州路总管府事四月侯入沐鹤溪治兵八月遣禆将陈仲珎平芦茨芦茨既平寇所俘傍县子女七百余侯具舟洎粮命老卒悉护还其家十八年中书承旧阶改处州路总管府治中侯帅师讨黄坛获伪将军李夹等十人三月进攻杨山及黄坑等二十余砦皆降复引兵围长坂寇力拒不服食尽乃就烹师遂次高洋八月寇大惧尽输玉帛乞助於三恔羣寇率兵七千来援殊死战侯亲领锐卒至三岱岭以据其冲调别将夏廷辉衡击之寇败北斩首五百级擒三百余人遂乘胜直捣周奥屯支?贼党周宝宋茂等皆遁侯分兵为十道以扼其吭宋茂复同吴德祥别作新砦於洞尖山山下翼以七管竭力死守九月侯命陈仲珎引骁勇卒三千自瑞安出其背击杀宋茂新砦平吴德祥夜遁退保百丈林寇衆尚余千皆壮鋭善战树大旗出跳鬬鼔声振天官兵皆甲坐不动贼帅操钜戟突而前官兵大呼曰杀入寇披靡而退擒伪将军七人至晚寇又遁去遂进焚百丈林火照耀如昼急分兵作三队追之至筱村吴德祥父子自缢于林中千夫长徐德俊斩首以献余寇次第伏诛黄坛悉平昔何易于令建昌善政之可书者不过腰笏代民为刺史引舟耳其次不过剗茶以免榷筦之病耳又其次不过有事小者劝大者杖而不以付吏耳他固琐琐不足纪也职方郎中孙樵尚传其事至今易于之名在天壤间如祥麟如威凤人欲见有不可得矧如侯者政行暴着加易于数等可使冺冺哉夫不知人之善不知知善而不能扬不仁余虽不敏颇以文字为职业不敢喑无一言谨以所闻於三君子者着书一通以俟他日传循吏者
宣慰曾侯嘉政记
自中原俶扰蔓延大江之东兵连不解殆将十稔今年春三月丙辰西睦州陷夏四月壬午江浙行中书左丞杨公以浦阳与睦隣也命宣慰曾侯自杭师来镇其地五月乙巳师还邦人德其善驭士卒而弗扰也思之不置县达尔噶齐硕裕实布哈君暨婺州路同知赵君大讷因民之思而相与树碑于县庭谓濓颇从事於文墨走书来徵记曰浦阳婺之蕞尔邑环以大山长岭舟车所不通往岁大将赵野逊台首统军道其间以辎重弗解羽而飞也涂逢农贾及浮屠黄冠师不问能不能以徽纒絷颈使肩之或血流不成出即杀以狥民深患苦或传有师至咸惊呼曰吾属将焉免夫亟奔避山谷至閲旬不返曾侯察知民情之惊疑从间道疾驱至县申饬纪律区分队伍各从方部以奠其居非有令号不敢妄踰户限仍令勇卒守其四门敢出入者罪随加焉夜漏既下乃被铁衣持弓矢从一二骑周廵近郊威加气讋莫敢少恣一日门者稍怠有窃出捕人鱼者痛鞭其长惩之自是无一人敢违命者县父老相与言曰曾将军其来矣乎何为使我不知也将军其爱我也夫又指所统兵而相谓曰彼大缨短制而腰刀其溪峒之军也夫吾侪小人无所识知颇闻此军勇鸷游击未昜服驯又何其帖帖如是乎脱使他大将如曾将军我民何至暴露山谷乎咸嗟咨慕咏而去居无何左丞公自将临睦州檄曾侯还杭以守旧营晚始受命鸡初号复就间道驰去每出卒一队辄用数骑士监之若鱼贯若鴈行无敢乱越三日县父老又相与言曰曾将军其去矣乎何为来不吾知而去亦不吾知也揆於古之良将善驭师者其亦无愧也乎人有功而人忘之不祥达尔噶齐君县之贤大夫赵郡丞乡之达尊?有以处吾属乎我等闻其言弗忍违用以其事累吾子幸有以详文之濓发书为之叹曰有是哉何曾侯之贤於人也昜曰师出以律否臧凶若如所言其殆师出以律者欤师出以律者吾见亦罕矣呜呼有是哉何曾侯之贤於人也濓虽不识曾侯窃闻所至以爱民为务今来浦阳会大府有验亩徵粮之科为之恻然亟白部使者罢之则其及物之功又不特善驭士卒使弗扰而已也濓因弗敢辞为文其事于石然而石可泐也文可灭也曾侯之功简在县民之心者千百载犹一日也曾侯尚勉之哉他时登宥府居政路其位益显其功当益溥又将有鸿生畯儒执笔而特书之曾侯名华字华叟武冈人精悍而有智谋通孙吴司马法捐家赀招兵市马为国宣力前後屡建大勲今以明威将军广东道宣慰副使佥都元帅府事兼江浙行省都镇抚其禆将天临李君敞精於骑射赞佐之间多着劳烈亦法之所宜书者也至正十八年夏五月二十一日金华宋濓撰
浦江县新建尉司记
浦江尉司在县西一百步岁久就圮至正庚寅大梁刘师稷以主簿摄尉事始作正厅未成而刘去明年辛卯新安洪在来为尉完之且新其门楼又明年壬辰建厅之前轩暨吏士之舍又明年癸巳造濯心亭屋以间计者若干役功若干糜钱若干濓惧後来者不知其劳也乃文其事于石俾相继葺之
静学斋记
三代以下人物之杰然者诸?孔明数人而已孔明事功着後世或侪之於伊吕固为少褒或又以孔明与管仲并称则卑孔明矣以其事言之管仲辅桓公仅以齐霸孔明奉昭烈於艰难之中尺地一民皆夺之於羣盗之手徒以大义震撼天下裂天下而三分之使孔明後死後主足辅复汉之旧疆致刑措之治於孔明何有哉在管仲未必能尔也以其本心论之管仲所陈於桓公而见於行事者皆微权小智虽假尊周为名其意则富强其国而已固君子所羞道也孔明当干戈鞍马间所与其主论者必以德义为先其忠汉之心至於瞑目而後已至今诵其言想其人真伊吕之亚乎史氏不知其本心谓孔明慕管仲乐毅之为人嗟乎孔明岂二子比哉孔明於圣贤之学盖有闻矣其所谓学须静也之言信古今之名言也止水之明风挠之则山岳莫辨浑天之察人挠之则昼夜乖错况方寸之心乎古圣贤之成勲业着道德於不朽者未有不出於静者也盖静则敬敬则诚诚则明明则可以周庶物而穷万事矣苟杂然汨其中偶然应乎事卒然措之於谋为其不至於谬乱者鲜哉孔明之学惟本乎此故其所为当世无及焉至今无有非焉者而又从效慕之区区霸术之徒固不能然也然世之慕古人者吾惑焉古人所以为圣贤者其道德着乎其言其才智形乎功业而存乎册书非徒以其名称之美而已也苟欲效乎孔明於孔明之所学必无不学也於孔明之所能必无不能也而後可孔明之所学而有未至也孔明之所能而有未能也而曰学孔明何可哉於孔明且尔况乎学孔孟之学者而可徒诵其言乎哉近代之所学者浮於言而劣於行孔孟之言非特言而已也虽措之行事亦然也学者不之察率视之为空言於是孔孟之道不如霸术之盛者久矣欲如孔明者安可得乎钱唐罗宗礼名其弦诵之室曰静学庶几慕孔明者余欲勉其成也辩孔明之为学与学孔明之道以告之
修慎斋记
修慎斋者中书掾叶杞孟坚之所自名也孟坚之言曰杞居括州丽水之阳父母俱存兄弟无故足迹皆不出里门一家之和其祥气殆可掬而有也顷因乡里推择习刑法之学於大府遂充贡来南京季弟孟年实与之偕行朝夕奉承甚谨既而中书选为刑曹史閲一载陞为令史父在家闻之有书来曰刑曹决天下之狱狱情万变尔勿使有寃民朝夕洗心涤虑以承上官不可循一髪私羞服之用当於我乎给之苟违我言必将辱於吾矣自时厥後有从括来者辄致书一年之中不下五十番书中之言无异於前时所云父犹恐书不能尽达也复使仲弟孟才来致备用诸物且申言之留连再月依依不忍别既别归吾父问其状甚悉喜曰尔往终胜简牍之往还然又不若吾亲见尔兄为稍慰耳时赤日如火即诣县给过所直抵南京一相见顷悲喜交集昼夜训饬之比前为尤详且曰今朝廷清明亷吏无不登乎枢要尔当氷雪其操他日衣绣还乡以慰慈母倚门之望岂不华哉亦留连再月而归杞亦念父不置越数月适年劳及考急谒告东归诸弟闻之驩迎三十里外杞升堂展拜问起居父子相抱持喜极不能成语曾未几何部檄下州中趣杞上道父不忍子行澘然出涕乃阳谓杞曰幸因尔行得为钱唐一游庶揽湖山之胜杞知其故力止之不从既至杞又止之还父复曰姑苏抵此三百六十里耳其风物比钱唐尤胜吾何可还必至彼乃与尔别既至杞又止之还父复曰姑苏至南京不远矣我之情事尚未与尔毕之可遽先还耶杞遂不敢言於是同至又再踰月而别呜呼世之为父者孰不知爱其子如吾父之深切十百之中不知宁几见耶杞夙夜佩服戒言惟恐辱其先因取经中修身慎行之语名其寓居之斋曰修慎愿为杞记之予闻仁人孝子之思其亲何时而能已耶山不足为之高海不足为之深此无他昊天罔极之恩终不可得而喻也杞能不忘此时之思朝夕以之一动也修慎一静也修慎则无负尔父之望矣杞尚朂之哉
冲默斋记
保宁禅师以冲默号其斋居来徵予记予按字书冲者虚也默者静也即佛氏空寂之义也惟其冲也故默则冲为体而默为用惟其默也故冲则默为本而冲为末二者之理恒若相因未有默而不冲冲而不原於默者也夫太虚寥廓从横自如阳运隂行真宰不动此两间之冲默也自无生有从有入无外虽纷纭中实有定此万象之冲默也灵光洞然出入无碍诸相皆忘大用常寂此一心之冲默也我念不生法从何起生?本空而况於法此诸法之冲默也冲默之义大矣哉呜呼有情之类亦云夥矣奈何营营逐妄扰扰迷真竭昼夜而实其所无反覆胶滞不求脱离是不知有冲者也风性所激运转不停歘焉凝氷倏焉焦火十二时中无一息少宁是不知有默者也非大觉真人出而救之将何所底止乎然而妙明真性不涉三际元自冲虚本由默静无所不容无所不具因无所不容故万有历然而未尝有窒於虚因无所不具故羣动森然而未尝有离於静静固非动动亦静也虚固非实实亦虚也冲乎默乎其造道之枢要乎彼李伯阳所谓致虚极守静笃者若近乎冲默而涉乎有为也韦应物所谓隐拙在冲默者欲藉是处世以保和为冲寡言为默者也而非其至者也然则何以为至乎必也入不二之门而後真知默也真知默者则无所事乎冲也禅师汲汲求法者也尝掲冲默以自励故为略疏体用本末而言之然亦未尝有所言也禅师名觉慧字敏机吴兴人出世嘉兴之祥符近从四辈之请分座设法於大天界寺寻主宝宁禅刹盖有志之士也
寅斋後记
洪武二年春濓以总修元史被召来京然史事贵严诏命礼部统之设局分科限絶外内将以日视其成当是时尚书槀城崔公恒往来乎局中濂因稔知公之为人公盖名亮字宗明翼翼祗慎遇事若临深渊方今皇上受天明命抚有万邦自崇大礼以修天神地祗人鬼之祀凡牲醴之丰祝号之雅器币之节燔告之严皆命公典之公精白一心上承休德夙兴夜寐敬畏弗懈君子以谓国家自建礼官其涖事严恪未有踰於公者公犹以为未足且以寅名斋请濓记之夫寅者敬之谓也敬固无所不在而验之於祠飨为尤宜方其斋明盛服以交神明灵飈囬薄如将见之於斯时也志定神一曾有邪思之可干者乎苟以之奉亲以之事君以之修身以之治人其心常弗变焉其有不获其道者乎始之终之何莫不由於敬也能由於敬则成已成物之功其又有不致其极者乎昔者舜命伯夷典三礼其训之有曰汝作秩宗夙夜惟寅直哉惟清说者谓即敬以直内之义也今公所居尚书之官古之秩宗也所主天神地祗人鬼之祀古之三礼也其委任之重且专也盖如此然而皇上神圣端居穆清畏天勤民无一息之或间固已度絶於帝舜矣公之精白一心上承休德其可不以伯夷自朂者乎此公所以名斋以寅之意也虽然修德莫若敬德日以崇则位日以尊理之常也他日位於三孤寅亮天地以弼於一人濓又乌能无望於公乎公如有取於濓言非惟无愧於兹轩亦且有昭於名若字者矣华相先生既为公发明敬怠之说殆无余藴庸敢掇其绪余以为後记云
栖云室记
中峯本禅师结庐姑苏城西以为禅定之室翰林学士赵文敏公书其扁曰栖云迨今数十年中峯卒而庐亦颓坏中峯之孙用庵照师作新室於故址复取故名掲之而属予以记余笑曰师其欺予乎哉今之庐非昔时之所筑也今之人又非中峯也而犹曰栖云何哉室庐之夀以百年计人之夀以数十岁计御燥湿閲寒暑屹乎有不倾之势毅然有不亡之意今欲求其见之且不可得矣彼云者起?万状不可斯须审视奚为而久栖此室哉文敏公取以为名固异矣师取而重掲之又异也余复以言文之不亦甚异乎虽然自其易化者观之则天地曾无殊於水中之沤自其可久者观之流电之光可使比於岁月自其有形者观之泰山可以齐於毫芒自其无形者观之一髪可以儗於嵩华久速巨细者迹也有迹者固不足恃以不坏不可以巨细久速论者道也斯道也何间於古今新故之分哉然则安知今之庐异於昔时之所筑今之人异於昔之人哉而云也安往而不在乎尝试与师登姑苏之台而览古今之变三吴之间崇台广榭凉亭燠馆敷金碧而炫丹瑶极人力而穷物状者何可胜数盖有歌舞未毕而号泣继之车马陈于庭而狐兔已游于寝者矣彼之富丽奇瑰苟与栖云之室絜量大小何啻冈阜之於沙尘今彼皆不复得守而此犹能新其栋宇而不废何耶盖无道以保身者虽富丽不能久存而有道之士身亡而名立固不随世以为变迁也吾坐乎斯瞑目而思之充乎室皆云也皆中峯也入吾耳而接吾目者皆道也中峯之徒苟有志於道孰不可为中峯哉尚何取於区区之故名也乎师近道者盍以吾言求之
惜隂轩记
人之异於物者岂特形貌而已哉亦必有道焉尔苟徒饮食以生死生无补而死无闻则物皆然也奚择於人乎古君子所以汲汲而不懈者非徒求过於物且求异於庸常之人非特求过於人且求所以治安之而後已盖天之生君子所以为民物计也凡民之生岂皆怠而嬉哉其所趋者小耳彼幽探而远取多致而急售相时乘隙以徼十一之息者汲汲於财者也朝造而暮谒曲誉而巧颂眴俟顔色以觊人之喜悦信任者汲汲於势者也衒长而饰智本能而逞功上以欺乎人下以欺其心者汲汲於名者也是皆有所利而为之莫不穷心力竭思虑目不暇暝而身不暇安亦劳且勤矣而君子何取乎君子之所务者狥乎道不狥乎人利乎民不顾乎身若禹益之治浲水焚山泽周公之制礼乐孔子之作春秋孟子韩愈之辟邪说皆焦心苦思东西奔走食不待饱而衣不务华至於终身而後已曷尝为其身哉上以忧斯民下以明斯道尔君子之所为固如是也会稽翁昌龄由国子生再擢为监察御史名其燕居曰惜隂其有志於民者乎夫人常患无志有志矣患不学而妄行学矣患无位而不得见於世得位矣患非其职而不获为今昌龄沉笃而专慤非无志也博洽而能文非不学也国家内外之官各不可越其职而御史於天下事无所不宜言则又居乎可为之位矣以利民之心行利民之政夫何难哉昌龄旦兴而夕息坐斯室而思之民或有未安者乎所以休养之者或有未至者乎思而得焉则以告乎上日程而岁较吾之所为果不负斯职与斯民则惜隂之名为不徒矣苟曰簿书而已矣狱讼而已矣是则衆人之事尔虽勤且劳余何取於昌龄哉
双桂轩记
濓侍经青宫时四明桂君彦良实为正字朝夕同出入禁中怡怡然侃侃然异姓兄弟也彦良间谓濓曰吾家在慈溪世举进士或知望县或知六察或带阁职连绾郡章声明文物固尝盛矣故昔人称其所居为攀桂里会宋亡为元业书诗者犹不废区区虽不文亦以学诗获与乡贡之选二子冢曰慎介曰全今逢盛时复嗜学不厌思欲趾前人遗芳顾南荣有桂一章双干直上始合于一又复岐而旁达妍茂纷?香满户庭私窃以为桂吾姓也其殆符二子文字之祥乎读书之室遂以双桂命焉慎尝从吾子受经幸有以记其事夫桂之为木历代颇贵之至唐重进士科贵之尤甚每藉之以为喻盖俗传月中有桂桂苟在月孰得而攀之其意若曰擢第之难犹平地而升青霄云尔非实指夫桂也元丰之末新定有二倪生曰直侯曰直儒相继中进士第郡守因表其坊曰双桂非惟新定之为然也彦良之乡有蒋氏伯仲焉曰璿曰珫陈忠肃公之弟子也绍圣崇宁间亦先後登高科公号其堂曰连桂由是而观以桂旌坊又以名其堂则前所谓桂者似实而非虚也虽然古之人立言而比兴为多其在楚辞则桂与申椒木兰并称此无他芬香之物足以取譬君子也芬香之物当以类相应而卉木又得气之最先者庸讵知双桂不为二子之祥乎今慎也端毅自持而辞章俊丽全也趋善若水而期於无息皦然双璧光彩交映驯而致之二倪两蒋之问学直易易耳连捧贡函同策大廷亦宜也未见其为难也然而名者造物之所深忌桂氏自先世以来多以科目发身闻誉隆蔚达於遐迩至于彦良犹且不堕其业二子复将起而继之斯所谓难也视彼倏荣忽悴父不能及子者果何如哉果何如哉桂之为祥兆又见於斯恶得不为彦良喜杨伯子有言曰桂之双人之祥濓於彦良亦云遂书之以为记
三益轩记
明之昌国徐君元凯嗜古好修乡邦称为善士生子男子三长曰友直字孟益次曰友谅字仲益又次曰友闻字季益家虽贫徐君能使其颂诗读书弗辍且因其字名轩曰三益以励之友闻自郡诸生贡入成均近奉旨受事中书颇与予相亲时来执经问难遂以轩记为请夫益之为卦其象为风雷夫雷激则风怒风激则雷迅二者不待相期而相益者也君子观之见善则吾将迁焉有过则吾将改焉而其为益也大矣然则何以知过而改之曰必得直友焉友能直则加以箴规矣何以知其善而迁之曰必得谅与多闻之士焉友能谅则舍虚而从实友多闻则察理明而择善精矣呜呼此以取友於外者言之尔今季益家庭之内兄弟熙熙有善则相资有过则相告曾不出户而讲习之功胜州里之人莫不慕艳而交之其益将非止於三至於十朋之龟弗克违亦有之矣他日德茂才显若河东之三薛江东之三岑其有不齐轨而驰者哉虽然予昔尝取友矣始也自一家羣从之间朝夕摩切之然不敢自谓已足也复取之乡人焉如是者久之亦不敢自谓已足也又求之国人焉如是者又久之间有谓曰学无止法也我安敢自画于斯复求诸天下之人焉今耆矣秋髪缤纷而埀领矣尚孜孜弗懈益求古简书之间见问学之优广者质实而无伪者则云我未之能及也亟迁而从之志褊而行僻与过失而文饰者则云我宁或有之乎设有之亟改而正诸此无他知益之为义若此自近而及远期终身行之也季益兄弟其果以余言为然乎季益通经而能文已出游於成均是友天下之人矣予尚何言傥或东归见二兄焉宜以予文勒诸轩中庶不负於翁名轩之意云抑余闻昌国古会稽之翁洲也东控三韩日本北抵海泗登莱土地幽邃风俗朴茂人材往往多着闻于时今又将於季益兄弟观之上慎?哉
复古轩记
临川饶君孟持其五世祖某府君尝嗜琴琴有复古玉髄二张其材孔良蛇腹断而金沙明试一皷之独鹤梦囬而满山风露也寒泉漱岩而山鬼夜听也可谓清且古矣府君虽殁历世宝秘不翅孔氏之遗履时出玩之思府君之不可见慨然高山仰止之情元季兵燹方张白昼为人持去烟海茫茫竟不知坠於何所如是者有年一旦外孙乐安夏氏忽购得焉举以奉孟持孟持反覆拂拭不觉悲喜交集玉髄颇残阙唯复古岳沼晖轸咸具孟持取水精弦被之方申瓜指其初则呜呜然已而复洋洋然亦似伤其流落而庆其复还也孟持刲羊豕列豆笾燕飨三族合芳木为椟尊阁堂中遂以复古题其榜云春秋之义大复古其谓复古者所系甚大非一器物之谓也虽然有人於此阖庐为人所攘已而还之可以谓之复乎曰复则复矣而非古也疆畎敓於强暴取而归之可以谓之复乎曰复则复矣而非古也巵匜桮棬之属为贪者所窃肆力追而有之可以谓之复乎曰复则复矣而非古也然则何谓而可斯二琴者相传或为雷威所斵由唐涉宋历五百年之久所获非一人所閲非一家始为府君之所有府君之後又夺於他姓今复归之孟持正如宝玉大弓之再得不谓之复古也谓之何哉不可以一器物之微而遽少之也然而予又有说焉古之人朝出耕夜归读古人书今则饱食以嬉我当复之古之人入孝出弟如用菽粟布帛斯须不可离今或有凌犯之者我当复之古之人事君如事天一动一静俨如有赫其临今则鲜有致其身者我当复之夫然故复古之功大矣二琴云乎哉孟持勉?可也
埙箎轩记
泛浙河而南舍舟登陆有地曰渔浦土沃以亢池园树林硕美蕃茂鱼稻充羡百货之所趋行旅之所集聚似市而不浇近野而不俚故其文多优游而好文其尤以礼让为人望者称华氏余自京师还华氏之秀者曰拱辰侍其父候于河浒逆予至其家馆於宾次率其兄弟庭揖毕俯身自东阶趋退足武相蹈不越尺寸徐与之言长少相顾择辞而发恳然不烦秘然不畔于理皆良士也视其室名则曰埙箎而予昔之所书者拱辰谓盍有以记之天下之物取诸人者有尽而本於天者无穷能充天之所与则得於人者可弃而勿论矣世恒知在外者之可乐而力取於人其受於天者则怠而不顾卒之两无所得而戚戚以终身岂非惑哉今华氏兄弟以言乎爵则未尝仕以言乎财则非甚富以言乎车马衣服则雅素俭质与凡民等然入其门则父子有礼兄弟有恩忿疾之声不闻于室和煦之色不絶于面食力而趋事安生以自适雍容怡愉不教而劝而未尝有资於外物何必取诸人而後可乐哉其善充於天也固美矣天之所与者至重也苟善充之虽困贫甚天犹以为贵也不能充之虽位极乎崇高天犹以为贱也若华氏之为天之所贵者也余安敢遗之而不录乎
云寓轩记
闽士张君仲育学道龙虎山中扁其轩曰云寓人闻而疑之曰异哉张君之名轩也夫苍然而在上者太虚也寓乎太虚者云也云之为物二气上升初无定形当其始生也勃焉如烟郁焉盘旋或揺曳如带或萦结如盖或超举如鸿或变化如龙儵然而雨天下忽然而不见其迹虽云亦不自知其聚散起?为何如人之望之一息而万状惚恍而不可为像今张君乃欲取以寓其身不亦异乎或闻其言又疑之曰是知云之起灭而不知外物之起?者也知张君之寓身於云而不知其寓意於云者也彼世之纷纷纠纠朝崇而夕替骤往而歘还毁誉荣辱之出於人者其变亦多矣独何异於云乎人惟不知其然也故竭智毕力终身趋走汨没於其间而不之止若夫知道之士则不然其视天下之物举不足当其一顾至於身亦自视如委蜕其去留之际不繋絷於物与浮云无异盖其所得者深矣今张君独知之而以云寓名其轩庶几达生者之所为彼乌足以知其意哉或者闻其言又疑之曰是求其外而不得其内泥於迹而不通其道者之论也夫有道者用於物而不蔽於物自恒人而观云则云而已自有道者而观舒之周徧宇内敛之不见毫髪者非道邪泽润四海而不以为功与夫并存而不知其所终者非道邪衆人资其惠而不能名其德功成则退而不底滞於用者非道邪是则张君取云以寓意者有在矣彼乌足以知之邪且天地之初未尝有云之名也非特无其名也而亦未尝有云也非特无云也而天地亦未始有也隂阳判而後有天地有天地而後云生焉人见其巍且高也从而以天名之见其卑且广也从而以地名之见其絪緼无穷也从而以云名之是则以天地名天地以云名云者亦已寓矣况复取云以名轩不犹寓之寓者乎而人又哓哓焉而辨之非惑邪吾闻龙虎山中多异人广成子安期生之流时往来其间张君试见而问之果孰为云邪孰为寓不寓邪必有以语张君矣又安知不疑吾言为妄邪三人者退张君识其言属笔於予请书之坐隅
遯畊轩记
番禺樊君德新以美材擢为户部主事每欿然有不胜任之言题其舍曰遯耕而谓人曰吾昔避地荆南有宅一区有田数十亩躬耕以养吾亲甚自得也今繋官於此材薄不足以胜禄位势微不能以施惠泽吾心未尝不念躬耕时也行将陈於上乞身而归反乎故庐此名所以识之耳闻者疑之曰署居与氓廛孰安章绶与民服孰华耒耜耘耔之业与簿书之政孰劳事人主而友卿大夫与居闾巷孰荣而曰遯且耕非有激而然耶且君子出处何常惟不失乎义而已昔之居田里共民之业义也今仕乎朝共乎仕之职亦义也以民而有禄位之思则为僭以仕而怀其故土愿为齐民庸非过乎天之生人不皆贤不皆不肖将使才者治不才者尔故细民者耕且?为粟帛以奉上者也君子者出智谋计画均之使勿争敓教之使知礼义者也使人皆欲为细民则谁为治使皆欲为君子则上安养今樊君以治人之才居乎位宜也而必欲为遯且耕何欤樊君曰仕之优於农吾岂不知之然国之禄位非以优仕者也使仕者劳其心以优细民耳故禄者出於民所以佣我之心力位者出於上所以使我自别於细民夫位高於细民之上而德不称则为尸位受民之佣而无功以报之则为苟禄吾惟是二者之惧愧交於心而不释思其易称无愧者而为之以为莫农若也故以见吾志焉且世之居位而肆虐者不知稼穑者也吾今不忘乎耕使目之见者耕也心之思者耕也乌敢自逸哉他日或得舍此而去放乎山泽之间求抱瓮丈人之徒而友焉作为讴歌以庆夫天下之平此吾之志也云云者吾何暇计哉於是金华宋濓闻之嘉其存心之仁自待之薄异乎患失者也记其事以为仕者鍳焉
慈孝庵记
古者万民之墓地同於一处故设墓大夫正其昭穆之位掌其爵等小大之数分其地使各有区域而得以族葬之凡争墓地者听其狱讼帅其府吏而廵其墓属复居其中室以守之当是时凡民之葬者皆萃于一非特同氏族之人而已自世道既降而相墓巫之说兴谓枯骴足以覆焘乎後昆谓福旤贱贵尽系乎冈峦之离合丘陵之偭向一以此钳刼愚俗而专窃墓大夫之政柄世之欲葬其亲者辄敛容屏气伺候巫之顔色巫曰此可葬虽踰都越邑亦匐匍而从事巫曰不可葬虽近在室之傍百利所集者亦割忍而违去之致使父子兄弟本一气也一在天之南一在地之北吾不知其何说也安得卓识者出相与攻其缪妄也哉余方为斯叹同里张君忽以书来曰吾父母既殁葬於家东北一里黄
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:33-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>