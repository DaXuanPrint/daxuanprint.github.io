<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,罗圭峰文集全文在线阅读,罗圭峰文集全文在线下载,大玄古籍书库">
<meta name="description" content="三十卷。。明罗玘撰。罗玘字景鸿,江西南城人。成化末年。(1487)领京闱乡试第一,次年举进士,官至南京吏部右侍郎,遇事严谨,僚属畏惮。谥号文肃,学者称圭峰先生。著有《罗玘圭峰文集》。据周亮工《因树屋书影》称,罗玘的诗文集一刻于盱眙,再刻于南国子监,又有武进孙氏本,均已佚失。现存最早的版本是嘉靖五年(1526)陈洪谟、余载仕刻本,题名为。《翰林罗玘圭峰先生文集》,陈洪谟自为之序,夏良胜为后序。到崇祯年间,其文集又出现两种刻本,一是崇祯七年(1634)盱江罗玘氏代文堂刻本,题名为《文肃公圭峰先生文集》,共三十">
<title>罗圭峰文集_罗玘_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">罗圭峰文集</span> <br/>
          作者： <span class="inputVal" id="bkauthor">罗玘</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]210407</span> <br/>
          说明： <span class="inputVal" id="bkdec">三十卷。 明罗玘撰。罗玘字景鸿,江西南城人。成化末年 (1487)领京闱乡试第一,次年举进士,官至南京吏部右侍郎,遇事严谨,僚属畏惮。谥号文肃,学者称圭峰先生。著有《罗玘圭峰文集》。据周亮工《因树屋书影》称,罗玘的诗文集一刻于盱眙,再刻于南国子监,又有武进孙氏本,均已佚失。现存最早的版本是嘉靖五年(1526)陈洪谟、余载仕刻本,题名为 《翰林罗玘圭峰先生文集》,陈洪谟自为之序,夏良胜为后序。到崇祯年间,其文集又出现两种刻本,一是崇祯七年(1634)盱江罗玘氏代文堂刻本,题名为《文肃公圭峰先生文集》,共三十七卷,附录一卷;另一是崇祯七年黄端伯、吴兆刻本,题名为《罗玘圭峰先生文集》,共三十卷,首一卷。该集为清康熙二十九年(1690)罗玘八世孙罗玘美才据黄端伯、吴兆刻本重新刻印而成。罗玘博学好古,为文务为奇奥。其文规抚韩愈,多抑掩其意,迂折其词,使人思之于言外。陈洪谟序称:“闻其为文,必呕心积虑,至扃户牖,或踞柘,隐度旬日,残逾岁时,神生境具,而后命笔。”稍有不甚满意之处,便反复修改。其文幽渺奥折,磊落嵚崎,尝有意作态,虽不及韩愈之文浑厚,但在明代人之中,亦是难能可贵。该集有 《四库全书》本。</span> <br/>
          封面： <span class="inputVal" id="bkimg">Z_19263.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]罗圭峰文集
[book_author]罗玘
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]210407
[book_dec]三十卷。 明罗玘撰。罗玘字景鸿,江西南城人。成化末年 (1487)领京闱乡试第一,次年举进士,官至南京吏部右侍郎,遇事严谨,僚属畏惮。谥号文肃,学者称圭峰先生。著有《罗玘圭峰文集》。据周亮工《因树屋书影》称,罗玘的诗文集一刻于盱眙,再刻于南国子监,又有武进孙氏本,均已佚失。现存最早的版本是嘉靖五年(1526)陈洪谟、余载仕刻本,题名为 《翰林罗玘圭峰先生文集》,陈洪谟自为之序,夏良胜为后序。到崇祯年间,其文集又出现两种刻本,一是崇祯七年(1634)盱江罗玘氏代文堂刻本,题名为《文肃公圭峰先生文集》,共三十七卷,附录一卷;另一是崇祯七年黄端伯、吴兆刻本,题名为《罗玘圭峰先生文集》,共三十卷,首一卷。该集为清康熙二十九年(1690)罗玘八世孙罗玘美才据黄端伯、吴兆刻本重新刻印而成。罗玘博学好古,为文务为奇奥。其文规抚韩愈,多抑掩其意,迂折其词,使人思之于言外。陈洪谟序称:“闻其为文,必呕心积虑,至扃户牖,或踞柘,隐度旬日,残逾岁时,神生境具,而后命笔。”稍有不甚满意之处,便反复修改。其文幽渺奥折,磊落嵚崎,尝有意作态,虽不及韩愈之文浑厚,但在明代人之中,亦是难能可贵。该集有 《四库全书》本。
[book_img]Z_19263.jpg


[book_title]提要
钦定四库全书　　　　　集部六
圭峯集　　　　　　　　别集类五【明】
提要
【臣】等谨案圭峯集三十卷明罗玘撰玘字景鸣江西南城人成化丁未进士官至南京吏部右侍郎赠礼部尚书諡文肃事迹具明史本传玘以气节重一时其乞定宗社大计二疏及土李东阳书皆言人之所难言其文规橅韩愈戛戛独造多掩抑其意迂折其词使人思之于言外陈洪谟称其为文必呕心积虑至扃户牖或踞木石隐度逾旬日或岁时神生境具而後命笔虽数易稿不惮盖与宋陈师道之吟诗不甚相远其幽渺奥折也固宜而磊落嶔崎有意作态不能如韩文之浑噩亦缘於是殆性躭孤僻有所偏诣欤然在明人之中亦可谓为其难者矣明制以翰林教习宦官谓之内馆据玘所作白江墓碑盖尝充是任者故集中诸文为宦官作者颇多虽玘之风槩可以共谅于後世然其为微瑕不止陶集之闲情顾一一録之是所不可解也周亮工书影称玘集一刻于旴?再刻于南国子监又有武进孙氏本今皆未见据此本所叙则初刻于常州再刻于荆州板皆佚嘉靖五年陈洪谟得荆州本六卷又得续集二卷奏议一卷彚而重刋後其乡人黄端伯又於玘曾孙寛处求得逸稿合原集编为三十卷是其集辗转增加已非其旧兹数篇者毋乃端伯所增入欤此本为康熙庚午玘八世从孙美才所刋编次颇无体例如文以夀文为冠而以奏议列襍着後诗亦以夀诗为冠而名之曰古乐府又以词置赋之後诗之前皆为颠舛云乾隆四十三年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
圭峯集卷一
明　罗玘　撰
序
太子太保兵部尚书马公荣寿诗序
初钧之东南隅望气者以为有异气焉钧今太子太保兵部尚书马公之乡也公以宣德丙午生生而有异质识者遂以其兆归公公之为童也日卧凡儿百十于地下识者又无不曰是异人也相与保抱之属望之後二十有一年公果起贤科登进士入台为御史遂为按察使为大理卿为副都御史进都御史为兵部侍郎进兵部侍郎加太子少保十有五转而至今太子太保历事睿景纯三皇帝凡四朝而至于今皇帝始大用为元老所至秦晋闽楚淮辽踪迹徧天下而握兵居中也为多上之赐金赐币赐楮币赐少牢赐宫锦者前後无算而蟒服之赐殊赐也所事所与事事与人所事者日之所接沤汩尘坌乎前亦莫可记忆而凡四海九州蛮荒絶域之人人莫不慕慕莫不恨其未见公也盖公在仕凡四十有七年其遭遇如此亦荣矣孰不荣公年亦七十有二矣而形神日益强亦寿矣亦孰不寿公以为是不可望而及曰公异人也然不知世固有窃位而荣全躯而寿者矣是何足以异公哉不观河之源於火敦乎绕崑仑万余里合百川而出之其破山穴谷万雷入地之势甚可畏也何物巨防而能保其终无穿啮激射之患哉及其遇砥柱也则泊然安淰然沉酾而下焉常流等耳非河之至此而顿能杀其势也以砥柱障之也而天之将昌人国也亦必有黄髪之老殿乎其间卷娄暖姝而实龈齶锋芒觚棱廉隅坦坦夷夷施施干干而卒然临之屹乎高不可踰可以销患於未萌而用戒不虞其亦砥柱者乎若公是也谓公曰异人也其不在兹乎是公所以为邦家之荣国脉之寿而谓为公一身一家一乡之异者其然耶其不然耶凡公之属吏熏公之久者类能言之而又歌之遂以为公寿而欲永永其传于千万祀使南城罗玘序之
寿弋母太孺人八十诗序
弋母高太孺人八十诗弘治十年十月五日癸酉成明日甲戌聨为大卷又明日乙亥寿期也用乐导入弋氏寿于母所及门其有豸衣山立并扉乌革而拱迎辔而肃入者必尚洁也於母为季子於予为丁未同年於朝署之列为监察御史其未召入也令束鹿有声畿辅间为循吏而其未为束鹿时使东方为名进士在太学为魁然名人是则吾今日之趋寿者无不知曰是母也教使为之是教吾友也吾是以有今兹之诗而以为寿或曰尚洁於母为末娠季生也则尚洁代人也代为晋鄙晋人言焉然吾观天下之季生者无不么麽尾琐累缀而眇凉其肌肤委和之既薄而鷇翼之力又衰也尚洁兹其么麽耶顾甚硕其尾琐而累缀耶顾甚壮然则非其季生也耶其系诸母也不独其教然也故夫赤也束带可使摈於宾客点也不扬几见失於聘宾晏子寝而楚侮潞公壮而敌惊九尺十尺之躯古无重於国乎而亦非人力之所能为也母典焉是母也宜有今太孺人之封而天之厚之常在有功於国者又宜有今兹之寿虽然吾不谓之寿也名寿为上身寿次之崔山南高祖王母年高无齿饮乳而康宁是之谓身寿陈文惠公之母教子之严至於捽之碎鱼而不顾人曰严母也到于今诵之欧阳文忠公之母鞠公以四岁之童而至於为世宗师人曰慈母也到於今诵之是之谓名寿今母有欧之慈而又兼陈之严其名寿固有在矣崔之身寿足论乎诗凡八十篇意错出而未会於一必有序也予拈而为之
?寿图诗序
?寿图方广盈丈余下系以诗中坐服熊罴者一人配坐者一人妪也服如之左侍者一人服亦如之右侍者一人豸服也被褓而嬉者一人予不知其何也就视之坐服熊罴者其颠皤然而容渥然於锦衣致仕潘侯惟肖予於是益意求之侯之孟子千户杰其左侍而亦服熊罴者欤仲子监察御史楷也其豸服者欤千户之子炳炳之子婴儿也於侯为曾孙其被褓而嬉者欤前此十年予忆饮于其庭寿所谓六十矣今其尊匜罍簋具在佐食者若酌而献侍者若?而趋岂七十其遭也而又将饮如前欤而见是图於予者又炳之妇翁张君也予以是语张君张君曰然予益愕而重有感焉侯在天顺间侦事最号知名于时新取太阿之柄於人手而持之其再砺之锋电?而日光於侦事者乎寄焉吾意朝椹人胷夕碎人首蹴躅髅於地粪丸耳其在于今天定而还之侯也而天何贳侯如是哉或者天其亦悖乎於乎此张汤之所以宜有後而世儒昧焉仰疑于天至今譊譊也夫天固欲豪猾者如虎狼虺蜴之毒其类乎刑之所设正所以禁之也而汤之所诋诋此辈耳则汤实与天者游而天之福汤非私汤也昔於汤也不私而顾今私於侯哉由是观之天顾世儒姑息苟且之见足以尽之哉侯之荣名於汤远甚殆食报而未究者而吾与千户御史游阴阅其四世人可侯可将可相即婴儿亦英物也而亦駸駸何难张氏乎况张氏徒一安世而不能回迁固之笔吾哀之使潘氏世世有如安世者持盈引长之则史氏者固宜以世家待之何至如迁固以如是传汤哉而世儒因习譊譊者亦可以顿息矣是则予所望也然固因张氏之盛而推本汤母之贤得思齐诗之意而兹侯之成立金宜人亦有助焉图之配坐者是已他日传播之盛亦将推而及之乎固吾作史者之家法也敢豫以告图与诗称寿事诚末事
东坪吴氏族谱序
民之初生固若瓜瓞然尝观圃人之艺瓜也岁畜其种常百倍焉时至而种之勃然而生也秕者固半矣生而砾之阂者茎固翘蚁而穴者苞固萎又半焉繁则从之析之疏则从之足之此圃人之所敢知也若其叶之沃然脂蔓之虬然蟠惧其脆而飘风折焉此圃人无如之何也故曰百苗之春不如一实之秋也日至之时瓞於咫尺瓞於寻常之间不能瓞与瓞而黄落者盖无算矣其固有稿其瓤以嗣岁者矣天地一大畦也造物者圃人也人则瓜也人之有族犹瓜之有本也天下之族亦多矣其有盛有衰有嗣有絶也犹其生之秕者半飘风之害也一族之有盛有衰有嗣有絶也犹其一本之或瓞或否或斗石之似之不一也至於造物亦有时而病犹圃人能於始而不能於终也然吾尝见割瓜之本者矣明日圃人抱腐瓜而弃於道而人之於族路人也且不知其出也犹割也而未见造物者之弃腐人何哉南城东坪吴氏徙自西蜀阆州所谓一府君讳宣者其始祖也今居东坪仕版之属铨曹产籍之系民部皆不在其县人下其先伸伦伯仲又族之白眉者也患其谱之无修币聘朱晦翁先生图而新之予因往嘉津谒族适东坪吴氏子宪纲乃吾族叔祖仟长逸清之孙壻也谈饮间备述社仓书楼先贤遗迹因出其谱牒而求序於予予方慨世之割其族者犹瓜之割其本也伸伦非独不割也且将培之凡培瓜必盛瓜族偶同也请试培焉以观其何如
送熊君考绩还光化序
汉既过均至光化北岸始得平地陆出襄邓皆康庄逵衢挽牵车牛以临中原然其南岸尚皆山也次水之山且硱碖礧砢错以壤地为谷城为竹溪为房县更入数驿则环连缕结巃嵸崒嵂阴森蔽翳莫可名纪西极利阆南接夔巫东尽荆江天下之大薮也故中原阻饥民相望是流入采拾草木实以苟须臾往往其常也然而至是乳下汉水茫洋未易以乱必息肩焉夫以蚩蚩之氓什伍相聚椎埋剽敓不谋而起而况朝人而莫鬼者稯稯而处濈濈而譸其真甘僵焉莩於路而为鬼乎於乎吾固为天下先事而忧光化也闻往时其为县者或一岁而罢或二三岁而罢皆民讦而谴黜之耳虽然吏墨而沓罢之宜也而忧天下者独不可豫重其人乎万一仓卒之际而且罢吏为乎吾不谓其计为得也吾尝过襄邓境上得光化於马首指顾中而益忧之不暇问其为县者谁也於今十年来者皆传县有城城环以堤堤树以柳有粟数万斛川有新梁学有新庙祀有坛津有舟庐井有伍伍有兵里有逻其信然耶光化可以无忧矣而亦岂非中原之福乎问其谁为之曰知县熊君为之也噫其熊君自为之耶熊君用光化之民为之也然则前之为中原忧者光化也今之可以无忧中原者亦光化也前之讦其长上而谴黜之者光化之民也今之听其长上之用而可以无忧中原者亦光化之民也於此可以观熊君矣吾所谓重其人者盖如此君来考绩吾核实之果然君丰城人也丰城之在仕者壮其县之有是人也於其反也属吾言以送之
馆阁寿诗序
今言馆合翰林詹事二春坊司经局皆馆也非必谓史馆也今言阁东阁也凡馆之官晨必会於斯故亦曰阁也非必谓内阁也然内阁之官亦必由馆阁入故人亦蒙冒槩目之曰馆阁云有大制作曰此馆阁笔也有欲记其亭台铭其器物者必之馆阁有欲荐道其先功德者必之馆阁有欲为其亲寿者必之馆阁由是之馆阁之门者始恐其弗纳焉幸既纳矣乃恐其弗得焉故有积一二岁而弗得者有积十余岁而弗得者有终岁而弗得者噫其岂故自珍哉为之之不敢轻而不胜其求之之衆也予恒恨乎是欲有求焉而不果也而予友黄舜臣之尊翁寛夫隐君以是岁年六十舜臣谋於予欲合馆阁之诗寿之期在五月望前之一日於时为甚近而予邑居京师南水道五千里於地为最远以甚近之时合至难之求而应最远之地予为舜臣恐矣未踰月也舜臣来喜曰吾举得之矣而以示予予读春坊自谕德而下举无遗者惊焉又读翰林自检讨而上以迄学士亦举无遗者曰馆阁之诗尽於此矣乃大惊茫然不知其何以然也舜臣曰何惊也彼皆未得其道耳吾见其难也若吾入尊者之门屦不敢蹋阈有声焉刺既入而歛容屏气须其出焉出吾吐实也无张主焉他日见於馆不敢私睨也遇於道不敢私语也日造焉而阍人辞焉欣欣然而无怒心退而卧焉又思往也而无怠心吾是以易予曰诚如是也移之以养生而寿可得也而况於诗乎舜臣跃然起曰吾知所以寿吾翁矣书於诗之後驰归以献
吴母李安人挽册序
临川吴母李安人福建转运同知中立之母工部主事显之之祖妣也显之宦庐时安人殁显之服应期不得奔归以其服视歛殡葬泣于邸又不得以其服丧于家又恒泣僚之能文者哀之或为之诗比入朝朝之馆阁台寺之豪皆其所与游或与之同为进士者见其容戚或问之显之以告又皆诔而诗之入见尊秩大臣或其乡先生仰告焉乡先生又无不为之诔且诗者由是册日益增诗日益富显之尚不以是逭其戚也他日出之以语予曰禄缧也禄之絏人也甚於缧之絏身也吾为禄絏有祖妣之生而不能一日养殁而又不能视其入土也吾诚人也耶吾弃器也噫向吾不为禄絏则固与吾邻之子农且圃日羞其甘鲜以养生有大故得以送死也今皆付吾邻之子矣吾虽挟是册将安追尤哉予曰得诸此而失诸彼者势也子试观之子之邻衆矣其得诔其先与得养生送死者孰多曰必得养且送者多也得诔与养且送者孰传曰必得诔者传也得传与不传者孰荣曰必传者荣也然则子之为祖妣所得者荣也彼或挟其所得而与子易则何如显之超然自得曰不愿也因嘿不言而书予言于册之首
八十偕寿序
踰七十十年更十年为九十是曰八十八十古曰大耋也吾城金斗窠有翁弘治九年年八十四月十四日其日也越十有六月是为十年十二月十一日其妪也亦然再越二月是为十一年二月吾始为序序成之日又必越三月始克邮至其室而县之盖夏五六月也吾於翁生也後且籍于郊少不得亟造焉壮而奔走于四方未能悉翁也今也县颂翁能尽翁乎然比其东西之邻选之或十室焉或百室焉或数百室焉能如翁寿者盖鲜矣又兼妪焉虽举吾城未有也尽吾四封未有也而况於其邻乎就有之彼无子焉旅於京而言於吾也吾乌知之彼无从子友於吾而为之请也吾又孰从而序之耶前此吾邑之达官封其父若母之偕老白首浸淫恩波沃然?然吾犹及见之亦一时之盛哉而今之生封者谁耶虽然吾为今计之其在身也官不必达得其父母之偕寿斯可矣其在父母也封不必得得其子侄之皆在仕斯可矣其在吾乡人也不必跻诸堂以为寿得见於文字间斯可矣然则序亦不可无作也曷为吾作乎吾友西华教谕其从子也为之请也其始英公掾吏朝夕为吾言焉继而姚江驿丞以事至又言焉吾欲见於文字间是以作也掾於丞为弟均翁子皆在仕翁号榆庵姓夏氏妪熊姓也相翁六十余年今偕寿云
送郭君知上海县序
进士卢龙郭君出知上海县县人在阙下者合而送之郊且重县之得君也属予言之人皆曰上海东海地也卢龙地濒北海同一海也卤泻咸鹻其水土同潮汐风以时发作其气同鱼盐蒲苇其产同在畿辅比赤县其所隶同无宣使监司之辖其官之得行其志也又同以其生而习见者之同而治其所临者之同行见郭君政之成也予又将何言君耶虽然君亦遽谓其信同耶君自是而往三千之程舟是马也至之日掀蓬而四瞩焉离离芃芃者稻也无谓其艾蒿也烟之蒙蒙者墟聚之?也无谓其野之烧也闻其?然閧然者市嚣也无谓其逐骇鹿而噭噪也帆之翩翩而织乎中流者粜舟也布舸也无谓其氊輈之旛也入其市而历碌然者文茵纨绮之肆也无谓其故供张而迎令也坐其堂而诉牒倥偬者肤受之愬也无谓其真椎埋而剽攻也是盖不俟终日而已较然矣其果同乎哉晨而六百二十里胥集焉吏以漕目告则三十余万石也君思之卢龙其亦有是乎君思卢龙之所无则知上之所以用君者非以其同也上非以其同而用君君顾以其同而治上海哉予始欲不言兹亦不得不言也请君择焉
送太守舒君之任建昌序
建昌府抚信邵汀赣之中也减赣之旷几抚之饶远信之冲邻汀之僻与邵并闽楚之喉焉酌诸府之中号为乐区南城附郭县也近抚信次水而多商新城南丰负邵广昌逼赣与汀山岫域之惟力畊之民故天下当无事三县之民不出封疆而食其土之入以傲乎南城逐逐于外者及其有事广昌先受赣汀之寇南丰新城次之而其锋亦无至於南城之烈然籍乡兵为之戍行齎居送其受毒犹寇也独汀漳瘴氛扫境而入南城以远而荡涣之其毒民以札差减于三县三县广昌特甚又其竞奢以角负气而嚚至挝登闻为常事若有以鼓舞夫二县者以故户口日益耗而二县亦随而受其敝南城自古迄兹幸无之然其湮井百【阙】竈千余徙庙学隳浮图铲隆实洼筑为王宫由是燕语载路袒裼蹴踘于昼褫衣御货于莫胠箧剽攻于夜今有之他县不与焉然而增赋重役不出十年亦当与南城俱告困矣然则恶在其为饶且僻也哉而亦何异於旷与冲也乎虽人尽商也固无补也而亦何必寇与瘴之毒也乎如是而犹冒焉曰是乐区也其果乐乎呜呼继今而为之吏者亦难矣况於守乎哉当是之时而槩以为守者当之其患亦未易涯也然则诸府之急贤守也有若建昌之急者乎由是观之虽以舒君之贤天子固不得而靳而君亦不得而辞也或吾邦乐区之名天亦未忍遽夺之也耶是盖吾之私以为庆而其刑曹诸寮又喜夫君之利器遇盘错而将试也试始吾邦以吾邦人当役使序也故序之
送知县平君之任宁都序
赣十县县无兵戍故无城隍宁都无兵戍独有城隍水多飞流奔湍行崖峡间人堰导之萦椒络麓以田故多硗确少良田宁都独平川漫流其两涯渺渺多良田无县无仓卒之寇或缚杀长吏为恒独畏宁都民兵如虎以其善矛也莫之敢近其解荒自古矣而宁都台省侍从之臣踵缘而起不见其为赣属也然而积数十年卒不以治闻或曰其豪酣於鬪多仇狱或曰其胥性於讦持吏短长以狱市或曰其纎民饮恨至骨为思譸张为幻其俗诅或曰亦其官之不职也而其师儒则曰自吾教是县业成而登于朝者几人矣典史则曰吾无盗丞与簿则曰吾无逋租知县亦曰吾寅而衙酉而休吾事上官无敢喘息吾无立异惟吾下之为或问之曰其当然耶曰非也吾非进士也无若掣吾肘之多也至阅其官之籍自令甲出进士为县几年矣宁都迄今果无之吁其可怪也已进士其真足为县若是耶令甲之行也其亦审处之而要其後之有成无弊耶或造化者姑以宁都试其妙固将颠越吏部之为而亦有在耶审然也夫物乌有久而不复者乎鬪乎讦乎幻且诅乎亦将当吾平君乎平君亦可诿曰吾非进士乎司谏胡君刑曹董君恒惜其县之可治而不治为其县人忧也今也抑又何忧乎而予比县人也固不能不为二君颂平君矣於其行也序以发之
送知县张君之任德兴序
饶之饶也以彭蠡鄱阳之渔浮梁之陶余干之沃故曰饶也若夫德兴东偏之县也去彭蠡已二百里矣与其境隔絶故无与鄱阳之渔土不及其精腻故无与浮梁之陶地势隆而上仰不饮其润故无与余干之沃然则谓非饶之隶县可也虽然无与其渔民不见异物焉无飘飘起荡心其性愿无与其陶则民无外交而不淆於五方之习其俗醇无与其沃则民不厚望乎岁而惟其力之勤其业专凡此亦有饶之道焉虽隶饶亦可也而或为之吏者欺其愿虐使嚚之鄙其醇汩使漓之厌其专挠使分之则饶之诸县皆可辞饶之名也而况於德兴乎天顺成化中闻有吴尹矣又有邓尹矣是时饶之六县考功上计以德兴为最自是岁沦为殿至今也然则县非能饶饶在吏耳问之是二尹皆进士也其殿则非也呜呼吏凡以进士其庶乎而况尹其长吏乎二尹之去德兴继而尹者不知其几也而进士至是始得张君焉其距二尹之去於今三十年矣何其久也夫物之穷久则必郁积而思变变之来也必乘其会三十年乃一世矣或者此其会乎而德兴自是可以无媿於饶之隶县将复如二尹时乎抑或过乎人之望治也犹饥渴者之於饮食也二尹其始饮且食之时也不必其美也而亦甘之也今则必其美也而後甘之也君其亦审於此而已矣此京尹张君意也太仆张君意也礼部程君意也诸君县人也要予言君之别予舍是亦何言哉
送虞部郎中王君天申归永丰诗序
虞部郎中王君以病请于上归仲子叔子侍予曰子侍父畀有腋舟有碇药有常尝膳有常视无阽无虞永丰其可归也人曰子过矣君未甚病也君前以行人司副使淮又使蜀便归拜其二亲使节不可稽于家而驱追上道今虽位郎署而私心郁郁寐若寤咽若吐步若趋思若忘怔忡上下医至以病诊君亦曰吾病也吾见吾亲解矣噫君岂真病夫哉予曰高哉君之独病也余尝阅东西闺之籍矣某也咳某也疽某也头之痹某也目之眵某也齿之疰某也痰之冲常十二三矣然而骑于道以纳刺饮于室以娯宾坐于署以叱咤以鞭笞嬉于郊之亭池馆墅以竟日累累也此无病也自以为病者也若黄馘而俯行躬乃磬折跛曳而越阈病于踰垣喘呷以趋班实尔匍匐此实病也自以为未病者也自以为病者安知及其既病也不自以为未病乎自以为未病者安知方其未病也不自以为病乎以是二者日循环於胸中则於其身日且不暇又暇思其亲而病乎哉予故高君之独病也人又曰君虽以病行而又嫌贻戚於其亲诿曰以二子归而学於学且冠且?以为亲欢不欲以病为名归也予於是益高君夫仕远违其亲而思情也而未必病病矣药之乎则已矣而未必辄以请请而归矣而未必不曰吾病归也则其亲有不戚戚者乎而亲且病矣然则思其亲而以病归者其难乎哉而能以病归者予见君也而其人亦可知矣予是以益高君也衆皆翕然评予言曰诸赠言意率类是遂録以为序
虚山卷序
虚山卷安城刘氏虚山翁卷也卷有说有记有铭有诗大约象翁於是山也翁之子工部主事君遇予于清源以卷请曰为吾翁序之予未尝谒翁登虚山之颠顾瞻是山求其何以虚名也凡天地间之有形足以有容而无所容於其中者谓之虚徒有其名而无其实者亦谓之虚庄子之虚室虚舟虚牝足以有容而无所容於其中之虚是也左氏之虚器徒有其名而无其实之虚是也若夫山者土石之积物之有形而至钜者也况夫草木生之禽兽居之宝藏兴焉其何虚之有哉然予尝见夫山之出云气雨下土泽万物酿丰年使吾君之仓廪实府库充吾民之足衣足食而基是太平谁实为之山是也而山方且块然寂然若不与焉则夫天下之至虚莫山若也翁今居是山泯然与世而相违让美于其後昆以利济乎天下而晦其迹焉是知象山之德实而为虚处虚之虚者也噫可谓善处虚矣其以是为名乌得无情哉前之作者既已矣後之继作者尚蹑予意以足之庶几可语於虚山
华赠卷後序
是卷也美沈君廉夫江西持宪之得体也何椒丘倡诗张东白序之李白洲大书之三公江西之人杰也天下信之由是和者日衆而是卷遂闻于时予丙辰秋始得是卷于京邸已而索者踵至予亦欲因以充广之邮之二朞而已亡其处矣戊午予归留仆遍访之已未春始克持归予缘是知人之重之抑不知人之重君何如也然意君之卓卓如是虽微是卷其岂终寂寂乎特江西之属邑其岂无深山邃谷人迹所不至之境乎抑保其无强梗弗率与王度为敌者乎万一得是卷而观之庶几知有是持宪之臣又知有是乡之长老为之襮白于天下後世或蹵然惊惕然愳而顿革为良民则是卷亦非小补也予故喜而继序之留其副而以归诸沈氏
费子充送弟子全南归诗序
子全行乎舟至维扬由瓜步下吴会泛钱塘泝桐江以出三衢而越怀玉乎将泝岷江入彭蠡上上饶之江乎倭迟乎纠紧乎至将何时乎事有适然几有偶变吾不能知非徒吾不能知虽子充亦不能必知之望庭闱而指数乎至而拜且兴乎谈辇下之达观乎致嫂兄之念父乎母乎诸父乎诸母乎以及娣乎姒乎隣叟妪之来劳苦迎而笑与之唯诺乎解包而出其粉黛乎或佩帨乎?兰乎此其人事之恒虽吾暗能知之而况子充乎然昔之人探禹穴至于观舞劒器之微皆触类推物而长若今京师者禹穴而已乎梯航之辐辏夔乐而倕工一剑器之精妙而已乎而其所长其可量乎而况子充之急其成吾尝私睨之若大冶之笵巨钟然其忧之甚勤而爱之甚至今方脱于笵而登于业簴之上其有不鸣者乎鸣而有不总衆乐而出之者乎不然子充冶工也诗以送之何为乎而诸和者与吾之序之不几为无稽之言乎
送都阃文君之江西任序
江西都指挥使司统卫四所十有一卫以南昌名者二治会府南昌地也以赣名治赣以袁名治袁所之以地名者亦治其地凡其所在大抵皆要害也赣暨南安背负大庾而信丰会昌犬牙入于南粤之奥区袁吉则湖湘之脇洞蛮实口张噬于安福之永新则先尝其龈焉铅山瓯闽之北门也抚建阸其西牖与赣犄角之吴越以饶信为唇齿而江淮湖汉舟师必争之地者南昌也由是推之古者有作类为民防百数十年良亦有赖非徒设也今则异於是矣春耕闽粤者彼曰良民也秋入赣建翼然而虎巨寇也临瑞频年白昼飞刃于谯门且曰吾某也吾某也而守臣怀印踰垣为得策扬声袭抚按垒近郊游羣之四出也迎犒者室空遁窜者屋燎而昔之所谓为民防者果安在哉将时与古初异耶而尚尔设何也抑主帅者尸其位而掣肘于其间也耶胡不易置之而务得其人乎国是既定於是不爱尊硕之臣俯从缉绥未数月也又以文君大章为其都指挥同知往践其位所谓主帅者君魁杰人也以武科举声訇琅然尝以京营赞画协副凉州左参将守庄浪入主京营而独当一面折冲乃其任也亦舆论也顾抑而就是岂吾君与吾相不知君哉时有缓急事有经权出宿将以壮民防救时也寇殄民宁克回古初则君之促装时矣锦衣鲁侯景章与予均江西人壮君之行而冀其遄归也别之以言且以为期云
萱寿荣庆图诗序
萱寿荣庆有图焉其下方有诗百篇篇有名焉或翰苑之英也或台省之豪也或中秘之崭然者也有献之日月焉月之二十五日庚申也有所献之庐焉阙东之蔡氏也献于七十之寿母焉河南左参议元鼎刑部员外郎元敬之母屠太淑人也太淑人结发归先山西右方伯公起家登进士敭历中外备尝艰囏跻于大僚元鼎元敬继踵先武方将聨翩奋飞莫知其止人曰二妙也谁则为之则其为妇也固妇也有遗道耶为母也固母也有遗仪耶凡妇道行於夫而母仪式於子盖亦闺门内则之修女德之常虽懿而弗彰虽盛而弗扬也然或夫与子也遇其时也上以成其正君之功下以宣其裕民之泽则典礼所加妇以夫荣母以子贵三代以来未之或改也是制也圣人之制之也夫圣人者岂过为其情矫以归於厚哉原本推功不使有遗焉耳则夫天之原本推功固亦当於圣人者不异也今太淑人得於制者始於孺人继於宜人恭人而淑人夫人盖驯致而已矣其於所谓天者寿考康宁又奚赖於人之颂且祷乎哉图诗既具来请序于其上故论其理书之
送刘君知丰城县序
弘治壬子冬十一月进士麻城刘君士约以选授知丰城县于时在朝凃侍御卿仪李司谏充昭县人也属予文以为赠予史氏也恶乎辞昔晋张华博物善推步见斗牛之间有劒气当在豫章之墟於是以雷焕为丰城令焕掘狱得宝劒後遂名其县名其江皆曰劒云至今好语县故实者谁舍劒也夫劒利器也质于鑛成于煆銛于硎坚于淬也而用以临纷结解焉宜于武事居多而贤者佩之亦以自勇处大事决大疑以取况焉故曰贤者国家之利器也而一县虽小其理同非利器临之可乎而君起家世官刚直之质有养也而又问学以煆链之磨淬十年之久至以三传魁南宫裒然頴脱凛乎芒刃新发於硎向试矣比於劒器不亦勇且利乎又况际今天子刚健神武万几独断庶政斩斩日新凡輭缓不任废事之吏一切罢去而守令率用廉介清强之士为之而君得为兹县是以劒器用劒县也而可以为偶然乎夫子笑子游为武城宰曰割鸡焉用牛刀戏其善用刀也君今其亦善用劒哉君至之日观于理而计于心曰夫昔之掘不掘与劒之其有其无不可知而今有其名不可诬也则藏其锋歛其锷踌蹰而四顾焉使人虽易视之不恤也盖吾劒犹在也有竢之之道焉若直以其掘而去曰劒不在是也而惟吾劒之为挥霍上下以快其无前之勇而炫乎一时之观曰彼恶敢当我哉则将无是劒矣夫子於子游门人也故以戏教予於君非有素也故正言焉君慎勉之哉
?寿重封诗序
户部郎中古田罗志仁为主事时获封其父为主事母为安人及进员外郎又进员外郎宜人之封而宜人方乐志仁之迎也就养於是岁壬戌之秋封君年六十矣而兹癸亥之夏宜人亦如之一时盛美咸萃罗氏诸善志仁者丛聚而谋之或曰物之偶而无差池曰?而事之一再遇曰重寿而若斯可不谓之?乎请名之曰?寿封而若斯可不谓之重乎请名之曰重封衆皆曰然或又曰专於寿而遗诸封是谓忽于恩不可专於封而遗诸寿是谓昧于福亦不可请合而名之曰?寿重封可乎衆又皆曰然由是?寿重封之诗泉涌而川至好事者至语之曰诗林又以其富且丽也或曰诗府盖多之也谢邦用谓予曰子志仁宗人也如是而已乎予固窃因有所寄意焉今天下之平久矣家无後期之租则邑无叫嚣之吏其民安其民安故夭札少而寿考多署有法守之吏则朝有道揆之公其赏信其赏信故诛罚少而恩典多以是二辙日推移而默运于寰区之间器大而其厚者自将兼得之而亦莫知其端若志仁无怪也而诸君子又当休暇之期方将斥其鸣国家之盛之余者便旋焉以有择则兹固其恢恢乎游刃为林为府之地哉予观之志仁者古田积古勃郁之气蒸滃堛坼而首出者也其所以拔起其蒙昧而登闻于世俾後先炳炳不朽者果藉是乎抑末矣然或是诗也自足以不朽也则更千百世知有所谓林与府者亦其盛德大业之余美志仁为其亲亦岂所不欲哉因以是语邦用邦用颔之请书以引诸诗之首
圭峯集卷一

[book_title]卷二
钦定四库全书
圭峯集卷二
明　罗玘　撰
序
敬斋珍苑序
敬斋珍苑敬斋之所珍者在焉然必非曰敬斋之所珍者在焉而已也凡为敬斋珍之者皆在焉其蓄富也故曰苑也苑也者蕃育鸟兽草木之所古者天子诸侯与庶民共焉者也而珍之为物也其产也远或至于穷发不毛人迹所不至之地蛮夷魑魅虺蜮之区而其近也非千仞之崖则不测之渊耳故其取之也非有有死之心以主於必往之先非有无生之气以决於临事之际即往往且不利如是者又必其朋其羣穷岁月焉而一人一日之力固无足议为也然犹有徒死焉者不得也有幸而生还焉者不得也是其为贾也或十万不啻必百万或百万不啻必千万而逓相高也何怪乎故虽以天子诸侯之尊且富亦不得似鸟兽草木然以苑蓄之况其下者乎然亦何急於天下国家乎是以君子不谓珍也惟夫去人不远而取之甚易三尺之童得服习之至体其全虽为圣人其无难而究其用虽尧舜禹汤之治天下国家不外乎是则天下之珍盖在此而不在彼彼固无所挟而与以争雄也况夫放之弥漫六合而无间夫何苑之足多乎而敬斋兹所谓苑盖自其一人一家所有言之非通论也敬斋泉人姓傅氏字时庸尚书户部郎中好学而文生平所着甚富有志于世而竟以未显死是编也集制策一勅命三序说记十一赠诗六十其子刑部主事浚又附以祭文行状铭表挽诗百余篇凡百七十篇彚成之冠以今名所以志其必充至于苑而後己间来求其说於予予观世之士孰不知此之所谓珍者重於彼之所谓珍者哉而或以之附进取媒利与禄至朝得而暮已忘之如传舍然顾於彼之所谓珍者乃其相与为胶漆而不可解然而卒以祸焉者相籍也於乎使其观於是编庶乎其亦少沮矣乎则是编也其亦有裨於是也乎
送符君知溧阳序
予自丙午岁游体斋先生门因得以友瑜之贤贤而久縻於乡者亦因以知其名若符君观张君文最着者也是岁张君果以春秋荐来已酉符君又来明年试礼闱以礼经为第五人对大廷第进士予丞会於先生之庭未尝不讶其昔之否而今之亨也退私念曰是将为谏为台不亦不失为部寺未几予以忧去比免丧北来先生以得请南归今年春予同考礼闱揭名得张君喜其与符君无负素知於数年之前而先生亦以五月还朝符君张君亦来会座侧张君谓予曰知符君之为溧阳乎予愕不知所谓先生之弟中舍君曰符君试政工曹奉使辽藩清勤之誉播于政府故凡辽藩制当再委者不及其归两以简书沓委之君遂留二朞而铨司例以进士名在甲丙中甲丙皆外补乙虽公出槩以其为?避不限年亦用甲丙例外补之予闻而叹曰噫是何怪哉天下之事不可得而知也夫符君之縻於乡也先生知之乡之人知之虽予之疎且远亦知之然遂谓君与十三郡之士角而必於一荐则妄也而况於魁礼闱乎况於第进士乎虽君亦自未敢以为必然也既而荐于乡魁礼闱第进士而又历年之久练达之精清勤之着人以其为非台谏部寺之选亦妄也而况敢必其外补乎虽君之退抑其思亦不至是也况先生与乡人素所厚望者乎天下之事果可得而尽知也耶今君之为溧阳也其谓如始荐於乡至为进士之时乎亦多见其如縻於乡之时也昔縻於乡积而至於进士之达不知今之縻於县後当何如也亨否循环行当见之张君起揖曰子之言岂惟符君天下皆然请於先生先生命书为送符君序
送参议吴君之任湖广序
吏科左给事中金谿吴君懋贞擢湖广布政司左参议将行乡之仕于朝者例於道有祖懋贞尤乡之望也又属予序之以为後徵噫予固非卜师星史者而能豫处其後之云云也假卜师者曰懋贞他日其入为司寇乎星史者又进而曰懋贞他日其至于冢宰乎其然乎其不然乎皆非所以待懋贞也懋贞有志于古者也书曰天讨有罪司寇职也懋贞尝为刑科也固尝言之果能使罪者必入而寃者必出乎又曰天命有德冢宰职也懋贞尝为吏科也固尝言之果能使明者必陟而幽者必黜乎未能也人或从而尤之必将复之曰吾诚不了天下之大孰罪而孰寃也而况吾非职与司寇共出入者也吾诚不了天下之大孰明而孰幽也而况吾非职与冢宰共黜陟者也吾职在言言之而已耳其可也今则异於是矣湖有六道懋贞必处其一焉而可亦曰天下之大乎民之罪者寃者与寃罪之易位者士之明者幽者与幽明之易位者不知之是谓不明知之而坐观人之出入之黜陟之其所以出入黜陟者固同列之官也而亦岂司寇冢宰乎亦曰吾不敢与之争也或曰是非吾职也吾职在户口稽之而已矣吾职在钱谷督之而已矣曰吾事毕矣则信乎前日之言言其职而已矣如是而即如卜师星史者之言然耶他日亦必自出入之自黜陟之人言不闻也则非所谓天命天讨也岂志於古者之所以为司寇冢宰乎哉懋贞必不尔为也予故豫为乡人道之且以坚懋贞焉
恩封荣庆序
余姚恪庵毛居士弘治九年三月朔旦蒙恩封覇州知州封之命下自阙下覇於阙为近其子今刑部郎中世诚在焉得之不敢宿於邸谨授使者归余姚至之日居士拜命焉即知州也然以予度之余姚时号多轩冕亦有封知州者乎更二年郎中召入部为员外郎一时环观上下亦有以知州封其父者乎夫知州外官也於制必九载乃封以进士补者或三岁而召或四五岁而召而踰是者或终不召召者不及封不召者不获封而获九载封者则非进士也然则非知州父之难於封也为进士父之难於封知州也予尝过高邮郎中时为其州与予同年也来视予觉其声呷然而容薾然予甚讶且戚然不敢以究而时往来于怀耳及复来会则其去高邮也久矣方来自覇之日也觉其琅然盎然视旧若过焉因思高邮之会其亦劳于州之政而已矣然则非进士父之难於封知州也将州之政虽才进士如郎中者亦难乎其九载也然亦惟郎中身亲之故其在覇州也即以书来曰为吾父侈大之予不果为者三年且告归归且四年及来兹又一年矣而郎中适有封鲁之命鲁东南孔道也使事告成轺车在岐归止之分毫厘之差耳其无介然於怀耶吾不信也因追缀其意而补之使邮归以献距其时至是凡八年又以见非独进士父之难於封知州也虽为之言者亦难於言也
送江编修得告归省序【庶吉士月课】
人皆有亲也士大夫重於去其亲义也而得省者什一工商轻於去其亲利也而得省者什九是岂义之祸於人哉势有所局也势泥於此情伸於彼可也夫人之生少壮则必其身之富且贵也及其不遂而衰莫矣然後惟其子之望业乎儒望其达於朝业乎商望其丛乎货业乎艺望其行乎时其心一也而儒为甚其有举乎乡而有获焉则高其门闾矣又角於春官剔於大廷而有获焉则冠盖至矣又进而縻好爵焉不数岁而封章锡矣名称易矣千金之富三牲之养何以易此哉当是之时望其历资之心炎炎然也何暇为会晤计区区之省觐岂吾亲之情哉如孟子所谓志养者亦有之矣士大夫之省其亲者什一亦其自然也而或者以工商律之何哉今年八月太史钱塘江先生法当得省以状闻诏可之而某日别其僚将就道故余因是以发士大夫所以难言之隐以解衆之惑且以诵先生之勇然先生亦人中之什一者也
诏使祷雨有感诗序
成化丁未大旱计其地则自京畿以逹於幽并雍豫青齐之境於地为至广计其时自孟春二月至於夏四月於时为最久禾不得以按麦不得以获乃至皇上焦劳彻乐损膳出御便殿齐小大羣臣震恐肃栗罔敢戏豫敬天之渝然也上又思惟山川鬼神远罔闻知乃诏廷臣奉币祝分走羣望而少宰刘公当北岳暨医巫闾羣使既出乃戊午玄云翳空伏雷殷殷雨乃降尚未洽也己未又雨庚申始大雨沾足上乃弛齐羣臣始复常视事而羣臣各以远近为先後反命阙下刘公予乡人也往私觌之公为余道曰始陛辞出张掖门外黄埃蒙蒙千里不见苍翠色牛羊齕枯稿老者泣妇人啼有荷担而立者何暇问种植事也既雨祷还下及数里仆者起稿者茁折者条青之色横眦交睫耕夫满野而讴歌之声盖己洋洋乎盈耳矣呜呼休哉予因起赞曰公独不见景钟乎其有声甚大也击之而无杵与操其杵而不击者均之不能发其声而语人曰钟之无声岂不过哉今夫天地之气升而为云降而为雨其固然也至其郁而不升且降也甚於钟之藴其声而人之精诚一有感触而遂至於升且降也甚於杵之击况於至仁之主与夫精诚之使其操杵而击当何如哉公曰然同时觌公者皆有诗因使予书前言以为序
玉堂斋宿听琴序
成化丁未孟秋上将禋享太庙翰林於职为最亲於地为最密故先事之日内阁元老毕肃羣寮入院齐袚应时而院隶夷涤扫除辟扉布榻谡足屏息以须事事於是负者挈者舁者担者沓然而至褶褆毾?充牣於西厢之下笔栖於床茶宿於竈或琅然高吟或默然危坐或盍簪而谈或隐几而寐虽动静不同而凝神涤虑积其诚一也俄而莫炊辍烟鸣钟启夕羣动毕歛万籁俱寂衆起而散各投所佚余亦入室就枕而休焉忽有声作於邻壁之间琮琮琤琤泠泠汀汀乍断乍续乍细乍大若乱水赴壑而潨然齐奔若轻飈入竹而飀然发戛织女裂帛於休机宫官鸣玉於衆躅而皆不足喻也余谓童子曰此何声也女知之乎曰隔牕丈人有物一事纵延三尺而径咫余上有列星而腹洼然络以素缗踦以双趾黟然其黑硿然其形以爪划之铿其有声不知其他也余曰噫此琴也女何见焉曰从其隙而觑之耳余乃擥裳而起排其户而启之强请丈人得而鼓焉始则呦呦而沸袅袅而延舞幽谷之柔风碎高枝之零露怨而不怒伤而不激丈人曰若亦知此也耶余曰此猗兰操也方今主上渴於登贤矧获大圣不知其何如尊荣也请置此而更其操於是切切凄凄若诉若泣覊鸟噪而思林缧猿哀而靡脱忧深患迫谁控谁告丈人曰若亦知此也耶余曰此拘幽操也汤网解而庶类咸亨周圄空而万姓大悦矧今至治之世而吾未闻圣人穽也吾愿子更之良久纽轸促弦易商为宫未成曲调先觉雍容渢渢乎优柔而不迫洋洋乎浩荡而无垠耳既洒然心随以清神思恍惚如游舜庭余曰至矣哉尽之矣昔有虞氏奏此而景星出庆云见天下之民含哺鼓腹而不知帝力之何有也丈人意或者其在斯乎曰然遂乃抽而槖之使童子出户而视焉漏已午而宫门辟矣遄起肃恭趋而将事闻猗那清庙之九奏而犹琴音之在耳也退而次其语为听琴序
送福建按察副使余君之任序
凡御史居台中阅章奏例不拟请外遣故坐是无所假缘自便至有旷数岁而违其省侍者是谓休其劳而郁其私或病孝子焉至其拔擢非贰於太仆则丞於大理或议於通政皆内僚鲜有外补而老以练历者是谓崇其名而损其实或病志士焉吾友余诚之居於是三年母太孺人居遂宁阻以剑门之险弗获迎以养郁而殆病者数矣方拟请解归今年夏四月忽有福建按察副使之命人皆骇然曰异哉诚之大喜曰是天假手当轴者之私我也是当轴者之爱我也人曰子弗能贰耶丞耶议耶而顾曰爱孰爱乎曰夫惟无轧于人也则傲生以遇忤则折无拂于行也则惰生以应纷则冗无迩于民也则暗生以照物则昧而求以令终也得乎吾兹幸有轧也以镇傲有拂也以起惰有迩也以涤暗伐吾之病益吾之长所得多矣而他何足计乎故曰爱我也人又曰凡有以与人也过其分曰私而子之受兹与也实不及焉而亦曰私可乎曰吾前之别吾母也中士之拜吾母也兹归之拜吾母也中大夫之拜吾母也吾不意兹之得拜吾母也吾母不意中大夫之拜也不然必迟迟焉而需内次焉吾安能忍不请以归耶则中士之拜吾母犹昨也故曰天之假手以私我也君子於是知诚之於练历也厚其取也薄曰志士也於省侍也重其进也轻曰孝子也同年又喜夫吾榜有志士也又有孝子也而又合於诚之之一身吾榜可贺也使予书之因以为诚之之行赠
贞坚余?诗序
歙节妇吴之汪其孙成丐予序其贞坚余荫诗百余篇凡诗之言言节也其节也先皇帝实录载之然而未有今名也孰名之篁墩程学士名之学士歙人也高其节以厉俗故名之继而姑苏沈石田图之且大书焉石田方有声於南服凡山川之胜风水虫鱼草木之华实变怪谲诡之观莫不毕歛之毫端以神其胷中之隽以为无穷之托而况夫风教之所系者且比郡也其亦乌得无情哉由是贞坚余荫之名遂流闻于吴越间往往入于吟坛诗社而为咀嚼之品假成也於此而豫有矜心焉必将曰吴越方今擅天下是亦足矣则固无所影响于兹也或不足于今之世而必曰古之人古之人则必将求如古之立言者而後可传也噫亦孝矣然今举天下猝无其人也况於兹乎如徒图充止于吴越之人则兹固其地也而其传或庶几也或来宜也且今天下之言勤生与日晷相竞然必曰歙之人而视捐钱营无益至惜靳若捐生然亦必曰歙之人则成之至兹行半万里也於时日为甚旷无乃病其勤执贽于达人之门也捐费良不赀无乃郁其生而成必为此者其亦超然出乎其俗者哉不然篁墩名之石田图且书之吴越之名流诗之彼且閟之国史录之彼且欲刋之曰是皆病且郁我者吾人安得而和之况得厠名其间哉而何及於传否乎成亦可励俗也不独汪也汪夫仕荣死时才二十四奉孀姑抚乳下孤即成父也年八十余而家日盛後之观史者自当见之此不书
别吴献臣诗序
吴献臣蒋敬之皆广西人与吾并游於宗伯丘先生之门於今为同年吾三人者予年几倍之而貌且寝二君不以是疏於未第时其岂有见矣乎二君德器才藻要不类若是之年者吾之望之若敌国然不敢迎之试也即之若同生不忍舍而暂违也吾方倚二君以为重而献臣出知广之顺德独先去矣噫吾有愠乎无也虽然愠吾之私耳用以仇献臣不亦酷乎馆友苏伯诚顺德人也其任为饮饯主实宜城东月河寺南辕者兹发轫其为饮饯所又宜欧阳时举酒素酣诗素放其道送行意又宜而吾与敬之经营於樽俎间献臣懽如也而诸君诗兴亦从而迸出缩者蓄畅者尽情境可状也予时不能诗诚畏之矣方欲以文支离之则正之敬之已为之丘先生冷箴在可无让乎献臣曰苟可以裨吾行者听予思之政可也而老於世故百链而不衰者孰愈於时举於是请诸时举语之风土亦可也然稽於书不若经於目经於目不若土其乡於是请诸伯诚语之二人者既不吾拒吾之愚也为得计扬扬然不能藏其矜矣或曰敏可矜也讷可矜乎罚上上或又曰人之遗献臣也以一人子之遗献臣也以衆人赏上上盖浮予大白者二焉或又曰政不在哓哓亦不在皦皦哓哓者穷皦皦者汚讷静象也明公之母也或可以佐政卷成书于端盖不得已也予岂敢哉
送高司训之任灵山序
今天下之士於艺塲之习惟闽中为专盖非其父兄师友之所源流必其里闾之所鼓舞也故其民之材质可以自见者耻为其他而必趋于是以为贵久而成俗其幸遇焉而取高第为达官者亦易之不以为诧仅而常员冗职洎一命之荣者亦无所荣辱诋羡於其间而或穷以龃龉者固咨嗟悼惜之卒不至於訾而笑且排焉一藩之郡八三年大比制数九十名闽与莆居其什之八余六郡取足而已至於上春官策进士亦视以为差其专而成俗有以哉高君惟崇闽人也今年自南太学来谒吏部选吏部偶铨注之乃往训导灵山灵山广之僻县也训导官虽清然於地为极散居僻县在散地闽人视之固亦穷以龃龉者耳其仕于朝者苟知惟崇孰能不惜之岂不以惟崇为闽士数十年其业非不专也其为士也尊府佥事君实选於衆子中而命之其材质非不可以自见也自佥事君而上三世皆进士为给事中为别驾为丞为教谕为训导又几人其源流非不深且长也以可以自见之才承深长之泽而又鼓舞於专习之俗蹈夫常利之辙惟不至达官则亦已矣占一第而常冗之员固可坐而得也曾谓於其九十名者亦不可得浸寻以濒於老仅拜一散漫之官而又于穷僻之乡同地也同业也又得无介然於怀耶吾友郑叔昭为予言其事予闻父老言景泰中佥事君来督学其教到今可诵也而灵山得其子教之惟崇固为失矣灵山独非得乎取诸此而加诸彼又造物之妙不可得而知之者也叔昭喜书予言以慰其行
送侍讲学士刘君归东川省庆诗序
城之东南隅有溪焉其原出于西山之麓注于大内太液之池酾为支流而迳于此涯多柽多柏错以槐榆阴压压与水接锦衣袁氏宅焉石以假山洞其中而亭其上为都城水木嘉处侍讲学士东川刘君仁仲得请归其乡闰月十日予与倪舜薰八人饯之予善袁氏择胜而得是焉初亦适然耳无他谓也既而酒行甚欢略我宾主其隙或循溪羣行或席涯杂坐而仁仲独俯溪以观水即涯以荫木其观也觉首肯肯有远跂意其荫也觉足踆踆有俯躅声予酌爵饮之曰饮斯何跂也又酌饮之曰饮斯何躅也仁仲笑曰跂吾默求其原而躅吾微探其本也吾之身譬则水也木也吾之二亲譬之原也本也微吾亲何以有吾身无吾身吾何以有今日乎吾违二亲十年矣故吾讲幄之班虚之曰他日可缀也东宫之讲读辍之曰他日可续也史事之简命委之同馆曰可毕事也万里之途赤日之暴剑门之险鸟道之危曰吾不知也唯曰二亲明年之寿吾不可藉是以一日逭也故遇水观之且跂焉遇木荫之且焉吾急故也吾有触焉尔八人者於是大喜予之善择胜也且合辞言曰微此何以发吾仁仲之真岂天遗此以彰吾仁仲之孝思耶不可无述遂各自为诗一章以志斯会之遭也且以为其行赠诗成书名氏于其上舜薰工部郎中钱塘人清苑傅邦瑞左春坊左中允姚江翁应乾官如舜薰在礼部任丘屈引之兵科都给事中湘源蒋敬之官如邦瑞在右坊丹徒靳充道左谕德铅山费子充左赞善俱左坊予南城人官尚编修也以齿差长优之让为序云
送胡君世荣知清源序
弘治己酉春三月同年胡君世荣出知山西清源县余知清源世荣不足为也奚而知之世荣羽林世胄也属当廕指挥佥事其品四其阶明威将军其禄食岁三百石其服金紫其班立丹墀之西视东墀下大夫为敌岁时宴赉必阶与外之武弁悬隔丈夫官至此亦荣矣然必其先世当天造草昧之时扬义旗分主忧奠厥鼎趾而後退食其报本宗代序乃克预焉不则勇先贲育未易以唾手取也其难又如此而世荣顾乃读儒书衣儒衣入揖讲堂下为诸生求所以修身治人之道以待彚征此其志何如也凡人困踬必改图而世荣再进再屈不少悔及成化辛卯始举顺天上春官积十余年而终不与主司之的人皆曰是将志怠盍亦自还乎而乃逊官其子益勤肄习京师学者日造焉坐於门闑为荣岁登其良数人入列省寺世荣澹如也乃兹丁未同余登进士试户部以选授知兹县县受难治名于昔而人之爱之又每为之出难知世荣揣知辄逆闭其言言之亦不答而理行甚勇呜呼勇诚是也天下无不可治之地清源独久辱兹名何辜耶人亦孰不欲富贵而世荣迟回迂左如此而毕竟至於是何耶世有似偶然而实非偶然者不可不察也天其或者假兹县以彰兹人之异授兹人以洗兹县之辱而机其妙於窅窅之间乎脱清源得他令辱未必洗世荣安其常为衆人也蚤矣胡为昭天机之妙此揭揭乎天加意於其始有不加意於其终乎余故知清源世荣不足为也行用勇矣是月戊寅实维其行从之游者裒然毕集而有序请於余余同年也书其所知者
贺监察御史李君考绩序
李君晦之自某人入院为御史居三年三年盖初考期也凡考先某院最之符部部最之具以请事既下类陛引诏各复其官御史某官也乃复院院之寮宾之醵饮如初上礼饮必有言以华之然必以馆阁者贵之也虽然又例必醵首豫拟谁某氏俾宾自择之而晦之乃主予醵首咥然笑曰是谓市之弗售曭乎困而以例起者耶晦之曰然醵首曰馆阁之英锐於气而疾於志其蓄也若海而其发也若蒸故其意之所放沛然而手之所摹也油然而周焕然而章於凡人之意象性情尊德美行俨乎其前是以贵之也今夫困也者则其年且长矣其触之而缩也其肩也其搜之而无所得也其头之童也其比之而不合也其齿之豁也由是有狐疑焉由是有首鼠之心焉故其发也萎然而不遂披披然纷纠而无伦而於人也闇然而无光寂然而不扬请置而更诸晦之曰夫衆之病夫困也者其槩也而吾之取之也其已试也吾济水道之冲也而涯之比舍吾不佞绰有标题焉彼之以例起道吾济也见之呼舍之人曰谁之为之欤舍之人以吾对曰盍语诸行将索之礼部矣明年宴礼部握手道所以宴之人迨今以为口实焉噫何其神也吾又安能舍以他求哉醵首不悦终置之会晦之以病告归至是复起竟必如前请予曰诗不云乎如彼飞虫时亦弋获言幸中也晦之所以永怀于兹而违衆也然请遂违衆置所以登隮者而推晦之纳诸圣贤之域予亦幸中焉则困顿不振之言亦君子所不弃也晦之喜复诸醵首书以为序
恩荣省庆序
宜兴古阳羡州也多藏粟蓄缗之室然不以是为多轩冕珪组蝉聨鱼贯以代食者始右之门地尊宿享有子封者右之往年予谒味菜翁入其郛亦仅留半晷然予有意也辄已得其俗之槩如此翁今学士吴克温父也克温迩予居婚媾之来见焉旧故之饮参焉得其人也亦多矣府军卫宾李文盛始尚需次生也克温朝夕道其父畊乐翁之贤不置予意其门地之两当也予归克温亦移南院予复来闻翁已封如文盛官母孺人矣於是宜兴享子封而为予所知者凡二人二人者非其俗之所右者耶予未遍历其地阅其人是未可知也姑以予之所知者言之耳及今文盛来谒告归予曰何归曰吾违父母六朞六朞令甲当赐告告既下且行至必以腊腊除前五日吾父夀辰也假告及蚤六阅月吾母七十之觞亦及举矣今及吾父亦幸也已予曰子邑有耕夫乎与贩竖乎与寒畯士乎父母庆舍其业也刍新羞瘠进其瓦缶强顔以为悦其恒也虽然未尽釂而业次失矣父母已颦顣矣顾岂越岁违时而若子耶然而若此者其粟与缗日营营而不足也子曰幸宜也抑子慎无薄兹卫宾乎子之邑藏粟蓄缗之室几何矣父母庆其子也亦有天子赐告而归者乎文盛曰无之受予言书之以归为庆
送杨名父知崑山序
大丈夫胸中固八九云梦也而其宫居粒食燠絺寒裘亦衆人耳无奇也至於与人商论恂恂反反韬锋閟頴必有稽疑而无独往每出於好事者之下好事者亦俽俽意得屧履一世直欲排开古初面语夔稷不知其真遇夔稷而与处不譁亦必自谓过之而世之肤中者不察每右好事者譸张其虚谈刻画其实效补苴掩护至败不悔大丈夫遇之如观技儿之作剧神施鬼设鱼龙曼延电霍猋驰可骇可愕非不捉握天机荧惑听视也然知其终於幻耳故不与之角逐於口舌瞬息之间而吾之含章括囊人知之可也人不知亦可也一旦时可以为事在我责岂终示人以朴哉试以民挠则嚚吾而殿之以循良进以激扬弛则玩吾而镇之以肃清纳以论列激则咈吾而时之以献替出以方镇利害悬矣吾无旬宣之则乎入以庙堂隆汚系矣吾无燮调之节乎恢恢焉随其得为之分而操其应物之衡人难其易而我易其难人异其同而我同其异若素履然高冠大毂而不扬扬其色丰草长林而不戚戚其容盖其胸中素定然也万一驱好事者以从事几何其不偾以祸天下乎噫为政者果在多言乎四明杨名父之在同年也质而少华静而寡言人皆曰兹人大丈夫於其知崑山也人皆曰器大用小非宜予知其无不可也语以大丈夫之事与羣公别之
送张用载南归诗序
予至阙之又一月太史徐舜和别训术张君用载诗二章君新喻人工科左给事其伯兄也予往过之见其诗和者十余人他日过之倍焉又再过之又倍焉大要言君起诏例无丽于钦天之试馆兄之馆无覊旅之怀虽罹疾疢羣医危之而起于越医终底於勿药之喜或推而深之言其始之疾也未必危而所以危者医之有意于利故危之而越医之所以能起之非有能实妙而起之无意于利因其未实危也可起而起之也予又以为疾危道也谓非出於天不可也胡为可以无意于利之越医能起之而必先以有意于利之羣医以危之耶又胡为不于其前不于其後而适当其受命之隙耶噫彼冥冥者果无意乎哉予知之喻楚之南境也楚之俗鬼且机着自古矣今喻之名能祸福者凡几庙庙之祝有几巫巫之籍于县者凡几族族之衆几何其饭也粲飱人畊之其饫也鲜肥人畜之其衣也轻纯人绩之人病则曰吾馘而业魔幸其瘥也则曰吾丐而修龄及其败也则改而曰而醻吾之弗称以是日朘於人不嗛也而人亦实甘心焉噫其果馘且丐耶然则喻之有意于利以危生人如羣医者多矣君兹归喻无有曰馘与丐耶则已矣而犹有曰馘与丐耶君有不思前日之危君者乎触之而不思者不智也思乎彼矣而不思禁乎此者不仁也而君岂若是乎故曰出於天也虽然天之於人也常略焉若君宦家之秀贤者也是亦责备之如此不然如君之官盈天下而亦必屑屑焉亦凟矣给事君笑曰有是哉录以为诗之序
馆阁荣寿诗序
往时毛维之归东莱夀其亲也封检讨君甫七十太孺人年亦几此而其官尚检讨也故其请也亦止得同庶官之典而已维是单车千里之行绀衣登堂之拜而一时宫宾学士阒然希声所赖比肩之寮歌诗之又得今太子太保大学士西涯先生之文在帙俾莱之人士见之争歆竞艳日駸駸乎仕进之途若不可御者实自毛氏始亦荣矣积於今十年二老之夀相次八十矣而维之又以请也其官则侍读矣缀讲帷之班侍皇太子日跻之学特从内批降不踰晷继又有乘传续食之命焉於是乎其在途也有车以载有仆以驺有候人以迎而其遇馆也以休而进飱也以食比其至而登堂也有织文鸟章之赐衣有瑇瑁宝銙之赐带以服而於是乎以拜以舞有詹事府少詹事左春坊大学士左庶子左右谕德左右中允与翰林院学士侍读学士侍读侍讲之诗以悬于庭莱之人士於是乎又再见之必从而讽诵之不知其亦仅如向之歆艳而已而抑或有加乎夫欲上人之心人皆有之不知其亦或有希冀以是夀其亲者乎其果然乎未也就有之必如维之向也之典而後十年始进於维之今也之典时则维之归且夀也典有加矣则元老之诗也则又必如维之今也之典而後十年始进於维之後也之典时则维之又归且夀也典又有加矣则天子之诏也夫然其可以骤至耶又况人事之不可知也耶予维之同年友也慕蹑先生之轨为之序使莱之人士观以有考也夫其亦有激也夫
圭峯集卷二

[book_title]卷三
<集部,别集类,明洪武至崇祯,圭峰集
钦定四库全书
圭峯集卷三
明　罗玘　撰
序
迎养逢恩序
今制在廷之臣满三载始得推恩封其父母如已官然间十数岁乃一覃恩始弛是限亦得封虽然维具庆维严慈偏侍可迎以养冀一得即阙谢以为荣然或遐远甚又不能必迎迎亦或不能必至至又多弗偶然则兹遇也其难乎今皇帝之十一年吾友户部主事赵叔鸣急于东城之陬僦舍舍草具已迎其尊甫西津居士至予舍亦东陬也又宿旧因得交其父子间其冬十一月二十一日适覃恩叔鸣甫一载官也乃得侍居士以冠服明日入阙谢于时被恩中父子谢惟是二人凡恩则荣恩以希阔罕遇遇之又荣遇而无与为比又最荣假叔鸣曰舍馆定吾其迎迎之居士亦曰舍馆未定吾迟迟其行则固江都始封君也幸至焉则固邸舍始封君也何由父子明日入以谢而迓是荣也事有可得为而於其亲顾不得为焉为人子者其容不悔乎夫有可徐徐为之图者有不可徐徐为之图者若此其徐徐之慢也不勇也虽然其亦不偶然焉闻居士尝道杭也羣旅以市珍之光溢目也竞市焉亦从而竞市焉则江北所未有之书也归以付叔鸣日夜服习之景象而行之叔鸣遂猋然驰翩然而翔去若不可羁馽者至于今又若淼然不可以端倪退然於势与利若怯而遁以避者何昂昂其高举也天下之勇者也其性之然乎学之然乎容亦有教之参存然乎若曰教也居士其自取之而自享之者非乎可贺也予勇不足以决郁於中且六年於叔鸣出监漕于德州又奉居士渐以南也则会之不可常也已因发而追贺之
姚氏家乘序
慈谿姚氏家乘成广西提学佥事英之所作也其曰乘云者若车之乘以载焉者也亦晋之乘之云也英之予校礼部所得士因得纵观焉其制首世系英之曰伯父参政所修慈谿新谱在斯譬则乘之舆也次列诰制一勅制二廷试策问二英之曰先後所得诸朝者在斯譬则乘之轼也所冯以敬焉者也次列表二序一策问三启一赋一行状一诗三英之曰先世之手泽在斯譬则乘之幰也仰而朝夕者也又次列志铭一序三诗十英之曰诸先宗工为吾氏作者在斯譬则乘之帷也华乎外而蔽乎内者也予曰噫善哉子之取义於乘也然试思之族之生生无穷也日载乎其中其为任也甚重而历于千万世其为道也甚远以甚重之任而行甚远之道吾见汚池沮洳之阻飞崖絶磴百折之险风雨晦冥雷电氷雪之遭寇争战鬪猛兽虫蛇之戹日相寻乎其前以为乘之灾者盖纷如也而可以言至乎故必毂以持之必攻也轮以运之必员也马以驾之必良也御以御之必法也而或其持之也以匪攻之毂而运之也以匪员之轮马也非超逸之良而御也无范我驰驱之法则吾为尔乘危矣恶在其无覆也哉夫心也者毂也智也者轮也才也者马也而又一脉重厚不震不动以为家法也者御也而皆备焉则夫舆也轼也幰与帷也可以无虞矣而乘之为道得矣虽举天下之乘可也独姚氏之乘乎哉英之不觉然笑嗒然而无辨欣然书於後以为序
贺朱天锡齐夀诗序
金台朱君天锡俞生昂之妇翁也今兹九月既望丁未年六十昂将贺之越三日庚戌蒋孺人之年亦如君於昂为妇之母昂欲裒贺意出诸牲牢玉帛之外匪诗歌不可得邢文龙为之倡和者凡几帙成以其期往文龙谓括诸诗而序之於予为宜予知君苏人也再世燕籍遂为燕人有南北之族善操奇赢如矢注的如樗蒲呼卢有往斯获有拟封君之富入粟为郎有冠服之荣趾美於户庭连壁於他门有子嫜之盛飞甍杰栋于尺五之天有第宅之安出有舆马之华入有樽罍之奉而又日分禁曙之光岁挹跸道之尘炙於贵锺鼎之制习焉亲於贤礼义之泽渐焉苏虽东南胜处藉君生之未必能违之而来来而商且仕未必能如是其久又安有是也况今天下如足支而鼎安京师鼎象也民之最幸者生其中目不覩旐旟耳不闻金鼓不抚耞耒不勤四体而坐享四方水陆之精华而以恬以愉夫恬则心澹然而本真不揺愉则体充然而外耗不入而夫人皆可夀也如君之富可以钓取荣名厚自奉养得贤而嗣之而南宗向荣可以反可以无反者是君也宜其恬愉之独先于人而有以及其与居者与居之迩者非孺人乎其偕老也又何足言耶管弦沸然中冰玉烱然照人而壶觞奕奕可无歌以侑醉者乎有及於斯诗也必知予之所以序
送饶及之分教望江序
临川饶及之往分望江县之教及之在临川固魁梧奇士少壮时每三年必以礼经与十三郡之士角礼之士不及易诗书三之一故皆闻及之名及之固自负士亦推许若出一辞曰及之其魁我乎至名出晓及之竟寂然归临川复为诸生盖自天顺戊子至今壬子其归如是者十而及之已如逐北之兵不可言勇抑志就贡而来见予京师日入二毛予大怆也予昔见及之北禅僧舍中畚土为砌砌上种菊数十丛对哦其间若能遗外声利而且笑且言盈盈于函丈间皆来学者也予察其无倦色窃念曰教道固如是然及之之学必为进士进士例不尸教事不可以抑也及今二十余年乃甘与衰暮之士百十羣试教官于吏部部糊名翌日送院院学士西涯李先生主校予亦与焉西涯得及之卷不觉喟曰是固进士也乌得于是惜之而首列焉部乃以教是县盖优之也夫翰林极天下之选而西涯时又以文玅天下未闻妄所许可而顾於及之乃尔视诸畴昔侪辈徒以附和一辞者彼以耳此以目彼以私此以公脱然敻远借及之得一荐而与天下之士并逐於西涯抡拣之下其於进士也何足多耶世固有遇不遇皆天也可嘅也夫虽然予亦蚤识教道於僧舍矣及之行也尚亦为国无倦
夀英国太夫人八十诗序
王公师傅妃夫人之爵本兵机务节镇薄违之任子壻女甥孙曾之昌自耋徂耄之夀康宁恬裕之休恩命礼数之隆萃於一家际於一时而又合於一身以为庆今惟英国太夫人乎夫人晋人也归定兴忠烈王为夫人王为公时以身殉国难夫人鞠遗孤今为太师英国公而仁庙敬妃其女也太傅保国公征南黔国公清平伯其壻也而永顺伯安昌伯又其孙壻焉太师本天下兵掌机务天子方毗倚焉而太傅亦都天下兵马黔公殿南徼清平永顺皆当戎寄七孙二为执金吾爪牙在天子左右每入合问起居垂鱼鸣玉铿然委地夫人亦颔之而已永乐甲午九月十日夫人生於今为八十拜太师太傅於庭五爵之贵骈乘连袂而至二三元老馆阁诸贤皆赋诗为夀在馆诸生黄元王杰亦相倡和以鸣其盛谓得予题之亦可登其堂也予忆太师同史事时每道太夫人之康裕日饮宫醪数勺餐饭尚几匙目诵佛书烱如也予谓此其夀徵已而果然然其朂王以忠教太师以道经邦国毓成敬妃之徽音太传黔公成安定之功赫然於中外其於理道有潜补也夫有隐功必有显报功惟弥隐报亦弥显此其爵赏名位蔓延丝系於戚属毛里之间而夀考康宁飨於其身宜也昔鲁成风於庄公为令妻於僖公为夀母国人歌之而夫子列於清庙那颂之什亦未闻其以朂王朂庄以教太师教僖如夫人者是宜裭令寿为夫人号而元老诸贤匪那颂之宗工伊清庙之诗人也予与诸生其击瓦缶於疏越之侧者乎
埙箎迭鸣集序
百愚子吾友也官既困顿而诗益雄人之知之以诗或忘其官也其兄半农拙斋遗庵皆以其诗鸣盖其清逸在野得以肆为之以成先讷庵君之遗教者其暇倍於百愚百愚则人方英英然如云之无可系着而望之也亦不得不为之耳而四人者诗遂相埒成一家言而并鸣于时百愚在渤澥予过焉摘其百二以示使评之时独半农之响絶於其人之云亡而其余则奇音竞发争为长雄勍敌也谁得而低昂之虽然吾见其气盖如此至其天性之真所以推服敬让更和而迭鸣者未必不私幸其家之有是四人者且同出也凡物之有声者其鸣也亦有不得已焉然而凄然悲者人伤之唧然微者人厌之羣然皥者人鄙之虓然吼者人畏之若夫蜚大屋拔大木而訇震於六合黯黮之中破山舞石击撞於百川沸腾之日澒耳嵬眼飞神褫魄人亦孰幸其有是声哉至於终身听之而不厌者乐声而已而乐声之中又有倡和而迭鸣自为伯仲者埙与箎也诗曰伯氏吹埙仲氏吹箎而世犹以之况夫人之为兄弟者则兄弟之能倡和以鸣者不其尤似者乎宜人喜而听之甚於乐久而传诵之不止於凡为诗者而已予谨评之曰埙箎迭鸣集而又感夫纸笔之不好则不能以鸣鸣之而墙可?也亦不暇以鸣鸣如戛釡撞缶犂然其声使人坐睡掩笑者虽鸣不鸣也皆可悲已百愚明之冯氏尚书郎守扬州坐累谪盐司尚脱然不知为谪也独一时诗之雄也夫
送王资博考最还治诗序
王资博以吾同年进士出知平阳县吾不知平阳也知吾资博学广而才优廉毅方正可重负荷庸止於为县而已作杂文期之且以为别既而阒如异域一介之使不入吾第而淛东西称治县有平阳吾又不知资博也徒知平阳矣今年八月自其县来考绩见其昔之渥也殷腴也皴容服闇然殊有悴色吾不必知资博也知为县之劳人而悴人之貌有如此淛东有治县也宜哉然於予心不能无戚戚焉及资博归县之汤生遍求馆阁省寺之诗歌之亦及於予夫生士也士居乡校羣坐嚣然议其长佐寸长尺短口伐劒刃騞騞然长佐持三尺法以临其父兄族属家之惨舒寄焉尚不能以制使止也况生已寓于斯环观其身一无足顾虑者乎立睨资博资博亦将安之又其桀骜不逊亦谁与校哉生皆无於是且汲汲於其长恐公卿忽其隐而不知也则县之欲报资博者宁独生耶吾始闵资博之悴兹而更以贺也今河决于东北而水溢于东南连数十城吏皆如资博忧悴以从事吾犹恨其少也惜乎吾力弗能振之於生之请也徒发一叹
上林春意图诗序
送余邦臣归青神有图焉曰上林春意而系以诗者长乐谢邦用作之林宗器又作之凡作者若干人然终不任为之引或曰予可也盖予尝窃一至上林者耳诸君岂欲予夸张而歆艳之以速邦臣之来耶予不敢也予之东驰西骛至於颠踬丧履者屡矣卒不得其门而入及入而目已瞀瞀焉不能以注视也足已跷跷焉不能以周游也伏於数筵之地而睨乎百里之远其台池堂隍之高深蕊宫桂殿之巍峩耶瑶草之吹香而琪树之敷阴耶衆鸟之翩翻而羣兽之駓騃耶鱼之跃于蒲而龟龙之游於庭耶予已挥霍眩惑不能名焉而独予郡之年力壮而聪明勇锐者纵其所如往其於长卿之赋殆尽为目中物矣诸君不彼之问顾及於衰颓如予者欲闻所谓春之意不已难乎然吾闻邦臣之归特以省其太孺人非有儿女子恋恋之私而蚤夜持筹以治产为也肃敏公丰功伟望其起身亦尝自上林者此邦臣所饫闻者也今公虽殁而其陟降之灵能无眷眷於其子姓乎况母之期其子也太上在名而膝下之欢亦不免以常儿畜之耳太孺人亲见肃敏公之赫赫如此口虽未言其心宁忍置邦臣於公之下乎邦臣虽欲迟留信宿吾犹恐其不得也方今主上辟四门而上林之扃将洞然寅宾以入诸君与邦臣接袂一往观乎濯尘缨於暖浪重华帽於春风洒然醉春意而出也尚假於予言哉
送月楼杨先生归姑苏诗序
弘治七年夏六月丙子尚书刑部郎杨尚絅晨受制命于阙归而尊翁月楼先生自苏至制之下也盖封先生官如尚絅先生即得易褐以锦束腰以银加顶以哻未及解装而已北面嵩呼如素贵者遭遇之奇如此哉吾二三辈於尚絅兄弟也以父视先生往候见焉吾己如历阶以升高临素辉於碧落吾於是而喜得月楼焉吾往时见尚絅崭然不羣巍然而上出洞然以明照于羣疑难辨之情虽其同官自以为不及也吾甚慕焉而莫求其端乃今始知之又吾尝私譬苏为国家厨庖之处而其岁入乃鬵釡盃盂中物也其民宜有以自老而无仰於他方则无事於游游亦不涉江淮以北而槎溪又在苏之东濒海沃衍倍他壤产入既饶而亭池竹树观游之美亦其势有不容以独啬者然而楼于水泽之滨宵与月宜此则吾闻先生之独高朗也夫高朗者之心胸与尘嚣纷华恒自隔去而又处夫有以自老俗皆倦游之乡七十一龄之翁水道四千余里而就乎缁尘蒙蒙烦嚣之地亦何屑於是耶其必有天诱其衷而默会宠光於倏忽者不然则奚以来来而差池之奚有是奇也先生蚤识尚絅为奇器教成之用於国为奇士宜有兹奇事以彰之尚絅其立奇功以报国耳此先生之心也先生归都谏杨君大合羣贤饮酒赋诗以别予独怨移月楼而去我也故特为之序
澄江文集後序
太子少保澄江先生尹公既挟其所以用世者归老于澄江之上而江濆之人士方幸公之归而於小子後生有所造就也然而朝之二三老成静而竚思作而会言学士大夫欲有所质疑而辨难与夫新进之士慕公之名而思识其面者又未必不私憾公之去也公之去也人之恶之而挤之也方其设穽下石之时宁独一快於去公而已耶至於得公之文而读之虽其仓卒之际亦必终其篇而止而每叹其难其心亦良是公矣而必为此何哉夫人有所恶者必先有所忌有所忌者必先有所畏公之文既为人所畏矣而又自坦易直谅荡无城府以盖藏之亦即发其英锐毅果之气以临事即公虽卑官末属不挂齿牙者犹不免焉於其害盖其文之着也而况日与要枢者居而已出其上欲免於忌且恶得乎公之得全以去而兹犹有以系人之望者幸也今公身日益佚心日益休益得以歛其精华而大放於篇章着作之间当必有出於其在位之日者夫以其在位之日而其文人犹畏而忌之则今之可畏者殆必有甚焉而所以忌者或可少逭耳又况後数十年今日之望公者亦湮沦物故而凡忌公者又能以久存乎至其所可畏者当?乎独在而与天地争为久长凡附名於公文者尚亦有赖焉扬雄作太玄刘歆欲以覆瓿待之而桓谭侯芭独信其必传今之忌公者盖欲挤其身而止耳噤不敢以歆之待雄者待公其亦有见矣乎惜其心未广而谋之不臧可笑也石埭吴君德纯来知公县得公文一卷於公冠以公号曰澄江文集者将刻之以传而俾予为序予与德纯皆公之门人也敢俾谭与芭也专美於前哉僭书于後
寿族叔思忠七十序
吾宗在四石溪盖自侍御公之子析而居之吾前年免丧一过焉宗之老五六人以谱考之於吾皆为叔父而思忠思宪思懋思愈又同出也朴厚而愿慤饮予以酒予方促装北上行苦奋迅不能留而秉烛宵访至丙夜已历五六十宅啜茶计不下数十瓯耄倪序拜兴俯至疲甚矣鸡鸣起盥就餔思懋而行於今尚能意貌其门墙池馆童儿妇女奔追络绎聚观嬉笑如昨日者今年夏思懋来鬻缣都市将归谓予曰子能记吾伯兄之状乎予曰修而黟子能知吾伯兄之年乎予曰计今当为七十也笑曰嘻明年孟春之廿五日其果然矣然念吾宗之五六十宅者扶老携幼稯稯而来与夫旁舍之夫婣连之属其牵牲挈卣俎脔而割鲜者固已争先而竢隙吾之庭亦既盈矣若夫祝嘏而嘉告盖亦闯吾门因陈而蹈袭以饕一醉者耳吾以俳优畜之幸吾宗之有吾子也能一洒螭头之余泚吾匵而归惊肉眼以高仰振里耳以收声吾伯兄春酒之醺其亦一快也哉予诺再拜书之
平阳马氏族谱序
平阳马氏初无庙也庙自良臣始初无谱也谱之亦自良臣始庙在平阳予不及见之谱成於京师予见焉盖良臣欲见於予也良臣太学生年与予若然入吾室揖吾必降等不抗坐必东向不即宾位口吃吃自道弟子甚恭道遇下马立道侧予固辞佯诺而去後遇复然不少改予固无所取重於人而良臣乃尔思欲报之已而持其宫谕刘公之文示予盖谱序也曰愿有述予诺焉予观太学之士几千人搜经剔史作为文章以逐时好而羣进取方汲汲然与日晷竞而游谈谑浪玩日愒月皆弃於时者也而况惟谱牒是急有不笑其迂者乎然自吾观之吾之父吾知之吾之祖吾知之吾之高曾吾能举其讳亦可矣又进而上其世愈隔其知益鲜夫其所以生生而至於有我者吾不知之可以为人乎此谱之所以作也呜呼彼进取者视此果孰迂乎吾将贺良臣之独迂也而次吾语於其谱之後
庆靳母太孺人序
吾寮有母在邸养者惟吾靳充道一人充道丹徒人丹徒虽云南北孔道然尚远京师二千里太孺人年七十有八以无疾疢之婴岭海之隔获以迎养于斯而际恩封于今兹充道固私窃自幸以是贤於人也吾观充道魁南畿至试春官对大廷又皆先多士入翰林职史事作为文章有两汉气是盖丹徒近时所无而又敦浑深厚善自藴藉人视之退然若无能者吾固喜充道之将大有为必有贤父母如太孺人者为之也且天地之间必郁蒸堛坼而後祥物生焉盖不易生之也於人也亦然太孺人事温州君娠而弗鷇或鷇而屡殇而生道遂絶至於置姬他图无不为之及宦温之日而充道生於是而凡为娠者十有六年亦几五十矣人以仁者必有後归温州而识者又以为太孺人十有六娠而毕竟有待於温盖温州有钜海之浸丹徒有长江之遶合是二气於其身而後生也吾又於太孺人生充道之奇贤充道也夫地为世而生祥母为国而生贤其致一也祥之於世固无所大损益也而麟游以名凤翔以名且与斯世相为终穷凡壤累百莫与京焉然则太孺人享充道之贵将百龄以登于岸而後且有闻也今兹之封特其兆焉而已吾又於地之生祥其理同者卜之也充道之邸於吾为近而太孺人夀期乃兹月某日羣寮有酒在尊且有诗也将跻其堂而谓予虽陋年差长强使为之序
监察御史邓君考绩序
监察御史仁和邓君良臣予之同年友也今年某月上其初考于其台长翟公李公二公进吏於庭閲稽故牍而问吏曰二年秋京师大水决隍至陊其城三年复其高深上用旌赉时遣邓御史乎曰然四年西城虞候奉若指使无宿奸偷内帑之积估为官食时遣邓御史乎曰然五年湘湖积储往稽其算新陈融通时遣邓御史乎曰然二公喜相谓曰古称迂儒偾事非儒之偾儒而迂之偾也迂必泥泥必钝钝敏反也泥通反也斯偾耳矣至受责与庸夫等耳台中人恒谓邓御史通邓御史敏其才识用之当有大过人者如今考其言果然世谓人难知人果难知哉盍书曰考上上乃符部上其绩于朝时朝廷方难江西行台之代诏选其可持节以往者二公又合谋曰江西赋出不加於全吴贡无包篚织皮珍奇之丽无齿革羽毛鱼盐磬具材木之富计其幅员不当川陕三之一而又无苗髳戎貊为之边鄙瓯娄洼邪互为歉丰无赤地不毛之岁土绵力薄无飞鹰走犬弯强用长带劒之民宜其易之而反病之非以其俗之酣於嚚耶噫嚚不足以病人而人自病之也禹之治水也天下之大患销於行所无事而已庸人多事一方之嚚亦足病之悲夫台中人恒谓邓御史通邓御史敏业已试其端矣既通且敏尚何多事之有江西必邓御史行也明日乃以入请而同官刘公奇方为酒合羣寮乐二公之考称君也是命适下公奇大喜曰奇事也上且知君矣可书使吏持送史院予知君旧也留其事又为序以归之
邹氏?挽诗序
?挽诗一卷挽崇仁裕庵处士邹用明附以王孺人故题曰?挽云处士之子上舍怿持来示予予考其岁月成化十四年处士殁更十一年是为弘治元年孺人殁处士之殁於今十有八年孺人之殁於今为八年而诗又皆今之士大夫为之且非崇仁人也即崇仁当时哭其丧而临于圹者今其零落凋谢将十五於其间其存者未必能能者未必崛然兴思而为之诗也况距崇仁数千里之京师哉古人以喜不庆忧不吊为涂人涂人云者或面而不相名或名而不相知皆可以为涂人而非若此之相越且疏也以过於涂人之疏而为痛哭悲哀之言其为不情也亦甚矣而亦何贵哉予因谓怿曰宜毁此怿泣曰毁良是然而不毁亦有道也骥之行也一日而千里青蝇附於其尾亦一日而千里不然寻丈间营营一物而已矣今吾附吾亲於是安知不有骥也耶吾为亲佞也不知其他予恍然思其言甚质为之书其事
学古刘先生荣夀诗序
学古刘先生吾始不知其何如人或曰敬斋之子也敬斋之洁已近世来一人而已其判金华时体无完衣而寒之剧也温足以氄爇蒿加手於其上至不可忍则贷民之毳舄以行历数置而霁裹而识之邮以畀其民而其守雄也辄与过阉抗抗至阉怒而搏互无少逊阉以闻逮至阙皇帝赫然南面清问之逆鳞之下无爽其初而亦自是不复归乡井先是母丧不能举女之不能归者三人身後有遗悲矣赖先生勤身节缩授徒取直日就补苴而丧之葬妹之归田庐之可生者亦既鞠育夫今乡进士御史君二人者嶷嶷然以长也而又自能起名乡书教武昌武进有成擢至翰林孔目年未六十而归又二十年乃以御史之贵为封君与王孺人偕荣于燕闲归宿之境明年年八十矣尚无恙也日犹课诸孙以燕翼刘氏於无穷呜呼敬斋之盛盛矣然於刘氏若无预也而刘氏微先生将不为编氓乎不可得也御史同予丁未进士入翰林为庶吉士先生自家以十咏抵御史属予和予览其体裁类杜甚爱之又闻其深自秘重不轻以畀人意气严毅不减父风其不蹈父之轨者盖其所遭之时不同而然耶抑亦天之所以福刘氏也刘世籍安成湖之最西境於京师为僻远先生未封时御史按云南尝一便省之兹而再阅数月是为明年暮春之初又御史思归省庆时也先生雪髪绣衣晩荣而夀御史归乎乐也然其自所抱负终身局於支撑刘宗若斵而小之今已无及矣谁无追惟而郁郁者则其所倚重於御史独饱於其一归而已耶予知御史最深故不避而发此序之以为先生夀言而不文则珠玑烂然有以掩我亦固非以文为竞也
送杨君知新喻县序
进士始仕必达官岂惟自祈其然人亦莫不祈其然南部郎曹台属亦达官也必曰吾奚不能为北既北矣居数岁见部寺台之长其初亦进士也慕之或陟而位於外必曰吾奚不能为长而挤若是人而非哲且贤与闷闷不慧者能无是心哉曾不思进士仕而为县者必先湔去其始为进士之心甘沦於丞簿卑冗之伍日与之浮沉从事庸汚狡悍如近溷如蹈蒺藜然将包荒之不暇也郡督邮至槩以揖焉部使至槩以跪邀於途焉吏抱案卷其前槩以署焉又不幸逐逐其欲以败事又槩以蒙诮让焉又尝与为进士者遇而於吾为辖其忍为辖槩以丞簿而不吾异也暮而入内愧其妻孥婢仆噤不以言焉如是而南部郎曹台属甚乐也不必北也居数岁而陟於外甚乐也不必部寺台之长也其为县者又曾不思羣试於礼部不幸而不得进士固亦丞与簿之列也固亦有逆吾之荒而包之者也如是而为县甚乐也郎曹台属望之登山然部寺台之长望之登天然其处既卑其警益集其心益危其欲益易以足力益思以奋而功益因以倍者势不容以己也幸今天下用进士为县十六七而以功起为达官亦十八九遂至於元老亦有之是其成也视始仕为达官者不惟等耳或反过焉呜呼县於进士亦有功哉余姚杨君居敬将知新喻县君进士也翁君应乾与有戚谓必得吾言而後进士为县之义始白虽然翁君不鄙予予之同年友也杨君世宦家又阅历滋久而吐茹皎然得无以发蒙视予言乎
送佥事陈君湖广提学序
书纪禹之徂征有苗易称高宗之伐鬼方而商诗殷武亦歌之周宣采芑南征之诗春秋桓文陉濮之役皇帝王覇之相承若将不能一日忘乎衡巫江汉之间者古之人亦何急於得楚哉以为都则僻以其地则田下中而泥涂多沮泽以贡赋包篚则羽毛齿革惟金三品出於他州尚多有之兵者圣人所不得已而用之者也然则古人亦有得已之兵耶於乎此古之人所以动於此而其几应於彼发於一时而其忧及於千万世者欤诗有之崧高维岳骏极于天维岳降神生甫及申维申及甫维周之翰言崧之为岳迩於王都疏甸之既久望秩之必通而其神之歆之宜其降而生贤焉若以为答也夫衡亦岳也江汉大渎也其尊岂亚於崧高哉顾其僻在南陬况不顺者冯焉皇路为之不通廵狩秩望之礼旷焉其神气安能与中国相为流通而尚望其有他乎哉故其所以不能一日忘者疾不顺者梗之也讨不顺者将引其岳渎之尊而匹诸崧者也匹诸崧者固将以生申与甫者望之也然不必其身亲见之者公之後之有天下者也然而更千百年世非其世而廵狩望秩之礼移为封禅祷祠之仪虽崧焉不免为明神羞而况於衡乎故唐韩愈氏仅意其有魁奇忠信之民生其间而犹有未及见之叹夫申与甫岂特魁奇忠信而已哉则其未生而有待於今日之盛也可觇已有之亦未必不出于党庠术序之间而其董学政者果洞古而照今欤宜可坐而得之而为天下贺矣太和陈君文鸣由刑部员外郎简当兹任君前为庶吉士於予为同舘且同乡也信其洞古照今而於是乎有遭焉因同官之请赠行也而独以是告
文会赠言序
金陵龙志仁由刑部员外郎出佥于浙志仁豪杰士也浙大藩也佥事宪臣也议者以为豪杰之才用则无其不可为者未也然必得大藩始有可为之地犹未也然又必持宪节焉始有得为之权而志仁亦欲自试之以答上之知也别其友以行於是其友之雅与文会者凡二十二人人为一诗以赠题必以浙之胜者志志仁他日次第之所历也而其经纬脉络予请为志仁商之夫人北道赴浙者必自檇李入春秋之末吴越於此日寻干戈争尺寸焉今则东南孔道也则夫天下可以为有一定势乎哉孟子曰所恶执一者为其贼道也可不省诸而于是时当迓者至导以入会府之城其於古也为钱塘即而行礼上之礼越三日羣庙告至读表忠观之碑循苏公堤拜武穆之像于西湖之上奋曰予何人哉庶几臣节可励也浙分东西为二道佥事岁分其一焉度浙而北泝者为桐江姓是州者谁也载求泰伯祠而鞠躬焉廉贪起懦于消息盈虚之间盍於明月泉验之其然耶要今二千石无有慢游以病民者有则必诛扃谢公楼窒白石洞弭绿波亭下舣舟以嬉者其严乎使兰亭诸贤尚在亦当减坐中觞咏之七孰为曹娥江之庙骢之过也式之式清风岭之祠访林逋之宅亦有筑堆读书如顾野王者乎则驻节赏之而或舁夫所指有吹箫台焉呵之左道无缘而入矣浙泽国也浙东之鵞池监湖剡溪浙西之苕溪葛洪川淤者必浚圯者必完夺于豪者必复举以利民焉使民如歌白公歌之志仁可以告成事矣而今而後天下之人益信夫豪杰之才得其地与权真可以有为哉而凡二十二人之诗亦非徒作也若夫考绩幽明之法则上与当轴者事也予何敢与志仁亦自不必知也
圭峯集卷三

[book_title]卷四
钦定四库全书
圭峰集卷四
明　罗玘　撰
序
弭节重荣诗序
始予丙午岁春游太学王清之时已得顺天解来为同舍生恒就予语清之亦诚浩博善反覆事情如指诸掌翛然有凌逼霄汉意气而俯视诸碌碌累黍拾弃余依门户者真鼠之游于穴中而相衔以尾也故有旁睨而冷眼窃笑而背唾出则閧堂抵掌大声曰是病风狂人邪而吾二人佯不闻自誓终其身不变是年秋予亦得解清之来会取予一诗为其祖某先生八十夀予诗极丑厉而清之至今独传以为奇予不知其何以或者谬与予合爱而不知邪明年同第进士又明年清之入为给事中又明年予亦承乏史院顾予之尾琐分量盈溢日食於太官寅而入焉无所为申而出焉则有卧而已矣而清之方目不暇瞬耳谡谡拾遗补阙以终晷向相与语者既次第蹈之莫予与也予独得清之不以俯视者视予予亦足矣今清之被诏趋宁夏凡西边军储得以便宜从事天子不能无望於清之也夫人之命一也捐之以与羣不逞者抗而为天子卫元元者军军之恃以生者食也齐民无食则饥且有救饥之政豫焉况军乎况边军乎今天下之边三北方最劲西次之而宁夏古朔方地西北其冲也所以裒积贮储挹彼注兹使士饱而歌而愤思一战是又在吾清之是行也予愚不识天子意意其在此非欤清之行当过濬濬其家也封给事君方承顔于某先生膝下以予诗考之先生今可九十矣古人以富贵不归故乡如衣锦夜行所以甚嫉夫仕而不归者以着夫仕而归者之荣也况清之将赫斯之重辍清燕之侍翩然自天而下弭节登堂而颁首出蹴蒲褰帏而鲐背见合三世人以言笑晏晏衣锦之荣抑其末耳都门外茵地以莞而执玉立林林者招清之以饮是饯清之也且饮予曰子前与清之语太学何事人谓狂兹何不复狂序送清之行序成饯会中诗皆足清之行矣
送蒋敬之归省序
敬之之归上之俞其请也且以宝镪赉使途有常饩水有行舟舟有櫂夫关无滞讥清湘才三千里耳诚无难至者恩之被也渥哉而前此赠父河西君为编修封母为太孺人黄焚于丘拜瞻珠翟于慈合无忝为人子别十有二年之稚弟突弁郊迎序鴈行之旧慰慈侍之代授已试之业无忝为人兄居几何飞书告至于南海令君令君诚之其兄也无忝为人弟倾我腹笥于彼髦士无忝为州里师衣锦昼行至止山立辉其有光无忝为州里之重客敬之是归徒归哉然敬之其官史官也其禄常禄之外又益以太官之膳内法之酒也有大燕会又以中士班大夫而坐于门进谢于殿也一日二日讲帏之侍兴俯走趋衣袂襜如天光临发谁也某也无所逃於帝心也然则今日俞且赉诸敬之其直俞且赉诸他司而姑以例云也邪夫佣於人而受直倍於族佣焉用力且与族佣等虽其主不寤也或虽寤焉而不之较也亦独不忸怩于心乎敬之必不尔为也於其行也不敢以不告者予敬之友也
送夏先生之湖广序
懋齐夏先生苏人也以连山归藏之学授弟子于京师去来常数十人京师业是学者必自夏氏始名得其宗多以之阶进取先生起进士为给事中至左右给事中数十人犹依依在门墙如未贵时先生之教亦犹昨也故名日益高人日益亲弘治甲寅十月诏以先生为湖广右参议人皆谓天子多行先生言兹将观其自行也行必以大大莫如湖湘故特以授荣哉而数十人者独颦顣咨嗟奔相告语择日时羣入谒且以贺起居班定有顷其立者如植趋者如伛默者如缄吁者如喙咸有所丧异其所以常侍侧者先生亦蹙然惊焉急揖以退明日相与醵金大会供张飨先生先生酒半进而迭饮之因问前状所以有执爵而告曰始吾二三子之旅而萃於先生之门也先生於吾之进也损之於吾之退也益之亨吾之屯击吾之蒙迪以履导以谦困於行离以照之蹇於言解以发之大过不可包也小过可赎也吾於是乎少有革焉而又震以鼔动之节以品节之涣以荡吾之郁井以介吾之辨加吾数年吾之蛊惑似有瘳矣吾遯而归家人异吾而贺曰尔何壮而丰也无乃晋见於君子乎尔之否而泰可冀也吾贲然咸来恒以为自今可以无妄为庶几剥吾故而复吾新渐见乾坤之心乎今先生自此升矣则吾之睽孤有日虽憧憧同人亦何姤也先生观吾其以为既济乎未济乎吾是以立而不知艮吾趾趋而不知鼎吾足视而不知所临故默思而不遂所需故吁也先生於是受爵尽釂首肯而笑复有执爵者再拜请益先生曰子欲之乎请观於兑之象足矣衆皆跃然拜教旅酬而罢他日有语是於予者汪登也且曰愿有序以送先生予癸丑同南宫考天下士可谓知己然不能文也次是语使登持以献焉
送黎文渊还南城序
建昌为郡属县四其首南城县县有城在於黎旴二水交凤凰山之阳城南出通会门百二十里为南丰县又百二十里为广昌县东出武胜门踰黎旴百里为新城县而南城北下未三十里已为抚之临川金谿二县盖郡之委也亦要会也故置戍卫以镇遏不虞今去卫犹为守御所元季伪平章擅割据之雄为伪都僭王号宣德中荆又国焉其雉堞楼橹门社之杰丽台池苑囿之高深刍牧廪廐之富钟竽笳角漏柝之喧羽旌纛幢之树嬉游歌舞之娱骑射弋猎之便殊有京国之态岂王都相仍於其处而然邪然观其奇花异卉珍果嘉蔬酒醴之味直争雄於洛阳姑苏钱塘之盛要其土地之美山川之胜容有以召之也广昌居上游林箐蒙密瘴毒杀人新城差沃衍南丰多硗确地皆不能与南城齿而其民亦多老死农圃固不能如南城民尚通而善贾乐为远游薄海内外有之也吾尝游天下苟十室之邑三家之市吾可以张口饮醪辟囊为饩醉饱而嬉矣盖吾里闾之人多也最後之京师南郭之南市有吾里人偶语者以为适然耳既而隔墙而呼吾里人也高门华堂坐而谈吾里人也吾惊曰噫何里人之多也吾举顺天旁午来贺且百人则南郭之人半焉丁仕隆拥重赀而好文黎文渊扈辇跸而多技皆於吾如平生欢吾职史事於今八年文渊老矣请於其长得与其子益国护校秉羽幢下归归则犹食官饷曳裾王门荣矣哉然浴旴水射游鱼登凤凰山放纸鸢倚通会武胜门笑指负担而入者曰三县山氓来矣此则少时事也今虎旅司门无敢譁无敢阑入山川禁厉鸟兽鱼鼈咸内物也宁复得尔为耶惟饮醇酒庆余年得归老以享乡园之全盛招士隆辈亦归使人谓南城人好游游而非忘返者於风俗不亦有助乎八月初吉偕仕隆来告别吾无以为赆也以此赆之
夀锺教谕六十一序
长汀孟方锺先生有贤子曰文俊登癸丑进士其试南省时予实主司也优其文收之方其未试也私谓其侪二三子曰家君生癸丑今兹岁又癸丑六十其逢是为夀端苟占一第归以为夀良宜咸壮其言而是之已而果然释褐试户部政时以新服孔严初志觖望居常悒悒未几诏用言者议进士其听以归而文俊在遣中遂欣然告行二三子来谓予曰锺先生少有大志而业进士贾用不售自老於一校官而逊诸其子至文俊竟有今日之收训信昌进教博罗年未至而疾以疾而请得请而归归而疾瘉疾瘉而至今日之跻文俊荣矣又得先生之夀而归拜焉先生夀矣复得文俊之归而荣焉所谓一时而衆美具也所敢闻於左右以去文俊遂为先生夀何如予曰先生之志乎业乎贾而不售乎逊诸其子乎疾乎请乎归乎归而瘉乎予皆不得而知也予少居田见老农焉预厥种覃厥耜又饬厥襫襏以时而艺焉畎之塞也或固之畮之疏也或溢之原而莱芜之隰而沮洳之间视他艺之芃芃者则乃愕乃悔乃属其子而代终焉退择其町疃曰吾葵吾蔬吾苽尚可饱也而其生莫不翘焉秀焉扶疏焉而老农忧采薪弃之闭其户而内观也道之贞葆之道之腴味之閲月充充如有得也忘其所有事而不知也而子之代终也适有秋他日连连焉以车毕登於塲再拜稽首于膝曰老农怪矣用其子而享诸吾农不如盍进盃酒为夀如子之言则先生之齿休且尊矣以其子贵休之萃也享老农之利而非其伍者也吾与二三子縻於是欲以盃酒後其隣而不可得虽然不可虚也皆应曰然乃书予言授文俊为归夀之献
夀彭翁彦寛八十序
彭之先世祖以夀考闻至越为王始以贵显而其名皆能与世相为终穷更数千百年语夀者固未有贤於祖不独彭氏也而越之贵彭氏迄兹盖无之而他之氏族越之後如越者宁数百十而已哉彭虽微越不失为彭也故彭独尊祖为彭宗越虽贵不与焉抑越之战刘项间其得王也虎口之余脔耳计其利害直以生易贵其贵也亦未能亢然南面称孤固有可执而醢之道也使祖临焉不以恶臭视之而恐其凂已也几希矣盖其趋不同也然庄周称祖吹呴呼吸吐故纳新熊经鸟伸以为夀是未免挟小数以攘窃机缄逆其天常为造物者之蠧圣人之道无是也及其历年之数容或谚闻之过使有之其戚属朋友臣妾亦有与之抗年而俱存者乎无也然则饮水露茹草木与深山之木石大泽之龟蛇处可也古者尧舜百余岁文王武王皆九十余岁孔子大圣也亦七十余岁传之所记百岁为期期於此而已矣亦未闻圣人者数百岁云也盖往者不过则来者不续吾见天地之运於是乎息矣其可乎予尝持是说以祛历世之惑且欲以告彭氏彭氏居京曰彦寛叟有孙妃于益国予里益都也里人莫不与游爱之而欲予言其八十夀以是月六日晨持以献予知叟之欲绳祖武也亦明矣然其未得也有苦身吐纳呼吸之难及其既得也有约居野处之穷而又戾於圣人天地之道又况徒闻其语而已孟子曰尽信书不如无书书圣人之言也且不可信而语庸妄人之所传以神者也可信乎予请叟观於传质诸羣圣人徵诸天之道顺其常而为天下之大老亦一彭祖也已
庆喻翁以善七十夀序
三代井田之制既废匹夫固有能与人主争黔首以擅万物之利而富拟封君者亦非必智慧豪伟桀大神变化以鼓夫天下也而世主亦尝斩芟擉剔入於盖藏隐密中期与斯民更始虽其戾天穴地之奸凡为民害者一切不贳而於此独遗焉岂其足与吾抗而终莫可去耶抑亦有不可去者也均是人也佣於人昼而力作宵而索綯终岁而不获数金或惩而自田其勤倍焉终岁而又不足其租之入又改而商则覆其舟幸以身免亦丐而已矣沟中瘠而已矣悲夫夫人岂欲自疠其身若是邪充其意也欲与人主争黔首一也然而至此者田非其田也呜呼世主其终复井田乎井田不复世主虽煦煦忧之亦末如之何也幸其有与吾争者吾举而付之使为之母不犹愈於坐视其无告乎中人之家聚十马牛四十蹄此奇货也而估不十金焉岁歉悬爵於国门令曰入十金者授必中人之家则天下皆莩矣何也合百中人而金不足也改而令曰凡入千金者授则固与人主争黔首者也然则其争也柳子所谓贫之母是也明主特患其不吾争耳争衆则母衆母衆赤子其有不安乎然吾观凡赤子之於其母恋恋然喜其康且夀也否则悲号随之不知兹之所谓子母云者特其号焉而已而其实则有不然耶予愚不能决也南昌七十翁喻以善居京师赀镪累万而循循好施不倦岂亦所谓贫之母者欤是月既朢实其夀期集来假予言往祝者羣然也似皆欲其康且夀子母之说疑亦於是乎在予欣然书之翁弟吏部君最名知言其将谓我然耶抑不然耶
庆万母杨宜人八十夀序
杨宜人母於万氏於今六十年教其子武略将军南京水军千户鏻世其官三十年岁漕京凡二十五年鏻之子又子鏻亦垂老宜人享今封内政犹不假人鏻亦不敢问一意治漕事乃有能声也鏻之先吾南城人其南京盖官居也故其漕间岁一至吾遗吾以酒必曰鏻母手酿也吾饮之甘故鏻至辄问其年鏻每以康强对今天子之七年河决张秋岁漕大沮八年河复故道鏻独先诸漕至则酒之遗也兼埕篚之将也两币吾怪焉请曰鏻之里舍有高鏻母之年者曰今兹孟夏而母八十是届觞以酒乎而随以币乎与文以言乎曰言也山泽之言木舘阁之言腴木乎腴乎曰必腴也然则其以吾币往盍丐诸鏻是以来币里舍币也吾曰而来宜也而母之毓于杨也二十年杨之姑娣妹同合而处纫而缀缲而绪织而缕幂而酒浆固无选也其未聘也孰能豫以命妇待之乎况宜人之秩其服熊罴其带镂银绯之亚也而可以妄意希之乎及其归于而父也无有姒乎娣乎东西舍之号为娣姒者乎今其在者盖十无二三焉服命服而八十者必而母也亦有杰然武弁为之子者乎固而里舍之高而母也然吾观而亦自迈往当必有隮又每曰而母康强则封固不止是年亦未可涯也馆阁硕儒往往藻缋粉饰当世事照及万世如见此特余泚耳吾为介绍可得也鏻曰闻此已觉津津腴矣漕纲严姑书之去待十年更为九十序以照吾室尤荣也
送锦衣张侯出逻序
岁聿云莫燕赵之间恶子弟食饮博奕费且尽思为寇偷益急每伺朔风尘起跃马突出周道上矢声搜然虽有贲育千夫而手龟足瘃饥虚困悴之余亦不免战掉失色伏而献囊免患於瞬息间诚畏之也况南人素绵道远而疲三尺童子可以制之其所携者固其物也亦何择於公私哉当是时悬人之命於手壮哉翼虎也而国门南出三途视他域尤多盖河水不舟今天子贡道出焉故令甲三途岁遣锦衣支帅三人握符提卫士分出以逻其出必以子月朢日又出三御史并临之凡兵民之司皆受檄指麾从事期以靖寇宁民足国阜财而已今年中途属张侯养直侯余友也少为武学生战艺塲不如志而抑就右阶时尚为百户也尝屡战建州诸卫得今官廉毅为其大帅所知以其名请乃有是命非常数也今日建纛出郊乘虎皮鞯弓?鱼服仆姑在冰卫士屛息俛首不敢唾不敢仰视就而子趋离而鹄立整若斧兀若尸人皆壮侯能戢士谓寇固在其掌中余独知其建州之战夜半率敢死士深入斩首献军门今兹御人之寇固实健且趫也亦岂敢自谓强敌哉其出没腾蹂必轻骑游缰无所止舍亦岂坚营垒严步伐而悉衆以为重乎以予观之盖出穿窬胠箧之徒一筹耳使道上之旅去其畏心并力支撑而生死以之则形格势禁彼固无能为也尚劳天子爪士之出哉况侯斩将之余勇视此辈蚤虱不啻也无着手处矣戢士亦其末事别筵有诗余总其意为之序
送祁君宗规出知徽州府序
御史郎吏也然其出按方岳宣使监司虽以耆旧老成至其地亦必郊迎肃入以时谒见左右腋以坐问更端则起而对下巡列郡守必俯立迎道左庭参必趋谢守地惟谨至支郡之守与诸县令则望尘而奔唱衙以入跽请而拜谢守地不职视顔色以退其下倅簿百职立庑下固已夺气改容局蹐盘辟进退维谷而已矣外而介胄之吏奔走喘汗於尘埃中御史坐军中不知也虽然御史岂故为是哉自天子巡狩之典既废其势必归於此亦治体宜尔也然尊孤易危羣射四至往往蒙被谴过十而二三九载最陟亦多监司之佐即前日之左右坐者也或岁未及则出守郡国即前日之庭参而趋者也夫以前日居然受之今日自为之懦者於此有改行焉傲者於此有陵分焉虽有天下易治之郡吾见其难也祁君宗规得徽州独曰始吾以进士出知唐山人意吾有愠色吾而不以进士视吾身思吾尝为书生也於是为县甚甘庶几三年无愆尤既而召入为御史人意吾有矜色吾而不以御史视吾身思吾始去县令也於是立台端按广西庶几六年上下无愆尤今吾为守壤地千里而又托于王畿之内无宣使监司之察盖一岁之迎而趋者一二焉其余固吾殚其力而为郡日也向吾不为进士则山隂之书生耳求一命且不可又安有是邪於是其寮皆知君之安其官其去是而为宣使监司必思为守者不责其所难为凡为守者得行其志焉自宣使监司而入为部寺台之长必思为宣使监司不责其所难凡为天下之宣使监司得行其志焉所谓无施而不可其在君乎徽之郡良未足尽君也遂相与交赞游扬以君为可法使予书之为送行序
夀中书舍人沈君七十序
中书舍人直内阁沈君以能译西蕃书大臣荐之上俾教西蕃舘生於今六年君亦年七十矣舘之生聚而谋曰今兹花晨之明日甲子也又明日乙丑又明日丙寅吾师始生之晨值之孰有豚羜维俎孰有鴈鹜维刲孰有醇酹维酾孰有币维篚盍登吾师之堂展以为夀衆皆曰是不可废也如斯而已乎则又谋曰孰知贾其往贸绡孰了画其往募工盍图吾之所以为夀意以是日献衆又皆曰是不可废也如斯而已乎则又谋曰舘在斯阁在斯台在斯其盍往丐颂言为吾师夀於是分走丐焉明日骈来则又聚语曰吾师教吾如其子吾无伯鱼之疑其子视吾异姓兄弟也吾今不敢以师视吾师请以父视之必得能言吾欲言者序吾意遂羣然入吾室请予实不能也然重译之书亦尝知之大抵体尚左行如龙文如鸟迹或如蝌蚪或如虫之字于叶蜗之篆于沙世惟不能用之人亦未始之见也见之有不画肚箝口面墙者哉然则猝然囿而舘食之出其文使业焉则必先译其声而後施於点画偏傍之间声既与吾聱牙诘屈是又长年习骑然且先畏之而怠者半矣又安能帖帖然据案以终业也乎加以为之师者自珍其能曰是不可以旦夕至或曰姑徐徐将自化或益迂其途以扞其入则其上焉者恃有他途进而幸以黜其下焉固日苟一日黜不黜其听之也於凡入馆莫不皆然而西蕃又古释氏之教所从起其华严字母既足以傅中土流百世为切韵祖则其制为文字深秘奇奥独诸蕃比耶其师之珍而矜倍於他师亦无怪其然矣况望能有以教子者教诸其徒如君者乎由诸生言之信有父之道焉子之於父不以尊俎为夀而欲其永长存图固无助也诗传则名附以传其为永长孰与於斯诸生亦善夀其师者哉予为之序
送宪副张君之任陕西序
地之涯为边衣之齐而绿也亦谓之边凡器物之旁肉通谓之边然则边之云者封疆之尽际外此则为侯甸要荒所不及先王亦不得而兼治之盖越边而求以为衣求以为器物不可也然物之坏也皆自其边始故先王於此尤慎之而重为之防非忧边之民不足以抗之为之忧也忧夫无以使边之民抗之有坏而入内之道焉之为忧也边之民其生而风土之锺长而气习之渐大约与之亦不相远其山海与之相陟降而浮游也其饮噉骑射渔猎与之相错而便习也父内而子外也子内而父外也或其身之迭为内外也皆不可得而凖也而或者恃吾关吾堡塞在犹谓吾封域如完衣完器物然其亦不思之甚矣於乎边圉之寄可视以为何如而独付之武人况憸人之与庸人乎正速其坏而已西北之边古已不与东南并而西於今尤为多警洮岷亦西之一面生蕃西羌之所窥觊而比亦伏衅孔深天子以为宜得宪臣之有威望者节制之以销之於未萌於是以监察御史张君为陕西按察副使往即其任君前奉诏按甘肃边臣诸不职者朝议服以为能盖肃之距甘也五百里是为瓜州瓜之西古玉门关也而中国之地至是亦尽矣计其道里之虺蟠蚓屈於河山之间腰腹脊脇要皆敌也其穿而入也几隧其入而薄也几城其变也孰激之其来也孰导之败孰为之殿罪孰为之魁君在道时顾瞻踌躇固有定算而後诸嚣嚚者无所动其喙不得尽其辞焉称曰能宜也洮岷尤近於甘羌之强不及於诸番偏禆将校非大将尊重臣而副使之得久於其任又非御史暂临比也天子之所以用君乌得无情乎或谓君端公之老者也宜在朝廷预政事其出非宜是之谓不知务凡器物於其旁肉之边倍厚之然後可保其恒完而不坏用君於边固以厚边也庸非所以重君乎此非予之言也其寮言之於予者也且使书之为序以为君行赠
送大鸿胪丁君之任南京序
弘治甲子秋七月鸿胪寺少卿丁君应韶擢南京大卿仍其寺也於是自户部主事转而丞兹寺至擢少卿凡十年矣泝而同予登进士於今十有八年其前一年同予举顺天也盖十有九年矣於时应韶年最少广颡而丰颐颀然凝立而孑孑高望而远志不见其非予爱也遂属望焉曰是吾人公辅器也然惟识之私心而已矣及入部得剧司人举难之应韶若无营为事至而不知其何以为之也於是有鸿胪之选盖廷选也人又以为夺所宜居而处非其据应韶则优优乎素为之者自以为不如如良御之御车而自中乎疾徐然久之自不能逃冕旒之明而辞两阶之属目矣今日之擢良有由也予昔之望之庶几其有徵乎虽然予忍忘应韶哉夫鸿胪之职在北为宣上逹下之要枢在南为优游养高之地少卿为下大夫之秩大卿则中大夫金紫之尊北则少卿之务偏烦而南则大卿之政益简以尊之位临简之政简与尊相遭刻峭孤厉常必由之而天下之能事去矣守其位终身焉犹惧其蹶也况进而有他觊邪有能反是而乘静焉以观焉遇有得焉而蓄焉蓄既富焉而竢以出焉虽进而大有为焉犹履常途耳况今兹邪以应韶之壮且硕而精慎又若是於予之说必有择也其何觖於予之望也邪予日竢之而已因同年之别之而欲彚於予之一言也予於是言焉
慈庆省迎诗序
蒋母太孺人春坊右中允敬之母也本滇产也先编修君宦滇时室焉敬之所从出也兹老于湘为蒋氏夀母享今封则敬之前编修恩也敬之入朝於予为同年且同官砥砺予也居多姓异族也实同生也母也有母我之道焉弘治乙卯予督敬之归迎来兹而遂予之一拜瞻以为快既而敬之以丁巳至不果也予懊之意者清湘水土时物宜老之品絶天下未忍遽夺其素耶或依依桑榆人之情也而尊宿迟莫之年又怖於远且险耶或姻娅婚媾之恐去其仪刑耶将孙甥孩稚之不胜其暖暖姝姝也敬之之不能勇也殆亦如是而已矣敬之今也自院而坊有青宫睿学之校有讲帷迭更之班有国史之纂而尚方珍异时出叠赐日倍於前於是始悔其曩也之不勇然违省已七年矣具书告於其兄汝守君不竢报遽入疏请诏乘传以归予懽甚因之寓告曰清湘之产诚美矣然不知孰与宫醪珍羞与夫四方水陆之珍万里之行长江之险若可怖也然不知孰与滇南人马履迹之跋婚媾孙甥之恋恋不能置也然不知孰与膝下子妇之懿夫惟无较品物之相形较则美恶之自明也无尝天下之大险尝则险夷之自知也无忖一体之分形忖则亲疏之自别也敬之之归其勇乎其又可隐於予言乎庶几母之觉而许之而至於斯也使人见且拜之谓有是母也斯有是子也为天下母之劝也不亦快哉诸别敬之者闻之合辞曰善咸赋诗一章命曰慈庆省迎诗书予言为序
瑶池寓庆图序
弘治甲子十一月二十日太仓毛太安人七十晨也太安人范姓春坊右谕德毛君母也君尝迎至京获恩封既奉以归不敢复强至是厌于宪度无缘便私以遂其登堂之庆蚤夜旁徨跂而南望焉则呻吟以戚入而趋班则已退食自公亦呻吟以戚明日复然嗣子贞尚少也雅喻其志跪而请曰大人起居愆于素甚得微有大母之在念欤得微有婆娑迓庆之悔欤得微念儿之体孱不足以给使令欤儿实壮也君跃然以喜曰吾不识儿儿何可人至是果能是吾其置觞与豆于匦又曰吾其制冠帔与服实之于箧命仆于潞河之湾曰具舟则坊寮中允蒋君舟也召日者于衢谓曰为吾差吉则八月壬午之刚也凡既具矣君又曰然则何以寓吾意贞曰儿闻瑶池为王母居者其桃华实皆三千岁愿大母之夀如斯以副大人意然必有图焉君曰吾其为绘事之工是徵君又曰然则不可无述其事贞曰大人职是文事与其事者是也君於是以属予顾予亦何言哉其告贞归至之日拜太安人於庭下进而致辞曰大人饬孙之归日吉时良以利啓行水道二千里余无滞无虞实附同官之舟无诒大母之忧及其夀之晨也垂图於堂发箧献服啓匦出觞酌而进曰大人以孙归为夀其祝百岁康强于曾大父有光惟我後之昌不知太安人於是其将惟贞之祝也足乐乎其必君之归而祝也而後乐乎语有之虽有离忧亦乐也君其可以无憾予因於序图之末道之云
李氏族谱序
玉山之李氏祖绍兴绍兴之李氏祖青涧青涧之前无所考考自马翅谷靖康之难永奇举族殱焉宋諡忠愍是已而子显忠以先归宋免後屡以忠义奋为宋名臣晩乞祠居绍兴绍兴之李祖青涧是也显忠薨諡忠襄子以让徙玉山遂为玉山人玉山之李祖绍兴是也以让名逊於忠襄子次第三也而谱云孝宗赐金带迄不见他恩功臣子理不宜尔或其志不乐仕而其徙也实避而遁欤至其十世尚多抱德而隐者间虽仕仕亦止郎吏州县之官盖天於韬晦之裔益培息之使厚而大发之故此其迟迟也至十一世敬敷始有方面大夫之位则所谓厚而发者此其权舆而玉山将复如绍兴乎可必也敬敷在刑部主事时图系忠襄而下详其事于左而肖其像于右彰善表爵至於其子之行而止凡十二世为玉山李氏小宗谱分司於淮时又上泝古初而旁及於他支凡碑铭遗文皆在为李氏通谱连为一卷於乎敬敷之谱之宜也夫物未有萃极而不涣者绍兴之所以有玉山也然则自玉山而复为其他又谁能禁之哉又必有为之祖者矣故曰谱之宜也虽然谱国史例也同一备遗意也古者有功德者有天下其次有国又其次有家特国大而家小焉尔而备遗之意因之忠愍忠襄以有显功而为绍兴之祖以让又以有隐德而为玉山之祖则自玉山而递为其他於无穷必有功德者为之祖也谱特备遗一事尔而其实不专在是也敬敷谱成丐予序敬敷名寛今自员外郎出佥云南有志於世况其族乎故极论之如此
夀丁母八十序
古松怪栢多于颠崖断岫嵌嶔岩广人迹之所不至者亦性也地也人也天也天之生物气独先焉而功则後者岂无说焉夫物莫不荣於春而瘁於冬突焉而硕者不数岁则蠧矣松栢无是也非所谓性者欤郊於大国者其山童童则举尽之矣孰仁之哉迹与力所不及亦已耳非所谓地者欤金鑛于山珠蚌于渊腰絙篝火极百戹期必致之而海外絶域能言之鸟兽及书志所不録之珍怪亦皆有以得之若神施鬼设然其他可知己而亦得以逃斧斤之患於中国者非所谓人者欤若夫狂雷斧之?磹焚之金石为尘是之谓天固亦万不什一矣吾故曰功则後焉而人之生也人之功则先之独异於是五体完具气游其中宣畅液浃摄为太和性固夀也宫而居火而食匪夷匪裔不病不颠夀厥地也兵革旷百年之见疠气杳没齿之逢天之夀人亦多矣乃若寡尔嗜慾时尔饮啜卫尔形秘尔精保合导引遹回厥真是天地性固不能为而谋者反是周身皆斧斤也吾未见其全人矣故曰人之功先之焉噫松栢之夀天也人之夀人也顾可松栢为人谋乎哉吾旴风气遒劲其人类多夀考出而家诸地者亦然可见者若丁母其一也母侨居京师崇文坊相志刚大其赀于旧且相什伯教三嗣仕隆仕元仕伟亲贤乐善如儒人予家食时仕隆仕元迭往来商于乡岁转还焉而日益狎故习知母之贤然而未及见也今年春予至京访其家入而得其枨塾之敞靓焉坐而得其堂宇之亢爽焉揖而得其子姓之恭肃焉俯而得其臧获之趋跄焉有是哉母之贤也既八月予战艺塲获厠贤书之三日实母八十之晨乡人有事于兹者欲予言以为称觞侑予为说松栢之夀庸着母之夀人也匪天也以人而全其天也逸逸其觞峩峩其弁曰赵之英曰燕之彦祝耶颂耶言笑晏晏松耶栢耶孰曰予谚
圭峰集卷四

[book_title]卷五
<集部,别集类,明洪武至崇祯,圭峰集
钦定四库全书
圭峰集卷五
明　罗玘　撰
序
送蒋诚之知南海序
同年清湘蒋诚之出知南海同年在馆诸君作诗志别而俾予序之盖其弟敬之同在馆也诚之领辛卯乡荐敬之丁酉发解至丁未同举进士自辛徂丁後先上春官亦既差池矣而毕竟至是乃同有获其可归之偶然也耶天生仁贤为世道计非以荣其身昌其家而已也尝思是科未入棘先二日天晦霾雨雪先一日夕涤霁四鼓入试天无纎云达旦益朗午温入酉风士既出复大风雨雪洎二试如初三试又如之试已风霾相继昼冥若有物为之自知贡举下递相赞庆以为休徵在院至和所召必有非常之应於其间者既撤棘兄弟同荐名者诚之敬之出西粤涂邦祥邦玉出南粤石邦秀邦彦出赵郡陈宗之亮之出南畿家自为耦八人焉噫亦异矣哉余不通於古前此有是否乎兄弟之同生固若牟麦之同树然其地同雨露之滋同其耔耘之也又同然其登也则不能无秕者矣而况合院之士兄弟之同试则有之矣而四家者独尔其盛何耶诗曰伯氏吹埙仲氏吹箎言相和而和也岂其和之积也极其盛而先於同试之士与隂阳之数八则成卦乐器之数八则成声将国家至和之运在兹而八人者适当之也唐虞之时高阳氏有子八人为凯高辛氏有子八人为元数皆以八而亲则兄弟也而治实赖焉兹八人者将为凯乎将为元乎诚之与有责矣南海之行且别也乌足置齿牙间而为轻重哉虽然余之私见则然耳故因而道之非通论也诸君智炳余先其制也岂无出此者乎
送南京太仆寺少卿郑君之任序
尚宝司禁中署也其扉与黄阁对置在掖垣之西其职在章玺符契凡涣汗之颁门关之信百官之籍将帅之征行信使之稽验咸与有事焉有大朝会有大祀事大行幸则乘舆之导斧扆之侍在诸侍从先其寮自卿而下恒仅四五人每以宠元老帅臣之胤子为之间自谏垣入者广数十岁乃二三人而吾同年郑君体元其一焉乃丞也今年夏四月南京太仆寺以少卿缺请乃以体元往补之则非铨司者所敢以拟也明矣古之人有言曰天子明见万里之外况朝夕左右曾几何人邪而顾容以拟为乎朝夕左右者不留以朝夕左右盖必有出於朝夕左右之上者矣体元於此其可不知也哉内之太仆外之苑马马之所有事者也而折冲御武之威寓焉今之据清要地者往往视之以为冗曹又若轻尘焉眇其为鄙事至或临辖而按督之例侮其末属於庭中以为戏乐於乎此何为者邪抑能驱虎豹犀象以与敌人从事也而无所事马欤要之非也易其所可辱者而辱之以标异其隆重而已耳可笑也已而不知其官之威日以削夺其心日以苟一二有志者又畏避脱免不得已以?衰惫病之老充之而事之必至於末如之何当宁所以勤勤也虽然非改而崇重其官不可崇重其官非自其长贰始不可崇重其长贰之官虽朝夕左右之臣又乌得而靳哉予也仰窥末光有得焉於同年之饯体元也敢以为告於乎体元其念之哉
具庆荣夀诗序
弘治甲子春贵州右参议翁先生走疏请归休于乡其子礼部郎中应乾为上之上可其请乃进江西左参政以旌之以为後劝然其年已望七矣熊恭人年亦如之而方留於应乾之养故兹先生在姚江恭人在大都而五月戊戌则大都之庆也子夀其母也子且忆其父也妻且忆其夫也如亲至姚江焉安知是日也不自姚江父忆其子之夀其母也夫忆其妻之受其子之夀也而游神於大都乎七月壬辰则姚江之庆也父且忆其子也夫且忆其妻也如亲至大都焉又安知是日也不自大都子忆弗获夀其父也妻忆弗获夀其夫也而游神於姚江乎是其仗精神之感通为会合以志意之真实为孝慈者其拜舞之蹁跹觞豆之丰崇而不以志养者视此何如也然则姚江之距大都父子夫妇之间夫何万里咫尺之有或者应乾迎先生於此以偕恭人之夀号於人曰吾其缙绅之具庆者其如先生方幸脱纷嚣而复就纷嚣何未可也辍其官守奉恭人归以偕先生之夀号於人曰吾其里闾之具庆者其如先生之乞身也方诿应乾以为报称之殿何未可也然则如之何其可也古称良史智足以通难知之意文足以发难显之情为得职而兹应乾之意可谓难知矣情可谓难显矣应乾尝肄舘中也於其能通之发之者又不知也乎若予也者滥竽者也其亦有不知也乎然其能者应乾嫌於自彰也噤不以言若予也者知重同年也且同业也不嫌於滥竽也欲强而附焉於是作具庆荣夀诗序邀同年且同业者凡某人诗以系之纳诸应乾俾以为献应乾之意与情其亦於是而少暴矣乎无也
便轺省庆诗序
叶太安人晋江赵氏八十夀母也以其子户部员外君为主事贵获今封晋江南方海山乐土也子女孙曾盘旋膝下致水土鲜甘宜老之品敻易君遂不得以其私水陆万里迎致京师恐夺所宜居为嫌及今夀期届迩则王事孔殷无敢祈请又以其初不遂迎致为悔方旁徨亡羊莫之为心乃今月某日上以海南岛夷就俘实沿海诸戍将士功诏君发金币往赉之海南古珠厓地也计其所经舟至维扬由岷江入番湖泝赣江踰庾岭西道也絶瓜步入吴中泝鹅湖踰黎岭下闽中折西而漳而湖东道也均孔道也顾其行者其土何乡也土乎闽则固道乎闽而已矣则固君之家门值焉命之下也则固有先声于其兄弟者焉兄弟知之忍能不以告太安人乎太安人有不喜而刻其至乎况於君之既至乎其僮奴有不操篲以俟洁除饷牛食豕以待烹击者乎况跻堂而真进匕筯乎其姑姊妹之在他族者有不企踵以需其期乎况真於庆余而旅酬乎是固若天子知之私有所假贷君也或君孝思之至而天固有冥会者存邪不然当遣之官如君者亦容有如君之心者而皆莫之及而卒值君何也夫人有所甚欲者而或以投畀之虽其偶中之亦未可欺其不知而已其报也今君将何如其报哉故於其寮之请序便轺省庆诗也敢私朂焉某月某日其称觞甫毕候也尚促事事归朝毋缓
送曾君知登州府序
登州古曰阳谷尧命羲仲宅之以寅宾出日地也今其事废天子守臣治焉其职主於上宣下达爱育元元辑宁邦家者然而既居其地则所以祗迓阳光导先淑气而布之天下要自不可以百郡比宜得高朗奇伟士为之而吾友曾君贯辰适当其选君尝以书经魁江西登进士入刑部为主事进副郎至郎中居中閲章奏虑南畿大狱蜚其英声於人耳人以得见之晩为憾者滋多兹之去也尚书白公如去左右手同官伥然若褫烛於阁去硎於庖而吾乡人与居方若饮醇醪顿觉撒而覆其卣宁能无私憾於登民邪吾意登民尚未必知君也昔苏公文学声名遍天下儿童走卒殆亦知之而其守是州也父老之来迎者犹恐其不如马使君则登之僻在海滨其民之陋而寡闻岂其自古而然邪亦饥渴之人入市?而过烹炰煿炙之肆嗅其羶芗非不知其美也然以未试尝之於此而遗以箪食豆羮又岂烹炰煿炙之足嗅哉父老之德马而少公其或以此及公召还盖未閲月也民始觉其薰渐之不终而憾其去之速乃知烹炰煿炙既入口吻终为奇品而饥肠渴胃宁可得迟迟而饱餐也邪今距其时已数百年其民之陋宜亦於是而少瘳乎而饥渴之望饮食虽百世皆然也然恐以君为奇品嗜之而不忍释而君或如苏公之召此则登民他日之忧也其去思之碑与尧典同不朽是则同官别君之意而予琐琐赠言亦有光荣矣乎是为序
送朱君知广西府序
王者之视天下犹其身也首居百体之上冠以尊之髪日沐栉而面日盥頮之耳之悬也有瑱焉口之脂以泽其燥皆为其近於首也观视之先不可苟也此下则项领臂掌脊背腰膂胷腹脐胯洗濯必以时日无脂渖之泽焉然槩而蒙之以衣曳之以裳束以袴私蔽膝以瞂纳踵以舄而後体之容充以庄也然其高卑烦简轻重隐见之序亦察矣故其集羣后於阙陛而不病其冗布百职於天下而不病其涣侍衮冕者不自以为眤殿荒服者不自以为疏知其皆同是天下也如首之至踵同是身也今天下云南为最远云南所隶广西府又最多瘴疠而幽阻物产无珍奇而蛮獠杂扰易煽以变譬之於身其亦膝踵之间乎而世之择利自便者目为恶地商不以货来吏必以计脱至屡岁虚其市廛空其廨舍是知芘其身付其膝与踵不恤也万一风入而痹之虫螫之将举体颤掉固未有可避而能居处也尚书库部员外郎高安朱君为太守当往是府人有意君不怿者君笑曰是何伤哉方今阙廷之下公辅之器甘下僚玄黄之文甘里服而吾之坚劲非犀革吾之遒韧非组丝以是为舄犹恐纳时而踵决也顾犹睢盱於冠衣上体之用其将不为饕餮之人乎吾不为也吾往矣都谏祝君闻君言喜吾党之士有恬退者属笔於予使为序以赠
送杨德慧改任隆德县序
吾少时就会府试府城附治之县其宰单骑青衫从一二胥吏日旁午走街中吾意其为台舆末属貌慢之问之其人曰吾县宰也吾以其绐耳骂曰尔以吾为真不识宰邪吾之宰衣绿袍黛鞾袴出乘高舆张盖其上前驱翟巾绀绶以呵掖舆之徒如云也天下之宰一也彼岂贵於是耶其人曰是则子之宰必进士也进士为宰不於孔道不於临辖之冲不於藩国之都不於戎卫兵镇之交所以贵名器蓄鋭养高为公辅之潜地名虽宰也实则非也若吾临辖之冲则以胄监为之也丞簿之积资者为之也呵之可也箠之亦可也倅贰得而轹也武弁得而侮也子之宰岂吾之宰齿邪吾思之朝廷之所以体羣臣者如此古未尝有也士其有不奋者乎今之用进士为宰异於是曰孔道以之诘奸宄临辖之冲以之给百需藩国之都以之缉不恪戎卫兵镇之交以之扞强御盖以异材待之然天下孔道孰愈於江都扬之府治焉转运治焉漕师又治焉戎卫以属视我也杨德慧以进士为之宰人之东西过者皆曰其诘急也其扞尤急至触武人怒以讼也可谓材矣上之人皆许之曰刚可谓知矣然而铨司犹拘拘焉执尝筭曾未闻有进秩之旌至德慧有乞身之请仅改隆德以佚之而已则所谓待异材者果如是邪曾不若蓄其鋭养其高於安闲之区如吾少所见者尤有以激人之奋也虽然君子视其身如器既鬻於人则惟人之所置而已置之静则佚置之动则劳无不可也吾友王清之尝谓德慧为坚刚之器若然今养之於佚地停息既久一日发於硎而以之剸解吾见天下无完牛矣必德慧也德慧清之厚者吾又清之厚者也为之作送行序
送刘君知宁国府序
弘治九年春监察御史刘君出知宁国府君光人也少侍其先太仆公学於京师举戊戌进士知扬之兴化改徽之绩溪入台为御史巡解之盐法又按苏常四府皆琅然有闻于时至是朝议以宁国大府也必君行乃可孔子曰丘也东西南北之人也夫以东西南北而贾人逐逐焉是龙断者之所为贱丈夫之名不可得而辞矣而为世道计者则又恐其历之不周而日力有不足也何哉五方之民山川限之风气局之言语之不通嗜慾之不同同川浴者被以冠裳则忧处营窟者舍以宫室则悲世固有不可以身试入而徐徐曲为之所则未有不可扰而驯者也是故恶夫迂者为其泥於此而病夫彼也是故恶夫隘者为其执於一而律夫百也此圣人之所以达於政其取於东西南北也有以夫光天下之中土君生之京师北土也君从而学焉始政於扬东南之冲於是乎在而徽又江以南也西之地起於解而东南之地尽於海滨苏之地是也计君之周流翺翔望嵩高窥太行睇恒碣以临渤海踰大河瞻岱宗出淮泗以放乎江汉之汤汤而东西南北之观亦庶几乎孔氏之观矣然则歛而尸此一方是犹秉照天之炬而置於一室也其不亦彪炳旁射以出其光采矣乎久置於室无是理也同台诸贤惜君之别而使予言其大要後亦将有考於斯
送蔡君之任南京刑部员外郎序
予既第进士顾视同年皆天下之英也而时方竞师唐人以为诗诗日相角而品日高中书舍人蔡从善又独为衆所奇一时父母耉老庆索之父母耉老戚索之远出游者索之园林胜赏者索之山水草木虫鱼图画者索之不则人不以为絶卷不贵焉及今为员外郎於南也得刑部人有窃议法吏非诗人所宜居者予独恐法吏不尽皆诗人也诗之状物高至於日月列星之系而其入深也达於渊泉散於风之吹嘘云之浮游雷霆之剥击雨露雪霜氷霰之降坠昆虫草木之生生无穷大之为海为岳为山为川微而入于秋毫纎尘之不可见变而为日月之薄食飓风为鬼颷为祲为雷之碪斧星之坠也为石为肉为狗为老人或雨而为血沧海之堙为桑田为息壤为飞来峯其为祥也在天为庆云为甘露在地为醴泉在物为芝为麟为凤而於人也宫焉以居器焉以用冠裳焉以章其身符玺权衡焉以信羣而相害也则城郭焉以守兵甲焉以一暴乱祭於庙以报习於学以渐陶而又病其拘也有壶矢博奕蹴踘之具鱼龙曼衍角觝之幻至於怪而为神仙服食吐纳之术放而为孤云野水之观水巢石穴之居樵之斧渔之歌农之鼛鼓巫医百工缁黄之流乌蛮白狄之方物纷如也然必皆罗致之为诗之囊中物随取而用焉而後可以言诗又必和以五味使可咀也调以五声使可听也施以五采使可观也呜呼诗岂易为哉使其移是心以临天下之政乎何有而况法吏政之一事耳乌足以尽之予故恐法吏不尽皆诗人也从善行归过其家省其二亲而同官以赠言见属从善毋迟迟於庭而遄即其所有事使为法吏如发蒙然天下於是信之而重诗人望以为政自吾同年始不亦可乎
联芳类稿序
予读五代南唐书见其一时以文学自见者如宋齐丘其自待以为司马迁相如扬雄复生不过也及读其所为文调皆鄙俚可笑而其所着化书尤凡近无稽下伍野巫市卜而牵合附会得罪於名教者独多又况其下者乎乃知衰世戹运干戈渔猎不独其政之足疵民之不幸而文亦因之以萎苶不振也悲夫宋有天下百年至於庆历元丰之间可谓盛矣而海内文学之士泉涌而出虽其将家子弟亦学为文章衣白衣从进士举而将帅类多通古今以至羁縻之帅筑学宫召名士教其子弟如杨日俨父子者则文章气化亦必积治之久而後盛且治也今天下之治余百年宋不足论也人有不谈诗书者为世戮辱三年大比将家子或登高科至四遐羁縻之乡迩来亦然不独内地而已以予所闻贵州宣慰使宋从頫则於文章诗赋攘臂敢为之间能流传四方其意欲与中原大家相角逐宁至通古今取科第者之足言乎其弟如晦隐君也秀而亦文从頫与之迭为唱酬积数十年遂成编帙有所谓聨芳类稿者所以志其为兄弟之作也今存於家要其归虽未必尽皆醇於道而确然以不朽然其世雄遐方不为所变而又以其家学播宣敦睦之风为左袵者之赤帜以风动之盖有禆於世道非细也视彼筑宫教子仅独善其家而又不知其果能与否史犹以为贤者亦远矣嗣使君浩然从頫子也绰有父风痛二父手泽之存於是稿也间授於乡进士周鸾来京师请予序鸾曰是将刻於梓也予隂怪遐方之有是族既有是兄又有是弟既有是父又有是子将必庶几我中原世家乃已是不独宋世所无虽古亦未有也而况於衰乱之世乎非今积治渐濡之久何以得此予故乐为道之从頫名昂号省斋如晦名昱号宜庵盖昂必頫而省其政昱当如晦乃宜於隐其取义亦精矣呜呼读是稿者慎毋以其姓同而槩谓其为化书也
庆继志周君荣夀序
尚书工部郎中周希源家本安成也有宅盈廛有田连陌有僮之指百任其畊桑置不问一意营治官事亦不遗书稽其勤惰赢缩有兄希冲七十一翁也则蚤夜在念乡人至必讯其体之羸硕食饮之增损意志之欣戚一人言然他人至又讯之答如其初则抵掌笑跃或时语其寮及邑人与旁邑人之在仕者其人反也则选水土时物轻毳温貂槁鱐湩酥暨尚方珍异包篚而致之岁必四五发复书至则又笑跃以示其寮及邑人与旁邑人於是人皆曰郎中之重其兄也皆曰郎中之不顾其私也相与喋喋誉郎中且曰郎中之重其兄必其兄之贤也今天子之八年诏听民入粟补官翁应诏时年甫七十郎中则笥冠匣带箧衣一袭归为庆郎中亦方竣东封事北道济还反命济南归水道也顾瞻兴思恨不翼而飞扬者归与予道怅叹久之兹将营夀都于阆实以简命往阆虽西南偏地然水行必南安成可掠而过也郎中又笑跃出都门就道邑人及予旁邑人迫而饯之郎中曰若知予心之乐乎或曰郎中显曹也封建荣命也安成便道也其亦无耀于里闾族属乎登眺故丘而徘徊乎易其田葺其庐而授算於僮奴乎是不知郎中者也人之於人也盍觇其素郎中所以蚤夜念讯诸乡人而致其物凡以为谁也有喜而远必庆必不至於近且忘其亦尝谁庆乎覩物而兴其思必不至於面而若涂人然其亦尝谁思乎所谓素也今则可息念而晤无讯而见匪致而达追庆絶思光溢宅里喜延庭柯乐其可涯也邪郎中曰他人有心予忖度之子之谓也若假威以夸毘营营以殖其私是故衣锦昼行於乡者之所为也吾有吾兄在何敢尔惟取子言於归日与吾兄诵吾兄亦知言人也
送裘从事荣归慈谿序
裘从事给吾院事二年吾始见之若屏之树于前及揖也若杵下便旋焉以侧立曳其衣之裾也若轮趋而登阶摄齐焉若鸟羽之厉俯而白事若不能出诸其口趋而出也油油然其直也若矢不见其非儒态也吾怪焉居久之微觉其吴语也问之则慈之大姓行人君之从父也而隶之慧者附耳语曰是其口常吟哦者他隶又曰侬见其诵文而首肯之或反唇以訾也吾益怪焉曰其无乃隐情匿志而为是邪抑不得已而藉是以养邪抑穷无赀而姑有所待邪抑有不直之诬而陷於是邪他日颀然冠衣入吾室则士服也曰吾奉诏入粟得此虽然亦欲速湔前汚耳而行人君亦继至请曰吾敏何追从父也从父衣儒衣二十年两与淛士角而刚过甚卒见汚蔑吾之族老督来兹幸亦湔洗今将归矣仁者亦有以哀若人乎则吾裘氏九鼎也吾曰信哉吾所谓不直而陷焉者是也然兹冠衣亦荣矣请以冠喻表之冒者织丝为之縠也里之檠者纬竹为之筐也铁以纲之使固焉漆以黏之使合焉丝出於蚕缲之而又络之玄其色也而後始可以织焉竹产於山伐之而又剖之以为曲薄也而後始可以纬焉铁自鑛而至於可以为纲煆炼之功不知其几矣漆自割而至於可以为黏煎熬之功不知其几矣而冠工之功皆不与焉然则冠之成也其难矣乎然或误而泥涂涴之蝇蚋之汚玷之则洗濯之拂拭之未害其为完冠也犹可鬻也而昧者遂弃置焉不亦谬乎从事今已濯冠而冠诸首是知其所以难而重是冠者欤行人君首肯而笑书之纳其归囊若将为裘氏喜幸然吾恐从事或反唇以訾吾言陋也
夀锦衣杜侯序
唐金吾将军张万福年八十余始知名至今老生腐儒不敢蹈籍武人者坐此而长枪大戟之徒亦藉口以诧夫执毛锥子者况冷灰复然尚可为废弃者也缀诸师尚父之後老而壮哉若今之天下一技一能各投其任无有冒焉以居容以议为者况在天子之左右一黜一陟之大者乎虽有延龄百辈其如陆贽何阳尤宗当与其弟日夜酣饮负其痴甥以游何至出声言天下事万福虽欲立奇以取名将何所贺乎又将谁拜乎将瘖瘖终此老夫而已矣其墓隧之碑不出百年匪狐狸之茵则樵夫之砺石耳况於其身况於其名乎乃知政用不臧适为好名者之资而已而盛明之世虽豪杰无所发其名也锦衣杜侯景阳生淮壖万福所尝窘许杲破陈庄遏希烈之地也其亦以列校起如万福者然其征南苗行北边逼西羌过绳桥踰飞栈出入刀牙锯齿水山流沙弱水穷髪之区大小战百十合视万福立功淮泗土中远甚而仅得一千户人以为食报薄也今距万福贺延英时特九年而略无衰颓意朝夕朂仲子行人君如束湿遇人时出惊人语使当贞元时安知不有延英之贺乎然行人君玉立人表将世其家万福盖无之以此易彼孰得孰失万福得无憾邪独其禄食七十年未尝一日病夀九十此则侯或同也予於行人为知己而腊之乙巳侯诞日也刘彭张三子与行人游最旧不欲阒寂举夀觯谋於予予方读万福传偶属而比之亦春秋意也所以进侯者其亦有在哉
送光禄韩君归姑苏序
光禄典簿姑苏韩君应奎未贵时予遇之于丘文庄公座始不知其谁也与公论当世人某可相某可将尤以正气直道知几有晩节者为贤至於与世浮湛依依在位者则欲求其面而唾之予甚惊此何人也敢於公侧如此及公叹两粤雕敝有将来忧君矍然泣曰先公亦尝忧及於此予因悟君为都宪公子起揖定交私幸都宪公之令德宜有若君者为之後也君退予与公言都宪公之去江西也几五十年後之好名者亦尝更其置制矣然辄更而公私辄蒙其害毕竟还其旧乃始帖然而人亦无贤不肖自以为不及也其亦伟然大丈夫也哉有子如君可谓不死矣後君得选典光禄寺簿予入教内竖亟会之于东安门察其意沉沉若睡曩之飞扬跌宕高视一世之气索然无有予不知其何以顿异也岂其官切禁近法当若是訒默邪抑予非文庄公不足与言邪予疑至今则君已请休来告归矣冁然喜溢顔面复以语文庄公者语予予始悟若人也奚以光禄为矧所谓典簿者邪其必有苦心咈志之郁铢较合会之媿兴俯走趋之辱盖前之簿业已为之後之簿将不为乎以君之正气直道不少假贷如此其又能为乎知几又君素以贤夫人者此其所以速归也往时宦家子仕未逾时往往亦有归者或以惰慢或以骄蹇或以佻儇或以汚墨求如君归者予亦未见盖其教之不豫而豢养之过也於此见都宪公之教於家其贤於人亦远矣不独其丰功伟绩之在天下也学士守溪王先生大合乡人饯之谓予江西人德都宪公必厚其子也使为之序予乌能序君然知而今而後宦家子知所以仕而归矣
京邸迎养诗序
滨州旧未有进士则虽人尽仕也乌有朝之名流未有名流则虽人尽翁也乌有封君未有封君则州县之官日迎其亲於道人不知也乌有振动朝端而人为之歌诗者此在秦台之井未浚前时也秦台者相传秦皇帝东游人筑而候之台久不陊美木丰草蓊然其上每旦日光穿射而紫气郁郁土人以为神或俎豆之而所谓井者台之神见梦於农夫而使浚焉者也始望气者言州之佳气蓄於此台发其下当有井井浚水行厥徵人彚征及果浚而滨人犹憧憧未之信也已而王朝言四人者与予同登丁未进士朝言入礼科为给事中余皆布列中外为显曹癸丑朝言弟朝仪又继登焉入为行人於是滨人士大神台之灵於滨又嘉望气者之善言徵而徵之发实自王氏焉少者将矫其翅逐朝言鴈行而飞扬老者皆企踵庶拉朝言尊府为封君也非复昔之滨矣朝言正色立朝侃侃天子亦尝知之擢为尸科左给事宦名日起蔚为士元朝仪亦载骤駸駸不失故步人皆曰秦台勃郁之气其始发当如是及封君以迎至人之跂而望之不可及也及其逼而即之也蔚如彪如若可掬也而又不可穷也又皆退而讶曰噫所谓秦台者将在此而不在彼也庸讵知夫朝言兄弟之成不出於此而彼之梦与徵者其适然欤又庸讵知夫王之先不有隐德伏庆积於冥冥久而发其发也必一革其故而新之使吾君新得滨之士为用滨之士新得入朝为名流而吾人新得与滨士驰驱上下且见滨之新封君而景行之为一时盛事不独为滨之重轻王氏之休祥而已也故一时在谏垣者皆不容默吕君丕文为倡从而和者合若干人不能诗者一人予是也然以谬当史氏乃为序
送苏君江西提学序
江西顷数岁不知何忽异也嗒焉损其声称十六七天下之人虽隂自数之与他方匹指将屈亦必复伸毕竟曰不如也乃止焉虽然自吾视之亦以为不如也然吾亦有见焉巴蜀亦南方地也其去中国独远其附於中国独後而其显也独先江西於中国视蜀为最近当蜀显之时不闻有江西也然而不以其不闻而遂害夫後世之显者盖山川之气孕灵毓秀厚蓄以有待也後闽亦文学崛起岭南一旦以相业鸣日南极海徼也亦有以相名者而江西尚前日之昧昧而已矣虽曰天其相之蓄而有待而亦谁其信之及欧阳公出以古文为世宗师文信公之忠在万世则夫世之能事孰有大於此者而其人所在之地乌得而不重且显也哉又况文章节义一时渊焉林焉於此天下又得以其显之先者傲江西乎亦其发之迟也固有大而盛且久者存焉耳此理之常也故我永乐宣德之间犹彬彬号江南邹鲁太平之休不无有助是时不独吾江西之士自以为差强於天下而天下之人亦必自以为不如也若夫今则大异矣而吾之出而仕者亦既隂察而寤之蚤夜恐恐焉以自退而其岸岸焉游於学者殆必不闻不寤也能不冒其昔之声称以嬉以傲天下乎正自损耳吾惧焉幸吾友太史苏君往督学转移觉寤之机又在君也君去吾於此而谨竢之有来谓吾士也今蠭然若追奔焉以成仁取义为的求至之而又痛自磨洗毋为鈎棘轧茁逐时之好以射进则如欧文二公者且将复出君门下矣江西声称之损其将不自君之张之而复振乎舘阁诸贤皆以是望君赋诗为别吾又望之切者也又特为序
云谷诗序
凡山之四竪中虚若剖瓮侧立或瓯臾仰张或环委而缺其外或舟衡或梭修谽谺空洞可呼而应者南方皆呼之曰谷云谷者吾未一游之不知其何似冠之以云若曰云凡谷无不云也其孔窦湫潭多龙蛇蟾蜃土石之怪蒙翳落箨藴崇沮洳之蒸皆足以出气为云弥漫靉靆覆冒乎谷中有盖有幕巘则有巾岫则有屏麓则有茵朝暾晃之有锦有绣有彪驳之文章飘风荡之有飞絮有白衣有苍狗有铁骑突过有冠裳巨人有轻裾僊子千态万状怪幻谲诡而天地之极观谷之人得而专之故有与之徜徉相忘而厌弃百事者彼诚有见其来无穷其取无禁而亦无患也然云无心物也以其无禁无患而取之是谓有心不迯其名而反以名人至诗歌之不辞则为太多心虽然有禁有患者而世方逐逐以取之其果无多心乎吾閲其诗于贰宪赵公有感也公以吾窃史笔使序谷在新建清淇熊仁山实号云谷者
送华君之任杭州府推官序
杭州府推官无锡华君前吾建昌府推官也吾免丧入阙时锡人士皆来问君吾曰君方瘠如腊黯如土炭眉髭垂欲髠念而饮食之乎室如县罄囊委於地人遇之蹴而不顾也念而賙之乎吾皆为若谨致焉皆愕且笑以吾诞谩亦滋甚或以为谤吾遂言吾邦兹有益国之役大阉突以暑来邦人漫不知也旦集吏出诏诏见入匦则已麾旗竪表升屋引蕝百人雷呼若翼飞若蹄躏瓦裂破竹尘飞蔽天屋下妇走儿颤堕井溺窦尫痎在床喘息待尽虽鸡狗亦辟易无所遁处也卜祝令曰皇命垣於东脇东人贿垣於西脇西人贿都科曰吾欲赭彼林吾欲陶彼壤何以奠吾治何以伐吾础或曰洁吾舘或曰具吾饔飱或曰马几骑或曰皁几人或扑吾里胥里胥匿或詈吾令簿令簿匿时吾邦君亦惴惴自慴一委于君君请自持蕝戒东西人毋入贿贿有常诛蕝定度林相壤舘传骑乘皆以制正无侈无不充具有常供於是民不苦徙工徒不偏劳庖人廪人不告匮乏阉始少戢其慾削其威矣而踰月不寝食斥所有以佐官费者君一人而已此吾以君之实告顾诞且谤哉君治不止是也皆释然道君为锡增重以为当受上赏得殊擢也而君兹竟仍是官於杭州以去又皆属君宗弟济之来需吾言以慰噫赏罚陟黜吾贱不得而预知也或者吾邦僻而下君虽力於治主者未必知即如吾者虽言君又谁听哉而杭兹为天下最上之人所注意耳目也况其为士也彚出而多声鸣言必人信焉君无变吾建昌者以临之名誉通显之机锡人可安安焉无为君戚戚矣
圭峰集卷五

[book_title]卷六
钦定四库全书
圭峰集卷六
明　罗玘　撰
序
送徐太史侍省荣归序
徐舜和自吉水来时愔愔一书生也闇斋封君时为白衣孺人尚荆布也送之门宁不知舜和足以盖天下独步清时为伟男子乎然隂与而阳抑中怡而貌严亦止於调寒温慎出话选所与处又其极则期以得隽外无长语也而亦父母之体吾意其自如此及舜和赐及第入翰林职史事密迩清光与二三元老周旋唯诺于黄扉紫禁间盖书生者始仕之极荣所谓伟男子也于时封君孺人闻之将不悔其始之不遂显言之以彰其知子之明乎亦事之或然也至於寝兴饮食梦寐见之寤而炎炎急欲缩地者凡天下之为父母者尽如此故舜和虽舍舘未定庶事草草而以迎养为先其知以志养者欤然封君留而惟孺人至家有居守舜和固难得而强也居数岁舜和以考绩恩始封封君於家而孺人於此易荆布加冠帔忽作曰吾荣矣吾可归矣不知舜和亦思封君甚恨不奋飞耳请而得俞赐车与船是付之翼而簸以风也然自吾得舜和与之从容浸振起吾之龊龊者亦有立於院私幸吾邦积衰之气其必勃然而兴乎而舜和又去吾恐其习於敦牟巵匜杖屦之节或便焉则於端委鹄立若拘检束缩矣而乃其行次且其行次且岂吾邦人所望於舜和哉胡光贞萧升荣方有志於作新邦人也深然吾言书为序以赠
送郭鲁瞻知山隂县序
会稽山扬之镇山也扬之域东南际海西尽五岭而北画于江今之为会府者五留都者一周回奚翅万里提封半天下而樷仰是焉以为镇吾尝见石之镇物矣物安其处而弗震弗动焉然则兹山也扬之恃以为安者亦若石之镇物兹其为镇欤扬以县域民而治者亦多矣附兹山之址而县者又岂其匹欤山之址县二山隂秦置也为最古备封禅戒岁祀菁茅珪币牲牢罍簋交神受厘长吏实?以承则用召休祥吾为史氏志於五行得以示劝否则用召灾沴志於五行得以示惩弗敢私也故知其县者用代吾每觇其人焉而吏部者其亦有意於方镇之重而慎选乎抑槩其为县而鱼贯以注之乎吾皆不得而与知也及郭鲁瞻以知县来别吾曰得山隂噫鲁瞻吾於进士独器之而太史毛君亦尝曰是镇静者他日可任重则信乎其慎选矣然鲁瞻亦闻山隂今日之沴乎洪波入墟百里壑矣民其鱼矣天子方南乡而忧史祝皆归之镇岳为祟吾以为非也镇也者且及於远乌虐乎近无亦县无长吏羣吏弗戢弗?容有以召之欤兹而有长吏又得吾鲁瞻镇静者为之山静者也而镇山又静之尤者也已有合矣而亦何祥之不招邪而况於兹沴乎吾与毛君谨竢志之用以劝夫扬之诸县皆用镇静之治庶乎扬亦少安而无屑屑於镇山矣
送庄惇之知安福县序
予少从长老谈及於政以为天下难治皆曰吉安予曰安吉耳又曰安福予曰福安耳盖倒讹也安吉冯天目之岩崖而福安濒大海之茫洋民生其间其良者樵而已矣蜑而已矣少黠则蚕食於樵蜑之间又甚则剽攻寇虐而已矣其吏治固难也若夫吉安上郡也属县九其宦于朝吏于外者小大直数百人而已乎而安福一县也直百人而已乎是皆居人之上语理道持法令以出治者也能以治人矣有不能训其子弟族属听县官之治乎子弟族属能以听县官之治矣其外属也朋游也有不胥劝之以皆听县官之治乎然则一县之顽不率者盖寡矣而亦何难治哉盖彼二县之声倒而转讹理或然欤或县官者豫有侈心焉乃张皇其威声而高下轻重舞其法颠倒之矜曰能彼皆明法与令持之譊譊以议亦其势耳而治乃病遂曰难果真难乎今庄君惇之以进士往惇之潮人潮之道出庾岭下贑江接吉安而东也凡人入国入乡无不问者惇之之来亦尝憩而问邪问其郡则知其县知其县则知安福矣夫以惇之之贤而加以知之之素即选於九县而以其尤者当惇之无不可而况於安福乎即以惇之当吉安为之守以统九县之治无不可而况於一县乎能于吉安则天下之郡县盖亦无不可者借惇之以临吉安安知其不为安吉乎以临安福安知其不为福安乎上之人特不以辱贤者耳而选以当安福安福之民庸非幸欤大夫士皆为安福大夫士贺安福大夫士又为其县之民贺贺辞予为之移以为惇之之行赠
送萧淳仁知归安县序
物之复其故曰归凡人道远而来复亦曰归故不得其归则危得其归未有不安者县以归安名民其可不归而安也哉夫民之归非自殊其途而归之云也租以时同入庸以时同供调以时同赴毋羣而嚚毋嗾而鬭毋作寇偷毋兴妖讹毋武断毋饮毋博是之谓同归于治故我畔我食我凿我饮完我肌肤保我族类而其有不安者乎如是而曰归安民之无媿也而或入焉供焉赴焉乃差池焉而嚚焉鬭焉寇偷焉妖讹焉武断焉饮博焉乃师师也是之谓同归于乱而亦谁与之以安乎如是而徒冒是县名曰吾归安民也他县之民其有安者有不笑者乎或者今之民其冒邪而县亦拥虚名也邪不然一常才与常流治之足矣天子宰相乌用进士治之而进士又择其尤如吾萧淳仁者邪淳仁世大家聚族至不能相名而租庸之溢入于旁近凡五六县盖山泽一僻县不如也然急公字弱播播其声旁近县人归之以生而恃以为安者亦加於弱县之上夫致人之归归而安或易以一县能之而难以一家能之是必有道矣而淳仁可诿曰不知乎知其难能而亦能之兹而居易能之地操易能之权而顾有不能乎世亦有诡匿晦藏遇事引避多其身谋若鄙夫怀金忍而不施者而大家子挥金若土炭惟视其急者施之而归安之民久不能归而安县虚其名以待是亦急者也天子宰相用淳仁淳仁大家也其将何如胡光贞董夀夫与予皆与有世戚於其行也饮之酒而问之
夀七十翁张君序
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>