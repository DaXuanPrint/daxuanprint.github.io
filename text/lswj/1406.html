<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,鹤林集全文在线阅读,鹤林集全文在线下载,大玄古籍书库">
<meta name="description" content="诗文别集。四十卷。宋吴泳撰。《宋史》卷四二三《吴泳传》谓泳有《鹤林集》,不载卷数。其集,《直斋书录解题》、《宋史·艺文志》、《文渊阁书目》皆不著录。惟《千顷堂书目》卷二九见之,亦云“缺卷”。知其集原未分卷。清高宗乾隆(1736—1795)间修《四库全书》,不见其集,乃自《永乐大典》辑出,编为四十卷:卷一至卷四收五古五十九首、七古二十一首、五律四十一首、五言长律二首、七律八十七首、五绝十首、七绝五十六首;卷五至卷一二,收内外制文三百五十九首;卷一三至卷三九,收表、奏疏、札子、状、启、书、策问、碑、墓志铭、序">
<title>鹤林集_吴泳_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鹤林集</span> <br/>
          作者： <span class="inputVal" id="bkauthor">吴泳</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]230005</span> <br/>
          说明： <span class="inputVal" id="bkdec">诗文别集。四十卷。宋吴泳撰。《宋史》卷四二三《吴泳传》谓泳有《鹤林集》,不载卷数。其集,《直斋书录解题》、《宋史·艺文志》、《文渊阁书目》皆不著录。惟《千顷堂书目》卷二九见之,亦云“缺卷”。知其集原未分卷。清高宗乾隆(1736—1795)间修《四库全书》,不见其集,乃自《永乐大典》辑出,编为四十卷:卷一至卷四收五古五十九首、七古二十一首、五律四十一首、五言长律二首、七律八十七首、五绝十首、七绝五十六首;卷五至卷一二,收内外制文三百五十九首;卷一三至卷三九,收表、奏疏、札子、状、启、书、策问、碑、墓志铭、序、记、杂著等各体文六百二十六篇;卷四○为词,凡三十二首。其集今有影印《四库全书》文渊阁本、《四库全书珍本初集》本。今人栾贵明《四库辑本别集拾遗》复自《永乐大典》残卷辑得七古二首、七律三首、祝文一首、祭文一首、制三百九十三首。</span> <br/>
          封面： <span class="inputVal" id="bkimg">Z_19595.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鹤林集
[book_author]吴泳
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]230005
[book_dec]诗文别集。四十卷。宋吴泳撰。《宋史》卷四二三《吴泳传》谓泳有《鹤林集》,不载卷数。其集,《直斋书录解题》、《宋史·艺文志》、《文渊阁书目》皆不著录。惟《千顷堂书目》卷二九见之,亦云“缺卷”。知其集原未分卷。清高宗乾隆(1736—1795)间修《四库全书》,不见其集,乃自《永乐大典》辑出,编为四十卷:卷一至卷四收五古五十九首、七古二十一首、五律四十一首、五言长律二首、七律八十七首、五绝十首、七绝五十六首;卷五至卷一二,收内外制文三百五十九首;卷一三至卷三九,收表、奏疏、札子、状、启、书、策问、碑、墓志铭、序、记、杂著等各体文六百二十六篇;卷四○为词,凡三十二首。其集今有影印《四库全书》文渊阁本、《四库全书珍本初集》本。今人栾贵明《四库辑本别集拾遗》复自《永乐大典》残卷辑得七古二首、七律三首、祝文一首、祭文一首、制三百九十三首。
[book_img]Z_19595.jpg


[book_title]提要
钦定四库全书　　　　　集部四
提要
鹤林集四十卷　　　　别集类三【宋】
【臣】等谨案鹤林集四十卷宋吴泳撰泳字叔永潼川人嘉定二年进士理宗朝历官起居舍人兼直学士院权刑部尚书终宝章阁学士知泉州事蹟具宋史本传史称所着有鹤林集而不详卷数艺文志亦不着録惟永乐大典各韵中颇散见其诗文谨裒辑编次厘为四十卷放佚之余篇什尚夥亦可见其着作之富矣泳当南宋末造正权奸在位国势日蹙之时独能正色昌言力折史弥远之锋无所回屈可谓古之遗直至当时边防废弛泳于山川阸塞筹画了如慷慨敷陈悉中窍要本传所载诸疏简略未详今以本集考之如绍定二年上西陲八议五年疏四失三忧及保蜀三策端平二年言元兵先通川路後会江南不可不固上流三年乞预储蜀帅又论坏蜀四证及救蜀五策大抵于西川形势言之最晰良由南宋以蜀为後户於形势最为冲要泳又蜀人深知地利故所言切中窽会非揣摩臆断者比实可以补史所未备其他章疏表奏明辨骏发亦颇有眉山苏氏之风在西蜀文士中继魏了翁鹤山集後固无多让也乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆　费　墀

[book_title]卷一
钦定四库全书
鹤林集卷一　　　　　　　宋　吴泳　撰五言古体诗
拟西北有高楼
高楼何迢嶤一柱西北隅横当子午道峻直参井墟曲琼卷飞霞俨俨僊人居上通三重阶下?十二衢傍楼玉箫女织翠纷华裾僊人顾之笑授以青琅书遡言欲从之媒拙而理疎丹梯目成久须凭大垂手
夫远征
采蘩浴春蚕夫婿今远离贫无金钗别愁有玉筯垂朝同火伴去莫独衾裯随百夫十夫长千里万里期去期日已远征郎不顾返生理日就贫岁年亦云晚虽有乳下男不能充夫丁昨日府帖下籍巳书其名官军独备北颇恤东西民勿言征钱轻抽徵将到人
采葛行
黄葛溪上生青条谷中垂薄言采其丝缉彼綌与絺缝作公子裳远寄闺人思絺兮凄以风不值当暑时轻鲜未及御弃置忽若遗虽则遭弃捐肯为风雨移朝暮蒙楚中采采以慰饥君看葛妇歌尝胆味若饴
桂
南之山丛丛桂树生也直朱华自成林不杂衆芳植上有青鸾栖因之为羽翼移根上林苑零露滋晓色岂不罹凝寒高标竦孤特丹心能自渥身性不加饰所以离骚词嘉其秉炎德相观穹壤间人统形气识阳根为刚明隂质为闇塞灵均莫能招聊与花辩惑
都大华文监丞权府事之明年天子诏将直禁近邦之人有以三瑞为献者曰双莲曰岐麦曰九穗禾皆斯世之上瑞而萃於一时人目之以为盛遂采民謡集成歌颂曲三首以纪其美【阙二】
短短菰蒲洲隂隂葭菼陂有斐嘉芙蓉双蒂媚涟漪如龙舒两娥如沅湘二妃岂伊玉池种而乃生汚泥斑然烂云锦袭人芳菲菲两美谅必合佳人制为衣下承朝露滋上戴夕日辉驾言折芳馨归以遗所思
咏怀
何草秋不枯何叶秋不黄白露以润之薿薿含晶光幽兰自华滋时菊仍菲芳粲粲园中葵亦得曦朝阳被恩有如此後时果何伤惟有警夜鹤庭前独旁皇岂不欲九臯翅翎莫能长湛湛被露斯幽吟遂成章
送新蓬州程倅
美人其犹龙渇饮金泉水水狭又飞去一息蓬池耳是时天气清衆緑事盥洗遐征溘埃风长袂蹑螭尾天阶甫一尺民社犹千里还须手帝泽为俗洗疮痏余力裁新诗或可代封匦
宛宛黄柳丝锥锥杂花垂柳解织别愁花能送春归思君远行迈游子心依依有弦不解挥有镜不复治岂是真不能持此欲遗谁河梁此时曲泪为生别滋但期如水萍所寄良不移
送陈和仲常博倅嘉禾
柳色媚别驾桐花夹行舟慈湖一片心不上富贵鈎撆却云雾窗分渠月波楼但有月长清何妨波漫流俗士骑户限痴官摸床唇名节与官爵岂以全畀人子方贵良贵我亦仁景仁终始议论间但保一色醇未及与君别先歌送君诗浙西数年来风景非昔时红蚕不上箔青麦空生陂六经政之本无用别出奇
送长儿盘赴金陵典斛
皤皤六十翁碌碌三男子阿柴冠尚痴阿?晬欲死盘也年未强早为贫出仕家庭所训诲仕亦当念此敬则能莅官敏则能决事事长如严师择交必端士僮亦人子耳勿以盛气使只效龙伯高芳名播青史
悲莫悲生离老至悲转切阿爹领宾送诸母持酒别大妇前致辞忽忽顔不悦归来眎季女一夕亦永诀人事长如此有怀向谁说泪缘亲爱滋心以忧患折去去勿重陈秦淮对明月
仕历四千石官聨六尚书耕无田二顷居无宅一区余岂不念子皇皇事田庐多藏损其志厚殖益尔愚贫乃好消息此言诚不迂子官视庾氏俸廪颇有余疎花会结果小水长通渠
援以书戒子子竟不若翁陶以诗责儿儿只如顽童房公岂不智集此书屏风堂基未及构手泽俱成空乃知贵胄门美业真难终子虽有良质须用磨琢功射御亦是学不妨随元戎
玄云拖榆塞白露涂枫林靡靡秋未夕边马已南侵子方从军去川陆迥且深虎兕嗥旷野猩猱啸高岑独见金城外迎人柳隂隂主人敬爱客秉义如断金好将少年行转作节妇吟
寿魏鹤山
人生瀛海内中气胚腪之真元会清淑间代储英奇扶摇六月息濯羽於咸池冰壶贮虚明璧玉含清辉阿阁引凤巢小山结桂枝肯遗金门步乞取青藜归要福不椒醑延年不琼糜至仁弥尔性纯嘏无穷期
濂溪雅爱莲程子乐观鱼生机不停息天理原平铺美人湖上来挹绣天东隅清气荡喧浊德风振纎枯人酣鸎花国雨满菜豆区肯縻尔好爵而夺渠贞符鹰鸇好弹击乃谓鸾凤疎愿言崇明德永作国璠璵
夀邹都大
大仪斡四运环转当初阳天根起自复气踵生以黄卓然五隂中标示君子祥芳芸岂不馥硕果终自香有开南国彦气禀惟纯刚况逢子之半弧矢射四方浩然祖邹人清介如道乡源流义理熟滋养苖脉长自登蜀道来玉节明於霜潢池有佩犊紫逻无羝羊星回参井间草木烂以光种善如种禾去恶如去稂只从一念中垧野皆斯臧玉不用餐石髓不用尝台背而儿齿好德自尔康笑渠役役者日景以线量
夀杨崇庆二首
英英赤文凤生此岷之阳览辉孤竹根振翼千仞冈德音乃鸑鷟下引鵷与凰承旗从华盖吹玉朝紫皇顾瞻朱丘深殆似阿阁长肯以令仪榘而使缯弋伤集须集桐花食不食藻粱竚看发丹咮舜殿歌明康
清露团火旻素月分白道三湖足秋色天以赐贺老红蕖正酣酣翠籊方稍稍闲情观池鱼生意玩庭草旨酒常在壶瑶琴弗离抱灵台傥清明岂不长夀考方朔谩窃桃安期苦尝枣愿言西风时眠食常健好
夀范漕
春山蕨方芽春院桐始华暄风荡红紫还似緑幄遮老僊坐鹿园净眼阅岁华会须乘五羊结佩凌飞霞豫章富人物山谷人中豪虽从老坡来颇服舂陵高泰和善鼓琴涪水不拟骚安知百世士於此还一遭入窻月疎疎满坐春盎盎事机尽盘错收入经济藏鱼方在沸鼎独以袽沃涨静言平寇功当置裴李上鹰鸇好弹击自谓居使之凤凰不鸷搏羣狡亦莫欺但使德意多何用风采为西台十六州人自春熙熙方朔谩窃桃安期苦尝枣世间长生诀自致元有道硕果终是香灵根不曾老作诗颂僖公俾尔弥夀考
拟古三章留别果山同官
边马思北依晨风思北飞役役会有还之子胡不归欲归又北征适与风马期忧端来无方人则莫之知不伤道里远所惜光景移肯以兰桂心化作秋草萎行道各努力吾亦从此辞
巴之水泠泠青山复成围含晖排户来颇若有所思谓云为无心终日长不飞谓草非有情盍为乎忘归凡物各有系余岂縻於斯俯川观鱼泳仰空看鹏垂一笑有会心钓弋何所施
同门二三友星弁尝蝉聨一日两会面三日一共筵花时碁声里雨夜诗筹前斗酒相为娱余欢则陶然永言怀及兹余愁浩如山未别已足惜别後谁慰顔陆扬未可俟寄声断鸿边
用葵轩送定叟平峕兄弟间首句送季永弟赴省
平峕兄弟间如友相箴?每於和顺中切切而偲偲笔砚三十年风雨无停披草衣而粝食穴坯而败帷子文实胜仆而我先子飞子不?脱获便废锄与犂有文绩如丝有锋利如锥拓开大规橅不作小干枝果然昇春官粗惬心所期对床味可永今又征行西此别固不惜岂无深长思庭萱日就芜门户一线微子若不努力谁与相扶持文章但平易毋?骄出之共登青云程了此一段奇却归坐北牕脱去名利羁於皇太极藴力与求真知
送李鴈湖大参赴遂宁
拍拍鴈湖水深深归鴈亭鴈归三四年相伴湖水清燕私岂不乐国尔终含情龙章倏夜下惊赴鸥鹭汀鸿雁双翥翰眷焉乃东征载辞龙鹄椒复问鸎花程輶轩鹜华毂高盖罗翠旌康屯岂无学销暴不以兵蔚蓝旧草木再色新威明寄声受?者明府如父兄
恢恢大仪中扶立惟三纲国风怨以怒王道荡无章栖栖鲁东家秉笔修天常廉陛不乱纪冠履不易方斯今世运颓礼义维楫亡三边且病痱羣盗方鸱张兵如溃堤螘民甚赬尾鲂厉阶倘不夷零露将侵裳李侯世柱史识此治乱防挥袂别广筵振衣登高冈愿言茂远猷挽河洒天狼
刘园九日燕同寮效陶谢体
霜林剪生绡烟树织晴绮万宝新告成百工亦休止嘉辰属南山胜事如栗里谬为陶长官宁惜此中醉良朋况知心健会不论齿鸱夷自挈携猩笔漫游戏清欢别有趣真乐本无味菊花之隐逸亦欲妃君子独於萧艾中保此生色睟凉颸忽吹衣白露皓如洗兑随数至剥剥落从此始拟将九九节便作阳月纪
九日闲居读陶诗有怀
天盖不住旋日车不停驰西风下木叶那复有静时造物尚尔劳人生能无为我於大化中纵浪何所羁倦则熟午睡饥则爱晨炊既无大患及亦无好爵縻但得长如此乐焉复何疑
虬龙能负熊行雨云霄间犁牛不执鼠野性长在山才者常苦劳拙者常得闲静中阅物理役役会有还所以陶徵君猛歇名利关书不求甚解褐不求常完是中有真意此外无戚顔怀哉千载人卷书一长叹
闲意不在远吾庐自成趣竹隂混午醉菜甲疏晓露庭草更不除树禽日相语每繙架上帙旋读辄忘去佳友或会心往往谈至莫以兹率为常弥觉太多事却思对床眠寻味所乐处
天地大庐舍谁使渠滔滔拟如原卜居卷屋皆波涛又思囚山赋匪虎吾狴牢独惟安乐窝邵子差雄豪驾言欲问津蔽吾以蓬蒿颇思振衣起浊酒且自陶一生任运耳目送冥鸿高
夀范洁斋二首
明河耿高树素月流澄瀛嫋嫋来金风秋意浩以盈美人自西方锺此一气清如潭贮皎洁如室生虚灵姱节丽有晖高情澹无营昔含鸡舌香曾以凤咮鸣不登金张馆尝抱箕濮情倏焉冰山销掲若黄道明衆星已牢落太白犹光荧英风自骨鲠心事元夷平会须朝紫皇提笔福苍生
玉山一何高堂与青云齐上连宝台峻下瞰金璧低中有二老僊驾鹤俱不归苔封箕山碣雾湿太史题岂期芸省郎再析侯藩珪芳猷绍前印英气截云霓理乱如理绳牧民如牧羝燕开登南楼就以云作梯喜年玩秋稼抚物观春荑不贪老氏宝不秘庄生倪至仁弥尔性夀齿今复齯
题承天心老万佛阁
我闻谂禅师断薪接绳床扬岐初住峕撒雪满屋堂庭松下法子缾水注道浆看来古佛心不为屋有亡心公自别宗眼碧髭又霜更接十千衆建此新道场梯空挿璇题会海结珤方自营不住心每唱无底囊如明珠走盘如利刀截肪?兹衆生故苦为诸佛忙寥寥一贞境渺渺万法航泥空竟成着堕有终是盲青灯落檐花吾道千丈光【世言安期本策士而不识心公为经世之才其时拓开潮沟大建佛阁直是有滋衆活人手段余不作诗久矣故书此戏之】
和赵尚书无辩诗
夫子动以易孟轲性其天或毁或沮之於我何加焉天地犹有憾伊人得无言笑彼狥人者区区欲求全热不栖恶木渴不饮盗泉佳兵不祥器只为名使然孔明桑百株杨子田一?静乐岂无此行藏却由天猘犬吠汉月黄云塞江天江淮我家门守地何择焉妇尝劝减竈苦口为母言早使言得行家门更安全词人工为文瀑瀑如飞泉辩士说利害焰焰火始然浮华不经实胡取三百?吾生信拙尔道胜还诸天
程顺子升斋
雨养焦谷芽清晨勃然兴风入春笋节一夕长数层地道元敏树生意实可徵一息不滋长枯荄莽丘陵所以务学者进德长如登礼义所封植忠和所薰蒸湛然清明气於此中夜存德盛仁既熟始如日之升今人废下学乃以高自矜譬之凌霄花霄竟不可凌子归且近思从下观上腾谦谦以自牧洞洞如不胜舜顔亦人耳毋谓人鲜能
和曹宪金华山韵上李鴈湖
楚台快谈风梁园骋歌雪滥觞起九章流波到七发雕空竟何事如以纸帖月巽岩锦褧衣鴈湖木霏屑百卉冬具腓乔松立霜雪老枝自擎重既晚逾秀发劲挺真大臣回邪走妖月金非百链刚那不因翠屑浮名镜边尘骄气炉上雪胡为认而有引满犹不发有怀东方人书眼高照月纾徐如行云去就不尔屑奔鲸甫息波猘子还吠雪忧端压不住耿耿及明发师费辄千金粮储亡三月智哉陶士行先贮头与屑椅梧未成琴修干埋积雪嶰竹断成律其窍春自发所遇时使然谁与指摽月仙翁急抽关乞我云母屑
七夕闻鹊
涷雨略洗车炎晖复如磝桃笙眠未熟屋角乾鹊噪借问鹊何来下上音载好此声固非恶枉为闲者告适情便为喜喜不繇汝报用静则为吉吉不缘汝召萧牍尚我踈行人为谁到劝子莫饶舌移语朱门道
黄姑西不娶织女东未嫔绦河咫尺间可望不可亲欲遣乌作使乌黠言未驯欲诏凤为媒凤老咮不灵独有雕陵鹊造梁河之漘频年事填河头秃弗爱身胡然此今夕疆疆语依人熠燿渡机石鷿鹈窥汉津鹊昔号神女至此不复神缅思成桥事谩语抑不伦直须明河水尽洗千秋尘
变欧阳子秋声
银河耿高树璧月流中庭有声西南来厥闻浩以盈或泠泠为风或殷殷如霆元戎啸中军猛士赴敌营但闻人马行弗省金铁鸣天地始气肃乾坤亦尘清岂有一草木而不知秋声
和虞沧江见寄宴坐闻秋香
春芳如丽人骄色不肯除秋芳如高士一味甘恬虚我闼本洞然香风来虚徐滋兰露承掌延桂月满裾门巷柳濯濯林塘竹疎疎真意俨分列远心更庄舒庭前两好鹤知几年岁余或睨立倚窻或饮於清渠常恐缁尘染回视根性初蹇余沧江人人岂不鹤如起寻月中句遥睇花外车八表方云昏尚无返庄庐
塞鴈
鸳鸯在鱼梁在在能戢翼黄鸟止丘隅止止得所息相彼鴈与鸿胡然生塞北城暗候火惊云低空弦逼官军夜击鼓奴或告之亟师老粮莫支健儿恐烹食哀鸣号穷边莽是狐兔窟天地生为心曷使至此极所以周宣诗矜人要安集
送游景仁夔漕分韵得喜字
桐花繁欲垂柳色澹如洗深谷舣行舟怱怱春莫矣庐山蕨已肥荆渚鱼正美提携赤藤杖炊煮白粲米佳处有会心岁月不须纪系船且夷犹却待荻花水江平风浪澄再与歌至喜
送鲜于漕
文字微妙诀到底元平夷词人不能工变怪生崛奇汶上大夫者得法灵均师修辞滋其平不?怒出之白云自多态流水长清漪作者云巳往知者其为谁九诵的子孙八鸾行康逵天将龢其声复见风骚遗
树德必欲滋去疾必欲除世人亡分明蒿兰同一锄凤兮德之美谁不相称誉翻韝下霜云义盖非鹘如煌煌绣衣彩炯炯清氷壶衣以将直指氷以励亷隅持此踰二年相眎如一初去去登乌府昬鸦遶林呼
蹇应叔自宜兴寄近诗和马字韵
仲连本策士元亮非隐者举世莫知我悬车息其马舣船阳羡头停策计山下山水自娱人无烦丝竹写吾老百世休辍书学耕者祈年占土牛喜雪掘玉马海鮝带卤烧谿蓴和豉下却忆古蚕丛晤言莫能写

[book_title]卷二
钦定四库全书
鹤林集卷二　　　　　　　宋　吴泳　撰七言古体诗
天马引
陇西之野龙驹骧追风脇月坤为裳竚云亭亭广颡直夹镜炯炯双瞳光饭以玉山禾饮以瑶池浆自成骨格异赭白活出神采遗玄黄三千牝十二闲俛眎但觉皮毛凡饮江曾濡六辔湿致远又逐双旌扬牧则在垧野贡则归天潢写图仍上穆天子跛蹩但笑羣觝羊
拟湖边采莲妇
短裙缬渠衣制荷采莲女儿凭船歌歌酣弭棹解尘韈微步演迤凌寒波薄言采采湖之沚买镜无钱贱生理遥知浪水不可照只仗清流作知巳荪为桡桂为棹脉脉环湖翠烟草急归掩关中夜思欲致美人伊有道
促促词
促促复促促急柱危弦无好曲乐日常少苦日多男耕女桑长不足麦方在场绡在轴里正登门田吏趣东隣女儿当窻看西家阿?阑道哭闲时输官犹自可况是兵符急如火近闻官家牓村路运粮多要人夫去妾贫犹足备晨炊不愿身为泰山妇
兽之穷
兽之穷逼我墙韩卢走兎无窟藏江麋假息尚扑朔穴鼠无技犹张皇我岂不甘我缨岂不长狸步张侯虎为落未及献弓先亡兽之穷莫抵当泽虞不戒专诸忙春蒐犹禁塞榆白秋战不耐泾水黄昔闻养鹰志在逐无使饱食栖平冈
梁父吟
梁父吟维山高高维水深白石烂兮饭牛曲沧浪清兮鼓枻音艾薪岂不贤反被妻子瘖投笔岂不壮交友不谅心用则宗彛在东序不用土缶埋汾隂梁父吟问梁父青史功名在何处长须旨酒置高堂莫使青葵委零露临风惝恍歌一曲凤舞鸾翔应箫玉
汉中行
汉中在昔称梁州墬腴壤沃人烟稠稻畦连陂翠相属花树遶屋香不收年年二月春风尾户户浇花压醪子长裙濶袖低盖头首饰金翘竞奢侈自从铁骑落武休胜事扫迹随江流道傍人荒鸟灭没独有梨花伴寒食君不见当年刼火然携老扶幼奔南山又不见拗项桥边事七八千兵同日死死则义魄犹有归存则偷生漫如此三人共一椀灯通夜纺绩衣鬅鬙八口同半间屋煮?椎氷常不足家粮一石五劵钱一半入口一半官男担军装出边去女荷畚锸填濠还官知民贫当爱惜兵者卫民贫不恤且如今年春又经征战苦风尘未动力已罢殆以饥羊饲豺虎梁山奕奕水汤汤知他见几玉节郎昨日汉川过香气夹道花成行还挝青鼍鼓复拥白鹊旗帐犀殿後车悬鸱营中闻之暖挟纩尽道节制吾父师东军本皆孝顺儿好在良牧绥牧之太清鱼不蕃太缓琴不理师中有吉当自求度外无功更谁喜秋风淅淅吹芙蓉山童唤我歌汉中中欲歌兮可奈何为语前途胡秘阁莫使兵贫复如昨【谓安抚兵部秘阁胡公?也】
堰上行上周宪
堰上行桃花灼灼春水生水才一石泥数斗弥漫滮池浸渠口树以淇园竹菑以汉堤石石填竹落知几丁驾作青霓千百尺一夫搴茭前一夫荷揷去旋烧香纸祭水庸更酌村醪赛田祖鹿头北海眼西绵洛一带填?肥苎麻沤池禾稻长虽有旱暵无凶饥今年狼头窥井络罗堰九星几缺角匪天十风五日雨陆海将贫水维浊上帝悯下民亲遣苍水使西门骖前白渠後指画田塍若鳞次新堰举旧堰修野媪含笑谿童讴自言春种皆茁土桔橰长闲卧畦圃明朝百役非所知且乐丰年踏车舞燕泥新湿花雨斑四牡趣向东郊还地平天成九功叙今秋都筑沙堤路
赠星翁郭若水
月临南斗退之惧宫直南箕苏子忧片文只字不经世赤口白舌空招尤我生之初函二气地则五行天五纬罗计二宿括半天太隂一星宅峕位郭生本是郭璞徒推步太精言转迂按图只说万言锦经野未辨天官书大游正照参井乡蚩尤不歛旗方张瞥将巧历莫推算为我占取峩眉太白何时康
游大玲珑小玲珑
小玲珑大玲珑平林突起羣玉峰霜鉶剪取碧磈?雷斧凿破青嵌崆自有此山生此石鬼削天劖更无迹泗滨浮出瑞玉磬周庙横陈古苍璧苍官俨冠劔翠官披琅玕好风吹月来光动九琳轩守庵道人形野倨白领方袍草为屦颇奇二士入洞来引向高亭最幽处他山岂无石弄假不似真平泉马鹿迹何在南墅甲乙名灰尘说真辩假无时了山童隔竹敲茶臼
洪都病中梦与太白同登峨嵋亭有赋
翠浮天宇两眉修不着尘寰半点愁锦袍仙人去不返乘月忽作斯亭游月悬水底不受捉牛渚矶飜酒星落气涌如山白浪掀声悲动地终风作我思吊古登翠微点检旧题无白诗生平白眼睨力士焉肯妩媚歌峨嵋杨林渡头采石口一处风寒几兵守寄语中流把柁翁莫使江山落人手
夀范翁
辛夷如雪芳事阑飞絮卷地春风酣连陂和云割青麦隔坞趂日缲红蚕今年夏气清较早雨後西山翠如扫女儿负笈男带锄夸说皇华使家好使家天上一角麟手握雨露呵星辰緑林无风草木静紫塞有备烟尘靖鹿园镇日长徙倚心事如平一池水荪兰不惜手种植萧艾依前力锄薙槐龙影转花又黄造化乃为诸生忙春闱灋细靡罅缝选吏亲校如秤量老僊自是文盟主曾抱长蛟着繁露好将鼻祖三昧法直向金华讲经去有香不炷旃林香有酒不酌瑶池觞愿公岁岁常夀考賸寄诗筒祝难老
西湖访梅
欲休不休岁垂晩似冷不冷霜复晴起撑湖船访梅去一点两点藏林垧主林无神花气薄树影庚庚香漠漠谁能细玩复与临静处测破梅花心桥西水北弄明月醥酒独对青山斟自有此山无此客富有他花无此格西湖处士不可招鸦点孤村暮云碧
祁山歌上制师闻敌退清水县作
祁山之西当太白战士弯弓抱明月散烧烟火夜宿兵遥见狼头一星灭明朝探骑前来报为言敌死秦川道牌使前呼大队回鹅车炮坐埋青草黄河口清水头水声呜咽河不流军中遗言更惨酷灵夏名王亦屠戮中间被掠边丁苦牧放牛羊食禾黍牛羊得食人转饥日想南朝拜降去朝廷有道督府雄三关之险风不通健儿长枪及马腹壮士劲弩当心胸帐犀前把石门隘遥望红旗围尽解舆师等第喝银帛三将同时赐金带凯还吹落桃花风捷书屡奏甘泉宫纶巾萧然羽扇净一字不说平夷功离鸿迤逦集中泽鸦噪山田忙种麦七方新堡高挿云腐鼠何能更相吓书生每夕繙青史争战场中看千古狸亡虎?自有期天道何尝厌中土夹城云赤戈劔明通衢夜白钟鼓清更待公归戮力就太平
夀梁漕
维日在娄春事殷维桐始华天气新乱红遶树緑幄均樱笋又荐氷盘珍知是燕胎协卜牛宿会辰绣衣立当霄汉春骊驾飞度天河津帕中玉屑粮未陈镜里宝月光逼真亷如一条氷照人健如九臯鹤离羣舌根不道烟火尘鼻端那受富贵熏手探囊方皆术神袖出荐纸生烟云兕觥只酌春酒醇衣佩更取秋兰纫民居安安鸿鴈宾吏胆帖帖乌鸢驯王母之桃庄生椿宁如洙泗一字仁愿言福星当紫宸光照邻女长无贫
送李伯勇分教阆州
明王不兴威凤衰直笔无传老麟死春秋大谊炳如日读者昏昏视为史濓溪之後伊川程文字虽少源流真抉开珤藏得胡子一洗纸上千秋尘伯兮有勇弗可遏高阁诸儒祖河洛羣玉洞见标月指衆醉醒闻候风铎当年进书一布衣能取天上清名归秋澄讲幄玉色动春拂袐馆芸香霏红尘不踏东华路緑绮还携阆风去舟行若上离堆山莫把鲁公雄文劲笔埋没苍苔间
瑞麦歌
爰采麦矣岷之阳麦秀蕲兮登我场岐岐而生自天产两两而并维星祥我行其野逢鄼长鄼长忻然持穗往自言此穗实秀时六稻俱垂惟麦仰晋之四穟唐六岐虽有其物无其时我君圣武绥万邦我侯骏德为藩维君臣尧舜禹十风五日雨干戈偃息将兆和拍手齐唱崆峒歌
同程季予游李园和张仁溥
顽云不雨风称雄扫花晩坐蓬莱宫幅巾野服才相逢华茵解下金线狨人道青田双鹤平舆二龙笑揖羣彦时一中百寮之山直丛丛囬廊窈窕庭隂浓园禽语变春事空水花色静天机融归来笑傲掀短篷溪澄月白闻笙鸿
赋半斋送张清卿分教嘉定
斗城将军半段枪汉宫美人半额粧碧眼禅僧坐空室花雨半床云半窻道如大路皆可遵不间不界难为人卓哉圣人门犹惜二三子冉求只向中道画季路仅及升堂止穷山必到嵩华颠穷水必极崑仑源若非身心实造诣未免口耳空啾喧子归试取羣书读饱秣吾驹饭吾仆却将全体为渠说荡出峨眉半轮月
八月十四夜神泉官满再别同官
有客有客白其马日倚垂杨问行者式微式微胡不归未归满耳闻别诗断弦再续情绪恶别酒重稔味如蜡袖中虽有金错刀满镜愁云莫能割是时月露秋平分庭前唤月月不譍就令唤得山头月照我离筵越愁絶陶靖节潘安仁种秫满畦花满城潘花陶酒緫陈迹不如昭文氏之琴不鼔无亏成芭蕉漱漱连夜雨桂子纷纷落庭户旅鴈无俦顾影单明朝且向龙岩去
送毅夫总领淮西
莫沽金陵酒莫折金城柳但观二十四桥月夜夜凄凉照淮口孤墉不下兵转饥河水浅狭红贼窥就今秋高不饮马安得会有休兵时赤云烧空秋岸濶雨少潮低运沟涸莫从局外鍳全胜紧向碁心寻活着昨夜归来闻好语大儿踏歌小儿舞喜言边敌归故巢且省沿边转般苦边民之苦自古然其媪荷锄翁戍边老翁无力助王国但愿主圣羣公贤上卿奉使亦奇事肯为边氓劳抚字酒酣拂劒歌皇华柂楼红湿汀蓼花
新江行夀张宪亨泉
君不见尧时伯禹作司空应龙尾画江道通又不见秦时李冰作太守犀牛厌胜水晶走蜀江开凿四万八千载二后英灵俨如在虽然陵谷有变迁水向东流不曾改西岷山南溷崖神营化造如划开蜀人好恠漫弗省龙岂能智犀岂能禳菑年来江塞崖据险水束三川激如箭阳侯吸哦佛不灵黑蛎磨牙蚖吐焰五月尾六月头瓜蔓水退矾山水流中间青沫最湍驶风雨瞬息能湛舟鲛人渊客弗敢睨而况商妇能无愁怀哉古人智如此胡不铲尽白险直使平如洲使家河源来弭节青衣国横槎展拓万里天力浚江南障江北百夫荷锸千夫荷锄号召海若同凿疏经营不越四弦望白练剪出澄江图轻轺晨兴亦劳苦绣烂衣明湿烟雨不惟佛滩之耻可湔雪名与离堆传之万万古乃知天地间靡事不可为若鸟兽草木驱虎豹象犀藏氷朌氷凌人掌出火内火烜氏司吾身代天事到手那得辞决川道海亦常理竈门老婢不惯骇且疑好将新江水都为一洗之浮云空宝监净公之夀兮如江之永不妨桂棹木兰船陶写流光入觞咏花泉有客空抱弦曾拊三叠逢胎僊寄诗孤云断鸿边

[book_title]卷三
<集部,别集类,南宋建炎至德佑,鹤林集>
钦定四库全书
鹤林集卷三　　　　　　　宋　吴泳　撰五言律诗
和李宪使
关上青牛去林间白鹤归月函书味澹霜浸道根肥草树连生色鱼梁閟杀机晩年偏好易落处是麻衣比岁兵戈息山民幸有秋麦畦飜雨种瓜圃带霜收墐户夕熏鼠荷蓑晨饭牛使家亷到骨清议在锄耰春日成都寺桐华一院芳窻踈红卷跋焙煖雪吹香论事惟三代评诗宗晩唐开编疑未莹今欲扣山房
送杨子逹入国学
鸾凤久束咮贤关时一鸣子今观上国志岂为浮名母线丝丝直爷诗字字情别离非所惜回看锦衣荣
雪夜
云蒸黄野润月莹皓庭清夜静悄人迹溪流皆雪声帐吹灯彩暗炉扑火花明遥想鷄人误鸣歌报六更
霅溪舟中读唐人诗
大雅声才息骚人词竞兴语工终离道味泊祗如僧霜夜杜荀鹤秋风张季鹰抚编吟魄动飞雨洒船灯
冬至
闲居罕人事慵把历头开雷自地中复风从天末来絪緼初熟酒的皪未开梅道尽真光景尧夫好秀才
挽罗宗卿
晓月璿源澹春风璧水香一条冰透骨五色凤鸣岗翳彼菟裘老伤哉宝监亡囊封尚生意今与日争光
挽郑文昌
何代无豪杰惟公气独刚束身同绞紟遗训辟缁黄定力老逾壮英魂凛不忘蜀名省科调犹说郑文昌
别岁
故乡於此时酿熟岁猪肥骨董羮延客屠酥酒饷兕竈涂醉司命门贴画锺馗多少伤怀事溪云带梦归
和制垣金泉山
昔日南充县卑栖枳棘鸾道根随境悟屐齿过桥寒梦觉松花白重来鹤顶丹僊翁梨枣熟亦欲傅修翰
小雪
卧病连三月起来几半人腕柔妨草圣目眩隔花神颓魄岂常望残芳不再晨徘徊盼庭树犹喜小阳春
夀李鴈湖
间气生贤喆斯文擅正宗咮鸣直是凤时见恍犹龙信史传缃简元勲在鼎钟惟存霜後节景仰彼高松往在黄枢府璇题护两扉剪除当路棘纫补坐朝衣风急操舟济江空掷钓归年年湖上鴈旭旦望南飞起从通德里出守巽岩州上相先声到凶徒悍气柔鸿居新劳徕鸟户旧绸缪已筑沙堤路归欤赞大猷金碧苍岩下神光射斗箕豆灰浮琯後梅蘤破氷时正是生申日谁为夀卯诗今年真六一说与醉翁知
和晏子忠
天地肇开辟江山谁主盟岸深沙走白石秀水含清鱼自春来美猿虽晓不惊汀洲生杜若薄欲采其英每逢耆旧问夸说太平年橘柚三冬富荷花万顷聨断岩书姓氏胜迹巳蹄筌羣盗方如蝟渠鞭恐着先我往才秋莫君来恰岁寒离鸿书落莫归马路平寛白社论心易文坛出手难近来诗思澁风雪立雕鞍
出关
晓带鷄星出春从鸟道餐雾漫旗彩坏霜落劔花寒天险今虽在人谋昔所难临关能虎眎一亮亢曹瞒
冬日
四时平似凖冬日颇伤暄暖骤狂花坼霜轻野草繁林鸢饥跕水山鬼暗窥垣便拟悬车计无人为买园
霜朝
欵乃湖歌断珑晚色归鹭翘窥水镜鸱冻泊垣衣密坐悬书帐清吟刮砚澌岁寒谁耐久独有翠兄知【唐人以竹为翠兄】
夀胡兴元三首
几代贞元会还生忠简孙清风拔薤本爱日护葵根疋马驰周道分公翰蜀门保安桥上路手涤瘴云昏皂盖开藩日黄河洗甲时柳隂承羽葆花气扑旌麾兵悍须柔止民碞莫胜之麦头如得雪来岁可休师耿耿三秋别悠悠四月余菊潭闻上夀梅驿急驰书簇蘤红成阵骈筵翠曳裾封侯平四十前路尽寛舒
夀丞相庆七十五首
几代贞元会重逢上相生阅人冰监净遇事玉衡平日月黄扉永风尘紫逻清勋名兼夀考何必会耆英昨夜闻宣鎻虚皇注意深三师分汉制一尺泻商霖未白忧边髪仍丹报国心黄封留夀酒且把斗杓斟渤海兵戈静全淮版籍归红缫蚕蠒大紫擘蠏螯肥柳港添生色榆关閟杀机君王新御殿莫使谏书稀诞日逢今日新年胜故年良风宜望岁甲雨不妨田淛米多堪籴京交渐直钱隆兴须再见人道鲁公贤自辟翘材馆才随数路求兰苕和露摘橘柚带霜收味适方调鼎装轻不驾舟有怀吟未尽独鹤远山头
和张周玉访别
白露下百草年光惊易徂邮亭人折柳别浦鴈衔芦社瓮应藏酒秋盘好斫鲈贤渠陶靖节晩岁觉迷涂
挽李寺丞
文献中原旧箕裘户部清官终一麾守事历五廷评挂壁琴无谱传家砚有名东风吹画翣溪上若为情
挽李郎中
少日声名伟中年学问腴气缘经事老形为爱民癯吭引朝阳凤魂惊古冢狐遗忠摅不尽英爽射匡庐河洛辍微响朱张传古心世随人影落君向路头寻蔓草侵山径柔荑死树林良朋更能几百感集孤斟
挽青阳俞夫人
彼美宜家室之媛友瑟琴漆园歌未歇澧浦佩还沉懿范贻彤管佳铭得藁砧卧龙山下路风雨乱愁心
挽贵平大夫
介介汝谿叟青衫三十年澹如彭泽柳廉过石门泉漫仕曾无意遗文竟有传浮山读书处定跨玉蜍仙
挽王夫人
婉娩嫺诗画僮僮被典章有齐先祭洁薄澣展衣香唁卫心虽切伤周义不忘勉哉君子正彤管尚遗芳
挽郑夫人
淑行繇真履慈根自夙知性情诗调适内外礼维持春合青苹乱秋原白木悲只今哀窈窕手线授衣时
挽雍处士
折柳诗名远滋兰德本深挞禽能起孝训鲤只平心半夜酒星落千山薤露吟芭蕉溪上水呜咽不堪斟
挽游监簿
好汉三巴杰危言九陛忠王前留孟子国尔念周公日驭龙堆出天昏虎踞雄收声诸老尽铭有後谿翁昔上金泉去翁方玉局闲橘中春响雹壶里晓行山迃叟空扶杖坡仙不赐环每思生处所壮泪为公澘
五言长律诗
塞下
黄云连陇树红日下溪榆毡帐三千里蜂屯十万夫鲁刍肥廏马汉粟遗城狐虎韔空涵月犀渠半网蛛游军声勃崒廵徼语咙胡柳脆藩篱薄桑乾堑垒孤突炎将及燕逋尾又侵乌曲引梅花落謡闻小麦枯将军金騕褭轻侠绣蝥弧十二营田利知谁上此图
夀安宣相
磊落堪舆气峥嵘社稷身地倾曾镇静天造要经纶仓首怀公辅中原仗老臣纶扬申命宠渥照午桥新司马还辞洛汾阳再入秦乾坤重拆洗?县细缝纫汰击鲸波浊风清虎穴尘緑林戡大盗紫逻息罢民鲂尾喁喁活龙骧帖帖驯按行光弼垒斜岸武侯巾究宅歌鸿鴈参谋集凤麟星营罗粲粲雷毂隐辚辚飞挽通关表耕屯集渭滨军容俄再色威令复重信烽火闲荆楚尘沙卷劒岷马腾云陇月士饱雪山春来石非无杰平江亦有人誓功俱不再方德信谁邻弓矢宜专晋钩膺遂锡申鹘衔凌井钺龙节压参神卫幙论功盛韦门送喜频河阳分镇日许国授弓辰勲业当如此恩荣实迈伦一忠摩皜日二节贯苍旻绩伟官难报天高德最亲丹书名澣澣黄色喜津津咸颂僖公柏谁言庄氏椿永为民立命长秉国之钧信作三朋夀都由一字仁东归知不远香信已浮银
七言律诗
壬辰恭和御制闻喜宴诗
清问谆谆许尽言以书为辙道为轩监观万古知成法条析羣疑见大原樱苑近颁天上句燕杯新带雨边恩燃藜夜取云章读照乘骊珠炳若存
乙未恭和御制闻喜宴诗
圣学希天善牖民风霆鼓舞气如神转囘姚姒文章古作起殷周礼乐新有限科名非究竟无穷经术要纷纶事君自昔无他道不有其身是致身
谿亭春日
不必寻芳出远郊八分春尽属亭臯漫波緑皱一溪水暖日红蒸千树桃乌遶屋檐呈卦兆鹤窥庭户听离骚静中识得生生意堂下蘼芜更不
春事无边着语难得逢佳处辄停骖河豚渐美夸梅十芳草如屏说柳三小韵作诗防跌宕浅杯斟酒怕沉酣买山那得青钱在只欲花间结小庵
又和洪司令春日
房湖曾别苦吟身两度东风似一尘柳外游丝难系日麦边驯雉亦惊春玄都君子皆通贵栗里先生只一贫珍重龙阳贤太守时将诗句恼陈人
送成都添倅李微之分韵得巫字
本住陵阳处士庐不妨名字落青都题舆带阁添新号抱史还山只故吾秀水稳宜眠夏簟惠泉香可煮秋菰劝君莫动骚人曲椰叶蓪花降女巫
湖亭酌王史君纪事并呈看花诸君子
红雨斑斑点嫩苔朱轮轧轧碾轻埃园公不作橘中隐康节肯从花外来莺啭树林添道韵鸥分江色献诗材篮舆便载春归去谁管酴醿芍药开
王巽堂三十年不到湖亭丙戌春再来非旧矣用前韵以竢後游
庭院深深鎻緑苔扫花无帚半尘埃红霞满树刘郎去青子垂枝杜牧来乍可放闲寛酒地不能随俗贮香材醉翁自有山间乐更取林霏手斫开
老将
一从十五长边城少见兵戈日太平代马依风都护道飞鸢熏雾伏波营红雕腊软君王赐青兕裘轻子女情昨夜点行新部曲铁衣偏奏苦寒声
永嘉鹿鸣宴
人间富贵易浮沈只有斯文无古今义理工夫元坦易圣贤言语不艰深莫随近世诸儒辙要识开山一祖心待得了他科举债梅花月下听瑶琴
和张亨泉宴鹿鸣
平生湖海独元龙门作丹梯倚太空还我蛾眉千顷月借渠羊角一帆风文随脚迹机难活学到源头理自通何代不生田表圣诸君切在敏前功
宣城鹿鸣宴
儒臣簪笔典州麾重为江山缉旧仪宴序古来元有礼鹿鸣废後更无诗科名到手还须耐文字当场莫好奇更尽工歌笙一曲明年春洒上林枝
至日示诸甥侄
莫风浩荡忽吹葭一室阳春病已差把酒认为天一水见梅题作玉真花燕常会族宁随俭祭则从先不尚华过此肥冬疆事静亦呼盘也早还家
题望湖亭
祥云宫殿半荒芜独有亭基下瞰湖水气淼茫吞八极地形磐礴跨三吴一轮红日射铜阙数点青山浮玉壶欲问湖边诸澳长长洲盗贼已平无
和季永弟赋袁尊固海棠
洛阳牡丹蜀海棠方谓之花余皆草木也唐郑谷於浣花谿上罗村路边俱为海棠赋然谓子美无情为发扬又谓堪恨路长移不到则误矣重於锦官者即此诗也植於锦榭者即此本也月卿尊固曾侍先大参魏公帅蜀以其兄弟与红萼为乡人置酒高堂烧烛其下相与道花屋闲话慨流光之易失怅乐事之难追懽戚婴怀饮少辄醉後一日季永弟赋五十六言识之坐中诸贤赓和殆徧某辄续貂於其後
觱篥声中气序过谿头燕子又归窠清涵夜色花无睡翠洗晨粧脸半酡红萼尚怀乡国旧锦心空抱客愁多饮酣乐极翻成感泪湿臙脂雪满坡
张仁溥寄游沧浪诗用韵一首非为沧浪作也
卉木萋萋二月寒杏垂红雨涕浪浪无司花女太幽絶有索酒郎多醉狂弄影莫陪张子野断肠空忆贺横塘春来亦欲寻诗社却怕诗工与道妨
读黄子实诗卷
香山居士读张文昌诗编以乐府词为工雪堂老僊读孟东野诗秖爱铜斗歌为近古昔之以诗名世者盖不尽好也子实以诗卷托同幕转似一编之中粲莫可耘而其闲游有云賸擕尊酒斟蓝尾惜不杯羮荐墨头则属辞之工也题丰都云履痕莫辨隂王迹敢去多题汉晋年则致趣之远也十二峯下月穿篷席罅风轧舵牙声巴东县旅梦难安枕村酤不满瓶则混之晩唐集中莫辨也某既不能徧和亦岂可无以奉答珍贶辄书五十六言於其後命之曰读黄子实诗卷
唐人漫自说金华山谷云孙自当家玄色酿成真一酒别机织出象生花缅怀友义留巫峡难割闺情下汉嘉看彻一编酬未得夜深窻月净笼纱
夀李鴈湖
当年指李记生辰柱史疑为法报身鱼鸟泳飞南阁晓风花经纬石林春手繙万轴谈无底胷着千年汲愈新试看乔松霜雪後凛然一节照时人
自卷朝衣濯鴈湖勲名籍籍在黄枢时闻走卒称司马犹有羣儿问大苏赴陇尺书驰鹤板起家万石绾麟符宵衣炯炯思黄髪正藉元勲出手扶
汹汹风涛卒未清便提小队按行营一言刑省朝歌盗单骑恩怀渤海兵丰德自应通緑籍长年何必饭黄精劝公剩压兰英酒为作涪川小太平
身驾青牛老子车行云来去自纾徐精神健好充黄野骨法清真贯玉庐六十二年康节咏五千余卷玉川书石林莫作盘居计黄纸看看又诏除
夀范漕
粲粲桐花昨夜风吹香还到鹿园中前生出处黄山谷後代风流范蜀公洒落一襟涵霁月精神满面贯晴虹直须整顿坤维了归侍祥云一朶红
自从绣绂解麒麟一片忠诚只为民涪水竹枝秋送客汉嘉火树夜迎神玄蜂赤螘三垂静白黍黄鸡万井春尽使蜀人翻覆看皇华礼乐只如新
伏波老子缚长虯典护兰闱更两秋学问只从苖脉看辞章不向语言求俱称脚迹门生好无复顔行执事羞夹袋中间富人物更须为国贡琳球
福星一点夜堂深藻泮花泉共照临歌咏春风曾点瑟体当生意宓君琴乔松已作参天色寸草犹持报主心但翼斯文扶夀脉年年一穗爇犀沉
客中和程丞相雪
萧萧客岁澹如家耿耿青灯冻不花窻外晓添梅意韵田间春透麦精华书来颇复怀归鴈杯散何繇覔画蛇明日雪晴乡社去辛盘随俗点春茶
和杜枢密雪
紫宸朝动鸡人唱一片天光接绦河花様绣鞯冲晓去霙铺球路带春多边无疋马比宁地土有遗蝗奈冻何檠重玉龙犹未老莫将图画写披蓑
一自金銮陡下坡更无津可问明河云蒸黄野风寒薄雪皎皓庭幽思多高艳未能攀屈宋寒灰聊复拨隂何聚星堂上如相问竟日长鑱对短蓑
和赵西里赋雪
谬守无奇只靠天一编周易一炉烟抽毫难出相如右覔句敢居灵运前酒酌山羊方饯腊龠鸣土鼓又祈年何时独放扁舟往淡月西村古柳边
和张仁溥赋雪
北风声熄南山微谁息风雅呼於时歌黄三章未纯古叙白一段空爱奇台高皆羡雨花落檐短独愁氷柱垂墨客如林笔如塜莫於诗上更题诗
清晓踏雪送季武博
送客陵阳第一峯临分莫遏顺帆风人行水驿梅花外诗在昭亭雪界中破屋但留黄蘖老高风难覔紫芝翁【寺有黄蘖禅师像山有周紫芝诗】笋舆访别惊囘首无数寒鸦点碧空嘉熙丁酉七月上澣游大涤题住山龚冲妙艮泓轩
旧与清泉白石盟身闲方作洞霄行青山延客元无锁碧涧流花似有情古洞欲随仙隐去高冈终待凤来鸣道人唤我松间饮坐拂寒云月未生

[book_title]卷四
钦定四库全书
鹤林集卷四　　　　　　　宋　吴泳　撰七言律诗
夀张亨泉提刑三首
莲花峯下发源深胷次渟涵几古今事苟及民须着手文非为道不关心扶持世界归儒效转斡天机自笔箴主静工夫人不识火阳五月正根隂
二年烟雨汉臯亭玉节西来照雪明慷慨报君浑是胆驰驱将母莫非诚稻禾水足青畴润烽火宵闲紫逻清鸾凤莫将鹰隼看及时须为国家鸣
末学纷纷竞为人公能康济自家身形躯元备人间世肝肺尽收天下春观我自应知爱重识心须会起经纶夀觥难着皇华语抱取峩眉月半轮
夀崔侍郎三首
天开碧落洗云扉暂辍僊郎下紫微独有素琴随从橐更无侍史护朝衣霜清潦浄荣名薄枣熟花香道力肥列炬照空还岁晩明年仍傍火城归
胷次知蟠几监书事随天理只平铺来从京兆德星社揽取西峨明月湖民岂无衣须补绽极元有柱要撑扶欲知天授西平意绣?临戎为万夫
小队元戎未弭旌羣飞鹤鴈已充庭【富郑公生母梦旗鹤降庭】只缘匹马修途健唤起三刀昨梦醒【崔帅曾梦入蜀】犀麈自挥坤?静鲸风不涨海波停牛头衮衮春无际捻出三诗夀蜀星
夀周提刑二首
分得濓溪一派清皇皇仁义不贪名金华学道行持到禹穴题舆去就轻一节以趋何简易十年不调转光明匡时富有经纶在若木华边缓辔行
自乞银符守汉嘉就持汉节问梅花庭扉讼少闲徽棘堰水流多沤紵麻论击回邪羝触角化销强暴鼠无牙更看植杖扶犂叟清议依前说使家
夀史石泉二首
胷次玻瓈湛不摇高风炯炯揭氷条崑墟已泻南轩????蜀贡犹传北斗杓问学有源天一水文章无尽海门潮三滩五渡多人物难得公家月指标
露洗秋容一片清远山高与雪争明贤侯元是岳神降上相先从佛腊生画戟不妨当燕寝白囊无复到鸡城新来连日西郊雨还作山间小太平
夀某翁
当日麻衣抑未猜贵公元自有僊材文辞敏妙真星魄学问沈潜是圣胎黄石授兵非有意红旗破贼却归来阿同且共玻瓈饮源上桃花想未开
夀范洁斋
合下金相气质浑更参诸老徧宗门箕山再得顔回婿荣国还生孔子孙学问不趋岐路径文章秪好古罍尊至今尚得诗书力一气清明中夜存
青袍朝士走红尘公独纫兰结佩绅不事王侯嫌炙手岂除御史更呈身寒花秋後看名节乔木霜中见本真吾道天寛连地大羊沟那得系麒麟
泸水风涛七载还今年赢得在家山临流领客清溪上滴露抄书翠竹间晩计作堂应未晚闲居成赋恐难闲云昏八表边烽息须得伊人护玉关
忆昨薰风会面时犹龙老子亶冲夷忠文晩节三年过上相生辰十日迟内景两篇时点检中庸一卷晓行持朝来泮水鴞音好目注西山拟夀时
送洪司令
经年分月伴西清又佐戎轺勇北征下马必能书檄草从军元是擅诗名熙丰作俑能无过元佑操舟却要平局面既新棊势别消详专在幕中评
夏日曾随别驾归朔风还作送公诗行军司马自文采祭酒诸生亡崛奇国事急忙中着手边筹闲暇处开眉嘉陵想已波涛落风雨无忘泊岸时
送梁漕东归
四年一节蜀山间父子重来世所艰镜月澄心寒吏胆条氷濯魄映儒冠孤清自古知谁似遗爱于今愈耐看归去光明赢一着笑渠袖手直旁观
皎皎从来世不容平平未足与言功介言西事何妨谪洵着权书竟是忠祗为边民忧自北卷将吾道载而东分明自有天知已趣檄行看骑火红
和张周玉峨眉山行
搘筇更上最高峯浮出修眉翠扫空雪汁半消岩路口苔衣倒挂树林中异禽语已非人世香草名应系国风晩色渐侵衣袂冷恍疑身在蘂珠宫
出郊怀汪尚中代简
一春烟雨尽愁端晴日郊行尚怕寒芳草被堤风信过杂英满甸雪泥乾刘郎去後花无恙杜牧来迟春渐阑明日为君开社瓮莫教人倚玉栏看
和虞沧江饯腊观梅
买断江天不用賖弦琴觞咏乐无涯年深屡见巢添鹤春到还知未放花时有诗情窥洛社断无书尺到京华面前杨柳风来处豪岸依然属富家
饯岁江梅老树边每逢佳处辄犂然吟风弄月成劳绩种药移花当质迁心事细评无此日春风长健有明年更期人日连头去酬此青苹木末天
和韵谢惠提干约观梅不赴
才看花回晩日明停杯不饮槊空横羡君洒落方成趣笑我虺隤不及盟但向舍南窻北看浑如林下水边清自来太素先羣物枉被山矾唤作兄
宣城劝农
一分东作五分春相汝耕夫更在勤七月诗成种田法庶人章作劝农文祈蚕必使蚕如瓮卜稼须观稼似云老守别无新治行只将丰岁答吾君
永嘉劝农归舟中
使君每爱读豳诗稼事艰难亦粗知水冻未闻秧布野年饥且喜麦生岐坐间白叟真堪贵眼底朱衣摠是痴趂刺画船呼客语春风已满劝农旗
赠乡僧祖元
僧祖元本里中秀才厌世事尘劳翻然出家因游鴈峰遂断一指誓不复还乡人目之为一指头禅盖讥笑之也自後南行学益长又有能诗声予爱其勇猛精进漫作数语挑之
挑包不住鴈边峰万里来参琰淛翁刀割万缘随指断镜磨诸漏着身空不从贝叶鑚陈迹只向蒲团下钝工结习依然销未尽有时诗语学琴聪
夀邹都大
石虹缭绕气如云中有胎僊字卯神大宅寛平春满面一条莹彻玉为人细看火後交梨熟不及霜中硕果新六十二年无一事尧夫端的是前身
易言来复甚昭昭须识隂阳动静交乾德衆贤当首画建炎诸老得中爻水波已动龙难蛰时运方清凤合巢会得生生无尽意不须詹尹揲琼茅
梅花又是隔年看节节光明雪照山赤螘玄蜂边徼外黄鸡白黍野田间鹄头久巳书丹版燕额仍须护玉关独有檀沈烟一穟明年还遶属车斑
嶰竹吹香子气分苍苍有意瑞斯文已从嵩岳生申伯复向西山夀卯君鲐背自宜当职任虎头曾已策功勲壶中日月春长在且试犀沈一瓣薰
端平改元阳月同弟某自南山过龙井山僧饶舌话辩才近事且以某兄弟为坡颍当有所识因赋
一百年前老辩才复褰绦带下山来松杉溜雨惊龙起篁竹生风唤鹤回戒行净通林水观语言香落宝花台更看坡颍留诗处月堕山空眼豁开
宣城宴六县宰
本是词林翰墨臣诏书特遣牧宣城使君只办平平政令尹无要赫赫名狱苟得情须近恕财如足用莫求赢荻花风起江防急秋阅应令弩手精
寄题蒋湾效尧夫体
刚把西湖卖与邻卜园新得蒋湾春半荒亭树景偏老欲压溪桥花更真漫赋莫教诗过好浅斟时要酒轻醇若能会得闲中趣便是羲皇向上人
送范仁叟解褐西归幷简定叟
子馆於予恰九春临分更欲问云津良心易放当持敬精义无穷要汲新刍狗科名应是梦貂蝉宦业竟成尘世间公议难磨灭第一还须作好人
夀安宣相
皛然老子本冲夷起为苍生护北陲边吏皆能问司马市人曾不识安期拊摩鲐背应耆艾舒卷龙韬自崛奇九老图中张白後合添同甲一篇诗
梅花又是隔年看节节光明雪照山百万虎貔?劒外三千騋牝寸田间鹤头捧诏从天陛鸡舌含香趂晓班富有春秋洪愿力宅家那得放公闲
上谓无官可报卿延登左棘倍恩荣勲存社稷身俱泰志在生灵物转轻平蜀以前谁磊落渡江而後独光明蚤令不作湘潭梦料得中原已扫清
文俗诸儒恋局中何曾度外看英雄连鸡纵不能资夏捕鹿何妨暂掎戎静抚时机渔者得遥观敌运兽之穷书生凖拟浯溪石明写中兴第一功
用韵谢帅机惠春盘
梅柳隂中漫寄家闲如翠鸨立晴沙瘿藤罇内抄松子行玉盘中?蕨芽犹有乡风餐白啖更无春梦草黄麻郊行莫待芳菲月花未开时好看花
再用韵呈帅机就寄仁溥
少学东坡颇爱奇夜抄灯疏爇松脂老随年度几弦瑟愁怕月窥双鬓丝蚕市已非吾故国菜园犹得子新诗闲人不管东风閙麦饭枯鱼着顿炊
病中有怀
二年多病少佳怀酒落杯中见影猜青女降霜溪屋冷白姑记日命宫灾柳州解祟祟频作孙子逐痁痁转来就使新春年运吉钝庚难拨马头开
洪都病中口占
去年舆疾上洪州百感婴怀又怕秋病体不因衰後觉宦情谁向死前休乞身已晩荒三径葬子无期负一丘造物傥从心所欲乐天知命更何求
送洪司令赴阙
曾记嘉陵共舣舟江风又是荻花秋三年长别不一见十事欲言还九休頫聘交驰淮水浊行程不定陇云愁凤鸣已向朝阳去飞雨残霞湿柁楼
寒食
芳树啼莺絮乱飞疾风吹雨送愁归梨花落莫还乡梦麦粥凄凉展墓仪倦客忍听谿上曲游人犹习水边嬉西瞻太白家何在拟托征鸿寄我衣
黄漕祠堂
古谊寥寥千载间却从宾主得窥斑道同元不分穷达礼重何妨尚往还拄杖过桥声易识壁纱笼墨句难攀篝灯试取丰碑读名压三犀石更顽
径山留赠无凖
十载京华少得闲兹游浑似梦中山僧行古道元无径云掩重扉更不关夜语浓时花簇簇禅机漏处月湾湾东坡妙喜无人识往往神游在世间
试院和李湛谿韵
呵叱星辰赋远游更提水镜着中流读书有眼月千里爱士无方春九州论及养生浑是道时因主试却关愁武夷不作逢溪老亦欲临风助击鸥
沔州和李长孺
朔风吹雨湿征衣卿月西昇伴紫微出塞未经榆眼白宿师先喜麦头肥宝刀尚可屠龙去锦字何缘寄鴈归犹学骚人工索句品题香草咏菲菲
和洪舜俞太一宫韵
祠事归来夜向晨仰瞻天宇肃无尘缾搊金井辘轳晓钟撼茅山幡影春傍水且栽梅半树扫檐莫使雪横陈栢台近日清无酒赢得吟诗分外新
谢尊固送茶
闲居早是宾俦寡有弟山行访鸟窠黄卷渐成迃叟僻朱顔不似美人酡诗因怕事吟偏少酒为看花饮辄多珍重山园芳茗饷犹胜乡国赵家坡
春寒病痞痛用古砭法以砖熨之忽一夕帐烟塞满火自下炎上焚衣被之半有感赋之
怕寒不暇解衣眠偪塞蒸成帐顶烟学士砖头因火灼尚书履下透衾然洞存玉性真刚汉焚却禅身笑浪僊收歛道心中夜坐室虚窻白月如弦
挽李寺丞
世人谈利析锱铢汲义如君此道孤无地起楼怜寇老有园和契遗尧夫西山别後常怀子东国归来已弃子自昔祖风高挂剑愧无佳语润黄垆
和洪司令九日观阅
猎猎西风九月寒元戎缓带抚斋坛士腰弓箭翻云去人拥旌旄夹道看振旅阵酣金柝静从军诗落玉蜍乾南山不谓无嘉节深惜诸贤玩燕安
劒花弓月几秋寒宿将凋零更不坛师衆弗於先事戒蒐田祗作具文看戍还黎雅魂方定箭洗褒斜血未乾为报道傍泥饮者尹来遗汝百年安
五言絶句
用晦翁十梅诗韵酬张伯修孙子直
幽人履贞吉采藻南涧滨所采一物微所思万物春柳丝不禁梳桃毳不耐雪梅残剪春绡永日霏不絶椒榝充佩帏孤芳处幽絶当年老虬枝岂为风雨折最後黄香根纎裳粲黄里能以色事人空博一时喜看花须看神折花莫折残但使花骨清岂畏花地寒老瓦莫厌麄奚童莫嫌小及时不为乐顷刻芳事了圣涯浩无边人乃掲其浅安知舍瑟中道味益深远浮名镜边尘骄气炉上雪年来如木鷄我肱已三折书消燕日长棊遣花院寂何羡山中人餐霞拾橡实为花能工诗不如赋拙赋珍重舂陵翁能寻所乐处
七言絶句
果山春郊即事七首
晴岚扑扑染人衣龢意溶溶接岸陲春事平铺都放着不应秪认小桃枝
梅事怱怱半雨残李粧羞澁尚春寒人情只道花时好花未开时正耐看
野寺藏春不一奇静机还有动机随幽寻往往行终日未信东风属酒旗
花含别墅无边思水放长渠自在流别是一般闲富贵田家那肯让公侯
檐花夜落晓还晴应为农祥一展颦慙愧青裙南亩妇犁头能得几多春
官事无穷类海潮寸肠忍使自煎炮槖駞种树安心法且并闲功子细抄
酒灯棊雨忆昏黄那得佳朋话此肠豪气已随烟柳折未能除得作诗狂
郫县春日吟
去年春日百花斑今岁逢春万竹间花靓竹香宜细看春风不会一朝闲
无穷官事日装怀甫及芳时略放开骚?编排诗社去酪奴勾管醉乡来
後霜庭草芳犹茁承露林花翠欲欹体认乾元何处是初春天气早晨时
雨脚垂垂未肯休舍东流满舍西流八分春种胚胎了新水才来便彻头
不寒不暖杏花天争看蚕丛古寺边旧日尚留耕雨具新年难得买花钱
树桑五亩育鸡豚器用匏尊老瓦盆旧礼诸儒都坏尽西家却有典型存
暧暧人村翠树连鸎拖野色度晴川新诗无限来供眼才涉思量又不圆
醉骑花影少年间谑弄风光古将坛渐觉年来无补益祗将春贮在脾肝
素丝五緎咏羔羊且是公余燕日长黄你味甘逢孔圣黑甜睡美谒羲皇
旧谷才登幼妇场新蚕复出小姑忙书生却弄闲针线枉学明河织女襄
和洪司令梅花
结绮临春贮丽华吹香偶到野人家霜明月白纱窻浄但见梅诗不见花
杼云新卷雪泥乾剪剪轻风薄薄寒莫遣水龙吹别调放教春在玉栏干
和虞沧江赋梅
素肌香骨水为寒曲树斜枝木作酸百匝遶花看未足庭空参斗夜阑干
衣分氷洁佩琼瑰笑歛溪头月下杯岁晏得朋真乐在不须青女作行媒
青蒲翠草望秋零乱絮迷春困不醒林下水边时一见对人应是眼中青
每对梅花辄解顔瑶林孤絶迥难攀拟将和靖横枝句搂入离骚大小山
吟成亟取夜钟敲淡月笼窻昏晓交真态莫将形色看当如相马得蒲梢
万山春到直丛丛谁省东皇有化功生意溶溶呈露处看随葵麦荡摇风
不御铅华别是花丰神高洁自成家含章不解春风意犹倚残粧隔绦纱
交花煜煜露生香一味清来浣我肠文字语言今落去聊吹别调作醒狂
安西马
月脇霜飞镜夹瞳龙媒扫尽朔庭空沙丘尚有真骊牡端自方臯一顾中
蜡梅
若得西湖处士疑如何顔色到鹅儿清香全与江梅似只欠横斜照水枝
登罗浮山
要闲终是不曾闲猛歇当头名利关揩洗一双清浄眼稻花雨里看浮山
海山半夜失蓬莱微带云根雨脚来元是道家清絶境世间妄指作阳台
玉蟾奔月竈炉乾老鹤巢松殿宇寒里面看山山不见不如只向外边看
琵琶
锦调巴音秪四弦倚门空抱向谁怜主人一自知音後传入王孙绮玳筵
桂
团团玉叶振天芳清澈琼楼午夜光元是小山分种去移来西蜀作甘棠
玉川茶
一旗初试蜀山春团銙谁论蔡与丁更出苦言浇谏味世间醉梦合俱醒
病中宿白水
触热山行陡顿余急擕拄杖息禅居老僧不惜山中宝持出银函贝叶书
中峯
连空阁道结飞霞衲子云游少住家问讯两仙呼不应鸟啼惊落一岩花
和张宪登乌尤山
燕台爱士拔其尤彻去藩篱吝与骄藻翰宿春题品徧青青无复土山焦
世涂偪仄动逢尤山似高人色颇骄寸碧亭亭还緑遶知音不待?桐焦
放怀物外亦何尤便谓游遨士也骄西日下来嵓际宿别尊难啮嚼皆焦
子知天分不人尤岂若纷纷式屡骄旧见已知霜叶脱新知才似谷牙焦
天戈何日戮蚩尤省得营屯戍卒骄事会无穷人物眇坳杯莫救釡中焦
椒丘徐步不离尤结驷朱门易养骄宁似木鷄甘用拙弗如龟筴以灵焦
和观棊
七雄虎鬬着难下三季蚖蟠石不磨蛮触纷纷无了日青秧白水弄?柯
华严寺
才上华严第一山倚天双阙不曾关白花紫栢漫山路犹觉桃源在世间
上峯顶
一峯骆驼岭突兀万级胡孙梯屈盘佛法岂无平易处怕人只作等闲看
光相寺
云气巄嵸羃晓山晴曦倒影射阑干须臾变态还空寂水接天光一片寒
牛心寺
青莲两两照山开道是金僊手自栽人与金牛俱不见更从何处覔心来
和李鴈湖晚春即事八首
琴书澹泊古羲轩花木幽闲汉绮园碧落青嵩无用买湖光一曲道真浑
纷纷花片落车茵点点苔钱衬屐痕造化生机浑不尽又将新緑转春温
蔼蔼停云八表昏终风吹雨泊天门系船东港缘壕去落日牛羊下远村
避人不必武陵源荡有芙蓉谿有荪弄水浇花心自远何妨酌客两三尊
长鲸须向海波翻泽雉何由肯畜樊步障连空鞋一屋不如萧散半山园
丰神玉雪更清温胷次涵濡七泽吞闻道晚年偏好易手探月窟足天根
庭草如茵鹿养茸体当生意属僊翁游龙不作千岩雨却卷云根向洞中
杏花漠漠柳隂隂髣髴前年礼殿深赖有诗书缘不尽青灯细雨短长吟

[book_title]卷五
<集部,别集类,南宋建炎至德佑,鹤林集>
钦定四库全书
鹤林集卷五　　　　　　　宋　吴泳　撰内制
明堂奏告祝文
天地
伏以丕厘景命奄宅嘉师惟泰元尊每荷溥临之贶其坤道顺实资敏植之恩用涓万宝告成之时爰秩九筵合祭之礼率由彞典敢告前期
宗庙
伏以获承洪绪宏济多艰爰熙紫坛练时卜日於穆清庙尊祖敬宗祗率彞章预伸洁告
社稷
伏以古者载芟而祈良耜而报各以歌乐告於神明矧当祭祀之秋宜致恭先之荐
太乙
伏以明堂度九尺之筵靡神不举太乙开入通之道降福孔夷用卜季辛敢伸昭告
天庆观报恩观
伏以天无声无臭惟道可凭祭有报有祈以时为大顾慙菲薄获奉粢盛坛於丙地之阳卜以辛日之荐尚祈昭鉴相我熙成
诸陵攅宫
伏以将祀世室载瞻崇丘未陈牺牲珪币之恭先致祖考神祗之告尚祈来格以相熙成
四渎五岳四海
伏以昭於天地方严陟配之文望于山川具有秩祭之典季辛穆卜先申告忱
岳渎海路通去处
伏以明堂孔阳方议合祠之典宗伯辨位乃陈四望之仪秩於山川沿于江海靡神不举先事告忱
迁神主
伏以爰熙紫坛聿严禋祀於穆清庙式谨缮修庀工方新奉主有恪用涓吉日?告明神
明堂赦文
朕嗣宅丕后保绥受民上帝临汝无贰尔心敢不尽灵承之事先王惟时懋敬厥德未尝忘祼飨之忱每夙夜以惟勤庶神天之克典顾德不类遭时多艰兵氛未澄星纪弗静京畿邦之根本而淫雨害于粢盛汉岘国之咽喉而蟊贼摇我边鄙战士被介胄不得卧丁夫罢转饷不得休瘼兹下民靡所宁宇念天地以好生为德徧覆包含而无殊而祖宗以兼爱为仁聪明神武而不杀岂亲接三才之奥亡哀矜庶狱之心盖尝以干戈省厥躬以祲象救其政虽承宇之霏开霁未还时和岁稔之风虽侵疆之骑倏回宁保地净氷寒之日若匪吁苍旻而洁告其何措方夏於阜安爰刺六经之文更规五室之制有秩礼囿有严颂堂奉牲以告不在牲而在民力之普存更币以祈不惟币而惟国用之均节凭至诚之洞属荐明德之馨香於是登彞閟宫奠璧清庙夙驾斋辂亲祠总章衮龙作绘而五采施鋗玉鸣诗而九歌应多士显相陟降在庭百工伻从左右厥辟瞻和气之薰浃俨神光之陆离岂惟钟喤喤筦锵锵如见旗容容骑沓沓盖上天日监王者之处曾咫尺之不违而庶民是近天子之光宜始终之若保既荷灵娭之来燕岂应餕惠之不均乃御端闱式朌大号嘉与函生之衆共迎景贶之新於戏崇周官九尺之筵精意已通於肸蠁肆吕命五刑之赦湛恩斯徧於埏垓尚赖奋庸亮采之臣秉德陪祠之彦烈文羣辟孔武六师永肩励翼之忠宏济丕平之业
明堂册文
景灵宫
明明我祖道峻於天濯濯厥灵其基明辟犹木有本犹水有源肆台小子既受帝祉季秋之月宗祀明堂其日用辛工祝致告丕厘景命於万斯年
太庙
於穆清庙世有哲王德厚流光必百世祀台恐德弗类遏前人光是用孝飨入太室祼洞洞属属苾苾芬芬来燕来宁俾缉熙於纯嘏
昊天上帝
倬彼昊天皇矣上帝亲德飨道监观四方施予冲子绥受兹命服大裘而冕祀乎明堂高高在上无曰不显以祈福祥以弭灾兵乂我受民永寅念于祀
皇地祗
惟王建国掌邦地祗瘗埋泰圻有册有典今冲子嗣主名山川相其隂阳居明堂左个礼以黄琮祀用黝牲土谷惟修庶草蕃庑万邦咸休敬拜下土之灵
太祖皇帝
天作之君神武不杀肇造区夏启迪後人以予小子夙夜毖祀是用大飨帝度九尺之筵笾豆静嘉牲牷肥腯格于艺祖克配彼天永言孝思无坠宝命
太宗
天造草昧文王康之始基矣嗣武受之耆定尔功布昭圣武天下为一百世不迁今文子文孙敬宗尊祖我将我享王者之堂洁尔牛羊与其黍稷神保是格日靖四方
明堂礼成奏谢
景灵宫万夀观会圣宫太乙宫
伏以祗奉瑄玉肃临坛垓考妫庭肆类之文崇姬室九筵之制列圣降祉三神蕃厘岂凉德之克堪实上皇之显相用伸昭报庶永延休【太乙宫改上皇作上灵字】
诸陵攅宫
伏以迪循彞典寅祀总章上帝时歆垂恩若风雨而下百神既飨降福如冈陵之增载瞻桥山实迩秦望爰遣明馨之荐以将昭报之忱尚赫厥灵垂裕乃後
五岳二海四渎
伏以大飨合宫汔成熙事祀于天地既荷博临望于山川敢迟昭报尚冀威灵之假允臻福禄之来
诸陵
伏以总章汔祀熙事告成事天之明坚一忱而罔闲裒时之对与万国以咸休荷烈祖之顾歆瞻崇丘而控谢
南海南渎南岳
伏以顷者宗祀徧于羣神乔岳之灵沧海之滙相予熙事永臻厥成神之格思敢不昭报
南镇会稽山
节彼南山维禹甸之顷以牺牲祀于阳舘既荷帝祉神来宴娭熙事备成敢忘昭报
改元诸陵奏告
伏以创业垂统烈祖之休继天奉元一王之法合两朝之懿榘更首岁之嘉名载瞻崇丘用伸洁告
孝宗皇帝修换?宫文
奉先思孝瞻彼上宫揆日庀工动乎下土敢告于庙以宁其神
光宗皇帝修换?宫文
伏以菆庙之严明神所宅隂虬阳马岁月久深松桷旅楹风雨侵蚀属庀工而揆日敢移御以告安
宁宗皇帝?宫文
伏以景彼崇丘侐其閟宇龙輴既远虬柱斯倾属鸠僝功敢告移御
昭慈圣献皇后等奉安神御文
伏以柏宫侐浄历岁月已深松桷延长为风雨所薄既竣徒役复妥灵斿
恭圣攅殿修整奏告文
伏以菆庙之严风雨所薄旅楹倾剥涓日缮修顾瞻慈灵不敢不告
恭淑皇后修整攅宫殿文
伏以慈灵在天邃殿於穆其门有伉积岁不修涓日既良鸠工是告
外制
与芮除武康军节度使制
门下朕穆叙宗盟迪稽周典建之藩屏首推曾孙王发之仁分以旗旌爰锡孟侯弟封之宠粲亲亲之恩意肃暨暨之戎容扬于大庭诏尔羣辟具官某气韶质美德粹行恭藴藉诗书进止必由其度沈潜学问奇衺不接於心蔇登神京蔼有芳闻峩冠在列宛如青袍朝士之癯奉璧陪祠弗类赤社亲王之贵每阅起居之奏屡殚忠益之箴实毗皇家式壮宗翰朕方裂地以分诸镇即坛而拜元戎凡沾横草之功亦被建旟之命矧贵介弟非他人昆外虽欲得腹心爪牙之臣内岂可无骨肉本根之辅用是辍留台之务进而升将钺之坛钜毂高幢奄宅洋川之澳真祠采食仍陪魏阙之班以光桐叶之封以广常华之覆於戏仁祖锡允良之节尚云宠不期骄孝宗彻伯圭之田犹曰卑以自牧盖相友睦者所以教诸侯之悌而胥训诲者所以示万世之公惟汝念闻则予以怿
贵谦除保康军节度使制
门下继世以立诸侯固王者尚贤之谊建旗以封同姓乃圣人笃近之仁矧予贵介之英维国宗莩之瑞涓辰授钺涣号扬庭具官某躬信厚之姿秉祗庸之德宿邸惟谨奉朝滋恭性雅好儒能嗣北海靖王之後日勤为善弗贪东平邑国之封重惟宁考之初元每笃沂王之深爱和乐根於天性有常华韡韡之风锡与异於他人无杜叶菁菁之刺始畀之以斋坛之节复开之以青社之茅一时荣怀百代鲜俪盖自庆元至于嘉泰常宠数之便蕃兹繇宝庆讫于端平尚情文之希阔爰举建旄之典载疏友弟之恩爵尔上公信已孚於麟趾与之多邑班仍在於龙墀於戏汉启九国而交独好修唐册五王而宪尤谨度毋游于逸然後可以保高位毋居于贵然後可以全令名勉图淑声祗服先训
谢奕昌保宁军节度使制
门下周首二南之化所以着夫妇之经汉疏四姓之封所以袭衣冠之盛兹衍中闱之庆用推左戚之恩粤从亷车超授斋钺敭以明纶之告肃于会弁之瞻具官某柔嘉而明缜栗而润进止合威仪之制话言循德义之闲鸿渐周行蔼有淑均之誉退居私第恬无华竞之心径从文石之清换授武阶之峻为社稷卫属鞬黼座之南与宾客言束带紫宸之北虽多仪之济济常自牧以谦谦况保衡曾劢相於我家而太姒实助修於隂教久矣宫闱之正位方兹寝庙之告成桂栋斯芬既定毖祠之所褘衣有烂聿严归谒之仪岂於常棣之华不施葛覃之祉爰即金华之壤俾分茸纛之辉佚以琳宫丰之采邑於戏孝庙眷成肃之弟爵已列於横班宁皇褒恭圣之兄宠复隆於一品酌两朝之中典焕昭代之弥文往承于休益茂而戒
谢奕礼保康军节度使制
门下国风之系周南率本人伦之厚大雅之褒申伯实由寝庙之成惓我戚藩生於相阀爰出丝纶之宠并加节钺之崇卜以刚辰谂于列位具官某甚德而度大盈若冲温恭有韦布之风澹泊无绮襦之习婣聨椒掖元侯之隂德尚存秀擢芝庭太傅之芳猷未远方晋登于华路乃屈就于彞章径自郎闱式共武服东阁西阁之序秩视从班长君少君之贤人推世美朕方考先代巳行之典修后家归谒之仪神祗安乐之已毕享静嘉之荐兄弟相好矣讵可无蕃锡之恩彻土上庸出节少府鹘衔绶带有严上将之坛鹤驭云轩乃奉真仙之舘爰晋朌於腴赋庸昭示於龙光於戏四姓之列为小侯虽衣冠之代有二卿之称於钜鹿常名誉之难全惟忠谨可以禔身惟勤俭可以保位往祗明训益茂淑声
郑清之加恩制
门下朕获执珪币恪恭神人畏天之威常若承祀齐明之日裒时之对敢忘在廷奔走之臣矧予元台式是百辟既与合宫之显相岂容餕惠之後施具官某俊德爽邦懿文纬国秉蹇蹇王臣之节持谦谦君子之心粤惟宁人遗我哲辅会六龙於潜跃之始盖不缘肖象而求作霖雨於荟蔚之余曾不以片言而悟初辅端平之治庶跻元佑之风调娱万几政不寛而不猛收采衆善道无陂以无偏比因迅烈之灾力上退闲之请华之书殿贲以经帷虽云鼓枻以絶江犹冀朝宗之在望而况亲陪宗祀董正上仪合加进律之恩庸广受厘之意以开井赋以实畲租於戱衍以旧相居河阳尚侈大礼庆成之赐浩繇师臣侍经幄特疏明禋采邑之封盖不归福於朕者上之仁而能责难於君者臣之义尚宏鸿施益罄嘉猷
杨谷加恩制
门下朕聿祗旧章称秩宗祀使宰孔赐齐侯胙所以旌祭事之劳命召公彻申伯田所以隆采邑之宠式褒懿戚诞告羣工具官某质粹而外和量闳而中裕宝书在几居无华竞之风玉带趋朝动中折旋之度早疏荣於斋钺晩避宠於师垣身贵而心愈谦年高而行弥谨每怀恭圣之保佑常念母家之典刑兹以明禋俾共使事领内廷之卫辑虎士以无譁相中坛之仪粲貂冠而有耀既德馨之上达宜餕泽之下朌爰即旧封载陪新食於戱我将我享既能歛福锡庶民维戚维贤先以贺礼亲异姓有嘉耋老毋用训词
师弥加恩制
门下明王分宝玉以展亲特厚戚贤之爱大宗执珪瓒而亚祼每崇祭祀之伦矧备享於明堂既相成於熙事合加徽数诞告治朝具官某属近而行尊年耆而德邵世縻高爵已疏白茅青社之荣班立长身颇称玉带金鱼之様恪奉秀园之祀董司周室之盟肃然仪形蔼有誉处属三载举亲祠之典而九筵严并侑之仪当辇路之初晴导驾已劳於扈从逮斋居之将雨历阶逾重於降陞四体有庄舒之容一毫无惰慢之气既辑涓成之庆式敷餕惠之休贲以爰田增之贞赋於戏作鲁公之册盖繇於入祼太室之余益东平之封实起於定议南郊之後尚绥素履以答灵娭
思正加恩制
门下周封同姓五十国义莫重於展亲汉召助祭九百人恩独隆於赐爵朕参稽旧典蒐举明禋仪礼成而三神顾歆需泽下而四方丕享矧於仲父宜锡庆条具官某禔身有仪乐善无斁承诸姬之後不以富贵而骄人袭二献之风颇能博雅而好古朱邸共推於贤誉青旌双拥於节旄素嫺朝会之容克相祀禋之礼龙旗耳耳周旋乎法驾之间麟趾振振进退以先王之度迨扬烟之竣事广餕惠以旌劳衍以爰田华其巨镇於戏望祀不祈其福朕常怀畏威时保之心居宠必思其危尔其懋作德日休之戒更图励翼以答熙成
不擅加恩制
门下昔在成周厚於同姓命史佚作伯禽册当太室既祼之时使石尚归鲁国膰在诸侯助祭之後矧秩肇禋之典实共相祀之班盍考彞章亟朌餕惠具官某温恭而信厚闲雅而裕和蔼有诗书之风泊无富贵之习文王之昭武王之穆循礼度於二南庄公之子周公之孙奉蒸尝於百世自赐先王之履首陪重屋之祠结綪入斋能将洞属之敬展轸从跸不惮骏奔之劳熙事备成灵娭来燕既出濮园之胄宜均宣室之厘加以采田实其圭赋於戱飨帝而臣受职已昭明德之馨香笃亲则民兴仁宜溥湛恩之汪?绥而夀祉强我本支
谢奕昌加恩制
门下朕获奉嘉牲瑄玉以歆上帝明神穆穆周筵俨诸侯之助祭煌煌汉殿伟四姓之侍祠既毕飨於合宫当疏荣於戚畹特敭制綍以谂朝伦具官某韵宇象贤气姿竞爽一家诗礼雅有好修之称奕叶簪缨泊无富贵之累身虽被渥云之泽门不停流水之车比因寝庙之成竝建双旌之美恂恂德行每居大而能谦抑抑威仪常率履而不越有韬瑞节有秉介圭典领营屯恪共使事相我上仪之盛讫于熙礼之成歛福以锡庶民既广十伦之泽赐级以劳伯舅仍加五等之封於戱先民有言君子所履思袭紫传龟之所以盛鉴重侯累将之所以微往懋淑声永绥多祉

[book_title]卷六
钦定四库全书
鹤林集卷六　　　　　　宋　吴泳　撰
外制
善昙换授皇叔祖太子右监率府率制
勅具官某朕追惟沂邸诞正名称蔇于宝玉之亲贲厥丝纶之宠尔肺腑亲也外庸久试合应褒迁擢居南内之班俾掌东宫之率益思励翼以对休光可
善瓐授州防御使制
勅具官某濮王诸孙一迁官元丰成宪宗室十年一磨勘绍兴旧章尔安懿裔孙行尊属近虽至鼎贵蔼然癯儒奉朝既阅於十春戎使合跻於一秩往承异渥益远乃猷可
师謇授知南外宗正事制
勅周命司仪以大辑同姓展亲也汉置京师以纠察公族尚贤也盖敬不可不隆於上训不可不严于下此宗正之职所以辅人主之教化其重有如此欤具官某器远质茂属尊行高奉璧而朝进退不改其度分璜而处奇衺不接於心虽云公爵之既崇讵可祠庭之均佚仍将使节俾长宗盟经不云乎子率以正孰敢不正率正之道又自尔躬始其勉之哉可
希?授知南外宗正事制
勅国家西南两京置外宗正其来旧矣中兴渡江於温陵长乐各选其亲贤一人典司其事犹两京之旧也具官某赋姿谨恪制行淑均服诗书之勤进退弗改其度阅义理之熟纷华不流於心久燕祠庭之闲未符公族之望式资纠正咸俾训齐昔仲尼有言子率以正孰敢不正率正之道又自尔躬始其勉之哉可
希?可改知西外宗正事制
勅朕绍帝统绪思皇本支展亲以恩所以示推崇之典合族而教所以严纠正之官辍卿南班长我西外具官某以属则仲父以官则上公敬谨有仪多阅天下之理纷华不竞能读河间之书靖惟汉朝元始之间迄至我宋崇宁之际或选用德义以使之考察或精择才贤以俾之训齐勉思前猷钦服休命可
自明换授皇叔太子右内率府副率制
勅具官某宗子之换授南班自景佑始矧尔厚陵诸孙吴益二王之後福唐观察使多誉之子於朕则叔父也卓尔大雅蔼於宗盟东宫率府之副朕何爱之而不以官汝耶时庸展亲往服休命可
希丞换授皇叔右监门卫大将军高州刺史提举佑神观免奉朝请制
勅具官某周封三叔而伯不获是分惟不尚年盖昭德也尔信厚世济温文性成於宗属为亲於荣邸为近於朕则父党也而克自抑畏不期侈骄既多淑声宜有异数於是以尔内领诸卫外牧方州佚以真祠免其朝请朕之展亲至矣敬服王命益懋乃庸可
希丞授蕲州防御使仍提举佑神观制
勅朕绍帝统绪思皇本支凡隶亲贤率跻尊显具官某出高明之胄履忱恂之德於属则近於文恭为兄於朕则父党也曩分遥刺既廪祠官今秩军防仍免朝请朕之所以待汝者亦厚矣汝其思禄位之难称念燕安之易怀庶於宗盟可永终誉可
希逦授【阙】军承宣使制
勅三载考绩三岁计吏施於在服厥有典彞独惟宗藩率十年一进秩盖艰其进者乃所以厚其亲也具官某属尊而行高器远而识茂炳禹穴之秀蔚有好修之称读河间之书泊无负贵之累既积劳於累岁遂晋典於留台仍疏采邑之封复继祠庭之廪同姓曰叔父岂於朕而敢私任官惟贤才必其人而後可往钦渥命永迪善猷可
希諟授州防御使依前皇叔提举佑神观制
勅具官某端肃嗣秀王於属为近而尔於王为子於朕则父党也王不幸即世遗奏一官阅十年而後陈请朕甚悯焉落环卫之阶正军防之任尔宜敬谨勿坠家声可
希諟降授右监门卫大将军蕲州防御使制
勅周厚宗盟而议亲之辟不废汉宗同姓而酎金之罚必行傥出礼以入刑难以恩而掩义具官某於宗莩为近于父党为尊开国而奉祠庭当自知於止足捐资而求亷使又未免於侥觎寻被人言难逃邦宪朕犹念璇源实同其派葛藟犹庇其根姑镌一阶庶别异姓帝家之驹虽逸尚能施礼义之闲屋上之鼠不薰讵可使本支之削可
希諟复和州防御使致仕制
勅朕惟天官操驭贵之权司寇典议亲之辟法行惟义甄叙以仁具官某秀邸亲支和王的裔居中而奉朝请方一洗於丹书望外而求亷车遂再污於白简兴言及此姑示薄惩既坐阅於岁华当复还於故职体予德意勉尔令猷可
尹甫换授皇弟太子右内率府副率制
勅具官某国家设十阶以待公族然非属之近者不以换授也尔胄出神明动循法度率履保氏之教不替亲贤之彞宗族称焉朕心乐只合掌东宫之副率仍聨南内之华班惟忠孝可以禔身惟诗书可以永誉益思淑谨以对宠光可
与?换授太子右监门率府副率制
勅具官某朕遹祗先猷笃叙邦族循景佑换授之典疏治平广亲之恩盖隆本支以壮磐石尔天潢之岳宗属之星既闲于仪式厚厥典用掌东宫之率仍居南内之班其励忠勤以答休宠可
与荪换授皇弟太子右监门率府率制
勅具官某若昔厚陵睦叙公族时濮王子与鲁王孙迁官一等皆举亲也矧子近属可缓徽恩尔胄出神明动循法度率履保氏之教不替荣王之彞宗党称焉朕心乐只俾掌东宫之率仍居南内之班惟忠孝可以禔身惟诗书可以永誉益思祗谨式对宠光可
与苪换授扬州观察使提举佑神观仍奉朝请制
勅朕维周隆母弟之亲入为卿士唐笃诸王之爱迭处京师懿我熙朝兼此异数况申之以换文之典而优之以锡觐之恩非曰尔私实维予翼具官某出神明之胄躬儒素之风端介不扰于中甚德而度纷华无夺于外大盈若冲朕尝追惟荣邸之生因笃亲支之友故自大宗而陞缮监繇少理而擢西厢凡所屡迁亦云殊宠然仁人之於弟当循法度之公而君子之於亲不以姑息之爱用易亷车之节仍供真馆之祠若曰孟侯毋慢家人之训其维吉士永陪京室之朝可
与苪授武康军承宣使依旧提举佑神观制
勅朕监观烈祖厚睦宗盟谓濮王之属当序迁韪矣英宗之识以皇弟之恩不可杀懿哉神考之谟岂予亲支缓此缛典具官某气韶而质美行介而知良有芳斯猷不倨于贵出则干于侯方惟汝翼入则仪于朝序惟汝嘉遂超亷使之华径典留台之重仍祠真馆日奉便朝朕其弟封既已笃广亲之爱命作册毕尚其需疏爵之荣毋逸有邦毋懈于位可
与爽换授吉州刺史提举佑神观仍奉朝请制
勅具官某麟趾之诗作而周家盛鸿宝之书成而汉祚隆宗莩得人磬石增壮而天潢之秀禹穴之英令於容台丞于棘寺既闲礼法矣国家换授有典故以庐陵遥刺命之俾奉会朝仍畀祠廪体予睦族之意懋乃维城之庸可
乔行简授特进左丞相兼枢密使进封萧国公制
门下大臣君所体貌进退以示天下之公丞相朕之股肱眷留以为朝廷之重方此时机之交急岂应揆席之久虚仪图旧弼之英宅正元台之位式颁温綍诞告羣工具官某博大而宏明端廉而庄静学问粹正实源流於圣贤訏谟忠嘉皆根本於仁义盖自黄耉凋零之後独闻朱弦清越之音践扬三朝夷险一节既登庸於次辅尝避远於要权调娱万机犹负鼎适中和之济扶植衆正犹宰舟无轻重之偏小人得其欲而乂安君子有所恃而宗主顾思人物之妙尤见相才之难矧今百度未厘三维弗靖邦材当裕未有均节之方军纪当修莫闻申警之实在廷则狃於议论多而行事少在边则伤於意见异而谋国疎凡职所忧靡知所届每当馈而太息曾命龟而旁求然安石未起於东山而伯夷尚居於北海遂即延英之邃晋升上衮之华以康时屯以穆天縡兹一儒既用於鲁宜侵疆之复归若二老共来於周则赤子之焉往肆疏公爵兼典神枢於戱去国而遄召王曾同列竞推於首相侍经而勉留赵鼎阅旬乃拜於昭文予欲爕和四序汝为予欲纲纪万方汝翼惟黜陟公而後足以彰善瘅恶必经纶密而後足以绥远折冲宣乃之猷期予于治
真德秀授参知政事制
勅朕载眂治朝畴咨近辅真儒无敌天下夙高一代之名吉士劢相我家允穆四方之望蔽于朕志涣以纶言具官某德粹而行方望严而气裕词章则日光玉洁问学则?涌泉流雅度寛夷能任大臣之重至诚恻怛笃行君子之恭粤我先皇暨予初服秉孤忠而不贰阅万变而弗渝居则善道嘉言有惓惓爱主之意出则仁声义闻有恳恳忧民之心自长乐之还归喜宣室之召见所陈者先民为学之要所述者往圣传心之微欲以眇躬进於大道国人望之如岁雅宜陪公辅之班学者仰之如山亦欲借斯文之润既司俊造之选即峻疑丞之除予欲调娱万务惟汝谐予欲厘饬羣工惟汝翼叠颁异数以望本朝噫臣修繇内相而参秉事机公着自经筵而擢丞政府惟忠嘉可以名世惟弘毅可以济时式祈斯猷往复於采可
陈卓授端明殿学士同签书枢密院事制
勅朕仰宪乾文俯经皇武六子之运元气共成赞化之功四辅之环极枢增重本兵之选爰颁涣号式倚时髦具官某柔嘉而明文雅而介躬循法度曾无越礼之思世掌丝纶深得代言之体风节素闻於嘉定铨衡不挠於端平从容两朝清白一意靖惟万事之统莫重五兵之权惟除戎可以戒不虞惟选将可以征不义矧今疆场未靖羽符尚骚丁夫供馈饷不得休战士被甲胄弗得息倘匪藉羣贤之力孰能折万里之冲盖茸裘须衆腋之扶而善室非一工之聚用陞端殿俾翊鸿枢噫治平以宣徽命郭逵建炎以资政除颐浩兼此文武之柄付之耆喆之儒庶单厥心同底于治可
李?授守吏部尚书兼给事中兼修国史实録修撰制
勅中台总天下之枢法度修明则百官正左省主朝廷之命纪纲峻整则万目张若稽前代之彛必倚宿儒之重用颁涣号以穆师言具官某秀?岷峨名满宇宙通今博古家传太史之书正国致君躬备大人之事夷险一节典刑四朝朕更弦以饬万几加璧以致诸老儒者在位必强本朝忠言逆心斯迪朕德岂衆正并登於政路而耆英犹侍於甘泉盖典铨必毛玠而後可以厉亷隅批勅必李藩而後足以裁贵幸水监明则流品肃衿喉谨则政令严兹曰汝谐庶期予治下紫宸之拜曾何筋力之拘询黄髪之猷尚竚腹心之告更勤励翼毋曰遄归可
余铸授权兵部尚书制
勅文昌之聨八座皆古纳言之官武部之掌五兵实周司马之职欲重兹选必惟其人具官某端良而才亷正而辩典刑诸老言有物行有恒经综百为澄不清挠不浊出入禁涂者三载弥纶省闼者七年善无近名谋有忠益朕方修总核之政择经术之贤指画山川厄塞之图口占屯兵将校之数弗资文献曷济事功仍从东府之游晋典西曹之务惟柔而栗而後可整军经武惟毅而弘而後可绥远折冲更殚厥心同底于治可
何炳授权户部侍郎兼同详定勅令官制
勅朕惟更化如更瑟缓之则胶而难调治财如治丝急之则棼而无绪故随弊事而补不若清其源流而弊自除朘民力而征不若节以制度而民自裕能尽变通之利必须详练之才爰颁赞书以式版部具官某有爽邦之智有综物之能出总赋舆谙人情之利病入卿农扈了国计之盈虚矧方制用於多艰莫若求才於已试就陞禁槖晋贰民曹惟仁能爱本根惟公能清奸弊惟勤能通壅滞惟敏能拨剧繁兹惟汝能以称朕命可赵立夫授权户部侍郎兼同详定兼知临安府制
勅朕据四方之极以官人才总八政之经以裕邦用出入壅底源流浩穰用谘尹厘以式版部具官某汉世良吏周家吉人三为列卿再典京兆财之有不给不赡汝能通之民之有不惠不迪汝能正之着於显庸简在朕意肆从右翊之长晋贰左民之曹必生而不伤厚而不困而後根本丰必为之者疾用之者舒而後经制定克遵乃训往祗厥官可
赵彦呐授权兵部侍郎依旧四川安抚制置使制
勅朕荷天西顾全畀余有家谋帅坤维莫如我同姓比览筹边之奏式嘉破敌之勲弗跻禁涂曷重制府具官某望严而气裕志大而几沈早从兵间蔚有义闻夔门讨贼其勇足以夺三军之心岷郡扞城其谋足以制千里之难中更蜀道之扰慨想宗臣之忠故拔之於积毁孤危之余而任之於败军讧溃之际二矛置传每兴用晚之嗟专钺出征终畀为真之命提虎旅於仙原之北荡敌人於花峡之西燕及巩城亦归王土肆颁春日之诏俾亚夏卿之聨毋狃於既胜而骄士心毋恃其不来而弛边备更思长策以励後图可
洪咨夔授试中书舍人制
勅朕式观人文灼见天运二典三谟之书既远六誓七诰之旨不传汉制诏犹有尔雅之风唐宏词直类俳优之作皇宋受命五星聚奎天圣明道其气浑熙宁元佑其词达一变西崑俪语之陋养成南渡诸贤之英今复百年岂无名世具官某性从敏悟学以博闻刚大直方不改山林之操温纯深润能为廊庙之文顷司南台晋掌西掖悼大道之久郁须嘉言之孔彰必为章如云汉而後足以见王者之心必出令如风雷而後足以鼓天下之动庶几治古复见斯今可
许应龙授试国子祭酒依旧兼权直舍人院制
勅具官某朕若稽成周祗式旧典师氏掌教国子则今校官之长也内史掌书王命则今省官之贰也非得守道秉文之士曷兼明伦演诰之司尔以闽山宿儒端靖夷雅词章緼白贲之饰学问得黄离之中草奏南宫论说东序朕观之审矣贤关系风化之张本词掖乃纪纲之命脉故使汝长之直之以究其成若会讲礼肃如元和祭酒封还职举如熙宁舍人则予汝嘉可
郑寅授左司郎中兼枢密副都丞旨制
勅具官某都司纪纲之地非习知台阁故事不在兹选朕率是道以官其人矧尔父侨在淳熙间出入二省凡先朝之典宪往哲之言行灿然开陈如指诸掌汝实闻而习之具在家法用是命汝董正左曹寅纳密命亦犹元佑用范纯礼之意也往其钦哉可
袁申儒授秘书省着作佐郎兼权考功郎官制
勅具官某汉有着作庭晋有着作省元康间始置佐着作郎於是迁者非淹洽之才不以轻畀尔耆儒之彦既博既文雠书西崑涉笔东观不朞月之间一命再命於汝亦华矣荣名止于一时直笔定於万世往佐而长垂宪方来可
杨恢授兵部郎中制
勅具官某襄淮之形胜三岘山首也合淝腰也维扬承楚至尾之势也而就其中言之则运掉腰势者其任为尤重尔岷峨之英富于儒学虽冲澹如幽人洁白如处子而胷中所贮数万甲兵足以鼓三军之士而夺其气当北兵横溃时以疲弊之孤城亢日滋之鋭卒亦已奇矣襄州缺守命汝兼之西淮缺帅命汝傅之镇于黄岗郎于武部盖将以大用也尔其勿狃于和勿轻于战思古人所以安边保胜之策朕将有赖焉可
虞衡授户部郎中许纶授刑部郎中制
勅具官某等郎曹古六卿之属也而地官掌邦用秋官掌邦刑於国脉民命所系尤重尔衡将指广东夙着风力尔纶持麾湖外亦有美最朕皆委之往正棘寺矣今命衡佐民曹纶司刑属其思禁民为非之义味哀矜勿喜之言俾邦财裕而谳狱平则予汝嘉可
游佀授宗正少卿制
勅具官某朕更化以来録前言之曾忤权贵者聚之本朝以宏直士之气尔以端重鲠介挺有父风当绍定辛卯间首上封章言火灾事锄奸厉贪读者缩颈朕甚伟之出使既还遂长武监庀官未几复贰宗籍朕固知卿非爱官职也直言国之华善人国之纪以此望汝尚其懋哉可
监察御史王定授大理少卿制
勅具官某执宪南台明刑北寺均于治天下之平也尔年耆行高智敏才赡见闻之接诸老尚有典刑仕宦而陞中都不畏强御辍从宰士之要分典台纲之清曾未浃旬贰于卿谳朕之所以待汝亦厚矣尔其谨于庶言庶狱稽用中德尚朕钦恤之意可
赵崇健授大理寺正制
勅具官某王制狱辞之成正听之以告于大司寇则棘寺有正其来尚矣尔天宗之秀明习条章三入为廷评谳议惟克允出分半刺蔚有民庸兹赐汝环俾正寺事其味周书审克之旨体汉吏持平之心监兹祥刑嗣有明陟可
李韶吕延年并授太府寺丞制
勅具官某等列寺有丞职清事简惟外府掌金谷之藏司出纳之权号为繁剧非才之良者不畀尔韶经学淹该端亷而静持麾有嘉最尔延年家学渊邃才美而文转藩有令闻今予诏还俾参厘寺事各忠乃职用宏兹休可
陈垲授司农寺丞制
勅具官某唐置农寺丞六人掌寺事凡邦国委积诸州稾秸皆阅而纳之至国朝则省为二矣尔疏明而文亷辨而直衣绣持斧为盗所憎既畀之以词矣朕寤寐英才每有一长者皆不遐弃故复命汝贰我寺事尔其敬体此意不懈于位可

[book_title]卷七
<集部,别集类,南宋建炎至德佑,鹤林集,卷六>
钦定四库全书
鹤林集卷七　　　　　　　宋　吴泳　撰外制
李性传授权刑部侍郎兼侍讲制
勅成周以太史掌刑书先汉以明经决疑狱盖谙识宪章而後足以辨八法之情伪精通义理而後可以权诸罚之重轻必惟其人始称是选具官某缜密而栗从容以和弓冶父子之良邃於六学埙篪弟兄之乐博极羣书自绍定之登朝既端平之更化曲台议礼亡所依阿文陛记言数多论建肆侍石渠之讲晋紬金匮之藏重惟祥刑当酌古谊过轻则几纵有罪过重则恐伤无辜朕方体列圣之好生尔宜念先民之弼教期予于治时乃之休可
徐侨授工部侍郎依旧兼国子祭酒兼侍讲制
勅御事罔耆夀俊何以造周朝臣无骨鲠儒莫能兴汉朕永惟治统之缺每叹人才之难今得耆英宜寘近列具官某端信而诚慤直清而澹夷在野则布衣躬耕在朝则端冕敬色学如可乐弗违顔子之仁道或未行不易下惠之介剀切曲台之议从容劝讲之箴朕虽苑囿服御无所增奇技淫巧无所作实凭宿望以重版曹职简事清无妨执艺以谏道尊德贵岂以饬材为工若曰归哉非所望也可
赵汝谈授吏部侍郎直学士院兼侍讲制
勅朕眂朝南面图任东曹蔼蔼王多吉人既选于衆番番我有良士则惟其能用朌纶言以望禁橐具官某文物河间之彦风流江左之英擢从丘园寘彼朝宁辞章古雅如升堂而闻正音气貌冲夷如入国而望乔木乃睠甘泉之地久虚法从之班非白首耆艾则不足以羽仪周行非黄目清明则不足以鉴裁流品晋侍金华之殿陞直玉堂之庐若卿能砥节奉公则朕亦清心省事往祗厥叙益务起哉可
赵彦悈授权兵部侍郎兼说书制
勅朕更化以来亲贤为务畴咨羣辟亡踰於老臣晋贰五兵莫如我同姓爰涣出纶之命以华簪笔之班具官某肃乂端庄澹夷温雅其践修则言行邃於坛宇其讲习则师友渐乎渊源白驹之在空谷者累年威凤之翔高冈者千仞自还朝着喜见仪刑皓白而伟衣冠惟恨识卿之晚赫咺而如圭璧尚嘉迪朕之勤径从蓬山遄陟荷槖览安边之议信儒者之知兵献补阙之书尚宗臣之报国益新厥业宏对兹休可
蒋重珍授守起居郎依旧兼说书袁甫授起居舍人兼说书兼国史编修实录检讨官制
勅具官某等国家擢用魁才必更记注蔡齐端雅之品被遇於仁宗汝砺忠嘉之猷简知於哲庙盖名高则知所自爱而地近则可以昌言今斯百年始得二士尔重珍气刚而识粹尔甫貌肃而心庄一则崇论谠言不避权奸之势一则仁声义闻能廉贪懦之风鸿远弋兮高飞凤览辉兮翔集迨兹亲政为朕偕来毋曰朝亡阙政而莫弼予违毋曰圣有训谟而弗书吾过左记言右记事职所当思上克明下克忠邦其用乂往祗并命式迈前修可
度正授试礼部侍郎兼侍读制
勅朕临御路朝顾瞻法从商耉成人之训久迪予闻周官宗伯之仪曾共乃事爰畴已试之效即峻为真之除具官某笃厚而靖夷端庄而和裕衣深带博蔚有大儒之风词赡理精真得讲官之体笃守师说以沃朕心朕尝谓达於乐而不达於礼谓之偏达於礼而不达於乐谓之素兼古夔夷之任畀今鸿硕之贤尔宜导君臣之和明上下之分使会盟可以却莱兵之暴而尊俎可以折晋国之强毋弃尔成益祗厥叙可
李?授兼侍读制
勅朕鼎新化原晋用儒雅谓万事之统犹阙询兹黄髪则罔愆虽六经之道同归学於古训乃有获式资鸿宿之望俾侍燕闲之游具官某一代耆英四朝旧德徽言善道源流尚接於乾淳全节高名夷险弗渝於泰定逮诸老收声之尽屹孤忠贯日之明补纫犀倾扶立鳌断每念尔身之在外孰如以道而事君精神可以折冲故范镇有趣还之诏筋力不以为礼故次膺加毋拜之文矧圣政之一书实高皇之钜典非得博古通今之士岂当明师劝诵之筵天下达尊三尔尚式陈於猷训九经行者一予其弗替於箴言毋曰遄归庶期共治可
锺震授兼侍读制
勅朕以眇躬学于古训六经之义何上莫窥往圣之心正月之吉始和首遴鸿儒之选庶裨实政毋作美观具官某以文雅撷先儒之英以淹通擅良史之誉簪笔扈从亦既有年侍燕清闲屡闻入告爰即延英之席用升进读之华究观前朝厥有成监范祖禹进帝学八卷色和而气平吕公着列时议十条义明而词约盖於诵说之际傅以箴规之词无俾二人专美元佑可
度正授兼侍读制
勅易大传谓圣人以此洗心吉凶与民同患大学谓天子至庶人壹是皆以修身为本修身治心之学通上下一理也而说者例曰人主之学与经生学士不同朕则未喻具官某行粹而古识醇而明当学禁方严赢粮撰屦不远数千里从游於武夷之下其趣尚盖已高矣易有本义大学有或问析疑辨惑皆所习闻今自劝讲陞之进读其以得之心体之身者为朕悉之究之熟之复之庶几交修克迈乃训可
郑性之授兼侍读制
勅汉儒以明经擢谏议大夫唐旧典以谏议入乾符门讲读谏诤经术之相须其来旧矣至国朝绍兴以後始有兼官之称具官某凝远而靖深端方而简重壮年射策曾驰汉庭鲠直之声幼学从师尽得考亭精微之藴入居保氏之职晋侍迩英之游朕之不明不敏尔康正之朕之弗念弗庸尔辅弼之先民有言朝无争臣则不知过国无达士则不闻善尔其交修朕将有望焉可
魏了翁授兼侍读制
勅朕惟大学失传微言辍响以愈之博闻明辨言修身治国而遗致知之一章以光之真践笃行能诚意正心而误格物之二字惟程颢弟兄次其简编於始而朱熹师友为之章句於终义方着明功在讲贯具官某高明荡乎宇宙正学源乎圣贤去国十年不改孤忠之洁白谪居七载尽研六籍之精微深惟孔氏之遗书能究先王之成法肆班法从劝读经帷三在一篇之纲汝敷畅之六毋十章之旨汝切磋之如行道之有程如耘田之有畔师在前讲在後勿托空言化於口笔於书仍输忠告庶乎闻大道之要可以开太平之基可
李鸣复授兼侍读制
勅朕躬宅天命位在德元正月之吉始和布治方新於历象六经之义何上尊王莫善於春秋式涣纶言俾升诏读具官某气刚方而沈涵之以厚量闳肆而密察之以文横榻二年陞华八座当其论事肯言诸老之未言既於谈经能发先儒之未发爰即冬官之序晋陪春诵之班本孟子为纲明义当师於安国以鲁论为说知言宜祖於九成庶殚厥心同底于治可
洪咨夔授兼侍读制
勅朕惟正月之吉始和顾六经之义何上大易有圣人之道四既撤臯比中庸言天下之德三盍陈龟监爰即延英之席特陞劝读之班具官某风猷浚明议论坚正词垣缴奏率皆彰善瘅恶之辞经幄进陈莫非格王正事之训用正夕郎之拜俾承冬读之书静惟孔氏心法之传莫若朱熹章句之备精粗辨析脉络贯通三谓一篇之纲大无外小无内七诗末章之要费而隐显而微宜演绎於微言以发挥於圣道庶几冲菲允蹈中和可
游佀授兼侍讲制
勅具官某学不专不足以明道诚不积不足以感人朕以卿秉心有常持论不诡故寘之金华相与共学顾乃援程颐旧比以告且谓营营於职事纷纷其思虑则不能以感动上心子之辞承旨而请以宗少执经似矣然春秋大义数十炳如日星奥旨微辞隐而难见此又颐之所究心也试为朕发明之可
徐清叟授兼侍讲制
勅具官某昔之守道至高而秉法至严者莫如孟子然谏不受而去则以为小丈夫之无知言未行而迎则以为古君子之可就孟子岂干泽濡滞者哉爱君故也尔学自孟氏好是正直据经援古不阿当世比出宪府而累章欲退岂朕所以望卿者耶盖尝旁午遣使趣对延英谓尔曾为讲官故复以其官召则亲近儒生之意可见矣更宜研精为我说易可
李宗勉授兼侍讲制
勅具官某朕御大昕之朝百官献臣进见引对习容煇如率顷刻而罢谏议大夫伏青蒲殿中执法奉白简亦不过一月一论事至若昼访夕问从容献纳得以学术辅佐人主而进之以唐虞治国之道惟金华讲官始为亲且近也尔风猷峻整议论粹正更践台省素以直闻然论谏救失於已往劝讲闲邪於未形汝宜尽规朕所深望可
赵汝谈授兼侍讲制
勅朕获承圣绪涉道未深嘉与宿儒讲论经理具官某国之宗老年耆德明当开禧宝庆时出入风议挺有直节翳然林木之间又十数载更化召归须鬓华皓相见虽晚精明不衰朕临朝而叹曰真讲官也金华未久进而陞之礼不云乎不讲之以学犹种而弗耨汉儒亦谓学之不讲则所识日亡益尊所闻以辅吾志可
李大同授兼侍讲制
勅具官某昔我先王春诵诗以太师诏之秋学礼以执礼者诏之居礼乐之官而以礼乐之书劝讲犹古意也尔游东莱之门撰武夷之屦学问苗脉所从来久每迩英入侍皓首伟衣冠敷畅厥旨能使朕於言语讽道之间油然心悟金华再入不愆於仪朕尝閲国史见祖禹讲王制祭祀以牺牲币帛粢盛皆出於民力旨哉渊乎岂但为元佑鉴哉其诵所闻无愧祖禹可
李宗勉授兼侍讲制
勅具官某周以保氏掌谏恶必兼六艺之教汉谏议大夫掌论议率用明经之儒盖谏者所以辅拂於王躬而讲者所以薰陶於德性奋乎百世之下而蔚然有三代两汉之风者实难其人也尔以经生久居宪府内涵性德如藴藏金玉之渊时草奏书有鼓舞风霆之妙既擢登於骑省复密侍於延英朕之德有不迪汝交修之朕之政有不懋汝康翼之使随事有剪桐之规而过为无折槛之迹则若汝予嘉可
赵彦悈授兼侍讲制
勅朕以眇躬郁於大道谓仲尼如代明之日月百世所师而论语乃六艺之喉衿一言难尽用晋登於讲席俾温绎於遗经具官某年耆而明行粹而古林泉七载不竞声华之途糟粕羣书自寻名教之乐朕以氷霜其操金玉其音故隆之以紫槖之班而贲之以金华之宠抉圣人之精意大义当如安国之佑我仁宗述夫子之善行嘉言当若尹焞之辅予高庙度讲论唐虞之地有雍容洙泗之风可
徐清叟授兼侍讲制
勅具官某朕闻台纲扶天下之脉经术养君心之源隆兴乾道间以殿中执法共贰劝讲固不乏人而学问名节照映一时者盖难其选尔高明而融直谅而益说书金华殿曾谏五兵之贪珥笔古栢台力扶六学之正朕尝语诸大夫曰真御史也然论奏特救失於既往讲磨能格非於未形况加之以知命之年而莹之以穷理之学进阳爻退隂位当如昭素之辨乾龙辟君子阖小人必若冯元之推泰象庶几易道咸在朕躬可
李鸣复授兼侍讲制
勅具官某宪府兼经筵自国朝庆历始淳熙而後以台端入侍讲幄凡十有九人虽其间人品固有不齐然论事主乎忠厚劝讲贵乎明白祖宗所以命官之意则无以异也尔质直而义忠和而仁抜诸西蜀之珍畀以南台之重曾亡期月又侍延英朕之眷汝亦厚矣春秋大义炳如日星一经始终尔所明习朕意若曰有国者而不知乎此则内华外夷之分不明有位者而不知乎此则尊君卑臣之礼弗辨或隐其义或微其文尔宜开陈以辅吾志可
度正授兼侍讲制
勅在昔寜考有臣朱熹擢陞金华入侍经幄如程颐之於元佑如尹焞之於绍兴训辞星日之烂垂师友渊源之不坠具官某气淳质茂精识博闻撰先生之屦以从游险夷不变闻夫子之言而笃信细大弗遗矧跻从槖之崇兼侍延英之邃六经之义何上虽各专官五常之道为原莫先说易以发天地施生之藴以明隂阳消长之机庶单厥心同底于道可
李性传授兼侍讲制
勅具官某在昔泰陵有臣祖禹方侍延英之日首陈帝学之书以宪道稽德为言以敬祖亲贤为法经术讲论蔚为当时第一朕方崇向往籍敷求正人博古通今无如性传者是用升之讲幄以备谘访夫祖禹亦蜀人也益楙乃猷惟前人是似可
张虙授兼侍讲制
勅具官某朕闻之书曰即我御事罔或耆夀俊在厥服予则罔克盖简在王庭者不可亡白首耆艾之士也矧迩英之地哉尔儒之夙望有德有年聘从乡闾长我庠校士知所模楷矣是用晋登讲筵以引以翼尔其据经守正弼予于治则予亦一话一言永惟成德之彦是信其往钦哉可
洪咨夔授兼侍讲制
勅朕闻六经统天地之心八卦通神明之德讲乾龙於便殿艺祖所以眷昭素之深说泰象於路门真宗所以待冯元之宠虽曰洁静精微之旨难加语言训诂之繁然非明经何以见易具官某行介如石节清於氷直道事君深得静而方之体英词纬国自成奇而法之文虽眎草已极儒生之荣非横经莫称侍臣之选肆升劝讲俾对延英靖惟两仪四象之分一君二民之辨进阳爻而退隂位辟君子而阖小人粲然一书萃此衆理宜於密勿雍容之顷时以忧虞失得为言庶几吾身浑是易道可
陈公益授兼侍讲制
勅具官某朕获承圣绪涉道未明乃正月始和博求儒雅以待劝讲思所以开太平章缉熙也尔史于柱下经明行修每侍清闲敷畅厥旨俾予廸兹古训乃有获昔贾昌朝於景佑元年说书崇政四年侍讲天章阁盖以其诵说明白耳毋俾昌朝专美景佑可
徐侨授兼侍讲制
勅具官某古我先民尊尚论语抉圣人之精意大义安国所以被遇於仁宗绎孔子之善行嘉言尹焞所以受知於高庙皆以是书之藴敷於劝讲之筵具有前彜何拘近比尔经粹行古年耆德明疏饭曲肱不改山林之趣玄端章甫能为宗庙之容朕方举贤而远不仁修已以安百姓悼大道之湮郁必耆儒之发挥如卿笃诚斯可感悟鲁论二十既陞六艺之科曲礼三千徐订诸儒之议庶讲论唐虞之地如从容洙泗之间不徒空言同底实治可
赵彦悈授试秘书监兼崇政殿说书制
勅具官某汉以宗儒典校册府自大夫向平望侯毅始至国朝中兴以来英才相望然领袖蓬山者犹未之见也尔行粹学古色爽气和召归周行明眉皓首朕已用之晚矣朕有美官号羣玉府非国夀隽曷使长之用是朌此除命尔其玩学如不及之语观属辞比事之训以其所师传者而表仪俊游则朕之望也可
徐清叟授军器少监依旧兼司封兼崇政殿说书制
勅具官某易象除戎器以戒不虞周官掌兵器以待邦用天下无一事一物非儒者之所当为也尔今之闻人古之遗直经术文雅风节议论盖如兑之戈垂之竹矢大弓越棘人共宝之辍从佐着往服少事盖高一级也虽然尔之谏佳兵者是矣而易礼明训又焉可忘职思其忧毋替朕命可
袁甫授起居郎兼权中书舍人依旧兼说书制
勅具官某若昔成周分命二史曰太史友则执册书今记言之任也曰内史友则掌王命今代言之官也苟非全材曷共贰事尔世以儒名好是正直自擢第先朝暨予更化几二纪于兹扶善嫉邪无所囘挠斯士林之冠冕吾道之羽翼也擢陞左坳仍典右掖岂但取之以科目哉记注之失有四汝其刋之修之王言之制有七汝其究之复之使直笔足以垂万世之法而英辞足以鼓天下之动则予汝嘉可
徐清叟授朝奉郎黄朴授承议郎制
勅具官某等器车与河图并传弘璧与大训俱显富哉天地之藏无书焉未足以为宝也矧阜陵之训欤尔清叟直道足以康时尔朴英风足以励俗俱自册府说书金华随事而言不徒陈折柳之诫指兵而谏亦屡进杀羔之箴至论格言薰聒予听者盖不少矣彻章第赏兹亦典彜益单厥心以答扬我祖之休烈可
蔡仲龙以魏惠宪王府讲毛诗彻章授朝散郎制
勅具官某朕祖宗朝诸宫院教授率用朴学醇儒充尔愿慤而纯端方而静横经宫邸议礼曲台盖敏於行而讷於言者今藩房授道讽诵言语皆不易情性之正彻章转秩自宜旌汝若诵诗三百而无忠信诚慤之心以莅之虽多亦奚以为可
李炜特授朝请大夫周文虎特授朝散郎制
勅具官某等周以岁会考四国汉立殿最课郡县我孝皇帝设臧否考察郡守事实皆良法也朕捐四蜀之赋供饷西师日告匮乏尔炜乃能拘核郡计持其赢以禆军饷之缺尔文虎亦能检催经赋时其入以应军期之会王人最书来上何惜一官不旌汝耶可
陈埙以庄文府讲毛诗彻章授朝奉郎制
勅具官某汉毛苌以诗学为河间献王博士後之为宫僚而说诗者盖昉乎此尔以开爽之资负崛奇之气其性情咏歌言语兴道盖能使人有兴起感动之意朕常命汝授诗藩房矣彻章转秩岂以内外为间耶勉图淑声以称嘉宠可
蔡仲龙授朝请郎袁商授朝奉郎制
勅具官某等汉左氏不立学官独赵人贯公以所授传训为河间献王博士王邸之习读左传其来尚矣尔仲龙靖厚锺於气禀尔商淳方得於家传自为宫僚颇通艺业比既以说诗受赏矣丘明亲授经於圣人训艳而富义幽而章又得尔等为之发挥其裨益岂少哉彻章转官用酬稽古之力可
杨师谦以景献府讲春秋彻章授朝奉大夫制
勅具官某祖宗朝诸宫院教授率用朴学醇儒充盖遴其选也尔生长淮堧笃於履行其质朴矣究心经学粹於修辞其文醇矣掌教宫邸谁曰不宜然春秋大义数十炳然者易见微妙者难知今赖汝发挥既终篇矣则何惜一官不以尊显之耶尔其茂承之可
蔡仲龙授朝奉大夫袁商授朝请郎制
勅具官某等比岁以汝等诵诗卒章转秩矣寻又以读左氏终篇益一秩矣今复絶韦编而第赏是三也昔汉桓荣经学成毕陈车马印绶以夸示诸生曰今日所蒙稽古之力然则一岁三迁官岂不盛於荣哉毋谓官爵如探囊中物可
张文用授随龙武经大夫王伦授保义郎董有恭授武翼郎制
勅具官某等阜陵之书如天球弘璧历代宝之以为大训经筵进读今已终篇恩光所沾下逮而属既优既渥矣尔其敬谨于仪往祗厥事毋曰一官可以幸得也可王迈授秘书省正字江万里授秘书省正字制
勅具官某等兰台给笔札试颂自汉始逮我先朝犹试词赋治平末昉策以经史世务贵实材也尔迈奋身甲科尔万里撷秀璧水直气不挠浩浩沛乎词源古心自鞭奇奇见于笔力既览北门之对肆偕东观之游朕之所以命汝岂但订鲁鱼亥豕之谬哉益恢儒猷以赞文治可
家演授校书郎兼景献府教授制
勅具官某昔欧阳修谓馆阁取人之路有三进士高科其一也尔类省抡魁经明行饬议论挺挺早有直声今则养益厚而器益闳矣肆繇是正陞之校雠非以序迁也金华絶出之业朕将可待焉可
刁起授宗学谕兼景献府教授奉议郎戴杰授武学谕制
勅具官某等古者师氏教人以事而谕诸德国家之学校置谕犹古意也尔起年耆德劭尔杰才老意新俱有闻于时朕谓起掌教外宗故命之训迪宗庠谓杰常分教天府故命之诱诲右序尔其茂明嘉学招诸生而教之俾属籍之英乐为善而不倨于贵鶡冠之士崇诗书而不专于武则予汝嘉可
郑起潜授太学博士赵发授国子正制
勅具官某等博士古秦官也国子置正录与太学官分掌教导昉於大观尔起潜璧水之彦尔发鼎科之英士之有迪与不迪尔身率之才之有良或不良尔纠正之各观尔成毋懈于位可
免解进士曾三异年七十该庆典授承务郎差监潭州南岳庙制
勅具官某人贵老者为其近於亲也贵有德者为其近於道也尔邦之夀隽有德有年该综羣书冲静恬退方东朝庆夀七十同里之士乃裒其行谊以闻吾安得不尊显之官以京秩廪以岳祠勉尔遯思服此休命可齐仲甫授额外翰林医官沈仲龄授额外翰林医官制
勅具官某人等礼曰执技以事上者不贰事不移官尔等固医官也给事东朝岁月滋久近以祔于太室各进一阶阶可升也官不可移也往其懋承之可
邹淮授挈壶正制
勅某挈壶之职咏於诗载於周官由来尚矣尔乞职清台洞晓乾象且能会萃历代灾祥之占为一书用是迁汝壶正其共乃事使朝廷无东方未明之刺则惟汝嘉可

[book_title]卷八
钦定四库全书
鹤林集卷八　　　　　　　宋　吴泳　撰外制
谢奕昌授知合门事兼客省四方馆事制
勅朕爵以驭其贵仁以笃於亲戚畹不除侍臣固曰至公之无党合门仍眎从槖未尝宠数之不优申锡明纶式昭异渥具官某履恂恂之行修抑抑之仪雅称谢庭诸子之佳不有窦氏长君之贵周旋朝序之久进止礼容之娴用解右鞬陞华上合况典掌宾胪之事而阅稽天仗之藏朕之待卿亦已厚矣尔其念宠恩之难报思高禄之易盈尚循素风式迪忱训可
谢奕礼知合门事兼客省四方馆事制
勅朕疏荣贵戚迪简良材长君少君之贤夙推望族东合西合之序联上清班虽曰示恩未尝挠法具官某仁行义处礼习诗明居上相之乡籍甚家声之着入小侯之学薰然德性之良素富贵而不以富贵自骄见纷华而不以纷华为悦寜屈文阶之峻式共武卫之严太微之座既明载櫜矢箙谒者之星有烂俾赞宾胪毋愆於仪毋贰乃行庶几承尔祖之烈可以教天下之婣可谢奕礼换授眉州防御使带御器械兼干办皇城司制
勅后族戚里不除文臣从官建炎诏也朕何敢逾具官某松阁故家椒房懿属而能被服诗礼鏁藉典刑盖尝升诸月卿之清宠以书殿之邃尚循法度控避职名贵而能谦於汝见矣通义兵防之任禁庭鞬佩之班典司皇居悉以命汝汝其思名器之不易惟文献之自持保此宠光以永终誉可
谢奕昌换授和州防御使带御器械兼干办皇城司制
勅祖宗之法后族戚里无得任文臣班法从也虽有济美之才亦屈换授之典具官某气资闓爽性行淑均生於上相之门克谨厥德贵以俔天之妹不愆于仪自擢寘于周行已平跻於华路而乃辞书殿之邃易武阶之崇晋秩扞防属鞬左右朕之待汝义弗敢私薄氏以仁善保家马侯以清约守位尚终令誉无替前猷可谢采伯换授蕲州防御使提举佑神观免奉朝请制
勅东汉后族不过九卿国朝戚里不除侍从虽服文雅必换武资盖公法也具官某履行孝谨禀资温纯出王谢之故家为邓隂之尊属而不有贵胄蔚然儒风进女诫以奉坤仪缉圣谟而裨乙览肆予嘉叹示以优恩擢从戎监之班对授兵防之任非特私于名器亦庸宠乎才良益茂先猷以俟甄擢可
谢采伯授州观察使仍旧提举佑神观免奉朝请制
勅朕维先王建国亲诸侯何分异姓伯舅加劳赐一级当有殊恩矧伊近戚之尊岂爱懋官之宠具官某器怀竞爽儒雅扶轮虽胄出相阀而不以相阀自高虽婣连掖庭而不以掖庭致贵每说学於缙绅之囿曾争名于俊造之塲固曰汝能当为朕屈昔野王以德显尚难陪与於列卿而樊侯以经名不过徙封于东国爰览撝章之上既知故典之详仍啓男邦进升廉察毋曰尔身之在外尚思忠德之辅君往承之休以辅予治可
俞朴授权知合门事兼客省四方馆事兼干办皇城司制
勅具官某朕惟朱华之二合当太微之法宫非得英流不在兹选尔戎容武毅材略伟闳沂王肺腑亲也属鞬帝右祗事端门宾礼朝章素所谙熟今命汝总知馆事其句传明命纠正官聨俾廉陛之间肃莫敢犯则予汝嘉可
韦兴宗授州防御使依旧知合门事制
勅昔我孝宗皇帝书老氏三去之戒赐尔父璞明训具在世服儒素澹如也具官某王孙之贤后族之彦饬身自警循礼义之中被服不华絶贵游之习属鞬左右阅岁滋多近已晋长朱阁矣解带卫之劳秩军防之峻尚共乃事毋忝厥考可
韦兴宗授州观察使依旧知阁门事制
勅朕永怀沂邸诞正官名既于内外之亲锡以褒迁之宠具官某显仁茂族平乐诸孙於靖惠亦近属也禀性闓爽受才敏宏画自警之图蔼有仁贤之誉守三去之戒更无奢丽之风自董朝仪不愆宾礼用辍州防之旧兼陞廉使之华尚对恩荣益肩忠报可
杨凤孙换授福州观察使知合门事制
勅朕尝观国朝佐戚之制无任文臣侍从之官虽负英才亦屈彜宪具官某生高明之胄蹈夷雅之风自官中都蔚然嘉誉既烦之以外府受藏之冗又佚之以西厢奉祠之清而乃执德谦冲露章控免尔之辞其职则是矣朕每念思齐大任之德未报不显申伯之功弗酬既乎支孙积有余庆寜换观风之印仍知上合之班束带与宾客言尚无越礼升车有澄清志犹可泽民往懋淑声迪忱猷训可
杨凤孙授中大夫杨蕃孙授朝奉大夫杨衍孙授朝请郎杨缵授朝请郎制
勅具官某等昔我文母保佑朕躬有大功於天下今升自閟宫祔于太室戚畹内外嘉与推恩盖报其亲者不敢弗尽也尔等生自高华素于富贵有敬谨威仪之度无康好佚豫之失并升一秩宜懋厥官毋曰居宠而不思危也可
许堪授合门宣赞舍人差充京湖制司计议官兼发遣枣阳军制
勅具官某京西为上流重镇而枣阳又京西重戍也尔奋自右科素有才具兹命乘障带上合之班计元幙之议非但华之以美职尔边上吏士宜厚抚摩勿太察勿太懦使人人皆兵为我之用则惟汝嘉可
张澂授合门宣赞舍人制
勅具官某合门荣眡馆职宣赞旧隶西台选亦华矣尔勲臣之後秀谨而腴顷以父忧解官亦既三载率礼不越以终其丧可为笃孝夫孝於事亲必能忠於事君其就故官以承新命可
葛忱授合门宣赞舍人制
勅具官某合门眎馆职宣赞又在言语之科国家不轻畀也尔仪范谨饬辞令闲华故命汝束带与宾客言汝毋曰此官可以格法授也可
林柘授合门宣赞舍人制
勅具官某宣麻舍人清视馆职尔开爽敏给右科自奋顷将明命只谒寝园成礼而还法当酬赏兹越候班之秩径升宾赞之阶可谓闲华往其钦谨可
张棨授合门祗候制
勅具官某看班熟识仪数历五年然後祗事上合此熙寜旧典也尔棨恪谨榘度习娴朝容岁月未深乃援郎陛引彜比以请朕勉从之若夫躐升弗已则有驭幸之法在可
郑焕宗授武德郎依旧合门宣赞舍人制
勅具官某宣麻舍人共职五载则与转官嘉泰令典也尔进趍闲华音吐鸿畅赞命上合已及七年亦可谓劳矣何靳一官不以华汝耶益单忠勤对扬休宠可
王师石授合门祗候制
勅具官某合门乃祖宗储才之地而只候之班在文臣为馆职其选严矣尔生自将门通于儒学其在定远以孤城抗敌宰资兴以一身当寇仁者之勇也祗事上合径点清班朕盖以功授往共厥服益励乃猷可
何嗣武授合门祗候仍知滁州制
勅具官某赤也可束带立于朝则使之主宾由也可千乘之国则使之治赋知効一官事不贰适古之道也尔为滁阳守治兵理财岂不足以壮吾藩屏顾乃屡请欲带合职以行是主兵治赋合而一之也姑华尔躬朕之所望盖不在此可
孟琳授合门祗候制
勅具官某东西上合门礼均法从而祗候清眎馆职祖宗朝非谙识典章者不轻畀也尔以时髦娴於朝度既辍祥琴之御欲还束带之班朕方以孝治天下岂惜故官不以命汝可
房应龙授合门祗候仍旧干办御前忠佐军头引见司制
勅具官某合门眎文臣为馆职其选重矣尔精明敏达和风祗修干于御营厥有成绩故命汝祗事上合束带与宾客言益楙其勤往共厥事可
陈圻差充合门祗候制
勅具官某合门祗候在文臣为馆职岂可责以求财此司马光之言也尔仕於筦库欲干禄者也非求财者也洁彼冗浊寘之清华亦何戾宪章之有可
辛?特授州防御使依旧知合门事制
勅横阶非殊恩不迁遥郡非显庸不转兹褒阁使难徇彜章具官某生长将门习嫺宾礼逮事寜考既于冲人左右櫜鞬久领内庭之直句胪殿陛遂司朱合之仪爰推解带之恩特畀州防之任祗承宠数益楙忠勤可辛?授知合门事兼客省四方馆事兼干办皇城司制
勅朕惟东西上二合当太微法官之北涖职其间非才不畀具官某韫气沈毅受材敏闳生于将家晓畅军务逮事寜考嫺于朝章兹擢自於属鞬俾统司於宾谒尔其句传明命纠正官聨俾堂陛之仪肃莫敢犯则予一人以怿可
吴潜授秘阁修撰兼江西路计度运副制
勅具官某朕爱护人才如植嘉木息之以夜气润之以膏雨皆所以养其根而竢其实也尔顷使江东蔚有治状一从家食朕每念之今复以江西漕饷起家矣兵盗之余民食为急辑疲氓戢贪吏使西人如饥之望岁亦犹东人之去後见思则汝之此行始为称指可
顔颐仲授直秘阁两浙运副制
勅具官某二浙素号剧部凡领转输者率为尹京之储绍旧典也尔闓爽而智敏强而能假守桐庐蔚有善状曾未满岁俾丞大农畀之畿甸之漕亦可谓越彜比矣仲尼有言敏则有功公则悦务持其敏而首奉乎公朕深有望焉可
侯忠信授左武大夫依旧宫观制
勅朕闻先王以立武为善经中国以除戎为大事傥能称职何爱赏官具官某沈鸷而有谋朴忠而能勇秉麾海道驰驱戎马之间唤伏合门服习礼文之内虽在祠庭之均佚每遇武库之前劳比缘控陈兹用褒擢因之以戎围之任华之以左武之阶往其钦承服此嘉命可罗晟以广西擒捕海寇授朝奉大夫制
勅具官某汉列侯受封以职馈饷居野战略地之右尔守合浦当海濒盗弄之冲能使军有流钱士无後顾以底成绩非区画之善不能也揆诸汉典岂在诸将下增秩二阶用劝来者可
赵师楷授江淮荆浙福建广南路都大提点坑冶铸钱公事制
勅具官某周外府掌邦布之入出以待邦之用布即泉也货泉之司而以丞於外府者掌之尚周人遗意也矧尔宗莩之英吏干之敏使乎广右曾以最闻今举九路百八州之计并于一大有司汝其为朕抳弊奸集公利使宝冶之藏饶羡圜府之法流通则国家深有赖焉可赵胜特转某州防御使除主管殿前司公事制
勅周公恤兹虎贲而立政之书作祈父转予爪士而小雅之刺兴凡典我王旅爱人抚士能使周庐内外温如挟纩则朕亦何爱爵赏不以褒宠之耶具官某召从淮浦来扈殿岩恂恂有古良将之风介介为士君子之行异时羽林天仗卒多不葺而汝能修之三衙赤籍皆以赂补而汝能革之戎容精明军务厘饬是用迁以兵防之秩正以连帅之名不但荣其身而已也倚仗言事尚竭告猷可
王安行特授州防御使依旧提举宫观制
勅横班序爵固存定法之常解带迁官或出特恩之异具官某韬藏武略晓畅戎情筑定远之城以一身而护塞调安封之卒不踰月而擒渠右鞬之赏未酬左武之阶犹旧爰念勤劳之久肆升扞御之班仍秩祠庭式对宸渥可
王槦授州防御使制
勅朕宅丕后遹祗先猷广厦对儒臣之英路门彻皇祖之训恩荣所被内外惟均具官某淑谨有仪勤明寡过服于貂省之事在朕龙潜之时属燕清闲精思典学顾瞻殿宇名以缉熙汝则承之以宣朕旨令既终篇第赏何爱一官益楙其勤往服休命可
赵立夫授守太府卿兼删修勅令官兼知临安府制
勅具官某京师王化之首严者以察为威懦者不敏於事皆非朕所尚也尔谨厚而密柔嘉而明蚤为九卿尹正畿甸虽不为灼灼之名如顾少连不求赫赫之誉如魏少游而上下相安咸以为便然朕之所以望汝者又非前日比也俗流化敝汝其正之官邪吏偷汝其威之若能体十二条之训守之勿坠则邦畿千里朕可以无虑矣可
林景衡权发遣德庆府制
勅具官某束带立于朝与治千乘之国职守固自不同也然德庆为郡其民憃其俗野非嫺於礼者莫能治之尔右庠诸生策名进士祗事上合进止舒徐可以为良二千石朕方仰法孝宗于所不闻知处留意尔毋谓广远皇明不及也可
许堪权发遣德安府制
勅具官某德安为郡竟陵接其西棘阳介其北重镇也尔气姿闓爽谙晓戎情曾未踰年历守三郡仍赞中权之画且聨上合之班今事任亦不轻矣尔其申讨军实葺厚城堡使托里之计密而风寒不侵则朕将有赖焉可
曹顺权发遣应天府制
勅具官某雎阳古郡会也唐守之以遮蔽江淮国家因之以肇基王业沦胥之久再归版图牧守之任实艰其选尔沈鸷善谋忠勇寡二摄承边障亦几一年军务民政已着嘉绩今会汝为真往哉毋弃尔成可
孙应龙权发遣德庆府制
勅具官某德庆古康州中兴潜藩也郡将之任每难其人尔奋身右科屡乘边障民庸戎事晓畅谙悉故命汝分左符以往远乃猷裕乃事俾内外粗定则予汝嘉可
毕衍权发遣德庆府制
勅具官某德庆古康州也朕以中兴潜邸不轻畀其人尔练更民庸晓畅戎事绥御内外必能得情用是委汝共理我孝宗尝曰于所不闻知处留意汝毋谓广远皇明所不烛也可
朝散郎直华文阁权知兴元府主管利路安抚司事陈隆之授朝奉大夫制
勅具官某往岁北骑驰蹂阆中握兵之将貙虎熊罴之士裒凶搧逆助寇为声势者不但一贼珍耳尔以参谋勇於赴难手锄元恶卒涣其羣制府以状闻朕何爱爵秩不以旌汝然常胜者兵家之所虑数幸者往哲之所戒汝其谨之重之周之密之毋希功滋事可
郝容权发遣均州军州兼管内安抚京西路兵马钤辖均金房达州兵甲事制
勅具官某武当在盛时为山水郡往岁北兵闯署关涉均水繇襄邓以蹙残金遂为上流重镇出总边琐实难其人尔禀姿骁雄洞识机略命为郡将兼总兵钤以厄金达房陵之冲其思练民丁严斥堠镇压一面以寛朕西顾忧可
缪梦达权发遣琼州琼管安抚制
勅具官某琼山在海中洲居控扼生熟黎峒一百二十聚落广南要地也郡将之任盖难其人尔沈鸷而明果艺以达专城之任今以命汝惟恩威并用可以使将士惟忠信素孚可以行蛮貊念兹鉴兹俾朕无南顾之忧可
缪梦达权发遣宜州兼广西兵马都监制
勅具官某宜城控牂牁诸部岭南要冲也郡将之选盖难其人尔沈鸷而明果毅而达专城之任今以命卿惟恩威并用可以使将士惟忠信素孚可以行蛮貊念兹鉴兹俾朕无南顾之忧可
王霆改知光州主管蔡州安抚司事制
勅光古弋阳襟带淮甸当蔡息道接界边疆具官某寛而强勇而义牧人御衆有翼有严边祲方骚赤羽如日沟河勺水一苇可杭故从濠梁易填兹土仍秩右武就分左符勉图康功以答隆遇可
尤焴授淮南路运判兼权知庐州主管淮南西路安抚司公事制
勅具官某朕爱护人才如护嘉木长短小大各裁其偏而器使之盖欲以待材用之宅也尔乾道淳熙名臣之孙浚明而文淹洽而辨一摈七载才益老气益坚悍抵掌谈功名益不衰朕尝试之枢掾矣淮淝重镇帅事久虚是用辍汝将输共贰其事尔其念食者生民之命兵者不祥之器谨之重之毋使佳兵而食不足则惟汝嘉可
张可大授武显大夫添差淮南西路马步副总管依旧知夀春府制
勅具官某夀阳前控陈颍後蔽光丰寔今南北重镇尔忠忱果毅为诸将所推往乘其障於诸叛连衡之冲乃能修筑城堡调壹归附独隐若一敌国焉亦可嘉矣何惜一阶不以旌汝益壮尔猷嗣有褒用可
李虎授左武大夫依旧达州刺史知淮安州制
勅赵苞对阵之语孰如徐庶之思念其亲温峤絶裾之风岂若冯勤之贵显其母不图薄俗复见斯人具官某胄出山西声驰漠北段枪而刺元恶顿清淮海之尘尺箠而鞭羣凶尽拔高邮之帜功虽高于李愬义弗背于张飞婘言蘐草之怀用有翟茀之请载披柔牍特晋崇阶求忠臣于孝子之门既膺妙简令刺史居牧伯之位仍懋显庸多而战功光我休命可
李大声授武节郎游击军统制制
勅具官某结髪从军累能办贼戍濠备塞以鸷勇闻今又进秩而陞于制府矣沿江千里吏阚如罴虎当道朕何忧可
赵汝擢授州刺史权知德安军府制
勅具官某唐制州刺史即郡太守也国朝以遥刺典藩名称少异汝以宗英曾守淮郡扞城御侮厥有成绩朕已增秩因任矣德安古郧子国仍以使名贲之州绂往懋乃功可
江显授常州刺史充亲从第三指挥都指挥使制
勅具官某古者天子必有亲军今之亲事亲从是也尔沈勇忠实夙夜有劳比及三年实应迁格仍都使号兼绾州符勉竭勋勤以报荣遇可
袁晟授湖州刺史充殿前指挥使左班都虞候依旧押行门祗应制
勅具官某朕有熊罴之士掌先後王以虞度眎候为职其选严矣尔纠纠武夫之勇番番良士之忠比及三年厥有成绩肆升华于州刺仍祗事于行门思懋厥修少寛予恤可
王亨授忠州刺史制
勅具官某武臣副使非有功効显着不带遥郡令格也尔沈鸷善谋忠勇寡二控扼雎口已跨一年扞城之功实冠诸将兹轶彝比陞刺望州体予异恩懋尔嘉绩可刘廷美授秉义郎开州刺史充京西路兵钤制
勅具官某襄州上流重镇迩者叛贼啸凶堕我金城虽握兵之将貙虎熊罴之士弗能扞尔以樊城土豪乃能奬率义旅驱贼徒而殱之昔人称一寨户之勇过于禁兵百人子之谓矣捷书夜闻朕用嘉叹陞华遥刺俾总兵钤尚有功见知之意可

[book_title]卷九
<集部,别集类,南宋建炎至德佑,鹤林集>
钦定四库全书
鹤林集卷九　　　　　　　宋　吴泳　撰外制
陈洵益授随龙右武大夫庆州团练使制
勅朕惟太仆之道王闻於礼?御之忧国见於诗给事官省之臣傥能旦夕承辟左右宣劳则朕亦何爱官爵不以荣宠之耶具官某专良而慧敬谨而能留代邸者有年潜跃皆随於龙驭居王朝者累载缉熙常侍于燕闲属解职於内庭遂转归於铨部载櫜御器仍典戎团尔其服诗礼之箴佩忠信之胄毋嫉庄士毋进侧言各率其属惟正直是与则予汝嘉可
叶俊授郴州团练使充亲从亲事官都指挥使制
勅具官某羽林天之壁垒武卫王之爪牙地禁职严盍遴其选尔老於亲从擢自都将忠勇勋力皆有可称畀之州团服我休命可
蔡兴授州团练使提举宫观制
勅祈父之诗曰王之爪牙胡转予于恤夫不转于忧恤而转于安佚者是固六军之士所深望也具官某沈毅而勇淑均而良神策诸军既共武卫濠梁大郡久带戎团今旅力既愆矣式正使名畀休禁务尚体闵劳之意可
李实授同州团练使庆元府兵马总管制
勅汉虎贲宿卫积久必迁唐神策正官依资改授今之三岁转员尚其制也具官某以拳勇选以忠实着既掌先後王之旅又兼左右厢之屯比及三年厥有劳効进戎团之任陞总府之华兹盖优恩尔尚迪果毅以对休宠可
李载授州团练使依旧带御器械制
勅具官某国朝以皇城使比文臣为亚卿其选重矣每三岁一迁厥有彜比尔才毅而武机沈而雄躬佩櫜鞬日侍左右亦既有劳矣落遥刺之阶进戎团之任尚仍故职往服新休可
辛?授州团练使依旧带御器械制
勅唐旧典皇城宫殿诸门命官赏其开阖之节奉其管钥而出纳之谓之城门郎今之皇城司是也然非横行御带不领其事具官某才毅而武机沈而雄躬佩櫜鞬日侍左右亦既三年矣落遥刺之阶进戎团之秩尚仍故职往服新休可
倪祖常授军器监主簿制
勅具官某见乔木而思世臣爱甘棠而思召伯昔嘉定更化尔考思为侍从之臣立朝有榘度论事有风槩朕尝思得若人而用之以尔实世其家擢司奏邸兹又属戎监以官其能若厥父菑厥子乃弗肯播则非朕之所闻也可
朱复之授军器监主簿兼权知惠州制
勅具官某惠阳於东广为望郡比者戍兵煽乱跨州连邑皆吾牧守不能绥御之遂干我王略尔经济之才器识宏迈光泽讨贼曾上首功儒者之知兵子之谓矣博罗新毁尔出长之武监旧官尔薄正之尚其一乃力宣乃猷毋谓广远於人所不闻知处留意以答扬孝祖之光训朕将有望焉可
黄梦龙特补修职郎差权万安军陵水县主簿兼县事制
勅具官某黎人之为陵水患久矣尔父奋不顾身冞入其阻仅能复所侵邑竟死王室朕念功未已任汝以官尔宜裕乃父功长于新邑可
康守正授容州观察使特改添差两浙西路马步军都总管临安府驻劄不厘务制
勅朕修文德以来远人弃细故而阶大道凡列藩卫并为王臣具官某生长殊邻扳援贵胄截我淮浦岂无婴城拒守之私归予齐疆终有慕义来宾之意昔涖抚于属国今召趋于阙庭涵濡华风密迩皇化既擢升于廉使仍典总于戎旃朕方弘孝庙之规模尔宜効萧巴之恭顺往祗明命嗣有宠休可
王温补忠训郎差充忠勇诸军统制应天府驻劄王亨授武翼郎差充应天府兵马钤辖制
勅具官某等朕抚有方夏悉主悉臣尔本吾编氓久隔王化挈下邳而归顺控濉口以扞边备罄忠劳合加宠数用峻跻于武爵仍总率于新军益懋厥功嗣有褒用可
张天纲授武翼郎添差隆兴府兵马钤辖制
勅某春秋书潞子之爵汉史纪阳侯之封既曰来庭讵无锡宠矧尔仕於伪国隔絶中华天讨所临穷而归我朕以天地为心靡不含覆如守者挈属内附尚冠带而臣妾之则汝天纲何惜武爵戎钤不以畀汝可
王克谦起服淮西安抚司准备差遣制
勅具官某铨未试而筮仕丧未终而入官皆非古也尔甫受一阶遄丁家难淮堧阃帅请以驱驰用颁夺情之恩宜服移忠之训可
邹公鋭起复添差东南第二副将制
勅具官某子墨縗絰礼之变也後世夺情之典实仿乎此尔奋身右庠晓畅军务遭忧之久朕惜其才起而用之尚求忠臣於孝子之门可
张应珙起复差充建康府都统制司干办公事制
勅具官某三年之丧天下之达礼也春秋以来有墨而从军者焉尔身都戎幕适值内艰矧当多垒之秋盍用夺情之典其还旧次移孝为忠可
赵葵降授中奉大夫依旧兵侍兼淮东制置使制
勅褚裒指泗口以出征咸谓中原之可复彦之得河南而不守坐隳成业以空还每思古人深惜事会具官某志非不勇才亦长雄戮鲸鲵于淮甸之东共推忠壮将貙虎于涣河之北自许驰驱既收应天复捣清汴所宜抚新附吊遗黎峙糗粮而足军强士马以待用而贪功向洛值寇突防九畿之藉既归旋闻再失两军之士未憗亦复俱犇总戎若斯为国何赖姑正二阶之罚以符衆论之公傥能思过於箕谷不戒之初尚可图功於殽师既败之後可
赵葵叙复太中大夫依旧兵侍淮东制置使知扬州制
勅秦不以孟明于殽之败而复其政晋不以林父于邲之刼而复其官矧有道之清朝无弃人之絶法具官某以熊罴之帅握龙虎之韬自城维扬常志漠北仗钺以清河洛之境志气甚雄班师而回亳泗之墟威名稍减虽胜负兵家之常势然刑赏王国之大权有过则镌以劳而叙况边声之靡定而国步之斯频所在兵骄因之财匮弟兄相友二龙既共卧於辕门将士贵和两虎岂宜鬬於私室各摅忠愤协济艰难可
范用吉叙复武翼郎高州刺史制
勅具官某赏罚军国之纪纲迩者洛师之败坐视弗救尔之过也久任边面仗义来归尔之功也功过不相掩庸威不偏用朕何心哉甄叙元阶勉思来効可
王夬亨叙复通直郎差充沿江制机制
勅具官某观远臣以其所主向者尔倅合肥控於吏议今沿江帅臣谨简机幄而以习知疆事闻观其所主则其人可知矣甄叙元阶往裨密议可
颜戣叙复通直郎知琼州乐会县制
勅具官某观远臣以其所主尔向者试邑广右绥御黎人能服其心咸以父事前经略使胡槻以其议论弗同而劾之後经略司丁黼等以其筹略可采而进之观其所主而其人可知矣甄叙元阶仍宰故邑固欲安之也可
夏全叙复武功郎特添差京西路马步军副总管襄阳府驻劄制
勅具官某山东义旅本皆孝子顺孙逆雏背恩相挻为乱至使尔等舍乐郊而北去尔既回心向顺矣国朝春育海涵念其穷而归我特叙元阶仍总军政彼死安用尚与节度若汝能生立奇功则高官厚禄朕又何爱焉可
全子材降授朝散大夫落直秘阁差知随州制
勅淮西安抚使全子材始躬率戎士繇淮堧渡淝水登北狼山涉项城胡子之国转战数千里遂臻汴都尔亦自谓一世之雄也而轻於向洛仓猝遣军敌之兵刃方交我之师心已溃春秋责帅尔尚何辞其上四阶降为汉东太守可
黄孟先降授朝奉大夫周汝霖降授朝请郎制
勅具官某等昔陆余庆罢魏州有车一乘图书半之此士大夫去官法也尔孟先提舶广南尔汝霖司臬湖右不能酌贪泉以自励而乃总货宝以自丰被论得祠宜发深省又复航琛辇赆以归私室视余庆岂不腼顔乎各镌二秩以惩百吏可
马执中降授朝奉大夫虞方简降授通奉大夫高泰叔降授朝议大夫鲜于光降授朝请郎制
勅具官某等周以岁会考四国汉以殿最课郡县我孝宗皇帝以臧否考察郡守事实皆良法也朕捐四蜀之赋供饷西帅日告匮乏尔等不思庚癸之呼而纲解稽违动失期会王人课殿来上岂容不少惩以存体统可蔡廙降授朝请大夫方淙降授朝请郎落阁职制
勅具官某等行轻则招辜扬雄所戒进鋭其退速孟氏所讥尔廙少年入仕足高志扬尔淙蚤岁登科神躁心荡坐享丰腴连典名郡弗自谨饬贿赂章闻其所以致此者轻与鋭成之也台评屡上朕不敢私各上一阶罢祠禠职庶几德薄而位尊者亦知所警也可
赵汝楳降授朝散大夫黄汉章降授宣教郎制
勅具官某等科举之法自唐已弊矣若士以正应有司以公取则法虽弊而人犹未弊也今言者谓汝楳之请托汉章之徇私则有弊人矣朕方革去旧习以新美多士则汝等一阶之罚尚何辞可
郭伯良降授朝奉大夫杨垓仲降授朝散郎制
勅具官某等周官以岁会考岁成以诏废置此殿最法也尔等仕於闽中既以殿闻罚其可逭哉各镌一秩以警慢官可
邹应龙落徽猷阁学士制
勅黯能极言以补禁闼之缺而居官亡以瘉人城能引谊以辩忠臣之诬而为政率书下考今有仕为侍从中外践更直声夙着於朝端治行弗闻於州里是不可以一眚而废其德也具官某蚤擅抡魁之望偏仪华序之清三仕於朝独行其道在嘉定时则有封駮皇子之疏在宝庆时则有留行侍臣之书风节之高搢绅所重岂期去国之後曾乏好仁之称居乡无睦婣任恤之声治郡无岂弟循廉之誉纷台章之交上凛王度之靡容肆从公言姑寝新命尔其充仪朝之德美以善俗励事君之节操以表民勉图令猷以俟褒诏可
吴潜落秘阁修撰制
勅朕惟祖宗旧典举进士第一必历三司盐铁使王蔡诸人尤其显者虽荣贵素定而必烦之以财赋之任盖所以老其才也尔以抡魁之彦出都赋舆当军饷急迫中乃能捐民租至八十余万可以为难矣朕方擢承密旨以旌其劳而言者谓汝违道干誉朕亦安得庇汝耶虽然往蹇所以来硕习坎所以维亨尔其再思以俟复用可
吴渊落右文殿修撰制
勅具官某左丘明谓元凯为才子扬雄谓公仪仲舒为人才之首才固未尝不善也而过用其才则咎之招也尔名父之子肤敏好修寘之省闼见谓才选而乃不自韬晦好多上人纪纲之地不以心兢而以力争汝安得无过欤落书殿罢宝冶所以玉汝傥能思牝牛之为吉知木鸡之为全则用之未晚也可
吴愈落焕章阁待制制
勅朕闻长江备风寒不过数处尤重武昌元帅閲礼乐使将中军何拘文法若身谋之太甚亦邦宪之靡容具官某奋自儒家骤升朝列舒徐和缓雅宜豹尾之班福厚奇龎似有虎头之相然而色庄而胆薄志广而材疎蒙冲坏而不修卒乘单而不补金刀龟具不以资国用而以厚槖装竹屑木头不以备军需而以营第宅但有问舍求田之志曾无誓江击楫之风以若所为难胜其任爰览抨弹之疏遂从褫罢之文尚为寛恩庶发深省可
卫朴降授朝请郎赵汝扞落阁职制
勅具官某等监司列郡之仪表而京漕又诸路监司之仪表也尔朴名父之子轻儇疎爽尔汝扞天族之支机巧健决亦号治辩观风畿甸不务廉平以风四方而卷公府之金以自丰事鞭靴之馈以媒进使人人累数其过於有司朕岂得庇汝耶贬秩罢祠肃儆羣慝可
翟朝宗降授州团练使制
勅朕闻周礼有驭臣之柄春秋存责帅之文苟戾纲常曷逃宪法具官某曩从领合出典维扬以轻儇之资当重大之寄边人有警既不能援桴鼓以出征戎帐无筹但只欲歛金帛以求好爰观吏议合寘严诛尚念尝侍轩墀弥历岁月姑削停于祠廪仍降授于戎团是曰寛恩勉图来効可
荆世显降授中官正周奕降授春官正制
勅具官某等以圭测景日官职也夏政典以先时不及时者无赦矧国有大事分隂不容以毫厘紊尔尸厥官藐焉视之不职甚矣其下一阶以戒食焉而怠其事者可
沈杰降授保章正制
勅具官某昬迷于天象古有常宪尔相我文母山陵之事而圭测不?晷度差舛失职甚矣姑镌一级以警旷官可
刘燧可特授拱卫大夫依旧和州防御使致仕制
勅束带立于朝服劳滋久安车致其事敷奏甚勤具官某端粹而靖夷肃庄而嫺雅从容二合周閲两星与宾客言方喜仪章之慎慎劳侍从事乃祈心志之休休遂升拱卫之班仍领扞防之秩庶华而老以广朕恩可着作佐郎兼权屯田兼崇政殿说书叶味道特授朝奉郎致仕制
勅具官某朕承先帝圣绪涉道未深嘉与四方耆隽之士讲论经理而师意指殊圣真未一惟尔行谊纯淑源流深长熹之四书洞究精藴朕方以为得师而遽致其事寜不怃然今燔已议礼饬终干亦欲尊名赐諡况汝日侍金华亲相启沃则晋一阶以华其後尚何爱焉可王用亨授武翼郎合门宣赞舍人致仕制
勅具官某亲亲贤贤此周家享国之道也尔敬谨祗恪廪乎祠官厥疾弗瘳欲挂冠神武门外朕以其为荣王戚属岂不念之晋陟一阶宾赞上阁以致其事可
锺武授武经郎致仕制
勅具官某少而陈其力病而养其衰固人情之所欲也况尔沈毅而勇练通而明以淮南副戎贰郡东海拊麾安集备着勤劳今以病闻乞致其事朕心悯焉陞之一秩以华其退宜专辅养期以永年可
翟朝宗叙复潭州观察使致仕制
勅朕惟明哲保身诗人之至戒见险知止易卦之格言矧惟擐胄之臣亦识垂车之义露情如此抚奏恻然具官某本以中才班於上阁束带而语宾客进若有文据鞍而问甲兵退如不武虽忝熊罴之帅曾无虎兕之防人得致疑朕难废法尔今駸駸加病悃悃输衷欲思末路之免愆乞以前官而上事鸟哀鸣於将死谁闵厥勤鴞无毁於卒荼复还其旧庶几没齿仍戴寛恩可
张鎡追复奉议郎致仕制
勅具官某国家以法绳士大夫而以恩绥之未有终身放焉而不齿者也尔勲臣裔孙逮事先帝文雅才艺殊无将家之风一偾二纪遂死瘴乡士之不幸亦可悯矣尽复元官泽及後嗣焄蒿如在光宠知歆可

[book_title]卷十
钦定四库全书
鹤林集卷十　　　　　　　宋　吴泳　撰外制
皇叔祖多谟父居端赠太师制
勅明堂祀上帝已迎申命之休敛福锡庶民式霈漏泉之泽眷言近属申贲祢宫具官某故父某英祖之支吴王之裔甚德而度不諐朝会之仪大盈若冲弗倨留台之贵虽抱才而未究然积庆之有传是生嗣贤相我熙事用裒大享之佑以为幽扃之荣太师维垣位既跻於一品?季授土封仍袭於大邦营魂有知服命无斁可
皇叔祖多谟母任氏魏国夫人制
勅朕宗祀明堂均庆宇内睠予同姓之老可後显亲之恩用遵旧章申锡愍襚具官某母某氏禀性柔惠处身俭慈出自德门嫔于天族是生令子相我肇禋鸿霈诞敷易函秦之旧壤龙光叠被开全魏之新封尚其淑灵歆此休命可
皇叔祖多谟妻闻人氏封齐安郡夫人制
勅朕受厘祉均庆公卿大夫之家而况宗妇之懿夫尊於朝者乎具官某妻某生自华胄嫔於德门饰珩璜象服之仪躬沼沚采繁之荐见之内助蔼有芳猷兹熙事之展成宜龎恩之覃被正二品小君之位启齐安大郡之封兹谓徽章勉服休命可
皇叔祖多识赠开府仪同三司追封崇国公制
勅朕磐石奠国宝玉展亲生则累茵列鼎以疏荣殁则禭印蜜章而广孝可无愍饰式贲营魂具官某躬雅静之姿肖神明之胄读河间之书而道之以学履江夏之贵而守之以谦久持节钺以奉朝乃畀祠庭而主祭天胡不愸人遽云亡永怀同姓之宗特广漏泉之泽既秩之以仪同之礼复胙之以崇国之封兹谓徽章祗服休命可
皇伯希瑛赠开府仪同三司杞国公制
勅仁莫厚於睦亲义莫隆於追远朕率是道以绥有邦虽云属籍之疎亦懋饰终之典具官某躬有常之行居不竞之途敬谨威仪弗恃廉车之贵缘饰儒雅蔼如素士之风曾不遐年奄至大故仪台视秩胙国启封知无及於生前尚有光於身後灵而不昧式克歆承可
皇伯希?父师钐赠和州防御使制
朕躬执瑄币祗见泰坛式裒帝休均庆有位肆予助祭之老可後显亲之恩具官某蔚为宗英绰有雅度自秉靖共之操习亡礼义之愆官不满能报在其子用进兵防之秩以为泉户之华营魂有知膺受亡斁可
皇叔希赠少师追封咸宁郡王制
朕遹祗先猷笃叙同姓生则展宝玉之爱殁则裂茅土而封爰锡愍书以贲幽壤具官某肖神明之胄躬雅静之姿读河间之书甚德而度履江夏之贵大盈若冲久持节钺以奉朝乃畀祠庭而佚老云何不淑罹此闵凶永怀死丧之威特异哀荣之数冠之以左棘孤卿之位疏之以蜜章三襚之恩尚其英灵歆此休宠可
皇叔希錧赠少师追封郡王制
勅三雍宫之赐对汉河间以儒雅称五原塞之耀兵唐江夏以功名着若匪一时之显擢则将没世以无闻朕於宗族之贤不以死生而间锡兹愍册贲若幽扃具官某帝胄之潢天孙之岳被服儒素蚤有能文之声奋身仕林泊无负贵之习而况夙闲戎务屡罄嘉言方提军以遏峒寇之披猖真儒者之勇将谢事而论禁兵之单弱尚宗臣之心朕於初潜之时属尔大雅之望云何不淑罹此闵凶既生不能胙土之封则殁当有蜜章之禭爵隆五社秩冠孤卿岂独慰九泉之思盖将劝庶邦之义可
故巴陵县公竑追复少保宁武军节度使济王食邑四千户食实封一千五百户制
勅朕惟昔我太宗友於秦邸贬涪陵之秩不能废天下之大公追王爵之封於以笃人伦之至爱周公之圣所未及文帝之仁所不如肆予冲人式是祖训具官某?分天属职重宗藩以梁爵之亲方受食国居官之宠若东平之乐庶坚处家为善之思事有不然人所共叹遽以一朝之变迫於羣狡之谋州无谨备盗贼之臣府无康正礼义之傅竟底於戾如痌乃身朕尝谓仁人无藏怒宿怨之私王者有因心则友之爱还锡青旌之节仍疏赤社之封贲以孤卿胙之采邑孝悌之教不改予其昭示於本心死丧之威孔怀尔尚式歆於异数可
皇伯希?妻郑氏特封郡夫人制
勅朕惠绥邦族燕及家人班视衮章既愍元侯之赠荣加翟茀载疏宗妇之封越诸丕彞华以异数具妻某氏秉心婉嫕率履端良生於德门姆训不越作配天属梱范有严合赓偕老之诗俄赋栢舟之什朕兴嗟既往加劳生存用覃石窌之恩特畀小君之宠服予休命保尔夀祺可
毛氏以皇后谒家庙恩特封国夫人制
勅朕遹祗先猷嘉惠左戚拥翟车而归谒既遵乾道之彞疏纶诰以展亲率用绍兴之典推本庆源之自宜加宠数之隆具位某氏性德柔嘉丰仪燕婉不愆於履尚闻松阁之清风有淑其声肆衍椒涂之芳润用循故实载畀恩章久荒大国之封兹锡嘉名之宠承予异渥燕尔夀祺可
皇叔希逦故妻石氏赠硕人制
勅合宫备享熙事汔成厥有同姓之卿实修助祭之职可无骏惠贲及私庭具官某妻某懿范出於名家柔风着於中梱式相其事亦云有年既不诵君子偕老之诗则宜受硕人其颀之祉尚其肹蠁来服宠灵可
赵氏改封东平郡主赵氏改封文安郡主制
勅妇从夫爵古之谊也惟内女之妇者则爵邑不系於其夫具官某妻某氏素含柔风率用祗德饬珩璜之佩不愆於仪共苹藻之羞动合乎礼永惟文母班祔皇姑用疏戚畹之恩仍开汤邑之宠尔其思贵名之难保戒宠禄之易骄则於有家永其无斁可
同知枢密安丙赐諡忠定制
勅班超数征西域而生不过定远之封葛亮时出秦川而死仅加忠武之号能兼二美代不数人具官某本以儒癯荷兹戎重其魁奇足以开物成务其沈毅足以御侮折冲奉诏而讨元凶几白忧时之髪奋身而诛羣盗益丹报国之心烂然殊勲载在盟府朕每念宁考图功之志若稽先朝恤往之恩义莫重於辍朝仁莫荣於诏葬独惟諡典扼以柄臣属多垒之未清拊遗忠而慨叹蔽自朕志锡之尊名以旌虑国之劳以示安民之灋噫咸平之於张咏曾着徽称嘉定之於汝愚亦昭异数盖存则有勲劳於四蜀而殁焉无愧怍於九泉以此诔卿庶几称德可
史弥坚赐諡忠宣制
勅朕惟汉以共节諡韦贤韦成而弘之行不显於世唐以正宪諡苏瓌苏頲而诜之名不闻於时今有父为忠定兄为忠献而抱元身之直处翁季之间生不失天下之令名死复都朝廷之美号兹岂韦苏之门所可望哉具官史某以八行之家居四明之望逮事宁考曾为从臣机神足以爽邦文雅足以饰治入则峩冠簪笔谋猷于内惟汝嘉出则握节秉麾左右有民惟汝翼虽洊更中外之任尝力避权势之嫌在熙宁则不党於熙宁如安国之於安石在元佑则不趋於元佑如大临之於大防虽锺和乐之情不替箴警之义肆予嗣服恨弗即庸至一纪之投闲竟九原之弗起嗟无及矣痛莫甚焉既疏之以资殿之荣复秩之以仪同之典仁莫先於追远哀恸已刻於蜜章义莫重於易名尊显复廞於匶諡不待颂台之议特加亲劄之褒噫惟纯仁之忧国爱君始膺异数惟洪皓
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:43-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>