<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,刘蕺山集全文在线阅读,刘蕺山集全文在线下载,大玄古籍书库">
<meta name="description" content="明末哲学家刘宗周撰。宗周学出阳明,惟以诚意为主,慎独为功,敦行为本,合周、程、张、朱之学与。“致良知”。之说而一之。尝谓。“离心无性,离气无理”。,“理”乃。“至善之体,而统于吾心者也。”。凡所著述,皆原本性命、阐明圣学、有关世道人心之作。“临殁时,犹语门人曰:。‘为学之要,一诚尽之,而主敬其功也。’”(《四库全书总目提要》)。是书。系据乾隆十七年。(1752年)。雷鋐所刻24卷本,删汰前8卷《人谱》、《学言》等专著,另行编定之17卷本。另有道光二年(1822年)董元休编次之40卷本,题为《刘子全书》,凡">
<title>刘蕺山集_刘宗周_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">刘蕺山集</span> <br/>
          作者： <span class="inputVal" id="bkauthor">刘宗周</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]211631</span> <br/>
          说明： <span class="inputVal" id="bkdec">明末哲学家刘宗周撰。宗周学出阳明,惟以诚意为主,慎独为功,敦行为本,合周、程、张、朱之学与 “致良知” 之说而一之。尝谓 “离心无性,离气无理” ,“理”乃 “至善之体,而统于吾心者也。” 凡所著述,皆原本性命、阐明圣学、有关世道人心之作。“临殁时,犹语门人曰: ‘为学之要,一诚尽之,而主敬其功也。’”(《四库全书总目提要》) 是书 系据乾隆十七年 (1752年) 雷鋐所刻24卷本,删汰前8卷《人谱》、《学言》等专著,另行编定之17卷本。另有道光二年(1822年)董元休编次之40卷本,题为《刘子全书》,凡语类13卷,文编14卷,经术11卷,附行状、年谱各1卷。前有门人黄宗羲序及董氏钞述等。道光十八年,沈复粲复补辑宗周零简残篇及法帖墨迹之属,编为《刘子全书遗编》24卷。又宗周门人恽日初仿《近思录》例,按道体、论学、致知、存养等分类编成《刘子节要》14卷,每类1卷。</span> <br/>
          封面： <span class="inputVal" id="bkimg">Z_18392.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]刘蕺山集
[book_author]刘宗周
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]211631
[book_dec]明末哲学家刘宗周撰。宗周学出阳明,惟以诚意为主,慎独为功,敦行为本,合周、程、张、朱之学与 “致良知” 之说而一之。尝谓 “离心无性,离气无理” ,“理”乃 “至善之体,而统于吾心者也。” 凡所著述,皆原本性命、阐明圣学、有关世道人心之作。“临殁时,犹语门人曰: ‘为学之要,一诚尽之,而主敬其功也。’”(《四库全书总目提要》) 是书 系据乾隆十七年 (1752年) 雷鋐所刻24卷本,删汰前8卷《人谱》、《学言》等专著,另行编定之17卷本。另有道光二年(1822年)董元休编次之40卷本,题为《刘子全书》,凡语类13卷,文编14卷,经术11卷,附行状、年谱各1卷。前有门人黄宗羲序及董氏钞述等。道光十八年,沈复粲复补辑宗周零简残篇及法帖墨迹之属,编为《刘子全书遗编》24卷。又宗周门人恽日初仿《近思录》例,按道体、论学、致知、存养等分类编成《刘子节要》14卷,每类1卷。
[book_img]Z_18392.jpg


[book_title]提要
御题刘宗周黄道周集【有序】
比因彚辑四库全书各省传访遗编以进裒聚旣广则甄别宜精而明末诸人文集内多有论列边防兵事诋触本朝者馆臣随时检出请毁理固宜然亦不可不有所决择因於几余披览衡定之夫为明臣而指斥我朝所谓吠非其主本无可罪其或人品无系重轻言事又剽窃无据及已入本朝苟活求生又谬托为明遗民如屈大均之流者毁之诚不足惜若黄道周之博物典彚刘宗周之疏稿则不可毁盖二人当明政不纲权移奄宦独能守正不阿多所弹劾至今想见其风节凛然而且心殷救败凡有指陈悉中时弊假令当日能用其言覆亡未必如彼之速卒之致命遂志以身殉国允为一代完人若因字句干犯并其全书而弃之致使忠臣正士其言论不能并传不朽余岂忍为之哉爰命廷臣就其应避之字略为删改书仍録而存之使天下後世知余大公至正之心维持名教而不苛小节重其人因及其书且为千古之君若臣埀戒示劝不徒味其文艺而已旣以宣谕并题诗各书其集端
搜罗四库事磨研去取其间公道传人各抒忠斯可録言虽触讳忍从捐宁同仲逹吠尧日不愧观文报宋年平日犯顔急尽节如之二者实堪怜
钦定四库全书　　　　集部六
刘蕺山集　　　　　　别集类五【明】
提要
【臣】等谨案刘蕺山集十七卷明刘宗周撰宗周有周易古文抄已着录讲学之风至明季而极弊姚江一派自王畿传周汝登汝登传陶望龄陶奭龄无不提唱禅机恣为高论奭龄至以因果立说全失儒家之本旨宗周虽源出良知而能以慎独为宗以敦行为本临没犹以诚敬诲弟子其学问特为笃实东林一派始以务为名高继乃酿成朋党小人君子杂糅难分门户之祸延及朝廷驯至於宗社沦亡势犹未巳宗周虽亦周旋其间而持躬刚正忧国如家不染植党争权之习立朝之日虽少所陈奏如除诏狱汰新饷招无罪之流亡议拊循以收天下泮涣之人心还内廷埽除之职正懦帅失律之诛诸疏皆切中当时利弊一厄於魏忠贤再厄於温体仁终厄於马士英而姜桂之性介然不改卒以首阳一饿日月争光在有明末叶可称皦皦完人非依草附木之流所可同日语矣是集为乾隆壬申副都御史雷鋐所刋冠以人谱学言诸书至第八卷乃为奏疏然诸书本自别行且宗周所着亦不止于此摘录数种殊为挂漏今并删除惟以奏疏以下十七卷勒为一编而他书则仍别着录焉乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
刘蕺山集卷一
明　刘宗周　撰
奏疏一
恳赐侍养疏【万历甲辰十一月二十七日上】
行人司行人臣刘宗周谨奏为遵例陈情恳赐侍养以全子道事臣原籍浙江绍兴府会稽县人中万历二十九年进士丁母忧囘籍守制万历三十二年六月除授今职复蒙圣恩於万历三十一年旌表臣母章氏节行臣以一介草茅叨列清班宠光先德虽捐糜曷图报称何敢遽恤私家顾君亲并重求臣子两全之地敢筹缓急而陈至情惟陛下怜鉴之臣有祖父刘焞壮岁丧臣祖母陈义不再娶举臣父辈三子臣父早夭止遗腹生臣臣二叔父继夭皆无後形影相吊者祖孙母子三人凶丧频仍田庐尽废终岁间半入山半寄食於臣舅氏臣母躬纺绩以奉祖而臣祖严义方以训臣伶仃孤苦以有成立臣叨一第臣母终于家匍匐号归形影相吊者祖孙二人终岁间半入山半寄食于舅氏者如故也兹臣辞膝下致身朝廷孑遗臣祖一人耳见今行年八十身既无依养且无家流移衰迈朝不暮保而臣风尘羇旅倏焉弥岁不胜乌哺之思积思成病转病转思祖孙二人不能更相为命臣祖勉臣就道也岂不曰敬尔在官无以老耄故持二心而臣滋伤也普天之下莫非王臣谁无父母未有如臣情之苦者子能仕父教之忠不能舍孝以作忠况于鳏祖孤孙势不能一日相离而臣使臣也欲迎养在官启处不遑将枉道归寜简书可畏辗转踟蹰进退狼狈终不容已于乞身之计念来日无多聊以报祖恩而臣亦得以苟延残喘尚可报陛下之恩也使臣生不见父长不殓母壮不养祖蹉跎一朝而并三恨臣死且不瞑目尚能腼颜为朝廷犬马乎恭遇陛下仁覆光天孝思锡类凡情切父子屡荷矜怜岂叙在祖孙而有异视伏读大明令凡官员祖父母父母年及七十家无次丁自愿离职侍养者听臣之事委与例合为此激切上陈恳恩勅下吏部查覆臣疏放臣囘籍侍养则祖孙已後之年均荷再造臣虽不肖亦死且不朽臣无任战栗吁恳之至
再恳侍养疏【万历乙已三月上】
行人司行人臣刘宗周谨奏为遵例再恳天恩终赐侍养以伸子情事臣浙江绍兴府会稽县人中万历二十九年进士丁母忧囘籍守制万历三十二年六月除授今职痛有祖父刘焞侍养无人于去年十一月二十七日披沥乌私未奉明旨复及今春恭逢吏计罔测天威既望阙而踟蹰益瞻云而憔悴伏念臣遭家不造遗腹称孤臣祖与臣母忍万死以图存臣与祖若母并一身而为命迨臣长而臣母殁今臣仕而臣祖老既无叔伯又鲜弟兄臣以孤子当室抱疚经年祖以老耄居鳏孑遗万里窜迹荒山生涯无以卒岁倚门终日郁思至于伤脾昔犹善饭而今寖衰臣欲为贫而天不吊幸而归寜在即或为骨肉如初臣祖春秋八十有一矣报罔极之恩余年何及臣齿未三十也急无迯之义他日犹长倘致身之节既贰于萦家而将母之怀仍牵于持禄俾祖为圣朝之?独则臣实名教之罪人所以臣心日痛欲待罪而无期亦知臣罪当诛敢为亲而请命也伏读大明令凡官员祖父母父母年及七十果家无次丁自愿离职侍养者听恳乞圣慈怜悯臣情勅下吏部查覆臣疏放囘故里永侍高堂惟皇天后土昭鉴微忱合鳏祖孤孙铭镂大造臣无任激切待命之至
条陈宗藩疏【万历癸丑四月上】
行人司行人臣刘宗周谨奏为敬循使职谘陈王政之要恳祈圣明端本教家推恩起化以禆宗藩以保万世治安事臣闻周官之制宗伯之属有大小行人掌邦国之礼达天下之六节以有事于诸侯比及返命则以五书述邦国之故每国辨异而献诸王王乃为之修其政刑秩其典常恊其度数恤其灾疹而後巡狩省頫之制因之盖行人之职如此其重也其在皇华之什曰载驰载驱周爰咨诹则入告我后有自来矣三代以降官无专设治化蔑焉明兴制监前古特授行人司隶于礼部入掌典籍出寄丝纶有周官遗意焉遭世承平鲜梯航之役使节所临率居宗国岁为圣天子展亲亲之典者若而人臣不佞谬膺简任万历四十年四月内奉命副户科右给事中彭惟成往益府行册封礼役既竣爰报成事臣居恒念天下事大坏极敝者未易枚举而宗藩之政尤为孔亟敢因驰驱所及俯竭愚悃以修古行人之职惟陛下试采择焉臣闻宋儒张载有言曰为治不法三代者终苟道也夫三代之法莫大於封建唐太宗读周礼叹曰不封建不井田不肉刑而欲法三代之治其道无繇于是命羣臣议封建终阻异说识者恨之顾封建之法已不行于後世而代兴之君分封同姓犹稍稍缘饰其义所谓存什一于千百也洪惟我太祖高皇帝肇造中夏大启土宇以封诸王外靖边陲中制襟腹一时草创制度载在祖训中亦略损益前代之遗虽未暇尽善而规模已宏远矣常以封建诸王礼成谕羣臣曰先王封建上卫国家下安生民周行之而久远秦废之而速亡晋汉以下莫不皆然其间治乱不同顾施为何如耳大哉王言真有意乎三代之治而惜乎当时为之臣者不能将顺其意讲求一代经久之规以贻子孙至于一传而敝也分封过侈叶居升预策之矣嗣後文皇帝起于藩服遂增束湿之政累朝以降一惩于汉再惩于寜而国家所以计防宗室者已无余力矣乃猜忌刻削之制穷而因仍苟且之政敝泽竭于上威顿于下至今日而宗藩之困亟矣国家受宗藩之困亦亟矣当事者思欲善变之而不得其说顾其标而失其本覩其偏而遗其全亦何救乎成败之数乎臣以为欲策时宜莫若行王政行先王之政者莫若法先王之意而通之臣请以六议胪献一曰议爵臣闻古者天子衆建诸侯列爵五等曰公侯伯子男其施于国中亦五等曰上大夫卿下大夫上士中士下士诸侯嫡子世国其别子递降视卿大夫士亲尽则列庶人犹亲王而降有郡王将军中尉也乃制自郡王至奉国中尉凡七等不已滥乎今准郡王之爵视上大夫卿镇国将军视下大夫镇国中尉视上士辅国中尉视中士奉国中尉视下士则二将军之爵可裁也盖君子之泽五世而斩五服之制以三为五以五为九无可推矣故宗法惟继别者称大宗得世其家小宗亲尽则迁皆不得世家则将军中尉之世爵宜降也又有有小宗而无大宗者无嫡则不立大宗则庶别之封爵宜降也继别者虽庶不降虽絶必继重统也女子于本宗又递降矣乃制自郡主至乡君凡五等不又滥乎今准封亲王之女郡王之女将军之女服属已殚则曾元之女爵可裁也与曾元仪宾之爵可并裁也隆庆中礼部议滥爵事例请亲王之子世嫡而外封其四子郡王封其二镇辅奉国将军并嫡子封其二无嫡子止许世子一人请封中尉不论嫡庶止许一人额外之子止给冠带银两实本丰林王台瀚所奏夫限子封爵于礼无所考据恐非所以昭一体普大公之义也且封爵远及七世七世之孙尚袭中尉而亲王第六子即列为庶人不既戾乎孰若明宗法复先王五等之颁庶几于名正于事顺矣一曰议禄臣闻古者地方百里百里次七十里小国五十里百里之国君田三万二千亩七十里之国二万四千亩五十里之国一万六千亩今国初定制亲王禄万石亦略可仿古百里君田所入之数後或限八千石六千石而成化中减例支万石者实折二千石石折银一两则视小国之数且俭矣今请以次国定制可乎君十卿禄则郡王禄二千石不可议减乎卿禄三大夫则镇国将军一千石不可议减乎大夫倍上士上士倍中士中士倍下士则辅国将军之八百石奉国将军之六百石制在不经无论矣而三中尉之四百石三百石二百石不可议减乎推而郡主仪宾之禄不可议减乎资奁之给不可已乎盖先王之世士必世禄世禄之等自不得埓于职官之俸即递降而至百亩之粪亦已不薄矣而又开之以仕进之路常禄之外复有圭田如近制流官俸薪之例斯不亦亲亲贤贤恩谊曲尽乎臣计今天下宗藩之以将军中尉名不知其几千万也岁岁而供之则空天下之山海不足以填无穷之壑又虚额之以廪禄而实坐之以饥寒往牒所载亲王以下有给禄仅半者有给十之二三者有经年不得关领者有三年五年不得关领者而诸宗乃大困有司莫以上闻朝廷知而不问即诸宗亦且习以为固然而无可奈何于是嘉靖中衡王奏辞禄米之半补宗禄不敷者而枣阳王佑楒上书愿准汉唐故事得应举効用力田自活不敢烦岁禄彼岂不乐贵且富如畴昔哉凡以被空名而受实祸也先臣王世贞亦言宗禄不给请自奉国将军诸子以下听免禄秩先後议核议减殆无虚日而卒无画一之规也曷不取王制而通之乎诚使亲王而下定以六等之颁则岁岁所供取诸其撙节而不匮而宗藩之实被其泽者不啻涸鲋之起矣一曰议官臣闻古者任官之法公族之伦与比闾族党之民并齿而论秀列为卿大夫士今宗藩中长史等官并不任宗室一人而流官之任又率用迁人处之既薄待宗人以不足用而又轻视宗藩以不必治臣读皇明祖训一条凡郡王子孙有文武才能堪任用者宗人府具名以闻朝廷考验换授官职其陞转如常选法煌煌圣谟固未尝禁宗人以仕进也今姑未暇备极其用之之途惟王府官属文若长史等武若指挥使司等宗人犹可自効请自将军中尉听抚按官岁核其贤者荐之于朝度能受任仍从各王府更相调用如流官之制此而絜短较长岂遽出迁人下且用一宗室即省一流官亦以清冗官之弊至若王官之必用左迁与王官之不他转本朝实无此制国初杨士奇以史官高等擢为审理副後入翰林卒为名臣宣德中周忱自长史累尚书成化中雷霖以长史陞提学副使万历中赵世卿自长史累尚书臣乡周应中亦以王官谪籍起历光禄少卿此外尚不能更仆数何嫌何异而过生分别以丛任官之弊长史职专辅导王有失例罪辅导官厥系非细而卒充以有司之墨败者审理以下莫不皆然则王府固天下逋逃薮而王府视其官属非特赘疣无用抑亦如蛇蝎盗贼之不可近惟恐驱除之不速而又何利焉何怪乎王之德业罔闻而国日瘁也即如郡王府教授郡王讲读资焉今岁贡自训导历府授已不下一二十年计其齿亦当八十九十虞旦晚就木耳有何文学有何精采责之以効用如以充故事而已则国家廪禄可惜也臣按先朝奏准事例凡长史等官于国子监及在外有学行教官中陞授类而推之宜并及有司之声绩优着者仍与宗室中相参擢用任满之後一体改迁庶几官联肃而辅导宏其为藩国之禆非小补矣一曰议教臣闻古者王世子王子羣后之世子卿大夫元士之嫡子皆生而有教八岁入小学十有五年比冠入大学与凡民之论秀而升者齿焉大学正造之教以诗书礼乐七年视小成九年视大成诸侯之制天子命之教则立学小学在公宫南之左大学在郊所谓乡学也亦曰泮宫而其教之行于邦国者家有塾党有庠州有序而统之以乡学凡民之秀者亦以时入学焉三年而大比之乡大夫宾其贤能而升之司徒已升之太学已升之司马而材之又简其不率教者而移之屏之远方焉其庶子之为政于公族者教之以孝弟睦友子爱明父子之亲君臣之义长幼之节焉盖所以重胄子正公族备造士之方有如此者今国家近制且为宗藩立宗学矣而制度未详官职未备教戒未专辨论未时非所以为训也方今国家文教休明举海内穷乡僻壤莫不修六艺之科服孔孟之道以备薪槱充王国之桢干而独于神明之胄忍为黔首之愚不亦悖乎夫古之学者将以适于仕也今登进之途塞而先资之业荒为父兄者以何恃而教为子弟者以何恃而学虽日抗之以师保之尊行之以督责之术吾未见其有帅也由是聪明才智之性轶于无所用而动扞文网若楚之讦汴之譁往往而是当事者乃始操三尺以议其後不少贷焉亦不教而杀谓之虐而已矣臣请郡王府各立小学教授掌之郡王之胄子及诸子诸孙以降生而幼学于斯焉王府立大学宗正府宗正掌之宗副副之又设左右敎授分理之亲王之胄子诸子及郡王之胄子弱而冠学于斯焉郡王之诸子诸孙以降简其秀者进学于斯焉于是提调之以有司衡之以督学宪臣主之以按臣三年而大比简其秀升之辟雍又简而进之升之冢宰与科甲一体叙选其胄子必入太学九年视成而後得世爵其衆子必简入太学九年视成必与大比之选而後得拜爵其不入太学者为不率则不授以爵礼曰亲未尽而列为庶人贱无能也其教必先德行重经术本先王诗书礼乐之道而文艺次之其大比宾兴略仿选贡例以论行为主若汉贤良方正孝弟力田诸科最为近古而科举帖括不与焉夫乡举里选之典坏而言扬行举之意微士鲜有用之材朝多幸位之弊甚矣科举之谬也先臣李承芳丘濬等着论皆以科举坏天下士习欲复古制而先臣吕柟言岁贡入监有合于古乡举里选之遗诚为确论今必欲处宗藩以科举而持帖括之技与郡邑诸生较利钝此必不胜之数方今立宗学开科举亦有年矣而贤书列荐者几人明与其进隂厄其途虽有豪杰之士能不灰心解体乎臣请及今讲明先王取士之法收宗室之贤才而通行于天下郡邑则亦本朝一盛事也一曰议养臣闻古者封建井田相为表里井田之制诸侯卿大夫士各有公田与都鄙之民共井而九一之每夫授田百亩合八家之力而助耕公田给君以下之廪禄上下相保忠爱乐利盖甚盛也若夫夏后氏之贡法乡遂之制通焉後世取民者往往述之王制既废上多取而无艺下兼并而不均生民之困久矣国家之待宗室也夺四民之业而岁给口粮计不下数百万石世世云礽与天无极长此安穷封爵之禄且不给而况于口粮乎亦终坐毙而已臣请亲王而下各授田如古之制其列为庶宗者编挿都鄙给以庐舍即佃公族之田每五世亲尽而始分者一夫授以百亩岁视丰歉而赋之公族供亲王以下之岁禄其国家租庸调一切除之如大国君田三万二千亩准输岁禄一万石不过江南赋役之额耳或从减例差得准贡助之数而佃者可以无困仍视公田肥瘠以为差等君禄而下且以类推逮数世之後生齿倍繁量视贫乏给以余夫之田田尽而止仍听工商自便各从生理则举藩国之内自亲王以下世世不必烦县官一粒而庶宗亦得以世守常业少免饥寒之困矣其新封之国无庶宗者听有司征收或徙外藩贫宗实之开国以来封国碁置势难尽给公田惟自今伊始子弟续封者听有司从长设处迩者福王开国常禄之外不赐庄田四万顷资赡养乎臣以为赐履所入即常禄矣而复禄之乎禄不过万石而侈至四万顷乎庄田额赐祖制未详国初固有赐王诸子田六十顷例酌而推之臣请及今定制不用庄田名色准古封国君田所得给以世守免支岁禄额外量加优赡出自特典而先王封建井田之遗一举而复见于今日矣或者曰公田之说行则数世而後势必尽括民田以益之而不足不成偏重之势乎夫以宗室当天下固无几也且泽以世降田以夫授有定制而无兼并适与百姓通为肥瘠何偏重之与有今天下困矣井田之制既不可复计莫若仿中古限田之法寜禁宗室以分田乎此一役也以野人养君子而无专城之嫌以宗人养宗人而无竭泽之患臣未见其迂远而阔事情也一曰议制臣闻古者天子使其大夫为三监监于诸侯之国天子五载而巡狩入疆问治庆让行焉于是乎削不敬流不从讨不朝其加地进律则以功诸侯比年小聘三年大聘五年而朝曰述职考礼正刑一德以尊于天子巡狩之制不行于後世今制岁遣御史按各省直王国隶焉大夫之监天子之狩即其义也而法令疎阔例不过考察官属题行文移而已今请定制凡王国中动违祖训者御史劾奏之轻则削地重则削秩其贤如河间东平之流御史奏闻加地进律将军而下得从録用亲王报生靖名请婚请封请祭及郡王以下请封请祭皆从御史报闻郡王以下生名婚嫁皆从亲王主之御史与闻之比五年亲王遣郡王朝于天子而述其一国之事类其生死名婚而登之玉牒国初亲王有觐礼天顺而後废矣摄卿之聘可通也诸典礼之不必数请于朝也抑有说焉宗藩困矣又重之以奔命数数行赂京师乃得请数世而後空国不支至有逾时而不举者臣闻亲王袭封由内监奏闻索贿万金郡王袭封及王妃郡王妃封亦不下二三千金他典礼称是习以为常否则概从沉压不以上闻宗藩苦之刑余之辈安得逞釜鬲之奸壅圣天子敦睦之泽如此如辱朝廷何陛下奈何不一问也夫礼虽庶人冠娶生死必告告于宗也今槩经奏请何扰扰也古者八议之法一曰议亲公族之制辟也公三宥不得则追赦之又不得则素服不举如其伦之丧公族无宫刑不剪类也今国家疎忌宗室有司以披剪为务苟挂吏议动坐深文往者楚狱之寃啧有繁言死者不可复生而高墙闲宅之锢尚戴覆盆殊可悯也臣闻先後之发高墙者或犯在祖父而淹及子孙或坐在夫男而辱及妻女生入狱门永违天日直忍其类而剪之夫宗室之罪倘从民间科断除大辟外不过发戍巳耳徒流已耳非永戍者则没身而释徒者限年而释曾世世锢之乎臣请亟下所司及时推勘洗其矜疑者释之昭朝廷好生之德仍请着为定例凡应发高墙闭闲宅者准照戍流徒配之例酌其轻重或限以年或限以世皆得不坐妻子以时湔释庶几用法平而宗室无寃民矣中州天下之腹心也周公营洛邑焉往者陈胜发难先趋入陈胜国时红巾之乱亦起汝颍间盖四战之区也今周府宗室之繁甲于天下若唐府伊府赵府郑府崇府徽府潞府又新开福府所在充斥至竭中土之民力而不能给倘以岁之不时盗贼蜂起变出意外宗室必先受其蹂躏而且挟以贫宗之蠢动一夫作难长驱四溃天下骚然矣曩者宗禄不给至椎行台陵抚臣不一而足此其渐讵可长也汉时吴楚之祸以尾大而不掉今日中州之虞以挺急而走险其势一也臣请自後开国不得更择河南地方仍以周府郡王分王于三楚百粤隶之就近王国并及天下宗藩若陕西韩府等?议调剂庶可以苏地方之困周先事之图乎凡若此者又皆酌古斟今以权末尽之制者也臣闻三代封建诸侯亲贤并置成周之制懿亲尤重同姓五十国至裂地数百里者诗曰宗子维城无俾城坏言其为王室卫也迨其後也鲁卫曹郑之祚微而王室因之矣秦亡于孤立晋乱于骨肉相残尤为殷鉴汉兴过封子弟未必遂七国之谋而文景以後之削弱卒成王莽之簒东京好礼终鲜祸败禁闼之祸莫惨于唐族辕之衅莫替于宋若其应举効用代显贤俊则犹制之得者由此观之有天下者鲜不与宗室相为存亡而其善败得失之故亦略可覩矣臣观今日之势盖已岌岌乎尽蹈汉唐季世之辙矣爵滥而轻禄侈而匮官不惟贤制不尽利庶而不富且教其能久而不乱乎汉儒董仲舒告其君曰临政愿治不若退而更化更化则善治今天下殆更化之日乎高皇帝创制立法万世率繇而其推行之势固未尝胶于成迹草昧之初利用建侯经营之後主于强干义胜则推之以恩恩窒则经之以制势固然也是故执洪武之事例于永宣之世则穷执永宣之事例于正嘉之世则穷逮于今日则益穷易穷则变变则通通则久此之谓也若夫高皇帝封建大旨未尝不嫓美先王而沿习之陋至降为汉唐之季世则亦後人之过也今天下吏治之污民生之困士习之窳纲纪风俗之败坏何者不出于後人之沿习而顾重诬祖宗乎然且指祖宗一二必穷必变之策断断持之以藉口法祖是亦所谓如水益深如火益热者也呜呼更化宜时守成致治本高皇帝法外之意以行先王之政是在今日矣虽然臣所议者致治之具也尤有要焉昔孟子告齐宣王曰推恩足以保四海不推恩不足以保妻子夫推恩必自近始矣传曰其所厚者薄而其所薄者厚未之有也今夫继体而主宗庙社禝之重者非皇太子乎太子之职问安视膳一日再朝礼也今陛下深居宫禁务与臣下隔絶虽太子至亲不一示以面不宣召寝门者有年何论朝夕则皇太子子职之谓何且陛下日溺于宦官宫妾之近而皇太子羣臣处暌隔之势亦岂社稷之福哉岁在癸卯妖言繁兴宫府震愕衅成于暌也赖陛下明圣愈笃至情而国体亦已亏矣世不乏左右窥伺之奸多方播弄使孝子见疎忠臣被构陛下独不念之乎本朝家法最严储训最切更无年久不宣见东宫者惟肃皇帝晩年元修惑于方士二龙不相见之说为先臣海瑞切谏而是时先皇帝实潜裕邸无关储训陛下奈何效之且皇太子春秋鼎盛犹托于阿保之手亦知他日艰大之业乎昔高皇帝谕廷臣曰前者令皇太子躬听朝臣启事练习国政恐听览之际处置或有未当自今後政事启于东宫者卿等二三大臣更为参决可否然则储君之道固不徒在问安视膳间者陛下盍亦法高皇帝一令练习启事益皇太子神智乎郊庙废矣独不可命皇太子一握匕鬯乎至于东宫讲席一旷九年诸臣之补牍亦几敝矣岂陛下之所厌者贤士大夫而复推厌于皇太子陛下之所狎者宦官宫妾而靳推狎于皇太子良弓之子必学为箕良冶之子必学为裘固如是乎臣不暇远稽祖宗教谕之规即肃皇帝处裕邸固不若是即先皇帝昔者处陛下于东宫亦不若是窃为陛下不善爱皇太子矣由是而推之诸王福王不愆之国之期乎顷者来春之旨陛下能自信如皎日乎臣恐姑息之见终未竟之局也一日未之国则福王守藩之心一日未安陛下义方之爱亦一日未至乃瑞王逾壮而不婚天理人情舛戾已极尤其不可解者然则陛下于所厚者无所不薄尚能推恩九族而保四海之大乎陛下临御以来孝竭两宫锡类之泽首被宗潢庶几合万国之欢心以事其亲而顾不能善推所为使父子兄弟之间反匮厥施则本原之地必有受其蔽者惟陛下幡然悔悟自识本心杜有我之私屏怙终之见因明启蔽推大孝以成大慈君君臣臣父父子子由身而家而国而天下于以稽古定制起敝维新奠大宗于磐石仰追三代之隆直举而措之耳先正有言有关雎麟趾之意然後可以行周官之法度殆谓此与臣束髪受学窃从遗经慨慕古先哲王之化辄欲见之行事长而通籍遭际圣明幸得自効属羸病久撄惧填沟壑之不测高厚难酬用抱耿耿爰以奉职之余谬陈一得极知戅越干冒天威安所逃罪倘蒙少寛鈇钺之诛不弃刍荛之见勅下该部详看覆请施行一二宗藩幸甚天下幸甚
修正学疏【万历癸丑十月上】
行人司行人臣刘宗周谨奏为修正学以淑人心以培国家元气事臣使署冗员分不得论列天下事至于世教人心之责不择人而付者固未尝限臣职守如杞人忧天不以为过臣因得以熟覩今天下治乱之机辄敢効其狂瞽出位之诛又遑恤焉臣尝读国史至正统之世上下恬熙号称治平然识者以为经筵徒侈文具国家未必无意外之事未几果有土木之变当是时距文庙不数十年揆厥所由靖难之役一籍奸党而贤人君子诛锄略尽三杨徒以容悦养成王振之乱英庙北狩竟未有较然死节如所谓南朝李侍郎者一人空国之祸至是始验乃知国家之有贤人君子犹人之有元气也元气削则其人未有不立槁者我皇上临御四十余年高拱无为而天下晏如不忝正统初服然国运日已中叶矣迩者皇上于人才进退章疏是非一?置之不理遂使廷臣日趋争竞党同伐异之风行而人心日下士习日险公车之章至有以东林为语柄者臣窃痛之夫东林云者先臣顾宪成倡道于其乡以淑四方之学者也从之游者多不乏气节耿介之士而真切学问如高攀龙刘永澄其最贤者宪成之学不苟自恕抉危显微屏元黜顿得朱子之正传亦喜别白君子小人身任名教之重挽天下于波靡一时士大夫从之不啻东汉龙门惟是清议太明流俗之士苦于束湿属有救淮抚李三才一书谤议纷起卒罹谗困以死识者恨之宪成死而有申宪成之说者其人未必皆宪成于是东林之风?益微而言者益得以乘之天下无论识不识无不攻东林且合朝野而攻之以为门户门户云嗟嗟东林果何罪哉自东林以清议格天下而最所树敌者崑宣之说指顾天浚汤宾尹也二人各以察典报罢坐其党者因切齿东林不忘报复御史熊廷弼固尝诟东林者偶以私事议勘而积怨一发救廷弼者张皇四起逐总宪处台省总结局於于玉立诸臣而得志焉崑宣报复之祸於是而惨矣乃至以廷弼一勘辄坐东林笼罩朝士使总宪之法不得伸彰瘅台省之权不得争可否何可训也说者曰东林末尝无小人固矣乃今之攻者往往不于其流品而于其意见以意见分门户即以门户分流品如意见而已即高攀龙姜士昌刘元珍等固已望而知其不同量倘朝廷一日赐环有不人人争按剑否独以于玉立丁元荐为乱天下乎略迹而原心二臣者亦皆较然不欺其志有国士之风何相迫之甚也然则东林无罪与标榜唇齿已蹈汉人之失而复坐累于淮抚欲尽钳天下黜贪之口以定天下之国是其谁听之由是四面树敌一体之中顿分尔我至于今日报复不已使庙堂之上尽成一片惨杀气象则东林有不得辞其咎者矣然则攻之者是与论朝事则论朝事耳不必以门户阱也且吾以为门户而破之乃今之发难于廷弼者果何人之报复乎是故摘流品可也争意见不可也攻东林可也党崑宣不可也臣闻之世之治也君子尚和及其乱也小人尚同今天下非不和之患而党同之患小人之心牢不可破势不能强君子以苟同则不得不党小人以自异同异立而好恶分触境生情无非争鬬势必至尽网君子而後已此今日之所为纷纷也然则和衷之道其可不讲乎臣请言宪成之学宪成学朱子者也其言朱子也世日尚奇朱子以平平则一毫播弄不得世日尚圆朱子以方方则一毫假借不得今之世变其为假借乎其为播弄乎如簧如鼓如鬼如蜮者非乎或以官爵或以朋游或以名誉或以意气者非乎无有假借方之至也无有播弄平之至也合方与平和之至也虽然有诸已而後求诸人无诸已而後非诸人其宪成自反之学乎宪成之上书救淮抚也言者不已而宪成终不辨至论私书发抄则曰既有书卽有发抄之理可谓能自反矣今之学东林者盍反崑宣之戈而卒业于此以无遗宪成羞可乎善夫宪成之言曰行一不义杀一不辜而得天下不为方为利心消尽依乎中庸遯世不见知而不悔方为名心消尽此亦方之说也曰新法之行吾党激成如是而後可谓之尽已之性君子当于有过中求无过不当于无过中求有过如是而後可谓之尽人之性此亦平之说也臣窃为在朝在野诸臣三致意焉审如是几与天下相忘于太和之域矣又何以攻东林为哉又何以攻东林为哉抑臣于是尤感于学术之难言也昔者孔子殁门弟子转相授受源远而流益分子夏之後有子方子方之後有庄周流而为轻世傲物彼以圣人为之依归而且一再传弊矣王守仁之学良知也无善无恶其弊也必为佛老顽钝而无耻顾宪成之学朱子也善善恶恶其弊也必为申韩惨刻而不情佛老之害自宪成而救臣惧一变复为申韩自今日始夫救世者如调琴瑟焉缓则进之急则反之而已虞廷之授受曰中而孔门得之以为传心之要法万世学者准之斯则有进于东林者矣於戏本虞廷之中以建皇极于上消偏党之人心追和衷之盛事端有待于圣天子伏惟皇上表章正学明示在廷诸臣弗得肆为攻击以伤东林之贤者仍下一切廷臣章奏立判忠邪使贤者安于有位而不肖者亦得洗心易虑共沐荡平之化宗社幸甚不然殷鉴不远空国之祸将有臣所不忍言者矣臣愚无所知识痛念时事至此不容隐忍辄忘忌讳冒干宸严伏惟圣明少垂鉴察敬修官守疏【天启辛酉十一月二十五日上】
礼部仪制清吏司主事臣刘宗周谨奏为感激天恩敬修官守恳祈圣天子躬礼教以端法宫之则以化天下事臣荷皇祖神宗皇帝拔擢备员使署猥以羸疾坐废有年矣一旦遭际我皇上圣作物覩覃恩海宇以臣微贱滥竽起废之典天高地厚再荷生成其敢惜此顶踵不以致君父乃者受事礼曹夙夜于寅清之地而喟然于礼之可以为国也臣请因事设规为当宁献臣闻古人之言礼曰母不敬而即继之曰傲不可长欲不可纵志不可满乐不可极是以先王不迩声色不殖货利不盘游畋居则被法服亲图史行以鸾和中以节奏盘盂几杖刀剑户牖有铭工诵箴瞽诵诗公卿进谏庶人传语商旅议于市惟恐不闻其过也而治化烂焉皆此物此志也臣入阙未几仰见陛下朝讲时勤留心治道庶几具大有为之资间者道路之言还宫以後颇事宴游或优人杂剧不离左右或射击走马驰骋後苑母乃败度败礼之渐与优人杂剧之类不过以声色进御为导欲之媒此其为害何啻毒药猛兽即陛下偶一近之已令此心不克自持况自今以往乎古者投壶射御虽六艺所不废但恐陛下以驰骋之心为之则亦未始非导欲之媒天理人欲有同行而异情者此类是也乃礼之大者又莫先于谨内外之闲矣故曰外言不入阃内言不出阃顷者奉圣夫人客氏于陛下有阿保之恩不忍遽出至出而复入夫以大内森严恣一宫人出入不禁如此非所以闲内外也而陛下方以人言及之一举而逐谏臣者三人罚者一人至阁部以下举朝争之而不得陛下又以一宫人成拒谏之名矣且陛下即位以来逐谏官者屡矣若贾继春以宫侍逐郭巩刘重庆以辅臣逐魏应嘉冯三元张修德刘廷宣韦藩以边事逐而今者倪思辉朱钦相王心一又以保姆逐矣不几一日而空人之国乎臣于是而有感于宦官用事之祸也古者公卿士大夫有罪则下廷议而理之不闻其以禁中决也乃今朝逐一谏官中旨也暮逐一谏官中旨也此中旨者陛下方用之以快一时之喜怒而孰知前後左右又不难乘陛下之喜怒以快其私乎方且日调狗马鹰犬以荡陛下之心日进声色货利以蛊陛下之志凡可以结人主之欢者无所不至使人主日视此法家弼士如仇雠而後得以指鹿为马盗陛下之威福或降斜封之勅或兴鈎党之狱生杀予夺惟所自出而国家之大命随之则亦宦官必致之祸也乃今日试问得时用事亲幸于陛下如左右手者非魏进忠也耶然则导陛下逐谏官者魏进忠也并导陛下以优人杂剧射击走马者亦魏进忠也不然则魏进忠之党也陛下清明在躬如蒙泉之初出方将追迈古先哲王以跻盛治而竟为忠等所误如此岂不深可恨哉昔裕陵以冲年即位王振用事卒蹈土木之难当是时上有张太后下有三杨犹不能早除萌孽以贻他日之祸正德初刘瑾等八阉亦导泰陵以狗马鹰犬之乐流毒缙绅几于亡国至今言宦官之祸者必曰二正之季为千古永鉴方今皇穹降割匝月之间国统再絶陛下以??之冲龄承天地神人之付托顷者复有川中土司之变以斯时也即令宵衣旰食与羣臣交儆于一堂之上犹惧万无一济乃欲与进忠等共了天下事复蹈二正之辙此臣之所以耿耿而不容已也虽然亦在陛下以礼自持而已语曰少成若天性习惯成自然是故目不接靡丽之色而视日明矣耳不听柔曼之声而听日聪矣心不长满假之志而善言日进矣四体不设暴慢之容而动罔不臧矣法宫之中有不狐鼠窜伏而奸宄肃清者未之前闻于是而可以正百官于是而可以齐万民于是而可以安四海皆六礼之化也伏惟陛下毅然以古先哲王为法将平日俳优驰骋之习一切屏絶而益稽古亲贤以自辅开天下之言路还票拟之职于阁臣仍勅内侍魏进忠等各凛高皇帝铁榜之戒毋蛊惑君心专权乱政以酿王振刘瑾之祸则天下幸甚至于奉圣夫人客氏者陛下不过一时之依眷本无忝于大信谨礼制而出之当无俟臣言之毕矣臣闻宋儒程颢常劝帝防未萌之欲及无轻天下之臣子宋神宗拱手谢之夫明主既不废未萌之防则忠臣亦何必讳明盛之戒臣犹记皇祖时评事雒于仁以酒色财气四箴进规皇祖一时不怿卒感其言培四十八年无疆之运臣虽不才致主之谊不敢自後先哲顷者倪思辉等以言得罪旬日以来遂无谏者举朝将坐视陛下之过而不救臣窃痛之臣礼臣也在礼言礼分无虞于越俎草野孤踪不识忌讳冒干天威傥得藉手报称万一其敢逃斧钺之诛惟圣明少垂察焉
请恤神庙罪废诸臣疏【代总宪邹南臯先生天启壬戌三月】
具官臣某谨奏为恳乞圣明大阐一代幽忠以励臣纪以劝世风事臣以衰朽无能谬司风纪之任目击今日世道人心江河日下每为之抚膺太息计欲障狂澜而不可得则惟有激劝一法操之皇上而已臣闻之举直而化枉者励世之微权彰往以镜来者劝忠之大法顷者皇上继体乘乾两奉皇祖皇考遗诏将建言得罪及一切诖误诸臣存者召用没者恤录已经吏部下檄次第举行薄海陬隅幽深闇汶尽耀光明可为二百年旷典顾存者未蒙召用而没者尚虚恤录间有子孙陈乞当路揄扬而得之者盖亦寥寥矣其他草枯木腐空埋侠骨之香事远人微永乏青云之附者不可胜纪岂所以昭大公而示激劝之意乎臣不肖逮事皇祖初服于今五十年追惟当日共事之臣不乏同心之雅或闻风慕义或觌面交欢知之最悉九原可作吾谁与归除已往恤录者不叙外则有若原起光禄寺少卿顾宪成以明善为体以兼善为用躬任世道之重力决詖淫之藩者有若原任给事中逯中立四壁屡空一编三絶身退而道弥尊节甘而养益粹者有若原任南给事中陈嘉训端凝介肃迥絶尘表直节着朝端清风抜士类者有若御史钱一本左图右书日就月将阐天人之奥旨抉动静之微机者有若原起兵部主事刘永澄豪杰之才圣贤之志精诚彻鬼神行法一寿妖者此五臣者名不必以斥逐显品不必以事业见卓哉继往开来之任允矣亷顽立懦之风敢亟请諡典以昭来禩而逯中立陈嘉训钱一本犹在谪籍所当并与议赠者也自此而降有以犯顔得罪者大理评事雒于仁四勿昌言其最着者也谏庙飨不亲廷杖为民者礼部主事卢洪春也争国本而谪者给事中张栋罗大紘王如坚杨天民李献可舒宏绪戴士衡御史余杰光禄寺丞王学曾而戴士衡则死于戍所者也论阁臣而谪者给事中朱稷杨恂御史冀体宋焘吴宏济兵部郎中刘元珍吏部主事安希范兵部龎时雍刑部孙继有参政姜士昌也论京察而谪者礼部员外徐泰成主事贾岩于孔兼顾允成张纳陛国子助教薛敷教也争山陵者参政李琯也争楚狱者御史林秉汉也此皆坐忤阁臣者也而诸以别白是非邪正忤阁臣者给事中卢明诹曹大咸任彦蘖李沂御史马经纶范儁刑部主事刘志达也以进贤退不肖忤阁臣者吏部郎中王教冯生虞黄缙也因而坐汰者吏部员外钱养亷主事穆深也诸忤权要而谪者行太仆少卿苖勃然佥事汪先岸也力摧言路朋邪谪且被察者户部郎中李朴也以张差一案坐谪且死者刑部主事李迎俸也争东倭封贡而谪者给事中叶继美御史曹学程礼部郎中蔡宗明兵部主事朱长春也以矿税论中使谪者给事中郭如星陈维春也论税官者太常寺少卿传好礼也有司以税事被逮者知府吴宝秀推官华钰知县王正志而正志则死于狱视诸臣最惨特当议廕者也其他因事诖误或中祸于权要者府尹万自约以买办金珠忤旨御史彭应参以毙范祭酒坐吏部郎中蔡应麟以方简诬而刑部郎中于玉立吏部主事王士骐以妖书构是也若矿税之役所在地方或逮或降或削籍未审存没者又得参政沈孟化副使孟振孙知府李商耕赵文炜王禹声蔡如川同知卞孔时孙大祚通判邸宅罗大器知州郑梦祯州同邵光庭知县李来命甘学书邹光弼焦元卿袁应春王之翰田廓经历车圣任一名车任重凡二十人焉呜呼盛矣凡此诸臣或忠効碎首或义存剖腹或持国是于盈廷或决庙谟于前箸或为民请命而犯当道之豺狼?为国除奸而触九关之虎豹至于身不列于科名职仅等于抱关乃能存心爱物义笃匪躬抑又难矣而夷考其时大者身膏泉石小者名隐尘埃圜土幽魂犹肃飞霜之气炎荒执殳空挥捧日之诚怀忠不二所遇难齐深可悯痛除已经赴用迁职外当亟与分别赠恤均沐皇仁不当使湮没无闻偏抱幽贞于冥冥也嗟夫以诸臣之才使得君相一心计从言听尽究其英挺卓荦之用岂非瑚琏珪璋称熙朝师济乎而事多逆而成拒风以激而争流一往不返河清难待仅留此身後之名垂诸靑史而国家曾不得资其半臂之用至于人亡国瘁时事日非俯仰前修徒令人於邑而已然则爱惜人才以自为社稷计明主当何如哉方今圣天子宏开麟凤之网旁招俊乂弓旌之使相望於道几于野无遗贤惟是丁已京察久为公道所不平者而犹以局面相持藩篱未破间从抜用十不二三竟使五年黜幽之大典终为贤人君子之锢籍臣窃惜之夫前此诸君子之去国或以国本或以矿税或忤权奸未尝无去国之名而今则以门户受锢夫门户者朋党之别名一朝投足终身莫湔令天下噤舌而不敢言呜呼此汉唐季世所以坏也由今观之若丁元荐李朴沈应奎贺烺史记事李炳恭之不谨刘定国沈正宗韩万象凃一榛麻熺王时熙陈一元冯上知史学迁之浮躁荆养乔陈敏中张文辉潘之祥之不及孙玮孙慎行魏养蒙曹于汴朱国祯乔允升范凤翼王之宷鲍应鳌王国魏允中马孟桢之并以拾遗与南察之吴良辅金士衡张笃敬章嘉桢吴尔成皆所谓门户中人也而诸臣本色竟何如哉说者谓诸臣过于任意不剂时宜门户之祸皆所自取然人有得罪于是非者有得罪于同异者有得罪于君父者有得罪于侪友者虚中而观诸臣之罪何居乎负俗之累贤者不免取其大节略其小疵则元荐诸臣均不失为慷慨气谊之士高者振功名卑者超富贵讵可令其终沦落以无闻乎或曰今日之昭雪所以录其贤也万一此例一开不贤者亦得夤缘而起以淆清浊则计典不从此而废乎臣谓宇宙不毁人心不死真是真非不可得而乱也即不能保无一时剌谬之国是而能必有万古不冺之民彜又岂敢逆料他日为不贤者所藉口预为今日贤者抑耶嗟嗟千金买骏死马且然况生者乎录死者于前所以励生者于後用生者于今日又所以伸死者于昔时总以奉皇上生者召用没者恤录之旨非敢有所滥觞于其间也缅仰皇图金瓯全盛故得一洗万历五十年光岳之气为皇上振中兴之运使人心世道不至澌灭于以少振一日风纪之任则臣区区报皇上之职分耳先臣徐阶当国录用废籍诸臣诸少年不悦争以为言阶曰今人用器惟求新者然千古图书彜鼎玩好之类必加爱重而不敢毁伤者何也为其古也寜独于人而有异乎诸少年语塞而退近御史游士任有起废太滥一疏盖亦当时少年之见臣抱人惟求旧之思自附于先臣徐阶以人事君之义如此伏乞皇上留神勅下该部施行臣无任激切待命之至
刘蕺山集卷一

[book_title]卷二
钦定四库全书
刘蕺山集卷二
明　刘宗周　撰
奏疏二
辞光禄尚宝疏【天启癸亥六月上】
礼部仪制淸吏司主事臣刘宗周谨奏为奉差事竣两闻新命恳乞圣明辞免殊常陞擢容臣以原官趋任以安分义以肃官常事臣宗周于天启二年四月内奉命差往南京公干沿途接邸报于本年六月内奉圣旨改臣光禄寺寺丞及事竣复命行至沧州复接邸报于天启三年五月内奉圣旨陞臣尚宝司少卿臣闻命自天屏躬无地该臣先後望阙叩首谢恩外伏念臣一介草茅蚤蒙皇祖拔擢筮仕行人後先谢病家食有年一旦圣明践阼旁求遗逸不弃葑菲遂使臣愚滥邀起用之典超序仪曹臣遭逢不可谓不幸而所以致身於我皇上者亦既有其地矣不意受事未几涓埃罔効一岁而两蒙殊擢洊历卿丞遂跻下大夫之列臣闻度德而受任者国家诏爵之典计日而効劳者臣子守官之法故虞廷考绩必以三载崔亮停年不废资格凡以坚豪杰任事之心塞宵小速化之路所禆世道人心非苟而已者我皇上以不世出之资启云龙风虎之运仁贤辈出耆旧景从盖常起以非常之礼待以不次之典忠信重禄度越千古迨爵轻而滥官冗而歧每令言之者有连车平斗之刺何至以微臣之陋复事滥竽席未煖而辄迁班未列而又擢更为近事所希有而国家诏爵之典几以臣一人而坏矣夫今所为京堂之选者或起家谪籍或敭历贤劳处之者未尝无说臣行能不及中人於国家无一筹之展徒以数年家食冒恬退之名猥与诸名德颉颃清华之地是终南果为捷径而夜光可以鱼目混也岂不辱朝廷而羞天下士乎臣每念先臣庄?以三十年行人应召仅迁郎署以终若刘大夏张敷华诸臣皆以郎署有声力求外转臣虽不肖不敢僭拟先哲而良心夜气亦不敢自後于人伏惟皇上收囘成命革去臣今官听臣仍以郎署供职从此羣臣不复怀徼幸之心而皇上所以励世之道益至矣岂独臣一身分义之安已乎故事惟大臣得辞官倘以臣为越礼控陈径从罢斥庶不冒以退为进之嫌仰戴高厚曷其有极臣不胜陨越恳祈之至
请先臣刘栋谥典疏【天启癸亥九月上】
尚宝司少卿臣刘宗周谨奏为先臣忠清着节百年舆论允孚恳乞圣明特勅议諡以阐潜德以光钜典事臣惟国家易名之典五年一举至严也至尚论于百年之後愈严矣惟严故朝廷可藉以操励世之权惟愈严故臣子益恃以彰不朽之节未有节已着于当年名且湮于没世如故南京兵部侍郎刘栋其人者於臣则从曾祖也臣请略节平生为皇上敬陈之先臣栋中正德辛未进士选庶吉士授编修稍迁左中允嘉靖甲申议大礼下诏狱廷杖六十复原官寻出湖广参政历河南左右布政南京太仆寺卿翰林院太常寺卿南京兵部侍郎致仕卒赐祭葬祀郡乡贤先是张孚敬甫释褐持肃皇帝继统之议逡巡莫敢发而于先臣同年友也又雅相善一日以疏草示先臣先臣正色斥之曰子老而博一第不循分服官乃作此坏名教事乎孚敬拂衣去大礼议起诸同志皆倚重先臣曰是首阻邪议者遂同学士丰熙辈伏阙号哭肃皇帝震怒坐廷杖者若干人先臣以宫僚与焉创甚得不死已而孚敬骤贵改翰林莅任同馆诸人耻与为列匿不见孚敬独恚先臣曰元隆亦去我乎指先臣字也盖孚敬犹冀以夙好相援而不虞先臣介絶乃尔以故坐恚反踰他同馆者顷之孚敬浸柄用出先臣外藩矣既参楚政清真持大体竟以肮脏忤按臣意被论当事者心知先臣不为动得擢汴辖去在汴多惠政入觐修贽朝贵人止靑布二端朝贵皆惊叹司故存羡镪数千例入私槖长子乘间言之先臣故不应一日呼子出政事堂堂故悬古镜令其子临其下曰汝照面孔何状能享此多金子惭谢即日去官不持一钱人以此益重先臣介节而先臣自处义甚高絶不为朝贵所援浮沉淸署久之始贰卿留都既去复起留都前後凡六年不迁官以去尝摄南铨京察考功薛应旗佐之所斥皆权党至今称之通籍四十年没无余赀见于郡志可考而知也夫肃皇帝以尊亲之孝剏千古未有之彛伦当是时岂不知将顺可以希宠而诸臣引经泥古至不惜顶踵以犯明主一时人心士气直与壬午诸臣後先勃发先臣忝在撄鳞之列九死一生忠诚特着况其砥砺名行坎坷中外淸风足以范俗介节足以匡时即拟之乡先达魏文靖谢文肃无多让焉独不得与丰熙诸臣同类而共称之此忠魂所以化碧而志士相为拊膺者也先臣家无令绪门户久凋臣以支庶幸读先臣遗书以有今日俨箕裘之可绍顾帷盖以谁怜兹者恭遇皇上龙飞覃恩旷泽被及枯朽臣欲为先臣邀一命之恤而事在年远怀疏而止者再幸值兹五年议諡之日九原可作虽千载而上犹待表章况先臣不过百年之久乎臣犹记先臣请葬时会侍郎董玘亦请祭葬肃皇帝即玘疏下旨曰栋固尝以议礼哭午门者玘何为者耶遂格玘而独恤先臣然则先臣当日一片血忠已独鉴于肃皇帝不废易名一节允矣臣查议礼诸臣如丰熙马理杨慎皆後先与諡先臣事例委与相同伏乞皇上勅下礼部如果臣言不谬将先臣锡与应得諡法庶先臣既朽之骨可再造於华衮而国家徵信之典且有光于旷世持此以淑世教励人心殊非小补又宁止臣一身一家世世感德已耶臣无任激切吁恳之至
辞右通政疏【天启甲子十一月十七日上】
太仆寺少卿在籍臣刘宗周谨奏为天恩愈重臣义难胜乞圣明俯容仍以原官在籍调理以终愚分事臣原任尚宝司少卿於天启三年九月内蒙恩陞授今职该臣以分义自裁连疏引疾遂蒙圣恩准以新衔囘籍调理臣戴此高厚舆疾里门方期与田夫野老永祝圣寿以图报於万一忽于本年十一月十二日接吏部照会于本年九月初四日吏部题缺官事奉圣旨刘宗周陞通政使司右通政钦此臣闻命自天措躬无地随设香案叩谢圣恩外伏念臣一介贱儒遭逢圣明遂从田间废弃屡擢淸华正微臣捐糜报称之日而遽尔乞身敢于负皇上之任使而不顾者凡以朝廷不恤高爵以待天下士义不容使匪人庸?侧足其间以辱旷典明矣如臣不肖叨冒踰涯分宜先退以彰朝廷甄别之权则臣之自知甚审而臣之所以自处者犹窃有余地云尔何意里居匝岁遽蒙显擢仰惟皇上始终帷盖之深仁真同天地父母之罔极臣未尝不感极而继之以泣其如臣义不足以仰承何哉臣闻古人之训曰君子进以礼退以义进必以礼故进而足以有为退必以义故退而足与有守两者相反而适相成乃称臣节焉臣之进而下足与有为亦既晓然自信于平日矣一辞而退终身不再计臣之义也尚敢复问庙堂事乎忽然而进忽然而退又忽然而进进既不成其为进而退终不成其为退世有如是之立身而可语于礼义者乎且皇上所以过听在廷诸臣之请亟于用臣者谓非以今日之退於自守之义有足多乎哉果尔是以臣之退成臣之进也臣愈无以自解矣世道之衰也士大夫不知礼义为何物往往知进而不知退及其变也或以退为进至于以退为进而下之藏身愈巧上之持世愈无权举天下贸贸焉奔走於声利之塲於斯时也庙堂无真才山林无姱节陆沉之祸何所底止臣方惧以前日之进故惴惴焉辞太仆之命犹以为晚何意前日之退转成今日之进将败坏世道实臣一人开其端率天下而趋之臣滋惧矣纳言何地通政何官而臣以无行谊之尤者一朝而处之不亦辱朝廷而羞天下士乎此臣所以辗转踟蹰至死不敢趋命也仰祈皇上鉴臣前日求退之心本非假托原臣今日已退之身万难复用仍量臣未任太仆亦万无躐跻通政之理收囘成命勅下吏部许臣仍以原官在籍调理邀天之贶或终得与田夫野老永祝圣寿於无疆而皇上之所以全臣末路者已不啻生死而肉骨之臣所谓生当陨首死当衔结者也臣无任瞻望阙廷激切控辞之至
辞京兆尹疏【崇祯己巳正月十一日上】
复职通政使司右通政在籍臣刘宗周谨奏为恭承新命久病不能赴任恳祈圣明俯容以原官致仕以全晚节事臣浙江绍兴府会稽县人中万历辛丑科进士筮仕行人不及一考前後以丁忧患病在告者几二十年天启改元录用废籍诸臣蒙先皇帝起陞臣礼部仪制司主事二十年来历光禄尚宝累陞至太仆寺少卿时臣以分义自裁未敢拜命引疾以归天启四年九月内复起陞臣通政使司右通政臣复以旧疾未痊具疏控辞随於五年正月内奉严旨削籍为民追夺诰命自後屡挂弹章坐臣奸党无所逃罪而先皇帝终贷臣一死屏息田间以有今日恭遇我皇上继统中兴首诛大逆肃清宫府因念先朝屠毒播弃之余悉行昭雪一时忠良吐气而微臣亦得以给还官诰仰荷天恩感激之下继以涕零从此一丘一壑不终贻圣世之戮於臣有厚幸矣何意皇上过听廷臣之言屡旨起用遂於崇祯元年十一月二十四日接邸报吏部题缺官事奉圣旨刘宗周起顺天府府尹钦此钦遵臣闻命自天措躬无地谨北面设香案望阙叩头谢恩讫续接吏部咨文拟不日就道以终任使少効犬马未尽之私而臣犹不容已於陈乞者伏念臣之以病乞休者数矣逮削籍以後目击诏狱诸臣後先惨死多与臣有同心之谊臣祸且不测誓从诸臣於地下而偶不死臣遇独幸臣心独苦臣自少善病至此形神尽瘁不觉痰火痞结疯疡中於周身支离牀褥间与死为隣之日久矣一旦处存亡显晦之际能不感恨平生之言负兹良友所以心愈灰而身愈困辗转临歧不觉进退之狼狈也且臣资性迂拙才识短浅在皇祖时既以跃冶取憎久甘废弃及蒙先皇帝不次之擢正宜戮力时艰与诸君子共効捐躯之义而又托之硜硜小节以去则微臣之伎俩尽于此矣尚堪再策驽骀之用於末路乎畿辅重地尹京兆者将表树风声为四方则而漫以臣之庸劣者当之其能免于瘝旷此又臣之所大惧也兹者内察届期圣天子综核官方一洗京卿冒滥之秽如臣进不能致主退不能殉友渐负平生浸寻老病正当首从罢斥敢复滥邀今日赐环之典以速大戾为此万不获已冒干斧钺仰祈皇上鉴臣罪废余生果在久病势难前进仍念地方重任不宜久虚亟收成命准臣仍以原官致仕在籍调理俾臣苟全微命与康衢击壤之民同歌帝德共祝尧年则臣身虽退臣感愈深而圣朝所以激劝臣工之道亦寄於此矣臣无任激切恳恩待命之至
除京兆谢恩疏【崇祯己巳九月十七日上】
顺天府府尹臣刘宗周谨奏为面恩陈谢预矢责难之义以致君尧舜事臣以废籍越在草野久撄羸疾一旦过蒙圣恩擢以不次处之今官拜疏乞骸未蒙俞允臣犹念不次之擢分义难胜方事再控而严旨催臣赴任遂扶疾前来勉图报称陛见之後踊跃欢呼仰皇上为尧舜主辄不胜致君尧舜之心平生诵读实在於此恭惟陛下圣德当阳讨大逆除大奸厘大弊一时作用固已跨絶勲华而至於尧舜之道所谓继天而立极者一一行之得毋犹以为难乎孟轲有言责难於君谓之恭臣虽不肖敢不少陈狂瞽以报恩万一惟陛下采择焉臣闻之尧舜之道仁义而已矣出乎仁义则为功利为刑名其究也为猜忌壅蔽与乱同事此千古帝王道术得失之林也陛下励精求治宵旰靡宁时举祖宗盛事召对文华或至夜分虽尧舜之忧勤勿切于此矣犹以为未也益躬亲细务朝令夕考勒限囘奏庶几乎太平之立致然程效太急不免见小利而速近功何以上效唐虞之治乎夫今日所汲汲于功利者非理财之事乎臣以为今天下之民力竭矣尧舜在上一民饥曰我饥一民寒曰我寒此岂人衣之而人食之哉成赋有经其所取之者俭也陛下留心民瘼恻然恫瘝其无忝尧舜之仁矣而辄以司农告匮一时所讲求者皆掊克聚歛之政正项之不足继以杂泒科罚之不足加以火耗又三四年并徵叠徵水旱灾伤一切不问其他条例纷纷大抵辗转出之民手为病甚于加赋敲扑日峻道路吞声小民至卖妻鬻子女以应势且驱而为盗转而沦於死亡当是时也有司以掊克为循良而抚字之政絶上官以催征为考课而黜陟之法亡以若所为欲求国家有府库之财不可得已且今日犹曰边储孔亟耳长此不已一旦帑藏充盈或珍奇玩好土木神仙封禅之事作则皆言利之习有以启之也功利之见动而庙堂之上有不胜其繁苛者矣事事而纠之不胜汰也人人而摘之不胜诛也於是名实罕觏而法令滋章顷者陛下严賍吏之诛自宰执以下坐重典者十余人可谓得救时之权矣然贪风不尽息也为其所以导之者未尽善也尧舜之世礼官多而刑官少故画衣冠民无犯者善乎贾谊之言曰礼禁未然之先法施已然之後古者大臣有坐不亷而废者不曰不亷而曰簠簋不饬其礼遇臣下类如此故人人有士君子之行而无狗彘之心所谓禁於未然者也往者辅臣刘鸿训以犯赃蒙严谴虽法在不赦臣犹为揆地惜乃近者厰库诸臣旣发觉其见在者矣又勅问既往不已积弊相仍事属暧昧所开赃罪不无出於悬坐此而置之重典是谓不教之诛颇伤士气其他一切诖误指称贿赂者即业在昭雪犹从吏议从此深文巧诋杜天下迁改之路益习为顽钝无耻矫饰外貌以欺陛下士节日隳官邪日甚陛下亦岂能一一而问之昔张武受贿汉文赐之金钱以愧其心天下化之则刑罚之不如礼教彰彰已且陛下所以焦心劳思躬亲细务而不辞者正以未得天下之贤人君子而用之也昔者尧舜劳於求贤而逸於任人故能成无为之治陛下亦尝搜罗遗弃徧天下矣乃所嘉与而乐用之者多奔走集事之人方且以摘发为精明以告讦为正直以便给利口为才諝又安得天下贤者而用之即得其人矣求之太备或以短而废长责之太苛或以误而成过有动遭罪谴已耳夫尧舜之所以称圣者以其不自用而取诸人也当是时天下之聪明才技岂复有加於尧舜者哉而尧康衢必访舜迩言必察故能合天下之愚以成其知今陛下圣明天纵卓絶千古诸所擘画动出羣臣意表遂视天下为莫已若而不免有自用之心臣下自以为不及益务为谨凛救过不给谗谄者因而间之猜忌之端遂从此起陛下几无可与托天下事矣夫天下可以一人理乎恃一人之聪明而使臣下不得关其忠则陛下之耳目有时而壅矣凭一已之英断而使诸大夫国人不得献其可则陛下之意见有时而左矣方且为内降方且为留中不报又何以追喜起之风而奏雍熙之上理乎且以王之宷为国本至死而不蒙身後之恤至今诬赃未豁则邪正之辨几何而不混乎梃击一案与杨左移宫高魏红丸同宗社至计也之宷宜死则杨左高魏亦宜死而逆璫之专杀且有功而无罪矣门户之说数十年来小人用以杀天下正人斵天下元气祸已见於前事矣自陛下登极严旨禁勅冀与天下登荡平之路而矫枉过正欲抑君子以平小人之气用小人以成君子之功是消长渐分而前日之覆辙将复见於天下也唐虞之世岂无谗说殄行乎而尧舜终不以其故贬圣愿陛下之熟察之也然则财以不私为利刑以不杀为威求天下之贤人君子以自辅遂可以希尧法舜乎未也尧舜之道尧舜之学为之也学之大者於书见之矣书曰人心惟危道心惟微惟精惟一允执厥中陛下声色不在御宴游不迩躬危微之辨固已得其大端而至於求治之心操之过急不免醖酿而为功利功利不已转为刑名刑名不已流为猜忌猜忌不已积为壅蔽正人心之危所潜滋暗长而不自知者诚能自反此心粹然一出于道而精以择之一以守之则随吾心所发自无过不及之差而中道在我矣中者天命之性仁义之极则也仁以育天下义以正天下自朝廷达於四海靡不毕举陛下已日跻于尧舜矣夫尧舜非絶德也陛下之心即尧舜之心也陛下之中即尧舜之中也有为者亦若是而已矣又何难焉又何难焉孟子曰道二仁与不仁而已矣不为尧舜此下更无可为者臣尝历考羣辟三代以後如汉宣帝唐德宗宋神宗皆非尽愚闇之君然神宗急于求治用其臣王安石以新法乱天下卒有北狩之祸则功利之毒也汉宣帝起于民间周知情伪用法无私赵盖韩杨不得其死说者谓汉业衰於孝宣良不为诬则刑名之过也唐德宗强明自用指姜公辅为卖直耻见屈於正论而甘受欺於羣小卒有奉天之幸则猜忌壅蔽之为患也此数君者皆具大有为之资其经营创制未尝不欲措天下於隆平之业而操术若此祸败若彼有如响之应声而不爽者则信乎尧舜之道不可以不学故也伏愿陛下超然远览以尧舜之学行尧舜之道舍已以用天下之贤省刑薄歛与一世更始乃制礼作乐以化天下直接三千年既坠之圣统则宗社幸甚斯文幸甚陛下有为尧为舜之资而在廷诸臣不能进之以尧舜之道御极以来求言若渴启沃无闻致陛下覃思治理犹在汉唐宋间诸臣不先意以承之则後事而将顺之至所汲汲于表章者乃在故相张居正其人考居正立朝无不出于功利刑名确然申商之学与尧舜正相反至举其夺情一节亦为忘身殉国之事几何不率天下而为不孝乎世教不明人心不正莫甚于此方今救世之本正在人人言尧舜之道使邪说者不得作以生心害政惑世诬民而倡之则自陛下始惟陛下不以为难断然设诚而致行焉臣愚与有荣施臣无任感激披陈冒干斧钺之至
请修京兆职掌疏【崇祯己巳十月初八日上】
顺天府府尹臣刘宗周谨奏为京兆职掌久废王畿治化未宣仰祈圣明严饬定制以奏郅隆事臣惟古者京兆尹之设视外二千石而体貌加优异时或判以亲王遇事专决卽刑部御史台不得抗衡焉盖辇毂之下藉以肃清奸宄奠安黎庶为天下要区非斤斤簿书钱糓之任也国朝定制颇仿前代然共事之以抚按分隶之以五城御史责任不无少轻积而至于今日不过为各衙门钱粮转输之地或转输之不以时则计部之参罚首及顺天将谓本府力能得之所属州县而事又未必然异时外解不前徒费文移络绎卒无当于缓急之数往往呼之而不应令之而不行法玩人弛诚有如臣同官魏光绪所言者止因各属之贤否不关政府故虽有统辖之名而血脉不贯又因臣府之耳目未周各属故漫无贤否之状而举劾难行至是而京兆之权废坏极矣又何以弹压辇毂为一人承流宣化表率首善之则于天下乎以故履斯地者率视为传舍人怀苟且之志或期月待迁或卒岁而去曾未有以三年淹者诚如是则虽有张赵包欧其人亦无以自见而胥吏转得以长子孙习为奸利若大兴宛平二县尤称亲民之职也处势愈卑任事愈难亦惟以钱粮奔走於各衙门如奴隶而传舍其官甚于臣府上下之间相率为偷惰日甚一日地方之事遂以日坏兹者圣天子恢宏三五之理思得吏称民安与天下更始因惓惓於久任之法改弦更张千载一时宁独遗此首善地臣不才谬承简任受事伊始日夕冰兢思得一当以图报称义难默默而处於此敢祈皇上深维天下治化之所自起特重京兆事权许臣衙门得考察属吏如抚按其平日查访贤否许臣岁遣风力推官查盘仓库狱囚因得悉其官评以备举劾自掌印官以下酌行久任之法其本府推官必用新甲科俸满之日一体考选大宛二令或用新甲科如外县例或转自外县径论部俸一考之後得陞员外郎如此则人心知所激励法令可以渐施一切前跋後疐之病皆有所不受而风行於畿辅不难矣臣虽不才近在圣明埏埴之中一切考功之法惟圣明所躬课或民生未遂或教化未行或纪纲不立或风俗败坏或人心浇漓或城狐社巤公行白昼为民害者皆一一问臣坐臣以罪总期不负古京兆职掌而止至於簿书钱谷之事臣虽不敢不黾勉救过然非臣之所以报皇上也仰惟皇上特旨申饬仍勅下该部酌议久任等法立赐施行倘积习难破事权难假请自今以後州县一切未完弗关臣衙门考成永着为令臣无任激切待命之至请发帑大赉疏【崇祯己巳十一月初三日上】
顺天府府尹臣刘宗周谨奏为边事万无可虞京城宜先内备恳乞圣明发帑大赉以固人心以张国势事臣闻国势之强弱视人心之安否而已人心安则国势自张上之人所以先事而绸缪者固将无所不至也而况有事之际乎方今羽书告急京师戒严皇上焦劳於上臣工竭蹶于下亦既调遣四出兵势渐张而无如所在人情汹汹四方之民麕至奔入京师煤米为之腾价臣虽下令禁之而不得贫民有渐失所生者况三冬之日啼饥号寒之衆塡塞道路倘遇奸宄不逞者起而呼之便能揭竿为乱至於营军素称疲困枵腹荷戈尤当体恤天下嚣陵反侧之象未有不乘饥寒而起者则亦不可不预为之计也夫以皇上圣明不世出天实笃生以昌我明亿万载无疆之祚业已声灵赫濯庙筭全操一时文武吏士计无不争先用命亦何有於外患惟是内地之景象若此不能不重烦圣明之虑皇上诚能亟下令暂撤九门煤米诸税使商贾鳞集物价自平随降一手诏发内帑一二万金一以给地方各坊舖煮粥以惠茕民仍收养之各舖中一以赏京营守陴者一以赏营兵出援之家属使无内顾忧更发京仓米数千石以平粜或预给军士月粮一月亟运通仓以抵之将一举而京师之民懽动若雷然後乃命五城御史会同臣府用保甲之法以戒不虞隐然有寓兵於民之意环京师之民以卫一人如手足之扞头目子弟之卫父兄而折冲御侮之威即在於此所谓圣人有金汤者此也抑臣犹有说焉五城兵马坊官虽城院之首领而实为臣外属臣与城院固共事地方者也必彼此联络一体上下相呼应而後可以行法自臣受任来兵马坊官无一至臣府参谒者臣虽有区区文告固已令之而不行聨之而不合官如赘旒何当於地方有无并祈圣明申饬臣书生不能筹边而责任地方当以民生为急内忧为先故效此款款之愚以佐缓急惟皇上采纳施行
请推广德意疏【崇祯己巳十二月上】
顺天府府尹臣刘宗周谨奏为钦奉明旨推广德意以拯畿辅遗黎事臣待罪京兆目击地方饥啼寒号颠连沟壑之状不胜酸楚不敢不引为己辜前蒙皇上特命五城设厰施粥少延旦夕之命复该刑部员外郎李若愚有疏寻奉圣旨京师五城及在外设养济院收恤孤贫着在功令近来有司漫不加意徒饱贪吏蠧胥深可痛恨顺天府及各抚按查明修复积谷备赈以时给发务令贫民沾惠该城流殍拯救掩埋各城御史设法议奏巡方总约着都察院进覧该部知道钦此臣捧诵之下仰窥皇上加意茕独真不啻天地父母之心而所以责成臣府者又如此其切臣敢不仰承德意而推行之少塞职掌之万一臣谨按祖宗令甲如养济有院惠民有局漏泽有园旛竿蜡烛有寺岁时粟布各有差自畿辅推之天下法至备也而後稍湮没已臣请仿故事斟酌行之臣查京城有铺房不下五百区向以之锢鬬殴平民为阱於国中者也今下令禁止专以收宿贫民免其露处宵陨之患且简残疾老弱之不能就食者量给以粥饵俟来春查入养济院其壮者除远方流寓外皆按籍遣还使归农力死者给藁葬之每岁一冬可费银二千两行之数年京师之为颠连而无告者亦已无几矣至於积谷备赈尤系祖宗良法美意小民所恃以托命而近来有司往往视为文具即臣府所属开报动百盈千半成乌有念此项钱粮原无额设不过取之赎锾捐之公费而近以兵饷杂项皆有额????所余无几此外又有平粜一项以裒之是竭泽而渔也以臣之愚今日亟宜捐此三项为地方备赈地俟赋役书成尽有冗滥可清以补饷额倘舍是而令有司以设法区处不已难乎虽然畿辅之民所以日困而濒於死亡者亦岂一朝一夕之故哉异时朝廷一切大典礼大赏赉率取给辇下势不得不加派民间及事已而所????不除遂为成额後事复然畿辅之赋遂甲於天下可为不均之甚矣如乡试钱粮当????之八府会试钱粮当????之天下一切上供之费何独不然则加派之令宜公也至富家大户一经报商千金立尽有预支之苦复有加垫之苦曷不令各衙门官任之而苦小民为则编商之令宜罢也钱粮之有火耗也自臣府而上解户部交纳每百两必加兑三两小民已不堪命矣若进宫子粒每锭五十两又明加滴珠七钱是皇上身自为壑也上供之七钱民间之七两也而火耗之弊遂中於有司而不可问则禁革火耗之令宜自上始也赎锾之有透支也词状不得不愈滥以为民病臣查大兴一县前任倪卓两按院透支至五六百金奸书因为奸利乾没钱粮复数千金此数千金究将谁抵亦终波及小民而已一县如此各县可知一院如此八差可知则透支之弊宜断从抚按禁也行此数端亦足以少苏畿民之困矣而其要在慎选良吏持之以久任之法今天下吏治之坏也实自辇下始诛求之令日峻而官吏益得以因缘为奸数变易不常加以不肖之吏行其苟且之政如臣五日京兆无论矣大宛知县皆不满岁辄报迁问其故则曰事多掣肘不可久也审如是官则得矣其如小民何昔齐桓公猎而赐老人食曰愿赐一国之饥者赐之衣曰愿赐一国之寒者诚能慎选良吏以抚循其民使农有余粟女有余布则一切人衣人食之计亦有所不事而已跻斯世于仁寿之域矣臣所谓仰承德意与比部之言相发明者如此仰祈皇上勅下该部一一行臣之言要使仁恩不竭于平日惠政实究于目前则煌煌明旨庶不徒托之空言而微臣亦得以少逭溺职之罪此畿辅之幸而实天下生民之幸也臣无任激切控陈之至
冒死陈言疏【崇祯己巳十二月十五日上】
顺天府府尹臣刘宗周谨奏为冒死陈言开广圣心以济时艰事臣闻古之言败亡之道者必曰不信仁贤夫不信仁贤则人主孤立於上而已亦何以为国今天下恨不得贤者而用之然岂无一人足以当皇上之信而皇上以情面之说概事猜疑举大小臣工尽在皇上积疑中日积月累结为隂痞有识者固已忧之一旦国事至此诸臣负皇上任使不忠诚无所逃罪业已天威震叠轻重伏辜而臣以为皇上亦当分任其咎昔禹汤罪已其兴勃焉今日第一宜开示诚心为济难之本日御便殿延见羣臣相对如家人父子从此君臣相得万化自张以票拟归阁臣以庶政归部院以献可替否付言官而一人主持焉不效从而更置之不必坐锢之以深其罪诸臣感皇上知遇无不争自濯磨以敌忾为事旬日之间奏功阙下未可知也乃者圣谟渊远方且益示以不信之端一切军机悉取独断即召对时一二建白皆落落不合以罢如军机重任必用文臣提督定制也乃今以不信文臣之故专付之武臣之手万一失事又何以处之朝廷缚一文吏如孤雏腐巤而视武健士不啻骄子渐使恩威错置法纪不行讵可以制治保邦乎至是而文武之途尽矣举天下无与托国者必将转思其可信之人而曰吾舍一二内臣无可同患难者内臣又乘间在上前谓左班朝士不足信益务以沽恩自结於上於是总提恊之命稍试以城守将阃以外次第委之乎夫城守其易者也鲜衣怒马之辈取壮军容则可耳乃欲十万京军一朝而统以素不相习之人事权不一号令不齐能保无万一之虑所恃皇上乾纲独断不为所惑况自古未有宧官典兵不误国者唐鱼朝恩宋童贯可为千古炯鍳岂皇上圣明虑不及此夫亦不信其臣之念浸假以至於此在皇上亦付之无可奈何而不知处危急存亡之日舍天下士大夫终不可与共安危即内臣可信人主义不得独私第还之以本等职业而匡济已多不必与闻军国事也汉臣诸葛亮之言曰宫中府中统为一体黜陟臧否不宜异同又曰亲贤臣远小人前汉之所以兴也亲小人远贤臣後汉之所以败也臣每念及此未尝不欷歔饮泣痛恨于先帝之世仰祈圣明翻然感悟念祖宗付托委任安危之几间不容髪直从焦劳忧患中大破积疑以亲内臣之心亲外臣以重武臣之心重文吏则太平之业可坐而定也夫臣之所言皆皇上所不乐闻者也中贵人又从而嫉之然臣为宗社计安危终不敢为一身计利害不惮冒死垂涕以闻惟皇上采择施行
极陈救世要义疏【崇祯庚午正月】
顺天府府尹臣刘宗周谨奏为极陈救世第一要义以祈圣鍳事顷者有生员刘栻从良乡来诵言良乡教官安上达之死节也绯衣一恸集诸生讲君臣之义而阖邑之衿绅弁笄有臣死其君子死其父妇死其夫者一时轰轰烈烈之状真足以扶植纲常使所在地方皆得如上达者为之倡则天下事奚抵於坏繇是观之道学亦何负于人国哉夫宇宙之所以纲维而不毁者恃有人心以为之本而人心之淑慝则学术之明晦为之也三代以上有尧舜禹汤文武为之君而天下无人而不学无事而非学学之名可以不立及夫世衰道微彛伦攸斁孔子始单提直指之为万世鹄至子思孟子而说愈详凡以存几希之脉为君父闲大伦也自後推流扬波则汉有贾董隋有王通唐有韩愈宋有周程张朱上下数千年不过寥寥数子递衍其脉而终亦不得大行其道於天下或遭谗被锢以死然世道卒赖以不坠功亦伟焉明兴太祖高皇帝以天纵之圣远接二帝三王之治统独表章紫阳氏使人奉韦弦家传布菽二百余年人文项背相望而其学焉而最着者则有薛胡陈王四君子驯至万历之季有高攀龙即宋儒杨时遗址讲紫阳之学而世遂以东林名其时若冯从吾邹元标鼎分讲席与攀龙并为世所推晚年一出卒遘逆璫之祸以死幸我皇上登极首表遗忠恩纶骈涣攀龙已与日月争光而近时言者犹指一二异已者推入攀龙之党以为世诟虽以方大任之贤而不免焉臣窃痛之臣考攀龙当日门墙高峻自一二同志外未尝许通臭味即他人之为讲学者或聚徒千百人肩摩毂击而攀龙独否惟一意躬修力践发明君父大伦以卫世道独不便於小人小人遂从而嫉之必杀之而後快今其骨已朽矣更谁为党者即有之亦且啮指相戒变节易操以保目前之富贵以故起废遍天下而气象奄奄如是试问今天下亦有开首善之堂朝而问业夕而省成如冯从吾者乎亦有处统均之席震发一世良心扶植善类如赵南星者乎亦有纪纲是司欲借尚方剑讨君侧之奸如杨涟者乎亦有铮铮封驳谔谔昌言以澄清世道自任如魏大中周宗建者乎则人才至今日而尽矣非徒无理学并其假理学而尽非徒无事功并其假事功而尽非徒无忠义气节并其假忠义气节而尽令今天下犹有假焉者亦何至国论日卑士气日下任流宼之纵横无能建一奇出一策以纾君父忧乎故曰求士於三代之下惟恐不好名夫天下未尝无人才也特患人主不能了然於邪正是非之辨以为去取耳韩爌之再入中书也曹于汴之长宪也虽未能大有所为以副圣明之望要其立身本末犹自可原一去已矣何至争为罗织此外若李邦华之振刷朱世守之端方胡世赏之清谨亦皆起废中有用之才猥以时危见短或次第罢去或以诖误繋廷尉识者方谓老成人不可不惜旦夕望皇上开赦过之门而立异同之见者无不媒孽其短朝处一人焉坐之曰党暮处一人焉坐之曰党犹以为未足特设为四面之罗使天下之人不出於假理学则出於假事功不出於假忠义则出於假气节人主又安得有用贤之路乎嗟乎流宼之滋也正臣子卧薪尝胆同舟共济之日而小人之不得志於官爵者辄乘机逞报复之端即大任有戒心焉谓非一诋道学不足以自脱於东林免异日之祸而不知其立论之舛所关於世道人心非渺小者彼方虑其假也而恶之吾转虑其真也而假之居今之世而欲避假之名势必出於至诚为恶而後已是率天下之人祸仁义也昔宋有伪学伪党之禁南渡终於不振如朱熹者异时人主虽有生不同时之叹而真魏之徒仍遭摈落今天下之势何以异於是攀龙之学业已蒙皇上表章昭示来禩请弗再以其地里名号设阱於天下使後之为攀龙者不至窥左足而不敢前则世道幸甚臣小人也生不知学处此时艰尤不敢以言论滋风波而目击邪说披猖生心害政之祸将来有不忍言者故敢因教官之节而推之惟皇上躬先圣学日就月将晓然示天下士大夫以孔孟之鹄使人人知有君父之大伦而致士姑从隗始请皇上先用特典旌恤安上达进翰长宫坊等衔以为当世劝庶几我国家金瓯无恙之天下不令不识字之人相率而坏尽臣不胜跂望仰恳之至
再请申饬京兆职掌疏【崇祯庚午三月初七日上】
顺天府府尹臣刘宗周谨奏为敝习与时艰交困仰祈圣明特加申饬以少効京兆职掌事顷该臣不职自陈席藁待罪间奉圣旨京府职事正殷刘宗周但实心料理不必引咎该部知道钦此钦遵不胜汗煌夫以臣种种庸劣而处圣明之世即不从封疆起见亦已无逃三尺何意圣度如天开之以自新之路且念职事之殷繁勉以用心料理正微臣毕智捐躯桑榆晚收之日也而臣於此窃有请焉臣之所可自尽者心耳至於料理之有当与否则臣之才终有不敢自必者非徒病於才也且窘於势京府之职莫殷於钱粮一事臣於二十七州县属也而各官贤否不关臣府居恒相视途人耳积玩之极并钱粮考成不顾矣军兴之告急也积逋未完臣不敢自诿於催科之拙致今日檄催明日守催今日提经承明日提欠户臣握三寸管已自觉语言无味而无奈当之者竟付之充耳如正月间????买料荳部限甚严臣檄如雨至今未报者有大宛房涿通霸丰怀等州县又????冻粮运车至今未承者有涿宝房保等州县问其故不曰残破不堪则曰凋敝有素是固然矣其如军兴之稽误何哉此臣所蚤夜皇皇也至五城兵马司虽非臣属实与有地方之责其间职事相关违玩之习更有甚於州县者一煤炭也臣府发价在三月前迟至今日而中城之报完犹未一保甲也臣累行申饬见奉明旨而空文见报者仅东西中三城此外并其空文杳然矣一掩战骸也臣奉旨移会各司虽尝助役之十一而法不及两县远甚属者春膏愈化浮土就坚臣累次行文令其加土加筑莫应也不得已躬行踏勘前至芦沟桥见中城之役覆土甚浅臣当令地方设法广其基高其封以示永久而臣心始无遗憾更有一骸不埋并一字不报如北城者将置明旨於何地凡若此者皆臣所为窘於势而难于料理者也况重以臣之不才狼狈其间乎方今圣明抚积弛之运加意振刷臣子稍涉诖误大者诛死小者褫斥臣何敢复加吹索以贻不测伤一时平明之理然苟不一言之後有重大事亦必漫无照应转相躭误臣不足惜如国事安危何仰祈圣明特加申饬于五城二十七州县许臣摘其尤玩者不时参处俾臣得少展四体毕其区区之心臣愚厚幸再照京师为首善之地尤宜大法小亷风清弊絶臣虽不肖誓当关节不通以肃辇下其有大奸小宄坏法乱纪者终不敢藉口於势之难行而溺职其间并祈圣明申饬
刘蕺山集卷二

[book_title]卷三
钦定四库全书
刘蕺山集卷三
明　刘宗周　撰
奏疏三
请定大兴宛平两县经制疏【崇祯庚午六月上】
顺天府府尹臣刘宗周谨奏为县帑告匮已极人情滥觞无穷恳乞圣明亟定经制以垂永久以裕国用事臣闻古之善理财者必有一定之经制而後可以节滥觞之人情易曰节以制度不伤财不害民言伤财害民皆自无制始也今天下之财病于无制久矣所谓取之尽锱铢用之如泥沙者自朝廷达於郡县所在而是而臣终不敢越俎而言朝廷之经制请姑言其在郡县者臣自去秋莅任即知大兴宛平两县钱粮之弊因首发积书奸吏侵盗税粮罪案追赃正法并问从前蠧孔所坐一一思与厘剔会羽书旁午拮据不遑久之两县始各以五年经费册来报则见大兴县自万历四十五年起至崇祯三年共那借过经费至八千四百六十二两零宛平县自天启三年起至崇祯三年共那借过经费至八千四百二十一两零业经前任府尹刘泽深题请奉有巡按御史查明设法通融销补之旨至今未结也方今前逋未销後逋继之矣臣谨按两县经费皆取给于舖行税契大兴每年两项约共徵银八千余两宛平每年徵入并大兴通州协济约共六千余两原以供郊庙朝廷大礼大役不时之需而余者各衙门年例支销亦有常额也然年例之渐不能不授以滥觞至于今日种种陋规月异而岁不同计五年中有抚按透支礼仪每年至三五百金者有各衙门私用夫马皂隶每月至百金内外者有户工兵三部檄用车辆无筭者有各衙门书办皂隶舖司工食私增名数不等者有五年编审舖行科道纸张工食动支至千余金本县编审催头工食动支至二百余金者诸如此类难以枚举多例之所不载者也即例之所载者内之如礼仪房打扫如广盈库染垫外之如五府六部等衙门动支笔炭纸张印色等项抚按八差及本府太仆寺等官上任修理铺陈等项各所费不赀亦往往事在可已额非原设而最称繁重者无如乡会两塲协济臣考往牒万历十九年间乡塲协济额设七百余金而今浮至一千八百金会塲协济额设九百余金而今浮至一千七百金至乡会武塲亦复如是皆所谓滥觞之弊也至是而每岁之所入已不足供其所出重以宫府非常之役仓卒见告束手无措不得不事那借借院赎不足则及大粮借大粮不足则及杂项而吏胥遂得以因缘为奸转手之际朦胧开报莫可究诘七八千金宿逋有自来矣此而不亟为之设处将极重之势何所底止臣因念迩者皇上特设科院董修天下赋役全书就全书所载一赋一役皆国家惟正之供犹鳃鳃议汰议裁不遗余力况全书所不载为事例之滥觞者乎臣以为例之所无者当裁之以法一切报罢可也例之所浮者当裁之以义悉行厘正可也如乡会两塲皆当亟行撙节以复旧规或加派省直以益之可也而要之皆非可以空言胜也顷者两县正官并缺臣檄署印官将前项冒滥事例必禀臣府而後行一时漏巵少塞乃中府以年例笔墨责大兴稍不应辄锁县役去当此之时虽有强项之吏亦不能一一力抵权贵人为朝廷守此金钱也为县官者不亦难乎昔孔子以簿书正祭器而猎较之风息于今亦有簿正焉臣请皇上特命赋役科院将两县经费册逐一磨勘可汰者议汰可减者议减因刋定例款书册附于全书之後凡非册中开载一?不许应付从此经制既定虽有贪官汚吏不得开乾没之门虽有权势私交不得假侵渔之路将一年而那借塞三年而物力盈还之於下可寛编派之额积之于官可免匮乏之忧于以造福畿辅之民岂曰小补而宿逋之销不销可无问已臣迂腐之资目击帑藏匮乏无能措手不敢不力行撙节为天下先舍此别无他术祈圣明勅下该部会同赋役科院酌覆臣疏立赐施行辇下幸甚臣等府县官幸甚
请告疏【崇祯庚午七月十七日上】
顺天府府尹臣刘宗周谨奏为微臣患病不能供职恳乞圣明俯赐罢斥以昭分义事臣叨中万历二十九年进士筮仕行人天启元年起陞礼部主事二年改光禄寺寺丞三年陞尚宝司少卿连陞太仆通政未任削夺崇祯元年起陞今职总计臣通籍以来三十年于兹而实在仕籍仅将六年其余皆栖迟家食之日止因赋质甚羸半生多病不堪自効犬马故屡事乞骸以安愚分旣遭削籍若将终身何意晚年再际圣明起臣田间擢以今职辞疾不允黾勉趋朝处首善之地窃欲躬行教化为天下有司倡乃莅任未几国事倥偬动关臣府拮据万状遂不暇问京兆职掌而地方凋敝蚤已开罪于守土爰于本年二月有束身待谴之请蒙皇上不加显戮勉以实心料理臣感激圣恩从此益矢乃心竭乃力无一事敢即于怠荒冀少图报称乃臣素有羸怯之症拮据一载心血尽耗又因水土不调渐伤脾胃时呕时痢元气益亏向蒙圣恩假臣调理未及痊可因事见朝又复注籍会祈祷雨泽奉旨切责旋复见朝继之以补验煤斤而臣愈不胜其委顿矣数日以来吏书之抱牍而前者臣昏愦无以应辄报罢而去更何问料理之能盖臣心可以许国而臣力不能以从心臣其敢不蚤自引决以重贻地方之咎为此万不获已恳祈圣明念此辇毂重地终非病臣可効瘝旷已深亟赐罢斥则所以全臣今日之分义者实于斯为至而区区首邱之私始终得遂衔结固不足道也惟圣明怜而许之臣无任力疾控陈待命之至
参奏阉?疏【崇祯庚午七月二十三日上】
顺天府府尹臣刘宗周等谨题为阉?陵辱县佐谨据实纠参以肃法纪事本月二十一日据大兴县典史王邦珵呈前事内称本衙皂隶穆贵张登结党欺官故误公务向因误事本府左堂具呈府丞案下蒙批经历司究解见禁未结岂期张登拉弟内官张进忠闯入经历司骂詈不堪复统衆数十人身皆戎装哨入衙门公堂座案等物悉行残毁冲入衙内辱打家眷毁裂卑职冠裳声言要银二百两见有郭内相劝解等因到臣复据经历司经历姚元恺大兴县署印县丞宋光墀各具呈前事到臣臣不觉髪?随拘皂隶张登审鞫口称内官张进忠果系登弟则登之挟势陵官固无辞于罪魁矣乃张进忠者何物刑余而敢於咆哮公署所至肆横至闯县官之私室毁器裂衣公行殴辱明与县官为难实与京兆相讐此其目中尚知有朝廷乎以阉?之贱而陵侮有司既难乎为有司假隶役之忿而报复上官更难乎为上官此其关系纪纲之陵替何如哉不特此也臣尝奉旨行保甲事宜首禁梨园以正风化势不得不行五城兵马司查缉至于文票络绎乃吏目吴时聘一举犯禁者申臣正法而遽受内官孙国用之辱臣因其事犹未若邦珵之决裂故不行题参今本官竟以此为城院所劾曰不繇批委妄肆需索而不指其需索之实且诟本官为越职趋承是本官得罪之故臣实坐之虽毛举不一端而即此足以快国用之心中国用之计则为国用之类者安得不效尤而起视绅士不如奴隶乎异时倘有闯司空之堂围阁臣之宅以逐大僚如天启中故事又何以禁之语曰涓涓不已将成江河绵绵不息将寻斧柯臣不肖受事辇下窃为皇上持风纪将一切豪贵不法是问乃前者京兆之令不能行于司坊致一受侮于宧?今者少府之令又不能行于舆皂致再受侮于宦?将异时宦官一切坏法乱纪之事自今日始而皆自臣等不职以阶之则臣罪滋大臣惧滋深臣虽抱疾求去义难默默仰祈圣明勅下司礼监衙门将张进忠提问正法少警将来并查城院参疏究孙国用应否为梨园欺陵吴坊官至吞声不敢诉以去则所以肃清辇下为四方之则傚维万世之治安者实于是乎在臣等亦与有荣施焉
再申请告疏【崇祯庚午七月二十五日上】
顺天府府尹臣刘宗周谨奏为再恳天恩臣病万难供职仰候罢斥事臣于本月十七日为微臣患病不能供职恳乞圣恩俯赐罢斥以全分义事奉圣旨京尹事剧正须实心办职刘宗周着加意料理不必引疾求去该部知道钦此臣捧诵温纶不胜惶悚夫京府为天下之剧司皇上之所鉴也当地方凋敝之後国计民生料理倍艰又皇上之所鉴也此而责之以实心办职其所以策励微臣意良独至臣敢不奉以周旋而臣亦尝反而求之果能身视民家视事乎肃清辇毂称首善乎于此有一毫或歉已成瘝旷开罪圣明死有余愧不幸又继之以病处心愈苦旷职愈甚即今沉痼之身气息奄奄腹坚如土上下痞隔臣犹日勉强对吏书遣发诸案而精神恍惚管摄难周百弊承之将如皇上加意料理之旨何念及此而臣尚可一日在事乎哉嗟乎人臣策名委贽身非已有死生以之矧遭际圣明一旦从草莱起崇班何忍遽尔言去即臣三十年病骨久与沟壑为邻其间屡进屡退虽不能以三年淹而终未敢果于忘世黾勉此出一博桑榆乃今日犬马之力已竭区区之心无可自效狼狈支离通国之人知之而独不为圣明所鉴察将谓别有假托苟遂私图此臣之所大恐也欺罔人臣之大恶而臣故蹈之平生所学之谓何仰祈圣明俯鉴臣病万非假托特允臣请赐之罢斥庶得别简贤才副京兆之职则皇上为地方计委出于此而亦臣之所为地方计也如臣不肖不能仰副皇上责成之意辗转于怀辜负圣恩直当结之生生世世以图报称臣无任激切再陈之至
三申请告疏【崇祯庚午九月十五日上】
顺天府府尹臣刘宗周谨奏为微臣久病难痊续申前请恳恩终赐罢斥事臣因患病不能供职于本年七月两疏乞骸未蒙俞允煌煌严旨勉臣以实心干办者不一而足且责臣坚求自使使微臣处此无地可容不得已力疾任事会科塲在即拮据正殷臣以尫然病魄日夕饮水惟恐开万一之疎虞而今幸已告竣矣自此府事稍闲或得优游卧理一面便于调摄以就痊可徐图干办少报鸿恩臣之愿也不意臣病日痼臣体愈羸前者犹患在脾胃而今则转授于神明昼忽忽以健忘夜怔忡而废寐至于胆汁上溢膀胱下遗医者谓此二阳之症发于心脾人不常见衰年得之多犯不治者臣念病势如此报恩之日亦已无多惟有奄奄坐毙以身殉官已耳然其如尸旷之日积何哉时方多事畿辅重地政须弹压之得人内有京尹外有抚按两者提衡而论不谓京尹一官果可从卧理也前者抚臣方大任以病请而皇上允其去按臣董羽宸以病请而皇上允其去今道臣张春复患病而皇上又行查勘赐允有日矣此岂皇上有私于三臣哉地方之责重而自便之图有所不暇问也何独至于臣而靳之臣平生无他技止此爱君忧国之念矢之天性臣虽退处之日长江湖廊庙总无异视即臣受事以来朝斯夕斯无一刻不从地方起见几于寝食俱废智短才困羸病之躯遂不觉浸寻以至于剧皇天后土实鉴臣心使臣力有一毫未尽尚可勉効之君父则臣终不敢为乞骸之举况屡旨在前凛然斧钺臣宁不知所以自处至于一请再请而不已臣之心有不胜其若刺者矣总之臣身不足惜而地方之责终不可负伏望圣明鉴察倘念臣前後悃诚委非矫饰亟赐允放使臣虽不肖不致以尸旷之罪久病地方则于综核职业之中寓曲成人才之道亦励世磨钝之大机也臣无任激切待命之至
请恤畿辅凋残疏【崇祯庚午九月上】
顺天府府尹臣刘宗周谨奏为畿辅凋残未起圣明轸念时殷谨竭愚悃仰承德意以固邦本事臣待罪京尹有日愧无丝毫补于地方顷从邸报中屡绎明旨仰见我皇上虑切民艰当地方凋残之後亟欲起流离琐尾而置之生全以为邦本计至悉也至以抚绥专责之府县有司则臣于所属州县其敢以膜外视哉惟是病废日久一切不能料理每从州县文移往来间问民疾苦未尝不耿耿于心苟可以为民请命者臣终不敢置之不问也如大宛则称有佥商之苦中人之家一经报商则千金立尽以其预垫之为累也及上纳本色又以铺垫累故领价虽倍于所估而反不免有倾家之患今度此役终不可罢也当令商人先领价而後收物料至内府钱粮仍令各衙门官收官解庶可少苏商困如外州县则称有派买豆料之苦既运津矣又运蓟矣又运京矣官价不满半而里胥坐派之细户滑者多乾没焉纷纷科歛鸡犬不宁小民尚有乐生之望乎倘边事尚无税驾此後宜稍增其价召商承买不以累富民庶可少苏民困抑又有钱粮火耗兑头之苦顷大兴县民鲁虎纳大粮八两二钱而粮户勒耗至九钱是加一取耗也臣已久行禁饬而犹若是则从前积弊尚忍言乎至进宫子粒有加三四者矣问其故曰进宫有滴珠有铺垫明坐加一而衙门吏书遂得藉口需索以滥觞至此则莫若法行自近先除上供之近例为有司倡而兑耗之弊不革自罢至大兴等县尝请平粜银两矣积储小民之大命而夺于平粜者半又议孤贫月粮及节孝优恤皆另行设处计设处之方惟有多罸赎锾为民厉而已不然恐积储终属之虚丈而全以平粜夺也则新饷之当暂免者一昌平等州县尝请典铺银两矣大兵之後富民莫保其家即流寓者又挈赀而遁向所取之酌分者势难望门悬坐也间有开张如故而官家增一番酌分典舖复增一番子钱承平之日富民犹自不堪况此日之贫民乎则新饷之当暂免者二通州又请祗候马夫银两矣该州以赈济之故并一州各官俸薪尽行捐助能复留以助饷乎于此而必取盈焉恐本官点金无术也一州如此他州县可知则新饷之当暂免者三至各州县库吏之告瘁也大率半年而破家盖州县公费无多又额存节省势不得不坐筦库以赔垫而此赔垫者有司又多以迎奉上官如丰润一库书在事一年而垫抚按关三院交际至三百金能不辗转偿之小民乎则新饷之当暂免者四至舆隶人役之纷纷见告也业虎而翼矣犹恃有雇役钱少润其齿吻即雇役不无虚冒近已厘之赋役全书中又加抽扣焉是翼饿虎也委吾民以鱼肉又孰餍之则新饷之当暂免者五而臣于此重有感焉民生至今日困极矣而畿辅之困为尤甚外省直之民困于征缮者役有常供赋有定额至畿辅则头绪纷然错出今日佥商明日报役今日????庄头明日拨坟户官吏得以因缘为奸勲璫得以辗转肆虐遂不禁日朘月削以趋于尽况重之以兵燹安问孑遗自非为人上者解烦涤苛一意与民休息持之以数年之久鲜有能复其生理登之小康者借曰军兴告急奈何以天下之大不能寛此汤沐子孙乎迩者盗贼公行辇毂之下不时见告孰非饥寒所迫以至于此者汉臣有言安之耶抑胜之耶如安之之道除前项轻徭薄赋外莫若有司躬先教化讲乡约以蒸善良行保甲以戢奸宄而刑罚非所先焉彼固所谓胜之而已今日法网不可谓不密而奸愈起盗愈甚何故臣尝奉旨着保甲事宜为都人倡而权在五城动多掣肘臣每至地方讲约居民多感动者至问司坊官以保与甲位署多茫然不解又何论条教之详条教且不解又何论身教盖先王化民成俗之道久矣其不讲也臣于是知今天下遂无吏治矣世道之衰生民之困何日之瘳所恃圣明在上毅然以古昔圣王为法先抚字而後催科重教化而缓刑罚使天下则而象之惠此畿辅以绥四方天下庶有太平之望乎臣去国之身报恩无地犹不禁款款之愚倘蒙当事者不以为迂酌议施行地方幸甚
应召请寛限疏【崇祯乙亥八月十五日在籍上】
原任顺天府府尹在籍臣刘宗周谨奏为力疾赴召恳乞圣恩少假严程以逭违玩事本年八月初三日吏部差人移咨到臣内开吏部题为钦奉圣谕事奉圣旨召在籍礼部左侍郎林釺礼部尚书孙慎行顺天府府尹刘宗周作速来京尔部马上差人催他就道不得迟延钦此钦遵等因臣宗周闻命惊惶莫知所措随设香案望阙叩头谢恩讫臣即刻日就道趋赴严程凛王言之郑重义不暇为反顾谋矣惟是臣以犬马之疾乞恩在告者五年于兹而竟无起色乃者夏秋以来复以暑湿交侵骤染疟症江南之人独此为虐每闲日则寒热交作昏晕数时饮食不进如是者旬有余日而臣积弱之体益成委顿之势一旦奉此简书臣虽黾勉就道犹虞风露之不时为羸体所中因而延缓日月仰辜圣明盱衡求旧之怀则臣罪滋大臣惧滋深为此据实控闻敢祈圣恩少寛程限容臣一面调理而前至京陛见庶微臣不以违玩受谴而圣明帷盖之仁于此益着臣无任战栗吁恳之至
辞少司空疏【崇祯丙子正月二十五日上】
原任顺天府府尹臣刘宗周谨奏为圣恩洊及非常臣义尚难拜命谨据实剖陈以祈圣鉴事顷该吏部题为钦奉上传事奉圣旨刘宗周陞工部左侍郎钦此钦遵臣不胜汗惶不胜惊陨臣谨即于城外私寓设香案望阙叩头讫窃有请者伏念臣向以羸病在告五年于兹一旦蒙恩特召方身在牀褥之日竟以支离就道两疏控陈未蒙鉴允扶掖至京赐之陛见亲承天语之琳琅曷展臣愚之扬扦草野宠荣至此已极兼复宠降恩纶自庶僚而蜡九列之班由特简而厠司空之署臣何人斯当此殊遇而复被此殊恩苟顶踵之犹存虽捐糜以何惜惟是臣初抵都门即因误听人传致有误朝一事检举认罪词连范仁奉旨下部再拟再奉严旨范仁见在覆审间仁案一日未结则臣罪一日未正臣方日夕待罪之不暇而遽叨此殊常恩命臣亦何敢冒昧而处于此即圣明方开使过之仁其如微臣引身之义何至臣把骨如柴病苦万状心知不能胜此重任而臣尚有所未暇及也为此直披诚悃仰祈圣明查臣前日与范仁一体容臣仍在城外私寓稍事调理候刑部结案之日臣方以生死去留之身听皇上之处分则国宪既彰君恩非幸臣无任激切控陈待命之至
再辞少司空疏【崇祯丙子正月二十九日上】
原任顺天府府尹臣刘宗周谨奏为微臣感荷温纶再披血悃仰祈圣慈怜臣久病余生俯赐遣还原籍事该臣具奏为圣恩洊及非常臣义尚难拜命谨据实控陈仰祈圣鉴事奉圣旨刘宗周新膺简命着即祗遵供职其范仁事情刑部作速奏结该衙门知道钦此钦遵臣方席藁待罪间庄诵温纶再申特简姑置臣罪不问而起臣供职臣不觉感而继之以泣虽前案未结分宜祗承新命以从事矣而无奈微臣犬马之疾日甚一日有不能勉承圣恩者伏念臣先年脾胃受伤遂成痞症百计难攻几三十年坐使精神日耗渐同废人臣通籍三十六年而历俸不满六年原非有恬退之节足以过人猥以一生卧病艰于服官而臣反用以猎取不次叨冒至此惭负君父若何可言一旦有钦召之命则适因患疟而前症复作臣不敢不舆疾自前勉抵国门数月以来无一日不药无一日不因药加楚至于气隔胸而不降痰闭脇而不升目眊耳鸣时时昏晕止因前案未结静听处分未敢乞骸幸而勉成陛见之礼已不负微臣数千里赴召之本怀矣乃司空何地贰卿何官今天下又何等时而可以五官不灵百骸如偶者尸位其间即臣不足惜将如邦土重寄何此臣之所以闻命若惊感恩欲絶而终不能已于言也倘臣不从国家量度而徒顾此残喘乞恩自便圣明在上斧钺在前其能寛臣一人臣故不敢以假请而直述其乞骨之忱仰祈圣慈俯鉴臣情万非得已收囘成命许臣以原衔囘籍调理臣一日余生尚矢衔结于世世臣无任战栗待命之至痛切时艰疏【崇祯丙子二月二十三日上】
工部左侍郎臣刘宗周谨奏为痛切时艰直陈转乱为治之机以仰纾宵旰事臣尝读史至唐德宗一再播迁天下之势危于累卵而其臣陆贽所以启告其君者独本之六经仁义为一时强明自用之药卒以再造唐室臣乃知圣人之道可以治世虽其君庸主也而其臣用之效不旋踵况圣明在御之日乎臣是以慨然窃有请也今天下祸乱相寻十余年于兹矣乃者剿宼之役聚天下兵饷驰骤五省之地竟不能一挫狂锋而且南窥江北犯河至烦圣天子焦劳于上减膳彻乐为修弭计庶几天心有厌乱之期乎然臣闻之治乱之机系乎事始皇上诚计及于封疆则庙堂之上有先受其弊者不徵前事之所以失不知後事之所以得而苟不直镜治理之原亦终无以握转乱为治之术臣请推皇上修弭之意而诵言之我皇上以不世出之资际中兴之运即位之初鋭意太平直欲跻一世而唐虞三代之甚盛心也至于二帝三王所以治天下之道犹未暇一一讲求致施为次第之间多有未得其要领者于是耳目参于近侍腹心寄于干城治术尚以刑名政体归之丛脞天下事不觉日底于坏故自厰卫司讥访而告许之风炽自诏狱及士绅而堂亷之等失自人人救过不给而欺罔之习转盛自事事仰承独断而谄谀之风日长自三尺法不伸于司宼而犯者日衆自诏旨杂治五刑岁断狱以数千计而好生之德意冺自刀笔治丝纶而王言?自诛求及琐屑而政体伤自纠劾在钱粮而官愈贪吏愈横赋愈逋自敲扑日繁而民生瘁自严刑与重歛交困天下而盗贼益蜂起自总理任而臣下之功能薄自监纪遣而封疆之责任轻自督抚无权而将日懦自武弁废法而兵日骄自将懦兵骄而朝廷之威令并穷于督抚自朝廷勒限尽贼而行间日杀良报级以幸无罪使生灵益归涂炭事急矣天牖圣衷一旦撤总理总监之任重守令之选下弓旌之檄收酷吏之威维新之政次第举行方冀与二三臣工洗心涤虑以联泰交而不意君臣相遇之难也得一文震孟之贤而单辞报罢使大臣失和衷之谊得一陈子壮之忠而又以过戅坐辜使朝宁无吁咈之风此其所关于国体人心又有非浅鲜者于是求治愈殷纷更四出市井杂流咸得操其讹说投闲抵隙以希进用而国事愈不可问凡若此者在皇上不过始于一念之矫枉而积渐之势酿为厉阶遂至莫可收拾则今日转乱为治之机断可识矣夫皇上之所恃以治天下者法也而非所以法者也所以法者则道也如以道则必首体上天生物之心以敬天而不徒倚用风雷则必重念祖宗监古之统以率祖而不至轻言改作则必法尧舜之恭已无为以简要出政令法尧舜之舍已从人以寛大养人才法尧舜之从欲而治以忠厚培国命并法三王之发政施仁亟议拊循以收天下泮涣之人心而且还内廷以扫除之役杜後世宧官之衅正懦帅以失律之诛杜後世藩鎭之衅慎宗贤以改职之途杜後世宗藩之衅除此三大衅而国家苞桑之业已在世世又何虞乎宼乱哉夫蚩蚩潢池之衆皆赤子之顚连而无告者也皇上但下尺一之诏痛言前日所以致寇之由与今日不忍轻弃斯民之意遣廷臣齎内帑巡行郡国为招抚使以招其无罪而流亡者一面陈师险隘坚壁清野听其穷而自解来归诛渠之外犹可不杀一人不损一矢而毕此役自此四境内外闻风慕义者争先恐後又奚烦于观兵乎哉此圣人以道治天下之明效也抑臣闻之有天德斯可以语王道其要只在慎独故圣人之道非事事而求之也臣愿皇上视朝之暇时近儒臣听政之余益披经史日讲求二帝三王之学求所为独体而慎之则中和位育之功庶几不远于此矣至于用人诚为平天下要务尤在致审乎好恶之机以决用舍之路若武生新授吏科给事中陈启新者片言投契立置淸华称一时盛事第本生言有大而近夸情似要而有挟其品未可遽言乞皇上先令以冠带历事黄门稍如试御史例俟数月之後果有忠言奇计足以折大奸断大疑决大计然後与之实授未晩不然将如名器何古之圣人刑一人而必使千万人知所惩赏一人而必使千万人知所劝则操励世之权者尤不可苟焉以处此也夫以我皇上天纵圣明卓卓有希尧法舜之志而一时为之臣者不能以道事君徒取一切可喜之术以荧主听使国论愈纷治效愈後臣窃痛之伏惟皇上断以尧舜为必可为而求之于尧舜之道则上有好者下必有甚焉者诚使天下皆囘心向道以事一人而天下有不治者未之有也若徒曰法制禁令而已则短长之效已见于今矣此固非臣之所敢知也伏念臣羸病余生一旦蒙恩起自田间擢置贰卿虽捐糜曷图报称兹当受事之初不禁主忧臣辱之义辄敢効此款款虽计极迂疎无禆高深万一而区区尧舜其君之怀不敢自後昔贤惟皇上少垂乙夜之覧倘念臣言可采得一一见之施行即与臣以出位之诛身膏斧钺亦所以毕报称之分虽死不恨臣无任激切屏营待命之至
再申皇极之要疏【崇祯丙子二月上】
工部左侍郎臣刘宗周谨奏为再申皇极之要以端治本事臣闻天下无道外之治而道之所以为大者仁而已矣仁者以天地万物为一体非物物而体之也道在用人譬之一身然必其血脉先注于腹心之地而後畅于四支达于肌理夫君臣一德之交亦一身之腹心也故曰尧舜之仁不徧爱人急亲贤也我皇上恫瘝民隐固尝具有天地万物一体之怀而天下犹有不得其所者何也皇上常用阁臣矣八九年之间而或以瓯卜或以廷举或以特简又错出之以票拟至于票拟而为术愈以疎已帝心己未可凭舆论又未敢信不得已而从特简识者犹以为内降之不可长也乃圣明而特简矣宜其必出于天下之贤者而何以前见贤而後获罪且有昔者所进今日不知其亡者是皇上终日用阁臣而不足也皇上尝用九卿大臣矣既辨官而论之又代为官之者曰若何而用人而理财而惇典庸礼命德讨罪靡不巨细综核羣臣拱手受成耳然用人而人才之摧折日甚理财而财用之匮乏日增以至狱滥刑繁兵骄将懦尤称一时极弊是皇上终日用九卿而不得一人之用也若乃召对时勤自公卿而下咸不乏造膝之谈仍令以所未尽者投匦而进亦足称朝之盛节矣然孰有为皇上献可替否补阙拾遗者始焉皇上出言以为是而辅臣莫敢矫其非旣焉辅臣出言以为是而部院台省莫敢矫其非即间有矫其非者而皇上亦无从而得其是非之实国是遂终于不可问是皇上终日悬鞀建鼓以来天下之言而不得一言之效也至是皇上亦谁可与共天下者闵闵焉访宗潢罗草泽搜兔置之英参中涓之任诚极一时苦心皇上固曰吾第不得天下贤者而用之臣谓天下未尝无贤者也顾上之人能用与不能用耳尧舜之急亲贤也询于四岳辟四门明四目达四聪盖圣人不敢自有其聪明而必以天下之耳目公天下之视听所以决壅闭之路也以今日求贤若渴如皇上而天下之为贤人君子裹足而不入于廷得无有壅皇上之聪明而逆闭其途者乎语曰君门远于万里堂上远于千里堂下远于百里言壅闭之易生也愿皇上之熟察之也虽然皇上自有其聪明而天下皆愚矣天下皆愚而还以其愚者当皇上之心曰此庶几可以敎而臣之也是皇上终日用贤而转用愚不肖之士也若是者又何也仁者以天地万物为一体而有我之私或累焉故也皇上亦去其聪明圣智而已矣语曰有天德然後可以行王道其要归于慎独是以圣人紸纩凝旒淡然无为而天下治此之谓皇极之要臣常见廷臣虑皇上焦劳太过有举职要之说以进者亦稍启其端而未竟其说臣谨为推明之如此惟皇上于斋居恭默之时恍然自见其独体而于时保之臣有以知天下之不足治也
三申皇极之要疏
工部左侍郎臣刘宗周谨奏为三申皇极之要以决万世治安事臣闻古之帝王道统与治统合而为一故世敎明而人心正天下之所以久安长治也及其衰也孔孟不得已而分道统之任亦惟是托之空言以留人心之一綫而功顾在万世又千百余年有宋诸儒继之然人自为书家自为说且遭世丧乱为力愈以艰已而究之治统散而无归则亦斯世斯民之不幸也洪惟我太祖高皇帝天纵聪明即位之後即表章朱熹之学以上溯孔孟直接尧舜以来相传之统于是世变风移人心之正几于三代列圣承之递加培养其为人心世敎如一日至于崔魏肆毒首杀天下之学孔孟者而以上拟孔子人心澌?殆尽此固天之所以开圣人也自皇帝受命中兴纂扬前烈复还祖宗之旧天下方延颈以望太平而乃者时艰转迫筹兵议饷无有虚日臣尝求其说而不得谓大本大原宜在皇极之地而不尽然也传曰四郊多垒卿大夫之辱也臣顷伏读圣谕曰夸诈日开事功罕觏深切近日膏肓此一时也大臣不务讲和衷而计出于倾危小臣不务修职掌而计出于救过言官不务持公道而论主于风闻封疆之臣不务定大计而功冒于杀良皆夸诈之类也以故皇上恶情面则诸臣杜门谢客以市公皇上禁馈遗则诸臣引袖交懽以致敬设厰卫之讥即以厰卫为夤缘立注销之法即以注销涂至尊之耳目至皇上极力破除门户之说而诸臣又借以诬善行议论偶违必推求其主使风声夙着益踪迹其疑似虽彼此各有依傍而究竟总主调停势必至尽逐正人再起大狱追贬羣贤以成绍圣之纷纷而国事愈有不可言者矣臣于是而痛人心之为祸烈矣一中于崔魏之毒而传染至今犹得以机械变诈之巧鬬其富贵功名之捷使国事几于再坏若赤子而背父母士卒而戕主上亦气类之相因而至者也而臣以为欲正人心莫如明世敎明世敎莫若道先王之道以道之而其本则在皇极之地臣观大学一书言平天下之要必推本于用人至引秦誓所称大臣容贤妨贤两者决好恶之路而归之仁者盖惟仁人以天地万物为一体故能好人所好恶人所恶以一天下之人心而化其反侧乃其功必原于格致倘非独知之地真知善之当好与恶之当恶而又何以能好能恶乎此大学之道所以不可不亟讲也今欲求端于皇极则自皇上躬亲圣学始方今经筵之临御非不勤也然不过循故事而已即其得之于讲读之後者亦资闻见而已必也首复先儒程颐坐讲之规以作崇儒重道之念乃始从容论质上下古今务求端于格致之微而由是进之诚意以审其几进之正心以践其实已之明德既明而天下之明德与之俱明矣将修齐治平一以贯之所谓明明德于天下也夫使天下皆有以明其明德则人人知有君父而不复知有功名富贵知有亷耻而不复知有机械变诈民风自此而淳政事自此而修国家自此而乂安拨乱为治在反掌间是皇上继皇祖而接尧舜禹汤文武之传为千万世开太平也记曰化民成俗必由于学此之谓也至近日理学名臣如邹元标高攀龙冯从吾等仍乞勅下廷议酌与从祀之典并论及国初方孝孺曹端而下诸臣补累朝之旷典定一王之道极人心世敎其益有禆乎孟子曰仁人心也又曰无恻隐羞恶辞让是非之心非人也人心万古一日则四端之心亦万古一日今不务发其本心之良而曰吾姑以法绳之计所以防人心之夸诈亦已无所不至矣然文法繁而真情愈隐伺察胜而苟免反甚民之无良无乃自上导之乎伏念臣少不知学长而无闻沟壑余生一日遭际圣明捐糜何恤惟是半生羸病无由勉効犬马辄不胜其款款之愚至再至三感念时艰声泪俱尽惟圣明怜而鉴臣臣死且不朽
恭申对扬疏【崇祯丙子三月初六日上】
工部左侍郎臣刘宗周谨奏为顶戴明纶恭申对扬之忱以图报称事顷该臣具奏为痛切时艰等事奉圣旨刘宗周素有清名召来亦多直言但大臣论事须体国度时不当效小臣图占地步归咎朝廷如流宼听其自穷贪欺任其所为将何以为国北宋向无三衅终至南渡可为殷鉴尧舜事业讵不愿慕无奈士风又不及宋总理未任之前有何功能表见以後还宜虚心酌虑毋自误以误国家该部知道钦此钦遵臣方席藁待命捧诵明纶仰见我皇上虚怀盛节虽微臣之言出于狂瞽之极者犹然不废采择至事商求蔼若家人父子之告语臣乃不觉抚心欲絶继之以辗转回环而不容己于对扬之忱也臣请遂以尧舜之道进夫尧舜之所以为圣者非以其事业之巍焕与而本之乃在十六字之传致谨于人心道心之辨求其所谓中者而执之由是以之官人而知人则哲以之治天下而安民则惠极其效至于四方从欲黎庶风动尧舜之道所为约而易操者如此我皇上英明不世出又生而远乎声色货利之习固己具一尧舜之心矣惟是人心道心不能无倚伏之机出于人心而过不及之端授之政事之地即求治而过不免于害治者有之而吾固不自知也乃时而提醒之曰得无与乱同事与又时时而谨凛之即此一念谨凛是道心之主也为精一为执中皇上已一日而尧舜矣今曰尧舜事业讵不愿慕又若姑自退诿焉何也无乃求之事业之着而反失其心源欤夫事业至尧舜无以加矣然详考其时洪水为灾昏垫阻饥遍天下而尧舜不以故贬圣亦止恃此执中之心法劳于求贤而用之以坐待昇平计其为时已不啻数十年之久矣皇上诚以尧舜之心为心政不必预期其事业而转生一退诿之心以为不可几及也惟是有君无臣千古同叹贪欺成习在位者所在皆是而臣以为转移化导之权终不外皇上之心汉臣贾谊有言视之以犬马彼将犬马自为也视之以奴隶彼将奴隶自为也然则视之以股肱心膂彼未有不股肱心膂自为者虽尧舜之时岂无巧言令色孔壬其人而顾以为不足畏一时君若臣惟赓歌喜起于一堂之上而已流宼之为中原毒也原其初朝廷赤子也语曰抚我则后虐我则讐皇上但心尧舜之心以抚民耳不患宼之不还为吾民也夫宋诚不必有宗藩方鎭宦官之衅而播窜之祸实始于王安石一时君臣骤起用兵之议势不得不加赋病民于是君子竞起而争之争之不足而党论兴空国之祸作驯至蔡京用事国势日蹙遂至南渡此所谓无事自扰者也自此讳言恢复国势奄奄犹赖朱吕诸大儒道学一綫相与弥缝阙失卒延南渡之业几二百年至航海之後文信国且奋起而扶三百年已絶之纲常一时人心风俗之厚又有如此者则亦千古得失之鉴也今天下自皇祖以来不幸而有朋党之说崔魏之乱首杀天下之学孔孟者而一纲尽之谓之门户自此人人知有利禄而不知有亷耻知有身家而不知有君父士风之坏有由然矣一日圣明在御渐开荡平之路而议论纷纠媒孽时起终致人才落落屈指先朝遗直无如惠世扬一人受锢者十年而後用若邹维琏之病也而用孙愼行之垂死也而用尤恨其用之不早则此外可以类推矣皇上诚鉴及宋事请必以尧舜之道率天下使天下皆学为孔孟之学永杜朋党之说于是广起废之途酌荐举之格并絶天下希旨生事纷纷上书而媒进者庶几士风丕变而国事可图也总之天下之治从本源执要则事不劳而功集自敎化推行则神不役而智周此尧舜事业所以上下与天地同流者也惟皇上深致意焉昔孟子道性善言必称尧舜而继之曰有为者亦若是乃知尧舜人人可为此性即尧舜之性此心即尧舜之心苟非深信不疑安能立一必有为之志而不惑于杂霸故虽以汉文帝之贤而谓张释之曰卑之无甚高论其志不足称也故又曰君志定而後天下之治成天将以皇上再开唐虞之治惟是永坚厥志而已若微臣识本迂踈未谙时务仰承天语戒饬敢不夙夜黾勉以期逭于自误误国之谴统祈圣明鉴察臣无任感激悚惶待命之至
刘蕺山集卷三

[book_title]卷四
钦定四库全书
刘蕺山集卷四
明　刘宗周　撰
奏疏四
请禁言利疏
工部左侍郎臣刘宗周谨奏为微臣不敢怀利事君仰祈圣鉴并勅禁天下言利以挽囘世道事先是闻冏寺缺马价尝奉明旨愿捐者听今大学士温体仁等及勲臣朱纯臣各报捐助有差将遂及九卿以下臣乃不能无说而处于此臣闻之为人臣者竭股肱之力济之以忠贞不闻其出于利也如以利即破家殉国亦利也故卜式输边公孙宏以为不轨之臣不可以化天下今国家祸乱相寻流寇四起日烦县官拮据中外诸臣孰为匪躬自効者即一岁之中捐陵工捐城工又捐短墙以及于马价亦何当报称万一而时奉急公之旨诸臣于此无乃沾沾有市心与此臣所谓利也且夫辑瑞何典也而亦议以捐助罢倘遂行之辱国滋甚传曰国家之败由官邪也官之失德宠赂章也皇上尝禁天下以赂矣数金见告重者辟轻者戍又尝严赃吏之诛矣自满贯而上无不重者辟轻者戍一时士大夫方凛然励羔羊之节而今者赂自上开矣尤而效之又何诛焉凡此一捐再捐三四捐势不能不割之养亷之余者也即内廷之臣苟奉皇上约束亦岂有私藏而短墙之役率先捐助又过从节省以为邀宠地终将取偿於朝廷以足之耳则亦何乐有此纷纷捐助乎哉臣于是而重有感矣皇上自即位以来不迩声色不殖货利身衣三澣之衣口食监门之养固将一意以恭俭化天下而属者时艰未艾水衡度支动诎经费思欲他图以佐缓急之计有出于万不获已者天下以为人主而务财用也竞以头会箕歛之说进过此以往有极猥?不可言者益复申法律之教尚介胄之能长游说之习决乞墦垄断之行率天下君臣父子兄弟怀利以相接酿成盗贼公行之世而天下之祸遂日甚一日而不可救甚矣人主之好尚不可不谨也臣闻之天子不言有无诸侯不言盈缩大夫不言多寡诚有见于亡国败家之祸未有不中於利者故鹿台钜桥琼林大盈千古以为炯戒即大学言平天下不讳理财而生财之道不过生衆食寡为疾用舒而尤惓惓於聚歛之戒且以为甚于盗臣乃知生财之道即絜矩与民同好恶之道是以谓之大道故曰国不以利为利以义为利今天下既以横征之故日驱民为盗中原赤地数千里已无生财之衆矣所望二三有司多方招抚稍为农桑衣食之计以保此孑遗而又辗转困之以捐助试问此捐助胡为乎来哉语曰皮之不存毛将安附若议食议用则请皇上罢得己之役停不急之务事事从撙节爱养起见而不徒为粉饰太平与倥偬苟且之计如近日城台城墙城垜天坛诸兴作衡以标本次第孰非事在可已者又如军需七项四项岁造各不下万计因陈相积渐归朽败倘岁省三分之一亦岁省金钱十余万其他可以类推军前大计仍请勅户兵工三部通局筹算先定规模不得多兵多饷多器械以自敝如此而亦无事屑屑於言利为矣然苟非人主明大道之要先慎乎德而出之未有不以利为义以聚歛之小人为君子而用之者伏惟皇上洞观治忽之机明示取舍之准尊仁义而後富强特勅自今中外各官弗复行捐助以长言利之习庶天下有正变之日乎臣不肖窃有闻於义利之辨敢为推明其说如此愿与廷臣交朂之耳臣无任激切屏营待命之至
修陈钱法疏
工部左侍郎臣刘宗周谨奏为遵奉明旨仰佐钱法末议事前者因钱法一事户部钦奉上传该钱法侍郎吴国仕囘奏奉圣旨是奏内疏官钱禁私钱广收放俱於钱法有禆至囤贩立限收买严稽出入尤是疏通要法着确实勅行有仍违禁私贩收放作奸者内外各该衙门严缉参拏究治务期上下通行军民两利该部知道钦此续该侍郎吴国仕参处玩法经纪李八等奉圣旨李八等着送刑部问拟杨大并行缉究其责成坊官尽收私铸例行制钱及参罚事宜依议但不许衙役乘机生扰在官经纪应否设立该部核议具奏钦此国仕尚未经囘奏复於本月十七日见邸抄户部接出上传钱法原取便民今新钱六十五文未见通行旧钱听从民便又称苦无定数作何画一至禁外钱原防低假若一概禁絶是否足以周流通着户部及钱法侍郎详询确议速行奏夺钦此臣伏读前後诏旨皆责成户部而不及臣部然臣在工言工亦以提督钱法为专职者也前接户部来文事理已该本部尚书刘遵宪劄行管理宝源局员外郎许国桢遵行去後而臣时访之民间俱不便于新令至有因而罢市者臣念行法之初人情难于虑始故静听弥月未敢遽有陈凟而不意圣明已再四回环犹以前议为未尽因有详询确议之旨则臣其敢无说而处于此乎臣闻王道本乎人情人情之所趋国法之所不能强也况钱之为言泉也又谓之圜府本以流通上下而成制未有不行於下而可行于上者大哉王言钱法本取便民一语固已得其大端而晓然於王者与民同利之德意矣今请就明谕之所及者而一一为阐绎之如曰新钱六十五文未见通行臣谓不必强之使行也听其自行而已如曰旧钱听从民便又称苦无定数臣谓不必强之使定也听其自定而已如曰禁外钱原防低假若一概禁絶是否足以周流臣谓不必禁之使絶也禁之且以滋扰但严低假之防而已然则何以使新钱常贵旧钱常贱低假钱独常禁乎有法於此请姑因人情之所便而利导之一在酌收法如收之以二八银钱也新钱有收旧钱亦有收而若事例若税粮若赃罚皆例收新钱若房号若门税若赎锾皆例收旧钱新者制自上裁旧者悉随时估既分其贵贱而收之民未有不从其贵贱者也一在酌放法如放之以二八银钱也新钱有放旧钱亦有放而若官吏师生俸廪衙役工食皆例放新钱若三大营军需特从优恤皆例放旧钱新者制自上裁旧者悉随时估既分其贵贱而放之民未有不从其贵贱者也又一在酌行使法凡民间交易估自一钱以上者许用新钱估自一钱以下者许用旧钱新者制自上裁旧者悉从时估既分其贵贱而用之民未有不安于贵贱者也于是禁滥恶之新铸臣查近日所铸制钱视万历以前良楛悬甚而臣部近用刨铜一项为铸本铜低而制益劣亦何怪民间之贱值乎法宜加增铜料更定字様如万历时钱式且进而视嘉隆则体质既殊新钱不期贵而愈贵矣於是禁低假之旧铸访九门以外但有进低钱假钱者听该部以铜价收之访舖户中但有买低钱假钱者听司坊官以违制之罪罪之则私钱渐尽旧钱不期贱而渐贱矣于是议设在官之经纪每坊量设一人统领诸小舖必报土着之有身家者听其新钱旧钱分别兑换兑换分而行使亦分可知且听其低钱假钱一例收买收买尽而行使亦尽可知是又所以通上下之血脉制新钱之低昂而行之不以为扰者也至於旧钱络绎捆入京师臣颇闻之道路凡以外省直但行新钱不行旧钱故也其但行新钱而不行旧钱则各省直官铸太多故也官铸多而私铸亦多不特旧钱贱并新钱亦贱矣官铸多而铜本益贵不特京铸壅并京铸亦艰矣今请除南京户工二局外尽废天下官铸因禁天下私铸必使外省直新旧兼行悉如京师例而外钱自不禁而渐絶矣臣非不知随产起炉取息饶而裕国便要之国家当权大体不当较小利语曰国之利器不可示人况天地生财止有此数注於彼者必挹於此故必於行法之中不碍人情之所便所为因其势而利导之絶无事於一切把持之术此王道也臣敢以是奉扬天子休命若其他已经户部条议见在遵行臣不必缕缕及之臣识短才疎自愧一得仰祈圣明采择施行
请告疏
工部左侍郎臣刘宗周谨奏为微臣危疾陡发万难报効殊恩仰祈圣慈俯容囘籍调理以终帷盖事臣叨中万历二十九年进士授行人历任礼部仪制司主事光禄寺寺丞尚宝司少卿太仆寺少卿通政使司右通政皆未任削籍恭遇皇上登极于崇祯二年起陞顺天府府尹叨任一载告病囘籍崇祯八年七月内特蒙钦召来京本年正月内陞任今职伏念臣一介草茅荷蒙皇上作养以来洊历四朝屡进屡退遭际圣明前後起以非常之典从此沟壑余生誓许之君父以图报称於万一臣之分也乃臣福薄命悭动辜恩遇在京兆已然即今一日受任辄不胜其支离困顿之状有势难终隐而不以告者缘臣中年以脾胃受伤腹内遂成痞积百法难攻攻之愈峻体亦愈羸以至血脉闭塞痰火怔忡其来有渐一旦叨兹剧任黾勉在公疲劳日甚忽于前月二十三日感冒风邪寒热交作旬日以来或吐或泻昼夜不宁仅存微息医生王宏科钱頴咸谓元气在絶续之交非一药所能骤起则臣虽有区区狗马之心亦不能仰图报称可知为此伏枕百叩恳祈圣慈怜臣久病未痊复感新菑万难供职特赐罢免仍鉴臣受事未几负恩深重姑许以前任府尹职衔囘籍调理臣虽死之日犹生之年力疾惽愦不知所云臣无任激切控陈待命之至
再请告疏
工部左侍郎臣刘宗周谨奏为臣病久未痊再恳天恩特赐罢斥以重官守事顷臣於本月初三日因骤感危症具疏控陈旋奉恩旨着臣供职臣感天恩义矢尽瘁会逢郊祀大典职掌攸关力疾见朝得与于执事之列幸而事竣其间启处不遑者连日夜而臣体复加惫矣臣所谓骤感之症在脾虚暴下则骤感似可以骤止而孰知臣症由来已三十年浸剧者复十年且每年必剧于夏秋兼之积痞如盘积痰如絮积火如灼致气有升而无降头旋晕如坐云雾中近自庚午得请以来无日不与药饵为缘而衰龄日逼疗法日穷既而蒙恩起用一时狼狈之状臣後先披露御前未邀省察温命重宣臣遂不敢固请以违臣子之义而今也福过而灾愈生任重而力转瘁至日病一日有不胜其瘝旷之虞者如臣职掌在提督工程而一日不视事则工程之勤惰难稽又管理钱法比较铜商而一限不比较则奸商之宿逋莫问即皇上能优容一病臣在司空之堂而臣不敢以司空负也顷臣见科抄有民本许瑚者论及於臣一则曰才諝不足一则曰经纶无能视臣近状可为实録盖瑚为臣乡人颇知臣而至其谬相引昵者臣亦不受也总之臣才本薄而重之以多病故愈见其短臣于干济本疎而处之以多病之身故愈觉其疎有臣如此又安用之惟是叨冒逾涯终鲜报称负国负恩且仰累圣明知人之哲臣每清夜魂消无以自遣何问煌煌三尺仰惟圣慈鉴臣溺职罪状怜臣不能供职之苦情量从罢斥永锢田里倘臣得偷延余息以终始天高地厚之造则所为生当殒首殁图衔结者也臣无任披沥悃诚待命之至
三请告疏
工部左侍郎臣刘宗周谨奏为微臣两奉恩纶力疾万难供职仍沥血悃以祈圣鉴事臣於前月二十八日具奏为臣病久未痊等因奉圣旨刘宗周前已有旨谕留着即祗遵供职不必屡陈该部知道钦此随该臣于私寓恭设香案力疾叩头外伏念臣本以夙婴羸疾骤剧一朝辄有引请实出万难得已乃蒙圣恩前後两赐谕留臣敢不仰体惓惓勉延朝夕继而思之皇上之所以谕留臣者固将责臣以职掌而非徒名位之虚拘也臣而念及于职掌则司空固天下剧司佐理分猷并称剧任而臣自罹疾以来欝疾成眩既受困于神明积湿成风复受挛於肢体其为日羸日惫之状有万难再试于鞭策者使臣而勉留一日则旷职一日则臣之负谴日甚一日而臣乃怆然于去留之际也以臣至愚极陋之资浮沉善病将四十年曾无寸?可录一旦荷圣明求旧之典至以庶僚而躐九卿自初进而陵左席甚者不由廷推径取坐名皆故事所希有而臣辄不揣非分惶遽承恩凡以生平有未効之犬马至此冀得少酬万一耳及夫报称无能种种殊恩总成辜负臣始不禁抱头鼠窜而况欲假圣明之屡眷以曲盖其溺职之辜则臣义愈有所不敢出矣用是不获已仍申前请仰祈终赐罢斥倘蒙圣慈鉴臣旷溺未深姑从老疾例量与致仕名色则极辨之朝终无幸位而曲成之德不废散材臣虽从此溘先朝露亦将瞑目九原臣无任迫切惶悚待命之至
予告辞朝疏
原任工部左侍郎臣刘宗周谨奏为遵旨囘籍恭申谢悃事该臣于六月十五日以微臣两奉恩纶力疾万难供职仍沥血悃以祈圣鉴事具疏间奉圣旨刘宗周屡旨谕留览奏情辞恳切特准囘籍调理病痊起用该部知道钦此钦遵臣谨遵旨囘籍未能力疾叩阍望阙徘徊瞻天咫尺四朝犬马岂无恋主之私一日首邱忍负致身之节伏愿陛下圣德日新圣修日懋本之静存动察惟是分理欲而辨长消验之出身加民乃在谨好恶而端用舍繇知言以知人则逊于乃心终不若逆而求道繇用人以行政则谋之新进亦何如卜之老成第恐偏听生奸致解仁贤之体且虑积疑乘隙终开门户之争此在先朝已成殷鉴至于匡勷中外之略动关庙算则筦枢之责难轻更以剿抚顺逆之权分任地方则邦本之图尤亟参罚寛一分民受一分之赐更张多一事吏增一事之奸倘能事事提其大纲自可种种详于小节乃者上下雷同徒习铺张之治具焦劳日昃未闻交儆于臣工惟明主独镜道揆之原而危时尤切泄沓之戒臣虽奄息愿效哀鸣忍死须臾庶见太平有日齐天万寿永随草野呼嵩臣今拜表言行无任力疾屛营控辞之至
身切时艰疏
原任工部左侍郎臣刘宗周谨奏为微臣身切时艰敢因去国之辙恭申慰悃兼附刍荛之献事臣宗周因病乞骸奉旨囘籍于七月初一日辞朝出国门行次天津始闻边警臣不胜忧惶惊惧者久之伏惟皇上上厪宗社之忧下切万姓之虑宵衣旰食当不知若何焦劳臣又不禁痛絶囘瞻天表愈增驰恋敢以刍荛一言为当宁献臣惟我皇上注意边防无日不绸缪未雨而国事一至于此追原祸始丁魁楚之久以病请也业已自知其非封疆之任矣乃朝廷不听其去卒至败事不闻吏部有争执张凤翼小有才而器识不足久已溺中枢之职矣朝廷又从而尝试之卒至败事不闻政府有主持兵垣有封驳则当事诸臣尤有不得辞其责者且夫以丁魁楚等之失事于边也而与之戴罪何以服刘策之死张凤翼之溺职中枢也而与之专政何以服王洽之死诸镇巡勤王之师争先入卫者几人不闻以逗留蒙诘责何以服耿如杞之死今边庭有警国势日蹙凡廷臣之累累若若犹幸无罪者又何以谢韩爌张凤翔李邦华诸臣之或戌或去岂昔之小人一一为异已驱除者今不妨以同已而互相蒙蔽乎其阶之为祸愈有不可言者矣臣于是而知小人之祸人国无已时也昔唐德宗谓羣臣曰人言卢杞奸邪朕殊不觉李泌对曰此乃杞之所以奸邪也臣每三复斯言为万世辨奸之要故曰大奸似忠大佞似信我皇上聪明不世出之主也其於奸邪之辨何有不烛照数计然臣观频年以来皇上恶私交而臣下多以告讦进皇上録清节而臣下多以曲谨容皇上崇励精而臣下奔走承顺以为恭皇上尚综核而臣下琐屑吹求以示察凡若此者正似忠似信之类窥其用心无往不出于身家利禄而皇上往往不察而用之则聚天下之小人立于朝而皇上亦有所不觉矣人才之不竞也非无才之患而无君子之患也人人知有身家而不知有君父知有利禄而不知有亷耻则亦相率为全躯保妻子而已矣此今日国事之所以败也夫今天下即称乏才亦何至尽出一二寺人下而皇上每当缓急之际必倚以重任此在前日已成覆辙方亟亟更弦之不暇而乃者三恊有遣通津临德复有遣抑又重其体统等之总督将置总督於何地总督无权将置抚按於何地抚按无权将置藩臬守令於何地是率天下而奔走於中官也疆事必无幸矣且小人与中官气谊一类每相为引重而君子独岸然有以自异故天下有比中官之小人必无合於君子之小人有用小人之君子必无党比中官之君子皇上诚欲进君子退小人为今日决消长理乱之机奈何复用中官以参制之此明示天下以左右袒也当是时乃有明于治理如御史金光辰者起而争之亦天下之昌言也臣意皇上即不遽用其言亦何至并逐其人而光辰竟以言见逐若惟恐伤中官之心者尤非所以示天下也嗟嗟言官亦何负於国哉乃者唐藩拜表而勤王亦有思徐生之徙薪者乎大帅拥兵而不战亦何问李勉之尊朝廷者乎其他触邪止佞请南昌之尚方者亦自不乏其人又往往得罪以去遂至天下相顾为寒蝉之结舌平居无犯顔敢谏之臣则临难无仗义死节之士此天下事之所以日坏一日而不可为也至于近日刑政之最舛者成德傲吏也而以赃戍何以肃惩贪之令申绍芳十余年监司也而以莫须有之鑚刺戍何以昭抑竞之典至於郑鄤虽久干乡议而杖毋之狱欲以诬告坐亦何以示敦伦之化此数事皆为故辅文震孟引绳批根即向者驱除异已之故智而廷臣无敢言者皇上亦无从而知之也呜呼八年之间谁秉国成而至於是臣不能为首辅温体仁解矣语曰谁生厉阶至今为梗体仁之谓也仰惟皇上念乱图存豁然永为皇极之主首以进君子退小人为挽囘世道之根本於是植人才以资干济开言路以断大猷仍请亟罢三协通津之使专以责成中外诸臣各修职业不致再以人国为侥幸则宗社生灵实式凭之而体仁所以为桑榆之收者亦庶在此不然而徒计出于苟且举动乖舛日甚一日天下事尚忍言哉伏念臣羸病去国之身非不知缄默可以自全然熟念今天下安危呼吸之日虽江湖满地总无投身之路即臣不言又谁为皇上言之者臣宁言而冒斧钺之诛终不忍不言而坐视国家有危亡之祸臣无任激切望阙呼天哀控之至
辞少宰疏【崇祯辛巳十一月二十四日在籍上】
原任工部左侍郎为民臣刘宗周谨奏为罪臣惊闻简命揣分万难仰承谨席藁剖心恳祈圣鉴事本年十一月二十三日臣於在籍接得本府公文内开吏部具题为钦奉圣旨事本年九月十一日奉圣旨刘宗周起改吏部左侍郎该部知道钦此钦遵备咨到臣臣闻命自天不胜战栗该臣恭设香案望阙叩头谢恩外伏念臣於崇祯九年以工部左侍郎蒙恩予告甫出国门即闻兵变臣因迁延通津之间拜疏陈悃随奉圣旨封疆重寄朝廷委任边臣何尝不专奈平时一味欺蒙遇警辄至疎虞特遣监守查饬夫岂得已金光辰姑从轻处前旨甚明乃谓恐伤中官之心是为何语且己巳诸臣各有罪案此番失事正在议处有何异同党比好生悖谬成德等贪酷鑚刺坏法蔑伦罪状显着反指为刑政之舛又牵揑首辅尤属不伦刘宗周明系比私乱政颠倒是非本当重处姑着革职为民该部知道钦此钦遵臣乃戴罪而南谢恩里门席藁於今幸保首领於牖下何意圣明以求贤若渴之怀宏开使过之途误及微臣骤蒙特简起自卿阶晋以铨贰仰见圣明雷霆雨露真同大造之无私即草木无知敢忘鼓舞独念臣前日所以得罪之故仍有万不能自安者他不具论我皇上以孝治天下所致严者在灭伦一案业已早悬睿照而臣犹恐为辅臣温体仁所卖故据律文谓杖毋之狱不可以诬告坐则明旨所指乱政之大者也其後词臣黄道周特以自谓不如郑鄤终干严谴臣独何幸罪同谴异反蒙起废之典岂部臣未有以臣前日罪状明告之皇上者乎果尔则事涉朦胧宁不转甚微臣之罪臣为此凛凛不敢不剖心自陈再听君父之生死仰祈皇上收囘成命容臣仍以薄谴在籍徐俟论定臣死且不朽如谓臣罪委在可原不妨录用则廷臣之以言事得罪者不可枚举倘蒙槩与甄别尽堪策励将来亦何取於臣之老惫无能最出羣臣之下者乎嗟乎君臣相遇之难也经云将顺其美匡救其失故上下相亲我皇上忠孝作人允垂万古纲常之则而臣子转以纲常之说掩君父之美以是屡激圣衷致皇上不能容一狂直词臣数起重狱自此中外颇以言为讳积成暌贰之端甚非盛世之福则亦臣子之罪也臣每念及此未尝不抚心内讼哽咽陨涕几欲吁天而无从辄不禁款款及之统祈圣明矜宥臣无任激切悚惶待命之至
再辞少宰疏【崇祯壬午三月二十六日次淮安上】
原任工部左侍郎为民臣刘宗周谨奏为微臣遵旨戒途力疾万难前进三沥血诚仰祈圣鉴俯容还籍调理事臣自拜殊恩旋婴癃闭之症不得已具疏乞骸於本年三月初四日接邸报奉圣旨佐铨亟需贞品刘宗周着作速赴任不得固辞该部知道钦此钦遵臣惶恐无地思得一日以幞被上道冀少慰君父之惓惓柰前症未瘥自出里门日增困惫沿途问医行至淮安地方尚图舍舟登陆而臣势难前进矣缘臣衰年患此剧疾积百日而不解迨癃闭之久变为遗沥日每十数遗遗必閟絶以至精血尽耗九死一生抱此累然之骨臣即能忍死舆疾至京亦万不能得之服官之日臣姑无问佐铨建?若何即今动履蹒跚试之朝参公座且有不禁其陨越者而温纶郑重有加无已不徒责之以官守抑又勉之以品格至望臣如此之切则臣亦何以仰图报称於万一乎臣虽犬马有心终不敢以一日未死之身偃蹇家园委君命于草莾而至此已势难竭蹶万不获已敢仍申前请倘蒙皇上鉴臣踉跄就道之本心并原臣不得不继请之故特赐矜全许还锢籍俾臣以骸骨终邱首臣仰戴高天厚地再生再成之恩真没齿而罔极也臣谨於途次候命臣无任迫切惶悚控吁之至敬陈圣学疏【崇祯壬午四月初一日次淮安上】
原任工部左侍郎在籍臣刘宗周谨奏为微臣不能以身报主敬竭报主之心终致主於尧舜事臣以老病误蒙圣简拜疏乞骸旦晚沟壑长负圣恩死不瞑目即後之人有以臣为口实者感兹不世遭逢思图报称然能不益重其有君无臣之叹此臣所以肠一日而九回者也臣闻古之人耻其君不为尧舜若挞市朝故虽定哀之衰庸齐梁之僭乱孔孟犹不忘惓惓之谊苟非若数君者则伊尹之於太甲周公之於成王皆自中主而进为圣人当日所谓市朝之耻如责左券然况有进于二君称大有为者乎臣不肖遭际圣明十五年於兹仰窥皇上希尧轶舜之资前无千古即位以来孜孜访落臣尝数以尧舜之说进而终愧所见之陋非择焉不精则语焉不详亦何以仰禆高深於万一乃者时艰未艾交警方殷幸以宵旰之忧勤稍起班僚之泄沓而治功犹然未奏得无为之臣者犹是吾君不能之故习乎臣虽不肖自被放以来深自惩艾每因师友之讲求熟念今天下治乱之故断然不能舍道而别为手援臣所谓道即尧舜之道尧舜之道即皇上之道亦即臣工见而知之之道而所争止在学不学之间臣因备述圣学三篇谨为当宁献少毕臣前日之志虽属鄙儒剿说而当宁苟或推其端以竟天德王道之大全则坐奏昇平之业即此而在又何时艰之足虑臣且藉手效对扬之万一云谨力疾口占以闻如左
其一曰明圣学以端治本臣闻天下无无本之治本一端而万化出焉则人主之心是已虞廷之训曰人心惟危道心惟微惟精惟一允执厥中此万世心学之源也圣圣相传迄於文武不离缉熙执竞之说其後孔门备衍其旨於大学首揭三纲表人心之道体【旧言人心是人欲道心是天理非是】次详八目示精一之全功而执中之义已蕴於此矣至子思子直指喜怒哀乐未发谓之中阐尧舜以来相传之意其言未发之中即意诚之真体段【旧指正心义云知此则知未发之中非是】故皆以慎独为本教【正以本於诚意故曰本教知本者知此而已】而十六字精神尽括於此乃知学庸二书相为表里示後人以入道之旨未有深切着明於此者也慨自圣学不讲而心宗遂晦言大学者以把持念虑为诚意之功而道心竟溷於危殆【念有克罔意无善恶以念为意何啻千里】言中庸者以静观气象窥未发之朕而中体或落於偏枯於是二书自相矛盾【未发为本既以静生动诚意为本如何又以动生静】学术浸以支离从危则近於功利偏执则蔽於虚无虚无功利之说昌而佛老与申韩逓起用事转相出入惑世诬民更数千年流祸未巳则亦吾儒之说有以启之也恭惟陛下以生知之资建反身之极契圣归宗得之心悟端无取於章句之纷拏而正恐章句纷拏或得或失时有异同致陛下之心反受其惑者有之往者臣颇得之传闻陛下崇信佛法退朝之暇口举佛号徧及宫中又以天仙菩萨等名并加圣母绘为图像?礼斋供以表圣孝一时得之所感甚挚因有三教一理之说而於道教亦极其推崇特诏起正一真人处之京师接以恩礼益复佐以祸福之术转相惶惑天下且有望风而奔走者矣昔者杨墨祸仁义无父无君孟子辞而辟之廓如也又千余年而得佛老之说即杨墨之说之深者於是有宋诸大儒特起而排之以为其害甚於杨墨其说弥近理而大乱真懿哉斯言乃者陛下表章诸儒进以隆号补千百年之旷典为熙朝盛事闻者莫不兴起夫诸贤与佛老果何如者而曰三教一理乎臣於是仰窥陛下之心矣忽焉而宗儒忽焉而佞佛或合之或离之方摇摇而无定也岂陛下求之吾儒而不得其说不免依傍於二氏至求之二氏而终不得其说乃还归之吾儒乎夫陛下而不求之吾儒则已苟求之吾儒之正也臣请陛下先反而求之吾心当其清明在躬之地炯然而不昧者得好恶相近之几此正所谓道心也致此之知即是惟精诚此之知即是惟一精且一则中矣随吾喜怒哀乐之所发无往非未发之中而中其节矣此慎独之说也而陛下已一日而尧舜矣道岂远乎哉事岂难乎哉臣观凡人之情大抵有喜怒而无好恶有好恶而无是非是以任其情之所发无有不陷于一偏者感之以可喜而喜喜而不已偏於喜感之以可怒而怒怒而不已偏於怒偏则好恶或爽其则是非且失其衡用人行政之间且有次第决裂而不自知者即今疆场之祸三及宗藩而专阃之臣尚以恩典终帷盖夺情之举一无成效而斥邪诸论槩以朋比蒙呵谴岂非喜怒偶偏之一验乎而今且次第有事於转圜矣喜怒平而好恶之公乃出好恶公而是非之理自着此之谓不远之复天心见焉成汤所以改过不吝也盖上圣犹是此人心下愚不能无道心故虽圣如尧舜卒不废精一执中之说者以此後之学圣人者亦曰慎独而已愼独而知心之所以为道本一诚而毕贯愼独而知中之所以为执合四气而交融所以卑之不近於功利高之不入於元虚也故曰愼独可以行王道愿陛下深信於斯而笃行之臣闻之君志定而後天下之治成夫以陛下十四年讲求治道之余犹或失之摇摇而无据甚矣定志之难也倘於此而遂求之学问之要折六经之衷而宗孔氏绍百王之统而祖唐虞则其於道也亦庶乎如农之有畔动无越思乎而治功之奏度越千古有不待言者陛下遂为千古集大成之圣主矣又何有二氏之说则夫九莲智上等号仍还彼法无以?九庙之灵斋醮之举尽放彼徒无以污法宫之地宜亦不待臣辞之毕矣臣所谓明圣学以端治本者此也统祈圣明采择
其二曰躬圣学以建治要臣闻天下大矣而以一人理非徒以一人理天下也有要焉此又本计中所为提纲挈领以其至简而御天下之至繁即其至静而宰天下之至动者也故曰君职要臣职详不於其要而泛焉以图必至侵官溺职此虞廷所以戒丛脞也昔者尧以不得舜为已忧舜以不得禹臯陶为已忧考二圣人在当时竭一世之焦劳惟有得人一事而絶不分於他务卒享无为之治则万古扼君道之要者莫有过於二帝虽然知人则哲帝且难之矣故舜摄位首以四目四聪彻壅闭之门而其法在先能舍已舍一已之聪明则虽迩言有所必察恶言有所务隐以为用中之地乃称大知焉此知人之学也而即精一执中之实用力地也然则人主之聪明果不可恃乎人之贤不肖未可以耳目尽也上用耳而天下遁於声矣上用目而天下遁於形矣耳目既穷於形声而吾犹察察焉务致其详则神明之地愈受其疑矣语曰明不至则疑生以疑为明何啻千里故君子舍其耳目之用专求之道心之微不见之中而独见出焉所以明目也不闻之中而独闻出焉所以达聪也此明哲作则之至也陛下以天纵之聪明留心治道事事躬亲日所裁决万几动越羣臣意表羣臣奔走受成之不暇则益相与观望为自全之计致陛下孤立于上而莫之与即陛下非不求贤若渴日进三事九列而倚任之而前此卒无有一当任使者岂其知人之学犹然未之或讲与一番黜陟有一番是非今日以为贤明日以为不肖者有之明日以为不肖他日又以为贤者有之此无他任耳目而取数穷此心先处其疑故也且陛下所积疑不化者非朋党之说乎率天下之人而树私交以背君父岂非人主之所甚恶而其事实有不然者君子以同道为朋能自絶於小人为党故十六相举於虞而四贤集於宋古今以为美谈即顾厨俊及洛蜀纷纷皆天下名贤适遭厄遇虽膺废戮无负朝廷读善善恶恶之论千载而下为之破涕是故如其道则左儒可以死杜伯非其义则郦寄可以卖诸吕朋党亦何负人国哉若小人安得有所谓党者各营其私竞济其恶耳及其一日见外于君子辄自谓之孤立而转以恶名加君子曰党人主卒中其说而莫之省也且今之所称怀奸误国罪恶贯盈者非首辅薛国观乎国观陕人也关中风气近古异时士大夫雅多自好者独国观一人败羣为其乡人所唾而朝士之为小人者正喜其能立异也而引之进之惟恐不加诸膝一旦以佥堂入政府果谁为之地乎而此辈遂得以驱除异已动激陛下以党人之说上自缙绅下自黉序纷纷籍籍日以窥陛下之喜怒而中之至稍持正论者必使之削迹于朝迄於空人之国而国观犹然无党也然则陛下之聪明几为若辈所罔久矣何幸离照当空魍魉立殛聿开衆正之途渐卜太平之兆而臣犹不能无虞於往复之数正恐一念之蓄疑不彻则羣隂之投间未巳此君子小人进退之关固宜辨之於蚤而知人之地尤不容不致其力者矣仰惟陛下躬先圣学法尧舜之明目达聪而推本於舍己亟舍其聪明而归之闇非徒舍聪明并舍喜怒舍好恶舍是非至于是非可舍而後以天下之是非为真是非斯以天下之聪明为大聪明广开言路合衆论之同建用中之极即谗说殄行亦不至震惊朕师为衆正之厄繇是以天下才任天下事首得人以处政本随得人以处六曹之地下及百执事无不得人乃愼守祖宗法度次第布之有位仍不至以聪明乱旧章自此陛下端拱无为而天下治矣虽然此非特人主之学也陛下为天下而择一相已足握君道之要自一相而下逓有知人之责则逓有知人之学虽所学未尝不同而人綦衆而且详职綦分而加变有未可以一端尽者夫惟合天下明知人之学而事事皆得其要领下至一卒之微亦无有不称任使矣此今日救世第一义也臣所谓躬圣学以建治要者此也统祈圣明采择其三曰崇圣学以需治化臣谨按大学所谓明德至终篇始指出仁字盖天地以生物为心而人即得之以为心则曰仁仁者以天地万物为一体视天下昆虫草木皆吾同气颠连残疾皆吾恫瘝无不有以扶持而安全之浑然天也故德曰天德道曰王道天春生万物而秋以肃之莫非生也王者仁育天下而义以正之莫非仁也臣又请追宗於尧舜史称帝尧曰其仁如天舜德协帝则曰好生史臣实之曰临下以简御衆以寛罚弗及嗣赏延于世宥过无大刑过无小罪疑惟轻功疑惟重与其杀不辜宁失不经如是止耳极其效乃至於变时雍四方风动二圣人以德化天下其盛有如是者陛下抚有成业承神光两庙积弛之後不难振之以明作庶几得救时之权矣而邪臣遂日导陛下以申韩之术致讼狱繁兴犯者日衆传染海内徧为杀机兵刑交毒上干天和无岁不罹灾沴至此民生国命内治边防次第决裂岌岌乎有不可收拾之势圣天子乃发愤更化举十四年以前一切繁苛之令一朝告罢臣民鼓舞懽若更生如霜雪之後继以阳春薄海内外业已重覩尧天舜日气象而臣犹以为未可徒求之政事间也必也求端於圣学以明德化天下乎化天下自廷臣始自先朝学禁以来士大夫不知有本心久矣陛下复用重典以趣之益习为苟免之计因而心术愈坏今诚欲使天下囘心而向道莫若先以手足腹心之谊养天下之元气不特寛之以文纲而且树之风声令天下争自见其本心焉恻隐之心胜而君父之戴坚矣羞恶之心胜而身家之计夺矣辞让之心胜而进退取与之界审矣是非之心胜而成败利钝之几晰矣合此四者斯可与事君矣而仁其大端也未有上好仁下不好义者也乃者陛下隆三五之业不难进股肱大臣隆以殊礼一时风动中外计无不洒然易虑者而第恐礼貌之虚拘无以遽作其腹心之报臣请因是而推之如诏狱之典祖宗以来固所不废然亦借以惩大奸大逆而未尝概及士类也今者东厰之讥呵虽罢卫尉之煆炼犹悬请自今廷臣有犯一切下之法司永除诏狱庶不至以非刑辱士而至于廷杖一节原非祖宗故事辱士尤甚士可杀不可辱仍愿陛下推敬礼大臣之心以及羣臣与厰卫一体并罢还天下礼义亷耻之坊礼义亷耻之坊设而恻隐之良愈着矣繇是化羣臣以化兆民流宼之徧天下也原其始祸之日皆由朝廷严刑重歛威暴其下使之偷生无路悔罪无门以有今日即陛下非不下哀痛之诏特与此曹以自新而所司莫承德意卒未有以天地父母之心相感喻者一抚再抚每同儿戏惟其恩信不立是以负固愈坚自此廷议一意用兵日驱数十万生灵於锋镝之下无不玉石俱焚更坚天下从贼之心而今者剿与抚而两穷矣计莫若有以化之而化之术仍本之陛下父天母地之心推诚而致之乘此中原残破之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>