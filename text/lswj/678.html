<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十六,卷五十七,卷">
<meta name="description" content="朝鲜王朝仁祖年间的文臣、学者月沙李延龟的诗文集。正本63卷,附录5卷,别册7卷,共75卷22册。木刻版。1636年由其弟子崔有海第一次编纂发行,1688年他的孙子翊相和其侄子喜朝等人追加别册7卷,在大邱再版发行。_月沙集_全文在线阅读_月沙集_全文在线下载_大玄古籍书库">
<title>月沙集_李廷龟_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">月沙集</span> <br/>
          作者： <span class="inputVal" id="bkauthor">李廷龟</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]699872</span> <br/>
          说明： <span class="inputVal" id="bkdec">朝鲜王朝仁祖年间的文臣、学者月沙李延龟的诗文集。正本63卷,附录5卷,别册7卷,共75卷22册。木刻版。1636年由其弟子崔有海第一次编纂发行,1688年他的孙子翊相和其侄子喜朝等人追加别册7卷,在大邱再版发行。</span> <br/>
          封面： <span class="inputVal" id="bkimg">Z_18867.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]月沙集
[book_author]李廷龟
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]699872
[book_dec]朝鲜王朝仁祖年间的文臣、学者月沙李延龟的诗文集。正本63卷,附录5卷,别册7卷,共75卷22册。木刻版。1636年由其弟子崔有海第一次编纂发行,1688年他的孙子翊相和其侄子喜朝等人追加别册7卷,在大邱再版发行。
[book_img]Z_18867.jpg


[book_title]序
月沙先生集序汪煇
今之言詩者。輒以漢魏三唐爲云云。不知一代有一代之詩。一人有一人之詩不相肖也。意各寫其眞。情各標其勝。韻各領其奇。法各窮其變。非志超古今。學邁往聖者。不能吐胸中之錦繡。發玄奧之精華。頃讀李君號月沙聖徵者之佳製。音韻宏亮。氣槪超群。若綴之華重其新。旣槁之葉復其潤。生意洋然。神理煥發。卓異曺劉。駕軼李杜。而上之陵漢魏。下之逾三唐者也。余仰嘆之。李君眞人傑者乎。竊意君之爲君。不啻詩之爲詩也。蓋君再柄文衡。六典禮曹。父祖子孫。靑雲繩武。相接揚芳。且也君之壽臻南極。福竝東華。儼稱千載一時之盛。名譽重於鄕邦。聲實隆於中國。勤勞王事。盡節輸忠。旋乾轉坤。奠社稷于靈長之慶。調元贊化。撫黎庶于於變之天。立功立德。名垂不朽。建勳建業。奕世流芳。吁。李君眞詩中之白眉者哉。余再玩之。不覺心悅神怡。勉爾續貂。敢以一言爲序。
皇明賜進士第奉政大夫左春坊左諭德兼翰林院修撰汪煇撰。
月沙集序姜曰廣
予以今皇帝之年。銜命朝鮮。未旬日。復以他命行。獨館伴李君周旋差久。一日。月沙手詩一帙。屬予序之。余旣卒業。作而嘆曰。美哉彬彬乎。我國家之文治。於斯爲盛矣。昔人有言。聲詩汙隆。關乎世運。豈不然哉。詩三百篇。非聖臣名佐之筆。卽田畯紅女之詞。大以昭其功德。微以寫夫性情。初未嘗抽繪章句。臨摹繩墨。思欲爭千秋於藝苑也。然而質契神明。休符造化。後之才人詞客。鏤心刻腎。曾不得窺其堂奧焉。揆厥所由。時則大和元氣盎溢。在三代宇宙間故也。惟我國家號稱極治。文德之矢於今二百餘年。沕潏曼羡。郁郁乎煥哉。直與唐虞三代比烈矣。風美所扇。人文鬱流。雲蒸霞變。說者謂詩道極衰於宋元而大備於昭代。非虛語也。東國沐浴文化。比于時夏元氣之所鼓盪。故其學士大夫率能振和平之響。以鳴一代之休。而李君以家學淵源。素稱此中名宿。其大業彬彬。見推中朝宗匠。不亦宜乎。隨遇臻變。獨造眞境。汪先生斯爲不佞矣。且夫詩道。豈易言哉。胸情直擧。多任流移。則氣格不振。法律嚴持。好作矜莊。則風趣頓傷。是以兩家各以所長。交相爲譏。卒亦不相爲用。何人鮮備善。亦元氣旣漓。天實生才。有至有不至也。宗自然之說者。哆口關關睢鳩出於何典。得毋受人之形。復求人道於空桑乎。然衣冠土木而卽具然命以爲人。亦誠有所不可。何則。以其君形者不存焉耳。此則倣古之過也。原其所指宗。以究其所踵。受兩家疵累。斯可得而論也。夫惟有溫柔敦厚之旨。而無卑靡纖促之習。難矣哉。詩三百篇。往往可歌可詠。所以爲盛世之元音也。若李君者。庶幾近之矣。詩曰。鳳凰鳴矣。于彼高岡。言瑞應也。鳳凰鏘鏘之鳴。中律中呂。誰爲爲之。感于其氣然耳。元氣所召。有物來相。聲歌之發。不求工而自工。所謂作者不自知其所至而工焉者。顧失之乎。李君于是乎能鳳鳴矣。夫陳詩達俗。正使臣之職也。予持是編。歸將藉手以獻明庭。登諸紀載。用昭我國家之文治。騰衍海外者如此。嗚呼。豈不盛哉。
皇明賜進士第欽差正使翰林院編修起註經筵展書官南州姜曰廣。拜撰。
月沙集序梁之垣
夫詩。言之文者也。言發於志。文生於情。如噫氣吹萬。于喁自鳴。總屬天籟。各國之詩。名之曰風。彼其途歌巷吟之音。非必學士詞人之調。而聖人用以冠詩首。文貴天然。是之取爾。三百後。詩盛於唐。其時家列鼓吹。惟太白稱爲仙才。豈非以口頭妙辭。一派天機。獨風人之致乎。晩世之詩。悖烈祖而禰近宗。推敲摹擬。以爲此輞川也。此少陵也。刻畫愈工。天趣愈索。若隋園之剪綵。終謝春華。無問秋實矣。東國之於詩學。若性之者。穉子女流。咸嫺聲律。而李月沙夙慧奇潁。早主文盟。奚囊之蓄更富。予索之。止覩其紀行一帙。圭復數過。則見夫豪宕而無傷蕩。飄逸而無傷媚。精工而無傷巧。兼衆善之美。發正始之音。其靑蓮之後身耶。彩毫之嫡派耶。然予觀月沙。有進於詩者。學包二酉而不論文。胸藏萬甲而不言兵。玄參五派而不談禪。落落於世境之中。矯矯於風塵之外。朴之未雕。玉之在璞。吾無以相其爲人。其性地覺有異焉。吐鳳天成。雕虫餘緖。詩也云乎哉。是爲序。
皇明欽差宣諭監軍道河南按察司副使東牟梁之垣撰。
月沙集序張維
自歐陽氏論文章有窮而後工之語。操觚家多稱引爲口實。夫雕蟲寒苦之徒風呻雨喟。啽哢飛走。爭姸醜於一言半辭者。以是率之猶可也。乃若鴻公哲匠冠冕詞壇。彰其色而黼黻靑黃。協其聲而笙簧金石。以大鳴一世者。此其人與才。豈囿於窮途之域。而格其巧拙哉。歷觀前代豪傑之士。以文章致身宰輔。兼擅藝苑之譽者。蓋曠世罕覯。而唯我朝爲最盛。此殆祖宗右文之效。若故相國月沙李公。眞其人哉。公自布衣時。已有盛名。甫釋褐。攝官起居注。宣廟臨朝。見公記注贍敏。爲倚案注目久之。不覺硏滴墜水沾公衣。命黃門拭之。此公受知之始也。兵亂後恒管槐院文書。每一篇進。上未嘗不稱善。錫賚相踵。或命錄進草本。及辨誣事起。特命進秩充副使。所草奏本同時應制者凡數人。而獨公作稱旨。華人見者萬口傳誦。至廷臣覆議。稱其明白洞快。讀之令人涕涔涔欲下。自是公之文名。遂震耀寰宇矣。無何而踐八座握文衡。爲一代宗匠。論者謂文人遭遇之盛。古今鮮公比云。宣廟知公雖深。然無如消長之數何。竟未能究其用。尋遘否運。當彝倫變故之際。守正不撓。屢阽不測及今上龍飛。公與諸耆碩同被眷遇。竟膺大拜。艱危之日。盡瘁彌綸。惓惓忠愛之誠。屢形於章疏。而公亦已老矣。公於文詞。天才絶人。雖高文大冊。多口占立就。而辭暢理盡。自中繩墨。宣廟嘗稱之曰。寫出肺肝。蘊籍典重。其知公也至矣。公旣沒而諸子將行家集。謂維嘗出公門下。辱徵弁卷之文。噫。公之文章。不唯國人知之。天下之人擧知之。晩生末學。强欲贅以一言。是何足爲公重哉。然維嘗觀皇朝汪學士煇敍公朝天詩。有曰生意洋然。神理煥發。卓異曺劉。駕軼李杜。夫汪公身生華夏文明之會。其所見者大矣。而朝天一稿。在公特豹文之一斑耳。然其稱道乃爾。如使汪公盡見其所未見。其爲說豈止於是耶。夫文章。世固不乏。若公雍容大雅。得質文之備。內以明主爲知己。外爲中華所稱慕。施之廊廟則藻飾治道。用之急難則昭雪國誣。名實純粹。照映竹素。古人所謂經國大業不朽盛事者。非公其誰當之。公之詩文。以卷計者八十有一而續集不與焉。國朝名家集。未有若是多者。易大傳曰。富有之謂大業。不如是。何以稱大家數。嗚呼盛哉。
〈德水張維撰。〉
月沙集序宋時烈
易曰。文明以止。人文也。說者謂君臣父子各止其所。此則聖人之文也。下此而如鄭國之辭命。旣見稱於聖人。而朱子亦善其能說義理。則其爲數世之福也信矣。又孔子嘗歎二代之文獻無徵。而然而又曰有宋存焉。蓋觀於正考。甫得商之名頌。以祀先王。而孔子得以編於詩後。則豈亦洪範微子諸書。亦宋之自出耶。蓋有獻然後有文。鄭之辭命。微東里諸人。則誰能草創而潤色之。殷商之季。苟無微箕膠鬲諸賢。則其遺俗流風。可得以存耶。其在我朝。則月沙李文忠公諱廷龜字聖徵。其殆庶幾乎。公自在小官。已掌絲綸。以至仁祖改玉之後。國家多事。權經交互。而公發之容易。渾浩流轉。頃刻萬變。蓋彬彬乎昌矣。而其義理則必主於典謨雅頌。參之以左國公穀。故苟考信於六藝之文者。雖刻薄如申韓。縱橫如儀秦。莫不心服而口唯焉。最是萬曆戊戌辨誣奏文。辭嚴義明。名正理得。天朝諸大人開納敷奏。神宗皇帝洞照冤枉。快賜伸雪。聖謨神翰。炳如日星。微公此文。則數千里箕子之邦。將未免於夷虜禽獸之歸矣。最功定次。誰與競哉。雖然。爲是者。有本有源。觀於宋御史幕中大學講語。可見公之學問。而其學一主於洛閩而靡他也。故御史雖主象山，陽明。而於公之論說。不敢剖擊。至於補亡之章。朱子實用廉頗趙卒。而御史亦且肯從公說。不敢疑貳。而其終不回頭者。惟經一章改親爲新而已。然則公之學之正而不撓奪於異端者如何也。嗚呼。公之帝庭奏文一出。而華夷逆順。皆得其止。此乃天地之常經。古今之通義也。大學講語一出。而章句訓詁。各得其止。此乃聖賢之宗旨。孔門之衣鉢也。是雖未可遽議於文明以止之域。而抑其所止者。亦不可謂不大。則其餘小者。因亦可知。盍觀於栗谷先生之狀文乎。今人大都曰知宗栗谷。而其知之眞信之篤而形容盡者。未有如此狀者也。蓋學得其正。然後命辭無差。命辭無差。然後吾乃沛然矣。嗚呼。觀此數篇論議。則其爲文獻何如也。雖百世可徵也。是宜藏之名山。副在京師。使與天壤終如可也。始門人崔有海刊其全集於公山。今已壞亂。不可次第。公之孫判書翊相弼卿。奉其先旨。與其堂姪喜朝等亟謀重刊。而老峯閔相公鼎重大受。實贊斯役焉。其意蓋曰。宇宙間此等文字。自不泯滅。然六籍之傳。尙有賴於剞劂之功。則今玆重刊之役。正不可緩也云。弼卿諸人。猥以問序於余。余曰。序不必多矣。中朝大雅。本朝名公。皆已發揮矣。惟玆辨奏數文字。無甚表章。其在今日。表章之尤不可已也。何也。世衰道微。詖淫邪遁。塞路滔天。尊周之說。爲天下所諱。而朱子之學。或不免觝排。公之文獻。尤豈可任其埋沒。不以新一世之耳目哉。曩也悉索弊賦之時。淸陰文正公。引用奏中萬折必東語。公誦於朝。而天之經。地之義。民之彝。燦然復明於世。嗚呼。百世之後。復有能徵如文正公者乎。不但爲數世之福而已。否乎。或將曰於止知其所止乎。嗚呼。是豈易與俗人言哉。噫。
著雍執徐三月日。恩津宋時烈撰。

[book_title]卷一
三槎酬唱錄
萬曆癸巳春。天朝經略兵部左侍郞桐江宋公應昌。按節東來。移咨本國。令選講官文學之士三人來候幕下。余與秋浦黃公及柳夢寅俱膺是選。經略禮遇甚盛。軍務之暇。間日相接。講大學旨義。自製一篇講語。令余等逐章和撰。自三月會於安州。至九月經略渡江後始還朝。其間六七朔。聯衾而宿。竝轡而行。雖在途道旅寓兵戈擾攘之中。而未嘗不以經籍相隨。亦未嘗不以翰墨相娛。觸物興懷。酬唱吟述者共若干首。彙爲一帙。名之曰三槎酬唱錄。厥後屢經患故。遺失頗多。只收拾余所製錄于左。大學講語。則經略自軍中鋟梓。印一本以贈。而今亡之。只取謄本錄諸文集云。〈時公年三十。以說書被選。〉
安州路上竝轡口占硬韻一堠內急成
博學君同太史閹。家書曾揷鄴侯籖。氷壺爽氣淸於水。玉塵談鋒利似鎌。獻賦當年看霧豹。揮毫幾處展霜縑。聯裾幸此窮歡賞。左手持杯右手鹽。
次韻思叔
名姓平生昧妾閹。一官長是趁郵籖。雲岩館裏花如霰。安市城中月似鎌。短褐弊來餘故絮。長篇寫出有新縑。羈愁宦味嘗曾遍。且把松醪對虎鹽。
又次思叔硬韻二首
瑣尾孤蹤執楚珪。誰將寸舌下全齊。年來壯志勤嘗膽。老去狂圖悔噬臍。聖世秖今容螻蟻。淸朝願莫蔽虹蜺。歸田報國俱無策。惟有丹心斷斷兮。
遠山如劍復如珪。江樹童童翠色齊。鶴過嶺雲飛逸響。麝眠汀草濕香臍。珠簾照水驚朝蜃。畫棟飛空認斷蜺。如許名區堪卜築。白頭胡不去來兮。
控江亭呼韻
雨氣連江江氣冥。幽花夾路醉魂馨。霞邊孤鶩隨緣白。雲際遙山盡意靑。萬里一身惟短褐。百年雙鬢幾長亭。兵戈任送書生老。堪笑悠悠土木形。
嘉山館舍。次黃思叔韻。
邂逅嬋姸月下仙。前生久結此生緣。芳愁無限春歸後。嬌恨千般燕語前。暮雨琴臺消息絶。暗燈鴛枕夢魂牽。劉郞會有重尋日。回首天台路杳然。〈主人有一妹。見待頗款。向夕。應文呼之。欲饋酒則已赴他處矣。仍共戲賦。以爲逆旅中一噱。〉
納淸亭呼韻
四月江樓湖水生。靑蕪杳杳望中平。山河萬里新亭淚。京洛三年故國情。丹檻納涼風一陣。白頭臨水雪千莖。吟邊物色渾如夢。細草閑花暗去程。
詠猿次思叔韻二首○軍中有馴猿來示者
幾聲哀怨響春山。多在荊雲郢樹間。舞劍巧伸飛將臂。竊醪潛戴醉胡顏。縱令冠沐應堪笑。試用嶔㟢却解攀。此去莫隨君子化。功成歸後脫重環。
王孫狡質本宜山。何事依生壁壘間。智昧四三休伐巧。技窮伎倆莫呈顏。飢鷹觜利須深避。朽樹枝危戒遠攀。倘遇賜緋堪供奉。寺門應有舊時環。
次思叔韻解嘲。因戲二公。
黃公類婦柳如嬰。哂我花場太薄情。莫詑容顏能悅目。須要姬妾不知名。何生粉飾當時笑。謝老淸癯擧世榮。若喚紫雲看御史。風流應訝十分贏。
原韻思叔
憂患侵尋疾病嬰。此身那復舊風情。多慙第一仙人許。剛被無雙國士名。得果盈車何足喜。有髥如戟亦非榮。老年花分還堪笑。失不爲輸得不贏。
新安途中呼韻二首
新詩哦罷替傳呼。領略風光十里途。細草欹花山谷句。斷橋斜店輞川圖。魂消戎馬誰招却。夢返鄕園得到無。佳境賞心都寂寞。更堪村夜伴燈孤。
曉牙初闢大臚呼。兵部旌旗已戒途。勳業世期裵綠野。威名人識范龍圖。三韓風雨談邊了。十島鯨鯢眼底無。剩把平生經濟手。衮衣隨處慰鰥孤。
次經略林畔館韻
九天垂雨露。萬里接風雲。盛事今方見。偏邦古未聞。劍光騰雪萼。旗影動龍文。今代誰班馬。鐫功漢水濆。
端陽日登百祥樓
天涯物色登臨地。劍外山河鼓角時。病眼摩挲猶望遠。枯腸抖擻強吟詩。牙箏只供殊方樂。角黍還添舊節悲。〈時天兵彈箏于樓上。又主倅饋吾等以角黍。故云。〉日暮歸心隨水遠。曲欄徙倚轉凄其。
次思叔韻三首
村迥江深處。山遙地盡頭。柳晴初轉日。潮動欲沈樓。未擊祖生楫。空懷張翰舟。登臨今古恨。撫劍涕橫流。
野闊風圍座。烏紗不掛頭。波聲驅絶壑。水氣浸危樓。落日懸金柱。新醪瀲玉舟。平生丈夫淚。一一灑歸流。
我心忽不樂。孤坐頻搔頭。欲倒洞庭水。更搥黃鶴樓。西呼採藥子。共泛扶桑舟。世事不如意。日月頭邊流。
憶昔
憶曾去歲端陽日。盡室蒼黃避賊行。同谷縣中收橡栗。彭衙道上困榛荊。重逢節物渾如夢。共說艱辛秪自驚。萬事茫茫江海暮。獨憑危檻聽潮聲。
經略衙門。有一年少。容姿姸好。一者接話。長在經略之側。不得再見。詩以詠之。
紈綺高門鍾最奇。階庭玉樹稱其兒。風神皎皎澄秋水。眉宇軒軒秀紫芝。天上石麟今再睹。雪中仙鶴自殊姿。何時得共阿戎話。重見髧毛兩耳垂。
詠經略二首
尙書行省壓箕都。漢闕風雲接海隅。帳下牙旌分武庫。陣前貔虎撤金吾。指麾神算漁陽將。顚倒雄譚魯國儒。他日功成歸衮舃。東人西望我公呼。
將軍旌節發皇都。勁弩精兵動四隅。八敎遺封幾卉服。一匡奇績賴夷吾。楯頭磨墨慙雄藻。帳下橫經笑腐儒。排難功成還講藝。聖恩惟祝萬年呼。
又用前韻贈二公
羨君雄藻擅鴻都。瓊樹芳華照座隅。何幸忘形相爾汝。自誇馳志在伊吾。憂時未獻治安策。讀書恥爲章句儒。會有男兒心上事。莫將樽酒費歌呼。
夕登百祥樓
五月江樓布褐寬。孤城雨色動輕寒。汀沙如洗潮初落。林月欲生人未還。浦口淡煙橫一黛。鳥邊遙岫擁千鬟。誰人解把龍眠手。畫我孤吟倚曲欄。
喜安公見訪。卽席呼韻。三首。
睡起庭陰晩。筇音響寂寥。艱危說往事。杯酒慰今朝。生理萍蹤轉。鄕園漢水遙。羈愁不可寫。且復判良宵。
物色催遲暮。生涯向寂寥。兵戈抛壯志。愚拙奈淸朝。拖紫功名晩。還丹歲月遙。書空無限事。撫劍坐中宵。
倚杖斜陽裏。江天政泬寥。殘生餘老病。世事幾昏朝。日下歸心切。天邊去鳥遙。悲歌忽激烈。孤坐送淸宵。
夜登百祥樓呼韻
高樓河漢影橫斜。極浦潮歸見渚沙。夜色空明連野色。月華浮動蘸川華。閑鷗酷似人頭白。亂岫爭如愁緖多。遲暮賞心渾寂寞。村醪且可典衣賖。
贈金華老人葛亮
平生每想江南好。荷桂仙區首獨回。今日逢君如舊識。滿川明月說天台。
錢塘歌。贈金華秀才。
爾家何在錢塘隅。錢塘形勝天下無。繁華佳麗擅東吳。四明天目眞仙區。山河控帶舊雄都。赤城霞氣連蒼梧。三秋荷桂十里湖。煙雨樓臺如畫圖。珠簾晴捲十字衢。處處靑帘開酒壚。浙江潮聲捲地樞。八月壯觀何其娛。雷公咆哮島嶼驅。壯志千載如須臾。蘇堤橋斷暗新蒲。錢氏臺殘迷綠蕪。地靈人傑信不誣。毓秀往往生名儒。看君骨格淸且癯。碧眼紅頰仍霜鬚。吳門幾日隱屠沽。髣髴高陽之酒徒。相逢逆旅一胡盧。譯語纔傳情共孚。新詩且復綴驪珠。山水淸譚至日晡。聞來頓覺舊痾蘇。怳入西湖遊小孤。不知身在海外封疆殊。可憐亡國一大夫。跡阻偏裔空長吁。時危碌碌未捐軀。白首金馬慙鵷趨。長懷遠遊膽常麤。幾年春草悲窮途。江南佳境夢空紆。棲屑兵塵成老枯。秪今天子做唐虞。一揮神戈文德敷。鯨鯢行復就王誅。海外蒼生拯炭塗。梯航戎羯與蠻胡。一視內外均治模。我欲從今學棄繻。靑鞋藤杖與子俱。歷盡四百八十之浮屠。西登太白喚洪盧。共折瓊草遊蓬壺。翺翔雲外弄麻姑。俯視人間歲月如隙駒。霞車羽蓋飄飄乎。
次思叔雨中漫興韻
舞罷商羊風滿衣。漫江宿霧掩朝暉。輕侵布褐涼微透。細滴茅簷響漸稀。羃地頑雲凝不捲。定巢嬌燕濕猶飛。焚香穩睡無餘事。絶勝山陰帶雪歸。
安興卽事聯句沒韻順押。不遺一字。
五月西州路。江邊氣鬱蒸。〈聖徵〉地卑憂瘴癘。天旱閔黎烝。〈思叔〉一室窯中羃。渾身甑裏𦞪。〈寅〉倦遊眞耐苦。優渥愧叨承。〈聖徵〉遷舍空彈鋏。哦詩不負丞。〈思叔〉枕欹香嶽晩。纓濯薩湖澂。〈寅〉詞藻芝蘭馥。襟懷水月澄。〈聖徵〉任敎芳歲歇。難遣客心憕。〈思叔〉邦國曾無事。荊舒舊已懲。〈寅〉山河扶象魏。日月繞園陵。〈聖徵〉冠冕靑春入。鑾珂紫陌淩。〈思叔〉金門聯赤芾。銀燭直靑綾。〈寅〉酒賜宮壺瀲。氷頒玉井凌。〈聖徵〉承明看鬪草。太液聽歌菱。〈思叔〉天閣才劉向。龍門望李膺。〈寅〉遭逢知不世。聲氣類相應。〈聖徵〉共許鳴朝鳳。寧敎噤晩𧕄。〈思叔〉鼓牙無伏�。厲吻絶飢鷹。〈寅〉彤管忙仍把。華堂醉幾凭。〈聖徵〉治方欣海晏。危孰戒河馮。〈思叔〉文勝醇風喪。綱頹詭議憑。〈寅〉楚氛嗟甚惡。周政歎無氷。〈聖徵〉下屋民無甔。窮山賊有棚。〈思叔〉廟謨侔首鼠。士類劇營蠅。〈寅〉篤弼誰金礪。忠言欠木繩。〈聖徵〉聖朝機一失。孼虜釁終乘。〈思叔〉寇棘方兼鎬。齊亡淄與澠。〈寅〉內人悲鳥竄。宮榻弔狐升。〈聖徵〉行殿瞻天極。春闈睹日昇。〈思叔〉群生殲已盡。諸將秩空陞。〈寅〉臍噬嗟何及。腸摧痛不勝。〈聖徵〉湖畿師漸老。關海禍相仍。〈思叔〉撥亂力綿薄。蹈危心戰兢。〈寅〉蜂屯恣殺掠。豕突勢驕矜。〈聖徵〉逃難爭重趼。勤王費屢徵。〈思叔〉空拳當戟鎩。香餌闕金繒。〈寅〉援救無韓趙。孤危似莒鄫。〈聖徵〉吾儕任跋涉。幾度越崚嶒。〈思叔〉冒險衣裘弊。逃虛涕泗凝。〈寅〉星還虧夕饌。露宿困晨興。〈聖徵〉蹤迹長嫌淺。官銜却怕稱。〈思叔〉輿臺從爾汝。僮僕戒揚你。〈寅〉野菓飢腸惱。村醪醉步僜。〈聖徵〉緣崖看峍屼。歷澗聽磞砯。〈思叔〉深幾携兒厲。高猶負老登。〈寅〉楊山三夏葛。麻店九秋燈。〈聖徵〉顏貌留塵垢。行裝任屩簦。〈思叔〉扶藜辭款段。藉草替氈㲪。〈寅〉林僻防蛇蝎。糧空罄�㽅。〈聖徵〉寺逢新造佛。經識舊名楞。〈思叔〉帶爲鄕愁緩。衣因夜坐稜。〈寅〉高飛羨野鳥。塵累愧山僧。〈聖徵〉萬死丹心耿。孤臣白髮鬙。〈思叔〉風塵播越後。魚水感懷增。〈寅〉生返皆恩眷。天心孰愛憎。〈聖徵〉書筵名忽忝。盛事見何曾。〈思叔〉龍衮要施繡。鴻冥肯避矰。〈寅〉直廬關獸鑰。淸漢夢魚罾。〈聖徵〉旅泊淹戎幕。幽居憶夏橧。〈思叔〉身隨萬馬殿。迹下五雲層。〈寅〉排悶資吟詠。開懷荷友朋。〈聖徵〉卜隣迎浙客。僦舍傍官堋。〈思叔〉樓喚千年鶴。溟看萬里鵬。〈寅〉明經慙夏勝。曲學戒孫弘。〈聖徵〉禽倦思投樾。駑疲欲謝鞃。〈思叔〉絶裾痛溫嶠。同被戀姜肱。〈寅〉燈影宵懸炯。蟲飛曉聒薨。〈聖徵〉浮沈君不屑。蹇拙我無能。〈思叔〉黃嬭騷場伴。靑蚨酒肆騰。〈寅〉自慙聯璧瓦。頗類間齊滕。〈聖徵〉羈枕迷歸計。家書啓遠縢。〈思叔〉藥畦閑白柄。道訣束靑㬺。〈寅〉民餒悲庚癸。禾枯愍蠈螣。〈聖徵〉舊遊擡病眼。往事倚枯藤。〈思叔〉華語飜方譯。唐詩懶手謄。〈寅〉消中長困睡。渴肺但沈|。〈聖徵〉每歎吾衰久。誰言得福恒。〈思叔〉事懲前轍覆。政戒大絃揯。〈寅〉匡復時將泰。旋歸月幾緪。〈聖徵〉家無四壁立。門絶尺童譍。〈思叔〉舊址淸灰燼。新宮起椓陾。〈寅〉從今慶再造。莫慮杞天崩。〈聖徵〉
諫官上時弊疏。答敎哀痛優奬。卽命陞秩。喜而口占。
十行哀痛下溫綸。御筆親增諫議班。仗下鵷鸞爭鼓氣。草間豪傑盡彈冠。宣光聖哲中興業。竹帛馨香後代看。忍死到今觀盛事。從玆不仕可歸山。
次梁苑俠客行。贈態相公飛夢。
大梁有客態氏子。睨視王侯高不事。白罽袍光照雲海。落日買醉金陵市。藏名屠釣觀世變。倚馬橫鞭過沙苑。長吟梁甫不適意。海內英豪願一見。平生未嘗色喜怒。千金一擲誰復顧。徘徊天下孰知君。肉眼擧是悠悠人。
送鄭相公季懷還赤壁
荊山矗矗鎭南紀。北當中原淸淑氣。應有魁梧碩士生。其間鄭君鄭君無。乃是蕭然霞想不受塵。眉宇炯炯秋江水。自言平生好幽隱。五嶽尋仙不知遠。手中飄然三尺藤。足迹踏遍天下半。西登太華窮落雁。直泝河源窺日觀。時邀紫陽仙。屢讀碧玉篇。夜掃石上月。獨倚秋霞眠。翺翔萬物外。瞥然二十年。琴心三疊未就道。手抄仙經不知老。靑囊道帙人莫識。三湘七澤恣探討。忽然東來六千里。要觀瀛海尋蓬島。蓬島何茫茫。風波浩無梁。六鼇頂折三山流。頑蛟怒鰐何橫張。仙人不可見。悵望空心傷。徘徊海隅無與語。閑似浮雲且西去。我初見君行伍中。異地神交心便許。談空覈玄霜雪飛。風雨連床吐情緖。今朝來謂曰。明日當相別。袖持一首詩。明我長相憶。是時積雨霽。滿懷淸川月。離愁撩亂不可寫。後會茫茫更凄絶。我言男兒生一世。斯文一氣應默契。肝膽地不隔。莫恨華夷界。人生會有逢。聚散焉能窮。我亦有四方志。安能鬱鬱老死窮海中。便欲騎靑牛。出關去跨汗漫遊。鴻濛揮手弄紫海。會見蟠桃實熟三千載。南遊太白倘可期。碧雲桂樹須相待。
秋夜讀書口占二首
每向南江憶弊廬。歲寒歸計負樵漁。燈前目力依然在。堪了山房萬卷書。
月色蟲聲伴客愁。枕邊歸夢落滄洲。朝來雁背西風急。涼雨荒城又一秋。
雨夜。與李而遠小酌口呼。
簾外疏疏雨。燈前滿滿杯。那堪羈思苦。況是故人來。絶壑秋聲遠。寒城暮柝哀。兵戈歸路暗。關塞歲年催。
淸川江。待舟久坐。
蘋花雨過香濕衣。落日茫茫下沙渚。山腰黑雲拖雨來。晩風吹過前江去。
八月十五夜。與都監諸公及四五太守。會達川橋上玩月。二首。橋在定州東五里許。
十里河橋秋漲深。使君開席此同臨。淸光不負今宵月。狂興都非舊日心。且把酒杯酬勝節。強排詩律慰煩襟。茫茫關塞迷歸夢。故國回頭淚不禁。
擾擾兵戈日着忙。不知時節已秋涼。無端一餉湖鄕興。豆煮畦靑蟹劈黃。
雲興途中。次思叔韻。
秋懷寥落鬢毛殘。半日淸歡亦一難。歸夢幾多迷塞路。暮雲何處望鄕山。事當快意須回首。詩到雄鋒每汗顏。剩買一區湖外宅。野琴村酒老其間。
東林城呼韻廢城在村畔道傍
落日東林道。垂鞭數驛程。寒煙屯古戍。獨鳥下荒城。萬壑藏秋籟。孤村繞水聲。茫茫興廢事。今古一傷情。
到車輦村。遇呂相公永明。携酒話穩。呂出一詩。次韻贈之。
君如鸞鶴氣蕭森。醉後自歌梁甫吟。骯髒塵中不適意。徘徊宇內誰知音。請纓非爲功名志。殺賊少酬男子心。〈呂往南邊。斬二賊來。故云。〉世事蹉跎歲月暮。把杯一笑秋江深。
原韻呂永明
學士雙臨玉節森。傾樽爲我索長吟。龍光豹韜杯中業。流水高山座上音。周召幾年君入夢。孔顏千古我知心。儒風豈爲封疆限。文物從來意氣深。
經略與巡按登統軍亭設宴。呼吾等與語。罷出後口占。
錦幄橫秋倚半霄。閑亭風物此時饒。浮雲直北胡山壯。落日迤西漢塞遙。沙觜斷霞和落雁。海門孤棹帶歸潮。岳陽黃鶴誰高下。題品今應得細料。
和王通判，鄭策士留別詩。二首。
海外重看吾道東。微言幾荷闡群蒙。于今盛事三韓肇。自古斯文一氣同。白首校書慙畫虎。靑萍增價忝登龍。靈篇頓悟齊心訣。喚起平生睡夢中。
天涯物色重陽節。塞外風霜萬死餘。衰鬢更堪驚落帽。淸樽其奈惜分裾。塵橫星嶺兵戈暗。秋晩遼河草樹疏。千里心肝地不隔。一封休惜過關書。
留別李翰林月沙二首惠泉王君榮
三韓千載衍箕疇。軍旅猶然俎豆求。禮樂人情非異代。干戈風浪却同舟。傳經愧我聲名薄。重道多君意氣投。夢曉函關解相識。靑牛應不負東遊。
最愛箕封幾儁賢。徘徊逆旅坐譚玄。天人感應心機活。道器流傳行業堅。謾說忘言絶妙奧。須知得意有眞詮。黃花滿眼相思淚。別後休敎魚雁邅。
俚語留別月沙先生大雅。楚赤壁山人鄭珍
殊方相見卽相親。握手論心意自眞。亂後衣冠偏寂寞。愁來雲物摠傷神。含杯月照鄕關渺。說劍風生瀛海濱。幸遇延平探理窟。那堪遽別走風塵。。
次李實之韻二首
懸燈悄悄聽鳴螿。病眼無眠夜苦長。歸夢幾圓關外月。閑愁先着鬢邊霜。二年兵甲乾坤破。萬里江湖鴻雁忙。世味秪今思爛熟。餘生吾已傍滄浪。
往事回頭辛卯年。金鑾同直對床眠。宮壼夜醉花甎月。彤管朝趨寶篆煙。北塞風霜消息苦。南鄕雲樹夢魂牽。榮華憔悴那堪說。地覆天飜摠杳然。
到戊辰臺口占。寄李叔推。叔推時在价川
一夜官齋話。長亭又獨回。淸秋癸巳歲。落日戊辰臺。兵甲書生老。關河歲月催。登臨今古恨。愴別更徘徊。
次降仙樓韻七首
十二峯巒繞一川。孤樓縹緲引群仙。蓬萊不是難尋處。底事塵中三十年。
丹訣無緣問稚川。不知人世有神仙。倘無今夜樓中宿。幾誤浮生此百年。
巫山明月浸長川。鶴背泠風送羽仙。當日樓前吹笛過。蒼梧朝暮幾千年。
樓前秋漲倒平川。夜半波聲撼洞仙。孤倚曲欄星月淡。不知身世是何年。
每歎流光疾逝川。丹砂無計學飛仙。如今一覺三生夢。不數人間甲子年。
月滿高樓水滿川。胸襟淸澈箇眞仙。欹紗朗嘯無餘事。始覺前非廿九年。
關西形勝說成川。樓觀繁華是降仙。擧目山河渾昔日。登臨不似太平年。
博川官舍。暫秣馬。主倅不在。適遇洪仲瑞少話而別。用板上韻。贈仲瑞。
旅館何寥落。秋聲起遠林。枯荷半塘靜。衰菊一庭深。報國無長策。排愁有短吟。逢君復回棹。邂逅是山陰。
次思叔韻二首
俯仰山高而水深。英雄幾箇此銷沈。一生酒聖陶彭澤。千載詩豪李翰林。侯王將相非吾事。日月星辰照此心。不寐三更看北斗。欲將春酒與之斟。
長夏西州草木深。水鄕霾雨共沈沈。潭龍睡起雲噓壁。山鬼歸來月隱林。萬里江湖騷客淚。一身憂樂老臣心。王事未報收南嶺。且把澆愁酒細斟。

[book_title]卷二
戊戌朝天錄上
萬曆戊戌。天朝經理楊鎬新奏島山之捷。被參於贊畫丁應泰。革任西還。宣廟上奏保留經理。應泰移怒於本國。搆捏參奏。惡名狼藉。宣廟閉閤待罪。逾月不視事。朝廷將差出辨誣使。必以相臣爲上价。弼雲李公恒福以兵曹判書。陞拜右議政。爲陳奏上使。余以參知。特命加資爲副使。黃汝一爲書狀官。十一月。辭朝。己亥正月。到北京。皇帝覽奏。快賜昭雪。應泰革職。聽勘聖旨在文集。戊戌辨誣錄中。是役也。雖時事艱虞。而東報屢聞賊退。聖旨快辨厚誣。喜慰之極。頓忘道途羈旅之苦。談謔交驩。絶去拘檢。或聯床而睡。或竝馬而馳。沿途所見。皆是新面目。觸物寓興。賦詠酬唱。通有數百篇。錄于左。
龍灣大雪後。書茅亭壁五首。錄上弼雲相公。
塞垣寒日下平沙。暮雪蕭蕭已滿蓑。羃地頑雲凝不捲。漫天狂絮浩無涯。輕飄卷裏添詩興。巧上簪端作鬢華。却怕銀河氷便合。九霄迢遞阻星槎。
天工作意發陰機。幻出繁華辦一奇。却見盈虛消息處。還如開闢混濛時。可憐窮海魚龍冷。休歎空林鳥雀飢。湯餠地爐消永夜。十分佳事更新詩。
應是崑岡玉石焚。瓊灰瑤燼滿乾坤。飄零似趁梅花約。輕薄還欺柳絮魂。半夜奇功收蔡窟。一篇新製憶梁園。山陰載酒堪乘興。寧學袁安但閉門。
幻盡塵區作別區。玲瓏珠樹耀淸都。驅除雲日埋光彩。粧點河山入畫圖。馬耳雙尖看突兀。羊腸千曲失崎嶇。胸中洗盡三生累。瑩徹靈臺一點無。〈馬耳。山名。在鎭江。〉
淸齋孤坐凍生甁。靜夜寒聲入小屛。不怕嚴威欺病骨。且欣疏響愜幽聽。燈明半壁詩初就。脚冷重衾夢易醒。白戰千秋傳勝事。高風堪繼聚星亭。
次韻弼雲
河上飢烏噪晩沙。黃雲和雪凍魚蓑。陰山夜獵迷千騎。渤海糧帆滯一涯。萬里客驚關外夢。九分頭白鬢邊華。東湖久負叉魚會。那得敲氷手刺槎。
群帝譁譁弄祕機。更敎明月鬪淸奇。眞遊剡曲無回棹。神武淮西想得時。宿鵲附簷能警夜。凍鴟蹲樹或呼飢。客中情景俱殊絶。未可無君五首詩。
剛腸憂世劇如焚。夜起狂呼徹厚坤。故遣氷花除熱惱。且將瓊蕊洗詩魂。蝗應入地先呈瑞。絮欲漫天忽滿園。却憶舊山深竹裏。木爐煨栗晝關門。
西隴才名振八區。一時詞賦擅三都。閑酬對景尋詩債。誰畫憑欄詠雪圖。古戍獵歸寒栗烈。長河氷白路崎嶇。雲牋調我袁安臥。試問山陰興有無。
羔兒誰薦鬱金甁。老眼無眠倚曲屛。愁向旅窓閑裏苦。雪從枯木夜深聽。淸詩帶爽來投暗。仙韻生氷可喚醒。從此薊門千里路。百篇隨處賁郵亭。
冬至日有感。錄上弼雲相公。兼示海月公。二首。海月。書狀號也。
西來倏忽過三旬。節序偏催老病身。客路有期長計日。羈懷無限又逢辰。窓間新旭初添萼。雪裏寒柯已待春。遙望紫宸天北極。孤城落日更沾巾。
曾於羲易見天心。奧義重看首尾吟。日轉卯南回淑景。陽生子半破窮陰。亨嘉已占乾坤泰。衰病還驚歲月侵。靑瑣賀班身獨遠。白頭愁絶暮江潯。
次韻海月
一年三百五餘旬。千里長爲馬上身。絶域更逢南至日。危樓還屬北望辰。命歸破竹胡天霽。陽發吹葭漢塞春。新數中興今日始。莫將風景浪沾巾。
歲暮空驚烈士心。漫將東武費長吟。君臣痛未明三虎。天地心先捲九陰。已兆陽春看雪盡。不應黃道被雲侵。丁寧竣事東還日。簫鼓來迎鴨水潯。
宣傳官之來。月汀老先生遠寄瓊什。詩以鳴謝。
寥落孤城倚夕曛。忽看宣使自天門。淸詩帶雪來寒塞。羈夢先春返故園。此日文章傾後輩。當時名姓動中原。華人定問公安否。擬把瓊篇與討論。
次龍灣通判茅亭韻
往跡重遊今六年。小亭新構只三椽。平臨漢塞層氷外。遠挹胡山落照邊。萬里萍蓬長客路。一尊風雪又離筵。浮生聚散眞難料。舊館還逢舊主賢。〈余於癸巳春。奉使來此。于今六年。主人別駕猶在。故及之。〉
次海月志喜韻二首
擁衾牢睡到無何。忽見瓊瑤入袖多。老眼尙堪看細字。殘燈猶許伴沈痾。愁邊得句吟還苦。夢裏歸家路更賖。佳會久違良夜醉。人間萬事巧成魔。
聞道官軍鏟賊營。更傳窮海斬長鯨。山河萬里煙塵霽。宮闕千秋日月明。病裏不禁開戶坐。喜深還自遶床行。自憐塞外猶淹泊。空想鵷班獻賀聲。
又成喜捷一首。奉弼雲，海月兩案。
昨夜旄頭殞泰階。纔聞兇孼戮蒿街。波恬銅柱提封遠。日繞金莖氣象佳。靑春已作還鄕伴。白首差寬去國懷。殘病祗今猶覺健。剩將文字頌平淮。
次韻弼雲
干戚休煩舞兩階。三軍騰氣溢天街。威加黨項恩兼服。碑勒燕然頌更佳。老膽輪囷頻斫案。喜心飜倒獨歌懷。東來諸將多才俊。借問誰先入蔡淮。
聞相公雪夜步往東樓。恨未同賞。錄上二首。
淸夜東樓白接䍦。風流惟許小僮知。征西幕裏無佳士。未見胡床嘯詠時。
瀟灑山公白接䍦。閑情却怕俗人知。前江小雪初收夜。正是高樓獨立時。
次海月韻二首
舊日恩情秪自誇。別來誰復理鉛華。當時添却眞眞障。六載重逢便喚爺。
休向花場語太誇。此來無復管繁華。少年名姓渾無記。愧殺頭銜喚老爺。
原韻海月
黑頭賢相事堪誇。更帶文星映副華。白首獨慙書狀老。龍灣今日聽呼爺。
戲答海月
春心脈脈欲無媒。雪裏寒香未放梅。老子風情元不淺。隔墻休惜一枝來。
龍灣。遇金景擇。以聖節使回自北京。同宿一夜。旋別錄贈。
世路長行役。浮生半別離。纔成一夜話。又作隔年期。絶域淹旌日。孤槎出塞時。臨岐各惆悵。風雪古河湄。
過江口占二首
城頭氷雪塞長河。關樹依依看漸賖。每說幷州爲客苦。如今回望似吾家。
津亭草草罷行筵。日暮官僮拜馬前。不是恩情難別處。臨岐自覺意悽然。
乾河道中
早發乾河路。垂鞭問驛亭。歸雲屯古戍。宿鷺護寒汀。城角吟遼月。江槎泛漢星。溪山渾髣髴。觸眼似曾經。
鳳凰山二首○山有東明王舊城
伊昔句麗祖。於玆作邑畿。地靈眞間世。天險設重圍。鳳去山空在。城遷石自巍。茫茫興廢跡。今古一沾衣。
朝日玲瓏照澗氷。銀河遙掛白雲層。緣何一把長房杖。千仞峯巒取次登。
次松鶻山韻
旅情詩思集毫端。頭上雲山倚馬看。焉得幷州千斛酒。一杯相屬破輕寒。
次二渡村韻
千株衰柳密藏村。樹裏人家但聞言。殘雪疏籬渾似畫。却疑迷路入桃源。
次小寒日過鎭夷堡韻二首
寒磧茫茫草樹荒。朔雲埋日暗沙場。如今燕塞無傳箭。從古齊疆絶採桑。高枕三邊閑鼓角。長城萬里壯關防。皇恩遍作春風暖。休怕征途有雪霜。
聖朝聲敎際窮荒。村落多依古戰場。絶塞盡敎開細柳。雄圖終是戒苞桑。秪今南海初傳捷。從此西關可撤防。努力玆行須及早。莫愁辛苦飽風霜。
斗嶺之上。曉霜作花。馬上口號。二首。
關樹縈霜幻作花。白於飛絮嫩於霞。恰似洛陽三月暮。杏園千樹競繁華。
爛熳春光也未闌。瓊瑤千斛映孱顏。若非珠樹淸都境。定是龍眠畫裏看。
次龍臺途中韻
歸日應花發。征途只雪飄。身隨斷蓬轉。夢逐片雲遙。古戍烽連薊。雄關地接遼。王師新報捷。功數漢嫖姚。
次將軍廟韻
聖帝于今奠海東。精兵鐵騎四隅空。彈冠競上平戎策。杖劍爭輸救趙功。燕市少年袍映雪。幽州壯士氣干虹。將軍底事空祠裏。獨立荒山一塔風。
次靑石嶺韻
峽裏風雲接地陰。石梯凝雪洞門深。天開翠壁扶元氣。鬼鑿層巖費巧心。自古關中稱險阻。從來塞上說湯金。方知世路崎嶇處。倚馬孤吟到日沈。
次連山關記事韻
往者十四五。早有男兒志。三冬足文史。下筆盈萬紙。沈潛翰墨場。俗累都擺棄。緬懷作者風。頗窮昔人意。出入古墳典。諸家與百氏。縱未臻閫奧。一一皆默誌。相如竟類徘。子雲空識字。脫略少時輩。恥作名流二。中歲落名臼。汩沒遂至此。一官成齷齪。抱病還鄕里。放歌聊自遣。田園樂幽致。生活冷秀才。人生適意耳。夙志竟未遂。介介獨惡是。空追學詩訓。莫效趨庭鯉。風塵偶羈宦。更覺頹齡邇。舊業日荒蕪。陳篇渾不記。跡謝筆硯間。魂驚戎馬地。無根必易涸。有似潢潦水。試作不平鳴。無異徘優戲。已矣吾衰甚。請竢後君子。
伏蒙惠詩。譏我苦吟。仍敎以靜坐安心之訣。銀鉤瓊什。俱使人珍玩。謹用來韻。仰溷台覽。三首。
見敎安心法。眞知與病宜。羈愁不自遣。非是愛吟詩。
詩從靜處得。靜却與詩宜。自有詩中靜。寧休靜裏詩。
斗屋廚煙足。蒲團午睡宜。誰將靑李帖。還寫謫仙詩。
原韻弼雲
萬里行多病。醫治百不宜。安心有上藥。靜坐廢吟詩。
次過遼東韻
控帶山河節鎭雄。地蟠西北作要衝。參差粉堞重霄外。縹緲珠樓一望中。千里壯遊眞附驥。百年佳會忝登龍。漢家飛將新亡陣。誰向天山早掛弓。
次駐蹕山韻四首
朝山拱揖似群龍。老石猶留駐蹕蹤。千載比肩惟漢武。秦皇秪是謾東封。
志阨中州駕八龍。一年荒塞謾勞蹤。當時魏鑑稱遺直。到此何無諫一封。
叱咤雷霆鞭老龍。縱云勞費亦豪蹤。何知席卷全隋業。却挫彈丸一小封。
凌煙諸將摠從龍。千載風雲想舊蹤。此地不緣天挽駐。六師應是遍箕封。
次臘日過海州衛韻
樓上當壚女。蓮花金步搖。丹靑蘇小宅。佳麗大堤橋。地擅燕齊勝。商通福蓋饒。憑誰典美酒。一醉判今朝。
臘日風亂。怯寒不出。獨坐口占。二首。
一年餘日苦無多。氷雪全消臘又過。莫怕夜風猶作惡。岸頭楊柳已春華。
蕭索佳辰沒一杯。光陰無奈鬢邊催。長風萬里從南嶺。定帶梅花消息來。
次弼雲途中風雪韻二首
顚風狂雪互誇矜。浩蕩乾坤一色凝。凍日漏雲生眼纈。寒澌浮頰作衣稜。珠筵匝地瓊塵散。銀漢飜空玉浪騰。正好平原看縱獵。輕裘快馬踏層氷。
萬逕千村盡寂寥。一區風色更蕭蕭。聲酣瀚海聞猶怕。氣接陰山望轉遙。松似瞿曇埋短髮。柳爲飛燕舞纖腰。箇中着我騎驢客。寒聳吟肩渡小橋。
是日。余亦因病坐車。相公譏辱不已。車適駕以靑牛。因用其韻。先自詑以自解。
車上行窩深沒頭。擁裘堅坐穩如舟。紫氣若逢關令問。爲言人有駕靑牛。
原韻弼雲
齒牙相戰更搖頭。強道乘車穩似舟。滿路豈知人在內。兒童爭訝糞田牛。
次天妃祠韻
聞說仙祠面水陽。玄靈陰騭鎭玆鄕。渚蘋客薦香登俎。霞液天供翠溢觴。湘浦夜深瑤瑟遠。緱山月出鳳笙長。自憐病負尋眞會。倘許歸途一放狂。
次沙嶺記事。再疊前韻。
歸心日夜憶咸陽。幽夢依然返故鄕。白石晴莎前面目。竹爐花嶼舊壺觴。關河渺渺音書斷。離別茫茫歲月長。且把新詩酬役債。一尊呼起興顚狂。
次海月高平野韻六言
渺渺風沙不盡。茫茫雲海無邊。何由剗却閭嶽。快見西南遠天。
原韻海月
白日疑生樹杪。長風欲斷城邊。胸中呑幾雲夢。目下空一胡天。
次韻弼雲
北極眞成盡處。南溟定是窮邊。恨無萬尺長袖。獨舞斜陽遠天。
鶴野途中二首
遠山如抹樹如浮。納納乾坤盡一眸。怳似洞庭秋水滿。輕舟明月泛中流。
茫茫長野此身孤。落日蹇驢似畫圖。便欲揚鞭窮眼力。經遊南國遍西湖。
敬次弼雲韻
桂花虀冷春醪美。盧橘霜枝入袖香。縱使文園長抱渴。一言猶可破膏肓。
原韻弼雲
昨日路上。殊甚勞渴。水渾不可飮。黃書狀偶言寒冬尙如此。若到明春日暖。必頓添一渴。其何以解。李譯在後應聲曰。勿慮也。手劈洞庭橘。香霧噀人。眞靑大畫杯。滿酌秋露白。如何。書狀揮手止之曰。李僉知毋多談。令人失笑。余先行聞比。不覺捧腹。恨不與兄大噱一場。因記一絶。奉示月沙。
通官解道中華勝。秋露盈觴小橘香。鮑老不禁開一笑。書生口業本膏肓。
次韻海月
北地眞靑白玉碗。南京美酒鬱金香。安得聞來不開口。平生一渴在膏肓。
次守歲前四日過廣寧韻二首
鼓角喧喧車騎紛。雄藩控扼四夷聞。金城粉堞圍關月。玉帳牙旗入塞雲。嗣子琱弓新握節。上公麟閣早開勳。朝來逐虜陰山外。獨領貔貅十萬軍。
月壓層城暮柝嚴。邊風吹雪颭靑帘。香車縹緲春雲暖。蛾黛玲瓏半月纖。處處彩花紅映市。家家銀勝翠橫簷。將軍獵罷歸來晩。十里粧樓盡捲簾。
昨夜夢入銀臺。參侍黼座。似若有賀禮。命於御前草制。有若赦文然者。甚是吉夢。覺來。龍顏玉音。森然在耳目。魂骨懍然。感而記事。二首。
夢入銀臺侍紫宸。親承天語草絲綸。覺來衣袖仙香濕。猶是遼西一旅人。
紫禁煙花擁賀班。分明喜色動龍顏。一聲刁斗驚孤枕。星漢迢迢月下山。
次韻弼雲
十二瓊樓禮玉宸。芝函一一盡溫綸。蘧然定識盤山我。怳惚猶疑紫殿人。
重修簪履點朝班。草制才高不強顏。孤夢亦憐心戀主。曉隨蝴蝶度千山。
遊西嶽廟幷序
自遼陽西至燕南。至海皆野。而野之大。無如鶴野。北至湖東至於三韓之界皆山。而山之鉅。閭嶽爲最。山在野之窮處。而廟在山之麓。問其名曰西嶽廟。蓋山爲中國之北鎭。而廟在廣寧鎭之西。又有東嶽在其東。故二其號以別之也。始度地者。得山之正脈以爲基。臨野之遠勢以爲庭。而凡山之奇野之勝。咸鍾於此。嘗聞中國有五鎭名山。此其一也。是山也尾蟠荒裔。首注大野。以抵于海而爲遼廣主嶽。自古帝王莫不祀事。至我皇明建都於燕京。玆山於國都爲最近。遼廣又節度山東二十五衛。爲關外巨藩。地大且重。而山爲其鎭。專雄坎維。鎭服要荒。保佑陰騭。福我生民。水旱災沴凡有禱必應。故始自永樂年立廟而祀之。祝號祭秩。盡其尊崇。嘗以孟冬之月。天子署祝冊禮香幣。命山東都御史攝牲於玆廟。吁亦盛矣。門額。有曰萬世永賴。有曰護國保民。卽其義也。庭有老松數十株。儼立若相持。枝幹屈盤。蒼翠薈蔚。風自四山而下。有聲錚然。如鳳簫仙瑟。迭奏於雲霄。明宮神殿。金碧炫煌。鬼像圖畫。森然若眞。崇其臺石爲欄。壯其柱銅爲飾。庭除軒敞。可容數千人。皆全石以爲底。有豐碑三十餘列植於庭。龜趺螭首。望之毅然。若連艫縻艦。束立高桅。前後殿閣。皆斲山骨。層階累砌。不用他石。樓之北。有石突然而高。若游龍之擧首者。曰會仙亭。因石之罅爲之級。以便登陟。頂可坐十餘人。其石之若几若床若枕若案可憑可依可臥可踞者。殆不可數。試登而望之。則前臨大野。浩無畔岸。雲海接天。混然一色。悠悠乎與灝氣游而不知所窮。心凝眼迷。怳不自定。但見煙雲之捲舒。禽鳥之飛翔。煕然自得。似與遊者相樂。俯視長衢。臺堡星羅。城堞縈回。珠樓粉墻。隱映雲間。魚鱗雜襲。車馬騈轟。炊煙夕起。杳靄浮空。左見巨嶽雄蟠。群峯峭立。突怒偃蹇。爭爲奇壯。如風檣陣馬橫騖而不可遏。又似賁育角技蓄力。賈勇嗔目。頡頑相持而不發。又似杏壇開筵。群弟列侍拱立。相向揖讓而進退。或呀然而爲壑。崒然而爲嶼。缺而爲崖。停而爲岸。噴雲吐霧。殊狀變態而莫不爭奇。競巧獻技於玆亭之下。坐久不覺淸風動腋。白雲生袖。怳然如御鸞鶴而翶翔乎八極之外。于以見天之高。氣之迥。原野之曠闊。山河之奇壯。城府之繁華。是足以侈吾遊也。遂爲序。繼以詩。是歲萬曆二十六年也。詩曰。
巫閭之山何壯哉。萬朶芙蓉揷晴昊。東蟠滄海界華夷。北注陰沙鎭荒隩。專雄坎維配玄冥。擺弄陰機排老媼。靈宮丹碧照山腰。玉塔珠燈窮佛寶。殿門高開洞庭野。霞光遠挹蓬萊島。我來山下日初斜。玉立千峯雲淨掃。擡頭快見眞面目。感通不待潛心禱。天台四萬八千丈。對此應須愁欲倒。庭邊松老不知年。翠蓋成行夾神道。豐碑欹側字半訛。苔蘚荒涼不可考。森然自覺魂骨爽。菲薄何由薦蘋藻。樓前有亭石爲層。乍倚危巖滌煩惱。前臨長野杳無邊。海色天光同浩浩。水闊蒼梧波影浸。日暈扶桑曙色早。還如開闢混沌初。萬象鴻濛始天造。地靈光嶽鍾豪英。天府雄藩拱襟抱。鐘鳴鼎食簇樓臺。棋布星羅壯城堡。心隨望眼極天外。怳御泠風遊太灝。飄然窮海一畸人。半世風塵頭已皓。桃源緬思久迷津。壯遊如今諧夙好。仙區幸寤石上夢。一丘煙霞願終老。歸時擬把費公藤。萬岫春風採瑤草。
次除夕韻
殘臘愁中盡。新春雪裏還。今宵又作客。何日是歸山。古店棲初定。孤燈夢不安。屠蘇推後飮。無復少年歡。
次西嶽廟韻
古廟依巖僻。長郊望眼平。石欄雕翠鳳。珠殿錯金星。浦月當樓滿。山嵐入戶晴。蕭然忘去路。獨倚會仙亭。
次關王廟韻
才賦豪雄命賦奇。天時其奈與心違。英風萬古孤墳在。壯志平生一劍知。畢竟功名歸豎子。當時吳魏視嬰兒。江淮不盡傾遺憤。祠廟猶能讋九夷。
次紅螺山韻
自從泥馬渡黃河。膻羯腥風久染華。千載聖人今有作。一區荒峽欲如何。昭回日月皆文物。埋沒煙霞葬綺羅。興廢由來眞夢耳。忍將陳迹問山阿。
沙河途中。別冬至使鄭時晦還朝。
衮衮相逢河上槎。去來分手各天涯。容顏共對燈前夢。時序俱添鏡裏華。岐路他鄕同是客。離情此日我偏多。憑將一掬思君淚。灑向東風漢水波。
貞女祠。用西嶽廟韻。
秦皇虎視雄。飛劍決蒼昊。金城萬里分華夷。西截河源東海隩。丁徒板鍤動天下。鑿山塡壑驚神媼。許家娘子范家婦。妙歲芳心玉自寶。一自郞君役遼城。消息茫茫隔海島。庭前苔沒去時迹。落葉秋風寒不掃。關山明月照孤帷。獨下寒階再拜禱。蓬飄愁鬢錦字殘。繡機粧奩半傾倒。香燈明滅夜如水。孤夢屢失漁陽道。寒衣裁罷寄無人。遠別高堂白髮考。尋君千里欲有贈。采采盈筐澗邊藻。邊城白骨亂如麻。欲問存亡轉愁惱。尋君不見眼爲枯。淚落滄波添浩浩。誤信當時來有期。更悔今朝尋不早。貞心惟有化爲石。石上新祠誰創造。芳姿烈烈帶愁容。宛似逢人說懷抱。客來千載挹淸風。倦騎初回關外堡。高亭翼然瞰扶桑。海色蒼茫一氣灝。潮聲咽遺恨。寒月邊城皓。跡遠感事奇。神淸覺境好。心與石不轉。名與石不老。英靈死不死。君不見昭君塚上草。
立春日。聞擒政成。喜而口占。
已喜今年吉語頻。復聞窮海戮脩鱗。東郊瑞旭迎蒼帝。北闕祥雲擁紫宸。佇看寬詔隨春下。從此偏邦與歲新。何日放歌歸舊隱。野琴村酒樂昌辰。
次長城韻
辦此當年事亦奇。秦人復使後人悲。璧遺滈水應前識。劍賜扶蘇奈不疑。威震五丁驅石日。禍成三戶揭竿時。須知仁壘眞天險。莫道金湯可制夷。
次山海關觀迎春韻
擁路繁花羯鼓催。香帷紅錦映千堆。爭新遊女晨粧靚。押隊優群法部開。日色乍臨旗影動。春華已趁曙光來。今朝定有吾鄕信。欲向東風問驛梅。
次弼雲望海亭韻二首
長城萬里將窮處。波上巋然一小亭。身在九天雲霧裏。俯看南斗浸滄溟。
聞說秦皇東泛海。空留玉舃阜鄕亭。千載遺蹤今定是。石梁何日駕蓬溟。
原韻弼雲
東藩豪爽弼雲老。西路孤高望海亭。獨立蒼茫元氣上。遙瞻斗極復南溟。
次望海亭韻二首
若木之東玄圃西。茫茫區宇望中迷。身浮雲海危難倚。思入風濤浩莫題。天外商帆通百越。島邊漁火見靑齊。寒山片石惟堪話。蛇蚓縱橫映璧奎。
鼇背三山海上來。千秋斷石古城隈。波飜砥柱飛晴雪。水落歸墟隱怒雷。夸父步窮應未到。童男船泛幾時廻。槎頭萬里東韓客。獨立斜陽眼一開。
淸節祠
西山明月照河陰。宇宙長懸一片心。萬古淸光如昨日。分留客子爽塵襟。
次萬柳莊韻
大夫亭子澗之陰。萬柳煙中一逕深。名閥簪纓傳四葉。華堂結構費千金。苔壇雪鎖尋眞夢。石洞雲含避世心。邂逅仙家停客袂。夕陽回首重開襟。
次永平府韻
天府名區屬太平。盧龍山勢拱燕京。關防萬里稱奇壯。勝敗千秋幾戰爭。花肆日高紅錦爛。酒樓香颭翠旗傾。地橋風洞多形勝。況是仁賢有舊城。
上元日寓榛店
經年爲客路漫漫。佳節參差馬上看。病骨逢春惟覺瘦。羈懷見月轉添酸。靑郊鬪草生新興。紫陌傳燈憶舊歡。流轉殊方亦堪慰。暗聞歌吹似長安。
途中口占
古店依西岸。河橋柳映灣。春生天外樹。日落馬前山。物色驚佳節。年華入病顏。羈愁無處寫。詩就不須刪。
寓橋頭小店。甚明淨適意。醉後信筆書懷。
暮投豐潤小城東。數椽茅齋橋水曲。白頭老翁閱人多。長揖門前能款客。圖書映壁繩床平。夕陽滿窓虛室白。蒲團靜對一炷香。便覺蕭然生意足。使我日日長若此。何用渠渠之廈屋。一杯高枕當還鄕。人生適意無南北。
次韻弼雲
沿途數十日。每因黃書狀聞公苦苦思家。今承惠詩。乃以一杯高枕之興。擬當還鄕之樂。又以昭君南北之怨。至解丈夫思歸之意。情見于詞。無已太過。
客中何事當還鄕。百方無由慰心曲。人生適意無異術。只願莫作離家客。強道隨處卽爲家。誤矣當時李太白。聞君一杯便高枕。映壁圖書興已足。若敎蘇婦喚卿卿。何異城東館洞屋。吁嗟不能縮地來。歸夢分明繞漢北。

[book_title]卷三
戊戌朝天錄下
正月十六夜。寓豐潤城下獨居。殊覺無聊。適會元書狀字來話小酌罷。仰見城樓。甚軒敞。仍與同登。從者五六人。持胡床挈酒壺以隨。于時月魄初滿。纖雲四捲。平臨遠野。煙樹䑃朧。海天一色。俯視城中。燈光燦爛。樓閣隱映。香塵匝地。歌鼓喧喧。火棚張戲。爭奇競巧。甚一壯觀。入夜人靜。月色尤好。叩劍互答。持杯相勸。怳然如馭泠風遊汗漫。雖南樓嘯詠。牛渚泛月。殆不過此。是足爲西遊第一勝跡。相公抱病。不敢同邀。欠事欠事。歸來。魂骨爽然。耿耿無寐。遂書爲長句。
微鐘欲動山下寺。陌上喧喧會燈夕。長空雲淨露氣淸。皓月流光天地白。輕裘步登城上樓。醉據胡床閑縱目。燈光遠近低復高。燦燦明星映樓閣。紛紛火戲散飛電。處處爆竹驚霹靂。長街如晝錦成堆。匝地香風擁珠箔。鮫裙花笄踏歌女。寶馬珠袍遊俠客。壚頭買醉壚下戲。三五爲群爭蹴踘。方看太平眞氣象。聖世民生同壽域。窮鄕小鋪亦如此。何況皇京之大陌。夜久人定歌吹歇。幻盡繁華都寂寞。中天月色轉淸明。水靜沙平萬籟息。䑃朧煙樹杳千里。銀海茫茫天一色。有似龍眠畫裏看。萬幅寒綃迷淡墨。身輕怳若入蟾宮。仰視銀河不盈尺。人間底處有蓬萊。不信弱水三千隔。泠然對斟玉壺酒。爽氣淸光同入腹。從者悲歌我亦詠。聲和天風上寥廓。仙遊縹緲不可再。恨無子猷同此樂。歸來玉露滿衣巾。不覺西山星斗落。
午憩眞武廟臺上口號
羸驂終日只昏眠。乍倚高臺便爽然。疏店獨依山下寺。晩炊閑傍石頭泉。春華浮野濃如海。樹色凝空杳似煙。且就薊門賖月色。百壺呼醉酒壚邊。
薊門煙樹
天圍野野接天。漠漠煙如樹。濛濛樹似煙。況是君山秋雨夜。濕雲寒竹暗湘川。
石假山二首
何年巖骨浸滄江。好事愚公費力扛。鼇背三山玆第一。壺中九岳定難雙。劍門天鑿金牛路。石室雲迷玉女窓。試踏飛梯窺絶澗。杖頭先響足音跫。〈鑿石爲閣道。左右石室。殆不可記。故五句六句及之。〉
蜀峽巫山面面開。層樓飛閣駕崔嵬。若非媧氏補天處。無乃長房縮地來。桂樹玲瓏生石磴。仙霞縹緲鎖瑤臺。歸時莫遣巖扉閉。應有劉郞再訪台。
早朝大明宮二首
問夜如何起攬衣。玉河堤柳曙光微。星臨萬戶鐘初動。雪映千官露未晞。雉尾雲容深別殿。蓬萊春色鎖重闈。鯫生何幸沾恩澤。贏得天香滿袖歸。
紫禁玲瓏曙色闌。君王只在五雲間。靈虯乍輟壺頭箭。神象初移仗下班。金掌日高浮晩靄。玉樓春早掩輕寒。自怜無路通仙籍。退食蕭然獨閉關。
覽鏡自嘆六首
鏡裏龍鍾一病夫。來從何處鶴同癯。平生政坐吟詩苦。却喜淸虛日在軀。
老形潦倒雪盈巓。陡覺歡悰減去年。已得檀公三十六。如今第一是歸田。〈僕今年三十六故云〉
報國歸田兩不遂。老謀壯事嗟俱無。人生七十今強半。無聞焉斯已矣夫。
少年遊戲捷如飛。自負輕趫喜履危。如今筋力都無在。猶向兒群詑舊時。
風情不減心先倦。豪習猶存興已闌。焉得輸官作措大。且將皺面變韶顏。
世事思之已爛熟。功名亦在醉鄕中。好把江山錫茅土。策勳歸作月沙公。
次玉河館夜詠韻
玉宇分明數桂枝。廣寒迢遞殿陰移。淸光滿袖無相贈。夢近君王入鳳池。
次天壇寄憶韻
眞君夜下翠微宮。仙樂時傳鶴背風。瑤砌月明春寂寂。桂花開落綵雲中。
再用前韻。效宮詞二首。
搖蕩春風楊柳枝。畫樓西畔夕陽移。宮娃睡罷多情思。打起鴛鴦泛夕池。
輕輿夜度上陽宮。玉漏稀聞殿角風。煙鎖九霄春色靜。鳳簫聲在月明中。
次燕都篇韻二首
樓臺撲地艦迷津。民物咸登壽域春。周道衣冠瞻濟濟。漢倉紅腐露陳陳。山川草木歸皇極。玉帛梯航共帝臣。昨夜東師新奏捷。德音頒慶下蒼旻。
百二雄都屬太平。一千嘉運際河淸。三精竝曜開亨泰。萬物逢時荷發生。春靜露臺金狄掌。仗閑西苑羽林兵。昌朝正議登封事。玉牒何人頌聖明。
李禎慶以先來歸朝。寄龍灣諸公。二首。
古館寥寥掩板扉。不知時節已芳菲。如今却有歸期在。只怕歸時花已稀。
龍灣三月落花時。佳節悤悤去路遲。傳語春風莫相負。暫留光景待吾歸。
寄洞中諸公二首
別後諸公安穩無。春來杖屨幾携壺。齊安園上看花會。倘憶西隣舊酒徒。
泮水西頭白木扉。村園花柳正依依。燕山一夜還鄕夢。付與東韓驛使歸。
敬次弼雲東嶽廟詩韻
皇皇聖朝御洪圖。功軼唐虞德羲昊。囊包八荒會北極。宸居高拱燕山隩。城西有廟壯鎭岳。上祀天皇配地媼。靈宮珠壁錯月星。搜山倒海窮奇寶。香燈仙梵通御氣。綵雲祥霧連瓊島。雷公電師守管鑰。玉女明星備灑掃。有時天子回法駕。太乙玄籙玆焉禱。金繩玉檢闡祕訣。霞裳羽衣爭顚倒。中有不死丹丘生。帝號天師來問道。三生廣愛演冥福。寶曆千秋增壽考。巍碑歌頌勒聖功。楊馬雄辭騁文藻。靈風淸淨化群生。一洗萬有諸煩惱。尋眞有客自東韓。乍入玄關心便浩。瑤池寂寞西日晏。蓬山縹緲春光早。塵蹤何幸躡仙區。壯遊如今亦洪造。雕甍金榜切星漢。十洲雲霞入襟抱。巫閭西廟亦壯麗。比之於斯眞一堡。丹丘邀我入道觀。虛步飄然躡太灝。手把蓮花導我行。朱顏綠髮雲衫皓。靈丹頓悟萬劫緣。朗月金沙法界好。風塵回首謝時人。一杯瓊漿便忘老。他年倘遇謝元卿。相思爲寄金光草。
原韻弼雲
藩邦叩心向天籲。願取讒人投有昊。君王心似光明燭。坐法宮中照四隩。遂令天下畎畝中。絶無窮夫與怨媼。況我累世篤忠貞。豈但輸琛與獻寶。所以天心一視我。不比海外諸小島。平分內藏赤子活。繼出神軍羶蟻掃。斯皆一誠徹九聰。豈容人力煩神禱。夫何讒舌巧如簧。福善悠悠理顚倒。潛將隻手掩葵誠。顯鼓流言亂至道。覆盆誰借日輝明。鬼態難將人理考。懷疏昔過黃龍府。西嶽神宮薦香藻。期將直道感靈貺。豈以淫辭激神惱。閭陽異夢銘在心。路上時時詠嘆浩。行行得近朝陽門。歇鞍更衣日尙早。門前有廟冠皇都。翼瓦飛簷出天造。前臺伍立碑沒雲。後庭分行樹連抱。廻思西嶽屈下風。有若雄城壓殘堡。道者六人心貌閑。仙衫遠挹蓬萊灝。翩翩白鶴整羽衣。頂凝丹砂毛雪皓。眞君高拱萬靈中。照壁長射圓光好。開門頂禮若有聞。精感人天天亦老。分外玄裳倘再逢。冥報唯當期結草。
燕館書懷。上弼雲相國。五十韻
皎皎瑤臺鶴。霜毛映紫霄。詩名傾鮑謝。閑想慕松喬。世業傳文彩。家聲繼珥貂。淸談驚濁世。苦節拱危朝。萬事雲無累。初心玉不雕。和光破崖岸。應俗任紛囂。碧海元難量。蒼松固後凋。霜蹄開道路。溟翮壯扶搖。衛士瞻司馬。輿人誦鄭僑。論兵見游刃。曳履想風標。遲暮爲郞署。艱危備幕僚。馬曹同拄笏。樞府幾聯鑣。國步猶丁否。讒鋒遽作妖。深文巧貝錦。醜詆辱宗祧。民命皆禽獸。宸衷正旰宵。縱云天未絶。將恐事難料。雅量膺台鼎。殷憂屬使軺。不才蒙奬拔。非據濫陞超。感激承恩日。蒼黃拜奏朝。只慙材力淺。敢憚道途遙。宸極塵氛暗。征衫雨雪瀌。晩炊依野店。晨秣傍山椒。八月槎通漢。千年鶴度遼。山河燕塞壯。佳麗薊門饒。勝賞添詩卷。繁愁借酒澆。罄歡寬禮數。牽興強招邀。意氣傾徐榻。班聯廁邴腰。棲依同雁侶。流轉似蓬飄。問俗驚王制。觀風採國謠。趨班金馬仗。待漏玉河橋。寬詔隨春下。窮陰見睍消。丹衷元皦皦。白日轉昭昭。虎豈三言惑。山寧衆喣漂。再看邦命造。堪慰聖心焦。義擧同存趙。仁恩但祝堯。豈惟伸汚衊。況是奠荒要。南海師初捷。兇渠首已梟。皇威方震暢。醜窟盡焚燒。偉績優平蔡。神功類格苗。轅門歌有杖。銅柱海無潮。佳氣橫金掌。煙花近斗杓。喜心難自定。歸意轉無聊。物色催愁鬢。年華變柳條。江湖春漠漠。關塞夢迢迢。行李悲淹泊。生涯向寂寥。摧殘櫪下馬。悲吼匣中刀。恢復時方泰。鹽梅鼎又調。病身寧紱冕。迂性合漁樵。自被塵籠役。長慙桂樹招。安危有公等。早晩理歸橈。
次韻弼雲
朝著瞻佳士。鵬程仰九霄。無由御元禮。只自慕王喬。使事慙聯璧。騷壇幸續貂。終然親躡踵。豈但喜同朝。崑玉寧須琢。天葩本去雕。風斤奴衆匠。大呂壓塵囂。旅館千篇富。階蓂廿葉凋。海深蠡不測。山重蟻難搖。比興紓情素。徘諧慰寓僑。名場余薄相。詩集子仙標。北路今聯轡。西曹昔備僚。時危敢薦士。主辱共揚鑣。日月方廻照。狐貍競舞妖。初緣怒甲乙。終欲陷宗祧。草奏仍專對。貪程或犯宵。天心元至順。人事可先料。雅有觀周興。欣乘出塞軺。精明同晏子。應對出郗超。旅館燒香夜。郵亭振策朝。人煙渡江少。鄕思入雲遙。事急途猶遠。天寒雪政瀌。戎心劇玁狁。越勢迫夫椒。憂國眉常斂。懷歸意轉遼。墩臺鶴野闊。車馬廣寧饒。岳廟香堪薦。關祠酒可澆。評詩時自愧。遇景輒相邀。珠落縱橫筆。金橫偃蹇腰。陳容慙踽踽。逸想仰飄飄。玉立千人看。詩成萬口謠。霜天翻鶻翮。雲海架長橋。不獨馨香襲。眞堪鄙吝消。高談叨衛玠。拙作愧張昭。老矣飛蓬轉。傷哉斷梗漂。經年客萬里。一病到三焦。榮宦先糠粃。洪恩荷舜堯。向人長有愧。於世已無要。名路顏羞縮。詞場意桀梟。有時詩見促。眞若火延燒。戰敗長銜璧。才疏欲揠苗。交情付傑句。鄕夢逐廻潮。來日葭吹管。歸期斗轉杓。綢繆情有托。留滯意難聊。旅幌淹三月。淸氷映一條。風儀欽矯矯。雲路看迢迢。注倚方殊異。聲名豈寂寥。人瞻吐鳳筆。國待發硎刀。萬事從吾醉。三元要爾調。難尋月沙釣。應負故山樵。苦被伊皐累。長吟大小招。徒令江漢上。虛繫未歸橈。
次海月親庭壽辰之作二首
令子家何在。雙親大海湄。椿筵空計日。旅榻再經時。白髮應思爾。斑衣且屬誰。分明一片夢。杖屨舊園池。
三春寸草恨。八月漢槎行。天末飛雲遠。山西落日明。榮須看列鼎。養豈借專城。定識歸寧日。芳筵獻賀觥。
不佞亦於前月。遇亡親初度日。客中懷抱。不能自制。今見兄詩。益覺沾灑。兄有親思。繄我獨無。依韻更占一首。以寓寸情。
樂矣君雙慶。悲哉我獨行。休言隔道路。奈此慟幽明。霜露驚遊子。松楸憶廣城。中春逢舊節。何處奠寒觥。
次臨瀛寄想
每說臨瀛好。風流勝剡川。簷棲鶴洞月。窓落鏡湖天。雨徑花如簇。晴池藕似拳。春來動歸興。目斷薊門煙。
用壁上韻。寄題海月軒。二首。
左海蓬萊岸。名區太白墟。高人仙業靜。淸夜小亭虛。萬里金波動。三更竹影疏。何時拚勝賞。危檻颭雲裾。
扶桑明月暈滄溟。影入淸愁水上亭。千頃明沙兩岸竹。恍聞仙瑟奏湘靈。
次愁陽春賦
四時迭運而代序兮。竊獨悲此靑春。何光景之靄靄兮。氣蕩漾兮愁人。彼萬物之得時兮。紛蕭艾之爭新。好鳥鳴兮庭柯。媚雲物之芳鮮。若有人兮孤館。塊獨處兮淚如泉。眷碧草之如綿兮。對綠柳之如煙。誠不自知其如何兮。心氤氳兮欲悽然。望美人兮天一方。隔靑雲兮空沈。吟曾別離之幾何。變枯樹兮芳林。結佳期兮漢之曲。魂杳杳兮傷人心。時亹亹兮不我饒。撫壯志兮頭如雪。歎芳菲之易歇兮。恐白露之凋節。謇淹留兮老將至。繫白日兮何因。搴芳杜兮盈我懷。欲有贈兮誰相親。歸去來兮。吾將乘春風而上寥廓。問眞訣於浮丘之丈人。
伏蒙弼雲相公寫惠靑蓮詩抄一卷。銀鉤燦爛。直與淸水芙蓉之句。爭姸而儷美。珍玩再三。不覺病眼生輝。塵襟頓爽。謹當藏之巾笥。永以爲好。感戢之外。敢以惡詩鳴謝。
吾愛李謫仙。作詩驚千古。斯人去作仙。珠玉滿寰宇。有似九霄鶴。遺響靑雲裏。末路得雲翁。風襟乃相似。新詩亹亹逼。草聖世又稀。巴牋白如雪。入翰生光輝。晴窓春晝靜。朗詠天葩句。興來一揮灑。颯颯鳴秋雨。編爲一束書。入手驚龍蛇。題封寄同舍。不換山陰鵝。筆精詩轉好。寶愈雙南金。歸携對几案。草堂靑竹陰。淸芬若可挹。白首藏之心。
淸明日晩朝回。效宮詞五首。
女史宣香出太常。寢園佳節薦蘭觴。宮壺向晩頒新醞。分賜金門鎖直郞。
朝元閣裏罷淸齋。雙黛扶輿出殿來。纔問上林春早晩。帳頭鸚鵡奏花開。
太平天子樂時豐。一曲雲和瑞氣濃。詞掖誰裁封禪草。漢家新起柏梁宮。
沈香亭上仗初移。更築歌臺俯碧池。皇極庭虛人不掃。年年春草遍瑤墀。
三月輕衫綠紵新。湖邊無限看花人。歸時頭上渾簪柳。損却河堤幾樹春。
次暮春發皇城韻
仙槎萬里泛銀河。三月桃花春水多。病客羈懷驚物色。孤舟歸興逐煙波。夢懸魏闕天東畔。路接扶桑海一涯。自是莊生懷苦調。更堪燕市聽悲歌。
次通州記事韻三首
芳堤綠柳映紅樓。樓下長橋水亂流。日暮笙歌喧九陌。行人說道是通州。
霧罷江心簇畫帆。佳人睡起捲粧簾。酴醿未解芳宵醉。笑劈燕南三寸柑。
禹鑿長河水穩流。神功千古拆中州。堪笑隋皇謾遊樂。錦帆長載一生休。
次獨樂寺韻二首
臥佛千年獨樂寺。蓮花高座踏層雲。金沙雪嶺多閑界。何事捐身落世紛。
危梯突兀跨蒼穹。梵磬聲飄萬井中。試向法筵施一偈。天花香裏擁群龍。
次漁陽雜題韻四首
珠鞍玉勒羽林兒。醉押胡姬竝馬馳。遊獵一生長快意。夷門何必劍歌悲。
一劍幷州屠釣雄。曾隨驃騎戰山戎。朝來飮馬長城窟。買酒漁陽橋水東。
金屛綉壁流蘇帳。香飯春醪蘆筍羹。處處靑帘留客醉。行人於此却忘行。
崆峒山下日初沈。薊野煙花生夕陰。燈燭滿城歌吹鬧。幾家行樂散黃金。
次重過淸節祠韻二首
古廟無人江近扉。幽花入戶鳥空歸。春風自解供禋祀。歲歲山頭長蕨薇。
水滿平洲月滿樓。淸風怳對隔千秋。人間慾浪滔滔是。多少迷生幾覆舟。
次永平途中韻
歷遍關中佳麗地。風光不礙帽簷深。逢春病子惟思睡。付與詩翁取次吟。
次韻留贈主人主姓郭者。自昔迎款行客。且是管馬驛老。而壁上多有奇畫。
愛及壁中畫。主人情便親。迎賓開鄭驛。出郭謝囂塵。井柳疏疏月。庭花淡淡春。依然一夜宿。離別古河濱。
漁陽橋口占三首
舊是邊庭征戰地。幾人枯骨委黃沙。如今最與皇城近。何事猶傳出塞歌。
當日猪兒破兩京。盡輸佳麗入漁陽。秪今舊習傳倡肆。多學梨園宮樣粧。
蘆葉初齊蒲筍短。浴鳧衣淨護波紋。橋邊水色綠如錦。好染佳人白紵裙。
重過眞武臺
繫馬荒臺畔。蒲團倚夕曛。春深山下寺。花暗水邊村。客路連關樹。鄕書隔嶺雲。天涯芳草遍。何處不銷魂。
重過萬柳莊
愛此名園好。停車散夕涼。山回謝公宅。水遶輞川莊。細草侵閑逕。幽花映半塘。村人莫相訝。前度是劉郞。
過玉田。懷田將軍疇。玉田。舊無終縣。是田疇所居。
白葦黃沙路。阿瞞破敵鋒。人方逐秦鹿。士不賣盧龍。大略懷匡世。高風恥受封。英豪餘事業。何處問遺蹤。
比日。台爺絶不許酬唱。是蓋羞與噲等伍也。下情殊甚落莫。鄙俚之談。誠不足以浼淸眄。而台意似牢。難以口舌爭。玆述賤悰。冀有以動之。眞是刻畫無鹽。唐突西施。今旣逢場。何能一向閉關。庶幾一鳴驚人。免使垂橐而歸。幸甚。
陽春羞和越人謳。方識明珠惜暗投。生活定應譏冷淡。心齋秪是笑徘優。放慵有味元吾事。遣興無詩奈客愁。定使遼西高紙價。瓊章一一洗塵眸。
出楡關。馬上口占。
爲客空凋海上旄。經年尙帶舊綈袍。風光近塞春猶冷。山勢臨關地漸高。鄕夢幾多尋筍蕨。歸期倘及薦櫻桃。何時竹塢茅簷下。細酌隣翁白濁醪。
望山海關
淸朝玉燭炳乾坤。千載提封帝業尊。山作石屛來上黨。天成玉壘界中原。嚴城刁斗鳴寒柝。甲帳貔貅擁列屯。來往恰消三箇月。又從春色出關門。
驄馬行幷序
行到盧龍縣。人有牽馬來者曰。是馬也朝發通州。夕而到此。良馬也。請鬻之。算其程餘五百里。余聞而驚之。試使從者騎。矯若游龍。飄如掣電。信乎其良驥也。至於五百里。則猶不之甚信。人乃衆證於人。以直其言之不誣。余亦博訪以實之。果驗詰其直。不滿數十金。余又驚問曰。何其價之廉也。人曰。關中連歲荐饑。鬻子賣妻爲食。吾本村氓。雖良馬。無所用之。鬻於市。人皆不顧。吾以是賤賣求易售也。余甚戚之。而又自言曰。蠢哉人也。雖甚饑。豈不耐一日。獻之天子。將有重賞。若是則馬得所歸而人獲其價。今乃不然。是蓋其人固常以凡馬畜之。而不識其才之爲可貴也。惜矣。古稱冀北多良馬。斯固冀北之野。而世傳漢武帝破大宛。收名駿。放之於此。此必其種也。飼之不盡其量。御之不以其道。猶且五百里。若使沐以淸波。養以良箕。登天子之高廏。駕天子之和鑾。振策而臨大道。王良，造父爲之先後。則其必昂然振鬣。盡展其才。豈特千里而已哉。今乃屈辱於村夫。服役於鹽車。垂頭帖耳。日就消瘠。價十金連歲而不售。是將餓死於皁櫪之間。而爲駑馬所笑。悲夫。昔燕昭以千金買死骨。死且買之。況生者乎。惜乎。斯馬之不生於其時也。古人云。千里馬常有。而伯樂不常有。馬之不遭人耶。人之不遭馬耶。是特所遭者。非其人也。嗚呼。豈獨馬也哉。嗚呼。豈獨馬也哉。
盧龍縣上大宛驄。異種遠自流沙東。雄姿颯爽動光彩。長鳴振鬣如驚鴻。人傳有奇骨。萬里方汗血。朝洗潞河煙。夕秣楡關月。騎來試道左。瞥如流星過。人間神駿不易得。綠駬乘黃亦斯下。牽之入市門。竝驅駑馬群。見者但皮毛。才鈍誰能分。垂頭色凋喪。伏櫪空含冤。駑馬反驕嘶。𨁂蹀當道馳。古來才大不適用。淺技小器宜於時。窮通本如此。肉眼滔滔是。吾欲獻天子。一使太圉群馬皆羞死。伯樂死已久。誰知駑與驥。
近關春氣尙早。桃杏始開。馬上口號語會元。三首。
拂面東風猶峭峭。侵燒野草始芊芊。客中曆日渾無記。錯認風光二月天。
桃花落盡別京華。及到關頭始杏花。不是春光有先後。和風偏向帝城多。
一年光景近淸和。爭奈蜂喧蝶駐何。桃李不知春已去。繁枝作意占年華。
山海關。有南國秀才姓莫者。送牋求詩。對使書贈。三首。
芳姿皎皎照靑春。湖海風流信有人。同舍忽成傾蓋分。異鄕俱是旅遊身。關頭道駕初騰氣。河上仙槎久問津。多謝華牋映雪色。愧無佳句賁行塵。
家在江南佳麗地。蘇堤煙月幾經過。何緣一舸隨君去。共賞西湖十里荷。
久聞南國多才俊。觀子靑雲美少年。他日東韓擡詔去。白頭重會是前緣。
春別曲五首○山海關宇舍。有一俠客。狎壚頭娼。留連數日。甚有迷花戀別之態。戲吟。
飛花撩亂漾春心。別酒含情細細斟。更把琵琶向菱鏡。爲君彈作白頭吟。
脈脈停杯轉翠鬟。離愁和酒上嬌顏。酣來更入芙蓉帳。盡日雲驄繫柳閑。
妾意纏綿若女蘿。郞心飄蕩似楊花。臨分要結他時約。掩淚徐抽金鳳釵。
半月殘粧浥淚痕。蟬衫斜嚲蹙春雲。丁寧離別千重恨。只是陽臺一夜恩。
別路慇懃更挽衣。謂言莫負前宵約。歸來倚柱理新粧。箜篌又作迎郞曲。
出關。回望關中口占。
山海成重阻。方隅信壯哉。孤雲明碣石。落日傍金臺。佳氣乾坤王。雄都日月開。停驂更回首。作賦愧非才。
高嶺途中
草草侵晨發。棲棲傍塞行。濃陰垂遠野。薄霧掩孤城。淹泊黃金盡。年華白髮生。驅馳元我事。不是爲微名。
沙河驛村重過記見
古驛尋名路不微。酒樓花店摠依依。山如舊識迎人出。春自多情伴客歸。行李秪應憑藥裹。餘生吾已負荷衣。羸驂乍作江鄕夢。煙水茫茫沒釣磯。
過東關
暮宿荒陂雨。衝煙出古關。漁村依鹵井。獨戍近胡山。麗日明華髮。繁花照病顏。題詩答佳賞。行李不曾閑。
曹莊路上遇兵備道出巡
元戎小隊乍行邊。風日晴和四月天。却舍輕輿乘快馬。綸巾鶴氅落花前。
次海月公傷聾韻
眼漸昏花耳漸聾。偏枯憂濕眩憂風。老形病態君同我。已是人間四十翁。
次出關韻
路出黃楡馬首東。故鄕遙指白雲中。殊方客子猶寒褐。四月邊山尙北風。〈一云關頭四月猶寒褐。地近陰山亘北風。〉
寧遠衛。過楊將軍墓有感。十首。楊詔逐胡城外。陷於賊中。
征虜將軍忠壯公。千秋墓道豎英風。諒爲烈士當如是。麟閣何須第一功。
沙磧茫茫月色寒。狂風吹折大旗竿。英雄一死應天意。星象重明北斗間。
血戰重圍力已疲。男兒死耳復何疑。只慙誤落亡俘計。殺盡平生帳下兒。
躍馬雄藩二十州。壯心初欲掃氈裘。至今大黑山前水。恨結寒波咽不流。
君王按劍望燕雲。驕虜乘秋下薊門。聖念不曾忘鉅鹿。特宣中使祭孤墳。
秋夜胡笳月下哀。孤魂獨上拂雲堆。城邊野老時時見。白馬金鞍擁節來。
鎖鑰西門地最雄。安危須仗濟時忠。捐身爲報君恩重。前有楊公後李公。
功名不比霍家奴。丹穴簪纓有鳳雛。還有阿咸傳劍術。摠戎今已破東胡。
胡虜爭傳驃騎名。威聲當日作長城。遼關一自將軍死。增戍防秋十萬兵。
舊里蕭條對古塋。門前賓客摠專征。傳家惟有靑龍劍。風雨時時匣裏鳴。
寓廣寧。有程相公嘉時同寓。贈詩來見。席上走筆次贈。
南冠北學慕遷鶯。才子風流早有聲。萬里乘槎同客夢。一尊傾蓋更交情。傳經不墮雙程業。作賦爭推小陸名。多荷新詩慰寂寞。明珠何啻價連城。
過三叉河渡河時網得白魚。採海紅菜爲夕飯。
立馬三叉渡。潮生看石移。雲虛帝子觀。花靜女郞祠。海菜香登案。江魚白映匙。沙村一餉興。客意頓忘疲。
出連山關
傳海今成鎭。連山舊設關。人煙出塞少。驛戶過兵殘。瘦地燒畬苦。高原引水艱。遐荒盡殊俗。只是漢衣冠。
得雙阜家書。喜二兒無恙。
遠信從雙阜。經年憶二兒。傳家惟望汝。盡室且依誰。學語呼爺慣。知孩仰母慈。柴扉近春漲。浪走莫臨危。
過土口子村口號
路轉山腰細。村依土口深。柳晴初罷絮。槐嫩未匀陰。晩日明荒壘。孤雲媚斷岑。郊墟好光景。取次入長吟。
到蛇稍河。村西有溪甚淸駛。白石可坐三人。步往共坐石上團練。使李愼張網得魚。斫膾少酌。醉後屬余爲詩。信筆記興。
客投河上村。停車散步屧。聯裾坐磵石。邂逅成勝集。魚梁石淸淺。日暮波聲急。潭西有峭壁。蒼翠千尋揷。坐來眼忽明。白鳥沙邊立。長郊暝色來。斷壑孤雲入。臨流弄素波。不覺衣衫濕。擧網得銀鱗。水淸魚可拾。斫膾進芳醪。尊凸仙霞浥。水風吹醉顏。夜久輕寒襲。陶然却忘歸。勝賞欣始愜。題詩記玆夕。勿使塵喧雜。

[book_title]卷四
甲辰朝天錄上
壬辰亂初建儲之後。奏請冊封。三度遣使。而天朝以捨長立弟。有違舊典。禮部議覆不准許。至是大臣與禮曹更啓請遣使臣。期於准請。遂以余爲奏請使。閔仁伯伯春爲副。李埈叔平爲書狀官。甲辰三月辭朝。四月入北京。十一月始還。是役也。沿途名勝。歷賞殆遍。千山在遼東西北。角山在古長城絶頂。距直路皆數十里。前後使行。絶無遊賞者。今行始得窮探。眞奇勝也。記文在文稿。酬唱錄于左。
次叔平坡州路上韻
曾把冤章籲帝京。秪今魂夢遶皇城。關河路慣非新面。亭館名留記舊情。物色此時饒勝賞。登臨幾處滯吟旌。春光馬上餘無幾。且判今宵醉月明。
高峯寺。留別洪仲瑞。
當君解組還鄕日。屬我銜綸去國時。古寺煙花纔共醉。驛程風雨又分岐。升沈信命空看鏡。離別關心各贈詩。長憶慕翁今更遠。幾時尊酒有佳期。〈慕翁。洪君瑞號。〉
到臨津。津吏迎拜。慰我行役。口占自吟。二首。
津亭老吏馬前迎。問我何爲又此行。秪是國恩猶未報。敢言辛苦惜餘生。
三月芳菲爛熳春。澄江霽色鏡無塵。年年行役雖勤苦。每到玆河意自新。
松都有感。再次前韻。
虎踞龍蟠認舊京。半千雄業屬荒城。山河佳氣興王地。臺殿遺墟故國情。霧鎖花園迷輦路。仙遊紫洞杳霞旌。由來成敗須臾事。鑑戒端宜祝聖明。
知足菴。贈僧一玄。
丈室危巖上。攀躋石逕斜。層臺經浩劫。老樹入天河。佛塔生孫竹。禪窓長女蘿。少留看落日。滄海漾紅波。
雲居寺。贈浮雲。
歷盡重巒險。黃昏停客輈。花濃古寺靜。松暗小壇幽。春晩鳥爭哢。雨餘溪急流。煩渠問歸日。期在菊楓秋。
放言贈四耐翁
四耐翁年八十一。鬚眉皓白形頎然。平生探勝不憚遠。踏遍名山與大川。秪今年老心不衰。猶能飛步凌蒼巓。飢不爲疲寒不病。守何確也神何專。往往携筇入城市。世人呼作地行仙。翁能耐四玆耐老。以其能耐能全天。萬事皆從不耐失。耐其能耐斯難焉。翁乎翁乎耐不已。翁有是術吾將傳。
廣遠樓醉席口占。贈鄭夢與巡使。
西海三春別。星槎萬里行。艱危又分袂。去住摠關情。畫戟圍晴晝。濃花隱暮城。經旬病不飮。今日爲君傾。
次叔平韻。贈鑑師。
西嶽金沙界。相思白足禪。重逢眞幸耳。一笑故依然。荷葉春塘淨。蒲團午夢圓。歸時期訪爾。蘿桂及秋天。
癸卯冬。朝廷遣御史巡試西方。箕城大同江上。與方伯聚一道兵習陣。試才於江氷上。方伯金守伯令公。圖其形爲屛。以記勝事。求余爲題。遂賦短律。
西國精兵處。城池百戰場。繡衣臨壁壘。藩節擁輝光。雲鳥迷江樹。龍蛇動渚霜。山河本形勝。詩畫敢鋪張。
聚勝亭關。雨不相會。戲呈泉，石兩公。副使號苔泉。書狀號蒼石。
病客驚孤枕。煩襟滌晩涼。高簷鳴急雨。綉幙掩淸香。緩笑嬌歌裏。微醺錦瑟傍。終朝不相見。咫尺阻河梁。〈小童來報泉丈帶酒琴前。石老歡謔聽歌。故五六及之〉
端陽觀秋千戲
遠客逢佳節。他鄕又別筵。香風圍粉黛。細雨濕鞦韆。物色增新態。歡娛減舊年。明朝共分袂。勝事却茫然。
次叔平渡鴨綠卽事韻
畫船笳鼓鴨江涯。軒蓋聯翩拂渚花。不是分離今日始。自然懷抱此時多。家鄕杳杳歸心折。關塞茫茫去路賖。垂老當筵倍蕭瑟。醉扶還愧鬢絲斜。
次叔平細浦歇馬韻
雨後新曦熾烈威。乍依林樾恨陰微。寒泉屢酌靑瓈椀。濃汗頻沾白葛衣。稍待晩涼驅傳馬。且尋昏逕問村扉。禪房望在層崖上。萬壑淸風散夕霏。
孤山途中。錄奉二老。
征驂役役路何長。五月遼陽草樹荒。薄霧籠山成小雨。繁陰垂野送微涼。濃和小睡憑烏几。細綴新詩入錦囊。且就北河探水石。不妨沽酒問漁梁。〈今夕當宿瓮北河。河有水石之勝。昔年觀漁於此。故及之。〉
次叔平通遠館卽事韻
夏盡吾行始入都。煩痾端可及秋蘇。機閑却羨昏歸鳥。衣淨思隨暖浴鳧。愁揭帽簷看落日。頻呼征僕問前途。多君妙語時相慰。怳得驪龍頷下珠。
又用前韻。贈叔平。
喜子文源出兩都。篇章往往逼歐蘇。法筵曾聽朝陽鳳。仙舃纔從葉縣鳧。且把初心堅晩節。須將闊步勉長途。男兒事業皆前定。肯使泥沙竟混珠。
過連山關。憶舊口占。
憶曾風雪過遼城。亭館依依似有情。遇主尋常先問姓。看山強半不知名。賞心老去驚全減。詩興今來較孰贏。倦倚藍輿成小夢。五湖煙水釣船輕。
次韻叔平
芹宮初識李延城。廿載重逢尙舊情。偉器山河凝間氣。淸風夷夏想高名。詩成每服詞源富。棋罷爭誇局勢贏。萬里同遊多勝事。向來軒冕一毫輕。
得御李君今日喜。相逢閔子昔年情。淸詩盡脫西崑體。高義爭推北斗名。腰下頻看雙劍動。囊中肯許一錢贏。狂吟縱轡狼山道。七尺微軀草芥輕。
過王祥墓
舊墓空山裏。悲風草樹昏。問之於野老。云是古將軍。偉績隨塵土。殘碑半蘚文。浮生本如此。行客立斜曛。
和叔平贈諸老釋
遠客今朝爲撥忙。暫回征旆問禪房。捎雲古塔三天近。翳日長松五月涼。茶夢乍圓仙晝靜。風鍾初定佛燈香。高僧一笑如相識。却恨登臨是異鄕。
次叔平遼陽敎場觀閱兵韻
橋園小路出長林。乍倚虛堂豁客心。淸簟剩成高枕夢。綠槐仍借滿庭陰。一場旗鼓軍容壯。千里隄防睿算深。稍待夕涼歸更穩。不妨携杖步溪潯。
和叔平贈立之
憶曾相送禁門街。準擬逢迎鴨水涯。君去太忙憂跋涉。吾行差晩苦炎霾。迢迢槎上分岐路。脈脈尊前惜別懷。京洛故人如有問。爲言多病尙殘骸。
留遼陽記事
十日遼陽館。淹留苦況多。煙廚增墊鬱。風痺困搔爬。排悶詩添瘦。偸閑睡作魔。昏昏但囚坐。合眼便還家。
次叔平遼東記事韻
北抵幽都東鴨江。全遼形勝控三邦。地連海寇隄防緊。民雜山戎習尙厖。錢穀盡收齊魯富。褊裨多用虜夷降。縱橫貝閣橫金篆。縹緲譙樓倚石矼。化鶴仙蹤靑草沒。入雲禪塔白龍扛。塵埃陌上馳珠騎。楊柳橋頭映綠窓。孤館有時聞鐵笛。酒樓何處瀉金缸。羈心悄悄看邊月。鄕夢迢迢伴夜釭。且把篇章排鬱抑。強將棋奕縱紛�。玆行最幸交懽甚。勝會追思未易雙。
次叔平登望京樓韻
樓高高高幾層。朱甍縹緲雲間騰。攀梯欲上危莫測。竦然神骨何稜稜。金榜輝煌晩日射。簷楹翼翼如褰鵬。吾衰雖甚尙健步。拄到上頭猶力能。憑欄振衣一縱眸。始知所見愜所稱。是時赤帝行夏令。遼城五月昏炎蒸。登玆頓覺氷雪生。況此携手同佳朋。泠然神宇若御風。快意未了還凌兢。茫茫禹迹盡輸眼。川嶽散漫如丘塍。南臨渤海波洶湧。北瞰沙塞愁雲崩。白帝城樓應莫比。黃鶴岳陽勢欲陵。天上玉京十二樓。攀簷直可一蹴昇。玉京仙人呼我來。欲去未去空撫膺。雲車杳杳幾時到。三淸咫尺無由憑。凄然日暮下塵界。天風吹髮雪鬙鬙。
和贈松峯上人
老釋住仙境。觀空心相虛。幽軒迎法侶。晩飯折山蔬。洗鉢度林澗。燒香看道書。前途生夕靄。惜別且停車。
龍泉寺。贈雲峯上人。二首。
古澗泠泠入砌鳴。千章林木擁山楹。蒲團半餉驚茶夢。一陣松風滿袖淸。
綠樹陰中一路分。半菴淸磬出層雲。居僧慣見他鄕客。相送慇懃到石門。
雲師送至石門。以詩謝之。
邂逅逢仙侶。何年隱翠岑。松風圍講席。蘿月淨禪心。隔樹雙溪轉。緣雲一逕深。慙非陸修靜。多荷出東林。
再過三叉河有感
再過三叉渡。茫茫去國心。山河空感慨。今古幾登臨。塞草連天遠。關雲接地陰。歸期杳何許。雙鬢歲年侵。
次高平途中韻
遠遊身較健。晴眺興無邊。大野雲連海。長亭路接天。有時擡睡眼。隨處聳詩肩。却笑騎驢客。孤吟孟浩然。
盤山途中口占
小雨廉纖作燕泥。長郊霽色望中迷。穿雲晩日明山麓。帶暑殘虹隔水西。槐夏欲闌濃遠近。麥秋初動翠高低。今朝勝景無人會。驅使新詩取次題。
寓廣寧。有僧來謁。自言安岳居僧。因亂隨天兵過江。今住普慈寺。欲歸未歸云。連日來款。臨行。持一牋求詩。漫書慰之。
余投廣寧館市廛。眼中俗物何紛然。有僧來謁年最少。眉目炯炯淸而娟。冠裳拜跪盡中朝。言語獨不憑譯傳。怪而問之前致辭。云我生長于朝鮮。世居安岳學文字。遭亂出家行隨緣。經卷飄零長老亡。隻影乞米鴨水邊。天兵拉我過江來。淪落異地今七年。舊住東寧藥山寺。今寓普慈聊安禪。思歸欲歸歸未得。夢魂迢迢隔山川。言之未了淚盈眶。辭意款懇誠堪憐。我言僧蹤本無定。疆土彼此何擇焉。況我皇朝仁一視。蕩蕩王道眞無偏。率土之濱盡王土。人皆願受廛爲民。僧乎莫歎客他鄕。八千世界同一天。
和贈主人湯君
紛紛裘馬摠肥輕。儒素憐君隱市城。下榻便成傾蓋分。入門驚聽讀書聲。五常兄弟曾推譽。三樂人間獨擅名。客裏開襟眞邂逅。秋風歸路倘相迎。〈湯君兄弟五人。又能敎授學徒。故云。〉
題畫
柴門一犬鳴。雪路人蹤斷。童子拾枯柴。日暮寒衣短。知有草堂翁。壺觴待爾煖。
次東嶽廟韻
羸病扶持逆旅間。長途杳杳指燕山。征驂汩沒塵隨眼。客饍酸寒日照盤。遇雨任敎巾角墊。臨流愁殺鬢毛斑。空齋臥想曾遊處。桂樹涼陰滿夕壇。〈是日。以病不得同往嶽廟。故云。〉
望海亭口占二首
雄關百二壯隄防。形勝山河擅八荒。粉堞迥圍天一半。紅亭截入海中央。雲埋大壑蛟龍睡。波浸層霄日月光。只恨秦皇功未就。至今蓬島浩無梁。
二儀高下摠茫茫。極目神遊入莽蒼。簷際浮雲橫碣石。檻前晴日浴扶桑。波聲震盪南溟外。山勢蜿蜒北斗傍。半世塵襟輸一快。捲簾飛閣立斜陽。
苦雨八首○六月十四日。到山海關。大雨連日。留十七日。
燕路元多雨。今年更積霪。倒河懸屋溜。翻海失蹄涔。簷缺知茅捲。廚寒覺竈沈。羈心苦無奈。悄坐費長吟。
客程今幾月。霖雨又連宵。車馬行全斷。薪蒭價益高。飢烏喧古戍。濕燕聚深條。川路誠難越。迢迢首獨搔。
朱明收赫照。水帝助煩敲。震電驅神御。蛟龍鼓海潮。只應天宇漏。翻恐日車漂。焉得長風掃。快看陰沴消。
風逆魂纔豁。雲埋氣轉蒸。泥庭橫斷蚓。暖壁聚群蠅。去路時擡首。歸心但曲肱。故鄕愁緖外。消息杳難憑。
令節仍關雨。虛齋只擁衾。共誰河朔飮。空作越人吟。山海風雲暗。城池草樹深。高亭憶疏豁。衰意欲登臨。〈流頭日。欲避暑於望海亭。因雨不果。故云。〉
客夜淸無睡。高簷響更長。透窓沾硯水。撲帳濕鑪香。不厭琴書潤。還欣枕席涼。繁憂不自整。拄杖過廻廊。
遠客庖廚薄。他鄕活計貧。黃金燃桂盡。白髮入菱新。雲霧迷關路。風濤隔帝宸。星槎好乘漲。直可泛天津。
獨坐看天意。陰晴不可分。霧開纔漏日。山暝旋奔雲。鳥語應占喜。風來欲解紛。觀濤須着便。蓑笠且從君。〈今日欲乘少霽。上海亭。故云。〉
次撫寧途中韻
撫寧三日又淹留。行役令人白盡頭。關上秪今乘紫氣。幕中何日臥靑油。病知省事爲良藥。老覺求名是拙謀。觸物漸驚時序變。故園秋興入西疇。
雨後過楊河口占
迢遞楊河水。仙槎又此過。蟬聲集晴樹。鷺羽刷暄沙。遠岸涵川影。高雲透日華。今朝好光景。取次入長哦。
過蘆峯口
最愛蘆峯口。風光似我鄕。牛羊阡陌淨。瓜芋圃畦香。綠樹莊村密。淸川遶砌長。幽居如可卜。吾欲守東岡。
七月初十日夜。始見月色。喜而口占。
積雨初收天宇淸。露華凝樹夜涼生。人間一樣新秋月。恰到今宵分外明。
晩起悄坐。心懷不佳。走筆書懷。次叔平韻。
我行今幾日。倏已聞秋螿。羈人自感物。代謝亦其常。憶昨少年日。濯纓起滄浪。意氣夙淸狂。放遊山水鄕。三冬已足用。文史日撑腸。與世旣殊調。歸來守東岡。滔滔俗流輩。視之不滿眶。掇蘭以爲佩。素志何馨香。不意樗散材。名徹宸旒傍。冥升躐卿班。文翰主玉堂。斑鬢拱危朝。汩沒趨鵷行。旣無濟時略。又無流世芳。徒將襪線技。欲補舜衣裳。心期轉謬悠。頹齡忽已央。兀兀遂至今。世事空紛忙。淸時廊廟具。固不乏棟梁。疏慵分已足。詎忍趨炎涼。五年忝邦禮。此任何可當。恒懼禍滿盈。奚暇論行藏。謀生愧計然。但尋肘後方。若復待年至。何以異月攘。默坐算平生。悄然令心傷。學業類畫虎。進退同藩羊。飮酣聊自慰。萬物都茫茫。欲以詩句娛。亦不見就將。但有一寸心。炳然如日彰。丈夫豈徒爾。前途吾自量。大可展事業。小可鳴文章。然後拂袖歸。混世而含光。携竿月沙磯。築室金華陽。香山九老遊。謝傅東山莊。向來軒冕苦。茫如夢一場。題詩示同志。歲寒期勿忘。
八月初一日。見朝口占。二首。
商律秋灰動。天街曉色涼。銀河星欲落。金箭漏初長。白露團仙掌。黃雲捧御床。微臣亦何幸。重得拜明光。
魏闕雙龍曉。端門五鳳秋。祥雲開雉尾。仙仗簇螭頭。爽氣澄宮樹。晴光湛御溝。笙歌向晩鬧。知是上陽遊。
八月十二日。參朝天宮聖節習儀。二首。
宮樹沈沈曙靄籠。禁門初散五更鐘。九街燈燭星辰爛。萬國衣冠雨露濃。天上樂聲儀綵鳳。日邊旗影動黃龍。封丘頌祝尋常事。金鑑誰人獻九重。
複道遙連太液東。三淸龍幄敞神宮。金鑪香裏開前殿。玉佩聲中引上公。仙仗瑞雲隨曉日。禁園芳樹起秋風。昌朝盛禮今重睹。更荷皇仁一視同。
華人以畫扇三把。求題扇面。各以所畫之景。漫書與之。三首。
霜落江天群雁飛。林皐秋色晩依依。溪翁約伴閑亭上。斜日輕舟罷釣歸。
汀草霏霏水岸斜。千章林木護仙家。山人夜自前灘過。日暮孤舟泊淺沙。
江雨初收江草靑。柳風吹面醉微醒。呼童且試橋頭水。不策跛驢傍樹停。
有感二首
八月燕沙早雁飛。家家砧杵擣秋衣。烏蠻館裏悲歌發。萬里行人正憶歸。
星漢迢迢月滿床。夜深風露枕衾涼。羈人自是愁無寐。不恨蟲聲入耳長。
天壇記事
碧落褰秋晝。靑壇耀夕陽。百靈朝玉座。一氣護金堂。配極玄基壯。承休聖曆昌。圓丘規自古。大享禮非常。髣髴聞天樂。薰蒿襲御香。蒼松分一逕。丹桂儼千行。佳氣連宮樹。瑤階接苑墻。雲霞開淨界。日月繞仙鄕。殿賀靈芝產。庭看瑞鳳翔。何緣陪法駕。重恨局遐方。肅肅驚魂爽。恢恢望眼長。觀周知不負。夙志喜今償。
八月望日。與聖節，千秋兩行會於玉河館。仍作契會圖。書於軸上。
聯翩冠蓋玉河濱。尊酒團圓且十人。縱在吾鄕猶盛集。況同孤館又佳辰。九天槎影逢秋冷。萬里歸心見月新。畫裏形容亦勝事。他時指點夢中身。
玉河館。別千秋使韓志仁先歸。
嶺下曾傾蓋。郊西舊對門。交情却恨晩。年輩更知尊。古館秋聲起。寒城雨氣昏。天涯又分袂。去住摠傷魂。
送千秋書狀官申佐郞光立
玉署新郞宿。銀河老客星。百年同意氣。萬里共飄零。買酒沙邊驛。題詩天畔亭。憑君夢歸路。孤館且愁扃。

[book_title]卷五
甲辰朝天錄下
玉河館。贈聖節使安而達。
芹宮負笈推先輩。槐院題名接後塵。長憶東明趨曉漏。幾回西掖醉芳辰。十年宦海同迷路。萬里仙槎共問津。聚散秪今俱老病。臨岐愁殺未歸身。
送聖節使書狀官閔潤夫
先子交遊是弟兄。通家兩世又同庚。餘生共抱無涯慟。薄宦俱爲不逮榮。萬事悲歡今短髮。一秋羈旅更深情。何時歸對東村酒。籬底黃花夢裏明。
席上。次叔平韻。又別申顯卿。
天地日搖落。秋聲庭樹多。自然懷抱苦。況此別離何。故國霜前雁。寒燈夢裏家。如逢親舊問。只道鬢添華。
九月。在館中小酌。有感口占呈席上。兼示一行諸人。
爲客偏驚歲月忙。中秋纔過又重陽。強將杯酒酬佳節。無路登臨望故鄕。籬底黃花何處發。鏡中華髮不禁長。酣來忽有題詩興。此會他時耿未忘。
次叔平韻
芹泮才名昔較雄。半生心迹略相同。官聯忝竊雖先輩。詞翰淵源是下風。萬里襟懷酬唱裏。百年身世是非中。秋風旅館俱傷老。相對悲歌氣吐虹。
玉河。副使以虎阜寺畫扇贈之。詩以謝之。
虎阜岧嶢上。龍宮紫翠頭。鐘聲千嶂月。樹色五湖秋。玉塔層霄近。香臺叢桂幽。平生結遐想。今日掌中遊。
來時。白川倅姜仁卿，開城經歷金順元。邀作朴淵之遊。牛峯太守亦以壺酒來迎。遂作契軸。軸成。書於畫上。
暫迂天上星槎路。聊作山中蠟屐行。飛瀑聲邊扶杖穩。亂花香裏度輿輕。名區況與芳辰値。勝友仍兼地主迎。誰把仙蹤移彩筆。軒窓一幅眼長明。
重過薊州
薊樹縈霜始得歸。憶曾花柳正依依。三秋故國無來雁。九月他鄕未授衣。曠野煙生看驛遠。荒村日暮見人稀。仍思小築寒溪上。潮落沙磯水半扉。
鼎坐聯句在通州夜坐作
鼎坐論羈思。〈蒼石〉涼宵小館虛。秋聲連蟋蟀。〈月沙〉露氣濕芙蕖。霜髮驚雙鬢。〈蒼〉雲山阻尺書。酒寒因緩酌。〈月〉膾美爲新漁。鼓角城樓晩。〈蒼〉柴荊野店疏。月高河漢近。〈月〉江靜錦文紓。跌宕詩千首。〈蒼〉飄零書五車。生涯向寂寞。〈月〉世事任乘除。意氣消磨盡。〈蒼〉形骸老病餘。強歡常局促。〈月〉征路尙躊躇。荏苒流光換。〈蒼〉沈酣謾恨攄。興憑棊局快。〈月〉行慣路岐淤。季子觀周日。〈蒼〉莊生適越初。壯遊償夙願。〈月〉宸極謁皇居。禮樂希虞夏。〈蒼〉文章蔚應徐。層霄聳象魏。〈月〉寰宇護儲胥。際會風雲盛。〈蒼〉亨衢日月舒。三階調玉燭。〈月〉萬里壯方輿。筐篚來侯甸。〈蒼〉絃歌匝里閭。太平知有象。〈月〉群彥已連茹。複疊山河固。〈蒼〉昭蘇氣化疏。鯫生幸登簉。〈月〉鷺序共聯裾。香濕金爐篆。〈蒼〉風傳玉陛臚。文明軼韶濩。〈月〉風敎始關雎。仰睹今煕洽。〈蒼〉仍思昔拮据。和鈞王府寶。〈月〉積粟漢倉儲。瑞氣瓊樓日。〈蒼〉晴波太液瀦。觀碑頻著屐。〈月〉問俗幾停旟。弔古田光墓。〈蒼〉探玄邵子廬。天壇遍登眺。〈月〉柴市費欷歔。石鼓難尋字。〈蒼〉金臺只有墟。賽神紛廟宇。〈月〉種秫接菑畬。井邑鋪平地。〈蒼〉城壕遶淺渠。獠羞雜羶�。〈月〉市貨耀璠璵。花匝娼樓闇。〈蒼〉香薰酒肆釃。龍驤簇湖舫。〈月〉鴨脚採園蔬。霜劈盧家橘。〈蒼〉盤登丙穴魚。陂塘散鵝鴨。〈月〉田野被羊猪。繚屋墻成甓。〈蒼〉鋪床簟織蘆。足纏看勃窣。〈月〉肩任喜擔舁。柳菀供薪槱。〈蒼〉菘肥薦冷菹。輕衫爛錦綺。〈月〉雜佩飾硨磲。壯觀嗟如許。〈蒼〉玆遊樂只且。狐裘故轉弊。〈月〉征馬倦因疽。碣石東臨海。〈蒼〉崆峒北陟砠。林風聆暮響。〈月〉谷霧看朝噓。豪氣龍纏劍。〈蒼〉乾愁雪滿梳。涉危嘗世味。〈月〉奉使蔑時譽。帶緩因形瘦。〈蒼〉詩枯覺興沮。高歌隘宇宙。〈月〉晩節惜居諸。萬事隍中鹿。〈蒼〉千籌瓮裏蛆。低心羞逐世。〈月〉浪迹類棲苴。鎚鍛隨陶冶。〈蒼〉溪山憶釣鉏。劇談霏玉屑。〈月〉淸藻和瓊琚。險阻嘗之矣。〈蒼〉窮通命所於。風塵成潦倒。〈月〉天地任籧篨。智喩古今馬。〈蒼〉計癡朝暮狙。牢懷常悄悄。〈月〉孤夢自籧籧。鄕思絲抽繭。〈蒼〉篇章技止驢。唯期自淸淨。〈月〉不被物牽挐。所賴鮑知我。〈蒼〉幾多商起予。朋情笑翻覆。〈月〉世路看崎㠊。俊秀非翹楚。〈蒼〉庸疏等散樗。胡爲戀恩寵。〈月〉尙復事趑趄。遠業子須勉。〈蒼〉敢言吾不如。田園思負郭。〈月〉山水憶環滁。小圃秋收芋。〈蒼〉長堤晝蔭櫚。漁樵爲伴侶。〈月〉薜荔作衣袽。覺是追陶令。〈蒼〉知非效衛蘧。何須畢昏嫁。〈月〉便可拂塵祛。〈蒼〉
沙河賞菊。贈主人劉國棟，國寶兄弟。
聞道東家霜菊鮮。尋芳徑至小堂前。繁枝冷蕊隨緣好。嫩白濃黃盡態姸。物色自驚孤客意。風流多荷主人賢。幽香采采無相贈。日暮歸來獨悵然。
過石虎橋
秋盡遼西草樹凋。溪邊風色暮蕭蕭。荒郊遠接盧龍塞。小店新依石虎橋。詩卷藥包還有累。酒壺棋局慰無聊。玆行壯觀平生最。不恨塵沙弊黑貂。
夜坐不寐
一輪霜月下窓遲。村鼓傳更似有期。茶罷一甌仍就枕。夢和羸馬吃枯箕。
與苔泉翁算歸程。感而有作。
客中時序幾回遷。細算歸期尙杳然。莫向東天頻矯首。家鄕今只有三千。
次叔平燕歌行韻
瑤琴膝上撫。寶劍腰間橫。爲君歌一曲。聊作不平鳴。末路少知音。誰識曲中情。是時秋夜闌。萬籟皆商聲。虛堂動寒酌。霜月中庭明。眼前且爲樂。何須浮世榮。只恨不得歸。天末尙淹旌。江湖結秋夢。旅食歲崢嶸。柴市弔文山。雪窖懷蘇卿。曠世忽相感。高蹤吾細評。歲寒識後凋。松柏本孤貞。
到深河驛。驛丞丈人送牋求詩。雖無一日之雅。厚意不可負。書此爲贈。
萬里深河路。星槎再往還。長程隨斷柳。古館傍寒山。鄭驛勞迎客。夷門隱抱關。神交地不隔。何必待承顏。
登角山寺題壁上二首
飛閣凌天半。緣雲石路窮。空壇滄海月。古柏雪山風。城堞看秦役。江河想禹功。一甌茶夢罷。彷彿到瀛蓬。
大麓秋陰暮。層城北斗傍。屯雲埋漲海。返照映扶桑。更覺乾坤大。還驚日月長。人間有此境。浮世若爲忙。
序班鄧汝舟。江左常州人。自言鄧南陽之後。頗與搢紳名流交遊。又能文善書。到山海關。以詩寄送求和。次其韻贈之。六首。
昕庭初見秀鵷行。家世南陽舊帝鄕。早識聲名推省署。卽看詞藻動風霜。星軺遼塞驚秋盡。歸棹吳江覺興長。莫把交情恨疆土。偏邦雖陋亦冠裳。
紫塞風霜入旅顏。雙旌迢遞出楡關。夢隨劍佩瑤墀下。家在煙波漢水灣。萬里孤蹤猶望遠。一秋多病強登山。吟邊物色催遲暮。何事天涯尙未還。
客窓寥落似幽居。黃葉疏籬小雨餘。季子黑貂裘盡弊。馮生長鋏食無魚。蕭蕭愁鬢千莖雪。草草歸裝一束書。何日故園投紱去。野琴村酒臥茅廬。
碣石秋濤天地廻。蛟門日夕殷風雷。城從西極橫雲表。樓對東瀛壓水隈。管子高蹤思泛海。元龍豪氣獨登臺。仙槎再度曾遊處。勝賞如今念已灰。
緬想高人不可從。老來塵世一疏慵。遙憐去國仲宣賦。謾躡乘槎博望蹤。寡和新詞悲白雪。後凋貞操付寒松。羈棲荏苒時將暮。夢入蓴鱸興轉濃。
早歲文章忝省曹。幾回詞掖醉揮毫。君恩未報惟雙淚。世事多端已二毛。萬里客程東海闊。五更歸夢北辰高。關頭紫氣無人問。誰識三韓第一豪。
沙河劉國棟家。菊花數種。奇絶異常。皆我國所未有。求得其根。帶土裹去。遂書其事。且記菊名。以爲後日不忘之資。
暮投七嶺下。館于劉生家。隣翁亦姓劉。邀我賞菊花。幽軒拂淨凳。對坐獻香茶。是時秋已暮。霜蕊紛芳華。濃黃與嫩白。粲粲相欹斜。吾邦未曾見。中土亦無多。一名銀芍藥。一名疊雪羅。色皆白勝雪。皎如翦霜紗。一曰錦麒麟。的的黃金葩。一曰壯元紅。焯灼蒸紫霞。又有美人紅。怳若嬌顏酡。金鈕與銀臺。姿品皆殊科。相看殊不厭。對之至日斜。我願移此種。不計道途遐。翁能斸以贈。帶土連根芽。包茅又氈裹。兩手勤摩挲。莫云遠難致。只可一驢馱。結根幸得所。芳心應不差。莫如渡淮橘。變化而爲他。題詩記玆事。持作後人誇。
余讀荊軻傳。廢書而笑曰。燕丹之爲計。固愚甚。乃軻之所爲。術亦疏矣。夫士爲知己。酬恩報怨。要之得遂其計。斯亦可矣。尺八匕首。數年淬礪。是不過欲一甘心於所讐者耳。今乃與十三歲小兒。共事於餓虎之喙。而欲生劫萬乘於盈庭劍戟之上。誰得以信之。彼田光者。亦可謂烈士。然不知軻之不可以屬大事。一言刎頭。何其容易。豈當時輕生好名之習歟。遂爲詩以弔荊軻。
易水日慘歌聲悲。將軍髑髏血糢糊。公無促吾吾有待。三尺豎兒難與俱。咸陽殿上九賓開。劍氣已射燕雲圖。盈庭兵戟皆如癡。一步之命眞須臾。雪恥報仇亦一快。倉卒生劫何其愚。十年一劍費千金。僅中秦宮銅柱隅。老醫藥囊還有勇。畢竟撲殺如孤雛。亡身僨國終何爲。軻乎軻乎一愚夫。
次叔平苦寒行韻
冥冥四野垂陰雲。霜朝冷日城鴉翻。遼西十月寒屭贔。沙磧杳杳連長垣。陰山雪塞瀚海凍。北風掀天天宇動。客子殊方行未已。愁與遙岑共巃嵷。經年短褐僅掩肘。執轡指直頻呵手。卸鞍疏店擁地鑪。先問隣家酒在否。行役艱辛人易老。坐驚白髮如霜草。安居一日是爲樂。季子金多何足寶。何時負暄茅簷下。細酌芳醪說閑抱。
山海關主人趙鶚。余於戊戌年往來時。皆館于其家。趙號雲野。以儒官敎授學徒。今來則趙翁死已一年矣。有兩子。名趙以旗，以旌。諸孫十餘皆來見。悲慰之餘。爲詩贈之。
舊館重來奄七春。昔年曾荷主翁親。階庭蘭玉看增盛。函丈琴書迹已塵。下榻可堪存沒恨。迎門猶喜典刑新。秋窓一夜懸燈話。離別明朝各愴神。
到松山所。風雪甚虐。與二兄買酒於壚頭。相與語曰。如此雪寒。雖孟浩然灞橋吟詩。必無興矣。恐不如淺斟羔兒酒也。因一噱而罷。遂書其語爲詩。
漠漠頑雲凍不飛。陰風滾雪墮如簁。銷金帳裏羔兒酒。灞水橋頭驢背詩。勝事吾知難可竝。風流君請擇於斯。靑帘買醉聳肩去。豪興卽今兼有之。
余初度日。諸兄以酒來慰。席上書感。
客裏逢初度。天涯歲又闌。丘原長入夢。杯酒不成歡。遺體今衰甚。深恩欲報難。平生蓼莪淚。此日未曾乾。
宿小凌河。是夜大風大雪。不寐口占。二首。
窓外寒聲萬竅號。獰風虐雪戰方鏖。中宵夢覺知何處。枕底胥江八月濤。
疏屋風燈冷不明。嚴城刁斗已三更。蕭然客簟寒如水。臥聽西窓雪打聲。
昨夜醉起開戶。雪月滿庭。口占散語。
客子寒不眠。中宵起開戶。是時雪初霽。孤月當天宇。月旣十分明。雪又十分白。淸輝相照耀。天地浩一色。而我於其間。徘徊發孤詠。泠然滌査滓。卽見吾本性。雪光與月色。我心同皎潔。我願保此境。不使累一物。悄坐動淸興。自酌杯中酒。却恐寒夜闌。時時看北斗。
次叔平少年行韻
北落霜風飛屋瓦。將軍出獵幷州野。幷州健兒年最少。顧眄風神何灑灑。揚鞭一呼聲似雷。千軍屛息皆如啞。白罽袍光照雲日。珠絡金羈大宛馬。腰間寶匣橫莫邪。去年斬虜新建牙。功名不數漢嫖姚。今人誰牧誰爲頗。却聞胡雛稍近寒。揮兵夜渡桑乾河。
贈廣寧主人傅秀才以詩二首
十日館君家。知君非俗人。愛君服儒素。喜君守淸貧。待人不毛皮。開豁看天眞。日日具鷄黍。杯觴來慰賓。朝餐寒菜香。夜酌霜菹新。忘形各取醉。歡謔窮昏晨。意氣片言傾。無異夙昔親。有兒年十二。眉宇娟且醇。撫頂日相戲。愛之寧嫌嗔。垂老易鍾情。惜別自沾巾。莫言道路隔。千里會心神。相思倘有便。寄書東瀛濱。
天涯旌節滯遼城。歲暮羈心秖自驚。長路不堪爲客苦。久留方見主人情。燈前風雪三更話。別後關河萬里程。今日臨岐各惆悵。離杯脈脈爲君傾。
重過三叉河
又過三叉渡。天寒路轉賖。山河入塞闊。雨雪出關多。歲月潘生鬢。乾坤漢客槎。羈心與壯志。日暮共蹉跎。
悶
客裏年華盡。途中心事違。算程飜似近。投店乍如歸。悶默仍癡坐。淹留欲奮飛。平生遠遊興。幷與宦情微。
早行大霧中二首
村塢玲瓏透日華。霜林暝處起棲鴉。朝來宿霧凝成雪。開遍山中萬樹花。
晩日餘霞百媚生。戎戎山市轉分明。須臾變態濃還淡。縱有龍眠畫不成。
望千山。憶與雲衲有再訪之約。悵然方占一絶。瓊章忽墮。實獲我心。仍書奉粲。竝次來韻。二首。
憶把孤筇上翠岑。高僧相送出東林。天台再訪曾留約。深雪千峯無路尋。
萬里歸來筋力微。小輿昏睡病相依。擡頭忽望曾遊處。千仞煙霞興欲飛。
次首山嶺韻
駐蹕山前日欲沈。客懷蕭瑟自難禁。書空世事惟長嘯。呵筆新詩且苦吟。催老光陰添鏡雪。倩人棲息罄囊金。遼陽乍到猶吾土。却望吾鄕隔萬岑。
冬至夜。宿狼子山。
狼山至日雪初霽。燕路歸時天正寒。峽裏孤村人不寐。天涯佳節歲將闌。經秋衾枕中宵冷。去國衣冠異俗看。遙想紫宸方拱賀。白頭羸臥夢催班。
次至日韻
子半初陽地底廻。天機衮衮歲初催。已看新藹浮灰管。聊把窮愁付酒杯。仙仗恍趨淸禁漏。寒香憶訪故園梅。自憐佳節長爲客。魂斷邊風撲面埃。
過斗嶺氷雪塞途。僅免顚墮。
長氷拖逕滑。急峽入雲高。歷險心千仞。憑危膽一毫。垂堂雖有戒。叱馭敢言勞。世路盡如此。吾生安所逃。
過鳳凰山。聞蕭學士汝方棄官隱居于山中。感以成詩。二首。
鳳凰山高入翠虛。蕭子避世於焉居。待詔曾聞隱金馬。休官却道焚銀魚。松關積雪擁茶鼎。雲榻淸香看道書。我欲從之不可得。臨風一挹空躊躇。
隱居岑寂迥塵譁。百丈丹梯橫碧蘿。廬嶽遠師同結社。鹿門龐德竟携家。金堂玉署夢魂斷。白石蒼松生計多。末路滔滔誰若此。高風堪作世人誇。
到中江。龍灣官人壺酒來迎。把杯口占。
暑雨仍氷雪。間關萬死人。生還得到此。把酒酹江神。
到龍灣日口占。語席上諸君。
又喫龍灣飯。欣逢鴨水魚。平生厭此地。今日似吾廬。朋酒三更後。形骸萬里餘。明朝驅馬去。歸興更何如。
府尹設酌來慰。醉後口占贈之。
花裏仙槎雪裏回。晩晴公館綺筵開。天寒絶域關河遠。日暮嚴城鼓角哀。萬里形容餘瘦骨。百年襟抱付深杯。相逢正値休官日。作伴還鄕興益催。〈時府尹已罷將歸〉
贈宣川太守二首
天末相思地。重逢亦聖恩。深情惟握手。密席且開尊。古館燈花冷。寒城雪意昏。離筵歌鼓咽。去住摠傷魂。
二十年前舊。相看鬢各殘。浮生長聚散。世事幾悲歡。尙喜詩鋒勁。常憐酒戶寬。臨分把酒話。脈脈在心肝。
贈僧
少日耽詩兼愛禪。逢僧隨處染華牋。如今衰懶都無興。悄坐暄簷檢舊篇。
代人贈別二首
斜轉星眸送怨情。低鬟無語淚珠傾。重重約誓他時事。只是今朝判此生。
離別無端消息稀。驛亭愁倚斜陽暮。夢回芳草綠迢迢。野棠花晩春無主。

[book_title]卷六
丙辰朝天錄
恭嬪追崇奏請冊封之後。又請冠服。遂差爲冠服奏請使。柳澗老泉爲副使。張自好爲書狀官。丙辰十一月辭朝。丁巳正月到北京。是行也。在玉河館。得病甚重。八月輿疾還朝。途間吟詠。錄于左。
過臨津口占
又過臨津渡。天寒氷雪深。破船依凍渚。宿鳥叫霜林。關塞連天路。山河接地陰。茫茫去國意。日暮轉蕭森。
至月念七。到定州。主倅金廷叟年兄設宴于新安館。是日。適副使柳老泉年兄初度也。席上口占。奉二年兄。
公館沈沈夕讌開。冬陰不霽雪飛埃。繁絃逗舞燭頻跋。薄暝將寒酒屢催。關外偶成同榜會。尊前仍把壽辰杯。衰年作客渾無興。今日從君醉一頹。
臘月初一日。先忌也。客中遇此。悲不自勝。聞副使老泉公亦是大忌。錄成二律。略述終身之痛。呈副使。想同此懷也。
塞外逢先忌。天涯客未歸。弟兄同此感。存歿只相依。薄奠非難具。嚴程不敢違。平生蓼莪淚。今日共沾衣。
白首同銜命。皇華到處恩。立揚遺訓在。追養寸心敦。節序驚流邁。松楸結夢魂。遙憐小兒輩。獨自啓祠門。
臘日。過江鎭江丘。遊擊坦前一日。移書灣上。問我來期。是夕。出候于鎭城十里外。吾行所寓之側。盛設供帳。至以彩棚百戲佐歡。張軍樂。備大小膳。禮遇甚隆。蓋遊擊能文章妙筆法。十五年前。從詔使爲幕賓。遂有一日之雅故也。酒闌。勤索詩。醉書一律於席上。
客裏逢新臘。天涯見故人。班荊成勝會。把酒作佳辰。文采騰華夏。威聲鎭海垠。依然舊遊迹。一十五回春。
宿通遠堡口占
半生三泛九天槎。二十年來鬢已皤。問主盡非曾識面。尋村或記舊經家。廚人擁雪晨吹火。羌女篝燈夜績麻。風土不殊言語異。吾邦休說小中華。
到連山關。夜月甚明。前江氷滑。書狀張守謙要與散步遣悶。仍呼副使擺小酌。醉後軍佐用木上座。舁以曳之。爲雪馬戲。華人不曾見。喚謂氷船。
古店臨河口。涼宵月正姸。衰翁興不淺。佳客醉相牽。勝事聞前輩。狂遊學少年。吾鄕稱雪馬。殊俗看氷船。不躡凌波襪。還同馭鶴仙。竝驅如競逐。停坐卽團圓。占勝詩仍就。排寒酒屢傳。煩襟輸一快。誇作紀行篇。
過三叉河
五渡三叉水。重嗟一老翁。客程今始半。年律已將窮。地闊邊風迥。天寒野戍空。羈懷不自遣。獨立古祠中。
過高平長墻
天限華夷界。關防控扼便。長墻割地軸。列障布星躔。白草連耕牧。黃沙接市廛。猶憐城上戍。夜夜望烽煙。
過廣寧
北鎭名山壓大荒。雄藩鎖鑰壯隄防。千家簾幙迷雲靄。萬隊旌旗耀雪霜。此日軍容閑細柳。有時烽色徹長楊。城中夜夜喧歌吹。莫道遼河是戰場。
大凌河途中口占除夕立春前一日
鷄鳴役役戒征車。秣馬燉臺古店疏。曉雪欲消塵乍淨。春陽將動日初舒。鏡中顏鬢驚身老。客裏光陰逼歲除。把酒相看各惆悵。三旬不見故鄕書。
除夕口占是夜。會酌欲守歲。余病甚。數杯而罷。
佳辰病起枕衾寒。守歲燈前辦一歡。社酒含椒聊強飮。春盤登菜暫加餐。擬從新歲身長健。未到深更興已闌。自是老懷蕭索久。豈須行旅足辛酸。
元日早行是日。下情欲留。強行七十里。
天涯令節賀新正。遙向彤墀祝聖明。萬里松楸霜露感。一村笳鼓歲時情。鄕音無伴誰相慰。客夢多祥却自驚。棲息倩人留亦苦。且憑車上看春生。
人日。宿沙河。主翁名郭紹先。家極宏敞。中堂。滿壁書畫。邀余設酌。主翁能文字喜賓客。席上求詩。書一律贈之。
君家官道閱人多。鄭驛迎賓問幾何。佳節又逢人日至。仙槎幸値客星過。尊開北海淹行色。圖掛西湖管物華。〈堂有滿壁杭州圖〉李郭神交應夙分。歸時重訪滿園花。
張書狀一日來話。話間戲曰。途中頻遇騎驢盛粧之女。客懷頗覺眼明。而皆蒙面紗。不得相見。若給錢使之捲紗則好矣云。相與拍手。翌日路上。遇數三過去。或風吹捲紗。或自捲看人。雖非殊色。亦足眼明。仍思書狀之語。不覺獨笑。遂口占二絶。戲奉書狀。
粉臉羞人乍暈紅。春風吹捲碧紗籠。自憐老眼元多障。隨處看花似霧中。
紅裙翠袖淡粧姸。脈脈相看瞥眼邊。只爲自矜嬌艶色。何煩學士捲紗錢。
次副使詠黃柑韻
惻惻春寒掩小廬。土床欹枕晩酣餘。忽看珍果經霜後。恰是金苞浥露初。病起文園蘇渴肺。詩傳皇樹慰逃虛。仍思禁掖頒柑節。拜賜宮壺醉曳裾。
寒食日口占
太史周南久滯留。春晴空館掩牢愁。佳辰荏苒已寒食。遠客蒙戎猶弊裘。自捲簾幃看物色。難禁魂夢遶松楸。靑煙御柳長安陌。幾處歌鐘咽綺樓。
暮春晦。步往提督館。小酌呼韻。二首。
閉戶一春盡。始看林木靑。暗芳來曲砌。空翠落虛庭。短褐宜涼簟。輕風倚夕櫺。廚人具小酌。取醉不知醒。
楊花初颭雪。槐葉乍匀靑。館古苔侵座。人稀樹得庭。煩襟望原野。涼睡凭牕櫺。苦道歸惟夢。寧須醉莫醒。
玉河館。副使蘇時雨送松蘿茶南酒及香。詩以謝之。二首。
龍團佳品說松蘿。春雨新抽碧玉芽。乞與文園醒渴夢。臥看魚眼細生波。
江南春色小槽香。赤岸霞蒸玉露漿。多荷郫筒慰遠客。一杯聊復醉爲鄕。
蘇之二子來見。皆姸秀。贈以硯面。仍以一絶勉之。
君家諸子似三蘇。眉宇娟娟好丈夫。持贈陶泓良有意。筆花文彩勖前途。
六月十四日。出玉河館。喜而口占。示同行。三首。
半世三朝白玉京。縱云勞苦亦恩榮。何事長爲奏請使。每來添得雪千莖。
蠻館羈棲過半年。炎蒸疾病再生全。今朝嗑達門前路。一陣涼風當得仙。
好雨連宵恰快人。朝來逢霽更淸新。天公似借東歸興。走馬長途不起塵。〈昨日大雨。曉來快霽。〉
六月念日。朝飯于沙河郭主人家。忙書一律爲別。
豐閏途中逢急雨。沙河驛裏駐征鞭。主人相見記前日。客子又來今半年。自摘佳蔬供晩飯。手煎新茗汲淸泉。他鄕再會誠非偶。分袂依然悵各天。
大雨行
六月十七日。客行灤州路。白日忽韜輝。大野俄沈霧。黑風駕海來。閃電驅狂雨。九天雲下垂。銀河水倒注。雷聲劈山岳。鳥獸驚且怖。平陸忽成江。咫尺不可渡。河梁聲窸窣。奔濤爭吼怒。黃泥何滑滑。十步九顚仆。祝融斂其威。喘息惶失措。金烏沒半輪。黃道迷天步。却疑天柱折。翻愁眞宰訴。停車傍山椒。愁絶阻去住。須臾風色改。四裔豁褰露。奇哉造化功。變幻難測數。京師二年旱。群生同涸鮒。聖皇躬禱虔。天心應感悟。一霈慰三農。草木咸生趣。如何施不溥。驟霽無甘澍。上世不破塊。吾衰嗟莫遇。
出山海關。候開門久立車馬中。困而口占。
玉立軒昂八尺身。他鄕羈旅混風塵。關頭紫氣如相問。說道車中姓李人。
過前屯衛二首
嚴城日出始開門。擁路行人不敢喧。試向葉家墩上望。隔林煙起是胡村。
聖朝無策靜胡塵。馬市金繒歲歲新。聞說夷酋來款賞。還將一陣殺邊民。
往醫巫閭山。途中口占。二首。
暫偸行役暇。來訪石門禪。野店依深樹。山蹊入亂蟬。鐘來知近寺。僧出恍逢仙。客意翻蕭瑟。歸程望杳然。
策馬荒城外。扶筇古寺前。飛樓壓無地。危塔近諸天。晩睡松間榻。朝炊石竇泉。世間三伏熱。膏火幾人煎。
東嶽北鎭廟
五嶽雄天下。巫山鎭北隅。風雲配斗極。日月護神都。禮數增昭代。崇封始聖虞。苔碑尋古事。不覺滯征途。
背陰鋪口占
瓜蔓長垂屋。槐根老傍門。園疇雨後色。砧杵水邊村。兒長能迎客。翁衰只抱孫。隣人競來問。喜我解華言。
謝贈熊御史三首○在玉河館
自從飆馭返瑤空。九載音容夢想中。幾處珠璣留寶唾。至今蘭雪灑淸風。此生會合誠奇遇。兩地精神或感通。咫尺仙凡路猶隔。三韓何況渺天東。
彤騶肅肅柏臺深。柱史風標世共欽。海內直聲傳諫草。江西淸藻動詞林。芳徽舊日蒙波及。羈旅如今歎陸沈。聞說丰姿增俊彩。自憐霜髮久盈簪。〈人回。伏聞道體韶華似昔。異日若獲攀拜。必驚舊物衰白。故落句及之。〉
羈棲寂寂似藏逃。忽荷芝函破鬱陶。千里別懷看彩筆。百年交義感綈袍。〈昨蒙嘉貺錦段故云〉孤吟落日金臺迥。晩眺東風碣石高。王事關心長閉館。一春佳節等閑拋。
奉月沙詞丈二首淸江熊化
東使陳情入。中朝載錫還。羈棲臣節苦。愼重主恩偏。劍佩瞻天近。干旌向日懸。到時相勞慰。莫賦北山篇。重來九載後。相見各依依。舊句眞成讖。佳期信不違。才名欣共賞。容鬢覺俱非。贈縞情何極。休令古道微。
酬贈熊御史二首
天上淸都十二樓。玉皇香案彩雲頭。何期朽質今三到。重接仙曹第一流。映座氷壺瞻舊範。對床霏屑續前遊。玆行幸副餘生願。不恨周南久滯留。
湘竹溪藤掌上珍。拜嘉偏覺爽炎塵。驪珠滿眼瓊詞動。寶劍騰光彩墨新。會合秪應天借便。去留贏得淚霑巾。淸風萬里藏懷袖。把玩長如對玉人。
平壤途中。寄趙怡叔。時怡叔圍置江界
燕館初聞謫。遼陽又把書。看看惟扼腕。字字更霑裾。絶塞孤圍裏。長途百病餘。死生從契闊。天末意何如。

[book_title]卷七
庚申朝天錄上
己未以後。奴賊行間於天朝。天朝以我國兩元帥降在賊中。疑我通虜。翰林徐光啓，御史張至發等搆誣我國。至有監護朝鮮之議。我國使臣在北京。馳啓朝廷。甚憂之。有骨痛氣塞蹈海鑽地之敎。遂起廢於待罪之中。差爲辨誣陳奏上使。尹靜春暉爲副使。柳守而汝恪爲書狀官。余屢辭不獲免。四月。到北京奏上。許降明旨。七月。領勑將還。萬曆皇帝賓天。八月初一日。泰昌皇帝登極。十七日。始爲辭朝。是行也。因皇上未寧。久滯北京。得參賓天登極二大禮。悲慶之餘。備見文物威儀之盛。語在文集庚申朝天記事。沿途酬唱。錄于左。〈時公以戊午庭請不參。三司論竄置。待罪江上二年矣。至是朝廷聞徐光啓以監護。自薦出來。上下驚動。備忘記略曰。先王遭應泰之變。尙不視事。憂悶痛迫。況此千古所無之大變乎。依先朝李恒福入往例。大臣當馳往赴訴。而適今大臣皆老病難往。他使臣十分極擇。急急入送。快辨厚誣。備局回啓云云。答曰。文書非難。使臣不易。此時何可拘於常規。庭請不參。雖曰有罪。二年罪廢。亦足懲矣。今此辨誣。必須擇用華國手段。李某曾在先朝。善爲辨誣。以此人爲上使可也。且敎曰。李某非但屢度赴京。本來有病人。醫員各別擇送。又敎曰。卿屢度赴京。豈無獨賢之勞哉。此事。國家莫重之誣。宜竭心力。呼籲部閣。期於動聽。快雪極痛至寬。而必奉勑出來。然後海內之觀聽亦新。另加善圖。公連疏力辭。終不許。不得已乃行。到北京。呈文部閣。則徐光啓，張至發等方在言地。與兵科給事薛鳳翔主張柬事。論議甚峻。逐日呈辨。始得解釋。薛持奏咨及呈文。親往閣老方從哲家。終日講定。遂自撰奬朝鮮君臣稿。送于該部。請降明勑。皇帝准許。方閣老言於朝曰。朝鮮。忠順禮義之邦。頃以流言汚衊。其君臣冤憤欲死。此亦禮義之風。誠可嘉也。招翰林錢象坤等謂曰。朝鮮。文獻之地。觀陪臣呈文。亦皆詞翰之人。此勑書。不可尋常撰述。須與諸公潤色以送。其勑書有曰。非啻明王之疏。義勃于志。抑亦陪臣之懇。情見于辭云云。及公復命。敎曰。卿竭誠敷奏。快辨積誣。聖勑昭雪。天下咸睹。變禽獸之區。爲冠裳之域。卿可謂使乎使乎。仍賜土田藏獲。賓天登極二大禮文物威儀之盛。亦非外國使臣所曾見者。公呈文閣部。得與天朝諸官同參文華殿慰賀進香勸進之列。喪服禮節違制者。公亦引家禮呈辨改正。禮部敬歎許之。具在燕行紀事。錄於文集之末。〉
到臨津。次杜甫記行赤谷詩韻。
孟春寒未已。病客行何之。驅車臨古渡。舟子如相期。鄕朋候我至。肴榼亦在玆。沙際閣層氷。團團白如脂。把酒欲爲樂。却念征夫飢。回看花石亭。淸芬邈難追。扣舷發長嘯。曠然抒我思。胡爲長役役。撫躬徒自嗤。
肅川菡萏亭。柳守而與明漢小酌。余亦散步至亭口占。菡萏亭。有華使小蓬壺之扁。
月轉長廊靜。淸宵起老夫。仍呼兩學士。〈書狀官及明漢。皆爲修撰。故云。〉同入小蓬壺。虛籟生階竹。輕春動渚蒲。胡床興不淺。忘却是征途。
到安州。贊畫使李養久設餞於晴川舟上。醉席口占。
湘潭一夜動春雷。雨露洪恩及死灰。主辱揚鑣憐我病。時危授鉞仗君才。戈矛耀雪轅門肅。簫鼓臨江祖席開。會待平胡擎勑日。百祥樓上把深杯。
嘉平館。遇回還冬至使之行。書狀官鄭世矩來示別章帖。虛一面求余題詩。席上書贈。
此路吾方去。君行今已歸。經年猶作惡。四赴本非期。遼塞胡塵暗。關河春雁飛。茫茫離別意。風雪大江湄。
定州妓申生。柳守而之舊畜也。今來。守而不招見。來訴於我。彈琴作怨曲。戲作一絶。送守而解之。
千般哀怨一張琴。誰解郞君鐵石心。倘許黃金買詞賦。不須彈作白頭吟。
良策館。與諸君小酌。靜春以一絶調我曰。房妓乃大鑑舊日把杯之人。敎本官從先定施行云。余戲次其韻。
喫盡關西三斗塵。不知時節已靑春。舊遊蹤迹渾如夢。誰是當年薦枕人。
冬至使軍官柳東起。第一琴手也。遇於安州。欲拉爲軍官帶去。柳以病懇辭。只取其琴。以行中醫員金繼長解琴而無琴故也。載琴轎後。人有問者。書一絶示之。
倦抛詩卷病抛杯。萬事人間已死灰。尙有風情未全減。輿頭側掛一琴來。
贊畫李養久將到龍灣。途中先寄詩。次韻却寄。
抱病江湖兩老臣。半生榮落略相均。將軍白馬重臨塞。柱史靑牛又入秦。一別天涯俱短髮。二年關外尙胡塵。秪今行役休言苦。曾是三危五嶺人。
原韻養久
同是明時待譴臣。艱危此日荷恩均。精忠自許申存楚。談笑吾慙魯却秦。宣室遞承前席寵。關河重望後車塵。臨岐相勖無他語。共竭丹心報一人。
贊畫使與巡邊使李箕賓及別將中軍等。夜操於統軍亭。邀余來觀。小酌松聲閣口占示諸公。
二月灣城雨乍晴。元戎繡節夜觀營。遼山雪映旌旗色。鴨水波掀鼓角聲。未必登高能作賦。不妨携酒暫論兵。書生事業眞堪笑。謾學乘槎上玉京。
養久往巡江邊。與府尹別於環碧堂。
絶域重相見。樽前意更傾。離亭是客路。王事共嚴程。粉堞山樓迥。春塘水檻淸。男兒要事業。臨別莫傷情。
環碧堂。小酌口呼。
隱隱蓬萊島。泠泠水伯宮。池寒春尙雪。簷豁靜還風。晩席繁絃咽。他鄕勝友同。歸途荷正發。留興曲欄東。
西堡樓二首
粉堞周遭遠。朱甍結構牢。山廻成壁壘。江拆散風濤。倚劍胡天盡。停杯漢月高。平生湖海氣。不減少年豪。
山晩初收靄。天虛迥得亭。斜陽蘭子島。細雨鎭江城。玉壘來春色。銀河泛客星。登臨今古恨。撫劍意難平。
三月初四日。將渡鴨江。狂風從北來。雨下如注。仍思是日乃上年兩元帥陷賊。金將軍應河及二萬官軍戰死之日。應有冤魂化爲風雨而來。故感而有作。以爲迎神曲。三首。
去年今日戰深河。二萬官軍血濺沙。寒食無人收白骨。家家燒紙賽江波。〈是日寒食故云〉
一片新祠鴨水隈。〈時新造金將軍祠於鴨江邊。禮官將於初十日。致祭。〉孤魂迢遞幾時廻。今朝急雨翻江岸。白馬潮頭按劍來。
一曲金笳月下悲。樓中戍卒盡孤兒。關山此夜聞楊柳。多少行人淚滿衣。
蛇稍河邊午憩。次守而韻。
野帳依荒戍。行廚傍小河。朝嵐峯吐色。夜雨水生波。去國靑春盡。傷時白髮多。從來燕市士。醉後輒悲歌。
上斗嶺俯望前野。甚快活。
山拆川廻眼界寬。登高不覺道途艱。無端一夜沙邊雨。拂面東風翦翦寒。
過八渡河
隴坂高低隴水長。春陰垂野怪禽鳴。可憐八渡河邊柳。管送征人幾度行。
通遠堡前野。大風飛雪。水凍甚堅。
三月關河凍未消。朔風吹雪暗征軺。元來磧裏無花草。春色何緣得到遼。
遼東經略衙門將官等求詩。書於其扇。
幕府軍聲振海波。遼陽城觀鬱嵯峨。燉臺北壓單于壘。壕水西通太子河。龍武陣開金鼓壯。碧油幢貯俊賢多。轅門邂逅仍相別。東閣何時得再過。
又書畫扇
落日掛高樹。秋光濃欲滴。老人坐不歸。家在溪橋北。
遼陽卽事
日暮黃塵探馬歸。夜深烽火照金微。胡雛十萬屯河外。遊騎今朝出打圍。
柴總兵出師赴援總兵名國柱
吹角轅門夜出兵。三更金鼓振遼城。將軍手把靑龍劍。獨領前茅躍馬行。
楊總兵元。平壤之戰。以三大將。有功於東方。不幸被罪而死。今其嗣子爲參將。第三子爲指揮者。來見求詩。
將軍躍馬救東韓。浿水奇功拭目看。雄略共推三督府。嚴風終折大旗竿。傳家龍劍猶留匣。嗣子雕弓已上壇。惆悵花園行樂地。可堪春色鎖朱欄。
三叉河。次靜春韻。三首。
日出三竿江霧消。舡頭風浪撲行軺。煩君莫說吾行遠。川蜀官兵亦到遼。
羈懷欲把酒杯寬。賖得村酤轉覺艱。臥聽紙窓風打雨。客衾添得五更寒。
少日猶誇酒戶寬。老來尤覺筆鋒艱。長思小築西湖上。只爲鷗盟尙未寒。
次守而韻二首
塞草萋萋塞日陰。春流經雨十分深。千年夷夏三叉界。更起征人去國心。
萬里交河水。分流遶塞城。潮聲通海岱。樹色入高平。節序春將盡。邊庭草始生。秦中花鳥晩。不禁故園情。
詠經略
天王按劍望烽煙。簡命元戎注意專。武庫旌旗分一半。材官技擊盡三邊。指揮萬甲銜枚勇。約束群酋制挺鞭。願作行軍老司馬。功成濡筆勒燕然。
早發杏山。城門日高不開。關吏告以邊警方急不宜行。
嚴城日晩未開門。磧外風沙晝亦昏。關吏挽車來說我。昨朝新掠水邊村。
答關吏
援遼戈甲塞長途。萬里威靈振海隅。倘使胡雛來近塞。直須生縛五單于。
過高橋鋪口占
杳杳風沙裏。行行豺虎間。午炊臨塞水。晨秣傍胡山。歷險心常折。經春夢獨還。歸期不可問。何日入秦關。
塌山所遊擊。出百騎護行。馳突射獵於馬前。頗快意。
曉發行邊隊。將軍士馬驕。定應驚賊膽。奚但護行軺。注槊時追兔。彎弧仰射鵰。煩襟輸一快。隨處聖恩饒。
寧遠衛城外花園。有老人高會。羨而有作。
芳辰勝集小園中。不是黃公是綺翁。橋外靑帘風正颭。杏花如雪酒壚東。
塞下曲
北漠陰風捲地來。塵沙不見白龍堆。單于帳裏笳聲發。日暮遙看獵火回。
征婦詞
白髻荊釵不整鬟。紅顏憔悴淚痕斑。郞君二十從征戍。去歲深河戰未還。
次守而美人曲韻
溪上東風楊柳枝。畫橋西畔夕陽時。佳人手翦羅裙帶。一曲新翻白苧詞。
夷齊廟有感。口占放言。
莊叟云伯夷。死名首陽下。死生亦大矣。熊魚愼取舍。避虐且讓國。見危乃叩馬。直欲立萬古。奚獨爲殷社。況爲身後名。忍效自好者。苟此謂之名。爲仁皆僞也。堯舜未必性。桓文未必假。寥寥三代後。好名亦何寡。橫議喜混眞。迷風終亂雅。宣聖有至言。陋矣齊東野。
次守而韻與守而論遼東舊界。感而有作。
北接胡沙地盡頭。東臨碣石是靑州。山前獵火逢胡騎。風外悲笳動客愁。鞭石秦皇千載笑。征遼隋帝百王羞。封疆自古誠荒遠。鴨水何年出塞流。
背陰鋪
遠遠平沙短短墻。數村籬落背斜陽。桃花落盡溪橋路。十里輕陰盡綠楊。
葉序班世賢。丁巳年同行舊識也。今來設筵迎款。與序班，陳允中，館副使李先。開會於提督廳。酒席口占以謝。
古館濃陰靜。芳園步屧輕。四年重作客。千里荷相迎。遲日鶯花晩。高雲几席淸。把杯愁渴肺。衰白媿深情。
王相公孫蕃。保定擧人也。以敎訓皇外孫。來寓京師。與其叔王夢祖委來求見。仍送詩扇及新茶。次其韻以謝之。
龍團佳茗碧芽鮮。軍將敲門起玉川。小鼎松風驚晩睡。一甌春色試新泉。枯腸滌盡聊排悶。渴肺蘇來可引年。詩箑淸香兼勝貺。雙珠多荷倏聯翩。
次陳相公韻
萬里邊風撲面沙。得歸燕館當還家。已驚玉趾曾虛枉。何幸瓊詞又拜嘉。衰鬢不禁紛似雪。羈愁況復亂如麻。經旬一病長岑寂。落盡庭榴滿樹花。
奉呈大元輔老先生月沙臺下蘇州陳昌言
聞說仙官李月沙。居然海外一名家。文章有格宗韓愈。氣節無雙識孟嘉。玉帛祗承瞻紫禁。絲綸頒渙下黃麻。門前客子空題鳳。尙有芳心問落花。
次王相公韻。兼示陳相公。
餘生丘壑是前期。重入淸都夢亦疑。秀格幸逢眞國士。高文仍睹老宗師。百年詞賦登樓日。一代聲名下榻時。會合便成離別恨。金臺明月倘相思。〈兼寄王，陳兩相公。故登樓指王。下榻指陳。〉
奉呈月沙李先生眞定王孫蕃
官舍逢君若有期。丹心向日渙群疑。端冠作相公西赤。羽扇論兵李藥師。千里共堂萍聚處。一忠同矢蓋傾時。箕封燕市懸相望。揮手蕭蕭繫我思。
孫相公恢祚來館求見。余以病不得出見。又送人問病。仍寄梅花香一封。對使書二絶以謝。
病臥曾慙未襲薰。更蒙珍貺播淸芬。三更孤館燈前雨。一炷爐煙隔世氛。
麝臍螺甲鷓鴣斑。麟屑檀沈亦等閑。爭似梅魂與花骨。長留春色在爐間。
次守而聞蟬韻
鳳城微雨濕宮槐。庭院深深一逕苔。忽有蟬聲驚客耳。秋風歸思爾先催。
陳相公昌言送萍水歌一篇。對使次其韻贈之。
猗皇明囿八荒以同春兮。敷一視之弘仁。彼逆酋兮敢抗天紀。跳梁草間兮肆爲不臣。縱流言兮飛謀釣謗。將以間乎父子之親。肆吾王奮義而叫冤兮。云余泛乎天津。雖簸張翕吐。不能累其明見兮。帝諄諄兮其命新。一札十行兮萬里咫尺。推心腹兮注精神。感王誠之上格。欽帝德之廣淵。復冠裳兮介鱗。吾知免夫禽獸之淪。天壇之仙躅兮可賞。石鼓之遺跡兮可詢。維鶴兮在陻。維蛟兮在溱。入蘭室兮求麗澤。爰盍簪乎可人。揮詩禮之奧義兮。振大雅於荒屯。契淸興於杯觴兮。想吳門之鱸蓴。悵臨岐兮酬贈言。庶玆遊之無湮。
聞奴賊又犯瀋陽東路二首
遼天回首戰塵黃。一夕邊烽徹上陽。故國經春消息斷。白頭欹枕夢河湟。
未將雄劍斬長鯨。小醜終煩天下兵。聞說女郞猶赴陣。自慙窮海一書生。〈時女將秦氏自募鄕兵。赴戰遼陽。〉
六月十五日。往天壇。葉，陳兩序班先候於道院。設酒邀之。席上口占。
積雨侵晨霽。沙堤水亂流。仙壇松桂淨。禪室洞門幽。河朔炎天飮。濠梁暇日遊。他鄕驚節序。勝會荷賢侯。
有馮碧玉者眉目姸秀。是日。席上勸酒。守而頗愛之。戲而賦之。馮們子也
分司御史太風情。紅粉叢中醉眼明。向使碧郞長勸酒。未應煩喚紫雲名。
碧郞求詩題扇
停杯淺笑轉星眸。風韻還同女伴遊。堪笑東韓月沙老。題詩留作錦纏頭。
在玉河館夢中作
水晶簾外晩風涼。氷簟銀床晝漏長。侍女欲呈遼塞報。君王高枕夢河湟。

[book_title]卷八
庚申朝天錄下
奏聞使送詩二律。次韻贈之。
重門牢鎖雨淋淋。日夕相望院落深。接屋還同千里遠。通家徒有百年心。忽蒙投暗連瓊什。何啻逃虛喜足音。多病廢詩逋欠久。白頭才盡媿難禁。
宮槐隱隱御溝潺。古館寥寥晝亦關。孤夢片時歸鴨水。秋風昨夜度燕山。星霜荏苒身全老。豺虎縱橫路更艱。何日角巾江上屋。野琴村酒博長閑。
館副使送唐伯虎所畫秋山看瀑小簇。求詩題面。
蒼松赤葉澹秋光。亂石槎牙引瀑長。應有好詩車上得。憑君叩取小奚囊。
館副使之子李振翰娟秀可愛。送所製科文。要余批評。又送扇求詩。書贈一絶。
看君文藻動諸生。鵬翮摶風萬里程。他日東韓擎詔去。老夫傾耳聽高名。
次王相公贈別詩韻
豪才元不受人憐。秀格端宜拱法筵。爛眼驪珠看筆陣。盈懷崑玉檢詩篇。悲歌燕巿初傾蓋。斗酒都亭且贈鞭。東望妖氛猶未靜。腰間三尺拂秋蓮。
送葉序班奉哀詔往雲南詩幷序
丙辰春。余奉奏朝京。葉序班懷竹君引余進闕。揖余於午門東廊。一見知爲佳士也。留燕館五朔。趁日相晤款。逮還。護送至遼。悵然而別。常自謂以葉君之才秀。玉堂金馬。何所不可。而今尙寂寂散署。豈中朝人物之盛。濟濟盈庭。有不及登庸耶。抑抱關潛郞。秪繫其逢耶。居平見人。未嘗不亹亹說葉君也。今年。又奉奏來京。君把臂相迎。欣然道故。蓋一觴於後館。再觴於道院。相得益歡。我車之東。君將送我於都亭。扇頭贈別之什。讀之悽然。然猶以別期稍遠自寬。不料恩勑纔受。聖皇賓天。我未辭朝。君先有行。齎先帝遺詔。奉嗣皇新命。楚鄕秋風。擁節而行。桑梓晝錦之遊。州里負弩之驅。亦榮矣。第滇南。此去萬餘里。況重以東韓幾千里耶。羈羽沈鱗。消息難憑。吾衰甚矣。後會無期。臨分不禁兒女子之懷。略述一語。係以二律。
雍容風裁秀鵷行。傾蓋初從紫殿廊。玉佩晨趨仙仗下。朱衣立近御鑪傍。共嗟枳棘非棲鳳。還喜芝蘭久襲香。知己百年誠邂逅。幾時尊酒更連床。
我欲辭君君已行。臨岐脈脈各霑纓。勑頒東國君臣泣。詔下南鄕父老迎。昇日賓天悲慶際。去雲流水別離情。從今魂夢應勞往。百越三韓路幾程。
次王相公夢祖詩卽王孫蕃之叔也
世閥稱王謝。才名共阿咸。殷勤蒙枉駕。珍重荷情緘。明月懷珠樹。秋風憶布帆。歸裝無長物。惆悵達空函。
題郭吏部扇
吏部郞中郭存謙。告病在家今三年。家在保定。距京師一百六十里地。一日。送僧名寶珠。通書於館副使曰。聞高麗名賢久寓都下。揮毫洒翰。出人意表。生不能負笈請敎。知門下常接譚者。不揣區區。敬寄粗扇二柄。藉仗鼎言爲書數字。以識目擊道存之意何如。悤悤瑣瀆云云。副使送此帖及扇。懇求題詩。不得已書扇以送。
仙郞風裁擅群龍。歸洛三年士望隆。藻鑑共推山吏部。人倫爭道郭林宗。元知交義無新舊。休說封疆有異同。尊酒對床那可得。自憐東海一羈蹤。〈進退格〉
新皇帝登極賀班口占三首○八月初一日
鼎湖纔撤攀髥淚。庭賀叨參萬國先。日月新開天北極。風雲遙接海東邊。香煙乍起鵷班肅。仙仗初移鳳詔宣。千載一時逢盛事。恩榮留作畫圖傳。
皇極庭前輦路荒。侍臣誰得睹龍章。宮中半夜宣元老。手挈金甌付聖皇。
新詔憂民五十條。鳳綸飛下紫宸朝。微臣幸廁千官列。虎拜丹墀祝聖堯。
四行同會共酌。席上口占示諸公。八月十五日
冬春行役歷氷霜。三伏炎蒸苦日長。誰料中秋猶此館。却思重九更何方。非無酒伴心先倦。知有歸期意轉忙。但願今宵拚一醉。照杯明月似吾鄕。
聞劉給事光復言福王驕奢事。被繫七年。先皇臨終。赦回籍爲民。今者新政二十餘臺官。一日盡除。朝野聳看。而劉光復只爲光祿寺丞云。
二十新臺濟濟升。淸朝拭目看風稜。如何藉甚劉科老。今日纔爲一寺丞。
十七日。辭朝詣光祿寺。參酒飯。是日。先皇帝聖節也。大庭寂然。只有朝哭之奠。感而口占。二首。
海不揚波四十霜。沈機雄略攬權綱。今朝萬國嵩呼節。寂寞靈筵一瓣香。
先皇賜札雪邦冤。御墨纔擎紫殿門。今日拜霑光祿酒。老臣叨荷兩朝恩。
次靜春韻
年年爲客滯京華。慣踏燕山萬里沙。馬首山川渾舊識。風光不礙帽簷紗。
曉行。車上牢睡。睡覺日晩。已過豐閏矣。
五更夢苦短。憑車仍續成。瞢騰殘月影。蘧栩亂鷄聲。身到華胥國。路過豐閏城。驢鳴忽開眼。朝日半天明。
過永平府。禾稼已收。口占記田家秋興。
八月灤州已滌場。家家秋作野人忙。筐收軟芋朝羹美。砧擣新秔晩飯香。棗熟空園喧鳥雀。草肥荒畝散牛羊。仍思小築西湖上。白酒初醅蟹劈黃。
曉行記見
八月天宇淸。玆辰風日嘉。侵星發北平。水石何槎牙。驅車歷回塘。積氣迷蒲葭。陂陀遞隱見。樹影如龍蛇。行行逐徒侶。屢策黧眉騧。萬家眠未起。不聞市廛譁。夜露濕衣巾。更喜無塵沙。褰帷窮遠眺。不知前路賖。東方看漸白。赤日騰浮霞。平明氣稍散。川陸競光華。長洲明錦石。深蔓紛秋花。村光樹杪煙。霽色天邊鴉。對此怡心神。羈旅不須嗟。我車安所止。橋邊三兩家。村沽不足醉。且盡主人茶。
再用前韻。答奏聞使黃中允。
昨日逢君醉一場。夜還應爲作詩忙。寒窓睡起三竿日。旅榻燒殘一炷香。長路歸心出籠鳥。畏途行色觸藩羊。〈時新出邊城。而聞瀋陽被圍。故云。〉名區按節孤前約。萬事人間髮已黃。〈曾與黃之大人有按節關東。一醉海月軒之約。故云。〉
山海關。趙秀才以旗，以旌携酒來訪。走筆爲別。
二十年來八度逢。人間離合信難窮。今朝又作河梁別。共是天涯白髮翁。
山海關記事
雄關何頟頟。形勝今古冠。連山抱西北。粉堞雲邊煥。大海控其南。洪波拍城岸。吐納八荒人。鎖鑰天下半。萬夫不敢前。一夫不敢逭。秦皇固黷武。辦此實雄斷。成祖闢燕都。規模邁周漢。桓桓徐魏公。設險眞長算。峨峨望海亭。奇絶亦壯觀。貔虎擁士馬。魚鱗簇閭閈。朝日上旗竿。餘輝散樓館。通衢車擊轂。市門錦花爛。玆地昔荒屯。逖矣華夷判。舟車不得通。白葦連天畔。英雄紛割據。氏羌頻煽亂。卽今近皇畿。咽喉且屛翰。遼路屬多事。況値小酋叛。調發且飛輓。軍民共塗炭。總督自北閫。玉節今移按。公來雪山重。微公孰亨難。籌策服人心。恩威震溟瀚。念我行近塞。出兵爲我扞。轅門號令肅。秋毫不敢謾。走馬且鳴鏑。士氣益精悍。王師久暴露。九重勤宵旰。請君且蓄銳。一戰擒可汗。
東關路上口占三首
野色蕭蕭暮。城頭風颭旗。驅車秋雨路。問店夕陽陂。草遠煙光薄。天長雁影遲。乾坤日寥落。客意轉悽其。
塞日無雲暗。秋天不雨陰。數村依獨樹。孤寺傍荒岑。節序長身老。風霜短褐侵。羈愁何處寫。得句自高吟。
遼塞塵猶暗。燕山客未還。夢驚豺虎裏。心折鼓鼙間。明月生東海。秋風動玉關。龍灣亦旅館。合眼在龍灣。
又用前韻三首
小店臨溪口。橋頭見酒旗。寒蠅集煖壁。飢雀噪荒陂。計路心先往。催歸日苦遲。明晨須早發。數問夜何其。
萬事灰心久。忘機學漢陰。秋懷同屈宋。詩法謝高岑。亹亹諸公逼。駸駸暮景侵。多慙筆力退。難和郢中吟。
霜信賓鴻至。晴光倦鳥還。孤城荒野外。長路亂山間。地接黃龍塞。天臨紫氣關。分明昨夜夢。簫鼓鴨江灣。
次靜春韻
病人生得出秦關。雙鬢空凋逆旅間。夢裏雁聲遼塞月。馬前秋色薊門山。元戎玉節專三鎭。都護金戈領百蠻。佇待諸公平此賊。東歸長博死前閑。
九月初三。靜春初度日。廚人買酒。略具鮭菜。邀飮至醉。又次前韻。示席上。三首。
令節將邀飮。停車問酒旗。溪魚買後市。野菜摘前陂。白髮愁難遣。靑絲沽莫遲。廚人強解事。飣餖薦彭其。〈吳人謂蟹爲彭其。是日。廚子買魚採蔬。又得霜蟹烹進。故記實。〉
客裏逢君降。天涯屬歲陰。何妨飮秉燭。可惜日頹岑。病酒常知戒。逢場却見侵。還須盡意醉。消得一宵吟。
遠想君兄弟。玆辰共待還。花開荒砌上。酒滴小槽間。飮啄皆前定。悲歡摠不關。秪應千里月。分照漢東灣。
高平途中遇雨。念王師暴露。又用前韻。三首。
冥冥遼塞雨。怕濕漢旌旗。殺氣迷沙磧。愁雲暗澤陂。未應兵力寡。何苦羽書遲。金印腰間大。紛紛笑彼
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>