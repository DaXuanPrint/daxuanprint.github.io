<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,李直讲年谱,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,旴江外集卷一,旴江外集卷二,旴江外集卷三,旴江集全文在线阅读,旴江集全文在线下载,大玄古籍书库">
<meta name="description" content="三十七卷。《年谱》一卷。《外集》三卷。宋李觏(1009—1059)撰。李觏,字泰伯,建昌军南城(今江西南城县)人。皇祐初。(1060),因其俊辩能文,由范仲淹荐为太学助教,后升直讲。嘉祐中(1060),为国子监奏,后召为海门主簿、太学说书。人称“旴江先生”。李觏文格次于欧阳修、曾巩,对经学有很高的造诣,其文反对浮靡流宕,注重实用,主张羽翼六经,不拘泥于古人。他虽不以诗名,但其诗也别有风致。《湘山野录》载觏在望海亭席上作“山鸟不知红粉乐,一声拍板便惊飞”句,把一同饮酒而闻官妓唱歌才一开口,便越墙攀树而逃的陈">
<title>旴江集_李觏_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">旴江集</span> <br/>
          作者： <span class="inputVal" id="bkauthor">李觏</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]205962</span> <br/>
          说明： <span class="inputVal" id="bkdec">三十七卷。《年谱》一卷。《外集》三卷。宋李觏(1009—1059)撰。李觏,字泰伯,建昌军南城(今江西南城县)人。皇祐初 (1060),因其俊辩能文,由范仲淹荐为太学助教,后升直讲。嘉祐中(1060),为国子监奏,后召为海门主簿、太学说书。人称“旴江先生”。李觏文格次于欧阳修、曾巩,对经学有很高的造诣,其文反对浮靡流宕,注重实用,主张羽翼六经,不拘泥于古人。他虽不以诗名,但其诗也别有风致。《湘山野录》载觏在望海亭席上作“山鸟不知红粉乐,一声拍板便惊飞”句,把一同饮酒而闻官妓唱歌才一开口,便越墙攀树而逃的陈烈的形象描写得维妙维肖。所著《旴江文集》三十七卷,前有《年谱》一卷,后有制诰、荐章之类为《外集》三卷。有《四库全书》本。另有《直讲李先生文集》三十七卷、《外集》三卷载《四部丛刊(初次印本、二次印本、缩印二次印本·集部》。</span> <br/>
          封面： <span class="inputVal" id="bkimg">Z_18831.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]旴江集
[book_author]李觏
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]205962
[book_dec]三十七卷。《年谱》一卷。《外集》三卷。宋李觏(1009—1059)撰。李觏,字泰伯,建昌军南城(今江西南城县)人。皇祐初 (1060),因其俊辩能文,由范仲淹荐为太学助教,后升直讲。嘉祐中(1060),为国子监奏,后召为海门主簿、太学说书。人称“旴江先生”。李觏文格次于欧阳修、曾巩,对经学有很高的造诣,其文反对浮靡流宕,注重实用,主张羽翼六经,不拘泥于古人。他虽不以诗名,但其诗也别有风致。《湘山野录》载觏在望海亭席上作“山鸟不知红粉乐,一声拍板便惊飞”句,把一同饮酒而闻官妓唱歌才一开口,便越墙攀树而逃的陈烈的形象描写得维妙维肖。所著《旴江文集》三十七卷,前有《年谱》一卷,后有制诰、荐章之类为《外集》三卷。有《四库全书》本。另有《直讲李先生文集》三十七卷、《外集》三卷载《四部丛刊(初次印本、二次印本、缩印二次印本·集部》。
[book_img]Z_18831.jpg


[book_title]提要
钦定四库全书　　　　集部三
旴江集　　　　　　　　别集类二【宋】
提要
【臣】等谨案旴江集三十七卷年谱一卷外集三卷宋李觏撰觏字泰伯建昌南城人皇佑初以荐授太学助教终海门主簿太学说书事迹具宋史儒林传考觏年谱称庆历三年癸未集退居类稿十二卷又皇佑四年庚辰集皇佑续稿八卷此集为明南城左赞所编凡诗文杂着三十七卷前列年谱一卷後以制诰荐章之类为外集三卷盖非当日之旧宋人多称觏不喜孟子余允文尊孟辨中载觏常语十七条而此集所载仅仲尼之徒无道桓文之事及伊尹废太甲周公封鲁三条盖赞讳而删之集首载祖无择退居类稿序特以孟子比觏又集中答李观书云孟子盖扬醇疵之说不可复轻重其他文中亦颇引及孟子与宋人所记种种相反以所删常语推之毋亦赞所窜乱欤觏文格次于欧曾其论治体悉可见於实用故朱子谓觏文实有得於经不喜孟子特偶然偏见与欧阳修不喜系辞同可以置而不论赞必欲委曲弥缝务灭其迹所见陋矣集中王土书明堂五宗皆别有图此本不载则或久佚不传未必赞所刋除也觏在宋不以诗名然王士祯居易録尝称其王方平璧月梁元帝送僧还庐山忆钱塘江五絶句以为风致似义山今观诸诗惟梁元帝一首不俛伧父面目余皆不媿所称渊明之赋闲情矣湘山野録载觏望海亭席上作一首集中不载考是时蔡襄守福唐于此亭邀觏与陈烈饮烈闻官妓唱歌才一发声即越墙攀树遁去讲学家以为美谈觏所谓山鸟不知红粉乐一声拍板便惊飞者正以嘲烈殆亦左赞病其轻薄讳而删之欤乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
旴江集原序
孔子没千有余祀斯文衰敝其间作者孟轲荀卿贾谊董仲舒扬雄王通之徒异代相望而不能兴衰捄敝者位不得而志不行也苟得位以行其志则三代之风吾知其必复嗟乎秦汉以来礼乐则不为而任刑以敺其民将纳於治适所以乱之也历世寖久皆谓天下当如是可以致治而不治者时耳故有奋笔舌为章句卒不及於礼乐者末哉文也旴江李泰伯其有孟轲氏六君子之深心焉年少志大常愤疾斯文衰敝曰坠地已甚谁其拯之於是夙夜讨论文武周公孔子之遗文旧制兼明乎当世之务悉着于篇且又叹曰生处僻遐不自进孰进哉因徒步二千里入京师以文求通于天子乃举茂材异等得召第一既而试于有司有司黜之呜呼岂有司之过邪其泰伯之命邪或者天徒付泰伯以其文而命则否邪亦将位得志行後有时邪吾不得而知已泰伯退居之明年类其文藁第为十有二卷以寄南康祖无择且属为序无择既受之读之朞月不休善乎文武周公孔子之遗文旧制与夫当世之务言之备矣务学君子可不景行於斯庆历三年冬至日序
李觏泰伯以举茂材罢归其明年庆历癸未秋因料所着文自冠迄兹十五年得草藁二百三十三首将恐亡散姑以类辩为十二卷写之间或应用而为未能尽无媿闵其力之劳辄不弃去至於妖淫刻饰尤无用者虽传在人口皆所弗取噫天将寿我乎所为固未足也不然斯十二卷庶可藉手见古人矣故自序云

[book_title]李直讲年谱
宋　魏峙　撰
真宗皇帝大中祥符二年已酉先生始生
祥符三年庚戌二岁
祥符四年辛亥三岁
祥符五年壬子四岁
祥符六年癸丑五岁
祥符七年甲寅六岁
祥符八年乙卯七岁
按先生见苏祠部书云六七岁时调声韵习字书勉勉不忘则知先生一二年间知向学矣【苏祠部舜钦】
祥符九年丙辰八岁
天禧元年丁巳九岁
天禧二年戊午十岁
按先生见余监丞书云十岁知声律则知先生於是年知习举业矣【余监丞时为南城宰】
天禧三年已未十一岁
按先生作疑仙赋序云吾母无子徧祷无不至祥符元年梦二道士奕棋於户外往观之其一取一子授焉遂娠又云生十余岁从先父适田间宿东郊梦人以书褾与之曰王状元文集梦中以为沂公之文也既而就学果不甚鲁或时开卷然忆念谓曾读此书再思之未尝见也详此二梦则知天生贤哲以寿斯文之气脉岂偶然哉
天禧四年庚申十二岁
按先生见余监丞书云年十二近文章则知先生於是年能文矣
天禧五年辛酉十三岁
乾兴元年壬戌十四岁
是年丁府君忧按郑夫人墓志云年十四而先君没又云先君尝学不应举教其子作诗赋亦乐施惠尤直信则知先生家学有源委矣
仁宗皇帝天圣元年癸亥十五岁
天圣二年甲子十六岁
天圣三年乙丑十七岁
是年府君服除按郑夫人墓志云稍出游求师友则知先生出游必在府君服除之後
天圣四年丙寅十八岁
天圣五年丁卯十九岁
天圣六年戊辰二十岁
天圣七年已巳二十一岁
天圣八年庚午二十二岁
是年娶夫人陈氏按庆历七年先生作夫人墓志云陈氏今为南城人生五年养于伯父又十一年而嫁嫁十一年而卒又云复还旧居娶妇盖先生前此出游至是年始还家欤　又有见余监丞书云十岁知声律十二近文章思虑猖狂耳目病困者既十年矣此书当作於是年
天圣九年辛未二十三岁
是年着潜书十五篇　又有见孙寺丞书云年二十三鸡鸣而起诵孔孟羣圣人之书纂成文章以康国济民为意文章盖指潜书也【孙寺丞时为南城宰】
明道元年壬申二十四岁
是年着礼论七篇其後余襄公有书与先生曰所示礼论七篇推进礼经准的世教派仁义赘刑政岂止独步江表校声名於後俊哉先生之有功於礼经也如此　又作陈仲温进士墓志
按陈仲温讳璆先生之伯丈也故墓志序之末曰初君之弟与其妇偕死息女始絶乳君爱养之如已子长以嫁李氏
明道二年癸酉二十五岁
景佑元年甲戌二十六岁
是年有邵氏神祠记其略曰建昌城北有民邵氏世奉五通祷祀之人日累什百景佑元年里中大疫而吾家与焉唯五通谂以无害疾之解去皆约日时有功於予其可废而不载作记恐是此年
景佑二年乙亥二十七岁
按先生见苏祠部书云由六七岁时调声律习字书勉勉不忘逮于今兹年二十七矣此书当作於是年
景佑三年丙子二十八岁
是年作明堂定制图并序　平土书　上聂记注书上李修撰书　上宋修撰书　太平院住持记
冬至夜酒醒诗　甘露亭诗
按见聂记注书云行年二十八矣当在是年见李修撰书云生平为文谨采二十四篇写成一册及明堂定制图一道并序草具其副辱诸侍者见宋修撰书云尝着明堂定制图并序其意在赞明经义以禆益一王之盛礼谨缮其副陈诸座隅则明堂图之作亦在是年也独平土书不着所作岁月然先生明年见范公而范公他日荐先生必以礼论易论明堂定制图平土书共献必同作於此一二年之间　张宗古送先生南归序其略曰自周室距今旷千余载此礼废絶所以学者各是已见竞牵师习故复出泰伯以明其本盖指明堂图也
是年入京贽见宋修撰李修撰聂记注叶集贤诸公皆许可宋公【庠】李公【淑】聂公【冠卿】叶公【清臣】也会贡举罢遂归
景佑四年丁丑二十九岁
是年往鄱阳见范文正公其书云年二十九尝游京邑彷徨而归又黜乡举其後范公与先生书云在鄱阳劳惠访寻以改郡不敢奉邀则知先生是年乡举不利而往鄱阳访范公也
宝元元年戊寅三十岁
是年作广潜书十五篇　命箴　野记　邓公仪伤辞　缘槩师诗　惜鸡诗
按广潜书自序云岁辛未泰伯以潜名书後七年羁栖山岩即而广之复为十五篇则此书当作於是年命箴云三十曰壮圣人以立则此箴亦当作於是年广潜书云羁栖山岩则野记亦作於是年
宝元二年已卯三十一岁
是年先生梦大雨震所居室有一人紫衣而冠谓之雷神呼先生使前授之题曰春社词援笔得八句与之及觉记其首三句颇怪丽後七年以五句足之按此梦与疑仙序二梦而三一为诞弥厥月之祥二为神授斯文之印天生贤哲岂虚其证是三梦皆可书富国强兵安民三十策按先生以康定二年试制
科则此策必作於是年
康定元年庚辰三十二岁
是年得男参鲁　有上江职方书　又往越州赴范高平公招故有登越山诗按丁亥年先生作亡室墓志云一男参鲁仅毁齿盖自庚辰至丁亥凡八年故曰仅毁齿也
按先生上江职方书云行年三十余近访吴越而归曰三十余则当在是年曰访吴越而归则访范公也【江公镐宝元元年以职方守旴】
康定二年十一月改庆历元年辛巳三十三岁
是年作建昌军集贤亭记　修麻姑殿记　麻姑山仙都观修三清殿记　梓山院修佛殿记　上吴舍人王内翰富舍人刘集贤慎殿丞书　日出诗　感事诗　和慎史君出城见梅诗
按集贤亭记序曰康定二年夏六月太守慎公作新亭于军门之南孟秋告成郡人李觏为记三清殿及麻姑殿记皆是康定年号梓山佛殿记亦云康定二年秋九月则是数记皆作於康定未改元之前也上慎殿丞书盖慎公釴其时以殿中丞守旴江此书当作於未入京之先
上吴舍人王内翰富舍人刘集贤书盖吴公【肃】王公【尧】臣富公【弼】刘公【敞】其时皆居朝此书当作於入京之日然是年郡举先生应茂材异等科有旨召试故入京上诸公书乂寄祖秘丞【无择】诗历序应科本末则云忧愁经岁是先生留京一年也
庆历二年壬午三十四岁
是年先生试制科得召第一长沙萧注与先生书云昨偕弟英求举於京师闻足下应贤良预第一召试未有不心思目愿欲识其面者　秋七月试制科不第归过南康见郡守祖秘丞
按皇佑类稿与祖秘丞诗云及过庐山南闻君初布治又曰高会虽暂欢故园当速至是先生留康庐日浅而归兴浓矣
是年又有寄小儿诗　送余畴若序　与章望之秘校书　与杨屯田书【杨文公亿之子】　麻姑山赋　寄周寺丞诗　惜才诗　送侯殿直知吉州诗
按寄小儿诗注云此儿才三岁盖庚辰得男至壬午恰三岁送余畴若序寄周寺丞诗盖周燮以是年宰南丰请余畴若南丰主学故先生以序送其行杨屯田其时守筠州故有书与之麻姑山赋乃述高台层瑶缭垣筑粉之美必是修麻姑殿後所作当在是年送侯殿直诗曾得滁州在故乡按国史欧公以庆历二年知滁州此诗之作亦当在是年也惜才诗恐亦是作於下第之後
庆历三年癸未三十五岁
是年集退居类稿十二卷　庆历民言三十篇　作周礼致太平论三十篇　抚州菜园院记　雪中赠柳枝及柳枝荅诗　寄周寺丞诗　送钱寺丞知白州诗　三贤咏　上蔡学士诗　寄祖秘丞诗按先生集所为文名退居类稿云自弱冠迨今十五岁得草稿二百三十五首类为十二卷是年冬至日南康守祖【无择】为先生作序则知先生是年下第退居既集退居类稿又有周礼致太平论焉其後陈次公述先生墓志云及退居为周礼致太平论并序则实作於是年也　上蔡学士书言邹子房事盖蔡公以庆历三年为谏官此书亦作於是年　周寺丞【燮】时为南丰宰钱寺丞【得臣】时以南城宰知白州故先生有诗送之　又寄祖秘丞诗云郡守方仁贤学宫盛修理踵门致勤恪命我谈经艺余襄公荐章云下第退居四方生徒从之讲习邓温伯云庆历三年南城始诏立学先生为之师四方来学尝数百人则知先生以是年退居于家故郡守请主学事　柳枝诗盖因是年二月入京遇雪而作也
是年中女生按丁亥年先生作陈夫人墓志云中女五岁其少未免怀盖中女之生在是年也
先生作周礼致太平论三十篇而内治七篇居其首其略曰内宰以隂礼教六宫六宫后也又以隂礼教九嫔九嫔掌妇学之法以教九御后尊也不得不受教女御卑也而教亦及之是在王宫者不可不知礼也余按此篇三叹成王周公致太平之书其精神心术尽在於是使先生之志获行如有用我执此以往岂特王河汾能言之惜夫其不果也
先生作庆历民言三十篇开讳而下言言药石字字规戒先生斯时无官守言责少露梗槩一二年间杜富韩范欧余王蔡君明臣忠三阳道泰公既不能为三谏之诗以効君谟又不能为浓墨之颂以効石介虽在畎亩惓惓忠赤不能自已作为此篇天子圣明刍荛博采持此上闻言者无罪四十二年之治实嘉赖之故祖【无择】曰真医国之书尔
庆历四年甲申三十六岁
是年上富公范公书　作麻姑山真君殿记　李子高墓表　陈伯英墓表　寄祖秘丞书　除夜感怀诗　南塘观鱼诗【二诗并次陈殿丞肃韵】
按上富范书盖献庆历民言及言国事故也
李子高墓表云卒於庆历四年则墓表想亦作於是年
陈伯英墓表云吾尝铭陈仲温之葬其子汉公字伯英後十二年而死又从而表之仲温乃先生之伯丈伯英乃郎舅也仲温之葬在壬申年伯英以甲申年死故曰後十二年则墓表亦当作於是也
寄祖秘丞书云教道亦难行徒以钓积毁箧书归敝庐庠门任芜秽先生此言盖因上蔡学士书言邹子房事邹因诬织先生同入郡圄其事既白先生乃弃学事而复家居也
庆历五年乙酉三十七岁
是年有与胡安定书　寄祖秘丞诗　南城县厅记处士陈君墓志铭及祭文　白石暹师塔铭
按与安定书云康定初钱塘别後二年自京师归中途曾写书今又四年则此书当作於是年
是年余襄公荐先生于朝其章略曰李觏博学通识包括古今潜心着书研极治乱江南儒士共所师法闽中名士黄通以书与范文正公曰李觏生圣时三十七年也其德行文学其智识材术疑三代英灵复生于今大江而南皆呼曰先生暨应诏来都下今副枢富公谏省欧阳公紫微余正言三班田紫微淮南祖提刑皆当世之名儒莫不竞造其门而优礼之若吾公者知泰伯为最深惟其知之也深故尝有论荐泰伯之心
庆历六年丙戌三十八岁
是年作长江赋　集皇佑续稿作序　足成梦中春社诗　上王刑部书　次王刑部游麻姑山诗　及唱和诗序　傅代言墓表
按先生乙未年再上富公书云庆历四年以书言南方事後二年作长江赋则此赋当作於是年　王刑部乃漕使逵也　是年游信州作弋阳县学铭　闻女子疟寄诗　弋阳县堂北见夹竹桃海棠二诗题灵阳宫龟峯精舍葛陂怀古诗　逢何道士诗按先生皇佑三年作新成院记云前此予归自信又云既去五六年自此年至皇佑三年约五六年则游信必在是年若铭若诗皆作於在信之时也
庆历七年丁亥三十九岁
是年作礼论後语　删定刘牧易图序　宋屯田延平集序　亡室陈氏墓志　处士饶君墓表　建昌知军厅记　景德寺重修大殿及造弥陀阁记　邵武军学庄田记　小女诗　海南编集　题韩偓诗後　答黄汉杰书
按礼论作於明道元年而後语云吾为礼论後十五年有持章望之论一篇以吾为好怪则礼论後语当作於是年删定刘牧易图序论见於答宋屯田书亦当作於是年　宋屯田延平集盖因入闽访福帅蔡学士路经昭武而作也【宋屯田咸字贯之时为延平倅假守昭武】海南编诗因宋屯田见示海南编而作题韩偓诗後因游闽而作　答黄汉杰书以汉杰贻书言景德寺记及邵武军学记言浮屠事故先生答汉杰书云觏排浮屠固久於潜书於富国策人皆见之矣岂年近四十而辄渝哉惟汉杰观厥二记不甚熟尔吾於此言乃责儒者之深非尊浮屠也先生言年近四十则此书当作於是年
是年夫人陈氏卒按陈次公述先生墓志云再娶饶氏不知娶於何年
庆历八年戊子四十岁
是年中女子死有哭女诗云妻死女已病踰年成二丧曰踰年者盖去年陈夫人卒今年中女死也冬十一月作建昌军仪门记　太平寺浴室记　寄祖秘丞诗
皇佑元年已丑四十一岁
是年作宋中舍及江夫人墓碣铭　送李山甫诗是年范文正公荐于朝其章略曰李觏着书立言有孟轲扬雄之风义臣今取到本人所业礼论七篇明堂定制图序一篇平土书三篇易论十三篇共二十四篇编为十卷缮写上进乞赐御览则知斯人之才之学非常儒也其人以母老不愿仕乞就除一官许令便养
皇佑二年庚寅四十二岁
是年作周医博墓表　回向院记　谢官表谢范资政啓　怡山长庆寺诗
是年赴范文正公招于杭州范公再荐于朝其章曰臣去年録进李觏所业十卷其明堂图序一卷今朝廷行此大礼千载一时斯人学古之心上契圣作再录上进乞加天奬以劝儒林旨授将仕郎太学助教诰词云学业优议论正有立言之体且履行修正诚如荐章特以一命及尔其益进于道勿患朝廷之不知也
皇佑三年辛卯四十三岁
是年作广文陈生墓铭　承天院记　麻姑山仙都观御书阁记　新成院记　送知军曹比部移之?州诗
按旴志曹公观以皇佑三年守旴此诗当作於是年是年丁母郑夫人忧十二月葬于先府君墓东南隅实建昌凤凰山之麓按墓志云方谋扶亲西游夫人许之未及行而遭大故
皇佑四年壬辰四十四岁
是年集皇佑续稿八卷作序　刋行周礼致太平论十卷　上孙观文书　酬陈屯田诗
按续稿序云行年四十四疾疹时发作其於文字间尚克有进也欤又云庆历癸未录退居稿後三年复出百余篇当在是年上孙观文书盖是年侬志高寇广西孙观文【沔】持节讨之先生寄书陈利害十事孙公答书云示教民病非留心博爱何以及此　酬陈屯田诗云封豕长蛇战岭南盖指侬寇也此诗亦当作於是年
皇佑五年癸巳四十五岁
是年着常语上中下三卷　承天院罗汉阁记　栢林温氏书楼记　傅进士墓铭
皇佑六年甲午四月改至和元年四十六岁
是年除郑夫人服　作常语後序　袁州学记　清话堂诗　送严介序聂夫人徐夫人张都官墓志袁州杂诗三首
先生作袁州学记河东柳淇书京兆章友直篆天下号为三絶其学记略曰惟四代之学考诸经可见天下治则掸礼乐以陶吾民一有不幸犹当仗大节为臣死忠为子死孝详味斯言此岂特为袁州学校重且将为天下国家重故曰君子化民成俗其必由学乎　袁州杂诗郡守祖【无择】皆赓其韵　清话堂诗盖与周伯达宿景德寺而作其诗云无限中心不平事一宵清话又成空遂目其处为清话堂且题八句云
至和二年乙未四十七岁
是年寄富公书并长江赋一首皆论东南利害　寄祖秘丞诗　送春二絶　送陈司理序　江屯田墓志　陈都官墓碣铭　邹夫人墓志铭　郑助教母陈氏墓铭　陈府君夫人聂氏墓铭
至和三年丙申九月改嘉佑元年四十八岁
是年有铅山县尉陈君墓铭
嘉佑二年丁酉四十九岁
是年国子监奏乞差太学助教李觏充太学说书旨令赴太学供职按奏劄云虽因名儒论荐命试一官未沾政禄而养道丘壑欲望朝廷差充太学说书冀有禆庠序风化
嘉佑三年戊戌五十岁
是年除通州海门主簿太学说书　作太学议一篇景德寺修院记
按诰词云尔醇明茂美通于经术东南士人推以为冠自佐学政逾年于兹孜孜渠渠务恪厥守祭酒司业以为博士之职莫宜於尔可特授通州海门县主簿太学说书如故旨令详究太学制度故有学议
嘉佑四年已亥五十一岁
是年权同管勾太学盖因胡瑗以病告假故有斯命寻以祖母未祔先茔请假归迁旨给假一月先生遂归八月卒于家十二月祔葬于凤凰山府君之茔按陈次公作先生墓志云临终无他言惟执次公手以明堂图为托三礼未成为恨是先生又作三礼论未成而絶笔也

[book_title]卷一
钦定四库全书
旴江集卷一　　　　　　　宋　李觏　撰赋
长江赋
臣闻养万物者惟地之大水居其上则地不能载以触以啮以断以掘深或无底远或几千万里则江之为水臣不得而计之矣蜀焉我顶吴焉我腹淮我之腋海我之足朝谿暮谷刮骨磨肉委之填之而莫饱其欲万山崔崔将裹将束如儿童之见犇马缩头敛手避路而踯躅时清气和无涛无波千丈一席可眠可歌变动顷刻四天怒色凶烟暴云对面漆黑谁为风师谁为水伯不轨不法无别无识风兮何声水兮何形前雷後霆氷堆雪层操舟之老尚不能自保况乃远而行客孰不椎心而太息出如登山入如沈泉退无所止进不得前龙螭蛇鼋固执杀生之权虾蟹琐琐犹或贾勇而争先嗟乎生之难成之难父母君师之所爱而托命於其间幸而免者盖有之矣不幸而死者何可胜纪鱼腹未消橹声相继岂非利欲之牵人而危亡之不避扬荆巴蜀交广瓯闽地有常产物有常珍衣者食者器者玩者歌童舞女诡异妖冶官所不取则掠之私舍孰贤孰才贪哉鄙哉重装叠载踰江越淮然则视长鲸之怒东海不啻如蠛蠓之浮杯呜呼山川之阻土地之富天下有道则王之外府天下无道则奸雄所处盖足於财用而利於守御故周之衰也有吴有楚汉之乱也曰策曰权琅琊因之以建大号刘裕得之以入中原道成萧衍迄于霸先自取自守人谁敢言赤壁之败曹操夀春之走苻坚虽历数之有在亦事势之使然及夫孙皓之虐叔宝之昏而後能灭焉劳乎哉经几代而几年臣闻周书曰制治于未乱保邦于未危隂阳有消长日月有蔽亏在乎备之得所则祸何能为伏惟国家重西北而轻东南臣何以知之彼之官也特举此之官也累资敛於此则莫知其竭输於彼则唯恐不支官以资则庸人并进敛之竭则民业多隳为贪为暴为寒为饥如是而不为盗贼臣不知其所归诸夏内也为腹心夷狄外也为手足轻重之理岂神明之所不烛秦备胡而陈胜起事唐戍蛮而龎勋肆毒观其土崩之由诚可为之痛哭古者有采诗之官惟赋亦古诗之流贱臣不获言于朝敢赋心之忧愁安得为太平之草木蒙雨露兮千秋
麻姑山赋
巍乎高哉兹山之为异也吾不知夫几百千里之广但见土老而石顽顶天而直上验地势之所极固亦东南之藩障者乎路蹊蟠郁前後相失冈峦崒嵂左右驰突鸣泉百雷跃下云窟乔杉万矛舞破烟骨灵奇怳惚变见出没匮耳目之观听曾不究夫万一其间则有名天之洞礼神之堂高台层瑶吸日月之光缭垣筑粉孕芝兰之香偏门曲廊入迷其方斜轩乱窗或温而凉况乎御龙膏之酒倚云和之瑟一饮一石一醉千日安知亿万人尘衣飞蚤虱其或黯然而雾飘然而雨跬步之内则曚无所覩夜长漫漫山空月寒鹤羣戏风舞羽跚跚老猨抱子吟声欲乾怪物参差松柯水湄或步或驰或啸而悲仙乎鬼乎千态万状而使人心疑别有涧石之迤逦圜潭之无底是曰蛟龙之所止嬾而为旱怒而为水嗟我力耕之民辍衣食之资而为祷祠之费岩岫冥冥古无人行百兽饥死虎狼夜鸣是何假上真之名而神奸之所凭也悲夫以地之奇以物之灵而逋客之经营全形养气采术茹菁未尝有笳箫之声鸾凤之迎谢人品而凌太清者徒见山寒兮青青水秋兮泠泠云路咫尺而不能以升岂非仙可得而不可求道可悟而不可学彼其叛稼穑之功遗室家之乐越天常而慕冥寞宜乎白首於丹竈之下幽死而无所托也
疑仙赋【并序】
觏家旴江其西十里则麻姑山顔太师真卿有记存焉少北则麻源谢灵运诗所谓入华子岗是麻源第三谷者也其山水清媚与神仙趾迹相附着在人口吻吾母初无子凡有可祷无不至祥符元年梦二道士奕棋户外往观之其一人者取局之一子授焉遂娠及觏生十余岁从先父适田间宿东郊既寐有人以书与觏方制如牍表用黄其目曰王状元文集梦中以为沂公之文也就学以来果不甚鲁或时开卷然忆念谓曾读此书再思之未尝见也墨笔着辞虽未善顾出自然不多劳力私心喜幸以所从受颇灵异而不敢言今兹年三十有八矣乃用自疑作疑仙赋儒者不言仙盖患乎伤财舍生以学之者也苟异於彼宜无害赋曰
噫噫仙乎为有为无为天之居为地之庐为山之国为水之都为古为今为智为愚为崇为卑为肥为臞与人类乎与人异乎将天下之利乎将一身而已乎既匪闻而匪见我焉知其所如繄我之生卓荦瓌怪地气殊絶神休合会导愚心之趋骤犯古人之畿界攀或无高博或无大戏钧天之遗音冒庆云之渥彩意灵物之所右幸速成於当代难得而易失者时哉青春走兮素发催衒金丹而不售抚道殣而衔哀然则何为而生何为而来已矣夫嵩高降神生申甫收拾中兴还圣主长庚入梦生李白叫噪江南为逐客今之生我岂无意二者他年终一得仙人若在金银宫归去来兮谁阻隔
旴江集卷一

[book_title]卷二
[集部,别集类,北宋建隆至靖康,旴江集]
钦定四库全书
旴江集卷二　　　　　　宋　李觏　撰
礼论七篇
予幼而好古诵味经籍窥测教意然卒未能语其纲条至于今兹年二十四思之熟矣比因多病退伏庐下身无他役得近纸笔故作礼论七篇推其本以见其末正其名以责其实崇先圣之遗制攻後世之乖缺邦国之龟筮生民之耳目在乎此矣
礼论第一
或问圣人之言礼奚如是之大也曰夫礼人道之凖世教之主也圣人之所以治天下国家修身正心无他一於礼而已矣曰尝闻之礼乐刑政天下之大法也仁义礼智信天下之至行也八者并用传之者久矣而吾子一本於礼无乃不可乎曰是皆礼也饮食衣服宫室器皿夫妇父子长幼君臣上下师友宾客死丧祭祀礼之本也曰乐曰政曰刑礼之支也而刑者又政之属矣曰仁曰义曰智曰信礼之别名也是七者盖皆礼矣敢问何谓也曰夫礼之初顺人之性欲而为之节文者也人之始生饥渴存乎内寒暑交乎外饥渴寒暑生民之大患也食草木之实鸟兽之肉茹其毛而饮其血不足以养口腹也被髪衣皮不足以称肌体也圣王有作於是因土地之宜以殖百谷因水火之利以为炮燔烹炙治其犬豕牛羊及醤酒醴酏以为饮食艺麻为布缲丝为帛以为衣服夏居橧巢则有颠坠之忧冬入营窟则有隂寒重膇之疾於是为之栋宇取材於山取土於地以为宫室手足不能以独成事也饮食不可以措诸地也於是范金斵木或为陶瓦脂胶丹漆以为器皿夫妇不正则男女无别父子不亲则人无所本长幼不分则强弱相犯於是为之婚姻以正夫妇为之左右奉养以亲父子为之伯仲叔季以分长幼君臣不辨则事无统上下不列则羣党争於是为之朝觐会同以辨君臣为之公卿大夫士庶人以列上下人之心不学则懵也於是为之庠序讲习以立师友人之道不接则离也於是为之宴享苞苴以交宾客死者人之终也不可以不厚也於是为之衣衾棺椁衰麻哭踊以奉死丧神者人之本也不可以不事也於是为之禘尝郊社山川中溜以修祭祀丰杀有等疏数有度贵有常奉贱有常守贤者不敢过不肖者不敢不及此礼之大本也饮食既得衣服既备宫室既成器皿既利夫妇既正父子既亲长幼既分君臣既辨上下既列师友既立宾客既交死丧既厚祭祀既修而天下大和矣人之和必有发也於是因其发而节之和久必怠也於是率其怠而行之率之不从也於是罚其不从以威之是三者礼之大用也同出於礼而辅於礼者也不别不异不足以大行於世是故节其和者命之曰乐行其怠者命之曰政威其不从者命之曰刑此礼之三支也在礼之中有温厚而广爱者有断决而从宜者有疏逹而能谋者有固守而不变者是四者礼之大旨也同出於礼而不可缺者也於是乎又别而异之温厚而广爱者命之曰仁断决而从宜者命之曰义疏逹而能谋者命之曰智固守而不变者命之曰信此礼之四名也三支者譬诸手足焉同生於人而辅於人者也手足不具头腹岂可动哉手足具而人身举三支立而礼本行四名者譬诸筋骸之类焉是亦同生於人而异其称者也言乎人则手足筋骸在其中矣言乎礼则乐刑政仁义智信在其中矣故曰夫礼人道之凖世教之主也圣人之所以治天下国家修身正心无他一於礼而已矣
礼论第二
或人不谕曰节其和者谓之乐行其怠者谓之政威其不从者谓之刑信然矣其所以统於礼者愿闻其指曰昔者圣人之制礼也因十二月之气分而为律吕因六律六吕作为十二管因其清浊与其轻重配而为五声因其五声变而杂之以为八音或为歌诗或被於金石丝竹匏土革木之器爰及干戚羽旄以导人之和心以舞人之手足小大有所终始有经倡和有秩节奏有差诎伸俯仰必有齐也缀兆行列必有正也宫轩特县各当其位四六八羽各昭其数以范五行以调八风以均百度以象德行以明功业以观政治以和人神此礼之一支乐着矣出号令立官府制军旅聚食货号令所以明约束官府所以正职掌军旅所以待不虞食货所以赡不足是故为之符玺节旄以信号令为之掾属胥徒以备官府为之甲胄五兵以成军旅为之井田赋贡以兴食货为之城郭沟池所以限内外也为之度量权衡所以平多少也为之书契版图所以穷变诈备遗忘也为之圄犴桎梏所以严推劾禁犇逸也官各有守事各有程先後有次迟速有检以辨国之大事以平天下之民以跻至治此礼之二支政成矣伐不义侵不庭刺有罪或以鈇钺或以刀锯为大辟为宫为刖为墨为劓为剕为鞭为扑为流为赎轻有其等重有其常用之有地决之有时所以惩天下之人使皆迁善而远罪此礼之三支刑行矣夫所谓礼者为而节之之谓也是三者其自成乎果有为之者乎其自治乎果有节之者乎苟不为也不节也则十二管不作五声不辨八音之器不具干戚羽旄不设小大无其所终始无其经倡和无其秩节奏无其差诎伸俯仰不齐也缀兆行列不正也县之面不殊也羽之数不分也如此则何以见乐哉不为也不节也则号令不出官府不立军旅不制食货不聚符玺节旄不作掾属胥徒不备甲胄五兵不成井田赋贡不兴城郭沟池不修度量权衡不均书契版图不着圄犴桎梏不严官无其守事无其程先後无其次迟速无其检如此则何以见政哉不为也不节也则不义不伐不庭不侵有罪不刺鈇钺无其凖刀锯无其平大辟宫刖墨劓剕鞭扑流赎皆无其法轻无其等重无其常用之无其地决之无其时如此则何以见刑哉由是而言故知三者果有为而节之者然後能成也能治也为乎饮食衣服宫室器皿夫妇父子长幼君臣上下师友宾客死丧祭祀而节之者既谓之礼矣为乎十二管五声八音干戚羽旄号令官府军旅食货符玺节旄掾属胥徒甲胄五兵井田赋贡城郭沟池度量权衡书契版图圄犴桎梏鈇钺刀锯大辟宫刖墨劓剕鞭扑流赎而节之者反不谓之礼可乎若是则三者果礼之支也而强其名者也
礼论第三
或曰乐刑政之说既承教矣敢问温厚而广爱者仁也断决而从宜者义也疏逹而能谋者智也固守而不变者信也则然矣其何系於礼哉曰百亩之田不夺其时而民不饥矣五亩之宅树之以桑而民不寒矣逹孝悌则老者有归病者有养矣正丧纪则死者得其藏修祭祀则鬼神得其飨矣征伐有节诛杀有度而民不横死矣此温厚而广爱者也仁之道也君为君焉主政令必生杀不得不从矣臣为臣焉守职事死干戈不得少变矣男女有别不得相乱矣长幼有序不得相陵矣兴廉让则财不得苟取位不得妄受矣立谏诤则不得讳其恶矣设选举则贤者不遗矣正刑法则有罪者必诛矣此断决而从宜者也义之道也为衣食起宫室具器皿而人不乏用矣异亲疏次上下而人不兴乱矣列官府纪文书而奸诈可穷矣筑城郭治军旅而寇贼不作矣亲师傅广学问而百虑毕矣此疏逹而能谋者也智之道也号令律式以约民心蔑有欺矣禄位班次以等贤愚蔑相犯矣车马服御以章贵贱而人不疑矣百官不易其守四民不改其业而事不諐矣言必中行必果而天下率从矣此固守而不变者也信之道也若夫百亩之田不夺其时五亩之宅树之以桑逹孝悌以养老病正丧纪以藏其死修祭祀以飨鬼神征伐有节诛杀有度定君臣别男女序长幼兴廉让立谏诤设选举正刑法为衣食起宫室具器皿异亲疏次上下列官府纪文书筑城郭治军旅亲师傅广学问为号令律式禄位班次车马服御官守民业言而必中行而必果者谓之非礼可乎既曰仁矣曰义矣曰智矣曰信矣总而言之又皆礼矣若是则仁义智信果礼之别名也
礼论第四
或曰仁义智信疑若根诸性者也以吾子之言必学礼而後能乎曰圣人者根诸性者也贤人者学礼而後能者也圣人率其仁义智信之性会而为礼礼成而後仁义智信可见矣仁义智信者圣人之性也礼者圣人之法制也性畜於内法行於外虽有其性不以为法则暧昧而不章今夫木大者可以为栋梁小者可以为榱桷不以为屋室则朽於深山之中与朴樕同安得为栋梁榱桷也温厚可以为仁断决可以为义疏逹可以为智固守可以为信不以为礼则滞於心胷之内与无识同安得谓之仁义智信也屋既成虽拙者必指之曰此栋也此梁也此榱也此桷也礼既行虽愚者必知之曰此仁也此义也此智也此信也贤人者知乎仁义智信之美而学礼以求之者也礼得而後仁义智信亦可见矣圣与贤其终一也始之所以异者性与学之谓也中庸曰自诚明谓之性自明诚谓之教诚则明矣明则诚矣自诚明者圣人也自明诚者贤人也然则贤人之性果无仁义智信乎曰贤人之性中也扬雄所谓善恶混者也安有仁义智信哉性之品有三上智不学而自能者也圣人也下愚虽学而不能者也具人之体而已矣中人者又可以为三焉学而得其本者为贤人与上智同学而失其本者为迷惑守於中人而已矣兀然而不学者为固陋与下愚同是则性之品三而人之类五也请问学之得失曰所谓本者礼也知乎仁义智信之美而不知求之於礼率私意附邪说荡然而不反此失其本者也故世有非礼之仁矣有非礼之义矣有非礼之智矣有非礼之信矣是皆失其本而然也敢问其目曰夺其常产废其农时重其赋税以至饥寒憔悴而时赐米帛以为哀人之困宪章烦密官吏枉酷杀戮无数而时发赦宥以为爱人之命军旅屡动流血满野民人疲极不知丧葬而收歛骸骨以为惠及死者若是类者非礼之仁也背其君亲疏其兄弟而连结私党以死相赴以为共人之患谄谀机巧以动上心而数辞其爵位及其货财以为谦让君有过失而不能谏正而暴扬於外身有隐恶不能自改而专攻人之短以为强直贤才果勇不能用於公家而私相援举以为已力下民之愚而不能教训?之於恶然後峻刑以诛之以为奉法若是类者非礼之义也为智不能以制民用修世教起政事以治人齐师旅以御乱以为天下国家久长之策而专为奸诈巧辩以徼一时之利若是类者非礼之智也为信不能以一号令重班爵明车服以辩等守职业以兴事使天下之人仰之而不疑而专为因循顾望以死儿女之言若是类者非礼之信也今有欲为仁义智信而不知求之於礼是将失其本者矣
礼论第五
或人请问乐刑政亦有非礼者乎曰善哉尔之问也夫夷蛮戎狄荒淫靡曼之音杂其倡优辅以子女谐笑颠乱以动人耳目移人心气若是类者非礼之乐也或重刑辟变法律伺人小过钩人微隐以为明察或悲哀怯愞容贷奸宄以为慈爱或急征横赋多方揉索抔聚畜积以为强国或时起土功敺人为卒用於无用以为豫备若是类者非礼之政也或为轘裂鼎镬炮烙菹醢剥面夷族以威天下若是类者非礼之刑也曰子所谓礼者为之节之者也若是三者岂无为之者乎岂尽无其节乎曰夫所谓为者先王之为也所谓节者先王之节也先王之所以为而节之者非妄也必有仁义智信之善存乎其间矣不念古昔不师先王是皆妄为也妄节也君子不以为礼也或曰乐刑政皆礼也先儒之述何以不止於礼而言礼乐刑政曰乐刑政虽统於礼盖以圣人既别异其名世传已久止言礼则人不知乐刑政故并列之使人得以兼用然首之以礼而乐刑政次之意者谓乐刑政咸统於礼欤譬诸孔门四教曰文行忠信忠信岂非行乎盖以止言行则人不知忠信故并列之然先之以行而次以忠信谓忠信咸统於行也然则所谓仁义礼智信者亦犹是哉曰非矣乐刑政者礼之支也未尽於礼之道也其本存焉亦犹忠信者未尽於行也举礼之本而与乐刑政并列可矣今言乎仁义智信则礼之道靡有遗焉礼与仁义智信岂并列之物欤仁义智信者实用也礼者虚称也法制之总名也然而所以与仁义智信并列而其次在三者意者谓虽有仁义智信必须以礼制中而行之乎曰郑氏注中庸性命之说谓木神则仁金神则义火神则礼水神则智土神则信疑若五者并生於圣人之性然後会而为法制法制既成则礼为主而仁义智信统乎其间若君臣之类焉曰尔谓礼之性果何如也曰岂非能节者乎有温厚断决疏逹固守之性而加之以节遂成法制焉曰节之者义之性也义断决而从宜岂非能节者哉法制之作其本在太古之时民无所识饥寒乱患罔有救止天生圣人而授之以仁义智信之性仁则忧之智则谋之谋之既得不可以不节也於是乎义以节之节之既成不可以有变也於是乎信以守之四者大备而法制立矣法制既立而命其总名曰礼安有礼之性哉郑氏之学其实不能该礼之本但随章句而解之句东则东句西则西百端千绪莫有统率故至乎性命之说而广求人事以配五行不究其端不揣其末是岂知礼也哉或曰月令之推五性亦然矣何如曰月令之书盖本於战国之时吕氏门人所作至唐增修之未足以观圣人之旨也後之人见仁义礼智信列名而齐齿谓五者之用各有分区故为仁义智信则不取於礼而任其私心为礼则不能辩仁义智信但以器服物色升降辞语为玩以为圣人作礼之方止於穷奢极富炫人听览而已矣行其事不知其本观其象不知其意因谓礼有质文可随时而用先王有作我可以作先王有变我可以变而不知先王之所以作而变者有所为【于伪反】也此之所以作而变者复何以哉苟礼之所之止於器服物色升降辞语而无仁义智信之大则是琐琐有司之职耳何圣人拳拳之若是乎郊特牲曰礼之所尊尊其义也失其义陈其数祝史之事也故其数可陈也其义难知也知其义而谨守之天子之所以治天下也或曰吾子所称先儒并列礼乐刑政及仁义礼智信之意曷以知先儒之意果若吾子之言乎曰以予度之先儒之意当若是也若是则善矣或异於此则先儒之言者皆不知礼而妄言也予何咎哉曰先儒既并列之而吾子乃论而为一敢问何谓也曰并列之使人记其条目用之而不遗先儒之事也论而为一使人知其本根学之而不失予之志也或曰前所谓节其和者命之曰乐行其怠者命之曰政威其不从者命之曰刑温厚而广爱者命之曰仁断决而从宜者命之曰义疏逹而能谋者命之曰智固守而不变者命之曰信徇是而言则七者似皆礼之别名也何以乐刑政则谓之支而强其名仁义智信则止谓之别名也曰乐刑政各有其物与礼本分局而治十二管五声八音干戚羽旄乐之物也号令官府军旅食货政之物也鈇钺刀锯大辟宫刖墨劓剕鞭扑流赎刑之物也是三者之物与饮食衣服宫室器皿夫妇父子长幼君臣上下师友宾客死丧祭祀之目少异故得谓之支而强其名也夫仁义智信岂有其物哉总乎礼乐刑政而命之则是仁义智信矣故止谓之别名也有仁义智信然後有法制法制者礼乐刑政也有法制然後有其物无其物则不得以见法制无法制则不得以见仁义智信备其物正其法而後仁义智信炳然而章矣或曰前所谓刑者政之属诚然矣而吾子复并列之何谓也曰因先儒之言从而论之不遑变易耳其旨既明其辞虽在奚有害於事哉曰敢问吾子之列礼乐刑政之物仁义智信之用尽於吾子之言乎抑有所遗者乎曰凡予所言者大也不及其细也略也不及其详也从其类而推之苟合乎礼本乎圣者皆是也奚待予之尽言哉
礼论第六
或曰乐记曰圣人作乐以应天制礼以配地礼乐明备天地官矣又以天地卑高动静方物在天成象在地成形以为礼者天地之别也地气上齐天气下降隂阳相摩天地相荡雷霆风雨四时日月百化之兴以为乐者天地之和也由此观之则礼乐之比隆竞大盖已着矣而吾子统之於礼益有疑焉曰彼以礼为辨异乐为统同推其象类以极于天地之间非能本礼乐之所出者也礼也者岂止於辨异而已哉乐也者岂止於统同而已哉是皆见其一而忘其二者也曰古之言礼乐者必穷乎天地隂阳今吾子之论何其小也曰天地隂阳者礼乐之象也人事者礼乐之实也言其象止於尊大其教言其实足以轨范於人前世之言教道者衆矣例多濶大其意汪洋其文以旧说为陈熟以虚辞为微妙出入混沌上下鬼神使学者观之耳目惊眩不知其所取是亦教人者之罪也或问孟子曰恻隐之心人皆有之羞恶之心人皆有之辞让之心人皆有之是非之心人皆有之恻隐之心仁之端也羞恶之心义之端也辞让之心礼之端也是非之心智之端也孟子既言人皆有仁义之性而吾子之论独谓圣人有之何如曰孟子以为人之性皆善故有是言耳古之言性者四孟子谓之皆善荀卿谓之皆恶扬雄谓之善恶混韩退之谓性之品三上焉者善也中焉者善恶混也下焉者恶而已矣今观退之之辩诚为得也孟子岂能专之曰性之说既尽之矣然其以礼与仁义智并列何如曰是皆据世俗而言不及为之统率耳辞让者义之一节也又淳于髠问曰男女授受不亲礼也嫂溺则援之以手乎孟子曰嫂溺不援是豺狼也男女授受不亲礼也嫂溺援之以手权也夫权智之动义之会也详孟子此言则义而智者不在先王之礼欤曰孟子据所闻为礼以已意为权而不谓先王之礼固有其权也自今言之则必曰男女授受不亲礼也嫂溺援之以手亦礼也丧服四制曰父在为母齐衰期者见无二尊也百官备百物具不言而事行者扶而起言而后事行者杖而起身自执事而后行者面垢而已秃者不髽伛者不袒跛者不踊老病不止酒肉凡此八者以权制者也若是则先王之礼岂无权乎然其上文则曰恩者仁也理者义也节者礼也权者智也於此则是言之者惑矣其所谓恩者为父斩衰三年也所谓理者为君亦斩衰三年也若兹二服与父在为母齐衰扶杖面垢不髽不袒不踊不止酒肉之事非礼何以着之自今言之则必总四制以为礼而分仁义智於其间可也或人变色而作曰善哉吾子之论乐刑政仁义智信咸统於礼也其始得之於心欤抑尝闻圣人之言及此者欤曰予闻诸圣人矣礼运记孔子之言曰禹汤文武成王周公此六君子者未有不谨於礼者也以着其义以考其信着有过刑仁讲让示民有常其下文曰礼者君之大柄也所以别嫌明微傧鬼神考制度别仁义所以治政安君也周公作六官之典曰治典曰教典曰礼典曰政典曰刑典曰事典而并谓之周礼今之礼记其创意命篇有不为威仪制度者中庸缁衣儒行大学之类是也及其成书总而谓之礼记是其本传之者亦知礼矣不独此二书而已也韩宣子适鲁见易象与鲁春秋曰周礼尽在鲁矣则当时亦谓易象春秋为礼经也故知礼者生民之大也乐得之而以成政得之而以行刑得之而以清仁得之而不废义得之而不诬智得之而不惑信得之而不渝圣人之所以作贤者之所以述天子之所以正天下诸侯之所以治其国卿大夫士之所以守其位庶人之所以保其生无一物而不以礼也穷天地亘万世不可须臾而去也或曰曲礼谓礼不下庶人而吾子及之何哉曰予所言者道也道者无不备无不至也彼所言者货财而已耳谓人贫富不均不可一以齐之焉然而王制曰庶人县封葬不为雨止不封不树丧不贰事此亦庶人之丧礼也庶人春荐韭夏荐麦秋荐黍冬荐稻韭以卯麦以鱼黍以豚稻以鴈此亦庶人之祭礼也既庶人丧祭皆有其礼而谓礼不下庶人者抑述曲礼者之妄也
礼论第七
或人敢问礼之所兴自於何圣曰扬子云谓法始於伏羲而成乎尧今观易系辞其制器取象信自伏羲神农黄帝以来也礼本之兴其在三皇可知矣大章章之也咸池备矣咸池者黄帝之事上古结绳而治後世圣人易之以书契百官以治万民以察此亦黄帝之事也弦木为弧剡木为矢弧矢之利以威天下此亦黄帝之事也则乐政刑之兴亦在三皇矣及夫尧舜继禅禹成其功成汤文武翦其祸难周公坐而修之孔子着之於册七十子之徒奉之以为教而後礼乐刑政之物仁义智信之用囊括而无遗矣或曰周道其盛矣然鲁诸侯也而用天子之礼乐何如曰昔者武王既崩成王幼不能涖阼周公摄天子之位作礼乐朝诸侯而天下大定七年致政於成王成王以周公为有勲劳於天下於是封之曲阜地方七百里革车千乘命鲁公世世祀周公以天子之礼乐此盖成王谓周公有王者之德摄王者之位辅周室致太平者周公之为也故於其死用王礼祀之以尊之焉若是则鲁以此祀周公可也岂及其余哉至其子孙遂彻而用之凡制宫庙设官职祭祀丧纪车马服器率仿於周此则非矣周君也鲁臣也人臣而用其君之礼乐何以示民哉成王必欲其臣行天子礼乐则当赐之周公俾其身用之不须命鲁公世世以此祀之也生则臣也死则鬼也鬼与人异用之非僭故知鲁以此祀周公可也穆公之母卒使人问於曾子曰如之何曾子曰哭泣之哀齐斩之情饘粥之食自天子逹布幕卫也縿幕鲁也夫布幕诸侯礼也縿幕天子礼也疾鲁之僭故举诸侯以示之焉隐公考仲子之宫将万焉问羽数於衆仲对曰天子八诸侯六大夫四士二公从之书曰九月考仲子之宫初献六羽观春秋之旨盖谓僭上既久贤君能详问而更始之故书也彼杞宋者各自为一王之後耳其祖天子礼乐异於周使行之可也周尚在而鲁仿之则僭矣孔子曰唯名与器不可以假人夫鲁之事假人孰甚焉或曰议者以三代之後汉唐为盛如之何可比隆於古昔也曰汉唐其卑矣高帝起於陇亩草创天下法制未修文景继立龊龊守成公卿多武人而黄老刑名之学炽於其间贾生之徒称先圣诵仁义眊焉而不知所从也武帝聪明特逹攘袂而作聘贤良尊文学改正朔易制度有志於先王矣然而黩兵好胜竭天下之财以事四夷延方士筑宫馆以求神仙用不经之言以东封泰山禅梁父光武忧勤民事而不务大体专求俗吏之课不师经籍而听用图?之书以疑天下耳目唐高祖凡庸之材乘运而起太宗有非常之度而残杀长适以取其位不能纯用先王之制而因循駮杂浮屠乱法而不知禁进士坏文而不知革易置储贰依违不决明皇亲见祸乱心思矫正而兴起老子庄周之说以害教化宠任武功注意兵食銮舆展狩出入不时进用女色间以谗贼以紊经纪自此数君其余盖不足数矣曰封泰山禅梁父前世之大典也而吾子以为不经之言何如曰所谓经者二帝三王之事而孔子述之者也六籍是矣而封禅之文安在哉独司马迁封禅书称自古受命帝王曷尝不封禅盖有无其应而用事者矣未有睹符瑞见而不臻乎泰山者也於是引尚书舜岁二月东廵狩至于岱宗柴似以此为封禅事斯礼也盖系廵狩矣天子廵狩至于方岳祭天告至爰及名山大川皆以其秩望祭之乃事鬼神之常道非封禅之谓也且舜自正月上日受终于文祖孔氏谓上日朔日也後至辑五瑞既月乃日觐四岳羣牧班瑞于羣后孔氏谓尽以正月中日日见四岳及九州牧监还其瑞岁二月东廵狩至于岱宗孔氏谓既班瑞之明月乃顺春东廵至於岱宗若是则舜摄帝位才朞月耳德未必遽洽於人也功未必遽济於世也符瑞之见未必如此之速也况又未真即帝位则将何辞以封禅哉五载一廵狩廵狩而封禅则舜之在位凡几年凡几封禅其礼仪必有可采何以不广记之乃独言柴而已乎封禅之礼固不止於柴也夫摰见生死之物盖其微者犹列之于後矧封禅之盛乃得略之乎其不然必矣又称齐桓公既霸会诸侯於葵丘而欲封禅管仲曰古者封泰山禅梁父者七十二家而夷吾所记者十有二焉曰无怀氏曰伏羲曰神农曰炎帝曰黄帝曰颛顼曰帝喾曰尧曰舜曰禹曰汤曰周成王夷吾此言亦无所证孔子修六经祖述尧舜宪章文武岂前世有封禅之言管氏闻之而孔子不得闻乎虽诚有之孔子削而不书是亦不足取也子必谓称古帝王封禅者皆妄也未知此说根於何时至秦始皇遂举而行之逮孝武即位又议封禅事齐人公孙卿称其师申公书曰封禅七十二王唯黄帝得上封又称申公之言曰汉主亦得上封上封则能僊登天孝武後乃登封无风雨灾於是自喜幸庶几遇神仙矣吁可怪哉文中子曰封禅之费非古也以夸天下其秦汉之侈心乎是诚知言矣或曰子谓汉唐数君讹杂之如此然其所以阐基绪致昇平者何也曰其始皆能求辅佐纳谏诤夙兴夜寐以安天下济生人为意此其所以兴也及其後世则放逐忠良昵近邪辟或妇人用事或外戚专政或宦竖窃命官爵授於匪人货财散於无用兵革疲於不急荒淫怠慢厌弃民物皇天震怒奸雄并起而海内土崩矣呜呼汉唐之盛犹不足观汉唐之衰万世之监也
礼论後语
吾为礼论七篇既十五年学者有持章望之论一篇来以吾为好恠率天下之人为礼不求诸内而竞诸外人之内不充而惟外之饰焉终亦必乱而已矣亦犹老子之言礼者忠信之薄盖不知礼之本徒以其节制文章献酬揖让登降俯仰之繁而罪之也呜呼章子有耳目邪抑蒙且瞶邪有则奚不视吾文听吾言吾之论则曰後之人见仁义礼智信列名而齐齿谓五者之用各有分区故为仁义智信则不取於礼而任其私心为礼则不能辩仁义智信但以器服物色升降辞语为玩以为圣人作礼之方止於穷奢极富炫人听览而已矣繇是推本之曰仁义智信者实用也礼者虚称也法制之总名也圣人率其仁义智信之性会而为礼礼成而後仁义智信可见矣贤人者知乎仁义智信之美而学礼以求之者也礼得而後仁义智信亦可见矣吾之论如此岂尝使人为礼不求诸内而竞诸外邪岂尝以节制文章之类为礼之实邪章子有耳目不至乎此也夫章子以仁义礼智信为内犹饥而求食渴而求饮饮食非自外来也发於吾心而已矣礼乐刑政为外犹冠弁之在首衣裳之在身必使正之耳衣冠非自内出也呜呼章子之惑甚矣夫有诸内者必出於外有诸外者必由於内孰谓礼乐刑政之大不发於心而伪饰云乎且谓衣冠非自内出则寒而被之葛热而被之裘可乎夏则求轻冬则求暖固出於吾心与饥渴之求饮食一也而章子异之不已惑乎故天下之善无非内者也圣人会其仁义智信而为法制固由於内也贤人学法制以求仁义亦内也谓蓝之青朱之赤固其质也布帛之青赤则染矣然染之而受者亦布帛之质也以染铁石则不入矣是故贤人学法制以求仁义亦内也下愚虽学弗之得矣中庸曰或生而知之或学而知之或困而知之及其知之一也或安而行之或利而行之或勉强而行之及其成功一也然则吾之论何尝有外邪何忧乎终之必乱邪吾之论则曰闻诸圣人於是引礼运周公六典之类以明之今章子乃曰学乎圣人者何必易其言是未尝读吾之论也赵简子问子太叔揖让周旋之礼焉对曰是仪也非礼也夫礼天之经也地之义也民之行也天地之经而民实则之是故为九歌八风七音六律以奉五声为政事庸力行务以从四时为刑罚威狱使民畏忌以类其震曜杀戮以是言之乐政刑非礼者乎顔渊问仁孔子曰克已复礼为仁请问其目曰非礼勿视非礼勿听非礼勿言非礼勿动以是言之仁非礼者乎章子尚未读左氏传论语宜其病吾言也圣人之於礼其言盖参差言其大则无事不包言其小则庶事之一耳故周官三百六十职题曰周礼以该之言其大也其次则曰礼典与治教政刑事配焉其小则曰五礼与射御书数并焉章子得其小而不得其大宜其病吾言也故其说曰走百步外以救人陨溺难也趋百步外以揖人易也趋则为之走则不为之矣已後乡人一日之生拜之能也坐其下行其後能也闻其急难则不为之死矣是仁义难於礼也又曰顺父礼也违父非礼也有人蹈於水火之中已将救之而父在侧曰勿救匍匐救之无避也违父可也夫妇异列礼也如妻踣於舅姑之前伤而不兴尽力以扶之可也又曰心则爱兄而拜先仲叔此礼之易者固胜仁也千金之宝分则多伯兄是礼不胜仁也吾兄与嫂鬭则不救有嫂之嫌也此礼之易者固胜义也乡人之长者鬭於兄救兄不胜则佐之鬭是礼不胜义也呜呼章子以揖拜为礼宜乎其不得以兼仁义也且章子焉知仁义哉万物之生无不遂吾所谓仁也万事之理无不当吾所谓义也而章子方区区以救陨溺死急难为事不亦小乎以一人之力而见陨溺必救见急难必死吾惧章子之仁义所及者寡而天年不获终也其所谓仁吾曰浮屠而已耳其所谓义吾曰游侠而已耳孔子曰父在观其志父没观其行三年无改於父之道可谓孝矣父没三年尚不忍改其道父在侧曰勿救人於水火而违之可乎已以救为仁而父曰勿救则父不仁矣已欲仁而彰父之不仁未见可以为仁也父不仁则违之兄之鬭则不辩是非而佐之是父轻而兄重乎兄与嫂鬭则以嫌而不救惧失礼也妻踣而伤则扶之不顾礼焉是妻厚而嫂薄乎厚於妻而薄於嫂兹小人之情轻其父而重其兄虽小人亦不为也章子以是为仁义非吾所敢闻也抑其所谓礼之在内者丧哀祭恭忠君孝父盖皆仁义之目而不谕焉悖矣人不知而不愠谓之君子吾不得已而申之者为其惑衆也吾言止是矣章子虽复言吾不愠也
旴江集卷二

[book_title]卷三
[集部,别集类,北宋建隆至靖康,旴江集]
钦定四库全书
旴江集卷三　　　　　　宋　李觏　撰
易论十三篇
易论第一
或曰易之为书也其不可学邪何其微而不显也曰学者之过也圣人作易本以教人而世之鄙儒忽其常道竞习异端有曰我明其象则卜筮之书未为泥也有曰我通其意则释老之学未为荒也昼读夜思疲心於无用之说其以惑也不亦宜乎包牺画八卦而重之文王周公孔子系之辞辅嗣之贤从而为之注炳如秋阳坦如大逵君得之以为君臣得之以为臣万事之理犹辐之於轮靡不在其中矣尔欲闻之乎曰然则请问为君之道曰夫用贵莫若恭用富莫若俭恭则衆归焉俭则财阜焉恭俭者先王之所以保四海也损六五曰或益之十朋之龟弗克违元吉龟可决疑喻明智也以柔居尊而为损道明智之士皆乐为用矣非徒人助天且福之故象曰六五元吉自上佑也恭之得衆也如此贲六五曰贲于丘园束帛戋戋吝终吉丘园谓质素之地也处得尊位为饰之主而每事质素与丘园相似则费财物束帛乃戋戋衆多也俭之足用也如此非徒俭於身也祭祀鬼神尚可菲薄既济九五曰东邻杀牛不如西邻之禴祭实受其福禴祭之薄者也谓修德以祭虽薄而受福也夫上之利民以财则不足也百姓安堵而不败其业利之大者也益九五曰有孚惠心勿问元吉有孚惠我德谓因民所利而利之惠而不费则不须疑问必获大吉而物亦以信惠归於我也夫溥爱无私君之德也反是则非益之谓也屯九五曰屯其膏小贞吉大贞凶膏谓恩惠也处屯难之时居尊位之上不能博施羣小而系应在二所惠偏狭於有司之贞则吉於大人之贞则凶也比九五曰显比王用三驱失前禽邑人不诫吉谓为比之主而有应在二显比者也不能无私於物唯贤是与爱於来而恶於去用三驱之道者也伐不加邑动必讨叛虽得乎显比之吉而可以为上之使非为上之道故象曰邑人不诫上使中也夫执刚莫如体柔责人莫如自修尚力取胜亦已劳矣同人九五曰同人先号咷而後笑大师克相遇谓不能使物自归而用其强直故必大师克之然後得志也困九五曰劓刖困于赤绂乃徐有说利用祭祀赤绂谓异方之物也五以刚猛物所不附忿物不附而行威刑则异方愈不怀矣而体在中直能不遂迷乃徐修德则得喜说履夫尊位过而能改以斯祭祀必受福也夫以至尊敌至贱胜之不足为武也夬九五曰苋陆夬夬中行无咎苋陆草之柔脆者谓上六也夬之时以君子决除小人而五处尊位躬自决之虽其克胜未足多也处中而行足以免咎而已故象曰中行无咎中未光也夫安非福也危非祸也知危而惧安莫如之否九五曰休否大人吉其亡其亡系于苞桑处君子道消之时已当尊位能施否於小人而自戒其将亡则得苞桑之固也夫救弊之术莫大乎通变然民可与乐成难与虑始非断而行之不足以有为矣巽初六曰进退利武人之贞谓处令之初未能服令故进退也则宜用武威以整齐之乃能成命也革上六曰君子豹变小人革面谓居变之终变道已成则小人变面以顺上也夫治国始於齐家王化本乎夫妇百代不易之道也家人九五曰王假有家勿恤吉谓居於尊位而明家道则下莫不化矣父父子子兄兄弟弟夫夫妇妇六亲和睦交相爱乐而家道正正家而天下定故勿恤而吉也凡此皆为君之道也或曰子谓执刚莫如体柔责人莫如自修而乃以威武成命何也曰同人九五敌刚也困九五来异方也其欲胜敌怀远不可暴也舜於有苗文王於崇乃其迹也巽之初六行令於吾人也令善而衆疑不济以威是终不可为也周官凡出教令必徇以木铎曰不用法者国有常刑乃其事也盖所施之异胡可结以一言哉
易论第二
或曰为君之道任官其急也请言其要曰井九五曰井冽寒泉食谓五居中得正而体刚直不食污秽必须井洁而寒泉然後乃食以言刚正之主不纳非贤必须行洁才高然後乃用也兑九五曰孚于剥有厉谓处尊贞之位不说信乎君子而说信乎小人则小人道长而国有危也剥六五曰贯鱼以宫人宠无不利谓施宠小人但同之於宫人勿使害正则终无尤也然则人君所任宜得贤才不可说信小人虽未能不加以宠亦当处之散地无俾乘势以消君子可也或曰人君有不自为国而委之大臣可乎曰兹祸福之机也事有不可不然亦不可必然在度宜而行之耳蒙六五曰童蒙吉谓委於二也夫蒙之时隂昧而阳明五以隂质居於尊位不敢以其蒙昧自任而委之刚阳付物以能故获吉也师六五曰田有禽利执言无咎长子帅师弟子舆尸贞凶谓柔非军帅隂非刚武故不躬行必以授也授不得主衆犹不从故长子则可弟子则凶盖九二得中可以任也自阃以外将军制之用兵之法亦其宜矣临六五曰知临大君之宜吉夫临刚浸而长君子道盛之时也因而纳之委以其事则不劳而成功矣任得君子庸非智乎大壮六五曰丧羊于易无悔羊壮也君大壮之时以隂处阳以柔乘刚用壮之甚敌寇之来将失其居故不待险难而先舍其壮委任於二则得无悔也此皆事之宜不得不然也历观衆卦此类颇多率由隂居尊位未得刚正在上而废其聪明委政於下也得其人则民受其赐非其人则职为乱阶此不得不然也恒六五曰恒其德贞妇人吉夫子凶谓居得尊位不能制断而系应於二专从其唱以此为恒则妇人之吉非夫子之道也以言人君在位苟不能独断而牵於臣下权时则可矣以之为恒则非君之道也坤初六曰履霜坚氷至戒其渐也上六曰龙战于野辨之不早疑盛乃动故必战也此任官之要先王其慎之也
易论第三
或人请问为臣之道曰君子之进也难哉苟进则谄谄则何有於君唯利而已矣否初六曰拔茅茹以其彚贞吉亨象曰拔茅贞吉志在君也谓居否之时动则入邪三隂同道皆不可进故茅茹以类贞而不谄志在於君故不苟进也夫执刚用直进不为利忠诚所志鬼神享之升九二曰孚乃利用禴无咎谓与五为应往必见任体夫刚德进不求宠闲邪存诚志在大业故乃利用纳约于神明也夫君臣之交初未见亲未信而谏人以为谤损初九曰已事遄往无咎酌损之谓刚以奉柔当自酌损其刚乃得合志志既合则道可行也然刚德之长不可全削志意既合当自守贞九二曰利贞征凶弗损益之谓初已损刚以顺柔二复损已以益柔则剥道成焉故不可遄往而利贞也夫道虽贞矣宜得其中不可过也小畜上九曰既雨既处尚德载妇贞厉月几望君子征凶谓体巽处上刚不敢犯尚德者也为隂之长能畜刚健德积载者也妇制其夫臣制其君虽贞近危故曰妇贞厉也满而又进必失其道隂疑於阳必见战伐虽复君子以征必凶故曰君子征凶也恒初六曰浚恒贞凶无攸利象曰浚恒之凶始求深也谓求深穷底物无余藴以此为恒凶贞害德无施而利盖人不可以至察也节上六曰苦节贞凶悔亡谓过节之中以至亢极苦节者也以斯施贞物所不胜贞之凶也以斯修身行在无妄故得悔亡盖政不可以峻刻也虽不可过亦不可未至而止也晋初六曰晋如摧如贞吉罔孚裕无咎谓进明退顺不失其正而处卦之始功业未着物未之信若以此为足自丧其长者也故必裕之然後无咎也夫为君耳目所以司聪明也不能去邪人使至君侧谁之罪也兑九四曰商兑未宁介疾有喜谓三为佞说将近至尊四以刚德裁而隔之初则未宁终则有喜也此之为喜乃为至尊所善天下所赖故象曰九四之喜有庆也夫事君尽礼致恭存位古之道也履九四曰履虎尾愬愬终吉谓逼近至尊处多惧之地然以阳居隂以谦为本虽处危惧终获其志也夫君唱臣和理之常也专而见疑鲜不及矣坤六三曰含章可贞或从王事无成有终谓含美於内待命而发不为事首顺上而终可谓智矣故象曰含章可贞以时发也或从王事知光大也无妄六二曰不耕获不菑畲则利有攸往亦谓代终已成而不造也不擅其美乃尽臣道故利有攸往也虽不获自专而时有未安不可不忧也涣六四曰涣其羣元吉涣有丘匪夷所思谓与五合志内掌机密外宣化命能为羣物散其险害然处上体之下不可自专犹有丘墟未平之虑虽已得大功所思不可忘也若时不我用不与於政则宜卷而怀之毋使动而之悔也坤六四曰括囊无咎无誉谓以隂居隂不与阳事隐其贤德乃可免咎故象曰括囊无咎慎不害也或竭其忠信志在立功图国忘身虽慎可也随九四曰随有获贞凶有孚在道以明何咎谓居於臣地以擅其民失於臣道违贞者也体刚居说而得民心能干其事而成其功者也虽违常义志在济物着信在道以明其功何咎之有哉夫权之所在衆之所附不守以正速祸而已矣益六二曰或益之十朋之龟弗克违永贞吉谓居中得位益自外来朋龟献策同於损卦六五之位位不当尊故永贞乃吉也夫忠臣之分虽处险难义不忘君也蹇六二曰王臣蹇蹇匪躬之故谓居位应五不以五在难中私身远害执心不回志救王室者也故象曰王臣蹇蹇终无尤也凡此皆为臣之道也孔子曰为臣不易岂虚言哉
易论第四
或曰大哉君臣之道既得而闻之矣请问凡所以治其身何如曰性不能自贤必有习也事不能自知必有见也习之是而见之广君子所以有成也蒙六四曰困蒙吝谓独远於阳处两隂之中困於蒙昧不能比贤以发其志故曰吝也观初六曰童观小人无咎君子吝谓处於观时而最远朝美体於隂柔不能自进无所鉴见故曰童观在小人则无咎君子处之吝道也夫道之於人不可斯须去之也进则饰其行退则不勉焉是为利者也君子耻之履九二曰履道坦坦幽人贞吉谓在内卦幽隐之地而履其中道不以居外为荣处内为屈隐显皆同常行其贞宜其吉也中孚九二曰鸣鹤在隂其子和之我有好爵吾与尔靡之谓处内而居重隂之下履不失中不徇於外立诚笃至虽在闇昧物亦应之也晋六二曰晋如愁如贞吉受兹介福于其王母谓进而无应其德不昭不以无应而回其志处晦而能致其诚故得贞之吉也其初愁如履正不回则乃受兹大福于其母也井九三曰井渫不食为我心恻可用汲王明并受其福谓井渫而不见食犹人修已全洁而不见用故使我心恻也不下注而应止是可汲也井之可汲也犹人可用若逢明王则既嘉其行又钦其用故曰并受其福也夫欲不可逞强不可恃放其私心罔知戒惧凶之道也震初九曰震来虩虩後笑言哑哑吉谓体夫刚德为卦之先能以恐惧而修其德乃致福也豫初六曰鸣豫凶谓处豫之初而特得志於上乐过则淫志穷则凶也大壮九三曰小人用壮君子用罔贞厉羝羊触藩羸其角谓处健之极以阳处阳用其壮者也故小人用之以为壮君子用之以为罗已者也虽复羝羊以之触藩必拘羸其角矣益上九曰莫益之或击之立心勿恒凶谓处益之极过盈者也求益无厌人弗之与怨者非一故或击之也夫静以俟时则无悔躁而求利则有耻不可不慎也颐初九曰舍尔灵龟观我柔颐凶谓居养贤之世不能正其所履而舍其灵龟之明德羡我朶颐而躁求不足贵也咸六二曰咸其腓凶居吉腓谓动躁者也感物以躁凶之道也由躁故凶居则吉矣夫遵道而行不牵於俗明哲之任也与衆雷同善柔之事也豫六二曰介于石不终日贞吉谓顺不苟从豫不违中不改其操是以吉也咸九三曰咸其股执其随往吝谓志在随人所执亦已贱矣用斯以往吝其宜也小过九三曰弗过防之从或戕之凶谓居下体之上以阳当位而不能先过防之至令小者咸过而复应而从焉其从之也则戕之凶至矣然而絶类离伦衆之所非毁方瓦合亦儒之权也萃六二曰引吉无咎谓处坤之中已独处正与衆殊异民之多僻独正者未能变体以远於害故必见引然後乃吉而无咎也凡此皆治身之道也或曰修身及家自天子逹庶人一也请问家道曰蛊初六曰干父之蛊有子考无咎厉终吉象曰干父之蛊意承考也谓干父之事不可大小损益一依父命当量事制宜以意承考而已九二曰干母之蛊不可贞象曰干母之蛊得中道也谓妇人之性难可全贞宜屈已刚既干且顺故曰不可贞也虽不宜全贞亦不可纳之於邪故曰得中道也家人初九曰闲有家悔亡谓治家之法及其志之未变而豫防之则悔亡也家渎而後严之则无逮矣九三曰家人嗃嗃悔厉吉妇子嘻嘻终吝谓家人虽嗃嗃悔其酷厉犹保其吉妇子嘻嘻乃失其节也是威克厥爱家道之善者矣
易论第五
或曰修身及家前闻之矣请问凡所以遇於人何如曰夫上之遇下有道屯初九曰盘桓利居贞利建侯象曰虽盘桓志行正也以贵下贱大得民也贵谓阳贱谓隂也初九之阳在三隂之下是以贵下贱故大得民心也无妄初九曰无妄往吉象曰无妄之往得志也亦谓体刚处下以贵下贱行不犯妄故往得其志也困九二曰困于酒食朱绂方来利用亨祀征凶无咎谓以阳居隂尚谦者也体夫刚质而用中履谦应不在一心无所私虽以处困物莫不至不胜丰衍故曰困于酒食也能招异方故曰朱绂方来也然而不可以渎也颐六四曰颠颐吉虎视耽耽其欲逐逐无咎谓居得其位以上养下得颐之义而下交不可以渎故虎视耽耽威而不猛不恶而严也夫下之遇上有道大过初六曰藉用白茅无咎谓以柔处下心能谨慎故得无咎也讼六三曰食旧德贞厉终吉或从王事无成谓体夫柔弱以顺於上不为九二自下讼上不见侵夺保全其有故得食其旧德而不失也然而不可以谄也颐六三曰拂颐贞凶十年勿用无攸利谓履夫不正以养於上纳上以谄者也处颐而为此行十年见弃者也立行於斯无施而利也兑六三曰来兑凶谓以不正而来求说邪佞之道故凶也巽九二曰巽在牀下用史巫纷若吉无咎谓处巽之中既在下位而复以阳居隂卑巽之甚故曰巽在牀下也若惟施至卑於神祗而不用之於威势则得吉而无咎也夫阳为君子隂为小人同於君子则吉附於小人则凶临九二曰咸临吉无不利谓有应在五而五体柔若顺於五则刚德不长矣虽感应之时不可全与相违必未顺其命乃得吉无不利也六四曰至临无咎谓处顺履正不忌刚长而乃应之故得无咎也剥六三曰剥之无咎谓与上为应羣隂剥阳我独协焉虽处於剥可以无咎也夬九三曰壮于頄有凶君子夬夬独行遇雨若濡有愠无咎谓夬为刚长而三独应上六助於小人是以凶也君子处之必能弃夫情累决之不疑故曰君子夬夬也若不与衆阳为羣而独行殊志应於小人则受其困焉遇雨若濡有恨而无所咎也夫心贵乎公而量贵乎大公则视人如一大则无物不包视人如一则惟善是从也无物不包则虽愚有处也比初六曰有孚比之无咎有孚盈缶终来有它吉谓处比之首应不在一心无私吝则莫不比之故必有它吉也同人初九曰同人于门无咎谓为同人之首而无应於上心无系吝通夫大同出门皆同谁与为咎也兑初九曰和兑吉谓居兑之初应不在一无所党系和兑之谓也说不在谄履斯而行未见有疑之者吉其宜矣大过九四曰栋隆吉有它吝谓虽能拯其弱不为下所挠而应在初用心不广故有它吝也蒙九二曰包蒙吉纳妇吉子克家谓以刚居中童蒙所归也包而不距则远近咸至故包蒙吉也泰九二曰包荒用冯河不遐遗朋亡得尚于中行谓体健居中而用乎泰能包含荒秽受纳冯河者也用心广大无所遐弃无所朋党乃可以得配于五也凡此皆遇人之道也
易论第六
或曰吉凶悔吝生乎动者也请问动而无悔则奚由曰时乎时智者弗能违矣先时而动者妄也後时而不进者怠也妄者过之媒怠者功之贼也蹇初六曰往蹇来誉谓处难之始居止之初独见前识覩险而止以待其时故往则遇蹇来则誉也归妹六三曰归妹以须反归以娣谓室主犹存而求进焉进未值时故有须也不可以进故反归待时以娣乃行也凡此不可先时者也丰上六曰丰其屋蔀其家闚其户閴其无人三岁不觌凶谓处於明动尚大之时而深自幽隐以高其行大道既济而犹不见隐不为贤更为反道凶其室也三年丰道之成治道未济隐犹可也既济而隐以治为乱也节九二曰不出门庭凶谓初已造之至二宜宣其制矣而故匿之失时之极则遂废矣故不出门庭则凶也凡此不可後时者也呜呼进取之时易见退避之时难知盖利者人之所欲欲则存诸心存诸心则计之熟矣害者人之所恶恶则幸其无之而不知为谋矣或人请问退避之道曰君子见机而作愚者闇於成事祸至而避亦无及也涣初六曰用拯马壮吉谓处散之初乖散未甚故可以游行得其志而违於难也不在危剧而後乃逃窜故曰用拯马壮吉也遯初六曰遯尾厉勿用有攸往谓处遯之时而为遯尾祸所及也危至而後求行难可免乎故勿用有攸往也然而矫枉过正衆之所憎和而不同身乃无患明夷初九曰明夷于飞垂其翼君子于行三日不食有攸往主人有言谓处卦之始最远於难远难过甚明夷远遯絶迹匿形不由轨路殊类过甚以斯适人人必疑之故曰有攸往主人有言也六二曰明夷夷于左股用拯马壮吉夷于左股示不能行也以柔居中用夷其明进不殊类退不逃难故可用拯马而壮吉也夫有所避者不可有所顾也以欲而忘患鳞属所以死於饵也遯九三曰系遯有疾厉畜臣妾吉谓在内近二以阳附隂宜遯而系故曰系遯遯之为义宜远小人以阳附隂系於所在不能远害亦已惫矣宜其屈辱而危厉也系於所在畜臣妾可也施於大事凶之道也九四曰好遯君子吉小人否谓处於外而有应於内君子好遯故能舍之小人系恋是以否也若夫分有所定义不可去则莫若守正之为利也泰九三曰无平不陂无往不复艰贞无咎勿恤其孚于食有福谓处天地之将闭平路之将陂时将大变世将大革而居不失其正动不失其应艰而能正不失其义故无咎也信义诚着故勿恤其孚于食有福也明夷六五曰箕子之明夷利贞谓最近於晦与难为比犹闇不能没明不可息正不忧危故利贞也凡此避祸之道也诗曰既明且哲以保其身此之谓也
易论第七
或曰独隂孰始独阳孰生万事云为未有不因人以成故大则有君臣之交小则有同志之会变故非一愿闻其详曰人事之变或远而相应或近而相得远而相应君臣之分定也近而相得以各无应同志者也然而应於远者或为近所困承於上者或为下所逼臣欲应君而寇难阻之君欲应臣而谗邪制之惟其明哲决所去就秉心不回终乃无过也屯六二曰屯如邅如乘马班如匪寇婚媾女子贞不字十年乃字谓志在乎五不从於初与初相近而不相得困於侵害时方屯难正道未通涉远而行难可以进屯难之世势不过十年十年则反常反常则本志斯获矣大有九四曰匪其彭无咎谓既失其位而上近至尊之威下比分权之臣其为惧也可谓危矣唯夫有圣知者乃能免斯咎也三虽至盛五不可舍能辨斯数专心承五常匪其彭则无咎矣睽六三曰见舆曳其牛掣其人天且劓【鱼器反】无初有终谓以隂居阳以柔乘刚志在於上而不和於四二应於五则近而不相比故滞隔所在不获进也四从上取二从下取而应在上九执志不回初虽受困终获刚助也渐九五曰鸿渐于陵妇三岁不孕终莫之胜吉谓进得中位而隔乎三四不得与其应合然各履正而居中三四不能久塞其涂不过三岁必得所愿矣九三曰鸿渐于陆夫征不复妇孕不育凶谓以阳爻为下卦之主而弃其羣丑与四相得遂乃不反夫征不复乐於邪配则妇亦不能执正矣然小人之心恶直丑正近不相得亦宜备之既济六四曰繻有衣袽终日戒谓履得其正而近不与三五相得邻於不亲而得全者终日戒也抑又交际之间理非一致或名虽为应而实不相接或义有可合而情不相同智者三思故往而必纳愚者径行则动而多悔也屯六四曰乘马班如求婚媾往吉无不利谓二虽比初执正不从不害已志者也求与合好往必见纳矣故象曰求而往明也小畜初九曰复自道何其咎吉谓处乾之始以升巽初四为已应不距已者也以阳升隂复自其道顺而无违何所犯咎得义之吉也随六三曰系丈夫失小子随有求得利居贞谓虽体下卦二已据初将何所附故舍初系四志在丈夫四俱无应亦欲於已随之则得其所求也睽六五曰悔亡厥宗噬肤往无咎谓有应在二三虽比二二之所噬非妨已应者也以斯而往何咎之有往必合也凡此智者之虑能见彼情者也屯六三曰即鹿无虞惟入于林中君子几不如舍往吝谓三既近五而无寇难四虽比五其志在初不妨已路可以进而无屯邅也见路之易不揆其志五应在三往必不纳何异无虞以从禽其可获乎故不如舍往吝穷也大畜九二曰舆说輹谓五处畜盛未可犯也遇斯而进故与说輹也凡此愚者之动不知彼情者也故亦有非应比各亢一方而涣然合好罔有猜嫌者同患相恤势使之然也睽九四曰睽孤遇元夫交孚厉无咎谓无应独处而初亦无应特立处睽之时俱在独立同处体下故求其畴类而自托焉相得无疑故曰交孚虽在乖革志可得行虽危无咎也故曰苟识其情不忧乖远苟明其趣不烦强武能说诸心能硏诸虑睽而知其类异而知其通其唯明爻者乎
易论第八
或曰天有常故四时行地有常故万物生人有常故德行成而事或有变势或有异以常待之其可乎曰常者道之纪也道不以权弗能济矣是故权者反常者也事变矣势异矣而一本於常犹胶柱而鼓瑟也履九五曰夬履贞厉谓履道尚谦不憙处盈而五以阳处阳正当其位是以危也丰六二曰丰其蔀日中见斗往得疑疾有孚发若吉谓处明动之时爻皆以居阳位乂不应隂为美而二以隂居隂常於厥位故幽而无覩不能自发也若夫排患解纷量时制宜事出一切愈不可常也益六三曰益之用凶事无咎有孚中行告公用圭谓以隂居阳处下卦之上壮之甚也语以谦冲则罪可戮用救衰危则物所恃故以此告公国主所任也大过九二曰枯杨生稊老夫得其女妻无不利谓以阳处隂能过其本而救其弱者也上无其应心无系吝处过以此无衰不济也九三曰栋桡凶谓居大过之时处下体之极不能救危拯弱以隆其栋而以阳处阳自守所居又应於上系心在一宜其淹溺而凶衰也或曰甚哉干蛊之难也才不胜任亦可勉乎哉曰驽骀疾走不如良马之安行也小人饰智不能及君子之任真也天命之性有限乎中苟非其宜是以身钓祸也大有九二曰大车以载有攸往无咎谓健不违中为五所任任重不危致远不泥故可以往而无咎也鼎九四曰鼎折足覆公餗其形渥凶谓处上体之下而又应初既承且施非已所胜故曰鼎折足覆公餗也既覆公餗体为渥沾智小谋大不胜其任受其至辱灾及其身故曰其形渥凶也解六三曰负且乘致寇至谓处非其位履非其正乘二负四以容其身小人而乘君子之器盗思夺之矣凡此皆以身钓祸者也亦有才可适用德可及物而势不可为者必谨察之也井九二曰井谷射鲋瓮敝漏谓处上宜下处下宜上而二无应於上反下与初故莫之与也是卑者不可以有为也旅九三曰旅焚其次丧其僮仆贞厉谓居下体之上与二相得以寄旅之身而为施下之道与萌侵权主之所疑故次焚仆丧而身危也是疏者不可以有为也凡此亦所以钓祸也或有不量其力悖道逆理以图非望兹又罪之至也履六三曰眇能视跛能履履虎尾咥人凶武人为于大君谓以隂居阳以柔乘刚志在刚健不修所履欲以陵武於人为于大君行未能免於凶而志存于王顽之甚也同人九三曰伏戎于莽升其高陵三岁不兴谓贪於所比据上之应其敌刚健非力所当故伏戎于莽不敢显亢也升其高陵望不敢进量斯势也三岁不能兴者也三岁不能兴则五道亦已成矣安所行焉随上六曰拘系之乃从维之王用亨于西山谓随之为体隂顺阳者也最处上极不从者也随道已成而时不从故拘系之乃从也离九四曰突如其来如焚如死如弃如谓逼近至尊履非其位欲进其盛以炎其上命必不终也噫天不可违人不可欺忠孝之美有生者所宜拳拳也
易论第九
或曰如此乎祸福之犹影响也何从而慎诸曰火之生也一勺之胜及其燎也川流莫竞是故君子慎乎始也节初九曰不出户庭无咎谓为节之初将整离散而立制度者也故明於通塞虑於险伪不出户庭慎密不失然後事济而无咎也夬初九曰壮于前趾往不胜为咎谓居健之初为决之始宜审其策以行其事壮其前趾往而不胜宜其咎也然则不慎而失之者尚可及乎曰亦在人之明与昧也明者则辨之於早过而能改故可及也昧者则以智饰非至于贯盈虽悔无及矣复初九曰不远复无只悔元吉谓最处复初始复者也不远而复几悔而反以此修身患难远矣错之於事其殆庶几乎故元吉也需九三曰需于泥致寇至象曰需于泥灾在外也自我致寇敬慎不败也谓以刚逼难欲进其道所以招寇而致敌也犹有须焉不陷其刚寇之来也自我所招敬慎防备可以不败也讼九四曰不克讼复即命渝安贞吉谓处上讼下可以改变者也故其咎不大若能反从本理变前之命安贞不犯不失其道为仁由已故吉从之也噬嗑初九曰屦校灭趾无咎谓过轻戮薄足惩而已小惩大诫乃得无咎也同人九四曰乘其墉弗克攻吉谓履非其位以与人争二自五应三非犯已攻三求二尤而效之违义伤理衆所不与故虽乘墉而不克也不克则反自思过以从法则故得吉也临六三曰甘临无攸利既忧之无咎谓履非其位居刚长之世而以邪说临物宜其无攸利也若能尽忧其危改修其道刚不害正故咎不长也凡此辨之於早可及者也复上六曰迷复凶有灾眚用行师终有大败以其国君凶至于十年不克征谓最处复後是迷者也以迷求复故曰迷复也用之行师难用有克终必大败用之於国则反乎君道也大败乃复量斯势也虽复十年修之犹未能征也噬嗑上九曰何校灭耳凶谓处罚之极恶积不改者也罪非所惩故刑及其首至于灭耳及首非诫灭耳非惩凶莫甚焉凡此至于贯盈虽悔无及者也亦有势犹可救而弗用谋言遂及败覆者兹又不明之甚也夬九四曰臀无肤其行次且牵羊悔亡闻言不信谓下刚而进非已所据必见侵食失其所安而五为夬主非下所侵若牵於五则可得悔亡而已刚亢不能纳言自任所处闻言不信以斯而行凶可知矣噫过而不能知是不智也知而不能改是不勇也持疑犹豫目以无害古之亡国败家未尝不以此也
易论第十
或曰文王之囚箕子之奴岂其所自取哉曰患自已招斯可患也患非已招斯不足患也其必免矣如其不免是有命焉非智之过也节六三曰不节若则嗟若无咎谓以隂处阳以柔乘刚违节之道以至哀嗟自已所致故无所怨咎也此患自已招者也渐初六曰鸿渐于干小子厉有言无咎谓始进而未得其位则困於小子穷於谤言故曰小子厉有言也困於小子谗谬之言未伤君子之义故曰无咎也姤九三曰臀无肤其行次且厉无大咎谓处下体之极而二据於初不为已乘居不获安行无其应不能牵据以固所处故曰臀无肤其行次且也於履得其位非为妄处不遇其时故使危厉灾非巳招是以无大咎也此患非已招必免者也蹇六四曰往蹇来连谓往则无应来则乘刚往来皆难故曰往蹇来连然得位履正当其本实难遇於难非妄所招也此患非已招不可免者也是有命焉非智之过也亦有进不违私志在救难以危其身此又君子之大义非智者之羞也大过上六曰过涉灭顶凶无咎谓处大过之极过之甚也涉难过甚故至于灭顶凶志在救时故不可咎也古之人曰贪夫徇财烈士徇名夸者死权有所欲者必得所恶也关龙逢死於夏王子比干死於商人臣之义不得不然也是故知几之贤少欲之士拂衣尘外高蹈不还鸿飞冥冥非弋人之所簒也蛊上九曰不事王侯高尚其事谓最处事上而不累於职位不承事王侯但自高尚其事故志可则也渐上九曰鸿渐于陆其羽可用为仪吉谓进处高洁不累於位无物可以屈其心而乱其志峨峨清远仪可贵也贲初九曰贲其趾舍车而徒谓在贲之始以刚处下居於无位弃於不义安夫徒步以从其志者也此二疏以免於汉四皓以免於秦特立独行非凡所及也噫天道之变日星循环占之而不舛者以知其数也人事之动情伪交错应之而不谬者以知其势也持之以正用之以中百禄之来弗可辞也已噫非天下之至变其孰能与於此哉
易论第十一
或曰卦者时也爻者适时之变者也时既不一事亦不同不可相假者也今子统而论之毋乃咈於时乎曰时虽异矣事虽殊矣然事以时变者其迹也统而论之者其心也迹或万殊而心或一揆也若夫汤汤洪水禹以是时而濬川黎民阻饥稷以是时而播种百姓不亲契以是时而敷五教蛮夷猾夏臯陶以是时而明五刑其迹殊其所以为心一也统而论之谓之有功可也亦有因时立事事不局於一时可为百代常行之法者如仁义忠信之例是也故夫子於上下系所称者十有九爻未有言其时者盖事不局於一时也是故时有小大有以一世为一时者此其大也有以一事为一时者此其小也以一世为一时者否泰之类是也天下之人共得之也以一事为一时者讼师之类是也当事之人独得之也借如今之世泰之时也天下所共矣而所遇之事人各不同若其倥侗之质求师辩惑蒙之时也立身向道非礼勿行履之时也居其德义以待施惠井之时也自远之近观鉴朝美观之时也量能受任各当其分鼎之时也夙夜在公干君之事蛊之时也用其刚正辩物之事讼之时也断其刑罚无有不当噬嗑之时也出军遣将以讨不庭师之时也险难在前按兵观衅需之时也民有困穷从而养之颐之时也事有所失知而改之复之时也礼有过差议而定之节之时也逸乐之情约之以正豫之时也文饰之盛反之於素贲之时也人有解慢示之以威震之时也夫此之类皆以一事为一时而诸卦之时君之所遇者多以事无不统也臣之所遇者寡以事有分职也或一人之身而兼数事或终食之久而移数时时既屡迁迹亦皆变苟不求其心之所归而专视其迹则散漫简策百纽千结岂中材之所了邪子曰天下何思何虑天下同归而殊涂一致而百虑天下何思何虑谓少则得多则惑也然则统而论之不亦可乎
易论第十二
或人请问乾坤何时也曰乾者圣人进取天位非承平之时也故初则潜二则见三则乾乾四则或跃五则飞上则亢也坤者圣人防闲臣下非大通之时也故初则履霜上则龙战三则含章而不敢为首四则括囊而後无咎五则黄裳而後元吉唯二居於下卦履其中正乃可任其自然也又问大过之时则务在救危遯明夷之时则贵乎避难何其不同也曰大过之时本末虽弱而未见君之昏乱臣之谗邪是国家之难何世无之君子之义不得不救也遯则小人得志明夷则闇主在上忠良之士徒见害而已无足可为也君子之智不得不避也又问隂爻浸长皆小人道盛也剥之五隂否之三隂小人衆多矣而不见君子避之之意二隂始进而君子之遯犹恐为尾何也曰君子之道知几其神故云二隂用事小人将盛而亟避之则无患矣苟至于否塞至于剥落而後退焉不已晩乎易之为遯所以示先见也然则剥与明夷孰为大祸曰小人虽盛制之在君故贯鱼以宫人宠则无不利是祸之小也主之闇则末如之何故南狩得其大首是祸之大也又问屯也蹇也困也名相近也请言其别曰屯者动乎险中可为之世也然而足以有功矣蹇者见险而止不可为之世也然而足以无过矣困者刚见揜於柔君子为小人所蔽穷厄委顿者也人之所患莫斯之甚也比也同人也随也义相类也请言其异曰比者刚得尊位上下应之天下之人皆亲其君也同人者柔履中正而应乎乾同志相合物各有党也随者刚来下柔动而之说谓能下於人动则人说莫不从其所为也上之所务莫斯之大也谦也巽也奚若曰谦者内阳外隂屈其刚德以下於物者也巽者内外皆隂心貌如一情实卑顺者也豫也兑也奚若曰豫者主於逸乐兑者喜悦而已也晋也升也奚若曰升者升得位晋者进见於君也泰也既济也奚若曰泰者君臣合好君子在位小人在野之世也然物既大通多失其节故不具利贞之德也若夫物皆得其所事皆得其宜未有如既济之盛者也尧舜其犹病诸然安不忘危戒在终止故曰初吉终乱也泰之极则城复于隍既济之极则濡其首祸福倚伏诚可畏也昔大禹之训曰予临兆民懔乎若朽索之驭六马夫能保万世无疆之休其唯知惧者乎
易论第十三
或曰八卦成列象在其中矣谓备天下之象也请言其略曰天地万物存乎说卦矣姑以人事明之八卦之道在人靡不有之也但贤者得其正不肖者处其偏矣夫刚而不暴乾之正也顺而不邪坤之正也动而不妄震之正也卑而不辱巽之正也险而不可犯坎之正也明而不可欺离之正也静而不可诱以利艮之正也和而不可挠以怒兑之正也若刚而不容於物乾之偏也顺而不守其道坤之偏也动而为躁震之偏也卑而为佞巽之偏也险而为贼害坎之偏也明而为苛细离之偏也止而不及其时艮之偏也说而不由於礼兑之偏也是故贤者以功不肖者以过贤者以福不肖者以祸由所用之道名同而实异也然贤者之道也或其数不备或所施者狭夫能具八者之用发之乎身充之乎天地之间者其唯圣人乎故用之於国则迩人安用之於军则远人服鼓之舞之无物不得其宜矣纯精劲正造成庶事旰食忘倦终而复始用乾於国也含藏黄大靡物不爱隤然和顺无有烦扰用坤於国也甲兵斧钺以重其威无敢奸宄无敢怠惰用震於国也适时之变权宜在已以贵下贱士争归之用巽於国也封疆阻固山河分限贵在常尊无得亵近用坎於国也善靡不照恶靡不见人文化成上下肃雍用离於国也修其典礼止邪未形慢易之心无自而入用艮於国也行庆施惠洽于羣心罔有小大翕然欣戴用兑於国也以刚决事以勇临敌变动不息罔失其正用乾於军也抚养士卒如母亲子虽其柔仁不害方直用坤於军也先声後实威闻敌国动於九天物莫能亢用震於军也隐其形势示之不能始如处女後如脱兎用巽於军也深沟高垒远其斥堠敌人不得袭刺客不得近用坎於军也部曲分辩各有丽着号令明白衆罔疑惑用离於军也退北佯为不追见利佯为不知持重有待嶷如山立用艮於军也诛其渠魁吊其民人箪食壶浆以迎王师用兑於军也故知八卦之道大矣有高焉必乘其上有深焉必载其底有旁焉必环其外幽无不贯微无不彻惟所用之何如耳噫作易者既有忧患矣读易者其无忧患乎苟安而不忘危存而不忘亡治而不忘乱以忧患之心思忧患之故通其变使民不倦神而化之使民宜之则自天佑之吉无不利矣
旴江集卷三

[book_title]卷四
[集部,别集类,北宋建隆至靖康,旴江集]
钦定四库全书
旴江集卷四　　　　　　宋　李觏　撰
删定易图序论
觏尝着易论十三篇援辅嗣之注以解义盖急乎天下国家之用毫柝幽微所未暇也世有治易根於刘牧者其说日不同因购牧所为易图五十五首观之则甚复重假令其说之善犹不出乎河图洛书八卦三者之内彼五十二皆疣赘也而况力穿凿以从傀异考之破碎鲜可信用大惧诖误学子坏隳世教乃删其图而存之者三焉所谓河图也洛书也八卦也於其序解之中撮举而是正之诸所触类亦复详说成六论庶乎人事修而王道明也其小得失不足喜愠者不尽纠割别有一本黄黎献为之序者颇增多诞谩自郐以下可无讥焉牧又注易所以为新意者合牵象数而已其余则攘辅嗣之指而改其辞将不攻自破矣先代诸儒各自为家好同恶异有甚寇雠吾岂斯人之徒哉忧伤後学不得已焉耳
[集部,别集类,北宋建隆至靖康,旴江集,卷四]
论一
或问刘氏之说河图洛书同出於伏羲之世何如曰信也系辞称河出图洛出书圣人则之其指在作易也则不待禹而得之明矣其所图者信乎曰洛书五十有五协於系辞天地之数河图四十有五虽於易无文然其数与其位灼有条理不可移易非妄也惜乎刘氏之辩则过矣或曰敢问河图之数与位其条理何如曰一三五七九奇数阳也非中央则四正矣坎离震兑之位也二四六八耦数隂也不得其正而得四隅矣乾坤艮巽之位也乾坎艮震阳卦位也则左旋兑坤离巽隂卦位也则右转奇则先左而後右耦则先右而後左坎一震三也兑七离九也坤二巽四也乾六艮八也抑又纵横数之皆得十五此非灼有条理不可移易者乎或曰刘氏之辩其过焉在曰刘氏以河图洛书合而为一但以河图无十而谓水火木金不得土数未能成形乃谓之象至於洛书有十水火木金附於土而成形矣则谓之形以此为异耳其言四象生八卦则取河图之七八九六以其有象字不可用洛书之形故也其下文又引水六金九火七木八而生八卦於此则通取洛书之形矣噫何其自相违也矧曰天五居中而主乎变化上驾天一而生地六下驾地二而生天七左驾天三而生地八右驾地四而生天九者不亦惑乎夫所谓生者言乎其始也苟河图之象生八卦则洛书之形又生八卦者何也若以圣人既取河图之数以画卦而洛书之数止为揲蓍则其论云在河图则老阳老隂少阳少隂之数此又已言揲蓍矣反覆不通故曰自相违也夫天一至地十乃天地之气降出之次第耳谓之五者非有五物谓之十者非有十枚而曰五十有五者盖圣人假其积数以起筭法非实数也如人兄弟行【下浪反】第一至第十者乃十人耳焉可谓有五十五人哉厥初太极之分天以阳高於上地以隂卑於下天地之气各亢所处则五行万物何从而生故初一则天气降於正北次二则地气出於西南次三则天气降於正东次四则地气出於东南次五则天气降於中央次六则地气出於西北次七则天气降於正西次八则地气出於东北次九则天气降於正南天气虽降地气虽出而犹各居一位未之会合亦未能生五行矣譬诸男未冠女未笄昏姻之礼未成则何孕育之有哉况中央八方九位既足而地十未出焉天地之气诚不备也由是一与六合於北而生水二与七合於南而生火三与八合於东而生木四与九合於西而生金加之地十以合五於中而生土五行生而万物从之矣二四易位而一三五如其初者当所王之方也夫物以隂阳二气之会而後有象象而後有形象者胚胎是也形者耳目鼻口手足是也河图之数二气未会而刘氏谓之象悖矣若夫洛书之数五位既合则五行有象且有形矣象与形相因之物也其一二三四五为生数六七八九十为成数者徒以先後分之耳其实二者合而後能生生则成矣盖非一生之待六而後成也假令河图是象洛书是形则取洛书而为八卦者亦非酌水燃火伐木锻金而成之也直取其象耳以法象而言之不亦可乎何其固执形象之象也其曰天五驾一二三四而生六七八九者愈乖远矣且隂阳会合而後能生今以天五驾天一天三乃是二阳相合安能生六生八哉天降阳地出隂隂阳合而生五行此理甚明白岂有阳与阳合而生隂哉况所谓五者乃次第当五非有五物也其一与六合之类皆隔五者盖以一二三四五主五方而六七八九十合之周而复始必然之数非有取於天五也其不用五奇主五方而五耦合之者阳方则奇为之主而耦与之合隂方则耦为之主而奇与之合又昭昭矣至如刘氏所图太极生两仪一二三四其解曰画天左旋画地右动今按其画天一在坎天三在震诚左旋也地二在离地四在兑亦左旋耳非右动也夫所谓左旋者如斗柄自寅向卯也右动者如日月五星自丑向子也今以自午向酉而为右动何哉若直以东北为左方西南为右方以分天地之位则又不可谓之旋且动也旋动者进前之意也设谓阳升隂降先兑四而後离二则系辞所陈先二而後四未尝倒言之也如是则刘氏之解果缪矣注易图易自谓穷天地之理而乃未明左旋右动之法甚哉其可笑也
论二
或曰刘氏谓圣人以河图七八九六而画八卦而吾子之意乃取洛书何也曰系辞称八卦成列象在其中矣谓备天下之象也河图之数二气未合品物未生何所象乎洛书之数五行成矣万物作矣於是象金而画乾兑象土而画坤艮象木而画震巽象水而画坎象火而画离不言五而言四象者以土分王四时举四行则土可知矣又以四行之数而揲蓍七少阳八少隂九老阳六老隂是也曰敢问画卦皆取洛书矣其於河图何所则也曰则其位也河图有八方之位洛书有五行之象二者相须而卦成矣曰刘氏以为六居坎而生乾谓三为坎三为乾也九居兑而生坤谓三为兑六为坤也七居离而生巽谓三为离四为巽也八居震而生艮谓三为震五为艮也何如曰以位数之则乾坤艮巽亦三位也以画数之则坎震亦五画也离兑亦四画也何其或以位数或以画数反错之甚也况说卦称六画而成卦六位而成章彼重卦然画与位等耳未常析言之也苟析言之则坤六位而十二画矣焉得曰六画成卦也虽系辞阳一君而二民盖取隂耦以喻人臣代终之义非可积以为数也今谓人有二心者非可积十人以为二十心也且刘氏说天地之数六者有六物耳而乃以一爻分为二画以当二物可乎历观诸卦以爻为人虽隂爻亦一人耳帝乙归妹非有两妹也箕子明夷非有两箕子也然则刘氏画卦之说其不可用明矣矧聪明睿智创制立法固不区区专决於图书故曰古者包牺氏之王天下也仰则观象於天俯则观法於地观鸟兽之文与地之宜近取诸身远取诸物是不专决於图书参互而後起之者也圣人既按河图有八方将以八卦位焉洛书有五行将以八卦象焉於是观隂阳而设奇耦二画观天地人而设上中下三位纯阳为乾取至健也纯隂为坤取至顺也一阳处二隂之下刚不能屈於柔以动出而为震一隂处二阳之下柔不能犯於刚以入伏而为巽一阳处二隂之中上下皆弱罔克相济以险难而为坎一隂处二阳之中上下皆强足以自托以丽着而为离一阳处二隂之上刚以驳下则止故为艮一隂处二阳之上柔以抚下则说故为兑也西北盛隂用事而阳气尽矣非至健莫能与之争故乾位焉争胜则阳气起故坎以一阳而位乎北坎者险也一阳而犯衆隂诚不为易而为险也艮者止也物芽地中将出而止也待春之谓也自此动出乎震絜齐乎巽离者明也万物皆盛长得明而相见也坤厚以养成之成而说故取诸兑也画八卦分八方之义如斯而已也或曰说卦称劳乎坎谓万物闭藏纳受为劳也成言乎艮谓万物之所终也今吾子之言似不类者何也曰孔子据物终於地上而言也觏取诸物始於地下而言也所以就足先圣之论使人不疑耳或曰刘氏谓三画象三才为不详系辞之义则以乾之三画为天之奇数三一三五皆阳也坤之三画为地之耦数三六八十皆隂也独阳独隂无韫三才之道者何如曰刘氏学易乃不知画之与位各一事也画者譬诸人也位者人所处之地也三画虽纯阳象天而三位有天地人之别何害也上中下三位譬如公也卿大夫也奇耦二画譬如君子也小人也公卿大夫皆君子盖有之矣皆小人亦有之矣或一君子而二小人或一小人而二君子犹行人之止传舍何常之有安可见纯天便曰无地位见纯地便曰无天位哉且其引说卦兼三才而两之故易六画而成卦以为六画包三才无三画韫三才之说噫何其?也三画象三才矣重之为六又象三才何害也若三画之时乾为天坤为地六画之後亦不免为天为地也三画之位则初为地二为人三为天六位则初二为地三四为人五上为天从宜改易何固执之为哉且刘氏论三才则引说卦六画破先儒三画以为不经及其论奇耦则用天三奇地三耦天地各减其二不顾系辞五位有合之说是经乎不经也又其论乾元用九谓天一天三天五阳数也坤元用六谓地二地四隂数也至其下文以天五散在五行天一居尊不动余有天三地四合而成九天三则乾之三画地二地四则坤之六画阳得兼隂故乾三兼坤六而乾元用九也噫阳不可兼隂乎则天三何以称用九阳果得兼隂乎则天一天三天五当兼地二地四何以不称乾元用十五也轻先儒九揲六揲之通义而务求新不虞错乱之至此鄙哉
论三
或人敢问大衍之数五十诸儒异论何如曰京房马季长荀爽之释吾无取焉耳至於郑康成姚信董遇以为天地之数五十有五减五而用之刘氏亦同此说吾有取焉耳此章上言大衍之数下言乾坤之策中言天地之数非衍之用而何也然所以减之之意或谓减五行或谓减六画或谓减天五盖未之思矣夫五行六画天五减之之可否不足复诘吾直谓天地之数虽五十五至揲蓍之法止可用五十故取其整数而已也只如期三百六旬有六日而乾坤之策三百六十当期之日又岂可言无六策以当六日者别有意也圣人揲蓍虚一分二挂一揲四归奇再仂确然有法象非苟作也故五十而用四十九分於两手挂其一则存者四十八以四揲之十二揲之数也左手满四右手亦满四矣乃仂其八而谓之多左手余一则右手余三左手余三则右手余一左手余二右手亦余二矣乃仂其四而谓之少三少则仂十二并挂而十三其存者三十六为老阳以四计之则九揲也故称九三多则仂二十四并挂而二十五其存者二十四为老隂以四计之则六揲也故称六一少两多则仂二十并挂而二十一其存者二十八为少阳以四计之则七揲也故称七一多两少则仂十六并挂而十七其存者三十二为少隂以四计之则八揲也故称八所谓七八九六者盖取四象之数也以是五十之策不可增损增一损一则不可揲之矣故康伯述辅嗣之旨曰演天地之数所赖者五十也苟谓圣人以五行天五之故特减其五则未知不减之时如何揲也以五十五而虚其一又挂其一则两手五十三十三揲之数而余一也左手虽得四右手尚余一左手三则右手二左手二则右手三左手一则右手四终无平时虽童子亦知不可为也五十之上唯五十四可矣虚一挂一则两手五十二十三揲之数也然三少则存者四十三多则存者二十八一少两多则存者三十二一多两少则存者三十六乾元当用十坤元当用七少阳八而少隂九矣其下唯四十六虚一挂一则两手四十四十一揲之数也然乾元当用八坤元当用五少阳六而少隂七矣不徒不应四象之数阳反而耦隂反而奇矣吾故谓揲蓍之法止可用五十故取其整数而已也或曰虚其一者康伯以为太极刘氏以为夭一何如曰究观系辞以四十九分而为二以象两则是虚一在两仪之前也下文太极生两仪则又太极在两仪之前太极与虚一相当则一非太极而何也且其谓大衍後天地之数则太极不可配虚其一之位此又不思之甚矣作大衍之法诚在数之後矣然其所取象固在数之先所谓分而为二以象两者也盖有两仪而後有数也既可象两仪於数之先岂不得配太极於两仪之上哉若以一二三四便为两仪则天非一天地非一地而已也是知天地者其体也一二三四之类其气也苟虚一以象天一之气而分四十九以象两仪之体则是逸其末而劳其本於义乖矣又破康伯之注无不可以无明必因於有以谓太极其气已兆非无之谓噫其气虽兆然比天地之有容体可见则是无也又称圣人之辞易有太极既言有则非无之谓也吾以为天地之先强名太极其言易有太极谓有此名曰太极者耳非谓太极便有形也如老子之言恍忽中有物有象不可一见有字便指为实物实象也凡此皆巧诋先儒不自知其罪也
论四
或曰刘氏谓坎生复卦离生姤卦何如曰磔裂爻位则巧矣义则未也圣人设卦观象以阳潜地中故坎以一阳居二隂之中阳生隂下故复以一阳居五隂之下八卦配八方则坎当北十二卦配十二月则复当建子复之阳乃坎之阳也阳则无二而象之之卦有两也何哉八方与十二月不同也三画与六画不同也是故阳则无二而象之之卦有两也离与姤亦如之若谓坎之阳生复之阳离之隂生垢之隂则是十一月有两阳也五月有两隂也固不然矣且其说以复卦生於坎中动於震交於坤变二震二兑二乾而终姤卦生於离中消於巽交於乾变二巽二艮二坤而终自复至坤凡十二卦主十二月噫以十二月言之则自复以往历临泰大壮夬而後至乾此云二震二兑而後二乾者何也自姤以往历遯否观剥而後至坤此云二巽二艮而後二坤者何也以八方言之则自坎以往历艮震至巽极矣阳一於子而六於已也此云震兑乾者何也自离以往历坤兑至乾极矣隂一於午而六於亥也此云巽艮坤者何也其意以复姤生於坎离而变初四变二五变三上每为二卦则八卦备谓之巧也宜矣然义不通也又以姤巽承於乾非四正之卦乃引归妹之兑云妹系姊嫁故兑少女而用巽之长女主其卦噫何伪饰之多也彼其意欲以兑承於乾则成履非姤隂生之卦又不可数变故引兑於归妹假托广嗣之义而系巽於姤耳不徒义理迂恠以象论之大可笑也少女既嫁於震又系巽而嫁於乾乎长女既交於乾又从兑而交於震乎则是一女而事二夫也岂不可笑此所谓伪饰之多也圣人之意曷至是哉或曰刘氏之说七日来复不取易纬六日七分何如曰不取宜矣苟以十二月之卦论之则剥尽之後经坤一月非止七日也以六日七分言之则剥尽之後经艮既济噬嗑大过坤未济蹇颐中孚九卦每卦六日七分乃至於复非止七日也然刘氏更以七为少阳必经隂六之数尽至七日少阳乃生斯又未善也历观衆卦或言七日或言三日或言三年或言十年强为配合时或可言参相钩考辞则易屈大抵言日远者不过七日震六二既济六二勿逐七日得不过七日而得也七日来复以复不可远君子之道虽消不久不过七日而复彖曰天行也盖言来复之义是天之行反覆如此亦非考案气候实日而云也万夀无疆岂实有万哉爱而多之之辞也或曰临至於八月有凶诸儒之论孰为得失曰何氏云建子阳生至建未为八月当矣临二阳遯二隂合耦之卦也刘氏破之以为果建子则辞当在复卦之下此不明矣且复卦阳生其势微弱未足矜也临卦刚长强亢之渐故戒之以遯卦有凶也推其本而言之复生为一月临长为二月至遯为八月不亦可乎而刘氏固守临之建丑数至遯之建未则七月以不满八之故遂用周正排建未为八月又念文王演卦在商之末正朔未改不可以未为八月乃称周公述而成之故以周正为定且先儒以为文王作卦辞周公作爻辞刘氏既未有以破之安得谓卦辞亦周公所成以饰临卦八月用周正之说乎其下文曰况乎易有三名夏曰连山商曰归藏周曰周易易既题周以正名则不得不以周之正朔定其月也且周易书名周公设官可题周家以别余代卦辞岂得擅改彼礼乐损益盖从时之宜易之为书万世无敝况文考之手泽周公改之何意也文王若曰七月有凶有何妨害而周公故以八月定之乎文王作易之时便题周字亦可矣何必周公也号国曰周其来久矣故曰周虽旧邦其命惟新虽纣在上而题易曰周以别夏商何害也鲁颂次於周颂亦须周灭而後加鲁字乎此类皆闾巷老生诳童耀騃之辨非天下之公议也
论五
或曰易纬以六十卦主三百六十五日四分日之一信乎曰吾观於太玄信矣所主之日取卦象乎取卦名乎曰取诸卦名而已太玄所以凖易者也起於冬至其首曰中阳气潜萌於黄宫信无不在乎中谓是时万物之萌信无不在地之中於易则中孚孚者信也亦谓信无不在地之中也其次曰周阳气周神而反乎始於易则复复者反也亦谓反乎始也其次曰礥阳气微动动而礥礥物生之难也於易则屯屯者物之始生也粗举二三则知冬至之後其卦中孚复屯者题号此日之气候曰中孚也曰复也曰屯也他皆仿此但元首八十一每首四日有半易卦六十每卦六日有奇故前後或参差盖大同而小异也而刘氏以经乾坤之策三百六十当期之日不别起数谓易纬六日七分义无所出若是则刘氏凡言天五驾天一之类亦出於经乎乾坤之策况其数六十卦况其名不相妨也又谓十二卦已主十二月不可取杂书破经义今观六十卦之次其十二卦仍在本月称为辟卦则十二卦既总主一月又与诸卦分治六日如侯伯有功德者既作一州之牧亦未免为一国之君也而刘氏区区以月各有主日无用卦是欲立州牧而废二百一十君也其可乎或曰敢问元亨利贞何谓也曰大哉乎乾之四德也而先儒解诂未能显阐是使天道不大明君子无所法若夫元以始物亨以通物利以宜物贞以干物读易者能言之矣然所以始之通之宜之干之必有其状窃尝论之曰始者其气也通者其形也宜者其命也干者其性也走者得之以胎飞者得之以卵百谷草木得之以句萌此其始也胎者不殰卵者不殈句者以伸萌者以出此其通也人有衣食兽有山野虫豸有陆鳞介有水此其宜也坚者可破而不可輭炎者可灭而不可冷流者不可使之止植者不可使之行此其干也乾而不元则物无以始故女不孕也元而不亨则物无以通故孕不育也亨而不利则物失其宜故当视而盲当听而聋也利而不贞则物不能干故不孝不忠为逆为恶也是故文言曰元者善之长也亨者嘉之会也利者义之和也贞者事之干也唯君子为能法乾之德而天下治矣制夫田以饱之任妇功以煖之轻税敛以富之恤刑罚以生之此其元也冠以成之昏以亲之讲学以材之摈接以交之此其亨也四民有业百官有职能者居上否者在下此其利也用善不复疑去恶不复悔令一出而不反事一行而不改此其贞也是故文言曰君子体仁足以长人嘉会足以合礼利物足以和义贞固足以干事君子行此四德者故曰乾元亨利贞
论六
或曰敢问五行相生则吉相克则凶信乎曰相生未必吉相克未必凶用之得其宜则虽相克而吉用之失其宜则虽相生而凶今夫水克於火则燔烧可救火克於金则器械可铸金克於木则宫室可匠木克於土则萌芽可出土克於水则漂溢可防是用之得其宜虽相克而吉也以水浸木则腐以木入火则焚以火加土则焦以土埋金则鏉以金投水则沈是用之失其宜虽相生而凶也是以太玄之赞决在昼夜当昼则相克亦吉当夜则相生亦凶玄告曰五生不相殄五克不相逆不相殄乃能相继也不相逆乃能相治也相继则父子之道也相治则君臣之宝也今夫父之於子能食之弗能教之则恩害於义也君之於臣能赏之又能刑之则威克厥爱也恩害义则家法乱威克爱则国事修吾故曰相生未必吉相克未必凶也或曰吾子之言性命何其异也曰吾之言也折诸圣宜乎其异矣命者天之所以使民为善也性者人之所以明於善也观其善则见人之性见其性则知天之命说卦曰昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦人之有仁义所以顺性命也董仲舒曰天令之谓命命非圣人不行质朴之谓性性非教化不成人受命於天固超然异於羣生入有父子兄弟之亲出有君臣上下之谊会聚相遇则有耆老长幼之施粲然有文以相接驩然有恩以相爱此人之所以贵也生五谷以食之桑麻以衣之六畜以养之服牛乘马圈豹槛虎是其得天之灵贵於物也然则本乎天谓之命在乎人谓之性非圣人则命不行非教化则性不成是以制民之法足民之用而命行矣导民以学节民以礼而性成矣则是圣人为天之所为也系辞曰吉凶者言乎其失得也悔吝者言乎其小疵也无咎者善补过也由此观之吉凶由人乃易之教也黄帝尧舜通其变使民不倦神而化之使民宜之是以自天佑之吉无不利若夫释人事而责天道斯孔子所罕言古之龟筮虽质诸神明必参以行事南蒯将乱而得黄裳元吉穆姜弃位而遇元亨利贞德之不称知其无益後之儒生非史非巫而言称运命矫举经籍以缘饰邪说谓存亡得丧一出自然其听之者亦已荒矣王制曰执左道以乱政杀假於鬼神时日卜筮以疑衆杀为人上者必以王制从事则易道明而君道成矣
旴江集卷四

[book_title]卷五
钦定四库全书
旴江集卷五　　　　　　宋　李觏　撰
周礼致太平论五十一篇【并序】
叙曰昔刘子骏郑康成皆以周礼为周公致太平之迹而林硕谓末世之书何休云六国隂谋然郑义获伸故周官遂行觏窃观六典之文其用心至悉如天焉有象者在如地焉有形者载非古聪明睿智谁能及此其曰周公致太平者信矣鄙儒俗士各滞所见林之学不着何说公羊诚不合礼盗憎主人夫何足恠今之不识者抑又譊譊将使人君何所取法是用摭其大略而述之天下之理由家道正女色阶祸莫斯之甚述内治七篇利用厚生为政之本节以制度乃无伤害述国用十六篇备预不虞兵不可阙先王之制则得其宜述军卫四篇刑以防奸古今通义唯其用之有所不至述刑禁六篇纲纪既立持之在人天工其代非贤罔乂述官人八篇何以得贤教学为先经世轨俗能事以毕述教道九篇终焉并序凡五十一篇为十卷命之曰周礼致太平论噫岂徒解经而已哉唯圣人君子知其有为言之也
内治第一
男女之际人道所重前哲固备言矣然而贤妃相成之道不世出乱国家者往往而是盖妇人之性鲜克正也隂则昧柔则弱昧不足自见弱不足自立与物而迁直情忘反其体一也尧试舜观厥刑于二女厘降二女於嬀汭嫔於虞以尧之女其渊源非不善尚曰舜能以义理下其心是无圣人为之耦则不克使其行妇道也彼凡人子而不渐以教摩以礼其可乎哉今夫数口之家犹以妇倾或靡敝财用或离析骨肉速刑召祸至无可救者多矣况乎后妃同体於王其次嫔御亦所爱幸一发言一举事足以旋转天地薄蚀日月其为祸福可胜言哉贵则为骄富则为侈并宠则妬不荅则怨憎则有谗言爱则有私谒府库或为之空刑赏或为之滥奸邪或为之昌忠良或为之剥宗室或为之弃冢嗣或为之易帷簿或为之不修社稷或为之不食妺喜之放桀妲已之杀纣此类岂少哉故内宰以隂礼教六宫隂礼妇人之礼六宫谓后也又以隂礼教九嫔不言教夫人世妇举中以见上下省文也又以妇职之法教九御使各有属以作二事正其服禁其奇衺展其功绪九嫔掌妇学之法以教九御妇德妇言妇容妇功后尊也不得不受教女御卑也而教亦及之在王宫者不可不知礼也如使后夫人九嫔世妇女御皆受教皆知礼德皆正言皆顺无冶容无废功无侈服无衺道则闺门之内何有不肃溥天之下何有不化关雎之不淫葛覃之躬俭樛木之无嫉妬螽斯之多子孙卷耳之辅佐求贤兔罝之莫不好德於斯见矣王道安得不成乎
内治第二
天官冢宰其属则有九嫔世妇女御女祝女史唯夫人之於后犹三公之於王坐而论妇礼无官职故不列且夫六宫内也如家人家人私也六官外也乃国事国事公也外内异处国家异分公私异宜然而使嫔妇属天官无外内国家公私之辨者何哉圣人之意於是深矣彼妇人女子而当於至尊幽居九重人弗得见则骄蹇自恣无所不至也是故使之分职於内而附属於外有职则当奉其法有属则必考其功奉法则不敢不谨考功则不敢不慎举宫中之人而知所劝勉者官有其长之效也而况内宰亦用大夫士春官世妇每宫卿二人盖皆分命贤臣以参检内事与夫婢妾贱人自相使令而无畏忌者不同年而语矣天子所御而服官政从官长是天子无私人天子无私人则羣臣焉得不公庶事焉得不平无偏无党王道荡荡此之谓也汉高帝欲废太子立戚夫人子赵王如意留侯曰骨肉之间虽臣等百人何益此大臣不得与内事之敝也爰盎引却慎夫人坐谓妾主岂可以同坐文帝怒说以人豕乃说如使盎辈得制宫中之事则尊卑有不序上下有不和者乎官失其守一女颛恣则公卿附离之不暇其何冢宰之能帅也悲夫
内治第三
昏义曰古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理也至於天官序则世妇以下不言数谓君子不苟於色有妇德者充之无则阙世妇女御视大夫士尚惟其人则三夫人九嫔官不必备可知矣自古妇人之贤者盖不易得故其生则寝之地以教其卑衣之裼以教其正弄之瓦以教其事既十年姆教婉娩听从执麻枲治丝茧织紝组紃学女事以共衣服观於祭祀纳酒浆笾豆葅醢礼相助奠十有五年而笄二十而嫁先嫁三月祖庙未毁教於公宫祖庙既毁教於宗室教以妇德妇言妇容妇功教成之祭牲用鱼芼用苹藻所以成妇顺也如此而後备於从人之道况乎王之北宫当贯鱼之宠者可以非其人哉故无德以色亲则天有投蜺之异诗曰蝃蝀在东莫之敢指谓邪色之乘阳也曲礼纳女於天子曰备百姓言以广子姓耳深山大泽实生龙蛇母子传类亦不可忽晋愍怀太子宫中为市使人屠酤手揣斤两轻重不差盖其母屠家女也先王之制百二十人犹以无人而阙之至难至慎若此武帝平吴之後掖庭殆将万人复何义也人多则御幸不可徧怨恨由是兴费广则财物不足支民甿所以困国家之败何莫由斯者邪
内治第四
女御掌御叙於王之燕寝凡羣妃御见之法月与后妃其象也卑者宜先尊者宜後十五日而徧自望後反之其不使九嫔世妇掌之而使女御者防上之专妬也盖以女御官卑不敢嫉妬自专则九九之法行矣九九之法行则内无怨女而子孙衆多矣夫饮食男女人之大欲一有失时则为怨旷七月女心伤悲东山妇叹于室君子掸於人情周道所以兴也安得聚少艾之色幽於深宫之中而无进御之路则其性情之所感动何如哉四时何以能和百神何以降福至於继嗣社稷之重事甚有宠之人或不宜子非广其礼将无及也霍光欲上官皇后擅宠有子虽宫人使令皆为穷絝多其带後宫莫有进者而昭帝无嗣成帝约不负赵昭仪掖庭中御幸生子者辄死饮药伤堕者无数终以国统三絶王莽簒之爱有所偏之过也薄姬输织室而生孝文为汉太宗晋简文宠徐贵人弥年无子李后在织坊形长色黑谓之崑仑帝以大计召之乃生孝武天命所在不以贵贱美恶论也然则九九而御使无专妬者圣人之意远矣
内治第五
哀公问曰冕而亲迎不已重乎孔子愀然作色而对曰合二姓之好以继先圣之後以为天地宗庙社稷之主君何谓已重乎然则先王之所以重昏礼为其主祭祀也祭祀之礼岂唯致斋於内会君於庙服副褘於东房执璋瓒而亚祼酌瑶爵进玉齍荐彻豆笾以嘉魂魄而已乎是礼之末节一日可为者也必竭力从事然後为至焉故内宰中春诏后帅外内命妇始蚕於北郊以为祭服又上春诏王后帅六宫之人而生穜稑之种献之於王夫普天王土率土王臣蚕者非一女也将以为王服有不足乎而后且亲蚕其夫以事先舅先姑敢不用力焉不可以为妇道也耕者非一男也将以为祭盛有不足乎而后且佐耕其夫以事先舅先姑敢不用力焉不可以为妇道也王后之尊而亲蚕天下之女子有不遵微行求柔桑者乎王后之尊而佐耕天下之女子有不饁南亩喜田畯者乎王后之尊而为妇道天下之女子有不承先祖共祭祀者乎明王之以孝治天下此其一助也而况不知耕之劳则以为田自生谷不知蚕之苦则以为桑自生丝自古愚妇人粪土货财焦烂府库农夫病工女死而求之不已者不知民事之难也干宝之论晋纪曰其妇女粧栉织絍皆取成於婢仆未尝知女工丝枲之业中馈酒食之事也晋之礼法於此大坏则周之兴也宜矣
内治第六
春官内宗凡内女之有爵者内女王同姓之女有爵其嫁於大夫及士者其职掌宗庙之祭祀荐加豆笾及以乐彻则佐传豆笾宾客之飨食亦如之王后有事则从外宗凡外女之有爵者外女王诸姑姊妹之女其职掌宗庙之祭祀佐王后荐玉豆眂豆笾及以乐彻亦如之王后以乐羞齍则赞凡王后之献亦如之王后不与则赞宗伯小祭祀掌事宾客之事亦如之夫富贵骄人自然之势苟非明哲其能免乎矧伊女子生於王族虽有葭莩之亲者犹乘势以轻其家不顺於舅姑不和於室人庸奴其夫者多矣夫妇之道天地之象人之大伦也乃由宗室乱之非所以示天下也圣人有作安得不大为之坊夫礼禁乱之所由生犹坊止水之所自来也故以内女外女谓之内宗外宗列为礼官之属其职礼则视必在礼听必在礼言必在礼貌必在礼思必在礼视听言貌思无不在礼则其人之智愚贤不肖何如也祭祀宾客非有切身之急而不敢不以礼则己之所以为妇者敢有不恭乎观后之事宗庙则知所以顺其舅姑观后之飨同姓诸侯则知所以和其室人观后之亚王祼献则知所以从其夫顺於舅姑和於室人而当於夫是故妇顺备而内和理内和理而家可长久也召南何彼襛矣美王姬之诗谓虽则王姬亦下嫁於诸侯车服不系其夫下王后一等犹执妇道以成肃雍之德彼天子所生而若此况於同姓姑姊妹之女乎是其所以为王化之基也
内治第七
媒氏掌万民之判凡男女自成名以上皆书年月日名焉令男三十而娶女二十而嫁凡娶判妻入子者皆书之中春之月令会男女於是时也奔者不禁司男女之无夫家者而会之夫昏姻之礼要在及时故国无鳏民则桃夭之咏作丧其妃耦则有狐之刺兴彼室家之好而系之王者之风为人上者不可不察也孟子对齐宣王曰昔者大王好色爱厥妃诗云古公亶父来朝走马率西水浒至于岐下爰及姜女聿来胥宇当是时也内无怨女外无旷夫王如好色与百姓同之於王何有诚哉是言也人主知渔色而不知下无室家知逞欲而不知下有怨旷其可乎哉天地不合万物不生有夫有妇然後为家上得以养父母下得以育子孙生民之本於是乎在而人主慢之非计也是故圣人设官主判合之礼子生三月必书其名男自二十以及二十九女自十五以及十九皆为盛年其昏自季秋至於孟春惟其所用若男三十女二十为期尽虽中春犹可行所以蕃育人民是皆言其极也及此月而父母不娶不嫁之者相奔不禁若无故而不用令则罪罚之尝有妃匹而鳏寡者亦察焉先王之道如此其至也既为之立其家又使之有其业国中则典妇功掌妇式之法野则酇长稽其女功然而民不庶且富者未之信也越语女子十七不嫁丈夫二十不娶父母有罪虽於礼为蚤而句践报吴亦以是也晋泰始中博选良家以充後宫先下书禁天下嫁娶噫大可笑也
旴江集卷五

[book_title]卷六
钦定四库全书
旴江集卷六　　　　　　宋　李觏　撰
国用第一
人所以为人足食也国所以为国足用也然而天不常生其生有时地不徧产其产有宜人不皆作其作有能国不尽得其得有数一谷之税一钱之赋给公上者各有定制苟不量入以为出节用而爱人则哀公云二犹不足公羊谓大桀小桀诛求无巳怨刺并兴乱世之政也故大府凡颁财以式法授之王日一举其膳六牲祀兵朝甸其服有九故关市之赋以待王之膳服诸侯来朝卿大夫来聘致之则有积飱饔接之则有飨食燕故邦中之赋以待宾客牛马之食其用刍禾车秅之数皆眡牢礼故四郊之赋以待稍秣功懋懋赏以驭其幸所受之物邦之大用故家削之赋以待匪颁冬官百工取材非一五库之量毋或不良故邦甸之赋以待工事问劳赠贿酬爵侑食皆为篚实将其厚意故邦县之赋以待币帛大祀小祭事神之礼牲币玉器不奢不俭故邦都之赋以待祭祀股肱或亏君之所痛賵禭含赙阙一不可故山泽之赋以待丧纪王及冢宰时有所善燕好之用亦以推恩故币余之赋以待赐予王於诸侯分烖救患凶礼五事其费则多故邦国之贡以待吊用国家闲暇要在多积积贮之道天下大命故万民之贡以充府库难得之货饥不可食燕游所用非国之急故式贡之余财以共玩好之用凡其一赋之出则给一事之费费之多少一以式法如是而国安财阜非偶然也
国用第二
玉府掌王之金玉玩好兵器凡良货贿之藏燕衣服衽席牀第凡?器凡王之献金玉兵器文织良货贿之物受而藏之凡王之好赐共其货贿内府掌受九贡九赋九功之货贿良兵良器以待邦之大用凡四方之币献之金玉齿革兵器凡良货贿入焉凡适四方使者共其所受之物而奉之凡王及冢宰之好赐予则共之按其职文掌天子器用财贿燕私之物及受贡献以备赏赐此帑藏之在宫中官职之最私?者然而为冢宰之属列大府以下与凡治藏之官不异者何也盖王者无外以天下为家尺地莫非其田一民莫非其子财物之在海内如在槖中况於贡赋之入何彼我之云哉历观书传自禹贡以来未闻天子有私财者汉汤沐邑为私奉养不领於经费灵帝西园万金常聚为私藏皆衰乱之俗非先王之法也故虽天子器用财贿燕私之物受贡献备赏赐之职皆属於大府属於大府则日有成月有要岁有会职内之入职岁之出司书之要贰司会之钩考废置诛赏之典存焉如此用安得不节财安得不聚若以御府禁钱捐之亲幸之手省闼之中外人弗睹法制所不行校比所不及则伤财害民非细事也
国用第三
太宰以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚歛疏材九曰闲民无常职转移执事天之生民未有无能者也能其事而後可以食无事而食是衆之殃政之害也是故圣人制天下之民各从其能以服於事取有利於国家然後可也太宰授之职闾师责其功故曰任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物凡无职者出夫布也人各有事事各有功以兴材征以济经用无惰而自安无贼於粮食是富民之大本为国之上务虽关百圣何以易此昔胥臣对晋文公谓戚施植鏄蘧蒢蒙璆侏儒扶庐蒙瞍修声聋瞶司火王制瘖聋跛躃断者侏儒各以其器食之古者废疾之人犹有所役後之游民作无益以害有益者肩相摩毂相撃而吏不以是罪之主不以是弃之谓之何哉
国用第四
言井田之善者皆以均则无贫各自足也此知其一未知其二必也人无遗力地无遗利一手一足无不耕一步一畮无不稼谷出多而民用富民用富而邦财丰者乎大司徒凡造都鄙制其地域而封沟之以其室数制之不易之地家百畮一易之地家二百畮再易之地家三百畮不易之地岁种之地美故家百畮一易之地休一岁乃复种地薄故家二百畮再易之地休二岁乃复种故家三百畮遂人辨其野之土上地中地下地以颁田里上地夫一?田百畮莱五十畮余夫亦如之中地夫一?田百畮莱百畮余夫亦如之下地夫一?田百畮莱二百畮余夫亦如之莱谓休不耕者户计一夫一妇而赋之田其一户有数口者余夫亦受此田也载师以宅田士田贾田任近郊之地以官田牛田赏田牧田任远郊之地宅田致仕者之家所受田也士田仕者亦受田贾田在市贾人其家所受田也官田庶人在官者其家所受田也牛田牧田畜牧者之家所受田也若余夫致仕者仕者贾人庶人在官者畜牧者之家皆受田则是人无不耕无不耕则力岂有遗哉一易再易莱皆颁之则是地无不稼无不稼则利岂有遗哉自阡陌之制行兼并之祸起贫者欲耕而或无地富者有地而或乏人野夫有作惰游况邑居乎沃壤犹为芜秽况瘠土乎饥馑所以不支贡赋所以日削孟子曰仁政必自经界始师丹言宜略为限不可不察也
国用第五
地利之食於人博哉农既得其时种既得其宜然且不熟者水旱贼之也水旱之灾虽天所为至於人力亦有可及矣故遂人凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路此乡遂之田制也匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二?深二仞谓之浍此都鄙之田制也川大於浍浍大於洫洫大於沟沟大於遂遂大於通水以入於遂遂入於沟沟入於洫洫入於浍浍入於川然则虽大雨霖其水有所渫能为害者希矣稻人掌稼下地以瀦畜水以防止水以沟荡水以遂均水以列舍水以浍写水以涉扬其芟作田瀦谓畜流水之陂防瀦旁堤也然则虽久不雨其水可以得能为害者希矣圣人之於水旱不其有备哉蒍掩规偃猪君子以为礼史起引漳水舄卤生稻粱郑国凿泾水关中为沃野古之贤人未有不留意者也水官不修川泽沟渎无有举掌机巧趍利之民得行其私日侵月削往往障塞雨则易以溢谓之大水岂天乎霁则易以涸谓之大旱岂天乎如是而望有年未之思矣
旴江集卷六

[book_title]卷七
[集部,别集类,北宋建隆至靖康,旴江集]
钦定四库全书
旴江集卷七　　　　　　宋　李觏　撰
国用第六
系辞曰包牺氏没神农氏作斵木为耜揉木为耒耒耜之利以教天下盖取诸益是圣人之於农必制器以利其用也舜典曰弃黎民阻饥汝后稷播时百谷是圣人之於农必命官以掌其政也故遂大夫正岁简稼器修稼政稼器耒耜鎡基之属稼政孟春之月令所云皆修封疆审端径术善相丘陵阪险原隰土地所宜五谷所殖以教道民必躬亲之之比也器不简则贫人或不能备物政不修则愚者或不能得宜不备物则虽良田将不耕不得宜则虽嘉种将不获若是不可不慎也至如二耜为耦一夫不足独举必通功易事两人相助而後可也故里宰以岁时合耦于耡以治稼穑趍其耕耨行其秩叙耡者里宰治处於此合耦使相佐助秩叙相佐助之次第也又五谷熟时有风雨之急是谓力耕数耘收获如寇盗之至者也然一夫又不足为故遂师廵其稼穑而移用其民以救其时事谓使转相助救时急事也古之治天下至纎至悉之如此奈何民不富国不实也汉赵过能为代田一畮三一夫三百而播种於中苗生叶稍耨陇草因隤其土以附苗根比盛暑陇尽而根深能风与旱其耕耘下种田器皆有便巧用耦犂二牛三人一岁之收常过缦田畮一斛以上善者倍之民或苦少牛过奏故平都令光以为丞教民相与庸挽犂以故田多垦辟用力少而得谷多斯近古之事效验甚明而历代莫以为意何也
国用第七
载师凡宅不毛者有里布凡田不耕者出屋粟凡民无职事者出夫家之征谓宅不毛者罚以一里二十五家之泉空田者罚以三家之税粟民虽有间无职事者犹出夫税家税夫税者百畮之税家税者出士徒车辇给繇役也闾师凡庶民不畜者祭无牲不耕者祭无盛不树者无椁不蚕者不帛不绩者不衰谓庶人五母鸡二母彘无失其时是以不畜者罚之死後祭无牲也黍稷曰盛耕者所以殖黍稷今田不耕非直罚以屋粟又死後祭无盛也五畮之宅树以桑麻今宅不毛非直罚以里布死後又无椁也蚕则得帛不蚕故身不得衣帛绩则得布不绩故死则不为之着哀以罚之也夫财赋力征人所吝啬与其无事而重孰若有业而轻以此罚之敢或不勉者乎帛所以养老衰所以送死葬礼祭礼乃为令终一有解惰则不得用以此罚之敢或不勉者乎是圣人敺民以反本之术也汉高祖令贾人不得衣丝乘车重税租以困辱之孝惠高后时为天下初定复弛商贾之律然市井子孙亦不得为官吏商贾乃在四民之目而前代且谪之後之游惰去四民远甚者其类不可胜数为国者非徒函容或尊宠之伤哉
国用第八
一夫之耕食有余也一妇之蚕衣有余也衣食且有余而家不以富者内以给吉凶之用外以奉公上之求也而况用之无节求之无艺则死於冻馁者固其势然也故土均掌和邦国都鄙之政令刑禁与其施舍礼俗丧纪祭祀皆以地媺恶为轻重之法而行之掌其禁令礼俗邦国都鄙民之所行先王旧礼也君子行礼不求变俗随其土地厚薄为之制丰省之节耳司书三岁则大计羣吏之治以知民之财器械之数以知田野夫家六畜之数以知山林川泽之数以逆羣吏之政令逆谓钩考也恐其羣吏滥税敛万民故知此本数乃钩考其政令也夫奢则以为荣俭则以为辱不顾家之有亡汲汲以从俗为事者民之常情也是故为之禁令地媺收多则用之丰地恶收少则用之省如此民皆知惜费矣亏下以益上贪功以求赏不恤人之困乏皇皇以言利为先者吏之常态也是故为之钩考虽器械六畜山林川泽必知其数如此吏不敢厚敛矣民皆知恤费吏不敢厚敛而不免冻馁者未尝闻也礼器曰居山以鱼鼈为礼居泽以鹿豕为礼君子谓之不知礼然则地之恶礼不可轻耶有若曰百姓不足君孰与足然则民之财官可不知耶是先王之所以得後世之所以失也
国用第九
职方氏凡邦国小大相维王设其牧制其职各以所能制其贡各以其所有谓国之地物所有也诸侯得税大国半次国三之一小国四之一皆市取当国所有以贡於王也土训掌道地图以诏地事道地慝以辨地物而原其生以诏地求辨地物者别其所有所无原其生生有时也以此二者告王虽是当州所有而生有时地所无及物未生则不求也大哉圣人念民勤恤财匮如是其着也地所有而官不用则物必贱地所无而反求之则价必贵况天时所不生则虽有如无矣买贱卖贵乘人之急必刼倍徙之利者大贾蓄家之幸也为民父母奈何不计本末罔农夫以附商贾令下之日吏旁为奸公不获皮毛而私啄其髓矣坏民家败民产此其甚也夏书任土作贡厥贡厥篚九州不同前圣後圣岂非一揆者乎汉桑都尉领大农以诸官各自市相争物以故腾跃而天下赋输或不偿其僦费廼请置大农部丞数十人分部主郡国令远方各以其物如异时商贾所转贩者为赋置平准於京师都受天下委输大农诸官尽笼天下之货物如此富商大贾亡所牟大利则反本而万物不得腾跃故抑天下之物名曰平准桑虽聚敛之臣然此一役岂无法耶孝武时国用饶给而民不益赋诚有以也
国用第十
司稼廵野观稼以年之上下出敛法敛法者丰年从正凶年则损也廪人掌九谷之数以岁之上下数邦用以知足否以诏谷用以治年之凶丰凡万民之食食者人四鬴上也人三鬴中也人二鬴下也若食不能人二鬴则令邦移民就谷诏王杀邦用谓以岁之丰凶得税物多少之帐计国之用以知足否若岁凶税物少而用多则不足廪人既知多少足否乃诏告在上用谷之法也夫什一而税天下中正是故谓之彻彻者通也然耕获之事丰俭亡常不幸凶旱水溢或螟螣蟊贼农虽尽力谷有不登而有司必求如法於理安乎孟子道龙子之言曰治地莫善於助莫不善於贡贡者校岁之中以为常乐岁粒米狼戾多取之而不为虐则寡取之凶年粪其田而不足则必取盈焉为民父母使民盻盻然将终岁勤动不得以养其父母又称贷而益之使老稚转乎沟壑恶在其为民父母也故圣人设官必於谷之将熟廵於田野观其丰凶而後制税敛焉丰年从正亦不多取也凶荒则损何取盈之有哉然则龙子所见盖周之末世周公虽贡未尝闻其不善也然而取之少则用不得不杀取少而用不杀则国不能自济非反乎民将焉得也宜其知足否而诏谷用焉王制曰冢宰制国用必於岁之杪五谷皆入然後制国用用地小大视年之丰耗以三十年之通制国用量入以为出由此道也後世作者除减敛法则既闻之矣至於邦用其可忽诸
旴江集卷七

[book_title]卷八
钦定四库全书
旴江集卷八　　　　　　宋　李觏　撰
国用第十一
泉府掌以市之征布敛市之不售货之滞於民用者以其贾买之物楬而书之以待不时而买者买者各从其抵都鄙从其主国人郊人从其有司然後予之凡賖者祭祀无过旬日丧纪无过三月凡民之贷者与其有司辨而授之以国服为之息物楬而书之物物书其贾也不时买者谓求急者也賖谓祭祀丧纪二者事大故賖与民不取利也贷者即今之举物生利也与其有司别其所授之物所出之利各依其服事之税若其人受园?之田而贷万泉则朞出息五百他仿此也天之生物而不自用用之者人人之有财而不自治治之者君系辞曰理财正辞禁民为非曰义是也君不理则权在商贾商贾操市井之权断民物之命缓急人之所时有也虽贱不得不卖裁其价太半可矣虽贵不得不买倍其本什百可矣如此蚩蚩之氓何以能育是故不售之货则敛之不时而买则与之物楬而书使知其价而况賖物以备礼贷本以治生皆所以纾贫窭而钳并兼养民之政不亦善乎管仲通轻重而桓公以覇李悝平籴而魏国富强耿夀昌筑常平而民便之师古之效也宜其流风遂及於今必也事责其实官得其人亦何媿彼哉
国用第十二
司市凡治市之货贿六畜珍异亡者使有利者使阜害者使亡靡者使微利利於民谓物实厚者害害於民谓物行苦者使有使阜起其贾以徵之也使亡使微抑其贾以却之也侈靡细好使富民好奢微之而已又伪饰之禁在民者十有二在商者十有二在贾者十有二在工者十有二所以俱十有二者工不得作贾不得粥商不得资民不得畜王制曰用器不中度不粥於市兵车不中度不粥於市布帛精麤不中数幅广狭不中量不粥於市奸色乱正色不粥於市五谷不时果实未熟不粥於市木不中伐不粥於市禽兽鱼鼈不中杀不粥於市亦其类也夫理财之道去伪为先民之诈伪盖其常心矧兹市井饰行儥慝何所不至哉奸伪恶物而可杂乱欺人以取利则人竞趍之矣岂唯愚民见欺邪使人妨日废业以作无用之物人废业则本不厚矣物无用则国不实矣下去本而上失实祸自此始也至於侈靡皆为人费虽不可尽去亦当制节使微少矣孟冬之月令曰毋或作为淫巧以荡上心必功致为上书曰不贵异物贱用物民乃足此之谓也噫为国家者孰不有意哉言而必信令而必行鲜矣
国用第十三
遗人掌邦之委积以待施惠郷里之委积以恤人之囏厄门关之委积以养老孤郊里之委积以待宾客野鄙之委积以待羇旅县都之委积以待凶荒委积者计九谷之数足国用以其余共之也囏厄谓民有困乏则振恤之门关谓出入有税足国用之外留之以养死政之老与其孤也郊里六乡之民居郊者其委积以待宾客至郊与王国使者接因与之廪饩也野鄙谓六遂客有羇絷未得去者则於此惠之县都谓四百里五百里中年谷不登则畿内畿外通给之也世之有饥穰天之行也禹汤之圣犹弗能免至於困穷孤独寄客之人皆国所常有安坐而视其死则非仁人在上视民如伤者之意皆推其恻隐则邦用有经仓之谷孰为闲粒府之帛孰为羡缕如是而辍焉祸盖博矣故宜於大有年时畜积以备之仓人有余则藏之以待凶而颁之职内叙其财以待邦之移用亦谓此也然而洪范云臣无有作福晏子称家施不及国使民弗知主恩而谓为已力乃人臣之常过国家之大患也故郷师以岁时廵国及野而賙万民之囏厄以王命施惠此虑之深礼之至也然则义仓之法亦有取焉耳
国用第十四
司救凡岁时有天患民病则以节廵国中及郊野而以王命施惠由是观之非直凶荒而後施与也疾疫亦有之矣夫四时之厉或连月不愈或阖门不起丁壮卧於牀蓐则老稚无能为饮食所不给医药所不济以至於死者岂天命乎人主所宜动心矣贾师凡天患禁贵儥者使有常价亦为此也司关国凶札则无关门之征犹几由是观之凶年非直除减田租彼货贿之征皆舍之疾疫亦然夫阻饥之人营求衣食固无所不至又将笼其货贿则何以措手足乎况於疾疫之世安得助天为虐耶人主所宜动心矣掌客凡礼宾客国新杀礼凶荒杀礼札丧杀礼祸烖杀礼在野在外杀礼由是观之非直以岁之下则杀邦用若新建国及札丧祸烖在野在外皆杀礼也礼许俭不非无安得重困於无聊之民求备乎笾豆之事也人主所宜动心矣膳夫大荒则不举大札则不举天地有烖则不举邦有大故则不举由是观之非直於外事杀礼若王膳亦为之贬也譬诸父母其子之不哺而日余膏粱可哉人主所宜动心矣故曲礼曰凶荒年谷不登君膳不祭肺马不食谷驰道不除祭事不县大夫不食粱士饮酒不乐皆自贬损忧民之道也如此天不为之感人不为之悦用度不足海内不安未之前闻也
国用第十五
乡师以国比之法以时稽其夫家衆寡辨其老幼贵贱废疾马牛之物辨其可任者与其施舍者掌其戒令纠禁听其狱讼乡大夫以岁时登其夫家之衆寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以岁时入其书征之者谓给公上筑作挽引道渠之役也国中复除者多役使者少人少则劳故晚役而早免之二十以及六十是也野复除者少役使者多人多则逸故早役而晚免之十五以及六十五是也君子之於人裁其劳逸而用之可不谓义乎世有仕学之乡或舍役者半农其间者不亦难乎而上弗之恤悖矣贵者有爵命服公事者有功劳诚不可役然复其身而已世有一户皆免之若是则老者疾者亦可以阖门不使耶至於马牛皆辨其可任善夫世有人未尝刍秣而责以牵旁其僦费败家者衆矣况乎水旱疾疫之岁饥饿之弗察死亡之弗图而临以定制敺之给使可乎故均人凡均力政以岁上下丰年则公旬用三日焉中年则公旬用二日焉无年则公旬用一日焉凶札则无力政无财赋也古者使民岁不过三日而秦法月为更卒已复为正一岁屯戍一岁力役三十倍於古何不仁之甚也天下畔之晚矣
国用第十六
大司徒以保息六养万民六曰安富谓平其繇役不专取也大哉先王之法其所以有天下而民不斁者乎孔子谓既庶矣富之既富矣教之管子有言仓廪实知礼节衣食足知荣辱然则民不富仓廪不实衣食不足而欲教以礼节使之趍荣而避辱学者皆知其难也及其为国家则有反是者矣田皆可耕也桑皆可蚕也材皆可饬也货皆可通也独以是富者心有所知力有所勤夙兴夜寐攻苦食淡以趣天时听上令也如此而後可以为人之民反疾恶之何哉疾恶之则任之重求之多劳必於是费必於是富者几何其不黜而贫也使天下皆贫则为之君者利不利乎故先王平其繇役不专取以安之也汉武帝时筭贾人之缗匿不自占占不悉戍边一岁没入缗钱有能告者以其半畀之即治郡国缗钱得民财物以亿计奴婢千万数田大县数百顷小县百余顷宅亦如之商贾中家以上大氐破民媮甘食好衣不事畜藏之业当是之时天下何如其不亡者幸也世俗不辨是非不别淑慝区区以击强为事噫富者乃强邪彼椎埋而诛者果何人也
旴江集卷八

[book_title]卷九
钦定四库全书
旴江集卷九　　　　　　宋　李觏　撰
军卫第一
兵者国之大事人知之矣然先王足兵而未尝有兵後世有兵而未尝足兵何以言之小司徒会万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人唯田与追胥竭作夏官序凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长凡民在乡则五家为比家出一人故在军五人为伍比长因为伍长五比为闾故五伍为两闾胥因为两司马四闾为族故四两为卒族师因为卒长五族为党故五卒为旅党正因为旅帅五党为州故五旅为师州长因为师帅五州为乡故五师为军乡大夫因为军将士不特选皆吾民也将不改置皆吾吏也有事则敺之於行阵事已则归之於田里无招收之烦而数不阙无禀给之费而食自饱故曰先王足兵而未尝有兵也垒壁以聚之仓库以生之羣眠类坐而不使补死填亡之不暇故曰後世有兵而未尝足兵也管仲相齐桓公作内政而寓军令焉故卒伍定乎里而军政成乎郊连其什伍居处同乐死生同忧祸福共之故夜战则其声相闻昼战则其目相见缓急足以相死其教已成外攘夷狄内尊天子以安诸夏然则乡军之法固尝试矣善哉
军卫第二
大司马中春教振旅遂以蒐田火弊献禽以祭社中夏教茇舍遂以苗田车弊献禽以享礿中秋教治兵遂以猕田罗弊致禽以祀祊中冬教大閲遂以狩田徒弊致禽饁兽于郊入献禽以享烝夫守国之备不可以不素习也不素习则敺市人而战之未足为喻也是故春教兵入平列陈如战之陈辨鼔铎镯铙之用以教坐作进退疾徐疏数之节夏教草止如振旅之陈辨号名之用以辨军之夜事秋教师出如振旅之陈辨旗物之用至冬大閲简军实焉然而不祥之器不得已而用之若无故而习是习杀人也非示天下不复用兵之意也故因春蒐夏苖秋猕冬狩而教焉鸟兽鱼鼈皆函血气若无故而杀是暴天物也作禽荒也故因祭社享礿祀祊享蒸而行焉明非好兵也为田猎也非好田猎也为祭祀也其名甚美其实甚利外以彰事神之礼非美乎内以作不虞之备非利乎圣人之动其顺如此顾不足为後世法乎天下无事则卒伍放于冗从器械束于故府学军旅者指为凶人一方有警则旦收而暮教之暮教而旦发之人情焉得不惊战阵焉得不败至有以讲武为戏乐用相夸示先王之礼没於淫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>