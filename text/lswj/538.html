<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,自序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,归田类稿全文在线阅读,归田类稿全文在线下载,大玄古籍书库">
<meta name="description" content="元代诗文别集。张养浩撰。张养浩文集版本较多,主要内容基本相同,但卷数及具体篇目并不。一致。今存有元刊本《张文忠公文集》28卷,还有清乾隆五十五年(1790)周永年刻本《归田类稿》20卷。乾隆年间修《四库全书》,曾征集到明刻本《归田类稿》27卷(包括《三事忠告》在内)。《四库全书》的编者认为明刻本“既多漏略,编次亦失伦类”,便以明刻本为底本,别采《永乐大典》中所载的张养浩诗文,“删其重复,补其遗阙”,重新编成《归田类稿》22卷(《四库全书总目》著录为24卷,与辑本卷数不符)。另外,据孛术鲁翀为《归田类稿》所">
<title>归田类稿_张养浩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">归田类稿</span> <br/>
          作者： <span class="inputVal" id="bkauthor">张养浩</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]113087</span> <br/>
          说明： <span class="inputVal" id="bkdec">元代诗文别集。张养浩撰。张养浩文集版本较多,主要内容基本相同,但卷数及具体篇目并不 一致。今存有元刊本《张文忠公文集》28卷,还有清乾隆五十五年(1790)周永年刻本《归田类稿》20卷。乾隆年间修《四库全书》,曾征集到明刻本《归田类稿》27卷(包括《三事忠告》在内)。《四库全书》的编者认为明刻本“既多漏略,编次亦失伦类”,便以明刻本为底本,别采《永乐大典》中所载的张养浩诗文,“删其重复,补其遗阙”,重新编成《归田类稿》22卷(《四库全书总目》著录为24卷,与辑本卷数不符)。另外,据孛术鲁翀为《归田类稿》所写的序,可知“其子引偕其妇翁吴肃彦清”曾“执公所辑《归田类稿》三十八卷征序”,而吴师道及张养浩自己为其文集作序时,又说本集为40卷(吴序称为《云庄集》)。明人焦竑《国史经籍志》中著录为张养浩“文忠集十八卷”。《四库全书》本《归田类稿》22卷是比较好的本子,卷首有元统三年(1335)孛术鲁种序,吴师道序,张养浩自序。卷1为经筵余旨、奏疏,卷2为上书、表、与人书,卷3为序,卷4—6为记,卷7为传、哀词、祭文,卷8为杂著,卷9为碑,卷10为神道碑,卷11—12为碑铭,卷13为表志,卷14为赋、拟雅诗,卷15—16为五言古诗,卷17为七言古诗,卷18为五言律诗,卷19—21为七言律诗,卷22为五、七言绝句。清乾隆五十五年刻本内容与《四库全书》本基本一致。但编排略有不同,是依据《四库全书》本编刊的。《归田类稿》收入的诗文,并不限于张养浩归田之后所作,而是于归田之后所类编的一生所写的主要诗文。他的《三事忠告》未编入《归田类稿》22卷或20卷本,他的散曲作品另编有《云庄休居自适小乐府》,今有传本。</span> <br/>
          封面： <span class="inputVal" id="bkimg">Z_18727.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]归田类稿
[book_author]张养浩
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]113087
[book_dec]元代诗文别集。张养浩撰。张养浩文集版本较多,主要内容基本相同,但卷数及具体篇目并不 一致。今存有元刊本《张文忠公文集》28卷,还有清乾隆五十五年(1790)周永年刻本《归田类稿》20卷。乾隆年间修《四库全书》,曾征集到明刻本《归田类稿》27卷(包括《三事忠告》在内)。《四库全书》的编者认为明刻本“既多漏略,编次亦失伦类”,便以明刻本为底本,别采《永乐大典》中所载的张养浩诗文,“删其重复,补其遗阙”,重新编成《归田类稿》22卷(《四库全书总目》著录为24卷,与辑本卷数不符)。另外,据孛术鲁翀为《归田类稿》所写的序,可知“其子引偕其妇翁吴肃彦清”曾“执公所辑《归田类稿》三十八卷征序”,而吴师道及张养浩自己为其文集作序时,又说本集为40卷(吴序称为《云庄集》)。明人焦竑《国史经籍志》中著录为张养浩“文忠集十八卷”。《四库全书》本《归田类稿》22卷是比较好的本子,卷首有元统三年(1335)孛术鲁种序,吴师道序,张养浩自序。卷1为经筵余旨、奏疏,卷2为上书、表、与人书,卷3为序,卷4—6为记,卷7为传、哀词、祭文,卷8为杂著,卷9为碑,卷10为神道碑,卷11—12为碑铭,卷13为表志,卷14为赋、拟雅诗,卷15—16为五言古诗,卷17为七言古诗,卷18为五言律诗,卷19—21为七言律诗,卷22为五、七言绝句。清乾隆五十五年刻本内容与《四库全书》本基本一致。但编排略有不同,是依据《四库全书》本编刊的。《归田类稿》收入的诗文,并不限于张养浩归田之后所作,而是于归田之后所类编的一生所写的主要诗文。他的《三事忠告》未编入《归田类稿》22卷或20卷本,他的散曲作品另编有《云庄休居自适小乐府》,今有传本。
[book_img]Z_18727.jpg


[book_title]提要
钦定四库全书　　　　　集部五
归田类稿　　　　　　　别集类四【元】
提要
【臣】等谨案归田类稿二十二卷元张养浩撰养浩有三事忠告己着录是编乃其诗文也养浩尝自序其集称退休田野录所得诗文乐府九百余首岐为四十卷名曰归田类稿富珠哩翀序【按富珠哩翀原作孛术鲁翀今改正】作三十八卷卷数己异文渊阁书目载养浩云庄传家集一册云庄集三册焦竑国史经籍志则作张养浩文忠集十八卷书名卷数更均与养浩自序不符黄虞稷千顷堂书目载归田类稿之名而亦无卷数考吴师道序云公云庄集四十卷己刻於龙兴学宫临川危素履掇其有关於治敎大体者为此编而属予以序云云则龙兴所刻者即养浩手编之类稿而改其名曰云庄集亦即文渊阁书目之三册素履所删定者即经籍志之张文忠集十八卷而所谓家集一册者当由後人掇拾乃外集补遗之类也然苏天爵辑元文类仅录养浩文二篇故明叶盛水东日记颇以天爵失载谏灯山疏为讥疑元末己罕流播近时王士祯偶得养浩王友开墓志叹其奇诡载之皇华纪闻则亦未见其全集惟明季有刻本二十七卷尚存于世既多漏略编次亦失伦类今据以为本而别采永乐大典所载删其重复补其遗阙得杂文八十八首赋三首诗四百六十三首共为五百八十四首厘为二十四卷较之九百原数己及其大半亦足见其崖略矣又集中有和陶诗序自谓年五十二退居无事日读陶诗拟其题以发己意得诗若干篇云云今集中乃无一篇殆别为一编未以入集故永乐大典不收欤养浩为元代名臣不以词翰工拙为重轻然读其集如陈时政诸疏风采凛然而哀流民操长安孝子贾海诗诸篇又忠厚悱恻蔼乎仁人之言即以文论亦未尝不卓然可传矣乾隆四十六年十二月恭校上
总纂官【臣】纪昀【臣】陆锡熊【臣】孙士毅
总　校官【臣】陆　费墀

[book_title]原序
归田类稿原序
圣朝牧庵姚文公以古文雄天下天下英才振奋而宗之卓然有成如云庄张公其魁杰也公自弱龄以才行名缙绅间仕於朝尽谠言行直道自礼部尚书参议中书请谒亲济南俄以吏部尚书召亲疾终丧省台奏召至再至三至五六不起文皇即位关陕以西兵侵旱厉民莩政荒拜行台中丞乃起西驰及秦民四流亡耄穉孑遗若鼎鱼筏蚁天毒方炽汤沸泉溢吏士猖蹶目瞠神骇莫克拯拔公恳悃率倡务用仁术官帑不继倾已囊槖日不胜给每每大恸民仅苏复公疾薨天子闻之恻然悯悼赠摅诚宣惠功臣陕西等处行中书省平章政事柱国追封滨国公諡文忠中外嗟惜无何翀使宪陕西士民谈道琅琅耿耿未始不凄怆以听之秦人悲思树石刋颂不忘公质厚刚毅正大明白仁於家忠於上确信不渝已善不伐人之善推奖若不及其文渊奥昭朗豪宕妥帖其动荡也云雾晦冥霆砰电激其静止也风熙日舒川岳融峙绰有姿容辟翕顿挫辞必巳出读之令人想像其平生千载而下凛有生气不可摩灭斯足尚矣公素知翀其子引偕其妇翁吴肃彦清持公所辑归田类稿三十八卷徵序因书其概如此公讳养浩字希孟云庄其自号也行业履历家乘国史有载兹不容赘元统三年龙集乙亥二月甲寅朔中奉大夫江淛等处行中书省参知政事富珠哩翀序
人声之发为言言之精者为文而皆出於气也昔人谓文不可以学而能气可以养而致是气也孟子所谓浩然至大至刚以直养而无害者欤夫其养充而气完然後理畅而辞达孟子之言非为作文设而作文之法孰有过此窃尝以是验之世之人即其文之高下而其气之大小能养与否与夫养而未至者并可以得之也故滨国文忠张公名养浩字希孟庶几学孟子者公早负文名由至大初仕显于朝逮延佑中天子方好文一时侍从言语之臣号称最盛而公颉颃其间及至治时所上时政书万言力诋权奸变更法度非便几蹈祸不测谏镫山疏谓闾阎细民戏玩非人主所宜作犯顔撄鳞衆咸为之恐而卒以直见赏其刚大之发沛然而莫之御者岂一日之致哉暨解参议中书归卧华不注鹊山之阳殆将十年屡召不起翛然云庄之居悠然山泉禽鱼之乐沉潜乎经史百氏益肆於词和平冲澹之中错以奇崛藻丽要其依据义理而切於日用之实流布自然而无缀缉辛苦之态所养盖可知巳窃闻公最後起为西台中丞以救荒忧劳致疾而殆奉元鼓楼梁木自坏其夕有光若星殒于济南则其平生之气感动至于如此岂独见于文也哉往年某至京师公已还第时公父济南郡侯年寿八十尝赋诗颂美以致慕向之意今公之子秘书郎引出家集示予重惜公之不可见也公云庄集四十卷巳刻于龙兴学宫临川危素履掇其关于治教大体者为此编秘书属予以序顾以朝多名公辞谢不敢则委其集数月而请不置因为推公之所得者如此若其世系官位之详则有太史之传墓道之碑兹得而略也吴师道序

[book_title]自序
归田类稿自序
文章天下难事自昔耗精殚神以蕲立言而迄泯泯无闻者何可枚数呜呼奚作者夥而传之于今者不多见耶余蚤尝从事焉筮仕来益知非易欲中辍未能间虽操觚弄翰第因事寓怀及应酬徵索而已初非有心班古人甲当世以图不朽之传也历年既久所述寖多顷退休家野出而録之凡得诗若赋若文若乐府九百余首岐为四十卷名曰归田类稿柜而藏之用示张氏子孙使知吾家亦有学勤文墨如仆者庶因而有所观感兴起增光其前讵不愈于贻货利以愚子孙者乎恐或者訾其不火而存之自列其所以然于编首

[book_title]卷一
钦定四库全书
归田类稿卷一
元　张养浩　撰
经筵余旨
进表
臣养浩尝读孟轲氏书至言我非尧舜之道不敢以陈於王前其风裁凛然壁立万仞千百世下犹可令人想见盖臣之於君惟敬之至故其为虑也深虑之深故其期之也远虽三代皋夔稷契伊傅周召之用心率不越此所可惜者不能告之天子施诸当代乃为战国区区一邦之君而发明月夜光宜彼不知其珍也然由是而使後世为人臣者知必如此乃可尽为臣之心为人君者知必如此乃可尽为君之道其有功世教议者谓不在禹下讵不信哉钦惟皇帝陛下宽仁明哲以无心而承大业兢兢守成惟祖是式而又创开经筵登进儒雅御书求治至于再三臣某忝以宫僚召预侍讲之末际兹隆盛欣感交集辄不自揆僭陈平昔所闻於先哲者着书五篇一曰君道二曰君德三曰君体四曰君威五曰君治总而名曰经筵余旨谨缮写成帙上尘睿览万一有取则臣某之遇前贤有不逮矣臣某无任惶惧待罪之至谨随所着奉表以闻
君德篇第一
刚健笃实辉光日新人君之德也尧之德曰钦明舜之德曰文明禹汤曰祗承于帝曰圣敬日跻皆辉光日新之谓也今夫天所以转四时括万象者刚也惟刚故健惟健故万古不息人君上法乎天则宜刚健厥德使辉光日新而声色外物举不能蚀矣夫物之感於人也始则甚微及其盛则逸不可制惟刚与明乃克胜之盖明则能自知刚则能自断割爱於所嬖止於发囘心於笃好改行於已然非於人心道心了然者不能况人君与天体虽殊而其心则一隐显之间影响斯应一念之善虽未形诸言天必应之以和一念不善虽未见诸事天必应之以异所以自古帝王遇灾警省发政施仁卒能变而为祥者往往由此舜何人哉顾立志何如耳
君道篇第二
天之道即君道也天道无私人君亦无私尧舜禹汤有天下而已不预焉公也桀纣幽厉有天下而民不预焉私也公者以天下为心一巳之奉不计也私者以一身之乐一时之适为心天下皆失其所不恤也然而数千载下闻尧舜禹汤之风者莫不感戴如父母闻桀纣幽厉之风者莫不疾恨如仇雠囘视当时所乐若琼宫瑶台今皆荡为太虚之尘而无毫髪纵影之可见其昭然而存者贪暴之名万古如一日呜呼尧舜禹汤动相规戒不自暇逸其始也若自苦由今观之乃大安也大荣也大乐也桀纣幽厉穷奢极欲人莫敢言其始也若自得由今观之大危也大辱也大戚也呜呼圣人立教每以尧舜禹汤为天下後世法桀纣幽厉为天下後世戒者其有以夫
君体篇第三
维简维静为人君之体简非省事谓不侵臣务也静非无为谓应物而物不能挠也监之空衡之平物有万殊美恶轻重靡不毕见者得应物之体也故圣人之治天下泊乎其心与衡监等爵以待有德不敢私於所旧刑以待有罪不敢贷於所亲况人君以一心而应万机之繁以一身而临亿兆之衆深居九重而欲使天下皆安百官皆举其职非於赏罚之柄握之坚行之必其何以臻此我世祖皇帝临御三十余年而赏罚之柄未尝一日或失端严简重而天下归心昔汉高既帝矣拥戚姬骑周昌项慢骂臣下故四皓耻而不仕唐太宗由秦邸而践天位好胜自矜犹藩王之辙是皆有失乎人君之体也然则得体之道奈何曰敬
君威篇第四
盛饰仪卫非君威也专於诛杀非君威也峻其宫阙城郭非君威也然而为威者何不杀谏臣以作台谏敢言之气此天子之威也古人喻谏者为批龙鳞又为犯雷霆幸而见从犹虑不测万一致怒轻则杖之重则刃之又重则籍而族之自非忠恳出于极不得已孰肯舍身为国甘受如许之祸哉故自古迄今人臣以谏闻者百无一二王者知其然故表木以来之和顔以听之重赏以劝之人犹畏首畏尾而不至况压以势而中之以法孰敢伸其喙哉大哉人臣之纳谏也必有拂乎人君之心使其言惟务於顺则非所谓谏矣然顺心之言多喜逆心之言多怒者亦人主之常情但於其将怒也反而思曰彼所以冒罪而谏者抑为谁欤苟为国为民则是忠於我者而怒之则天下必将惩艾而为不忠矣呜呼为人君而使天下以言为戒则何弊不生何奸不起何乱不作人主诚能如是思之则凡进言者万不至於加罪矣故前代以不杀谏臣为天子家法告之宗庙传之子孙颂诏天下真後世人主享国绵远之计哉
君治篇第五
夫人君致治之要有三一曰宰相得人二曰台谏得人三曰左右侍从得人盖得人则朝廷尊而君德日盛於斯三者而左右所系为尤重昔孟子谓左右前後皆薛居州王孰与为不善左右前後皆非薛居州王孰与为善夫宰相台谏进见有时左右之臣则朝夕所亲炙苟不严示以法使之恒有所警则虽宰相台谏之职亦将有所不能行矣夫君子多易疎小人多易亲盖君子惟知纳君於善诡随容悦虽死不为小人惟知謟佞奉迎百无顾一或不察则以忠者为不忠不忠者为大忠矣三代而下有国家者所以致治致乱大概不出此二途善乎楚共王之言曰常侍筦苏与我处常忠我以道正我以义吾与处不安也不见不思也虽然吾有所益焉其功不细申侯伯与我处常恣纵我吾所乐者劝吾为之吾所好者先吾服之吾与处欢乐之不见戚戚也虽然吾终无所益焉其罪不细於是重赏筦苏而逐申侯呜呼人君能以是为心则天下何患乎不治
奏疏
谏灯山疏
至治元年正月初七日大中大夫参议中书省事臣张养浩谨斋沐信宿顿首百拜昩死实封献书于皇帝陛下伏念臣养浩才行无奇窃食于官殆三十年矣每愧出仕明时无有寸报兹盖伏遇皇帝陛下英明仁孝自登大位近除凶慝远镇边荒亲祀祖宗溥恩黎庶薄海内外为臣为民者无不懽忻踊跃以为世祖规模复见今日而陛下又颁诏旨凡百政务一遵世祖皇帝旧制为臣民者愈益懽忻思观治化臣养浩近闻一事不无所疑欲默不言受国厚恩有所不忍欲言恐天威一震势无生全然人臣事君宁坐犯顔不敢缄默外人皆曰今岁正月十五夜圣上欲于宫中结绮为山树灯其上盛陈诸戏以为娯乐臣养浩初闻其事意谓妄传岂有万乘英明仁孝之君临御之初而肯为此浮华无益之事既而质诸近侍颇以为然臣养浩不敢远引古昔钦惟我世祖皇帝在位三十余年每值元夕虽市井之间灯火亦禁盖圣人之心所虑者远所防者深况宫掖之严尤当戒慎往岁曲律皇帝由辅导非人剏构灯山喧閧数夕迄今中外百官嗟惜不已虽取乐于一时而史册书之适足为大不乐于千载臣养浩于今月初六日密言此意于左丞相拜珠丞相第曰已知臣养浩不胜慺慺蝼蚁微诚尘渎天顔僭陈所见伏愿皇帝陛下以世祖皇帝崇俭虑远为法以曲律皇帝喜奢乐近为戒寝其灯宴止其所为之山臣养浩虽获罪于圣明而于平昔报国之心庶少白今日矣其从与否伏乞圣鉴臣养浩俯伏玉阶罪当万死诚惶诚恐顿首谨言
西台上王者无私疏【咨内台闻奏】
臣某伏闻天无私覆地无私载日月无私照王者无私恩又闻圣人谓大哉尧之为君惟天为大惟尧则之盖尧之所以能则天而为君者其道无他至公无私而已矣夫名爵赏罚天下之公器所以奔走豪杰惩劝臣下初非为人主喜怒之资而设也如欲赏一人则当询诸省台若省台以为可赏然後赏之是庆赏无所私也如欲罚一人亦当询诸省台若省台以为可罚然後罚之是刑威无所私也夫赏无所私虽至旧至亲者不敢妄有所祈罚无所私虽至爱至狎者不容有所贷三代有国家所以享祚绵远垂拱无为而天下义安者其道由此钦惟皇帝陛下宽仁大度早历艰难天相民获迄复于今龙飞伊始愿陛下思得之之难与天下从新更始万几之来稽诸祖宗成宪而陛下应之以无心处之以无职毋因怒而辄刑人于市朝毋因喜而辄加官于左右凡进谏者皆为主进忠之人愿自陛下为始勿加诛戮以彰圣明传之万世子孙永为家法夫赏善罚恶国之大柄此而公当帝王之能事毕矣卑职承乏台官不避斧钺谨言如右
归田类稿卷一

[book_title]卷二
钦定四库全书
归田类稿卷二
元　张养浩　撰
上书
时政书【庚戌年上】
奉政大夫监察御史臣某谨斋沐信宿昩死奉书皇帝陛下伏闻御史言官也人君深居九重耳目有不及者设监察御史言之是知御史者实朝廷耳目人主所倚以为聪明者也伏自世祖皇帝立御史台迨今五十余年矣昔阿哈玛特饰奸乱政台谏不言为盗杀之僧格罔上酷下迨其诛灭世祖皇帝震怒台臣不先事而言几至危殆是知国家未尝负言官而言官则有负国家者矣况陛下方总羣策以收太平之功责言於人而以言责之万不如是政使或尔死自其职又可避乎臣自承乏言官常欲披肝沥胆具白当世之务以父年喜惧章成复毁者至于再三傥朝廷怜其居职不能不言之心少赐清闲使竟其说或诛或窜止於臣身则受辱之日皆感恩之年也臣尝观自古国家之难多伏於治平无事之日为人臣者欲及未然而言则恐败无实迹人主忽焉而莫之信欲俟已然而言则又恐事成不救贻人主无可奈何之忧世徒知听言者难而不知进言者为尤难也夫子之於父非不亲且敬也惟亲也故有过不敢不争惟敬也故争之不敢不尽其诚为父者若曰吾尊也汝卑也奈何汝不我从而欲我之从汝言或及此则人子之职隳矣臣之於君与是奚异伏惟皇元有天下垂百余年始则太祖皇帝以义兵起朔方次则宪宗皇帝以勤劳绍国统次则世祖皇帝以赏罚一天下又次则成宗皇帝以简重守成功列圣相承咸有彞宪初陛下抚军漠北天人胥顺灵旗所指辄以捷闻中外之心愿其即真悬悬焉殆如农夫之望岁会奸谋内构欲僭宸极天下之人皇皇焉又如盗入其家靡所宁止赖宗庙之灵社稷之佑太母元弟之断虐焰已灰期月之中民之翘首企足以迟六飞之至者不契而同遐迩一意後闻正位上京士贺于朝民庆于市于以见臣庶之欣戴陛下者可谓至矣以陛下孝武英睿鸿福永年因民之心仍祖宗之宪少抑浮费则隆熙之治可必底无疑固不必纷纭更张求胜前人为也传曰道在迩而求诸远事在易而求之难又曰监于先王成宪其永无愆前辈亦云天下本无事庸人自扰之伏愿陛下详味斯言则致治之方有不难见大抵厥今天下譬则一室祖宗基构涂茨靡微不完但陛下择一二端重耆臣谨而守之自可坐享亿万年无疆之庇况陛下龙飞之始已诏中外凡百一遵世祖皇帝旧制当时识者佥谓圣心及此幸孰大焉而近年以来稽厥庙谟无一不与世祖皇帝时异者岂陛下欲自成一代之典以祖宗为不必法与将臣下工为佞辞隂变之而陛下不知也世祖皇帝时官外者有田今乃假禄米以夺之世祖皇帝时江南无质子今乃入泉糓以诱之世祖皇帝时任人必循格今则破选法以爵之世祖皇帝时守令三载一迁今则限九年以困之世祖皇帝时楮弊有常数今则随所费以造之世祖皇帝时省台各异迁今则侵其官而代之世祖皇帝时墨勑在所禁今则开幸门以纳之世祖皇帝时课额未尝添今则设苛禁以括之世祖皇帝时言事者无罪今则务煆炼以杀之彼当国者始言齐政令以苏民瘼今则瘼愈剧而政令纷然始言实钞法以阜邦财今钞法愈虚而经费日诎始言下情弗达今壅蔽愈甚始言一新视听今遐迩怨咨始欲去弊而弊益繁始欲变法而法愈坏其他奸谋诡计谬论诈忠以荧惑朝廷欺天罔人惟已是利者殆难枚举臣欲默而不语则恐厥後事功不效为台臣者责无所逃欲覼缕言之伏见陛下信彼方深任彼方笃非造次一语所能回然竟不免冒雷霆之威终为国家言者诚不忍祖宗百余年富寔完美之业一旦为二三小人幅裂而丝棼之此臣所以不避一身之祸上为列圣惜下为天下百姓忧欲使彼闻而改之不致有挠栋覆餗之虞以成朝廷图治美意云耳夫人固有闻其言则若有为施诸事则无实效圣人谓言之非难行之惟艰恶利口之覆邦家者不可不察昔赵括学兵於父恃其辩自谓天下莫敌然其父则不为许母问其故父曰兵者死地而括每易言之使其为将必败人军後赵王将括母上父言不听未几果坑赵军四十万长平身亦不保夫以赵括谈兵意其料敌制胜如在目前然父灼其必败者政以两军之交千变万化未尝躬历其险欲以三寸舌为战胜之具安往而不败哉此古人所以重质愿轻浮华薄巧言敦实行务守成重改作者盖有见乎此也且祖宗之得天下也非一朝一夕之积其立法也亦非一臣一士之谋比及尺地之获一令之出族画朋议旷时引月然後定焉今乃於顷刻之间因一人言纷纭变易岂不与陛下初年诏旨大相戾乎盖尝伏虑厥今天下藩镇无有外敌无有犬盗窃发者无有宦官作福者无有女谒乱政者无有然而所以未极於治者良由任事之臣惟利目前而不虞其久远之弊惟知泥古而不察时势之难惟知曲意迎合而不知进逆耳之忠言惟务一切更张而不知绳武祖宗足以为治今姑举其害政太甚者一十事试为陛下言之一曰赏赐太侈盖闻自昔国家之制赏典将以来有功昭有德砥砺羣情鸠集庶事者也故功有大小赏有重轻德有厚薄爵有高下轻其所重则勤劳之人解体高其所下则侥幸之徒生心是以善为国者当其可赏虽仇而不吝其不可赏虽亲属不以假之况货财非从天降地出皆世祖皇帝铢累寸积而致之百姓罢精殚力而奉之将外供上帝百神之祀成朝聘享頫之礼待边陲征戍之需备年岁凶荒之变施当其度则国足民逸上下裕如少失其宜则国困民乏中外骚动陛下所知者谓堂堂天下何珍不有何奇不臻随取随盈故不靳惜而不知四方万里之外穷乡陿邑疫氓厘妇髪鹤於耕手龟於织采玉者蹑不测之危煎卤者抱无涯之苦拣金求珠者冒莫能度量之深比至积微成巨剔伪存真变恶为美改朴以文不知为日几时为功几许为费几何然後得入有司之选其上之也水焉则舸陆焉则舆虞其盗也则又抽兵以卫之调民以警之乾没则责偿於见官腐坏则倍徵於来者其成其贡其来其入其始其卒在下者有如此之难苟因一笑之欢一?之适不论有功无功纷纭赐予岂不灰民心糜国力哉昔韩昭侯有弊袴命左右藏之或以为言昭侯曰吾闻明主爱一颦一笑颦有为而颦笑有为而笑今袴岂特颦笑哉吾必待有功者夫古人以弊袴之微为重於颦笑犹不轻以假人况累朝内帑所储珍奇宝玩之物又岂特弊袴之比哉昔我世祖皇帝临御三十年乘舆服御皆尚俭素左右之臣虽甚爱者未闻无故而得尺帛寸金之赐故能外芟寇乱内杜臣奸国用日饶威权两盛兹非万世圣子神孙所当取法者欤伏覩陛下即位以来每及民瘼常欲锐意愈之其子爱元元之心非不切矣然四三年间呻吟者尚多岂非朝廷於恩赏庆赉之际或未惜欤易曰节以制度不伤财不害民语曰节用而爱人臣尝岐而二之今乃知节用斯爱人伤财斯厉民矣伏愿自今凡有所赐上思世祖皇帝惜财富国之意中思圣人制度之言下思百姓殚力罢精之苦将不待旁取他求而公私无不给矣二曰刑禁太疎窃闻法者天下公器将以威奸弼教囿民于一者也比见近年臣有贜败多以左右贿赂而免民有贼杀多以好事赦宥而原加以三年之中未尝一岁无赦杀人者固已幸矣其无辜而死者寃孰伸耶故古人以赦为偏枯者政以谓此按书眚灾有赦五刑之疑有赦周官赦宥之法一宥曰不识再宥曰过误三宥曰遗忘一赦曰幼弱再赦曰老耄三赦曰惷愚肆赦之原盖出乎此叔世往往以赦为可禳灾祈福故尝轻易频数抑不知福者由人积德累行而生非纵恶惠奸之所能致为田而护稂莠徒损苗嫁不足以言仁为国而宥奸贪徒挠良善不足以言福贵为天子何灵不佑何祉不集尚奚假彼狴犴胥靡之助使其宥而知改犹或庶几如狃恃宽恩岂不益滋其恶臣尝官县见诏赦之後罪囚之出大或仇害事主小或攘夺编民有朝蒙恩而夕被执旦出禁而莫杀人数四发之未尝一正厥罪者又有始焉鼠偷终成狼虎之噬者问之则曰赦令之频故耳意者以为先犯幸而不死今犯即前日应死之罪两御人货而止坐一罪於我巳多况今犯未必死我因而远引虚扳根连株逮故蔓其狱未及期岁又复宥之岂人性固恶防范不能制哉诚以在上者开其为盗之途故也又古之赦令出人不意今诏稿未脱而奸民已复羣然诵之乘隙投机何事不有以致为官者不知所畏罪露则逃为民者不知所惩衅深益炽又古者犯法受刑今也犯法受赏其曰秃鲁麻者尤为奸盗之招深损威权甚非导民以善之义者汉司马吴汉病光武问所欲言他无所及惟曰愿谨无赦诸葛亮治蜀军旅数兴赦不妄下而敌人畏之唐太子承乾为长孙皇后病请肆赦以求福后曰赦者国之大事惠奸败法何福之为是知自古明君良臣贤淑之后固未始以数赦为美事也伏望朝廷自今臣有犯法止左右毋得祈请好事当原者先老幼疾废其余犯者一丽於法如此则刑罚中而臣下肃矣三曰名爵太轻伏覩陛下正位宸极皇太子册号东宫以来由大事初定神器再宁喜激於中故於左右之人往往爵之太高禄之太重微至优伶屠沽僧道有授左丞平章参政者其他因修造而进秩以伎艺而得官曰国公曰司徒曰丞相者相望於朝自有国以来名器之轻无甚今日夫爵禄人君所以厉世磨钝使天下之人骏奔事功而不容後者以其有此而已故书谓官不及私昵惟其能爵罔及恶德惟其贤苟不论臧否劳逸因一时之懽辄加以极品之贵则有功者必曰吾艰苦如此而得是彼优游如此而得是则自今孰肯赴汤蹈火以徇国家之急也哉大抵人所以重夫势者以衆不能皆高而已独岿然衆不能皆丰而已独绰乎有余故也譬则狐白凤锦惟服者少故人以为贵若人人服之则与毳布奚异焉使其受而知足犹可万一等而上之厥心谿壑其为患也庸有既乎今夫鹰隼所以易制者不过恒使之饥焉而已矣一或厌饫鲜不决云叛主而去名爵於人何以异此以其班资之降杀服色之等威宜若虚名以言夫与夺轻重之间则朝纲张弛人情离合国体强弱系焉古之人有见乎此故寜赐人以金帛他物不以天下公器假人卫仲叔于奚请繁缨孔子以为不如多与之邑湖阳公主为子求郎汉明帝以为苟非其人民受其弊我世祖皇帝朝伯顔丞相负平宋大勲官止金紫光禄大夫今朝廷诸大臣不知有何勲何戚无一不阶开府仪同三司者使其有伯顔丞相之功则不知复以何官与之伏望自今量加沙汰其有夙尝近侍立功汉北奉特命而官者听其仍旧以贡献以请谒如墨勑斜封之类下有司拘括已授者满日黜降未受者一遵选格差除如此则侥幸者无隙可乘朝廷尊而名爵有所劝矣四曰台纲太弱夫国家之有台宪犹边陲之有御兵虽敌人远遁而反侧之患不可不防虽奸党敛踪而专擅之谋不可不察其或见敌人之来而攻之过惨闻小人之僭而击之失实在上者则当嘉其为国优而容之以伸其勇敢之气而收他日缓急之用夫畜犬将以吠盗不可以盗戢而畜不吠之犬豢猫将以捕鼠不可以鼠伏而豢不捕之猫此举世所共知也然犬之吠也岂必人人皆盗见其不熟於目者无不吠也猫之捕也岂必物物皆鼠见其可适於口者无不捕也若犬以吠非其盗而烹猫以捕非其鼠而逐将见盗鼠不胜其繁而犬猫有不胜其屈者矣且责言於人而以言见罪是犹饮人以酒而以醉见疎驭下之术恐不如此昔我世祖皇帝每戒饬台臣及下求言之诏必曰其言可采优加旌擢如不可采亦无罪责夫冕旒之前言不中礼宜若可罪然国制不论者盖恐因一人而沮天下之善为细故而失天下百姓之计也苟以一言不中径加诛戮则天下必将箝口结舌无复告以善道者矣上不闻善则何弊不生昔唐太宗尝曰自古帝王有兴有衰犹朝之有莫皆为蔽其耳目不知时政得失以至灭亡朕既深居九重不能见天下事故布之卿寺以为耳目勿以天下安宁便不存意观太宗之言与我世祖皇帝求谏之意数百载下若出一辙於戏圣哉伏惟御史台乃国家耳目所在近年以来纪纲法度废无一存昔在先朝虽掾吏之微省亦未尝敢预其选今阖台之官皆从尚书省调之夫选尉所以捕盗也尉虽不职而使盗自选之可乎况中外之司论其关系重者无过省台就二者言之台为尤重盖省有宰执为朝廷股肱台有言官为朝廷耳目夫人必先聪耳明目然後乃能运用股肱若耳目有所蒙蔽股肱虽能运动讵得如其意哉以是论之则人主苟欲保全宰相莫若精选言官言官得人则宰相必恒恐惧修省不至颠危言官不得其人则宰相必肆行非度卒与祸会是知言官之严乃宰相之福言官之懦乃宰相速祸之阶臣尝观史籍所载自古奸臣欲固结恩宠移夺威福者必先使台谏默然乃行其志为人上者苟不时引台臣访以得失则奸至前而不察弊盈外而不知衅伏中而不闻庶绩隳而羣心摇矣臣固知堂堂圣朝万无许事然臣自弱冠从事久叨国恩不胜拳拳报上之诚所以不容不言於未然也五曰土木太盛比见累年山东河南诸郡蝗旱荐臻沴疫暴作郊关之外十室九空民之扶老携幼累累焉鹄形菜色就食他所者络绎道路其他父子兄弟夫妇至相与鬻为食者在在皆是当此灾异之时朝廷所宜减膳彻乐去几缓刑舍禁蠲征损服御发仓庾止贡献停一应不切之役下纾民力上答天心今闻剏城中都崇建南寺外则有五台增修之扰内则有养老宫展造之劳括匠调军旁午州郡或渡辽伐木或济江取材或陶甓攻石督责百出蒙犯毒瘴崩沦压溺而死者无日无之粮不实腹衣不覆体万目睊睊无所控告以致道上物故者在所不列佀此疲氓使佛见之陛下知之虽一日之工亦所不忍彼董役者惟知鞭朴趣成邀功觊赏因而盗匿公费奚暇问国家之财诎生民之力殚哉夫自古帝王非无土木之役也惟相时而举度力而行可则兴否则辍其有必为不容巳者则基焉以待岁年在下者既知上之人爱悯如是故临期操畚荷插乐然趍事靡遗余力焉谨按礼凡土功龙见而戒事火见而致用水昏正而栽日至而毕圣人谓使民以时者盖指此而言也昔鲁公城中丘城郎皆当长养之月故夫子笔之春秋以昭其失夫人君所恃以为国者无急城郭焉使筑之非时何损於政而圣人略不少贷必大书特书者盖天之於物也无不爱王者之於民也无不养养民之道无他不夺其时而已矣时不夺则民力足民力足则生理饶生理饶则礼义兴礼义兴则风俗美风俗美则教化成教化成则天下治故为国以养民为本养民以不夺其时为本故春秋诸营建无巨细必书诚以民力为重故也昔汉文帝欲为露台计用百金帝曰百金中人十家之产吾奉先帝宫室常恐羞之何以台为唐太宗欲修洛阳宫以备巡幸张元素以百姓疮痍未复太宗遂罢其役夫以天下之富视百金之费一宫之建真不啻九牛之拔一毛而文帝太宗犹以劳民耗物而止况五台新寺等役其费岂止百金其劳岂特一宫之役其直又岂止中人十家之产而已伏愿陛下於是数工而罢其一无俾汉文皇唐太宗专其美於前则天下幸甚六曰号令太浮夫上有所为而天下无不响应者号令之信而已矣号令之於国犹血脉之於人血脉无凝则疾病不作而人必安号令推行则奸恶不生而国必治书曰慎乃出令易曰涣汗其大号传曰命重则君尊又曰国之安危在出令凡此皆言人君当慎重其命不可轻易出而造次发也臣伏见近年朝廷用人不察其行不求诸公纵意调罢有若奕棋其立法举事亦莫不尔虽制诏之下未尝有旬月期年而不变者又甚则朝出而夕改於事甫行而止者随至一人昉仕而代者踵随不惟取笑於一时又贻口实於後世庙堂之上举措如此则外方他郡事体可知原其所以致此者盖由执政褊心自用恃宠大言人情有未谙时势有未审事理有未达或急於迎合之私或牵於好恶之过或狃於闻见之迂所以轻率无谋而徒为是纷扰也昔世祖皇帝每举一事明见其可亦必下公卿大夫馆阁诸老集议何则盖兼听则明偏听则暗独任则小任衆则弘至其听览之时又必出而坐於路寝之外其或不出亦必毕入羣臣使各罄所怀如此而情伪之间犹有未悉况今省台奏事多则三人少则一人其余同僚皆不得预有一人得旨而出衆人懵然不知者有衆人欲奏而得入之人抑不上闻者欲望下情上达上泽下布其亦难矣臣愚乞自今凡有更革之事仰遵世祖皇帝馆阁集议旧制使彼悉心叶意博询利病详究可否然後面同入奏庶几命令之出有建瓴之易无反汗之难若官若民举知遵守而无翻覆不一之患矣七曰幸门太多伏闻衆星丽天其所拱者北辰百辟在官其所奉者天子次天子而尊则太后焉次太后而尊者则皇太子焉虽亲且贵要皆人臣事无专制义无独行所谓尊无二上者是已今国家为制宽大所以诸王宗室皆有生人杀人进退人之权夫庆赏刑威当出於上久假不归则飞扬跋扈之势成有不可制之一旦者矣惟谨於始则无後患防於渐则无近忧夫水之微也抔土可塞及其盛崩城不足障之火之微也滴水可救及其盛决河不足灭之是故自古圣君贤相所以能逆折乱萌潜消祸本使天下隂受其赐而弗之知者灼此道也臣比见天下淫僧邪巫庸医谬卜游食末作及因事亡命无赖之徒往往依庇诸侯王驸马为其腹心羽翼无位者以之而求进有罪者以之而祈免出则假其势以陵人因其衆而结党入则离间宗戚造构事端?以甘言中以诡计中材以下鲜不为其所惑如近阔阔出太子赖发觉之早未尝变生少有不及岂不可为寒心也哉其致此者非但下之人不知涯分自底灭亡抑亦在上者恩之太重御之太宽有以纵之使然也夫自古乱臣贼子初亦未尝敢有觊觎神器之心或以辨给遇或以诙谐入或以伎艺亲或以功利合久则爱爱则赏赏则骄爱之极则肆始焉望阙而不敢进今则出入如己家始焉被问不敢言今则纵谈无所忌始焉蹴蒭而心悸今则骑其骑而服其服始焉妻妾皆常人今则贵族宗藩之所御者使其能夕惕兢兢深自贬损尚或可免苟因是而思曰吾所服如此所骑如此所御如此其去南面之贵复有几何於是求所不当求问所不当问日滋月炽恶积罪盈乃从而按问诛之非在上者有以纵之使然而何故君之於臣也尚严而不尚和虽爱而不锡以过分之赏纵狎而不受以非?之官非政则不与之言无故则不命之坐非大勲劳则不赐以车服珍异之玩何则盖谨微防渐其理不得不然也臣之於君也尚敬而不尚谀过位则变入门则偻背阙而坐者纠蹴马之蒭者罚道焉则下车有命则不俟驾而赴何则盖臣近於君恐其?渎慢易预远不敬故也於戏使上下胥尽其道则自古败亡之祸岂复踵於世哉昔汉宣帝时徐福言世臣霍氏太横宜以时抑制保全书凡三上不报其後霍氏竟以不轨赤族当时议者谓不从徐生之言以致君臣两失臣见厥今藩王宗室左右大臣侈肆尤甚伏望朝廷自今待宗藩以恩而济之以义遇羣臣以礼而辅之以严凡一切鄙俚之谈隐微之请并赐禁絶庶使尊卑之分明而政柄归乎一矣八曰风俗太靡尝闻治天下有至简且易之道倡於上则应之於下作於迩则应之於远端一身而千万人化者风教之谓也夫一家之风欲正为亲者所宜先之一郡之风欲正为牧守者所宜先之一国之风欲正为储侯者所宜先之盖自上而下者谓之风因上而成者谓之俗故风俗国家之元气风俗厚则元气盛而享国之日长风俗薄则元气衰而享国之日不敢必故古之善观人国者察乎此而已矣臣伏见方今之俗以华相上以伪相高在仕者愚玉碎而才瓦全贵雷同而鄙崖异以氷蘖为沽誉以脂韦为逹时以吹毛求疵为异能以走势趋炎为合变顺已者虽跖蹻而必用逆巳者虽夷惠而靡容自非确焉有守不顾一世非笑者出而正之则未易善其後昔唐天宝之际其风俗可谓汰矣至代宗以杨绾为相以清俭率下拜命之日朝野旧习为之顿衰郭子仪方宴邠州声乐减五之四京兆尹黎干出尝驺从数百止存十余御史中丞崔宽第舍甲一时即日撤而毁之其他闻风而化者不可胜纪所谓立之斯立导之斯行绥之斯来动之斯和者为有徵矣第後世为相者夙无致君泽民之诚一堕纷华顶踵俱变既乏时望又不能勉自克治苟假威权为巳尊重所以立之而人弗立导之而人弗行绥之而人弗来动之而人弗和一切戛焉不胜其难者由行不素修声望不素孚於人故耳古人以身教者从以言教者讼语谓其身正不令而行孟轲氏曰贤者以其昭昭使人昭昭今以其昏昏使人昭昭非以此欤夫以宰相之贤而犹使人感化之速如此况贵为天子果有志於移风易俗信乎其不难矣九曰异端太横伏闻三代有天下者以四海为一家中国为一人视民饥寒不翅在巳故并天下之田使民均有其业其有逸居不事其业者谓之闲民倍其赋以责之古者十农夫而闲民或一今也十闲民而农夫仅一焉欲民无饥寒之虞邈矣夫富民之道固不必家赐户赏塞其蠧财害民之源而已昔汉文帝以锦绣纂组富商大贾为侵牟农利伤害女红犹议禁之况百此病民者顾可恬然莫之省耶臣见方今释老二氏之徒畜妻育子饮醇?腴萃逋逃游惰之民为暖衣饱食之计使吾民日羸月瘠曾不得康秕蓝缕以实腹盖体焉今日诵臧经明日排好事今年造某殿明年构某宫凡天下人迹所到精蓝胜观栋宇相望使吾民穴居露处曾不得茎茅撮土以覆顶托足焉彼不知惠迪从逆之原妄谈祸福不知原始反终之故谬论死生簧鼓流俗聚徒结党使人施五谷以为之食奉丝麻以为之衣纳子弟以为之童仆构木石以为其庐室而人见其不蚕不稼不赋不征声色自如而又为世所钦为国家所重则莫不望风奔效髠首从游所以奸民日繁实本於此今夫田野之农终岁勤劳犹不免饥寒之苦彼一祝髪则情欲厌足莫敢谁何固无讶其舍彼之难为此之易也使其精严所业真能为国祝厘延祚犹为庶几今也盗获者有焉奸败者有焉谋反大逆者有焉夫人必先齐心明德然後可以动天地感鬼神苟秽恶周身彼神明方且恶而走避之不暇矧肯歆其祭而降之福哉昔世祖皇帝尝欲沙汰天下僧道有室者籍而民之後夺於衆多之口寻复中止至今识者为深惜焉古人谓十农夫之耕十蚕妇之织不能衣食一僧盖言其蠧财害民之甚也臣尝略会国家经费三分为率僧居二焉以之犒军则卒有余粮以之振民则民有余粟以之裕国则国有余资彼烧坛设醮吹螺伐鼓奚为哉近者至大二年十一月昊天寺无因而火天意较然可为明监伏望自今谕旨省臣凡天下有夫有室僧尼道士女冠之流移文括会并勒为民以竟世祖皇帝欲行未及之睿意岂不可为旷代未闻之盛典也哉十曰取相之术太宽伏闻宰相之职代天理物表率百僚国之柱石民之冠冕於是乎在其贤与否天下治乱系焉尝考诗书所述历代史册所载有政熙时泰四夷贡职吏良民义者必由天子命相得人而致之其有纪纲纷纠羣小兢进海内刓弊灾异荐臻者必由天子命相不得其人而致之故古者命相内则询诸大臣外则酌之舆议上以稽诸国典下以应乎民心殆不可宠一人使千万人受害徇一已好恶废天下後世议论之公以尧舜之明将有所登庸亦必四岳是咨而不独主巳见岂非宰相任天下之责其势不得不与天下共选之故欤或者以为人君任相可断之独而不可夺於衆是不知夫所谓独者集衆人之议折衷一言之谓是岂弗谋於下惟已是任之谓哉尝见前代人君拂衆命相以致祸败者不可胜纪试举其尤者一二以着监戒焉唐明皇之於李林甫德宗之於卢杞天下之人皆以为奸邪不可相而二君独任之不疑疵恶排贤卒致播越之祸盖尝因是以思奸臣所以结知於上牢不可破多由语焉而随声行焉而承意探其将喜而先之以笑逆其将怒而激之以言好乐则开以郑卫之音好货则逢以聚敛之说好饮则导以宴游之乐好猎则牖以驰逐之娱凡百所好靡不委曲承迎在上秪知其益巳而不知有大损在焉秪以为爱已而不知有大不爱存焉故书曰有言逆於汝心必求诸道有言逊於汝志必求诸非道盖忠臣直士多责难於君故其言往往若不可听然反而求之则所虑者远所防者深佞臣邪士多贡谀於上故其言往往若所乐闻然徐而察之莫非浅近无益之事人君诚能拒其所乐闻而勉强回心以从其所不可听则商周不易姓而迭兴汉唐可有国至今不絶也钦惟皇帝陛下肇登宝位推心御物纳谏如转圜人有片善不考其素辄超资猎等用如弗及是知陛下於用人听言之间可曰两得之矣然言有是非贵於详审人有贤佞贵於别白似是而非似贤而佞圣人谓恶郑声之乱雅恶红紫之乱朱者不可不察比闻中外皆曰朝廷近年命相多结罪入状自求进焉若无其事何幸如之万一或然自古岂有入状而为宰相之理今夫一县一邑将任一主辨小吏犹必择其廉慎素为衆所信服者为之岂有宰相国家安危所系而各从其自举哉伏望朝廷自今凡有大除拜宜下羣臣会议惟人是论毋以已所好恶上所憎爱者以私去取焉将见庙堂无冒进之嫌人主无偏听之失公道开而人君之能事毕矣臣闻世祖皇帝在位三十余年方内宁谧臣严其威民孚其德者不过於此十事见之明守之固行之必焉而已矣然功虽赏而不至於泛罪虽罚而不至於苛知名爵为报德酬功之具而不轻授知号令为戢奸弼教之物而不屡更台纲虞其弱而激厉者多土木恶其劳而兴造者少其他如躬俭素以敦风化别异教以崇士流安不忘危治不忘乱此皆三代以来圣君哲主之所谨而後世子孙所当拳拳服膺不可忘於须臾者也观夫中统至元之间其效为可见矣伏覩陛下四三年之间事祖宗以孝遇臣下以仁怀生民以惠其志非不欲追踪世祖跻世泰和然而再易省臣迄无成功者盖有二焉一则左右之臣秪知逢迎而不知尽言竭力以效忠二则陛下惟知责治臣僚而不知改奢从俭以端本夫匡时济世为臣子者固当以身任之然治理之成亦须人君侧躬修行以应於上然後颂声可作而王化可兴经曰为君难为臣不易惟陛下幸垂鉴焉则君国之术不外是矣臣养浩冒渎威顔无任战悚待罪之至谨言
表
辞聘侍亲表【移山东宪司进奏】
维天历二年月正吉日陕西诸道行御史台御史中丞臣张某谨薰沐稽首敬奉表皇帝陛下臣闻君犹天也其对越之严靡容毫髪有伪诗曰惟皇上帝临下有赫盖言天监昭明无隐而不烛也钦惟皇帝陛下圣聪天纵好古隆文入正宸极神人胥赞克清国难曾不逾时所恨臣某诞际休明寖及衰暮重以母年喜惧兄弟独无日者伏闻有旨特除臣翰林侍读学士寻用台荐又除西台御史中丞臣某有何勲阀行能两日之间叠膺二品清要之职抚心自省感愧交集不及此时具陈其愚将恐厥任弗荷自贻伊戚伏念臣某甫出弱冠所学未竟恪遵父命黾勉仕途降志趋荣以为亲喜幸无颠踬历尘省台间有所为实出狂瞽或者因指为能每自反观甚弗安也夫士固有偶尔致名夷考其实则空空无有者臣某往闻我世祖皇帝兴师伐宋兵驻襄樊衆方习武一校独燎铛作食倏报寇至即仓皇覆实穿铛耳以悬马後铛尚焦炽烙马马奔径突而前寇为披靡主将壮其骁勇拔之行伍超授以官臣之才名诚不异彼今若羞于自白万一再诛战勲则臣前日侥幸所获者必将瓦裂不能有存矣所以自臣先父违世冺迹于仕甘老云庄垂历十年九七承召命然迄不敢贪荣冒昧一起者其故职此兹者朝政鼎新贤能彚进宪台遣使驰报今除横被龙光遂思自奋政使身名或陨不失为忠拟于当月二十四日就路臣母闻行执臣之手且泣且言我年迫八旬汝髪亦素此别之後再见无期因感寝疾见臣辄泣臣阳言不往连曰汝已属官汝巳属官使臣进止两难委质无所欲不告而去则惧得罪于亲欲中辍其行则惧获罪于上君亲皆重既惧既悲二罪曷任若肩嵩华因忆晋温峤有行力为其母挽止太真不留断袖而去臣欲效之虑其先行【古语子行千里母行万里】又所不忍洪惟皇帝陛下以孝友为治其极功至德辉光古今黄屋无心于斯尤着自今以始臣知世道复隆皇图永固中外臣民必有安分以甘菽水之懽悔讼以熟埙篪之好者翕然偃风云从而雨化矣且前代帝王曲全人子为亲之心稽诸方册千古一辄伏惟皇帝陛下怜臣母老悯臣身孤宥臣言繁矜臣才拙姑如所恳以舒母忧或准六十致事以彰礼经亲年八十一子不从政之义则老母洎臣某仰荷殊恩其视古之宠锡鱼轩一日九迁者殆无以异矣臣某负知九重罪当万死故不敢循例台请僭具表闻冒渎天威无任惶恐战越待罪之至某官臣某顿首昧死谨言
与人书
上董中丞书【时年二十七台掾满间居】
盖闻中外之官莫要於风宪亦莫难於风宪民瘼有所未闻国政有所不知奸恶有所不白设风宪之官使言之兹非其要与其言也及大臣则大臣待罪及天子则天子改容听而信从则留连而不信不从则洁身纳履而去兹非其难与往者博陵公以搏击之才挟敢言之气历事两朝其事功灿然至今表表在人耳目然为小人中伤者凡四五赖主上圣明克终厥职崔之後特辍先朝旧臣平章军国公不忽木以领之盖中丞三品官耳今乃属之宰相则其要且难又非前日之比矣夫军国为人详慎儒雅动持大体而不轻於纠弹譬之良医治疾不专伐其邪惟以滋荣元气为本切尝合二公论之其任斯职也均为得体非崔之严人不知台宪之为重非军国之雅人不知台宪之为尊昔郭子仪将河南之军简号令摈斥候人未尝以为缓及李光弼代之不一日斩张用济於辕门而人亦未尝以为残何则处之胥得其道故也明公忠勲累世蔚为中朝故剑大臣之家而又重以力量才猷足以压服衆望顷因中司缺员中外一辞皆曰非阁下莫宜继二公者既而诏下果然虑枢府之有别奏又奉特命以止之于以见圣上知人之明图治之切眷顾世臣之重而专风宪之寄也如此为人臣者当何如哉走也才绵德凉不足以知当世之务自吏风宪迨今四阅寒暑其间失得颇尝究之以意不衆同未敢轻出诸口前年因友人元复初得瞻拜眉宇而明公破城府略齿爵握手如平生欢每退辄自感激且惭无以报效兹因明公晋居风宪凡仆曩昔所怀者愿由此以效一得焉伏自世祖皇帝肇立御史台迨今三十余年矣其间一隆一替一伸一屈理所不无然其所以为台者则自若也盖自昔立法其始也人莫不知惧及其久则亦莫不狎而玩焉善守法者逆知其然则必有时而振作之使玩者变而为惧惧者化之而至不敢犯然又不可以常常然也今夫人之所以怖雷霆者以其有时而震也设使轰轰焉日夜以警衆则人将视以为常而彼为雷霆者则亦无以取惧于人矣法之于人奚以异此仆见今之莅官者类皆因仍岁月不力于政虽任风宪者亦莫不然此其故盖以法之与人日疎以远而人久而自不知其流而至于忘法也自非有以大警耸之未易善其後今莫若因阁下执宪之初以世祖皇帝肇立御史台之意上前申明敷奏期于必行仍分诸道以戒饬之俾中外百司晓然知上所以任公之意顾不伟与且公先任行省而省务再新次任行台而台纲具举後召入枢府而故奸宿弊为之一空盖其英声茂绩上以结主知下以孚于人也久但明公挈其要振之不必曳裾断鞅而海内之人固自粲然而耳目新薾然而胆气夺矣过兹以往其有饕财蠧政循默不胜事与夫絶私徇公者无问近远强弱选其尤者而赏罚之以示惩劝如此则号令肃而教化行积习除而纪纲立矣且人臣献言于君也不可专恃口吻之辨自昔固有直其辞而不从婉其言而欣然见纳者其故何哉诚与不诚而已矣传有之未有至诚而不动者程夫子每当奏见则必齐戒而後入盖不敢浮辞说其君而苏老泉乃欲以苏张谲诈险陂之言必其君之从已是岂事上之道哉况台官所陈又非他司之比轻则夺人之爵重则戕人之生又重则回雷霆之威而挽江河之决苟不以诚将之一有所窒则其所系岂浅浅哉且执法之官人好之者少恶之者多无事尚且吹毛求疵幸其有失而持以藉口安可不虑於意外以中奸人之计乎以向日监察御史观之可知巳【时有二人下狱】伏惟皇上临御以来宵衣旰食日图善治无远而不烛其渴于求贤敏于从谏三代圣王殆无以过而于台察尤倚注焉彼当路者诚能孜孜为国随所宜而匡救之则雍熙之俗有不难致某尝谓士之处世苟有心于泽民利物则当竭其职分而不容毫髪之遗若儢儢焉无意为之则当振衣山林亦不失为高尚之士畏首畏尾岂士君子之所贵哉仆也位卑言高谅无逃乎僭越之责然天下之善一也巳不能行而与能者行之固不必自巳出也夫以明公之贤古今事体无不灼见尚奚须此区区之论抑闻水之细者江海资其深才之微者栋梁假其峻蒭荛之言圣贤取之以成其治传曰愚者千虑或有一得惟阁下恕其狂斐而亮其固陋之诚以赐采览焉幸甚干冒钧严无任待罪之至
归田类稿卷二

[book_title]卷三
钦定四库全书
归田类稿卷三
元　张养浩　撰
序
牧庵姚文公文集序
皇元宅天下百许年倡明古文财牧庵姚公一人而已盖常人之文多剽陈袭故窘趣弗克振拔惟公才驱气驾纵横开阖纪律惟意其大略如古劲将率市人战彼虽素不我习一号令之则鼓行六合所向风从无敌不北虽路絶海岳亦莫不迎鋭而开犹度平衍视彼选兵而陈择地而途才一再敌辄衰焉且老者相万矣走年二十四见公京师时公直学士院每有所述於醼酣後岸然瞑坐辞致砰隐书者或不能供章成则雄刚古邃读者或不能句尤能约要於繁出奇於腐江海驶而蛟龙拏风霆薄而元气溢森乎其芒寒皜乎其辉?一时名胜靡不鳃鳃焉自閟所有伏避其路而将相鼎族辇金篚币托名先世勲德者路谒门趋如水赴壑厥问之崇学者仰之山斗矣每往来江湖间赆饯宴劳月无虚朝二千石趋翼下风吟啸自若巷陌观者谓神君仙人尝谓唐三百年其文为世所珍者李邕韩愈二人或所蔇若市或酬金牣门最其凡论之公盖兼有至其外荣逹喜施与宏逸高朗中表惟一年愈艾而气节愈隆顾有前人所备然则公之奇侅瑰异者独文乎哉公没之十一年当泰定改元江西省臣求所述於家凡如干篇将板行世郎中贾焕华甫走书济南以文序请窃惟韩昌黎文李汉氏序欧阳公文苏轼氏序公与二子代虽不同要皆间气所锺斯文宗匠振古之人豪也走何人敢於焉置啄辞不获因纪平昔所尝得诸心目者姑副所恳公讳燧字端甫仕至翰林学士承旨荣禄大夫集贤大学士太子宾客牧庵其自号云
孝子王善甫诗序
子孝於亲在古为常事肇王化既邈或咏於诗或笔诸经或传之史或表其门闾至近代为尤异焉呜呼世道隆杀可见矣夫表一人之孝则举族愧德矣表一家之孝则阖邑愧德矣表一乡之孝则余郡国愧德矣今人鼓舞之从臾之犹患不力於善若乃较然别其所称明其不足道中材以下鲜不就决其防以济厥欲则是为一夫而厉九族为一家而厉乡邑为一乡而厉诸郡欲俗之厚得乎哉或曰所以表之者将劝善惩恶初无褒此贬彼之谓余曰夫权衡所以防欺也不知权衡出而欺益繁盟质所以要信也不知盟质频而信愈寡自余贰礼部中外妇以节闻子以孝上夫以义荐者充溢案牍目烦於披而腕脱於署然访诸人有势取者有贿得者有表甫植而阴渝其守者欲阁而不为行则惧夫为善者沮欲辙其旧而不革又惧夫稔恶者无所惩惟核实详别之庶得其人而不底於滥矣度支监经历李愿甫顷过余言其漯阳里人王善甫事亲孝亲卒庐墓侧终丧又筑台兆所而屋其上图祖父母父母容其中以时奉尝其用心亦厚矣朝廷表其门为孝子诸公多赠以诗子以我故幸冠之以序切伤古道之不复而病伪善以欺人者之多也故述此以贻之庶使彼此闻而交有所警也
葛推官平反诗序
狱无小毫厘或爽死生异焉三代民物淳直罪疑者鲜圣人犹曰钦曰恤後世反淳为醨俗日以下所在狴犴充牣黯焉而莫辨抑焉罔克伸者十且七八呜呼任厥事者亦确确其难哉圣元以仁覆天下州县之狱皆长官领之虑其或未悉也於路又益官曰推不敓他事俾专职焉代则朝廷等衰其绩而陟黜之然非智足灼微才猷周密能权时宜者不轻畀今户部主事葛君云卿一日过余言其为推官於汴也尝録所上囚有孙秀者由出徵客负不肯偿禠其衣以归客诬以强刼闻有司执孙掠服某人因登舟偶蹶水死或谓舟人以计杀之承告者遽为然以刑实其狱窃疑其伪皆平反之又有李氏牛蹊人田田主牵归家牢之欲白县其人恐先以田主为盗牛声之官遂当田主如律窃察诸隣事遂白马其姓者夜踰垣某家有所私为其家杀之妻以仇告狱巳具每使者临覆重其刑莫敢异退即歔欷饮泣余即泣所诘之乃吐实竟从赦免若是昭雪者不一走闻而叹曰使天下职狱者皆云卿辈则垂毙而生巳穽而出既灰复然者寜无有耶夫古人治狱不迹之必而惟情之度初无疾顽幸祸之心也今夫赤子及井肓夫失途虽甚虣者无不悯焉彼蚩蚩之氓奚其异苟一闻有犯盛气以须之峻辞以绳之深文巧诋以中之吾见其茹枉死於非命者武相接矣仁人君子其忍尔耶大易有之君子以明庶政无敢折狱书曰惟良折狱葛君有焉故余叙其言尚俾世之官狱者知所法
和陶诗序
走尝观春秋列国诸臣往来朝聘宴饯及会盟之际往往赋诗以见志然所谓赋者乃引古诗或始章或卒章断文取意未尝出巳意为之於以见古人於诗初不必自作然後为工也诗且取其旧矧肯和韵乎盖诗之酬和始於唐盛於宋在今为尤盛焉然唐之和者犹不拘之以韵其拘之严者无过於宋语虽工而其去古也滋远夫诗本以陶写情性所谓在心为志发言为诗既拘於韵则其冲闲自适之意絶无所及恶在其为陶写也哉余尝观自古和陶者凡数十家惟东坡才盛气豪若无所牵合其他则规规模仿政使似之要皆不欢而强歌无疾而呻吟之比君子不贵也余年五十二即退居农圃日无所事因取陶诗读之乃不继其韵惟儗其题以发已意可儗者儗不可者则置之凡得诗如干篇既以袪夫数百年滞泥好胜之弊而又使後之和诗者得以挥毫自恣不窘於步武春秋之法大复古则余之倡此他日未必不见赏於识者云
卫圣编序
自孔子没千数百年诸儒及异端冒为辞以夸诩後世者不可选纪幼学或不能别往往谓圣人诚有是言或援以释经或举以诲人或施诸文字以证巳见戴白之儒有辙讹轨谬亦不悟其非者切惧夫鬼目之乱芝也碔砆之乱玉也稂莠之乱苗也桑间濮上乱雅乐也遂因讲读之暇萃诸子所尝假托者以类辨名其编曰卫圣若夫老庄申韩佛氏之书与吾圣经白黑较然则其所称有不待辨而知者惟左氏荀子及秦汉以来诸儒则不容嘿焉盖彼去圣人未远後世又以学术之正跻诸从祀顾其言乃尔讵不误天下後世也哉今人有妄增损君长言者尚以罔上不道见斥於良有司况冠圆冠履句屦以儒自名者庸可坐视圣人之言为诸子所浊乱而不为申别也哉且圣人之言虽曰难知然其辞旨微婉若太羮元酒清庙之瑟味澹泊而音要眇与彼贤者之言固自不同而或者见其出自大儒即从而尊之信之略不敢致疑於其间呜呼此卫圣编之所由作也夫不得圣人之心必不能知圣人之言必不能知圣人之事今乃加圣人以未尝语之言诬圣人以未尝为之事苟有所见其忍不为圣人直其屈於千载之下耶昔扬子云非圣作经议者谓犹吴楚之君僭号称王以仆之愚辄疑人所不敢疑诘人所不敢诘任人所不敢任虽若隣於僭诞然彼读是编者不惑於鬼目碔砆稂莠郑卫之邪目一击而知此为灵芝此为美玉此为良苗此为雅乐其於圣经贤传未必无丝毫之补云
送堂邑和克齐宣差序
凡今为令者率病监县非其人刻心挠法盛气立威阴嗾同僚使日以私闻甚则飞谗语以怒上官滋厚息以与民市今一揺手则沮遏百端才者弛於承宣庸者甘为所压而无所於诉此厥今州县之常而天下为令者之通患也走尝闻而私陋爲令者不通无术乃尔大抵人非木偶畴无良心莫猛虎狼卒使弭耳下人者得其制之之术也夫驯虣莫如仁格邪莫如正治伪莫如诚允若是虽秦越之人亦不吾梗是岂宜独咎监县也哉始余授堂邑徐访诸民佥曰监县公和克齐德人也凡三为邑长未闻有【原缺】辞同列间既共事见其详容逊语恂恂乐易政不主已惟是之从余由是大异焉盖君胄出名阀戞豪习而敦尚诗礼又过许余为才而敬信之凡药吾疹磨吾玷相吾瞽者繄君之力为多议者独归美於余过情甚矣兹因北上故不敢掩其善而掇实书之庶俾凡为监县者闻之有所矜式云
送谕仁本序
往年赴太子詹事丞召舟次通州诸公来见者佥言清江儒士谕仁本殖学好古文嶷嶷焉其有立也循循焉其有恒也与人交愈久愈益?逊窃尝求师家塾历年弗得遂介着作李君溉之奉书逆而馆之於门者盖有年於兹矣初余待罪参议省事仅逾岁即辞归筑别业历城华鹊邨为园池亭榭自娱如是者凡二年而仁本来仁本虽未如走之倦游猒仕察其意亦若悟世幻而褰裳林壑者余既喜得闲又喜得仁本相追从每辰之良濯清流庇深林谈经论道自谓天下之乐无此加者不特仁本忘其身旅数千里外虽仆亦不自知其齿髪之迈而山林之为枯槁也今年秋仁本愀然谓余从先生游年久凡所以辟茅塞厉驽钝者无虚日仆虽终身事先生庸敢辞第立之亲老日有书趣其还愿一言终惠敬佩服之则与恒侍几席也无异矣余闻外虽诺其去而心终不能释然夫父母之念其子固人情同耳投老而得良朋既会而难於为别者独非人情乎哉虽然仁本行矣夫古人之於学非必亲炙其人求其道而已矣得其道斯得其心得其心则形迹远迩有不必论者况圣人之言燎然於册直患好之不笃思之不审而持之不坚志苟立焉虽千载之上若圣若贤皆可亲炙若乃弊弊於俗学挈挈於科业忘其任道之重侥幸一第以华俗诩衆则余之望於子者邈矣大抵天爵之贵世俗所易君子则重焉人爵之贵世俗所鹜而君子则有所不屑虽然抑闻仁本之亲年亦云迈朝夕冀寸禄以华其门者亦势所不无呜呼使其知道义之荣有非晋楚所能彷佛则今兹仁本之归虽不佩六印怀千金而其胷中耿耿者讵不足以光里閈而增重所天也乎哉於其行故余序而及之既以慰其亲又以为仁本劝仁本其勉旃
送田信卿上和林宣慰司都事序
余少闻和林漫不知为何许及来京师得诸常往者和林为朔汉穷处地沍寒不敏艺植禽鸟无树栖而畜牧逐水草转徙举目莽苍无居民盛夏亦雪风则沙砾胥扬咫尺无所辨行者日一再食惟马潼禽炙而已夜则直斗取道以前茫乎若迷者累月乃至驿置五十为里六千有奇朝廷以濒冲边要往年诏辟元帅府填之又选贵胄耆德参庄厥职而责任之专殆与一行省埓今年春帅府都事阙选数辈俱以远辞於是堂掾田君信卿慨然请行或曰都事非正员和林非内地子今掾满循所宜得固不失一近县乌用自弃荒远如是哉君曰仕不心乎国而惟幸一身之安吾所耻也或白执政遂优而遣之及行同事咸祖健德门外友人张某执酒前曰今人於任资格小不合意呶呶论列若无以为生既遂或所授差远辄称疾托故以避纵往不事事事事又不克竟者闻吾信卿其亦有所媿矣大抵天下之事常患无非常人任之得其人则难可易危可安犷可制而擕者可怀且今阻声教者非他族别种皆国家所尝股肱手足视者第以厥初怵於邪说艰於卒改故自伏於日月所不耀之地是岂异姓诸侯王怙强逆命者比哉苟怀之以寛仁要之以信义无蹙其境而迟以岁月彼有不格者乎信卿尝与共事知其临事有远虑故敢以是语之意必不以为迂而粪土吾言也
送柳唐佐序
世皆曰官外者唯县尹为切民州次之府郡又次之譬则子於父母於大父母相讵寖远其情意寖隔以薄走独以为不然夫父母爱子固为天性其或狠忍残酷自戕所生彼为大父母者将忿而谪之邪亦将纵其毒而莫之恤也苟纵而不恤则父母之罪小祖父母之罪大也苟怒而谪之使易其行则父母之恩即大父母恩也顾何隔远之有哉呜呼饥而啼寒而呼疴痒而为不寜或肆於嬉而及於井或轻於出而途之迷此赤子之常也於斯数者而有一焉不於父母大父母咎之而谁哉故余直不敢以县尹为远民者此也友人柳君唐佐由章庆使司同知出拜怀孟路总管以余尝职民於外过而求言焉切谓吏之於民亲之如子是或一道故以是说赠之若夫唐佐之才若行详见清河元明善序兹故不及
送郭干卿序
余平生交游甚鲜性且不喜瓦合非其人虽贵且富不以屑坐是零丁於世行焉而无伍倡焉而莫之和者二十余年於兹矣至大改元始与今右司员外郎郭君干卿同拜监察御史先虽识君衆中其所抱则未之知也迨共事宪府每私相朂曰仕宦而至御史要莫甚焉平昔所怀庶乎可以言矣於是凡朝廷利疚得诸闻见者靡不言之其章则余二人必共议合署联其?以上未来之祸所甘心焉是虽秘而不传之人君与余每言及之亦未尝不慨然自许至於知与不知则固有所不计也虽然君由余而濒危隣殆余由君而垂毙虎口者亦云屡矣呜呼使当时万一蹈祸则余二人尚得联武青琐以有今日哉由是而论人之涖官临事顾忌不前所谓无关得丧徒缺雅道者信矣君谋画深远常欲的而後发而余也第知职所当尔成败或不暇计以余之踈济君之密所以不至颠覆者亦未必不由乎此也虽然古人举事未始不忠义自将固不以幸存苟免为智也忠则尽於所事而无不言义则安於所遇而无不定若乃依阿淟涊凡可保身固位者无有不至一旦事败情露罪延其家乃自取耳尙何人之责哉故由道得祸君子不以为辱而以为福枉道得福君子不以为荣而以为祸呜呼之言也微吾干卿其孰可与语此於其别遂序以赠之
送蒋府判为道士序
异端横中国释为甚黄老次之然二氏为害绵千数百年而卒莫之夷灭者其故何哉盖人所恶者莫甚於死而老氏饵之以长生人所好者莫甚於福利而释氏饵之以因果上而王公下而闾阎邱民莫不笃信其说以为敬而事之则能资福已祸今虽贫则其再生也必富今虽夭折则其再生也必年呜呼是不知人之夀夭贵贱皆命於天殆非佛老二氏所能移易况人既死则其魂体俱离岂有能复假胎於人轮回而生之理夫男女相偶则人生焉鸟兽相偶则鸟兽生焉虽三尺童子知之信如彼说则人亦可胎而为兽则兽亦可胎而为人矣天下有是理哉彼为士大夫既不能以辞辟之顾往往为彼所愚亦从而靡岂不深可惜哉前睢阳府判蒋君某性冲抑尝欲超然世外以亲老黾勉於仕者且十余年近以亲终遂弃妻子入深山为道家者流将终其身诸公赏其决咸诗饯之要仆为序切惟君平昔读书逹义礼二氏之妄必所素知今焉若是者其意不过倦游厌仕姑徜徉泉石以休形息影夫岂乐彼无父无君之教长往而不返哉昔张子房当汉之兴弃万户封愿从赤松子游唐嵩高张隐君有文武才寄迹老子法中以养其亲概以名教责之可乎吾意蒋君此举殆与彼无异恐议者覩其外而不究其中故书此以冠篇首
送李溉之序
曩余谢太子文学数往来今翰长牧庵姚公门时李君溉之从牧庵学白晳眉目秀髯鬒且美类神仙中人後又得所述飘逸有新意问其里则济南父字和甫仕江南久余以同乡闾喜甚寻用公荐授翰林国史院编修官士夫皆贺得人而余独不见其以是喜者叩焉则曰泂亲老学且未竟将藉此奉懽归以求吾所未至敢以小有进画其大耶余闻然曰子乃志是哉今人甫执卷已心轩冕获寸级辄泥土所业弃不反顾者比比是子乃志是哉夫编修官品虽居八国史之事实预焉选部执资考法比校甚严君素无所阶一举而班诸太史氏在他人得之其自荣幸为何如而子顾以为不足欲归以安亲而肆力於学则其志岂浅浅为丈夫者比哉虽然夫圣人之道闳远高妙愈求而愈无穷非心专志确未易致之尝闻诸师为学当若济河而战必戕舟发梁焚次夷竈示士卒必死无还心如此始可以有得外陈编简而内思鸿鹄虽於焉白首奚益哉溉之归其以是勉焉则於亲於师於知己庶有以慰其心且不孤其所望矣余与君同里在京师比居又相好观其言则他日所至殆未可量於其行故敢以此勉之
送王克诚序
士未尝不志乎天下也亦非有志而无其才也志与才两有其所以不获施者时不与焉耳时苟不与虽圣贤恶乎施虽然夫水不必江汉然後能润物一沟之溉所及若不广谓於物无益则不可也迹是而论士凡得仕中外者无曰崇卑大小苟有所效人有不蒙其泽者乎穷庇草茅可谓时不与矣行修乎身善刑乎家化流一乡一国则其所补亦岂细哉尝观自古名人志士遭时际运出而用世动焉则民从语焉则君听其事业炳焉足为天下後世法者莫不皆由薄於巳而厚於民约於家而丰於公室举天下利欲不能动其心之所致耳夫衣焉必华食焉必珍居焉必闳丽位焉必高崇其为心如是而曰我能为善吾不信也虎豹熊罴天下至威之兽然卒肉於食皮於寝者骄气盈而欲心炽也大抵义与利不能两大义重则利轻外浓则厥中枯落此理必然无足疑者友人王君克诚端人有学守涖官必求报称耻龌龊以取容敭历二十年厥问籍籍荐绅间妻子告贫敖然不以缀意居陋食菲裕如也蚤从关中萧徵君维斗学故其志尚不卑凡若此尝与共事其议论起余甚多近由礼部郎官出为陕西行省左右司郎中位虽幕僚一省之务靡不预焉余喜此行之足以有信也於是赠之以言
送元复初序
士所贵夫学者安於内不揺乎外而已用则经纶天下不以为夸否则着述山林不以为歉盖经纶所以行道着述所以传道其升沉显晦虽若不同揆诸事业则埓也故士之处世进不欣退不戚一意义命嚣嚣然无入而不自得者灼於此而已矣大抵彼於焉不务急利而狥名所以伛伛於未得施施於幸成陨获乎失狼狈乎退者比比是欲望穷逹胥有所立难矣清河元君复初蚤宦学江南富於观览文辞踔厉奇刻肖其为人事有当言剖露无所藴人以是重亦以是忘焉要其心无他也比由枢密照磨辟掾中书绰有才干声未再岁以微故去职略无所动即浩然挈家而南将读书山林间弃其旧而惟新之图呜呼如君可谓善处得失者矣虽然人不历成败资分虽高其谋猷终不能底夫深远且天将玉人於成其顑颔顿挫有所不能免孟子所谓空乏其身行拂乱其所为者信矣吾恐复初此行非惟不能深藏久遯将因是反得厚其所养而趍其所未至他时挟所有而复来则赫赫於时非君其谁哉舘阁诸名公咸诗饯之友生张某实为之序
送蔡天祥之般阳路儒学正序
士之贵贱顾其行之若何爵之有无不列也何谓行子焉则孝宗族焉则仁朋友焉则义以信或任之事则必殚忠罄力而後已呜呼士而能是虽身韦布庐草茅吾未始不见其晔然簪组之辉奂乎榱题之崇且丽也故古之人有被褐穷处而天下以公辅蕲者如八顾八龙八及之类盖其德具於身而时论不迨舆望攸属虽国家有不可敓者繇是而论则士之为士果待夫位然後为显耶彼中无所存要轩冕以诩俗假货财以润屋虽曰贵且富焉吾未始不以为墦间之乞市中之攫御人於国门之外也然则二者荣辱优劣讵不灼然易辩也哉所以君子之学惟务矻矻於内凡物在外者不使入其舍而为吾之扰苟於焉未竟崇虚饰於雕虫篆刻之末一旦纳之繁而责以事譬犹策枯以扞敌棹朽以济海是自趣其败与溺也尚何功之可期哉乡士蔡君天祥性炳烈有为虽嚣处市?其气恒振厉无所沮天分既高又济以学余每见之未尝不伟其所守惜其未展试於世比授般阳儒学正軷且有日过余绰然亭言别余曰函牛之鼎烹小鲜剸犀象之刃刺鼷鼠在君固无所愠尚论人材者独能无慨然矣乎虽然自昔用不满能俯首於么?之任者则亦不少以夫子之圣尝为委吏禄以代耕所繇来久然亦岂足害其良贵哉况君太夫人年且八旬不择而仕斯政人子所当亟图者欣然而往其孰曰不宜兹因徵言於余故书此为赠而不敢固陋辞泰定青龙丙寅阳月五日齐东野人张养浩序
归田类稿卷三

[book_title]卷四
钦定四库全书
归田类稿卷四
元　张养浩　撰
记一
济南路改建三皇庙记
郡邑庙三皇而於医家者流属之非古也夫伏羲神农黄帝绍天而王圣德神功见诸易大传明甚彼医为教庸敢跂其涯涘原其然若谓伏羲氏画卦以兆卜神农氏始药以辨毒轩辕氏始论疾以诏世故医其名者缘而祖之於戏是制也虽权舆近代所见者肤其於反始报本之义顾有所脗合国家所以仍焉而弗易者无乃职是欤虽然医之良否吾民生死实系焉则其术亦不可谓不重矣周礼天官冢宰之属医师居一岁终稽厥全失而等衰其食历秦汉魏晋以及唐宋氏因置太令丞等员品秩与郡守县尹埒所隶或少府或奉常或宗正或门下省其属大概有四药鍼师二按摩呪禁师亦二皆予博士其稽考又加详焉我元以好生有天下世祖皇帝诏太医院视三品寻登二品无所於统为其学者不揉诸民而殊其籍又例儒学官置提举教授正録教谕俾理其户而训廸其生徒岁上能者不於铨曹於太医院听差其上而官之於是任日专学益盛而三皇之祀遍天下矣虽济南故有庙陿露庳洳栋宇寖压且迩市民艰往来至治二年廉访司照磨尚瓛来爰谒庙已谓总管刘某开天圣人世所咸戴今乃岸水以居心恶乎忍他日刘率同官走宪司言如尚瓛指翕然愿改建且各捐俸有差为士民劝未再月赘禇镪五万缗创前俭而侈之遂卜於宣圣庙西爽垲且吉广袤可数亩为殿重檐四阿深以二筵奉其故像居中而又益以两庑命工肖岐伯雷公少师等像夹侍左右其他讲堂斋室垣门庖库凡为屋三十有七楹金碧差差辉厥神宇规模视旧相万矣岁时祼荐舍菜骏奔将事仪宪有严观者罔不耸然知有生之所自当泰定丙寅春仲讫工予时方退居鹊华山中一日监郡善善洎总管程某经历范某过予曰三皇殿宇历四三年始克完美苟无文以志後来者将於何徵之谨胥斋沐稽首敢公焉请余实家此有叵让者是役也职宪者倡焉司民者和焉惟两府心协谋契肆迄无桡紊庸底於成吁俾天下事咸尔何功何治不可必哉凡业医者其尚体此至公之举遇诸疾疹不竆逹分不尔我间诞输攸藴无利之规一以活人阴骘是务上焉仰副国家仁寿元元之心下焉思荅贤大夫作新学宫式谷后人之嘉意如此庶於三圣人之道一旦廓焉同归矣相厥役者若吏若卒凡如干人今并列碑阴云
沂州三皇庙记
天地恶乎始余无从而质也然考载籍有始伏羲者有始天皇氏地皇氏人皇氏者天皇氏兄弟十二地皇氏兄弟十一各万有余岁人皇氏兄弟九凡历世一百五十其後相继而皇者又十数为诞耶易大系曰上古宂居而野处言上古则前伏羲氏为有传矣为非诞耶易曰易有大极是生两仪两仪生四象四象生八卦而伏羲因之以通神明之德以类万物之情则伏羲之前又若未尝有传矣虽然闻诸康节邵雍凡物有形者终入於敝虽天地亦不能出一十二万九千六百年之数推是而论岂伏羲之前天地亦尝有弊邪夫天虽气之积地旣有敝天亦安能独神哉呜呼如其言信抑不知自有天地新而复敝既敝复新者凡几矣苟由敝而新谓天皇氏地皇氏人皇氏始焉可也苟由新而敝则以伏羲氏神农氏黄帝氏为开天圣人者亦可也然吾夫子系易定书则断自伏羲氏而下为始以前皆无所及呜呼圣人微意可见矣我国家列圣相继以人文化天下维昔世祖皇帝有诏若曰伏羲神农黄帝实人文之始其令郡国立庙用示报本於是三皇之祀徧天下矣沂州古琅琊郡东趾淮海西犬牙邹鲁俗敦礼义有洙泗遗风泰定元年二月都护府都事孙君天正出尹是州翼日奠谒三皇顾瞻庙宇庳陿且阤惕然不安曰三圣人功若德万世所咸赖其秩祀之隆粤有定制今若是责孰任欤先是临沂县违州治远卒有事恒弗克集将徙其县於州治之东而士民难之侯曰民可与乐成遂偕同官竟迁之即除其县旧地改建三皇庙为殿三楹侑以两庑雅丽中度称厥神栖殿後讲堂又五楹民不知劳而功毕於其年中八月落成之日士庶啧啧聚观始利前日之迁矣阖州咸喜孙侯勇於善而恪於奉神遂不远数百里走其从事张吉来济南以记文请恭惟三圣人之德天也孰弗被其甄陶而近代则以医家者流宗之余尝以为未尽焉或曰彼书有名本草者称神农有名素问者称黄帝以伏羲始卦故又以为卜筮者之祖若然则是以一事一能待圣人也殊不知三圣人功於後世者讵上此而已乎然虽相沿已久亦今长民者之不可不知也因记其成故余首及三圣人之所自而并以是说终焉孙君字梦符天正其名高唐人左右是役者州则同知达实判官张淳县则逹噜噶齐嘉珲尹王汾始而终之辍职专事者主簿左俌云
莱芜县三皇庙记
新天子嗣服之三年当泰定丙寅巢陵申楫由登州判官选授莱芜尹既至以舍菜礼庙见伏羲氏神农氏黄帝氏三圣人祝曰画卦造书以开神奥以类物情无始乎庖羲艺穑粒民味性诸药无始乎神农制彼戎器以夙不轨审气论疾以寿元元无始乎黄帝维兹三圣厥勋厥德覆载惟均凡形而人畴匪苖裔讵止业医者所宗祖楫何人斯叨尹于是敢不恪遵夫明诏诞敭神休礼成降止於庭眡其前无门视左右无庑视四旁虽垣而庙且废过者一转盼辄洞其全於是蹙然为不怿将谋增建以甫下车未遑也越明年善兴奸弭遐谧迩宁吏白无事遂以曩所欲建语其僚属咸翕然响应愿成侯志其故所有而毁若讲堂则仍而不易惟两庑及门屏缺焉未备者举增筑之权舆其年之秋告竟明年致虽竆儌极裔罔不承休服化弦诵声相闻凡兹盛典皆旷代所不一际者至我朝则大备然而圣圣相承前後百有余年魁人硕士褎然辈出其传圣人道者乃惟覃怀许衡氏寥焉一人何邪盖尝考夫许氏之学其所拳拳者小学四书未尝以博洽称焉未尝以能文辞称焉未尝以多才艺称焉其所守至简其用力至省而其?乃杰然夐出一世之表而从祀於圣人何哉盖彼所以剧且劳卒不克蜕凡近者从事於技也此所以简且省顾日跻高明者从事於心也心焉者言行慥慥不弛於冥不饬於显竆逹祸福一无所挠技焉者则忘已而役於物外观若美中实无所持故儒有君子有小人有为己为人之不同者此也大哉我世祖之训士不务实学惟虚文是徇缓急其可倚呜呼吾元所以享亿万世无疆之休者其本於斯欤或曰若然则贡举奚为设哉抑闻三代取人以行徵诸王制可知后世取人以文徵诸隋唐以来可知我朝则先德而後文明诏不曰浮华过其来之有自云
棣州重修夫子庙记
至治二年春二月户部郎中晁显拜朝列大夫棣州尹始上奠谒先圣先师既前诸生喟然曰圣人之道物无与大今庙制庳褊不度且岁久寖敝弗治将压夫学宫政教攸本今若是何以耸民瞻仰起其敬心於是衆合词曰曩亦病此由议多持异而止公今任是其孰敢二三他日语同官同官以叶下令属邑属邑胥应乃命州士王敬道相其役敬道辈首入钞为贯三万六千二百五十其他以物输者相继恐後舆情既翕厥用裕如权舆其年冬十有二月讫工泰定【原缺】年三月神殿居中列峙两庑前为门三举饰以丹垩凡为楹五十有奇校厥始卜气概相万矣落成走书济南以记文情某辞再四伏惟夫子之道莫隆於今其祀之盛亦莫尚於今世祖皇帝复儒士兴国学成武二宗作庙新城加大成封号仁宗皇帝剏新贡制英宗克绳克守今天子肇辟讲筵和改元之春民弗知劳悉完以固落成命教谕吉明理走济南请文养浩以识岁月伏惟我国家诏郡邑庙祀三皇设医学其中以拯人之疾德至渥也惟民之生狥安狃逸乌能无疾林林而居恶能无讼然疾非良医罔瘉讼非贤牧守罔以直苟绵疢以济私蔓狱以牟利谓彼为良为贤吾未之信虽然医之弗良犹可他求牧者非其人民将焉适民无从适不几挤之死乎走也亦尝尹县于堂矣每惠推毫许而民之欣荷若山岳弗胜始则甚疑既而复有所感盖民习苛政未尝沾循吏之化譬之久病热者辄被冷风则已洒然莫喻其适非余恩之之深由彼虐之之极故也大抵时多贪者则清者易着为国为民者寖乏於世则忠者易章是虽可喜实为可忧呜呼安得幅员州县牧举龚黄卓鲁之埒毋使吾民怅焉惟贤其一二岂非士君子平昔志愿哉因记是役及之斯亦救时弊拯民危之良药石也申君字济川其叔父从敬少而能官尝为监察御史有声观今政可灼实朕所不取於以见规摹宏远而世祖贻厥燕翼者韪矣於戱凡学於是者自今其一意践履而本之以经术庶几臣焉殚厥忠子焉殚厥孝母俾覃怀许氏独焯乎前是则区区者之所望
费县重修孔子庙记
费在春秋时为鲁属邑隐公八年郑伯使宛来归祊即其地也历秦汉魏晋氏而下皆县焉庙学兴复见诸刻志者金皇统中尝一葺焉入国朝肇至元迨元贞大德闲又一再葺焉先师李舟轩师圣实为之记今且三纪周矣向之丹者漫灭垩者汚剥支者寖阤而覆者日就於压前政数欲彻而一新揺於道傍之言率保残守弊卒莫敢任厥後幸其无事以去泰定二年七月前某邑尹郝源来为是县敬谒庙已戚其若是慨然遂以兹役为己任且曰莅官无定见虽小善不能为使所举私人孰我从如其公彼何敢吾沮於是偕监县六十八簿伊拉玛丹等各捐俸有差其他闻风愿助者相踵凡赘楮镪万五千缗舆力既集工成不日为殿三楹前後柱皆易以石增崇其基而大其故制东西两庑若门屏若斋室若文武堂靡不整饰规橅视昔什伯矣始泰定三年十一月讫工明年三月舍菜礼既成县尹郝君谓僚佐维是庙学因仍岁久赖诸君赞予决有此轮奂夫古人有营必纪者盖所以告成功朂后来也苟无文以志俾嗣至者於何稽哉遂命教谕姜简县史崔某走济南以记文请窃惟圣元之於儒教其隆尚崇用古无与伦姑自唐宋以来言之彼取士之制大率不越贡举一途外此虽有絶学异行则亦无级而进吾元贡举之外其科目尤多有隐晦焉有茂异焉有岁贡焉有郡邑校官焉有舘阁荐用焉有州县路吏之辟焉大以成大小以成小於戏士生斯时何其幸之甚欤往年参议中书执政病士进大杂恐不足致实才适以开侥幸将令天下学者一归科举其余所入咸墐塞焉仆谓古有之广罗豪隽若然则不得谓之广矣其议遂寝虽然抑尝论之国家之於斯文优至如此其至取士之路假之如此其寛然真才实学每不多见而浮华蠧政郁於世务者所在旁午於以见国家未尝负儒彼业儒者则有负於国矣呜呼自今以始其务天理而心人文而躬垕其积以需其庸毋离於中毋佞之从母後义而首功如此庶不实悠悠之言於他日而人才辈出亦不患其不能移风易俗登斯世於三代之隆也郝君益都人字渊甫源其名累官外有声观其鋭意於学可灼其为政知所本云
长山县庙学碑隂记
我元有国百余年圣圣相承咸有文治大德十一年武宗皇帝嗣祚增封先圣大成至圣文宣王颁示天下御史言国朝崇秩斯文近古未有宜勒石列郡庙学以永休命丞相允其请长山县为盘阳属邑其监县某尹某洎寮寀相与骏奔供事既集乃走使京师谒余以识厥盛臣某伏惟吾夫子之德如天不可绘画故荐绅之士每艰於言敢以国家兴学育才者粗及一二世祖皇帝统元之初首以覃怀许文正公衡司钧政府圣意若曰儒贵践履违本狥末匪朕攸庸当时学者翕然尚德耻口耳习近年仁宗皇帝以唐宋科第华而不实革其旧而新之具见明诏呜呼前圣後圣所以推隆斯文者可谓同条共贯矣抑不知诸生所学将务本欤将事浮末欤且先正许衡在世祖朝以为博学则所业者不外小学四书以为行不可及则所践履不过人伦日用以为雄文大笔则终身未尝略及世儒词章之习然而所以获从祀圣人者果何事耶诸生试以此求之则於国家立极化民之盛意庶无负矣观者毋以区区之见为迂是所愿
复龙祥观施田记
走总丱数往来五龙潭闻故老言此唐朝国公秦琼第遗址一夕雷雨溃而为渊有渔者善游见阶戺皆玉石尚隐隐可数又有中酒卧水滨者梦朱衣延至门宫殿闳邃未及入而寤世神之不敢宇或谓溃而为渊者龙尝居焉是宜为道士观祀五方之龙庶永镇兹土罔有後艰於是其里好事家乃鸠工庀材以构是观於今殆八十余年矣凡水旱疠疫必祷既祷恒见应居民益神之初民匠官张大使雅崇道教尝一再葺师居徒馆略具且入田为亩七十俾衣食之既请葆光法师王某主祠事六传而至今嗣教刘志义其张氏子若孙以田直倍前要而敓之交狱於官累数政不能决刘乃辞去延佑乙卯济南路总管达尔玛上嗣教以闻侯曰父施之子敓之若继志何违父之命非孝挟贵以惎良善非仁覩利而获幸心非义有一於此臯所必及於是敓者警缩不敢出未几侯改福建闽海道肃政亷访使复腾口实今荣禄大夫中书左丞许公时为宪使山东召路吏诘曰汝去官折此两家较然甚若何不署所折按而使龈龈不戢若是吏归具颠末洎今许公恉署文若劵者二一留公所一授祠教者俾相传为质由是事遂息其道流若耆老数辈迓至义仍居之志义德二公不能忘将树石记其事乃走余求文焉窃谓天下事本易理私焉则底於难公厥心虽物丛前谈笑顷可节解而根掲且张氏之先所以葺祠宇不难於割田奉之者非名是图抑实轸彼玄风不振恐久而寖沦於衰废其嗣亦非见利而渝夙好或者恐其徒恃田所入弛於修饰孤乃先尚贤好德之心於冥冥以是论之则彼此胥未足深讶也虽然权舆者非难受人惠而不负厥德尤难志义既复其田矣自今其益严操履洁身律衆上以为国祝厘下以为一方之民祈无凶札母俾悠悠之言效於後则善矣余因纪其事如此且拟骚作迎送神词以贻道衆俾有事歌於坛塲之间以祀焉其词曰
繄全齐之疆理兮莫吾土与比灵山崒云以丛秀兮泉七十有余名维乾隅存兹故宇兮云昔贤之攸营淼雷雨溃而囦兮邈罔?其年龄神连蜷以燕处兮羌云雾之昼冥崇厥构以俎豆兮尚利赖夫我氓既琼瑶其阶戺兮又若木以为楹凡有祷犹影响兮无宁谓其无形也代真宰以施玄化兮雨阳时而岁用成也朝磅礴夫崑仑兮夕偃息於沧溟民於何而掲?兮肆肖容於丹青蕙蒸椒糳感必格兮谅明德之惟馨麾风伯使啓路兮召屏翳偕降庭肃羣卫之森严兮旌纛挠乎日星厉鬼错武无所兮何有彼贼与妖螟灵具醉而乐怿兮衆纷舞以辅行或篚币以殿後兮或罏香以前迎谇曰圣皇孔仁兮深泽溢於八紘有事必走羣望兮虞一物或失平尔神之助实繁兮宜家敉而户宁历千年母或凟兮永於焉为藩屏
归田类稿卷四

[book_title]卷五
钦定四库全书
归田类稿卷五
元　张养浩　撰
记二
奉元路鲁斋书院三先生祠堂记
皇上践阼之五年诏辍荣禄大夫大都留守臣赵世延为平章政事行中书省四川公既上走书礼部尚书张某曰某向承匮西台尝请建鲁斋许文正公书院翰林学士承旨程钜夫记其成重惟宋横渠先生张公及我潜斋杨元复先生皆奉元家而鲁斋虽非其乡以尝主善安西路学遂于书院中合祠三先生于一室庶使前辈典刑日远日着又以奉元故为皇太后分地启赐经籍如干卷学田七十亩子其为我具文诸石某辞再三窃惟三先生出处事业若或不同然其道未始不一要皆平昔愿学圣人者神宗初见横渠问以治道对曰为治不法三代终苟道也观此则先生所自任者可知宜其卒与时相不合而去我朝鲁斋许文正公衡其所陈於世祖皇帝前者无非尧舜禹汤治天下大经大法三代以降皆无所及其与横渠先生所对若出一辙厥後力辞执政出教国庠未几竟以疾去而潜斋先生之于鲁斋则又且师且友者也其道合气同相与维持人纪左右斯文发明正学功于圣门均为不细大抵世非无儒也而克继道统者少人莫不学也力行其所得者难呜呼使後之用世者皆如三先生之正学不杂吾知雍熙之俗有不难复虽然三先生之道虽不能尽行于时观其着书立言穷探圣贤隐微言外之旨以诏後世以绳前人其视富贵一时者岂直相距霄壤此平章赵公所以肖像立祠率一方士子岁时瞻仰奉奠者其意岂不曰他时诸生达而在上则当视三先生之事君穷而在下则当视三先生之处已若乃于焉不务惟事虚文以为规取仕进之计是则三先生之罪人也故不敢不预为诸生告之
勅赐成都紫岩书院记
绵竹广汉属邑北违邑二十里为岷山之麓隆然复起者为紫云岩宋南轩先生张宣公拭故居也余皆芜废惟读书堂遗址在焉今光禄大夫行四川省平章政事赵公世延察判云南宪司时秩满过蜀偕同官郝如渊将起其废以为书院其读书堂则沿之为祠以奉先生之像而未遑也後公为宪使四川复申其议所属遂捐俸以先且曰里贤所居存今仅此不有以昭其遗烈公论谓何於是若吏若士民欣助说从合力以相厥役乃命邑尹任某首创先圣燕居堂及先生之祠功甫集公改官西台会四川儒学提举彭参嗣至而公拜御史中丞县县焉若负未庚亟走书行省及为宪司者俾竟其事而提举彭参乃身任之经始於延佑丙辰秋溃成于戊午之春地以亩计者二十屋以楹计者二百有奇斋序堂室库庾庖湢凡学所需靡不具其先圣燕居堂配以顔曾思孟西向列坐应图合礼其制度精详规橅宏敞皆蜀所未有台臣图之以闻诏赐额曰紫岩书院公喜其完过以语仆并命记之向以掾属尝佐公于台于省谊若叵辞於戏夫事固有世所通忽识者不敢後人谓不切大贤君子谓与世教有所关是殆难与囿於浅近者言也盖自圣人道微士多忘已所守以规荣宠以趍时好所以浮学日炽正教日冥而真儒之用遂不复见于世逮宋周程诸公起向之郁者以白棼者以理迷者知所归又传而至晦庵朱文公熹东莱吕太史祖谦及是邑南轩先生则斯文益章而圣贤絶学始有以绳其前矣按先生履历详见宋史大抵公之教人则使先明义利盖义利尧桀所从分於焉灼然则圣门可迹矣其立朝则慕诸葛武侯之大公无我盖其时国事方殷时相素无恢复天下才故公每慨然於此则其平昔自任可知己夫甘棠由召伯所憩人犹不忍翦败矧乡先生所尝含休育德之所乌可不为增饰也哉大抵物之隐显有时其成也有候是学也微先生之居则不兴先生之居微平章赵公之力则不能复赵公之力微国家崇尚斯文则亦不能致彼如是之懿然则事之相契岂偶然哉虽然走齐产也自筮仕纪其行半天下独于全蜀虽闻其山川人物之胜恒以未获一寓目为恨顾今乃获托名大贤书院中则又公之波及我者也公字子敬累任台阁有声观其孜孜于学则余者可概见云
重修会波楼记
吾乡山水之胜名天下代之谈佳丽者多以江左为称首畴尝游焉南方之山大概肖其风土沉雄浑垕者少襛鲜清婉靓庄雅服之比道路相望惟吾乡则兼而有之其曰历山者迤岚突翠虎逐龙从南楗岱宗东属于海华鹊两峯屹然剑列削拔无所附丽衆山皆若相率拱秀而君之大明湖则滙碧城郭间涵光倒景物无遁形自远而视则华鹊又若据上游而都其胜者至於四时之变与夫隂霁早莫水行陆走随遇出奇凡可以排嚣宣郁使人蜕凡近心高明可喜可愕可诗可觞可图者靡一不具其基城北水门翘然而屋者为会波楼盖济南形胜惟登兹楼可得其全焉繇吾乡多名泉衆流至此而合故以名之往年官转运者尝一增葺今国子司业张先生临为记其成距兹殆三纪周矣泰定改元秋雨甚城少圯楼亦挈挈入于坏舟者仰视缩颈连舞櫂过之怖其见压於是司宪诸公以语监郡都侯侯曰是不难遂割已俸鸠工式新厥构不华侈是尚惟固是图未浃月溃成民弗知劳倏还旧观一日邀余落之酒半余指衆山谓客曰有天地则有是山其閲变故多矣盖代有兴替山则亘今古而自如惟人也有生有卒虽曰最灵且贵要之反有不逮物之荣悴循环者况能山之久乎故凡登眺者无论先後彼此往往燕乐甫洽而感慨踵至此无他盖有见乎是也虽然人而苟欲与山并存抑亦有不难者前辈谓死而不朽是谓之夀臣焉以臯夔稷契为心子焉以舜之事亲为法儒焉以顔孟伊洛诸公自期若然则其形虽不夀于山而令闻长世亦足与山无穷矣又何感慨之有哉於是都侯矍然兴洒然喜引盃相属曰公之此言非直咏景述事又足亷顽立懦振耸人之善心殆不可使无传焉遂书以贻之都侯国人名某莅官廉慎由世为都达噜噶齐济南故以官氏云
警宵楼记
堂汉陈午所侯邑午尚武帝姑窦后女封馆陶公主与堂隣壤由汉而下皆县焉或谓堂故隶毛州毛废隶博今东昌是已皇元有天下若州若县差以上中下而以堂为中然户羡事殷比他县为剧大德己巳春余由堂掾出尹是邑剔蠧薅莠閲半载民乃帖然他日劝农会通镇长老遮马言兹镇介二漕渠曰临清曰会通实朔南转输喉咽处民盈四千有奇违邑治百里远豪猾宵聚不逞随发随逸弗惩将炽於是檄所属捕盗官议佥谓戒夜莫严更漏然非楼无以溥其闻向也亦尝及之第卜未定今其材具在遂胥地会通渠北为楼两楹二阿广丈崇倍今集贤大学士张孔孙扁其额曰警宵且走书请记走也承匮邑长谊难他辞切惟官无卑循其分足以忠国事无小袪其弊足以惠人夫夜士夜禁在周官己有之虽近代亦有以更漏分明觇政得人者是殆不可蔑为末务也且恒人之情多牿於昭昭弛於冥冥觏隙则欲生慎防则势沮彼徒知白日攫金为可御殊不知奸宄之生暮夜者为尤甚焉噫自道湮俗溃有司不知为民远罪惟密其网待之所以习尚日偷赭衣载路非民利灾乐祸彼牧者盖有以使然也尝试徵诸父母之育其子惟其爱之诚故亿无不中教之至故虑无不周若乃一切不恤而惟荆楚之临将见子日以离而鞠育之恩隳矣今观捕盗官史周二君此举其有见於兹欤志有之天下之善不必已出故余欣然赞其成并述其事若此
甘肃行省创建来远楼记
维昔圣人之有天下画九州?五服惟内是理而外之庭与否弗校也肇嬴秦反古自帝欲笼有八荒于是耀武边陲者殆无虚岁迨汉兴武帝尤勤远略臣下既弗克正又吹波扬澜以侈厥欲若唐蒙张骞司马相如辈植功一时而蔓祸千载下魏晋隋唐为尤甚於戏已之未尽惟人不礼不恭之让迩之未悦惟远不王不臣之攻以是持心宜夫怨构兵拏厉无有纪极也我国家体乾御极奄奠方夏古所未宾罔弗率俾或有所梗亦未尝威加力刼听其殄然後举之故深仁宏泽上昭天下漏泉傍洽四远惟是甘肃实汉通西域时曰张掖酒泉郡地往年朝廷以密迩边鄙诏辟行省填之为省者率狃故习常选耎弗力于治大德丙午秋仲改浙西道肃政廉访使陈公彦卿参兹省政铲弊澣污化孚威振餫无愆序而军实裕如政隙又偕辩章某官洎僚佐出公府羡财如干楼于城东门上凡五楹闳壮崇丽卓冠一方中悬金革以节昬昕以肃列镇瞻听权舆至大改元之春僝功其年十月因上计吏徵名翰林学士承旨姚公燧乃俾昭文馆大学士李溥光笔曰来远且命太子文学张某记其故某辞不允窃惟张掖距京师为里数千民错居其间者种复非一其隶省州郡犬牙相靡剧者以十数地邈俗悍利驯病逆绥御小有失易揺以?使他人相之必将畏难惮远不一日留走闻侯自下车閲两寒暑凡可以禆国若民如兴学宾士赞边朂吏招怀携远者靡朝以夕尽瘁亡倦其建是楼不惟章圣天子同仁一视神武不杀之懿抑令彼反侧子闻之将不烦申谕辇琛骏奔惟恐来格之後矣然则斯楼之建更漏云乎哉侯名英彦卿其字尝奉使采访江西奏课最诸道云
安西府咸宁县创建覇桥记
霸桥者堂邑民刘斌所修而图之者臣下归美之义也初斌业轮舆尝游关中还偕二客道覇上水卒至一死於溺一几殆而斌独先济因叩天自誓吾不桥覇者如此水至语其家无不仁其心难其事斌曰吾不死何难为乃辞亲庐覇上以所业易材于人人谊其为皆倍酬之不给又募工采诸秦陇诸山遂于故蹟少西七十举武酾渠以杀湍悍夷阻以端地形下鋭木地中而席石其上然後累石角起高仭余若门而圆其额俗谓矼者一十有九先尝为九矼水来不能制至是始益其十矼广二丈其隙则锢以铜铁经轨三途中备辇路栏槛柱础玉立掖分柱琢一狻猊于上合柱凡五百六十桥两端虞其峻甚又覆石各八十尺礲甃琱饰殚及诸巧袤四十丈广如干崇如广而省三丈隆然卧波若修螮下饮过者莫不骇异嗟讶以为永世无穷之利至元三年肇功溃成于二十五年石以车计者五千有奇木以株计者二万五千灰以石计者千有五百铜铁以斤计者五千二百五十始卒糜楮币十万缗轮舆之酬不列也先是平章赛音迪延齐行省陕西谓僚佐曰桥梁不修乃有司责今远方之人来倡斯役坐视不为一应民将谓何遂捐楮币千缗调丁力二百佐之会行省废嗣至者诡揺以言冀其中辍而斌不懈益?未几流声朝廷驿召斌图上其制且问所需洎兴创之由入对大称旨凡有所请皆报可寻诏近臣伯胜驿送楮币二万五千五百缗皇子安西王始闻斌役赐楮币五千缗合前後赐凡三万五百後讫功斌报京师且为近侍言安西始割隶潜邸实圣上畴昔九旒所经之地前代有天下者若周若秦若汉唐皆尝都焉地腴户羡非他郡比桥必称是为宜今幸告成繄国家之力斌何有焉乞文诸石以诏悠久近侍以闻上曰此斌功也乃勅尚书省下翰林国史院为辞臣某忝当执笔谨按覇水出蓝田谷在京兆三十里古为滋水周太公望所尝渔者秦穆始改今称其水西北流道铜公水经二谷合渥及荆而北会滻水入於渭横絶秦雍要途逮天连雨济者多水死而斌实尝躬其害者呜呼向使斌不至覇水之险国家不知斌矢心之诚则斯桥获成者能几不避其难而决于必创所以跋涉三千余里不为远绵历二十五年不为迟利贻後之人不为功见褒九重而无一毫觊觎荣宠意人斌若者讵多得哉窃尝又考夫自昔帝王之靖天下文纳猷谋武输威略英魁豪异所至景从微而贾竖刍荛苟有所挟亦莫不奔走而愿为之尽盖天之所兴人必从之理势固然有不待威胁利诱者我国家集天景命奋迹朔方神应人叶明良胥会内焉若是田野可知周诗所谓中林武夫莫不好德者以斌概之诚不多让虽然一桥梁之功其成与否固不足轻重昭代所可书者野人有泽世利民之志朝廷无沮善?功之嫌下归美于上上推功于下其忠厚雍逊之风蔼然殿廷之间而汪濊乎仁夀之域虽旷千百载犹足使人奋激兴起其为劝善庸有既乎视夫季世之君不能示之以广至与臣下角功争能者岂直云泥霄壤哉夫斌以草泽匹夫絜寸能自效圣天子犹遇睐如此矧剖符疏郁为国家树大勲建大事者乎盖尝迹是以思吾元所以有天下者仁以裕民诚以孚下善焉即録用罪焉即诛夷其获臣妾多方冠冕百代基万世治平之业者有以矣夫故臣直不敢以区区木石之观夸示西土而具述圣人寛仁大度鸿休盛德尚谷来世云
归田类稿卷五

[book_title]卷六
<集部,别集类,金至元,归田类稿>
钦定四库全书
归田类稿卷六
元　张养浩　撰
记三
龙洞山记
历下多名山水龙洞为尤胜洞距城东南三十里旧名禹登山按九域志禹治水至其上故云中有潭时出云气旱祷辄雨胜国尝封其神曰灵惠公其前层峯云矗曰锦屏曰独秀曰三秀释家者流居之由锦屏抵佛刹山巉岩环合飞鸟劣及其半即山有龛屋深广可容十数人周镌佛像甚夥世兵逃乱者多此焉依然上下有二穴下者居傍可逶迤东出其曰龙洞即此穴也望之窅然窃欲偕同来数人入观或曰是中极闇非烛不能往即遣仆燃束茭前导初焉若高濶可步未几俯首焉未几磬折焉又未几膝行焉又未几则蒲伏焉又未几则全体覆地蛇进焉会所导火灭烟郁勃满洞中欲退身不容引进则其前愈惬且重以烟遂椷吻抑鼻潜息心骇乱恐甚自谓命当尽死此不复出矣余强呼使疾进衆以烟故无有出声应者心尤恐然余适居前倏得微明意其穴竟於是极力奋身若鱼纵焉者始获脱然以出如是仅里所既会有泣者恚者诟者相讥笑者顿足悔者提肩喘者喜幸生手其额者免冠科首具陈其狼狈状者惟导者一人年稚形瘠小先出若无所苦见衆皆病亦阳慑为殆其讌於外者即举酒酌穴者人二杯虽雅不酒必使之釂名曰定心饮余因默忆昔韩文公登华山穷絶顶梗不能返号咷连日闻者为白县吏遂遣人下之尝疑许事未必有由今观之则韩文公之号为非妄矣呜呼不登高不临深前圣之训较然而吾辈为细娱使父母遗体几同压溺不吊其为戒讵止圽身不可忘窃虞嗣至者或不知误及此故纪其事以告焉游洞中者七某官某洞之外坐而宴饮者四某官某凡十有一人时延祜龙集丁巳八月也
游紫金山记
紫金山在云庄西三里而近平地隆起不峻而孤石苍翠可挹周环仅二亩许林树蔚然主人刘氏尝亭其上废久不能复土人称刘氏为状元盖金末进士也余生後不及识之其子有字器之者畴尝游焉魁梧有才气未五旬卒用是刘氏遂无人闻以贫故欲货之或谓是山距云庄甚迩子盍市诸窃惟器之余故人也且家世儒又尝有名士今而陵替政使得之时登眺焉未必乐也恒人虑不能远覩人美田宅园圃穷百计欲规有之甫得而又为他人有者比比是昔范文正公将致政老洛阳子弟劝市田为莬裘文正不怿曰人苟有道义之乐形骸可外况居第哉且洛中好事家孰无园池余时造焉必不我拒顾与已居奚异讵必有诸已然後为适哉呜呼余尝三复文正之言则凡荒躭宴游屑屑居止者亦宜知所警矣大抵士之处世诚能一切无欲则天下之善何患不丛乎吾身所以文正公忠贯日月功铭鼎彛百世而下使人闻其风为歛袵者良由外物不能摇其心也因游此及之庶使刘氏之山永不为他人所有而走也亦自今知所勉同来者清江谕仁本子引侄孙止也僮一与余凡五人云
标山记
绰然亭西四三里有双山曰标各广四十亩童无树林东西并峙皆青石叠矗势陂陀可步而上按舆图经无其名盖土人以旁无他山惟此若标可望故以名之其居东者上有洞如屋可避风雨泰定甲子三月命童擕酒殽偕馆客清江谕仁本登焉始小有劳既戾其上神超气逸身欲羽飞环视衆山手若可即其聨岩属巘盛於东南而微杀於西北诸支流之水萦络交碧练横绳引析而复合盖郊外可登眺者莫此胜焉尝欲构亭其上时杖履往来以豁心目因仍未暇既而坐洞屋中出觞更酌咏古人闲适之诗如陶谢韦柳者数篇其清欢雅思悠悠而集若世若形两忘其所恃加以烟岚坌涌相与冥合窅乎不知余之为山而山之为余也於是仁本举酒相属曰乐矣哉公之游乎殆不可以无记遂书而贻之
李平章还山亭记
辩章秦国公早以儒术事皇上潜邸从行中外且二十年格论嘉猷所以开广天聪封植国本隂毗治道以棐以迪者靡遗余力皇庆改元上以耆望旧学既相之省又公而国诸秦未几又承旨翰林不再年授一品之职者三其睿眷隆洽有国儒臣鲜有俪者公自以布衣致此惧弗克任数请致政休居上弗为允遂於上党先茔距数百举武某山之阳构亭曰还山志其退也或曰士方穷处其志未尝不欲用世今秦国公天子大臣两定内难不可谓道不行军国重务奏无不允不可谓言不听夫人臣亟于退者不越远谗避祸二焉耳矣盖谗不必远当正身率物使谗言无隙之入为可法祸不必避当殚诚为国使祸患不自我作为可师允能是则庙堂之高与山林之邃也奚其异仆曰是言也固臣子律已之上策然闻之天地无全功圣人无全能善作者不必善成所以自古明哲之士审几隆盛而戒进於满盈初非藉以自全盖隂阳消长物理人事之自然者也尝见史籍所载勲高位重者国家一旦顾遇少不及悻悻其色辞彼不自讼夫已之昧於去就乃横生怨望卒之罹尤逢殆使君臣之间胥失不能善厥终者何可枚数况一治一乱固由人事究其本言之要亦有数存乎其间圣人不语及者盖恐国家有所倚而不力于治理故也彼曰吾留则治吾去则乱又曰容有少俟皆烛理不明信道不笃自治不勇有所牵冒恋嫪而然复有一跖仕途求田问舍絶口不及人或劝之非惟力拒又从而衘入骨髓呜呼其乐然受之而践之者几何人哉尝谓山林之乐造物甚靳而不轻以畀人苟非其人虽见留于暂终必假轩裳以去之以是知锺山之英草堂之灵必福德俱盛者可以镇服于是或者造然失容曰有是哉吾亦从此反躬求吾税驾之所矣会公命记还山亭故概括其言而书之以献
济南安氏家传朝服记
吾乡贵族显室甚衆然率不过一传再传遂衰替如编垊者比比有之大抵积德深者其享世也远积德浅者其享世也近谓天不可必者然乎哉或曰跖何积而延囬何拂而促非天不可必欤呜呼盖不知善焉而庆者理之常恶焉而祸不及者偶然耳故君子以跖之年为幸囘之不年为不幸则天地之昭昭者可见矣今夫农者之於稼人力至焉地利尽焉则所获必多耕以卤莽而耘以卤莽则所获必少虽然良农惟知尽力士君子惟知修己至於丰歉祯咎则有所不屑屑焉人而知此则其为善之心定矣余隣居有安氏者其曾祖曰圭三子曰伸曰僖曰偘伸子惟湛僖子惟洪偘子惟演湛子景良洪子景贤或中或外皆有禄焉若绯若紫若青一门而三等之服皆备呜呼非其先世隂骘有素克重光累徽骈荣聨秀尔耶一日景良过余曰我先大父尝以绯传先伯父伯父传兄景范景范今传於仆一朝服而父子兄弟三世四传亦今所不多见也幸子一言纪之用勖我后人余识安氏祖子孙凡三世因谓昔唐魏郑公笏传子若孙史册书之迄今赫赫若前日事今君所传殆类是欤虽然夫能世其物者不若能世其德世其物则有时而究世其德则滋久滋着矣吾闻令先祖襟度坦夷博涉多通喜交天下名士甫出五十即致政家居以琴书自乐在乡里祥容輭语惟恐伤人人百负之一无所校大抵媿心之行过分之荣非义之富平生举未始有位不满德美必酬焉宜夫流泽子孙冠裳奕叶继继绳绳不一再而止也景良诚因先世之服懋修乃德俾後之嗣者又能以景良之心为心虽十世百世其前人之芳可必不坠讵止章服之华而已哉於是景良怃然曰公之此言仆当世守之遂书以为安氏家传朝服记
范德机寓田记
人多不能隐而德机锐於隐顾无田以为归天下事若此者多矣岂德机与余终於胥失耶虽然夫田土为物实传世不可人力锢者其或有焉不能守守焉不能恒恒矣而旱溢以厄之螟蜷以痒之剧族豪隣侵牟之则其为扰反不若无有之愈然则为德机计者将柰何哉德机其以博厚为田高明为庐仁以为山智以为水种以义理而获以道德将居之食之无不穷极厌足虽使子若孙永世守之亦无厄痒侵牟之患则其为业不既安且久乎於是德机怃然曰吾不贫矣遂为书之以满其所欲云
静斋记
高唐商泽民氏余识之三十年矣尝守庠济南居相比游相从又相善也後余仕京师契濶不相闻者甚久至治改元余退居鹊华山中君自新章来见命酒道故旧为乐甚洽间谓余家有书室扁曰静斋往尝托公为记未及笔而别今闲处敢请为我卒记之余亦忘其尝托与否以早相友今髪各种种遂述所尝躬历者以告焉初余之退处于此也杜门距跃燕坐一室平昔一切之虑漠焉其风休廓焉其云散寂寂焉木反其根也冺冺焉蛰墐其封也当是时不知天地为吾室耶吾室为天地耶万物为吾体耶吾体为万物耶其静其动虽吾亦不能自测其端倪往者又尝为三釜之养从仕京师四方豪杰川汇而林立相与酾酒赋诗抵掌谈天下事又以王命北走燕南走吴越风於餐雨於宿波浪於舟崇冈峻阪於骑虎狼之虞盗贼之警传舍邮亭之荒寂不知凡几涉几历矣当是时也其动其静虽吾亦不能自测其朕兆虽然由今言之处而闲居其体若静而有动在焉出而从仕其体若动而有静在焉是知动静之机初不可以二殊观亦不可以一致得地若静也而气实转之山若静也而气实通之户枢虽动而未尝易车轮虽动而未尝移是知静者动之本而动者静之基也於是君举酒谢曰易有之天下之动贞夫一者也岂是之谓乎余曰子既得之何以记为必欲记无大此者遂书以贻之
云庄记
余性雅嗜山水向敓於仕弗克如志谢政来日与之处凡七年无厌意盖吾乡多名山泉灵异者尤夥违治城西北十数里为先茔其西百举武为别业第宅一区始皆茅?且近年侈而易之以瓦水陆田为亩且五百吾祖至养浩相传凡三世矣第前有林甚茂皆先祖手植迨今将百余年树多梨杏桃柿交枝合?盛夏亦爽然无暑意负林为亭面亭激流为池实以荷芰环以丛篁垂柳桧栢花卉之植所谓名山灵泉者或献岚贡翠於几席之下或岐流合派经纬乎畎亩之中王维辋川殆伯仲埒池取其芳名曰云锦野取其幽名曰云庄林取其洁名曰云香亭取其闲适名曰绰然中林植石一株两峯隆起嵁窦亏蔽远视若无俯而临之上下无不洞彻惟西一峯则显其窍甚因名挂月厥形大较类巨人元夫岸焉危坐而主之者尝得鹤二豢之既久习人不慑往来饮啄或翔或眠或立或曲颈理羽与林泉花石相暎巧史有不能绘当其戞然而鸣声动寥廓牛童辈拟而和之若相应答闻之令人神形飘洒不待目崑邱踵蓬莱已彷佛其羽化矣於戏夫田园之胜世非无有也第人往往慕之而不能遂遂而不能完完而不能享享而不乐乐而不能久久而不能形诸文形诸文而不能曲尽其所以乐今夫农者渔者樵牧者非不日亲山水也问厥趣则瞪目不能语惟得人焉而居之则涧喜林欢胥有辉而交相益矣彼仆仆尘埃间虞鞭笞忧责任闻清谈则朶赜覩高踪则汗背此慕焉不能遂也投绂而归以宅则无庐以稼则无土以游观则无园池以出入则无子孙此遂而不能完者也家溢於货龌龊淟认惟已之需威胁势轧则施无不辞一客过门缩首止避此完焉不能享者也蛟轰而集乌合而歛管弦聋其耳优伎狂其心与景惭然略无所预此享而不能乐者也日薄崦嵫衰与疾会始营菟裘放情邱壑笑焉而容不伸歌焉而声不副此乐而不能久者也康宁寿考郁於典坟卑於词翰时有所述云扞物格举不受制此久而不能形於文者也其或斐然而成言不中度音不中节得彼失此心手不相随此文而不能曲尽其所以乐者也今余也为未遂甫半百而休居为未完子孙田园靡一之或缺为不能享宴无虚设而客无虚归为不能乐樽酒琴书行与偕而坐与之偶为不能久肇释重负岩居川观者殆十年于兹为不能文风云月露晨吟夕咏靡不括奇纳秀於囊箧为不能曲尽其所以乐意之所得物之所感目之所及笔之所向亦足以发焉而无余藴呜呼田园也第宅也子孙也名也年也言也他人求其一而获者皆於余而具之是知造物之福於我者可谓完矣夫膺其物而不知君子谓之不祥信如其言而走也何敢不千万荷故记之
翠隂亭记
违历城西北十数里有山曰标若二而一皆乱石丛矗危立道左其背有水西流民桥于上踰桥而东不里许余别墅在焉由城中来者面华鹊两峯而与东南诸山相背由村而城者面东南诸山华鹊两峯若相踵大抵左右前後或断或续无适而不山伍余爱其胜遂临墅起亭曰翠隂以余退闲无官守言责故又名绰然前引流为池中植石一株曰玉云峯环以荷芰岸树倒影池水益緑当其雨之霁而日之夕也云与山若相娱嬉往来出没锦翠间愈变而愈奇客至即盘果于林筌鱼于渊或饮或馔或游历咏歌以穷厥胜人既欢洽物亦随适家有苍白二鹤山椒水涯必与俱往其他鸥鹭鳞甲之属亦莫不雍容闲雅飞泳自如吾墅之趣大较若此呜呼人之处世其去就无越山林朝市二途出乎彼入乎此其出也非苟利己其处也非苟洁身要之各适於义为无歉况余自筮仕来凡为年三十有余矣譬之久笼之禽困驾之马一旦翔云霄而纵郊牧则其快心适意为何如而或者乃谓余年未老而闲为太早计呜呼知止知足栖迟物外者古之人皆然尚何年齿衰壮之计哉因记是亭及之庶俾过吾墅者知余闲之所以云
处士庵记
余既构绰然亭於鹊华之云庄以其羡材为庵於亭东偏茨苫而土垣之弦诵之隙偃息其中久而不得其名或请名藏拙或请名乐闲或请名休影皆未当余意乃自署曰处士或者哂曰甚矣哉子之夸也弱冠出仕华要之津清显之途靡不周践宦成心怠挟策而归喘犹未定辄以处士自高所谓得陇望蜀腰钱骑鹤者信如人之言矣走曰以迹观余曰仕或可以心观余则余固未尝仕也何以言之走也性迂才拙自幼知其不能谐俗加以内无城府枢机不密谓人之心一皆已若饵焉而辄欣鼓焉而辄奋善人与处犹或见容一值奸黠败不旋踵由是心尝语口他日学问充足当超居物外为一代高士亦足奉欢吾亲增辉闾里不虞所业未竟迫於严命规进京师遗子公之书上光范之牍回顾所期万分不克一遂包羞蒙辱随衆而趍积以年劳始有今日是岂余之所愿哉昔毛义为区区功曹喜形於色及亲之没累聘不赴呜呼使义不幸早世则终身为鄙猥人矣况余之仕也年甫踰冠以今观彼二十岁人犹童子也昔鲁昭公年数十九而童心未除今之既冠者非童而何幸而天相其育奉命朝夕无所颠踬迹虽朝市而心未尝不在乎山林所谓避世金马门者不独前人为善矣人谓其进自则以为退焉人谓其显自则以为晦焉人谓其信自则以为诎焉其苦如是亦谓之仕可乎夫古人於仕大则匡时翊国小则效一官一职故有为世仕者为贫仕者为亲仕者为世仕者盖通才全德其势不容不进韩子所谓畏天命而悲人穷其为贫而仕者力有不及势有未免孟子所谓辞尊居卑禄以代耕要非其获已也不获已则才必有所不展志必有所不白时必有所不知期夫志易塞而不浮於食斯得之矣虽然使余仰无所累诚用於时其所自效虽未能越一世而侪古人至於恢弘治本参赞政机秉义蹈忠与时流并辕则亦不敢後於人矣惟其失之彼故得之此焉失之主故得之於亲焉失之人故得之於己焉余故曰以心观余则固未尝仕者此也且昔者圣人之作春秋也其有褒贬往往不迹之究而惟原其心之何如释者谓春秋有诛心之法考其书可见今子不本余衷而拘拘焉焉求我於形迹之末固无讶其见谯且哂也於是或者俛首踧踖而退遂述其言为处士庵记
归田类稿卷六

[book_title]卷七
钦定四库全书
归田类稿卷七
元　张养浩　撰
传
驿卒佟锁住传
闲岁京师编民男女之未年者因事而出多为奸民所攘匿或女胁为婢子压为奴不然则载之遐徼殊域若辽海若朔漠易羊马牛驼以规赢入幸而败者常少不幸而转市互鬻使其父子昆弟妻女死生不闻者比比有焉呜呼辇毂之下习俗若此岂不为大异事哉延佑丁巳春余以公籴舘兴和者凡再月驿卒有佟锁住为余言本江西泰和人七岁时与羣儿戏里中为过骑掠之而北凡渡水三逾岭不知其几而至兴和骑者因饮於市遂命我给事其家酤者一目眇刘姓时固知货我於彼以幸见留即不辨居数月眇者令我随驰驱者数人徵所负行二日无所得第云所居尚远至则畀汝还意眇者又隂货我闻土俗奴亡而获者必钳而黔之用是佯以去故事新为喜所过皆頳山无城郭居民少阴即风雪不可前人以孶畜多寡为富贫所衣皆皮毳所食唯酮及胾无菽粟币帛以氊为屋状而居主人以察罕名我且授皮衣一袭羊二千余头命服而牧之且戒曰羊有?者伤者逸者无故物故者必汝挞距刍地二十里每出必负餱约他牧皆行不然则迷不能返羊合万余他畜称是升高而望弥川亘野若云霞四敷羣皆淆焉不能别甚忧且恐他牧曰汝勿怖归则自相友矣及暮果然乃复喜闻同牧者十数辈皆中国良家子为奸民所贩至此因自思违乡井去父母亲戚陆沉殊域奴庸於人非我独也自是始少安焉一日吾羊寝山麓有牛百余自絶顶奔饮於溪羊不及避而?死十意其不免遂委裘於山以疑追者决意亡去时年十有六矣颇健於行始日百里数日二百或三百惟南其向饥则嚽野葱水饮夜则视穹庐有灯火者往宿焉有问则以蕃言答之故无所疑讶者会值使者具诘所从来遂跪语其故意若见怜乃辍一骑乘我始复至此因走白官郎论眇者以法而隶我於驿中今年余於此矣余闻恻然曰我将复若闾里与汝父母兄弟相见何如乃叩头泣曰固所愿也即令有司移文榜近给衣粮护送其乡於戏天下似此者何限庸能尽使遇余若此子耶盖闻古者五家为比五比为闾四闾为族五族为党五党为州五州为乡各设长胥师正等使之相畴相保盖所以讥奸民而防不虞也故力正矫诬者禁焉横行径踰者禁焉淫怠奇衺者禁焉行作不将不物者禁焉况保息之制六而慈幼居其一自生齿以上皆书於版司民氏掌之以恊孤终於斯时也使有奸民亦无窜其手故下之所以事上者縻微不綦此无他保之不失其所而已矣又闻古者国有饥民则人主不飱有冻民则人主不裘受计报登则人主亲拜其视民之重如此由秦毁先王之制官与民判焉不相预甚则听其自生自死自强自弱自仁自鄙自寿自夭名置侯牧实与无均又藉以为侵牟奉已之资者总总也呜呼欲其父子相安昆弟亲戚闾里相爱尽力以事其上得乎夫京师天下之本此焉若是逖远可知伏自圣天子肇临四海仁万物如天慈吾民不翅其子是惟不知知则必诏有司以严其禁故余为传其事并及古者安民之法庶使当路者得以上闻或於治理有禆万一焉
节妇柳氏传
节妇柳氏昔户部主事赵君子开之继室也世为苏郡人父宾叔尝尹博平寓京师有年时翰林侍读学士西皋赵公之子野为户部主事亡伉俪久未有继或谓柳氏女可其父以西皋耆儒子又朝廷知名士闻媒介及之即诺焉不辞纳采已西皋寝疾其父命柳氏视汤液未几西皋卒其孤野护丧归殡长清既殡而子开亦寝疾亟遣人如京师迎柳氏归半途以讣闻至为服哭尽哀将庐墓侧亲族不可遂丧於家顷之其兄从京师来欲召归使再嫁其族恐将敓之柳曰是在我奚恐为於是其兄见曰吾不忍汝寡将图汝安汝如我违是汝自取冻饿也柳曰业已归赵氏虽未及合卺夫妇之礼已定且冻饿与否是盖有命岂再嫁再醮所能免耶兄灼其不可敓而去间数月偕其弟复来柳氏辞益峻至闭户与之语逾年其父卒继而母亦卒其兄即以计召柳氏来会葬欲因留不遣柳氏泫然泣曰人莫亲父母妾既不幸望门而夫殁万一由此不克反是重妾不幸也况我妇人且寡礼无外事无乃为位哭之遂不往日率僮婢缉生理虽隣妇里妪亦不以接夙感气疾每发即呻吟连日阖家不忍闻欲谒医治之柳曰妾闻妇人寡者为未亡人我年二十六归赵氏今且半百天若我怜得死此疾实莫大幸奚医为此盖子开前妻兄陈公约为余所言者呜呼肇自道湮俗渍伦理日微臣弗知所以臣妇弗知所以妇其面合心离生从死背者比比皆是一有毅然秉忠执义矫矫不可夺者其为薄俗之劝不既多乎且臣之狥其君者以尝服其事也妻之狥其夫者以尝偶其体也今柳氏与其夫言未尝相接也面未尝相见也患难未尝同而恩惠未尝及也然则狥夫之志果何从生哉盖天壤间所以洞金石格鬼神者无他信义而已矣知信义为重则凡天下之物举不能揺其心否虽一语之甘一惠之利亦必从而靡矣呜呼是道也慧男子有所不逮曾谓妇人能尔耶大抵受其币即不敢有其身不必恩惠及也入其门则不敢辞其难不必言语托也自古以忠谊襮世者其处心大率如此所以历世愈久而人之仰之北斗其高而泰山其峻也河汉无极而日星之永辉也彼剖心拆肝誓生死无他适一旦值不测挈夫所有冒辱蒙诟惟欲是济者以柳氏概之为何如哉吾承乏太史氏纪人之善故传其事以为天下妇人楷式云
哀词
唐承旨哀词
往游故平章静德康公门闻翰林承旨学士唐公德若望藉甚盖二公道合气同蔚为当代名胜士被接纳有不翅龙门登而万户封者走时年二十有四一见略齿爵礼夷宾主其引重後学不独於余为然大德四年夏四月静德公卒明年秋八月公卒呜呼何天不福斯文使二贤相继去世亟耶维公姿宇魁秀襟量豁如始仕人以宰辅期之历官右司郎中工部尚书翰林学士承旨政声风节表表一时其家居琴书左右泊然与白屋士埒事母孝与朋友义以诚虽稠人广坐从容应酬靡不心沃尤恬於权势人有幼而相好长登台鼎者虽数相过亦不一造门少答闲处数年终不以进取槩怀然议者恒以不膺柄用为恨走尝传闻公长右司时或告中书误释一囚世祖怒趣宰属诘之吏抱案不知所出遂告急公初公以疾在告未尝署其案公即援笔补之行且曰不误毋恐入见具本末敷奏天威遂霁後吏白於廷中外嗟异迄今以为盛谈呜呼人固有一言可见平生大节亦有坐一事轩轾终身不克伸者是殆难以幸不幸论也今人疾吏弊防欺如鬼雠案具求署笔靳靳不肯下驳至再至三虞後连已故为淡墨际纸细书冀日久漫灭不可复识认又有值败取案爪其画者政使无误且迎合附会曲为之徵矧肯明其诬代其辨复补署其衔者哉盖尝迹是论公使其进登廊庙其不为公孙弘之阿旨诡随苏味道之模棱两端也审矣古人谓细事如此大亦宜然惜乎天不俾余言之效於世也公讳仁祖字寿乡畏吾人其履历之详见参议瓠山王公墓志词曰
穷壤间正大气生才发於德苟非其人巧求袭取亦弗克於铄我公量宏学博德崇积筮仕卓然人谓他年秉钧必历三显官身同寒士见氷檗下交不凟应酬雍容仪靡忒彼贵而颇见且逃之矧肯即或舍或庸略不介怀惟自得曩长西曹代吏辨诬义形色冒厥雷霆一语回天汗郡辟有美如斯遐不以年止半百使大厥施淳俗可还今可革谓天漠如倒稇畀人曾弗惜谓天皦如奚独于贤乃尔啬厥理孰究非始今焉来自昔我挽以词九京之憾庶少释
吴道源哀词
天之於人侈其才蹙之於寿是理之不可晓也尚矣畴仕京师後学頴异者亦屡见之然未几则皆相继夭殁谓天媢疾耶必不生之矣生之而又才之是天有意於成也然而卒不年之岂彼所禀过清且灵势固不能久与於戏此余所以於吴生道源之卒重有所哀也夫生济南人名濬字道源余所命也早失父随母氏及二弟居性庄重寡言笑持身棱棱有风岸恒欲以道德文学自襮於世尝游京者四年归而其学大进由读书忘劬勩得痰疾或劝其已面从退而益力然其病有时而差有时而剧余自谢仕居鹊华山间来从予游时与之论经谈道及商历代治乱人物臧否文章机杼工拙体裁高下靡不周彻间书所得语所见正是於余往往新奇夐出人远甚心独异之然以亏弱每令冥心静坐或有编帙笔砚在前辄为去之於是则专以守身事亲相告语余尝谓之人也使天假以年他日必能以所学名世盖习见其立志高用心笃一切皆不凡近故也於戏讵意其竟坐是得疾遂孤余之所望耶生自号方斋始以亲故欲寓目场屋由有司小忤其意即怒不试後袖纸过绰然亭谓余记其所谓方斋者切欲因是思有以廓之未及而卒以疾未娶得年二十有七实泰定丁卯二月二十四日也余惜其学不遂志才优而命促故为词哀之使刻石表诸墓庶少慰其不幸云其词曰
维天生毓兮为类孔庶尤物独尠兮孰灼其故甘露庆云兮曾不朝暮祥麟威凤兮旷代靡遇猗嗟若人兮清淑攸聚超彼凡近兮高朗是骛牢笼元气兮划劙云雾追琢风月兮虹霓为驭天吴前茅兮祝融左拒望舒环侍兮灵氛诃护方尔驰翔兮胡柅中路无乃鬼神兮修姱之妬厥躬虽土兮神必天附意其仍旧兮八表容与有母恸絶兮有弟号慕里不相杵兮朋泣而赙矧余忝师兮于义有素一聆厌化兮涕泗交注文孰余彚兮道孰余辅心孰余知兮言孰余助缅维有生兮莫匪朝露一气屈信兮随彼来去达人大观兮天地皆寓寿焉奚喜兮夭亦奚恶一时或郁兮百世斯着述此表隧兮尚慰泉下
祭文
祭姚牧庵先生文
呜呼维斯文之宗伯旷百祀而一人方元精之孕秀光岳惨而不神既培埴之伊厚又喣濡之孔仁及炳炳以瑞世衆啧啧为凤麟何造就之良艰而一旦失於逡巡也呜呼维公文由天得不踵故蹊纵横操舍举自已为笔未及落而气已驰当其宾之筵而酒之冷也人第见顒卬居中而啸傲殊不知日光玉洁之思已隐隐乎睫眉由神变之叵测故愈出而愈奇小能使之磅礴巨或纳於毫厘元则伏於未朕明则耀乎无涯彼江汉之滔滔与嵩华之巍巍虽交梗於前路而足之所到莫不划然自辟而失其深危为难耶则无樊宗师之深澁为易耶豪放抗衡於坡老正大并辔乎昌黎而跬行顾影偻步呈姿柔筋靡骨腻理纎肌者见之宜其咲发於坐井叹兴於向若面誉其削鐻背非其覆瓿而卒瞠后尘而莫之追也呜呼其尤可伟者不权之阿弗势而移遇有论着屹无诡随或竹帛之揭或金石之垂褒其贤则贱者尊而死者昭於後诛其佞则荣者辱而生者冥於时古所谓良董迁者复奚恧而观夫灵明之境湛乎其不波含宏之度廓乎其无篱隆於风节粹於伦彛芥功名而无意於屑屑尘富贵而惟道之怡其待问也如响其好施也若遗虽牛童与马走无不道其姓字而识其容仪衣紫云兮蓊郁佩明月兮陆离骖鸾鹤兮周章遨云汉兮委蛇封君拥节以先导列侯庭俟以帚持席屡前於宣室宴每侍於瑶池惟其名之太盛遂致巧言秉间夺朱乱雅构漂山之谤而磨平淮之碑呜呼仆初闻此且讶且嗤欲为廷辨计莫我施竟默默而坐视诚有负公平昔国士之知也虽然夫文章天下公器岂呫呫者得私今已不能迯乎月旦况千载之可欺夫何损於落落祗自诒其蚩蚩於戏盖尝考夫士君子之贤佞惟进退为可窥苟於焉有惭德虽虚文其何禆初今上之渊龙也授公太子少傅而不拜在他人则然骄喜之不暇而公乃恻然以增悲曰吾世父所逊避羌何行而及兹九重闻而称异百辟见而齎咨使区区毁方售进者厥顔厚於十之甲岂特可为将来之范而当世之师也哉如走者道昧於进辞拙於摛夫何有能独蒙见推播华宣彩揜类隐疪腾章再三必用是期顾公抱负之如许於吾辈乎奚取则其推毂後进之雅量又非今士之可夷始闻讣音忽忽以疑讵有顔如渥丹之懿偕蒲柳而先衰意必出於多口因复伤士风之日浇漓寻得真於门客呜呼何天不斯文之祚而竟使哲人之萎耶或以为年及则世之齯齿台背独矍铄者何限而於大贤乃独啬其期颐吁帝阍兮幽远徒反袂以涟洏呜呼昔公无恙为世珍兮今公云亡孰柄文兮自京之别三阅春兮兹夕何夕遽永分兮蹇孰余开懦孰振兮窅焉元宫无复晨兮如其可赎人百身兮求而弗得号弗闻兮词忘其芜尚鉴情之真兮呜呼哀哉尚飨
祭李宣使文
维天历二年六月丁亥朔越七日癸巳资善大夫陕西诸道行御史台御史中丞张希孟谨遣令史贾仲干等以清酌之奠致祭故西台宣使李生之灵呜呼人之寿夭皆所素定但行不愧心顺守其正年虽不遐其流声於人则无穷也今年二月余自历下之官西台舟次安山而生乘传来逆且拜且言驰至长清闻公由水而西所以追及於此乃获瞻拜余见其端确卑慎劳慰久之时访西事应对甚悉凡所经过传送供帐辄先告集余第受鞭而驰舍策而憇宴然不知身之为客而道路之为修阻也路出河南流民寖遇抵新安硖石则纵横山谷鹄形菜色殊不类人死者枕籍臭闻数里余即命生躬督主者坎而瘗之余年六十生长齐鲁富庶之乡饿莩流民雅未尝见一旦遇之心酸鼻辛不觉泪之交颐生见余哀往往先路而行挥使避之民不循途多致颠沛自後余虽悲不使生见之而生亦不知余心之为益哀也行次华阴宿於岳祠时旱暵甚久遂为文祷之文词甚悲祷之夕余自读其文读至悲所不觉失声生与一二道流亦皆哽噎余欲驻车祠下雨然後去生跽而泣言公为民之心神已洞监必雨乃去无乃偪神太甚况公家有老母万一因是致疾是公为民而不为母也余蹶然辍哀谢之即趋其行至华州雨连夜不止诘旦命生市羊一豕一反而谢之比回余已视台印矣每出阁生必骑随见流民与曩过无异於是余又悲欲命有司为粥食之皆曰粥诚一设饥民必四远而至后或不给奈彼衆何余曰若然则将听其死与余遂出私镪若干诡为鬻粥者凡三处食之命生往来覆视民稍宁息後又患库钱细民艰於交易又命生监涖几其为奸不时给者库各一啓病民云集生资禀素薄其毒恶之气乘之而入遂感成疾凡更数医迄不能起呜呼恸哉生有父今为河南省都事余都事右司时常与共事侃侃和易人也顷走书安西恳余指示提诲今而若是将何辞以复其父乎夫生之所以得疾者实由余救民心鋭以生勤不惮劳故每事命之初不期生竟以是而不寿也然则生之死非其命然耶其因余责频任数而然耶呜呼闻生有弟年踰冠矣余哀生之没於官事将令其弟复为宣使以慰生之不幸以赎余之所失以足生未遂之心以终其父相倚托之意若然又未知生知乎否乎为有憾乎为无憾乎呜呼哀哉尚飨
归田类稿卷七

[book_title]卷八
钦定四库全书
归田类稿卷八
元　张养浩　撰
杂着
家训
维人之生或孩而殇或冠而殀或壮而疾废幸而不殇不殀不疾废则生於陋邦遐邑而不於中原幸而生中原则又屠沽贫贱而不於富贵好礼之家呜呼其孩焉而不殇冠焉而不殀壮焉而无疾废而又生於中原好礼之家者天既全之如此而人之所以求称其全者顾可苟简而不力哉夫学不求至於圣贤皆负德造物者也道万里而不以为远陟千仞而不以为高洞金石而不以为难蹈水火而不以为殆者志焉而已矣志苟一立天下无不能为之事而况读书乎志苟不立目击所有而不能致而况为圣贤乎呜呼士而无志可与有为耶自开辟以来不知为年几千而汝始生焉自祖宗以来不知传世几百而汝始承焉呜呼以开辟以来始有之身祖宗以来承传之绪而於汝托焉则汝所以兢兢业业殖学禔身克肩厥任者当何如哉汝其斋心凝虑以思古之学者皆有所志志者心所向也志高而或下者有矣志下而能高者未之有也故古人谓取法於上犹得於中取法乎中不免为下也信矣
堂邑祈雨文
维某年某月某日承务郎堂邑县尹兼本县诸军鄂罗劝农事张某谨以清酌庶羞之奠敬祭於某神之灵某祗受天子命出尹於此未及其境夙夜以思幼而读书长得百里之地而治之是惟无为为则何政不可行何德不可积何人不可泽上不负国中不负亲下不负所学奉职以来即洁躬斋居屏远声色心欲与古之?火反风蝗不入境政如神明者并驱争先此某素心而天地鬼神所照临者也未及数月值旱暵不雨民颇为忧切自谓以某之心膏泽之降必在旦暮今既旬浃而亢阳如故将以惠民而神不随将以报国而神不与抑不知某何以得罪於神而斩焉无所感格如是耶且厥今之制昭昭者责之於吏冥冥者托之於神所以诏书每下自古圣帝明王忠臣烈士名山大川凡血食於郡国者未尝不恳恳及之非徒美观听为虚文盖以赞治道福民生成岁事实有望於尔神也神不见答岂惟负国抑亦负民岂惟负民抑亦负某此来为国为民之心使县尹贪庸鄙猥神之不见亮也固宜苟为不尔神必有以处之矣尚享
谢雨文
年月日具官某谨以清酌庶羞之奠敬谢於某神之灵某性识愚暗溺於古而不通於今孚於民而不信於神向以旱故辄以狂直之文有祷於祠下将谓神必见怒荐降以灾不意奠拜之明日甫交三鼓隂云四合自昧爽至午後不风不雷既沾既渥阖县耆老皆归功其尹夫尹恃神以济其不及者也其敢贪厥成功以自重其旷职之罪哉谨躬诣拜嘉?惟尚享
西华岳庙祈雨文
维天历二年三月戊午朔越廿有九日乙酉陕西诸道行御史台御史中丞张某谨以清酌庶羞之奠敢昭告於金天大利顺圣帝之灵某幼读古人书钦闻明神独尊西土历代祈祷灵应赫然则神之得名於世者旧矣不虞衰暮兹因游宦始获仰止下风然不幸属民多艰流亡强半饿而死者相枕於途今将首夏尚尔亢旱如故某虽叨荣行台实悲实惧使某平昔素无为民为国之心重以贪残邪僻神不见恤则固其宜万一少有可取则神亦安能汉然坐视不为动於中也伏望垂监愚忱少沛甘澍使民回生意岁秋有期则神之血食古今者为不诬矣倘不见与则某惟有省愆待罪日拜神前必待示其不见答之由然後退尚享
西华岳庙催雨文
维天历二年三月戊午朔越三十日丁亥西台御史中丞张昨以岁旱民亡比屋病疫谨斋沐於二十九日早哀祈雨泽於金天帝君之前黎明云气四集川岳之形皆为冥晦私切甚喜以为神明见怜甘霖之来可跂而待不图为风所梗旋致觖然伏念某为西台之官帝为西土之神今岁屯如是民隐如是臣虽未上胡宁彼忘不神之祷尚谁祷哉况神令一出阖境之内何灵不随非势穷事廹臣亦何敢不知忌讳连日荐渎惟神有以哀其愚而终惠之则某虽旅困於途敢不重报尚享
为民病疫告斗
维天历二年六月某日资善大夫陕西诸道行御史台御史中丞张某等谨以清酌庶羞之奠敢昭告於北极玄武之神惟神斟酌元气标凖衆星运行四时赞成天道凡沴疫不正之气上干隂阳之和者屏而去之是固其职今三辅之民自春徂夏由病疫而死者殆数万计巷哭里哀月无虚日使彼有罪已盈其罚伏望明神自今咸加寛宥杜其祸源开以生路涤之以甘雨荡之以祥颷使人蒙休嘉物遂生息某等虽备员西台亦或少纾厥责凡此者无非神之惠也尚享
绰然亭上梁文
常慕闲而未遂久搴清泉白石之思不待年而遽归已冥皂盖朱幡之虑必功成而始去恐时失而莫追闻健休官用期寡过伏念某夙非阀閲雅欝经纶玄裳岂愿乎乘轩赬尾本期於纵壑偶操刀於外邑俄持斧於中台抗言几血於虎牙珥笔复尘於螭首在棘闱而两叨贡举入兰省而三预赞襄薄书身惫於奔驰期会耳烦於呼叱五更待漏遥瞻兎魄於璇霄一疏论灯误得骊珠於沧海衆皆过誉其忠荩已独自悔其狂愚虽蒙鈇钺之寛实出神明之佑幸今完璧理合回輈王夷甫宦情之无哂清谈之多躗钱若水急流而退叹奇节之鲜俦非有心敢儗乎名贤固无技可呈於治世畴昔之捧檄非诎而今之税驾何疑人谓欧阳公践言之迟我喜陶弘景挂冠之早爰於别墅肇构斯亭适当华鹊之冲兼有泉石之胜芳丛错秀绕风烟移榻而观老瓦倾银掬水月洗觞而饮於心足矣何福如焉昌晩景於桑榆傲岁寒於松栢一蓑烟雨絶无庾亮之尘四面云山尽是王维之笔或天游於汗漫或云卧於荒寒或散髪以弄扁舟或披襟而坐茂树或投辖以留饮或临池以学书或倚筇而听猿啼或投芥以命鹤舞或弦诵以教子或吐纳以学仙或酣歌宾客之前或长啸烟霞之表惟日不足其乐无涯一壑一丘聊以偿半生之苦五年五诏将何报九重之知仰架修梁俯陈善祷
东绕屋烟岚万玉峯莫道归来无用处也能善颂效华封
南林影山光水倒?一自角巾还第後懒将心事向人谈
西竹坞莲塘接稻畦荣辱从今都识破不须鹏鷃校高低
北郊原处处皆春色牧童也识太平懽落日一声牛背笛
上朝暮云烟千万状红尘不到笑谈边何处人间有蓬阆
下世累而今都不挂闲来底处用吾心看水看山仍看稼
伏愿上梁之後神人胥悦物我皆春书添架上之芸香酒溢床头之松乳佳客常盈於座榻好山永对乎轩楹居畎亩而遗安窈比襄阳之隐士处岩穴而索价不为少室之山人
拟唐河东节度使李克用破黄巢露布
臣闻王者之兵若时雨所向者俱荷来苏人主之威犹雷霆凡击者无不推?矧兹鼠辈敢犯龙廷果兵出而有名将贼亡之无日恭惟尊号陛下茂昭圣武诞受天休屈羣策於殿陛之间运四封於股肱之上其或不率在所必诛虽日月所弗临亦梯航之相继贼臣黄巢者麻沤小竪唐室大奸恃其吞噬之雄肆厥飞扬之志横行郡国污我衣冠毒焰延灼于下民丑德升闻於上帝初无挈瓶之智每怀问鼎之心非朝廷驾驭之乖方实鬼神使令其如此不盈其恶曷殒厥躯臣克用等指彼凶残奋扬乂烈挟长风而破鲸浪未足喻其发机皷烈火以燎鸿毛不足拟其乘势四岳以之而震荡三光於是乎晦冥期欲一平誓不两立辙乱旗靡竞曳兵弃甲而奔弓拨矢鈎咸裂帛裹疮而走伏尸蔽野流血殷渠破竹之势已成拒辙之心犹炽彼谓乘间抵隙可狙击而成功孰知自午至晡反狼狈而败绩彼黄巢者零丁独窜颠仆无归收泪向天甚项羽乌江之窘投身失地剧曹暪赤壁之危计莫能施生遂自刎臣等叨司戎律沮守雄藩顾兹毫髪之勲要出圣明之力献俘太室拓境明时三箭而定天山已复禹州之疆宇一鼓而空丑类载瞻唐德之辉光臣等无任庆快激切屏营之至谨奉露布以闻
序菊
余於诸花中独爱菊非矫情袭陶之高之洁而然也夫菊之种甚繁花若色亦不一叶虽荏苒相肖然随其花而为状亦不同味则似苦而甘饵之可以轻体延年者无分黄白红紫朱则一也大抵黄为菊之正色然黄之中又有所不一有淡者焉有浓者焉有先黄後白者焉有黄白相错者焉其他或白或红或紫或朱者亦如之比闻京师传有黑者由未之覩兹故不録夫色之不一他花亦或有然者若乃花之不一吾惟菊之见焉且五行之气播为万物其精英之余为异葩奇卉隂阳一嘘而滋荣隂阳一吸而揫歛而菊也独能於揫歛之时扬芳吐秀又能状他花而兼之此其所以为尤奇也欤夫牡丹花中极品也然其花止如其名菊则有桃花若者有蔷薇若者有垂丝海棠若者有?菡芙蓉若者枇杷荔芰牡丹若者木香茶蘼棣棠若者凡若彼者亦不一至其生也虽有踈密修短大小肥瘠之不同大槩皆丛而不树最余平昔所见率不越二三尺萧頴士谓既低其枝又弱其干者其为丛盖自古然也其强之以为树者才近年见之尝闻园丁言菊一丛可折数十本一本则枿其横枝掇其傍蕾惟余数萼若然则花之敷也广径可三寸许其孤高可以丈余由无庶蘖以窃其气故也余闻哂且诰曰审如是则焦侥去其手亦可使如古防风氏乎园丁亦哂而不荅後余宦京师於宗仁张仪之家见盆植六七尺强者其名胜金黄惊询之语如园丁旨其家又云此犹非高者苟巧於摘剔工於矫揉勤於膏沃专於护持有踰寻丈者余虽惩前诘之误然质诸古人之辞参以平日所见其心终不深信及致政家居於张智甫家见丈五有奇者花浅红名醉杨妃余谓菊为高人胜士重者以耿介特立不与凡卉伍也庸可以亡国嬖孽目之因易曰傲霜春主人甚伟余言继而於姻亲吴彦清家彷佛二丈者名御爱黄二花皆植陶器中高则高矣然其花止五六且居其颠余又哂曰使渊明观之则必矫首引领踵为之虚而背为之仰矣虽欲采落英以杯之恐不可得闻者皆为粲然因思草木非有古今之别也然昔者杀而今焉隆昔者丛而今焉树者何也盖羣彚囿生大化之中气升降而物亦随之理势然也况古人厚而今人薄古人约而今人汰古人朴而今人机且巧为彼物者恶得不与之靡耶呜呼尝闻申包胥人能胜天之言为太过今以是花观之则申公之言为有徵矣虽然夫菊锺秋肃杀之气以生盖其性本贞窃尝引之以况寿者惟贞也故密可使之疏焉短可使之修焉小可使之大焉瘠可使之肥焉若乃霜之风之不变易摧落者此则人所不能为也盖人所能者末也其所不能者本也本於天者贞而人从而修之则其益茂益长也又奚讶余於是得养生焉故序之以示与吾同好者
致乐堂铭
繄子若亲厥本维一心亲之心是为子职亲苟见恶则益敬恭纎怨不起斯表厥衷亘古能子奚称舜独非以处变始终克淑嗟今之孝皆亲所安故其致乐靡有孔艰试於燕闲心自语口如弗子余则怼则否万一未至其加勉旃朝治夕克必复我天猗与周君事此伊旧反而体之顺德日茂凡百珍养乃其绪余愿言鉴此圣域有途
归田类稿卷八

[book_title]卷九
钦定四库全书
归田类稿卷九
元　张养浩　撰
碑
勅赐极真万寿宫碑
极真万寿宫者髪冠仙姑封悟玄参化妙靖真人寓迹之所也然真人之迹所寓不一始焉寓肥城夫家既弃家寓东张村涧槐上未几寓西郊樷祠中又未几寓东原门孙?家竈前又未几寓滕之峄山积功满千遂寓於此焉以卒盖真人本济宁肥城农家女俗姓田後归同邨孙氏自合卺其家数有妖弗宁以新妇为不利逐之无所於适距村十数里有槐幄如横生涧胁涧深叵测真人泰然处其上者数月风雨皆不及虎狼蝮蛇望而不敢偪其寓於古祠也年少见而媟之俄而媟者若空县去地尺呻吟如被楚檟其竈隐於民家也始终凡八年其家礼之甚至其人有辟谷术日惟啖枣数颗不言不笑或代汲或洴澼或执爨皆不辞自归道二十余年首未尝栉沐髪皆上生樷合高尺余其端旋结如云乡里异之因目为髪冠仙师云至元己巳世祖皇帝召至京师一日见便殿上问而师为谁而有何术而髪因何上指真人曰我乃农家妇由不获已出家如上所问皆不知其所以上诚其言厚赐遣之厥後为人言休咎若出无心往往奇中江浙省平章彻里素崇饮因朝会请见师曰物莫毒酒弗戒将及後竟坐饮不年监察御史郑某病羸久未勿药真人食以所食枣遂差乃执弟子礼终身彭城展某田某俱休官师事真人惟谨其它公卿大夫过而候谒自远馈赠走下风而愿聆謦欬接武於门甚至图其像归而祀之维杨富民刘伯渊阖家敬信尤笃施财为筑室任城西南名曰极真观走往年使江左过之师年已七十余形臞而顔色黄明脉络皆现颅骨若婴儿柔且陷雅不火食寝所时有光怪出没祈寒则盆冰水而浴日以为常其高弟陈志海亦女冠也为余言师之得道盖由神授始为妇时梦游大川值缟衣女仙乘舟招曰若能我从乎师欣然诺之女仙即抽簪画水倏化为梁师因登舟舟移而寤遂语亲故相絶问之则曰我宝华城主人也或访以养生则曰寡食访修身则曰谦退素不知书一旦捉笔书曰缚住心猿消甚言说功满崑仑方显孤月为歌诗类此者不一志海尝与女徒数辈游峄山牛口岭一人偶失?物色之无所获既归师笑而出诸怀中里人御史中丞冀德方有远行来别师以所服半臂赠之冀固辞师曰第持去一日必用此後宿古驿中甫瞑若有童男女服五色衣羣行而前惊不能寝如是者连夕冀因取师所赠枕之而卧衆皆相拽愕遁去且曰师在斯师在斯冀平昔颇不相信至是始神之暮年恒闭阁匡坐或卧游物外浃一昼夜乃起自号洞春有司上其道行朝廷为易其观曰极真万寿宫封悟玄参化妙靖真人命下而师厌世享年八十有五实延佑某年某月某日也後七年当致和改元秋其徒宋志诚掌德元持翰林侍讲学士曹元用所述事状且致新州尹李絅书求记其所谓万寿宫者余曰畴过所居甚隘其侈而改建者起於何时何人志诚曰以师之心岂欲为此尝曰心诚事神一茅茨足矣何必殿为师既没仆二人倡同门道衆赘金筑之三清殿凡三楹神门居前左右斋庑庖库毕具公所过者今杀为方丈矣余因叹人之所以动荡一世者必有其实如师刻苦精练数十年一旦超诣仙域冥与道合莫之为而人从无所陈而人信所谓不逆寡不雄成不謩士尸居龙见渊默雷声者非耶呜呼使为吾道者亦如是尚奚儒风不振之患哉乃为铭贻之以见师之所以化服其徒徒之所以报德其师者彼此胥无所负云辞曰
维至人兮澹无为合鸿蒙兮混希夷以宇宙兮为阃奥云若月兮为藩篱霞佩兮风衣龙驭兮骖螭翠旍兮晻霭珵珥兮陆离命麻姑兮前导使双成兮後随约飞琼兮殊庭会金母兮瑶池排虚兮乾开扶阴兮坤移頫万山兮累块阅千古兮曾不异夫晷时扬扬兮有得纳纳兮无涯陋土木兮儗居鄙锦绣兮为仪繄仙师之此心彼浊世兮焉知奈其徒之失相中侘傺兮曷依爰周谒以赘泉举乐助兮欣施遂积微以成钜诏灵氛而占之舆谋兮允叶羣力兮是基栋宇兮凿凿丹碧兮差差如矢兮斯棘如翰兮斯飞琦玮兮僪诡轮奂兮葳嵬讵一州兮香火乃九域兮蓍龟匪伊人兮降康实为国兮祝厘虽其师未及乎目撃必天游兮过斯领羣仙兮弭节亦恋嫪兮栖迟忆形神兮渺不知其所跖第萧萧兮风悲将上下兮求索又不示余以所贻北指兮沍寒西阻修兮崦嵫如东兮洪涛南阻兮炎曦志纬繣而莫达羌儃徊兮邈而倚阊阖兮延伫企阆风兮齎咨蕙肴兮孰烝桂醑兮孰酾辽絶兮钧天芳歇兮琼枝江永兮愁怀不可兮方思竭耳兮既寂灭以絶听穷目兮又沕穆惘怳而叵窥心纯厖兮蹇无阶以攀附憗迟此兮或彷佛其一来诚闵余昏垫以援手其眎贾尤媒祸轩冕兮又奚翅土苴之弃而与夫瓦砾之遗也
归信县尹史君去思碑
利人泽物士君子通愿也然厄於穷而不获施者十恒七八苟获厥施无曰官之广狭皆足以效其所有况令为民率一邑之政靡不仰成虽所及有限他日扩而充之以相天下以福斯民有弗难者呜呼孰谓州县之职为徒劳人哉归信为雄州属邑其尹曰史君肇下车不钩距不机穽牖民於约绳吏以律明听慎罚以治其下殆有志利人泽物者与延佑改元夏四月邑耆老赵某数辈走京师谒余曰我史君去官今一年矣其为治也雍容无遽色或以为缓既而民孚吏革阖境慑然爱而敬之耋稚惟一逮其去茫然若失怙恃虽吾辈亦不自知其然将碑以发之敢属笔於子访其政皆相顾若不能名因叩之曰世之为县者闻有挟势而商徧赋所部倍责赢入名为义取实则豪敓史君有此乎曰无有也闻有盛饰厨传称过使客以贾声誉史君有此乎曰无有也闻有舞才骫法浚气树威内厌同僚而外惟民剥史君有此乎曰无有也闻有乘荒缘疫噤不上闻奴厥人民妻厥子女史君有此乎曰无有也闻有岁括匠师工金工木厥直弗畀惟趣其成器服是修昭荣宣富史君有此乎曰无有也余曰审若是则史君之贤视古良二千石无怍矣岂直倍蓰世之为县者哉彼於此不能免乃日敏於簿书勤於期会苛於督责噫是得为善政乎哉然谓之无能则不可必欲假此以托金石以范今诏後则非仆之所敢知也呜呼後之观吾文者必轮指以议曰此可为此不可为亦将有所耸然已故重之以诗并使邑人知贤令尹之政在此不在彼云史君名郁字文卿景州东光人今改河间宁津县尹阶承事郎词曰
为令而愎则民咸尽毋曰克威其究惟忒为令而罢则民罔齐毋曰克惠其究萎而不罢不愎惟吾尹然道我於平迷我指焉我田膴膴有饁惟旅或其蹊之令则尤汝令之始来若无所施既而私省其获不訾登幼於学俾老有养宇者攸宁涂者相让令今归矣吾畴依矣追而縻之嘅其悲矣彼察为明彼苛为能虽铄一时日远则冥古云良吏利可岁计悃愊无华是欤非矣其民欲碑言表永思口不能陈心独德之凡若此者讵力能致勒诗於坚式谷嗣至
朝散大夫同知山东东路都转运盐使司事恭古行司惠政碑有序
古者盐与民共周虽置官掌之初不倚以资国也迨管敬仲相齐以富说君始笼其利而居之厥後相沿遂榷筦以扼民用防塞日严而奸轨遂炽其间或弛或禁历代不同要皆以货视之而重其入矣皇元有天下世祖皇帝肇建官制惟民是恤以山东濒海素饶为置都转运司济南司设使二同知副使判官各一使则监守余则行司其境而督成焉今上御极初年大都路南兵马司都指挥使恭古出为山东转运司同知公西域人英敏明决所历有声尤练刀笔其所增削老吏有不逮每行司即囊槖自随与所部无毫许干曰吾不侵彼彼敢侵吾竈民比岁缩厥煎厉由户乏赋重户乏由官给工价隔阏吏手且易真以伪无所於质赋重由亡不补缺并其工见民当举火者父子兄弟妻女尽室以出鹄形菜色伛偻执薪烟焰中仁人君子见为酸鼻若复从而慁之则课耗工隳咎将谁执又曰夫盐斤二百为席为袋国有定制比闻赂则加多
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>