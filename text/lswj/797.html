<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,附录,止斋文集全文在线阅读,止斋文集全文在线下载,大玄古籍书库">
<meta name="description" content="诗文别集。宋陈傅良撰。五十一卷,附录一卷。傅良字君举,号止斋,温州瑞安(今属浙江)人。乾道进士。教授泰州,累迁起居舍人。宁宗朝,为中书舍人兼侍读,直学士院。嘉泰间,复知泉州,进宝谟阁待制,终于家。谥文节,学者称止斋先生。文章擅名一时,著有《诗解诂》、《周礼说》、《春秋后传》等。此编为其门人陈叔远所编,所取断自乾道三年(1167),讫于嘉泰三年(1203)。少时之作尽削,去取特为精审。凡诗九卷、文四十二卷。附录一卷为楼钥作神道碑、蔡幼学作墓志铭、叶适作行状,又有杂文八篇,不知为谁所续。陈氏“虽与讲学者游,而">
<title>止斋文集_陈傅良_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">止斋文集</span> <br/>
          作者： <span class="inputVal" id="bkauthor">陈傅良</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]254943</span> <br/>
          说明： <span class="inputVal" id="bkdec">诗文别集。宋陈傅良撰。五十一卷,附录一卷。傅良字君举,号止斋,温州瑞安(今属浙江)人。乾道进士。教授泰州,累迁起居舍人。宁宗朝,为中书舍人兼侍读,直学士院。嘉泰间,复知泉州,进宝谟阁待制,终于家。谥文节,学者称止斋先生。文章擅名一时,著有《诗解诂》、《周礼说》、《春秋后传》等。此编为其门人陈叔远所编,所取断自乾道三年(1167),讫于嘉泰三年(1203)。少时之作尽削,去取特为精审。凡诗九卷、文四十二卷。附录一卷为楼钥作神道碑、蔡幼学作墓志铭、叶适作行状,又有杂文八篇,不知为谁所续。陈氏“虽与讲学者游,而不涉植党之私;曲相附和,亦不涉争名之见”,在宋儒之中,可称笃实。《四库全书总目》以为其文为“多切实用之文,而密栗坚峭、自然高雅,亦无南渡末流冗沓腐滥之气”。其诗凡五百又二首,诸体皆备,多因事而发。有《四库全书》本。</span> <br/>
          封面： <span class="inputVal" id="bkimg">Z_18986.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]止斋文集
[book_author]陈傅良
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]254943
[book_dec]诗文别集。宋陈傅良撰。五十一卷,附录一卷。傅良字君举,号止斋,温州瑞安(今属浙江)人。乾道进士。教授泰州,累迁起居舍人。宁宗朝,为中书舍人兼侍读,直学士院。嘉泰间,复知泉州,进宝谟阁待制,终于家。谥文节,学者称止斋先生。文章擅名一时,著有《诗解诂》、《周礼说》、《春秋后传》等。此编为其门人陈叔远所编,所取断自乾道三年(1167),讫于嘉泰三年(1203)。少时之作尽削,去取特为精审。凡诗九卷、文四十二卷。附录一卷为楼钥作神道碑、蔡幼学作墓志铭、叶适作行状,又有杂文八篇,不知为谁所续。陈氏“虽与讲学者游,而不涉植党之私;曲相附和,亦不涉争名之见”,在宋儒之中,可称笃实。《四库全书总目》以为其文为“多切实用之文,而密栗坚峭、自然高雅,亦无南渡末流冗沓腐滥之气”。其诗凡五百又二首,诸体皆备,多因事而发。有《四库全书》本。
[book_img]Z_18986.jpg


[book_title]提要
钦定四库全书　　　　　集部四
止斋文集　　　　　　　别集类三【宋】
提要
【臣】等谨按止斋文集五十一卷宋陈傅良撰傅良有春秋后传已着録此集凡诗九卷文四十二卷其门人陈叔逺所编前后各有叔逺序所取断自乾道丁亥讫于嘉泰癸亥凡乾道以前之少作尽削不存其去取特为精审末为附録一卷为楼钥所作神道碑蔡幼学所作墓志叶适所作行状而又有杂文八篇缀于其后不知谁所续入据宏治乙丑王瓒序称泽州张璡欲掇拾遗逸以为外集其璡重刋所附入欤自周行已传程子之学永嘉遂自为一而傅良及叶适尤其巨擘本传称永嘉郑伯熊薛季宣皆以学行闻伯熊于古人经制治法讨论尤精傅良皆师事之而得季宣之学为多及入太学与广汉张栻东莱吕祖谦友善祖谦为言本朝文献相承而主敬集义之功得于栻为多然传良之学终以通知成败谙练掌故为长不専于坐谈心性故本传又称傅良为学自三代秦汉以下靡不研究一事一物必稽于实而后已盖记其实也当宁宗即位之初朱子以赵汝愚荐内召既汝愚与韩侂胄忤内批与朱子在外宫观傅良为中书舍人持不肯下其于朱子亦不薄然叶绍翁四朝闻见録称考亭先生晚注毛诗尽去序文以彤管为淫奔之具以城阙为偷期之所止斋陈氏得其说而病之谓以千七百年女史之彤管与三代之学校以为淫奔之具偷期之所窃有所未安独藏其说不与考亭先生辨考亭微知其然尝移书求其诗说止斋答以公近与陆子静互辨无极又与陈同甫争论王霸矣且某未尝注诗所以说诗者不过与平人为举子讲义今皆毁弃之矣盖不欲滋朱之辨也云云则传良虽与讲学者游而不渉植党之私曲相附和亦不渉争名之见显立异同在宋儒之中可称笃实故集中多切于实用之文而密栗坚峭自然高雅亦无南渡末流冗沓腐滥之气盖有本之言固迥不同矣乾隆四十二年五月恭校上
总纂官【臣】纪昀【臣】陆锡熊【臣】孙士毅
总校官【臣】陆　费　墀

[book_title]目录
钦定四库全书　　　　　集部四
止斋集目録　　　　　　别集类三【宋】
卷一
歌辞
古诗一
卷二
古诗二
卷三
古诗三
卷四
古诗四
卷五
律诗一
卷六
律诗二
卷七
律诗三
卷八
律诗四
卷九
挽诗
卷十
内制
卷十一
外制一
卷十二
外制二
卷十三
外制三
卷十四
外制四
卷十五
外制五
卷十六
外制六
卷十七
外制七
卷十八
外制八
卷十九
奏状劄子一
卷二十
奏状劄子二
卷二十一
奏状劄子三
卷二十二
奏状劄子四
卷二十三
奏状劄子五
卷二十四
奏状劄子六
卷二十五
奏状劄子七
卷二十六
奏状劄子八
卷二十七
奏状劄子九
卷二十八
讲义故事【庙议附】
卷二十九
廷对策
卷三十
表上
卷三十一
表下
卷三十二
启上
卷三十三
启中
卷三十四
启下
卷三十五
手书一
卷三十六
手书二
卷三十七
手书三
卷三十八
手书四
卷三十九
记
卷四十
序
卷四十一
题跋上
卷四十二
题跋下
卷四十三
策问
卷四十四
杂着
卷四十五
祭文上
卷四十六
祭文下
卷四十七
志铭一
卷四十八
志铭二
卷四十九
志铭三
卷五十
志铭四
卷五十一
行状
卷五十二
杂文
附録

[book_title]原序
止斋集原序
先生禀抱天頴硏尽学力据六经奥会执九经百家之辔俾环向以趍于一披剔文义躏藉衆纠究明帝王经世宏模而放於秦汉以下治乱兴衰之故独掲源要不牵多岐由是彰往考来默察当世丕平之机深抱大业至於化裁推行不动声色使人囬心而向道者其纲领条目靡不该具盖尝忘寝废食审玩孰复庶几对越天地百世以俟後圣而不惑也虽言论未孚几进辄沮而志念回皇与物委蛇左推右挽旁接广诱其任重道远终老未尝一日敢忘於斯焉呜呼盛矣邹鲁之统绪河洛之承续千载以来不知其能几见也执经户外方屦阗集片言落笔传诵震响塲屋相师而绍兴之文丕变则肇於隆兴之癸未屏居梅潭危坐覃思超诣絶轶学成道尊则邃於乾道之丁亥博交遍验洞碍融窒对策初第恳荩独到则盛於乾道之壬辰官太学倅闽府诋劾却扫勤十寒暑紬绎文献宏纲具举则备於淳熙之丁未起守桂监持节湖南疏涤拊摩民信有古百年之思郁乎湘山则验於绍兴之庚戌召对光宗骤遇奨用侍立代言赞翊储邸次第藴画庶将发挥则着於绍熙之癸丑宛转极谏旁徨乞身龙飞急召十旬乃罢爰抒旧志着於训传疾疢渐臻梁木竟殒则终於嘉泰之癸亥叔远夙蒙挈策俾窥津涯蒿干鷃羽惕负大赐适当新义川涨群文蝟兴畴昔愬析而致孤条之靡郁砥途之失榛乎是用敬辑遗稿寄诸琬琰傥开後哲庶弗沦坠矧韦布眩慕影响徧传或混幼作或杂真赝诡题丛帙诞弥遐陬轮耀掩汚理合厘别故今裒次断自梅潭丁亥之後凡为歌辞古律诗内外制奏状劄子表啓书简序记杂着祭文墓志行状总五十一卷即先生燕坐之斋以为集名若成书则有读书谱二卷春秋後传十二卷左氏章指三十卷周礼进说三卷进读艺祖皇帝实録一卷未脱稿则有诗训义周汉以来兵制皇朝大事记皇朝百官公卿拜罢谱皇朝财赋兵防秩官志藁别自为编附识其目庸熄淆乱先生名傅良字君举世系历官具见於神道碑墓志铭行状云嘉定戊辰门人承直郎太学博士曹叔远谨序
儒者之所难曰德曰功曰言而已三者克具斯为儒者之盛远而有以恢弘鲁邹所传之绪近而有以昭阐濓洛未启之机尚论其世有足徵者此止斋陈文节公所以不可及也公少以斯文为己任强学笃志弗得弗舍其从郑景望薛季宣也以克己兢业为要其友张钦夫吕伯恭也则交致夫持敬集义之功涵养於致知之际躬行於自得之余刚毅乐易孝友恭肃融澈混成莫测涯涘是能立德者矣其教人也诱掖不倦四方景从士习丕变随才有造其仕於外也事无细钜一裁以义劝善革奸缩用溥利卓越之绩传不絶书其在朝也正色谠论直前极陈扶翊大政匡持君德欲进忠贤则黄冕仲朱元晦之迁改不与书行欲摧权奸则率逢原张子仁陈源之除目缴驳论奏苟禆社稷奋不顾身是能立功者矣读书有谱六经有论建隆有编毛诗有解诂春秋有後传左氏有章指周礼有进说制诰有集皇宋有大事记进读有艺祖实録周汉以来有兵制着书明道简册充栋是能立言者矣功在人德言在己三者相须以为用者也瓒幸生公之乡屡尝诵读遗文而私淑之茫乎如隂阳之阖辟也浩乎如河海之?潏也灿乎如日星之炳耀也油乎如风云之流行也雄伟而不放精深而不晦驰轶而不迫起伏歛纵愈出愈驶引古质今涤冗为新错综万务体悉人情而归宿於至理盖不独绳矩之具而精粗隐显皆可以适天下之用自有文字以来学士大夫竦企倾动固其时乎非有本者其孰能之公淹贯六经包括百氏洞彻天人之奥而於历代经制大法与夫当世制度沿革失得之故稽验鈎索委曲该洽此岂泛然雕饬以骛於虚言者也公文散载于羣书遐陬寡陋未见有统彚为全帙者瓒近於秘阁録出公集五十二卷则向所尝诵读者百无一二存焉盖曹公所编止自梅潭丁亥之岁而他作不入也弘治乙丑侍御史同年泽州张君伯纯往巡浙中因论鄊哲而於公尤致向慕瓒遂出示公集伯纯喜曰璡求公文久矣而莫获见之是行未广也请得梓之以传且欲彚拾散逸以为外集伯纯积学善文风裁峻整在公若有宿契焉者宜其乐公之制作行於时也濒行属瓒序于集後瓒何人乃敢序公文哉况楼蔡水心诸公纪述备矣聊摭立德立功立言之实以寓泰山乔岳企仰之意然公名高招忌行方取诋君眷未几而辄沮道术略伸而复斥不肯少贬以从流俗而所谓立功者未能充满其志而国运?以衰下矣可胜叹哉天佑斯文而使公之制作复行於时固世教之所关也後学王瓒谨序

[book_title]卷一
钦定四库全书卷
止斋集卷一　　　　　　宋　陈傅良　撰歌辞
暮之春六章章五句【先生有堂曰暮春御翰扁榜】
暮之春兮物维其嘉乾际兮坤涯母将雏兮彼实者华鱼在藻兮燕子还于故家今者不乐兮云何
暮之春兮风日与柔桑女兮南畴相尔夏畦兮悲秋斵冰兮长夜无裘今者不乐兮何求
暮之春兮雍雍熙熙尧裳兮舜衣五弦之琴兮一夔曾不知结绳与秉钺兮何时瞻言千载兮忽焉其远而山有龟蒙兮水有沂天未丧斯文兮在兹二三子兮皇皇欲何之鼓瑟兮为谁舍此兮吾将安归
止斋兮年年室环堵兮两山有川鸥鹭巢檐兮圆荷田田岂无芳草兮杜鹃世微孔子兮独抱乎韦编
云汉之章兮光烛天朝宗兮列仙胡归晚兮病骨拳然与客歌商兮忘食与眠点尔何如兮吾未知其孰贤
西庙招辞【并序】
淳熙十有三年二月知瑞安县事公非先生之曾孙刘龟从再作西庙以祠宣和县令王公经国於其落也邑人陈某为作迎神一章使工歌之经国字公济其守御事许忠简公尝识之故不叙
君昔兮胡不去斯君今兮胡不来斯文栋兮琱楣岘山之麓兮江圻旨酒牲兮洁肥皓遗老兮须眉坎击鼔兮吹篪君勿来兮迟迟山蜿蜿兮榕隂萎蕤江水清夷兮无蛟与螭君之来兮可以娯嬉君不共安兮谁与共危鸣玉兮衮衣彼亦君兮一时莾中州兮为夷匪冢则庙兮牛羊累累尚我民兮有知子子孙孙兮永依揆之兮以是非君舍此兮安之田有畔兮泽有陂桑稻兮诞弥怀不报兮忸怩日早暮兮夜何其犹容与兮谁须
古诗
落叶一首别诸友客新昌
落叶一二数遥夜忽己午百年能几何望道犹未睹清扬得邂逅简易从险阻明朝买扁舟万议付风雨新诗话别恨为我谢酸楚苍苍岁後竹白首见肺腑要有不别时尸居一环堵
读范文正公神道碑有感佚事
武侯不可致元德造其庐公在衰絰中乃上时政书维时君臣定事与草昧殊出处千载同岂必名迹如行伍拔大将寒饥得名儒推毂天下士百年用其余生平慕河汾未许王魏俱殷懃八司马意独何区区自古朋党论消复莽无期谁令羣疑亡韩富及有为惜哉公不见功名止西陲
送国子监丞顔几圣提举江东分韵得动字
长安夜未艾客枕厌羣动平明视天阙剑佩鸣珌琫学省虽冷官上意向周孔六飞自天下多士溘云滃饔飱燕苹鹿道义发醯蠓方将属耆英高举出埃塕离觞春骀荡归路月膧胧勲业当及时千年付南董
怀寜国守郑少卿景望
一日一度过短墙三日风雨挠我觞天球河图在东序保障茧丝分晋阳我欲从之苕水远搔首不见月满廊笑看儿女罗列拜老人星下烧夜香
送宋国博参议江东分韵得夜字前年上幸学一时同舍今去略尽为之怅然
南门供帐江上亭北门觞酒湖边榭两年出饯略可数往往行人半同舍忆昔翠华临璧海儒先一日争声价苏君舌掉巫峡水杨君气夺幽并夜黄君石矻不可转夫子居然古彛斚艾轩风流天下少独奏咸韶无濩夏黄粱未熟事如许白髪不生心亦怕古来贤俊多坎轲道与世违胡足诧武皇好少臣已老孟子尊王君尚霸嗟乎夫子幸遭时诸公衮衮皆流亚德尊不过五品薄岁晚曾无一飰暇君恩岂必间湖海家事姑惟问桑稼此行端可振颓俗令我短辕今欲驾
游皷山
皷山闻天下一见名不空自从周职方闽在王会中登山亦几人兴寄随所逢骑君常愒日迁客多悲风剑川发瓯西万阻与海通忽焉得平壤北山矗其东我行未及巅已见国势雄三韩到吴会不可道里穷俯瞰南来帆沄沄自朝宗曩时诸降王各抚千里封相招神?图旅献东都宫东都今何如代马鸣蒿蓬一春长雨雾明日归樊笼恣探泉石幽篝灯道归筇
和孙伟卿杂言十章
万事如浮云可翫不可有三年刻一叶未就骨已朽可怜负薪子误有廊庙志出门欲何之马拙车未试一飰腹果然身外百不须深知饥方朔不似饱侏儒堕落生死间大患为有身老子识未破天地岂不仁幽居悟前疲寡欲得身健筮之此何祥厥繇无水困有书但揷架有门亦常关是非天下争而我土石顽好酒来谁家明月得我心把酒弄明月醉卧盗不侵厄穷果何尤利达竟谁在眷言荷鉏人妻子敬相待或欢着子书我恐落人世呼儿具纸笔一岁复一岁人事尽乡曲田租了王官独於大海枯不改古井寒
送林正仲丞玉山
去年我为客持酒送君归君今理征骖我适卧旧庐人生足离合仕宦相乘除科名余十年丞县亦既迟顔色日愈好絶口无歔欷自言有时命岁宴知何如深藏济人具不作借势书虚名多自误徐步乃疾驱从兹拭老眼看君上亨衢
和林懿仲喜雪韵
常晹厥咎何君相疚朝夕愧莫慰群黎凄其望三白是心与天通昨夜平地尺蓑笠在东阡耰耡在西陌忍待明年饱欣及吾事隙海宇正无尘草木亦焕赫遥知紫宸朝千官手加额温纶粲龙光贺牍交马迹衔枚悬瓠城仗节居延泽独拥蓝关马共飰滹沱麦更愿吾君相对此念忠赤当今挟纩温恩意到疆场有士如有年要岂旦日积袁安自甘寝扫轨无过客
再和前韵
冬夜苦难晓短景复易夕安得户牖光不待东方白恍如游化城琼台若干尺英华发林薮余彩散阡陌平铺浩无垠巽入微有隙忍寒贪纵观未愿朝曦赫柳绵着歌茵梅片坠粧额皭然羣污中有意欲比迹自识玉皇家癯仙陋山泽新米学为农遭岁屡无麦穉子色恒饥老婢脚尽赤一飰今有待喜更问瓜场归来看牀头瓶粟幸余积且以炊春醪号召已散客
除夜用前韵
又添犬马齿常恐牛羊夕牙无数株牢鬓已太半白六朝贵人家珊瑚高数尺复有陵邑豪沃壤动连陌居然燕巢幙忽矣驹过隙伊傅亦中夀至今名赫赫苍苔卧风雨曾乏断碑额中原五十载兵燹乱禹迹谁当懒折腰去学陶彭泽忧端压不下中夜歌秀麦昭代岂无人腰黄眼前赤鸿儒筹禁省壮士守边场罢歌且盃酒浇此怀抱积柴门剥剥响已有贺年客
和林宗简除夜韵余与宗简皆病余而除夜皆赋诗因反前意
穷怀卿相忧老作儿女悲百尔皆妄想一粲看新诗短长总归尽君閲古盛衰煌煌五侯家寛作数世期经史或不读名字亦奚为茂对乾三阳静养月一规
再用喜雪除夕二韵寄宗简
百年弹指顷羣动不遑夕娈彼惰游者长夜浮太白豪侠旁无人卧我楼百尺衲子缚禅静不敢践桑陌武夫髀肉满睥睨候边隙道家求不死真火养隂赫躁人干速化自点雷门额书生苦穿凿奇字穷鸟迹何如吾老农一雨犂春泽相忘与鸡豚所辨才菽麦不闻有孔子安识由与赤纷纷举世士肝胆自疆场老翁捧腹笑空洞无一积有来问时事请以臆对客
子歌我有感我和子益悲文武有天下二南无变诗陵夷及其季小雅亦既衰殷人早坠命秦氏不及期治身如治国夭夀人所为旧恙何时已与子看前规
赋芙蕖简诸友
我欲待明月相从弄芙蕖月郭一再满我行竟徐徐诛茅困黄埃开卷疲蠧鱼纒缚二事间红披緑萧踈秋风白髪生抚事增欷歔美人隔云山芙蓉并吾庐近者不得见逾远还何如花无三月长人夀千岁余相期不朽事勿与草木俱君上锺鼎铭我作山泽癯
送杨似之提举湖南
昨日有客去分符今朝有客来揽辔蕨芽掇尽笋可送客焉知老将至儒雅风流能有几南宫先生无乃是十年不复梦蓬山万里何为隔湘水叶公岿然地官贰顔公领袖天下士星联郎署尤与何次第诸公亦连茹一时台省旧名德十见班行已三四可令仆马病崔嵬独抱兰荪吊憔悴渔樵混迹山穷处故故肯临人不记酒半停盃问须髪夜阑秉烛徵文字多时渇见痛折节万事要看方得意先生行矣扈甘泉请自此心扶大议【薛士昭寺丞赴衡阳守之翌日而似之吏部至初似之与叶侍郎叔羽顔祭酒几圣尚书郎尤延之何一之同在馆学今皆还朝故并及之】
哭吕伯恭郎中舟行寄诸友
去年上溪船落日建安旐今年上溪船濡露金华草当代能几人胡不白髪早念昔会合时心事得倾倒倚庐鱼皷夜联辔鸡人晓遐搜接混茫细剖入幽眇挹注隘溟渤扶携薄穹昊斯文何契阔之子复凋槁百年在无穷寥廓一过鸟家人徵旧闻学者拾余稾区区存万一散逸谁可保君看鲁论上彭夀顔回夭于今悬日月岂必言语好傥无後来者泯没秋毫小南浮吴蜀会北顾关河杳怀哉各努力人物古来少
张冠卿以前诗怀哉各努力人物古来少之句为十诗见寄次韵奉酬
明月不可涴有时障氛霾芙蕖生淤泥岂必所处佳老子苦链藏释氏多遣排如欲尽物累自古谁好怀连楹着胡椒环堵诛蒿莱节士亦良苦乃筑怀清台世故何浩荡人心亦崔嵬之子访田舍厥繇安在哉冥心观宇宙孰是同与各夜旦无反恶日出星河落此有齐人瑟彼有荆人璞嗟余耳目短岂故重然诺朝鸡警冠劒巷犬吠村坞胡然子列子越在郑东甫永怀王黍离莫与戌申许鸡犬各有役人亦宜自努说合何必然金化黄河塞真然说不合千钧等蝉翼累累近丘墓浩浩古载籍崎岖盖天意解后匪人力我友天下士逝者八九人非无新造交亦有久故亲可与共安利未可同隐沦欣然得一个回首终酸辛秦人弊申韩亡梁?崇佛六经独何罪莽亦窃大物堪嗟二百年吾道功第一熙丰余论在河洛诸贤没澶渊竟要盟老莱气安吐韩范犹自怜不遂臣西虏人材系其逢事业随所附千载有南董何啻今视古江梅岁已过燕子春又来不愁吾鬓霜所恨此志灰扶桑焞焞明阊阖荡荡开欲往岂不可致远非驽骀子歌我三叹我和子一笑方期俗耳合勿与知音道颇闻古韶卷不落人间调悲歌泣鬼神妙语无余少黄岩张之望之立来访与游梅潭诗以送之
张子好兄弟别我今九年东风刮眯眼双鹄忽堕前坐定看两鬓喜极意惨然来日岂不多此意合少延念子伏岩穴有作皆巨编稻粱未暇谋从我志独坚虚名适相累浩叹当谁怜积雨得新霁绿涨弥百川载酒问何有漾舟随所便与子梅潭游以兹寓惓惓倾崖俯仰立中有飞瀑悬平地俨阊阖晴空自云烟既见各有得欲语不可传衆妙在领会天成谢琱镌子归有新诗时寄三两篇
和张孟阜寻梅韵
平生拙状物出语辄自咍久欲颂梅花恒恐累纸写不该羡子年少气豪敏诗筒往往岁一来语不惊人意不止笔力待尽千松煤我以病骥追霜隼着鞭不上嗔人催置诗太息梅困我恨不纵斧寻条枚嗟乎孤山无人老坡死水边竹外谁低徊我尝欲拟禁字軆不道雪月冰琼瑰退藏物後独笑傲奄有岁晚多惊猜纷纷自谓好顔色万彚秃立皆堪哀模将此意入诗句十年未就梅空开君诗却恠梅不早令我内热红生腮强随嶮韵终不满今年又恐坐看落片飞莓苔
送刘茂实宰奉新
远别欲无寐细论谁有酒今当作剧县君意亦乐不江湖吏道僻岁月民劳久救之敝精神自爱终袖手要中名甚美用意物所咎君观兰桂林余茂及樵槱移根托客土顔色非故有赠言几满车一字堪皓首於焉但裁择对越二三友诸贤在当路公论在衆口
送赵叔静教授闽中四首
家无宿舂粮适意恣所向征鞍催上官帆海看叠嶂有言及当代浩歌益悲壮以兹寘周行盍在几人上读书须读经学文须学古青衫故不换白髪早可数我亦窭人子风雨蔽蓬户胡为数相过夜话恒过午烱烱出万壑冰壶县清秋孰与玉瓒中穆然养黄流孤松高半天兰芷复过幽看君最雍容柰何短自谋百吏不可试卷怀州校官翩然落南闽不为荔子丹雕虫妙经术倚市多儒冠吾道未必贵政此良已难
游白石岩
地向东南倾石际沧海立蛟鼍限波涛鸡犬得城邑居然通国望跋莫他山及道人独有之置屋三四级几看星月烂却听风雨急于今二百年我共冥鸿集晤语夕阳低对酒秋旻湿明朝江上舟避雨渔翁笠邂逅一俛仰此道可於邑
和孟阜老梅韵
朝游山南莫北隅修竹之下手所披五步一顾立不趍柔枝弱干千万余粲然笑倩多新奇岁寒安用衆穉为惊嗟恠恠丈人行缟衣篮缕氷斵肌莓苔雪片冻不飞玉饰其末玑衡敧藐姑之仙下缥缈苍虬为驾羽葆希三闾大夫从女须枯槁婵娟却并驰张子爱之亦既痴人不得觑以我归我生自视梅孰如沧江独立儿女嗤年来稍稍学折枝柰何复与此老期
再和
望美人兮天一隅薜萝为衣颠倒披水竹隔我不可趍令我搔首三岁余汉庭年少六七奇须眉皓白来何为我欲避寝问之道安得玉貌生枯肌长翁傲睨欲奋飞沧江钓雪蓑笠敧少翁顿挫□牙角笑齿一粲知音希樵家斧斤磨以须过者万人人背驰梅乎梅乎我非痴持汝二老将安归古来弱植刚不如孰有妩媚为人嗤君不见孤竹之管求孙枝汝盍早定归山期
止斋集卷一

[book_title]卷二
钦定四库全书
止斋集卷二　　　　　　宋　陈傅良　撰古诗
送同年林多益丞寜海
同里衣冠近阔踈同年齿髪多衰变美人宜在玉笋班隐吏亦随花雨县有杭一苇逢迎可每食双鱼甘旨便顾瞻周道竟何如善为身谋吾岂愿清庙笙镛济济陈碧梧鸾鹄深深见由来盛事岁月晚谁到修途肝胆健杨花吹水酒摇波一请加餐再无倦
送谢希孟归黄岩四首
纷纷竹帛传浩浩金石刻沦亡已无限存亦谁爱惜如何伏羲氏文字二三画姬孔岂不圣用以演周易法令如牛毛斯鞅信手成簿书积丘山赵张眼愈明万人立下风国势尊且荣未省三代前谁独有此名圭璧袭缫藉山龙饰衣裳不闻燧古初而兴自虞唐毁车崇骑射隶作篆籀藏至今人便之秦亦忽以亡累觞以为欢班荆以为仪交际贵如此勿使至意亏颇常恠小雅鹿鸣至鱼丽宾主礼百拜六经似支离
看笋和潘养大韵
儿童才丱角兵卫忽森戟十日不汝见寻丈出咫尺隐几观物化轩奋恣所极褰裳欲从之世事有绳墨
赠尹绍伊
吾友尹绍伊十年抱心疾休然万事废豆子黑如漆从之问旧学历历不遗一佳篇间哇郑法语杂方术岂其遇人耶托此访遗逸张皇鬼物恠漏泄宫禁密君看服乌喙孰与近参术
送郡守汪充之移治严陵【方郡小旱汪祷雨甚急祷三日而雨至郡人大喜是日有改刺之命】
挂梁龙骨经时蛰井井黄云秋已及十日不雨民未急使君日膳长蔬湆澄空??云雾入饁妇休眠儿覔笠村舂化出云子粒市上明朝升二十农家语圃商语贾恒愿使君无疾苦自今一飰吾腹果健看将母从箫鼓冯翊扶风天尺五见说严陵在何所诏书夺去万舌吐九重欲扣君门阻栖鸟护巢驹恋皁东人自视西人好那知湛露漙秋草春意平铺无剩少有客解事飜然笑元佑治平诸故老身要人扶功未了谁知青丝络马横门道应笑江湖华髪早
寄题陈同甫抱膝亭
稻梁不难谋轩冕亦易得胡为抱膝翁恻恻复恻恻秋风堕碧梧凤鸟去无迹愁吟草际蛩儿女泪盈臆忽然一长啸孤响起空寂令人识雅颂一唱三叹息室庐在路傍耕凿在民籍行人听笑语稚子共眠食读书果何罪须髪又半白此意太劳劳此身长抑抑抱膝且不可出门更何适但勿问门外蓬蒿若干尺
送叶正则赴浙西宪幕
频年送行客酒罄诗不工最晚与君别柰此百感丛岐山有鸣凤雅颂移豳风于时二老生出处海上同曹刘对匕箸失色一语中明朝蜀江水不与灞滻通人心起毫末世故关鸿蒙乃知贫贱交不下王覇功霜根宿病骥云帆背蜚鸿秋水能隔人白苹况连空相从自束髪各去随转蓬今怀欣有合後会苦未重鲈鱼直万钱羊酪醅一钟愿君养盛年我友半已翁
送陈益之架阁
论事不欲如戎兵欲如衣冠佩玉严重而寛平作文不欲如组绣欲如踈林茂麓窈窕而敷荣桢干盍亦烦绳墨滋味何如余典则吾宗受才万人敌排空所向无遗力亲丧三年面漆黑交情一语千金璧明朝不爨鼾撼壁裘马借人无德色作掾闽山可踪迹拟将秉秆空螟□相君有令民未得勿问堂高若干尺春江弥渺风张席欲言江水何终极贫贱相依鬓毛白吾可雷同名送客浩歌未放情弥激君看风雅诗三百亦有初章三叹息
翁诚之尉慈溪再拟祖送不及
昨来久伫骊驹集今来怅望樯乌急中年送客亦多违先事徒劳後无及江头祖帐几百人落纸珠玑诗什什自哦短韵意甚得亟欲陈之复羞澁君方筮仕从兹始骅骝开路日千里若逢人话子陈子侏儒一节今如此
送鲍清卿教授莆中
闽中岂不好莆中况多儒其山有丹荔其水有子鱼艾轩诸老生典则故所余堂堂退传门海内欲曳裾宦游得此乐饯者酒满车我亦劝君酒我意独未舒尝闻入林猎不可背水渔背水渔尚可背时更崎岖方今朝廷尊绅笏日走趍官多岂胜记势远复易踈媒身衆所同藉口谁不如柰何但温饱去向天一隔平生拙自谋蓬巷岁月除更事亦既熟画此未必愚岂有服?兰佩之以琼琚令人爱不见搔首空踟蹰
作南塘记郡守沈持要以诗来谢次韵奉酬
周公作雅颂退然在豳风功成贵无迹名大谤亦丛彼人自标置刻画岂不工君看榛莽间断碑卧颓墉想当在世时拳拳効深衷胡然今弗省身後议论公达人悟物情玄览昭有融区区强名我咨尔来何从沈公天下士於今万夫雄邦人见未尝誉之口不容请将氏南楼语尽意未穷公诗陈谊高耻与好事同年登百废兴解后吾何功勇去学休影倦游谢遗踪吾方笑征南双双勒坚玒一以栖山颠一以没水中
送谢倅景英赴阙
言诗必南雅自郐吾无讥嗟余生已晚观人以观诗人情日变化往事十九非相从饰边幅欲语怀衘羁久不见官寺下与家人夷渡江六十年得此心目疑早从诸公游晚佐一郡治居尝陈谊高动与作吏违大白浮朋簪单车欵民扉多文虽素履用拙真良规二年意绸缪一别事渺弥有酒公不饮赠言我何禆穆穆清朝班佥曰尚德宜何妨着此翁衣冠皓须眉
怀同舍石天民编修
山隂不得见见期在东阳东阳忽岁华欲往又阻长贻书辄无报有便复寄将以君懒於书我岂望得当永怀十年别动止曾莫详君貌今何如孰与我老苍就使白髪同脚力谁弱强日飰米多少饮酒可几觞尚能甘寝耶比之昔对床嫂氏亦晚景吾妇伯姉行为君过客频膏沐当不常有儿若干人己未胜冠裳但要能譍门勿问鄙与臧一纸细说似慰此遥相望末乃及田舍何有还何亡丞郡禄已厚岂不可小康忆昔夜梦君托交少年场竦身而掀髯眸子烱烱光依然论时事悲壮泪以滂我方闭门嬉谒至即暂忙婆娑松竹下细数秋叶黄旧志益凋落羣书半遗忘请君勿他及却使我意伤
次韵蕃叟弟月下有感
平原接翠微修竹围绿浄乃於此中间更以皓月映佳人笑隐几万物独我正幸哉吾有母侍饮得缾罄
梦人诵诗觉省数句足成一首
三人共一被寒夜争抽牵一人耻不让起坐遟朝暄明朝复雨雪忍岂无春妍四时各天运二人正鼾眠
送曹器远试临安二首
青衫岂必贵未得不可已皇皇海内人趋走共一轨生前极浮荣没後抱深耻他山有隐沦一笑粲冰齿岂知天地间树立在人纪
大有扛鼎力小有挈瓶智谁当顿八紘举以掩衆器煌煌一百年此道最宏被虽跻三事尊亦起一艺试或云科目弊此语复有味
约同舍蜀人王德修三首
远莫远关塞鸿鴈来年年我尝按舆图嶓汉在眼前胡为与君别壮齿今华颠下峡君有期会吴我何缘令人媿不如鸿鴈得自便
畴昔梦遡江巴陵至瞿唐两崖束秋旻中有一带苍安流进分寸怒去千丈强求君竟不得望之涕淋浪往日事已然来日理未详
橙橘方粲粲鱼虾亦多多能舂半年粮岂惜一见过良夜月如霜听我苦别歌翳翳葭芦乡风定水自波或者阻君舟柰此伫立何
次德修仙岩韵
我家仙岩人迹稀客从何来此何时岷山之阳适海峤万里欲写心精微瀑泉自雨一丘壑有龙蛰不随羣飞病樵弛檐渇猿喜虽未作霖良已奇吾闻岷山天与齐仰止不见如调饥君登絶顶小天下此纵有山安足嬉翩然肯过非所期此道辽阔车谁脂愿言税驾母遄归为我更赋崧高诗
再用韵呈德修
一日一见犹为稀如何十年见无期昔方壮岁意轻别一笑聼君歌式微江流永矣劒阁阻恨不羽翰能奋飞不图今日已华髪话此恠恠还奇奇桑麻不竞蒿压屋厚禄书断儿恒饥谁当附斵冰雪岁晏独可相从嬉功名富贵各有时人亦空自为韦脂与君持此将安归沧海雪山无尽诗
夷门歌送修德还阙
万古江入海吴蜀有不通不通谁使然人自为异同昔在李孟钱士各怀土封静言彼何尤亦各徇所忠恭惟宋受命三姓皆朝宗斯文已百年名世才数公眉山与金陵柰何不相容大雅如关洛亦复互诋攻朋分文字间祸起师友中四郊忽戎马尘满夷门宫往事已覆辙後事如飘蓬一飰忘苦饥一褐忘苦冬身谋每不长王事靡有终有客独恻恻万里兴深衷相过话离合历历繇熙丰我久世虑薄念之涕无从贫贱将安归功名在其逢有能用斯人可使百阻空西人不为西东人不为东
借书一首别薛子长
山阿着柴扉陋甚谁盘桓美人此何求钜竹数十竿日閲书百篇尚觉日力寛欲从我借书我书何足观辛勤抱遗经及此鬓髪斑一语未领会累日不自安虽更圣人手亦恐衆说谩况复秦汉下曾莫修与删致之获麟前存者今若干我无以裁之望洋久空叹羡君方盛年恣意涉浩漫又闻书少多不系学缺完读书固匪易用书良独难昨来荷堤上尝试及孟韩此话如涓埃此道如丘山
寄陈同甫生日
南国雨初润西风水微波持酒欲劝君柰此道阻何天地自久长日月良蹉跎志士惜少年用意矢靡他岂无文字功百代名不磨胡然朝揽镜夜起瞻星河思妇视贞操骄人视劳歌曾微强饭书覆出为诋诃永怀姑射神尸居养天和下视尘冥冥鸿鹄谢网罗身将世谁亲得孰与丧多请君以尊生我亦以养痾
述怀
有客盈门饭不足有书千卷儿懒读王公劳问炀争竈樵牧相忘盗骑屋古来堪笑如我少生无一事能恰好独有居闲可引年我又不然华髪蚤
简郑景元
西风肃万物於卦曷为兑说言就凋蛰之死矢靡悔方当春和时动植出草昧喧号聒穹苍怒长弥大块纷纷谁则敢所恃盖有在
简王道父
瞻彼万仞岩亭亭上烟霞其下寒渊水清不容鱼虾闵子生好修而居东海涯顾见泥中藏日食百万家浮名太累人未语衆已譁为海不为渊何道以自瑕
赠东阳吕望孙周登二武士
鸿门无人易水寒安得壮士久所患求之市隐戎行间纷不当意鬓已班匈奴未讨忧万端此得两君聊自寛有石堂坳立?□百夫睨之欲举难两君挟起如弄丸舞空一叶风圑圑吕君忽作戎衣冠沥酒於地盟血殷长劒久倚燕然山义欲为汉诛楼兰九重深窈虎守关竟以剑器博一飱语未良已声珊珊两蛟出没万马攅夜阑月暗天汗漫满堂悲愤泪欲澘嗟尔两君诚义肝我方乘障荆之蛮五营诸将皆豢安髀肉久不堪征鞍谁能唤与百辟看但得汝等一解吾君顔书生老死不足叹
书黄岩丁明仲墓志碑隂
叶君只字双南金予子拳石藏幽深百名以上辞不淫我岂识子酒渐襟黄山之阿墓林林断碑日烁秋雨霖彼岂孙子力不任人莫过问嘷孤禽子以穷饿死苦吟束棺逆旅无衣衾末乃得此世所钦子视昔者孰与今区间夀短升与沉长留天地谁无心於中诗人最岖嶔竟亦朽腐如书蟫何独遗子天球琳上与郊岛名相寻虽无荐藉鬼已歆况立之後主釡?期?数岁头胜簪有田可稼桑可紝收拾旧藁编朱綅未必千载无知音请我书此碑之隂大亮一语不肯侵呜呼读者悲不禁牛羊勿践木森森
止斋集卷二

[book_title]卷三
钦定四库全书
止斋集卷三　　　　　　宋　陈傅良　撰古诗
赴桂阳道中喜晴书事
十日九雨垂垂雪马僵仆病泥乘橇披衣闯户得星月喜有耻向妻儿说耳根久与朝鸡别熟睡八年谋未拙乞米作糜蒙被啜客来午漏家僮出如今儿噭妻愁絶我纵喜晴心已折可以艺麻多笋蕨苟有一丘吾计决柰何诸公厮役皆豪杰尚爱舂陵老元结
简友人二首
南去有五岭北来有重湖水清石益奇往往中州无在昔宦游者越若韩张徒胡然自衡阳只鴈亦不徂安眠夜至卯休吏日加申廪稍亦已厚养痾非隐沦恨无封君法老矣藏其身遄归岂不欲更有宜归人
和王教授谦叔述郡圃韵
守边岂无事治圃亦有说朝看士饮羽暮与客投辖且以示多暇且以劳同列我生肠九回世故肱三折环堵仅寻丈短亭聊岁月忽蒙当宁记滥补专城缺区区自米盐在在欲黼黻矧惟有兹山未省从何月张罗上空庭寻斧及劲节旧观谁缉熙新思盖绵蕝幸方一小治【谓拂云】尚可六太息【谓芳州漱玉风月钓矶锦湖抚松】胡然召南人而骤歌所茇
临桂尉杨渭夫以诗来因次其韵兼简同僚
万物各美恶一室有面背去来故无恒欣厌惟所会有能悟兹理何必着幽邃後圃并山麓修竹积空翠斧寻自何年樊养特过计陈根独遭时沃壤亦借势居然成独清可以掩衆媚亭院起中间湖潦粲前际於时吾岂敢谓此天作对新诗忽盛谈俗状良内媿子方及归期客复搅离思【谓谦叔教授】尚当封殖之去日如始至
送宋伯潜宰高安
秋风日来谂役车何时休有鸣丘中琴玉瓒怀黄流此腰不可折此笏未忍抽亦入鴈?行而为稻粱谋四海杨诚斋吾道得自由悠哉思万端哿矣试一筹风诗讫於豳易象重以周【偶语诗易因诗及之】当知横空翮不若逆水舟
送杨渭夫归省
应侯气盖百粤小朱侯谊与漓江长两侯爱士早成癖恠甚渭夫怀故乡士穷万事一不就就得一事穷何伤渭夫壮者忍穷久老骥欲秣胡沙霜吾家何在云横岭赵媪不寃刘儿瞑孰与亲旁煮汤饼【渭夫初至临桂刘氏儿被杀贼不获不数日渭夫竟得之既而权义寜今复有杀赵氏妪者或执平人将处死人以为非渭夫莫能辨府召渭夫与议旬日又得之】
南岳圣业寺禹栢
久与林壑居所见皆衆稺岂无夀千年未有此栢异壮而尝参天晚乃但仆地定非风雨摧殆是斤斧弃其本则离披其末则倒植其枯如残枿而蔚有新意其靡如弱植而凛有高致将前复却行宜右忽左次骧龙或俯顾遁虎或回眙陨石或猛起飞翬或颠坠山立或磬折尸寝或拳跽断支或强附横陈或巽避绸缪情不狎颓堕力未瘁朴略自光恠挺持匪标置终焉人伪尽独以天巧遂吾闻古有道纯朴去故智与世每如此全身亦几是疑将间岁月缺弗见载记谁言导江时手植特嬉戏世人那得识会有神禹至
牡丹和潘养大韵
看花喜极飜愁人京洛久矣沦边尘还知姚魏辈何在但有欧蔡名不泯夕阳为我作初霁佳节过此无多春更烧银烛饮花下五陵佳气今方新
张漕行部过湘岸有作因次其韵
春晚得新霁草木日夜绿阳光初蔽亏野暝或单复美人浮湘波领此入蓬屋故放归帆迟更呼渔火续穷探物精华尽付诗凡目忆昨欣晤对令我忘休沐剧谈酒行希危坐兵卫肃相思正倚楼所寄忽累幅瑰辞堪买贫轶韵和难属自从楚骚兴悲些逮差玉後来数唐人欸乃岩隈宿世无梁昭明斯文又谁录
送王南强赴绍兴签幕四首
词章行天下嘉赖二百年甲科至公卿谁敢谓不然有人妄媒孽一世所弃捐我亦欲护短讳不言幽燕汗简在吾後覆车在吾前
人人尊孔孟家家诵诗书未省有宇宙孰与今多儒儒者道如砥岂其自崎岖申以黄老废贾以绦灌踈汉书尝纷纷政尔门户殊
历官如历阶越等多所伤柰何坳堂水持绠万丈长谁无斯世方乃此袖手旁永夜泪不禁仲尼故皇皇又闻虽小鲁乘田问牛羊
闻之浙河东见之湘水南未归却相送既喜复不堪行矣乞自便帅幕或可参君方乘日长勉为停朝骖我池有螃蠏我园有黄柑
题明皇醉归图
骑者两人扶不正夹道谁知为万乘一人前驰一顾後怀欲并驱无号令狩人亦忘记鹰犬仰视只愁天欲暝有司刺候上起居杳莫得详宫钥静呜呼开元自英主前鉴竟遗盈幅纸君不见汉宫图妲己未必当年甚如是
送范宪东叔帅潼川四首
离逾十年合合复十月离往日苦无及来日忽未知江源与海通吴会与蜀违通固天道常违亦物理宜勿作儿女感是中有精微
相从意气豪相知鬓毛斑细说竟昨非浅斟始今欢每怀吾党多未捄此世难一则琢冰雪再则纫芝兰骚人絶芳洁孰与风人寛
有书但遮眼有位亦养痾养痾犹近名遮眼已患多聊复岁晏尔柰此人远何声光正横空议论如悬河宜君见别轻欵曲理则那
逢人九顿首遇事三折肱虽知少为狂正复老可憎吾今有储粟吾昔有短檠鲁论训何如周易读未曾言归又言归儿女唤不譍
行湘喜雨简刘公度周明叔
将行客有戒正热人不禁出门一昔雨解?十日隂湘山益以碧湘水益以深天光接云梦野暝蒙衡郴蝇无盘中蹟蝉有木末音顾乃废枕簟爰方索衣衾我起问夹岸往岁孰与今衡茅或数间丛竹皆十寻蒲莲间华实鸥鹭时浮沉老稺各有得渔樵不相侵早揷禾欲孕新炊粟如金为之失倦游於以成孤斟永怀泛湘人屈贾多愁吟往者亦此境今者亦此心空名但千载佳思谁一襟时哉不可失浯溪更駸駸
刘连州和前韵因道湘中之乐以谢
湘中足可乐谁苦愁不禁娈彼兰蕙姿固怯霰雪隂贾子天下士子何念虑深贞元两御史南还会於郴亦复相唱酬间有亡国音愚溪更憔悴中夜起拥衾而得欸乃句脍炙循至今我後五百年公来适相寻田畴岁膴膴狱市春沉沉寛书日夕下民蠧祛牟侵况也省赋甚小郡至万金交欢有陆贾私恨无羊斟我饱竟甘寝公暇多长吟廼知湘中乐关时匪关心湘民忘劳力乐极翻沾襟却愁吾二人四牡歌駸駸
闻叶正则阅藏经次其送客韵以问之
顺水去吴会逆水来夔门万古逆顺舟以斗占旦昏曩余好百家信不及鲁论初亦半喜愕久之乍亡存白髪一无成颇识委与源风停波自平却视消长?六经夫如何夫子手所翻恒言但桑稼恠志无鹏鵾规圆而矩方往往万巧攅诸儒各有得长短贤若干玉帛相会盟兵车相并吞一语苟暗合羣生皆晏温经成今几年尝试以是观此道未轲死此书未秦燔犹之斗经天於以生盖浑西方亦人豪国自为乾坤书来入中州坐使学者奔君岂舍从之或但游其藩吾闻欲乘槎凿空访河根孰与瞻斗车把柁行江湍
和张倅唐英咏梅十四首
种梅欲百亩谁老意未渝有山在堂背有溪在庭除我危坐中央花以寘坐隅人固不可亲花亦不可踈花芳以养性花隂以休影更欲从旁谋种秫可半顷冲寒时一觞我醉花独醒醉醒两相忘久矣系归艇因山为高下因水为纵横恣花欲何之勿挠所性清却愁雪太深瞻言不胜情有时亦肯来当我户牖明我岂爱花者而独爱此花爱之匪无人诗且数百家前有水边横後有竹外斜但作如是观桃李亦可夸人言物不齐相较三十里以梅等羣芳何啻隔弱水杜陵状百物无语可着此廵檐索之笑但不禁冷蘃駸駸入衰暮故作不洁清美人美无度可使一国倾胡然立林林夹此东西荣对之意自消令我欲近名以之为雪耶雪或堕污浅以之为玉耶玉或附旒冕春前每尝试岁晏不退转悠哉似有道可与共舒卷政应违衆好可忍负幽探以兹落南雅蜂蝶独遗憾岂无好顔色一雨竟陈暗谁知岁寒姿可久非可暂若以色见我色衰令人忘香为衆妙宗妙亦不在香乡来芸芸者自意傲雪霜当斯玉立时曾莫一在旁迟迟可殿後寂寂可镇浮风人第一章窈窕河之洲穆如三代英惟此宜与俦不然则臞仙玉箫下秦楼纷华有心说艶美得目送越在篁苇间顾使诗兴动诗人被花恼尽日手自弄愁吟日不足又作栩栩梦亭亭湘岸竹炯炯湘波月其中雪垂垂一树为谁设不应皂盖人於此能忘折折之寄相思可以慰分裂商山皓须眉久不见绮黄邂逅一笑粲可与斯人当如何为林逋托根向钱塘居遗兰与芷牢愁楚沅湘先人手所种家在何处村自别此堂堂不知几寒温盍归封植之岁岁为此言老如雾中看正恐目力昏
招隐二首
将子无登山山上冈复冈朝为朱阳炜暮作隂飈凉磴滑幽鸟啼林深山鬼翔子兮何所求乐此螭魅乡国人伫齐轼吾党多鲁狂望子子不来翠袖天风扬缁尘摆落尽幽愿次第偿焦鹏入冥云虮虱寛贝阳子兮竟谁从独乐无已康岂其羊之饥而可谷与臧
将子无涉水水深下无极鯈鱼舞浮阳螭首闯隂碧弱去一羽沉恶来万波激子兮何所求快此蛟涎滴谏议起阳城拾遗招李渤望子子不来羊裘号逋客踞坐山石麤曦髪朔风疾乱流两白足何日踔踈逸【扶踈清逸仓司二亭】子兮寜不悲饥氓俟唐稷岂其洛之涯而可温与石
记梦
洼然石壁罅??如丝绳其人指此泉下去为沧溟旁有玉蟾蜍空中底方平视之鼻通尻彻窍刻画精泉从鼻聪入可止不可盈欲问已无人我亦悟我生惜哉烟火食滓我朝清明
止斋集卷三
[集部,别集类,南宋建炎至德佑,止斋集]

[book_title]卷四
钦定四库全书
止斋集卷四　　　　　　宋　陈傅良　撰古诗
始生七章章八句上皇子嘉王生辰
生为帝子贵本自历数归历数万亿年帝子夀无期今夕果何夕欲颂皆赘辞但愿王此心无忘始生时王看松栢萌未具叶与枝冲然一点春其大可十围云胡间不茂为失雨露滋乃知生意同其异各所罹人均此生尔王生乐无涯如将与人同请自今夕推奉觞一何多于以介夀祺王其敬举觞一念周八维百鼎罗珍羞世岂无调饥锦绮烂盈门蓝缕还谁衣龙楼近日月茅舍或不支三宫子孙孙亦有孤与?吾方贵吾生相彼多阽危岂伊天地公而独及我私於焉识仁端一物岂忍遗当思宇宙间夀域咸熙熙猎人爱麛□渔人爱鲲鲕万物欣自遂况也民秉彛家有举桉妇人有譍门儿王心至於此夀不数耆颐诗人诵稷功造周本岐嶷首言民初生次及稷诞弥民命系於稷此语非夸毗末僚甚拳拳所愧无周诗
送丘宗卿帅蜀户部侍郎丘公被命以焕章阁直学士出帅全蜀其友生永嘉陈某作诗三章送之一章以重别也二章颂也三章以遄其归也
尝陪诸老後亦与晚进游有能一夕话可洗万古愁昔君尚青衫今我已白头阙下何匆匆蜀江正悠悠一请工治庖再请拙操舟
好静从古始尚恩极今时寜使举国贫勿与一士遗熙寜固前辙元佑诚良医我亦欲宴兴人方乏朝炊持之讯人杰人杰良自疑
前瞻及河陇内顾连江沱边筹尚弹压民瘴须挼挱方当上怀远况复岁荐瘥宜公去帆轻岁月亦易多西人岂不好柰此东人何
短歌送吕子约丞郡天台
露荷不肯附緑涨石榴自欲当朱明我无一物与君别持此荐以双玉瓶榴花结子荷成的定亦扁舟去为客良集偏於吾辈悭新功或向他山得我歌虽短声苦长君不能饮须满觞申公何在丽泽死又送冥鸿谋稻粱
送黄子闻得县瑞安
西都循吏无墨绶密令忽用为三公仁人遭时乃自见不系官爵污与隆黄君崎岖髪半白得县吾州沧海东平生经术久未试今幸小试难为功休声出自士论衆遗爱见於民力穷如君作吏岂择便第勿谓难斯令终嗟余欲归归未得观政不在渔樵中逢人每似卓傅传此道万古君王同
送陈仲孚还里
意胜不受暑交深欲忘言子车今日脂我经何时笺卜稼岂无畴颂橘亦有园挂冠特易耳柰何子盛年
教授李梦符惠宣圣画像用韵奉酬
一艺必有师尚论襄与夔一国必有师尚论管与伊信知师道尊分与君父夷吁嗟文王没斯文属之谁微言二十篇论次自学而传之者顔曾其後则子思方当周之衰诸子出恠奇王公各师承一语可解颐见之拥篲迎不见嚬其眉孟子独推尊是惟圣之时苟不本孔氏皆放其淫词於是尊孔孟诞作百世师自非戎翟秦孰背此道驰本朝郡为学薄海尸祝之往往屈万乘降升庙庭垂我作暮春堂鲁论以自随扁题落天上鬼遁蛟龙移江山护昭回谁敢或讪嗤中有夫子像来从鲁家儿广文以遗我温厉尚可追吾今得吾师下视衆说卑世世万子孙永此巢一枝
还徐叔子犀带
徐子赠我旧宝犀宣和国工所事治玄玉十截黄四垂厚且半寸径尺围方廉整不刻毫厘金饰诸末柔丹韦寘之止斋光陆离天吴海若不敢窥柰何骨相堪蓑衣自得此带逢百罹我服黑角二纪余岁月几半蒙蛛丝识与不识皆歔欷恨不披拂来隆墀湖湘老把乘边麾次第三节登王畿修门再入留郎闱上皇一见玉色怡阔步蓬山上坳螭向者所恨今交讥惧沥肝胆得请归自意永与渔樵嬉急诏适际潜龙飞误恩狎至湛露斯古来逾分天不宜百炊未满万事非还观椟中一解颐吾腰安用尔带为徐子盛年修干支才华不数纷纷儿请以带去藏待时拖金县玉未可知招招车骑来何迟苦勿留此令我悲君不见在昔十围终失之终朝三褫事尤危况我昏睡谁护持亦恐夜半神运蛟龙移
忆筇杖
岷峨山下筇竹杖危者使安衰可壮秦皇汉武穷兵不可得我独得之今丞相前年有旨还故园其冬急召朝日边半岁驱驰数千里赖有此杖常扶颠仓黄又别修门去私室无人谨呵护夜半雷霆下取将儿叫妻啼留不住我闻丞相下峡时一物无有杖自随属当晏朝立仗久怜我弱胫疲坳螭如今步屧随衰草十步趑趄九步倒假如杖在欲用之山精海怪震怒亦不保君不见杜陵桃竹歌常恐失之君山湖上之风波梓潼使君之赠尚尔耳况自丞相还如何
兰花供夀国举兄
山丹吹出青藜火金蝶窥丛何婀娜朱槿更作猩袍红夸道风人尝印可【诗顔如舜华注舜木槿也】没利从旁粲然笑奄有诸香谁似我素馨萧然山泽臞至香不数脂粉腴衆芳固自有醖藉要是傍人之庭除何如琉璃千顷水涵碧淤泥不解污芙蕖幽兰独自倚修竹生来未始受诸触深知抱此竟安用用多亦岂芙蕖福若以滋味属厌人虀粉此身人不足今夕何夕新风露入秋一雨天西顾止斋有兄永难老止斋之弟爱莫助但以清白传之万子孙岁供兰花美无度
东阳郭希吕山园十咏
幽人有遐心蔀屋?澄空况复得此山心事与境同
右清旷亭
一壑亦易得安得桂林林道人偶见之不是岁月深
右桂壑
两崖束青天中有月皎皎乍可谓月低不可谓天小
右月峡
促膝有仙凡烂柯无小大谁知桃源人不在秦晋外
右小烂柯
尝闻凤栖梧梧老凤未栖令我日伫立不知月东西
右倾月
云以无心出云归亦何心樵牧窥其藏妄意此阻深
右閟云关
清晓閲草木各具天一水安用学飡玉将以蕲不死
右玉泉
??自空来霏霏复不见安得自尤物使我耳目乱
右飞雪
凭栏时独立万象皆见前若非着眼高亦是天一偏
右壶天阁
?釡吾已溉吾缨亦无尘洼石以潴之恐有抱瓮人
右石井
送郭希吕
我门闭重重我径阻且深梅花独相依聊以慰我心美人从何来崎岖自幽寻亦於琢冰中而和南风琴莱甲尚可羮新篘足同斟不知岁已华归兴生霜砧欲别复少往栖乌归月林客去鸟翾飞落花满墙隂
水仙花
江梅丈人行岁寒固天姿蜡梅微着色标致亦背时胡然此柔嘉支本仅自持廼以平地尺气与松篁夷粹然金玉相承以翠羽仪独立万槁中冰胶雪垂垂水仙谁强名相宜未相知刻画近脂粉而况山谷诗吾闻抱太和未易形似窥当其自英华造物且霁威平生恨刚褊未老齿髪衰掇花寘胆瓶吾今得吾师
止斋曲廊初成
但酒胜如水但花胜如草小廊曲通幽竹椽亦良好止斋十数间足以便衰老檐低远风露地窄易汛扫浅溪浮薄觞短屏糊旧槀着书仅玄易过客多韦缟於中榜退思谁其谅深抱吾思亦已晚吾退盍更早怀哉彭泽令仰止商山皓维渊有潜龙维岳有藏宝煌煌暮春堂三字落穹昊昭回际南极镇抚及东岛胡然廼在斯夙夜惧不保鬼神无世情呵护必有道
次沈俭夫求花木韵
我意何不乐我顔复何?止斋有新畲耕犊角已茧止斋有溪水钓席随所展两山夹精舍佳处迫庐岘朋来尽名流燕坐皆胜践颓然止斋翁心故不可转厌书或窥园乘兴时陟巘日月之蔽亏木隂自幽显雨露之密踈草色自深浅翁乎一觞咏初不着姝娈易老探醇驳风骚较寛褊眠食虽甚佳病患盍加勉谤箧况所招讼缿那能辨於焉更悟入岂但苟排遣寄言子沈子所欲果何件葭豕来春田冥鸿脱秋猕谷兰犹见纫月桂不可搴慕远失之近求多得常鲜请以壮县才从兹益怀卷深居勿近市隘巷莫容辇有花门拥篲无花地生藓尝试玩喧寂何者是真舛旧学枉初心新功费重研何如过止斋我亦精文选
春晚书怀二首奉简陈益之
百舌喜太甚杜?恨何深睍睆斯黄鹂律中宫之音物情自不齐天运初无心道人独领会杖藜立芳隂百卉得雨露华滋巧相娱但知说姚魏河洛竟何如我方悟吾生笺经未成书安得小学师从之注虫鱼
题沈仲一所藏周氏羣公书帖
纷纷世上如落花东风即入西邻家要亦余事吾何嗟斯人故国之乔木枝叶胡然亦流落吾生已晚讲闻熟见欲堕泪那忍读古来道德功名上传世不曾缘物重君不见人间秦汉鼎彛铭与颂子子孙孙永宝用
赠章虞卿【并序】
虞卿相别久意其困塲屋舍而它之也忽以书说来余喜甚留数日晤语不但说书诸学无不涉也又爱之甚欲作一诗亟称之辄不就虞卿促归姑赠数语
章子一别二十年此来衘袖书一编自出己意说百篇至说五诰尤愕然我今万事付幽屏是书挿架漫不省子之书意吾已领且探梅花试汤饼
题僧法传为沈仲一画听松图
古松不知几千年直干欲上干青天樛枝下与人世接冷风过之万?喧猿惊鹤恠樵牧遁百鬼愁絶谁傍边纷纷海内丝竹耳何处缥缈来臞仙整襟拱聼移永日置琴弗顾僮敧眠松风有际意无尽庄骚不数惟易玄嗟乎深山大泽松不乏斯人往往千载之陈编笔端若有夜半力一日忽在轩楹前止斋虚静对立久晴昊亦为生苍烟毕宏韦偃骨已朽画工一世脂粉便北湖居士安得此奄有二子云山传北湖居士云山传吾诗孰与杜老起九原
送画僧法传【雪庵禅师从瑾之弟子】
问讯雪庵今何如子来掻首更踟蹰时於戏墨窥禅悦尚想家传及绪余曾点尔各言尔志陶潜吾亦爱吾庐谁人解写二归意欲放风帆还操袪
题瑞安宰朱元成乃祖云?庄图
功成不受富贵污轻舟扁然下五湖至今风流在姑苏我复见此云?图两坡乔木樛相扶残山剩水千里余天际未知何有无一苇横絶双风蒲杨花春岸秋蓴鲈在在着此儒仙臞世无宗师貌不如谁其嗣之吾大夫
咏梅分韵得蘂字
惜树须惜枝看花须看蘂枯瘦发纎穠况此具衆美千林堕黄埃数点昭青泚谁知霜雪深天意欲玉女
送蕃叟弟赴江西帅幕分韵得独字
生平未省友松竹爱言从宦输幽独子也诸侯老宾客襆被仅缘升斗禄为问江神何世情霁月光风送帆幅天意元来向事功谨毋遐心自金玉
皷琴行送许深父同知被诏赴阙【并序】
廼季秋朔旦上御祥琴公亦始免丧盖五日而趣召至揆路虚左以待公者三年矣盛事盛事初某识高宗所赏之琴僧於西湖晚入太学高宗晏居殊宫而僧亦希得进见数与之游归琴一张宝之有年今覩盛事而不敢爱持以赠别故作是诗以道其所从来因祷以为辞焉
伯牙非不善鼔琴指下能写山高而水深亦有师旷号精絶蜚雪白昼为重隂吾琴不以与二子二子不过衰季愁叹而悲吟后夔安在九嶷远南风不竞凤鸟瘖恭惟高宗复古殿得此净洗禁昧朱离任一鼔朝纲日井井再鼓边柝秋沉沉桑麻万里皆按堵笙歌三纪无沾襟桥山遗此岁月侵何时雅颂得所龠不僭宝藏岂爱五重玉市价敢论双南金公归旧隐三霜砧天子恭默思商霖君臣祥琴适相际使者十辈来駸駸白麻已草弄印久端揆虚左谁当今我抱此琴病山林不如送公西归调釡?但愿为作南风音上以对扬高宗中兴之大业下以追还虞舜万国之欢心
送徐一之客赣上兼简赣守薛象先
清冰一段出万?越玉五重陈两厢美人去作诸侯客几年薖涧筹行藏【一之自号所居曰薖涧】系舟夷犹暮春堂细雨冥冥烟树苍竹萌梅实尽此觞别恨岂但山川长章贡分流合江水西风为我送双鲤休言相忆强加餐报道吴帆何日起
止斋集卷四

[book_title]卷五
钦定四库全书
止斋集卷五　　　　　　宋　陈傅良　撰律诗
新昌咏归
囬头三十二年非木落霜空水见涯万事自怜多誉早半生犹幸一官迟好将翰墨付侪辈去与渔樵相尔谁还有故人招隐否寄声橘柚欲黄时
赠石时亨【并序】
释氏敌生死老氏无怛化而吾儒则曰殀夀不贰修身以俟之所以立命夫垂涎麴车染指羊鼎岂曰不知味要不若饥食渇饮之为至也吾友石时亨喜二氏书晚与余游读易论语於其行作诗赠之
要是同根本应须识等差六经无剩语百氏自名家日落山含斗潮回浦见沙了知来往意万古一生涯
题观潮阁
俯拾沧溟大衡陈苍【去声】莽多闽山飞鸟没吴会一帆过消长看沙尾行藏问钓蓑登临有如此人物付谁何
上闽帅梁丞相生日二十二韵
炎正维中叶皇图再造年天潢流少海星纬粲台躔臣主尝难并乾坤岂偶然千龄开历数一气付陶甄黄屋传神器彤庭领衆仙风云从此会日月更谁先昔者求侵地何人赋甫田吴儿咸抵掌哙等欲差肩庙论惟多士戎功不在边一麾分赤社万事属青编吾道诚难用诸儒亦自偏才名多濩落经行失拘挛洛蜀何嗟及熙丰竟祸延旁罗兼鴈木平步忽貂蝉甚矣知当宁凄其望济川年来羣老行公在万民悬定作盐梅梦行歌杕杜还沧溟宗衆滥衡岳倚苍玄要使垂身後无为慰眼前管弦无筭爵桃李未央天鲁燕虽堪颂闽山不足镌中原康济事彛鼎愿聨翩
送郑少卿景望知建寜
过家乡里敬将母士夫荣得失从人论行藏独自明百年中古少一笑万金轻廉让吾何敢新茶可撷英有志须身健关心在岁寒一时诸老尽多见大名难湖海方连旱瓯闽适少寛为州人不乏千万强加餐清庙图书宝熙朝雅颂音频繁三节召荏苒二毛侵衣饭家才足丘园意亦深卧聼床下士时作武侯吟海内言华萼谁名动搢绅岂无当世志能忍十年贫酒兴新来减交情老更亲公余如促膝剩把古书陈【兼送景元】屏废诚愚分牢愁更索居若逢知己问犹解课儿书地僻门长闭年饥莱自鉏相望无一字不是故情踈
庚子除夜有怀
老盆自酌共谁歌叹息其如此夜何已觉二毛嗔妇问可堪一飰患儿多关河满眼风尘在天地藏身岁月过事业文章吾所畏东阳人亦卧岩阿
送沈元诚赴临漳主簿
谁说乡先进能无沈隐侯青衫今适越白髪竟依刘【时里人刘义夫守临漳】道固为名累人当与命谋三台行渐近且勿问归舟
终藏怀未己欲去事多违士友方推毂乡邻但挽衣冥鸿寒汲汲霜菊晚晖晖何限春蜚动君看果是非
送德远弟赴省
科名虽细事文字要新功方拙存家学丰膄与衆同江湖多我友台省半诸公为道贫非病连檐有芥菘
和张孟阜岁旦韵
白髪朝看镜青灯夜数更文章输善宦名字误浮生废学儿鼾睡安贫妇饁耕从今定逢吉吾已卜先庚
闻沈元诚归自临漳喜而奉寄
荔圃斑斑熟蚝房个个肥我虽缘此误公亦为何归吏事生衣垢家山减带围不无华衮字卿月更光辉
晚春二首
万枝寂寞待春风风雨过多春已空未晓啼莺相唤语海棠飞尽一庭红
莫道春归事已非水边天际緑成围隔篱听得农家语雨过田田麦含肥
送孙謇卿赴夀昌主簿
乌鹊填门雪满除倩谁骑马谢双鱼苦吟孙楚三年别饥卧袁安一病余仕宦吾人聊复尔梦魂今夜定何如钓台多是西征客莫道渠能赋子虚
哭吕大着至明招寺简潘叔度
小雨崇朝过深秋薄海清故人期不至乔木眼偏明欲往还何日堪论久此情侯芭幸无恙应就太玄名
招徐居厚
老来却忆少相过别自何年白髪多山叶抱蝉虫吊夜去看沧海壮秋波
天台王子木解官长乐见访
夜深擘荔真愁絶春浅传柑更惘然世事爱来欺两鬓人生堪得别多年琢冰积雪江湖阻树羽崇牙日月悬此理仓茫君勿问明朝且莫刺归船
月夜书怀二首
送客门初掩收书室更虚新篁高过瓦凉月下临除妇病才扶杖儿馋或馈鱼今朝吾已过莫问夜何如道德吾何敢功名代有人仓黄恒畏咎斑白?忧贫细字书全废深杯酒勿亲静言空自爱万古亦泯泯
送周鲁山辰州法曹
团栾妻子是谁家独被饥驱天一涯远地岂无人晤语长才能免世惊嗟好於书作千年计勿为官驱两鬓华为问湖南似湖北逾年吾亦访丹砂
游丁次翁篔簹园期次翁不至
径蹊曲折屋参差半是天成半自治修竹万竿人独立我来掻首菊花期
送朱同之福州户掾
我自三山失马余君方千里问津初衣冠万室催科易礼乐元戎节目踈谨勿向人徵外事只须着意访奇书一年正好榕隂密丹荔黄蕉奉版舆
覔树栽
覔得循除数亩园衰迟无力正乾坤学为老圃徒幽意富比封君亦浪言计日若将栽树木成隂当待长儿孙出门怅望春连坞为向云屯斸一根
题仙岩梅雨潭
衮衮羣山俱入海堂堂背水若重闉怒号悬瀑从天下杰立苍崖夹道陈晋宋至今堪屈指东南如此岂无人结庐作对吾何敢聊向樵渔寄此身
次陈益之韵戏呈汪守充之
雨过山新沐风平水漫流移尊来选胜立马步通幽春在桑麻坞香圑橘柚州从君诗有律还我酒无筹【汪守坐上苦吟而忘饮客酒因戏及之】
汪守三以诗来次韵酬之
一年春事堕槐宫却爱清和与政通乳燕黄鹂相倡和落花修竹乱青红羡君有赋非占服【使君以四月一日为题】愧我无才可送穷细与论文一樽酒它时还忆暮江东江城如在水晶宫百粤三吴一苇通桑女不论裘粹白橘奴堪当粟陈红弦歌满市衣冠盛缿讼无人刀笔穷多荷弱翁今少霁更能携客谢岩东
音合桑林律中宫试听布皷亦三通相从璧水浮葱白【见酒正注】一别闽山擘荔红把钓扁舟将老去欵门多竹未全穷若为皂盖能忘我立尽斜阳车不东【汪守屡期见访不至】
酬谢倅景英用前韵见寄
穷巷萧然一亩宫劳劳漫刺倩谁通空飜故纸头垂白晚对清标面发红诸老飘零亡几在【谢乃参政任伯之侄】百年放佚不胜穷拟将旧学相从问何独诗坛欲让东
用幽字韵戏简谢倅
当户排危翠循除漾浅流此生从稼圃谁与伴深幽韩子痴凭桉龎公倦入州青蒭与白饭却待为君筹
用幽字韵呈汪守谢倅
旌骑收人迹簪绅杂道流引盃忘日永得句与山幽行在今当路中兴此望州为将登览目着处访边筹
用幽字韵荅贾端老
人皆忘姓字谁独访源流病骥宜怀枥迁莺故入幽十年惭主簿万户薄荆州此事吾何敢相将负一筹
自仙岩还舍留别诸友
瀑布衡从云一坞浮图明?木千章在山终爱离山去遮莫黄尘涴我裳
送任虞卿教授江隂
学省穿杨末江城振羽端声名人不忌仕宦意常寛缺月天将曙孤村岁已寒小舟来话别此道少人敦
和谢倅见赠生日二首
朝天冠佩几千员熟数东州未乏贤若论中原旧文物蒲轮应合聘高年
独醒长爱衆欢酣酸苦随人却嗜甘好客不知弹剑铗闻公风味可无惭【谢倅絶不饮而善劝客酒惟客所好独嗜甘物】
再和
休将枘凿问方员且引壶觞对圣贤鸿鴈不宾沧海冻梅花相伴笑年年
浅杯莫到十分酣但爱??夜梦甘万里桑麻风雨好一夫尸禄我何惭
谢倅生日
此夕其如好客何秋风嫋嫋水微波渡江公子今无恙上蔡家声世不多未放清朝空老去欲谈前事竟谁过阻陪觞豆彷徨久坐想风流为一歌
景元益之诸友考试旁郡余梦与步月聨诗得水花初浄月如银之句追成一絶
连年波浪与埃尘谁可论心五六人昨夜梦同天地濶水花初浄月如银
谢倅监试未毕事而出以诗三章来用韵奉酬
殷勤送客蹇谁留久待江城未解舟我醉欲眠君且去不妨懒瓒继前猷
归舟莫讶太匆忙会面何曾累十觞孰与持螯霜月下拍浮酒浪旧陂塘【公不能饮】
极欲从君十日欢倦飞终羡鸟知还棘围观战缘何事亦纵骅骝自出关
沈仲一三益堂
有此名三益之人可晤言游藏无俗物典则似诸昆剩着书充栋仍添竹过垣翻愁长者辙稀得到柴门
游金嶴赵园
脉脉循檐水林林夹岸山令儿从竹下领客入云间稠木容人过悬崖着手攀从今名字出不到径苔斑
海棠絶句
淡月看花似雾中遽呼灯烛倚花丛夜来月色明如昼却向庭芜数落红
湖楼送客即事一首奉怀益之兼简同饯诸友
谁家喧马盍朋簪屋压城头水照檐橘柚两山香尽在蒲荷十里浄相兼愁将久雨春无赖别在明朝酒未厌甚欲去同三四友鲈风更卷一江帘【时益之尚馆鲍氏鲈风亭】
春晚一首约同志泛舟
匆匆春事竟如何问讯庭前手种花又送行人又风雨半为芳草半泥沙橘香通国今无恙梅实於人晚更佳莫放此春齐去尽夜深愁听一池蛙
用前韵招蕃叟弟仍和蕃叟癸卯二絶
细看物理愁如海遥想朋从眼欲花逆水鱼儿冲断岸贪泥燕子堕危沙百年乔木参天上一昔平芜着处佳行乐不妨随邂逅我无官守似蚳蛙【蛙通作鼃】
落花风雨柰愁何愁亦不应缘落花尚可流觞追曲水底须占鵩似长沙【孟夏事】无人晤语鸟乌落为我食贫樱笋佳休说关河无限恨腹非空怒道旁蛙
大飨须三飰中黄起四维欲追千古意眼底合深思功名还壮士道术付诸儒但欲谋田【阙】扁舟下五湖
送翁诚之尉慈溪
徐刘文采後邹鲁典刑间为母求三釡令人见一斑时平无事立地僻得官闲好索梅花笑题诗海上山诗律吾将问心期孰与亲明朝当异县永夜更怀人尚友逢三益明农识大臣可无相问讯勿道鬓毛新
和陈仲石韵
久矣怀相与翩然喜见临清风生案【阙】短日过墙隂王事何时暇神州半陆沉诸公宣力去伴我水云深送谢怀英道士归庐山怀英弃儒服从皇甫道人游晚入东宫赐号观复大师
塲屋收余策匡庐寄一瓢欵门如有欲委币辄难招菜甲留终夕蒲团共小桥崆峒他日问应记说神霄【怀英自言林灵素遭遇误国事甚悉】
一别忘年月重来失故初美髯今几尺衘?竟何书【谢尝持所着老子实录并皇甫记求题跋余未暇及也】勋业诸公在衰迟半世余许身无补报吾亦欲樵渔
送陈持中赴四明节推二首
更无人未识东州晚得吾宗第一流编磬在县金奏合清冰出?玉壶秋喜才一见还分袂怀欲多言但倚楼亦有鄮山三四友可令观政话然不
前修恨不为同姓更有跫然喜似人岁晏得君顔面好天涯从此尺书频政须有力同扶世业已将名自绊身它日云台勋绩上南阳应记旧比邻
乙巳岁首寄彭子复徐子宜
又过一年空草草寻思万事太劳劳岁烦士友愁薪米日见儿童叹鬓毛乱卉各随分寸长新禽已变两三号及时君亦图良集莫待春深水一篙
次韵奉酬丁少詹见过同游仙岩遇雨而别
佳人何似似江梅邂逅梅隂共举盃欲与溪山成胜话却因风雨得空囬新诗报我春乘兴小径从今日扫埃自是衰迟愁独立敢论名字望朋来
瑞安宰刘伯协载酒游赵园叔静道甫子宜行之同集小雨喜霁
上已所余春有几不堪风雨付春愁君能载酒知谁佀我欲看花不自由倚岸小舟谋未定隔林斜日故相投莓苔踏遍篝灯去收拾残红挿满头
和丁少詹韵
尽日支颐聼雨声闲中惟得自知明朋来何敢烦公等老去方惭负此名待欲短檠看少作敢将尺牍论交情区区却望从容意要莫令人一座倾
明月隋珠忽堕前坐令衰飒意飘然无端太史头抢地安得扬雄赋上天前辈门墙余几在他时竹帛竟谁传落花流水君愁不南渡于今六十年
病余久不趋郡且迁仙岩书院於屋西有怀同志
欲往如天际相期忽岁华山空明独树江晚暗连葭作屋皆三益藏书可万家岂无人裹飰躬自灌园芽
酬陈颐刚见和前韵
离合皆天意盈虚几月华家才办藜苋吾亦逐芦葭忧世还当路论兵有故家深深看踵息隂火养黄芽寄谢景英参议梦作寄诗觉来追记两句?梦半年皆草草鬓毛一别益苍苍足成之
故人不见吾何适欲见其人已异乡?梦半年皆草草鬓毛一别益苍苍筹边淮海何迟暮乘障湖湘亦阻长及此居闲宜问讯题书须待满林霜
寄题翁诚之慈溪县尉厅无我亭
星月明当户乌鸢下傍人小亭长独立通国自相亲置尉缘求盗居官已丧真须知三尺外敲榜亦深仁
和郡守沈持要赏柑之什三首
沧海无波日万艘山农囷廪自相豪争看紫槖行阡陌可对黄柑负酒醪曲水一觞随意集成都千骑最头遨风流儒雅谁公似增得东嘉地望高
东都门外问征艘去国身轻亦太豪谁可对床听夜雨自於同社燕春醪不知温诏从天下又罢幽寻与世遨从此宜休堂下梦顾瞻松栢为谁高
仰止苕溪近一艘几年犹未识人豪黄堂为客知何夕白髪从公饮此醪四海衣冠多後进两朝几杖旧同遨令人仰视冥冥翮不道微风燕雀高
和沈守持要观潮阁留题
平生欲赋观潮阁立尽斜阳倦复还一日江山蒙笔力百年名字满人寰郡从晋宋风流後诗到苏黄伯仲间向去摩挲看石刻谁知功在十年闲【公闲居十年】
奉陪王德修登观潮阁兼呈邑宰刘伯协
观潮阁在东溟上有客来登自华阳不道雪山通老栢却看朝日上扶桑胜游气合南三郡【荆扬益也刘江西人】妙画家传晋二王後会不知谁与继尔江吾海永相望
落成王朝奉庙以薄恙不获预谢刘宰并诸乡丈五首
盗起清溪两淛空童王亲自帅元戎谁知小邑无亭障但握空弮有隐功
横塘一字比南金满纸书劳属意深太史不知收拾未邦人父老泪渐襟【许忠简公尝手疏王公济守御事欲列诸朝】
操一豚蹄亦可怜欲将庙食自旌贤坏墙颓壁神台笠不见干戈六十年
却向平时念後艰榱题百尺忽如山谁将西上逢人问令尹何如此一班
抱病荒村望欲迷骏奔无数独鷄栖瞻言冬鼔何时歇好听农郊雨一犂
和沈守持要题谢公楼额
危楼何在水云中穿市牙旗退自公闲作此来横笛夜爱看人醉落帆风欢呼夹道江声合硬语蟠空客技穷姓字从今聨沈谢不知千古更谁同
沈守生日
燕寝凝香不记春宜休堂下栢轮囷三吴南渡今多士四皓东宫此一人雅不欲书名上上谩令在处岁陈陈玉巵宴罢思黄髪应合从头第从臣
观南塘四首呈沈守
曾不容舠咫尺间谁知救溺合缨冠今从枕席人行过【用赵充国语】最好翻盆雨後看
夹道欢呼百里间不论扶杖与胜冠公年几许顔何似迟放牙樯待我看
乐在宜休水竹间十年黄帕裹朝冠却乘五个花文马来与江村妇子看
别乘潘郎伯仲间朅来公适去弹冠更将未尽公碑意收入新诗为并看
止斋集卷五

[book_title]卷六
钦定四库全书卷
止斋集卷六　　　　　　宋　陈傅良　撰律诗
桂阳劝农
雨耨风耕病汝多谁将一一手摩娑幸因奉令来循垄恨不分劳去荷蓑凉德未知年熟不微官其奈月桩何殷勤父老曾无补待放腰鎌与醉歌
九日奉呈同僚四絶句
泽国重阳花较迟得花虽【阙二字】愁余家家人醉鷄豚社独对西风忆鱠鱼
小雨廉纎仅滑泥强随年少更攀跻欲凭最上浮图望晚稻如今齐未齐
临风遮莫晚山佳自古功名看鬓华幸自不知余种种可教容易落乌纱
领客山危亦既懽故人往往去归班明年此会知谁肯为上吴山望楚山【教授将赴阙签旬亦旦夕解官】
郴守丁端叔以九日诗至次韵奉酬
十年不见寻常事九日相违咫尺间橙蟹渠能追胜赏藙牲孰与奉慈颜逝将酒坫更酬酢乍可诗筒略往还新将适闻临遣罢鹿头吾待望吴山
丁端叔和九日诗至用韵奉谢恤邻之义且申前请
壮不如人老更迟可怜赤【阙二字】宗余乡微肤使贤方伯谁激西江活鲋鱼
生怕遄归趂紫泥缘危方藉得同跻交邻谊与春秋并应许臧孙数告齐
夏畦不病晚穜佳哿矣将诗补黍华散百为千吾写似深山穷谷徧笼纱
不因与国近交欢氷齿相从发已班多见长才无肯綮岂辞一篑竟为山
再用前韵简丁端叔
乞邻亟只报何迟愁絶饥甿一胜余上有加飡下相忆莫同泛泛寄双鱼
闭关饶看一丸泥我亦前扳更後跻四海弟兄君看取苛风不断鴈行齐
事到难时意转佳声名早已动皇华拨烦自古书生短只合横经住绦纱
繇吴入楚共悲欢怀欲班荆竟未班直待还舻愿衔尾洞庭彭蠡浪如山
和丁端叔竹梅二诗韵【端叔於庭前对梅柏竹八竿】
空堦琤若下琅玕全楚何人巧耐寒谁伴八龙长傲雪萧然一榻卧袁安
管领春风别有天不论水际与山巅祝融玉立湖湘冻独付寒梢笑粲然
丁端叔送牡丹以诗来用韵酬之
觉省他年见一班老从湖海看春颁瞻言百里几相及仰止高山竟莫攀每事乞公留上策不才容我着中间一时公论方当路愁为丝麻弃蒯菅
客来谈政已班班况复书縢一再颁亦欲颉颃相上下不容分寸得跻攀花犹河洛承平【阙】诗在黄陈辈行间簿领役人尘扑面沃如云雾下茅菅
和丁端叔岁晚书怀韵
来涂蓝缕雪埋人三百於今又六旬奏课定应书下下班春聊复喜津津余蔬被壤农无恙茂草连扉盗自新曳杖鹿头时极目炊烟齐起两州民
丁端叔送海错以诗来用韵酬之
泽鱼山豕各忘年味可胜穷总所便堪笑荆吴相俎豆遂令蛮触自矛鋋食无误蟹车同轨贡不徵蚶泽漏泉我在穷山人迹罕亦蒙惟错馈甘鲜
酬王判官和九日韵一以归德於部使者二寄郴州使君三以为谢四奉留也
皇华六辔按倭迟博采参差到接余【诗注荇菜接余也】我独内惭无具甚万家亦免釡生鱼
想悬郴桂一云泥夫子声名正日跻乞与蚤移河内粟牙牌归德报班齐
翩翩公子一何佳衔命穷山薄岁华独自把将诗过日不知梅影下牕纱
怀自何年晚见懽匆匆惜已【阙】声班青刍白飰吾何有风月犹堪倒玉山
戊申臈桂阳喜雪
月不能明雨却稀山容野色夜辉辉清霄下际双琼阙仙仗前驱万玉妃亘古岭旁冬不到从今湖外岁无饥来年此日吾何适蓑笠寒江一钓矶
再用喜雪韵一以书怀一以喜客
南人见雪古来稀见只愁吟草木辉留囓毡毛穷汉使说开围角老胡妃我尝豪健能无褐今已衰迟要不饥北望鴈门肠欲断春蒲空老旧渔矶
瘴雨蛮烟此後稀山童亦与借余辉争看狂穉相呼唤下啄饥乌自匹妃苦乏貂裘堪夜永喜无蝝子着冬饥兴来那况山隂客为我扁舟倚石矶
题范秀才万卷堂
雅尚时相背幽栖我数过儿应看客惯田孰与书多自析唐郴县谁聨汉甲科儒门今有此天意定如何
和段君仲衡同令嗣天晴少出之作
文字时高下功名势去来谁人堪语此吾道竟怀哉携幼安容膝廵檐笑索梅巷门通後圃今数为君开陈颐刚注孙子许拾遗赠诗用韵寄之
千帆过尽独舟沈玩世齁齁踵息深何自着书今白发不禁恋阙此丹心诗来沧海珠盈把人在掖垣梧十寻应为一编三致意细论小雅到交侵
和段仲衡谯楼新军额二首【潘帅德鄜为书军额以立春日揭之】
笔落元戎重诗成坐客新谯门双壮观边将一团春梦破盘行玉名存瓮得银【桂阳因银置监今无复有】衰迟亡补报着意与民亲
寒消晴後雪光转冻前风岁已宜麻麦人犹厌芥菘楼头千里望笔势万夫雄及此吾何力天低露草丰
和萧俊仲司法咏谯楼新军额韵
海滨驱马过湘滨喜及今春忆旧春公燕有时令市酤村舂不继待炊新严城鼔角留三字当代衣冠第一人看取吾民繇此去万家鸡犬永无尘
送洪子端还乡【子端丞相之孙】
将相三陈後文章两汉余英标还有此天意定何如海内相离合年来半毁誉未知贪尚友孰与邺侯书
送吴德夫
岳麓楼头卧湖湘眼底空声名无处着容止与人同白髪何多日轻帆不待风修门春漏浅封事倩谁通杨伯子以其尊人诚斋南海集为赠以诗奉酬
辱与门墙最不迟白头方诵岭南诗文从嘉佑今三变人在庐陵此一时细数儒先能几见独怜岁晚欲何之潇湘直下长江去得望蓬莱却更疑
潭帅潘德鄜生辰
落南添得黑髭归归与相忘草木知岳麓沈沈秋柝静湘波穆穆夜帆迟人间公论今何在柱下家声此不疑【德鄜乃子贱舍人之侄】但欲公年如卫武为留淇澳变风诗
衡守刘子澄以诗来和韵奉酬
曳裾朝路不同时谋食衡湘亦把麾一见相忘光可监十年何在惄如饥力堪扶世将谁可语不惊人或自危夜雪埋山江欲冻依然春信在南枝
游南岳
天作之山曷为哉遥知阊阖正南开两川文武长江下百粤车书五岭来柴望久为周坠典牢愁多见楚遗才不知崧岱还何似我欲将书寄鴈囘
登祝融峯喜霁
仰止扶藜鬓髪苍恰当风雨暗三湘为谁一辟天无际及我重来日未央江过数州多曲折山缘长亩半青黄老僧耐得从头问问到吴门竟渺茫
和沈帅持要张漕季长韵二首
欲杭一苇近声光恨不先期燕子凉旧学甘盘聊此日倦游司马尚他乡别从沧海山横斗【谓别沈於永嘉华盖山下】来自岷峨水滥觞不谓偶成三楚客得为兰杜附诸香麾节元戎祖席光晚风吹雨借初凉师传问讯谁书院石刻摩挲是道乡闻有先声来召馹想无後会到流觞路朝正设横经席册府重紬辟蠧香
送沈帅
甘盘梦不入高宗四皓莫知其所终傅野有人能论学汉庭无事可言功行藏於此尝成趣谈笑从今得退公分付诸儿理民社宜休堂上听休风
携客过王提举园访梅刘连州以诗来因用其韵
屋後云梢万个长屋前风蔓一川芳有梅自索廵檐笑无酒还酤踏雪香偶与三刘同下榻却怀二宋对持觞【是日同集刘连州景晋父子及宋伯华也坐客皆怀伯潜故云伯华伯潜宋景文公後】写将诗句吾何敢欸乃听人汲晓湘
再用前韵简刘连州
吴楚相望路阻长我来邂逅挹羣芳人如盘谷元非隐诗到孤山不道香每与盍簪移永日更须篝火及余觞何须夸去东州说不学蓝关独吊湘
小诗为张漕寿一春苦雨张漕行部谒岳祠而霁是日登祝融
皇华散作九州春老穉【阙二字】夹道陈韩子莫愁今夕雨甫侯元是此山神我虽载酒【阙二字】筭孰与将诗附不泯他日中兴编小雅若论孝友更谁人
谢司马倅惠东坡竹石
出自坡翁余百年传之温国子孙孙两家文物来归我便盍投簪去杜门
和赵帅俊臣寿张漕韵二首
但得桑麻徧楚间此心不在大夫环落花流水深春好画戟清香永日闲英荡偶来成胜赏萱庭孰与奉慈顔正应得句尤奇杰可继淮南大小山
使者耕时出省春聨翩珠玉又前陈先声所暨摇山岳落笔相豪泣鬼神嘉与九城俱晏粲讫无一事尚棼泯独惭衰惰归何晚亦着中间作廪人
题耒阳黄宰诗卷
诗卷来何处棠隂日夕佳令人添白髪及此有黄花事业谁千载文章各一家何时定还阙解柂向长沙
送黄元吉【陆子静门人】
荷君来意固非轻曾未深交意便倾语到七篇无欠少学从三画已分明每怀前此伤标置颇欲从今近老成为谢荆门三益友何时尊酒话生平
怀归丐祠
久矣怀归曷月哉冠缨吾欲濯吾埃天寒病马尚远放日夕罢牛宜下来名家翰墨书还蠧盖世功名骨已苔孰与东篱访黄菊柴门终不为人开
送范东叔归帅潼川
楚山黄落洞庭波背却鷄人问钓蓑归思甚于三峡壮才名空自十年多曩游记得青灯在後会愁如白髪何我更有怀言不尽故将短韵代长歌
送丁怀忠教授象州
二毛羁旅久一飰瘴乡轻把酒时相属令人意自平校官无簿领帅阃甚声名【应仲实帅广西】所恨冥冥雨梅天不肯明
长沙臈月雷是日约宴赵帅俊臣闻雷乃罢越三日雨雪帅喜以诗相贺用韵酬之
民欲遮留上欲来【时长沙民数数投状乞留赵帅而庙议欲召还】政声无间到舆台道迎和气收蛮瘴弹压余隂蛰楚雷已是因风成柳絮会须逐马见银盃一觞好上公堂寿不为梅花昨夜开
又和
沴气反【平声】为和气来长沙千里一瑶台新炊顿顿匙抄玉熟睡家家壁撼雷天直於人如合券公应怜我欲停盃向来韩子夸精祷云合衡山特易开
赵帅复赋诗来用韵酬之
天水交光地欲无中问老子独轩渠一蓑渔隐真堪画万玉龙骧不可屠已卜菑畲何幸甚却怜蓝缕更愁如莫将此惠长私楚好上甘泉扈属车
用韵咏雪简湘中诸友
夹湘而住一尘无不在瑶池在石渠气盖松篁谁与竞令行螟□自相屠山光际水天无间夜色通朝月不如中有一翁须皓白萧然野鹤亦乘车
赠张孟阜絶句
燕坐何曾论古今束书高阁反求心若能领会无多子絶胜相从岁月深
用赵帅韵为孟阜解嘲
恨无毫髪老波澜世有曹刘亦後班堪笑燕人夸璞腊欲随圭璧上三坛
登祝融峯观日出
星月凋零万象昏谁能先我见朝暾东南已得乾坤正蛮貊方知夜旦分但觉沧溟浮佛屋却忘衡岳近天阍迢迢下憩山腰寺人世烟云尚吐吞
舟中奉呈赵帅一首且速迎侍相与满岁
曷不放言追鹏赋岂无幽思续离骚去年比屋余三釜【周礼用鬴字】昨夜沿江长一篙白髪岂曾缘吏役青衫那更有儿曹鱼轩肯为公来否相约春光访蟹螯
除浙西宪舟过钓台有感
一再登临万事非裹头还已雪垂垂敢论笔力今无恨欲附碑隂始不疑台阁有人堪共政江山如此且随宜论功汉鼎吾何有自是风流百代师
止斋集卷六
[集部,别集类,南宋建炎至德佑,止斋集]

[book_title]卷七
钦定四库全书卷
止斋集卷七　　　　　　宋　陈傅良　撰律诗
上皇子嘉王生辰诗三章
两宫频燕喜交举万年觞会庆川方至重明日未央圣贤何继世孙子更宜王闻说斯干梦祥占近一阳造次依儒术朝回只一经更无他嗜好端是衆仪刑符应当良月声华自妙龄帝垣从此日光焰粲前星要识皇图永当观艺祖初维持今尽是囘复更何如庸陋谁推毂衰迟此曳裾慙无为寿具独袖一编书【方讲艺祖实录故及之】
袁起岩会饮湖上出示古刻酒罢各携桂花以归因成一絶
湖光不动见鱼虾败纸残编数十家岩桂丛中三四客醉归人得一瓶花
又和
湖上帘须半卷虾调氷雪藕各名家有人不解长安饮话极茶铛吸井花
寄陈同甫
古来材大难为用纳纳乾坤着几人但把鸡豚燕同社莫将鵞鸭恼比邻世非文字将安托身与儿孙竟孰亲一语解纷吾岂敢祗应行道亦酸辛
送辛卿幼安帅闽
长才自昔恨平时三入修门两鬓丝瓮下可能长夜饮花间却学晚唐词潸然北顾关河永简在西清日月迟双鴈乘鳬沧海上与君从此恐差池
送卢郎中国华赴闽宪
相望千里马牛风聨事湖湘各已翁造次便呼儿女见绸缪略与弟兄同百年又是梅花发万事何如荔子红欲附使轺嗟不及却怜身在俊躔中
送范大着文叔知彭州
中书世禄今无几唐监家声世不多安得有人贤若此忽闻去国意如何同朝最是头先白知己还愁语太苛尽欲读书三万卷蓬莱未必似岷峨
和刘进之韵兼简吴阜之
憧憧满眼事何稠落落论心思独幽去国未能身一叶怀人但觉日三秋池塘春草方同梦江汉归舟更别愁安得箫韶仪两凤不妨燕雀自嘲啁
初夏有感因用前韵久旱适得雨欣然卒章
湖山妩媚绿隂稠谁向芸芸得趣幽半破榴花方恨晚新来燕子未知秋去为吏隐虽吾愿归得家山正自愁赖有雨声寛百感忽如孤凤见羣啁
送潘德久之官建康
平生不解通毛刺万事无能改鬓华岂是襟怀堪逆旅直须诗句可名家老为宾客从戎幙强使妻孥理帽纱不有将军寛礼数新愁却恐堕江花
同游张园酒中各叹明年未知谁与此会余最衰病宜去因作诗识之
春过新烟能有几愁生飞絮转难禁可怜衰白随年少爱看残红到夜深一辈衣冠方事事故园松竹已隂隂明年此会知谁共鴈荡山前寄好音
次韵奉酬方辉先
也知朝士愧山林猿鹤相怀怨亦深屈指落花年荏苒断魂凋鬓日侵寻向来相与期何事老去谁能会此心多谢故人重话旧独怜志古定遗今
送倪正甫侍郎贺正
雪枿氷芽又复春中原【阙】覩属车尘懽呼汉节从天下愕立边儿夹道陈老去独惭【阙】偃蹇君行决意问经纶顾瞻河洛关心处应记幽燕用事人
喜雨
天顾於人略有情片时收尽越山青老农望外扶犁立倦客愁边拥被听尘翳欲清阊阖道井花已上辘轳亭冥冥直待黄梅熟未要风池看约萍
送曾继先赴山隂路钤
胡髯白尽犹强飰髀肉添多未跨鞍不向燕山亲矢石却来桥塚护衣冠归舟自此长相背荐墨于今尚未乾只恐燕然他日事独无名字可同刋
送何起岩之江东
苦吟海内知音少独往江东问政频我亦他山於此别世无吾党更谁亲六朝故实皆新句一代风流尚几人话次傥怀无恙否为将衰惰再三陈
上元日同京仲远赵德老罗春伯谢子肃访郭殿帅游凤凰山次韵
层云飞鸟共危栏江汉朝宗万折盘王气信知千古盛圣图元自九朝寛公余曳履探殊胜酒罢磨崖记衆懽衰惰不知能健否相从河岱弄柔翰
癸丑冬车驾过宫留相还朝
一声警跸接天齐驰道无尘马不嘶月御顺行随日毂乾端和气匝坤倪三槐相继归公衮细柳还须听将鼙老矣尚能歌二圣不应专美在浯溪
和楼大防尚书送行韵
齐年兄弟又齐名商略行藏共此生自昔从君瞻马首如今输我与鸥盟读书松竹交千载曳履星辰听五更借问塞翁谁得失请无一语到留行
折子明提刑自湘中以诗问讯用韵酬之
久立天涯咏式微胡然华髪尚【阙五字】　　望归簪履便冀君恩到盖惟当世岂无君子论【阙五字】　　人诗湘中一似桐乡好安得扁舟着钓丝
泊钓台滩下
今岁仅余今夜月此舟三泊此江圻遭逢明主还遗恨惭愧先生独见几泗水列侯多不免湘山四皓竟安归汉家故旧尝枚数孰与东南一钓矶
臈月望泊舟钓台滩下赋诗既而登婺女明远楼诵之乡丈陈德承同集黄奇卿张伯广因书以遗德承之子性甫直甫後春六日奉和德承韵兼简奇卿伯广为别
行藏独倚少陵楼怨鹤愁猿孰与俦尝与万人争魏阙何如一壑老菟裘追随士友从吾好领略江山自此游急趂梅花理归棹双溪为我亦西流
赠杜伯高
腊後玄冥意气骄余寒造物亦亡聊风收夜雨春何浅云障朝暾雪不消真悟此生才半岁恣听何处是三朝粲然一笑将迎我赖有江梅慰寂寥
除夜宿处州天寜寺
人言老去不如初我爱初心老转无懒向门前题郁垒喜从人後饮屠苏杯盘甚简眠须早礼数多寛拜要扶况复??僧纸帐鸡人不听禁庭呼
寄僧嗣清
衡阳杰阁宵人记淮右丰碑刺史书永已桥山藏劒佩空余云汉照林庐河图万古陈东序汗简诸儒校石渠谁道幽深穷衲子乞钱买石更崎岖
余与嗣清作云章阁记欲刻之衡山不果今清来致舒州吴使君所书阁记石刻一本盖投子山碑也於是寿皇晏驾一年矣读之涕泗交下顷为学官逮事寿皇满岁当罢去而对班尚在数月之後遂乞补外晚为秘书少监会圣政书成被旨诣重华殿进读首篇寿皇色甚康顾视良久益恨平生之不遭也因作诗诒清以附碑隂
蒋处州仲可惠酒
括州太守【阙】亭侯及与前时一辈游剩欲池塘看芳草谩随烟雨上危楼无钱可解催科拙有酒能寛放逐愁可笑杜陵严武客时时傍舍过墙头
再寄用前韵
幸无骨相可封侯归理先人旧钓游山下剩栽诸本竹水边须着数问楼羣书可读自随喜一客不来谁与愁时把钓丝销永日鱼儿亦得两三头
丙辰夀国举兄
是间南极老人星乔木修篁亦有情直向朱明为後殿不随黄落入秋声儿孙衮衮看新出兄弟团团得晚成笑閲世人心事短却从黄老问长生
送长溪高国楹从学朱元晦
洛学今无恙东南属此翁从游虽已晚趣向竟谁同一第收良易遗经语未终归期定何日我欲叩新功
以两鹤寿薛象先
日与山农共一?不应家有四乘轩殷勤分送平斋下为看蟠桃熟几年
重阳日寄瑞安留宰留宰以是日宴新第人并见招不及赴
落帽沾衣总失真追随茰菊亦劳神酒无肴核依然好家有溪山岂是贫沆瀣从空来夜气青冥随处际秋旻不知此是登高否为问慈恩塔上人
和林宗易菊花韵
一岁所余秋有几重阳偏与老相催每怜白髪能长健虽爱黄花亦懒栽好景游从须好友新诗风味似新醅人生适意无过此恣听东篱早晏开
和沈仲一北湖十咏
北湖只隔岭头云谁在湖边问讯人若得小舟通我过雨晴须破半时辰
右北湖
人去岷峨水自流豫章三字竟沈浮怀人好上层楼看木落山寒不肯秋
右豫章阁
可爱南山与北山北山上有斗芒寒碧云归尽人何在更卷珠帘到夜阑
右仰止亭
平平下语及云管学到诗人岂不难莫似【阙】人大芳洁湘波千古诉椒兰
右药房
一年曾得几番圆恨不骖鸾上广寒占得波光须细翫恰闻沧海已狂澜
右穆波亭
欲来花底竟差池我有佳名谁与归翼日看花天一色狐裘犹自织寒机
右粹白堂
借无舟楫亦褰裳目断蒹葭水一方今夜不来同剪韭隔山明日事茫茫
右迟客台
萱草须锄莫放深竹须剪伐待成林一花一叶皆相附要使儿孙识此心
右萱竹堂
纷纷万木尽西风独立霜林我御冬泽畔无人谁着语止斋但护紫泥封
右楚颂亭【余雅爱颂橘之语仲一欲以名其亭一日出所藏潜邸颂橘二字遂改今名】
看花只为雨愁人一片才飞减却春独此得春无尽藏每於愁外见精神
右宜雨亭
周宣义三子仲敏明【阙】幼谨同年登第因以前韵奉寄
营营浮俗赝还真孰与传经妙入神一榜及看三子贵数椽能忍十年贫自将弧矢书闾史便使氷渊诵小旻家学如君今有几殷勤罗拜我何人
再次韵简新第诸人
行酒何如温太真风流元不鄙钱神扁舟容我归来老一子令人买得贫虽有羣仙来月窟欲扶衰力上霜旻吾今已定渔樵约勋业烦公一辈人
送瑞安尉林叔全尊人还乡
论交海内略飘零最晚相看却有情不以一经夸鲁谚自於二子识徐卿橘香賸与蜂衙晚麦信急催鸠唤晴天气正佳归恰好莫将愁思为空名
送林叔全秩满归四明
三年絶境兴谁同鸡叫桑巅犬巷中但欲户庭多暇日不将鞭扑奏肤公相期霄汉抟风翮每见灯花缀玉虫此去逢人台阁上丁寜莫道止斋翁
送雪庵瑾禅师还山
五马逢迎甚濶踈满朝问讯近何如诸公极有迟留意一日连收竟别书佛法盛衰千刼後人生老壮百年余向来游旧今亡恙愿得斯人尚起予
周和叔通判雪寒索酒戏用来韵以将朋尊
持盃虽念故人寒欲予还不似印刓此债岂应行处有麯春何日寄云安【和叔入蜀故云】
奉和周蕃伯用王道夫韵二章见寄
森森万木一精庐黄卷青灯自卷舒却肯追随三舍远不论闻问十年踈遗贤公已长怀玉老圃吾方欲荷锄安得谢岩题壁处一尊相伴看芙蕖
论定千年後心寛万事平吾方惭鼠伎安敢道鸿冥门户虽人境溪山亦世情半天乔木立尽日好禽鸣
寿叔祖母【与先人同生】
三阳昨夜转洪钧凤历今年又纪寅再拜与君觞寿母更生犹我面先人儿孙夹侍浑忘数梅柳前陈不记春从此常为汤饼主賸看诸妇抱麒麟
东阳杜季高远访诗以送之
当世关衰壮斯文看合离强餐吾岂敢後会子何期村落秋弥好溪山晚最宜逢人相问讯所欠更能诗
春日和林宗易韵
白与红兼尽落梅小园独步日千回浮空晓色临无际排闼春光拨不开学语新禽更後啭铺茸细草雨边来却怜追逐今无力放下帘钩就麝煤
移花
樱柳初无素与蛮可将何物伴身闲欲栽花木千余本但候春风还未还
送花还宗易
酷爱看花懒种花知心惟有故人家花开分送花残取娱老扶衰度岁华
游鸣山寺徐一之兄弟载酒即席和其韵
惰归春力不胜驱风雨尚愁人掺裾掠尽残红前日树催还新绿去年畲相将兴尽随花屧赖有朋来载酒车但得从今身尚健吾乡风物胜匡庐
和徐叔子用林宗易韵见示
相过风雨独何欤校酒论文已不如方信深交相恋嫪却因衰退更踌躇吟生池草书成束饮落檐花醉堕车明日待随公等去我头应始自今梳
和徐叔子劝农韵呈留宰
亲从蓑笠问饥寒赴愬人人得犯顔更向棠隂聊憩茇要令粒食共鲜艰身归雨露司存後诗在山川刻画间饱飰之余能细和止斋应有几年闲
游金嶴赵园赋海棠梨花呈留宰
海棠故作十分红梨更超然与雪同文物英华周盛事风流玄远晋余风
赴留宰宝坛之集因和蕃叟弟赵园韵
一枝才放前村雪一线初开爱日天潘县风流凡五客赵园名字亦千年可无能赋如难弟恨不曾来有尉仙待得中兴用循吏更於此地设离筵
示留宰
县楼即日气横空施及观潮亦奏功曾上石岗看蚁穴当图一饱到山农
或以诗送来禽次韵奉酬
连年栽树未成隂赬实堆盘慰我心手把新诗堪永日休夸法帖送来禽
隔水佳人久不逢祗应我懒或君慵感时相馈情何厚却说云泥笑杀侬
游云顶院和徐叔子韵
老大生憎儿女态更无春怨与秋悲略将盃酌随宜具剩有溪山取次嬉爱客不妨兼泛泛论文何苦太奇奇况曾窥得尊生术通昔蒲团日一炊
寿薛象先
萧然山泽一臞仙故被声名绊俊躔祗为春秋同社燕遂归风雨对牀眠中年曾未须眉白尽日全无车马喧我有寿觞谁与共会昌湖上钓鱼船
酬蕃叟弟韵
朋游同一辈伯季自相师薄宦俄衰暮清懽仅暇时我怀青冢曲子念紫荆诗但得无忧患幽栖岂不宜
寿潘省之
泛水浅红荷十里蔽云浓绿木千章旁无俗子同居巷中有臞仙一瓣香今夕还知是何夕吾乡终胜似他乡双鳬便合青冥上笑看儿孙乐未央
丁巳寿国举兄
岁自为诗岁自赓愁无新思思还生便从今闰书初伏待看何年值後庚汉网疎如天地濶奎文下与水云平弟兄长健贫何病判解金龟当一酲
止斋集卷七

[book_title]卷八
钦定四库全书卷
止斋集卷八　　　　　　宋　陈傅良　撰律诗
村居二首
业已将身落耦耕时於观物悟浮生择栖未定鸟离立避碍已通鱼并行野老窥□占太岁牧儿敲角报残更絶胜倚市看邮置客至还无菜甲羮
野衣农圃杂华髪弟兄同佚老便居僻贪闲喜命穷习成杯酌少脱落语言工危坐看流景新萌又落红
和宗易作屋之什
欲因旧筑倍劳形昔在先生配二程梅树护持供北顾萱堂润色作东荣但堪樽俎来三益何必籓墙屏五兵若徙荼蘼分乞我亦令儿辈记家声
送缙云叶正初兼简杜伯高
我固閲人非草草君於前辈亦拳拳经师未数郯夫子笔力方窥李谪仙所恨尚於收第晚将诗空与背时传频年不信灯花报报得人来亦可怜
和宗易赋素馨茉莉白莲韵
轩牕一日粲三英尽室无尘眼倍明闽粤固尝矜絶美风骚犹未及知名羞将姿媚随花谱爱伴孤高上月评独恨遇寒成弱植色香殊不让梅兄
沈仲一送菊自言封植之劳欲得诗为报为赋三絶
东篱何在菊年年菊视陶诗竟孰贤未必缘诗花更好花将诗与万人传
霜螯风味小槽春新様宫衣试麯尘【见周礼麯衣注】一段秋光谁领此芙蓉凡子桂陈人
愁乾手自搭连筒苦雨丁丁杙小篷乞得花开急催客明朝恐已着霜红
仲一以诗来用韵奉答
陪侍经帏涉岁年亦尝尚论鞠衣贤如今三嗅馨香泣惟恐将诗去浪传
呜咽苔移玉座春昔年曾扈属车尘重阳不见黄封酒只见餐英独醒人
剩有新诗入逓筒岂无能画作掀篷金钱翠盖相辉映着我皤然酒借红
寄题薛象先新楼
矮檐风雨送蜗牛有客来夸百尺楼阖郡台池皆下瞰背城湖海亦全收清时未放徒高卧半世何为故倦游解尽槖金君计决月明长笛起渔舟
立春
千官勒马谢幡胜万国鞭牛占雨晴谁据槁梧相近午颊车徐转鼻无声
除夜用前韵
春来十日垂垂雨岁尽今朝亦未晴衰老见年殊不觉卧听穿叶打窻声
送子壻林申甫还侍
锵锵笙磬阼阶东穆穆黄流玉瓒中近在门阑无此称老来襟抱更谁同幽燕遗恨须收第孔孟微言要忍穷精舍一区泉石好何时相就看冥鸿
游赵园
主人避客竟何之雨过停桡落日迟赖有畦丁曾识客来禽花送两三枝
赴林宗大招赏牡丹之集
剥啄要春酌团栾得晚晴千花名品下一苇病身轻文会非投辖清欢胜絶缨倦游吾独愧归趂两山明
寄谢怀英高士
闻君已得归山请顾我方当絶迹时欲葺止斋犹未就箧中应有草堂资
和张端士初夏
绿隂四合水迷津春去虽愁却可人无数飞萤窥案帙有时乳燕落梁尘满塘荷?将还旧试火包香又斩新短夜得眠常不足僧钟遮莫报昏晨
屈原贾谊陶渊明文辞皆喜道孟夏而悲乐不同虽所遭之时异要亦怀抱使然尔端士寄夏日一首若无聊然因和其韵颂初夏之美以解之
送周介之同年赴德化宰
民社须吾党江湖足此情不堪秋暑近欲趂莫潮平拙宦成华髪忧时自短檠君看庐阜石千载尚垂名谢林默之居士惠酒居士山居方与世絶尚欲友此废人耶小诗举发一笑
不将鵞鸭恼比邻林下萧然老幅巾乞与青州十从事添成明月两闲人
戊午寿国举兄
一母分身四白头从今家事付儿流只须老草供觞味乍可婆娑伴钓游劳世万人输暇日好天一雨荐新秋平章何物宜为寿三十余年晏子裘
止斋即事二首
性已耐岑寂老应忘隐忧齐年双白髪尽日一苍头竹闭缄门钥蒲团数漏筹未知庭庑下还有雀罗不教子时开卷逢人强整襟再贫看晚节多病得初心地僻茭莲好山低竹树深寄声同燕社明月又秋砧
戏题止斋丛石
虽无壁立翠琅玕聊当庭前犊鼻裩我亦闻之方伎者衆山皆大小为尊
重阳和朱直方韵
衰老登临得并家絶胜十载向天涯直须与世为陶令谨勿令人识孟嘉蓝水悲吟空雅健牛山醉墨漫欹斜谁知竹叶虽无分一笑何妨菊自花
用徐叔子韵送其过毗陵
家食年年未解忙浮沈闾里但壶觞偶缘他故趋吴会可使吾徒忆鲁狂曲水风流王逸少监湖穷约贺知章请於百尺楼头上下视人间有肺肠
送四明汪文子
文盛经生少官轻举子繁谁能堪远役相与及微言残冻留春雨新愁起夜樽斯文吾不敢短句送归辕
寄九江宋居士
箧中每閲所藏书长忆潇湘九死余一别十年身尚健恨无飞羽过匡庐
酬刘进之
氷柱刘义句绨袍范叔寒所亲多物望相识半人寰今老犹徒步吾穷亦厚颜幽怀真易足万卷屋三间
己未上已清明
霖霪故作落花天佳节重重倍怅然虽有庭除临曲水更无尊俎试新烟酴醿雅欲延春赏杜宇还能破昼眠赖得二昆同一客蕨芽蒲笋短檠边
和林宗易上已韵
冬冬曙鼔五更初枚数何门可曳裾孰与课儿翻故纸几曾缘客扫精庐常饥未免时中酒多病安能强着书自笑无才供视草徒劳身後问相如
和林宗易雨後韵兼简沈仲一
溪山秋色日侵寻一水循除万木隂幸有新炊送农扈可无胜践盍朋簪蒲荷绵亘衡从亩鸥鹭追随下上音寄语北湖休独自摩娑周鼎与商?
张端士以诗送兰蕙因和其韵
暮春堂上抱天和时啓柴扉与客过客有可人须语似新篁来看玉森罗
宝坛寺和林宗易韵
梦囘齿颊自天香何必招魂怨渡湘少待精庐天向晓有来嘉客岁为常云山镇压鱼虾市烟雨庄严橘柚乡最好题名双石阙可题周历万年长
答朱翔远见别之作
总角相看五十年行藏殊辙各皤然岂无子美书成束欲送相如赋上天俗眼不寛多小谨交情何限复长篇乘壶偶自兵厨至聊助征帆一醉眠
尝语客蓴鲈橙蟹的对或言今年斗门坚寒故蟹不上又今秋风急鲈鱼亦鲜余发一笑因成二十八字
蓴鲈有玉西风急橙蟹无金东海深只为酒醒愁夜永二虫得失我何心
因客说秋秫水伤复用前韵
风鱠不须盐豉好霜螯须着酒船深无由种秫求旁舍旁舍秋螟已蠧心
己未生朝谢莘叟兄送梅
无岁探梅不恨迟缉斋今送两三枝也知造物多生意亦为畸人解笑颐壬子恰同身堕地庚申还值国开基数家夸道明年好好在长贫诵系辞
又
莫笑栽培日月迟待看老干及孙枝天将臈去春囘首人与花同雪满颐万里陇头空故蹟孤山篱落但余基至今佳句无人继谁与招魂着楚辞
觅花
背山面水竹周遭虽乏楼台气已豪更得好花千百本中间容我诵庄骚
和徐魏叔见寄三絶
蒲团坐閲岁如梭不管门前雀可罗投赠紵衣才薄物道人微笑已嫌多
纨袴何尝不误身梁园金谷草长春送将重锦齐三十笑杀生刍一束人
独向心源识背趍岂於身外较精粗凄其下视人间世朝市区区地一夫
和朱宰游丁园韵
榆火逢佳节棠隂接胜游移樽忻及暇乘屐共寻幽日静竹光合风喧花气浮主情殊未倦衰暮为迟留
庚申上已
何事【阙三字】天低雨露悭一【阙】遗晚【阙】百感又春关墨客山隂竹骚人洧外兰谁知千古意不在【阙】游间清明後一日宴客明日宗易送牡丹有诗次韵
客去朝酲恶诗来晚思和名花如洛上佳句近隂何雨故妨新火春应堕梦柯莫将行乐地蜗角动干戈和汪仲嘉楼大防二尚书贺郑贵和华文休致韵贵和四明人从其子泰兴为瑞安主簿
簪笏相摩入殿庐人皆自笑此区区岂无只字踰华衮未必千锺胜飰蔬吾见北山多後倦谁如东里竟先驱追随曳履枌榆社犹及香山退傅无
岿然名节万人尊诗落文昌帝九阍耄及卫公还失策早如疏傅亦伤恩华文延阁如今少神武修门自古存我与东楼最欣慕掖垣灯火几同论
寒食早起围炉中戏和林宗易韵二首
叠帐重裘更怯风絶怜寒食到匆匆一春不见花开落但说栽花费几工
春工偏以速为神谁管沈痾未觉春禁得春寒长恣赏甘心输与少年人
晚移舟塘次值风而囘莘叟兄有诗次韵
经春屏迹与谁同苦雨衣篝亦自烘方此欲为官况事依然不值世情风蒙茸水国蒲荷荡馥郁田家橘柚丛最是一年行乐处翻成咄咄坐书空
送四明方伯起
世事关分合人情看短长君应愁富贵人已畏文章竚立亲双鬓追随客累觞未知归定否吾亦爱吾乡
送杨渭夫入淮
老去关心最语离不堪离久会还希君方慷慨思矜振我已婆娑喜惰归万事莫如身自爱十诗亦与世多违倘将书寄南来鴈且问琼花果是非
从族叔觅老桂
他山有桂老鬅松好植梅旁伴槁容着我对吟前赤壁乞君分与左青龙踰墙之树宜无取【国风将仲子兮无踰我墙无折我树桑】益屋於东本不凶【家语有人问东益屋不祥孔子辟之】恭想短章蒙一笑便呼鉏钁破苔封
莲花
伯仲之间竹与梅魏姚声价浪崔嵬虽然亦混鱼虾处风度自从邱壑来
寄林宗大
春已无情雨妬花病还妬客到花家今当未雨才身健杖策来看半吐葩
和莘叟兄咏张子房韵
不缘多病遽怀安閲尽人间万事难谩以笑谈分楚汉竟将功业付萧韩
朱及之以所种荔枝结实招饮不及赴以诗谢之
闽谱余尝第状元年来虽见仅名存贡存天宝犹徒扰赋似相如亦妄论每羡朝阳私沃壤正愁秋雨妬芳樽绦衣玉质今何夕照我西归十二轩【及之云以风雨仅存十二颗】
从徐一之觅菊
我欲作亭题独立苦无翠盖着金钱园林百辈皆名胜为趂西风乞冗员
土盆瓦斛空中久羞见重阳挿满头寄向柁楼烦送似芼鲈韲蟹待新篘
次韵奉酬徐一之送菊
桂丛兰畹悄无譁但有哀鸿天一涯节物更谁知白髪交情於此见黄花声名独立空秋际香色平铺与露华南雅未收骚致意骚人应欲补诗葩
廷植侄得男朱文昭寄诗於汤饼集即席和韵
喜说徐卿得二雏吾家波及亦君余青衫手板宜从此断简家藏莫付渠但欲健如黄犊走不妨错写弄麞书更看汤饼频频供笑索梅花到岁除
送郑主簿泰兴解官归四明
师友於今说郑乡亲庭分付旧行藏但知职分宜栖棘尽把声名属憩棠一字未曾缘荐墨扁舟才可着诗囊问津渔浦多西笑独为莱衣味更长【泰兴以乃尊华文老不能车迀道处婺自钱清渔浦归四明】
送孟延昌归兰溪
典同周命士律协汉诸郎师友今千载妻孥各一方髪从何处白菊有去年黄惜别无多语关雎三断章刘进之饮蕃叟弟筠亭且赋诗余与蕃叟族居盖屏迹不出各数年於是有感次其韵
判与渔樵日往还鹤亡蜂遁径苔斑何人不弃寻常事有弟相忘咫尺间寛网及余端已老祥琴相尔未应闲但将邱壑全分付可待移文始厚顔
林宗易刘进之见访有诗再用前韵
牛羊日夕鸟知还休说年时玉笋班四皓亦尝空老去二疏不在共功间修书尚觉归期晚隐几兼忘永日闲况有宸章长对越昭回云汉不违顔
题钱宰吸光亭图
栖身云梦八九上用意风雩五六间惟有澄波兼皓月尚怜波月蔽亏山
止斋集卷八

[book_title]卷九
钦定四库全书
止斋集卷九　　　　　　宋　陈傅良　撰挽诗
拟进御制孝宗皇帝挽词五首
九庙威灵远【远一作重】三宗德业尊讴歌思艺祖历数在神孙欲返皇图正先推帝系恩诸儒议东向此意定初元【谓以隆兴纪元】
但谨鸡鸣问何知鹤髪侵石经方典学盟载更关心四海尧丧毕三年舜慕深匆匆付神器长乐尚沾襟神机规禹迹庙算夺燕支大号初归我成功少待时鞬櫜怀不满箪食问何迟河洛空遗恨年年上玉巵好学元无斁忘疲晚有加明谟宗六艺妙用合三家照映天经纬流传士齿牙奎文尊阁处更合榜重华羣才何辐辏圣度似天寛清跸留儒馆黄金散将坛风云一语合日月万人看攀附今无路哀摧壮士肝
孝宗皇帝挽词五首
艺祖开皇极何心畀後昆天将翊尧运世复见汤孙武接规模在仁追典则存煌煌宋宗社永永配乾坤深衷何自见寛诏不胜书当宁延方岳逢人问里闾岁为周委积家被汉蠲除巷哭弥天远长江泪不如岂以崇高极能忘凛凛忧衣更三澣旧费为十金休熊馆无秋猎期门絶夜游恭惟怀显德真可缔孙谋正观真英主三王合庶几此时生後圣端欲踵前徽济世功何异除?志偶违辛勤三十载十渐更无讥不作修龄梦天乎讵可谌白云新厌世黄屋旧非心德业成千古闾阎寝八音乌号在何许霜重越山岑
挽吴明可给事
诸老俱沦落流风日转移独怀忧国意长说渡江时姓字谁如此功名早不疑却收湖海气燕坐雪垂颐忆上诸生谒公方薄恙侵欣然蒙絮帽恨不醉花隂自说看人熟相期晚岁深半天苍岭雪回首为沾襟【谒公之夕宿苍岭下天大雪明日岭上深数尺】
挽木奉议【藴之詹事尊人】
宠数频年及俞音万口传丰碑来少海大轴落台躔教子宜如此闻风亦凛然送车今塞道拱木看参天【东宫为写荣庆二字史丞相以诗贺之】
盛事无虚得玄襟可自知徧观同辈行谁似暮年时衮冕趋椒殿箫韶送玉巵又宜天一笑独此有遗悲
悼蒋昇仲承事
扁舟来往适吾真却笑旁观道隐沦三釜岂无儿可就百年要与酒相亲賸栽梅竹皆缘客晚得冠裳不语人试向南塘问渔牧定於此老亦沾巾
挽族叔父
松竹深围屋【阙】莲賸种鱼所愁宾客少不问稻粱余尽日【阙】相语盈门手自书吾儿有名字万事听何如我怀终古恨不及奉觞时满眼看诸弟何心赋此诗牛羊来蛰蛰邱墓去累累亦有千锺养曾无一字碑【蕃叟自为尊人埋铭】
题丁少詹姑墓志後
白髪从夫志青刍为客谋送车今几两乐土有斯邱【归葬于父党】犹子声名盛他时雨露秋摩挲看石刻嗟惜到松楸
挽楼朝奉
裘马朋簪盛绯鱼筦库卑行藏公论在然否寸心知岁晏曾三接民功仅一麾空余华衮字有恨盖棺时【史少傅铭其墓】
九寺方连茹专城又夹河晚看诸子好孰与一门多薄海皆惊叹亨衢忽荐瘥大连同厚夜其奈少连何
挽包顒叟
樵牧常争席篇觞早策功有怀随事见不耻与人同我故奇诸子年来识此翁待看稽古力乔木己悲风翁子看时辈平生不妄贤独于公有诔惟恐世无传他日须深刻吾诗可附聨草黄松柏秃名与石岿然【翁诚之作行状】
挽张子由母
又是君王上玉巵未央雨露湛垂垂版舆此去还无恙芝检重来更不疑四世团栾能有几百年澌尽亦堪悲里中诸母今谁在听说承平佑圣时
挽潘才叔母
剥啄唯深夜门前杙小船有儿能自致此母已堪传竹院前闻熟桓楹大字悬病怀嗟不及健笔附诸贤【才叔所居有竹院】
挽周宣义【鲁山司法尊人】
无酒浇陈草将诗刻隧碑遗名从此在真意竟谁知教子还余事周人亦有时忆尝从夜话欲去更迟迟
挽婺女何茂宏
劝驾尝连萼应门忽二毛竟於时不偶吾更晚相遭宿草堪挥泪丰碑忍泚毫送车今几两谁最恋绨袍
挽薛季益尚书
徧试江淮声籍籍久劳荆蜀鬓苍苍同时半已登槐棘卒岁才能足稻粱遗藁不为他日计佳城尚及此邱藏岂无後作多文胜令我怀人泪欲滂
州里谁如此达尊户庭深静最情敦不将尺牍通当路却枉扁舟访杜门每见色温如有属欲书心愧不能言从今若祭枌榆社好配横塘两献樽【公与许忠简公居同乡】
挽彭通直【子复监丞尊人】
前辈如同郡流风仅几人不令儿巧宦所尚世清贫及老犹书卷通班但幅巾吾铭虽未就乡誉胜坚珉
挽沈次卿学正
洛学传当代家声属此翁一生无世味万事与人同恨不师前郑欣尝客阿戎宜铭千古意岂在语言工
挽林承信【道夫教授尊人】
重交寜问田安在急义固於官不知膴仕幸多花萼好幽栖宜与竹林期牀头周易吾将老案上楞严晚得师此意自应天予後峄阳未琢长孙枝
悼林仲逸县尉
家故书千卷生才试一班赏音殊不少筮仕独何艰松菊将身隐苹蘩忽涕潸幸哉贤玉润有诔不容删
挽张材卿知郡【大猷端明之子春卿尚书之弟】
貂蝉不逮老端明世济谁如好弟兄能着青衫偕计吏却将白髪去边城夜魂俄断凝香寝秋泪仍兼曳履声万石君家同一传嗣书应更有公卿
挽新昌吕修职
顷作庵庐客看公手种莳溪毛无乱理宰木有连枝久欲鑱他石今还赋此诗黯然怀宿昔絮酒定何时不道千山阻将遗百世名有儿能自致此老已堪铭禄岂无三釡贤谁似一经吾词虽未就应有护幽扃
挽尤延之尚书
自为师说竟谁宗每事持平属此翁有志政须名节是斯文非独语言工要令举世人材出合在前朝行辈中安得长年留把柂後来各与一帆风
宿留江湖长子孙行藏节节耐人看及为侍从身垂老欲试平生事转难书就仅题前太史功成方记旧甘盘令人长恨经纶意历事三朝见一斑
向来诸老独岿然羸不胜衣万事便灯下细书批勅字雪边先着趂朝鞭岂应无故令身健却止功名与世传遗奏定留封禅藁凭谁吹送九重天
壮岁从游两鬓霜重来函丈各堪伤那知卒业今无及极悔论心昨未尝相约归期须次第独存病骨更凄凉他年赖有门生记托在碑隂永不忘
挽沈虞卿侍郎
官重元非好思闲乐有余生儿早传业课女夜抄书时事方关念归怀不遂初经纶缘未了天意盍留渠嗜古真成癖摩挲笑眼开断编遗汲冢名篆出秦台【阙二字】缘应尽云山唤不回凄凉子云宅问字有谁来
挽东阳郭德谊
簪绂何能贵声名幸自修凡今为我友几半与君游翰墨千年托松梧一夜秋令人怀昔日炯炯梦丹邱
悼杨休甫
袖手旁观一世余元非亲物亦非疎酒边每事如人意灯下通宵读我书学到庄骚才止此生逢周汉定何如西州相识无遗恨独恨无从掺子袪
挽宋岩老参议
居然是是亦非非错处稠中定不疑万事过人旁袖手一生从衆自观颐肯为壮县虽尝试略见周行已逆知尽日杜门佳客至小槽亲校酒醇醨
少小修藏近市朝亦非着意混渔樵不为御寇犹争席好说渊明更折腰一饭重违凡子约千金终却故人招送车几两交相唁我独难忘最久要
悼刘谦之知录
海内多吾友飘零今几人相忘尤堕泪欲诔辄伤神【余欲作景元同父祭文皆不胜悲辄止谦之亦然】才力矜余地心期耻後尘溘然无一语愁杀白头亲
挽王兴之提刑
四海王詹事传家有象贤宦情尘滓外风谊典刑边遗爱依前郑羣居得少连生平才乐此一梦涕潸然
悼济阳夫人
久接江山境曾论子姓文於焉观内则可以继前闻榛栗严宾豆苹蘩洁祀芬有人言不朽片石合摩云
挽张春卿尚书
怀抱今遗直身名古象贤路车陈左塾笙磬在东悬再世星辰上三年雨露边崎岖空老去有识共潸然论建囘天力生平与衆同居常焚谏草人自避乘骢朝誉多张仲家声近鲁公挽辞吾不愧收入汗青中
悼翁仲立达州
忆昔看封事令人激懦衷边筹皆破的硬语更盘空晚亦通家好居然与衆同行藏尝论定谁假一帆风淮幙何多誉巴城仅一麾最书肤使上好语近臣知筚路江山【一作烟云】久维舟日月迟空怀归报牍不逮劳还时
挽刘端木司户
十年共语昨来非长忆初年握手时身世自怜心炯烔功名犹恐论卑卑民彞亘古非芜没学者如公好器资缓辔徐行逢九轨可堪倏忽九原悲
挽林致贤提举
一经韦氏学五桂窦仪家每耻乡评过深惩履道华人方贵全璧事已堕空花襃衮来黄阁千年置齿牙
挽刘茂实和州
欲课民庸元道州欲评人品马少游居无一事可切齿荐有三公方掉头送公历阳令我愁目断宾鴈书沈浮识与不识涕泪流人世安用须封侯
郑自明哀词【并序】
乡士大夫书说自明果然呜呼悲夫自明为太学诸生数与余游乾道壬辰同试进士自明不第於是始别别三四年间自明以释褐仕于朝而余之再至在所也则自明寖贵絶出其辈行间相过语至其欢狎悲壮与在学校时无异也余郡丞长乐会自明家居待台州阙更数往来尝造其所舍僧寺室中萧然箯舆一乘老床凳数只凡若干口日须妇翁米以为食而自明意象与在馆阁时亦无异余每语人自明来日甚长也而今死矣自明言行焯焯在人耳目不但余能言之也余独悲自明以喜事嫉邪取名于世而死最不幸好议论者曰是宜不良死也余观自明立朝於进对苟得之闾里厮役当讳而不以言上者具以情奏满朝为危而自明虽即死不悔真若不爱其死者然其事母孝左右不敢违晚得师友务为靖恭闲雅不苟坐立虽一饮茹亦必揣度无害乃下口余尝羮菌以进自明惊谓曰是可食耶往闻有食此死者至今不近也自明可谓重其死矣士患无志有志矣患不见知于上知而少不合辄不持重以究其用亦士之罪也方自明以母老请外去非上意天下皆以旦夕且复用自明又甚自爱而及于此何哉是不谓之天耶故余为斯文也他不暇论于其死亟致意焉以见余悲且以解议者之惑亦自明之志欤自明长乐人姓郑氏名监词曰
母曰余儿兮吾莫知其何尤妇曰良人兮吾曷为罹此忧兄弟不以是咎兮良友称其好修恭不得其故兮庸强名之曰命相彼下堂而贻戚兮或结缨以顺听万不同咸自取兮曾二者孰失其正声鬼神之所仇兮人直躬焉是病胥属镂忽堕其前兮屈鱼腹以为穽奇祸作於牖下兮顾奚悲而宜庆嗟子何伤兮独余怀不能以自胜尚或相尔藐孤兮天终焉其有定
止斋集卷九
[集部,别集类,南宋建炎至德佑,止斋集]

[book_title]卷十
钦定四库全书
止斋集卷十　　　　　　宋　陈傅良　撰内制
庆元改元诏
勅门下朕以眇身托于兆人之上惟日兢兢惧无以绍列圣之休而对扬上皇之慈训也永惟当今之务何者为急非欲百官修辅而民力裕欤夫亲君子远小人庆历元佑之所以尊朝廷也省刑罚薄税敛庆历元佑之所以惠天下也是彝是训历年弥长肆于中兴举偏补敝皆于此乎取法克至今日中外乂寜朕幸蒙遗业绳祖武而敢一日忘此乎掇取美号於纪元诗曰不愆不忘率由旧章盖庶几周成焉其以明年为庆元元年故兹诏示想宜知悉
哲文神武成孝皇帝梓宫啓攅涂奏告祝文
伏以两楹啓殡六引徂东欲迁仍几之神以即因山之吉敢先?告用冀安行尚享
啓攅毕梓宫还殿皇帝行祭奠礼祝文
伏以厌世上宾终天永叹撤攅涂而即吉罄薄海以攀号酹奠虽?瞻言何及尚飨
发引前一日初更总护使行夜祭祀祝文
伏以三年之制念在终丧七月有期忍当明发共修祭事曷究哀悰尚飨
发引前期祭告钱塘钱清江龙神祝文
伏以於昭烈祖将祔思陵方六绋之问津维大川之借助用伸忱请尚冀明听尚飨
发引迁奠祝文
伏以仰止龙輴临于邱隧方少须於筮日庶永妥於宾天昭告何云哀摧罔极尚飨
掩攅前一日奏告昭慈圣献皇后徽宗皇帝显恭皇后显肃皇后显仁皇后高宗皇帝宪节皇后攅宫祝文
伏以思皇烈祖往附诸陵当复土之及期愿在天之垂佑不震不竦以永万世之藏来燕来寜如同一堂之上尚飨
掩攅祝文
伏以遣车攸届复土维新竟藏桥冢之衣冠莫覩尧天之云日永怀弗及陨越何胜尚飨
九虞祭祝文九
一虞
伏以稽山仰止想祖烈之攸宣清庙肃如怅神游之未祔於兹易奠何以胜哀尚飨
二虞
伏以廞衣安在曷堪丹旐之思虞几是凭尚系羮墙之念道周之荐海内如摧尚飨
三虞
伏以亘古永违贻孙谋之如在自今始吉嗟孺慕之何穷三荐既陈长号罔措尚飨
四虞
伏以信信宿宿暂妥於神栖子子孙孙永怀於祖武方舟而济有泪如倾尚飨
五虞
伏以维尧传舜俄同閟於衣冠自越入吴乃独还于翣卫望如弗及哀曷能胜尚飨
六虞
伏以念兹皇祖忍当昌歜之陈瞻彼昊天痛极胡髯之逝恭迎仗卫疑对音容尚飨
七虞
伏以涛江限断尝摄事於攸司郊次森严方饬躬於斯荐扳依永已恸哭何云尚飨
八虞
伏以顾瞻桥冢已深万古之藏想像袗衣尚御重华之旧反虞将毕追慕罙新尚飨
九虞
伏以百神受职来奉於主车三后在天行升於祖庙哀哉永诀忍此终虞尚飨
掩攅毕谢土神祝文
伏以於皇烈祖来祔思陵允惟百神襄此大事敢忘答贶更冀明聪呵护之?永永无斁尚飨
安南国王李龙翰加恩制
勅门下朕宣室受厘言念梯航之远扬廷孚号载疏纶綍之恩以昭烈祖之宏摹以笃价藩之丕祉推诚顺化秉信守义奉国履常怀德谨度思忠功臣特进检校太尉充静海军节度观察处置等使兼御史大夫上柱国安南国王食邑一万户食实封三千八百户李龙翰恪勤厥服绍美于前克提千里之封勿替累朝之好霜露所坠固同洽于至仁沧海不波盖良繇於多助维时嗣服有事合宫亦遐想於弥恭莫共陪於肇祀骏奔在庙虽阻修黼冔之仪旅实充庭尝与备萧茅之享肆朌新渥爰广旧封裒载籍之名言侈元勲之显号於戏闵予访落畴在公助祭之劳嘉乃象贤谨与国咸休之度於焉申锡其尚钦承可依前特进检校太尉充静海军节度观察处置等使兼御史大夫上柱国安南国王加食邑一千户食实封四百仍加济美功臣散官勲如故主者施行
赐徽猷阁学士太中大夫知襄阳府张杓辞免改差知建康府恩命乞在外宫观不允诏
勅具官某省所上表辞免恩命事具悉尔独不闻故国世臣之说乎而来谂疾也夫保坟墓孰与成先正之美休祠馆孰与图累朝之报智者当有所择矣式遄其驱毋事多逊所辞宜不允
赐文武百寮宰臣赵汝愚等上表请皇帝还内不允批答
省表具之朕遭家多难檩乎惧不足以当大事赖天之灵宗庙之佑乃者壬寅获与同轨祔烈祖於思陵而遣车徂东虞主未返仰止稽山明发不寐皇皇望望未知所为也公卿百辟其何以慰朕而欲徇故常之请还广内乎方将禀命于上皇以供养仍九虞侍两宫为事所请宜不允
赐赵汝愚等再上表请皇帝还内宜允批答
省表具之夫会朝之嚣讙非所以示下宿卫之暴露非所以持久朕岂不熟虑此欤但以任姒之养未忍违离阜陵复土盍亦宿留是用却前请而勿听也今承命三宫皆曰不可百辟卿士又恳恳以为言朕惟舍独见以从衆允徇大权而胜私谊自古后王鲜不由此顾如冲人其敢咈亲尊之意抑臣庶而弗省乎所请宜允
止斋集卷十

[book_title]卷十一
钦定四库全书卷
止斋集卷十一　　　　　宋　陈傅良　撰外制【自绍熙四年正月以後】
皇后归谒家庙亲侄忠训郎合门宣赞舍人干办军头司李孝纯武经郎带御器械干办皇城司李孝友各特转右武郎
敕具官某等朕惟古后妃有求贤审官之志而不私谒而人主则特隆於肺腑之亲夫惟后妃弥逊人主弥恩斯可观已日者吾后省家庙尔某皆以犹子只服厥事朕何爱一横行郎而不以宠汝惟无忝尔祖以长守富贵则予汝嘉可
皇后亲姉故任武节郎合门宣赞舍人致仕霍汉臣妻平凉郡夫人李氏封成国夫人故任武经郎致仕马焕妻安化郡夫人李氏封信国夫人忠训郎【阙】士亷妻彭原郡夫人李氏封崇国夫人
敇朕惟古后妃有求贤审官之志而不私谒而人主特隆于肺腑之亲夫惟后妃弥逊人主弥恩斯可观已具位某氏夙以淑惠友于坤仪日者翟车还省家庙越来相事礼无违者其益汤沐视君夫人尚服宠荣以绥夀祉可
皇后亲侄孙承节郎李瑜李璨各转两官
敕具官某等日者吾后还省家庙朕循故事推恩后族自尊及卑罔或遗者尔以幸会爰进二阶岂不荣哉尚务靖共以绥尔祉可
皇后亲侄妇故忠训郎赠文州刺史李斌妻安人潘氏右武郎带御器械干办皇城司李孝友妻安人赵氏亲侄女通直郎充点检赡军激赏酒库所干办公事韩松妻安人李氏并特封恭人亲侄孙孙女右武郎带御器械干办皇城司李孝友女孺人李氏特封安人
敕具位某氏朕惟古后妃有求贤审官之志而不私谒而人主则特隆于肺腑之亲夫惟后妃弥逊人主弥恩斯可观已日者吾后省家庙尔以犹子实来相礼朕嘉与之用益汝封尚服宠荣以无违我齐家之化可皇后亲侄女夫通直郎充点检赡军激赏酒库所干办公事韩松特转一官
敕具官某日者吾后还省家庙朕循故事且酌有司之议推恩后党而尔来自勲阀雅有能称眷在甥馆亦与幸会至于增秩岂不荣哉尚务靖共以绥尔禄可皇后亲侄女之子从事郎韩大用大任各循两资
敕具官某朕惟古后妃有求贤审官之志而不私谒而人主则特隆于肺腑之亲夫惟后妃弥逊人主弥恩斯可观已日者吾后省家庙尔等乃以诸甥亦与幸会例进两阶岂不荣哉尚服宠章无忘忠报可
皇后亲属进武校尉韩大有将转承信郎
敕具官某日者吾后还省家庙朕循故事且酌有司之议推恩后党而尔以诸甥亦与幸会例进一阶岂不荣哉尚服宠章无忘忠报可
皇后合提举官武功大夫带御器械杨舜卿转观察使
敇具官某等方周盛时后妃永怀贤士大夫仆马俱病而不敢私谒於上徒欲为觞酒劳苦之而竟不可得慨叹而已尔服劳宫阃乃以吾后有事家庙之恩至将廉车岂不荣哉而槩之周人何其幸也尚服宠章无忘忠报可
皇后干办宅从义郎张友直忠训郎沈植各特转一官
敕具官某等朕酌有司之议推恩后族而及其私人尔等适与幸会各进一阶其尚恪恭毋替尔事可
随龙修武郎合门只候兼皇后合主管进奉袁佐额内翰林医官太医局教授王良佐成安郎陈翊额内翰林医官郭仪忠训郎干办人船伊昱忠训郎主管文字傅昌时忠训郎掌牋奏刘玘忠翊郎主管进奉周良臣成忠郎掌牋奏黄允文随龙成忠郎浙西安抚兼准备将领主管进奉赵友信成忠郎私名掌牋奏吴衍保义郎王寜费师旦承信郎陈琪承信郎转运司准备差使王演承信郎魏嘉言承节郎薛拱承节郎干办人船李袚进武校尉私名掌牋李大受该遇皇后归谒家庙并特转一官
敇具官某等日者吾后还省家庙朕循故事且酌有司之议推恩后党而及其私人尔等各以幸会至于增秩岂不荣哉尚务肃给毋怠其事可
秉义郎韩侂胄特授合门舍人
敕具官某朕永惟旧相有勲劳于我家而其裔孙或蒙戚里之泽越在右阶无以着见唯是试之後省以发其文官之上合以华其选尚庶几焉尔其懋哉用俟明陟可
皇伯太师嗣秀王伯圭合得冠帔一十五道并特换封孺人赐亲属内欲将一名与故妻秦国夫人妹宋氏封孺人
敕某氏古者醻勲贤之劳则及其私人况所尊敬自吾寿皇以兄礼之者乎况其君夫人父之同产子乎以其貤恩爵为命妇虽过於惠朕何爱焉可
合门宣赞舍人游恭特授武德郎落合职权发遣临安府兵马钤辖
敕具官某尔男爵也习於阶兼之仪而不闲军旅之事非设官之意矣第其久劳优以增秩试移宾政往治戎韬其务赴功以须器使可
起复武功大夫文州刺史兴元府驻劄御前右军统制兼知凤州郭諝特转复州团练使令再任
敇具官某朕以禁旅扞边而择将以抚驭之閲岁云久西顾晏然方眷其劳就进戎团之峻尚难其代故迟瓜戍之更尔其茂对新恩践修旧绩式严戎律兼缉郡条朕不汝忘将有明陟可
皇兄沂州防御使权王奉吴王祭祀多才磨勘转明州观察使
敇朕崇长宗支以绵帝系高爵厚禄宜与共之而犹计岁课劳循次而进所以昭至公谨成宪也具官某信厚以为质靖共以自将入不恃家人之恩而出无违于阙庭之礼况以尊属于今几人则径陟亷车谁曰不可而必中有司之度积十年然後进之岂朕有所爱哉然而身无吏事之责秩比法从之崇其视匪躬尽瘁没齿下僚者又何其幸也宜对殊渥无忝所生可
武功大夫和州防御使权知合门事兼客省四方馆事韩侂胄特与落阶官臣寮缴奏特与转行右武大夫
敇嘉佑治平之间尔先正可谓社稷臣矣肆列圣宠嘉之施及子孙简在戚里於焉尚主於焉纳后凡可以炽韩氏之门者无爱也具官某蚤以才称荐膺器使庀职上合宣劳累年唯彼横行赏典所吝独以命汝庸示殊恩一以懽慈福之心一以大忠献之後盍亦自勉庶穆群言可
武功大夫集庆军承宣使入内内侍省副都知张安仁除入内内侍省都知武功大夫祁州团练使入内内侍省押班李彦正除入内内侍省副都知
敕具官某朕尝稽之周制内宰隶於天官夫古道诚未易复也至于建隆旧章尚有宣徽院之籍今亦废矣而别为北司则为之长者顾不当谨择其人乎是用命尔以肃禁中盖亲近之久识察之详矣其益靖共以身率属毋使外廷谓汝不称可
武功大夫和州防御使带御器械于惟修武功大夫明州观察使带御器械杨舜卿并除入内内侍省押班
敇具官某自宣徽院之籍废而北司之长盖难其人朕既差择之矣则参伍其间以相内治苟不有以自异于辈行而识风旨谨宪度者皆不在此选也然则尔名在四人之数盍亦思报称者哉可
张佑正系随龙祗应勤劳特补承信郎
敕某日第攀附之劳而偶遗汝盖累年于兹矣爰诏有司授之初官以见朕怀不忘畴昔可
武节郎御前祗应郑孝友应奉有劳特转一官
敕具官某服劳左右虽无显庸閲日进官亦国之旧可殿前指挥使左班年代上名刘成等十五人授修武郎许元等三人授训武郎御龙直上名方正等三人授忠训郎殿前指挥使左右班守阙行门蒋荣十三人授从义郎东第一班上名娄胜等四人授承节郎散直上名孟端等七人授承信郎
敇某等飨卫士而遣之古也而命以官则弥恩矣往只吏职毋替忠劳可
皇弟右监门卫大将军复州团练使多助皇弟右监门卫大将军成州团练使多能实及一十年并该磨勘转防御使
敇具官某等朕崇长宗支以绵帝系而犹计岁课劳循次而进所以昭至公谨成宪也以尔靖共简在近属眷焉增秩谁曰不宜而须假十年以中有司之度岂顾有所爱哉以此风厉则为士者劝矣可
入内内侍省东头供奉官降授寄资武功大夫遥郡刺史霍汝翼转归吏部除带御器械
敕具官某自以诸司使改今寄禄官而内侍与戎行杂矣然而名不在铨曹之籍则犹非秩官是则异焉耳转而属铨斯为宠渥尔其敬哉毋曰序进可
招箭班殿侍訾彦泽在班及十五年补承节郎仍旧存留在班祗应
敕具官某方罢遣卫士而次第官使之尔以艺成令祗旧次宜益矜旧以须後思可
泸州军变守臣张孝芳被害特赠三官与两子恩泽
敇具官某朕观春秋书盗杀某人夫谓之盗则非死者之罪矣盖喟然叹曰士大夫或死于不幸而无所归咎者焉则其所遭之变非必有以取之此仁君之所务白也国家闲暇士马饱逸受命分阃尊重难危而尔曾无咎端独罹不测之祸夷考其治皆率故常则盗起帐下非春秋之所不罪者与虽然世无叛兵久矣庸人为将高枕有余尔以名流顾至於此恤典之隆岂但汝哀亦以使继今者之知惧焉可
泸州被害官兵故节度推官杜美赠两资与一子下州文学故忠训郎泸州驻泊兵马监押安彦斌赠三官与一子承信郎故下班祗应潼州府钤辖司指使雷世忠赠承信郎
敕具官某等苟能効死于其长上皆忠孝之徒也泸盗之兴尔等义不顾身各死於帅恤典之厚朕岂有所爱哉可
儒林郎前泸州安抚司干官郭仲傅失觉察本厅虞候张信为乱首乱作复与贼宴饮相为宾主特降三资放罢
敕具官某帅死于乱卒而尔为属顾欲以卑讇自全可乎削之三阶尚用中典继今有耻亦岂汝弃可
太史局测验浑仪刻漏所学生周奕特补挈壶正
敇某今官类非古称谓而挈壶氏见於周官尔以诸生驯致於此亦宜知所职矣可
修武郎合门看班祗候霍寛夫供职实及二年与落看班二字
敇具官某课其年劳正其名称非徒以叙迁也由是而释烦辱之事则宜知自贵重矣可
部侍郎倪思访修至尊寿皇圣帝圣政特转一官
敕昔者仲尼序书断自二典以为尧舜揖逊之美後世弗可及矣矧惟我家父作子述不待倦勤亲相授受盖视帝者有光焉则圣政之作岂不足以匹休虞书哉具官某以折衷六艺之学发明心传以同风三代之文扬厉治効作宋一艺垂之无穷及此奏篇朕为之序日上慈扆寿皇嘉焉藉使仲尼在宜如何表异之而有司以故事第赏爰进一官此朕之所甚不爱也可
秘书省着作郎黄由沈有开着作佐郎李唐卿王容太常丞兼国史日历所编类圣政检讨官章颖将作少监黄艾并该修进至尊寿皇圣帝圣政内黄艾系经修不经进各特转一官
敇具官某等昔者仲尼序书断自二典以为尧舜揖逊之美後世弗可及矣矧惟我家父作子述不待倦勤亲相授受盖视帝者有光焉则圣政之作岂不足以匹休虞书哉尔等各以名儒载笔东观作宋一艺垂之无穷及此奏篇朕为之序日上慈扆寿皇嘉焉藉使仲尼在宜如何表异之而有司以故事第赏爰进一官此朕之所甚不爱也可
承信郎监潭州南岳庙徐靖忠训郎秘书省书库官盛端友训武郎监秘书省门梁周弼翊郎赵章该进至尊寿皇圣帝圣政各转一官
敕具官某皆赏典也而他以待烦辱之劳至以隶书局进官则稍宠矣尔尚勉思无忘忠报可
武功大夫降授昌州刺史带御器械霍汝翼该进至尊寿皇圣帝圣政特转成州团练使
敕具官某鈆椠之劳繄学士大夫力也而无人乎其间则安能关乙夜之览今也奏牍来上俞音不迟慈庭有怿册府改观是谁之助欤则以尔靖恭实与执事通达中外其劳实多夫以文字得官皆德赏也进之遥刺谁曰不可其尚勉思以图忠报可
宗正少卿郑汝谐奉使囘特转一官
敕具官某尔以老师宿儒衔命万里修邻好於北庭缙绅往往悯劳汝矣朕观春秋使聘之际楚人欲傲晋叔向以其所不知而不能晋人亦曰郑子产博物君子也而皆异其礼有以大国而微老师宿儒专对四方非所以令远人见也迨兹归报亶焉无阙而书劳进秩但循故事岂朕所以相劳苦之意哉尔其少休嗣有宠数可合门舍人兼皇子嘉王府内知客谯令雍奉使囘特转一官
敕具官某摈上合之仪聨朱邸之事皆华选也尔以趣操文藻至于共二可谓吾亲臣矣是用命尔介于肤使衔命万里修岁聘于北庭迨兹归报亶焉无阙则朕所以相劳苦之意何但循故事增秩哉有它抡用朕不汝忘可
奉使亲属一员淮东安抚司干办公事谯令宪准备差遣一员新监明州赡军酒库黄仁裕书状官一员新明州昌国县主簿杨正臣指使将仕郎叶时中将仕郎郑如等囘程各转一官
敕具官某等凡出疆者有赏所以劳苦之也尔隶使事与於驱驰迨兹归报书劳进秩盖国旧章朕岂汝吝可合门宣赞舍人宋克俊夏允言合门祗候蔡唐卿来处恭并该应举人使十次赏各转一官
敕具官某等赞仪上合能与聘客周旋十不失一亦既劳矣课効增秩盖国旧章尚益靖共以须器使可浙江潮神顺济庙善利侯祈祷感应特加忠靖二字
敕某神朕固不为秘祠专乡其福也至四方长吏有为吾民请曰某山川之神能惠其境中则襃崇之典朕靡爱焉以庶几古蜡百神之义矧惟涛江近在寰内而有司以报礼未称将侈大之用锡美名以从民欲神尚终惠使世世享可
袁州仰山神特加父母妃施子妇封号
敕某神等朕固不为秘祠专乡其福也至四方长吏有为吾民请曰某山川之神能惠其境中则襃崇之典朕靡爱焉以庶几古蜡百神之义惟仰山之神礼以王祀而自江以西犹未慰满是用推本父母施及子妇或隆品秩或衍称号朕所以宠嘉神贶以从民欲者如何哉尚终惠之俾世世享可
知平江府沈揆奏五龙灵济庙乞加封第一位龙王封东灵侯第二位龙王封西侯第三位龙王封中侯第四位龙王封南平侯第五位龙王北寜侯
敕某神等朕虽不令祠官祝厘专乡独美至四方长吏有为吾民请曰某山川之神能惠于其方则襃崇之典朕靡爱焉以庶几古蜡百神之义矧惟五龙以时节雨阳功着近甸虽良二千石雅不言禨祥而具道所以然之故文词烂焉爰锡命书秩以侯爵则所以宠嘉神贶以从民欲者何如哉尚终惠之俾世世享可
怀安军金堂县进士黎崇礼年一百三岁遇大礼恩特补廸功郎致仕
敕某昔在元佑合祭于圜丘之岁而汝以生於今五朝矣朕方奉觞两宫为万岁夀乃如高年甚心羡之爰因郊赉登诸仕版以见吾贵老近亲之意且以教天下之孝也可
翰林医愈充重华宫摆铺军兵医治兼临安府驻泊看医邢守中到官及二年转额外翰林医痊
敕具官某天官之属六十而医命士二十有八人周家之重医也如此再岁无失爰进一官此又吾家法也往服明恩毋怠尔事可
止斋集卷十一

[book_title]卷十二
钦定四库全书卷
止斋集卷十二　　　　　宋　陈傅良　撰外制
正议大夫守给事中兼侍讲尤袤除礼部尚书兼侍读【四年正月十一除礼书三月二十日兼侍读二词并行】
敕方朕在东宫时嘉与僚友切磋经义缉熙光明肆以菲躬托于兆人之上克奉诒谋庶几寡过永怀三益宜如之何具官某博极羣书折衷六艺凡与我言者于今不忘也悯劳琐闼位之春官进读路门以竟余论昔者甘盘辅高宗于旧劳之时而无与于中兴纳诲之选至汉二疏同傅太子而亦不在初元醻功之诏我有故人始终典学视昔盖有光焉尔其辅养精神陈古以诫今惟毋以谢事之年而有遐心则朕以怿可
朝散郎试中书舍人兼皇子嘉王府翊善黄裳除给事中兼侍讲【四年正月十一日除给事三月二十一日兼侍讲二词并行】
敕朕有元子出就外傅敷求其人盖累年于此矣晚得三益聪敬日闻间尝侍燕从容能道二南之化朕嘉其劳图以自近具官某习先圣之术而【阙】于当世之务凡与吾儿切磋言之者皆实学也是用擢之琐闼劝讲路门冀发其藴并以告朕昔四皓调护太子而不屈于高帝李泌以布衣交肃宗而不能安其身于君侧尔以西州之彦出入宫邸为父言慈为子言孝是不谓之遭时乎尚其殚竭以报简知可
降授朝散郎许及之前任淮东转运判官不觉察【阙】钱降一官满一期复朝请郎
敕某官日者淮钱多奸禁不以道有受其咎者矣尔其以同过之仁而不言上亦从镌级非所谓吏议乎閲日既久宜还其初可
忠翊郎前韶州兵马监押周昇在任不法降成忠郎
敕具官某尔为兵官而州家以佚累囚来谂虽会恩不汝贷也其镌一阶以警慢事可
文林郎阶州将利县令蔺森改初验因伤身死人杜十四作冻饿身死失出犯公罪笞该赦取旨特降一资
敇具官某吏与吾民亲莫如令尔尚不知其寃死也而以为道殣曾谓与吾民亲乎其镌一阶毋以恩免可保义郎李珙家遗火烧民屋四百余间有司自来以屋直计赃坐罪得旨宣谕依条听赎臣僚上言特降一官
敕具官某传春秋者有人火之说则无所归咎之辞也尔不戒于火而祸及於闾巷将安咎乎尚尔阔略其上一官可
故通直郎赵公广昨知饶州因旱歉民流臣寮奏追两官勒停男彦倓诉寃特追复承议郎
敕具官某左右诸大夫之言朕知其不如国人也尔守番中遭岁不淑能有恻隐之实而不为文具而达于朝听者皆反缪言者不置丽于佚罚而尔既賫恨于地下今观阖郡连编累牍哭汝甚哀盖棺论定莫公于此朕为悯然尽还旧官不但慰汝亦以劝来者之勤民也可江西运副郑汝谐奏奉议郎知袁州黄劭丁母忧不肯离任倍支棺榇丧服官钱等候服阕日降一官不得与亲民差遣
敕具官某尔尝将毋以就二干石之养垂及满岁竟以丧归漕臣见劾侵紊郡计姑镌一秩俾务省循尚盖前愆朕岂终弃可
承节郎盱眙军指使潘抚权淮河监渡不职降一官放罢
敕具官某边禁之严而弛于汝免官镌秩以警後来邦宪有常非我佚罚可
淮东运使赵师睾奏修武郎张世荣管押岁币沿路恣横生事降两官送吏部与合【阙】入差遣
敕具官某发币於边事关远听纷譁不靖使者有言阔略弗惩人将是傚其贬两秩且属铨曹庶使边臣继今知惧可
湖北提刑张垓奏承议郎常德府通判赵善彦在任贪婪不法降一官放罢
敕具官某部使者所治且有良二千石焉尔丞郡顾不以治行闻而速官谤非朕所以奨用属籍之意矣其贬一秩免所居官继今有耻亦免汝弃可
知成都府邱崈奏奉议郎知成都府郫县郭公謩病昏乖谬降一官放罢
敕具官某夫不能胜其任矣而昏於酒黩於货然而郡太守犹以为尝有乡曲之誉不寘于理镌秩免官吾亦从薄罚焉其对隆寛益思惩艾可
睿思殿祗候寄资武功大夫入内内侍省东头供奉官王师珪转归吏部差在京宫观免奉朝请
敕具官某自以诸司使改今寄禄官而内侍与戎行杂矣然而名不在铨曹之籍则犹非秩官是则异焉耳转而属铨斯为宠渥闵劳朝谒禄以真祠尔其敬哉毋曰序进可
武功大夫祁州团练使入内内侍省副都知李彦正武功大夫明州观察使入内内侍省押班杨舜卿职事不谨各降一官
敕具官某等朕惟周制内宰掌王内之政令会其属之功事而赏罚之今内宰不设而尔等不?于事实干宫中之罚其上一官应古经谊继今有悛亦岂终夺可
李彦正杨舜卿复官
敕具官某宥过无大况其细者乎尔以服劳不?尝丽于罚盖八柄所以驭过者閲日滋久俾还旧官则予恩茂矣其益靖共以图报称可
入内内侍省副都知李彦正除入内内侍省都知入内内侍省押班杨舜卿除入内内侍省副都知
敕具官某昔在周制内宰以中大夫为之而隶天官说者以为禁省之秘不宜属外廷而本朝爰剏北司之长就择明习靖共可以率属者以董正之官最贵近亦不可不重其选矣尔自辈中进在四人之数曾未踰日能赞内治进之长官杨舜卿六进亚长官委寄弥重其益?匪懈以报殊渥毋使外廷谓汝不称可
亲卫大夫清远军承宣使提举佑神观林忆年除入内内侍省押班
敕自宣徽院之籍废而北司之长盖难其人朕既差择之矣则参伍其间以弼内治非识风指谨宪度者皆不在此选也具官某服劳禁近见谓老成兹用命汝秩在四人之数欲俾其属于内肃给于外靖共则尔责重矣盍亦思报称者哉可
皇兄故吴王府【阙】奉利州观察使多才上遗表妻令人高氏特封硕人
敕具位某氏朕所以贲尔夫于幽壤有加礼矣【阙】何爱於疏封尔使居往皆宠光焉以塞其悲可
多才上遗表亲弟二人乞比换南班训武郎多艺修武郎多见并特授太子右监门率府率
敕具官某等朕以诸卫处宗室子俾日奉朝请非苟示私也以尔多才身後之请及其仲季恻然重违之而并命尔其务靖共以称德意可
皇叔祖右千牛卫将军不儳磨勘转右监门卫大将军
敕具官某等朕考周官凡卫王宫者皆同姓也国朝简宗英寘之环列之尹盖循周制属意深矣惟尔叔祖简在卫中历年弥长劳绩兼茂进长禁闼职守益严钦哉无违以称明陟可
皇叔祖太子右监门率府率不延特授千牛卫将军
敕具官某以阶官易环卫率视其秩日者有司故贬损尔今彻朕闻始仍旧贯虽曰绪正亦以示恩其尚恪恭称此密察可
武功大夫权主管侍卫马军司公事张师顔落权字
敕具官某朕以金陵形势襟带江淮辍吾骑卫布之屯所且以壮留钥焉则统驭之才厥选艰矣尔以名将往训群驺方当无事士马饱逸观者咸谓可以即戎缅怀武备於风驷铁于雅车攻或庶几焉繄尔之力肆用命尔自摄为真班秩益崇寄任罙重其尚加懋以究尔功俾周秦之诗得以专美则予汝嘉可
皇叔祖武德郎主管台州崇道观不詉特换右监门卫大将军
敕具官某朕考周官凡卫王宫者皆同姓也国朝亦简宗英寘之环列之尹盖循周制属意深矣惟尔叔祖行尊德修今在选中应于经谊宜率典常作宋恭先有冯有翼则繄汝赖可
昭宪皇后亲侄孙杜士宝特补承信郎
敕某朕惟艺祖之子孙自吾寿皇笃叙之恩备矣而于母党顾无世禄岂昌陵之意乎取之白丁授以右职尔其永怀无沗所自可
右丞相葛邲初拜赠三代封妻【四年三月拜】
曾祖朝奉郎致仕赠太师諡清孝追封魏国公书思封鲁国公
敕朕览周诰至命君牙为大司徒实【阙】冢宰是谓股肱而追本乃祖世笃忠贞之美盖有感焉维今大臣相我孝治经文纬武海内晏然则亦惟其先德之休足以焘後可无襃崇以应经谊具官某故曾祖具官某躬行对于古人乡誉高于月旦方其筮仕亦既有闻而以其亲挂冠再调筦库以此终身仅通闺籍法不应諡朝廷异焉易名清孝足以发明其人矣燕及曾孙爰司宰事则所以推本其美朕敢忘周道乎进封大邦莫如曲阜尚食其报永绥尔神可
曾祖母魏国夫人侍其氏赠冀国夫人
敕周之盛至于既醉极矣其卒章曰君子万年景命有仆其仆维何厘尔女士厘尔女士从以孙子言周之羣臣皆有士行之女以为之妃使生子孙足以传世盖天意也具官某故曾祖母具位某氏作配君子行修于家覃及曾孙乃生耆哲考其世次亦足以知吾祖宗盛时天意攸属而岂一日之积一门之私哉假使当周之世必从夫爵侑食五庙然则胙以大国秩之小君虽古未有亦可以义起礼矣可
祖宣奉大夫显谟阁待制致仕丹阳郡开国公赠太师諡文康追封楚国公胜仲封齐国公
敕朕既本之六艺大啓尔宇以宏贲葛氏之祧则嗣有令闻逮事两朝申锡名邦亦礼之称具官某故祖具官某服某家声践修累世济以力学连由三科然而名满天下而位不过从班文字行于方来而身不究远业惟是一经之教被于闻孙蔚为名臣间我两社则劬躬之报可无异恩维此营邱太公旧宅是用即命以为新封对我宠灵以昌尔祚可
祖母楚国夫人张氏赠夏国夫人
敕朕方广念祖烈匹休于周假以溢我而收得贤之福则所以尊大其家以答天贶岂顾有所爱哉具官某故祖母具位某氏夙以懿行来嫔名家仪于前人以诏妇子亦既再世?然有闻而未艾之祥施于今相诗不云乎树之榛栗椅桐梓漆爰伐琴瑟种德弥远历年弥长岂必皆身亲见之乎报本醻劳式至今日大邦美号以慰永怀非以为生盖礼之称可
父朝议大夫致仕赠太师许国公立方封越国公
敕王室百年之间公侯将相故家希不失者有以文墨论议绵及三叶是谓世臣固朕之所宠嘉矧予宗工尊为祢庙者乎具官某故父具官某襟度粹然声华籍甚文未脱藁往往诵之一时英游莫敢辈行绍兴之季归为从臣盖其行藏皆可踪迹用而不尽士论惜焉宜集善声发于贤嗣凡所着见孰非典刑爰侈旧封建邦於越以厚教忠之报以伸追远之怀可
母雍国夫人樊氏赠陈国夫人
敕为吾股肱之臣则上自三世皆襃大之而况于其母乎御不及百两养不及万锺也而无以慰满其罔极之恩亦何以责移忠之报哉具官某故母具位某氏承休袭美发育自躬恩斯勤斯鞠我良弼虽及晏岁逮事舅姑旦莫敬共至忘栉頮是足以成其子之令德矣改疏上国之封以世世配于祢庙而今而後庶几吾大臣之不废蓼莪也可
故妻蜀郡夫人沈氏赠成国夫人
勑夫人起家以致爵位风人惧焉乃若克相夫子至于登庸尝与之同隐忧矣而不同休显此则又礼经之所悼嗟也具官某故妻具位某氏女德配於珩璜妇功着于苹藻胡不偕老以须美成朕惟吾相祼于祔姑之室而副笄之服弗被翟茀之车弗乘也非有追宠何以慰之乃辟新封以贲幽穸可
妻鲁郡夫人王氏封信国夫人
勑永惟二南大夫劳于王事而勉之以正劝之以义者
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>