<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,拾遗,附录,拙斋文集全文在线阅读,拙斋文集全文在线下载,大玄古籍书库">
<meta name="description" content="宋代诗文别集。20卷。林之奇撰。林之奇自号“拙斋”,因以名集。本集卷1至卷2为记闻,即《宋史》本传所谓《道山记闻》;卷3为诗;卷4至卷20为各体文章:表、奏议、札、书、启、史论、策问、记、序、箴、铭、行状、祭文及杂著。卷末附拾遗1卷(为宋、明刻本所无)。最后附有姚同为林之奇所作行实、吕祖谦写的祭文、李㯗所作的哀辞。后2种为《四库全书》本所刊落不载。林之奇是经学家,长于《尚书》。他的文章一般较明白畅达,不事钩棘,也没有沾染“语录”的粗鄙之气。《四库全书总目》指出:“其诗尤具有高韵,如《江月图》、《早春偶题》">
<title>拙斋文集_林之奇_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">拙斋文集</span> <br/>
          作者： <span class="inputVal" id="bkauthor">林之奇</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]98908</span> <br/>
          说明： <span class="inputVal" id="bkdec">宋代诗文别集。20卷。林之奇撰。林之奇自号“拙斋”,因以名集。本集卷1至卷2为记闻,即《宋史》本传所谓《道山记闻》;卷3为诗;卷4至卷20为各体文章:表、奏议、札、书、启、史论、策问、记、序、箴、铭、行状、祭文及杂著。卷末附拾遗1卷(为宋、明刻本所无)。最后附有姚同为林之奇所作行实、吕祖谦写的祭文、李㯗所作的哀辞。后2种为《四库全书》本所刊落不载。林之奇是经学家,长于《尚书》。他的文章一般较明白畅达,不事钩棘,也没有沾染“语录”的粗鄙之气。《四库全书总目》指出:“其诗尤具有高韵,如《江月图》、《早春偶题》诸篇,置之苏、黄集中,不甚可辨也。”本集有宋刻本(残存2卷)、明刻本传世,《四库全书》即据影抄宋刻本编入。</span> <br/>
          封面： <span class="inputVal" id="bkimg">Z_18775.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]拙斋文集
[book_author]林之奇
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]98908
[book_dec]宋代诗文别集。20卷。林之奇撰。林之奇自号“拙斋”,因以名集。本集卷1至卷2为记闻,即《宋史》本传所谓《道山记闻》;卷3为诗;卷4至卷20为各体文章:表、奏议、札、书、启、史论、策问、记、序、箴、铭、行状、祭文及杂著。卷末附拾遗1卷(为宋、明刻本所无)。最后附有姚同为林之奇所作行实、吕祖谦写的祭文、李㯗所作的哀辞。后2种为《四库全书》本所刊落不载。林之奇是经学家,长于《尚书》。他的文章一般较明白畅达,不事钩棘,也没有沾染“语录”的粗鄙之气。《四库全书总目》指出:“其诗尤具有高韵,如《江月图》、《早春偶题》诸篇,置之苏、黄集中,不甚可辨也。”本集有宋刻本(残存2卷)、明刻本传世,《四库全书》即据影抄宋刻本编入。
[book_img]Z_18775.jpg


[book_title]目录
钦定四库全书　　　　　集部四
拙斋文集目録　　　　　别集类三【宋】
卷一
记闻上
卷二
记闻下
卷三
五言古诗
七言古诗
卷四
表
卷五
奏议
卷六
劄
卷七
书
卷八
书
卷九
书
卷十
啓
卷十一
啓
卷十二
史论
卷十三
史论
卷十四
策问
卷十五
记
卷十六
序
卷十七
箴
铭
卷十八
行状
卷十九
祭文
卷二十
杂着
拾遗
【臣】等谨案拙斋文集二十卷宋林之奇撰之奇字少頴侯官人绍兴二十一年进士历官宗正丞提举闽舶参帅议以祠禄家居卒拙斋其自号也事蹟具宋史儒林传集凡二十卷与艺文志合首为记闻二卷盖即本传所谓道山记闻也次诗一卷襍文十七卷末附吕祖谦祭文及李橺所为哀辞姚同所为行寔之奇之学得於吕本中吕氏颇尚佛学故之奇所论往往襍有儒释之义其记闻内称少蓬及吕紫微者皆谓本中也其後吕祖谦又受学於之奇祖谦祭文云昔我伯父西垣公躬受中原文献之传载而之南先生与二李伯仲寔来定师生之分西垣公者亦谓本中也按祖谦之祖驾部弸中乃本中之弟本中寔祖谦之从祖而祭文称伯父者用左传昔我皇祖伯父昆吾语也二李伯仲者李葵之子李柟李樗也之奇讲经於尚书最精所作全解颇为後人所取重其文章亦明白显达不事鈎棘盖疏通致远所得於书教者为多焉乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
拙斋文集卷一　　　　　宋　林之奇　撰记闻上
读书须是玩玩字最妙学而时习之不亦说乎时习是玩玩是有发处
少蓬曰子张问崇德辨惑子曰先事後得非崇德欤学者要德崇须是先事後得始得如释氏却是先得後事少蓬尝问胡文定今有人居山泽之中无君臣无父子无夫妇所谓道者果安在哉文定曰此人冬裘夏葛饥食渴饮昼作入息能不为此否少蓬曰有之文定曰只这便是道
又尝问曰某已永感欲尽孝心如何行文定曰何曾一日离得
尝问尹和靖日用下工夫处和靖曰须求喜怒哀乐未发以前底心少蓬曰如今才举便是发了如何求得未发之心和靖曰只如吉甫未发意来相见时岂有许多事才举意来乘轿来相见吃茶吃汤须如此类求之少蓬曰道只在日用处师冕见云云子张曰与师言之道欤子曰然固相师之道也故读书须是玩
喻丈云天下事只要消平不要激作
吴元忠尝问喻子才六经紧要在甚处子才云六经数十万言只有十个字能尽其义要之不出乎君臣父子夫妇长幼朋友而已
子才云仕而优则学学而优则仕则者即也仕而优便是学有民人焉有社稷焉何必读书然後为学非仕而优则学乎学而优便是仕孝乎惟孝友於兄弟施於有政是亦为政非学而优则仕乎
少蓬云子张一篇惟记诸弟子之言盖有深旨欲明羣弟子学之所至其言亦与圣人不殊
子贡曰我不欲人之加诸云云子贡问曰一言而可以终身云云此一事或以与子贡或不与者盖圣人之教不惟随其人之性质亦各因其时节时节可以分付然後与之惟圣人能如此
沈元用尝问尹和靖子见南子云云和靖曰君子之所为衆人固不识元用曰今若有个南子先生还肯见之否和靖曰待某做到磨而不磷涅而不缁处方可商量圣锡云王信伯理会经旨全不费力尝说龟山中庸解有过当处且如中庸不可能也云有能斯有为之者则与道二矣何必如此中庸自是不可能又如所以行之者一也只是虽达德三而其行之一而已不必以一为诚
子才云春秋无褒贬圣人只如一面镜相似是非善恶各因其实尔
闽县吴簿云为政者不患做得不行只患做得不是少蓬论忠恕即是一贯余曰忠恕自是两字如何得一贯蓬曰推已与物为一岂非一贯且如饥之欲食岂有伪乎其间此便是忠稷思天下有饥者犹已饥之此便是恕在已者为忠推以及物为恕合彼已以为一便是一以贯之通天下是一个心
夫子之言性与天道不可得而闻盖文章可以耳闻而性与天道要在以心闻而不可以耳闻也此是子贡指衆人而言天道即天理也
顔渊问仁曰囬虽不敏请事斯语矣仲弓问仁亦曰雍虽不敏请事斯语矣此二子者便就这里领会将去至司马牛问仁曰仁者其言也訒则曰其言也訒斯谓之仁矣乎问君子曰君子不忧不惧则曰不忧不惧斯谓之君子矣乎此非能领解者作论语者以此四段相接亦有意盖以见夫子之教有能领解与不能领解者其异如此也虽是司马牛未能领解亦可谓善问者其言曰其言也訒斯谓之仁矣乎盖世亦有一种不言不语底人岂可一槩谓之仁曰不忧不惧斯谓之君子矣乎世亦有一种愚戆无赖之人肆意直行全无所忧惧者岂可槩谓之君子故孔子遂告之以为之难内省不疚樊迟问仁子曰爱人问智子曰知人樊迟未达其所以未达者盖仁之爱人则无所不爱至於智之知人则有贤有不肖有是有非有邪有正如何都爱得此则疑於仁智之相妨也夫子晓之曰只知人便是爱人本不相妨故举直错诸枉能使枉者直何谓也意谓夫子答其智不答其仁也樊迟尚未领会故其退见子夏则曰乡也吾见於夫子而问智子曰举直错诸枉能使枉者直何谓也意谓夫子答其智不答其仁也子夏叹曰富哉言乎盖叹其一言而备仁智也
万物皆备於我矣反身而诚乐莫大焉是顿强恕而行求仁莫近焉是渐
因说攻乎异端斯害也已少蓬曰如孟子辟杨墨岂不是攻异端余曰孟轲未尝攻异端孔子尝曰人而不仁疾之已甚乱也攻者疾之已甚斯所以为害也已孟子之於杨墨姑亦辞而辟之为之辨其理之是非尔非攻也少蓬曰若韩子之於释老则近於攻矣所以疾之已甚而迄不能胜
季文子三思而後行子闻之曰再斯可矣天下只有一个是一个非初思之以为是既而思之亦是则行之初思之以为是既而思之非也则改之过是则思虑纷扰何时而已耶
少蓬尝问尹和靖释氏至处与吾儒有异否和靖曰未尝有少不同然只是涂辙异释氏一向做从空处去吾儒并是实用
少蓬尝问龟山学而时习之不亦说乎龟山曰譬之学射须是时时习之到得渐渐知射之味便是说
见善如不及见不善如探汤须是见始得见得汤不可探自是不肯去探
多闻阙疑慎言其余多见阙殆慎行其余其慎如此宜其无尤无悔矣而仅能寡尤悔盖由其见未彻所以犹有尤悔若是大彻大悟见得明白洞达又何尤悔之有管仲之器小哉谓其不可以大受盖小器易盈三归备官是奢塞门反坫是僭其功业未少有得而已奢已僭所以为小器
天游尝称王信伯於释氏有见处後某因见信伯问之信伯曰非是於释氏有见处乃见处似释氏初见伊川伊川令看论语且略通大义乃退而看久之既於大义粗通矣又往求教令去玩索不须思量只玩索其意味又退而读之读了又时时静坐静坐又读忽然有个入处因往伊川处吐露伊川肯之问其所入处如何时方对饭信伯曰当此时见面前樽俎之类尽从此中流出或问鸢飞戾天鱼跃于渊於伊川伊川以目上下视曰言其上下察也
论语一书圣人之心体在是须是不释手地看始得释氏之学自有行不得处其学无人伦设使自江以南举而尽为其学凡男子皆为比丘女子皆为比丘尼则是不出四五十年人之类尽灭矣释氏之学亦无人为之者余曰其学又欲不杀生设使举天下尽从其说不杀禽兽则禽兽之类日繁虽有人之类不可得一日而安也况复无人之类乎如此则遍天下皆禽兽矣吾与点也此与字与不得中行而与之必也狂狷乎之与同曾点盖孔子之所谓狂者也此狂与後世之狂不同只学之躐等便是狂学有本末始终曾点便要一超直入所以为狂
伯夷父欲立叔齐叔齐不肯立让与伯夷两人俱不受而立中子卫之事类此蒯聩得罪於父不当立辄蒯聩之子父欲其国子不得争亦非所当立其时卫人欲立郢使辄致国於郢而往从蒯聩则俱得之矣盖蒯聩似伯夷辄似叔齐郢似中子故子贡以为问而知夫子不为卫君
陈鲁山云前汉前面好看後汉後面好看
少蓬云一以贯之夫子以是告曾子子贡而其告之者异曾子之为人鲁都无许多多学而识之事故直告以一贯若子贡则其聪明才智过人往往以其多学为异故先告以汝以予为多学而识之者欤盖先与之除病解缚待其对曰然复以为非欤然後授以一贯此所以不同
弗如也吾与汝弗如也只是与其弗如若子贡所以不如回者原不在见闻觉知处既竭吾才如有所立卓尔须是竭尽了那才方始见道若只靠着才又如何有所见其曰如有所立卓尔便是见得到处苟真个见一物所立卓尔便不是只曰如有所立为有味
夫子又不曾与顔回说道只是博之以文约之以礼使之欲罢不能彼才既竭自然有所见
虽欲从之末由也已全体是自已更有什麽从无妄卦曰无妄之往何之矣无妄矣更有什麽往
顔渊喟然叹曰是他在这里忽有所入
少蓬曾问胡文定甚处是精妙处甚处是平常处胡文定曰此语说得不是无非妙处徐宪又云亦无非平常处
子曰予欲无言夫子须要无言则甚盖圣人所以不免於有言者以道之不明不行也若是道之已明已行又何言之有四时行焉百物生焉天自不言是则无言者圣人之心而言者出於不得已尔
信近於义言可复也恭近於礼远耻辱也因信而不失其义因恭而不失其礼是谓因不失其亲
易理无非自然人安排不得六十四卦共为三百八十四爻此是一年日数盖连闰也十三月当为三百九十日除小尽六日是以三百八十四今閠年日数正如此顷尝见王君仪昇说易大抵论象谓易无非象者如乾初爻潜龙勿用盖初爻是震故为龙二爻是坎龙在水下所以为潜龙二爻见龙在田此爻变为离有见龙三爻君子终日乾乾夕惕若此爻变兑有夕意四爻或跃在渊亦如初爻而震为足故跃上九亢龙此爻变泽泽在天上所以为亢
陈鲁山云应二十八宿所直日遇月宿多作雨心月狐危月燕毕月乌张月鹿予因悟月离于毕俾滂沱矣之义
革已日乃孚其卦兑上离下离为日在兑下日已西矣故为已日之象
吾无行而不与二三子者是丘也行字平声言我平日所行凡动容周旋间无一不分付与诸弟子者此真是我若只认寻常问答语言处为我则非也释氏有尊宿云你门只见我在室中拈槌竪拂谈玄说妙时便将作禅会至於着衣吃饭处行住坐卧处却不将作禅会此说甚有理
谢安石之夫人谓安石曰何不教儿安石曰我常自教儿安石此语甚好然未必能行朞丧不辍音乐携妓游山此岂可以教儿
刚毅无令色木讷无巧言
少蓬论召忽死之管仲不死曰此正所谓可以死可以无死死伤勇可以死故召忽死之可以无死故管仲不死然忽之死为伤勇矣
少蓬尝问刘待制孝经曰昔者周公郊祀后稷以配天宗祀文王於明堂以配上帝孝莫大於严父严父莫大於配天则周公其人也夫卫献公曰政由甯子祭则寡人周公既摄政政由已出矣则祭亦当在成王苟成王严父配天则当以武王配今曰严父而又宗祀文王以配上帝又曰则周公其人无乃祭出於周公乎周公不应自紊其典礼如此刘待制曰某今日被公将孝经问倒且容思之後尝以书来云周公制周礼定用后稷配天文王配上帝不随世改易故尔少蓬复问有何依据刘曰只孝经便是据不必更他求少蓬复云若如此说易之豫卦云殷荐之上帝以配祖考又似随世变易当时亦不曾以此难刘毕竟可疑余谓清庙之序曰周公既成洛邑朝诸侯率以祀文王亦可疑也
几道云鲧堙洪水汩陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙禹之所以能叙彛伦者由其治水能顺天地生数之序焉尔观其冀州既载盖始於北方乃次及兖青徐又次及荆扬乃及豫然後梁雍终焉盖自北而东自东而南乃及於中而终以西北其顺如此所以为叙彛伦
胡文定尝言读系辞须是都将作易看不可泛说且如寂然不动感而遂通天下之故才说性本寂然感之斯通便泛滥须於易中求之四十九茎蓍当其未揲之时固寂然矣问焉以言其受命也如响岂非感通乎无有师保如临父母读易时其心自然肃敬非有以使之也其余皆然
互体亦岂可不信如归妹互体为泰泰之爻曰帝乙归妹以祉元吉归妹之彖曰天地不交万物不兴观此类可见
水火字即离坎卦易字从日从月
赵丞相鼎在相位时一日与张全真谢成甫数人欵语数人盛称申公所言如人须活三百岁之类赵矍然惊曰观此语脉似非申公言语诸人曰章申公也赵曰可知是章公若吕申公决无此语
序卦虽若有可疑者然其间自有深旨患在学者不深究之尔如明夷者伤也伤於外者必反於家故受之以家人此若浅近求之止是人在外伤则归其家究其旨盖古之欲明明德於天下者先治其国欲治其国者先齐其家苟明有所伤於外则是其所以齐家者未至也必以是自反焉故受之以家人又困乎上者必反乎下故受之以井亦若是困泽泽无水也泽润不下流则是困乎上矣当此之时当求在下之贤人能以利泽及物者而用庶乎其可故反乎下以井之泽亦能及物故也其余往往类此
朱汉章云少时尝问其父云或见王充论衡云不见异人必得异书今观其书亦无甚高远之见乃云尔何也其父曰汝看是时有释氏也未余因语此刘夷叔云人多议李太白梅圣俞诗未善曾不知太白以前无如此诗梅圣俞亦然当七国五代文弊之後做出这诗来亦自可服後来虽有作者亦推明广大之尔
少蓬说刘待制器之学问门户亦自与伊川不同伊川说话尽极乎精微刘大抵理会笃信力行亦自有省要处尝言勿忘勿助长不思善不思恶但愿空诸所有慎勿实诸所无此等某每不惜以此布施学者少蓬因问勿忘是勿忘个甚底刘曰且说勿忘
张子韶侍郎议论高远其在讲筵上尝谓曰何以见教张曰臣安敢当见教之语抑不知陛下临朝对羣臣时如何存心上曰以至诚又曰不知入而对宦官嫔御又如何上曰亦以至诚又曰外不对羣臣内不对嫔御端居静处时不知又如何上迟疑未应子韶曰只这迟疑已自不可上极喜握其手曰卿问得极好
少蓬曾竦身问文定曰这个是甚底文定曰此便是本曾仲躬见子韶请教因论文曰文章须从经中来不然纵使尽力道只道得一橛
上尝命子韶讲春秋对曰臣未尝习春秋不敢讲如高闶却理会得可使讲上曰朕须要卿讲子韶辞逊再三上固命之乃对曰必欲令臣讲春秋臣惟以论语孟子为其说上大喜曰又道不会
汉上丛说云反观吾身乾坤安在哉善端初起者乾也身行之而作成其事者坤也人皆有善端不亦易知乎行其所知不亦简能乎饥而食渴而饮昼作而夜止岂不简且易哉以此推之天下未有不知而作者也张安国言其尊人尝教之云世间如贪鄙刻薄等事须常常把做一大罪过看不可有分毫放过处才惯了便只把做常事看
晁文元公道院录云过去之事不可追忆未来之事不可臆度现在之事不可执着
张侍郎子韶有资治通监拈提其大意言古之为治者难今之为治者易如殷鉴不远在夏后之世只是得殷为鉴周监於二代只是得二代为鉴若是居今之世前世之鉴诚悉备如要知女后外戚便有许多以女后外戚败者为戒要知宦官便有许多以宦官败者要知大臣擅权便有许多以大臣擅权败者人主但熟读通监一书则历代安危治乱昭然在目如权宠专擅之际不必攻击其人但使人主熟读通监既晓知其利害自然权纲正【洪景卢云】
张横渠晚年所居室有纸帘一番用纸条子写圣贤语贴之殆遍
范伯达被召问於籍溪籍溪久不应再三扣之籍溪云凡学者治经术商论义理可以问人至於出处不可与人商量
子驹言其先人读孝经孝悌之至通于神明光于四海无所不通有悟入处每多哦此数句与人言亦多引此其事亲虽在千里外疾痛皆知之其先人又尝言其惟圣人乎知进退存亡而不失其正者其惟圣人乎此须长哦方见意味
子驹学於孙先生【名伟字奇父】孙学於刘待制孙初为静州幕官闻刘待制再谪夷陵自静求沿檄至峡请见刘见其来待之亦无甚异孙曰某之来本非沿檄盖欲见先生尔刘问所以欲见之意对曰某生长南方未尝见北方贤士大夫闻先生受学於司马公司马公实北方贤士大夫之冠某所以求见不敢说从学但求听说话数日足矣刘许之孙因曰某愿於先生门前求一安下处就先生求五日饭吃只听此五日说话而别刘嘉其意因与共饭五日而日日与之语孙请曰某愿受教者不在多言只乞就其所当致力处为某直截说之刘从其请既五日孙以所闻尽录为一册而请曰某所闻者如此愿佩服之恐录记有所不审更住半日请先生为看过既乃辞归孙平生只是从得刘待制五日其受用处只此五日所闻耳
前辈云疑字悔字皆是进学门户学者须是疑须是悔於道方有所入
学者到得临利害处放倒做不是放倒是他原不曾有立若是实有所立如何放得倒
前辈所立规模不可轻变虽细事变之亦有其害张乖崖在蜀徇其习俗为遨头游太守亦出郊每自郊外还至城门设帐饮三盃大合乐久之然後散自後因仍莫晓其故後有为帅者谓其无名乃但为遨头而不设帐饮城门之会比晚游者争门而入遂有躏死者
孙奇父先生晚年於书不甚读只有论语一部及手批张子房诸葛孔明二传字极大朝夕玩味之张子房有道之士他人为高祖所用子房倒来用高祖子房量甚大虽如四皓亦在其术中
毕仲游尝有书与郓相请为文简公墓碑有云文人之文如绘形史家之文如绘神绘形甚易而绘神甚难某尝读班孟坚所作赵充国传如与充国语及观公所为李天章传便若与天章对语
子驹言其先人尝有遗诫云言此行此谓之君子言此行彼谓之小人
奇父孙先生善诱迪学者尝有一士人来投所业求教孙置诸案上不视徐曰公每日读甚书其人罔然莫知所对既又再三问之其人漫应曰某近喜读新唐书又问曰唐三百年最爱何人其人又不能对逡巡而退明日复来致谢言某汩没於科举实未知所以学者不知读书当如何孙谆谆诲之且曰读帝纪而不知一代之兴衰治乱读列传而不知其人之贤否邪正又奚以读史为此士人受教卒为善士
唐立夫舍人思箴有云无心之思经营四方无思之心建极惟皇
大学之道在明明德在新民在止於至善物有本末事有终始知所先後则近道矣古之欲明明德於天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物格而后知至知至而後意诚意诚而后心正心正而后身修身修而后家齐家齐而后国治国治而后天下平自天子以至於庶人壹是皆以修身为本其本乱而末治者否矣其所厚者薄而其所薄者厚未之有也康诰曰克明德太甲曰顾諟天之明命帝典曰克明俊德皆自明也汤之盘铭曰苟日新日日新又日新康诰曰作新民诗曰周虽旧邦其命维新是故君子无所不用其极诗云邦畿千里惟民所止诗云緜蛮黄鸟止于丘隅子曰於止知其所止可以人而不如鸟乎诗云穆穆文王於缉熙敬止为人君止於仁为人臣止於敬为人子止於孝为人父止於慈与国人交止於信知止而後有定定而後能静静而後能安安而後能虑虑而後能得此谓知本此谓知之至也所谓诚其意者毋自欺也云云予诵大学之书窃谓其序似当如此盖此书由知止入知止而至於有得然後可以诚意正心故其序当如此
五代史记事记简而包括甚广如安重诲传数句是一个议论又载李克用临终以三矢授庄宗才数语尔包尽多少事如此等叙事东坡以下未必能之
曾子固老苏哀词云侈能尽之约远能见之近大能见之小微能使之着烦能不乱肆能不流最形容得妙处出
心术篇思之思之又重思之思之而不通鬼神将通之非鬼神之力也精气之极也【参同契云万遍将可覩神灵忽告人】
民之於仁也甚於水火水火吾见蹈而死者矣未见蹈仁而死者也此话说得直是直截世人贪财利利之所在虽惊涛巨浪犹冒涉之惟至於仁则直是计较利害不肯就
曾侍郎云胡文定尹和靖皆尝言思索讲论义理苟有所得悦豫於心只此是真乐
少蓬云胡明仲尝言到圣人地位自是杀他不得管子侈靡篇云一为赏再为常三为固然又云毋以物乱官毋以官乱心又云心以藏心心之中又有心焉又云节怒莫若乐节乐莫若礼守礼莫若敬守敬莫若静内敬外静能反其性性将大定
兴化士人彭帝锡名与自言於易独得处其易图最多有一图谓之地中图以六居中纵横十八以与河图为对盖河图五居中左三右七戴九履一四二为前八六为後天中图也彭之地中图则每位加一焉六居中右八左四戴十履二五三为前九七为後此亦自然之数天中图虚十地中图虚一天中五在中位旁八位若每位皆五五九四十五合虚十则为五十有五地中六在中旁八位若每位皆六六九五十四合虚一亦为五十有五
吕紫微和曾吉甫侍郎诗有云长江渺渺看秋注孤鹜悠悠伴碧霞盖以诗比孤鹜落霞而视长江秋注为不足耳曾亦领略此语故其诗云潜郎有语须参取孤鹜悠悠伴落霞又云诗来含风刺有味如猗那悠悠诮孤鹜渺渺看秋河
吕紫微未二十岁时有滕王阁诗其两句云小艇原从天上来白云自向盃中落前辈作者已服其精当矣此虞梦符之说也余记得旧闻诸吕逢吉言舍人少时有诗云春尽茅檐低着燕日高田水故飞鸥苏黄门见之云此人他日当以诗名天下
尝记孙宪端朝秘丞说扬子鼓舞万物者其雷风乎鼓舞万民者其号令乎谓雷与风不同雷必不一风必不再故号如雷所以警衆必常有以震动之不一而足也令则如风令者法令一定後必不可易如八风各有时当清明风时则一之於清明若参之以他风则物有不遂其性者他风皆然风不可再如令之不可反也故谓之发号施令发故不一施故不再矣
顷尝记何晋之说礼记之书如中庸大学所说固是极则处学者类知推重至如其他篇所载岂无极则底语余问甚处是极则语何曰如明目而视之不可得而见也倾耳而听之不可得而闻也岂非极则语邪
拙斋文集卷一
[集部,别集类,南宋建炎至德佑,拙斋文集]

[book_title]卷二
钦定四库全书
拙斋文集卷二　　　　　宋　林之奇　撰记闻下
一念不生谓之中万念无差谓之和致中於一念不生之前致和於万念无差之後中本无喜怒哀乐如未和羮时初无咸酸甘苦辛也和则虽有喜怒哀乐如未尝喜怒哀乐如羮之既和亦不知有咸酸甘苦辛也致中和者不可不知此
唐益裕教授云凡直物则有本末横物则有多端毛犹有伦有也无声无臭无也一有一无所谓两者同出而异名同谓之玄此非其至也至矣二字乃极致处所谓玄之又玄衆妙之门庄子云古之人其知有所至矣恶乎至有以为未始有物也者至矣尽矣不可以有加矣夫未始有物则犹涉有无之境未至於有无俱泯也安得为至矣尽矣不可以有加乎无声无臭矣必进而至於无无然後为极此中庸至矣之义
尹和靖家居终日靖然家人问饥渴饮食然後唯阿应之不尔不言
刘元城教人以谓学由无妄入无妄则诚李机宜孟珍云先参政谓於元城无妄之说又得不欺二字今为学宜服膺元城无妄之言又辅以不欺二字足矣
又言其先参政教子弟曰汝辈居家惟是尽一孝字居官惟是尽一廉字他日立朝事君惟是尽一忠字但守得这一字一生用不尽
人一能之已百之人十能之已千之只是惟日不足尔大学之书前纲而後目如诚意正心修身齐家治国平天下既提其纲於前矣其下文各有解释以至明明德新民止於至善亦皆有解惟致知在格物物格而後知至未尝解出此甚可疑余窃谓知止而後有定定而後能静静而後能安安而後能虑虑而後能得此则致知格物之序凡知止所以致知至於虑而得则知至矣故大学之书惟知止为最要
了翁与李光祖书云所买书必以渐观考乡居应务欲尽人情不当专守故纸要之若缉麻然虽或放手勿堙其绪暇则续之忙复暂舍久久不辍积成长条岂有间断处也
又与邹志完书云资治通监曾留意否发心毕竟二无别如是二心先心难但先心既立如缉麻然接续初绪自然绎绎而不已也学者倦於持久而稽古之习猝难成办非如读习寓言可旬月而了故弃史不读然不知六经论语发明中实之道以稽古为本庄周高而不中寓而不实其言可喜悦而实则诞幻尚不如老子之有益於世况可比吾教之中道乎华严云依教修行此语乃百家之总门也吾教非彼教彼教非吾教其实无二其门不一各依自教则多不相妨矣冠员冠履方屦而鉢食膜拜者是舍吾教也舍经史可证之实而说诞幻无实之文何以异此华严依教之旨不如是其偏也修身行己奉行吾教尔如稽古之事载於六经六经之後千余年之事散於诸史资治通监集其散而撮其要尔此英祖神考之所以赐後学也又与龟山书云凡温公之学主之以诚守之以谦得十百而说之一二其於玄也不覩不到则其言不若是矣
夫子曰如有周公之才之美使骄且吝其余不足观也已但使骄吝则虽周公之才已不足观况如後世有才者辄至於欺君犯上又安可以其才称耶
夫子曰躬自厚而薄责於人则远怨矣此其立言犹寛盖谓之薄责则未尽无责谓之远怨则或容有怨也至於子思中庸之立言则弥切矣其言惟曰正己而不求於人则无怨谓之不求谓之无怨盖无毫髪?贷矣
扬子云曰求而不得者有矣未有不求而得之者此语未能自信孟子曰至诚而不动者未之有也不诚未有能动者也此是信得及语
了翁责沈文有曰古之善学者心远而莫御然後气融而无间物格而不二然後养熟而道凝
杂说云止於一者谓之忠持二忠者谓之患患忠不一者也不一者患所由生者也是以君子贱二而贵一李参政问於元城先生曰先生以今日事势尚有可为者若使一旦在位当用何等人才元城曰不借才於异代因以其手翻覆之曰只在这里盖谓只是目前许多人才但与变化之尔元城常以问徐择之徐罔然莫知所以答者
曾侍郎云有一人读夏礼吾能言【句】之杞不足徵也殷礼吾能言【句】之宋不足徵也此亦有所本礼记有是故之杞之宋之语
中庸只说顔子大学只说曾子盖惟此二子之学为可以与此
李八丈季言尝言人之富贵贫贱穷通得丧各自有定分虽用人力无所加损只是君子饶得一个君子做小人落得一个小人做
又言人生万事各自有定分他造物者排布在这里渐渐应将去譬如主人请客盏数多寡先後都已定在这里主人肚里却知得了只是客不知既其已定则逐旋安排出来客虽不容知而其已定之理不容不知也世人容计较心於其间所以为不知命
又言主人请客虽盏数已定然其有临时搀盏又不可以预期也
论语切问而近思何晏云切问者切问於己所学未悟之事近思者思己所未能及之事泛问所未学远思所未逹则於所习者不精所思者不解
中庸曰君子以人治【句】人改而止盖君子之学必审知己所偏处而以人之能不为己所偏者治之如病在虚诞则以能诚实之人治之病在轻儇则以能厚重之人治之病在固蔽则以能疏通之人治之诵其言观其行以移易吾之心志而变迁吾之气质必去其所偏复於人道之正而後已如以药治病必蕲於病已乃可以却药也舜何人也予何人也有为者亦若是是谓以人治如何如舜而已矣是谓人改而止此克己复礼之学惟顔子为能与於此高明博厚所以体乎中悠久无疆所以尽乎庸自诚明者中而庸博厚配地高明配天悠久无疆也自明诚者庸而中悠远则博厚博厚则高明也中则庸矣庸则中矣中故天地位焉庸故万物育焉惟德之可大为能中其始也以易知惟业之可久为能庸其始也以简能易简而天下之理得中庸而天下之道备诚明而天下之德举非天下之至圣其孰能与於此
在物有理不可不穷在人有性不可不尽在天有命非人之所得与也故不可以人力穷尽惟曰至之而已山谷有诗云世间尽被鬼神悮看取人间傀儡棚烦恼自无安脚处从他鼔笛弄浮生
曾侍郎云中庸以谨独为主一念方萌莫独於此故必於是戒慎恐惧释氏云不愁念起惟怕觉迟
譬如为山未成一篑止吾止也譬如平地虽覆一篑进吾进也其进其止皆在自家人何预焉如人上山各自努力人一能之已百之人十能之已千之此是教人力学以变气质不如是变气质不得大抵须是勇猛精进方有所成只恁地悠悠不得
曾侍郎云大学之序只是立言不得不然非必先修了身方始齐家齐了家方始治国平天下也其实只物格知至便已是明明德於天下矣
有弗学学之弗能弗措也有弗问问之弗知弗措也一不做二不休之谓也
正蒙云性者万物之一源非有我之所得私也
了翁日省轩诗日晏吾欲食天寒吾欲裘形苦吾愿逸心劳吾愿休鄙智虽不同物情均所求於物反吾心自能忧彼忧
问如何是敬余对曰主一之谓敬问如今此中相对坐说话且切要言之如何是敬余对曰须是无间断始得心不在焉视而不见听而不闻食而不知其味曰此说皆是只是未切以切言之如今相对坐且只是相对坐说话且只是说话
大学不解致知格物惟论意诚心正齐家治国平天下只是一理此便是致知格物盖合内外之道无二理也如好好色如恶恶臭此之谓自谦谦足也此是论诚惟诚能足其心有一毫不诚则仰必有愧俯必有怍其心不能足矣
有能一日用其力於仁矣乎我未见力不足者盖有之矣我未之见也须是用其力方始有力不足既不曾用力如何见得力不足冉求曰非不说子之道力不足也子曰力不足者中道而废今汝画画者未尝用力安得见力不足须是真正曾用其力方可言力不足
苟志於仁矣无恶也此只是善恶字仁者善端苟志於仁安得有恶
胡文定喜为人开陈讲说极详杨龟山尹和靖语简前辈谈经重变先儒旧说虽时有不同不敢容易非如近时学者欲变则变断自胷臆不复参考见苏侍郎说李迪与贾边过省时同落第以当仁不让於师为论题贾解师为衆与传注异而李落韵有司遂奏禀焉诏落贾而取李重变旧说也
凡观人之术无他但作事神气足者不富贵即夀考但人作十事若一一中理无可议者也自难得况终身作事中理邪其次莫若观其所受此最切要升不受斗不覆即毁物理之不可移者
伯充问学道紧要处於和靖和靖曰只要闲邪存诚他日又问亦云闲邪存诚而已他日又问和靖正色责之曰公要许多言语做甚只待要资谈柄此事只在闲邪若只恁做将去自然有所入
释氏有体无用如动容周旋中礼释氏所无子温而厉威而不猛恭而安及乡党一篇皆其所不能到
曾侍郎云孔门弟子每切问而近思切问是切问已事近思是近思已事
太宗朝有一朝士奏对鄙野太宗曰卿可谓愚拙矣其人对曰臣诚愚拙如圣旨然亦胜如奸邪
尹彦明尝一日窃叹云果如先生所言不虞伊川先生适在旁听得问曰何叹对曰尝见先生说横渠文字有苦心极力之象无寛裕温厚之气今观正蒙果然遂叹耳伊川不悦曰学者最不得如此轻议前辈自家见识到得他这地位也未何得轻议
莫教授子齐云有川僧道顔见识高有颂云唤似一物非他物天上天下出还没道是无来常现前道是有来寻不得说有说无俱妄想长安大道平如掌昨夜清寒惊觉时手爪元来会抓痒
刘子驹云孙公泽先生尝论学者有志於道且须看古人长处於其长处必惟恐不及其短处则惟恐自家做到如此处
喻居中云诗尚不媿于屋漏室西南隅谓之奥尊者所居也东北隅谓之屋漏去尊者最远人之常情去尊者远则必有夷倨此不媿屋漏所以为戒谨之至
天长方知观云相书有言真丈夫无作体奸人无自然君子谨其独戒慎乎其所不睹恐惧乎其所不闻不曰人之所不睹不闻而曰其所何也推此可以知谨独之旨
东坡之文妙天下亦自有不满意处尝云某尽力着语毕竟形容这潮头不出如雪辊【阙】　国云飜海若家非不极力道只未免有余恨尝以语一名士云须是到得木玄虚海赋浩浩漫漫际天无畔始得其名士云先生虽云形容海潮未出然先生他作却煞有工夫到处如云卷地风来忽吹散望湖楼下水如天此是甚力量【虞宫教】
诗人力量分限各自不同自古猎诗惟数王维云云万人齐指处一鴈落寒空东坡以为初学语故其极力句有云冲风骏马跑空立走兎苍鹰控地飞可谓豪壮然其视身轻一鸟过枪急万人呼为如何东坡以徐凝瀑布诗为恶诗李太白诗豪矣然比之海风吹不断江月照还空又不同矣【并虞氏云】
老杜诗有即其所见而得句者司马财用云亲至其地访问然後知其实如忠州诗云忠州三峡内井邑聚云根盖其州民居市井往往依大石为之又如龙脊滩头鸡子卜乃其地有滩石如龙脊状上有小凹每以水退则其凹中有余水存焉土人以鸡卵就其凹中击破观其鸡子入水之状可以卜蚕之熟否又黄草峡西船不归赤甲山下行人稀今赤甲无路不通人行安得行人稀之语盖古之赤甲通人行其路後废矣家家养乌鬼乃其俗多事乌蛮白蛮鬼此养字当去声
韩康伯系辞其柔危其刚胜邪注曰夫所贵刚者闲邪存诚动而不违其节者也所贵柔者含洪居中顺而不失其正者也若刚以犯物则非刚之道柔以卑佞则非柔之义也　大壮云未有违谦越礼能全其壮者也故阳爻皆以处隂位为美用壮处谦壮乃全也用壮处壮则触藩矣
世间惟患得底人患失之心最重
李机宜孟传文授言其先人参政论尹和靖之学云真所谓洁静精微
李参政问学於刘待制刘曰某之学初无多言旧所学於老先生者只云由诚入某平生所受用处只是不欺耳今便有千百人来问某某也是这一句
王信伯尝见陈齐之壁间有温公画像正在宾位背後信伯久之不肯坐须令撤其像乃坐既而复往见一士语及此云不惟是背画像坐不便此自不是书室中玩好之物
文授言其先参政每教子弟凡後生所至处且须从贤士大夫游
潘义荣尝言人之心术如明镜镜有尘涴必以药磨之读书如以药磨镜多藏书而不读无益於心术如多蓄镜药而不磨多亦奚为
美食勿使餍餍则不能受善人勿使倦倦则不能久【邵康节诗】
赵子通丈因论诬谤云士君子须是立於无过之地使诬谤莫得而近方始是神庙尝问王介甫云司马光在洛中有人说他多为商人过税介甫云臣屡与司马光同官熟知其为人如光者执抝不通则有之若谓其为商人揽税必无是事
吕监岳言左仲琰之父能诗有石桥诗云咄哉岩畔客何不向前行自是人心险无如此路平又有竹诗云老僧不识春头面但见堦前新笋多
范文正所至延待士人十人使佐其议论此十人议论未必能过文正然固不可无
老苏似荀子东坡似孟子
仁庙初慷慨论事不屈之意出於范文正公一人文正公以一人做成本朝一代风俗之刚正如许是甚力量【徐宪云】
易先甲三日後甲三日先庚三日後庚三日说者多不同余以为十干除戊巳土不在四序循环之列惟以甲乙丙丁庚辛壬癸为四时之序甲阳之始庚隂之始先甲後甲三日皆庚也先庚後庚三日皆甲也盖甲後乙丙丁为庚庚後辛壬癸为甲皆隔三日俗云久雨不晴但看甲庚盖此二日隂阳之始故必有变易气候不同尝见杲径山为杨原仲家普说其间举数事皆是刺讥原仲云顷在京师尝至一贵人书院其人正写一纸文字乃是要【阙】　老处陷害一士大夫方读未竟贵人出曰见其文字否杲云不曾见其贵人云必见之杲曰公这文字要陷害人未论行与不行只这一念起时已入驴胎马腹了也岂计他人见与不见
後汉翟酺有言致贵无渐失必暴受爵非道殃必疾徐宪云尝见邵博说某人只闭门在屋里自撰学问如何得成
吾辈学问亦不必视前辈太远往尝见籕仲滋所说其视前辈直是高远如天之不可企及亦不必如此韩倅珹云明州集韵煞有理会得音韵真来历处如韩文大木为楹细木为桷欂栌侏儒椳闑扂楔楔人止作先结切而集韵乃读与桷字叶也东坡平生不识宫与角但闻牛鸣盎中雉登木此角字与角里先生之字与木字叶也亦见集韵角字有两音一音鹿甪里先生即此音麟之角振振公族谁谓雀无角何以穿我屋退之赠唐衢云虎有爪兮牛有角虎可抟兮牛可触老杜赤霄行孔雀未知牛有角渴饮寒泉逢觝触徽庙曾幸简邸见支门木问其名简王对曰此名扂出韩文进学解观论语所载三子言志时其师弟子之间游处如此非僻之心何自而入读者可以想见其意味
子美正声谐韶濩退之劲气沮金石
孙倅云人有记性有诵性曾见张子韶说其门人有姓姚者性颇纯每日读百十字至数百遍终念不得一日子韶令门人共记通监其人颇以为病既一二十日後因门人共讲论通监中事此士人记忆甚多问头知尾门人无出其右者此人盖有记性无诵性者也郑参议因云人有三记有目记耳记心记
伯充尝作一小诗道其欲学问之意贴於壁间舍人见之曰莫只做话说了
释氏五戒与吾儒所说五常大槩不殊不杀即仁也不盗即义也不淫即礼也不饮酒即智也不妄语即信也然释氏戒其迹不若吾儒指其心所以涂殊辙异持不杀戒者未必其心之仁持不盗戒者未必其心之义其他皆然故皆持之虽严及其破也不仁不义无所不为矣吾儒虽不立五戒而惟使之由是心广而充之充其恻隐之心虽不戒其杀自然不杀充其羞恶之心虽不戒其盗自然不盗其他皆然故善立教者莫吾儒若曾吉甫曾托某问吕紫微其诗如何紫微曰吉甫诗学山谷大抵只是於浮标上理会无甚旨趣【子通云】紫微云句中要有眼非是要句句有之只一篇之中一两句有眼便是好诗老杜诗篇篇皆然
张子韶论释氏死生之理云亦是吾儒一说
吕紫微云作诗以三百篇为首诗人之作其美刺箴规咏歌举合乎道学者学诗须本诸此乃为佳作
拙斋文集卷二

[book_title]卷三
钦定四库全书
拙斋文集卷三　　　　　宋　林之奇　撰五言古诗
示张直温
筑山必使高凿井必使深百正戒浅近盛德羞浮沉焉有尺寸枝能栖埀天禽焉有升斗泉能容横江鲟借兹论物理足以开君心嗌在容不足弱在力不任大道如路然固无古与今
朝乘
朝乘日车出暮载星影还颠冥朝暮中出入咫尺间已觉素志非更知人理艰小利专欲速大德不踰闲
田漏
古星昬晓中寒暑已不疑田家更置漏寸晷亦欲知汗与水俱滴身随隂屡移谁当哀此劳往往夺其时
杂咏
怀王自堕马贾傅至死悲古人事一职岂敢苟然为哭死非为生吾心良不欺?滔声利间绦灌亦何知
看白云爱而成诗
秋风吹白云触处自何谷初犹半洞门歘出遍岩腹零落依水湄片段挂枯木余影透微白灭迹混空緑烟萝自翳岛溆荇徒萦曲安知苍梧野下覆猿鸟哭谁能久徘徊返顾视黄鹄
举举媚学子
举举媚学子居曰不吾知知而有不能无乃失於欺不知未为患不欺浩难期咄哉天下怀何以天下为
呼鸡
鸡呼鸡来前犬嗾犬至止夫岂必可召役以食乃尔今吾曷为悲人而鸡犬为自计无自存西山谢夷齐
秋怀
槭槭庭树叶朝零非昔稠呦呦草虫鸣暮急晓未休尔虫无不平岂亦有哀忧胡为劳呻吟与士感伤投壮士亦何者哀哦与虫酬所抱不列陈调苦难謡讴极目有远见直怀羞曲求蒿藜袭久安功名忘前收日月忽未几天地今复秋少壮负所怀老大安能谋生无及人功死骨埋泉羞胡为不奋飞徒与寒饿雠
四事
会有四不赴时有四不出无贵亦无贱无固亦无必里閈闲过从身安心自逸如此三十年幸逢太平日
高竹
高竹碧相倚自能发余清时时微风来万叶同一声道汚得夷理物虚含远情阶前闲步人意思何清平
村居
日影满松窗云开雨初止晴林梨栗熟晓巷儿童喜牛羊深涧下鳬雁寒塘里田父酒新成瓶瓮馈隣里
新晴山月
高松漏踈月落影如画地徘徊爱其平夜久不能寐怯风池荷卷病雨山果坠谁伴予苦吟满林啼络纬
属疾梧轩
高梧覆新叶满院发华滋白日一何永清隂闲自移暖虫埀到地晴鸟语多时病肘倚枯几泊然忘所思
谢公定和二范秋怀
西风一叶脱迹已不可扫巷有白马生朝回焚谏草谁云事君难是亦父子间所要功补衮不言能犯顔
宿旧彭泽怀陶令
潜鱼愿深渺渊明无由逃彭泽当此时沉冥一世豪司马寒如灰礼乐卯金刀【阙八字】元亮凄其望诸葛肮脏犹汉相时无益州牧指撝用诸将平生本朝心岁月閲江浪空余诗语工落笔九天上向来非无人此友独可尚属余刚制酒无用酌杯盎欲招千载魂斯文或宜当
题宛陵张待举曲肱亭
仲蔚蓬蒿宅宜城诗句中人贤忘巷陋境胜失途穷寒葅书万卷零乱刚直胷偃蹇勲业外啸歌山水重晨鸡催不起拥被听松风
春日杂书
昨日为雨备今晨天乃风障风谨自保通夕雪迷空备一常失计尽备力不供因之置不为拱手受祸凶当为不可让任彼万变攻筑室如金石何劳计春冬此道简且安古来家国同
贺雨拜表
羣云雨事毕振旅不复阵扫天无一尘千里还绿润晨朝大明贺沙路万蹄印朝元泛翠瓦佳气去人近颇闻避斧扆侑膳彻龙笋愿君爱物心从此至尧舜
雨後出城马上作
既雨天气佳微云淡如扫欲寻烟际钟骑马河边草紫椹饱黄鹂人家夏蚕老田妇踏缫车隔篱语音好嗟我一何愚读书浪枯槁不及此中人终年客长道
江月图
冥冥一月轻不知水与天独於颢气中仰见素璧圆超然狂道士起视清夜阑自拈白玉笛吹此江月寒想当万籁息逸响流空烟我从江海来形留意先还何当买渔篷追此水墨仙
七言古诗
送葛都官南归
不羡新为赤县尹惟羡暂向江南归江南羃羃梅雨时风帆差差并鸟飞罾竿夹?长若桅水笼畜鱼鲜且肥家在千山古溪上先应喜鹊噪门扉
沧洲亭怀古
潇水悠悠天际来夹江古木抱山回栅中人物不满把日晏市散多苍苔九疑巉天古云埋遥想帝子龙车回心衰目极何可望九歌寂?令人哀
纵步湘西
今朝不易得天晴闲过江西取意行忽然林外见山色又向桥边闻水声绿竹长松间桃李天然翠幙围罗绮日暮归舟醉不知晚风吹过湘江水
谒客
入门投谒吏翩翩我非欲见礼则然异哉宾主两无语客起疾如走避燃我已不恭愧昔贤忍使泥涂朝衣冠人生暂聚鸿集川春风吹飞何後先
墨染丝
缲丝自喜如霜白输入官家吏嫌黑手持退印竞传呼倏见长条染深墨墨丝归织家人衣别买输官吏嗔迟寄言敌国与三军汝得丰衣民苦辛
豫章别李元中宣德
旧闻诸李隐龙眠伯时已老元中少一行作吏各天涯故人落落踈星晓西山影里识君面碧照草江眸子了向来问道渺多岐只今领略归玄妙老凤埀头噤不语古木查牙噪春鸟身在幕府心江湖左胥右律但坐啸第愁一叶钓渔舟不容七尺堂堂表我今归卧翠谷云君应紫禁莺花绕相思有梦到茅斋细雨青灯坐林杪
闻徐师川自京师还豫章
九衢尘里无停舟君居陋巷不出游满城恶少弋鳬雁对面故人风马牛别後天寒灯火夜归来眠冷江湖秋冯驩老大食不饱起视八荒徒蒯缑
早春偶题
寒风淅沥鸣枯苇小鸭睡残犹未起更教细雨结轻寒坐听萧萧打窗纸石盆养蒲已抽翠雕斛栽花先生紫拥炉闭合赋幽香未怕春冰生砚水
梦访友生
少年结客长安城妄喜纵酒一章程支离老去一茅屋枕书卧闻长短更友生相望止百里寒夜寥间无微声梦中乘兴辄见戴剡溪聊尔扁舟行觉来蘧蘧一榻上不用僮仆争篱迎吹灯弄笔欲书寄窗前白月方亭亭
拙斋文集卷三

[book_title]卷四
钦定四库全书
拙斋文集卷四　　　　　宋　林之奇　撰表
德夀宫贺正表
伏以释舜负於九重既瞻内禅播尧仁於四表共庆大来禄自天申龄由帝与车书列壤怙恃同心【中贺】恭惟光尧夀圣太上皇帝陛下圣学日跻聦明时乂绳其祖武茂延七庙之休贻厥孙谋翼燕万年之业开兹华旦允属昌期臣误乘星轺远去象阙月正元日虽丕腾壤击之歌春王三朝犹不替华封之祝臣无任
皇帝贺正表
伏以缵尧历象嗣登五位之乾开舜玑衡初履三阳之泰混车书於正岁辑圭璧於中天履端一元会庆万宇【臣某中贺】恭惟皇帝陛下巍巍荡荡穆穆明明歛备福以锡民编肇新皇极抚辰纬而凝帝绩诞啓炎图臣误乘使轺朅临海峤月正元日远想重二典之华春王三朝莫陪受四海之籍臣无任
贺改元表
凖唐室正元之规示谨严於正始用孔圣春秋之法重改作於踰年考古验今体元立极鸿名所锡鳌拚攸同【臣某中贺】恭惟皇帝陛下广运圣神徇齐肤敏光受庭闱之训诞膺历数之归濬哲惟商远接建隆之皇统重华协帝亲奉绍兴之宸谟廼集大成以都显号有秩斯祜无疆惟休臣远乘使轺肇膺诏綍金声玉振既逢条贯兼緫之初雾塞飈囘愿覩谋谟咸赞之盛臣无任
实录院进神宗皇帝宝训表
皇祖有训诞埀奕叶之光王言如纶俾就汗青之载仰窥谟烈之罔缺退惭才识之非长愿因孙谋冀逹聦览窃以圣惟作则言必成章尧舜之巍乎荡乎实重华而位非一姓商周之灏尔噩尔虽继体而书岂皆传孰如我宋之勃兴代有斯文之永宝繇乾兴上接乎肇造既首编摩自天圣下逮乎治平随亦修纂莫非埀统为可继也是以广记而备载之於万斯年不一而足恭惟神宗皇帝纂五世盈成之业因多方富庶之资丹雘增光於梓材薪槱旁求於棫朴酌民言而更张其化稽古道以董正厥官内修外攘兢兢然而时保大纲小纪郁郁乎其日新盖首尾凡十九年所记注逾数十指虽布在方册之甚备抑撮其机要之未遑肆惟皇帝陛下繇爱亲之仁致奉先之孝有怀燕翼见乎羮墙爰命司存写诸琬琰苟善政善教之所系皆聚此书使文子文孙之方来用宏兹贲岂曰小补展也大成臣忝以宰司领兹史职虽述故事而不作曾微金匮之功惟监成宪以无愆愿托傅岩之义
天申节贺表
臣某言伏以接千龄之宝运德为圣人对四表之欢心养以天下属天申之初届谅帝顾之弥深敢殚蝼蚁之微诚用祝乾坤之大造【中贺】恭惟皇帝陛下勇智天锡辉光日新嗣膺内禅之归丕传文治方懋外攘之业大阐武功重开绕电之符允属乘蛇之运望尧自昔戴舜云初愿对昌期式隆备福千秋万岁永严五日之朝四海九州同仰二天之芘臣属持使节阻造阙庭臣无任
天申节德夀宫贺表
臣某言伏以慕羶戴舜罄四海以同心就日望尧接万世而如见允属重熙之运肇开初服之端敢效嵩呼式陈华祝【中贺】恭惟光尧夀圣太上皇帝陛下勲高巍荡道入希微方成至佚而至愉盖得善传而善继延亿万年社稷之福默照殊方享八千岁春秋之成静贻哲命瑞开华旦庆匝緜区治昭九变之传光受万国之养既四方丕式见德方緜长发之休宜黎民於变时雍不改太和之治臣属乘使传阻造阙庭臣无任
天申节贺皇帝表
为天下君率四海九州而养祝圣人夀以千秋万岁为期敢伸中岳之三呼庸效东溟之万折恭惟皇帝陛下重华协帝下武继文民徯望其来苏宝运式光於内禅天全付以所覆皇威方畅於外攘愿因多助之归同纳大来之庆惟新美化既成日辟之功嘉与函生永乐时雍之治
天申节贺德夀宫表
帝庸作歌业浸昌於大有天其申命福亶厚於中孚辄效嵩呼用同鳌拚恭惟太上光尧夀圣皇帝陛下德高今古道满乾坤运契千年逊位而储精蠖濩神全三月斋心而问道崆峒愿因至佚而至愉益以得名而得夀文谟武烈永息两地之干戈尧荡舜巍长沛二天之雨露臣属持使节莫造阙廷夙禀葵诚多逢钦思
芝草贺德夀宫表
大椿八千岁永哲命之自贻金芝十二茎衍余庆之家积系隆我汉陈锡哉周恭惟太上光尧夀圣皇帝陛下守位曰仁律身以道笃实备中孚之美囏难获既济之亨昔间见庙楹肇开长子之主器今层出寝殿益彰作室之肯堂究观滋至之符若奉谆言之示臣属持使节莫预羣瞻申命用休既拭目覩齐房之颂归美以报愿长言歌天保之诗
贺皇帝表
举天下之物无足以称之实惟盛德非人力所致而有自至者是谓正符式观和气之祥益显治馨之感窃以尧阶蓂荚未为化国之殊尤汉殿芝房且非帝者之休应惟圣有作于古有光拥纯嘏於一时腾驩声於千载恭惟皇帝陛下既成舜孝方懋禹功游岩廊以道相传惜寸隂惟日不足心合高厚聿来滋至之天休神介夀康衍为并受之王福於赫斯瑞厥应孔时在两仪并育之中乃二典絶无之事当先覩之为快实具瞻之所同臣乘传有行造廷无日怱怱郁郁幸悚闻图谍之新荡荡巍巍恨莫措形容之巧
代陈左相到任表
二年辅政顾何补於圣朝累表陈情遽窃分於阃寄班诏条而夙驾遡里閈以昼游恩大难酬愧深无措【中谢】伏念臣顷叨躐用居乏显庸岂惟朝纲国体之莫隆抑亦时材人望之非称愒日玩岁初无久大之谋算効计功未有纎微之报兹负乘之为累惟折覆之是忧乃沥悃诚固祈罢免敢图洪造曲赐包荒略其既往之愆锡以非望之福既蒙善去且获荣归畀便殿之隆名抚全闽之巨壤此盖伏遇皇帝陛下至诚乐与善始善终一视同仁成小成大以臣八郡人物之旧必也周察於民情谓臣两地臣邻之联或能布宣於圣德特沛风雷之号使均雨露之恩臣敢不周爰咨询克勤无怠虽身在江湖之外实戴尧天然威存咫尺之间常瞻舜日
代恩平郡王谢加食邑表
价藩无似素怀宠过之忧竣事罔功更负食浮之惧抚躬腼面拜命汗顔伏念臣赋性颛愚受材譾薄承欢宫邸夙叨犹子之恩分寄宗藩洊拥维城之任一违观阙再閲星霜躬朴学以徒勤积素餐而甚久属当宗祀之礼举莫陪显相之髦烝身在别都神驰文陛岂谓均厘之及首膺锡福之敷疏以真租盈其多赋仪槐节钺既履十连大国之疆薪槀木章复占千户封君之籍疚怀如涉冒德若惊此盖伏遇皇帝陛下对越上灵祗遹文考诞啓千龄之遥运丕陶万姓之欢心茂育中和有公听并观之美导迎戬谷无专乡独美之私肆令孱微有此遭遇臣敢不服勤匪懈履正无私佩欹器之箴受禄深虞於满溢遵直臣之训尽规庶补於圣明
代陈左相贺太上皇帝加尊号表
惟圣为能享帝交孚溥率之情大德必得其名并举尊亲之礼声教所暨欢謡实孚臣某诚欢诚拚顿首顿首窃以道以圣传天惟尧则究道原之所出与天载以同宗稽古而来於今为盛恭惟光尧夀圣宪天体道太上皇帝陛下享天心而立皇极执道要以为民彛诞契时几式符称愿享四海九州之备养兼二帝三王之美名盛德蔑加函生曷报每切望云之念徒多击壤之歌臣顷列迩联尝叨殊眷一麾出守莫陪百辟之瞻终日戴天难措片辞之巧
又贺今上皇帝表
郊礼行而百神受职爰举缛仪家庆衍而四海归仁允惟逹孝惟舞蹈之斯极寔溥率之所同臣某诚懽诚拚顿首顿首恭惟皇帝陛下以天为宗其道甚大非人力所致而自至者举天下之物无以称之洊正鸿名以全备养涣号所布圣德益孚喧腾万国之欢心蔼播两宫之和气臣久违魏阙外领帅藩穆穆皇皇政远天顔之咫尺巍巍荡荡莫加帝典之形容
任福建市舶谢上表
久玷宗藩之贰遽叨使节之名拜命凌兢莅官惕畏伏念某蚤缘朴学滥中贤科未更州县之服劳偶值圣神之更化复门给札首膺试可之求册府怀鈆骤列校雠之职冒成书而改秩趋文陛者累年虽既抱痾犹然窃禄积岁时之拊养致筋力之安强但思农畎之生还敢望皇恩之下逮尚图後效庸掩素餐怀德惟宁而宗子维城顾何禆於尺寸下碇有税而阅货有燕讵敢利於锱铢自省遭逢诚难报塞此盖伏遇皇帝陛下孔情周思尧勋舜华极大亨而养贤备文德以怀远谓臣实儒馆之旧或能通贯於古今知臣本闽岭之氓必也究知於利病肆令朽质叨此误恩臣叱驭非难乘轺兹始愿言辞子罕之玉庸戒身贪尚期还合浦之珠式资国富
贺今上表【会庆节】
光传震器夙开弥月之期肇握乾符甫洽期年之化千龄会庆八表同欢恭惟皇帝陛下与日合明如天广运讴歌觌德识四方戴舜之期神圣重华开万世见尧之幸气相求而声相应已瞻云龙风虎之符车同轨而书同文将贻河图洛书之瑞
拙斋文集卷四

[book_title]卷五
[集部,别集类,南宋建炎至德佑,拙斋文集]
钦定四库全书
拙斋文集卷五　　　　　宋　林之奇　撰奏议
论为君之道莫先於仁义
臣闻孟轲与人君言必称尧舜自古为君之盛未有过尧舜者轲之言必称焉斯为言之至也今观其与时主论治之际指尧舜以为说者盖寡矣谓之言必称焉何哉尧舜禹三圣相授一道其言惟曰允执其中而已自禹以是传之汤文武周公孔子传之孟轲然後发挥乎列圣所传执中之要以晓当世曰仁义轲之言不出乎仁义是所谓必称尧舜也立人之道曰仁与义人之所以与天地并立为三者非仁义无以为也故允执其中者无他惟躬行仁义之实上以配乎天之隂阳下以配乎地之柔刚则中道卓然而常存矣轲之学独得尧舜之正传者其要在此然惜其所与言者齐梁之主类皆狭隘蹇浅而无大有为之志是以言虽切而戞戞乎其难入也汉朱博有言生所言圣人道也且持此道归尧舜君出为陈之世以博之言为过非也圣人之道仁义之言必君如尧舜然後能用唐魏徵之事太宗而太宗称之曰徵蹈履仁义以弼朕躬欲致之尧舜此盖孟氏之学见诸行事深切着明者也由此言之亲逢尧舜之主有躬行仁义之实其於献纳之际不能以仁义先焉则非所谓孔孟之学矣恭惟皇帝陛下聦明本乎天纵问学先乎缉熙施实惠於寛恤之诏则万姓归仁揽威福於独断之权则四方慕义此尧舜之用心而士生斯时实万世一遇也臣以一介微贱获望清光於今日一有言焉舍仁义将孰先哉臣之所言仁义者非谓人人而抚摩之以是为仁事事而裁节之以是为义也中心无为虚一而静如止水之湛然不动如磐石之介然不移则因心所爱爱无非仁称事所宜宜无非义允执其中如尧舜而仁义不可胜用矣盖自其寂然不动而言则曰执中自其感而遂通而言则曰仁义以此事天而与天不息以此事地而合地无疆臣不胜惓惓爱君之诚窃意圣学所传圣心所藴实在於是故辄陈其管见伏望陛下以尧舜兢兢业业由仁义行之心广充此道成能天地使惠无不怀威无不服实天下幸甚取进止
乞损文弊归於忠实
臣闻孔子曰周监於二代郁郁乎文哉吾从周又曰先进於礼乐野人也後进於礼乐君子也如用之则吾从先进其言如此之不同何也斯文之传由尧舜至周而备所以欲从周然文之极则必复其初所以欲从先进至於汉儒董仲舒司马迁之徒遂谓夏尚忠商尚质周尚文继文莫若用夏之忠以是为三代循环之道此说虽若出於董仲舒司马迁实孔子从先进之意也恭惟艺祖皇帝始定大业太宗真宗继统守成其为纲纪法度简而易用要而易守虽黼黻治具之文犹有未备者而体要固已立矣至于仁宗增光皇猷而右文之治始寖盛於前世乃其时世然也然臣观庆历中富弼等所进尝取三朝宝训孙谋编类成书以为大训每一规模一政事必从而训释之谓祖宗之世如彼而今之世乃如此在今惟当以祖宗为法岂其诚不如祖宗哉处文之世固不可以忘乎忠之实也仁宗之治要其归必本於忠厚有以也夫自是以来圣圣相传治世之文日滋月益以底于今日凡典礼文物法令条章固已如周之粲然大备矣然百官有司朝夕从事於期会簿书之间则往往惟文之徇而或不究其实惟法之拘而或不求其意盖孔子犹谓从先进而庆历名臣所以欲每事仰法祖宗者正谓是也皇帝陛下灼知其然廼於迩英进读三朝宝训固欲取法乎国初祖宗之成宪矣迩者复断自渊衷进忠谠之言於廷对毁奢丽之饰於通衢此二事者海内之民举知鼓舞歌颂而臣窃谓宸谟所发盖将损文治於有余之後而还忠厚於先进之初是以其示天下以好恶者如此而又将不止於此也臣愿陛下念夫斯民之心悦而诚服有在於斯二者则举斯心而加诸彼凡所施设注措一以祖宗创埀之初为法使百官有司汲汲然效其忠实而略其弥文合於孔子从先进之意则德日起而治日新矣臣无任僭越惶惧之至取进止
乞崇儒术黜异端
臣闻儒者之学异於诸子百家者惟其六艺所载莫非帝王致治之成法其举而措之则确然有益於世而非无用之空言所以历万世而无弊也至於老氏庄列之书虽推原道德穷高极远盖有出乎孔孟之上者然空言无实蔑弃人伦而不适於用使学之者如捕风系影终日茫然而无一得则徒能窃取其离世絶俗而不事事者以为自便之计耳魏晋之际崇尚虚无之习贱教化薄名检至使清谈废务以忧勤为末节以匪懈为徒劳风俗寖失不可复振者由不知有六艺之学而异端得以乘间而入故也仰惟皇帝陛下焦劳图治所以立道设教移风易俗者粹然一槩诸圣肆以万机余暇躬洒宸翰徧书六艺遗文刻石上庠以啓廸学者此其为崇尚儒术表章圣经之意明矣而累岁科举取士有司或不能推明上意而所出试题间以老庄之语学者惑焉则於六艺之学未必能定于一也臣窃闻元佑中吕公着建请兼用经义诗赋取士以尽其能而戒有司毋以庄老书出题故一时所得类多端良质厚之士此良法美意也今之取士既以两科兼用合乎元佑之制矣臣愿申勑中外学校贡举考官所试题目亦毋出於老氏庄列之书以排摈浮伪无实之空言而使世之儒者一意於孔孟六经之习实名教之幸取进止
乞选求实才以备烦使
臣窃惟陛下总览宏纲励精图乂寤寐英俊蒐访无遗求贤勤政真尧舜之用心也然而五年于兹治不加进国威未振朝纲未举庶事未备者有繇焉用人之道犹张弓高者抑之下者举之有余者损之不足者补之期於不偏而已矣人才之在天下有三其一曰文词华藻可以丹靑帝典黼黻皇猷者其一曰持身严制行确所为周密谨畏无纇之可指者又其一曰端方劲直沉实通敏可使谋帷幄专方面而能定计於犹豫之秋应变於斯须之顷者三者皆才之可贵者也而有用之才为难得此其为文采则未必过人以细行则未能无缺而实确然有用於世为国而欲养才於无事之时以待一旦之用必多得若人而後可厥今弹冠应聘而至者毂相击於涂肩相摩於朝非不盛也然由前二者之才则多而由後之所谓实用之才则或者犹患其寡夫有用之才必待用而後见今未用之於临机制变之地何从知其寡乎盖自近年以来凡任职乎百官有司者其文采藴藉畏谨退缩常有余而肯为朝廷慨然任事者寡也边鄙不耸上恬下嬉惟其期会簿书之间循?墨守规矩之不暇苟有一利之可兴一害之可除虽心知其然而嗫嚅趑趄远嫌者不肯议避怨者不敢为如是而求其任患恐未易得也臣是以有张弓之说欲望陛下斟酌时务变而通之损二者之有余以益其一之不足文章行艺之士既以不乏於时誾誾秋秋如是足矣惟是确然实用之才可以备烦使而膺剧任者在於求之不病其广得之不厌其多所得之才为无穷则其应天下之变亦无穷矣彼骈技俪巧抽黄对白含糊不决结舌不谈之人闲居暇日羽仪於朝虽曰济然可覩然责以大节不夺难矣臣之私虑过计率尔及此诚为愚戅惟陛下试以臣之言而默求是三者之才当不逃於圣鉴裒多益寡斡旋人心在陛下为之而已取进止
损益三说
臣闻易六十四卦莫非圣人所以开物成务冒天下之道而孔子於易独叹损益二卦何哉易之为易损益盈虚与时偕行而已於此得其要则体易在躬举而措之事业无难矣恭惟皇帝陛下潜心羲文之道而默契孔氏学易之要迩者辟殿庐之侧以为损斋躬洒宸翰作为记文发明损益二卦之奥旨写诸琬琰徧赐廷臣俾凡儒林之学易者举得以圣王为师而学焉寔多士幸甚臣猥以翰墨备数中袐抑尝恭览圣制紬绎斯文窃意陛下之所欲允蹈於此者其义有三此皆圣学高明得乎天纵而见诸行事深切着明者也臣请即损益爻彖之义为陛下别白而历陈之其一曰损思以益德臣观损之象曰山下有泽损君子以惩忿窒慾山位乎上其暖气实锺乎泽泽位乎下其源泉实接乎山两物咸和而万物生焉心之本体无思也无为也寂然不动感而遂通天下之故一涉於思则物交於外而忿慾动於中其酬酢万变心有所蔽而不通者故损之为德致其虚一而静不使忿慾之私或萌焉则天气下降地气上腾中虚无营五官自治盖自其一思虑一玩好而每损之以至於易简理得而成位乎其中是以惟损思可以益德其二曰损用以益本臣尝谓损益卦画实相因而成义损九四於上以益初六是谓损上以益下夫苟在上者每损己以益民则损而不已其爻积而为泰矣损九三於下以益上六是谓损下以益上夫苟损在下之民以益乎君每损而不已则其爻积而为否矣否泰者无他为损益上下之积也人君躬行节俭而示敦朴以先天下所损者一人之欲而所全者万民之命民惟邦本本固邦宁矣盖自其一营缮一需求而每损之以至於谷不可胜食材木不可胜用是以惟损用可以益本其三曰损华以益实臣谨按震下巽上为益自春而之夏也万物於是而敷荣兑下艮上为损自秋而之冬也万物於是而揫歛四时循环周而复始如其无秋冬之损则何以为春夏之益故为国家者当夫典章文物粲然大备之後必救文之弊纳之於忠使湛恩滂沛诚意交孚确然务求有益於实而不区区於繁文末节以缓政体盖自其一文采一制度而每损之以至於盥而不荐有孚顒若是以惟损华可以益实此三者知之斯为智守之斯为仁行之斯为勇臣惟愿陛下尊此所闻行此所知日以就之月以将之损之以驯致於无为则尧舜恭己南面之治可以坐致而损斋之训将与虞书精一执中之言并垂诸方册传诸万世以为後王法虽甚盛德蔑以加此矣臣以管蠡窥测妄议天地之纯全臣不胜冒昧战悸之至取进止
拙斋文集卷五

[book_title]卷六
钦定四库全书
拙斋文集卷六　　　　　宋　林之奇　撰劄
上陈枢密论行三经事
某有少区区管见辄欲致尘露之益於左右虽非所宜言者仰恃爱予之素不自觉其为黩也某伏见近有请於朝者欲以王氏三经义复使学者参用其说而有司视以升沉多士朝廷已有新降指挥行下某窃谓此一事所系於治体者甚大王氏三经义虽其言以孔孟为宗然寻其文索其旨大抵为新法之地者十六七此王氏之私书也讵可以垂世立教乎晋人以王何清谈之罪深於桀纣本朝外侮内侵之祸考其端倪王氏实居王何之责其为三经义在孔孟书中正所谓邪说詖行淫辞之不可以训者仁人君子辞而辟之若救头然尚且惧其有以惑世乱俗矧又从而唱率之乎此非仁贤在位之所应有也虽然斡旋变化以正人心善风俗亦顾在上君子所以鼓舞之者如何尔某服在畎亩闻此一事寝处为之不宁者旬浃辄因通书僭言及此惟幸枢密裁度之
与参赞陈舍人论进取事
某昨者两因布纲行及饶州德清县尉专人去俱常附布竿牍而便中亦屡拜台翰之赐盖前後所承音好举无不达者惟是一书云自莆转附而来独杳然莫知其谁何殆不可晓也某窃闻和战之说近已有定论而大举之策督府实任之锋镝始交既仍有虹县宿州之捷矣何其神也虽一胜一负自是兵家之常然兵谋所在一日万变惟是不可易之规模不可不素定于此夫自巴蜀以临中原此不可易之常势也桓温刘裕昔尝用之矣浮江涉淮以下梁宋举齐赵平燕絶塞径拔朔庭此非不可以望隽功抑形不便势不利虽如赤壁淝水之二胜其势固已有天下大半然乘此锐锋讫不能得中原尺寸之地是何耶以不由进取之常势虽幸而大胜若彼尚无以善其後所谓天时不如地利也某前书固尝论之矣今且云尔者盖闻王师之捷而疑其未得进取之常势恐小胜未足喜而大计不可失是以越俎议庖而持此窥管之见以谂於执事者之聼窃闻兵不厌权时焉而已先人有夺人之心震霆不及掩耳是也後人有待其衰取果者须其自落是也今既惊泗宿震亳汴则彼既知掩耳於霆震而不失为夺其心矣则为吾计者固当假以岁月固吾圉使不可犯徐为进取之涂以待其自溃自落而後取之不亦便乎恐未宜若是其亟也今督府英杰如林鹰扬有日韬钤毕凑讲之熟矣一介陈熟之谈岂宜冒昧轻进於此时诚为犯分顾以蒙左右爱与之素度越流辈当门下任重道远且将赴功名之会为国致命之秋则某不敢自同他人贡谀说之谈以为佞而辜左右平昔期待之厚是以狂瞽至此僭易之罪惟门下亮之
上丞相论丰储仓事
某尝谓谷粟者生民之大命国家之兴替系焉古之为国者三年耕必有一年之食九年耕必有三年之食二十七年耕必有九年之食以三十年之通制国用虽有旱乾水溢民无菜色盖其所以寿万民之脉开国体之隆者举积诸此也恭惟国家永念国计开隆治体近於行在创置丰储一仓於户部岁计之外广为丰蓄可容百万斛斗以为旱乾水溢之虑德至渥也某窃以谓是举也正三代圣王所以寿民脉隆国体为不可拔之基也虽使臯夔伊吕复生所以体国爱民者何以加此某窃尝俯伏农亩观此规橅窃谓是举也达之天下则余财余力盖将不可胜用愿令诸州各凖此置丰储仓一所当乐岁丰年广行收籴专以待饥馑发散之用则旱乾水溢有所恃而不恐诚为当今莫大之急务也
论兵农劄子
某窃尝谓魏张华善於说辞其语鲜卑则曰汉民是汝奴夫为汝耕妇为汝织输汝粟帛令汝温饱汝何为陵之其语华人则曰鲜卑是汝作客得汝一斛粟一匹绢为汝击贼令汝安宁汝何为而疾之此其为辞说可谓曲合乎彼此之情矣魏之所以强大於中原维此之故也恭惟本朝祖宗定都於大梁聚百万之兵转漕江淮六百万斛以给之承平之时大梁之兵安坐而食不知有江淮农民之勤江淮之民按堵而耕不知有西北备兵之苦兵农之势不合不知其为相资也南迁以来兵与农合而在江左数十州之地夫既相与杂居混处则兵农分其势兵必扰农而不念其疆亩之劳农必恶兵而不念其有兵革之险此其所以相视藐然而莫知其相为用也某窃谓今之急务莫若明以晓譬如张华之言使兵民农民皎然心知二者之更相为用则秦越一心中外同力以守则固以战则胜诚确然不可夺之势也管见如此乞赐钧念下情惶恐之至
通问虞枢密在蜀川劄
某昨者致书右府得关彻莹聼已闻钧斾出为护视之役自是门墙益远虽欲通问其道无繇窃惟兹者陕路之行实膺一时之机会左右畴昔淮淝之勲烈固已着闻於区夏震慑乎强敌而见於已试之效矣举斯加彼任此有余而过计者犹未能深信也淝水之谋挫虓而夺之气所异於谢氏者无几矣然而使敌营内变成师而退匹马只轮之无失如苻坚之毙而国不亡者是则一时机会之失有不可悔者失之东隅收之桑榆将不在是举乎事会之来岂有终极若能应之於彼者此未足追恨也
通问汪成都
间者经年未尝一通记室之问虽道路阻修里居僻左势则使然抑私心卷卷所以向慕乎盛德至善者初不若是恝也比者伏闻叱驭驰阪扪历参井备尝艰险已获善济台婘内外均燕福履恭惟驩庆窃惟全德君子心合高厚次舍所临天地神明举欲扶持而安全之是以履险如夷适远如近其困必亨其贞常胜者固其所也即日浸凉伏惟税驾锦城初肦教条未占已孚吏民慰悦已兴来暮之謡闽蜀同风古语有之某虽远去函丈邈在数千里之外未闻蜀民喜怿之详然去秋自泉舶罢官而归甫及里门即闻里之士民称道岂弟仁明之政洋洋不絶口而甘棠之爱缁衣之好于今未泯以在此之无斁有以见在彼之必无恶也某以去年此时到家今既旬岁矣杜门而却扫且复温寻旧学然性质蒙蔽疑误未释其思欲一侍謦欬于门下此情不啻饥渇言念畴昔虽荷与进教载之私最厚而一自都下请别之後踪迹靡定虽愿承顔接辞而彼此参商每若相避然冥顽之质无从啓发天实为之命也奈何某里居逾年服厪井臼诸况粗遣抑退之所谓两事皆害性一生常苦心每有此难比再申奉祠之请未知能谐遂否某自还里即欲一布问幅其道无繇子浩都干亲表中之亲俊也往依幕府其行遽甚失此佳便後虽欲附致书问愈难矣而万里行李闻其颇以书邮为挠而惮於负重某今所附者期於必达而不以多仪为礼是以简去苛细而惟以幅纸布其梗槩所欲言者其他固不敢一一及之又念万里一书非所以通寒暄叙暌濶而已诚亦冀万一有补於左右以见忠告之勤不敢虚施也蜀地自今日言之诚朝廷根本肘腋之所系而左右方且任此重责据此要津其於举措之间悔吝安危所系不可不深长思也将相和则士豫附惟平唱而後勃和艰难时相勉以忠义必郭动而後李应此前识之所已试而後来之所当法也惟左右宜念之毋速近功毋贻後患四方善类所以期望乎门下者也此外复奚足道惟万万为庙朝爱重不宣
问候陈都大
某昨在泉城治任将归始知左右有浙漕之除闻命即西某念远去函丈自此暌隔诲席盖尝因便一布记室之问不审曾得关彻聼?否某去秋还里即洊闻杖节入蜀万里出使盖由精忠壮节见於已试深结婘知宠命益厚大用有阶履仕兹始搢绅士大夫所共慰悦匪直蜀人之公愿也抑正直靖共自信不回久矣?准平直之下岂无侧目者扪参历井膺此贤劳之任岂曰无因而然哉然金之百链水之万折其性固有根乎一定而必不可易者岂以险夷而更其操乎近闻旌斾西去已踰岳阳其距税驾亦无几日矣即辰浸凉恭惟揽辔慨然不澄自肃威望隐然已介燕间之备福起居佳胜眷集均裕某里居踰年粗安区?之守静闲无事遂得杜门壁观稍收放心为自牧计而质弱机钝未释疑情碍膺之物何时嚗然颇有此叹耳某一自还里即欲布叙问礼而介居每乏便邮愒时玩日坐成暌间以至于今今也子浩都干之行而不可以失竿牍之修又闻其厌於书邮且将为殷羡之举某念苛为礼节而不免於自浮自沉则欲勤而反成旷阙是以止於幅纸惟布露胷素之所欲言者而已蜀陕形便势利实南戒用武之国於其攻取有建瓴之易其守御有天府之固而世之事体有难言者交驩平勃之策基於陆贾一言之间然投机之会间不容发要在察乎几时之宜耳此外复何足重勤聼莹
拙斋文集卷六

[book_title]卷七
钦定四库全书
拙斋文集卷七　　　　　宋　林之奇　撰书
上宰相书【时在书省】
九月某日具位某谨斋沐惶恐百拜献书于某官钧座夫所贵乎豪杰名世之士者惟其能任天下之重也任天下之重者必能以其身当天下之患卒然犯之而不慑吾固有以待之者矣无故惊之而不动吾固有以察之者矣夫然故雍容庙堂而精神之运可以折遐冲於万里之外诚非凡庸之见所可俄而测度也易曰雷风恒君子以立不易方夫迅雷风烈有可畏之威而且出乎人之所不意在常人之情鲜不为之变色易操而由君子处之方且优游无事其所立之方未尝辄易何哉彼诚知雷风之所自来而识其势之所极则虽历万变而吾之所立常自若也不有雷风又何以见君子之常乎苻坚拥百万之师长驱南伐为晋计者亦急矣谢安石廼於此时命驾登山围碁赌胜镇以和静夷易若未尝闻者本朝景德澶渊之役北骑大入充斥河朔先正寇莱公实建亲征之议章圣皇帝每使人视相国何为则曰酣寝中书鼻息如雷此两贤者苟谓其漠然曾不以经济为意则夷考其时选将厉兵秣马储粟以为战守之备无一不足者而谓其诚有所图回注措又未尝见其为之之迹焉究其所以然者德操而後能定能定而後能应临机制变之道固如是也不如是世亦何贵乎豪杰哉某愚不肖昧於治道窃观朝廷与北边讲信修睦固结和好以休兵息民民之不识干戈战鬪之事者二十年於此迩者道路传闻若有变於畴昔中外人情以浅意料之以私衷度之初不能无疑信相半乎其间独幸夫庙堂之上深图远筭固已前定乎胷中而视彼之从违去来未尝不置之度外故其不易方於所立者如山岳之不可揺而民情赖之以安国体赖之以宁是岂褊中狭量轻愠易喜者所可涯涘哉夫鸷鸟将击必匿其形善用兵者无赫赫之声匈奴匿其壮士肥牛马但见其老弱羸畜者是乃所以要利而欲战也使彼诚有意於用兵则其谋愈深其迹愈匿必将示我以无足畏之势矣今则不然兵之未动而其所经营都邑器械川陆道里土功之役凡道路之人举得而知言之其然岂其然乎北人之俗安於沙漠而以水草为生射猎为娯元魏徙都洛阳当时出於不得已而非其心之所乐矣大梁我中国之旧都也彼何乐於是而欲亟居之乎使其果迁而居焉亦岂彼之福也哉赫连勃勃亟战有功羣臣劝其舍统万来居长安勃勃曰我岂不知长安历世帝王之都沃饶险固然魏与我风俗略同土壤邻接自统万距魏界裁百余里我在长安统万必危若在统万魏必不敢济河而西勃勃此言诚是也都长安者虚名耳而失统万之实利焉则赫连夏必不为也汴都之距边关已远矣而边关距彼之旧庭又其甚远彼曾不顾两河结集之党乘其前诸蕃部落之强捣其後乃舍实利而徇虚名独无赫连勃勃之虑乎刘元海石勒苻坚慕容垂皆英武絶人足以雄视朔漠其所以经营中夏不旋踵而覆亡辄及之者惟其不自安於旧日之俗而侨寓於未习之乡如栖虎豹於江湖困蛟龙於原隰岂能一朝居耶故凡近日传闻已甚之谈疑似无实之迹皆未必然也然有一於此天下有大信惟中国礼义之乡为能守之惟仁圣之君忠厚之佐为能履而行之春秋之时秦楚齐晋诸国日寻干戈以相征讨而会盟兴焉始未尝不相要以信而其口血未乾渝盟以逞者衆矣何则信固难守而难行也君子能为可信不能使人之必信我之能信可必也其安能使他人之心亦如己之心乎娄敬为汉建和亲之议以谓天下初定士卒罢於兵未可以武服也冒顿以力为威未可以仁义说也诚能以适长公主妻之厚奉遗之冒顿在固为子壻殁则外孙为单于岂尝闻外孙敢与大父抗礼者哉司马温公论之曰骨肉之恩尊卑之序惟仁义之人能知之奈何欲以此服冒顿哉且冒顿视其父如异族而猎之奚有於妇翁此其意盖谓冒顿强暴之心固难以信义望也使彼诚能推信义於人而必不肯残民於锋镝之下则固不忍为鸣镝之事矣彼则有大忍焉者而吾顾以常不忍人之心望之娄敬之术踈矣今之南北通和盖二十年久於和而不欲复战者亦人情之常也苟不欲复战则其所赖於和者重彼知吾之重於和故每出其虚声而示吾以欲战之意非其果欲战也将以坚吾和也是以常执其机以要吾而吾必黾勉以从之如是而和故信不可保而其和难必也欲和之可必则宜无惮於战以战而和其机在我然後操纵予夺惟吾之所欲为章圣澶渊之役既与契丹约和之後中国长无北顾之警者用此道也当契丹拥兵南来其意固以中国为厌兵而惮於战闘也曾不知吾中国所以为战守之备者有素矣当是时虽朝臣有献避敌廵幸之策者而独毕文简公寇莱公力赞章圣为亲征之举契丹既不利於北平又败於保州又败於定州知中国之有守备而无畏乎战也於是情见势屈而王继忠致书石普始以契丹之意来求和由是曹利用衔命出使以议和好而亲征之行初不为之少辍也夫其始为亲征之计者以彼之欲战也彼其既请和而通使则不战必矣銮舆固可以毋动矣章圣皇帝方且谓辅臣曰戎人虽有善意国家以安民息战为念固已许之然亦宜为之备朕已决成筭亲励全师况敌人之情未易遥度若盟约之际别有邀求当决於一战可再督诸路将帅速会驾前仍命陈尧叟乘传赴澶渊北寨密谕将帅整饬戎容以便宜从事由是大驾顺动亲督六师临幸澶渊欢声沸腾士气百倍契丹再失其帅禠气夺魄求哀请命惟恐不免至是而後许之以和故能使边远之人审知战之为害和之为利乃可长久也彼其人怀章圣之恩而不忍负畏章圣之威而不敢犯虽百年无战可也由是知和则不战战则不和而无惮於战者是乃所以为和也今之欲使北边保其和而不失者惟其以章圣澶渊之役为法无惮於战而已矣苟无惮於战彼其万一不顾和好之重而称兵以南来则吾所以待之者亦惟声其背盟之非而会师以远涉有进而无退此不易之至计也书曰惟事事乃其有备有备无患将欲有事而无惮於战必於无事之时先为可战之备以待之战之所须者不一而足士马也器械也城池也赀粮也刍茭也舟楫也俱不可以无备而其要则以人材为先两军相交惟人材之裕然有余者胜而势之强弱衆之多寡不与存焉谢安石挫苻坚於淝水议者以为幸而胜非也坚之发长安戎卒凡十余万骑二十七万号称百万旗鼓相望水陆齐进其势非不盛而安石以谢石为征讨大都督谢幼度为前锋都督与谢琰桓伊帅衆共八万距之虽衆寡不敌而较其人材之优劣则幼度之徒固足以吞苻融姚苌辈有余矣坚之登寿阳望见晋兵部陈严整顾谓融曰此亦劲敌何谓弱也观此则晋之人材可知已是以虽有如林之旅而其将士不竞则见八公山上草木皆以为晋兵而闻风声鹤唳举以为王师至又奚以兵多为哉故养人材於无事之时以待有事之用不可不以为急先务也凡天下之所谓人才者三其一曰文章华丽可以丹靑帝典藻饰王度者其一曰持身严操行确所为周备谨密初未尝有纎瑕微纇之可指者又其一曰沈实通敏有用之才可使谋帷幄专方面而能定难於犹豫之秋应变於斯须之顷者三者皆才之可贵者也而有用之才为最难得此其为才以文采则未必过人以细行则未能无缺而沈实确然有益於世故为国家者养才於闲暇之时以待仓卒之用必多得若人而後可由前二者之才其文非不工也其行非不谨也以之当平居暇日羽仪朝廷可矣一旦乘之以缓急往往如贾谊所谓见利则逝见便则夺苟免而已立而观之耳有便吾身者则欺卖而利之耳非所与共患难者也龎士元曰儒生文士岂识时变识时变者在乎俊杰然则考其可与共患难者亦在多得夫识时变之俊杰讵可以专仗乎儒生文士哉今之人材弹冠应聘而至星列棊布乎职位之间可谓甚盛矣然由前二者之才则多而由後之所谓实用之才则或者犹患其寡夫有用之才必待用而後见今其未用之於临机制变之地也何从而知其为寡乎盖以近十余年来凡任职乎百官有司者其畏谨退缩常有余而肯为朝廷慨然任事者寡也事无难易惟在乎任之而已平居而肯任事是乃有事之日所以能任患也边鄙不耸上恬下嬉惟是簿书期会之间循?墨守规矩之不暇苟有一利之可兴一害之可除虽心知其然而嗫嚅趦趄畏首畏尾远嫌者不肯议避谤者不敢为如是而冀其任患未易得也用人之道犹张弓高者抑之下者举之有余者损之不足者补之文章行艺之士不乏於此时誾誾秩秩如是足矣惟是实用之才智谋之士可以备烦使而膺剧任者要在於求之不病其广得之不厌其多所得之无穷则其应天下之变亦且无穷矣章圣澶渊之役其一时人才所赖以制敌者以其文章言之则未必工以其细行言之则未能无缺所以能挫强敌而夺之气者一皆可用之实才尔故其扈驾则王超李继迁高琼其守御则魏能石普张凝田敏王璵贾宗李延渥其漕运则张齐贤丁谓董龟正李亚荀其约和则曹利用此其大略也若其他姓名见於国史者甚衆凡此人材非其至於有警而後求临战而後得也其养之有素则纵横颠倒惟吾所用尔盖天下之才随叩而鸣随唱而应未有吾以是求而彼不以是至者特患不知养之於无事之日而欲用之於有事之时则仓皇四顾莫知所为果能定大业而立大勲乎譬犹养木者必有以灌之溉之则可以冀其为栋梁之用养马者必有以刍之秣之则可以冀其为致远之用彼其号为实用之才智谋之士亦必翘然有以自异於人而不甘与凡下者伍也如能养之於间暇则为机益深为力益锐为志益广出而任国家之事宜其绰绰然有余裕矣不养而求其用是何异不灌不溉而欲木之支大厦不刍不秣而欲马之致千里胡可得哉伏惟秉钧之下以章圣之既效者创为一定之规模主张而力行之则吾国益强吾政益举内治已立何外攘之足虑哉区区管蠡之见幸赐钧念某下情惕之至
上宰相书【时任福建市舶】
某冥顽之质畴昔荷门下知奬成就之大赐缺然未知所以报称洪造之万一者而疾病痼之俾不获以驽钝自効今者恭遇钧斾还朝再持魁柄以弥纶海内之务赞翊圣主登崇英俊以开创太平之基业某当此千载难逢之会幸而沉痼有瘳诚愿伸喙披臆一展胷臆之所欲言者以图报恩造之万一岂敢泯默以自弃於妄庸无取之域哉某窃观圣朝近日厉兵积粟修车备器图为大举将欲蹙牙犂庭深入朔漠服颉利朝呼韩以纾吾中原士马之愤气尽还祖宗之土壤盖有日矣庙朝之上宗工硕德讲之既熟策之既精方且旁诹博访不遗一介之善此正儒学之士披肝胆露情素以自竭智勇之秋也果宜隐情惜已自同寒蝉哉某切有区区蠡管之见愿借竿牍之勤致诸门下自谓稍合时宜未知果可以禆助朝议之万一乎姑试陈之惟门下择焉某窃尝谓天时有机地理有宜行其机天不能使之败失其宜地不能使之胜是以自古英雄之大有为於世豪杰将欲出而赴功名之会者固自有进取之常势存焉唐一行合两戒山河分为南北二纪南纪之地经纬吴楚纒络江汉雄据山河之半而惟以巴蜀为负险用武之国盖巴蜀者南纪之首而江汉上流固其尾也昔者三国鼎峙之时刘备得其首而尾不掉孙权得其尾而首不振是以两无成功孙权之於吴非无贤能非不英武然而筭计见效卒以不赡者何哉盖由江左以图中原非所谓进取之常势而其进取之常势实在南纪负险用武之国则巴蜀是也古之人由江左而得中原收成功蒙显效盖有之矣刘裕桓温其人也温之举也以先得李势裕之举也以先平梁益莫非用以为资也然则由江左以图中原必以巴蜀为进取之常势其理昭然无疑矣譬之人之四支百体平居暇日修容仪饰言动固不可以阙一至於与人闘则用力举在其首焉有与人闘者不由其元首之力而可以求胜乎由江左而图中原纵使其兵谋将略能以侥一时之胜如周瑜之赤壁谢玄之淝水论其势力之所至固宜有天下大半而曹操苻坚厄於此时一败涂地濒於死亡不能自振宜其乘胜席卷中原之地以全三光五岳之气立成帝王之业为万世社稷永永之传此破竹之势也然而吴晋之所幸者惟此一胜耳一胜之外曾不得中原尺寸之地是何耶盖由江左而图中原必非进取之常势虽乘此二胜者尚且无以善其後而况其琐琐者乎朝廷比者肆六月北行之师前茅所指曾未旬浃遽已有虹县符离之捷捷音所暨驩声喜色周浃环宇某於是时实持此窥管之见固执不变方且以平昔胷臆之所怀者为王师旦夕虑之偶有专介部本司纲运至淮上某不避僭越遂以区区此言为督府参赞舍人诸公言之未几忽闻王师覆於符离其所挫衂视畴昔之胜有不足偿者某妄庸人岂敢缪谓未战而能知败徵盖以天时之机地势之宜而审观之实见夫是理之昭然是以设为不易之论如此今既噬脐之不可悔矣敢复以是为门下献窃谓王师他日必欲北首以图中原复故壤其势必宜用巴蜀为资诸葛孔明所谓天下有变则一军向宛一军出秦川者此实不易之常势也桓温刘裕之功可覩矣或乃浮江涉海以下梁宋举齐赵平燕絶塞径拔朔庭此非不可以望隽功抑形不便势不利非所谓进取之常理则必不可以一望十全之功也夫兵不厌权时焉而已先人有夺人之心震霆不必及掩耳是也後人有待其衰取果者须其自落是也王师曩日既已惊泗宿震亳汴一胜一负更相乘除则彼既知掩耳於霆震而不失为夺其心矣为今之计者固当巽以行权遵养时晦假之岁月谨吾内修外备使江淮藩篱之圉截然有不可犯之势然後为进取之常势因用巴蜀为资出於负险用武之国以乘其自溃自落然後取之不亦便乎政不宜若是其亟某眇才踈远率尔有言遂僭干于庙议诚为犯分诚为躐等顾以受门下深知政图所以禆补万一用之所在迟之岁月不可追悔者是以属因专介即遽为门下言之诚冀愚者之一得或有以禆高明之万一耳冒黩威严下情不胜惶恐之至
拙斋文集卷七

[book_title]卷八
[集部,别集类,南宋建炎至德佑,拙斋文集]
钦定四库全书
拙斋文集卷八　　　　　宋　林之奇　撰书
上王参政
某尝学诗於三百篇披之味之习之熟之咏之歌之窃以谓无如卫风淇奥之诗为最美最善也夫三百篇之诗出於温柔敦厚之作皆古诗也其被於国风雅颂之音则皆古声也删其不合於理而存其合於理者则皆经夫子之手也而独有取於淇奥之一诗者何哉盖是诗实具六义四始之体而他诗无有也虽文武成康雅颂之诗为治世之音然雅止於为雅颂止於为颂而已俱未若是诗之备也某尝潜心於是诗而商论之矣观其序谓是诗也美武公之德也有文章又能听其规谏以礼自防故能入相于周美而作是诗也序之此言其发明此诗之旨可谓深切着明矣武公为周之蕃宣於外而德盛业崇其一时之诸侯莫加焉故举斯卫国之政达之天下而进为天子之上公其政亦犹卫也诗人作是诗以美之而序者撮其枢要为之发明以谓武公之所以入相于周者其德有三焉有词章一也能听规谏二也以礼自防三也三德而有一於此已足优於天下矣而况卫国乎此序诗者之所以为善学诗也今推序之所明以求於诗盖有可得而言者瞻彼淇奥緑竹如箦有匪君子如切如磋如琢如磨如金如锡如圭如璧盖所谓有词章也匪者词章之可见者也他人之文章能取况於一物已彬彬然而可观武公兼是数者而有之美孰加於此乎寛兮绰兮猗重较兮善戱谑兮不为虐兮则所谓能听其规谏也武公之在春秋之世最为能听规谏者国语载其年数九十有五犹箴警於国曰自卿以下至於师长士苟在朝者无谓我老耄而舍我必恭恪於朝彼其在耄期之岁居辅相之位犹孳孳於箴规如此其至况当其春秋鼎盛之年方如緑竹之猗猗靑靑乎寛仁也绰缓也重较卿士之车也言武公之待卿士有寛仁绰缓之度凡以规谏来者无所不容也或其言之有过而推其乐与之诚方且以一张一弛之道亮其善戱谑之不为虐矣此武公之盛德也瑟兮僩兮者恂栗也赫兮咺兮者威仪也夫以武公之年高德劭为世寿俊当时卿士之乘重较者孰有出其管蠡之见而能补其德善之万一乎而武公方且恂栗根乎其中威仪华乎其外惴惴焉若有所甚畏焉想其威仪之赫咺其必如乡党之称孔子有所谓翼如襜如之容矣其自防以礼至於如此则其德之所就又为何如哉诗人以是形容武公之盛德而言其所以入相于周者由此盖举卫国之人咸称愿然而乐其如此也故是一诗之在三百篇之中独为具六义四始之体焉诗之六义一曰风风也者有以风激而微言之也此诗所谓善戱谑兮不为虐兮是也二曰赋赋也者有所铺陈而历言之也瑟兮僴兮赫兮咺兮是也三曰比比也者有所形容而喻言之也如切如磋如金如锡是也四曰兴兴也者有所感动而借言之也瞻彼淇奥緑竹猗猗是也五曰雅雅也者有所称述而正言之也寛兮绰兮猗重较兮是也六曰颂颂也者有所形容而美言之也有匪君子终不可谖兮是也盖不必乎关雎鹊巢之类而後谓之风不必乎鹿鸣鸿鴈之类而後谓之小雅不必乎文王生民之类而後谓之大雅不必乎清庙那之类而後谓之颂由诗人之词分是六义而四始在其中矣此淇奥之诗所以具六义四始之体而在三百篇之中为最善最美焉学者之所宜尽心焉者也不惟後学者之所宜尽心虽孔门之学诗亦尤留神於是一诗焉夫子於大学之篇盖尝举是诗而为之训释其义矣如切如磋者道学也如琢如磨者自修也瑟兮僴兮者恂栗也赫兮咺兮者威仪也有匪君子终不可谖兮者道盛德至善民之不能忘也盖言武公之所以入相于周者无它焉唯其有是盛德至善民之所不能忘故也子贡之学诗亦然子贡问贫而无谄富而无骄何如夫子曰可也未若贫而乐富而好礼者也子贡则有得於此诗之义而曰诗云如切如磋如琢如磨其斯之谓欤夫子从而称之曰赐也始可与言诗已矣告诸往而知来者盖亦言武公之所以入相于周者无他焉惟其富而能好礼是以其能听规谏至于如此也夫惟淇奥之诗见於孔门之所称述者如此见於作序者之所发明者又如此武公之所以入相于周耄期蹈道以居天下之广居立天下之正位行天下之大道享天下之备福而不为过者岂偶然哉某愚不肖自弱冠知书以来固已三复是诗如南容之三复白圭心满意得而不能释手矣年日加长閲世浸熟而益知初心之可信每谓在三百篇中若召南之甘棠卫之淇奥郑之缁衣皆盛德事人之所欲致意学者之所宜尽心焉者也然观近世之为政者因陋习简鲜克由此盖尝掩卷太息而浩叹夫盛德事之不可复见矣伏自判府端明参政之为政於此邦也一年而民畏二年而民爱三年而民乐行将以政平讼理之课最关彻乎明目达聪之朝而入相天子某采诸舆人之所称颂而退揆乎愚昧之所沾蒙辄以淇奥之所称道者而拟伦焉窃谓淇奥之美卫武其所以入相于周者惟其有词章也惟其能听规谏也惟其以礼自防也是以其上获乎君下获乎民昭升敷问咸臻其极焉今某官之所以蔼民誉对主知将遂入相于天子以钧陶乎四海九州之衆者亦是物也某在闽俗比屋之中所以知盛德至善之举合乎淇奥诗人之所咏者盖身亲而躬履之诚知夫有此三德之备而非得之臆度之余也是以形诸翰墨不揆狂瞽而冒献此诗之说以预为自卫相周之庆不自觉其为辞之费礼之黩也昔鬷蔑欲观叔向从使之收器者立於堂下一言而善叔向闻之曰必鬷明也下执其手以上曰子若无言吾几失子矣言之不可以已也如是遂如故知焉某自耸观神明之政以来怀此淇奥一诗之见欲陈诸门下久矣而未得堂下收器之便也今既可以言矣不避夫辞之费礼之黩辄冒昧而僭陈之姑令足以表见夫言之不可以已焉者而已非敢有他冀也
上何宪
某尝观孔子有言曰德之不修学之不讲闻义不能徙不善不能改是吾忧也此虽四言而实一言也其大要为讲学而言也讲学而明则德之必修矣闻义之必能徙矣不善之必能改矣行一物而三善皆得者其惟讲学乎夫学者圣人之极致尧舜禹汤文武汲汲仲尼皇皇无非学也六圣人之所以汲汲者以弥纶天下之事业为学者仲尼环辙天下卒老于行於事业无所施设则惟以讲学为其事业六经之书皆讲学之所成就也论语之书皆讲学之所见闻也三千之徒七十之士四科之目其朝夕所以肄习乎洙泗之上杏坛槐市之间誾誾秋秋济济翼翼者舍讲学无余事矣故讲学而尽其道莫夫子若也今其言方且以学之不讲为忧岂夫子於讲学之功而果欿然有所不满於心乎非然也圣人之言此将以啓发世之学者使之进进於是则无所复忧也夫子之於礼经盖尝极论夫讲学之功以晓学者矣其言曰人情者圣王之田也修礼以耕之陈艺以种之讲学以耨之本仁以聚之致乐以安之学之必有讲犹耕之必有耨也耕而不耨虽有善稼而荆棘草莽杂然生於其中求其鬯茂丛密没世而不可望矣惟学亦然礼以耕之义以种之良田美种既得而施功於此不有讲焉此茅之所以塞其心也此学殖之所以将落也此卤莽灭裂之所以报予也虽欲聚之以仁安之以乐亦无因而至矣故继以治情田者五而讲学以耨之者其要也古之善学者有弗学学之而其不能则必不措也有弗思思之而其不得则必不措也有弗辨辨之而其不明则必不措也有弗行行之而其行不笃则必不措也人一能之己百之人十能之己千之夫既於常人之情用其千百倍之功则岂以少有得而措之哉此虽愚必明虽柔必强之道也愚犹可得而明也况於明而益明乎柔犹可得而强也况於强而益强乎博学审问深思之於其始力行之於其终而必其辨之之明於其中然後见善明而不为异端邪说之归故所以为诚明之学者五而讲学以明辨之亦其要也然则学之不讲岂非圣人之所宜忧乎学於圣人者虽其所得之粹驳所入之浅深固自有差等然究其处心无非以讲学为其急先务者如子贡之於诗是其师弟子之间相与讲学之尤深切着明者也子贡问贫而无谄富而无骄何如子曰可也未若贫而乐富而好礼者也子贡则有悟於诗之切磋琢磨之义夫子许其进於讲学之益而曰赐也始可与言诗已矣告诸往而知来者子夏问巧笑倩兮美目盻兮素以为绚兮何谓也子曰绘事後素子夏则有发於诗而曰礼後乎夫子亦许其讲学之益曰起予者商也始可与言诗已矣此二者其为讲学之功深矣然犹必有所答问辨论而後能推明道学之益焉其辞费矣非其至者也德有进於是者则无所事於答问辨论而深造自得之者曾子是也子曰参乎吾道一以贯之曾子曰唯此则於一唯之间心通而默识之虽一辞不必措也其为讲学之功抑又深矣然发於一唯之间以会一贯之理犹且容声也德又有进於此者一唯之声亦不可得而闻也顔子是也夫子称之曰吾与囘言终日不违如愚退而省其私亦足以发囘也不愚又曰囘也非助我者也於吾言无所不说殆不容声矣曾何一唯之赘乎此其为讲学之功深之而又深矣囘虽不容言而夫子犹有循循然善诱者存德又有进於此者则两忘言矣温伯雪子是也其见仲尼初不言也仲尼亦不言也相得於目击之间而道存焉如以灯对灯光光相涵以镜对镜照照相入至於是则无讲亦无学也盖口无择言身无择行耳顺而目击焉者此夫子纵心践形之地而温伯雪子亦进於斯此其所以与夫子并立於至圣之域而无以复加焉者也虽然此圣贤之所独进者非可以常理期常材到也惟子夏子贡之有所答问辨论以推明其理而辅益其学者此则中人以下之所能学也某之愚不肖碌碌无以逾人者而自知书以来独尝刻意於是虽窥及肩之墙不得其门而入然啖甘蔗之境则已渐知其味矣顷在三馆所从者多得海内之耆英而朝夕与之周旋盖亦忘寝与食广求博取以究心於讲学之益不知年数之不足也去国南来尘俗汩没世故侵夺甚矣方且离羣索居闻见单狭而掩杜於环堵之室学之不讲而私以为孤陋之忧者盖十年于兹矣当此之时如逃虚空之久闻人足音固已跫然以喜况兄弟亲戚之謦欬其侧者乎不自意兹者一见大君子而受知於顾揖之间剖心於立谈之顷声气之同臭味之合有不期然而然者遂蒙台慈洞照其衷略去势位谦光下济特榻延之高轩过之开以亲炙之期许以直谅之益俾得日奉燕申以商搉此道退自循省某之所以一旦遽然得此於左右者岂非偶信其区区讲学之功而望其或将有以致涓尘之助乎某之寸心诚知夫有讲而後有学也苟无讲则无学矣故凡某之所为多识前言往行以为蓄德之具者会归於讲学之一理而举无遗者不可以历陈而缕数也姑以其一二尤章章者言之论语之开端既以学而时习之为可说矣然必至於朋来自远而乐之者盖讲学之乐也学记论士之为学必在乎博习而亲师论学而取友然後谓之大成亲师而必其博习取友而必其论学者盖讲学之资也论师友渊源者以为大川三百必求之师支川三千必求之友师所以教其大友所以辅其小皆如川之方至焉者盖讲学之衆也前辈论作文必具三多而有所谓持论多者讲学之持论也古人谓共君一夜话胜读十年书者讲学之夜话也先达云世之君子凡见前辈者其渊源自别虽不及见而喜商论前辈言论风旨必与常人不同者讲学之商论也邵康节之观物内外篇穷尽天地万物之理者讲学之观物也张横渠之正蒙书发挥内圣外王之业者讲学之正蒙也夫惟一讲学而有如是之多益焉某之今日乃实得是多益於左右何其幸之多也某之军气其不竞也久矣茅塞此心学殖将落且将入於卤莽灭裂之域而为下流之归者其涂穷矣今左右实以鼔噪作之以介胄先之某虽不敏起懦志於弃甲曳兵之後贾余勇於任重道远之涂请事斯语於此拳拳服膺於此欲罢不能於此殆将推洪毅之寸心努力於斯道冀其万一之有闻者是某今日区区之志愿也合下既矜念其愚而乐与之进则某方将朝夕求侍博约之诲於函丈以深究商赐讲学之益庶洊进於默识忘言之地岂不韪欤蒹葭之诗曰蒹葭苍苍白露为霜所谓伊人在水一方遡回从之道阻且长遡游从之宛在水中央某尝窃谓是诗也亦讲学之诗也蒹葭苍苍白露为霜云者此言学者之待先生长者之教诲以收歛成就之犹蒹葭之待霜露而苍苍然也所谓伊人在水一方云者先生长者之所在寔道之所在也遡回从之道阻且长者先生长者而或在王公大人之位苟愿学焉者方且以势利之私求之所以求者非其道则孺悲之欲见且将辞以疾滕更之在门且将不见答矣遡游从之宛在水中央者求之以其道故王公大人之所乐得而教育也某之卷卷之愚所以求於门下者意实在此惟合下念其悾悾之诚如是之不苟合也而嗣与之进
拙斋文集卷八

[book_title]卷九
钦定四库全书
拙斋文集卷九　　　　　宋　林之奇　撰书
答刘先生
某晩生无所知识怀居里閈方且以不得从师学问为叹岂敢受徒讲学惟士人相与习场屋事业耳偶误来者稍多出题读课遂至罢费心力去冬疟寒之疾正坐此也然以事有未获已者故心知其非而犹为之每以自愧果以上贻先生之念兹蒙诲谕谆谆仰认爱存之厚意且知其得罪於先生者大矣三复斯言感愧感愧谨当遵承庶以不忘先生之大德也某比因经界执役之劳窃因自思学者之为学不专在书册子上要须事事是学方为有用工夫舜之在历山伊尹之在莘野顔子之在陋巷岂以文字语言为学哉正惟事无非学者夫喜怒哀乐贫富贵贱从违得丧安宴劳苦日接於其前者纷然万变而不穷不知古人之学果何以至此小用之则为委吏而会计当为乘田而牛羊茁壮长大用之则慎徽五典五典克从纳于百揆百揆时序宾于四门四门穆穆此虽大圣人之事然学者所驯致于此者盖必有所入之涂矣愚暗未知其说敢求先生一言之诲释此蒙吝下情不胜蕲望之切
寄遗逸先生
某昨者春夏间连辱先生赐书诲以为学之大要谆谆开谕不啻若亲提其耳而命之者私所慰怿无以云喻方欲布谢适遭李表兄之丧哀切倥偬是以虽欲请益而未遑也因循及今且复累月矣胷中茅塞卒未能有所啓发敢因通问辄复伸布区区之恳重念某以至愚极陋之资加以离羣索居之久盖尝以学问之不进为疑然反而求之於心则懵然莫知其所以受病之处中奉先生二书皆以刚健之德为教三复太息始觉其学问之所病者正在於此先生之言可谓见其肺肝矣盖由某器质昏嚚而加之柔懦是以临事类多乖误纵或有审知其是非所在之时而其勇又不足以有守亦往往知其非而为之此其为疾固已入之深积之久而不可救药矣因先生之教而稍自觉焉诗云他人有心予忖度之信哉此言也谨当以乾之文言彖象朝夕诵之以无忘先生之大德而冀以起此昏懦之疾也然窃意以谓始於君子之自强而成於文王之不已此实圣人之学也而学者之进於此所以为日用之功者必将有本末先後之序也诸爻文意类皆以学问进修为说不知当以第几爻之所言者为始学进修之阶其逐爻之次第积累以至於位乎天德者其先後等级当如何也夫以顺为正者妾妇之道也惟天下之至正为能充其大丈夫之实某因先生之教窃不自揆将欲有志於此而念古人之所以虽愚必明虽柔必强者盖有至要之道备於此矣求先生之一言以为据使岁月之久或得以稍变其气质不至甘自弃於昏懦之归实先生循然善诱之赐某欲求益於师门不能赢粮抠衣以问而数以书诚知罪矣惟幸矜察
上胡教授
某侍旁诸况如昔俱不足道惟苦於离羣索居之久学问殊未有得力处以是愧於先生之门耳去春蒙先生赐书因某有实头下工夫之问为举上蔡先生之言以谓读书惟用得者是当时啓缄三复深叹斯言之简要真所谓着实工夫也朝夕讽道以事斯语然某之愚意犹有所未喻者不敢自措即欲以书求益于左右适遭李表兄之丧哀切倥偬故虽遇便而不获一言既而闻先生遭罹忧患未终大事又未敢以此浼渎先生之听因循及今且复一年矣胷中茅塞卒未有所啓发敢因通问辄复布尽其愚夫读书用得者是要在乎以其所读者体而用之不在乎区区之诵说也不知所谓用得者为复是才下工夫之时便取诸古人之一二言而固执之孜孜力行要之以久而後成如张横渠之恭而安十五年学刘待制之不妄语二十年学之类乎抑且潜心玩索优游厌饫以要其自得之功然後以其所自得者而终身受用之如尹和靖心广体胖之类乎某尝闻范监煎三丈叔仪说伊川尝令尹和靖看心广体胖一句和靖潜心数日忽有所入往见伊川伊川问如何看和靖长哦心广体胖四字云某到这里有乐处说不得伊川首肯之和靖云某平生受用惟在此四个字此二者虽要其至处则同然其下工夫之时或用之而後得或得之而後用则若有不同者敢求先生数言以决之庶几得以服膺先达之格言以为着实工夫或有所入以无忘先生之大德实卑怀恳切之望也率意以陈甚多悖於理者然如顷者妄意以谓若不求之文字语言而强索之则或至相忘而无日可见之效有此乖缪之论然後有以发先生至当之精义是以不避喋喋惟幸先生垂察
答黄晦叔仙尉
顷辱惠书闵闵焉下问之勤卷卷焉进学之笃发於辞翰甚善甚善某是时门户适有嫁遣之役事之方殷不遑以书报也今既可以言矣试遂毕其说而晦叔聼焉谚有之曰世无科举人不教子朝无利禄士不读书今天下闺门乡党之间父诏其子兄诏其弟者何尝无教而家塾党庠之内日读百纸月读一箱何尝无学岂其所教所学举皆为科举利禄设哉岂其无科举利禄则教学俱废哉此言疑於厚诬天下之人然而亦非过论也今之父兄之所以教与夫子弟之所以学虽不皆为科举而其本心岂有不由科举利禄而来乎大人之学为道也小人之学为利也为利而学此其本心也其本心在於为利而能推为道之心充之以为大人之学者非其理势之宜也某弱冠而入塲屋强仕而从吏役某之於士之趋操志愿闻之熟矣彼其平居暇日怀鈆提椠以从事於灯窗之习孜孜汲汲突不暇黔席不暇煖而每以为不足者孰非为科举利禄计哉及一旦功名成遂得一第如针芥许而囘视平昔所学固已如鱼之筌如兎之蹄而视为无用之具矣其弃之惟恐其不速也由是束书於高阁而不读之矣其朝夕之所从事者非柱後惠文之习则禽犊刀笔之智也未历数年而风声气习之所移口体居处之所养已不啻如膏粱子弟之为而无复寒素之故态矣由是知今世之士读书为学以取科举利禄其未得之也既出於不得已而不可以已则及其既得岂有得已而不已者哉谚之云尔者虽若过论亦非厚诬天下之人也今晦叔以宏材博学发为彪炳之文擢荣科登膴仕以光耀其乡闾之观酬答其灯窗之勤号为邦之俊彦而後来者取法焉自世之常情观之其於学也可以已矣其於书也可以束之而不读矣廼且安於衡泌之栖迟甘於盐之淡泊其读书为学之意方兴而未艾是以粲然见於辞翰者勤勤恳恳其所愿学之志甚乎饥渇者之於饮食也抑不知晦叔之志其於学也可以忘矣而念之不置其於读书也可以略之矣而讲之益详果欲何所用之哉果何所志而能不已於学哉凡晦叔之所为汲汲然有求於某者皆过也某私自循省其胷中之所记忆纸上之所猎涉而偶为乡党之所信重者皆塲屋腐蠧之余也刍狗既陈不足重寻之矣将何以应晦叔之需求满晦叔之愿欲乎虽然有一焉欧阳子有言曰至哉天下乐终日在书案黄太史有言曰弃书册而游息书味犹在乎胷中此则大人为道之学也晦叔之所愿岂非将欲乐欧阳子之所乐味黄太史之所味乎欧阳之乐无丝竹而娯非世俗之乐盖至乐也黄太史之味无盐梅而适非常羞之味盖真味也乐此至乐味此真味者靡不有初而鲜能克终也晦叔试知此乐此味之淡而不厌焉必迟之而悠久然後有以见其高明光大皆由此而进矣某尝有志於是而未得其门而入也方且愿为副车别乘以共推於九达之逵如砥之周道焉晦叔姑且迟而待我我将俟其奔轶絶尘而瞠若乎晦叔之後矣瞽言如此未知是否惟晦叔裁之
答陈景卫
景卫秘书尊兄昨者王增城之官以尺书附其行寻闻既彻视聼而随有报章之赐矣不意见夺於波神怅恨经年未已也今兹增城介来既辱声问且复以故岁所赐者为贶得之惊喜又不意去珠之复还也披味再三辱眷予之意益廑而教载之诚尤笃自惟亡似何以数千里得此於景卫虽不以时蒙其何後之有感慰感慰即日臈寒栗烈尊体复何如恭惟涵养之久造道益深某里居奉祠诸况粗适病体年来浸以强固虽体力犹有少亏然起居动作亦几乎全矣儿女之累近毕安贫委分遂觉日有余间晏然无事幸莫大者闻景卫近失中壼之助此亦古人进道之一涂顾所以处此者如何某年益加长而日新之功缺然学之不讲其殖将落矣永惟前修益远世论日卑为善者少索居孤陋当此之时在朋友善类中得失一两人便觉有低昂轻重之势其於己事所系者非轻也是以思见景卫不啻调饥每得景卫书则至於喜而不寐也所示论语解义诚哉是言某昔者聚学里巷乡人误相听服此说本为青衿之子言之非所以喻成材之士也儿辈随声记録遂成书形於刋镂岂某之本心哉自有此书某每一见之辄有属垣之悔虽欲灭迹扫除已驷追无及矣更沐开喻何愧如之龙断之论尤为精确然某之缪戾形於此书者颠末皆然景卫既不我遐弃尚愿一一埀示虽既往之悔尤已难湔洗抑闻过而改在浅陋犹有望也增城持书者自长谿来索报字苛甚匆遽布此少见卷卷仰德之私岁晩惟蕲任道多爱
复李文授
倾盖虽新耿耿良觌如怀故旧忽辱贶书慕上之意甚勤而问学之念逾笃其为礼际善矣顾如某之不敏其何以称之悚侧悚侧某生身介僻困学最晩加以从师友之日浅资禀凉薄汩没世味十寒一暴无深造自得之功朅来此邦索居孤陋儳然其躬日懈日忘愧负初心多矣不自意左右过听犹用故意求之惠然肯临以道学相磨切期将共进乎是懦衷浅志此勇不作久矣今左右复援桴而鼓之忸怩动乎中愤悱激於外始复振发竦动虑衡心困勃然有任重道远之思不自知其力之不足也幸甚幸甚左右天资粹美而少亲过庭之训兰馨玉洁目濡耳染其絶去常人远甚且将虚己好问如此此其於道也如水东注而车南指苟不息之诚加焉其至可必也三复来音陈义甚高而允执谦柄汲汲然若将有求於不肖者顾某方将求益於左右其安能有益於此乎虽然厚意不可以徒辱也辄以管穴之见率尔为报而左右择焉非敢以为是也孟子曰苟得其养无物不长学顾所以养之者如何耳古之学者其礼乐闻见视听之所接莫非养也去古既远凡学之所赖以为养者销亡殆尽无其具矣独有多识前言往行以蓄其德者今犹古也譬诸草木苟植之得其地无伤其根无揺其本培?灌溉之功既至则其枝叶遂茂日加益而不自知贯四时而不改柯易叶矣吾侪既不生於中原衣冠所萃议论所出之地又不及见承平无事大朴未散之时惟其前辈言行出处之大节得於所传闻者要在好古敏而求之如饥食渴饮之急如农之於谷工之於器商之於贿无斯须可离以是为学则日新之功可期也某躬所不逮言之有怍而辄以贡於左右盖念非是无以答左右之勤亦蕲与左右共致力乎此也抑来书所得复有某浅陋之所未喻也复不敢苟同也试为左右辨之夫道不可须臾离可离非道也释老之学絶灭人伦其过大矣吾儒所以辞而辟之无他专为其高远矣左右以儒为学其出入於诗礼过庭之训熟矣今其论学方且以有室家为累以仰事俯育有所应接酬酢为妨於道超然有絶物畸人之意抑不知左右之意必以读书然後为学耶其无乃出与物接则丧其所以学耶吾儒之道无所择也无所离也即君臣父子夫妇长幼朋友之五者而道行乎其间矣必将有所择有所离弃而人伦反而天叙然後为道此则流於清静寂灭之归矣不愿左右者之为之也横渠先生正蒙吕博士解释顷在闽中每所诵习行役未尝持携梦想所念欲遣取将而来也张侍郎中庸说寻当取以寄左右惟少须之也书府所藏有可以表见前辈邪正是非之分终始本末之详者愿洊得其一二以起此驽散如何扁舟乘兴何日当遂晤语为期所欲言者非此能究惟万万为家学自爱
答王子由
子由知县贤友稍不闻动静远辱惠书勤恳且蒙转送景卫陈丈所贶诲音累纸念非子由好贤乐善孜孜不倦则某何以数千里得此於长者感德无已即日臈寒德履复何似谅惟岂弟正直神所介听履况日胜不卑小官政是前辈为学致力要切处居下位而尽心於职事与夫在上位酬酢天人之变者无二道也大学之书曰若保赤子心诚求之虽不中不远矣此语所以诲喻为政者明甚子由之所当念也承谕邑之善者好之其不善者不免於恶何以使善不善者并好之耶某窃以谓当观其所以好恶我何如人也惟君子能好人能恶人则其好我者为可喜其恶我者为可惧若乃流俗之好恶则两不足恤也为政不难不得罪於巨室巨室之所慕一国慕之矣子由之为政於斯邑诚使邑之君子能好恶人者以子由之政为是此外虽举国之人皆非之吾行而不顾矣尚何尤悔之有还介自秦谿来立需囘字廹岁多事忩忩布此莫究愿言承瓜期不远行百里者半於九十惟多多为重亲自爱
答张安国舍人父子书
某畴昔効官都下所閲时髦国士多矣每惟以间见长者获识实才为幸何慰如之何庆如之故岁请违未几某抱病奇废偶於死中得活延驻及今余毒犹未尽也远蒙台慈遣介存问贶示诲翰所以慰荐矜拊之意甚厚自非德爱之诚发於忠诲何以及此披诵感激无以名喻即日庚暑方隆共惟岂弟君子神介所听台体起居万福某顷得外补渡江此来宗司职事殊为稀简而绍兴应接亦少盖可以终日杜门静以补病悔以补过昨则非矣又未知今之果是否思见君子求开悟之悔顾邈然千里未易遂也淮壖之圉以人而固吴人云防护风邪不过数处郑语云政如农功日夜以思之思其始而成其终行无越思如农之有畔其过鲜矣固长者之所素讲而熟知者尊所闻行所知将在今日日日见诸行事深切着明矣空言云乎哉所欲面剖非一而足瘅暑力疾姑此以为门下谢且敷方寸之拳拳惟万为德业洪毅自爱式慰公愿
某三年册府从诸彦游知我爱我无如舍人之厚感着在中未易以笔舌穷也交情急难乃见当某抱病濒死喘息仅属之时舍人以从臣之贵日垂存问区处医药念虑甚勤不啻如兄弟之亲手足之助也末疾得痊实繄舍人之赐舍人去国未几某亦请外此来抱痾切廪且将期月矣自顾眇然初无毫髪有补公家其忸怩与在馆阁时不异而有甚焉者然於私计则实便矣职事既简又无应接犇走之劳惟是以掩门读书一意静默以求其在我者第愚拙无所省发犹夫人也贱疾自今岁来日以佳健起居食饮浸已复常此岂始愿之所敢及哉每思故春瞑眩之顷向微舍人洎诸同舍力主所投之药岂有今日邪此德未易忘也疾虽去体气力犹未全实不敢令劳故书尺旷废虽辇下诸公犹且不讲记室之问缺然至今惟此之故有愧有愧舍人惠念之深不减畴昨特赐书翰所以记念矜恤者甚宠且专令此介崎岖远来此事今人所不讲盖三二十年来所絶无而仅有者舍人高谊絶俗视此何足道某实何人可以当此三复感叹非所望也幸甚幸甚地仙丹遣致尤见爱与之厚某见所服药方惑於衆说未知所决得此遂於日下依方服饵甫数日已觉差胜矣然此药有大热毒资以扶弱持危可也舍人昨来所苦目疾计今已了然矣耳目手足人之四体俱不可以有病耳目神之所受神定则通手足气之所运气盛则强有病於此正惟絶慾是第一义故某屡以此为左右劝而亦愿允蹈於斯惟舍人留意共进此道以冀勿药之喜如何舍人异日复以黑发碧瞳侍明光坐庙堂享寿宁期颐之福始悟小人之为忠告也舍人春秋富器识絶人远甚区区之愚所望乎舍人者岂徒欲胜於人取於人而已邪画手看前辈吴生远擅场惟自强不息务其远者大者为功崇业广自爱暑甚投笔有汗如濯未能多谈临风企向之切
拙斋文集卷九

[book_title]卷十
钦定四库全书
拙斋文集卷十　　　　　宋　林之奇　撰啓
馆职谢啓
词林待问误膺试可之求册府储材辄预兼收之数仰幸乐育之有地俯慙进取之罔功冒昧以居凌兢为甚窃以自古在昔繇周而来虽何才不资世而何世不生才然所养非其用而所用非素养尚介胄者倥偬弗给字罕识丁抱鈆椠者疑信相传经无全亥遂使四代右文之化几为百家左道之归历魏晋南北两朝培塿难求於松栢惟汉唐先後一辙江河自美於臯濒外庭内禁以列居甲经乙史而分部藏书于羣玉崑仑之府作人以道家蓬莱之山腾实蜚声遂揄扬於两都之赋筭计见效宜发挥於三变之文逮本朝始集其大成肆主上克绍於先烈九域共贯十圣同心惟韫玉藏珠汲汲乎国家闲暇之际故刈兰爨桂彬彬然将相文武之资自非业足以造游夏之渊源辞足以发李杜之光焰研穷小学能笺尔雅之虫鱼是正古书尽知孔壁之科斗则何以希踪前哲接武英游如某者绪本单平学惟肤浅少年好赋祗知有篆刻之为壮日穷经亦不离糟粕之末已获叨荣乎科第且将待次乎尉曹亲灯火於韦编屡絶之文聊以卒岁负弩矢於桴鼓亟鸣之地敢不尽心初无慕外之思每念执中之戒何乃衮【阙】　及纶命鼎来躐多士朋盍之阶举积年久旷之典以一介寒儒而辄射策於玉堂之邃以九品贱吏而欲致身于天禄之巍实五技以皆穷岂千虑而有得岩廊博采好爵优加仅堪问於何如能知正於几字愿不及此得之若惊此盖伏遇道觉天民功熙帝载房乔藏用得弥缝辅赞之机裴度忠谋显果断刚明之德恢再造之业以作新庶政辟至公之路以任使羣贤与人不务於备求称物罔愆於平施遂令凡骨辄尔登瀛寔愧顽金徒然跃冶某敢不激昂此志增益所闻读平生未见之书往勤学殖条当世可行之策愿效忠规
谢进书改官啓【预修神宗宝训】
鲰生末至无补成书纶命鼎来有慙醲赏既积素餐之惧更怀冒进之嫌惟皇朝宝训之聿修以唐人政要而为法然尝考贞观所载遗芳止於当朝岂若繇建隆以来叠矩存乎奕世文谟武烈各擅创垂孔思周情继专论篹迨兹接五帝而为六固将袭二典以成三撮机要而摠宏纲贻孙谋以燕翼子兹事体大自昔才难允资兰台麟阁之英俾为金匮石室之助如某者赋才甚陋筮仕未遥三馆鈆黄便食无功之禄二年灯火难穷未见之书祗知服事於官箴何意摄曹於史牍鴈集湖而乘非加益鹈在梁而翼且不濡岂繄十旬紬绎之劳能究七闰铺张之旨麟经甫就何所措卜商之辞象注虽传率多因向秀之旧窃尝执管蠡而窥测聊复议天地於纯全渗漉乎仁泽者祖宗之心坚凝以义气者熙丰之政如彼四序会于一元肇修官制则都省六曹之职分崇右经术则上庠三舍之科立减宗子恩泽而无怨汰冗兵廪给而不譁惟断乃成有条不紊矧法度更张之始正谋猷交进之秋恢乎能受於谠言卓尔罔牵於曲说或谓病不广大终弗替勤俭之心有言勿语恠神曾无忘寅畏之戒推此类规模悉备乃是书笔削大凡实推毂之有初顾滥竽之何力恩疑与重功适会成曾是超迁之来诚非始愿之及兹盖伏遇国史中书仆射相公德全命世志切致君条汉家故事以施行进尧野遗贤而明试平施何须於多寡曲成一本於范围虽房相奋庸惟恐用人之不及然范宣辞宠岂曰其下之能违顾蕞尔之罔功方居然而受爵强顔若此内省谓何某敢不图以报於万分誓永肩於一节习丘明之传或能窥好恶之同述方朔之闻且将推道德之丽过此以往未知所裁
贺汤右相【时任正字】
擢自枢庭进当揆路文命夙承于帝创见奋庸膏泽尽加於民益章得志搢绅百辟舞蹈一词窃以天佑民而作之君师王立相而置诸左右远则伊虺旦奭叶赞商周之业近而丙魏姚宋交修唐汉之隆傥胷中素藴之必行斯海内具瞻其可慰恭惟仆射相公才兼数器学造一源炳炳然温厚尔雅之文毣毣乎献纳论思之任陆?功多於内相廼与政几绦侯地密於本兵宜分国秉庸补阙於衮职式齐色於台符二人同心辅弼定金兰之契千载一遇君臣萃鱼水之欢岂惟十年之不出都城抑亦片言之曾寤上意居潭府而禄养盖人子之荣莫能加历道山而登庸由中兴以来未之有某滥从册府快覩除书愿因贺厦之公言辄献美芹之私见非敢持愚虑之千以助智者之一姑将推小人之腹而度君子之心主职以论相为能相业以宜民为本伊欲勤施畎亩之志会当深体闾阎之情饥溺在虑而绩厎平成规随相须而治载清净论韩愈以文视班马殆见善者机期孟轲以功如桓文孰能为之大时哉易失名下难居命新则观聼独详位高则负荷愈重况春秋之则笔则削圣人每以责备於贤必冬夏之一暑一寒小民无或曰咨於下师言所与天监自孚秩秩大猷既陈风化艰难之业济济多士请赋中和宣布之诗嘉与函生翕归元化
贺叶枢啓【时在书省任校书】
拜命中宸奋庸右府已验仁人之有勇获尽其言更观儒者之於兵善藏诸用朝纲分总人望交孚窃以事辞之适有时弛张之用不器汲黯正直能寝淮南之谋山甫柔嘉亦成玁狁之伐文而有武廼彬彬然言则必行斯慥慥尔恭惟刚大以直静一而虚属在权纲总覧之初首居风宪弹击之地豺当路而毕逐遑问狐狸虎在山而有威谁采藜藿繇望实之愈称格眷遇之弥隆进与政几允惟心协擢颛枢柄庸示全才俎豆有闻实兼乎军旅之学谏诤无隐复济以善兵之长除戎器於萃聚之秋缵武功於艰难之业至仁厚泽既以赞九重聪明不杀之神远虑深谋又将垂万世社稷无疆之福某猥以庸琐职兹校讐顾登门之惟新岂贺厦之敢後忠嘉所发愿稽行事之着明谟烈相须允为并用之长久
贺汤左相【时任西外宗丞在越上】
德享天心庸熙帝载光膺册命登冠台躔邮置甫传中外胥庆窃尝谓欲知自古相业之优劣莫若於其治效之污隆惟质诸行事之深切着明自可见当时之设施注措九州同而降丘宅土洵夏禹之成厥功四国皇而奠枕于京实周公之所以圣所过者化至诚如神举非空言此其明验为其事而无其功者未尝覩以斯道而觉斯民者莫不然汉之丙魏萧曹唐之房杜姚宋咸有成绩载在遗编由後世而观之皆一见而决矣矧兹誉处得乎身亲所閲最详斯言益信恭惟国史中书仆射相公素高人望蚤结主知天民之先觉有待而行王佐之通才无施不可代言词掖尽除书德音之长决策枢庭兼文备武事之柄自膺爰立之拜浸成於铄之功日虽不足而岁则有余威实无用而德为之本声色不动庙朝自尊视此三年政化之成实繄一相燮调之效问其天时则年谷屡丰而田野辟质诸人事则兵革遂偃而边鄙宁欵外攘於内修致远怀於近悦邻宝愈重民瘼悉闻文学法理精其能固已恢恢而无事辅赞弥缝藏诸用未尝赫赫以为名卓尔可继而可传欿然不矜而不伐乃论功於次辅亟正位於首台既酬前勲将责来效一新观聼再茂经纶此诚君子见行可之时宜副真主大有为之望深惟其始既存挈矩之方嗣图厥终夫岂执柯之远某受知久矣报德缺然比繇抱痾僭请补外非敢望也方切谴呵之忧睠言顾之俾即便安之所无功窃太仓之粟不失为中都之官庀职宴闲举家饱煖际幸若此报塞谓何愿因竿牍之修辄献刍荛之议不自觉其僭也姑试言而聼之用蠡测海而用管窥天见者小而於大不尽以塩洗金而以鱼濯锦物有贱而为贵所资惟国家百年之治安承祖宗累圣之忠厚仁心仁闻固已洽矣弱政弱势未尝无之比年以来此弊尤甚士气销而直声罕继军政弛而战功寖微公卿多务於因循中外率由於姑息督责轻则首公者少期会慢则明信不行黠吏饕牟权宠豪夺锥刀之末辄形於造请膏梁之胄浸冒於超昇佞谀成风畏愞避事教虽成而患更由於不肃政已治而失乃在於不严是以强敌窥伺者三纪而远讨尚且有稽权纲总覧者五朞而皇威犹然未立道必通而後久法无弛而不张究观天地一元之运行每以隂阳二气而兼济既已极春夏之温厚必继以秋冬之严凝岁功乃成物宜咸遂理所必至天且弗违蕞尔腐儒昧於治体不腆芹献所望瑟调固非祖崔寔议论之余尚申子刑名之习劝上用刑若于頔为国生事如贾生盖谓熙以凝成寛由猛济必也旷然而大变然後巍然而有成当今所先其要有在体仁以立仗义而行奋唐宪刚明果断之威何思不服行汉宣信必总核之政所为而成如大冬大夏之密移非一朝一夕之骤致圣人通变以无倦天下日用而不知茂隆中兴之功乃成显相之效百里之行半於九十当念贵全初筮之告不俟再三在乎善听虽贺厦获申燕雀之志然移日已失蚤晩之时出位以谋儳言非礼爱之莫助愿观补衮於仲山敝又改为请赋缁衣於郑武
贺叶元枢啓
仍居右府进位元枢夙夜推基命之长帷幄专运筹之任置邮传命中夏归心窃以自古以来兵民无异业任人之要文武非两涂逮衰周始辨乎军国之容乃出入之迭用暨晩唐遂分以东西之府每离合之无常私立藩篱互相矛盾驯使弛张之柄浸成冰炭之分然神而明之存乎人故通而变之无弊法皇朝损益前代之制主上祖述孙谋之贻中书政本之攸归枢府兵符之所出旁求贤哲共持领纲如日月并丽乎九天若手足相资於一体必繇公选每得真才共惟某官学洞圣真望高王佐自为州县已有慷慨不屈之声及在朝廷尤见刚大直养之气云龙会於千载针芥投乎一言适逢行可之时偏居言责之任明目张胆翕令士论之归缓带轻裘坐致敌疆之畏自绕朝赠策之後秦为有人俾娄敬持节而来汉非无筭眷注愈重闻望益隆遂繇共政之聨实冠本兵之地大忠复德孰能知之上兵伐谋亶其在此种蠡分内外之任越霸可期韩范制西北之兵夏亡无日抑非爰立莫慰具瞻鸿由渐升龟可预卜某性资素拙地胄甚寒虽抱膝隆中初匪有求於闻达然涤器堂下尝蒙默察於心期顾兹贺厦之初适在负薪之役鳬趋尚远雀喜徒深未遑报国士特逹之知讵敢为小人姑息之爱窃谓能言与躬行有异传闻与亲见不同能言於初要在躬行於其末亲见既审夫岂传闻之可欺愿强本以折冲先上策之自治知己知彼而战固不殆去兵去食而信不可无必内修之无疵斯外攘之可必毒药苦口诚知非巽与之言太山微尘犹冀有丝毫之益
贺汪侍御啓
中扆眷深南牀位进龙光洊出风采益尊惟本朝一祖七宗委任台谏之孙谋得自古二帝三王维持国家之深旨永惟朝廷所以纲纪常与宰相更为重轻假以?纠弹刻之文而每用公忠正直之士在下者或旅进或特进初无苟徇曲止之私在上者有亟从有终从莫非公听并观之美国史所载遗风具存揜映六经冠絶千古矧惟英主之勃起集此大成之永埀更化以来择材尤谨观其繇三台以极中执法之选亦犹践两省以为大丞相之储苟非其人不在此位恭惟侍御望高东鲁业富西崑蚤为瀛洲方丈之游久颛金匮石室之藏一言而合浸当行可之时千载相逢偏居言责之任弥缝辅赞孰见用藏餍饫优游自令理顺果以特立之誉洊为独坐之堦迄将奋庸亟跻共政某夙有际会昨忝同升日陪羣彦之居浸历三年之久谈麈落屑樽酒论文白雪阳春惟为寡和高山流水允谓知音当兹贺厦之辰适有负薪之役鳬趋尚阔燕贺徒深静惟自昔德爱之多辄既今日忠告之补敢竭管见冀有尘禆既得君如彼其专而居位不为不及愿与同时之并进益行前辈之所难寝淮南之谋正惟惮汲黯之直落金吾之胆讵可无温造之抨勿忧嶢者之难全宜念时哉之易失兹以尽言之益合乎容德之洪属秋序之浸高冀冲襟之善葆茂介戬谷永固冲和
贺张子公啓
肇新政涂光执枢筦允武有赖斯文益光窃以君子邦家之基不有君子则何以能国善人天地之纪能用善人则可以长人民望所从国体自重共惟任由天降觉自民先楩梓待用於十围褭麟全刚於百链蚤驰逸骥腾夷路以安行晩任虚舟遡急流而勇退虽三聘能移伊尹之志然万锺不动孟轲之心更艰难险阻之百为盖用舍行藏之一致招麾不变通介莫窥汲黯在朝自能致淮南之畏安石不出何以拯苍生之穷逮兹真主之龙兴果见大人之虎变仁人在上真成道德之强天下归心共仰精神之运抑非爰立莫慰具瞻鸿由渐升龟可预卜某生身最晩去德实遥每怀取履之私莫遂抠衣之愿虽未获睹隆中之诸葛究观原上之设施然耸闻拔江左之夷吾已惬华人之愿欲喜而不寐乐固未央怅莫预於鳬趋讵敢稽於燕贺小草无用岂能有益於良医大钧所陶谅亦不私於一器
拙斋文集卷十
[集部,别集类,南宋建炎至德佑,拙斋文集]

[book_title]卷十一
钦定四库全书
拙斋文集卷十一　　　　宋　林之奇　撰啓
贺开府史丞相帅闽
被衮绣而位上公四海久钦於德望拥节旄而镇南国三山甫借於威声行将沛霖雨之仁恩坐致塞乾坤之和气欢謡四合舆颂一新恭惟某官醖藉含弘操履刚正立忠孝之大节抱文武之全材铸就褭麟金常经於百链养成梁栋木寖底於百围繇要路之荐更挺宏规之屡试蔼甘盘之旧学皆正心诚意之渊源富伊尹之先知摅致君泽民之底藴嘉绩已垂於竹帛殊勲列在於鼎彛谢安石蚤为东山之游裴晋公尚赖北门之护分陕以治仗钺而行百粤承风可爱甘棠之蔽芾三台近日重期梅鼎之和调闽地增光帅旌俄指父老翕然而相庆慰岩石之具瞻吏民晏若以交孚快景星之先覩隆私莫比厚眷有加第恐思纳诲之功不容处承流之寄再恢宇宙永会风云某踸踔微踪跰跹弱质蓬山备数猥蒙頋盼之荣宗邸负丞便有升沉之隔叹槐庭之深邃幸梓里之依归坱圠大钧行遂二天之托卑微小吏敢凭一日之知辄修竿牍之诚少叙门墙之旧高秋澄肃潭府优游愿迎玉烛之和重赴金瓯之选
贺陈左相啓
光膺制麻登冠台席中外百辟驩喜一词晋德盛而朝廷愈尊泰道亨而君臣自合窃以辅相之任明主所以立政化之元艰难之时皇天所以开贤哲之业非艰难何以显所降之大任非辅相何以使勃然而中兴振古以还此理明甚元海接武而云扰王茂弘谢安石由此奋庸两河裂地而虎争裴晋公李文饶因而底绩盖惟震风凌雨始知有栋宇之安苟皆坦涂安流何以见舟车之利故销金石无俟累月而有鎡基不如待时夫岂人力之能为莫非天命之所在恭惟蚤由德进浸以时亨恢恢每谨於大軱断断不循於他技毕公正色既成弼亮之功山甫令仪未究将明之略逮兹云龙千载之遇复契啐啄一时之机乃论功次辅之聨乃正位首台之重一新观聼再茂经纶此诚君子见行可之时况值真主大有为之日邮命甫播羽檄适驰属宝运之将新肆强隣之匪茹使命夷倨边候绎骚神夺其衷孰可忍也天之所啓其在兹乎去兵去食而信不可无彼既畔盟而罔顾知彼知己而战固不殆子岂退舍之能安愿潜先物之几益谨折冲之筭渺彼封疆之蕞尔政惟谈笑而摧之吾何畏哉必也师直为壮我则异是所谓道御而王鬼神理显於恶盈蛮夏心同於助顺元魏东迁而都洛殆欲速亡秦苻南举以渡江何殊送死彼衰无日吾圉何忧刘项之势宜决於雌雄袁曹之争岂系於强弱惟人谋之咸赞廼帝命之不违攻不足者守有余亟宜伸於庙筭壹大治则终身创果何惮於武功盖威惟断而乃成事必忍而後济某也运甓平日击楫此时每忘恤纬之忧愿奋死绥之勇念门下新腾於揆路方士林争驰於贺缄惧求苦语之缺然惟骋谀辞之纷若敢推德爱冒献忠规窃谓胜筹当决於帷中奇兵宜运乎堂上投机之间不容穟奚俟狐疑掩耳之前有震霆惟贵神速上策莫如自治先发乃可制人冀乘兹爰立之初即助为於铄之举伫闻勒骑一洗唐太宗渭上之盟当务磨崖重勒元次山浯谿之颂
上朱中丞啓
益隆上眷进位中司国论求衡石之公乡邦增泰华之重窃以三台鼎峙自古惟御史无以加五院纬连在今以中丞为之长引人主耳目之所不接达乎四方合天下腹心之所欲言出於一口勤求民瘼以安万姓?纠官邪以肃百僚献纳之责实通於诤臣董正之权或重於宰相兹事体大举世才难共惟中丞事君无私许国有素木将用於梁栋必待十围金未铸於褭麟尝经百链退而处约藏以待时笔下扫千人之军胷中蟠万卷之读优游莘渭身为十载之闲密勿唐虞道有一言之合擢引谏省荐领台纲盖应龙翔则云雾滃然而兴故猛虎在则藜藿为之不采介然特立之誉允矣独坐之除申锡龙光一新风采虽官守言责之逾大抑任重道远之无逾邮置甫传中外胥庆某桑梓晩进斗筲小才金兰瞠後於同心草木缪当於吾味志惟曦孔卜商何以起予哉身则去齐鲍子诚为知我者政阔扫门之便徒倾贺厦之诚所望谋臧敢稽忠告方将以弘毅而厚望於君子岂敢徇姑息而浅为之丈夫仁岂远哉惟力行而必至时则可矣非茂对以奚为愿斟酌於民言更扶持於善类力辨邪正深明後先欵外攘於内修致远怀而近悦落金吾之胆讵可无温造之抨寝淮南之谋正惟惮汲黯之直仰以慰惬九重大有为之志俯以压塞四海士大夫之心公议所孚民望咸属当令泰山逸士作庆历圣德之诗毋使昌黎丈人着贞元谏臣之论
上何谏议啓
茂简深衷延登大谏直声夙播公论永孚窃以百官皆箴王阙而职有司存七人俱号争臣而事从其长唐虞勲华之史谟必别於禹臯房杜谋断之长直犹逊於王魏自非忠嘉出乎天性议论当乎人心则何以自结於九重之知隐然为一世之重共惟谏议才高经纬识贯古今力探圣学之源深明王事之体蚤摅素藴峻涉亨衢聿逢行可之时荐居言责之重弥缝辅赞谁识用藏餍饫优游自令理顺惟默存谔谔之实岂显求赫赫之名正直天通靖共神介益光夙夜永终之誉将膺左右图任之求密勿太和之朝雍容贞观之治膏泽遂覃於四海云龙永契於干龄某下走驽材末学肤受匪直兴起於闻风之久盖尝唯诺於抠衣之余惠然国士之知申以君子之爱际幸若此报塞谓何愿因贺厦之诚辄献美芹之见圣王在上岂忧魏徵之难全舆议所期但觉阳城之有待
上都司谏啓
简在宸衷序迁谏苑邦之司直民具尔瞻邮置甫传中外胥庆窃以责难陈善在古人不立於常员补阙拾遗及唐世始分於职守并肩而立易地皆然属当行可之时尤贵美成之久恭惟司谏识该今古学际天人挺玉质之粹温擅金声之宏达直养浩气信悃愊之无华入告嘉猷每优游而不廹谏行言听谟明弼谐雨露沾九重之恩羽仪增两省之重导人使谏既成谔谔之昌责难於君尤见卷卷之爱一言甫出四海同休将繇政途洊升揆路沛膏泽而益远巩萝图而寖昌某蕞尔蠢愚踏然疏远生平无雅素之分一见蒙特达之知薰之沐之博我约我君子之爱固当然也国士之遇何以加诸戴此恩私若为报称愿因贺厦之始辄陈窥管之愚居王魏之官当念时哉之易失事唐虞之主奚忧嶢者之难全
回徐教授啓
思见故人若怀饥惄远承书问如对面顔既闻旅次之密移复仰谦光之下逮愿不及此慰何如之共惟某官学洞渊微气涵刚大望高仁里声满贤关得隽翰墨之塲投机功名之会崭崭头角已发见而非潜恢恢刃硎犹善藏而未试挺出要路允谓奇才独冷广文讵为久计谅养成於华贯当亟奋於亨衢顾如蠢愚忝有雅素闽岭尝觇於半面武林又枉於高轩虽邂逅适愿之偶然无几相见然踟蹰搔首者久矣靡日不思岂量际会之来廼有亲依之幸且将进躐无氊之坐薄采在泮之芹挹彼汪波即冀吝疵之一洗式时德宇终期通介之两全属袢暑之云初愿冲襟之益固永绥福履緜介寿祺
到任谢宰执启
假使节於全闽猥被过家之宠董舶征於互市滥承柔远之流临履云初战兢尤甚惟东南要荒之地最广实天地温厚之气所锺在诸番之中最为恭顺自上古以降常用绥怀非如西北之二边每接干戈之百战故因其仁气义气之别则待以周索戎索之殊卉服蠙珠任土尝修於禹贡南金象齿献琛亦颂於鲁诗极舟车之所通示覊縻之有渐不取武功之用粤惟文德之敷威责有令而文告有辞在周虽列职方之掌下碇有税而阅货有燕至唐始立市舶之司许以通商为之置吏考诸历代惟皇朝职守之尤详列在三方盖温陵事任之甚重引贾胡之往返斡泉货之低昂自非蔚有重望如孔戣素立清节如宋璟不以粟金入怀如张属国不以贪泉易心如吴隐之则何以被皇华之遣而不慙揽澄清之辔而无歉如某者学惟墙面质但蓬心半生连蹇於词塲四载优游於册府字虽丁识诚难两石之弯经匪亥全尚迷三豕之渡蟫蠧书而何用马赋粟以何多当边防羽檄之交驰抚书生鈆椠而有愧纵欲投班超之笔於我何加俾之请终军之缨则吾岂敢阅百计以皆拙省一日之无长岂抱关击柝之敢辞矧委吏乘田之有守敢遗余力不务竭诚愿言谨始以图终姑且用勤而补拙沛朝廷之膏泽於是达亹亹焉总蛮夷之纲条所言但平平尔虽微高论庸竭寸心共惟某官开阐壮猷翼扶兴运诚明并格於高厚声教旁通於朔南寸刃不施藁街授单于之首尺书所暨鸿胪列尉佗之珍欲威怀两用於域中故文武并施於术内肆令跃冶冒此乘轺取棫朴而薪槱之俾克生於王国惟桑梓而恭敬止复推本於人情某敢不愤啓于中视鞭其後虽未能尺箠以笞行说奋贾谊之大言犹庶几重译以致越裳庸显周公之美化
谢汪帅啓
小智自私久窃祠宫之禄大钧播物俾从帅幕之游既出於公举之推复遂其私计之便措躬无地锡福自天窃以人多急於身营智莫难於物徧位望尊而愿忠者踵至土地广而造请者?来耕或遇雨则获以为忧泝者得风则沿非所欲楚越南北之殊轨冬夏熙凝之异情积其一二日之所求虽使千万变而未歉故於谦有平施之称而在易无曲成之遗溺己之溺而饥己之饥此禹稷之所自誓忧民之忧而乐民之乐虽孔孟以为难能盖以至无供万物之求以大公任四方之责其道甚广所应无方惟在其槖龠之中始知有帡幪之赐如某者器非适用学不知方既迈壮龄始叨末第委身义命絶意显荣马足车尘初未服从於吏役鸾台凤阁固已躐升於俊游所研穷者千古浩渺之书所交结者四海豪杰之士大则元元本本之弗畔小则恠恠奇奇之罔遗识元紫芝潜自消於鄙吝揖黄叔度初莫测其浅深谆谆然忠告之勤闵闵焉德爱之益景星先覩之为快行露蒙润而未知目击所存心期自远失身一疾去国十年力仅胜於匹雏行几类於跛鳖随风遄反恍神山之曾游霪雨漂沉遭土偶之屡笑还归里閈粗理生涯乡邻或鄙於东丘亲党谁怜於北阮爨无欲凊俸禄罄於久闲盗不过门赀财困於多女犹叨廪食未即沟捐徧历十全之医盛蓄三年之艾既大纲而小作纪遂月异而岁不同昔遭末疾之风淫将食之既今竞分隂之尺璧殆几乎全洊有夤缘复兹际会博我约我薰之沐之飞鸿在冥冥之中绨袍有恋恋之意为黄堂之重客荣幸已多陪碧幢之上游叨逾孰甚俾积余力庶为全人既无需次岁月之延复省裹粮道里之费使其自择所处者何以复加於此乎顾此困穷之中有此遭逢之幸此盖伏遇某官天民先觉吾道主盟文经武纬之旁通吏才将略之兼备自分民於闽岭将报政於期年佩牛俗改而咸庆秋成抱牍吏稀而坐观昼永俯念麟台之旧肆腾鹗荐之章一诺重於千金片字荣於华衮眷思宠锡俞旨曲从顿令瓦砾之资居有鼎彜之重搢绅耸动歘令公议之伸里閈喧传足视交情之厚某敢不修身谨行宿道向方务恪守於官箴永矜持於行检货财筋力既曲全老病之安会计牛羊敢或废委乘之守过此以往未知所裁
谢刘丈举自代啓
方惭鈆椠难陪三馆之英敢意姓名辄与九官之逊誉过其实得之若惊窃谓抜茅必以彚征避路不枉一步蠡不如种岂其韬略之必长赐贤於丘曾匪渊源之少贬既分而已则愈有自下而人以为高此先进後进所以相资故大贤小贤均於有得允为美事岂曰虚文如某者行则迂踈文惟骫骳雅宜服州县奔走之役顾乃从台阁清切之游读未见书浩莫穷於涯涘正得几字初无补於丝毫虽实碌碌以素餐独有区区之墨守金方就链讵敢为绕指之柔璧未尝投自应无按剑之怒每粗求於己志固絶望於人知乃辱衮褒俾充鹗荐庖人已治乌用越而代之大匠虽劳岂能伤其手者徒借盐车一顾之重俾有敝帚千金之酬遂指此名俾重於世此盖伏遇某官中立无倚久要不忘粤从倾盖之驩每加特榻之遇揄扬有素何尝许邵旦评之更汲引惟新复居山公啓事之冠虽达能固无私谢而知己所以求伸顾非土木之心宁无门地之感某敢不益勤朴学分处散材念惟贤知贤何以称至公之举将以德报德庶不负平生之言过此以还未知所措
代士人谢孙宪啓
猳佩鸡冠自愧仲由之闘狠鼠牙雀角幸逢召伯之辨明罪大罚轻恩深感极伏念某等童心未变庭训莫遵业弗戒於荒嬉气漫矜於在闘比因初澣之暇辄追重九之驩但虞一夜秋香之衰岂料今日人心之别初由毁瓦以致怨继遭鸣鼓而见攻德山棒行非由机契孟嘉帽落不待风吹要为蒲人之盟不啻淮隂之辱尊拳可畏信鸡肋之难安编须甚危几虎口之不免遂成饮食之讼以贻父母之忧既在乎缧绁之中恶得无罪苟寘诸箠楚之下其何以堪岂曰意全实由天幸兹盖伏遇某官恩流冬日明察秋毫听鬷明堂下之言揽邹阳狱中之疏黥布之身入汉垒恩威并施孟获之战遇蜀师擒纵两用洗其既往之咎开以自新之途屦校以惩是谓小人之福也姑息弗用得非君子之爱乎顾慙蝼蚁之微曷玷丘山之赐某等敢不志怀结草事必吹韲佩娄公唾面之箴岂忘怀忍报晏子脱骖之德愿毕驱驰
拙斋文集卷十一

[book_title]卷十二
钦定四库全书
拙斋文集卷十二　　　　宋　林之奇　撰史论
论通监与左氏相接
孔子於春秋尽於哀公之时左氏引而伸之尽於二十七年其篇末又引而伸之至於悼公之四年晋荀瑶帅师围郑未至郑驷弘曰知伯愎而好胜早下之则可行也乃先保南里以待之知伯入南里门於桔柣之门郑人俘酅魁垒赂之以知政闭其口而死将门知伯谓赵孟入之对曰主在此知伯曰恶而无勇何以为子对曰以能忍耻庶无害赵宗乎知伯不悛赵襄子由是惎智伯遂丧之知伯贪而愎故韩魏反而丧之是左氏之书尽於韩赵魏之灭知伯也此书继左氏传所作故始於初命晋大夫魏斯赵籍韩?为诸侯盖所以接左氏之体也韩赵魏之灭智伯在於周定王之十六年上距左氏之篇末凡十有五年下取通监之初威烈王二十三年凡五十年左氏引而伸之以及於韩赵魏之灭智伯通监又反而进之以追及於韩赵魏之灭知伯此其文势虽前後而实相应也
论作史之体
某尝闻之先生曰自春秋笔削之後春秋之法不传历代史官记事而已其褒贬不在焉惟司马文正公范内翰为得夫春秋之正传文正公於通监首载命晋大夫魏斯赵籍韩?为诸侯范内翰之於唐监首载唐太宗之隂结豪杰以晋阳宫人劫高祖且称臣於突厥而求其助盖孔子之作春秋惟以为君臣上下之不明义利之无别所以记载二百四十二年之事以诏後世司马公范内翰得此说故其着书立言之始首辨夫名分之际以正天下之大纲谓威烈王当正其分不当封韩赵魏为诸侯唐太宗宁不得天下不可称臣突厥此则明乎春秋之大旨而得夫子之正传也夫晋之大夫止於韩赵而已命之以为大夫犹可言也安得晋国犹在而以晋之大夫立为诸侯乎周之名分之乱盖始於此世之论封建为非者往往借周唐以为说谓周之亡以诸侯唐之亡以藩镇某独以为不然诸侯藩镇非能亡周唐也而其所以亡者实自乱也威烈王不能讨韩赵魏之罪而反封以为 诸侯唐自肃代而降藩镇戮主帅因授以节钺周唐之乱实在於此夫君臣之分如冠屦之不可移易也苟其犯上则天地犹不能以成其化育而况於人乎其在月令孟春行冬令则水潦为败雪霜大挚首种不入孟冬行春令则冻闭不密地气上泄民多流亡夫春夏而发生秋冬而肃杀天地之常理也周唐之君当刑威而庆赏之是逆天下之常理也天下安得不乱
豫让报仇
太史公传刺客五人而豫让在焉意谓此五人者轻用其不赀之身逞其志於匕首之间以行险侥幸成其志则如曹沫如聂政不幸而不得志则如豫让如荆轲如要离是皆不合乎义轻用其死实匹夫之勇也故子云以要离为蛛螫之靡聂政为壮士之靡荆轲为刺客之靡是皆不许之以义盖知死非难处死为难死不可轻用要在合乎义而已然豫让之死不得为义而其言则有合乎义者其友曰以子之才臣事赵孟必得近幸子乃为所欲为頋不易耶而让则以为既已委质为臣又求杀之是二心也盖既已委质为臣则负旧主而臣新主矣既臣新主又求杀之则既负旧主而
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>