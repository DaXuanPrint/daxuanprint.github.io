<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="【卷一】,【卷二】,【卷三】,【卷四】,【卷五】,【卷六】,【卷七】,【卷八】,【卷九】,【卷十】,【卷十一】,【卷十二】,【卷十三】,【卷十四】,【卷十五】,【卷十六】,全上古三代文全文在线阅读,全上古三代文全文在线下载,大玄古籍书库">
<meta name="description" content="《全上古三代文》是清人严可均所辑《全上古三代秦汉三国六朝文》之一集，16卷。其文学的重要价值，已为学界广泛肯定。_全上古三代文_全文在线阅读_全上古三代文_全文在线下载_大玄古籍书库">
<title>全上古三代文_严可均_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">全上古三代文</span> <br/>
          作者： <span class="inputVal" id="bkauthor">严可均</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]144539</span> <br/>
          说明： <span class="inputVal" id="bkdec">《全上古三代文》是清人严可均所辑《全上古三代秦汉三国六朝文》之一集，16卷。其文学的重要价值，已为学界广泛肯定。</span> <br/>
          封面： <span class="inputVal" id="bkimg">Z_18344.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]全上古三代文
[book_author]严可均
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]144539
[book_dec]《全上古三代文》是清人严可均所辑《全上古三代秦汉三国六朝文》之一集，16卷。其文学的重要价值，已为学界广泛肯定。
[book_img]Z_18344.jpg


[book_title]【卷一】
◎太昊
太昊，亦作太，风姓，号伏戏氏。以木德王，是为春皇。一云伏羲氏，一云宓牺氏，一云包羲氏，一云庖牺氏，都陈。在位百十一年，一云百六十四年。
◇十言之教
乾、坤、震、巽、坎、离、艮、兑、消息。（《左传》定四年《正义》引《易》云：「伏羲作十言之教。」）
◎炎帝
帝生于姜水。（《说文》）因姓姜，以火德王，称炎帝。一云赤帝。一云有焱氏。始作耒耜，号神农氏。一云农皇。以起烈山，亦号烈山氏。一云厉山氏。一云连山氏，一云朱襄氏。初都陈，後居曲阜，在位百二十年，传八世五百三十年。一云传十七世，一云七十世。谨案《汉。艺文志》农家有《神农》二十篇，本《注》云：「六国时，诸子疾时怠於农业，道耕农事，托之神农」。师古引刘向《别录》云「疑李悝及商君所说」。兵阴阳家又有《神农兵法》一篇，五行家有《神农大幽五行》二十七卷，杂占家有《神农教田相土耕种》十四卷。经方家有《神农黄帝食禁》七卷，《周礼。医师疏》引《食禁》作《食药》。神仙家有《神农杂子技道》二十三卷，独《本草》不见，见《平帝纪》及《楼护传》，盖《食禁》、《食药》即《本草》矣。仓颉造字在黄帝时，前此未有文字。神农之言，皆後人追录。晁错所引，显是六国时语。即《六韬》及《管子》、《文子》所载，亦不过谓神农之法，相传如是。岂谓神农手撰之文哉。今除《本草》见存外，皆入录。
◇神农之禁
春夏之所生，不伤不害。（《群书治要》、《六韬。虎韬篇》引《神农之禁》）
◇神农之数
一谷不登，减一谷，谷之法什倍。二谷不登，减二谷，谷之法再什倍。夷疏满之，无食者予之陈，无种者贷之新。（《管子。揆度》）
◇神农之法
丈夫丁壮不耕，天下有受其饥者。妇人当年不织，天下有受其寒者。（《文子。上义》、《淮南子。齐俗训》「不耕不织」上皆有「而」字。又《吕氏春秋。爱类》引《神农之教》曰：「士有当年而不耕者，则天下或受其饥矣。女有当年而不织者则天下或受其寒矣。」）
◇神农之教
有石城十仞，有汤池百步，带甲百万，而亡粟，弗能守也。（《汉食货志》晁错引《神农之教》）
◇神农书
禾生于枣，出于上党羊头之山右谷中。生七十日秀，六十日熟，凡一百三十日成。忌于寅卯。黍生于榆，出于大梁之山左谷中。生六十日秀，四十日熟，凡一百日成。忌于丑。大豆生于槐，出于沮石之山谷中。九十日华，六十日熟，凡一百五十日成。忌于卯。小豆生于李，出于农石之山谷中。生六十日华，五十日熟，凡一百一十日成。忌于卯。秫生于杨，出于农石之山谷中。七十日秀，六十日熟。凡一百三十日成。忌于午。荞麦生于杏，出于农石之山谷中。生二十五日秀，五十日熟。凡七十五日成。忌于子。麻生于荆，出于农石之山谷中。生七十日秀，六十日熟，凡一百三十日成。忌干未午辰亥。小麦生于桃，出于须石之山谷中。生二百日秀，三十日熟，凡二百三十日成。忌于子。稻生于柳，出于农石之山谷中。生八十日秀，七十日熟，凡一百五十日成。忌于亥。五谷以生长日种者多实，以老死日种者无实，又难生。以忌日种之，一人不食。
禾生于己，疾于酉，长于子，老于戌，恶于丙丁，忌于寅卯。黍生于寅，疾于午，长于丙丁，老于戌，死于申，恶于辰，忌于丑。豆生于申，疾于子，长于壬，老于丑，恶于甲乙，忌于丙丁。麦生于酉，疾于卯，长于辰，老于午，死于巳。恶于戌，忌于子。太岁在四季，葶苈子熟时可种禾豆，夏至时可种黍麻。夏至後百日，地气上时可种麦。（丑未戌是也）太岁在四仲，椹熟时可种禾豆，夏至可种黍麻，夏至後九十日，地气上可种麦（子午丑酉是也。）太岁在四孟，以蚕眠起时可种禾豆。夏至前五十日可种稻黍麻。夏至後八十日，地气上可种麦（寅申已亥是也《开元占经》一百十一。）
◇神农占
正月上朔，有风雨。三月谷贵，石五百钱。八月有三卯，旱，麦大善。无三卯，麦不善。凡虫食李，则黍贵。食枣，粟贵。食杏，麦贵。食荆，麻贵。食桑，丝贵。正月上朔日，风从东来，植禾善。从南来，植黍善。从北来，稚禾善。四月四日，风从东来，植豆善。西来，四日至七日，中豆善。七日至十日，稚豆善。十四日无风，不种豆。从冬至日到来年，满六十日，有大风雨折树木，麦大善。从平朔至食时，植麦善。至日中，中麦善。至日入，稚麦善。常以夏至後九十日可种。四月朔日，风从东来，从平明至辰时，植黍善。至日中，中黍善。至日入，稚黍善。月朔日入，清明蚕善。正月有甲子，籴初贵後贱。正月上辛，温者善，风寒者不好。（《开元占经》一百十一）
◇有焱氏颂
听之不闻其声，视之不见其形。充满天地，苞裹六极。（《庄子。天运》引「有焱氏为之颂」。《释文》「焱亦作炎」。）
◎黄帝
帝姓公孙，名轩辕。一云姓姬。始服轩冕，号轩辕氏。一云居轩辕之丘，因以为号亦云帝轩氏。一云帝鸿氏，一云归藏氏。有熊国君少典氏之子，亦号有熊氏。伐炎帝，杀蚩尤，以土德王，称黄帝。在位百年，年百一十一。
◇道言
一者，阶於道，机於神。（《六韬。兵道》十二）
芒芒昧昧，因天之威，与天同气。（《文子。符言》、《上仁》、《吕氏春秋。应同》、《淮南子。缪称训》、《泰族训》、《御览》七十七。）
声禁重，色禁重，衣禁重，香禁重，味禁重，室禁重。（《吕氏春秋。去私》）
帝无常处也。有处者，乃无处也。以言不刑蹇。（《吕氏春秋。圜道》）
厉女德而弗忘，与女正而弗衰，虽恶奚伤。（《吕氏春秋。遇合》）
四时之不正也，正五谷而已矣。（《吕氏春秋。审时》）
◇政语
日中必й，操刀必割。（贾谊《新书。一宗首》）
道若川谷之水，其出无已，其行无止。（贾谊《新书》九《修政语》上）
◇巾几铭
毋翕弱，毋亻肥德，毋违同，毋敖礼，毋谋非德，毋犯非义。（《路史。疏仡纪》「黄帝作巾几之铭」。案《後汉。朱穆传》《注》：「黄帝作巾机之法。」即此。《汉志》道家有《黄帝铭》六篇）
◇金人铭
我，古之慎言人也，戒之哉！戒之哉！无多言，多言多败。无多事，多事多患。安乐必戒，无行所悔。勿谓何伤，其祸将长。勿谓何害，其祸将大。勿谓无残，其祸将然。勿谓莫闻，天妖伺人。荧荧不灭，炎炎柰何。涓涓不壅，将成江河。绵绵不绝，将成纲罗。青青不伐，将寻斧柯。诚不能慎之，祸之根也。曰是何伤，祸之门也。强梁者不得其死，好胜者必遇其敌。盗怨主人，民害其贵。君子知天下之不可盖也，故後之下之，使人慕之。执雌持下，莫能与之争者。人皆趋彼，我独守此，众人惑，我独不从。内藏我知，不与人论技。我虽尊富，人莫害我。夫江河长百谷者，以其卑下也。天道无亲，常与善人。戒之哉！戒之哉！（《说苑。敬慎》。案此铭旧无撰人名，据《太公阴谋》、《太公金匮》，知即黄帝六铭之一。《金匮》仅载铭首廿馀字，今取《说苑》以足之）
◇戒
余在民上，摇摇，恐夕不至朝。（《意林》一引《太公金匮》：「武王问五帝之戒，可得闻乎？」太公曰：「黄帝云」。）
◇丹书戒
施舍在心平，不幸乃弗闻过。祸福在所密，存亡在所用。下匿其私，用试其上。上操度量，以割其下。上下一日百战。（《路史。疏仡纪》：「黄帝用作戒於丹书」。又《韩非子。杨权》引末五语）
◇诲颛顼
爰有大圜在上，大矩在下，汝能法之，为民父母。（《吕氏春秋》。序意》：「文信侯曰：「尝得学黄帝之所以诲颛顼矣」」。）
◇黄雀占
黄者士精，赤者火荧。爵者赏也。余当立大功乎。黄雀者集也。（《御览》八百七十二引《春秋考异邮》：「黄帝将兴，有黄雀赤头立于日旁。黄帝曰」《艺文类聚》九十九引作。黄帝占曰：「黄者，玉精。赤者，火荧。雀者，赏也。余当立。」」）
◇《李法》
壁垒已定，穿窬不繇路，是谓奸人。奸人者杀。（《汉书。胡建传》）
◇《兵法》
甲子从北斗魁第一星起，顺数至庚午，在第七刚星。至辛未，还从第六星逆数至丙子，又从第一星顺数，尽六甲。（《五行大义》第五篇引《黄帝兵诀》。案《隋志。黄帝兵法杂要诀一卷》此省词。《隋志》《黄帝兵法》共八种。又案《李法》《律法》《兵律》在其中。今辑《兵法》次《李法》後。）
沈阴，日月俱无光，昼不见日，夜不见月星，皆有云障之而不雨，此为君臣俱有阴谋，两敌相当，阴相图议也。若昼阴，夜月出，君谋臣；夜阴，昼日出，臣谋君，下逆上也。（《开元占经》五引《黄帝用兵要法》。又十一引《黄帝用兵要诀》）
日月晕，仰视之。须臾，忽有云气从傍入者，急随云以攻之，大胜。（《开元占经》八引《黄帝兵法》）
荧惑出太白之阴，若不有分军，必有他急，分大军也。（《开元占经》二十一引《黄帝兵法》）
太白与辰星俱出东方，西方国大败。俱出西方，东方国大败。若客主人俱出军，在东方，东方军败。在西方，西方军败。言其表面军也。在表者不善，不获已，军坚守可也。（《开元占经》二十二引《黄帝兵法》）
◇出军诀
牙旗者，将军之精；金鼓者，将军之气，一军之形侯也。（《御览》三百三十八）
◎帝颛顼
帝名颛顼，黄帝孙，兴於高阳，号高阳氏。云姓。一云姬姓。以水德王，都帝丘，在位七十八年，年九十八。
◇政语
帝颛顼曰：「至道不可过也。至义不可易也。是故以後者复迹也。故上缘黄帝之道而行之，学黄帝之道而赏之，加而弗损，天下亦平也。」（贾谊《新书。修正语》上）
颛顼曰：「功莫美於去恶而为善，罪莫大於去善而为恶，故非吾善善而已也。善缘善也。非恶恶而已也，恶缘恶也。吾日慎一日，其此已也。（同上）
◇丹书
敬胜怠者强，怠胜敬者忘。义胜欲者从，欲胜义者凶。凡事不强则枉，不敬则不正。枉者灭废，敬者万世。（《大戴礼》：「武王践祚，召师尚父而问焉，曰：「昔帝颛顼之道存乎？」师尚父曰：「在《丹书》。书之言云云」」。案「昔帝」各本作黄帝，今从官聚珍本。《学记》疏云。检《大戴礼》，惟云帝颛顼之道，无「黄」字）
◇帝颛顼之法
妇人不辟男子於路者，拂之於四达之衢。（《淮南。齐俗训》、《御览》七十引《淮南子》「拂」作祓，注云「除其不祥」）
◎帝喾
帝名喾，一云名，一云名岌，黄帝曾孙。兴於高辛，号高辛氏。年十五，佐颛顼，三十五即位，以木德王，都亳。在位七十年，年百有五。
◇政语
帝喾曰：「缘道者之辞，而与为道已。缘巧者之事，而学当作与为巧已。行仁者之操，而与为仁已。故节仁之器以修其躬，而身专其美矣。故上缘黄帝之道而明之，学颛顼之道而行之，而天下亦平也。」（贾谊《新书。修政语》上）
帝喾曰：「德莫高于博爱人，而政莫高于博利人。故政莫大于信，治莫大于仁，吾慎此而已也。」同上）
◎帝尧
帝姓伊祁，名放勋，帝喾子，兄帝挚封为唐侯，以帝挚之九年受禅，号陶唐氏。以火德王，都平阳。或云以土德王。在位七十年而舜摄，又二十八年崩，年百七十。（谥曰尧。）
◇政语
帝尧曰：「吾存心于千古，加志于穷民。痛万姓之罹罪，忧众生之不遂也。故一民或饥，曰此我饥之也。一民或寒，曰此我寒之也。一民有罪，曰此我陷之也。（贾谊《新书。修政语》）上
◇尧戒
战战栗栗，日慎一日。人莫贵於山，而贵於垤。（《淮南子。人间训》）
刻璧东沈於雒
天子臣放勋，德薄施行不玄。（《御览》八十引《尚书中侯》）
◎帝舜
帝姓姚，名重华。或云字都君，诸冯人。颛顼之後。尧徵为司徒，寻摄政受禅，号有虞氏。以土德王，都浦阪。在位五十年，年百岁，或云百十岁。（谥曰舜。）
◇九共
予辩下土，使民平平，使民无敖。（《尚书大传》）
◇政语
帝舜曰：「吾尽吾敬，而以事吾上，故见为忠焉。吾尽吾敬，以接吾敌，故见为信焉。吾尽吾敬，以使吾下，故见为仁焉。
◇祠田
荷此长，耕彼南亩，四海俱有。（《文心雕龙。祝盟篇》引舜之《祠田》）
◎夏禹
禹姓姒，名文命，蜀之石纽人，颛顼六世孙。尧以为司空，封夏伯，因称伯禹。後受舜禅，号有夏氏，始降称王。亦号夏后氏。摄位二十年，即位十年，（谥曰禹，亦称神禹，又曰大禹。）
◇禹誓
济济有众，咸听朕言。非惟小子，敢行称乱。蠢兹有苗，用天之罚。若予既率尔群对诸群疑当作群邦诸君以征有苗。（《墨子。兼爱》下）
◇禹禁
春三月，山林不登斧，以成草木之长。夏三月，川泽不入纲罟，以成鱼鳖之长。且以并农力，执成男女之功。（《周书。大聚篇》：「旦闻禹之禁」）
◇政语
民无食也。则我弗能使也。功成而不利於民，我弗能劝也。（贾谊《新书。修政语》上》）
◇夏箴
中不容利，民乃外次。（《周书。文传篇》引《夏箴》。孔晁曰：「夏禹之箴戒书也。」）
小人无兼年之食，遇天饥，妻子非其有也。大夫无兼年之食，遇天饥，臣妾与马非其有也。戒之哉。弗思弗行，至无日矣。同上
◇开望
土广无守，可袭伐。土狭无食，可围竭。二祸之来，不称之灾。天有四殃，水旱饥荒。其至无时，非务积聚，何以备之！（《周书。文传篇》引《开望》。孔晁曰：「《开望》，古书名也。」《北堂书钞》一百二引「天有四殃」已下为《周书。夏箴》。今据编於《夏箴》後。）
◇иね铭
教寡人以道者击鼓，教寡人以义者击钟，教寡人以事者振铎，语寡人以忧者击磬，语寡人参狱讼者挥召。（《鬻子》：「夏禹之治天下也，以五声听。门悬钟鼓铎磬而置召，以待四海之士。为铭於иね。又见《淮南子。汜论训》，作「以待四方之士为号」云云，小异。）
◇祀六
若尔神灵，洪祀。六是合，无差无倾，无有不正。若民有不敬事，则会批之六，六事之机，以垂示我。民人无敢不敬事。上下王祀。（《尚书大传》《鸿范五行传》）
◎后稷
后稷名弃，帝喾之胄。别姓姬，唐虞之际为天官，主稷。后之言主，故号后稷。後为司马，子孙世居稷官，皆称后稷。至太康末失官。商初代柱为稷神。周克商，追尊为自出之帝，效配天。
◇教稷
后稷曰：「所以务耕织者，以为本教也。（《吕氏春秋。上农》）
后稷曰：「子能以为突乎？子能藏其恶而揖之以阴乎？子能使吾王靖而川浴土乎？子能使保湿安地而处乎？子能使夷母氵㸒乎？子能使子之野尽为泠风乎？子能使藁数节而茎坚乎？子能使穗大而坚均乎？子能使粟圜而薄糠乎？子能使米多沃而食之强乎？无之，若何？凡耕之大方，力者欲柔，柔者欲力息者欲劳，劳者欲息棘者欲肥，肥者欲棘。急者欲缓，缓者欲急。湿者欲燥，燥者欲湿。上田弃亩，下田弃川。五耕五辱，必审，以尽其深殖之度。阴土必得，大草不生，必无螟蜮。今兹美禾，来兹美麦。是以六尺之，所以成亩也。其博八寸，所以成川也。辱柄尺，此其度也。其辱六寸，所以间稼也。地可使肥，又可使棘。人肥必以泽，使苗坚而地隙。人辱必以旱，使地肥而土缓。草讠大月。冬至後五旬七日，菖始生。菖者，百草之先生者也。於是始耕。孟夏之昔，杀三叶而获大麦。日至，苦菜死而资生，而树麻与菽。此告民地宝尽死。凡草生藏日中出。犭希首生而麦无叶，而从事于蓄藏。此告民究也。五时见生而树生，见死而获死。天下时，地生财，不与民谋。有年瘗土，无年瘗土，无失民时，无使之治。下知贫富，利器皆时至而作，渴时而止，是以老弱之力可尽起。其用日半，其功可使倍。不知事者，时未至而逆之，时既往而慕之，当时而薄之，使其民而郄之。民既郄，乃以良时慕，此从事之下也。操事则苦，不知高下，民乃逾处。种禾不为，种重禾不为重，是以粟少而失功。（《吕氏春秋。任地》）
◎商汤
汤姓子，名履。一名天乙。契十四世孙。即位十七年克夏，号曰武王。王十三年崩，年百岁。谥曰汤。一曰成汤，一曰武汤。
◇帝告
施章乃服，明上下（《困学纪闻》二引《尚书大传。帝告》）
◇汤征
汤曰：「予有言，有视水见形，视民见治不。」伊尹曰：「明哉。言能听，道乃进。君国子民，为善者皆在王官。勉哉勉哉。」汤曰：「汝不能敬命，予大罚殛之。无有攸赦。」（《史记。殷本纪》案《孟子。滕文公》篇引「葛伯仇」饷。《梁惠王篇》引「汤一征自葛始」，又引「我后，后来其苏。《滕文公》篇引「汤始征自葛载，」又引「我后，后来其无罚」，皆《汤征》文。以《孔书》入《仲虺之诰》，故不录。）
◇汤诰
惟三月，王自至于东郊，告诸侯群后：「毋不有功于民，勤力乃事。予乃大罚殛女，毋予怨。曰古禹，皋陶，久劳于外，其有功於民，民乃有安。东为江，北为济，西为河，南为淮，四渎已修，万民乃有居。后稷降播，农殖百谷。三公咸有功于民，故后有立。昔蚩尤与其大夫作乱百姓，帝乃弗予，有状。先王言不可不勉。曰：「不道毋之在国，女毋我怨。」（《史记。殷本纪》）
◇与诸侯誓
汤即天子之位，与诸侯誓曰：「阴胜阳，即谓之变，而天弗施。雌胜雄，谓之乱，而人弗行。故诸侯之治政，在诸侯之大夫治与从。」（《周书。殷祝》）
◇政语
汤曰：「学圣王之道者，譬如其日。静思而独居，譬其若火。夫舍学圣之道而静居独思，譬其若去日之明於庭，而就火之光于室也。然可以小见，而不可以大知。（贾谊《新书》九。）
汤曰：「药食尝于卑。然後至于贵。药言献于贵。然後闻于卑。」（同上，又见《说苑。君道》）
◇嫁妹辞
无以天子之尊而乘诸侯，无以天子之富而骄诸侯。阴之从阳，女之顺夫，本天地之义也。往事尔夫，必以礼义。（《困学纪闻》一京房引汤嫁妹之词）
◇盘铭
苟日新，日日新，又日新。（《礼记。大学》）
◇纲祝
汤见设纲者，四面张，祝曰：「自天下者，自地出者，自四方至者，皆罹我纲。」汤曰：「嘻，尽之矣。非桀其孰能如此。」令去三面，舍一面，而教之祝曰：「蛛蝥作纲，今之人循绪。欲左者左，欲右者右，欲高者高，欲下者下，吾请受其犯命者。（贾谊《新书》七。又见《吕氏春秋。异用》、《史记。殷本纪》、《新序》五，并小异。）
◇桑林祷
惟予小子履，敢用玄牡，告于上天后曰：今天大时，即当朕身。履未知，得罪于上下。有善不敢蔽，有罪不敢赦，简在帝心。万方有罪，即当朕躬。朕躬有罪，无及万方。（《墨子。兼爱》下引汤说。又《吕氏春秋。顺民篇》：「天大旱，五年不收，汤乃以身祷於桑林曰：「余一人有罪，无及万夫。万夫有罪，在余一人。无以一人之不敏，使上帝鬼神伤民之命。」」多末二语。其为祷旱之词，可以互证。而《周语。汤誓》曰：「余一人有罪，无以万夫。万夫有罪，在余一人。」韦诏注：「《汤誓》，《商书》伐桀之誓也。」今《汤誓》无此言，则散亡矣。又《论语。尧曰篇》孔安国注：「此伐桀告天之文。」《墨子》引《汤誓》其词若此，则与《墨子》显异，所未详也。）
政不节与？使民疾与？宫室崇与？妇谒盛与？苞苴行与？谗夫兴与？（《荀子。大略篇》。又《公羊解诂》二引《韩诗传》、《说苑。君道篇》、《御览》八十三引《帝王世纪》，小异。）
◎武丁
武丁，小乙子，汤十世孙，商之第二十二王。在位五十九年，一云百年，庙号高宗。
◇说命
高宗梁ウ，三年不言。（《尚书大传》）
曰：「以余正于四方，余恐德之不类，兹故不言。（《楚语》上：白公子张曰：「昔殷武丁能耸其德，至于神明。於是乎三年默以思道，卿士患之，曰：「王言以出令也。若不言，是无所禀令也。」武丁於是作书。」贾逵。唐固曰：《书》，《说命》也。）
曰：「若金，用女作砺。若津水，用女作舟。若大旱，用女作霖雨。启乃心，沃朕心。若药不暝眩，厥疾不瘳。若跣不视地，厥足用伤。（同上）
必交修余，无余弃也。（同上）
念终始，典于学。（《文王世子》）
学学半。（《学记》）
敬孙务时敏，厥修乃来。（同上）
惟口起羞，惟甲胄起兵，惟衣裳在笥，推干戈省厥躬。（《缁衣》）
爵无及恶德，民立而正。事纯而祭祀，是为不敬。事烦则乱，事神则难。（同上）
◎伊尹
伊尹名挚，姓伊字尹，有亻先之空桑人。初仕桀，归相汤，为阿衡。太甲尊为保衡。
◇伊训
惟太甲元年，十有二月乙丑朔，伊尹祀于先王，诞资有牧方明。（《汉书。律历志》引《伊训》）
天诛造攻自牧宫，朕载自亳。（《孟子》）
载孚在亳。（《尧典》疏云。郑《注》典宝引《伊训》）
征自三届。（同上）
从谏而不指，微谏而不倦，为上则明，为下则逊。（《荀子。臣道》引《书》。杨亻京云：「《书》，《伊训》也。」）
◇四方献令
汤问伊尹曰：「诸侯来献，或无牛马之所生。而献远方之物，事实相反，不利。今吾欲因其地势所有而献之。（本脱「而」字，从《文选》左思《咏史诗》注引补，）必易得而不贵。其为四方献令。」伊尹受命，於是为四方令曰：「臣请正东符娄、仇州、伊虑、沤深、九夷、十蛮、越沤、湔发、文身，请令以鱼皮之な，吴之酱，（吴字本空白，从《北堂书钞》一百四十六引补）鲛《盾》利剑为献。正南瓯邓、桂国、损子、产里、百濮、九菌，请令以珠玑玳瑁、象齿、文犀、翠羽、菌鹤、短狗为献。正西昆仑、狗国、鬼亲、枳巳、耳、贯胸、雕题、离丘、漆齿、请令以丹青、白旄、纰、江历、龙角、神龟为献。正北空同。大夏、莎车、姑他、旦略、豹胡（一作貌胡）代翟、匈奴、楼烦、月氏、犁、其龙、东胡。请令以橐驼、白玉、野马、余、是、良弓为献。」汤曰：「善」（《周书。王会》）
◇说汤
汤得伊尹，祓之於庙，熏以萑苇（此四字本脱，从《风俗通。祀典》、《续汉。礼仪志》中注引补）爝以火，衅以牺犭。明日设朝而见之。说汤以至味。汤曰：「可得（本作「可对」，从《御览》八百四十九校改）而为乎？」对曰：「君之国小，不足以具之。为天子，然後可具。夫三群之虫，水居者腥，肉犭矍者燥，草食者膻。臭恶犹美，皆有所以。凡味之本，水最为始。五味三材，九沸九变，火为之纪。时疾时徐，灭腥去臊除膻，必以其胜，无失其理。调和之事，必以甘酸苦辛咸。先後多少，其齐甚微，皆有自起。鼎中之变，精妙微纤，口弗能言，志弗能喻，若射御之微，阴阳之化，四时之数。故久而不弊，熟而不烂，甘而不哝，酸而不乐（本作「酷」。从《玉篇》引改），咸而不减，辛而不烈，淡而不薄，肥而不侯。肉之美者，猩猩之唇，《豸》々之炙，隽《角燕》（《文选。七命》注作「隽燕」）之翠，述荡之腕，旄象之约。流沙之西，丹山之南，有凤之丸，沃民所食。鱼之美者，洞庭之，东海之鲕。醴水之鱼，名曰朱鳖，六足有珠百碧（疑当作「若碧」。）水之鱼名曰鳐，其状若鲤而有翼，常从西海夜飞，游於东海。菜之美者，昆仑之苹，寿木之华。指姑（《齐民要术》十引作「括姑」）之东，中容之国，有赤木玄木之叶焉。馀瞀之南，南极之崖，有菜，其名曰嘉树，其色若碧。阳华之芸，云梦之芹（《说文》作{艹岂}），具区之菁，浸渊之草，名曰土英。和之美者，阳朴之姜，招摇之桂，越骆之菌，鲔之醢，大夏之盐，宰揭之露（《开元占经》一百一作「雩揭之露」，《初学记》二、《御览》十二作「揭雩之露。」宋本《初学记》作「揭萼」），其色如玉，长泽之卵。饭之美者，玄山之禾，不周之粟，阳山之祭，南海之。水之美者，三危之露，昆仑之井，沮江之丘，名曰摇水，曰山（疑当作「白山」）之水，高泉之山，其上有涌泉焉。冀州之原，果之美者，沙棠之实。常山之北，投渊之上，有百果焉，群帝所食。箕山之东，青鸟之所，有甘栌焉。江浦之橘，云梦之柚，汉上石耳，所以致之。马之美者，青龙之匹，遗风之乘。非先为天子，不可得而具。天子不可疆为，必先知道。道者止彼在己，己成而天子成，天子成则至味具。」（《吕氏春秋。本味》。案《汉志》道家有《伊尹》五十一篇，小说家有《伊尹说》二十七篇。本注：「其语浅薄，似依托也。」此疑即小说家之一篇。《孟子》：「伊尹以割烹要汤，」谓此篇也。）
◇对汤问
汤问于伊尹曰：「欲取天下，若何？」伊尹对曰：「欲取天下，天下不可取。可取，身将先取。（《吕氏春秋。先己》）
汤问伊尹曰：「三公九卿，二十七大夫，八十一元士，知之有道乎？」伊尹对曰：「昔者尧见人而知，舜任人然後知，禹以成功举之。夫三君之举贤，皆异道而成功，然尚有失者。况无法度而任已，直意用人，必大失矣。故君使臣自贡其能，则万一之不失矣。王者何以选贤？夫王者，得贤材以自辅。然后治也。虽有尧舜之明，而股肱不备，则主恩不流，化泽不行。故明君在上，慎於择士，务於求贤。设四佐以自辅，有英俊以治官。尊其爵，重其禄。贤者进以显荣，罢者退而劳力，是以主无遗忧，下无邪慝。百官能治，臣下乐职。恩流群生，润泽草木。昔者虞舜左禹右皋陶，不下堂而天下治，此使能之效也。（《说苑。君道》）
汤问伊尹曰：「三公九卿，大夫列士，其相去何如？」伊尹对曰：「三公者，知通於大道，应变而不穷。辩於万物之情，通於天道者也。其言足以调阴阳，正四时，节风雨，如是者举以为三公。故三公之事常在於道也。九卿者，不失四时，通於沟渠，修堤防，树五谷，通於地理者也。能通不能通，能利不能利，如是者举以为九卿，故九卿之事常在於德也。大夫者，出入与民同众，取去与民同利。通於人事，行犹举绳，不伤於言。言之於世，不害於身。通於关梁，实於府库。如是者举以为大夫，故大夫之事常在於仁也。列士者，知义而不失其心，事功而不独专其赏，忠政强谏而无有奸诈，去私立公而言有法度，如是者举以为列士。故列士之事常在於义也。故道德仁义定而天下正。凡此四者，明王臣而不臣。」汤曰：「何谓臣而不臣？」伊尹对曰：「君之所不名臣者四：诸父臣而不名，诸兄臣而不名，先王之臣臣而不名，盛德之士臣而不名，是谓大顺也。」（《说苑。臣术》、《五行大义》第二十二篇引《帝王世纪》）
汤问伊尹曰：「古者所以立三公九卿大夫列士者，何也？」伊尹对曰：「三公者，所以参王事也。九卿者，所以参三公也。大夫者，所以参九卿也。列士者，所以参大夫也。故参而有参，是谓事宗。事宗不失，外内若一。（同上）
◎仲虺
仲虺亦作中蘬，亦作中□。一曰莱朱，薛人。夏车正奚仲之后，为汤左相。
◇仲虺之告
我闻于夏，人矫天命，布命于下，帝伐之恶，龚丧厥师。（《墨子。非命上》引《仲虺之告》。又《非命中》引作「我闻有夏，人矫天命，布命于下，帝式是恶，用阙师。」又《非命下》引作「我闻有夏，人矫天命于下，帝式是增，用爽厥师。」凡三引互异。）
诸侯自为得师者王，得友者霸，得疑者存。自为谋而莫己若者亡。（《荀子。尧问》引《中蘬之言》，又《吕氏春秋。骄恣》引无「霸得疑者」四字。）
乱者取之，亡者侮之。（《左传》襄十四年引「仲虺有言」。又襄三十年引《仲虺之志》同。又宣十二年引「仲虺有言曰：「取乱侮亡」」。盖约文。）

[book_title]【卷二】
◎周文王
王讳昌，姓姬，后稷之后。商纣以为西伯，以虞芮质成之年受命称王。或云武王克商，追尊为王。（详见《礼记大传》。在位五十年，年九十七。谥曰文王。）
◇程寤
文王去商在程。正月既生魄，太姒梦见商之庭产棘，太子发取周庭之梓，树于阙间，化为松柏或柞。寤惊以告文王，文王曰：「慎勿言。」乃召太子发，占之于明堂。王及太子发并拜吉梦，受商之大命于皇天上帝。（《艺文类聚》七十九，又八十九。《文选。石阙铭》注，《御览》三百九十七、五百三十三、九百五十八，又《博物志》八。案《御览》八十四引《帝王世纪》云：「十年正月，文王自商至程。太姒梦见商庭生棘，太子发取周庭之梓，树之于阙间，梓化为松柏或柞。觉而惊，以告文王。文王不敢占，召太子发，命祝以币告于宗庙群神。然后占之于明堂。及发，并拜吉梦，遂作《程寤》。亦据《周书》为说。案《周书》《度训》至《文传》十七篇，今见存，不具录。录诸篇中所载之诏告令，而以《程寤》佚篇冠周代文之首。）
◇诏牧
不谷不德，政事不时。国家罢病，不能胥匡。二三子尚助不谷，官考厥职。乡问其人，因其耆老，及其总害，慎问其故，无隐乃情。及某日以告于庙，有不用命，有常不赦。（《周书》。大匡》：「维周王宅程三年，遭天之大荒，作《大匡》以诏牧其方。」）
◇诏太子发
汝敬之哉！民物多变，民何响非利。利维生痛，痛维生乐，乐维生礼，礼维生义，义维生仁。呜呼，敬之哉！民之适败，上察下遂信。何向非私，私维生抗，抗维生夺，夺维生乱，乱维生亡，亡维生死。呜呼，敬之哉！汝慎守勿失，以诏有司，夙夜勿忘。若民之响引，汝慎何非遂。遂时不远，非本非标，非微非辉。坏非壤不高，水非水不流。呜呼，敬之哉！倍本者槁。汝何葆非监，不维一葆监。顺时维周，于民之适败，无有时盖。后戒后戒，谋念勿择。（《周书。文儆》：「维周王告梦，惧后祀之无保。庚辰诏太子发。」）
◇告四方游旅
四方游旅，旁生忻通。津济道宿，所至如归。币租轻，乃作母以行其子，易资贵贱，以均游旅，使无滞。无粥熟，无室市，权内外以立均。无蚤暮闾次均行，均行众从，积而勿口。以罚助均，无使之穷。平均无乏，利民不氵㸒。无播蔬，无食种，以数度多少省用，祈而不宾。祭服漱不制。车不雕饰，人不食肉，畜不食谷，国不乡射，乐不墙合。墙屋有补无作，资农不败务。非公卿不宾，宾不过具。哭不留日，登降一等。庶人不独葬。伍有植，送往迎来亦如之。有不用命，有常不违。（《周书。大匡》：「维周王宅程三年，遭天大荒，于是告四方游旅。」）
◇令县鄙商旅
能来三室者，与之一室之禄。（《周书。大聚》：「乃合县鄙商旅。）
◇代崇令
毋杀人，毋坏屋，毋填井，毋伐树木，毋动六畜。有不如令者，死无赦。（《说苑。指武》）
◇遗戒
我称非早一人固，下修我度遵德纪。我终之后，恒称太子。河雒复告，遵朕称王。（《诗。文王。序》疏引《尚书中侯》）
◇文王之法
有亡荒阅。（《左传》昭七年，芋尹无宇引周文王之法。注：「荒，大也。阅，也。有亡人，当大其众。」）
◎武王
王讳发，文王子。年八十三嗣位，明年观兵商郊，三年克商。在位十年，年九十三。谥曰武王。
◇大誓
唯四月，太子发上祭于毕，下至于孟津之上，乃告司马、司徒、司空诸节：「齐栗信哉。予无知，以先祖先父之有德之臣，左右小子，受先公功。毕力赏罚，以定厥功。明于先祖之遗。」师行，师尚父左仗黄钺，右把白旄，以号曰：「苍兕苍兕，总尔众庶，与尔舟楫，后至者斩。」太子发升于舟，中流，白鱼入于王舟。王跪取入，以燎。群公咸曰：「休哉。」周公曰：「虽休勿休，祗事不怠。」既渡，至于五日，有火自上复于下，至于王屋，流为雕，其色赤，其声魄。五至以谷俱来。武王喜，诸大夫皆喜。周公曰：「茂哉茂哉。天之见此，以劝之也。」恐恃之，使上，附以周公书，报诰于王，王动色变。八百诸侯不召自来，不期同时，不谋同辞，皆曰：「纣可伐矣。」王曰：「尔未知天命，未可伐。」乃还师归。（《尚书大传》、《史记。周本纪》、《齐太公世家》，《汉书。董仲舒传》、《书。太誓序疏》引马融《书序》，《诗。大明疏》、《思文疏》、《宫疏》、《周礼。太祝疏》、《春秋繁露。同类相动篇》、《白虎通。爵篇》、《楚词。天问》注，《文选。幽通赋》旧注、《艺文类聚》十六、《御览》一百四十六。）
唯丙午，王逮师。前师乃鼓，{付鼓}噪，师乃搯，前歌后舞，格于上天下地，咸曰：「孜孜无怠。天将有立，父母民之，有政有居。」（《尚书大传》、《诗谱序疏》、《大明疏》又《宫疏》引《汉律历志》、《周礼。大司马》注、《说文。手部》、《御览》五百七十四引《尚书大传》）
王乃作《大誓》，告于众庶：「今殷王纣，乃用其妇人之言，自绝于天。毁坏其三正，离其王父母弟。四方之多罪，逋逃是宗，是长、是信、是使，乃断弃其先祖之乐，乃为氵㸒声，用变乱正音，以说妇人。故今予发，唯其行天罚。勖哉夫子，不可再，不可三。（《史记。周本纪》、《汉。礼乐志》、《谷永传》）
周公曰：「都，懋哉。予闻古先哲王之格言。」（《周礼。太祝疏》）
正稽古立功立事，可以永年，传于亡穷，丕天之大律。（《汉书。郊祀志》、《刑法志》、《平当传》）
附下而罔上者死，附上而罔下者刑。与闻国政而无益于民者退，在上位而不能进贤者逐。（《说苑。臣术》、《容斋续笔》一）
小人见奸巧乃闻，不言也，发罪钧。（《墨子。尚同下》）
太子发拜手稽首。（《周礼。太祝疏》）
於去发（疑作太子发）曰：「恶乎君子，天有显道，其行甚章。为鉴不远，在彼殷王。谓人有命，谓敬不可行，谓祭无益，谓暴无伤。上帝不常，九有以亡。上帝不顺，祝降其丧。惟我有周，受之大帝。（《墨子。非命下》）
纣越厥夷居，不肯事上帝。鬼神祝厥先，神礻是不祀，乃曰吾有民有命，无﹃亻鼻务。天亦纵之，弃而弗葆。（《墨子。非命上》、《非命中》、《天志中》）
天视自我民视，天听自我民听。（《孟子。万章》）
天聪明，自我民聪明。（《诗民》《笺》《疏》云《大誓》文）
民之所欲，天必从之。（《左传》襄三十一年，昭元年。又《周语》单襄公引，《郑语》史伯引。）
文王若日若月，乍照光于四方，于西土。（《墨子。兼爱下》）
独夫纣。（《荀子。议兵》）
予克纣，非予武，惟朕文考无罪。纣克予，非朕文考有罪，惟予小子无良。（《礼记。缁衣》）
纣有亿兆夷人，亦有离德。余有乱臣十人，同心同德。（《左传》昭二十四年，又略见成二年，又《管子。法禁》）
朕梦协朕卜袭于休祥，戎商必克。（《周语》单襄公引。）
我武惟扬，侵于之疆。取彼凶残，我伐用张，于汤有光。（《泰誓序疏》马融《书序》引《孟子》。案《诗。大明疏》引《泰誓》「司马」在前，谓他篇皆先司徒，后司马。《大誓》独云司马、司徒司空，是在前也。本非成语，不录。）
◇武成
惟一月壬辰，旁死霸，若翌日癸巳。武王乃朝步自周，于征伐纣。（《汉书。律历志》）
粤若来三月，既死霸，粤五日甲子。咸刘商王纣。（同上）
惟四月，既旁生霸，粤六日庚戌，武王燎于周庙。翌日辛亥，祀于天位。粤五日乙卯，乃以庶国祀馘于周庙。（同上）
血流浮杵。（《论衡。语增》案《汉志》引上三条与《周书。世俘》同。今此一语，《世俘》无之，知《武成》非即《世俘》也。案《周书。柔武》至《五权》十九篇，皆武王书。今见存，不录。）
◇立重泉戍令
民自有百鼓之粟不行。（《管子。地数》）
◇役靡令
豹豹裘，方得入朝。（《御览》六百九十四引《管子》）
◇矢栝铭
肃慎氏之贡矢。（《鲁语下》：「昔武王克商，肃慎氏贡苦矢石。先王欲昭其令德之致远也，铭其栝。」）
◇席四端铭
席前左端
案乐必敬。
前右端
无行可悔。
」後左端
一反一侧，亦不可以忘。
后右端
」所监不远，视迩所代。
◇机铭
皇皇惟敬，口生后，口戕口。
◇鉴铭
见尔前，虑尔后。
◇盥盘铭
与其溺于人也。宁溺于渊。溺于渊，犹可缓也。溺于人，不可救也。
◇楹铭
毋曰胡残，其祸将然。毋曰胡害，其祸将大。毋曰胡伤，其祸将长。
◇杖铭
恶乎危？于忿惠。恶乎失道？于嗜欲。恶乎相忘？于富贵。
◇带铭
火灭修容，慎戒必恭。恭则寿。
◇履屦铭
慎之劳，劳则富。
◇觞豆铭
食自杖，食自杖。戒之╂，╂则逃。
◇户铭
夫名，难得而易失。无勤弗志，而曰我知之乎。无勤弗及，而曰我杖之乎。扰阻以泥之，若风将至，必先摇摇。虽有圣人，不能为谋也。
◇牖铭
随天之时，以地之财，敬祀皇天，敬以先时。
◇剑铭
带之以为服，动必行德。行德则兴，倍德则崩。
◇弓铭
屈伸之义，废兴之行，无忘自过。
◇矛铭
造矛造矛，少间弗忍，终身之羞。（自《席四端铭》止此，凡十七铭，并《大戴礼。武王践阼》）
◇衣铭
桑蚕苦，女工难。得新捐故后必寒。
◇镜铭
以镜自照者见形容，以人自照者见吉凶。（案《御览》五百九十引作。书镜曰：「以镜自照，则知吉凶。」即此铭。传写有脱落耳。）
◇觞铭
乐极则悲，沈湎致非，社稷为危。（己上三铭，并《後汉。朱穆传》注引《太公阴谋》）
◇冠铭
宠以著首，将身不正，遗为德咎。（《御览》四百三引《太公金匮》）
◇书履
行必虑正，无怀侥幸。（同上）
◇书剑
常以服兵而行道。德行则福，废则覆。（《北堂书钞》一百二十二引《太公金匮》。又《御览》四百三，「废」上有「德字」）
◇书车
自致者急，载人者缓。取欲无度，自致而反。（《御览》五百九十引《太公金匮》）
◇书锋
忍之须臾，乃全汝躯。
◇书刀
刀利皑皑，无为汝开。
◇书井
源泉滑滑，连旱则绝。取事有常，赋敛有节。（已上并《意林》一引《太公金匮》）
◇几书
安无忘危，存无忘亡。熟惟二者，必后无凶。
◇杖书
辅人无苟，扶人无咎。（己上并《後汉。崔る传》注引《太公金匮》）
◇门书
敬遇宾客，贵贱无二。（《御览》一百八十三引《太公金匮》）
◇户书
出畏之，入惧之。
◇钥书
昏慎守，深察讹。（已上并《御览》一百八十四引《太公金匮》）
◇牖书
窥望审，且念所得，可思所忘。（《御览》一百八十八引《太公金匮》）
◇砚书
石墨相著而黑。邪心谗言，无得污白。（《艺文类聚》五十八，《初学记》二十一，《御览》六百五，《事类赋》注十五，《困学纪闻》五并引《太公金匮》）
◇笔书
毫毛茂茂，陷水可脱，陷文不活。（《困学纪闻》五引《太公阴谋》）
◇书
马不可极，民不可剧。马极则踬，民剧则败。（《御览》三百五十九引《太公阴谋》）
◎成王
王讳诵，武王子。在位三十七年，谥曰成王。
◇卜居成周命龟
予一人兼有天下，辟就百姓，敢无中土乎。使予有罪，则四方伐之。无难得也。（《说苑。至公》。案《汉书。娄敬传》，「成王营成周，都雒。以为此天下中，诸侯四方纳贡职，道里钧矣。有德则易以兴，无德则易以亡。凡居此者，欲令务以德致人，不欲险阻，令后世骄奢以虐民也。」）
◇定成周
惟余一人，营居于成周。惟余一人。有善，易得而见也。有不善，易得而诛也。（《吕氏春秋。长利》：「南宫括曰：「成王之定成周」其辞云云。」）
◇齐鲁之命
女股肱周室，以夹辅先王。赐女土地，质之以牺牲，世世子孙，无相害也。（《鲁语上》：「展禽使乙喜犒师曰：「昔者成王命我先君周公及齐先君太公。」又《左传》僖二十六年引末二语。）
◇伯禽告
成王封伯禽为鲁公，召而告之曰：「尔知为人上之道乎。凡处尊位者，必以敬下顺德规谏，必开不讳之门，撙节安静以籍之。谏者勿振以威，勿格其言。博采其辞，乃择可观。夫有文无武，无以威下；有武无文，民畏不亲。文武俱行，威德乃成。既成威德，民亲以服。清白上通，巧佞下塞。谏者得进，忠信乃畜。」伯禽再拜受命而辞。（《说苑。君道》）
◎平王
王讳宜臼，幽王太子。避褒姒之难奔申，申伯及郐与西戎攻周而立之。东迁于雒。在位五十一年，谥曰平王。
◇命晋文侯
与郑夹辅周室，母废王命。（《左传》宣十二年）
◇も旄之盟
世世无失职。（《左传》襄十年）
◎惠王
王讳阆。一云讳毋凉，平王六世孙，在位二十五年。谥曰惠王。
◇赐楚成王胙
镇尔南方，夷越之乱，无侵中国。（《史记。楚世家》）
◎襄王
王讳郑，惠王子。在位三十二年。谥曰襄王。
◇告难
不谷不德，得罪于母弟之宠子带。鄙在郑地汜，敢告叔父。（《左传》僖二十四年）
◇策命晋文公
王谓叔父：敬服王命，以绥四国，纠逖王慝。（《左传》僖二十八年。案《史记。晋世家》载此命，作「王若曰，父义和」云云，盖误以文侯当文公也。时代悬隔，司马贞已正辨之。）
◎灵王
王讳泄心，襄王六世孙。在位二十七年，谥曰灵王。
◇赐齐灵公命
昔伯舅太公，右我先王，股肱周室，师保万民，世胙太师，以表东海。王室之不坏，翳伯舅是赖。今予命汝环，兹率舅氏之典，纂乃祖考，无替乃旧。敬之哉。无废朕命。（《左传》襄十四年）
◎景王
王讳贵，灵王子。在位二十五年，谥曰景王。
◇追命卫襄公
叔父陟恪，在我先王之左右，以佐事上帝。余敢忘高圉亚圉。（《左传》昭七年）
◇以阎田辞于晋
我自夏以后稷，魏、骀、芮、岐、毕，吾西土也。及武王克商，蒲姑商奄，吾东土也；巴濮、楚、邓，吾南土也；肃慎、燕、毫，吾北土也。吾何迩封之有？文武成康之建母弟，以蕃屏周，亦其废隧是为。岂如弁髦，而因以敝之！先王居杌于四裔，以御螭魅。故允姓之奸，居于瓜州。伯父惠公归自秦，而诱以来，使逼我诸姬，入我郊甸，则戎焉取之？戎有中国，谁之咎也？后稷封殖天下，今戎制之，不亦难乎？伯父图之。我在伯父，犹衣服之有冠冕，木水之有本原，民人之有谋主也。伯父若裂冠毁冕，拔本塞原，专弃谋主，虽戎狄，其何有余一人。（《左传》昭九年：「周甘人与晋阎嘉争阎田。晋梁丙、张率阴戎伐颍。王使詹桓伯辞于晋。」）
◎王子朝
子朝，景王庶长子。与王子猛争国。子猛卒而敬王即位，是为东王。尹氏立子朝，是为西王。立五年而败奔楚。
◇使告于诸侯
昔武王克殷，成王靖四方，康王息民，并建母弟以蕃屏周，亦曰：「吾无专享文，武之功，且为后人之迷败倾覆而溺入于难，则振救之」。至于夷王，王愆于厥身，诸侯莫不并走其望，以祈王身。至于厉王，王心戾虐，万民弗忍，居王于彘。诸侯释位，以间王政。宣王有志，而后效官。至于幽王，天不吊周。王昏不若，用愆厥位。携王奸命，诸侯替之，而建王嗣，用迁郏辱阝则是兄弟之能用力于王室也。至于惠王，天不靖周，生颓祸心，施于叔带。惠、襄辟难，越去王都，则有晋、郑咸黜不端，以绥定王家。则是兄弟之能率先王之命也。在定王六年，秦人降妖，曰周其有髭王，亦克能修其职，诸侯服享，二世共职。王室其有间王位，诸侯不图，而受其乱灾。至于灵王，生而有髭。王甚神圣，无恶于诸侯。灵王、景王，克终其世。今王室乱，单旗、刘狄，剥乱天下，壹行不若，谓「先王何常之有，唯余心所命，其谁敢讨之」！帅群不吊之人，以行乱于王室。侵欲无厌，规求无度，贯渎鬼神，慢弃刑法，倍奸齐盟，傲很威仪，矫诬先王。晋为不道，是摄是赞，思肆其罔极。兹不谷震荡播越，窜在荆蛮，未有攸底。若我一二兄弟甥舅奖顺天法，无助狡猾，以从先王之命，毋速天罚，赦图不谷，则所愿也。敢尽布其腹心及先王之经，而诸侯实深图之。昔先王之命曰：「王后无适，则择立长。年钧以德，德钧以卜。」王不立爱，公卿无私，古之制也。穆后及太子寿早夭即世，单、刘赞私立少，以间先王。亦唯伯仲叔季图之！（《左传》昭二十六年，「王子朝及召氏之族，毛伯得，尹氏固，南宫嚣奉周之典籍以奔楚。」王子朝使告于诸侯。）
◎敬王
王讳丐，景王子。在位四十三年，或云四十二年。谥曰敬王。
◇请城成周
天子曰：「天降祸于周，俾我兄弟并有乱心，以为伯父忧。我一二亲昵甥舅，不遑启处，于今十年。勤戍五年，余一人无日忘之，闵闵焉如农夫之望岁，惧以待时。伯父若肆大惠，复二文之业，驰周室之忧，徼文武之福，以固盟主，宣昭令名，则余一人有大愿矣。昔成王合诸侯城成周，以为东都，崇文德焉。今我欲徼福假灵于成王，修成周之城，俾戍人无勤，诸侯用宁，蝥贼远屏，晋之力也。其委诸伯父，使伯父实重图之，俾我一人无徵怨于百姓，而伯父有荣施，先王庸之。」（《左传》昭三十二年，「王使大夫富辛与石张如晋，请城成周。」）
◎辛甲
辛甲初事纣，七十五谏而不听，去之周。召公与语，贤之，以告文王。事文王、武王为太史，封于长子。
◇虞箴
茫茫禹迹，画为九州，经启九道，民有寝、庙，兽有茂草，各有攸处，德用不扰。在帝夷羿，冒于原兽，忘其国恤，而思其牡。武不可重，用不恢于夏家。兽臣司原，敢告仆夫。（《左传》襄四年，「昔周辛甲之为太史也。命百官，官箴王阙。于《虞人之箴》」云云。「《虞箴》如是，可不惩乎？」）
◎尹逸
逸一作佚，亦称只佚，周初太史。事武王、成王、康王。（案《汉志》墨家有《尹逸》二篇。本注：「周臣，在成康时也。」）
◇武王即位策
殷未孙受德，迷先成汤之明，侮灭神祗不祀，昏暴商邑百姓，其彰显闻于昊天上帝。（《周书》。克殷解》：「王入，即位于社，太卒之左，尹逸）策。（《史记。周本纪》作）「尹佚荚祝曰：「殷之末孙季纣，殄废先王明德，侮蔑神祗不祀，昏暴南邑百姓，其章显闻于天皇上帝。」」《齐世家》作「史佚策祝。」
◇对成王问
成王问政于尹逸曰：「吾何德之行，而民亲其上？」对曰：「使之以时，而敬顺之，忠而爱之。有令，信而不食言。」王曰：「其度安在？」对曰：「如临深渊，如履薄冰。」王曰：「惧哉。」对曰：「天地之间，四海之内，善之则畜也，不善则雠也。夏、殷之臣，反雠桀纣而臣汤、武。夙沙之民，自攻其主而归神农氏，此君之所明知也。若何其无惧也？」（《说苑。政理》）
◇史佚之志
非我族类，其心必异。（《左传》成四年）
◇遗言
无始祸，无怙乱，无重怒。（《左传》僖十五年）
兄弟致美，救乏，贺善，吊灾，祭敬丧哀。（《左传》文十五年）
因重而抚之。（《左传》襄十四年）
动莫若敬，居莫若俭，德莫若让，事莫若咨。（《周语》下）
◎祝雍
雍，周初太祝。
◇成王冠祝
使王近于民，远于年，啬于时，惠于财，亲贤使能。（《大戴礼。公冠》。又见《说苑。修文》。《家语。冠颂》小异）
◇成王冠颂
令月吉日，王始加元服。去王幼志，服衮职。钦若昊天，六合是式。率尔祖考，永永无极。（《家语。冠颂》又《说苑。修文》作「令月吉日，加子元服。去尔幼志，慎尔成德。」）
◎王满生
满生，齐人。
◇藉笔牍书教周公
社稷且危，传之於膺。（《说苑。指武》：「齐人王满生见周公，周公曰：「先生何以教之？」王满生藉笔牍书之曰云云。周公仰视见书曰：「唯唯，谨闻命矣。」明日诛管蔡。」）
◎王子虎
虎，襄王卿士。一称王叔。谥曰文公，其后为王叔氏。
◇盟诸侯于王庭要言
皆奖王室，无相害也。有渝此盟，明神殛之，俾坠其师，无克祚国，及而玄孙，无有老幼。（《左传》僖二十八年）
◎冯旦
旦，仕西周。
◇使人操金与书间遗昌他
告昌他：「事可成，勉成之。不可成，亟亡来亡来。事久且泄，自令身死。」（《战国策》一：「昌他亡西周之东周，尽输西周之情于东周。西周大怒。冯旦曰：「臣能杀之，君予金三十斤。」冯旦使人操金与书间遗昌他，侯得而献东周，东周立杀昌他。」）

[book_title]【卷三】
◎鲁周公
公名旦，文王子。食采於太王所居之周邑，因号周公。武王克商，封鲁侯，不就国。成王嗣位，以太傅冢宰摄行天子事。遇谮东征，三年迎归。薨，谥曰文公。元子鲁公，先就国，传三十四世。次子留相王室，世世号周公。余子受封有凡、蒋、邢、茅、胙、祭六国。（案《周书。成开》至《王会》十二篇，皆周公书，见存不录。）
◇周礼
则以观德，德以处事，事以度功，功以食民。（《左传》文十八年）
◇誓命
毁则为贼，掩贼为藏。窃贿为盗，盗器为奸。主藏之名，赖奸之用。为大凶德，有常无赦，在九刑不忘。（《左传》文十八年，注：「《誓命》以下，皆《九刑之书》。」《九刑之书》今亡）
◇卜居曲阜命龟
作邑乎山之阳，贤则茂昌，不贤则速亡。（《说苑。至公》）
◇对武王问
周武王问于王子旦曰：「敢问治有必成，而战有必胜乎？攻有必得，而守有必存乎？」王子旦对曰：「有。《政》曰：诸侯政平於内，而威於外矣。君子行修於身，而信於舆人矣。治民民治，而荣於名矣。故诸侯凡有治心者，必修之以道，而与之以敬，然后能以成也。凡有战心者必修之以政，而兴之以义，然後能以胜也。凡有攻心者，必结之以约，而谕之以信，然后能有得也。凡有守心者，必固之以和，而谕之以爱，然后能有存也。」周武王曰：「受命矣。」（贾谊《新书。修政语》下）
◇四内盟
加富三等，就官一列。（《吕氏春秋。诚廉》：「武王使叔旦就胶鬲于次四内，而与之盟。」注：「四内，地名。」）
◇祷书
王少未有识，奸神命者，乃旦也。（《史记。鲁周公世家》：「初，成王病，周公乃自扌前其蚤，沈之河，以祝于神云云。亦藏其策於府。及周公奔楚，成王发府，见祷书，乃泣，反周公。」）
王未有识，是旦执事。有罪殃，旦受其不祥。（《史记。蒙恬传》：「公旦自扌前其爪，以沈于河云云。乃书而藏之记府。成王观于记府，得周公旦沈书。」案即《书。金滕》事。《书》谓代武王，《史》谓代成王，为异。）
◎鲁僖公
公名申，周公十二世孙，闵公少弟。在位三十三年。谥曰僖公。亦曰公。
◇祷请山川辞
方今大旱，野无生稼。寡人当死，百姓何依？不敢烦民请命。愿抚万民，以身塞无状。（《谷梁》成八年《疏》，又定元年《注》，又见《後汉。郎ダ传》注，小异）
◎鲁宣公
公名倭，亦作委，又作亻妥，一名接，文公庶子。在位十八年。谥曰宣公。
◇以书授莒仆邑
夫莒太子，不惮以吾故，杀其君而以其宝来，其爱我甚矣。为我予之邑，今日必授，无逆命矣。（《鲁语上》：「莒太子仆弑纪公，以其宝来奔。宣公使仆人以书命季文子。」）
◎鲁定公
公名宋，襄公子，昭公弟。在位十五年。谥曰定公。
◇命孔子为司寇
宋公之子弗甫，有孙鲁孔丘，命尔为司寇。（《韩诗外传》八）
◎鲁哀公
公名蒋，亦作将，定公子。在位二十七年。谥曰哀公。
◇归齐国书元书箧上。
天若不识不衷，何以使下国。（《左传》哀十一年）
◇孔子诔
天不吊，不遗一老，俾屏余一人以在位，茕茕余在疚。呜呼哀哉！尼父，我自律。（《左传》哀公十六年，又见《史记。孔子世家》，作「母自」。）
天不遗耆老，莫相予位焉。呜呼哀哉！尼父，（《礼记。檀弓》）
◎臧孙辰
辰，鲁孝公之後，僖伯曾孙。僖伯字子臧，后因为氏。事庄、闵、僖、文四公为正卿。仲之言次。谥曰文，故称文仲。
◇在齐密遗鲁公书
敛小器，投诸台。食猎犬，组羊裘。琴之合，甚思之。臧我羊，羊有母。食我以同鱼，冠缨不足带有余。（《列女传》三：「臧孙母者，鲁大夫臧文仲之母也。文仲之齐，齐拘之欲袭鲁。文仲使人遗鲁公书，恐得其书，乃谬其辞云云。召母，语之。」）
◇臧昭伯
昭伯，臧孙辰曾孙，武仲纥之兄子，从昭公孙于齐。
◇盟从者载书
戮力壹心，好恶同之。信罪之有无，缱绻从公，无通外内。（《左传》昭二十五年）
◎季孙行父
行父，鲁桓公之后，季友子。事宣、成、襄三公，为正卿。谥曰文子。
◇戒子
吾欲室之狭于两社之间也，使吾后世有不能事上者，使其替之益速。（《说苑。至公》）
◎季孙宿
宿，行父子，襄公司徒，谥曰武子。
◇玺书告取卞
闻守卞者将叛，臣帅徒以讨之。既得之矣，敢告。（《左传》襄二十九年，季武子取卞，使公冶问，玺书追而与之。）
卞人将畔，臣讨之，既得之矣。（《鲁语》下）
◇以书告叔孙豹殡
子固欲毁中军，既毁之矣，故告。（《左传》昭五年）
◇盟臧氏
无或如臧孙纥，干国之纪，犯门斩关。（《左传》昭二十三年）
◎季孙斯
斯，平子意如子，武子之孙。谥曰桓子。
◇被拘以爪锓馈器版
某月某日，将杀我于蒲。力能救我则於是。（《公羊传》定八年：阳虎专季氏，拘季孙。孟氏与叔孙氏迭而食之，饿而以爪锓馈器之版。）
◎里革
甘亦作克，鲁太史。
◇更鲁公书逐莒仆
夫莒太子，杀其君而窃其宝来，不识穷固，又求自迩。为我流于夷，今日必通，无逆命矣。（《鲁语》上：宣公使仆人以书命季文子：「为我予之邑。」里革遇之而更其书）
◎孔子
子讳丘，字仲尼。其先宋人，殷之后，避难奔鲁，为鲁人。初仕季氏，为委吏乘田，定公以为中都宰、司空、司寇。去职，遍游诸国，不遇。哀公十六年卒，年七十三，或云年七十二。司马迁尊为至圣，今称「至圣先师。」赞《易》，删《书》、《诗》，正礼乐，作《春秋》《孝经》。弟子纪录绪言为《论语》，皆在学官，唯《乐经》不传。
◇为鲁哀公下救火令
不救火者，比降北之罪。逐兽者，比入禁之罪。（《韩非子。内储说》上：「鲁人烧积泽，天北风，火南倚，恐烧国，哀公惧。於是仲尼乃下令。」）
◇观吴季札之子葬题字
於！有吴延陵君，子之葬。（碑拓本，又见《淳化帖》《绛贴》，字数次第不同。季子聘上国，丧子于嬴博之间，见《檀弓》。此盖孔子使子贡观葬后题字。读此当以「於」句，「有吴延陵君」句，「子之葬」句。唐宋人不识篆文，释葬为墓，非也。）
◎燕召公
公名，周之支族。食邑于召，因称召公。武王克商，封北燕伯，未就封，故《诗》称召伯。成王即位，以太保主陕以西，周公主陕以东，故《诗》有《周南》《召南》。薨，谥曰康公。子孙世为卿士，仍称召公，亦称召伯。宣王时，召穆公虎有功。其就国于燕者，传四十三世。
◇命齐太公
五侯九伯，女实征之，以夹辅周室。（《左传》僖四年）
◇共头盟
世为长侯，守殷常祀。相奉桑林，宜私孟诸。（《吕氏春秋。诚廉》：「武王又使保召公就微子开于共头之下，而与之盟。」）
◎燕惠王
王失其名，昭王子，召公之四十世孙。在位七年，为其相成安君公孙操所弑。谥曰惠王。
◇以书让乐毅且谢之
先王举国而委将军，将军为燕破齐，报先王之雠，天下莫不振动，寡人岂敢一日而忘将军之功哉！会先王弃群臣，寡人新即位，左右误寡人。寡人之使骑劫代将军者，为将军久暴露於外，故召将军，且休计事。将军过听，以与寡人有郄，遂捐燕而归赵。将军自为计则可矣，而亦何以报先王之所以遇将军之意乎？（《战国策》三十，《史记。乐毅传》）
◎燕王喜
喜，惠王曾孙，孝王子。在位三十三年，为秦所虏。
◇以书谢乐间
寡人不佞，不能奉顺君意，故君捐国而去，则寡人之不肖明矣。敢端其愿，而君不肯听，故使使者陈愚意，君试论之。语曰：「仁不轻绝，智不轻怨。」君之於先王也，世之所明知也。寡人望有非则君掩盖之，不虞君之明罪之也；望有过则君教诲之，不虞君之明罪之也。且寡人之罪，国人莫不知，天下莫不闻。君微出明怨以弃寡人，寡人必有罪矣。虽然，恐君之未尽厚也。谚曰：「厚者不毁人以自益也，仁者不危人以安名。」以故掩人之邪者，厚人之行也；救人之过者，仁者之道也。世有掩寡人之邪？救寡人之过，非君心所望之？今君厚受位於先王以成尊，轻弃寡人以快心，则掩邪救过，难得於君矣。且世有薄於故厚施，行有失而故惠用。今使寡人任不肖之罪，而君有失厚之累，於为君择之也，无所取之。国之有封疆，犹家之有垣墙，所以合好掩恶也。室不能相和，出语邻家，未为通计也。怨恶未见，而明弃之，未尽厚也。寡人虽不肖乎，未如殷纣之乱也，君虽不得意乎，未如商容、箕子之累也。然则不内盖寡人而明怨於外，恐其适足以伤於高而薄於行也，非然也。苟可以明君之义，成君之高，虽任恶名，不难受也。本欲以为明寡人之薄，而君不得厚，扬寡人之辱，而君不得荣，此一举而两失之也。义者不亏人以自益，况伤人以自损乎！愿君无以寡人不肖，累往事之美。昔者柳下惠吏於鲁，三黜而不去。或谓之曰：「可以去。」柳下惠曰：「苟与人之异，恶往而不黜乎！犹且黜乎，宁于故国尔。」柳下惠不以三黜自累，故前业不忘；不以去为心，故远近无议。今寡人之罪，国人未知，而议寡人者遍天下。《语》曰：「论不修心，议不累物，仁不轻绝，智不简功。」弃大功者，辍也；轻绝厚利者，怨也。辍而弃之，怨而累之，宜在远者，不望之乎君也。今以寡人无罪，君岂怨之乎？愿君捐怨，追维先王，复以教寡人！意君曰，余且慝心以成而过，不顾先王以明而恶，使寡人进不得修功，退不得改过，君之所揣也，唯君图之！此寡人之愚意也。敬以书谒之。（《战国策》三十一，又见《新序。杂事篇》作「遗乐教书」，文亦小异。）
◇遗乐间书
纣之时，箕子不用，犯谏不怠，以冀其听；商容不达，身辱焉，以冀其变。及民志不入，狱囚自出，然後二子退隐。故纣负桀暴之累，二子不失忠圣之名。何者？其忧患之尽矣。今寡人虽愚，不若纣之暴也；燕民虽乱，不若殷民之甚也。室有语，不相尽，以告邻里。二者，寡人不为君取也。（《史记。乐毅传》）
◎燕太子丹
丹，惠王之少孙，王喜之太子。质於秦，亡归。坐遣荆轲事为秦所攻，走保辽东。斩首献秦，秦卒灭燕。
◇与傅麴武书
丹不肖，生於僻陋之国，长於不毛之地，未尝得睹君子雅训、达人之道也。然鄙意欲有所陈，幸傅垂览之。丹闻丈夫所耻，耻受辱以生於世也，贞女所羞，羞见劫以亏其节也。故有刎喉不顾，据鼎不避者，斯岂乐死而忘生哉！其心有所守也。今秦王反戾天常，虎狼其性行，遇丹无礼，为诸侯最。丹每念之，痛入骨髓。计燕国之众，不能敌之，旷年相守，力固不足。欲收天下之勇士，集四海之英雄，破国空藏，以奉养之，重币甘辞，以市于秦。秦贪我赂，而信我辞，则一剑之任，可当百万之师，须臾之间，可解丹万世之耻。若其不然，令丹生无面目於天下，死怀恨於九泉，必令诸侯无以为叹。易水之北，未知谁有，此盖亦子大夫之耻也。谨遣书，愿熟思之。（《燕丹子》）
◎乐毅
毅，灵寿人。初仕赵，去仕魏，为魏使于燕，燕昭王以为亚卿，拜上将军，兼佩赵相国印。以破齐功封昌国君。惠王即位，以骑劫代将，去之赵，赵封望诸君。往来复通燕，燕赵以为客卿。
◇令军中
环画邑三十里无入。（《史记。田单传》：「燕之初入齐，闻画邑人王贤，令军中。」）
◇献书报燕王
臣不佞，不能奉承先王之教，以顺左右之心，恐抵斧质之罪，以伤先王之明，而又害於足下之义，故遁逃奔赵。自负以不肖之罪，故不敢为辞说。今王使使者数之罪，臣恐侍御者之不察先王之所以畜幸臣之理，而又不白於臣之所以事先王之心，故敢以书对。臣闻贤圣之君，不以禄私其亲，功多者授之；不以官随其爱，能当之者处之。故察能而授官者，成功之君也；论行而结交者，立名之士也。臣以所学者观之，先王之举错，有高世之心，故假节於魏王，而以身得察於燕。先王过举，擢之乎宾客之中，而立之乎群臣之上，不谋於父兄，而使臣为亚卿。臣自以为奉令承教，可以幸无罪矣。故受命而不辞。先王命之曰：「我有积怨深怒於齐，不量轻弱，而欲以齐为事。」臣对曰：「夫齐，霸国之余教也，而骤胜之遗事也，闲於兵甲，习於战攻。王若欲攻之，则必举天下而图之。举天下而图之，莫径於结赵矣。且又淮北、宋地，楚、魏之所同愿也。赵若许约，楚、魏、宋尽力，四国攻之，齐可大破也。」先王曰「善」。臣乃口受令，具符节，南使臣於赵。顾反命，起兵随而攻齐。以天之道，先王之灵，河北之地，随先王举而有之於济上，济上之军奉令击齐，大胜之。轻卒锐兵，长驱至国。齐王逃遁走莒，仅以身免。珠玉财宝，车甲珍器，尽收入燕。大吕陈於元英，故鼎反於历室，齐器设於宁台，蓟丘之植，植於汶皇。自五伯以来，功未有及先王者也。先王以为惬其志，以臣为不顿命，故裂地而封之，使之得比乎小国诸侯。臣不佞，自以为奉令承教，可以幸无罪矣。故受命而弗辞。臣闻贤明之君，功立而不废，故著於春秋；蚤知之士，名成而不毁，故称於后世。若先王之报怨雪耻，夷万乘之强国，收八百岁之蓄积，及至弃群臣之日，余令诏后嗣之遗义，执政任事之臣，所以能遁法令，顺庶孽者，施及萌隶，皆可以教於后世。臣闻善作者不必善成，善始者不必善终。昔者五子胥说听乎阖闾，故吴王远迹至於郢。夫差弗是也，赐之鸱夷而浮之江。故吴王夫差不悟先论之可以立功，故沈子胥而不悔。子胥不蚤见主之不同量，故入江而不改。夫免身全功，以明先王之迹者，臣之上计也。离毁辱之非，堕先王之名者，臣之所大恐也。临不测之罪，以幸为利者，义之所不敢出也。臣闻古之君子，交绝不出恶声；忠臣之去也，不洁其名。臣虽不佞，数奉教於君子矣。恐侍御者之亲左右之说，而不察疏远之行也。故敢以书报，唯君之留意焉。（《战国策》三十，又见《史记》，又见《新序。杂事》，小异。）
◎麴武
武姓麴，一作鞫，一作鞠，燕末为太子丹太傅。
◇报燕太子书
臣闻快於意者亏於行，甘於心者伤於性。今太子欲灭ぉぉ之耻，除久久之恨，此实臣所当糜躯碎首而不避也。私以为智者不冀侥幸以要功，明者不苟从志以顺心，事必成然后举，身必安而后行，故废无失举之尤，动无蹉跌之愧也。太子贵匹夫之勇，信一剑之任，而欲望功，臣以为疏。臣愿合从於楚，并势於赵，连衡於韩魏，然后图秦，秦可破也。且韩、魏与秦外亲内疏，若有倡兵，楚乃来应，韩、魏必从，其势可见。令臣计从，太子之耻除，愚鄙之累解矣。太子虑之。（《燕丹子》）
◎卫武公
公名和，侯子，康叔之九世孙。宣王时，杀兄共伯余而代立。及犬戎之乱，举兵入立平王。东迁于雒，平王命为公。在位五十五年，谥曰睿圣武公。
◇耄箴
自卿以下，至於师长士，苟在朝者，无谓我老耄而舍我，必恭恪於朝，朝夕以交戒我。闻一二之言，必诵志而纳之，以训导我。（《楚语》上：「昔卫武公年数九十有五矣，犹箴儆于国。」）
◎卫庄公
公名蒯聩，灵公太子。以谋杀南子事露出奔宋，寻之晋，依赵鞅。以子出公辄之十二年入立。在位三年，为晋所伐，出奔。晋师退，复入。寻为其下石圃所攻，走戎州己氏，见杀。谥曰庄公。
◇战祷
曾孙蒯聩敢昭告皇祖文王，烈祖康叔，文祖襄公：郑胜乱从，晋午在难，不能治乱，使鞅讨之。蒯聩不敢自佚，备持矛焉，敢告无绝筋，无折骨，无面伤，以集大事，无作三祖羞。大命不敢请，佩玉不敢爱。（《左传》哀二年）
曾孙蒯聩，以谆赵鞅之故，敢昭告于皇祖文王，烈祖康叔，文祖襄公，昭考灵公：夷请无筋，无骨，无面伤，无败用，无陨惧，死不敢请。（《晋语》九）
◎礼至
至，卫大夫。
◇以灭邢功为铭
余掖杀国子，莫余敢止。（《左传》僖二十五年：「卫侯烧毁灭邢。同姓也，故名。礼至为铭。」案卫侯，卫文公也。邢，周公后。齐桓公存三亡国，邢、卫居其二。礼至昆弟为卫伪往仕邢，杀邢守国子而灭邢，文公之狡诈如是。后三年，晋修不礼之怨，卫几亡，其死后余殃又如是。儒者言文公有道，然乎哉！）
◎宁俞
俞，庄子速之子！济成公於晋难。谥曰武子。
◇宛濮盟
天祸卫国，君臣不协，以及此忧也。今天诱其衷，使皆降心以相从也。不有居者，谁守社稷！不有行者，谁牧圉！不协之故，用昭乞盟于尔大神以诱天衷。自今日以往，既盟之後，行者无保其力，居者无惧其罪。有渝此盟，以相及也。明神先君，是纠是殛。（《左传》僖二十八年，晋人复卫侯。宁武子与卫人盟于宛濮。）
◎孔悝
悝，庄叔之後，文子圉之子。事出公辄为卿，后逐辄，立庄公，寻为庄公所逐，奔宋。
◇鼎铭
六月丁亥，公假于太庙。公曰：「叔舅，乃祖庄叔，左右成公，成公乃命庄叔随难于汉阳，即宫于宗周，奔走无射。启右献公，献公乃命成叔缵乃祖服。乃考文叔，兴旧耆欲，作率庆士，躬恤卫国，其勤公家，夙夜不懈，民咸曰休哉。公曰叔舅，予女铭。若缵乃考服。」悝拜稽首曰：「对扬以辟之。勤大命，施于彝鼎。（《礼记。祭统》：「此卫孔悝之鼎铭也。」注：「庄公蒯聩德孔悝立已己，故因至庙祭赐铭，以褒显其先世也。」案铭文「悝拜稽首曰对扬以辟之，勤大命，」必恐误释。以钟鼎词例校之，当是「悝拜稽首，敢对扬乃辟之勤大命。」郑承旧误，未及是正耳。）
◎鄢
鄢，卫大夫，谥曰武子。
◇为蒯聩告即位于周
蒯聩得罪于君父君母，逋窜于晋，晋以王室之故，不弃兄弟，诸河上。天诱其衷，获嗣守封焉，使下臣，敢告执事。《左传》哀十六年）
◎宋石
石，卫将。
◇遗荆将卫君书
两军相当，两旗相望，唯毋一战，战必不两存，此乃两主之事也。与子无有私怨，善者相避也。（《韩非子。内储说下》）

[book_title]【卷四】
◎晋惠公
公名夷吾，武王少子唐叔虞之後，献公子。以骊姬之难奔梁，为里克所迎立。在位十四年，谥曰惠公。
◇在梁遣里克书
诚得立，请遂封子于汾阳之邑。（《史记。晋世家》）
◇韩誓
失次犯令死，将止不面夷死，伪言误众死。（《晋语》三）
◎晋文公
公名重耳，惠公兄。以骊姬之难出亡十九年，秦纳之，晋遂世霸。在位九年，谥曰文公。
◇合诸侯盟
吾闻国之昏，不由声色，必由奸利。好乐声色者，氵㸒也；贪奸者，惑也。夫氵㸒惑之国，不亡必残。自今以来，无以美妾疑妻，无以声乐妨正，无奸情害公，无以货利示下。其有之者，是谓伐其根素，流於华叶。若此者，有患无忧，有寇勿弭。不如言者，盟示之。（《说苑。反质》）
◇践士盟
凡我同盟，各复旧职。（《左传》定元年。薛宰引晋文公为践土之盟，又襄二十五年，子产引城濮之役布命曰：「各复旧职。」）
◇践土载书
王若曰：「晋重，鲁申，卫武，蔡甲午，郑捷，齐潘宋王臣，莒期。（《左传》定四年祝佗引晋文公为践土之盟，其载书云云。案践土之盟，尹氏王子虎在焉，故称王命。）
◇令
毋氵㸒宫室，以妨人宅。板筑以时，无夺农功。（《说苑。建本》）
◎晋厉公
公名州蒲，（案《春秋》成十年《疏》引应劭作《旧名讳议》云：「周穆王名满，晋厉公名州满，是同名不讳。」今作蒲，疑误。）景公太子。在位八年，为其臣栾书、荀偃所弑。谥曰厉公。
◇以杀三辞于栾书、中行偃
寡人有讨於氏，氏既伏其辜矣，大夫无辱，其复职位！（《左传。成十七年》）
◎晋平公
公名彪，悼公子。在位二十六年，谥曰平公。
◇授郑公孙段策
子丰有劳於晋国，余闻而弗忘。赐女州田，以胙乃旧勋。（《左传》昭三年）
◇逐栾盈下令国人
自文公以来，有力於先君，而子孙不立者，将授立之。得之者赏。（《晋语》八）
◇令国中
欲有谏者为隐，左右言及国吏，罪。（《说苑。善说》）
◎祖朝
朝，晋献公时人。
◇上书献公
草茅臣东郭氏祖朝，愿请开国家之计。（《说苑。善说》）
◎介子推从者
推从晋文公出亡，一作介之推。《琴操》作介子绥，《列仙传》云：「姓王名定。」从者阙姓名。
◇悬书宫门
龙欲上天，五蛇为辅。龙已升云，四蛇各入其宇。一蛇独怨，终不见处所。（《史记。晋世家》：「文公反国，赏从亡者。介子推不言禄，禄亦不及，与其母偕隐。从者怜之，乃悬书宫门。」）
有龙矫矫，顷失其所。五蛇从之，周遍天下。龙饥无食，一蛇割股。龙反其渊，安其壤土。四蛇入穴，皆有处所。一蛇无穴，号於中野。（《说苑。复恩》：「文公即位，赏不及推，至死不复见。推从者怜之，乃悬书宫门。」案《吕氏春秋》、《新序》、《琴操》并作歌，其词互异。《说苑。复恩》又载此为舟之侨陈辞，盖同一事而三说不同。故于《新序》存一说，于《说苑》并列两说，不能定断其孰是也。）
◎雍子
雍子，阙其名，楚人。遇谮奔晋，为畜阝大夫。
◇发命于军
归老幼，反孤疾。二人役，归一人。简兵乘，秣马蓐食，师陈焚次，明日将战。（《左传》襄二十六年，声子曰：「彭城之役，晋、楚遇于靡角之谷，雍子发命于军。」案彭城之役在成十八年。）
◎巫臣
巫臣姓屈，（一称屈巫。其子狐庸亦称屈狐。）庸楚之王族，字子灵。为申县尹，故称申公。以争夏姬奔晋，为邢大夫，而楚灭其族。乃通吴於晋以病楚，吴於是始大。
◇自晋遗楚子重子反书
尔以谗慝贪慝事君，而多杀不辜。余必使尔罢於奔命以死。（《左传。成七年》）
◎士燮
燮，太傅随会子。以会食邑於随，后更受范为范氏。位至中军佐，谥曰文子。
◇与楚盟宋西门外
凡晋、楚无相加戎，好恶同之。同恤灾危，备救凶患。若有害楚，则晋伐之；在晋，楚亦如之。交贽往来，道路无壅；谋其不协，而讨不庭。有渝此盟，明神殛之，俾隧其师，无克胙国。（《左传》成十二年）
◇士モ
モ，士燮子。代荀偃为中军将。谥曰宣子。
◇同盟於亳载书
凡我同盟，毋蕴年，毋壅利，毋保奸，毋留慝，救灾患，恤祸乱，同好恶，奖王室。或间兹命，司慎、司盟，名山、名川，群神、群祀，先王、先公，七姓十二国之祖，明神殛之，俾失其民，队命亡氏，踣其国家。（《左传》襄十一年）
◎士弱
弱，太傅士渥浊之子。谥曰庄子。伯之言长，故又称庄伯。
◇同盟於戏载书
自今日既盟之後，郑国而不唯晋命是听，而或有异志者，有如此盟。（《左传》襄九年）
◇荀罂
罂，荀首子。代韩厥为中军将，谥曰武子。以荀首食邑於知，故以邑氏为知氏。首兄林父将中行，故以官氏为中行氏。伯之言长，故林父之嗣通称中行伯，荀首之嗣通称为知伯。
◇伐郑令於诸侯
修器备，盛糇粮，归老幼，居疾於虎牢，肆眚围郑。（《左传》襄九年）
◎荀偃
偃字伯游，林父孙。代荀罂为中军将。谥曰献子。
◇或林令
鸡鸣而驾，塞井夷灶，唯余马首是瞻。（《左传》襄十四年）
◇祷河
齐环怙恃其险，负其众庶，弃好背盟，陵虐神主。曾臣彪将率诸侯以讨焉，其官臣偃实先后之。苟捷有功，无作神羞。官臣偃无敢复济，唯尔有神裁之。（《左传》襄十八年）
◇督扬盟
大毋侵小。（《左传》襄十九年）
◎羊舌
字叔向，一字叔誉，晋之公族，中军尉佐羊舌职次子。食邑於杨，亦称杨傅。平公初代士渥浊为太傅，昭公时位上大夫。
◇诒郑子产书
始吾有虞於子，今则已矣。昔先王议事以制，不为刑辟，惧民之有争心也。犹不可禁御，是故闲之以义，纠之以政，行之以礼，守之以信，奉之以仁。制为禄位，以劝其从；严断刑罚，以威其氵㸒。惧其未也，故诲之以忠，耸之以行，教之以务，使之以和，临之以敬，莅之以强，断之以刚；犹求圣哲之上、明察之官、忠信之长、慈惠之师，民於是乎可任使也，而不生祸乱。民知有辟，则不忌於上。并有争心，以徵於书，而徼幸以成之，弗可为矣。夏有乱政，而作《禹刑》；商有乱政，而作《汤刑》；周有乱政，而作《九刑》；三辟之兴，皆叔世也。今吾子相郑国，作封洫，立谤政，制参辟，铸刑书，将以靖民，不亦难乎？《诗》曰：「仪式刑文王之德，日靖四方。」又曰：「仪刑文王，万邦作孚。」如是，何辟之有？民知争端矣。将弃礼而徵於书，锥刀之末，将尽争之。乱狱滋丰，贿赂并行。终子之世，郑其败乎？闻之：「国将亡，必多制。」其此之谓乎！（《左传》昭六年，郑人铸《刑书》，叔向使诒子产书。）
◇诈为苌弘卖周书
苌弘谓叔向曰：「子为我谓晋君，所与君期者，时可矣。何不亟以兵来！（《韩非子。内储》说下：「叔向之谗苌弘也。为书曰：「苌弘谓叔向云云，因佯遗其书。」周以苌弘为卖周也。乃杀之。」苌弘谓叔向曰：「子起晋国之兵以攻周，吾废刘氏而立单氏。」《说苑。权谋》案《左传》载叔向事，迄于昭十五年。晋灭羊舌氏，在昭二十八年。周杀苌弘，在哀三年，讵是时叔向尚在乎！诸子与《经》、《传》不必尽合。）
◎栾盈
盈，栾书孙，子。晋下军佐，为范モ所逐，出奔。复入，见杀。及范氏亡，追号曰怀子。
◇奔楚过周辞於周行人
天子陪臣盈，得罪於王之守臣，将逃罪。罪重於郊甸，无所伏窜，敢布其死：昔陪臣书，能输力於王室，王施惠焉。其子，不能保任其父之劳。大君若不弃书之力，亡臣犹有所逃。若弃书之力，而思之罪，臣戮余也，将归死於尉氏，不敢还矣。敢布四体，唯大君命焉。（《左传》襄二十一年，栾盈过於周，周西鄙掠之，辞於行人。王使司徒禁掠栾氏者。）
◎韩厥
韩出唐叔虞之後，曲沃桓叔子万食邑於韩，因为韩氏。万曾孙厥，事景公为上卿，将中军，谥曰献子。六世至景侯虔，与赵、魏分晋，列为诸侯。又二世，遂灭晋。
◇对问大业之後为祟
大业之後，在晋绝祀者，其赵氏乎！夫自中衍者，皆嬴姓也。中衍人面鸟蜀，降佐殷帝大戊，及周天子，皆有明德。下及幽、厉无道，而叔带去周适晋，事先君文侯，至于成公，世有立功，未尝绝祀。今吾君独灭赵宗，国人哀之，故见龟策，唯君图之。（《史记。赵世家》晋景公疾、卜之，大业之後不遂者为祟。景公问韩厥，厥知赵孤在，乃曰。）
◎申不害
不害，京人，故郑贱臣。韩昭侯以为相，有《申子》三卷。
◇申子。君臣
明君治国，而晦晦，而行行，而止止。三寸之机运而天下定，方寸之基正而天下治，故一言正而天下定，一言倚而天下靡。（《艺文类聚》十九，《意林》二，《太平御览》三百九十，又六百二十四）
◇申子。大体
夫一妇擅夫，众妇皆乱。一臣专君，群臣皆蔽。故妒妻不难破家也，而乱臣不难破国也。是以明君使其臣，并进辐凑，莫得专君焉。今人君之所以高为城郭而谨门闾之闭者，为寇戎盗贼之至也。今夫弑君而取国者，非必逾城郭之险而犯门闾之闭也，蔽君之明，塞君之聪，夺之政而专其令，有其民而取其国矣。（《群书治要》，又见《长短经。大体》，又见《意林》）
智均不相使，力均不相胜。（《意林》）
今使乌获彭祖负千钧之重，而怀琬琰之美，令孟贲、成荆带干将之剑卫之，行乎幽道，则盗犹偷之矣。今人君之力，非贤乎乌获、彭祖，而勇非贤乎孟贲、成荆也；其所守者，非特琬琰之美，千钧之重也，而欲勿失，其可得耶？明君如身，臣如手；君若号，臣如响；君设其本，臣操其末；君治其要，臣行其详；君操其柄，臣事其常。为人臣者，操契以责其名。名者，天地之网，圣人之符。张天地之网，用圣人之符，则万物之情，无所逃之矣。故善为主者，倚於愚，立於不盈，设於不敢，藏於无事，窜端匿疏，示天下无为，是以近者亲之，远者怀之，示人有馀者人夺之，示人不足者人与之。刚者折，危者覆，动者摇，静者安。名自正也，事自定也，是以有道者自名而正之，随事而定之也。鼓不与於五音，而为五音主；有道者不为五官之事，而为治主。君知其道也，臣知其事也。十言十当，百为百当者，人臣之事也，非君人之道也。昔者尧之治天下也以名，其名正则天下治；桀之治天下也亦以名，其名倚而天下乱。是以圣人贵名之正也。主处其大，臣处其细，以其名听之，以其名视之，以其名命之，镜设精无为，而美恶自备；衡设平无为，而轻重自得。凡因之道，身与公无事，无事而天下自极也。（《群书治要》，又见《长短经。反经》，又略见《意林》《初学记》二十五）
◇申子（已下篇名缺）
百世有圣人，犹随踵。（《战国策》十此下有「而至」二字）千里有贤者，是比肩而立也。（《艺文类聚》二十《意林》，《御览》四百二。已上《申子》原次如此，已下各书引见，不得原次。）
有天下而不恣睢，命之曰以天下为桎梏。（《史记。李斯传》《长短经。是非》。案此《申子》谓亡王如此耳。《魏志》高堂隆上疏引之，责李斯不正谏。）
天道无私，是以恒正。天道常正，是以清明。（《北堂书钞》一百四十九、《艺文类聚》一，《御览》一）
地道不作，是以常静。地道常静，是以正方。举事为之，乃有恒常之静者，符信受令必行也。（《北堂书钞》一百五十七）
君必有明法正义，若悬权衡以称轻重，所以一群臣也。（《艺文类聚》五十四，《文选》颜廷年《宴华林诗》注，又邹阳《上书吴王》注，《御览》六百三十八。）
尧之治也，盖明法审令而已。圣君任法而不任智，任数而不任说。黄帝之治天下，置法而不变，使民安乐其法也。（《艺文类聚》五十四，《御览》六百三十八）
君之所以尊者令。令不行，是无君也。故明君慎令。（《艺文类聚》五十四）
昔七十九代之君，法制不一，号令不同。然而俱王天下，何也？必当国富而粟多也。（《艺文类聚》五十四，《御览》六百三十八）
四海之内，六合之间，曰奚贵？曰贵土。土，食之本也。（《御览》三十七）
◎韩非
非，韩之诸公子，与李斯俱师事荀卿。韩王安之五年，奉使之秦，留而不遣。寻为李斯所谮，下吏治罪，自杀。有《韩子》二十卷。
◇上书秦王
韩事秦三十馀年，出则为蔽，入则为席荐。秦特出锐师取韩地而韩随之，怨悬於天下，功归於强秦。且夫韩入贡职，与郡县无异也。今日臣窃闻贵臣之计，举兵将伐韩。夫赵氏，聚士卒，养从徒，欲赘天下之兵，明秦不弱，则诸侯必灭宗庙，欲西面行其意，非一日之计也。今释赵之患，而攘内臣之韩，则天下明赵氏之计矣。夫韩，小国也，而以应天下四击，主辱臣苦，上下相与同忧久矣。修守备，戒强敌，有蓄积，筑城池以守固。今伐韩，未可一年而灭，拔一城而退，则权轻於天下，天下摧我兵矣。韩叛，则魏应之，赵据齐以为原，如此，则以韩、魏资赵假齐，以固其从，而以与争强，赵之福而秦之祸也。夫进而击赵不能取，退而攻韩弗能拔，则陷锐之卒勤於野战，负任之旅罢於内攻，则合群苦弱以敌而共二万乘，非所以亡韩之心也。均如贵人之计，则秦必为天下兵质矣。陛下虽以金石相弊，则兼天下之日未也。今贱臣之进愚计：使人使荆，重币用事之臣，明赵之所以欺秦者；与魏质以安其心，从韩而伐赵，赵虽与齐为一，不足患也。二国事毕，则韩可以移书定也。是我一举，二国有亡形，则荆魏又必自服矣。故曰：「兵者，凶器也」。不可不审用也。以秦与赵敌衡，加以齐，今又背韩，而未有以坚荆、魏之心夫一战而不胜，则祸构矣。计者，所以定事也，不可不察也。韩、秦强弱，在今年耳。且赵与诸侯阴谋久矣。夫一动而弱於诸侯，危事也。为计而使诸侯有意我之心，至殆也。见二疏，非所以强於诸侯也。臣窃愿陛下之幸熟图之，攻伐而使从者闻焉，不可悔也。（《韩非子。存韩》。案下文云「诏以韩客之所上书」，书言韩之未可举，下「臣斯」，明此篇是书。）
◇韩非子佚文
四千五百六十岁为一元，元中有厄，故圣人有九岁之畜，以备之也。（《续汉。律历志》下注补引。）
◎魏绛
魏出周文王庶子毕公高之後。毕万仕晋，封於魏，以邑为氏。万曾孙绛，事悼公为列大夫，进中军司马，佐新军。谥曰庄子，一云昭子。六世至武侯击，与韩、赵三分晋地，灭晋後。
◇授仆人书
日君乏使，使臣斯司马。臣闻「师众以顺为武，军事有死无犯为敬。」君合诸侯，臣敢不敬？君师不武，执事不敬，罪莫大焉。臣惧其死，以及扬干，无所逃罪。不能致训，至於用钺，臣之罪重，敢有不从，以怒君心？请归死於司寇。（《左传》襄三年）
臣诛於扬干，不忘其死，日君乏使，使臣狃中军之司马。臣闻「师众以顺为武，军事有死无犯为敬。」君合诸侯，臣敢不敬？君不说，请死之。（《国语》十三）
◎魏无忌
无忌，魏绛十二世孙，魏安王之弟，封信陵君。以矫夺晋鄙军惧罪，留赵十年，还魏为上将军。秦用反间废之，病酒而卒。有《魏公子兵法》二十一篇，图十卷。
◇下令军中
父子俱在军中，父归；兄弟俱在军中，兄归。独子无兄弟，归养。（《史记。信陵君传》：公子将晋鄙军，勒兵，下令军中。）
◎李悝
悝事魏文侯，为上地守，寻入相。
◇习射令
人之有狐疑之讼者，令之射的，中之者胜，不中者负。（《韩非子。内储说》上：「李悝为上地守，欲人之善射也，乃下令云云。令下，而人皆疾习射，与秦人战，大败之。」）
◇为魏文侯作尽地力之教
地方百里，提封九万顷，除山泽邑居参分去一，为田六百万亩。治田勤谨则亩益三升，不勤则损亦如之。地方百里之增减，为粟一百八十万石矣。
籴甚贵伤民，甚贱伤农。民伤则离散，农伤则国贫。故甚贵与甚贱，其伤一也。善为国者，使民毋伤而农益劝。今一夫挟五口，治田百亩，岁收亩一石半，为粟百五十石，除十一之税十五石，馀百三十五石。食，人月一石半，五人终岁为粟九十石，馀有四十五石。石三十，为钱千三百五十，除社闾尝新春秋之祠用钱三百，馀千五十。衣，人率用钱三百，五人终岁用千五百，不足四百五十。不幸疾病死丧之费，及上赋敛，又未与此。此农夫所以常困，有不劝耕之心，而令籴至於甚贵者也。是故善平籴者，必谨观岁有上中下孰。上孰其收自四，馀四百石；中孰自三，馀三百石；下孰自倍，馀百石。小饥则收百石，中饥七十石，大饥三十石。故大孰则上籴三而舍一，中孰则籴二，下孰则籴一，使民适足，贾平则止。小饥则发小孰之所敛，中饥则发中孰之所敛，大饥则发大孰之所敛，而粜之。故虽遇饥馑水旱，籴不贵而民不散，取有馀以补不足也。（《汉书。食货志》）
◎范痤
痤，亦作座，为魏安王相。
◇献书魏王
臣闻赵王以百里之地，请杀痤之身，夫杀无罪范痤，痤薄故也；而得百里之地，大利也。臣窃为大王美之。虽然，而有一焉。百里之地不可得，而死者不可复生也。则主必为天下笑矣！臣窃以为与其以死人市，不若以生人市便也。（《战国策》二十一，赵王使人以百里之地请杀范痤於魏，魏王许诺。范痤献书魏王。）
◇又遗其後相信陵君书
夫赵、魏，敌战之国也。赵王以咫尺之书来，而魏王轻为之杀无罪之痤，痤虽不肖，故魏之免相望也。尝以魏之故，得罪於赵。夫国内无用臣，外虽得地，势不能守。今能守魏者，若如君矣。王听赵杀痤之後，强秦袭赵之欲，倍赵之割，则君将何以止之也？此君之累也。（《战国策》二十一，又略见《史记》，又略见《说苑。善说》）
◎郑桓公
公名友，厉王少子，宣王母弟。为周司徒，封於郑。从平王东迁，建国於新郑。传十三世幽公，为韩所灭。
◇与商人盟誓
尔无我叛，我无强贾毋或丐夺。尔有利市宝贿，我勿与知。（《左传。昭十六年》）
◎郑庄公
公名寤生，桓公孙。世执周政。桓王即位，为左卿士，寻夺政。
◇城颍誓
不及黄泉，无相见也。（《左传》隐元年）
◎郑定公
公名宁，简公子。在位十三年，谥曰定公
◇令国中
有能还吴军者，吾与分国而治。（《吴越春秋。阖庐内传》四）
◎公子归生
归生字子家，郑执政大夫。
◇使执讯与赵盾书
寡君即位三年，召蔡侯而与之事君。九月，蔡侯入于敝邑以行。敝邑以侯宣多之难，寡君是以不得与蔡侯偕。十一月，克减侯宣多，而随蔡侯以朝事于执事。十二年六月，归生佐寡君之嫡夷，以请陈侯于楚，而朝诸君。十四年七月，寡君又朝以蒇陈事。十五年五月，陈侯自敝邑往朝于君。往年正月，烛之武往，朝夷也。八月，寡君又往朝。以陈、蔡之密迩于楚，而不敢贰焉，则敝邑之故也，虽敝邑之事君，何以不免？在位之中，一朝于襄，而再见于君。夷与孤之二三臣相及于绛。虽我小国，则蔑以过之矣。今大国曰：「尔未逞吾志。」敝邑有亡，无以加焉。古人有言曰：「畏首畏尾，身其馀几？」又曰：「鹿死不择音。」小国之事大国也。德，则其人也；不德，则其鹿也，铤而走险，急何能择？命之罔极，亦知亡矣，将悉敝赋以待于，唯执事命之。文公二年六月壬申，朝于齐。四年二月壬戌，为齐侵蔡，亦获成地楚。居大国之间，而从于强令，岂其罪也？大国若弗图，无所逃命。（《左传》文十七年）
◎公子
，字子驷，穆公孙。代子罕执政，为盗所杀。後别为驷氏。
◇以从楚告于晋
君命敝邑：「修而车赋，儆而师徒，以讨乱略。」蔡人不从，敝邑之人不敢宁处，悉索敝赋，以讨于蔡，获司马燮，献于邢丘。今楚来讨曰：「女何故称兵于蔡？」焚我郊保，冯陵我城郭。敝邑之众，夫妇男女，不遑启处，以相救也。翦焉倾覆，无所控告。民死亡者，非其父兄，即其子弟。夫人悉痛，不知所庇。民知穷困，而受盟于楚。孤也与其二三臣不能禁止，不敢不告。（《左传》襄八年：「子驷曰：「请从楚，也受其咎。」乃及楚平，使王子伯骈告于晋。」案上文及九年《盟戏载书》，知此为子驷之词。称孤者，假君命。是时郑简公仅六岁，子驷当国，摄君事。）
◇同盟于戏载书
天祸郑国，使介居二大国之间，大国不加德音，而乱以要之，使其鬼神不获歆其祀，其民人不获享其土利，夫妇辛苦垫隘。无所底告。自今日既盟之後，郑国而不唯有礼与强可以庇民者是从，而敢有异志者，亦如之！（《左传》襄九年：「同盟于戏。晋士庄子为载书。公子趋进曰」云云。荀偃曰：「改载书。」注：「子驷亦以所言载于策，故欲改之。」）
◎公孙舍之
舍之字子展，子罕子，穆公孙。代子孔执政，其後为罕氏。
◇以服晋告于楚
孤以社稷之故，不能怀君。君若以玉帛绥晋，不然，则武震以摄威之，孤之愿也。（《左传》襄十一年，郑人使良霄、太宰石如楚，告将服于晋。案襄十年盗杀子驷，而子孔当国摄君事，服晋乃子展主谋。此盖子展之词。称孤者，假君命，是时郑简公仅九岁。）
◎公孙侨
侨字子产，一字子美，穆公孙，公子发子。以少正代子皮执政，卒谥成子。发字子国，故子产之後别为国氏。（案诸侯之子为公子，公子之子为公孙，故称公孙。子国之孙始得以王父字为氏，而子产已称国侨，盖後人追言之。）
◇寓书以告士モ
子为晋国，四邻诸侯不闻令德，而闻重币，侨也惑之。侨闻君子长国家者，非无贿之患，而无令名之难。夫诸侯之贿聚于公室，则诸侯贰。若吾子赖之，则晋国贰。诸侯贰，则晋国壤。晋国贰，则子之家壤，何没没也！将焉用贿？夫令名，德之舆也；德，国家之基也。有基无壤，无亦是务乎！有德则乐，乐则能久，《诗》云：「乐只君子，邦家之基。」有令德也夫！「上帝临女，无贰尔心，」有令名也夫！恕思以明德，则令名载而行之，是以远至迩安。毋宁使人谓子「子实生我」，而谓「子浚我以生」乎？象有齿以焚其身，贿也。（《左传》襄二十四年，范宣子为政，诸侯之币重。子产寓书于子西，以告宣子。）
◇复叔向书
若吾子之言，侨不才，不能及子孙，吾以救世也。既不承命，敢忘大惠。（《左传》昭六年，郑人铸《刑书》，叔向使诒子产书，复书。）

[book_title]【卷五】
◎吴王阖庐
阖庐亦作阖闾，名光，吴仲雍之二十五世孙，馀昧子。或曰诸樊子。弑王僚自立，在位十九年，与越战李，败死。
◇作金钩令
能为善钩者，赏之百金。（《吴越春秋。阖闾内传》四）
◇下令孙武
寡人已知将军能用兵矣。寡人非此二姬，食不甘味，愿勿斩也。（《史记。孙武传》，又《吴越春秋。阖闾内传》四）
◎吴王夫差
夫差，阖庐子。在位二十三年，为越所灭。
◇礼越王令
今日为越王陈北面之坐，群臣以客礼事之。（《吴越春秋。句践入臣外传》七，吴王疾愈大纵酒於文台，出令。）
◇输越粟令
寡人逆群臣之议，而输於越，年丰而归寡人。（《吴越春秋。句践阴谋外传》九）
◇免卫君令
比十日，而卫君之礼不具者，死。（《淮南子。人间训》）
◇伐齐令
寡人伐齐，有敢谏者，死。（《吴越春秋。夫差内传》五》）
◇告诸大夫
孤将有大志於齐，吾将许越成，而无拂吾虑。若越既改，吾又何求。若其不改，反行，吾振旅焉。（《吴语》）
◇告劳于周
昔者楚人为不道，不承共王事，以远我一二兄弟之国。吾先君阖闾，不贳不忍，被甲带剑，挺铍铎，以与楚昭王毒逐於中原柏举，天舍其衷，楚师败绩。王去其国，遂至於郢。王总其百执事，以奉其社稷之祭，其父子昆弟不相能，夫概王作乱，是以复归於吴。今齐侯任不鉴於楚，又不承共王命，以远我一二兄弟之国，夫差不贳不忍，被甲带剑，挺披，铎，遵汶伐博，簦笠相望於艾陵。天舍其衷，齐师还。夫差岂敢自多？文武实舍其衷。归不稔於岁，余沿江沂淮，阙沟深水，出於商、鲁之间，以彻於兄弟之国。夫差克有成事，敢使苟告於下执事。（《吴语》）
◇矢书射文种蠡军
吾闻狡兔以死，良犬就烹；敌国如灭，谋臣必亡。今吴病矣，大夫何虑乎。（《吴越春秋。夫差内传》五）
◎伍员
员字子胥，楚人。以父奢、兄尚为楚平王所杀奔宋，寻奔郑。至晋，复还郑，後入吴，吴王僚不见用。阖闾即位，以为行人。破楚入郢，封於申。後相夫差，为伯所谮，赐死。有《兵技巧》十篇，图一篇。
◇江上丈人祝
江上之丈人，天地至大矣，至众矣。将奚不有为也？而无以为，为矣而无以为之。名不可得而闻，身不可得而见，其惟江上之丈人乎？（《吕氏春秋。安死》）
◇水战法
大翼一艘，广一丈五尺二寸，长十丈。中翼一艘，广一丈三尺五寸，长九丈六尺。小翼一般，广一丈二尺，长九丈。（《文选》颜延年《车驾幸京口侍游曲阿後湖诗注》）
大翼一艘，长十丈，中翼一艘，长九丈六尺。小翼一艘，长九丈。（《文选》张协《七命》注引《越绝书。伍子胥水战兵法内经》）
水战法，大翼一艘，广丈六尺，长十二丈，容战士二十六人，棹五十人，舳舻三人，操长钩矛者四，吏仆射长各一人，凡九十一人。当用长钩矛长斧各四，弩各三十二，矢三千三百，甲兜鍪各三十二。（《御览》三百十五引《越绝书。伍子胥水战法》）
◎孙武
武，齐人。避乱奔吴，吴王阖庐以为客将军。有《兵法》一卷，《八阵图》一卷，《牝八阵图》一卷，《兵法杂占》四卷，《战斗六甲兵法》一卷。案《汉志》《孙子兵法》八十二篇，图九卷，《史记。孙子传》云十三篇，《正义》引《七录》云《孙子兵法》三卷。案十三篇为上卷，又有中下二卷。如《正义》说，则唐时故书尚存，故诸家徵引多有出十三篇外者，皆中下卷文也。《唐志》别有《孙子三十二垒经》一卷，《隋志》无。《算经》二卷
◇令隧长
一鼓皆振，二鼓操进，三鼓为战形。（《吴越春秋。阖闾内传》四）
◇算经序
孙子曰：夫算者，天地之经纬，群生之元用，五常之本末，阴阳之父母，星辰之建号，三光之表里，五行之准平，四时之终始，万物之祖宗，六艺之纲纪。稽群伦之聚散，考二气之降升，推寒暑之迭运，步远近之殊同，观天道精微之兆基，察理从横之长短，采神之所在，极成败之符验，穷道德之理，究性命之情，立规矩，准方员，谨法度，约尺丈，立权衡，平重轻，剖豪，折黍。历亿载而不朽，施八极而无疆。散之不可轻究，敛之不盈掌握。响之者富有馀，背之者贫且窭。心开者幼冲而即悟，意闭者皓首而难精。夫欲学之者必务量能，揆己志在所专，如是，则焉有不成者哉。（《孙子算经》聚珍本。案《隋志》《孙子算经》二卷，今本三卷，其书有「长安」「洛阳」及「佛书二十九章」等语，盖後人有增加也。朱彝尊等皆谓是孙武书，故录之。）
兵法。（案《孙子兵法》十三篇见存，不录，录其佚文。）
孙子曰：凡地多陷曲曰天井。（《御览》一百八十九）
孙子曰：故曰深草蓊秽者，所以逃遁也；深谷险阻者，所以止御车骑也；隘塞山林者，所以少击众也；沛泽杳冥者，所以匿其形也。（《通典》一百五十九。案「深草」已下皆《六韬。奇兵篇》文，孙子引申之。）
吴王问孙武曰：「散地士卒顾家，不可与战，则必固守不出。若敌攻吾小城，掠吾田野，禁吾樵采，塞吾要道，待吾空虚而急来攻，则如之何？」武曰：「敌人深入吾都，多背城邑，士卒以军为家，专志轻斗。吾兵在国，安土怀生，以陈则不坚，以斗则不胜，富集人合众，聚谷蓄帛，保城备险，遣轻兵绝其粮道。彼挑战不得，转输不至，野无所掠，三军因馁，因而诱之，可以有功。若欲野战，则必因势依险设伏。无险则隐於天气，阴晦昏雾，出其不意，袭其懈怠，可以有功。」（《通典》一百五十九《孙子九地篇》何延锡注）
吴王问孙武曰：「吾至轻地，始入敌境，士卒思还，难进易退，未背险阻，三军恐惧，大将欲进，士卒欲退，上下异心，敌守其城垒，整其车骑，或当吾前，或击吾後，则如之何？」武曰：「军至轻地，士卒未专以入为务，无以战为，故无近其名城，无由其道路，设疑佯惑，示若将去。乃选精骑，衔枚先入，掠其牛马六畜，三军见得进，乃不惧。分吾良卒，密有所伏，敌人若来，击之勿疑。若其不至，舍之而去。」（《通典》一百五十九，《孙子。九地篇》何氏注，又张预注）
又曰：军入敌境，敌人固垒不战，士卒思归，欲退且难，谓之轻地。当选骁骑伏要路，我退敌追，来则击之也。（《孙子。何氏注》）
吴王问孙武曰：「争地敌若先至，据要保利，简兵练卒，或出或守，以备我奇，则如之何？」武曰：「争地之法，让之者得，争之者失。（此二句，何注引作「先据为利」，敌得其处，慎勿攻之，引而佯走，建旗鸣鼓，趣其所爱，曳柴扬尘，惑其耳目，分吾良卒，密有所伏，敌必出救。人欲我与，人弃我取，此争先之道也。）若我先至，而敌用此术，则选吾锐卒，固守其所，轻兵追之，分伏险阻，敌人还斗，伏兵傍起，此全胜之道也。」（《通典》一百五十九《孙子》何氏注）
吴王问孙武曰：「交地吾将绝敌，使不得来，必全吾边城，修其守备，深绝通路，固其隘塞，若不先图之，彼可得而来，吾不得而往，众寡又均，则如之何？」武曰：「既我不有以往，彼可以来，吾分卒匿之，守而易怠，示其不能。敌人且至，设伏隐庐，出其不意，可以有功也。」（同上）
吴王问孙武曰：「衢地必先，若吾道远发後，虽驰车骤马，至不能先，则如之何？」武曰：「诸侯参属，其道四通，我与敌相当，而旁有他国。所谓先者，必重币轻使，约和旁国，交亲结恩，兵虽後至，众已属矣。简兵练卒，阻利而处，亲吾军事，实吾资粮，令吾车骑，出入瞻候。我有众助，彼失其党，诸国犄角，震鼓齐攻，敌人惊恐，莫知所当。」（同上）
吴王问孙武曰：「吾引兵深入重地，多所逾越，粮道绝塞，设欲归还，势不可过，欲食于敌，持兵不失，则如之何？」武曰：「凡居重地，士卒轻勇，转输不通，则掠以继食，下得粟帛，皆贡于上，多者有赏，士无归意。若欲还出，即为戒备，深沟高垒，示敌且久，敌疑通途，私除要害之道，乃令轻车，衔枚而行，尘埃气扬，以牛马为饵。敌人若出，阴伏吾士，与之中期，内外相应，其败可知也。（同上）
吴王问孙武曰：「吾入圮地，山川险阻，难从之道，行久卒劳，敌在吾前，而伏吾後，营居吾左，而守吾右，良车骁骑，要吾隘道，则如之何？」武曰：「先进轻车，去军十里，与敌相候。接期险阻，或分而左，或分而右，大将四观，择空而取，皆会中道，胜而乃止。」（同上）
吴王问孙武曰：「吾入围地，前有强敌，後有险难，敌绝粮道，利我走势，敌鼓噪不进，以观吾能，则如之何？」武曰：「围地之宜，必塞其阙，示无所往，则以军为家，万人同心，三军齐力，并炊数日，无见火烟，故为毁乱寡弱之形，敌人见我，备之必轻。告厉士卒，令其奋怒，阵伏良卒，左右险阻，击鼓而出，敌人若当，疾击务突，前斗後拓，左右犄角。」又问曰：「敌在吾围，伏而深谋，示我以利，萦我以旗，纷纷若乱，不知所之，柰何？」武曰：「千人操旌，分塞要道，轻兵进挑，陈而勿搏，交而勿去，此败谋之法。」（同上）
吴王问孙武曰：「吾师出境，军于敌人之地，敌人大至，围我数重，欲突以出，四塞不通。欲励士激众，使之投命溃围，则如之何？」武曰：「深沟高垒，示为守备。安静勿动，以隐吾能。告令三军，示不得已。杀牛燔车，以飨吾士，烧尽粮食，填夷井灶，割发捐冠，绝去生虑，将无馀谋，士有死志。於是砥甲砺刃，并气一力，或攻两旁，震鼓疾噪，敌人亦惧，莫知所当，锐卒分行，疾攻其後，此是失道而求生，故曰困而不谋者穷，穷而不战者亡。」吴王曰：「若吾围敌，则如之何？」武曰：「山峻谷险，难以逾越，谓之穷寇。击之之法，伏卒隐庐，开其去道，示其去路。求生透出，必无斗志。因而击之，虽众必破。」又问曰：「吾在死地，粮道已绝，敌伏吾险，进退不得，则如之何？」武曰：「燔吾蓄积，尽我馀财，激士励众，使无生虑，鼓呼而冲，进而勿顾，决命争强，死而须斗。若敌在死地，士卒气勇，欲击之法，顺而勿抗，阴守其利，绝其粮道，恐有奇兵，隐而不睹，使吾弓弩，俱守其所。」（《通典》一百五十九，《孙子》何氏注又张预注。案此已上皆释九地篇义。）
吴王问孙武曰：「敌勇不惧，骄而无虑，兵众而强，图之柰何？」武曰：「绌而待之，以顺其意，无令省觉，以益其懈怠。因敌迁移，潜伏候待，前行不瞻，後往不顾，中而击之，虽众可取。攻骄之道，不可争锋。」（《通典》一百五十二）
吴王问孙武曰：「敌人保据山险，擅利而处之，粮食又足，挑之则不出，乘间则侵掠，为之柰何？」武曰：「分兵守要，谨备勿懈。潜探其情，密候其怠，以利诱之，禁其樵牧（《御览》作「禁其牧采」）久无所得，自然变改。待离其固（《御览》作故夺其所爱，敌据险隘，）我能破之也。」（《通典》一百五十九、《御览》三百三十一）
孙子曰：强弱长短杂用。（《通典》一百二十）
孙子曰：远则用弩，近则用兵，兵弩相解也。（《通典》口口口口口）
孙子曰：以步兵十人击骑一匹。（《通典》口口口口口）
孙子曰：人效死而士能用之，虽优游暇誉，令犹行也。（《文选王元长三月三日曲水诗序》注）
孙子曰：其镇如岳，其氵亭如渊。（《文选》同上）
孙子曰：长阵为甄。（《文选》口口口口口口口注）
孙子八阵，有苹车之陈。（《周礼。车仆》注，贾《疏》云：《孙子兵法》有此言也。案《隋志》有《孙子八阵图》一卷，《牝八阵图》一卷，此二条是其遣文。）
孙子占曰：「三军将行，其旌旗从容以向前，是为天送，必亟击之，得其大将。三军将行，其旗旌垫然若雨，是为天沾，其帅失。三军将行，旌旗乱于上，东西南北无所主方，其军不还。三军将阵，雨师，是为浴师，勿用阵战。三军将战，有云其上而赤，勿用阵。先阵战者，莫复其迹。三军方行，大风飘起于军前，右以绝军，其将亡。右周中，其师得粮。（《御览》三百二十八。案《隋志》有《孙子兵法杂占》四卷，此其遗文。）
◎王孙骆
骆一作雒，又作雄。事吴王夫差，为左校司马。
◇移记公孙圣
今日壬午，校司马王孙骆受教，告东掖门亭长公孙圣：吴王书卧，觉寤，而心中惆怅也。如有悔。记到，车驰诣姑胥之台。（《越绝书》第十）
◎伯
伯亦作白喜，晋伯宗曾孙，楚伯州犁孙。以父宛为楚平王所杀奔吴，吴王阖庐以为大夫，进太宰。夫差嗣位，为太宰相国。越灭吴，复为太宰。（《左传》哀二十二年越灭吴，二十四年，公如越，季孙使因太宰而纳赂焉。）或云越灭吴，以不忠，并妻子诛。（《越绝书》《吴越春秋》）
◇遗文种书
狡兔尽则良犬烹，敌国灭则谋臣亡，大夫何不释吴而患越乎。（《韩非子。内储说》下）
◎申叔仪
仪，吴大夫。
◇乞粮於鲁公孙有山氏
佩玉兮，余无所系之，旨酒一盛兮，余与褐之父睨之。（《左传》哀十三年）
◎越王勾践
勾践，祝融之後，姓芈，（《郑语》又《吴语》注，允常子，一云夏少康庶子之後。《史记。越世家》《吴越春秋》。）在位三十二年，号为霸王。
◇属诸大夫告
愿一与徼天下之衷。今吴、越之国，相与俱残，士大夫履肝肺，同日而死，孤与吴王接颈交臂而偾，此孤之大愿也。若此而不可得也，内量吾国不足以伤吴，外事之诸侯不能害之，则孤将弃国家，释群臣，服剑臂刃，变容貌，易名姓，执箕帚而臣事之，以为吴王争一旦之死。孤虽知要领不属，首足异处，四枝布裂，为天下戮，孤之志必将出焉。（《吕氏春秋。顺民》：「越王句践致必死於吴，於是属诸大夫而告之。」）
◇号令三军
凡我父兄昆弟及国子姓，有能助寡人谋而退吴者，吾与之共知越国之政。（《越语》上：「越王句践栖於会稽之上，乃号令於三军。」）
◇试下救火令
人之救火者，死，比死敌之赏；救火而不死者，比胜敌之赏；不救火者，比北降之罪。（《韩非子。内储说》上《七术》：「越王问於大夫文种曰：「吾欲伐吴可乎？」对曰：「何不试焚宫室？」乃下令。」）
◇伐吴令
有敢谏伐吴者，罪不赦。（《吴越春秋。句践伐吴外传》十）
伐吴命令。（十四首又十五首）
王乃命有司大令於国曰：「苟在戎者，皆造於国门之外。」
王乃命於国曰：「国人欲告者来告。告孤不审，将为戮。不利，及五日，必审之。过五日，道将不行。
王乃入命夫人曰：「自今日以後，内政无出，外政无入。内有辱，是子也；外有辱，是我也。吾见子於此止矣。」
王命大夫曰：「食土不均，土地之不修，内有辱於国，是子也；军士不死，外有辱，是我。也。自今日以後，内政无出，外政无入，吾见子於此止矣。」
至於军，斩有罪者以徇，曰：「莫如此，以环通相问也。
明日徙舍，斩有罪者以徇，曰：「莫如此，不从其伍之令。」
明日徙舍，斩有罪者以徇，曰：「莫如此，不从王命。」
明日徙舍，至於御儿，斩有罪者以徇，曰：「莫如此，氵㸒逸不可禁也。」
王乃命有司大徇於军曰：「有父母耆老而无昆弟者以告。」王亲命之曰：「我有大事，子有父母耆老，而子为我死，子之父母，将转於沟壑，子为我礼已重矣。子归，殁而父母之世，後若有事，吾与子图之。」明日，徇於军曰：「有兄弟四五人皆在此者以告。」王亲命之曰：「我有大事，子有昆弟四五人，皆在此，事若不捷，则是尽也。择子之所欲归者一人。」
明日，徇於军曰：「有眩瞀之疾者以告。」王亲命之曰：「我有大事，子有眩瞀之疾，其归若。已後若有事，吾与子图之。」
明日，徇於军曰：「筋力不足以胜甲兵，志行不足以听命者，归莫告」。
明日，迁军接和，斩有罪者以徇，曰：「莫如此，志行不果。」
王乃命有司大徇於军曰：「谓二三子，归而不归，处而不处，进而不进，退而不退，左而不在左，右而不在右，身斩，妻子鬻。」（已上并《吴语》）
二十一年十月，命国人曰：「吾将有不虞之议，自近及远，无不闻者。」复命有司与国人曰：「承命有赏，皆造国门之期。有不从命者，吾将有显戮。」
令国中曰：「五日之内，则吾良人矣。五日之外，则非吾之民也。又将加之以诛。」
命於夫人曰：「自今日之後，内政无出，外政无入，各守其职，以尽其信。内中辱者则是子，境外千里辱者，则是子（注云：「当作我。案当作孤，烂文也也。吾见子於是，以为明诫矣。」）
令大夫曰：「食土不均，地壤不修，使孤有辱於国，是子之罪。临敌不战，军士不死，有辱诸侯，功隳於天下，是孤之责。自今以往，内政无出，外政无入，吾固诫子。」
军行成阵，即斩有罪者三人，以徇於军，令曰：「不从吾令者，如斯矣。」明日，徙军於郊，斩有罪者三人，徇之於军，令曰：「不从吾令者，如斯矣。」
乃令国中不行者，与之诀而告之曰：「尔安土守职，吾方往征讨我宗庙之雠，以谢於二三子。」
明日，复徙军於境上，斩有罪者三人，徇之於军，曰：「有不从令者如此。」
复三日，复徙军於李，斩有罪者三人，以徇於军，曰：「其氵㸒心匿行不当敌者，如斯矣。」
乃命有司大徇军曰：「其有父母无昆弟者来告我，我有大事，子离父母之养，亲老之爱，赴国家之急。子在军寇之中，父母昆弟有在疾病之地，吾视之如吾父母昆弟之疾病也。其有死亡者，吾葬埋殡送之，如吾父母昆弟之有死亡葬埋之矣。」
明日，又徇於军曰：「士有疾病不能随军从兵者，吾予其医药，给其糜粥，与之同食。」
明日，又徇於军曰：「筋力不足以胜甲兵，志行不足以听王命者，吾轻其重，和其任。」
明日，施军於江南，更陈严法，复诛有罪者五人，徇曰：「吾爱士也，虽吾子不能过也。及其犯诛，自吾子亦不能脱也。」
有司将军大徇军中曰：「队各自令其部，部各自令其士，归而不归，处而不处，进而不进，退而不退，左而不左，右而不右，不如令者斩。」（已上并《吴越春秋。句践伐吴外传》十。案与《吴语》文多异。）
◇与国人誓
寡人闻古之贤君，四方之民归之，若水之归下也。今寡人不能，将帅二三子夫妇以蕃，令壮者无取老妇，令老者无取壮妻。女子十七不嫁，其父母有罪；丈夫二十不娶，其父母有罪。将免者以告，公医守之，生丈夫，二壶酒一犬；生女子，二壶酒，一豚；生三人，公与之母；生二人，公与之饩。当室者死，三年释其政。支子死，三月释其政。必哭泣葬埋之如其子，令孤子寡妇疾疹贫病者纳官其子。其达士，其居，美其服，饱其食而摩厉之於义。四方之士来者，必庙礼之。（《越语》上：句践说於国人，乃致其父母昆弟而誓之。又见《吴越春秋。句践伐吴外传》十，小异。）
◇誓众
寡人闻古之贤君，不患其众之不足也，而患其志行之少耻也。今夫差，衣水犀之甲者亿有三千，不患其志行之少耻也，而患其众之不足也，今寡人将助天威之。吾不欲匹夫之勇也，欲其旅进旅退。进则思赏，退则思刑，如此则有常赏；进不用命，退则无耻，如此，则有常刑。（《越语》上。又见《吴越春秋。句践伐吴外传》十，有删节。）
◇与群臣盟
寡人获辱受耻，上愧周王，下惭晋、楚，幸蒙诸大夫之策，得返国修政，富民养士，而五年未闻敢死之士，雪仇之臣，柰何而有功乎。（《吴越春秋。句践阴谋外传》九：越王反越五年，呜钟惊檄而召群臣，与之盟。）
◎范蠡
蠡字少伯，宛之三户人。与文种俱入越，越王句践以为上将军，平吴後亡去，不知所终。《吕氏春秋。悔过篇》：「箕子穷于商，范蠡流乎江。」《离谓篇》：「范蠡子胥，以此流潭。」本贾谊《新书。耳痹篇》：「范蠡负石而蹈五湖。」或云变姓名曰鸱夷子皮，浮海入齐，齐以为相，成田常之难。《墨子。非儒》：「乃树鸱夷子皮于田常之门。」《淮南子。汜论训》：「齐简公专任大臣，故使田常、鸱夷子皮得成其难，吕氏绝祀。」又去之陶，自称陶朱公，卒于陶。或云仙去，（见《列仙传》）
◇与越王为吴王寿
下臣句践，从小臣范蠡，奉觞上千岁之寿，辞曰：「皇在上，令昭下，四时并心，察慈仁者。大王躬亲鸿恩，立义行仁，九德四塞，威服群臣。於乎休哉！传德无极。上感太阳，降瑞翼翼。大王延寿万岁，长保吴国，四海咸承，诸侯宾服。觞酒既升，永受万福。」（《吴越春秋。句践入臣外传》七》）
◇为书辞句践
臣闻主忧臣劳，主辱臣死。昔者君王辱於会稽，所以不死，为此事也。今既以雪耻，臣请从会稽之诛。（《史记。越世家》：「句践以霸，而范蠡称上将军。还反国，为书辞句践。」）臣闻主忧臣劳，主辱臣死，义一也。今臣事大王，前则无灭未萌之端，後则无救已倾之祸。虽然，臣终欲成君霸图，故不辞一死一生。臣窃自惟，乃使於吴，王之惭辱蠡，所以不死者，诚恐谗於太宰，成伍子胥之事，故不敢前死，且须臾而生。夫耻辱之心，不可以大；流汗之愧，不可以忍。幸赖宗庙之神灵，大王之威德，以败为成，斯汤、武克夏、商而成王业者，定功雪耻。臣所以当席日久，臣请从斯辞矣。（《吴越春秋。句践伐吴外传》十。案即《史记》文未可合录，做别载之。）
◇自齐遗文种书
吾闻天有四时，春生冬伐；人有盛衰，泰终必否。知进退存亡，而不失其正，惟贤人乎！蠡虽不才，明知进退，高鸟已散，良弓将藏；狡兔已尽，良犬就烹。夫越王为人，长颈鸟喙，鹰视狼步，可与共患难，而不可共处乐；可与履危，不可与安。子若不去，将害于子明矣。（《史记。越世家》：「范蠡既去，自齐遗大夫种书」。《吴越春秋。句践伐吴外传》）
◎文种
种字子禽，郢人，仕楚为苑令。范蠡要与入越，越王句践以为大夫。平吴後，遇谗赐死。
◇矢书答吴王
上天苍苍，若存若亡，越王句践下臣种敢言之。昔天以越赐吴，吴不肯受，是天所反。句践敬天而功，既得返国，今上天报越之功，敬而受之，不敢忘也。且吴有大过六，以至于亡，王知之乎？有忠臣伍子胥，忠谏而身死，大过一也；公孙圣直说而无功，大过二也；大宰愚而佞言，轻而谗谀，妄语咨口，听而用之，大过三也；夫齐、晋无反逆行，无僭侈之过，而吴伐二国，辱君臣，毁社稷，大过四也；且吴与越同音共律，上合星宿，下共一理，而吴侵伐，大过五也；昔越亲戕吴之前王，罪莫大焉，而幸伐之，不从天命，而弃其仇，後为大患，大过六也。越王谨上刻青天，敢不如命。（《吴越春秋。夫差内传》五：「吴王书其矢而射种蠡之军，大夫种书矢射之曰。」）
◇固陵祖道祝词
皇天助，前沈後扬。祸为德根，忧为福堂。威人者灭，服从者昌。王虽牵致，其後无殃。君臣生离，感动上皇。众夫哀悲，莫不感伤。臣请荐脯，行酒二觞。（《吴越春秋。句践入臣外传》七：「句践入臣于吴，群臣皆送至浙江之上，临水祖道，军阵固陵，大夫文种前为祝。」）
大王德寿，无疆无极。乾坤受灵，神辅翼。我王厚之，祉在侧。德销百殃，利受其福。去彼吴庭，来归越国。觞酒既升，请称万岁。（同上：「越王仰天太息，举杯垂涕，默无所言。种复前祝。」）
◇文台进祝酒辞
皇天助，我王受福。良臣集谋，我王之德。宗庙辅政，鬼神承翼。君不忘臣，臣尽其力。上天苍苍，不可掩塞。觞酒二升，万福无极。（《吴越春秋。句践伐吴外传》十：「越兵构行於江、淮之上，还於吴，置酒文台，大夫种进祝酒。」）
我皇贤仁，怀道抱德，灭雠破吴，不忘返国。赏无所吝，群邪杜塞。君臣同和，福千亿。觞酒二升，万岁难极。（同上：「於是越王默然无言，大夫种云云。」）

[book_title]【卷六】
◎齐太公一
太公姓姜，亦姓吕，名尚，字牙，东海人，四岳之後。初事商王纣，去隐北海，後归周，周文王以为师，号曰太公望。武王嗣位，以为司马，号曰师尚父。既克商，封於齐，以侯爵就国。成王嗣位，命得专征伐。一云，受封後留为太师，薨年百馀岁。传国二十八世。有《太公六韬》六卷，《阴谋》六卷，《谋》三卷，《阴符钤录》一卷，《金匮》二卷，《兵法》三卷，又六卷，《伏谋阴阳谋》一卷，《三宫兵法》一卷，《太乙三宫兵法立成图》二卷，《书禁忌立成集》二卷，《枕中记》一卷，《周书》阴符》九卷。（案《周书》阴符》、《隋志》不云太公。据《战国策》，苏秦得太公《阴符之谋》、《史记》作《周书阴符》，明是一书也。《汉志》《周史六》六篇在儒家，《太公谋》八十一篇，《言》七十一篇，《兵》八十五篇在道家，《隋志》尽归兵家。）
◇政语
师尚父曰：「吾闻之於政也，曰：「天下圹々，一人有之。万民丛丛，一人理之。」故天下者，非一家之有也，有道者之有也。故夫天下者，唯有道者理之，唯有道者纪之，唯有道者使之，唯有道者宜处而久之；故夫天下者，难得而易失也，难常而易亡也；故守天下者，非以道，则弗得而长也，故夫道者，万世之宝也。」周武王曰：「受命矣。」（贾谊《新书。修政语》下）
武王问太公曰：「举贤而以危亡者，何也？」太公曰：「举贤而不用，是有举贤之名，而不得真贤之实也。」武王曰：「其失安在？」太公望曰：「其失在君好用小善而已，不得真贤也。」武王曰：「好用小善者，何如？」太公曰：「君好听誉而不恶谗也。以非贤为贤，以非善为善，以非忠为忠，以非信为信。其君以誉为功，以毁为罪，有功者不赏，有罪者不罚，多党者进，少党者退，是以群臣比周而蔽贤，百吏群党而多奸，忠臣以诽死於无罪，邪臣以誉赏於无功，其国见於危亡。」武王曰：「善，吾今日闻诽誉之情矣。」
武王问太公曰：「得贤敬士，或不能以为治者，何也？」太公对曰：「不能独断，以人言断者，殃也？」武王曰：「何为以人言断？」太公对曰：「不能定所去，以人言去；不能定所取，以人言取；不能定所为，以人言为；不能定所罚，以人言罚；不能定所赏，以人言赏。贤者不必用，不肖者不必退，而士不必敬。」武王曰：「善。其为国何如？」太公对曰：「其为人，恶闻其情而喜闻人之情，恶闻其恶而喜闻人之恶，是以不必治也。」武王曰：「善。」
◇四辅
太公曰：「太师者，心腹之臣，所使口口，是人之英，故曰前疑，常立於前，决疑事也。太史者，耳目之臣，所使视听，是人之後，故曰後承，常立於後，承主之过，取验於天。太傅者，爪牙之臣，所使守卫，是人之杰，故曰左辅。辅人主缺，事立於左，拒君之难。太保者，羽翼之臣，所使察伺，是人之警，故曰右弼，常立於右，弼人主之邪。四辅既立，王者安而无为，百姓济而无害。若四辅不具，犹格虎无备，济河无舟。若王者不知古今之务，远方之纬，不谋於诸侯，不达言语，动作不合於制，太师争之；不知天变星历之运，天官动静钟律之音，山川怪异，不善灾害，太史陈天文以争之；发号令不应先王法度，与大臣无礼，枉道於民，处刑不平，独信自专，临政不庄，又不恤臣仆，太傅争之；升车不应和鸾，揖让不中磬佩，氵㸒晏驰骋，沈冒酒色，宗庙不敬，舆服失度，朝廷无节，太保争之。（《五行大义》第二十二篇论诸官。）
◇六韬
案今所行《六韬》六卷，是宋元丰间删定，凡六十篇，见存不录，录其佚文。
◇文韬
文王问於太公曰：「贤君治国，何如？」对曰：「贤君之治国，其政平，吏不苛，其赋敛节，其自奉薄，不以私善害公法，赏赐不加於无功，刑罚不施於无罪；不因喜以赏，不因怒以诛。害民者有罪，进贤者有赏；後宫不荒，女谒不听，上无氵㸒慝，下无阴害。不供宫室以费财，不多游观台池以罢民，不雕文刻镂以逞耳目。宫无腐蠹之藏，国无流饿之民也。」文王曰：「善哉。」（《群书治要》三十一）
文王问太公曰：「愿闻治国之所贵。」太公曰：「贵治令之必行。治令必行，则治道通；治道通，则民大利；民大利，则君德彰矣。君不法天地，而随世俗之所善以为法，故令出必乱，乱则复更为法，是以法令数变，则群邪成俗，而君沈於世，是以国不免危亡矣。」文王曰：「法令必行，大利人民，柰何？」太公曰：「法令之必行，则民俗利，民俗利则利天下，是法令利之必行，大利人民也。」（《群书治要》三十一，《御览》六百三十八）
文王问太公曰：「愿闻为国之大失。」太公曰：「为国之大失者，为上作事而不法法，国君不悟，是为大失也。」文王曰：「愿闻不法法，国君不悟。」太公曰：「不法法，则令不行，令不行，则主威伤；不法法，则邪不止，邪不止，则祸乱起矣。不法法，则刑妄行，刑妄行，则赏无功；不法法，则国昏乱，国昏乱，则臣为变；不法法，则水旱发，水旱发，则万民病；君不悟，则兵革起，兵革起，则失天下也。」文王曰：「诚哉。」（《群书治要》三十一，《御览》六百三十八）
文王问太公曰：「人主动作，举事善恶，有福殃之应，鬼神之福无？」太公曰：「有之。主动作举事，恶则天应之以刑，善则天应之以德，逆则人备之以力，顺则神授之以职。故人主好重赋敛，大宫室，多游台，则民多病温，霜露杀五谷，丝麻不成；人主好田猎毕弋，不避时禁，则岁多大风，飘牛马，发屋拔木，民人飞扬数十里，禾谷不实；人主好破坏名山，壅塞大川，决通名水，则岁多大水，伤民，五谷不滋；人主好武事，兵革不息，则日月薄蚀，太白失行。故人主动作举事，善则天应之以德，恶则人备之以力，神夺之以职，如响之应声，如影之应形。」文王曰：「诚哉。」（《群书治要》三十一，《续汉。五行志》三注，又五注。《御览》九，又二百六十六，又八百三十九，又八百七十六，又八百七十九。又《五行大义》第七篇引太公云：「人主举事，善则天应之以德，恶则天应之以刑。」）
故义胜怠者王，怠胜敬者亡。（《群书治要》三十一引《明传篇》末多此二语。）
武王问太公曰：「桀纣之时，独无忠臣良士乎？」太公曰：「忠臣良士，天地之所生，何为无有？」武王曰：「为人臣而令其主残虐，为後世笑，可谓忠臣良士乎？」太公曰：「是谏者不必听，贤者不必用。」武王曰：「谏不听，是不忠；贤不用，是不贤也。」太公曰：「不然。谏有六不听，强谏有四必亡，贤者有七不用。」武王曰：「愿闻六不听，四必亡，七不用。」太公曰：「主好作宫室台池，谏者不听；主好忿怒，妄诛杀人，谏者不听；主好所爱，无功德而富贵者，谏者不听；主好财利，巧夺万民，谏者不听；主好珠玉奇怪异物，谏者不听，是谓六不听。（案上言六不听仅五事，转写有脱）
四必亡，一曰强谏不可止，必亡；二曰强谏知而不肯用，必亡；三曰以寡正强正众邪，必亡；四曰以寡直强正众曲，必亡。七不用，一曰主弱亲强，贤者不用；二曰主不明，正者少，邪者众，贤者不用；三曰贼臣在外，奸臣在内，贤者不用；四曰法政阿宗族，贤者不用；五曰以欺为忠，贤者不用；六曰忠谏者死，贤者不用；七曰财货上流，贤者不用。」（《群书治要》三十一）
武王伐殷，得二丈夫（《文选》注、《御览》作大夫，）而问之曰：「殷国之将亡，亦有妖乎？」其一人对曰：「有。殷国尝雨血雨灰雨石，小者如椎，大者如箕。常六月雨雪，深尺馀。」武王曰：「大哉妖也！」其一人对曰：「是非殷国之大妖也。殷国之大妖三十七章，雨血雨灰雨石，盛夏雨雪，臣不为妖灾。」武王然而问三十七章之妖，对曰：「殷君喜射人，喜以人喂虎，喜割人心，喜杀孕妇，喜杀人之父，寡人之妇，孤人之子，喜夺，喜诬，喜刑祸，喜以信者为欺，欺者为忠，以忠为不忠，忠谏者死，阿谀者赏，以君子为下，小人为上，以便佞为相，以女子为政，急令暴取，万民愁苦；喜田猎毕弋走狗，出入不时，不避大风甚雨，不避寒暑；喜治宫室，修台池，日夜无已。宫七十有三所，大宫百里，宫中有九市，陈玉杯象箸，玉杯象箸不盛菽藿之羹，必将熊蹯豹胎；喜为酒池肉林糟丘，酒池可回船，而牛饮者三千人饮之，以金鼓坐起，无长幼之序，贵贱之礼；喜听谗用誉，无功者赏，无德者富，所爱专制而擅令，无礼义，无忠信，无圣人，无贤士，无法度，无斗斛，无尺丈，无锱铢，无秤衡，有罪放，无罪诛，此殷国之大妖也。其馀不可胜数，臣言不能尽。」（《群书治要》三十一，《艺文类聚》九，又七十一，《北堂书钞》二十，又二十一，《文选。七发》注，《七命》注，《初学记》二十四，《御览》二十一，又五十一，又八十三，又一百七十三，又七百六十八，又八百七十四。）
渊乎无端，孰知其源。（《意林》一。案《意林》此条在「六守」後，「发启」前，当是「文韬」。）
◇武韬
昔柏皇氏、栗陆氏、骊连氏、轩辕氏、赫胥氏、尊卢氏，祝融氏，此古之王者也。未使民，民化；未赏民，民劝，此皆古之善为政者也。至於伏羲氏、神农氏，教民而不诛，黄帝、尧舜，诛而不怒。古之不变者，有苗有之，尧化而取之。尧德衰，舜化而受之。舜德衰，禹化而取之。（《御览》七十六，《意林》一）
圣人恭天静地，和人敬鬼。（《意林》一。案《意林》此二条在「发启」後「争权」前，知是《武韬》）
文王在岐周，召太公曰：「争权於天下者，何先？」太公曰：「先人。人与地称，则万物备矣。今君之位尊矣，待天下之贤士，勿臣而友之，则君以得天下矣。」文王曰：「吾地小而民寡，将何以得之？」太公曰：「可。天下有地，贤者得之；天下有粟，贤者食之；天下有民，贤者收之。」（《意林》作「牧之」。）天下者，非一人之天下也，莫常有之，唯贤者取之。夫以贤而为人下，何人不与？以贵从人曲直，何人不得？屈一人之下，则申万人之上，唯圣人而後能为之。」文王曰：「善。请著之金版。」於是文王所就而见者六人，所求而见者七十人，所呼而友者千人。（《群书治要》三十一，《文选。宣德皇后令》注，《意林》一。）
崇侯虎曰：「今周伯昌怀仁而善谋，冠虽弊，礼加之於首；履虽新，法践之於地，可及其未成而图之。」商王拘西伯昌於里，太公与散宜生以金千镒，求天下珍怪物而献之，以免君之罪。於是散宜生受命而行，得犬戎氏文马，豪毛朱鬣，目如黄金，名鸡斯之乘。九江之浦得大贝百冯本注云：《诗》作「百朋」，宛怀条涂之山得黄熊，玉女三人，因费仲而献之於商王纣。纣大喜，遂免西伯，杀牛而赐之。文王既出里，召周公旦筑为灵台。纣患刑轻，乃更为铜柱，以膏涂之，加于然炭之上，使有罪者缘焉，滑跌堕火中，纣与妲己笑以为乐，名曰炮烙之刑。（《意林》一，《汉书。儒林。辕固传》，《艺文类聚》八十四，又九十三，又九十五，《文选。南都赋》注，《石阙铭》注，《御览》四百六十七，五百三十四，六百八十四，六百九十七，八百七，九百八，九百四十一，《事类。马赋》注，凡十五条，合录之。案《意林》此条在「争权」後「九差」前，知是《武韬》。又案《淮南子。道应训》：「文王砥德修政，三年而天下二垂归之。纣闻而患之曰：「余夙兴夜寐，与之竞行，则苦心劳形；纵而置之，恐伐余一人。」崇侯虎曰：「周伯昌行仁义而善谋，太子发勇敢而不疑，中子旦恭俭而知时，若与之从，则不堪其殃。纵而赦之，身必危亡。冠虽弊，必加於头。及未成，请图之。」屈商乃拘文王於里。於是散宜生乃以千金求天下之珍怪，得驺虞、鸡斯之乘，玄玉百工，大贝百朋，玄豹、黄罢、青《豸干》、白虎，文皮千合，以献於纣，因费仲而通。纣见而悦之，乃免其身，杀牛而赐之。文王归，乃为玉门，筑灵台，相女童，击钟鼓，以待纣之失也。纣闻之曰：「周伯昌改道易行，吾无忧矣」。乃为炮烙，剖比干，剔孕妇，杀谏者，文王乃遂其谋。」盖本《六韬》为说。又《尚书大传》亦载此事。又案《群书治要》论将《选将》二篇在《武韬》，今本在《龙韬》，与旧不同。）
◇龙韬
武王曰：「士高下岂有差乎？」太公曰：「人有九差。」武王曰：「愿闻之。」太公曰：「人才参差大小，犹斗不以盛石，满则弃矣。非其人而使之，安得不殆？多言多语，恶口恶舌，终日言恶，寝卧不绝，为众所憎，为人所疾，此可使要问闾里，察奸伺猾；权数好事，夜卧早起，虽遽（《御览》作剧）不悔，此妻子之将也；先语察事，实长希言（《御览》作「长宝希言」）赋物平均，此十人之将也；切切截截，不用谏言，数行刑戮，不避亲戚，此百人之将也；讼辨好胜，疾贼侵陵，斥人以刑，欲正一众，此千人之将也；外貌咋咋，言语切切，知人饥饱，习人剧易，此万人之将也；战战栗栗，日慎一日，近贤进谋，使人以节，言语不慢，忠心诚必，此十万之将也；温良实长，用心无两，见贤进之，行法不枉，此百万之将也；动动纷纷，邻国皆闻，出入居处，百姓所亲，诚信缓大，明於领世，能教成事，又能救败，上知天文，下知地理，四海之内，皆如妻子，此英雄之率，乃天下之主也。（《群书治要》三十一，《意林》一，《御览》二百七下三。案《意林》引此在「并将」前。）
夫杀一人而三军不闻，杀一人而万民不知，杀一人而千万人不恐，虽多杀之，其将不重；封一人而三军不悦，爵一人而万人不劝，赏一人而万人不欣，是为赏无功，贵无能也。若此则三军不为使，是失众之纪也。（《群书治要》三十一，《将威篇》末「是将威之所行也。」下多此一段。）
武王问太公曰：「凡用兵之极，天道地利人事，三者孰称？」太公曰：「天道难见，地利、人事易得。天道在上，地道在下，人事以饥饱劳逸文武也。故顺天道不必有吉，违之不必有害；失地之利，则士卒迷惑，人事不知，则不可以战矣。故战不必任天道，饥饱劳逸文武最急，地利为宝。」武王曰：「天道鬼神，顺之者存，逆之者亡，何以独不贵天道？」太公曰：「此圣人之所生也，欲以止後世，故作为谲书。而寄胜於天道，无益於兵胜，而众将所拘者九。」武王曰：「敢问九者柰何？」太公曰：「法令不行，而任侵诛；无德厚，而用日月数；不顺敌之强弱，幸於天道；无智虑而候氛气，少勇力而望天福；不知地形而归过敌人，怯弗敢击而待龟筮，士卒不募而法鬼神，设伏不巧，而任背向之道。凡天道鬼神，视之不见，听之不闻，索之不得，不可以治胜败，不能制死生，故明将不法也。（《群书治要》三十一。）
太公曰：「天下有粟，圣人食之；天下有民，圣人收之；天下有物，圣人裁之。利天下者取天下，安天下者有天下，爱天下者久天下，仁天下者化天下」（《群书治要》三十一，此二篇在「军势」後。）
◇虎韬
武王胜殷，召太公问曰：「今殷民不安其处，柰何使天下安乎？」太公曰：「夫民之所利，譬之如冬日之阳，夏日之阴。冬日之从阳，夏日之从阴，不召自来，故生民之道，先定其所利，而民自至。民有三几，不可数动，动之有凶。明赏则不足，不足则民怨生；明罚则民慑畏，民慑畏则变故出；明察则民扰，民扰则不安其处，易以成变。故明王之民不知所好，不知所恶，不知所从，不知所去，使民各安其所生而天下静矣。乐哉圣人，与天下之人皆安乐也。」武王曰：「为之柰何？」太公曰：「圣人守无穷之府，用无穷之财，而天下仰之。天下仰之，而天下治矣。神农之禁，春夏之所生，不伤不害，谨修地利，以成万物，无夺民之所利，而农顺其时矣；任贤使能，而官有材，而贤者归之矣。故赏在於成民之生，罚在於使人无罪，是以赏罚施民，而天下化矣。（《群书治要》三十一，《艺文类聚》二十，《初学记》十七，《御览》四百一。）
◇犬韬
武王至殷，将战。纣之卒，握炭流汤者十八人，以牛为礼以朝者三千人，举百重沙者二十四人，趋行五百里而矫矛杀百步之外者五千人，介士亿有八万。武王惧曰：「夫天下以纣为大，以周为细；以纣为众，以周为寡；以周为弱，以纣为强；以周为危，以纣为安；以周为诸侯，以纣为天子。今日之事，以诸侯击天子，以细击大，以少击多，以弱击强，以危击安，以此五短，击此五长，其可以济功成事乎？」太公曰：「审天子不可击，审大不可击，审众不可击，审强不可击，审安不可击。」王大恐以惧。太公曰：「王无恐且惧。所谓强者，尽得天下之力。所谓安者，能得天下之所欲。所谓天子者，天下相爱如父子，此之谓天子。今日之事，为天下除残去贼也。周虽细，曾残贼一人之不当乎。」王大喜曰：「何谓残贼？」太公曰：「所谓残者，收天下珠玉美女金钱采帛狗马谷粟，藏之不休，此谓残也；所谓贼者，收暴虐之吏，杀天下之民，无贵无贱，非以法度，此谓贼也。」（《群书治要》三十一，又略见《北堂书钞》一百二十三，《御览》三百五十三，三百八十六。）
武王问太公曰：「欲与兵深谋，进必斩敌，退必克全，其略云何？」太公曰：「主以礼使将，将以忠受命。国有难，君召将而诏曰：「见其虚则进，见其实则避，勿以三军为贵而轻敌，勿以授命为重而苟进，勿以贵而贱人，勿以独见而违众，勿以辩士为必然，勿以谋简於人，勿以谋後於人，士未坐勿坐，士未食勿食，寒暑必同，敌可胜也。」」（《群书治要》三十一）
辩言巧辞，善毁善誉者，名曰间谍飞言之士。（《意林》一《练士篇》「名曰必死之士」下多此三语。）
以明告吏士，申三五之令，教其操兵，起居进止，旌
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>