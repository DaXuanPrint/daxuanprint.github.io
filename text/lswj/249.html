<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,南涧甲乙稿全文在线阅读,南涧甲乙稿全文在线下载,大玄古籍书库">
<meta name="description" content="诗文别集。南宋韩元吉(1118—1187)撰。。二十二卷。。元吉有。《南涧诗余》已著录。元吉原有集七十卷,又自编词一卷名《焦尾集》,久佚。清乾隆间修《四库全书》。时,自《永乐大典》中辑其诗、文词,厘作二十二卷。卷一至七为赋、诗,有赋三首,拟骚一首,古体诗五言古诗七十九首,。七言二十八首,。律诗五言百十五首,。七言百七十七首,。五言排律四首,。绝句五言十二首,。六言三首,。七言百八十四首,。凡六卷六百○六首。。卷七为词,。一卷六十四首。。卷八以后十五卷,为序、跋、书、记、表、论、祭文、碑铭、墓志、行状等诸体">
<title>南涧甲乙稿_韩元吉_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">南涧甲乙稿</span> <br/>
          作者： <span class="inputVal" id="bkauthor">韩元吉</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]229063</span> <br/>
          说明： <span class="inputVal" id="bkdec">诗文别集。南宋韩元吉(1118—1187)撰。 二十二卷。 元吉有 《南涧诗余》已著录。元吉原有集七十卷,又自编词一卷名《焦尾集》,久佚。清乾隆间修《四库全书》 时,自《永乐大典》中辑其诗、文词,厘作二十二卷。卷一至七为赋、诗,有赋三首,拟骚一首,古体诗五言古诗七十九首, 七言二十八首, 律诗五言百十五首, 七言百七十七首, 五言排律四首, 绝句五言十二首, 六言三首, 七言百八十四首, 凡六卷六百○六首。 卷七为词, 一卷六十四首。 卷八以后十五卷,为序、跋、书、记、表、论、祭文、碑铭、墓志、行状等诸体文三百六十三篇。元吉与朱熹交厚,其诗唱合者除朱子外,有叶梦得、张浚、曾几、陈亮、陆游、赵藩等,皆为名流耆宿。《朱子语类》评其“诗作著者尽和平,有中原原旧,无南方啁唽之音”,文章亦尚有元祐、熙宁遗响。《四库总目提要》称其“诗体文格,均有欧(阳修)、苏(轼)之遗,不在南宋诸人下”。有《丛书集成初编》本,后附遗文三篇。另有《武英殿聚珍版书》、《四库全书》本。今人栾贵明又据现存《永乐大典》辑出其诗、文凡八条,可补前人之不足,见一九八三年中华书局《四库辑本别集拾遗》上册。</span> <br/>
          封面： <span class="inputVal" id="bkimg">Z_18438.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]南涧甲乙稿
[book_author]韩元吉
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]229063
[book_dec]诗文别集。南宋韩元吉(1118—1187)撰。 二十二卷。 元吉有 《南涧诗余》已著录。元吉原有集七十卷,又自编词一卷名《焦尾集》,久佚。清乾隆间修《四库全书》 时,自《永乐大典》中辑其诗、文词,厘作二十二卷。卷一至七为赋、诗,有赋三首,拟骚一首,古体诗五言古诗七十九首, 七言二十八首, 律诗五言百十五首, 七言百七十七首, 五言排律四首, 绝句五言十二首, 六言三首, 七言百八十四首, 凡六卷六百○六首。 卷七为词, 一卷六十四首。 卷八以后十五卷,为序、跋、书、记、表、论、祭文、碑铭、墓志、行状等诸体文三百六十三篇。元吉与朱熹交厚,其诗唱合者除朱子外,有叶梦得、张浚、曾几、陈亮、陆游、赵藩等,皆为名流耆宿。《朱子语类》评其“诗作著者尽和平,有中原原旧,无南方啁唽之音”,文章亦尚有元祐、熙宁遗响。《四库总目提要》称其“诗体文格,均有欧(阳修)、苏(轼)之遗,不在南宋诸人下”。有《丛书集成初编》本,后附遗文三篇。另有《武英殿聚珍版书》、《四库全书》本。今人栾贵明又据现存《永乐大典》辑出其诗、文凡八条,可补前人之不足,见一九八三年中华书局《四库辑本别集拾遗》上册。
[book_img]Z_18438.jpg


[book_title]提要
钦定四库全书　　　　集部四
南涧甲乙稿　　　　　　别集类三【宋】
提要
【臣】等谨案南涧甲乙稿二十二卷宋韩元吉撰元吉字无咎开封雍邱人南渡後流寓信州之上饶集中自署曰颍川不忘本也元吉宋史无传陈振孙书録解题称为门下侍郎韩维元孙江西通志则以为韩维之子考宋史维本传卒于元符元年而集中系辞解序云淳熙戊戌年既六十有一则元吉生时自在徽宗重和元年上距元符元年戊寅凡二十年安得为维之子集中又有高祖宫师文编序称绍圣中公谪均州又称建中靖国以来追复原官与维事蹟一一相合知江西通志为误当以陈氏为是矣陈氏又称其初与从兄元龙皆试词科不利後官至吏部尚书而不详其事蹟今据其赴信幕诗知初为幕僚据其送连必达序知尝知建安县据其谢表状劄知在外尝为江东转运判官两知婺州又知建宁府在内尝权中书舍人守大理寺少卿为龙图阁学士为待制为吏部侍郎中间一使金国两提举太平兴国宫及为吏部尚书又晋封颍川郡公而归老於南涧因自号南涧翁并以名集南涧者一在建安城南为郑氏别业见本集诗序一在广信溪南见书録解题考元吉宦於闽中家於江右似乎非建安之南涧当以广信为是也元吉本文献世家据其跋尹焞手蹟自称门人则距程子仅再传又与朱子最善尝举以自代其状今载集中故其学问渊源颇为醇正其他诗文酬酢者如叶梦得张浚曾几曾丰陈岩肖龚颐正章甫陈亮陆游赵蕃诸人皆当代胜流故文章矩矱亦具有师承其壻吕祖谦为世通儒其子名淲字仲子者亦清介自持以诗名於宋季盖有由矣朱子语类云无咎诗做着者尽和平有中原之旧无南方啁哳之音诚定评也集本七十卷又自编其词为焦尾集一卷文献通考并着録岁久散佚今从永乐大典所载总裒为诗赋六卷词一卷文十五卷统观全集诗体文格均有欧苏之遗不在南宋诸人下而湮没不传殆不可解然沈晦数百年忽出於世炳然发翰墨之光岂非精神光采终有不可磨灭者故灵物撝诃得以复显於今欤乾隆四十九年十一月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费墀

[book_title]卷一
钦定四库全书
南涧甲乙稿卷一
宋　韩元吉　撰
赋
万象亭赋【有序案集中叶少保诗注云公在闽中作万象亭某为之赋则此题应有亭字原本脱去今据补】
绍兴十有三年石林先生自建康留钥移帅长乐惟公以文章道学伯天下推其绪余见於政事时闽人岁饥余盗且扰曾未易岁既怀且威仓廪羡赢野无燧烟民饱而歌乃辟府治燕寝後筑台建亭尽揽四山之胜字曰万象公时以宴闲临之命宾客觞酒赋诗以纪一时之盛某适以旧契之末获拜公於庭知邦人之德公而公之能与共乐也退而为之赋其词曰
石林先生治闽之初邦人咏歌延览登眺临城之阿面长江之回旋俯重峤之嵯峨剪凡草于荆杞发层台之新基收揽宇宙以万象而目之先生曰天地之内所谓景与物者不可以既也方其交干吾前而其象无穷触于吾心而其意无穷惟达者可以道会而不可以知通矣斯亭也处于户庭重复之末而出於闤闠胶扰之中危梯直上十寻倚空窥井邑之鳞次张九衢之飞尘嚣声四起人烟缤纷励丝竹之余响郁椒兰之清芬当其连山如环秀色四出林峦郁其映带烟云度而髣髴隂晴变态所获非一极东南而凝睇莽游目于穷发海波荡漾蛟龙惊獝粲朝日之初升数山川於异域风角於天际卷千帆之飘忽或一瞬而千里或穷年於咫尺瞻云鹏之独运哀斥鷃之短翼天池倏其九万羌决起于蒿藾【案庄子我决起而飞抢榆枋又云翺翔蓬蒿之间此运用其语而改蓬蒿为蒿藾考诗传苹藾萧也郭璞曰今藾蒿也义与蓬蒿可通但藾是九泰韵与上下句用陌锡通叶者不合疑有误】白鸥去而西飞澹长烟之远没田畴俯见禾黍如绩耕夫耦而长谣牛羊散于砂碛余霞被於林杪明月皎其东壁挂北斗於栏楯泻银汉於雉堞披风露之冷爽想飞仙之来接听鸡犬于云中奏笙簧之激越叹佳赏之奚尽虽妙意其莫述惟吾兴之所寓与彼物而所得故可以追阆风之游而谢华胥之国也客有闻而叹曰嗟嗟先生百代之英玉堂金马载蜚厥声厌帝所之钧天歛光芒于一藩而余风所被犹足以息潢池之盗而庆高廪之丰年矣今夫此邦之形势最于八州缭周垣其百里渺澄澜而为沟三峰峙而鼎足盖有类夫蓬莱与瀛洲自无诸迄今千有余载中更王氏穷侈自泰异时离宫别舘乘山矙海而今之所存大则浮屠老氏之室小则公卿大夫之庐鸣钟相闻择胜以居飞栏危榭往往而在倚岩壑之幽清翳松桧其晻蔼虽一斑之或见曾未若斯亭之宏大碧油画戟来藩此府往贤近臣盖已百数慨登临之遗迹咸褊陋而无取独先生至而有之舞山光於帘幙冯地势之襟带杂支离之万种烂锦幄其斾斾荐醽醁于樽俎剥珍错之螺贝发角徵之清唱挽行云於天外使邦人聚观白首惊拜岂吾先生浩然之气六合为隘蟠万象于胸中耿星辰而不寐遇至美而一发借佳名以自快而景物之来适际其会彼千古而莫识信一时之有待者耶于是先生闻之冁然而笑衆宾避席迭起为夀
拙蚕赋【壬寅年作】
韩子晨起视牕中有物延缘投隙抵穿口如飞蛛足若蛰蚿呼妪辈问之妪笑曰是拙蚕也丝疏而弗绩食饱而嗜眠亡所用旃戏置此焉韩子感而赋之曰翳樗栎之不材兮信能保其天年岂有用之则贵兮抑不用之或偏吁造化者奚私兮盍亦赋之自然惟桑虫之何知兮生蠢蠢而比肩资采摘而不自养兮甘鼎镬之烹煎大则施于纨绮兮细则丽为纯绵虽曰衣被四海兮犹为蟪蛄之所怜方衆巧之竞骛兮万族仰哺而争先何茧栗之弗为兮耻营躯而自纒匪畏死而遁逃兮将羽化而飞翾宜妇姑指以为拙兮蹇冥心于弃捐彼庄生取喻於牺牛兮支离攘臂於兵间不能务悦於人兮殆亦自全其天圣有抱璞而深藏兮时有不争于尙贤粤抚槛而三叹兮吾亦乐乎太玄
湘竹赋
余怀古而不见兮将吊舜于九疑望湘江之沄沄兮惮褰裳而涉其涯款二女于丛祠兮庭有翠筱而参差睨枝干之斓斒兮淡猩血之淋漓手欲触而不敢兮心欲置而复思故老谂余以前闻兮此皇英之泪痕帝遐征而不复兮泪潺湲于竹根朝日暴而不灭兮严霜洗而不昏度凄风之萧瑟兮如有余哀之远闻彼圣人其亡欲兮岂昵嬖而惑私虽嫠者其抱情兮何一哀之至于斯夜将寐而太息兮梦恍惚其见之委玉佩以弦琴兮有美一人其颀颦青蛾而啓皓齿兮肃予前而致辞曰吾父之至仁兮择吾嫔于有虞惟虞之能继帝兮功甚巍而不居艺稷黍于艰难兮派百川而东驶制礼乐与法度兮世盖跻于极治忧勤终以损寿兮南廵五月其未已乘白云以逍遥兮无复帝车之可还悼予躬之至弱兮抚予娣而长叹考殂落而夫逝兮予之息又不令天下其将安归兮生民又安取正息旣不任于养兮嗟予死其孰瘗天旣高而莫升兮地之厚其可入蹇念此以长号兮涕交堕而弗知滋草木以如雨兮与江水之争流惟此君其谅余兮含余泪之莫收历千祀而弗改兮亦其节之素修彼昧者其腾口兮殆妃嫔之後先抑予哭犹罔于夜兮顾于此则岂然嗟神言之谆谆兮羌不知其梦也且端拂以求诸神兮虽龟荚其不贰也退而告于君子兮咸举以爲信也遂再拜而谢之兮吾将敬而植此也
辞
羇凤辞
我家既远兮苕水爲乡中有羇凤兮飞颉颃朱为冠兮黼为裳五色炳兮耀文章音律吕兮韵宫商竹不实兮梧则僵翳蒹葭兮饫稻梁虞舜作乐夔在堂集阿阁兮丽朝阳胡为去我兮天一方友凫鴈兮侣鶖鶬吁嗟凤兮其来翔
五言古诗
远游十首
我行蓬莱巅俛首见月窟谁言沧海深涉之不濡韤颓波惊鱼龙起舞相荡潏衆真爲一笑黄雾生绦阙独乘风中天蹙踏波上月
东隅有神人被发两目丹手擎扶桑枝腾光射乾坤朱鸟爲前驱火龙驾後轩祝融不敢瞬卫以千炎官誓当扫霜霰九?常不寒
靁出九地底化为万鼓鼙豕首柄石斧剨然四海驰夔魖与罔象辟除靡有遗无私乃帝令风雨多随之苟能仆夷伯何怨儿女爲
紫皇宴琼台凤舞鸾且歌翠鬟两仙女倚歌奏云和秀色炯双璧晴云灧秋波曲终顾我笑奈此人间何赠以白玉环绸缪期匪他
大钧转一气急毂无停辕是非与生死胶扰于其间朝昏互变灭倏忽千万年岂知达道人直作须臾观天地本无物置之奚足言
海水赴大壑雷奔堕空虚火轮煽金刚荡然爲尾闾一阖复一辟乾坤犹户枢万生保灵根至神守虚无尝以物所归返观天地初
崑仑九万里磅礴天地根其下有玄圃兹惟衆仙门翩然两白鹤道我前飞翻问津牵牛星濯足洪源河九关幸方辟乘之游紫垣
巨轴载厚地沈沈惟九幽日月所不烛鬼神或拘囚负臣与支祁亦爲舜禹忧腼彼世上儿对面行姧偷国章幸可脱天刑此焉投
生死一大梦梦觉谁当分梦中既不了虽觉何足云天光发吾宇澹然无朝曛至乐不外假至贵斯无文求仙与学佛举世徒纷纷
呼吸爲阴阳动静乃天地犹然一身间至理无弗备苍龙驾白虎昼夜分六气坎离会精神否泰本仁义吾师不吾欺持以御一世
戊辰三月清明後三日见叶丈于石林承命赋诗作古风一首【案叶少藴字梦得石林其居也少藴爲元吉前辈故称叶丈原本作文譌今改正】
东风易阴晴一雨晓便止舍舟欣徐行乌鹊声爲喜迢嶤石林谷苍翠间红紫丈人厌调元玩意丘壑里郑公化乡闾邺侯盛图史千载发词源一点诣真理霞裾月中仙珠履天下士时从诗酒乐不负湖山美方瞳照玄髪眉夀端自此缅怀西湖春荆棘迷故里两髦看公游玉节旋屡弭风尘三十载碌碌类余子晚登载欣堂謦欬闻正始榆枋望天池奋迅思决起当谋白云居敢援赤松比临流整游观三沐聊洗耳
子云兄命赋?隐
子牟居江湖而有魏阙心方朔待金马与世相浮沉古来旷逹士岂必栖山林吾兄官湖南一室横古今朝披祝融高暮涉湘水深闲爲漫郎饮戏效愚溪吟圣贤虽云邈彛训夙所钦斗水幸见收西江等蹄涔吁嗟咸阳市敝帚希千金应携忘言子一和无弦琴
题画卷
少年喜登临两脚不惮软支筇上云山得酒辄三返一从老将至所向意先懒岂惟心事乖要自脚力短不如空斋坐此画一舒卷超然函文间意作千里远渔舟已逍遥茅屋更萧散江干所游历物色犹在眼浮生固幻景况乃幻中幻低头顾吾庐何如住山涧
梵隆大师乞诗隆能琴阮为鼓数行
扁舟望涵山一塔白云里东西互迎送目尽三十里下有布金园轩牕面流水上人富愿力物物尽经始庄严万人缘功就只弹指空斋了无事鸣琴对清泚游鱼应朱弦万籁入流徵我来不忍去一听赏幽耳雨余新月上云物纷可喜莫作箕山吟秋风坐中起
逢人
逢人似相识初不辨名字折腰致寒暄但道久暌异归来省眉目髣髴犹梦寐自非知心交君辈定难记将无半面别正恐呼声似中年况多忘错认固无意典刑要深思摸索岂难事尚想睢阳公一见了奴隶
寒食前三日携家至丁山
春事已过半豫怀风雨忧苦无亲朋乐自携儿女游丁山峙城南老稚载一舟狭径登诘曲轩牕居上头遐观接去鸟俯视临清流溪花正烂漫堤柳緑且柔杳霭烟云间前瞻帝王州田野乱棊布山川莽相缪病妻不能饮取酒自劝酬鲜妆谁家妇造席为我讴风光亦可醉景物似见留惜无百金资买此林壑幽岁月实易得里闾尚沈浮归来暮钟响苹风动沧洲
上巳日王仲宗赵德温见过因招赵仲缜任卿小集以流水放杯行分韵得行字
春事倏已晚飞花送啼莺长安三月三水边尽倾城缅怀杜陵老感之见歌行青鸟忽飞去素鳞盘水精往事谁复识梦绕白玉京朅来官闽陬江湖渺余情嘉节闭门卧客愁随日生风光入樽酒使我嗟独倾良友慰寂寞惠然成会幷金枝三隽才千里未可程王郎乌衣旧高论玉尘横相逢寄觞咏乐此天气清不知山隂会絶唱畴能赓庭隅有幽花粲若万玉缨好风亦知人微月相与明萧萧城东路颇复歌吹声景物正自佳天涯意难平不须恨陈迹且用催诗成
上巳日与客游张园
簿书有余闲春日亦已永况逢佳节休朱墨得暂屏名园跨江郊危槛俯千顷平芜雨初匀弱柳风自整芳寻寄萧散意适忘醉醒持觞挹花色散策步林影虽无歌舞姸所爱亭馆静佳辰天气清泉水助幽冷缅怀山隂会修竹带崇岭应知佳客临怀抱均一骋君看结绮地茨棘翳眢井当时擘牋人正复对此景江山几兴废岁月侵老境但愿中圣贤畴能计钟鼎
避暑灵泉分韵得水字
闲居亦无营岁月驶流水适闻新蝉鸣袢暑遽如此佳哉二三友久要复邻里怜我疾病除慰我怀抱喜居然肯见顾岑寂聊啓齿空山百无有翠阜映清泚幽泉俯伴月盎盎真石髓坐久得清凉山缾还屡耻一杯乐所遇静胜有真理谁能走悬箔赭门趂朝市炎歊不可触暑雨欣渐止幸有故人风相过时洗耳
七夕与孟壻约汤朝美率徐行中游鹤山
城市竞时节幽寻固难同旧闻鹤山奇欲往岁屡穷兹辰尚残暑夙驾乘西风楚俗候飞鹊阶庭閙儿童谁能事针缕觅巧瓜果中起携东牀友况得下榻翁青蒲有杰客放怀适相从一招云中仙共呼潭底龙翠壁耸崷崒龟鱼澹游空泉源几万斛石窦藏丰隆久知神物交解致零雨蒙我田甚无多例思年谷丰公才正类此时至会有庸竹间小招提?静无鼓钟枕石漱甘井荔丹啓筠笼若据两石羊摩挲古狄铜高谈剧霏屑壮气吹长虹可无樽酒緑遂使老颊红醉语或不省啸歌亦舂容归欤兴难尽月明照风松
雪中以独钓寒江雪分韵得独字
常年待三白此语未免俗谁言岁将徂一雪自云足魃妖与疠鬼不待巫茢逐初喜没马蹄还惊上牛目三日雪不休冰澌被茆屋我贫固无事尚赋一囊粟长饥望年登政恐麦不宿天公岂相撩馈以万顷玉朝来一堪煮茗椀荐新菊牕中有佳致一水卧寒緑城闉閴在眼况复见岩谷相过二三子共喜醅瓮熟狂歌且暂醉夜半还秉烛犹胜杜陵翁山中掘黄独
雪中从邢怀正乞酒
櫑具高拄颊风尘客长安长安不宜客岁暮仍苦寒夜闻隂风喧晓看雪漫漫天公非恶剧笑我貂裘单坐令歌南山白石空漓岏正不妨我啸凭高事遐观四海同一云更觉天地寛平湖发远景松竹如龙鸾巉然两峯高玉峙峨琼冠缅怀邢公子重城有家园水石带林沼幽亭厌云端仙粧映疎梅秀色若可餐璇题散冰筯晶盐贮牙盘清歌出絶唱笔间走波澜几欲泥君饮持杯听幽兰君家碧琳腴到手无复残正岂须羔儿尚能追清欢蹇驴不敢出强作哦诗酸诗成不能寐起舞清夜阑傥可致麴生当筑白玉坛
自国清寺至石桥
出郭天驱气隂车日亭午漫漫山中云犹作衣上雨仙山八百里胜槩随步武稽首金地尊栖心玉京侣浮空方广寺楼殿若可睹石梁泻悬流下有老蛟怒我来净焚香千花发茶乳拟访林下仙飞来但金羽
岩泉道中
出郭心易清看山眼难饱疎疎水中梅残雪相与好岁华云已晚官况良自笑日暮城东门霜风动衰草
豅豁岩【丙寅年作】
苍崖两分张絶壁千丈起溪流忽奔注万石相披靡跳波作惊雷跬步清见底攀藤上巉岩却立半空里几年天师庙栏柱岌无址幽禽答远响山花乱红蘤我来不知疲危栈劣容屣同僚具壶觞脚软正须此尘埃得遐瞩真赏契心耳只应潭中龙见客亦惊喜
寒岩分韵得水字
青山如幽人不肯住城市客从城市来一见消吝鄙平时与周旋况复非俗士我初见南山秀色纷可喜谓言官尘埃洗涤端在此经时未一至引望若千里昨朝得休暇佳兴难自已秋原丽新晴景物为清美独游已不恶更约二三子初从涧壑危稍入岩石倚白云随杖藜苍烟生屐齿主翁亦好事结茆修竹底庭空百无有屈曲但流水客来了不问花草自红紫岂无一樽酒欲饮还遽止归鞍不可速吾亦聊洗耳
松江感怀
忽忽倦行役栖栖问穷途生涯能几何所抱诗与书凄凉吴淞路不到十载余当年路傍柳半已隂扶疎系舟上高桥春水正满湖鸥鸟如有情见人远相呼境豁目为纵兴长心特舒尚想张季鹰此焉赋归欤生前与身後底用论区区但当酌美酒一鱠江中鲈
丁丑仲春将渡浙江从者请盘沙予畏而不许旣登舟乘潮以济中流胶焉捐十金募数力竟至沙上仅达西兴狼狈殊甚从者笑之感而赋诗
桑田变东海此语闻自昔嗟我百年人耳目讵能识谁言钱塘江遂有车马迹涨沙莽云屯衣带仅寻尺我初未渠信束?俟潮汐是时月旣望春晴好风色同舟二三子击楫意颇适中流类坳堂竟作胶柱瑟褰裳乱涛波植杖负囊笈居然濯我足长堤慰行客西兴忽在眼唤渡犹顷刻鲲鹏定何之鱼龙岂迁宅斜阳照高岸得酒饯寒湿平生忠信怀对此徒感激翻成仆奴笑抚事吁莫测莫问曲池平空悲岘山侧
望灵山
岳鎭古所録兹山谅其遗忆从西江来恍惚欣见之初疑春雨晴云物出怪奇稍稍对岩壁森森面岭奇纷纭类列障散漫如连帷磅礴千里间衆景皆奔驰颇讶地轴涌未觉天柱亏不让崑仑高遂使泰华移诸峯七十二磊砢略可推骈观拥佛髻远睇凝蛾眉大或覆钟鼎细亦銛刀锥石柜一何高梯天此为墀崩腾铁马羣中有大将旗身居万石贵气压累卵危雄杰亦莫状清深亦余姿蛟螭护絶磴草木忘四时岂知水晶宫閟藏神所司隂崖彼何灵颈断不敢悲
建安城南郑氏居号南涧山水甚幽予始至欲游率夺以事秋九月事少闲前二日折简招客客半辞旣命驾辞者复先在相与追逐诘曲由田中梁溪并山麓隘不可舆行二百步始得寒岩磴荦确羊肠而上钜竹生石间举武疲曳休小亭至上方牕户明邃从疎林瞰远山如绮疏中望通衢也西渐走水养鱼植菖蒲石上纎巧可爱有僧臞甚云山故铜冶也指其穴已羃篝火之迹亦犹在山半有岩隔小涧桥坏不可越门有水阁平田秋色稼穑弥望主人畏客戒勿置酒因取茶烹之求观其囿三返仅得入则流觞亭初为坳沼亭中稍集亭下水车轮转别亭俯方池环植海棠少坐日已西携酒诣开元僧庐絶溪而南中流见城市水面平直如大江舟衔尾桨声相上下意乐之集丹青阁阁底岩桂盛开面之置樽俎将登陆羽亭惫不果取泉试小春新芽举白欢甚分韵赋诗明日又以秋气集南涧为韵自赋五首云
朱墨日过眼溪山谁复游夜闻西风喧起看天地秋王事有休沐驾言指林丘新晴鸟乌乐路入南涧幽高峰左右列野水纵横流问舍苦不早求田亦良谋
高岩跨层巅一径入苍翠三休彻上头却立睨平地当年宝藏兴中夜出光气至今石缝裂篝火尚能记盈虚谁可测开阖神自秘空房有残僧骨冷夜无寐
入山衣屦寒出山衣屦湿初迷烟雨来稍识云气集空蒙掠面过可玩不可执不知市廛地去此凡几级青松入长望白鸟伴危立冷然笑身世万事何汲汲
有酒不得饮呼船过溪南溪南亦何好古寺依晴岚上有百尺楼下有千丈潭城闉一目尽晩山日相衔烹茶吊陆子蜡屐登巉岩相逢作行乐犹胜空坐谈
秋风何时来午暑忽已散娟娟木犀花弄蘂亦璀璨清香不自惜拥鼻得奇观古来达道人至乐在山涧艺兰与种蕙采掇契幽愿置此勿复言吾方囷游宦
李仲鎭懒窠【癸未年作】
我性天下懒自谓世莫双朅来官中都懒极济以憃有如千黑鱼东西转桥矼又如槖驼卧厌逐羣吠尨鼻洟任纵横胞转徒胮肛纷纷夸夺儿见我语辄哤平生李公子老大同乡邦奈何夺我有收歛付一牕作窠寓以名异音乃同腔金马可避世何殊鹿门庞君看富贵涂机危甚缘橦争荣仅锱铢力欲九鼎扛金朱拥丹毂视之亦蝼蠬爱君阳羡居有田种兰茳溪山带城郭松竹环旌幢连娟几修眉清歌艶明釭客至即尽醉不待金石撞尚余诗语工词源倒三江好懒得真懒使我心益降何时半作分临流听琤淙
赵仲缜梅川
堂前面羣山堂下俯流水扬雄一区宅岁晚何在此将无山水佳更为风物美城隅三家渡华屋照清泚举手招梅仙低头叫陆子前松後梧竹左桂右兰芷江花漾茶瓯岩树排棐几客来索无有樽酒间图史不作隐士庐合号君子里吾人天潢秀时至当决起饱餐南岳芋闲曳东郭履山名不负侬因之得名字弹冠可前卜问舍真早计笑杀陶渊明酒资良未遂
题郑舜举蔗庵
吾州富佳山修竹连峻岭居然缚尘埃一见辄心醒岂知刺史宅跬步閟清景古木盘城隅石径幽且迥当年徐常侍坐爱云水冷溪南羣峰秀矗矗锥出颖郑公闭阁暇独步毘庐顶曰此气象殊逍遥步方永唤客倒清樽燃薰煮奇茗庭空无一事宾吏絶干请佳处由渐入斯语烦记省渊明尝有语结庐向人境恍如白莲社挥麈对宗炳谁云忙里闲要识动中静我来款妙论散策步林影心田豁丛茅气马罢征骋他时记棠隂老意亦深肯
朱元晦清湍亭
青山足佳游远睇欲无路稍寻絶涧入始辨云闲树泉声若招客倚杖得夷步惊湍泻乱石激激有清趣风微鸟哢幽日彻鱼影聚居然鱼鸟乐正欠幽人住野僧岂忘机作亭以兹故因君赋新诗我亦梦其处
题潘叔玠家达观亭
车尘蔽重城俯首但闤闠谁知达观亭自与空阔对青山接檐楹白塔见云外迢遥眼界净妙处心境会平生九垓期洗耳听天籁一为簿领缚局促无可奈每凭君家栏旷若解铃釱跻攀得遐瞩顿觉天宇大颇惭北山移欲赋楚台快泰然发天光闲目了无碍
列岫亭用范伯升韵
自我来南溪池塘几春草结茅依云端爱此山回抱奇峯七十二罗列景逾好岂殊谢公牕澄江更萦绕孤城千家邑一目可尽了植葵思夏深种菊待秋杪物华静中见至理得深造东山与鲁郊?用评大小平生丘壑心计拙讵能巧亭臯远俗客曳杖日频到箪瓢乐未改在涧盘亦考况有吾人诗飘然异郊岛
凌风亭【按集中有凌风亭事状】
西山如层城壁立有坚对逶迤雉堞出一水相萦带诛茅发颓垣偶与嘉景会天风无边来云日为破碎谁能了苹末直欲跨鹏背飘然压尘土九壤真一块王乔幸齐驱御寇亦同载不知吏役缚且乐公事退春光到花木栏槛惬清快相期睨南溟整我飞霞佩
丹青阁
杰阁跨虚壑危栏转层峯城郭丽朝晖山水涵秋容幽寻适暇日况有佳客从微官厌趋走野性便疎慵少摅泉石愿一洗尘埃胷却上陆羽亭褰裳踏风松东轩俯乔木高花烂芙蓉感此节物换愧尔樵渔踪清谈且萧散酌饮亦时供兴阑勿遽叹胜游当复重
清晖阁
台府填都会乃与山水期青溪带秦淮渺若万顷陂主公金闺旧官曹日追随闭阁理万事朱栏俯涟漪晴波纳远景摇荡扶桑枝浩然江湖兴颇与渔钓宜风月朝暮佳轩牕有余姿向来非无人未发此段奇嗟我老病躯时来瞩须眉停杯待举网屡醉倒接?意适反无语欠公壁间诗只今入幽梦官居类鸡栖公亦那久留濯缨咏来思不知凤凰沼何如习家池新霜着羣木归舟扬旌旗寄言坐上客酒至幸勿辞
溪山堂次韵
幽人谁与娱作堂面溪湾堂中有山色朝暮来云间正作杜老狂颇异韩子姧超然物外景便觉非人寰登临得遐瞩似破天壤悭诗成隐几笑溪山亦开顔缭绕明镜中参差峨髻鬟苦无俗客语但闻鸟间关出门曳藜杖赖有此往还虚名两蜗角自闘触与蛮时平衆贤聚君胡得长闲会从车骑出勒石燕然山正恐万里涂高辕不容攀
归乐堂【按朱子文集载归乐堂记云予尝为吏于泉之同安而与迁游朱彦侯实同僚即此堂也】
百岁自逆旅微官更周流应知归来乐不减万户侯渊明一县尹折腰憎督邮松菊绕东篱田园事西畴素琴酌樽酒稚子相献酬朱侯青云士颇复有此不方为功名驱乃与贤逹侔筑堂寄闲暇笑谈指林丘蕉黄间荔丹蚝山荐新篘嗟我实何人市朝亦淹留因君动佳兴拟作汗漫游安得二顷田可卧百尺楼
护国寺次前婺州韵
双娥渺云端流水但空谷尚喜云外山娟娟作眉緑佳人不可见夜半风满竹竹声入清梦夜客慰孤宿山中富兰若欲往宁畏独老僧亦知人逢塲共竿木林芳得清心幽涧供濯足便可赋归欤箪瓢胜鼎肉
喜吕令防归
闲居玩编简萧然罕朋俦古士信可佳欲语不见酬岂如平生交臭味能相投别久得会面笑谈解人忧况君复比邻共此一壑幽招邀接步武文字资讨求昨朝喜君来快若沈疴瘳开口四五笑亹亹谈未休鷄鸣任风雨畴能记穷愁因知名教地至乐真天游新凉动梧竹柴门掩清秋三径无杂华茙葵散金瓯年丰鱼蟹熟樽酒亦易谋相过勿厌数此外俱悠悠
毛文仲惠文编
平生毛公诗训传固已久纷纭齐鲁失浪自开户牖至哉一言蔽可用严墨守渊源见云仍梦泽吞八九雕章与棘句锦绣间琼玖嶷如犀始擢粲若蚌初剖肉食乃闻韶昼日或见斗三百篇未忘七十子何有应如摩天刃要是修月手时来岂无用妙处端不朽君看夸夺儿在後孰顾叟喧啾蛩负户嘈囋蝉?柳谁令口鸣悲正使心欲呕岂无熊罴士?问牛马走迢嶤金闺门豪杰自先後而君尚穷滞履敝衿见肘才名三十年肮脏惊白首我惭拜嘉赐幼妇连虀臼相望百里远曾未共樽酒期君颂中兴步出次山右
寄赵德庄以过去生中作弟兄为韵七首
悠悠功名期苒苒岁月过劳生閲半百仅尔脱寒饿山林有夷涂此责当万坐闭门歌阳春非君谅谁和忆昨锺山来君亦湓浦去今年赴湓浦锺山复君住出处每相似屡触衆狙怒毁誉久自定子贤吾亦庶士苦不自重贪名乃忘生向来望尘子得车定何荣浮云蔽天壤岂碍日月明惟余金石交可论藏与行筑城始议戍寓兵复言攻二年大江南兵戈在目中忧时亦千虑惟子与我同诣阙请长缨终军本儿童我初见君诗谓世无此作飘零三十年文思各衰落俱持使者节恨别还作恶未置白玉堂端须着岩壑我生少孤贫四海两兄弟拊妪赖母慈离别几挥涕宦游与夫子中外辄相值所恨姓氏殊孰云情好异处世那近名居官敢言清平生阿堵物畴能字之兄春风一杯酒与君花下倾穷秋动摇落江湖渺离情
送汤朝美还金坛
腾驹轻卧驼野蔓欺落木举头便干霄春至亦重緑人生百年内万事纷过目得为蠖步伸失作蠵颈缩古来旷逹士一视等蛮触功名本时命用舍岂荣辱汤公涉南荒岁月犹转毂几年卧新州宁肯事鸡卜身安一瓢饮志大五车读朅来灵山隈跫然慰虚谷濯足山下泉爱我泉上竹相从一长笑忍效阮生哭胷中经济略欲语动惊俗谁知天意回归棹如许速春风正浩荡江水清可掬海涛拍千峯挂席下浮玉遥欣倚门念三径欢僮仆送君得无恨我步嗟局促要看万里途更试籋云足家山幸毋留吾皇思陈牍
送汤安止罢信幕赴调
後生仰前辈今世思古人岂重岁月久所怀风俗淳昔我家闽中龟山实其邻出门尚羣盗欲往志不伸相从朋旧间得语尽可珍俯仰今几何遗编半埃尘白头入幕府始与夫子亲夫子龟山裔麕?见祥麟晩同柱後史无心问平津典刑在眉睫温然异羣伦向来簿领中挟书聼谆谆岂不开我塞异闻此其真亦或举樽酒笑谈忘贱贫同僚各分散世事日以新遥怜郑公乡俎豆犹莘莘弹冠定不苟家庭有书绅道学固未泯吾谋复谁陈尚想金马门西湖醉余春
送赵任卿芜湖丞
青山照濡须江驶不可渡当年黄须儿跨马识其处姧雄有遗迹草木尚西顾孤城千家邑政尔横故戍翩翩佳公子儒雅称风度金门向蓬莱曾未试阔步畴令一官卑仅乃高尉簿得非多言穷定坐能诗故相从十年间了不见喜怒千金第深韫至宝可轻付江山落君手判断得佳句谁欤招得仙我欲起谢傅似闻王师出鼙鼓近营驻老生固常谈愚者亦干虑一樽别时酒且用慰迟暮去去无久留功名有夷路
送杜少卿起萃知遂寜府以高名千古重如山为韵七首
男儿生世间身名要俱高苟不得其所富贵轻鸿毛古来献言士忠嘉极夔臯尚友千载余斯心岂徒劳十年天壤间久矣闻公名词华少陵系?味修水甥一着獬廌寇谠论惊纵横九卿固美秩不如偃专城国朝御史府一代名多传暂退或久庸始愚亦终贤得失安足论俯仰岁已迁但存爱君心岂忧时命邅厚味得无毒良药信多苦毒留患滋生苦过疾自愈吾君尧舜资事业方复古公行幸迟迟去国犹去鲁灵旗出江淮犀甲下秦陇先声敌已寒百战有余勇手敛权贵避胆落将士谁欤任司直用舍系轻重西京蜀都望渊云暨相如节谊知不足文章焉取余凛然见风采吾非斯人徒峩峩眉山阳不但闻三苏征帆转吴楚涉江指岷山富贵归故乡昔人以为难大府固可乐高风亦难攀岂必待政成甘泉行赐环
清旷亭送子云得有字
欢期苦难逢离别乃易久天涯老兄弟况复亲白首田园固不足功名亦何有今年送兄行正尔作太守池阳古名郡地控大江口舟来武昌鱼车载桑落酒登临得齐山端不负重九公余亦堪乐尚有此客否天威动江淮狂寇行授首努力幸驰驱腰看印如斗
别子云
离觞不解醉愁多令酒醒别怀亦云恶况此兄弟情春风酿寒雨十日未肯晴回头易千里江南短长亭
次韵韩子师游三洞过赤松
山城一雨足水满高下塘好风从西来萧然终夕凉娈彼池间莲当轩洗红粧官事无时休涉笔鴈鹜行岂知青云客夙驾游宝坊坐厌市井尘步寻松桂香隂崖有灵湫玉简帝所藏摘石收涧碧梯空撷林芳金盘荐麟脯冰壶注瑶浆更语妙道根宝篆开函琅路转九曲溪着足千仞冈旧闻井中丹清宵发神光直欲饵碧霞谁能捣玄霜朝来得君诗险韵句复长使我鸿鹄心歘为天际翔仙人亦举手笑我徒奔忙语默付一笑物我当两忘独携非有生但醉无何乡
次韵佑父秋怀
诗人固多穷饮水但饥卧谁能趋权门残冷分涕唾争名与驰利到眼不一过居然流俗罪我尔乃同坐得为荀郎吊失作蒯生贺却笑货殖翁高谈六雄破愁来挹黄你悲至邀白堕感时忽秋唫蟋蟀正相和
依韵恭和御制秋怀
商飇起璿霄爽气静瑶海圣皇抚时运喜色动眉彩?旗伫西指乘辕行北改涛声鼓万壑夜半响竽籁汉仪欣复见周鼎知德在猗欤沛中歌云飞风正大
次韵升之叔秋怀
客至得浊酒共饮消百忧凉飙飒短景感此岁已秋忽惊草木陨尚喜禾黍收九鼎岂不慕二顷亦良谋往圣实有言未觉富可求
平生八见女而存者五人比又得女少稷作诗见寛次韵谢之
渐老思似续抚怀良惘然空余岁寒心凛凛松栢坚平生孔明妇贫贱房且专生女不生男造物寜我偏娈彼五娇儿弄瓦相随肩人言可御盗无乃缪以千囊金不办嫁择婿那敢全今年又增一比比安求旃觉贫与觉富可笑还可怜向来两童乌泡幻随变迁应门固未计畴复与我玄我家岂无人文章绍编笺【退之称其子云固宜常有人文章绍编笺】经心不能释欲语气巳填筮言晚当见默祷资明蠲行年且四十那得慰眼前陶公谓胜无此论吾师焉舒宣傥可待弓求犹足传【渊明诗云弱女虽非男慰情良胜无则五子亦後出也】今者事方殷烦君费诗篇君诗妙难敌巨刃迎小鲜炯炯明月珠一一照眼圆吁嗟人生事岁月如奔川岂不舒我忧熊罴梦丰年蓬门亦何祥但见巾帨悬会当亦添丁荷锄赋归田老妻鼓掌笑子意将谁愆须知百男恶未若一女贤矧子四壁空盖头无尺椽儿女分所定?用相鑱镌尚应具扁舟江湖穷泝沿为君聘络秀椎牛事烹煎
明远次韵超然谈道因以谑语为戏将无同耶
忘机亦忘言政作口挂壁因君强一语习气乃乘隙昨夕饮君家看朱忽成碧醉归城南路不记足所历尚想两红粧翠?香襞积我歌君为舞举手还恨窄诗成漫不省叹我真恶客賸肯来看山未厌一水隔
次韵子云送儿女至昭亭见寄
岩岩昭亭山度岁一再行吾亲在其下有路如砥平风物岁时佳岂问楚与荆胡为不得往使我涕泗横出身备王官敢自颓家声圣皇察庶狱小大必以情哀矜且勿喜死当使之生念昔栖闽陬孤童共营营菽水曾几何青紫望一经弟兄亦云幸假节仍专城别离乃频有仆奴费邀迎安仁赋闲居要自贤西征板舆日欢侍儿女森在庭岂比隔山岳空书问安宁薄田可负郭不归定谁令壮士志中原边尘暗幽并拟蹑冒顿居端谋渭南耕书生复何事三入老承明应知当馈叹廊庙资扶倾忍作寒蝉喑愿为威凤鸣
次韵子云种竹
官居地多隙种竹及春早萧然三亩园便可事幽讨层峦寓岩石一目惜尽了移根互掩映取径作深杳飞来几乌鹊相唤亦栖绕微风与新月屡舞欣嫋嫋乃知亭馆闲有竹自能好堂前艺梅花堂後列萱草叩门有俗客未至迹巳扫遥怜敬亭下巷僻客仍少庭隅方解箨相对亦社保吟哦五字句饮水良不饱春雷发头角茧栗未应小卜居如有得破地出池沼胷中千亩计岂顾万事扰他年醉林间准拟成二老
连日得杂花数株艺之池亭感而有作
七十巳过半所向意不如一官计大州仆仆畏简书酒薄不可醉歌舞见巳疎亦有淡生活诗成自相纾池面数尺地荆棘试翦除为觅桃李花养根待春初日暮公事巳呼童细耘锄稍稍净朽壤依依列荒墟岁月能几何坐见红绮舒更须土脉动艺柳分芙蕖赏心固难事寓目良有余即此且痛饮三年冀安居勿言传舍耳吾生亦蘧庐苟无名利着朝市均樵渔
对梅
吏事纷俗语新诗固难成朝来见梅花诗兴还自生江头十日雨云色开小晴高山带微雪北客眼为明应怜此花开与雪犹争衡天公翦六出未敌枝上英萧然北牕下冰壶看斜横坐想南山中晩风千树清平生一樽酒肯为桃李倾幽香莫零落送我扁舟行
食田螺
几年客勾吴盘馔索无有鯹咸阻彭蜞?腐羮石首牛心与熊掌梦寐不到口朅来灵山下空肠尚雷吼苜蓿映朝餐杞菊富肴?相过有贤士无以侑巵酒跰????樽俎间见此青裙妇百金买市城竞拾不论斗枵中本离化黝质真坤耦稍稍被寒泉累累付清滫舒觞颇甘豢窒户还畏剖芼姜摘其元璀璨置瓦缶中年消渴病快若尘赴帚含浆与文蛤未易较先後吾生亦何为甘此味岂厚醢之自周官况我乃田叟尚殊鼠供苏复类蟇饷柳北风饫竹实南俗夸针取【北人以螺作丳吴中富家以银针食螺】虽非緑纹酌仅免青泥呕据龟定应用噉鳆良可丑谁能事顔色此腹嗟敢负诗成调儿曹吾意真亦偶
云洞【原注在信州西案此诗据广信府志补入】
挥策度絶壑撑空见楼台丹崖几千仞中有佛寺开老僧如远公譍门走蒿莱下马问所适褰衣指崔嵬飞阑倚石磴旷荡无纤埃坐久意颇惬爽气生樽罍仙棺是何人蜕骨藏莓苔举酒一酌之慨然兴我怀丹砂固未就白鹤何时来不如生前乐长啸且衔盃
南涧甲乙稿卷一

[book_title]卷二
钦定四库全书
南涧甲乙稿卷二
宋　韩元吉　撰
七言古诗
跋北齐校书图
齐文宣天保七年诏樊逊校定羣书供皇太子逊与诸郡秀孝高乾和马敬德许散愁韩同宝傅怀德古道子李汉子鲍长暄景孙及梁州主簿王九元水曹参军周子深等十一人借邢子才魏收诸家本共刋定秘府纰缪于是五经诸史殆无遗阙此图之所以作也山谷所谓士大夫十二员今范明州谓逸其半者皆是矣至唐己隔周隋二代不知何自得其容貌髣髴耶高氏起北方以兵力奋然敦尚儒风立石经兴黉序定尚书于凉风堂质经义于春宫意当时文士亦歆艳之故相传于图画哉流及後裔文林之馆旣兴御览之书继作无愁之声己播于天下不捄其亡故予感而赋之云淳熙八年正月庚申韩某题
高齐校讐谁作图一时紬书亦名儒网罗卷轴三千余俗儒非真类迂愚雌黄是正定不无虚文末学徒区区岂识治道通唐虞文林高馆希石渠後来御览嗟何书修文偃武事益诬转头邺城己邱墟峩冠广袖长眉须丹书写此犹不渝高鬟待女曳红裾两骓帕鞍立奚奴罢琴涉笔倾酒壶兰台供拟信乐欤不知画手安用摹无乃逞巧聊自娯千年视之一欷歔君不见文皇学士十八人谋猷事业皆功臣瀛洲旧图应更真诸君寻观为拂尘
陆务观寄着色山水屏
我居面山俯潺湲凭轩卧牖皆见山山光水影入怀袖秀色爽气非人寰故人怜我新结屋犹恐看山未能足丹青写作何许图不碍闭门聊纵目千峯缭绕生白云小舟荡漾横江滨楼台高下出兰若杳渺似有钟磬闻坐惊岩壑环四壁寥落高秋变春色方壶瀛洲远不隔武陵桃花定谁识君不见韦侯絶笔画古松黑雨白日摧虬龙杜陵老翁三叹息况有山木洪涛风又不见玉堂真仙草诏罢静爱春山郭熙画文章信美身不闲清嶂白波眼中借我今乘间身未衰杖藜独步哦新诗出门见山入见画佳兴自喜来无时卧龙山腰镜湖尾知有高斋照清泚功名逼子未得休归坐玉堂应记此检详出示所赋陈季陵户部巫山图诗仰窥高作叹息弥襟范成大尝考宋玉谈朝云事漫称先王时本无据依及襄梦之命玉为赋但云頩薄怒以自持曾不可乎犯干後世弗察一切溷以媟语曹子建赋宓妃亦感此而作此嘲谁当解者辄用此意次韵和呈以资拊掌
瑶姬家山高挿天碧丛奇秀古未传向来题目经楚客名字径度岷峨前是耶非耶莽谁识乔林石庙常秋色暮去行雨朝行云翠帷瑶席知何人峡船一息且千里五两竿头见幡尾仰窥仙馆至今疑行人问讯居人指千年遗恨何时伸阳台愁絶如荒村高唐赋里人如画玉色頩顔元不嫁後来饥客眼长寒浪传乐府吹复弹此事牵连到温洛更怜尘袜有无间君不见天孙住在银河浒尘间犹作儿女语公家春风锦瑟傍莫为此图虚断肠
题陈季陵家巫山图一首【案此首即前韵疑即所谓检详出示者恐非韩元吉作今无别本可校姑仍其旧】
蓬莱水弱波连天五城十二楼空传行人欲至风引船不知路出巫山前巫山仙子世莫识十二高峯作顔色暮去朝来雨复云却将幽恨感行人江流东下几千里日日饥鸦噪船尾灵帐风生酹酒浆古庙烟青客遥指崧高漫说甫与申道旁况有昭君村娥眉妙手不能画枉学瑶姬梦中嫁黄牛白马江声寒昭君传入琵琶弹汉庭无人楚宫远阳台寂寞空云间君家此画来何许照水烟鬟欲相语要须媠服令侍旁不用作赋回枯肠
郑仲南五梅图
江南酒美樽不空十年醉倒梅花中经行所见略可谱一一秀骨含仙风不将铅华汚真色亦有醉脸匀春红重英千叶两何好玉立但喜肌微丰红绡金缕变新样品异独许天香同花开到处即吾圃水寒月淡烟空蒙醉来踏雪更起舞长歌目送南飞鸿自後春归厌寂寞坐觉桃李难为容忽惊横轴入吾手世上犹有丹青工扶疏清影卧空碧一笑似喜曾相逢君家亭馆安用此此物自昔添诗穷诗成妙手傥不惜画我曳杖穿芳丛
龟峯行
吾闻灵龟不愿死有用于清庙但愿曳尾安泥涂所以漆园吏坐叹清江使者逢豫且龟峯之龟定何物不在泥涂之下乃在万仞之上高突兀是耶非耶远莫测安然不动藏其穴伊昔帝尧有圣德此龟无乃负图出图成授帝埋其骨犹使琢石志之存髣髴又疑神禹碑刋在衡山巅碑高上与日月并此犹其趺弃不取神鬼守护踰千年我欲诘其端此事怳惚无迹往往皆在太古前斗中神人被发立蜿蜒佐之从汝蛰九阴司存当在此今汝巢南失其职又闻巢县事颇似伊尹生空桑母妪避水欲徙去待汝两眼生赤光遂令万室之邑化作鱼与鳖汝乃遁走至此藏上天震威趣汝夀使汝扶服死且僵丑形质磔在石笋上不可以钻不可以灼不可以搘牀奈何犹复不自敛荒崖断壑反以名字彰因思支祁锁颈泗水中帝以巨鎭岌峩压其宫名之以山不以峯岂有形状与此同吁嗟此山气象盘礴亦雄伟奇峯罗列三十二或如威凤昂其喙或如俊猫立且戏石锺孤撑危欲坠蜃楼矗起见天外大眺么麽不足记神旗铁壁非一类何用独取汝之名字岂汝黠且庸鼓妖衒怪百里内使汝生存跌宕安可制我初信汝灵今复知汝凶江湖波涛汹涌不一濡汝足云雾呼噏阴晴变态犹无穷不知造物安用此徒以动荡耳目夸儿童何时巨灵引手掷汝八荒外举头直见天穹窿
永丰行
丹阳湖中好风色晴日波光漾南北湖岸人家榆柳行风颭低昂似迎客系船并岸聊一呼老农指是官田圩长衫紫领数百辈见我罗拜长嗟吁政和回头五十载官长筑圩宛然在东西相望五百圩有利由来得无害官圩民圩奚所拘此地无田但有湖围湖作田事应尔底用彻地还龟鱼民圩不坚自招水水潦何常镇如此官圩六十里如城削平为湖定何里请看今来禾上塲七百顷地云堆黄县官籴米三万斛度僧给牒能商量我闻此语汗生面千闻岂如目一见吾君神圣坐九重轻易献言谁复辨却忆吴中初夏时畚锸去决田湖围鸡惊上篱犬上屋水至不得携妻儿无田赴水均一死善政养民那得尔寄言父老且深耕为汝驰书报天子
建德道中
风雨回头己十日野花狼籍春可惜水深泥滑行路难但见千山好顔色青青稻畦初布秧人家掩扇蚕事忙驾言有程不可驻鶗鴂一声归梦长
桐柏观三井龙潭下为瀑布
一水赴壑如奔雷两山壁立坚谁开山高石限水不去万古鬬怒何轰豗盘涡散作锺与釡往往石上相萦回泓渟岁久深莫测人言海眼良可猜不知蛟龙底无用局促石窦真穷哉未能九土霈一雨尚与千里清炎埃往时金蚪坠玉简中使奉诏从天来百年旧事今寂寞但有雪浪飞崔嵬杜鹃花开兰正发双阙万丈晴云堆寒声彻耳心骨爽凌风一上吹笙台
玩鞭亭
黄须鲜卑勇无策自驰骏马来窥贼贼奴但怪日绕营起看飞尘己无迹宝鞭不惜弃道傍坐令老妪知兴亡百年社稷有天意姧锋逆焰徒鸱张孤城遗迹森在目平湖无波春草緑却对青山忆谢公公老犹嫌人姓木边兵己重朝士轻中原有路何由行柙中虎兕不可制江左夷吾浪得名
鲁公堂
鲁公之节非一死其谁碑之子曾子鲁公之德人未知其谁堂之张紫微继公作郡五百载登堂思公宛如在江南遗墨处处传鲁公去作麻姑仙一杯相与借风月但见云碧开池莲紫微声名今第一归上鸾台应不日笑谈千里无兵戎临川草木生春风他年道傍儿女说不思鲁公思张公
归耕堂
退之手板愧丞相渊明束带羞督邮纷纷雀鼠待一饱岂若植杖耘西畴刘郎大耳最叵信刚道田园不可求摩挲髀肉事鞍马坚卧百尺营高楼安知南阳扶耒手谈笑为君分九州我来龟溪二三载此策未辨诚淹留喜君负郭有余地百金卖剑归换牛树头布谷晓相应筑室坐占林塘幽诗成使我佳兴动叩角便作商声讴他年釡甑得长满区区肯顾监河侯
李编修器之惠诗卷
尘埃仆仆日走趋胸中倒悬一字无廹人簿领推不去眼明忽见千骊珠矍然惊呼此诗欤如醒乍解病获苏归来明灯喜无寐手不忍释自卷舒语新格健意有余风骨峭硬中含腴猛如横阵舞刀槊清若雅宴调笙竽我穷己极君益迂学此似费千金屠前有太白後长吉君家诗名宜复初明明天子开石渠叹我短後追长裾时平合第从臣颂请君早上承明庐
少稷劝饮每作色明远忽拂袖去戏呈
无多酌我盖司隶不能满觞田将军坐中幸免沐猴舞且复周旋非贵人人言劝饮无恶意君胡作恶使客起少陵亦遭田父肘况我忘形友君子从今勿劝亦勿辞我欲眠时君自归先生一斗一石醉莫问喧争与嘲戏
戏韩子师
读书堂前霜月明读书堂後霜风声主人读书己万卷足踏省户还专城朅来卧掩关不出左拥韦编右瑶瑟似闻天女亦爱静便喜兰房长英物我舍应门才一儿赵子尤作仙果迟白头相看辄浩叹玉树独满君家墀我歌声长君且听不特交游幸同姓极知玉盎有新醅每恨金觞乃无柄【事见赵子】从君泥饮不作难景物过清天复寒犀钱汤饼未免俗琵琶与筝当合弹
戏赠范元卿
忆昔苕溪醉中语屈指凄凉十寒暑纷纭世事去如云两鬓苍苍各如许春风学省数会面抗袂吁嗟走尘土我惭屡战不能奇袖手归来仆旗鼓喜君射策有奇功双鹄聨翩仍一举胡为不上金马门簿领卑栖犹哙伍风前未厌鷫鸘敝笔下悬玄凤凰吐闽山千里要佳句应吊双龙一怀古元戎好士见此客定肃弓刀按歌舞素英丹荔虽己过海珍正可罗樽俎鹧鸪勾舟木叶堕秋晚上寒更风雨请君强饭趣归程莫为梅花思羁旅
次韵沈信臣游龙焙
武夷仙人厌尘埃金鞭白马飞崔嵬丹砂己就不可识尚有瑶草分灵栽千花剪巧缀密露秀色不待春风催东溪路入三千里山如舞凤连翩来枪旗未动供采掇垒鼓夜作空山雷苍虬绕圭龙护璧面为铁石口琼瑰烹煎鬭水出好事珠璎玉字相萦回已嗟双井甘退步况复日注真难侪我来窃食端为此把玩一日三徘徊手?清泉吊陆子底用浊酒穷欢咍头风快愈春睡散老眼尚为羣书开知君此游更不恶坐有纤纤时捧杯【杜牧之诗茗盌纎纎捧信臣载後乘以游故云】
重九日中甫子云二兄会别龙山
秋风作霜枫叶丹扁舟未发龙山湾山头窣堵半天出十年笑我几往还今年结束値重九爱此山水照高寒亲朋话别情总厚兄弟白首仍苍顔相留一笑不易得争挈美酒罗?餐登高正尔在高许下视扰扰真尘寰追思姑孰有故事雅宴亦复同此山虽云小异得佳客主人须蝟怀胷姧沧波至今洗遗恨岂若我辈同清欢是时郊原新雨足历历烟树明江干放怀自知人境异极目顿觉天宇寛惜无五弦寄妙手已有征鴈横云端南飞休论九万里东游更渡五百滩明宵酒醒会相忆梦绕百级凭飞栏
送朱元晦
前年恨君不肯来今年惜君不肯住朝廷多事四十年愚智由来各千虑君来正値求言日三策直前真谏疏诋诃百事推圣学请复国讐施一怒天高听远语不酬袖手翩然寻故步我知君是谏诤才主上聪明得无悞一纸底用教鶡冠百战应当啓戎辂江山千里正风雪岁月峥嵘倏将暮有田可耕屋盖头君计未疎吾亦去君归为谢武夷君白马揺鞭定何处
送许侍郎知宣州
我公名满东西川一持使节几十年桥经万里坂九折儿童学语知公贤上皇诏下嗟见晚归来荷橐趋甘泉平生所学欲尽试新语仅奏囊中篇【公献所着书太上皇称善】两淮破碎赖整理百工蛊敝资鑱镌念公虽老猷自壮何谓宜去请益坚玉音三喻不可挽一麾且复临江壖宣城景物今更妍水瓜如瓠栗如拳敬亭山下蹑游屐叠嶂楼中呼酒船谢公已往诗句在公有妙语真齐肩却招李白吊杜牧牧揽风月酬云烟中原未复敌未灭政成请公须着鞭吾君有意询黄发庙堂之谋当万全
送苏季真赴湖北宪司属官
忆昔闻君未相识春雨系船吴市侧逆风白浪不成行坐听亲朋谈历历岂意飘零晚相见俱捧江东从事檄拙鸠未省厌榆枌威凤谁令安枳棘今年喜君若有遇去我还为远行役一樽忍话故园事童穉吁嗟发今白君家声名塞宇宙翰墨纵横富奇策未容世职践明光聊佐輶车司郡国衡山洞庭忽在眼禹牒黄车有遗迹诗成不用吊灵均为访桃花招隐客
偶得佳酒怀尹少稷闻其连日致斋在台作长句寄之
孔君一月二十九日醉太常一年三百五十九日斋人生百岁驹过隙直与外物劳形骸君非太常何用尔监祭有令时当差朝廷礼备百神秩不比媚奥犹燔柴念君几日得闲暇归胙餍饫妻奴哇重门咫尺不得见使我有酒空相怀忆昔过从水南寺风廊雪屋靡不偕灵山怀玉了在眼苍翠突兀石笋铁柱如籖排醉来起舞对山水狂歌亦和襄阳一时取乐未云足後会回首何其乖今者相逢号朝士仆仆听鼓趋天街欲观礼乐问文物但见鼙鼓鸣江淮喜君头上冠作廌文笔愈健诗愈佳青云万里要直气幸勿触狐当触豺我今勃窣百僚後自觉迂钝难为侪一杯耳热不共醉夜长独坐烧寒稭隔墙降将新授节丝竹间响骈金钗时逢富贵虽可羡扰扰得失真蝇蜗江山到处有佳趣故应赤舄输青鞵明年春风我欲赋归去伫君功成作颂磨苍崖方务德元夕不张灯留饮赏梅务观索赋古风
昨日风雨今日晴緑水桥南春水生使君元夕罢高宴亭午邀客花间行危亭直上花几许水仙夹径梅纵横不须沈水薰画戟帘幕自有香风清门前纷纷鸟鹄乱隐几坐爱寒江明忆昨淮南戎马动岂谓景物还新正遗民归公十万口鼙鼓日日严刀兵眼看指麾尽摩抚闾里愁叹成欢声酬功端合侍玉辇安得坐啸江干城景龙灯火公尚记耆旧出语儿童惊我来两月滥宾客况有别驾能诗名相从一笑说万事重费美酒勤杯觥东风揺荡入烟柳歌管错杂催离情诏书徵拜那可後为公前马遥相迎
次韵少稷梅花
君不见江城梅花春欲动剪冰仙人作花供客来酒尽甘啜醨常恨公田无秫种雪晴梅蘂更可爱百匝来看地犹冻杖藜一笑答春风岂必鸣鸾与歌凤幽香要自已心清冷艶不禁还目送兴来往往得佳句落纸挥毫字尤纵却惊车阵有勍敌旋结赵叟盟衡雍孤芳未省须刻画百卉应先厌嘲弄我如蟋蟀鸣苦迟君似骅骝骤难控相如上林晚奏雅灵均喜橘工记讽不妨聊继广平公东阁疎枝与君共
土人池中有新荷戴钱而出者少稷明远相率赋诗戏作长句
君不见紫髯将军射无敌志目中眉犹动色晚年惊见卖油翁一綫穿钱曾不失人言手熟会当尔世事由来真一剧纷纷刻楮技已穷厌看人力须天工湘妃抚掌汉女笑为我试手冯夷宫芙蕖生叶不自展胡为正在阿堵中青铜翠羽光相映莫遣游鱼动荷柄芳心满眼谁得知坐使诗人发嘲咏我言羞澁囊久空井中飞蚨那得逢不如青鸭为衔去賸买明月酬清风
观莲
广寒仙子霓作裳夜从宓妃欵英皇朝游洛浦暮潇湘红粧翠羽森成行仙姿不作时世妆或凝朝霞艳秋霜临流顾影濯沧浪游鱼属玉双鸳鸯长庚北斗相低昂笑中如花语如香徘徊醉着清漏长炯然开奁照湖光湖风吹水洒面凉明珠落佩千鸣璫碧筩宛宛中可觞为君行歌酌天浆瑶池玉井遥相望归舟浮空月茫茫
同尹少稷赋岩桂
江南秋尽犹无菊只有幽香满岩谷纷纷千树散黄金翠叶离披剪寒玉繁枝疑从缺月堕嫩蘂不受微风触芳枝冷淡谁与妍雾雨阴晴自膏沐不妨松竹共行伍要使芝兰尽臣仆小山有句嗟未尽骚经已断谁能续每至凋零足惆怅尚喜炉薰驻余馥为君扫地斗量归犹胜胡椒夸百斛
隆兴甲申岁闰月游焦山【案此诗据镇江府志补入】
荒村日晴雪犹积系?焦公山下石江翻断崖石破碎瘗鹤千年有遗迹瘦藤百级跻上方浮玉南北江中央樯竿如林出烟浦酒船远与帆低昂老鸱盘风舞江面杀气淮南望中见神龙只合水底眠为洗乾坤起雷电观音岩前竹十寻大士不死知此心醉归更唤殷七七賸种好花开鹤林
南涧甲乙稿卷二

[book_title]卷三
钦定四库全书
南涧甲乙稿卷三
宋　韩元吉　撰
五言律诗
南剑道中【甲子年作】
唤渡春潭侧堤弯踏晓晴回舟动山影映日见鱼行墅远孤烟出江深白鹭明尘劳消底计对此觉身轻
步月
山静水逾响我行清夜中月华霜着地云影浪揺空有酒不惜醉无人谁与同嫦娥捣仙药应厌广寒宫
端午日张园分题
辇路逢端午今年始赐休不知人世暑还有水轩秋花气晴薰坐湖光晚逼舟明朝又奔走?作片时留
秋日杂咏六首
客少无尘语官闲省吏丈醉眠千嶂日危坐一牕云酒户时通籍诗坛渐策勲平生不龟手郢客浑挥斤草草重阳节黄花惜未开故人犹有酒行客且衔杯日落蛩声苦云低雁影来南山足佳气独立意徘徊醉着山堂梦初凉枕簟清秋声迷夜雨月色误天明爲客心长惯思亲意未平岁华容易晩寂寞壮心惊古郡青山合乘高眼倍寛风惊梧叶阵雨暗菊花团凉色宜欹枕秋光怯凭栏向来疎懒意景物暂相欢怪底西风别秋香一夜繁攒金差可拟揉蜡巧能抟买地宜多种移牀且细看江南篱菊晚赖尔慰愁端絶壁跨城楼连天海气浮长空去鸟尽落日断云留鼓角深秋壮山河薄暮愁劳生知底所倚杖寄沧洲
听雨
昨夜灯花暗今晨雨意深残花惟有叶新笋已成林未办扶头饮聊为拥鼻吟兴阑幽梦断檐际足清音
丰乐楼
今岁西湖上经行始此回轻烟认花柳细雨识楼台春半已多日官闲能自来情知欠樽酒倚杖且徘徊
清明
老去惊时节春来念物华青烟百六日同社两三家醉着凌风舸歌成满路花沧江万里意独立送残霞
闲居遣兴
着雨柔桑暗吹风小麦齐江深涵日净野阔并云低车马能相问琴书故可携村村花自好不奈子规啼
道中遇停郊祀诏书
丹诏西来急沿淮次第知应嗟飨帝日郤作视师期士苦三年戍人怀四郡悲平戎可无策帷幄定谁咨
建业书事
千载西州路何人不此行山横桃叶渡江动石头城天阙云端耸秦淮雨後清敢论风景异举目笑平生
过芙蓉对镜岭
世事日千变劳生忧患多谁知度炎热正尔陟嵯峨峰矗莲初绽崖枯镜未磨江东兹絶险叹我两经过
慈云岭
极目慈云路看山立少时湖光经雨阔柳色泥烟埀琢石观蹲兽?崖读断碑西关知底险抚掌笑儿嬉
山行
意适都忘远行歌未觉劳崎岖一径入上下数峯高嫩白怜新菊轻红讶小桃【得桃花数枝】归来清兴动风叶乱萧骚
秋尽暑犹剧今朝凉意新轻隂能障日小雨不生尘度壑时投策看云一岸巾邻僧问何往茗菓愧情亲
登玉京洞遇雨
俗物祗散意市朝那复情未能蓬岛去且上玉京行古洞深无底幽泉细有声山灵知我意賸乞片时晴
雨中同邹德饭白云庵
小雨不成雪冻云犹没山若无官事缚聊傍野僧闲浊酒间何阔清游阻且艰相看成冷淡得句不空还懒惰已成癖幽寻湖上台应知千里近动作半年来一径草仍碧两山梅未开犹怜冲雨湿路入乱云堆
龙华寺传大士真身像
古寺郊丘侧钟鱼晓未喧双林有遗骨瑞萼记名园粒石嗟余饭神槌想叩门蚕桑犹有谒鼓舞动山村青阳龙池山潮泉其应有时祷于泉上坐顷三应山中人以爲未有也
八月钱塘岸江潮昼殷雷岂知惊浪涌不转此峯来古窦深无际神渊秘莫开山灵如爱我三送雪成堆
寄题尹少稷借竹轩
借屋复借竹主人贫可知清风时引酒长日最须棊墙缺秋声过庭空月影随遥怜对高节幽独更题诗
龚敦頣芥隐诗
万古须弥顶尝于芥子看怜君作书窟唤客筑诗坛默识眼界净忘忧心地寛老来同此味广厦任高寒
僧仲俨芥室
设席才方丈谁将芥子看须弥藏自稳琥珀拾应难脚底芒鞋破颅边衲被寒遥知八万座一笑且团栾
易安斋
紫陌犹千里禅房自一家翠深穿小径红湿动迷花络石寒梢乱欹岩碧干斜春江夜来雨如为洗烟霞
过松江寄务观五首
四海习凿齿云间陆士龙酒狂须一石文好自三冬风水客愁远烟花春事浓还将枕流耳来听景阳钟风浪白如屋垂虹烟霭间清心太湖水满眼洞庭山放鹤迎人舞飞鸥伴我闲是中有佳句诗思未容悭一别未十日举头杨柳黄蜂来知酒美梅度觉船香岸帻春容好翻书画景长无人共谈麈自酌引壶觞湖岸见亭馆谁家长锁门主人寜好事渌水但名园借我安茅屋容君共酒尊风波正奔走独立望江村并舍尽垂柳出檐多好花独寻江岸路静爱野人家水暖分鱼子沙晴蹙荻芽放歌吾亦醉渔户即生涯
寄赵德庄二首
报陟西枢掾遥怜势未行葬亲尝有请去国岂无名松菊关心在江山到眼青琵琶洲畔宅归计几时成早辱交情厚年来事辄同自知荣宦拙甘爲好诗穷凫鴈且依水马牛还信风故应怀李白但欲老江东
送子云五首
四海双兄弟南来几别离未成春草梦先动白云思涕泪三年隔风尘数月期生涯奔走里卜筑定何时薄宦何堪远兄今奉板舆猫头供美笋玉板荐嘉鱼川陆徐行李暄寒慎起居会因回鴈足时一问何如楚国富山水衡湘千里余人皆思太傅我独念三闾贫贱真劳矣功名果命欤官闲道林寺洗眼卧看书别意能凄楚骊驹且缓听百年三过一万事醉还醒策马身犹健看山眼倍青东风有底憾吹柳暗长亭水阔湖南道春深可当游鸟声喧緑树花影趂行舟短?那容舞良畴不易谋有亲埀白髪歛板未应羞
送漳赴分宁尉
挟筴度春水絮飞花易阑吾衰聊玩世子壮且勤官雨後半篙绿风生孤棹寒殷懃酌双井爲试茗芽看
送温伯玉二首
楚尾还重九荒园菊半花因君向姑孰使我坠乌纱更度千秋岭休寻万里沙壮年豪气在途路莫兴嗟牛渚青山路衰迟旧往来西风动黄叶朔雪记寒梅戍鼓边城近楼船猛士催然犀不用照拔劒忆澹台
送张仲良二首
客里亲朋别诗成倍黯然春风动花柳归路绕云烟共絶过门盗【予与仲良俱六女子】俱无使鬼钱生涯知底许消息幸频传
气概青云上声华碧海边交游俱得誉伯仲总能贤幕府宁淹薄诸公肯荐延功名第迟速强饭且加鞭
送梁士衡归余杭
一水分他县音书近可传飘零俱北客憔悴各中年破屋春风里扁舟夜雪前故人逢短簿【秀实作簿】爲话意茫然古寺荒山曲相过日自宜插花狂堕帻折屐醉争棊世事关情懒风光逐意移岁寒氷断港君去复何之
送谅弟丞邵阳
春水生南涧吾衰久索居三年还作别数字且频书文史差无负田园慨未余常存爱民意门户有权舆
送中甫兄之淮南
忆昔湖阴道边声日夜闻远峯明积雪叠鼓堕层云未叹河山异常忧玉石焚三年真一梦相见且论文老惜亲朋别贫知客寓愁青灯耿遥夜浊酒对穷秋寒日催征骑新霜倚县楼因君问淝水莫渡北来舟
淲赴贵池簿
四十才生子今年亦効官国恩期共报世路觉尤难簿领犹应暇诗书且细观传家门户立卽此慰衰残
次韵子云春日见怀二首
每惜春光去生憎鶗鴂鸣倦游心易赏多病戍仍更风雨山花过池塘野水生买牛归问舍此计会应成山寺莺花里悬知载酒行青春随梦断白髪伴愁生烂醉真吾事忘机岂世情书来得佳句双眼暂增明
次韵张晋彦书事
颉利何时缚康居久未灰天威如自震敌势不难摧日月丹心在风尘白眼开受降城旋筑且缓羽书来
次韵任信儒见过
鬭雀嗟穷巷鸣驺枉故人尘埃生破甑风雨垫乌巾别久情逾厚诗来语更新囊空得珠玉此段不全贫
次韵赵任卿至北苑二首
行乐须春事微官日自忙轻云弄天色细雨出风光筠甲连山破林髯夹道苍拟寻花岛去更待茗芽香好雨惊连夜疏钟喜报晨池心春涨绿花面晓粧匀野渡经年别官茶几焙新风光为传语何事曲江滨
次韵鲁如晖雪晴
腊近千门雪风高一夜晴醉余和被拥梦破觉牕明鼙鼓三年戍关河万里情应怜铁甲冷烽火未须惊
次韵金元鼎新年七十
七十古稀有君今还倦游危机直虎口薄利秖蝇头黄髪宜登用清时忍退休遥知江上宅聊近水边鸥论文倾满座嗜酒见天真旧惬李君驭今怀王翰邻欢情知老大诗话倍清新莫作悬车念??且问津
叶少保挽词六首
奥学余家法宏材迈古风剸烦樽俎上御侮?谈中勲业中兴殿规模大驾宫【公造建业行宫考周汉制度甚备】哀闻父老泣遗爱六州同
望实诸公右文章百代师匡时存诏令谋国见丞疑易识悲麟意难追吐凤辞【公传春秋而易未毕】门生满天下谁继蔡邕碑【伯喈作桥公碑】
宦逹平生早高年及引归安车荣绦节黄髪遽衰衣未致生刍奠俄惊薤露曦孝心天地恻相望两灵帏精舍湖山外天开万石林五车娱晚岁一壑遂初心激水穿岩窦栽花绕涧隂佳名端不朽挥泪记登临翰墨通家旧吁嗟大父时追随千里驾酬唱百篇诗小器惭非远孤童误见奇殷懃授简意敢负昔年期【公在闽中作万象亭某为之赋】
忆罢仪曹试登门语更亲故怀如昨日一醉赏余春佳句犹沾墨遗编竟掩尘【公欲序高祖文集】烟云变朝暮感慨独伤神
故资政殿大学士枢密洪公挽词二首
世学摧东楚文名冠异科弟兄联玉笋父子擅金坡筹幄渊谋在陪京惠爱多无因奠鸡酒清泪洒江波甲第湖山美人知小隐名天方开乐土地忽起佳城秘殿疏殊渥珍台锡异荣勲劳才右府曾未陟魁衡
故赠太师丞相文恭陈公挽词三首
拱揖消狂寇从容奉两宫临危几谢傅忍事实娄公陶冶无偏党经纶尽朴忠再来金鼎地高卧亦成功扶疾祗严诏邦基整屡危紫宸朝奏事黄阁暮兴悲德望仪千载恩荣冠一时石龟山下路谁为记丰碑凛凛循良吏休休一个臣投艰推宇量御侮赖精神给侍恩虽渥怀归志莫伸平泉开甲第花木末经春
故太师和王挽诗三首
宿卫登环尹荣恩四十春威名传翰海功烈上麒麟却敌凝山岳临机妙鬼神中兴奉朝请劳旧总无人淮右偏师出江津督府开槖臯贼阵蹙瓜步敌锋摧宝劔畴能举神旗怅莫回悲风苕水路千载有余哀甲第神京冠王封异姓优风云开杰阁水月转芳洲种玉阶庭盛挥金族绪周诸郎自持橐衮衮尚公侯
致政龙图给事吴公挽词二首
风采仪三院循良着六州誉高青琐闼名动紫云楼经世余闳议兴邦閟远猷君王问黄髪柱石可能留勇退湖山地心期白傅论仙风占苍岭乐土并桃源壮节传交旧儒科付子孙修龄才八十殄瘁只声吞
致政龙图给事徐公挽词二首
磊落南州士家声二百年失身几利吻得路巳华顚青琐元虚位黄扉久伫贤【上欲大用公而不起】九原宁可作东望益潸然
今代询黄发临雍缺盛仪久从曾釡乐俄重鲤庭悲德履嗟如在功名误见期平生拄颐劔聊挂墓门枝
叶梦锡丞相挽词二首
制邑腾嘉誉升平遂一州雍容持从橐慷慨动宸旒相业看调鼎兵机久运筹勲庸元未究湖海泪空流味道苏仙井言归鬓尚青仅周新甲子还仰旧仪刑秘殿欣疏宠华钟待勒铭追随樽酒地愁絶最高亭
挽任谏议词二首
身致高门重心无闇室欺臧孙宜有後伯道乃无儿【公无子以族子後】千载君如此流年疾若斯宁无百人赎遂作九原悲
凛凛诤臣节恂恂循吏名世嗟阳谏议人忆谢宣城优诏才三接嘉言未一行清霜数行泪岂为故人倾
故端明尚书汪公挽词二首
未冠登华选高文动汉廷持身严榘席虑世炳丹青庶府咨沿革诸儒见典型空嗟廊庙略不上鼎彛铭献纳高门地君王识履声闽山歌惠政蜀道憺威名逝矣嗟天命谁欤总国成弟兄无六十殄瘁亦堪惊
致政许侍郎挽词二首
海内循良政高名实吏师铜符尝五换玉节更三持慷慨平戎策雍容圣德诗【公尝献十二说及诗百韵太上叹赏】甘泉仅持橐功不负明时
蜀道烦司马宣城屈谢公风行万里外身老十年中厚德今畴继深知昔误蒙佳城閟千载鸡酒恨何穷
故宫使待制侍郎陈公挽词二首
政誉京江口威名岘首山折冲章贡外制胜汉淮间零落金闺彦凄凉玉笋班文章与功业未老竟长间结绶同郎省幽居愿卜邻撄宁良自适坎遂无伸壮志嗟犹在交情晩更亲秋风敬亭路西望一沾巾
故宫使参政观文钱公挽词二首
忠孝全家法清修极道腴雍容调庶政谈?靖边隅许国心犹壮安时貌不枯修龄才七十谁为隔黄垆甲第依香火栖心不离禅颐神虽绿野纪绩自凌烟荣观丹丘外真游弱水边佳城近刘阮觉路有飞仙
故致政参政大资张公挽词三首
海内推耆德朝端蔼直声金辉余烈火玉价自连城正色消羣枉高风耸後生君王问黄发犹仅陟台衡益部烦分陕金陵起御戎逢时身已病忧国志弥忠廊庙訏谟外丘园梦寐中弹冠与归老盛节有初终忆荷公车荐多惭识面求惊心异生死倒指十春秋国士怀青眼门生慨白头束刍催老泪东与大江流
挽曾伯充大夫词二首
作吏余家法临民有古风政推平易外人在典型中道拟庄生合【公留意黄老】年几卫武同清时记耆旧挥泪楚江东
宦逹虽无意安荣自一门剖符看令子曳绶及诸孙盛德清难继高风俗为敦葬车骈百两归卧九华根
方务德侍郎挽词二首
壮岁分符节飞腾四十春吁嗟循吏传无复老成人三辅勤劳旧西清宠数新青山问何许犹与谢公邻上圣询黄发清时慨莫留居中二千石典外十三州禁闼多闳议筹帏裕远猷交亲半天下注海泪空流
周元特詹事挽词二首
道学尊闾里衣冠见伟人鸡羣真野鹤麕角自祥麟谠论追前辈清时识诤臣他年激贪懦风动霅溪滨黄发趋严诏青宫启太微园公方入侍疏傅已言归奏牍三千在流年七十稀无从奠鷄酒老疾只沾衣
挽徐敦济郎中词二首
南渡推人物彛常有世家州麾三上最使节五分华通籍恩初渥登车病巳加甘泉垂入侍华屋漫兴嗟强学三冬足高谈四座倾书成唐北海丈似汉西京筹幄尝禆画星曹仅挂名生刍才一束聊寄泪纵横
挽傅安道郎中词二首
节概存先烈文才蔼儁声弟兄聨膴仕父子擅英名密勿栖郎省华光拥使旌甘泉虚从槖曾未席恩荣蚤负凌云气长怀流水音词塲俱白首世路只丹心妙语空成诵懽盟讵可寻泉山几千里涕泪俱沾襟
范泉州挽词二首
淡墨标名早飞腾仅石渠学传外家藴论合古人余议本枫宸疏评和相第书忠言与危行青史未应虚玉节江南道铜符海上州登车人自化截镫士争留不作田园计长怀世事忧秋风闭黄壤谁为子孙谋
挽张元干国录词二首
左学驰声旧中朝得录初宏材知底用壮志亦成虚归旐三千远亲年八十余苍天谁与问行路亦欷歔一第固已晚九迁人共期功名虽有命夀考独无时门士韬珪璧诸郎袭礼诗他年振儒学犹慰九原悲
尹少稷挽词二首
蚤擅奇童誉中蜚处士声谈锋粲开阖笔力妙纵横主圣由言悟官清以谏名故交零落尽老泪与河倾今代贤良策中兴未一陈文章如汉士家世亦齐人遇合嗟云晚忠嘉慨莫伸朔风吹墓草毁誉付千春
毛平仲挽词二首
奥学穷千古奇文擅两都功名一盃酒身世五车书未奏扬雄赋长怀仲举舆溪塘岩下水岂羡石为渠蚤岁闻嘉誉论交鬓已丝长言虽面隔千里但心期故垒生刍奠尘编幼妇辞倚天长劔在欲挂漫兴悲
宋传道挽词二首
德履无遗恨弦歌有去思养亲三釡乐作郡十年迟壮志沈黄壤英游闭赤墀丰碑颂遗爱谁为继罗池留落东州彦相期幸卜邻筒诗余唱咏樽酒记情亲旧国归无日诸乡见有人佳城千载恨雪涕楚江滨
故秦国太夫人邓氏挽词【朱藏一丞相内子】
诸父聨丞弼元夫总化钧光华人莫并恭俭古无伦沐国三茅土仪家五凤麟涂车闾里恸矧此故园亲
信国太夫人慕容氏挽词【蒋丞相母】
望族尚书旧宜家蔼缙绅无人知善教有子冠鸿钧箕箒惟安礼诗书不待邻?堂万锺养风木倍悲辛
南涧甲乙稿卷三
<集部,别集类,南宋建炎至德佑,南涧甲乙稿>

[book_title]卷四
钦定四库全书
南涧甲乙稿卷四
宋　韩元吉　撰
七言律诗
鹿鸣宴
金殿春风策隽贤上林弧矢更争先不辞老懦聊推毂要见飞腾总着鞭勲业肇端登凤沼【叶公始登政地】词章接武侍甘泉【待从诸贤前後多领文字之职】明年贡籍还增倍定作东州盛事传【东阳解额甚窄主司有遗才之叹国朝故事所解全中南宫则次举许倍增人数云】
立春感怀
南北驱驰老病身不堪节物更催人梅梢白白犹藏腊蔬甲青青便作春铁马渐欣边塞静土牛还祝岁时新圣朝文物从兹始元日郊丘得上辛
喜雪
苦寒无那岁峥嵘一夜隂风雪满城莫问牛羊迂使节却思鹅鸭溷军声庭空賸喜罗琪树履敝犹堪步玉京更碾新芽试汤火从来冷淡是书生
元夕再用韵
瑶山直上玉梯横不用银花散火城着柳共看飞絮动打牕浑作乱蚊声路寻鸾鹤天疑近石壅鲸鲵观易京便拟乘风跨沧海更须新月趂潮生
春日
霏霏小雨映烟光睡起文书正满床芍药倚堦才弄色酴醿堆架渐吹香林端好鸟犹相应叶底残花欲自藏便觉春风如我老须君驻世有奇方
春日山中
杜陵爱饮觅南邻我亦顚狂不奈贫渐有好花宜过雨应须美酒细酬春十年乡国无穷思千里江湖未老身莫向空中厌愁寂杏梢桃叶一番新
雨後睡起有怀
菊枝萱草乱庭隅旋卷疎帘卧看书枕簟凉生秋雨後轩牕睡足晩风初官闲自爱门无辙计拙犹惭食有鱼莫遣功名心易老只应湖海气难除
夜坐闻牕下水声
书史悬知伴此生敢求身外百年名青灯又暗吹牕雨流水长闻入夜声玩世久忘荣辱累定交谙尽死生情翛然隐几焚香坐不独心清境亦清
晓霁再用前韵二首
牕外幽花无数生乱红相映不知名长条自转风前影别壑还添雨後声闭户苦无佳客语披书聊慰古人情诗成步逐山腰月相对茅檐夜色清
新笋成行嫩菊生故人为作小轩名十年敢有旌麾意两部空遗鼓吹声世事如尘纷过眼风光和酒最关情曲肱不作南柯梦槐影隂隂枕簟清
七夕亚之置酒再用前韵【案此诗题云用前韵检七律中无之盖巳佚矣】
鸟鹊无声夜向阑空庭插竹巧谁看长生殿里金钗暖百子池边五缕寒梦破清风吹雨脚醉余新月上林端闲来不辨论时节賸喜秋花共夕餐
九日独酌
茱萸满把半青红强拟登临少客同碧树池塘秋色里黄花时节雨声中官闲覔句能消日酒薄看山尚怯风高李故人今健否一樽怀古意无穷
病中放言五首
松牕永日度凉颸坐觉清隂寸寸移境静故应闲可乐形臞犹有病相随尘埃末路思千里风露何年饱一枝百岁穷通吾自了闭门长咏子桑诗
长夏空斋冷欲冰几愁无米溷邻侩途穷谁为一举手计拙自宜三折肱风静鸢飞犹跕跕日斜蚊聚已此身示疾非吾病卧看南山翠作层
岁月催人易白头只应蝴蝶梦为周跰????久悟人间世汗漫已期方外游化鹤自知迷故国断鳌今见立神州蓬莱水浅君须记莲叶翩翩仅可舟
寓意平生止墨卿转喉无奈触钱神敢将名利期当世直欲文章似古人积雨尚添门外辙顚风不扫甑间尘倦游傥有凌云赋肯为黄金巧致身
少日功名谓立成壮年漂荡巳心惊正平只合依文举元亮何妨慕孔明墓上征西真底用生前杯酒未宜轻田园待足何时足归赴空山猿鹤盟
有童子市龟七以百金得而放之
百金为换七玄衣自啓筠笼俯钓矶白水真人聊并聘清江使者遂同归负图可但逢时出曳尾宁须与世违好去沧波莫回首余不亭下柳依依
记建安大水
孤城雨脚暮云平不觉鱼龙自满庭托命已甘同木偶置身端亦似羸缾浮家却羡?夷子弄月常忧太白星当日乘槎便仙去故人应罪曲江灵【绍兴甲子岁予寓建安夏大水举家荡覆骑危仅脱因此作诗自唁乾道癸巳将命过高邮遇杜受言犹子镗録以见示读之怳然盖忘之矣受言时为提举茶事募人拯予者也镗实见之俯仰三十年矣死生契濶不胜慨叹闰月二十七日书】
与苏训直约游招隐寺
十日春晴未放梅篮舆端为看山来路寻絶壑空流水寺倚苍岩只废台处士尚余三亩宅野侩合买万松栽故知佳兴难为败上尽西峯眼界开
鼙鼓初归塞上师京江酒美胜年时春来逆旅真无事身到名山合有诗石底於菟穷作穴泉间科斗閙成池荒寒景色君休问後日应怀此客随
雨中同伯恭至湖上
莫嫌鞭马踏春泥茶鼎诗囊偶共携山色雨深看更好湖光烟接望还迷连天花絮飞将尽夹道蒲荷长欲齐官事得闲须洗眼蓬壶只在帝城西
清明日雨中同中甫子云二兄集湖上
莫辞冲雨湿春衣要看湖山滴翠微絮重欲飞堤柳暗花寒无赖海棠稀官忙未觉追游少醖美犹堪尽醉归屈指薰风来几日緑荷簪水已依依
清明後一日同诸友湖上值雨
出游初不计隂晴聊喜湖山信马行弱柳自随烟际緑幽花还傍雨边明嫩蒲碧水人家好密竹疎松野寺清烂醉一春才几日可无佳景付诗情
元夔以诗留别用韵示之
密竹疎松一水边高舂自占曲肱眠心如古井真无浪迹似寒灰岂复然舌在未应甘寂寞地偏犹可小回旋春风又緑池塘草清梦从今只惠连
渊明遶屋树扶疎大似蓬蒿仲蔚居老矣强营三径菊闲来未厌五车书诗成叹我同招隐赋就须君敌子虚努力青云家世事他年簪笔待严徐
清明前一日与客自光孝登般若庵观铁塔旧基因至铁狮顶
青鞵藜杖破层云胜日犹能界眼新窣堵已摧豪士手狻猊犹现法王身寺藏松竹疑无地路接烟霄不到尘车马憧憧城市客举头相望几由旬【先是山半旧有铁塔举子以为不利秋试衆手碎之絶顶有铁狮子相传郡南山为羣狼形故以铁狮子厌胜之也】
夜宿斜溪闻杜鹃
船牕初日弄晴晖起坐胡牀自揽衣无数青山随岸改几声幽鸟唤人归鸥盟好在重游戏蝶梦惊回果是非便拟走书闻稚子归来同买钓鱼矶
过武夷
不到仙山二十年道人双鬓亦皤然却看翠岭千寻石又泛清溪九曲船目极巳高聊自喜身轻欲上可无缘只应猿鹤遥相认笑我归耕未有田
雨中望灵山呈明远
骑曹公事日纷纷荀令香炉欲罢薰冷雨定知还作雪好山无奈只藏云看花便觉名何用劝酒谁能耳不闻岁晚官仓尘满眼只应清坐独输君
陪曾吉甫游中山
去天尺五城南寺目极层轩得此游山濶雨收云点缀江清日淡柳风流僧扉缭绕牛鸣地楼阁参差斗大州公自蓬莱旧仙伯一麾真复占鳌头
劝耕至赤松山
谬误君恩再领州名山犹幸复春游苦无羽客追元放尚有羣儿识细侯麦穗雨晴迷野岸桃花风急满溪流隔林布谷如相应更酌丹泉为少留
自天封登华顶将自桐柏以归土人谓之望海尖
连天松影转崔嵬夹道桃花迤逦开便觉胸中有东海不知脚底是三台闲云自作千峰雨流水真成万壑雷唤起吹笙王子晋夜深乘月上琼台
望卞山怀石林翁
卞山苕水共苍苍中有先生万石堂早岁英名类终贾暮年眉夀到刘杨人琹遂欲成千载鸡酒犹能酹一觞身後遗编尚尘积丰碑谁复付中郎
游鹿田寺
路转崔嵬第一峰两仙迎我度空蒙不知屦蹑青霄上但觉身行绀雾中陇麦正随高下緑山花犹作浅深红极知灵运真任守蜡屐穿林兴未穷
同叶梦锡赵德庄游牛首山
不辞扶病触春寒及此新晴一日闲云外经年见双阙马头乘兴数前山清泉细酌巉岩上佛窟同探紫翠间我亦无心话禅悦衔花百鸟自飞还
宝林院次韩廷玉韵
山绕孤城水拍空惜无残月照疎桐江干云断夜来雨木末凉生秋到风六代兴亡知寺古老禅神异载碑丰诗成极目苍茫里惜别情怀醉梦中
会稽道中有感
稠红乱紫正芳菲寒食青门客自归江上酒醒闻燕语日斜睡足看花飞功名老去真何在丘壑平生岂愿违尚喜系船探禹穴稽山云淡雨霏霏
九华道中
行人脚底不生尘絶壁仙凡路巳分一水奔腾崖覆雪九峯罗立岫塡云谪仙才大三千首国老谋深十万军莫对青山叹华髪丹砂未就又论文
至日建德道中
圣皇初款帝中坛羽檄交驰玉仗寒佳节又看当警急劳生底用较悲懽腐儒忧国成千虑强敌窥人讵一端梦想淮南风雪里可无消息报平安
叶丞相最高亭
丞相园林景物繁花亭那更得跻攀平看溪上千寻木不数城南万叠山歌舞恍如银汉外笑谈常在碧云间醉酣欲问刘公客百尺楼中亦汗顔
赏心亭【亭後世传张丽华墓】
北风吹雨冷如秋更上江干百尺楼琼树佳人闭黄壤石城华屋变沧洲三峯巳觉蓬莱近二水真成汗漫游六代风光几人物不妨拥鼻向南州
重建极目亭
曲阑十里画屏开气压凌歊百仞台不尽溪光空外见无穷山色望中来旋规北槛栽新竹更辟东牕对野梅老子兴来真不浅清秋忍负十分杯
次韵张子仪仓司展翠亭
官事常忙心自闲故应拄笏为西山举头但觉来风月着足何妨涉闠闤振廪功成聊共醉追锋诏下合俱还【陈天与为守和篇有即关把琖之句二公皆即召用矣】须知苍翠看无尽输我岩居昼掩关
晚登凌风亭戏作
咄咄真成了事痴功名何在鬓霜垂清谈安得如夷甫佳句无劳发恺之山色倚江秋更好烟光连市晩偏宜田园底许归能决且撷黄花付酒巵【王夷甫清谈终日县务亦理口未尝言钱顾恺之见张融海赋云但恨不道盐耳因增熬波之句二事皆所困者因以自哂】
再至凌风亭
目尽西山落照边危亭风景故依然重来身忝二千石老去心惊十九年种柳巳高丹槛外栽花犹占緑牕前不堪素髪纷垂领还愧青春令尹贤
题长春亭
一径清深不起尘芳菲红紫意随人应知地胜无非景但有花开即是春萱草自随兰叶茂棠花还与桂枝新彩衣兄弟人生乐莫惜支筇步武频
题苍筤亭
手种苍筤数百竿筑亭相与枕书看故知落落非春事直有青青共岁寒一壑自欣幽意足三年独得此君欢萧然风露千寻影搔首哦诗独凭栏
采箬亭
山缭重城水拍堤雨晴秋浦静相宜新篁弄日千竿玉纹簟披风八尺漪坐对芳洲端自乐兴来小艇亦频移他年稳侍蓬莱殿聊记高亭一笑时
昼寒亭
月里琼宫不奈寒谁令白昼堕人间隂风淅淅来深谷晴雪霏霏溅两山静爱飞流聊洗耳坐看絶磴可怡顔红尘热客那知此赤脚青松意自闲
凌歊台
山到西江势郤囘倚山楼殿更高台天容水色望中见帆影车尘空际来桑柘棊分千里迥波涛壁立两峯开登临拟问兴亡事白塔亭亭锁翠苔
蓬瀛台
雨余天宇澹澄瀛及此秋郊一日晴轩盖翩翩度林影笙箫隐隐杂溪声风随广席歌呼转云满高台步武生记取今年作重九丹崖绝壑是神清
钱伯同新创明晖阁
使君谈笑两桥成人向晴虹镜里行更辟轩牕待游览要看山水倍澄明波寛十顷知鱼乐岁熟千家响碓声收拾风光付华月一樽还记昔文清【阁名用会文清诗语】
题金元鼎至乐堂
百岁休论七十稀羡君林壤得熙怡赋归巳久同元亮至乐真能慕啓期一壑过人聊自足万锺於我亦何思故应不羡纡朱贵【元鼎辞倅得祠】带索行歌世未知
题十二兄野堂
少年行乐记乡关月渚霞洲一梦间为爱轩牕临野水只疑风景是家山荷香柳影情偏厚竹色松声意自闲堪笑主翁持节手却来垂钓傍苍湾【明月渚落霞洲许昌湖也】
韩子师读书堂置酒见留
酴醿插架未成隂水满方塘数尺深入户幽花真有意拂檐高竹更关心鸣禽唤客知闲景舞鹤迎人作好音莫道相逢欠歌管一觞酒尽读书林
山桥
倚杖溪桥暮雨垂春寒空翠着人衣凌空怪石如旗竖喷壑清泉作练飞乘兴正须随地饮醉狂聊共插花归从教拍手儿童笑要是山深客到稀
范良臣见过云有食粥之忧以斛米助之因得长句
捄饥岂复卫文子阙食尚怜顔鲁公定知啜粥可餬口未至腹疾号山芎东方千牍羡饱死顔氏一瓢嗟屡空我家无钱但斛粟与子共坐诗能穷【世传两贫士为邻其一有馈之斗粟者抖擞箧中仅得数钱以劳其持馈至夜邻士叩门假一二钱市油诵书则叹谢曰尽之矣既而愧甚曰尚有斛斗可分子也故用为戏】
伏日诸君小集沈明远以小疾不预作诗戏之
广文官冷酒钱空平日清樽一笑同苦忆车公来座上翻成王老隐墙东定中示病应非病诗里能穷有底穷凉月满天新雨足试凭檄语愈头风
闻吴端朝作真率集
他年会作社中人肮脏归来白髪新阔别常思共杯酌旧交那得更比邻黄鸡白酒可劳劝青笋乌椑未絶贫恨不从君语终夕空斋愁坐独伤神
令防得女招饮以病不往走笔戏之
平生诸女重吾贫敢意君家亦效颦丑恶未妨攘盗贼长成难议卜比邻【予与令防昆仲邻居比皆得女】遥怜四十称郎罢岂惜千金办主人美酒尚须留待我明年应见玉麒麟
次韵陈子象谢新火诗
曲水流觞迹易陈水边那复御厨珍茶烟永日看轻扬槐火今年又一新邻舍未应烦束緼官庖犹幸有舆薪须公更试长擎夜賸照歌台拂镜尘
李彭元携会吉甫诗卷数帖见过
十年松竹暗茶山君有诗声旧将坛食荠谁如东野苦无毡不奈广文寒闭门久咏高轩过弹铗今嗟行路难我亦凋零旧宾客遗编聊共拂尘看
李子永惠道中诗卷
踏雪冲寒徧几州岂妨乘兴作清游风横白鹭歌琼树月满青山问钓舟梦绕征途浑历历老谙世事总悠悠尘埃鞅掌君休恨自有诗轻万户侯
熊子复惠十诗作长句谢之
白首相期翰墨中衰龄况是甲庚同久怀妙论传犀麈尚喜清诗附驿筒柳长五株知讼少麦呈两穗报年丰去天一握归来近密令畴庸可拜公
姜特立寄近诗
双溪岩曲芦江岸每见君诗句益奇渐喜青云今得路岂妨白雪尚摛词断蛟入海功何壮披腹排云世共知斫郤月中丹桂手朝阳应占凤凰校【姜五中乡荐今为春坊】
周航定国携诸公所赠诗求次韵
拾青紫本一经明得失由来信可惊美玉固应人未识千钧何自俗能轻马曹寂寞心空在骥子昂藏骨更清【航有子预荐】稳步烟霄迟速耳笔端梦觉巳花生
季元衡寄示三池戏藁
文彩风流冠一时三池聊作凤凰池新诗到处传桐叶丽唱他年满竹枝归梦故应怀古括清谈还喜对峨眉玉堂待草山东诏解缆春江莫放迟
会丰惠文编
簿领装怀笔拥尘经年舌强不论文跫然步武心还喜籍甚声华耳旧闻曲水赋诗须鲍谢甘泉第颂忆渊云相期稳上芸香阁要策清时翰墨勲
徐应祺惠文编
渴雨空斋昼不眠疎帘竹簟意翛然借君妙语清袢暑起我衰悰似壮年得意每看雄霓句逢时会奏白云篇汉庭久重春秋学凌厉烟霄更着鞭
寄怀子云兄
长年游宦已堪嗟寓舍无田岂是家母子分飞还岁换弟兄相望各天涯尘埃閲世丹心在朱墨萦人两鬓华闻道过庭新哭鲤开书空有泪横斜
赴信幕寄子云叔唤及同寺
田园未办各身谋兄弟今成迭去留游宦三年方啓足寄书千字又从头【家书以千字文为号】白云不定山容晩碧水无穷树色秋回首寺桥同社客想因明月话离愁
谢三船上醉同归黄四花边手屡携巷里何曾异南北屋头还复记东西一杯相属情犹在千里分飞意自迷堂下秋来足萱草定倾家酿饫黄鸡
初至上饶寄子云
险阻艰难客路赊东西南北问生涯秋声瑟缩生梧叶野景萧疎上菊花去国已惊身老大无家空有泪横斜遥知载酒齐山寺应忆年时醉月华
寄梁士衡【癸酉年作】
江上潮声日夜来相望踪迹共尘埃乱花洗雨红成阵叠嶂连天翠作堆山市放歌知屡醉沙津独步想千回松林月出溪桥夜犹忆当年对野梅
夜坐有感寄子云【金陵作漕】
风景新亭旧往还谁能举目较河山宦情老去秋多感官事忙时夜始闲牕外槁梧风瑟缩竹间乱石雨淙潺青灯已作江湖梦同约归期早晚间
过庞佑甫
半亩方园水到门地偏人静恰如村声名不用卿王衍文字真能仆屈原举世知君如我少平生学道欲谁论何时共结柴桑社篱下秋来菊正繁
刘子渊监庙年八十六耳目聪明能饮酒举大白喜赋诗比过之因示长句次其韵
才疎政拙愧能名黄发犹欣见老成林壤固知聊自乐门闾要是已堪旌持盃潋灔千眉耸落笔纵横四座惊笳鼓过君应一笑平田两部足蛙声
过赵仲缜
山下清溪溪上亭竹隂芳径眼增明已知数日逢寒食賸喜今朝作好晴酒美故应容客醉歌长不自觉诗成春深准拟多行乐却作花前送我行
秋雨新霁过赵愼中留饮
门外黄尘有底忙主人高卧兴何长春风竹树箫笙转雨足轩牕笑语凉耳热漫思官里事眼明犹识醉时粧紫云莫厌频来客未抵当年御史狂
陆务观赴阙经从留饮
溪岸风高霜作棱杯盘草草对青灯已甘盐莱待梁柳况有酒浆延杜陵岁晩鬓毛纷似雪天寒门巷冷于冰春风稳送金闺步看蹑鳌山最上层
寄徐滁州埻立
青琐金鸾迹未容寘公犹在昔贤中着书定已追迂叟【闻编通监後事甚备】得郡何妨号醉翁丰乐桥边鱼动镜清流关下马嘶风独怜湛辈犹奔走不得登临一笑同
寄别子云
江干风雪敝貂裘兄弟相看已白头两月追随无十日一春离别甚三秋清时官职难频窃异县田园合早求并戏毋前端有日省郎虽美不如州
次韵沈驹甫留别
笔下纵横自学林胸中玉海更清深识君异县见眉宇过我空山聆足音月近中秋还惜别雪飞穷腊会重临闭门剥啄谁相问与客宁论旧与今
别范元卿
晴林緑树越江边聊泊东来倦客船风引花香微近酒水浮月色澹连天惊心朋旧皆千里回首光隂又五年莫笑相逢便离别此生身计已飘然
松江别范至能朱伯阳
弹铗功名易白头归欤未办五湖舟送君与我皆为守到处逢山且纵游薄日连云千嶂晓斜风吹雨一江秋买鱼斫鱠垂虹上更为今年好景留
吴歈湾月韵江船屈指同行二十年胜日五湖看老矣倦游双鬓各苍然拟寻诗酒平生社未了尘埃薄宦缘後夜西风相忆梦琵琶亭下水笼烟
留别傅安道
华髪相看四十年饱谙世事欲忘言一春离别当寒食再岁追随作上元湖外溪山明小槛雨余花柳暗西园极知老大交朋少相与论文更一樽
场屋俱为拜赐师烟霄独喜凤毛飞壮心似铁何会老健笔如椽合一挥北渚青山劳我梦西垣红药待君归诏环不作经时隔沙路薰风卷绣衣
南涧甲乙稿卷四

[book_title]卷五
钦定四库全书
南涧甲乙稿卷五
宋　韩元吉　撰
七言律诗
送汤丞相帅会稽
淮岸春来罢夕烽君王奏凯大明宫守关岂但勤萧相分陕犹宜屈召公彩绶不妨龙衮贵锦衣真与故乡同政成更上平戎略归作麒麟第一功
翰墨英名多士先经纶长策万方传久知燕许文章大要自臯夔事业贤曲水兰亭修竹外都门祖帐百花前去天尺五调元旧肯使邦人借一年
畴昔追风幸执鞭词场好在笔如椽十年睎骥犹瞠若晚岁登龙未偶然下客阳春惊白雪何人緑水近红莲尚应九里蒙河润他日一天今二天
送周承勋赴荆南幕
周南留滞几年余笔力追还两汉初无地寘君羣玉府因人贻我万金书未嗟王粲依油幕聊喜安仁奉板舆梦想风帆转平楚眼明江树緑扶疏
送马庄甫摄幕鄱阳用赵文鼎韵
杖策冲寒不作难弓刀结束笑谈间便从幕府清民讼已作戎车靖蜑蛮风雪幸无千里路江湖才隔数重山荆南桃李新开径屈指春融及早还
送陈天与知徽州
台阁英名二十年卜居那得便林泉履声旧振星辰上谏墨犹存雨露边欲考治功三府近且施惠政一州先黄山看尽须黄阁六月天池更着鞭
送陆务观得倅鎭江还越
高文不试紫云楼犹得声名动九州金马渐登难避世蓬莱已近却回舟烧城赤口知何事许国丹心惜未酬归卧镜湖聊洗眼雨余万壑正争流
前年边马饮江水烽火瓜州一水间正使楼船多战士要须京岘作重关平戎得路可横槊佐郡经时应赐环把酒赋诗甘露寺眼中那更有金山
送陆务观福建提仓
觥船相对百分空京口追随一梦中落纸云烟君似旧盈巾霜雪我成翁春来茗叶还争白腊近梅梢尽破红领略溪山须妙语少迂使节上凌风【仆为建安宰作凌风亭】
送吕令防赴海门宰
五斗由来岂疗贫尚应拄笏对秋云未嗟薄宦来还去但觉频年我送君舍北水生思共赏淮南米贱好相闻白鱼青笋平生事愁絶江寒鴈影分
野阁山扉旧卜隣竹阴花径每情亲举觞契濶又千里同社凄凉无几人濯濯未妨如月柳悠悠真不奈风尘海门应去蓬莱近我欲乘桴试问津
送赵蕃辰州司理【字昌甫】
故家零落眼中稀岁月峥嵘踏路岐诗解穷人君莫恨钱能使鬼我方知片言折狱非无日谈笑封侯会有时一上梅山吊盘瓠賸题佳句写幽思
送张几仲知泰州
紫槖甘泉不愿留虎符聊试海边州长城底用骑围铁下瀬直须船有楼草木已应知世望江山好在得诗流春风桃李西溪路宣室归来尚黑头
送施徽州二首
御史英名世罕俦峩冠聊复渐承流治功要自先冯翊大惠何妨始歙州野媪定知还去虎山民从此罢賫牛【二事见唐刘赞崔元亭任歙州刺史】百年善政须公继尺一书颁愿少留江出新安见底清黄山高势碧峥嵘袴襦会遣民皆有枹鼓悬应夜不鸣蜡屐未须怀别墅虎符今喜得名城他时一榻容徐穉端共舆人乐政成
送李子永赴调改秩
晩骥骞腾十二闲追风那复驻辕间向来官况诚留滞此去诗情记往还会课未妨更美秩趣班聊喜近天顔荆鷄莫费千牛刃奏赋金门入道山
送王德和赴调改秩
樽酒盘蔬语夜阑三年犹得几追欢海棠半折春方好杨柳都青社正寒筹画定应瞻武帐文华端合待金銮割鷄底用磨天刃迟日湖山满意看
送叶梦锡赴荆南
南郡开边古上流君王侧席用嘉谋壮怀何止入云梦雄略行看半九州风劲鼓声连岸动雪晴江影与天浮一樽莫作新亭语勲业归庸尚黑头
送韩子师守婺州
功名相望十年前白首官曹仅接联良玉要须更九火明珠那得閟重泉清风遂作双溪咏老手悬知剧郡便奏课不妨聊第一归来更着祖生鞭
送沈千里教授邵阳
縠纹江畔得君诗俊逸清新字字奇一笑偶成归妹约几年还见外孙辞横经绦帐地虽远给劄金门天未迟痛饮离骚吾事尔湘山风物与春期
送潘元夙教授钦州【字子春】
文笔超然自不羣胸中韬略未全陈讵应远致岭南士会见来清塞北尘桂海接天聊纵目火云堆露正关身元戎在昔同科彦一鹗飞书上紫宸【桂帅王舍人亦中两科】
送泽赴新涂尉
少年薄宦几东西送汝临岐意尚迷作尉未嗟官职小致身当与古人齐短篷载雪看梅蕊古驿冲风信马蹄尔父渐衰吾已老寄书时一到南溪
送李直刚盐官县尉
蚤接君家大父游乃翁幕府尚淹留文华遂见诸郎秀名宦悬知异日优朝雨拍溪梅正熟晴云烘路麦初秋渭南自昔多贤尉官近长安不用愁
送元修归广东
十年门户苦雕零屈指天涯几弟兄羇旅可堪怀世事典型谁与振家声惊心朔岸秋风急极目南溟瘴雾横好过贪泉未应酌少年游宦要冰清
官曹邂逅得情亲一赋松斋遂絶尘天禄校书元有路甘泉第颂可无人江山兴味不知老芋栗生涯未觉贫我欲?君寺南住春风聊与杏花邻
送孟壻植还临川
西风同泛婺江船倒指光隂六换年秋色又看梧叶老离怀还对菊花前尘埃左宦空搔首功业青云更着鞭儿女关情易来往一樽临路亦凄然
送郭诚思归华下
忘怀物外且如愚何事劳精据槁梧以马喻马即非马数舆无舆方得舆莫执斧斤过栎社懒施几席向蘧庐好归玉秀峯前座闲看晴云自卷舒
依韵和御制秋晚曲宴诗
巍巍舜治浃嘉生宴俎丰年万宝成禁幄云深开晓色上林风迥起秋声威加鼍鼓雷霆转喜动龙旗日月明应手神珠看电击旄头消尽铁山平
次韵子云春日
林壤欣欣乐有余杖藜常及晓莺初春风入户花开落晴日当牕云卷舒契濶经年千里面平安满眼数行书弟兄州县真劳尔畴昔交游半石渠
问舍求田苦未成定逢丘壑眼先明极知官事无时了且作青山任意行元亮折腰应自笑子荆洗耳讵忘情不妨同是催科拙下考他年更类城
次韵子云途中见寄
轻风猎猎转残红春去荒村暮雨中花影带寒犹黯淡山光和雾更空蒙百年却身长醉五斗由来计日穷惭愧宾朋有胶漆不堪兄弟苦西东
十年计拙未能伸四海滔滔总是津但得有山供醉眼不忧无地着寒身莺花撩乱空三月风雨凄凉过几旬莫道衡阳无鴈信故应时有北来人
次韵子云盱眙道中三首
海上狼烽不起烟兵戈犹记旧年前岩居有客能招饮肉食何人为给鲜但得生涯类盘谷可无风景似斜川共寻餬口田三亩仍办遮头屋数椽
江南淮北市初通人语忻忻作好风抱耒只思耕陇底买船谁复渡辽东向来熊耳真投甲此去天山拟挂弓上策圣君今自治白头忧国寸心同
桑间无褐半饥人斗粟千金不换银末路多惭逭沟壑长年敢笑走尘埃江声直下黄牛峡河势遥分白马津回首向来征战地壮怀俱在只伤神
答金元鼎喜雨
几日云隂合又开良田秋近起黄埃一觞未致灵祠祷半夜先欣好雨来政拙自知容我懒诗清要是得君催不妨咳唾皆珠玉渐喜新凉入酒杯
再次韵
雨後红蕖满意开风前緑净絶纤埃独怜病守孤吟赏犹幸诗翁数往来农事已知沟浍足欢声不待管弦催旋舂玉粒添冰酿莫负樽前鹦鹉杯
次韵赵文鼎雨中
老病幽栖不厌闲未须消息梦长安一春意淡连墙竹终日清香小槛兰红蕊便惊风里尽青林犹惬雨中看故人诗卷从头读似酌芳樽为解顔
次韵中甫兄九日同集张园
湖山秋尽作幽期未觉浮舟菡萏衰怯酒自怜多病後强歌还忆少年时平芜半緑烟犹接好菊微黄雨更宜单父层台在何许一樽怀古少陵诗
雪中走笔寄邓延硕
去年雪里共清游萧子酣歌几唱酬竹叶又看新酿熟梅花还作暗香浮青衫尚想君奔走短褐空嗟我滞留南北两峯银色界不应孤负水边楼
和同僚贺雪应祈
腊近春临雪意迟褰衣敢惮走灵祠夜听小雨犹倾耳晓看羣山顿展眉好句悬知得冰柱香醪试为压羔儿便应风月台中客不减梁园赋就时
次韵韩子师雪中二首
九门叠壁耀朝暾不比千灯作上元天与蕊珠开汉殿人将冰玉奉尧樽寒威已觉边声静春意都随诏语温夜入葵州飞将在肯容敌骑妄称尊
曲栏高槛倚崔嵬要是仙京白玉台云色自连鳷鹊动天顔亦为近臣开光翻午夜浑疑月花满新春未数梅自笑诗成无好语但知缟带与银杯
次韵黄文刚秀才雪中见诒且惠新柑
塡空密雪借风威深闭蓬牕画掩扉待学仙人乘鹤驾未容寒士泣牛衣连篇妙语千金重满合黄柑数寸围细酌清樽酬夜月更看庭树作花飞
次韵梁子张雪中约游湖上不至
东风阁雨酿重云賸喜天街玉作尘梅已着花还点缀柳能吹絮便争新湖光照坐偏宜晚酒力欹栏别是春惭愧相如果能至却将冰柱语惊人
次韵子云归兴
湖海周游未卜居好山时一梦衡庐苦无事业堪调鼎薄有生涯可负锄玩世阮公方蜡屐归田陶令亦巾车屋头早晩东西住愁絶江船夜雨余
次韵曾吉甫题画屏风
何许江山发兴长浑疑庐阜对彭郎胸中丘壑元萧爽笔下烟波故渺茫落落疎松长映座冥冥飞雨欲侵牀冷然已作华胥梦便有羣仙到枕旁
次韵王季夷时同宿蒋山
亭亭石塔宝公龛賸喜僧牀得对谈堪凛词场君亦滞驱驰世路我何堪军书又见纷南北敌势由来说二三淮岸西风晩更急似传烽火过江南
次韵沈千里玉山道中见寄
霜晴怀玉自生烟寒色凄凄过鴈边路转湘南知几日山连楚尾又穷年相期鷄黍情欢甚惜别尘埃意黯然马上哦诗冲暮雪清风怀我北牕眠
次韵沆侄
平生作计本山林便腹空余贮古今致主未忘他日志归耕每动十年心疎翎浪喜烟霄近弱植多惭雨露深早决儒科犹望汝跫然虚谷伫闻音
次韵李子永见庆新居
旋移桐树占高冈更喜松筠翠作行檐外参差见林影门前溶漾足溪光天涯留落还相识地上经营岂太忙好事肯来三径在已添篱菊待重阳
次韵沈驹甫观石井
湖里鴐鹅亦洞天最奇山下石坳泉一泓自觉寒光净六月都无暑气煎清似鍚峯藏雨露迥如篁岭閟风烟壁端旧乏骚人句从此须君妙墨传
次韵王亚之来过横碧
君到层轩眼爲寛诸峯还得雨中看岚光照座苍翠出寺影拂波金碧寒诗兴岂妨随望极秋声不奈起愁端相逢莫怪无樽酒秀色崔嵬尚可餐
次韵宋传道夜雨闻捷
松庭竹户野僧家独坐荒斋到日斜门外江风寒作雨城头戍鼓夜啼鸦对牀更欲论心事拥褐还惊逼岁华却忆巴山旧时语梦回牕烛已生花
边地山川自汉家蠭旗图画拂云斜江干战骑膺如虎塞上神兵斧似鸦羽檄故应烦号令星车底用赋皇华军声指日腾三捷阵势他年本六花
再用前韵戏传道
空谷天寒翠袖遮无人曾见玉钗斜诗成落日千寻竹歌就残阳万点鸦糚额浅深知内様舞衣裁剪胜京华自怜已作高唐梦须信饥肠眼易花
次韵赵仲绩久雨夜坐有感二首
春云黯黯未成晴落尽湘桃见紫荆薄官驰驱双鬓改流年荏苒寸心惊幽花映水浅深色啼鸟穿林高下声几许风光欠行乐夜寒和雨听残更
十日风斜雨更横一春能得几新晴便须蜡屐穿花去莫惜障泥傍水行酒兴未妨随处发诗狂賸判隔年程醉来乞得西山药髣髴云间吹凤笙
次韵张晋彦书事
举世诸兄事孔方平生学易问归藏渐欣过客知吾懒未怪小儿如我长鹤怨猿惊成底事乌踆兔蹶自奔忙便须耳热追行乐更疑心斋得坐忘
次韵吴明可与史致道会饮牛渚
月出千山卷暮云遥知玉节会江滨便应击楫酬今日不用然犀叹昔人烟外笛声谁送晚水边花影自迎春风流三百年无此况有清诗句法新
次韵徐应祺小楼
潋潋清波泊路衢垂垂高柳对扶疎已知百尺楼堪卧况有三重茅可居我老讵能赓鲍谢君才端合绍严徐直须座上千锺酒浇起胸中万卷书
次韵答沈明远
如君絶足向风尘顾我宜为途路人阿买八分时自笑阮瞻三语讵能新狂谈尚欲嘲风伯妙笔真堪赋洛神得酒相寻那厌数醉归官长未应嗔
亚之出示其祖岐公墨迹及惠崇小景且和前韵复次答之
壁上春江万项寛锦囊遗墨幸重看功名世路真多畏贫贱交盟敢自寒新有诗声见侯喜尽摅怀抱得苏端极知鼎食君家旧未厌堆盘苜蓿餐
新晴梅花可爱欲招明远少稷冻醪未熟
痴儿了事不能闲犹喜骚人共往还岁晩真成废书史雪晴那得负江山多情春与梅花厚一醉天于我辈悭賸作新诗催酒熟曲池氷断水潺潺
红梅
不随羣艳竞年芳独自施朱对雪霜越女漫夸天下白夀阳还作醉时粧半依修竹余真态错认天桃有暗香月底瑶台清梦到霓裳新换舞衣长
陆子逸惠桃花戏赠
故人招我千山里也有仙葩巧送春麝馥染衣金缕重酒红生粉玉肌匀洛城景物知谁纪寒食风光触处新莫把天香调行客晓粧留与緑牕人
次韵陈子象十月惠牡丹
芙蓉扫地菊花陈国色天香一夜春爱景自催芳意动清霜不碍晓粧新长生便可书仙籍上瑞端宜首贡珍【是日会庆节案孝宗生辰名会庆节】诗就只应开顷刻先生笔力起千钧
用前韵以小春茶饷子象
仙花不用恼诗人亦有灵芽特地春数朶娇花真绰约一瓯酽白更清新眼明共识西都艳齿冷应怀北苑珍佳茗奇葩堪竝赏须公品第入陶钧
次韵余寺正瑞香花
香炉峰下异香风长忆幽芳梦寐通渴雨旋倾茶作椀护霜新织翠成笼丹青点缀琼瑶上兰麝飞浮锦绣中花品曏来谁第一似挼玉蘂间鞓红
故致政宣义叶公挽词【叶山父】
植德由来不自知成家今见宁馨儿名驹有种能千里仙桂腾芳定五枝【公有三子二孙】彩绶螭坳方致养素车云路忽兴悲死生了了真余事流水断烟空好诗
挽王侨卿右司词
壮年嘉誉蔼瀛州衮衮诸公并儁游献纳未持天上橐光华频总峤南州牢盆賸算波熬素蒲泽终期剑买牛世路荣枯真莫问浮云山眇泪横秋
挽汪南美大夫词
年如卫武尚安强名似康成善一乡三邑久知歌惠爱西州何幸着循良真清在昔传家世治状由来籍庙堂千载蒋山分未朽芝兰玉树蔼余芳
挽知泰州宋公大夫词
投老溪南幸卜邻一麾频见宠章新养花别圃成三径种木佳城度十春【公自营夀藏甚久】前席遂孤明主意【公入对天语甚?】留鞭难继澧阳尘空余樽酒追随地同社凄凉泪满巾
挽故钤辖赵公彦远词【子直父】
平昔长材未一施尚余嘉誉蔼天支事亲养志人争仰教子成名世共推盛德故应传後裔清规谁为勒丰碑华林冈下寒泉水隐隐雷声纪孝思【母夫人畏雷他日彦远闻雷辄涕下】
杨待制挽词
妙龄着足道家山壮岁升华玉笋班千里麾符才假手几年香火竟投闲诗书坐使家声大簪绂谁令夀历悭太傅功名有遗恨鵷雏凋落泪频潸
周彦广待制挽词
淮海欢腾五袴歌政声京兆益中和邺侯井在功堪纪郑国渠成利更多紫禁遄跻知异眷珍台归卧本微疴功名方展凌云步奈此佳城白日何
故运使直阁少卿刘公挽词【子履】
清时得路每投闲垂上甘泉玉笋班借箸几看趋魏阙请缨常欲度天山放怀侠气千夫上抵掌高谈一梦间使节尘生人共惜朔风吹泪太湖湾
故致政敷文少卿鲁公挽词
左学摛文蔼儁声青云接武二难兄主知自纪宜三院使节更持仅九卿庭下芝兰方竞秀舍南桃李已成隂挂冠不待甘泉橐愁絶高门泪满缨
故致政提刑少卿方公挽词
筹策沾荣誉最贤青云回步接英躔请缨莫遂终军志投绂方期卫武年原隰观风频玉节省台聨秩近甘泉一舟五鹤符佳梦陂水成湖问葛仙
挽主奉路分赵公词【文鼎公】
画舸安舆霅水清春风犹忆送君行无家举案人方恨有子分符世共荣德履未容居祭酒声华端合主宗盟太支耆老凋零甚兰玉阶庭独擅名
故提点判院魏公挽词【公济】
当年卓鲁盛材猷循吏声名始一州功在龙津看雨施风行金穴见钱流襃庸合上清华贯奏课俄惊疾病留嶷嶷诸郎富儒雅盖棺十世可无愁
刘子宣侍郎挽词
妙龄嘉誉满江东晩接甘泉豹尾中烜赫身荣知有道从容心计不言功威行岘首追羊叔名在鄱江忆鲁公种木十年归莫遂涂车千里恨何穷
李夀翁侍郎挽词
同解铨衡并把麾五年相望楚江湄邻墙会面尝谈易吏选偷闲更说诗北客遭逢人共叹【公陛辞日上有北人难得之谕】南州流转事难知投簪自有江湖志云白天青泪满颐【公临终作诗有白云青天之句】
挽周仲深郎中词
才力轩轩动汉庭清时指日致功名一同在昔歌遗爱两郡于今有治声使节暂分秦望重郎星初近太微明死生契阔空泉壤赙典殊恩世亦荣
王中奉汉老挽词
符节光华二十春壮猷曾不侍严宸栖心香火才同社放意溪山幸卜邻再世簪缨宜衮衮一门兰玉尚诜诜霜清三追随地丹旐飘然泪满巾
吕伯恭挽词
青云涂路本青毡圣愿相期四十年台阁久嗟君卧疾山林空叹我华颠伤心二女同新穴拭目诸生续旧编斗酒无因相沃酹朔风东望涕潸然
周济美挽词
乃翁持槖旧知名两郡分符见典型禁闼方应驰儁步中台俄忽堕修翎故人零落风前叶北客漂流雨後萍白马素车三巷路泪兼腊雪洒林垧
晖仲叔挽词
材业光华蔼荐绅由来孝子出忠臣【七十叔祖世称孝子载□□□话】五年字邑祗明诏两路观风惠远民徐穉湖边才卜筑葛翁山下忽栖神朔云千里人挥泪遗命归从大母邻五言排律
次韵唐与正喜雪二十韵
穷腊逢三白山城两换年破寒初淅沥作态正翩翾倚杖心逾喜搔头意自便直疑填巨壑岂惜沍长川官粉慙施白仙禽恨夺鲜银牀凝露绠玉柱澁风弦径满巇难认牕虚隙易穿共寻瑶草路俱诵蘂珠篇猎骑朝羣拥渔灯夜独然凌风几阆苑照日尽蓝田賸约佳宾集先烦好句传荷枯疑璧碎柳细讶丝牵有士迷青眼无人笑黑肩丰年期不日瑞气蔼非烟竹密还争舞梅疎只鬬妍轻鸥随浩荡戏蝶伴聨翩强续麻衣咏真逢缟带贤凋零属国节片段广文毡短棹?安道高楼忆仲宣名驹纷照夜无复爱连钱
汤丞相生日二十韵
宝历千龄会神槎八月流人知挺生杰天欲中兴周文笔超三古声名溢九州宏才自伊吕余事岂应刘繄昔开黄阁于今尚黑头裴公旋卧护萧相暂居留舄奕稽山绶光华緑野游银舆夀母贵玉耳上公优嗣圣资爰立昌时副聿求来归嘉季子入觐伟韩侯今日恢王略苍生跂庙谋中原尚纷扰絶塞要怀柔胜算如先定成机会可投洪源端欲泛前箸匪无筹日月符羲驭乾坤协禹畴行看静蛇豕俱议息貔貅考有中书第官无太尉酬两京期迅扫九庙得重修祉福天方鍚勲庸世未休斯民纳仁夀公夀几千秋
投赠徐平江三十韵
上圣恢方域吴门翊帝京千秋季子国百雉阖闾城屛翰资良牧文昌辍贰卿龙墀虚紫槖虎节驻红旌河润功初洽棠阴政已成农桑归恺悌弦管乐升平世仰韦公誉人高白傅名云楼凌月府花岛烂蓬瀛香雾凝春画桥虹卧晓晴清规三不惑盛事二难幷旧俗宁论化重临倍有声向来宣使指曾是格刑清自觌铜鱼拜欣闻竹马迎五湖歌吹满两郡吏民争【公尝按刑浙右而自明移苏】严助书频赐萧卿治欲更还应对宣室俱议直承明鼎席犹虚位戎亭正息兵安危均注意中外等持衡补衮才猷壮康时智略宏天津飞骥足云路逸?程畴昔参宾从顽疎荷鉴评驰驱奉刀笔谈笑接簪缨梦结闽陬远心惊涨潦横寄身侔困鲋尽室逭长鲸官牒沾微禄恩波拯再生膺门怜旧契祢荐及难兄未释盐车驾徒怀瓦釡鸣几年良自哂一饱定谁营洛下裘空敝新丰酒独倾知公行入辅故吏敢言情
少稷家观雪赋江字三十韵
雪暮来无际长吟坐北牕未嫌光夺月先恐势填江云色生冰柱风声倒石矼疎帘才的皪破屋渐铮鏦始讶乌能白旋惊马尽?会朝琼饰弁猎较素绸杠玉帝开宫阙瑶姬拥斾幢仰空蜂作阵窥径蝶成双价重连城璞明逾钉壁釭冷烟纷莫辨冻溜不成淙计拙夸辽豕涂穷笑越尨戴牛迷象齿覆鹿误羊羫酪乳浮茶鼎花甆莹鼓椌崖枯频畏住鹄瘦暂胮肛共想周王宴谁虞汉使降献衣知念札加璧殆追逢蹇驷深忧没篮舆重莫扛淹锺应预赐增斗定先撞短日栖穷巷丰年卜万邦缁尘异羇旅华发逐耆厖处士欣?戴参军岂遇龎裘穿心易怯履败足微跫荷笠闲垂钓回船稳系桩清狂时仄?泥饮屡空缸酬唱才皆敌歌嘲语或哤闭门嗟懒惰授简愧愚憃戈戟森磨厉韶钧富击摐絮盐翻雅况兰竹变新腔取醉华灯烂催归戍鼓晴檐成夜雨更聼陇头泷
南涧甲乙稿卷五

[book_title]卷六
钦定四库全书
南涧甲乙稿卷六
宋　韩元吉　撰
五言絶句
遗直堂六首
蒿莱自舆台松桂犹伯叔便合追孔林无庸号寒木虬龙舞云端风雨来海上尚想堂中人诗成一回向苦心有深思劲质无软语贤科废因公此事亘千古种木已如此高贤有余思赖公酷似舅其谁羡牢之郑?骨已朽孔父天不遗他年从事贤手板空倒持栋梁乃不取得地且深植妖娆紫薇花岁晩犹伴直
夜宿斜溪闻杜鹃
解缆山衔日移舟雨暗溪无情子规鸟梦断隔林啼
送龎佑甫五首
燕鸿望南飞春至还北去托食波浪中潇湘几回渡游子思故乡天涯两相逢时平甘恤纬定交各涂穷濯濯机中丝粲粲锦绣段自非心同人千金孰肯换江湖多青山舟楫长往还山色难送客不如住山间中宵櫂讴发菰蒲翳明月月黑君忽行恐堕蚊龙窟六言絶句
题日出雨脚图二首
絶壑春林映緑半山晓雾迷红长忆西岩梦觉小舟欸乃声中
隐隐遥分树色萧萧似聼风声何处江倾海堕隔山雾白烟明
次韵赵公直题米元晖画轴
天际归云挟雨江干乱木藏山耳冷似聼萧瑟眼明惊见孱顔
七言絶句
春雪得小诗五首且约客登赏心亭
东牕坐爱枝间雪大似酴醿压架花天气更晴宜有月夜深来看玉交加
淮南山色一千里落水层城江更湍何地江山有如许与君聊趁雪中看
腊前未见梅如雪春到还惊雪似梅可是天公有情思便令花树一时开
江南絶景赏心亭卧雪难寻旧画屛白鹭洲前夜来雪故应此画胜丹青
竹炉聼雪坐蒲团长笑诗人不耐寒未办貂裘走南陌肯来高处一凭栏
夜雪
炉水深红蜡炬明打牕风雪正纵横瓦瓶旋注山泉满却作潇潇细雨声
伴眼文书细作行昬昬愁卧雪穿廊何人恰弄风前笛错认梅花到枕傍
咏晴
愁眼东西万里情山云斜度水风清客行岁晩忽春尽看到枯林緑叶成
春日书事五首
十年骑马聼朝鸡老窃州符簿领迷衙鼓不闻春睡足闭门聊喜得幽栖
晓猿夜鹤寂无生春至山禽百种鸣步绕新泉聊洗耳由来心与地俱清【所居山下得泉甚异】
极目亭边花定开野棠山杏手亲栽春风拂槛知何似应记刘郎两度来
忆上金华第一峯相君官重酒樽同梦寻絶壑谁重到零落山桃小院风
溪边乱石蛟鼍卧烟里千花锦绣围记得年时作寒食山桥吹笛雨中归【山桥金华山胜处】
晨兴
北牕松竹夜萧骚诗就呼儿进浊醪睡美不知新雨足晓来南涧水声高
聼雨
吚轧篮舆不计肩五更残梦尚悠然红油盖重聼朝雨却似西江坐钓船
题张几仲所藏醉道士图
何须坐客总能文呼酒相逢日暮云醉倒尽如狂道士夜归谁问故将军【几仲移节稽山淳熙庚子岁除前一日会饮上饶传舍观图戏书南涧翁韩某无咎】
浙江观潮
江翻海涌势难平鳌掷鹏骞自不停端为君王洗兵马参旗井钺万雷霆
太湖秋晩
片帆几日下西风湖色秋容暮霭中买得鲈鱼吊张翰卧聼欸乃度垂虹
海门斜照
云梦悬知八九吞银山万叠涨天门长江日落鱼龙舞古寺烟深鸟雀喧
武昌春色
樊山宫殿已成陈烟雨隂晴到处春花柳不知兴废事隔江相倚闘时新
七夕
银河翻浪拍空流玉女停梭清露秋天上一年真一日人间风月自生愁
秋怀十首
朝行佛屋鱼千里暮借僧牀鹩一枝牕下秋虫解人意似怜羇客伴哦诗
酒熟橙黄盛物华重阳无客不思家鹅儿剪雪开岩桂鹤羽攅金散菊花
小雨惊秋滴夜阑晴云和日晓斑斑谁怜客舍尘埃?犹得西湖一两山
何许砧声清梦回丁东犹作佩环猜卷帘风露凉如水端为嫦娥向此来
城外秋荷一半黄尚余疎柳照回塘江南?许风光好塞鴈来时未有霜
右手持杯左不空蟹螯已作雪蒙茸秋风莫起鲈鱼梦未似先生阿堵中
八月涛头旧有名今年潮浅岸才平应缘享帝千灵在豫使鱼龙不敢鸣
塞草初黄边马肥边尘莫便向南飞江头鹤唳秋风起看取隂山六骑归
江南四百八十寺未抵西湖胜处多不用楼台带烟雨只看宫殿压晴波
闭户跏趺意已清炉香烧尽一灯明空庭叶落知多少一任西风百种声
圣政更新诏书正告讦之罪因得小诗十首【案通监续编绍兴二十五年十月秦桧死黜桧姻党十一月释赵汾及李孟坚王之奇等自便十二月复张浚胡寅张九成等二十九人官徙李光胡铨于近州二十六年正月追复赵鼎郑刚中等官此诗所谓十年言路皆支党雷州司户却生回卫公精爽故依然皆记其事谨附识】
恶复凶终事久知岂知圣断不踰时小儒未叹周南滞但喜逢人敢说诗
桓温将死谢安起霍氏初除魏相来谁与圣君安大业巍巍廊庙可无材
圣朝遂失诛元载公议犹能去霍山落胆徒闻温御史不知睿意在羣姧
元佑诸公秉国钧诏条先请惠吾民孤雏腐鼠何劳逐准拟朝廷政事新
金貂七叶谁能必石椁三年计自愚得鹿覆蕉真一梦求鱼缘木信狂图
献可争先诋荆国莹中居首论莆阳十年言路皆支党前无一语讥安昌【支党用诏语】
近闻羔鴈已成羣藻鉴渠能泾渭分急士且须侯雍齿得贤端可吏朱云
刺字几漫冠欲尘向来浮薄自纷纷尔曹胸次多周孔忍作铜山破贼文
荆棘谁令满路栽雷州司户却生回独怜阳陆真天命不见承平公道开
潮阳初谪八千里中令俄成十九年地下修文应泚笔卫公精爽故依然
卧病
有身自觉皆为患了事从来却号痴贫里定知强健乐未妨斗酒百篇诗
夜宿青阳旅舍起观林端积雪半消疑山?盛开
风卷千林夜雪晴九华山下月微明不须更觅唐昌蘂树树珑璁玉刻成
去草
永日荒园独荷锄草根藤蔓喜无余谁怜仲举平生志却学齐民种树书
偶兴四首
桂花飘尽菊花黄闲对芳丛静爱香堂下草深须一丈会看春意满池塘
小园无数菊花开准拟花残便见梅不恨无花正无酒敲门谁送一樽来【时有远客惠酒】
江南菊少开金色只有霜葩杂御黄乞得黄花真爱惜明年賸种压羣芳
爱水仙成百计栽三年一笑渐能开金银岂是吾家物借我虚名付酒台【世言水仙一移三年乃开】
市人有弄虎者儿辈请观饲以豚蹄覩其攫噬戏作四絶句
耽耽出柙小於菟犹意他年见画图养汝由来得无患却惊赤手竞编须
呀然一啸朔风生儿女窥帘笑且惊槛内应怜只摇尾山中不记旧横行
长年肉食定何功乞汝豚蹄且慰穷猿臂将军应老矣南山忽忆夜弯弓
荧荧目色为生寒蛮獠歌呼意自闲莫倚便能探虎穴势早还长越王炎
俸金既尽家人问所质物戏答
十载栖迟櫑具客一生憔悴扊扅歌典衣不为沽春酒平昔无诗慱饭箩
读周瑜传
年来三十过平头笑却周郎却自羞但得小乔歌一曲未须辛苦向荆州
乘潮遇顺风
忠信平生自可期江神于我定相知顺风鼓棹潮如席世事由来却险巇
山行二首
晴日烘林百草香杖藜徐步兴何长残花的皪明幽径老笋参差出断墙
春来南涧水初生鸥鸟逢人自不惊步绕幽花随树歇望寻高柳趁堤行
行汴渠中
东海桑田未可期隋河高岸已锄犁楼船锦缆知无地枯柳黄尘但古堤
剡溪道中五首
拟赋归田未有田春风聊泛剡溪船青山满眼留侬住处士茅茨阿那边
戴家家住此溪头买酒寻春得胜游夹岸杨花浑似雪不应兴尽便回舟
平潮恰恰乱蛙鸣断送江南春雨晴緑縠细看桑眼破紫茸还见草心生
心随天末江波远愁似沙津柳带长向晩飞花度墙影半晴烟雨发山光
抱琴不作王门客晋代高风只此人故老?须三上疏竹林诸子未天真
隐静山二首【乾道戊子七月旦日题】
山锁松行一迳遥峰回楼殿更迢嶤飞来双鹤知何处只有泉声下碧霄
海上蟠桃手自栽红尘一堕隔蓬莱风帆弱水无由到乞我当年渡海杯
狼山
天外奇峰认九华路人指点是狼牙他年刻石题车马会遣山前属汉家
初见龟山塔
烟里微茫第一山眼明白塔俯沧湾尘埃满面三千里一笑相看似梦间
山口道中
芳草连云水拍溪春山树树子规啼东风何事催行客偏遣残红趁马啼
望灵夀致拜祖茔
白马冈前眼渐开黄龙府外首空回殷懃父老如相识只问天兵早晩来
宿石桥闻水声
野桥曲折渡千回古寺悬知水面开一夜寒声喧客枕却疑风雨转山来
洞溪絶句三首
桃李欲开天雨雪二月山城无柰寒赖尔狐裘来送质更须樽酒放愁寛
杏花无数连村落也有人家挂酒旗春色撩人只供醉却怕风吹易醒时
溪流直傍长堤去缭乱半山桃李花极知渡口好春色却下扁舟步晩沙
西湖絶句戏题
浅白深红几树花波光浮动竹交斜怪来诗思清人骨知是西湖处士家
流水当阶山对门拟寻茅屋住荒村谁怜九里松间路犹有人间市井喧
人道西湖一曲屛只应真色画难成柳堤竹坞无穷意更着荷花百媚生
渡河有感
衮衮河流到?黄谁言一苇便能杭伤心击楫无人会举酒回头酹太行
同翁子功之平江午憩涵山净慈寺
苹花吹尽藕花香日落风生水面凉净洗扁舟载明月共君长啸饮湖光
昙花亭供茶戏作二首
问讯高真此住家伊蒲未办且煎茶故应一笑来迎我五百瓶中总是花
一声锺磬有无中楼阁山林本自空不向云端呈伎俩犹来盏里现神通【是夕始闻锺声而金灯不现】
夜宿玉虚宫小轩正对步虚峯道士云天宝三年有庆云见且山呼万岁始诏建黄帝祠封为仙都山敕书今亡
槛外风高霜月明步虚山里步虚声罢琴刻烛初长夜又得人间一梦清
封禅空余不死名华清宫里望长生闲云强作人间瑞更有山呼万岁声
龙虎驱驰战阪泉荆山鼎就更昇天轩辕到处存遗迹忍使君王不学仙
溪山堂次韵
溪岸人家高下居绕溪云树杂烟芜故应曲水传佳句还喜青松入画图
又溪山堂次韵四首
堂前松竹挺千军堂外青山万马羣横策时来按文阵要须笔力起风云
潋潋溪光白鸟前昬昬雨脚暮云边一年风景君应记五月来看竞渡船
九衢尘土鬓毛苍只有溪山意味长但得枫林供欸乃犹胜斗酒慱伊凉
梅子青青杏子红绕城荷叶已掀风莫嫌春尽无花柳犹得清樽阿堵中
紫极观二首
小雨轻云却解晴菰蒲冲浪过船声已无桃李占春事浓緑满山风更清
杨柳花飞杏子新园林无地可留春却寻风雨江边路惭愧烟霞物外人
汉光武庙
涿郡渔阳此路分用兵诸将总如神白头浪说关中事邓禹当年已笑人
贺子忱抱膝庵二首
紫橐光华稳致身会看功业上麒麟丈人久悞人间世莫忘他年蕙帐春
红覆薰笼锦不如万株相倚占春余小牕睡足花隂里何似天香下玉除
钓台
璜溪亦有钓鱼人一笑鹰扬扫战尘不会先生辞汉祖投竿深坐此江滨
答人问易
隂阳妙用表三才却问隂阳?许来若识隂阳由动静何人更作有无猜
铁镜赠仲俨
石门江畔鴈山前芥室遥知更豁然百链精明真是铁不妨照破野狐禅
明老惠炭戏以二小诗
雪里难逢送炭人地炉炙手便生春酸寒东野真堪笑解道曲身成直身
道人作戏每逢场一束乌薪发电光便使樽前化红?不妨笑杀许旌阳
访吴元鼎如村五首
野竹漫山水漫门未离城市却如村何须更问柴桑陌三径虽寒菊尚存
我住城南君在西柴门草长与人齐不妨共踏溪津路日日云山入杖藜
经旬泥潦路难乾烟袅长林雨暗山常笑诗人愁屋漏却思寒士与千间
昔年曾叹马相如才气飘飘赋子虚未怪家贫徒四壁先生四壁僦人居
我生甲子幸君同君自仙我秃翁要拍铜鞮论岁月莫嫌相对只诗穷
史十伯强浮沉市廛自号道人而笔力议论不可掩抑岂隐者耶观其诗卷赠以絶句二首
未容君识得君诗添我幽栖一段奇会有吹嘘天上去沈香亭北要新词
头上尘冠岂易弹匣中长剑箧中丹放怀风月真余事好向朝廷策治安
次韵李平叔直舍竹二絶句
寒梢到地不肯屈迸笋出檐还作行故应余韵占风月要自劲节含氷霜
诗翁爱竹有佳句诗就移官可柰何密叶岁寒应更好賸来和雪看婆娑
姜特立寄诗编为赋四首
十载文场未奏功鶡冠一笑且舂容遥知横槊荻芦岸海阔蛟鼍赶笔锋
少年耽句千篇在老境忘言半偈无失喜因君还絶倒但惊寒雀费隋珠
榕叶青青荔子红三山十寺粤王宫诵君好句浑如画寄我清游梦想中
宋景文为工学问贺方回亦擅诗歌半山人去东坡没妙墨空嗟楯上磨
重午斋宿读蔡迨文编以酒馈之
长安米贱不难居玉署金闺有直庐指日君王嗟见晩凌云谁似马相如
沈香亭上未传宣斗酒挥毫自百篇硏雪新蒲瓯弄碧遥知独酌意悠然
九日送酒与朱元晦
平生爱酒陶元亮曾绕东篱望白衣?事秋来犹止酒重阳须插菊花归
老大相望寄一州故人鄙我倦追游应知命驾无千里惆怅山堂暮雨秋
航弟自广润省坟金华作二絶句送之
族绪雕零不计年户曹一眷更萧然恨无收敛冠巾计送汝安心隐坐禅
乌玄鹄白从来事免角龟毛本自无日用不知何许是漫言实相与空虚
送沈信臣赴试南宫五首
山城寒陟夜飞霜枫叶青红带夕阳夹道梅花有春色不妨冲雪到钱塘
仆射吴兴自世家乃翁勲业着金华似闻玉座询名字会伏青蒲掌白麻
共踏槐花记昔年一弯新月夜移船君行为问灵泉水梦到松林石壁前
漫仕虽同官事殊故人来往未全疎因君时一论文字难我穷年困簿书
吾谋不用可无人小技文章亦有神一第区区儿戏耳请君折取桂为薪
次韵石林见贻絶句四首
平昔勲名步玉除碧油幢下见悬车定知他日平泉记不数当年种树书
敢从州县叹徒劳斗米真成费束蒿一醉石林岩下月世间无复武陵桃
青山白水对开帘佳句中边胜蜜甜机杼由来千丈锦区区割截笑江淹
先生德业万人雄寻尺犹收爨下桐乞与朱弦弄流水坐聼岩壑起松风
次韵沈明远春尽书事
街槐园柳緑初连花尽春归思黯然密叶鸣琴清梦断白云双眼暮山前
次韵子云春日杂兴五首
马上还逢江上春冷烟和雨作红尘不堪柳絮催行客也有桃花似故人
鶗鴂鸣时春事空菰蒲叶小未成丛已拚江草无情緑不柰山花恣意红
瓦盆倾酒未全贫岁岁田家肯负春不恨酒醒花落去花开酒尽最愁人
緑隂池沼乱莺流眼?春来鬓却秋不用黄金买白日待寻三径作归休
山如眉緑画新就江似蒲萄始泼醅收拾风光付佳句此行嗟我未空回
又次韵子云春日絶句三首
乱离谁意有新春共醉春?能几人但道沙场无匹马便惊罗绮总争新
春来残雪自消檐只有愁人鬓雪添未省双鞬谈豹略且聼红?唱香奁
日月行天自汉家十年京洛恨无涯儿童不识乡园事竞说江南春後花
次韵子云寄杨仙姑酒絶句二首
海上氷浆冠八州旧传仙姥下层楼一樽压倒长安市白堕青春未解愁
蒲萄?用慱凉州有酒逢春更上楼留取杨家风味客对牀来此话离愁
次韵子云中秋见寄二首
风雨经时忆对眠秋声愁絶鴈横天未应放却西楼月得酒宁须问圣贤
水绕孤城意自由远山无数郁相缪月明又作中秋好白髪相望在两州
次櫂歌韵
宛宛溪流九曲湾山猿时下鸟关关钓矶茶竈山中乐大隐苍屛日月闲
次韵赵文鼎同游鹅石五首
缭绕云山溪水南溪光溶漾滴晴岚不知日暖花争艳但觉风和酒易酣
桃花临水唤人看花在嶙峋翠石间莫惜持杯酬烂漫更须持杖俯潺湲
长忆湖山天意新诏恩大尹宴羣臣休寻辇毂纷华梦且作林泉自在人
潋潋烟波带月华渡头江迥两三家细倾社瓮鹅儿酒共聼山村杨白花【是日社】
几年家住玉溪头乘兴时来上钓舟古寺幽情未曾到寻春一为野僧留
入冬苦雨祷晴幸应刘若讷惠诗为贺因次其韵
雨余云杪澹踈星老病窥帘眼自明农事已知今岁好天公賸放十分晴
酒难忘处能消日雨不愁时任戴星欲和新诗无好语竹牕灯火夜晶荧
灯花作喜夜来占楼角初晴月似?便说市亭新酒美好风寒日舞青帘
麦田秋过未休工?稏如云白雨中乞得晴明三十日披襟可咏快哉风
次韵郑守舜举喜雪四首
好雪相仍岁又除丰年瑞事总堪书未嫌款段追千骑化作张仙跨白驴
使君仙骨迥无俦合上琼楼倒玉舟雪里渔蓑诗更好盛传僧舍与歌楼
银似豪家没柰何玉成高垒更巍峩残年共拟看三白酌我从今未厌多
湘吴醇酎惬兼衣多病难禁玉斚飞月下更期看国艶凌波那更舞江妃
郑守用前韵见示因亦和答四首
腊里三看雪满衢使君当奉十行书先生履敝人应笑泥滑东家许借驴
九陌歌呼属後游一蓑风景付渔舟相逢且向南溪看玉作灵山万石楼
振廪縻金气自和政声谁为勒嵯峩牛羊壠上饥民絶鹅鸭池边勇士多
天巧由来不露机冰澌剪出万花飞琼璫似识汉川女瑶瑟更逢湘浦妃
次韵务观城西书事二首
腊尽雪晴春欲柔蒙蒙烟柳认瓜洲潮生潮落无穷事江水东西不限愁
川摇百艇陆千车多是淮南避地家黄纸赦来戎马去儿歌妇笑摠呦哑
次韵王季夷时同宿蒋山
北山应见太清年兴废由来亦偶然自我得之还自失老禅刀尺尚相连
草堂一壑转山腰杖策无因隐士招蕙帐只应容我老冷猿孤鹤夜寥寥
当年丞相读书林谁识更张万事心壠上牛羊共回首插天乔木暮隂隂
墨梅二首
西北佳人絶代姿倾城倾国未为奇自然氷雪生顔色不用人间朱粉施
影落寒塘月照时梦为蝴蝶绕高枝画工欲画无穷意不道幽人賸得知
栽梅
人将粧额半凌晨天与仙风自絶尘岁晩相逢有如此为君传取雪中真
晖仲惠梅花数枝
霜余不用怨年华已有寒梅一两花眼冷故知春意动瓦缾终日看横斜
莫问南枝与北枝幽香先与小春期直从的皪寒梢数看到飘零似雪时
江上春风几日回一枝先傍小堂开恨无冷艶连天白已有生香特地来
賸买青春不费钱眼明江静月争妍诗人每负梅花债屈指今年第一篇
蜡梅二首
白璧黄金取意裁极知变态自江梅风流一様香仍好共趁春前腊後开
未惬篱东染御黄天香特地剪蜂房应怜雪里昭君怨洗尽铅华试佛粧
燕山道中见桃花
今日风横车少尘卷帷聊看塞垣春已惊漠漠花经眼也有蒙蒙絮扑人
去岁得黟江县牡丹数种今年开一枝盖白者谱中所谓水晶球也
黟江新様水晶球冰雪肌香体臾柔弹压风光知第一酴醿玉蘂见应羞
汴都至南京食樱桃
银盘日日饱朱樱不负归辕过两京身到江南梅未熟故园风味梦关情
以双莲戏韩子师
雨洗风梳两闘新凌波微步袜生尘真成红玉娇相倚不减昭阳第一人
并舞连歌意态新水晶宫里向无尘一时风月谁能许要是君家两玉人
种竹
香苞吹尽翠成围墙角萧萧一径微已喜轩牕无俗韵更怜风月有清辉
谢陈秀才送诗
偶因借得官书读小札于君一向疎忽寄江湖诗百纸梅花担上雪晴初
用梁士衡韵还邓器先道中诗卷
梦绕江南云水乡麻姑坛下月如霜风光景色一千里都在君家古锦囊
悼老琼二首
歌舞相从六换年秦筝已断不能弦荷花满眼垂杨緑肠断清宵月正圆
江水东流湖水西水边花落梦回时南屛山下风吹土犹作萧萧暮雨垂
纸鸢
排风决起閙羣儿势力由来一线微天上鵷鸾徒似耳郤惊遮日傍云飞
庐山霁色
山北山南佛寺开烟销日出更崔嵬读书谁伴谪仙老沽酒要须陶令来
灵隐冷泉
山涵水影两空明水到山前百尺清洞里臞仙应一笑抱琴时为写寒声
南涧甲乙稿卷六
<集部,别集类,南宋建炎至德佑,南涧甲乙稿>

[book_title]卷七
钦定四库全书
南涧甲乙稿卷七
宋　韩元吉　撰
词
点绦唇【十月桃花】
木落霜浓探春只道梅花未嫩红相倚灼灼新粧腻莫问仙源且问花前事休辞醉想君园里总是生春地
浣溪沙【次韵曾吉甫席上】
莫惜清樽领客同已无花伴舞衣红强歌归去莫怱怱细雨弄烟烟弄日断云粘水水粘空酴醿飞下晩来
风
霜天晓角【蛾眉亭】
倚天絶壁直下江千尺天际两蛾凝黛愁与恨几时极怒潮风正急酒醒闻塞笛试问谪仙何处青山外远
烟碧
前调【夜饮武将家有歌霜天晓角者声调凄婉戏为赋之】
几声残角月照梅花薄花下有人同醉风满槛波明阁夜寂香透幕酒深寒未着莫把玉肌相映愁花见也
羞落
菩萨蛮【青阳道中】
春残日日风和雨烟江目断春无处山路有黄鹂背人相唤飞　解鞍宿酒醒欹枕残香冷梦想小亭东蔷薇何似红
前调【蜡梅】
江南雪里花如玉风流越様新装束恰恰缕金裳浓熏百和香　分明篱菊艳却作粧梅面无处柰君何一技春更多
前调【夜宿余家楼闻笛声】
薄云卷雨凉成阵雨晴陡觉荷香润波影澹寒星水边灯火明　白苹洲上路几度来还去欹枕恨茫茫笛声依夜长
前调【郑舜举别席侑觞】
诏书昨夜先春到留公一共梅花笑青琐凤凰池十年归已迟　灵溪霜後水的的清无比比似使君清要知清更明
前调【春归】
墙根新笋看成竹青梅老尽樱桃熟幽院几多花落红成暮霞　闭门风又雨只道春归去媚脸笑持盃却惊春思回
前调【叶丞相园赏木犀次韵子师】
梧桐叶上秋萧瑟画栏桂树攒金碧花底最风流相逢不上楼　数枝添宝髻滴滴香沾袂杯到莫留残雾牕疑广寒
减字木兰花【雪中集醉高楼】
壶中春早剪刻工夫天自巧雨转风斜吹作千林到处花　瑶池清浅璧月琼枝朝梦见莫上扁舟且醉仙家白玉楼
前调【次韵赵倅】
风流雨洗玉阙琼楼何处是万里秋容唤起嫦娥酒未中　相逢且醉忙里偷闲知有几况自丰年须信金华别是天
诉衷情【木犀】
疎疎密密未开时装点最繁枝分明占断秋思一任晓风吹　金缕细翠绡垂画栏西嫦娥也道一种幽香几处相宜
谒金门【春雪】
春尚浅谁把玉英裁剪尽道梅梢开未遍卷帘花满院楼上酒融歌暖楼下水平烟远却似涌金门外见絮
飞波影乱
前调【重午】
幽槛暑又是一年重午猎猎风蒲吹翠羽楚天梅熟雨往事潇湘南浦魂断画船箫鼔双叶石榴红半吐倩
君聊寄与
好事近【辛幼安席上】
华屋翠云深云外晩山千叠眼底无穷春事对杨枝桃叶　老来沈醉为花狂霜鬂未须镊几许夜阑清梦任翻成蝴蝶
前调【郑德与家留饮】
秋意满芙蓉红映小园丛竹风里凤箫声扬有新粧明玉　诗翁相对两悠然一醉绕黄菊目尽晩山横处共修眉争緑
秦楼月【次韵陈子象】
莺声寂春风欲去难踪迹难踪迹几枝红药万金消得青铜镜里朱栏侧照人也似倾城色倾城色一樽莫
负赏心良夕
清平乐【辛丑重阳日刘守招饮石龙亭追録】
危亭崛起卧苍龙絶景画图中便作龙山高会千年乐事能同　使君晏处丹枫影淡黄菊香浓不惜归鞍照月直教破?吹风
贺圣朝【送天与】
斜阳只向花梢驻似愁君西去清歌也便做阳关更朝来风雨　佳人莫道一杯须近总眉峰偷聚明年归诏上鸾台记别离难处
西江月【闰重阳】
一度难逢佳节今年两度重阳菊花犹折御衣黄莫惜危亭更上　况有飞觞灔玉从教醉?吹香兴来相与共清狂频把新词细唱
前调【春归】
山路冥冥雨暗溪桥阵阵花飞一年寂寂又春归白髪自惊尘世　不谙障泥渡水且寻团扇题诗杜?休绕暮烟啼我欲风前重醉
燕归梁【木犀】
凉月圆时翠帐深锁非雾沈沈广寒宫里未归人共结屋住黄金　繁枝未老秋光淡好风露总关心天香不奈远相寻更剪巧上瑶簪
南柯子【次韵姚提点行可席上见贻】
急雨朝来过浓云晩半收荷香便傍酒樽浮极目淡烟斜照满芳洲　消尽人间暑翻成一段秋使星南楚转东瓯只恐禁林归诏未容留
前调【广德道中遇重午】
野杏抟枝熟戎葵抱叶开村村箫鼓画船回客里不知时节又相催　角黍堆氷椀兵符点翠钗去年今日共传杯应捻榴花独立望归来
浪淘沙【觉度寺】
席地赏残红少驻孤蓬一春不奈雨和风雨自无情风有恨花片西东　云澹远峰浓緑遍高桐神仙知在此山中万古消凝多少事目尽晴空
前调【赵富文席上】
倦客怕离歌春已无多闲愁须倩酒消磨风雨才晴今夜月不醉如何　玉笋灔金荷情在双蛾二年能得几经过花满碧溪归棹远回首烟波
前调【芍药】
鶗鴂怨花残谁道春阑多情红药待君看浓淡晓粧新意态独占西园　风叶万枝繁犹记平山五云楼映玉成盘二十四桥明月下谁凭朱栏
鹧鸪天【雪】
山绕江城腊又残朔风垂地雪成团莫将带雨梨花认且作临风柳絮看　烟杳渺路弥漫千林犹待月争寒凭君细酌羔儿酒倚遍琼楼十二栏
前调【九日双溪楼】
不惜黄花揷满头花应却为老人羞年年九日常拚醉处处登高莫浪愁　酬美景驻清秋緑橙香嫩酒初浮多情雨後双溪水红满斜阳自在流
前调【九日登赤松絶顶】
老去休惊节物催菊花端的为人开携壶幸有齐山客怀古还如单父台　松掩映水萦回使君强健得重来不须细把茱茰看且尽丰年酒一杯
虞美人【送韩子师】
西风斜日兰臯路碧嶂连红树天公也自惜君行小雨霏霏特地不成晴　满城桃李春来处我老君宜住莫惊华髪笑相扶记取他年同姓两尚书
前调【怀金华九日寄叶丞相】
登临自古骚人事惨栗天涯意金华峰顶做重阳月地千寻风里万枝香　相君携客相应记几处容狂醉双溪明月乱山青飞梦时时犹在最高亭
前调【七夕】
烟霄?脉停机杼双鹊飞来语踏歌声转玉钩斜好是满天风路一池花　离多会少从来有不似人间久欢情谁道隔年迟须信仙家日月未多时
前调【叶梦锡园十月海棠盛开】
诏书昨夜催春到緑野花争早几枝先见海棠开全胜陇头春雪寄江梅　破寒滴滴娇如醉不比春饶睡万红千紫莫嫌迟看取满城花送衮衣归
夜行船【再至东阳有歌于往岁重九词者】
极目高亭横远岫拂新晴黛蛾依旧策马重来秋光如昼霜满翠梧高柳　菊美橙香还对酒欢情似那时重九楼上清风溪头明月不道沈郎消痩
南乡子【龙眼未闻有诗词者戏为赋之】
江路木犀天梨枣吹风树树悬只道荔枝无驿使依然赢得骊珠万颗传　香露滴芳鲜并蒂连枝照绮筵惊走梧桐双睡鹊应怜要底黄金作弹圆
前调【中秋前一日饮赵信申家】
细雨弄中秋雨歇烟霄玉镜流唤起佳人横玉笛凝眸收拾风光上小楼　烂醉判扶头明日隂晴且漫愁二十田桥何处是悠悠忍对嫦娥说旧游
醉落魄【务观席上索赋】
楼头晩鼓佳人莫唱黄金缕良宵灯火还三五肠断扁舟明日江南去　离肠欲醉谁能许风前蝶閙蜂儿舞明年此夜知何处且揷梅花同听画檐雨
前调【戊戌重阳龙山会别】
菊花又折今年真是龙山客杯行潋灧新醅白一醉相欢莫便话离别　从教破?频欹侧楼头霜树明秋色凭高待把踈星摘天近风清不怕暮云隔
一剪梅【叶梦锡席上】
竹里疎枝总是梅月白霜清犹未全开相逢聊与着诗催要趁金波满泛金杯　多病惭非作赋才醉到花前探得春回明年公已在鸾台看取春风丹诏重来
临江曲【次韵子云中秋】
记得年时离别夜都门强半清秋今年想望只邻州星连南极动月满大江流　芸阁老仙多妙语云阶清梦曾游屐声还认庾公楼金波摇酒面河影堕帘钩
前调【寄张安国】
自古文章贤太守江南只数苏州而今太守更风流熏香开画阁迎月上西楼　见说宫粧高髻拥司空却是遨头五湖莫便具扁舟玉堂红蘂在还胜百花洲
江神子【建安县戏赵德庄】
十年此地看花时醉题诗夜弹棋湖海相逢曾共惜芳菲前度刘郎今度客嗟老矣鬓成丝　江梅吹尽柳桥西雪纷飞画船移满眼青山依旧带寒溪往事如云无处问云外月也应知
前调【金山会饮】
金银楼阁认蓬莱晓烟开上崔嵬风引孤帆谁道却船回鹏翼倚天鳌背稳惊浪起雪成堆　翩翩黄鹤为谁来醉持杯共徘徊四面江声脚底隐晴雷织女机头凭借问何处更有琼台
满江红【丁亥示龎佑甫】
梅欲开时君欲去花谁同折应怅望江津千树晚烟明雪花似故人相见好人如塞鴈多离别待留君重看水边花花边月　台城路山如阙追往事伤时节但春风春雨故人愁絶多少扬州诗兴在直须春梦翻蝴蝶问他年谁记饮中仙花应说
前调【自鹿田山槁小集潜岳寺坐中酬陈子象词】
寂寞山城春已半好花多折无奈向隂晴不定冷烟寒食莫问花残风又雨且须烂醉酬春色叹使君华髪又重来人应识　丹井畔山桥侧空翠里烟如织便直教马上醉巾沾湿丞相车茵端未惜孟公好客聊为客算明年溪路海棠开还相忆
前调【再至丹阳每怀务观冇歌其所制者因用其韵示王季夷章冠之】
江绕层城重楼迥依然山色有佳人犹记旧家离别把酒只如当日醉挥毫賸欠樽前客算平林有恨寄伤心烟如织　湖平树花连陌风景是光隂易叹新声浑在断云难觅暮雨不成巫峡梦数峯还认湘波瑟但与君同看小糟红真珠滴
水调歌头【席上次韵王德和】
世事不须问我老但宜仙南溪一曲独对苍翠与孱顔月白风清长夏醉里相逢林下欲辩已忘言无客问生死有竹报平安　少年期功名事觅燕然如今憔悴萧萧华髪抱尘编万里蓬莱归路一醉瑶台风路因酒得全天笑指云阶梦今夕是何年
前调【七月六日与范至能会饮垂虹是时至能赴枯苍予以九江命造朝至能索赋】
江路晓来雨残暑夜全消人言天上今夕飞鹊渐成桥杳杳云车何处脉脉红蕖香度瓜菓趁良宵推枕断虹卷抚槛白鱼跳　五湖客临风露倚兰苕云涛四起极目人世有烟霄我送君舟西渡君望我帆南浦明日恨迢迢且醉吴淞月重听浙江潮
前调【寄陆务观】
明月照多景一话九经年故人何在依约蜀道倚青天豪气如今谁在賸对岷峨山水落纸起云烟应有阳台女来寿隐中仙　相如赋王褒颂子云玄兰台麟阁早晚飞诏下甘泉梦绕神州归路却趁鸡鸣起舞余事勒燕然白首待君老同泛五湖船
前调【次韵子云惠山见寄】
潋潋桂华满摇落楚江秋去年今夜相望千里一扁舟满目都门风露离别凄凉几度霜雪渐盈头山水最佳处常恨不同游　少年约谈笑事取封侯田园归晚休问适不用吾谋身外功名何处屈指如今老去无梦到金瓯賸买五湖月吹笛下沧州
前调【水洞】
今日我重九莫负菊花开试寻高处携手蹑屐上崔嵬放目苍岩千仞云护晓霜成阵知我与君来古寺倚修竹飞槛絶纤埃　笑谈间风满座酒盈杯仙人跨海休问随处是蓬莱【洞有仙骨岩】落日平原西望鼓角秋声悲壮戏马但荒台细把茱茰看一醉且徘徊
前调【雨花台】
泽国又秋晩天际有飞鸿中原何在极目千里暮云重今古长干桥下遗恨都随流水西去几时东斜日动歌管茰菊舞西风　江南岸淮南渡草连空石城潮落寂寞烟树鎻离宫且鬭樽前酒美莫问楼头佳丽往事有无中却笑东山老拥鼻与谁同
前调【和龎佑甫见寄】
落日澹芳草烟际一鸥浮西湖好处君去千里为谁留坐想敬亭山下竹映一溪寒水飞盖共追游况有樽前客相对两诗流　笑谈间风满座气横秋平生壮志长啸起舞看吴钩红白山花开谢半醉半醒时节春去子规愁梦绕水西寺回首谢公楼
醉蓬莱【次韵张子永同饮谢德舆家】
听清歌初转翠岭云横乍飞还驻木落秋明正千岩呈露况有宾朋飘然才调尽凌空鵷鹭步绕西畴同寻南涧郊原新雨　好客声名郑庄风韵松菊栽成故侯瓜圃燕去鸿来笑人生离聚老子偷闲爱君三径共一樽芳醑待约梅仙他年丹就骑鲸飞去
念奴娇【中秋携儿辈步月至极目亭寄怀子云兄】
去年秋半正都门结束相将离别潋潋双溪新鴈过重见当时明月步转高楼凄凉看镜緑鬓纷成雪晚晴烟树傍人飞下红叶　还记江浦潮生云涛天际涌金波一色千里相望浑似梦极目空山围碧醉拍朱栏满簪丹桂细与姮娥说倚风孤啸恍然身在瑶阙
前调【再用韵答韩子师】
定交最早叹西津几度怱怱论别世事浮云山万变只有沧江横月长忆追随湖山好处醉?欹风雪竹隂花径兴来题尽桐叶　谁忆此地相逢鬓毛君未白眉添黄色屈指烟霄归诏近路入龙楼金碧千载功名一樽欢笑会作他年说倚天长剑夜寒光透银阙
前调【次陆务观见贻念奴娇】
湖山泥影弄晴丝目送天涯鸿鹄春水移船花似雾醉里题诗刻烛离别经年相逢犹健底恨光隂速壮怀浑在浩然起舞相属　长记入洛声名风流觞咏有兰亭修竹絶唱人间知不知零落金貂谁续北固烟钟西州雪岸且共杯中緑紫台青琐看君归上羣玉
前调【又次韵】
春来离思正楼台灯火香凝金戟杨子江头嘶骑拥杨柳花飞留客枚乘声名谪仙风韵更赋长相忆酒阑相顾起看月堕寒碧　樽前谁唱新词平林真有恨寒烟如织燕鴈横空梅蘂乱醉里隔江闻笛白髪逢春湖山好在一笑千金直待君归诏买船重话畴昔
水龙吟【溪中有浣衣石】
乱山深处逢春断魂更入桃源路双双翠羽溅溅流水蒙蒙香雾花里莺啼水边人去落红无数恨刘郎鬂点星星华髪空回首伤春暮　寂寞云间洞户问当年佳期何处虹桥望断琼楼深鎻如今谁住緑满千岩浣衣石上倚风凝贮料多情好在也应笑我却怱怱去
前调【夜宿化城得张安国长短句戏用其韵】
五溪深鎻烟霞定知不是人间世轩然九老排云一笑苍顔相对星斗垂空月华随步酒醒无寐广寒已近嫦娥起舞天风动摇丹桂　极目层霄如洗正千岩棱棱霜气飞泉半落苍崖百仞珠翻玉碎金衲松成葛洪丹就如今十载叹谪仙诗在骑驴未远且留君醉
瑞鹤仙【送王季夷】
西风吹暮雨正碧树凉生送君南浦蝉声带残暑满高林斜照瞑烟横渚故乡路阻更秋入江城鴈度怅天涯几许闲愁对酒共成羁旅　休问功名何在緑鬂吴霜素衣尘土离觞缓举收玉筯听金缕叹凌云才调乌丝栏上省把清诗漫与见洛阳年少交游倩君寄语
薄幸【送安伯弟】
送君南浦对烟柳青青万缕更满眼残红吹尽叶底黄鹂自语甚动人多少离情楼头水濶山无数记竹里题诗花边载酒魂断江千春暮　都莫问功名事白髪渐星星如许任鷄鸣起舞乡关何在凭高目尽孤鸿去慢留君住趂酴醿香暖持杯且醉瑶台露相思记取愁絶西牕夜雨
南涧甲乙稿卷七

[book_title]卷八
钦定四库全书
南涧甲乙稿卷八
宋　韩元吉　撰
表
贺册宝礼成尊号表
天地明察昭舜孝之无违日月光华庆尧龄之有永鸿称大备喜气横流臣闻极天下以事亲斯启安荣之运本人心而御治兹为仁寿之基洪惟慈闱膺万岁之期实繄圣君宠四海之化惟动丕应不显其符隆大德必得之名镂弥文於宝谍纪泰元增受之策崇嘉号於法宫恭惟皇帝陛下道际堪舆恩沾动植欢均海宇不遗小国之臣礼盛天正亦尚一人之庆然而身济大业躬行至仁视膳问安匪徒区区曾闵之事胜残去杀共推赫赫禹汤之明是宜尼父之从心遂见周王之复古臣属婴符竹阻望宸枫帝梦无疆岂得同符於文武邦仪旷举真成度越于汉唐
贺太上皇帝表
九州致养坐凝景命之申七政呈祥运格宸心之纵光增典册庆溢家邦恭惟尊号陛下若圣与仁能寛而惠功成白水迈建武三十二年道备
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>