<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="景素于先生亿语序,愿学斋亿语序,愿学斋亿语题辞,于景素先生愿学斋亿语卷一,于景素先生愿学斋亿语卷二,于景素先生愿学斋亿语卷三,于景素先生愿学斋亿语卷四,于景素先生愿学斋亿语全文在线阅读,于景素先生愿学斋亿语全文在线下载,大玄古籍书库">
<meta name="description" content="此《于景素先生愿学斋亿语》由明代于孔兼（号泰景）撰。全书共四卷（附续亿语一卷）收录作者诗文作品，包含：论易诸篇、书信题辞、诗集等。此为明万历三十六年刊本。_于景素先生愿学斋亿语_全文在线阅读_于景素先生愿学斋亿语_全文在线下载_大玄古籍书库">
<title>于景素先生愿学斋亿语_于孔兼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">于景素先生愿学斋亿语</span> <br/>
          作者： <span class="inputVal" id="bkauthor">于孔兼</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]91477</span> <br/>
          说明： <span class="inputVal" id="bkdec">此《于景素先生愿学斋亿语》由明代于孔兼（号泰景）撰。全书共四卷（附续亿语一卷）收录作者诗文作品，包含：论易诸篇、书信题辞、诗集等。此为明万历三十六年刊本。</span> <br/>
          封面： <span class="inputVal" id="bkimg">Z_18281.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]于景素先生愿学斋亿语
[book_author]于孔兼
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]91477
[book_dec]此《于景素先生愿学斋亿语》由明代于孔兼（号泰景）撰。全书共四卷（附续亿语一卷）收录作者诗文作品，包含：论易诸篇、书信题辞、诗集等。此为明万历三十六年刊本。
[book_img]Z_18281.jpg


[book_title]景素于先生亿语序
白沙陈子之诗曰：朝市山林俱有事，今人忙处古人闲。旨哉乎其言之也。虽然，古人自有忙者存，特其所谓忙，非今人所谓忙耳。今人所谓忙，出则竞名，处则竞利，为一身计也。古人所谓忙，出则行道，处则明道，为天下万世计也。是故以一身计言，谓今人忙处古人闲可也；以天下万世计言，谓今人闲处，古人忙可也。予观景素先生，其庶几焉。先生峨峨华胄，冠冕江东，乃能超然自拔，宁静澹泊，绝无靡丽之好，可谓不知有其家矣。既成进士，扬历中外，望实郁起，一旦敝屣弃之，可谓不知有其官矣。然而方为诸生发愤，下惟尚友千古，至于忘寝忘餐，不少暇逸。己司理江右，惟是洗冤泽物，夙夜孜孜。入郎容曹，恪恭厥职，尺寸不假。会目击时事，有所不可，于意抗疏具言之，至再至三，卒以取忤罢归。身既隐炙，犹日手一编，不减诸生时也。且诵且铎，久之，胸中之藏，渊涵勃𭛁，不能自遏，乃稍稍芛之书。间出所著亿语示予。其言根极理要，切于日用，如布帛菽粟，寒者可以为衣，饥者可以为食。至语及学术邪正之际，辄三致意焉。语及世道人心升降之际，辄又愀然改容太息而言之，若疾痛之在躬也，绝不减立朝时。由前则于一身计何泄泄也。今人忙处，正先生闲处也。由后则于天下万世计何恳恳也。今人闲处，正先生忙处也。如先生者，不当于古人中求之耶？予忝附庚辰之籍，雅严事先生，不敢以鴈行进，赖先生不予弃，左提右挈，俾无堕落，自省于生生。闲处犹能步步趋马，于先生忙处，寥乎其未有当也。适先生命予序其亿语，僭为论次如此，点因以自勗云。万历戊申季春二十一日，年弟顾宪成书于昆陵道中。

[book_title]愿学斋亿语序
于景素先生既以言事谪官归，杜门读书，津津乐也。其言曰：士君子晚节大难，非有礼义维持之，人心甚危，浸淫溃决而不自觉。故其读书，第取足以治心砥行而已，自诸经、诸儒、诸史外，一切绮丽浮靡弗好也，曰：勿以岐吾意。久之，见夫圣贤之学，中正易简，而窃怪夫世之言学者一何异也。于是以其得之心者，间笔之书，积而成帙，题曰愿学斋亿语。将刻以谂同志，而征序于攀龙。余盖蹙然有感于先生斋愿学之意矣。夫言学者，孰不曰学孔子哉，究其实乃大谬。彼其心自以为有上于孔子者在也。吾窃度其槩，彼见孔子言明不言幽也，言生不言死也，言六合之内，不言六合之外也，以为可以纪纲人伦，而不可以超出生死；可以明章礼乐，而不可以冥摄鬼神，可以具足现在，而不可以旁通三世云尔。呜呼，其于孔子之道鲁未始得门而入为，又可怪其言之异也。夫子曰：莫我知也。夫岂独当世，千万世而下，知圣人者有几，未尝知之，则不得其门也，又何怪？夫子曰：笃信好学，守死善道。夫信之笃，死而不移者，好学之谓也。未尝学焉，则无由而知圣人之道也，又何怪？今吾从蚩人之氓，大幸而知学矣，又大幸而知愿学孔子矣，而何以学之？服其服未也，言其言未也，行其行，近之矣，而未也。然则如之何？曰：观子舆氏所以。学孔子者，没身焉而已矣。是则先生愿学之意也，所为亿语以自警，警人之意也。
教下梁溪高攀龙𬤥

[book_title]愿学斋亿语题辞
予不佞，于性命未有窥，而静夜覃思，窃尝因文推测，间有论性之言，然非尽性之人也，衽似隔靴爬痒已尔。于易经未之习，而中年句读，窃尝取友就正，亦有论易之言，然非学易之人也，祗似望影写照已尔。夫性道虽妙，恒著见于身心；易理虽玄，每取象于日用。人自不察，益见其难耳。予行年日迈，慨至道之未闻，管见摛词，积岁月而盈箧。爰自癸已之秋，迄于丁未之春，闲中裒集，缮次成编。有因一时偶触，而鍜句以成言，有因良友发端，而敷文以命意。孔、孟之道，如日之中，务欲其撑天拄地，无一处之不明不行，而异端邪说莫为之蟊贼也。程朱之教，如风之鼓，务欲其家传户诵，无一人之不轨不经，而旁门曲径莫为之蔀障也。盖天下之理，至中庸而极其不可易者，最不可犯也，故反之者必无忌之小人；孔孟之传，至程、朱而畅其不可泯者，皆不可杂也，故似之者必乱苗之稂莠。此予之学，宁为薛文清之平实，无为王文成之滑稽，宁为胡敬斋之主持，无为罗近溪之影响。影响者莫可捉摸，令人无下手处，其弊不至于荒唐靡二，废弃伦常不止矣。滑稽者自谓神通，令人无挂齿处，其弊不至于反复狺二，坏人心术不止矣。近溪宗文成之括度而益张其弦，敬斋执文清之衔辔而不改其辙。崇正学者，宜知辨焉。呜呼！子思论费隐，而于造端夫妇之后。即以子臣弟友足之，孟子论天下平，而取道于亲二长二之间，则讲学者奚事于高深玄远之谭？而为学者只从事于日用彝伦之内，性命之理，易道之微，不外是矣。予之亿语，槩意想测度之言，无真确的实之见，求一言之几于道，不可得也，愧之矣。虽然，古之读太玄者，桓谭以为绝伦，刘歆以为复瓿，张衡以为拟诸五经，作者何容心哉，予亦听之后人而已。
万历丁未二月既望，大涪居士于孔兼书

[book_title]于景素先生愿学斋亿语卷一
金坛于孔兼元时著。男玉全编校
先天圆图解
先天圆图与横图异，非曰横图之外别有增损也，即所布横图，规而圆之耳。横图阳与阴交而生太阳少阴，阴与阳交而生太阴少阳，太阳与少阴交而生乾兑离震，太阴与少阳交而生巽坎艮、坤，此邵子所谓加一倍法也。图，八卦所从出之序也。不规而圆之，则阴自为阴，阳自为阳，不相对待，变化何从生哉？此先天圆图所为作也。夫横图始之者乾，终之者坤，居中者震、巽也。圆图不起于乾，不起于坤，而起于震巽者，从中起也。万事万化，生于心也。起震，次离次兑，以及乾，列于圆图之左方，盖震一阳，离、兑各二阳，至乾则三阳成矣。起巽次坎次艮以及坤，列于圆图之右方，盖巽一阴，坎、艮各二阴，至坤则三阴成矣。一左一右，因阴阳之大分，一先一后，循横图之定序，不假丝毫智力安排，故曰先天。所谓先天者，先乎天以开人，而天不能违也。自混元以来，原无此图，而伏羲创始也。乾南坤北，纯阳。与纯阴对也，天地之所阖辟也。离东坎西，中男与中女对也，日月之所出入也。艮西北，兑东南，少男与少女对也，山泽之所通气也。震东北，巽西南。长男与长女对也，雷风之所动散也。二老六子，相对相须，千变万化，胥此出矣。尝细参之，乾当午位，阳之极也，阳极则阴生，而巽次之，巽，一阴生于二阳之下，则夏至矣。次巽者坎，此酉方也，非秋分乎？次坎者艮，二阴生也，由此而三阴则为坤。坤当子位，阴之极也，阴极则阳生，而震次之，震，一阳生于二阴之下，则冬至矣。次震者离，此卯方也，非春分乎？次离者兑，二阳生也，由此而三阳则为乾。四时之气，周流于八卦对待之中，孰谓后天功用不森然毕具于先天一图哉？余故曰：先天之学，圣人之心法也，体含用也。
后天圆图解
后天圆图与先天圆图方位不同，以应天之时也。天地间有阴阳即有对待，有对待即有流行，时则然也。天之示人也以时，圣人之法天也以经，此文王圆图所为作也，举先天圆图中所森然具者而昭揭之也，非外先天别有创建也。故曰后天。所谓后天者，后乎天而效法之以致用也。列震于东，东乃生方也。震之象为木，木乃生气也，于时为春，春主生也，王者任德不任刑之谓也。次震者巽，资生于春者，洁齐于春夏之交矣。离即次之，木生火也。离位乎南，火德用事，继之以坤，火生土也。兑即次之，土生金也，于时为秋，秋主杀也，王者明五刑，申九伐，以肃臣民之谓也。乾次兑则曰战，阴阳相薄也。坎次乾则曰劳，金水相生也。坎位乎北，水德用事，由此而艮，则冬春之交，水生木也。四正四维，相禅相乘，品物蕃矣。此后天功用也。尝详考之，离南坎北，中男与中女对，一暑一寒也。震东兑西，长男与少女对，一德一刑也。巽东南，乾西北，乾父与长女对，一出机，一入机也。坤西南，艮东北，坤母与少男对，一阴土，一阳土也。先天对待，灿然于后天流行中矣。余故曰：后天之学，王者之治法也。用显体也。
后天乾坤解
邵子曰：乾西北，坤西南者，乾纯阳，坤纯阴也，故当不用之位。宋室诸儒不察其言之过，而群然和之，则又曰父母既老，退居不用之地。然父尊而母亲，故坤犹半用之，而乾全不用也。斯言谬矣。自斯言出，而后世多迂儒，国社苍生两受祸矣，不得不辨。余窃谓后天一图，所以模写天之五气，五气顺，则四时行而万化流也。二老六子各居其方，则各致其用，共成一岁化工。譬之大君而有六官，天下可坐而理。如曰乾坤既老，退居不用之地，则西北西南为虚位，而乾坤一赘疣耳，有是理哉？盖先天乾南坤北，明对待也，冠履之大经；后天乾西北，坤西南，序流行也。救敝之微权，既曰流行，则不复拘乾父坤母例矣。此变体也。请竟其说。离位乎南，火用事也；兑位乎西，金用事也。离火盛则克兑金。夫金天之义德也，调摄之权，当在坤矣。盖坤土也，冲气也，庶乎火不过亢，金不受伤，万物欣然各足哉。兑居正秋，以收物也，坎居正冬，以藏物也。一收一藏，肃杀极矣。天道可一日无阳乎？譬之世道，可一日。无君子乎，起而挽之，宜莫如乾，存阳于阴也，潜执其枢，默夺之柄，寓生机于杀机中矣。是以仲尼注西北则曰战乎乾，注西南则曰致役乎坤。群阴用事，敢与阳亢，阳不能平，遂与阴争，此战所由起也，一战而大分明矣。此乾所以不得不西北也。以西北为秋冬之交也，正诸阴秉衡之日也。火不可废，亦不可过，火而过也，在天则为亢旱，在人则为暴怒，旱火炽则民命危，怒火炽则吾身焚，必坤土以和之，斯无此二患。即二患而诸患可类推矣，此坤所以不得不西南也。以西南为夏秋之交也，入则复命，此其门也。论方位则独当一面，当与六子同科；较事功则一战一役，当不在六子下，昭然见矣。非文王不能为此图也，此圣人旋乾转坤手也，以救敝也。王者明此于朝，则百官正，推此于天下，则万姓安，倘反之以自摄其生，则九窍理，其所包含，盖宏远矣。乃世儒则见不及此，故其为论迂也。迂生拘，拘生腐，将视天下事无一可为者。金人一举而分天下半，元人再举而臣妾我中原有自哉！余慨文王委曲苦心，一晦于宋，恐再晦于今，是以僭有解，以俟留心世道者采焉。
亢龙辩
乾之上九，周公拟之，辞曰：亢龙有悔。孔子申之，则曰：贤人在下位而无辅，是以动而有悔。注者曰：上九过高志满，不来辅助之也。诚如注者之言，则上九一鄙夫得志而气盈，不识退让者流耳，周公何据而称龙乎？既曰龙，则圣人地位矣，安得有此鄙夫态乎？此注行而亢龙作用不明。于天下二千年矣，不得不辩。盖上九居一卦之上，是位极人臣而贵震天下者，固天下所共侧目而𥩈议之矣。斯时也，引身而去，以远害也，宜也，顾国步多艰，有不容恝然去者，是以上九不计去之为利，而不去之为害，奋然独以一身当危乱之冲，而无恤乎天下之议，此所谓亢也。盖上决之宗社，下决之吾民，中决之吾君，又决之内外臣工，无一可去，不得不亢也，心独苦矣，谁则知之？非圣人不能亢，亦非圣人不能知亢者之心。若夫贤人，则去圣人尚远，其所闻者经生之常谈，其所见者，守身之常法，一睹亢龙作用，稍拂常情，则骇然以疑，群然而议，既议其非肯助之理耶？此贤人所以在下位而无辅也，古不有明征乎？武王崩，成王幼，周公摄政，负扆以朝诸侯。夫摄政诚是也，负扆以朝诸侯，则俨然天子事矣，是以召公疑，疑则思去，无足怪者。夫召公非当时所称贤人乎？周公留之。周公之心盖曰：主幼国疑，殷人未附，不如是，无以服诸侯而安反侧也。周之天下将复为，商之天下，未可知也。我姑为之，以不负武王之付托，以慰三后在天之灵，以答天下士民之望，斯巳矣。宗社为重，则吾身为轻，其利其害，吾何计乎？此亢龙作用也。诛管叔，戮武庚，破斧缺析，毅然为之弗忌矣。试一思之，能无悔于心乎？公盖万不得巳焉耳，以万不得巳之心，寄之亢龙两字，为后世天下计也。注者之说行，则周公之心晦矣。余不得不辩。
六龙解
乾卦六爻上五爻各就用言，独初九以潜称，且曰勿。用盖。初居卦下，侧微时也。九层之台，起于累土高以下为基乎？故潜以基见，潜以基惕，潜以基跃，潜以基飞，且亢，其所关于他日何重哉？我固。优游山水间，为孤高计乎！非矣，我将深深其息。藏于九地之下乎？求所为历万劫不毁者日保护之乎？此所谓潜也。潜而龙矣，由是而师道在我，则为见龙，不幸而处危地，则为惕龙。由惕而跃，则渊矣，卜众心也；自跃而飞，则天矣，从民望也。功成名遂则身退，此明训乎。第此身一去，则君侧无人，傥生厉阶，咎在我矣。斯时也，我其为亢龙乎？一于进哉，不知有退也。非不欲退，时有所不可，势有所不能，义有所不安，不得不进，不得不亢也。上为九庙灵长亢，中为主上孤危亢，下为百万生灵亢，纵有悔乎，弗遑恤矣。此六龙所为取义也。遭际不同，则作用不同，故称龙亦异。非曰龙各有长也，盖一龙而所遇之时凡六也。
潜龙解
息息归根以藏用也。故六龙不始于见，不始于惕、跃，不始于飞、亢，而始于潜也。孔子申之，则曰阳气潜藏，又曰阳在下也。则知圣学潜为要矣。草木之生，根荄在下，惟人亦然，息息下注，无令上浮，即有时而上乎，其在下者恒不离也。阳气融结，浩乎如天，温乎如日，不可测如渊，故称龙焉。状阳德也。阳德者，天德也。
六龙说
乾，阳也。龙，纯阳之物也。乾以阳而运行宇宙，龙以阳而飞腾云霄。故有大人之德者，比之于龙。而龙之所处，则有潜、有见，有惕、有跃、有飞有亢，均之不离乎阳也。而六龙之中，予以惕为要焉。夫曰潜，非隐而在下者乎？此侧微而姓名未著。时也。见则实大声宏，世巳知其人矣。曰惕，非敬而无失者乎？此将用而砥砺不忘时也。跃则命位授事，朝巳用其人矣。至于飞，是居位为天子也。亢则得时之极，在位之久，国家有不可直遂之事，时势有不可不居之嫌，上之如汤、武之放伐，下之如伊、周之处桐负扆日也。是六龙莫非君子变化之地，亦莫非君子所当敬畏之天。君子终身所经历，则六龙尽之；君子六龙所管摄，则一惕尽之。潜而不惕，何以成其暗然之美？见而不惕，何以保其日章之盛？跃而不惕，则可大之业不彰；飞而不惕，则恭巳之治不著。亢则时危势迫，而非惕以行之，将有溃败决裂，不可收拾者。故六龙变矣，惕为要焉。君子常存是惕，则时潜而潜，时见而见，时跃而跃，而时飞时亢，焉往不宜哉？故曰时乘六龙，以御天也。故曰群龙无首也。何也？惕之为义，本之念虑，而通乎天地，达乎民物，乃一团阳气之作用，又非横发而莫制者也。六龙以此为用，则无时不兢业，无地不忧勤，自不至于以刚为天下先而取凶矣，此之谓无首也，此其所以吉也。今之解六龙者多矣，予不能详，其最惑世诬民，悖谬不经，敢于非圣，则金阊释氏神龙而飞之说也。
洗心藏密说
易曰：圣人以此洗心，退藏于密。夫圣人之心，一疵不存，何待于洗？而敬畏之心，无时无物，不用其力，检点处惟恐毫厘之差，纤芥之累，则亦有似乎洗矣。汤之盘铭曰：苟日新，日日新，又日新，非洗之义乎？圣人之心，一理浑然，何尝不密。而洗涤之念，虽不见不闻，亦不敢忽。妙用处惟恐机缄或露，意向易窥，若退而不欲前，藏而不欲泄，大学曰慎独，中庸曰：渊渊其渊，非密之意乎？密自此心之寂然不动处而言，蓍卦爻之理皆含蓄于此矣。惟洗则不得不于密处加功，惟退藏于密，则其所以为洗者益莹洁而无瑕，此盛德大业之繇来也，此其所以能通天下之故，而成天下之衅衅也。邹尔瞻曰：退藏于密，密在何所？善哉问矣！邹孚如曰：其摄之也，不可睹闻，故曰密。旨亦深乎！而其说似稍未畅，故足之以此。
论乾道坤道
天下只有乾坤两道，其实一道也。人生禀受，只有乾坤两气，其实一气也。禀得乾底分数多者，其性自刚明果决，而圣人所以教，贤人所以学，亦因其性之所近而造就之、修为之也。禀得坤底分数多者，其姓自收敛谨密，而圣人所以教，贤人所以学，亦因其性之所近而造就之、修为之也。夫子知颜子是个刚明果决底人，而又心斋坐忘之久，因其问仁，而直以非礼勿视听言动告之。盖吾人日用无一日无视听言动，无一刻无视听言动，都是天人交战之会，非有乾健之力足以胜之，未有不沈溺于攻取之塲者。这一点克巳底念头，一息不肯放下，这一叚克巳底工夫，一息不肯罢休。颜子虽云默识心通，而此心之隄防，恒如破屋之御寇；虽云深潜纯粹，而用力之武毅，恒如逆流之撑篙。不犹乾之运行，无昼无夜，无始无终，行乎天之上，又包乎地之下也。信非颜子之学，不足以当乾，非夫子真知颜子，亦岂轻以乾健之功告之哉？至于仲弓则重厚有余，而克治未必其果毅，简默成性，而作用尚滞于融通。夫子因其问仁，而以主敬行恕告之。盖敬则整齐严肃，步步不敢走作；恕则称物平地，事事不至取争。视天下无可慢之地，而谨厚之意居多；视天下无可咈之人，而周旋之意常在，不犹坤之持载，一味卑，行一味柔，则收敛在重渊之中，而凝聚于安贞之吉者。夫子知仲弓之为仁，于此着力，庶可持循，而直欲以一刀劈下之功语之，则恐其力有所未逮。此乾道、坤道之所以别也。此处不要把仲弓看小了。仲弓能居敬行简，巳是大有涵养底人，但不能如颜子斩钉截铁耳。观其请事之勇，无异于颜子，其自谅审矣，自任亦重矣。故天地间有乾道，不可无坤道；圣门有颜渊，亦不可无仲弓也。或曰：颜子之学，无人巳界限，惟一克巳，便与天地同德，故曰天下归仁。仲弓之学，必致审于人巳之问，敬恕之功尽，方能物我为一，故曰邦家无怨。颜子在全体上做，仲弓在实地上做，是以有乾道、坤道之别，及其成功则一也。得之矣。
论勿忘勿助
集义工夫，一不着意即忘，一着意即助，天下无一时不流行底道义，故学者不可有忘心。天下有自然不能巳底生机，故学者不可有助心。助之心起于忘，缘工夫不能绵密，而欲假一事一节之善，以盖其疏漏之因；忘之心恃有助，谓施为可以掩饰，而即有或作或辍之功，不妨其刚大之气，总是欺人，适以自欺也。试看义之在事。开眼便是心之应事，亦开眼便是。一事不义，则即此一事便缺略了。故必一事不苟，推之凡事皆然。始事不苟，要之终事亦然。真如平地为山，篑篑充仞，如道家补衲，密密缝针，若孔子所谓无终食之违，造次颠沛必于是，乃为勿忘也。一勿忘，则此心无时不与义相浃洽，此义无时不与心相维持，满腔是正大之心，则满腔是正大之气，一有感触，而浩然之发生，自莫能御矣，奚待助之后长哉？这工夫不可看作两样了。能勿忘者自不必助，不欲助者必能勿忘。人真能看得此身可与天地相参，则一息尚存，此志不容少懈，如之何其能忘也？看得此气原与天地相通，则志之所至，气必至焉，又如之何其用助也？故勿忘便可该勿助矣。犹之养苗者，平日有深耕易耨之功，则日至之时未有不熟，又何待揠之后长哉？集义而不巳其功，就是勿忘，集义而不义袭，就是勿助。孟子只云勿忘勿助，便完了集义之事矣。颜子之欲罢不能，既竭吾才，如有所立卓尔，便是勿忘勿助底景象。这卓尔岂是助长得来？至从之末由，虽欲助，不可得矣。今之讲学者云：勿忘勿助是火候。愚窃谓不然。夫勿忘勿助，正是用功之时，火候则在养成之际。譬之销镕金银者，必待本质融化，查滓抽除，火性将过，而又徐徐取出，倾之槽中也。又譬之煅炼精气者，必使坎离相济，铅汞均调，真丹巳成，而又悠悠培养，不搀和些子矫强作用也。集义之功，勿忘到至处，则道义自随处发生，正气自随。处充满，故谓勿忘勿助为吃紧工夫则可；谓勿忘勿助为养气之火候，恐非。阳明先生云：时时去用必有事的工夫，而或有时间断，此便是忘了，即须勿忘；时时去用必有事的工夫，而或有时欲速求效，此便是助了。即须勿助，其工夫全在必有事焉上用，勿忘勿助，只就其间提撕警觉而巳。此亦说得痛快，论学者宜参考之。
与顾泾阳论易书
别丈巳二年，不得一握手请政。计斋居撰述富矣。自读朱子二大辨序文，弟巳𫖯首心降，不知此后更有他制否也。比来倦于博综，再取学庸，潜心研究，曾间以巳意摹写其大指计一十六章，未经就教，尚不敢示之人人，容异日亲赍面订可否。易经乾、坤两卦，窃亦有志参详，第意义精深，语多断续，竟不得其要领。即乾坤文言、中庸言庸行、闲邪存诚，何以属之九二？忠信、修辞、知几存义，何以属之九三？工夫大略相同，属卦则有先后，此弟所未解者一也。伊川先生以龙德而隐巳下谓言乾之用，以潜龙勿用下也巳下谓言乾之时，以潜龙勿用，阳气潜藏巳下谓言乾之义，此弟所未解者二也。晦庵先生谓天行巳下，先儒谓之大象，潜龙巳下，先儒谓之小象，此弟所未解者三也。文言虽申彖传、象传之意，而本义则分为六节，想因其语多重复，故析之为六，以示后人易晓乎。而学聚、问辨、宽居、仁行，似又涉于九二、九三文言中之说矣，此弟所未解者四也。数年来，丈韦编亦三绝矣，肯抉四圣之关键，启不佞弟之颛蒙乎？考古之说易者无虑数百家，吾辈所宗，只传义耳，然亦有抵牾不相入者。兹欲舍传义而别有揣摩，不无穿凿之见；欲据传义而稍为改窜，恐来僭妄之讥。不审若何而可？幸教之。
复顾泾阳论学书
春正走梁溪，拟即操舠过泾，饫领新得。缘贱体陡病遽回，此中怅如。曾以小斋亿语漫呈景逸玄台，而于丈独阙，异，图面请耳。晦庵朱夫子全集，不佞巳摘抄一过，较之荆川公稍详，若敬所公则未尽其精蕴也。尝记吴草庐赞云：义理密微，蚕丝牛毛。心胸恢廓，海阔天高。真善形容矣。阳明公不揣，故为晚年定论，间摘朱语之类巳者以自附，欲尊巳卑人，摭前饰后，谓知即行，谓博即约，谓明善即诚身，似是实非，强词夺理。其中讲论，不无醒人心目，而纵横霸气，每于笔底见之。其说虽盛行江右，而不佞迂疏浅劣，终未敢以为醇也。若白沙先生，又高阳明一等矣。吾辈学问要讲明，不可立门户；躬行要实践，不在工文章。说儒便学儒，以禅而混儒，吾道之蟊也。说禅单说禅，扯禅以入儒，甚者尊禅以抑儒，而夷考其行，则贪名觅利之尤，何能障人耳目，揜巳肺肝乎？此须直用刽子手耳。不佞于道无窥，而立身行巳之方，稍知尺寸；于书不著，而片言只字之述，谨守程朱。写一句不若行一句也；看一部，随当摘一部也。此又在先详而后略，由博而反约矣。躬行实践之说，只在家庭日用，上下亲疏，恩常掩义之中，勿忘正巳正物之意；施不满望之辈，时勤补助补给之仁，处置得宜，一家。平泰，此便是学问工夫，经纶手段，非从着实体贴来不能也。所索三书，附去者二，若宋朝状元策，则架上无之，诗扇俱是警心要语，从此手不忍释矣。家兄病体如昨，形神无伤，辱轸念，感切感切！
与顾泾阳论太极正蒙书
顷走谒，得领教移时，未能探吾丈学海之万一，其所就正者，亦未识果有当于高明否？尝闻晦庵先生云：史书闹热，经书冷淡，后学多不免有外向之病。则知吾辈读书，须以研穷道理为先，其详于史而略于经者浅也。闻伊川先生云：今之为学者，如登山麓，方其迤逦，莫不阔步，及到峻处，便逡巡。则又知此时读书工夫比初学不同，须先其难者，细着心肠，如处女之穿针，令此心巳有安顿处，而后于人情物理，如迎刃，如破竹，恢乎其有余地也。不佞向来自验，但觉得编年纪事之书，便可一日数十叶，且能述其槩，而间或举其辞一至太极、正蒙等篇，虽尝童而习之，迄今未了了者尚十之九也。只如濂溪云：动而生阳，静而生阴两句，如此下语，似动了而后生阳，静了而后生阴，不无先后等级之可言。然则未生阳之前，以何为动，未生阴之前，以何为静乎？又如横渠云：由气化有道之名，则与率性之谓道者别矣。合虚与气，有性之名，则与天命之谓性者别矣。此等语，并自苦心力索中来，岂敢妄有非议？但自揣粗心，一时不能领略。惟丈沉心理窟，着意孔源，试再深思之，以豁我颛蒙，则不佞之请益左右者正亹亹也。向日劝丈于性理上加功，正为义理如茧丝牛毛，非可卤莽。勦说剖析义理，如指掌计数，非可隔靴爬痒，朦胧以立训者。故论理者能于平易浅近中得其精髓，辟之绘像者，能于毛发骨爪外得其情神，斯之谓卓见，斯之谓妙手也。闻丈内室有书舍三间，乃终日妙契疾书之所，是日喜升堂，而悔未入室也。别来又几一月，念丈为道之心，则动我求道之心，幸便时警觉之，倦切倦切。兹缘令弟泾凡有文字之委，耑力持去，便中附此代躬。不一
与高景逸论易论学书
不闻问久矣。甚念弟自三月迄今，无日不与启新相对，非对其人，对其像象管见之书也。夫一卦有一象，而圣人之立义最精。今每卦像其象，而启新之用心为苦。这阴阳消长之理，原非脂粉色泽之可形容，亦非穿凿附会之可拟议。即剥卦以六阴剥一阳，真是硕果不食之象，而今推广之曰：留这君子在上，犹能覆盖小人，君子终有用于小人，小人终无用于君子。夬卦以六阳决一阴，真是壮趾壮𬱓之象，而今推广之曰：壮于趾为轻率之咎；壮于𬱓，有浅露之凶。又曰：剥上不食，喜君子之仅存，然终于剥庐；夬上无号，危小人之不去，然终于有凶。巳上数语，又程传之所无，而启新之独得，其吃紧为人处不止此，而皆于象中会意，非节外生枝，真羽翼圣经之书也。吾侪有此兄，直是快心。然弟硈硈穷年，输此一着，不免忽生妒心矣。丈闲中曾读之乎？东林会约，灯下反复数过，中间知本一篇，提出性善两字，最为得旨，且是绝妙文字，第嫌于组织太工耳。九益九损之说，叚叚着巳，句句医人。只手此编，燕居独处，着实体验，性善之外无他求，躬行之外无别路，便是脚踏平地，真正根基，便是依庸堂上之真品，便是道南祠中之后身。但恐会讲之日，意见不同，徒为聚讼；会讲之后，言行不顾，入为淫朋，无以步先哲之后尘，祗以增他日之谈柄。此在泾阳吾丈执牛耳者之提撕警觉也。弟辱丈知爱，拳拳引进，不敢自外门墙苦逼衰年，安能频频入会？即入会，恐亦不能于道脉有所发明，于下问无所起益。欲讲修身而巳之身未修，欲讲齐家而巳之家未齐，徒勦袭纸上陈言，姑了杏坛故事，既欺巳，又欺人，岂不可耻甚乎！此后或乘秋气之爽而特造精庐，或缘意外之逢而请证终日，似无不可者，吾丈以为然乎否也？我素处尚未吊慰，想安厝亦未定期，有便即来请教，即在此时矣。伻旋附谢，尚容嗣陈。
复高景逸论心境理路书
顷以儿曹应试，驱暑陪京，匿迹南郊，槁居僧舍，喜玄台文石之在望，便谈时问道之有凭。二十三日，家僮携至手书，开椷三复，盖扣我以心境理路之差，实启我以观心合理之学也。夫盈天下物，孰不有理，而管之只一心；盈天下人身，孰不有心，而涵之只一理。故心即理，理即心，人人能言之也。然一人之心，理多或出或入；一事之理，心多，时暗时明，欲其心即为体，理即为用，则圣人能之，而未可责之人人也。盖理有万殊，应时而用，非参之此，复参之彼，不能穷其变化之神；得其神而心境不彻者，无之矣。心无两般，随事而应，若黏于前，又黏于后，不能相其时措之宜，失其宜而理境不透者因之矣。心通则理通，理彻则心越彻，析之虽有二名，合之则无二域也。愚人不识心，且不识理，而一念之发，一事之行，常得其真，适中其理者，未泊于欲也。吾人能不失愚人之心，又加以穷理克巳之功，积而久之，纯而熟之，则心境便是理境，理境便是心境。愚人之心，便是大人之心，大人之心，便是保得愚人之心。来谕似不必以境属心，以路属理。心与理原不作两样看。故明理即所以明心，存心即所以存理，而其要则一敬统之也。敬者，此心之提醒处，即此理之拘管处。提醒则心不放逸，而曰用应酬，无非一理之运用，心在理亦在也；拘管则理不庞杂，而精一清静，无非此心之斡旋。理定心亦定也。敬之于心，如舟之有柁，虽震撼波涛，吾自操之不失，由是东西南北，临机应之，而各得其理矣。如马之有衔，虽驰骤风尘，吾自按之有节，由是康衢峻坂，随地施之，而各得其理矣。彼理境精密，而于心境尚隔一膜者，终是察理之未精；心境圆通，而于理境尚差一针者，终是养心之未至。故达而在上，若尧、舜之兢业，而犹于修齐治平之用有乖乎？穷而在下，若孔、颜之克复，而犹于视听言动之间有非乎？以此心而穿透理孔，乃敬之严毅也；以此理而涵养心源，乃敬之绵密也。优游自得，则心上着不得一敬字，亦着不得一理字矣。何也？敬即心，即理也，心即理，即敬也。故曰敬者，彻上彻下之道；主敬者，彻上彻下之语也。世间有一等人，日用一心中常有二主，互相起灭。有时炼心体则忘物情，揣物情则忘心体，是岐心理而二之也。又有一等人，颟预世故，𫢒侗性情，或强立意见而不恤是非，或妄生事端而不顾利害，此又不知心与理为何物，而悖谬之也。敬何有焉？其獘也，丧心灭理，靡不至矣，又何止一膜之隔，一针之差哉！此真吾儒分内一大事也。弟参之平日稍得其粗，再参之，临时尚忆其槩，不能于来谕之外有所发明，亦仅于来谕之中却反其病原云耳。幸吾丈一一批驳之。学问不怕商量，议论不嫌往复，弟洗耳俟之。至于易理之妙，要时时心会，叚叚身体，方见精微，方得旨趣。因其取象，原不离人生日用间，故读易有得者，亦不离人生日用间，而自有手舞足蹈之乐。总之，易固理也，心即易也，神而明之，存乎其人，一言尽之矣。许敬庵经学之正，王棠南心境之清，弟亦云然。二老虽不出阳明蹊径，而视之阳明心地更觉纯妥乾净也。何如何如？
高景逸来书附
比日两得手教，警发甚多。老丈所见，确实正当，别无可言。所谓心之是处即天理，诚然，诚然。但心之是处则未易言，寻讨亦非易，不可只以见解承当。弟观自古圣贤寻讨之法有二：讨寂然不动之体，则于喜怒哀乐之未发；讨感而遂通之用，则于乍见呼蹴之著见。盖皆于不识不知之时，当下认取，于此见得，方是头脑。然戒慎工微，即喜怒哀乐未发，未必便是中体。故寂体易混，不若发见者为真。孟子只从四端指点，良有。以也。向日未及请教。学庸大指，乾坤两卦，若只探索文义，则先儒之说至备矣。须从易有太极四字见得清楚，方不落文义口说耳。书院当于秋间落成，道驾至正，可就中朝夕请益。适同敝邑同袍郊外祷雨，草草择所欲言之要奉答，殊不尽。子静巳归，尊东诗扇，即当觅便致之，亦见老丈好善若渴之至意矣。
复高景逸论敬与天理作何状书
十四日辰刻适有书遣候，酉刻而手书至，开函展视，知丈近日工夫非浅浅者。学问自心体上究竟，方是真学问。舍心体言学问，虽博综强识，贯穿百家，终是学问之末流，非学问之源头也。程子论学，拈出一敬字，最是吃紧。至云天理却是自家体贴出来，这体贴处便是敬了。若分作两样，则敬者一心，体贴者又一心，非也。心与理原浑做一团，能循理便是敬，能敬便是循理。若分作两样，则理从何来，敬又从何来，亦非也。天理只于吾心之是处讨，心之是处，即天理也，何形状之可云？循吾心之是处做将去，即敬也，亦何形状之可云？理本不堕有无，不落方体元分，不得巳以太极名之。敬本收敛精神，形声寂若子思，不得巳以戒慎恐惧名之，若欲状其所以为理，所以为敬，卒莫可得而言也。若弟之日所持循，则有可得而请正者。年来无日不对书，而不能䌷绎其精微，便是不敬。虽皓首穷经何益。亦无日不以仁孝为念，而事有甚难处者，无能挽回。此毕竟是弟之平时主敬未至，循天理未到也。此弟之知愧处也。做人必于人伦日用间。事事妥当，才是学问之征验，心体之流行。观人亦必于人伦日用间，定其学问之浅深，人品之优劣。若孔氏从心，颜氏心斋，弟非敢望。惟文公先生云：随时随处提撕此心，勿令放逸，而于其中随事观理，讲求思索，则不敢不自勉耳。此弟之知畏处也。一愧一畏，可以尽弟之生平。正于愧，止于畏，可以见弟之浅劣，而心体亦可睹矣，何微妙之有乎？丈言过矣。如云工夫有漏，望以苦言箴之。如云前说未彻，亦望以绪言教之。年逾耳顺，正是寻好结果时节。良友如丈，肯趁时以厚其终，才是知巳之爱也。
高景逸来书附
别来老丈读何书所得，幸一教之。弟观圣贤立教多方，而拈一敬字则最约，盖谓本体工夫一齐俱到也。而程子则曰：天理二字，却是自家体贴出来。不知理之与敬，一乎二乎？若云敬则天理自存，则当其敬时，天理作何形状？若云循天理则自无不敬，则当其循天理时，敬作何形状？幸老丈勿用比拟思量。即据日用间所持循者言之，盖欲少窥老丈心体微妙处也，而非言语解说之谓矣。
与钱启新论易书
别来两月，无日不领丈之教，无日无妒丈之心，而又不能无请益之心。昔蔡邕读王充论衡，而雄辩日新，惊心骇目；左思三都赋出，而人竞传写，纸价涌腾。丈有韦编三绝之功，弟无窥豹一斑之见，今虽读完，尤愧买椟而还珠，沿流而失委也。然于易象之设，稍得其皮肤，待叩之时，亦稍资其唇吻。奈既窃人之有以夸人，又因人之有而妒人，丈谓可乎？不可乎？静中体认，阅后端。详若屯之有马而无乾，离之有牛而无坤，乾之六龙则或疑于震；坤之牝马则当反为乾，真有不可解、不可晓者，丈谓然乎？不然乎？若丈之于暌、于剥、于离、于坎等，则极严君子小人之分，而垂戒之意切；于夬、于姤、于萃、于升、于大壮、于中孚等，则极明反对互发之义，而会通之见融。此宋儒所无，吾丈独擅。弟之不能无妒心者以此。然比后受之以畜，蛊后受之以临，复后受之以无妄，颐后受之以大过等处，似于义未连，意亦不贯。读书须于无疑中看作有疑，有疑中看到无疑，丈即随序揣摸，更不从中辨驳，岂巳有疑看到无疑乎？此弟之不能无请益者以此。中间或详或略，时晦时明，亦多有之。此非执经趋侍，面相授而心相印焉，未可也。然更有说，程朱于经兼传义而首尾有之，杨诚斋亦然，若敬仲、东坡，则止六十四卦耳，说者病其非全书也。且上下系辞，尤圣人精微之笔，知崇礼卑，则示人实践之功，而洗心藏密四字，又玄妙未易以形容者。说卦第十一章借象似涉支离，立文不无怪诞，决非圣人化工之笔，疑为后人牵附之言。以故程朱到此多不详之。所谓类万物之情者，恐不指此。丈于此等处，不知作何注释，作何参详也。倘有定本，胡不并付梓人，公诸同志，使天下皆知钱子之全书乎？弟日望之矣。原本驰上，中有讹字，数亦不多，可改正之，仍即发还，为嘱。
钱启新回书附
来教屯有马而无乾，离有牛而无坤云云。马之取象，原不单指乎乾，屯之上坎下震，皆马象也。又牛，顺物也。但有巽顺之德，即成牛象。无妄或系之牛，巽也。离之畜牝牛，巽也。乾马坤牛，煞定取象，圣人无是也。
来教比后受之以畜，蛊后受之以临，复后受之以无妄，颐，后受之以大过等处，于义未连，意亦不贯云云，此在序卦传中略备，而宋王申子甚不取，谓以一字相连属，于卦义颇无交涉也。合六十四卦以立人，譬之合四肢百骸为一身。今谓目后受之以鼻，手后受之以足，皮后受之以毛，人其有不一团笑之乎？当时圣人指点人，不以百骸四肢全体备具为人身，只以天地雷风、水火、山泽八物，相磨相荡为人身。如俯察而见水之行地，则既指之曰：此人道之比也；仰观而见风之行天，则又指之曰：此人道之履矣。睹山下之有风，则曰：此人道之蛊也；睹泽上之有地，则又曰：此人道之临矣。天下无一处与我无相干，天下无一处非我做学问处。直是做得一个天地之大，方始成得一个人道。肢肢节节原无不相连，止于逐肢逐节搜寻，而不见吾身全体之大，血脉原自无不贯通，又非所以为学也。来教洗心藏密，玄妙未易形容云云，心何洗，密何藏，世人皆笼统颟顸而泛以为言耳。圣人实指之之曰以此。此者何？蓍德也，卦德也，爻义也。人知百骸、四肢，人身无一可缺漏，不知六十四卦、三百八十四爻，人身尤无一可缺漏。但有一缺漏则疏矣，但无一缺漏则密矣。日日易，默成象，语成爻，得此者也。心能洗者也，密能藏者也。有一日不易，默不成象，语不成爻，失此者也。心。不洗者也，密，不藏者也。此处著不得言语，著不得训解，弟故后之耳。未审高明以为何如？
与钱启新论太虚无我之旨书
顷辱来谕，谓弟能脚踏实地，以真男子名之。此吾丈诱掖之词，恐弟隋落，故为是言耳，何敢当？然雅意良厚，敢不铭心而自砥？尝记先儒有言：人生得为男子，尤幸得为官人，则何事不可做。平居三复，窃憾生长豢养之家，未经牢炼，寒苦之地，只饱煖两字，便尽其到老生平，丑矣。又惟忝从荐绅之列，岂容甘冒尸素之惭？然建言两字，却不是人道户门，若以此自多，尤丑矣。幸鄙性无他，好读书颇耐烦，未敢曰闻道，而或亦可与议道也。忽承太虚无我之教，竦然疑焉。又云：我心稍有丝发未化，总不足以交还天地，旨益深矣。夫天之生人不齐，有人则有我，有我则有人。千万其人，我则千万其人。我之心也，无论四海九州之远，即一家之内，骨肉之间，分形分色，便存我心，临事临财，便持我见，不能以无我齐其家也。即一身之感，百物之攻，利在则居之患不先，害在则避之，恐不后，又不能以无我修其身也。欲去一我心，将从何处下手？下手工夫，非可茫然无着，支东失西也。还当于日用行事间求之乎？还当于本原不昧处求之乎？于本原求之，则惧蹈禅家之空寂而失之偏枯；于日用求之，则惧蹈宋儒之支离而失之窠臼。尝观孔子母意母必，母固母我，此圣心之太虚，可还之天地者也。颜子不迁不贰，此大贤之大虚，可还之天地者也。然颜子之虚，原从克巳复礼中来。孔子之虚，则自从心所欲见之，盖本原清，故日用妙，惟颜子其庶乎而下此虽曾子、子思莫与矣。无我即为虚，虚则自无我。论其理若易，造其境实难。论圣贤则易，责之后学实难，而以责之不佞，弟尤难之难矣。追古尧、舜之授禅，一以天下与人而不为轻，一受人之天下而不为泰，太虚无我，其尚巳。继此而禹而汤，设有舜、禹之圣，能以天下为官乎？恐不能也。降此如范仲淹父子以麦舟济人，至今侈为盛德事，亦无我之一端也，而不可再睹矣。夫无我必从虚得，虚必从无欲得，无欲必从穷理得。如是而又本之程子之言曰：涵养须用敬，积久则欲净而理流。此心之虚，真如太空之无尘，又何有我之足累？弟将守此以还之天地乎？丈别有会心者，可以迪我之颛蒙乎？且来谕末云：若与他人言，则几于空谈矣。故弟不揣，妄自附于可言者。丈深于易矣。易曰：君子以虚受人。弟敬勉焉。礼曰：善待问者如撞钟。大扣则大鸣，小扣则小鸣。亦惟中虚而后能待人之扣也。幸丈不厌其渎，而终教之。朱子节要亦曾批阅一过。景逸之苦心处，亦懵然未得其要领，希并示焉。
与吴安节论正学稿书
余杜门小斋，读甘泉问辨录暨龟山先生文集完，适安节自按差回，以西江宪政纪略见投，且书来云：正学稿其最留念者，其间饬吏谕民，抡文讲学，犁然具矣。据所传闻，谓持斧观风之日，有饮醇啮雪之标；阅所锓梓，则肃僚贞度之余，又居然有明道淑人之任。谓之名御史可也。谓之不负相知可也，余宁无慰乎？第学贵溯其渊源，指须寻其嫡派。舍洙、泗而说濂洛，公案巳隔一重；舍濂、洛而宗姚江，立论偏嫌左袒。此学术之辨不可不严也，惟弟虚巳而裁之。
一曰无善无恶，心之体。此阳明与门人天泉证道语也云云。昔尝读之，似得观心之指。后谛思之，实为诬心之论。夫心之在人，非块然一肉也，仁义礼智具焉者也。未发则一理之浑然，巳发则四端之各现。大学所谓明德，中庸所谓中和，孟子以性善名，周濂溪以太极名，莫非理也，莫非心之固有也，则莫非善也。谓有善无恶心之体则可，而谓之无善无恶，是以此心为虚空无着之境，在人身为顽钝不灵之根。信斯言也，天命之性，何处包藏，道心之微，何处萌蘖？何以卷之则藏密，何以放之则弥漫，此佛氏真空之说，非吾儒实体之旨也。若以人心、道心论，则谓之有善有恶亦可，而乃曰无善无恶乎？此说行，而讲学之徒，恣行猖狂不顾者，藉为口实矣。近泾阳反复攻之，见于朱子二大辨序文可考也。吾久恶其为斯道之蟊也，不得不辞而辟之。至于以无声无臭为心体，则未知理在吾心，虽无声臭可即，心以运理，则有知识可通。言体则不可云无矣；言无则不可属体矣。以无声无臭为上天之载，则空而非空；以无声无臭为此心之体，似玄而非玄。何也？理无不具，心无不有也。理即之不可见，而心探之不可穷也。此心可通上天之载，不可谓之无方体也。此心虽号神明不测。不能使之无感应也，此之谓差毫厘而谬千里者乎？塘南不直斥其非，亦有难为言耳。不然则一时附和之词也，静中幸再思之。
一曰：古今学脉，不越修、悟两端。尼父曰：从心所欲，语悟也；曰不逾矩，语修也。修、悟合一，惟至圣能之。下此或以悟入，或以修入，即颜、曾且不免于等级，况其他乎？云云。吾观圣人论学，自未有以悟言者，第曰下学上达耳，第曰好古敏求耳。言下顿悟，此禅家借影之话头，一超直入，非吾儒善诱之宗旨。颜子请事，得于心斋之后，而朱子以直任许之，不以悟名也。曾子一唯，得于真积之久，而朱子以无疑释之，不以悟名也。盖悟之得名，原从捷径中来，非以日积月累之故。悟之为境，本于提撕中得，非有此参彼难之劳。细观孔、孟之传，周、程、张、朱之说，并未有以悟言者。而今以从心所欲为悟，舛矣；以不逾矩为修，亦舛矣。孔子为生知安行之圣，加以韦编三绝之功，自十五之年，进于七十之老，胸中天理原自烂熟，故动容周旋，自然中礼，盖化而不可知之神也。悟何足以尽之，修何足以名之？以悟、修语孔子，不知圣，亦不知圣学矣。谓颜、曾尚有等级，是矣，而谓孔子为悟为修，则孔、颜亦无等级乎？此说之所未安也，静中幸再思之。
一曰：圣人既说躬行，君子则检点践履，与道合矩，便是圣学。而又云未之有得，则所谓得者果何在也？王塘南曰：躬行未得，乃孔门之精语也。得者，得其本心之谓也。得即中庸无声臭之旨也。云云。夫圣学以躬行为实地，此千古之血脉。也。躬行而未有得，此孔子谦巳诲人之盛心也。既曰躬行，决未有无得者；若曰未得，决未尝躬行者，此在学者之自名则可耳。如躬行事亲之孝，而孝不有得乎躬行；事君之忠，而忠不有得乎躬行；事兄之悌，而悌不有得乎一躬行，便是有得于身；有得于身，便是有得于心，似不必以得其本心为得，亦不必以无声臭之旨为得也。以此为训，似涉讲学之套词，未详绎本文之语意。未得两字，原对犹人两字而言。若如塘南之言，则君子道者三，我无能焉，亦可谓能者，能其所以为心乎？至所谓即躬行之可睹闻者，深探其不可睹闻者，则本末精粗，洞彻无二，斯言自谛当无弊也。大都塘南之学宗良知，故其议论常向空虚寂静边走，虽说孔门实学，而终不脱般若无生之气味也。文公先生曰：不向用时勤猛省，却于何处味真腴。不言体而言用，此正孔门着实工夫也。静中幸再思之。
一南皋文江证道纪，大有妙语。内云：提一悟字，巳属迷语，又提一修字，亦属疑情。此二语盖涵养体认得来，未可轻看。末云以调停之术为究竟实际，则予不敢云云。此南皋之自警，亦以警弟也，此瞑眩之药也，静中幸再思之。
复瞿洞观论逃禅归儒书
念八日闲步书斋，忽传圣谕因仰宸衷之天启，尤疑洗刷之尽情。昨又见矿税仍照旧行之旨，当轴者不知终能调停否？儿辈近颇向学，每会课，不佞辄典文衡于四壁之庐，序甲乙于三径之左，甚适也。长儿右目微眚，不妨诵读。若赵媳则孝谨确持，女中最胜，并荷垂情，感爱深矣。前议奉览，知不当于大方。奈不佞鲁甚，不能旁通二氏，只得株守蒙训，为村学究耳。窃谓吾儒学问，但当寻圣贤一路，平地着实做去，此外即有清虚高妙之说，真讲得天花乱坠，顽石点头，不佞不信也。老丈卓识渊诣，肯如横渠先生，晚逃佛老，何圣贤不到？乃终日头出头没于种种之门，圆圆之海，亦是一大癖。然丈根器本正，虽深溺其说，而人伦物理上自是处置合宜。后生小子，原无质地，误入虚无，便看得伦理都轻，心肠都冷，一家之内，动辄乖违，况其他乎？学孔、颜未得，尚不失为绳尺之士；学释迦未得，将何底止哉？此一种说话，似亦不可少也。即数年后请教，终无易此矣。
邹大泽衡言小引
今之立言者多矣，明心体者未必通于时，趋诡异者不无涉于险。涉于险则怪，暗于时则偏，两者非衡也，非衡不可谓平也。平之义大矣。语性命则据彝伦日用之常，而恰当乎切近精微之奥，高者可循，卑者可企也。语经略则酌今古利弊之窾，而可适乎人情物理之安，愚者不为𮪢，智者不为凿也，斯之为平也，平则为衡矣。余观孚如之为斯言也，可易言哉！静研性理之渊微，而尤置力于躬行之实，自警自醒，诱天下以真儒之矩也。其视出没二氏之门，而欺巳罔人，藏机械于谈锋楮颖之间者，迳庭矣。动慨政事之颓弛，而欲更化于爱民好士之猷，不激不随，新天下以纯王之治也。其视腥膻功利之途，而咈人从巳，舞私智于破觚刓方之行者，矛盾矣。衡言上篇其有体之学乎？下篇其有用之学乎？体不沦于玄，易知而易从也，谓心上之零星不爽也。用不杂于霸，可大而可久也，谓事机之轻重有伦也。盖山中酝酿者深，故觉至难根于至易；世味阅历者多，故觉极治起于极平。此非一心权度之取衷，何以言言中的？又非此身困衡之巳久，何能事事求真？窃谓二说相须，而孚如之为衡言也，思过半矣。世之读衡言者，其三复于此云。

[book_title]于景素先生愿学斋亿语卷二
金坛于孔兼元时著 男玉瑞编校
四书摘章大指自叙：
四书者何？孔子、曾子、子思、孟子之书也。予童而诵习之也易，老而体究之也难。深求之则极于穷神知化而至难，浅求之则始于日用彝伦而至易。一日离之，此心便无归宿；一事违之，即事便无准绳。故五经为诸史之权衡，四书又五经之纲领，学者终身读之有余味，用之无尽藏者乎。今之读是书者，我知之矣。曰此圣贤之言，而实梯荣觅利之媒也；又曰此载道之书，而亦开机凿窍之引也。于是为小人者有之，为君子中之小人，则愚矣；为君子者有之，为小人中之君子则谲矣。如是而读书也，将焉用之？圣贤亦何乐于立言，以启天下后世相倾贸乱之祸也。予纵观古史，见君子小人之淆混，不无末世之悲，而讵意今时之犹然也。尝窃思之，其甘为小人自弃于君子者，繇义利关头之不明，而始于君子，卒于小人者，则所性分定之未审也。予为此惧，特摘四书中之切要者，更为䌷绎，漫有发明，以示子孙，使知趋向焉。
孔子不云君子喻于义，小人喻于利乎？孟子不云君子所性分定，大行不加，穷居不损乎？夫义路明则邪正自别，必无枉寻直尺之卑，此少年初学之所当吃紧也。何也？利门一开，后终不可复闭，此不晰义之过也，宜辨之蚤也。性分定，则穷达可贞，必无叹老嗟贫之态，此晚节末路之尤当砥砺也。何也？矢志于当年，不免穷愁于暮日，此不见性之过也，宜守之一也。故有浮云之志，无借口于执鞭可与。语富贵贫贱之交矣，坚夕可之心，无营情于媚灶，可与语存顺殁宁之指矣。且天道主于刚健，地道利于柔贞，岂以人道而竟无安身立命之处乎？山木滋于雨露，五榖熟于休征，岂以人心而可无栽培灌漑之力乎？此予之大指，其义数十，而叙首独揭此二篇，以致丁宁之意也。其间遵旧说者，或无仍讹袭舛之弊；创巳见者，不避固陋僭妄之嫌。章曰摘章，恨予年力之不逮也，而书之妙道精义，槩于斯矣。指曰大指，愧予理窟之未深也，而学之修德检身，槩于斯矣。改涂删正，端有俟于君子焉。
题刘文清漫塘先生遗像卷
士君子何可一日无惧心哉？惧者，心之辖，德之府也。学问惧其荒以浅则日进；身心惧其肆以荡则日修；功业惧其隳以卑则曰茂。故君子有终身之忧，其道在惧矣。不惧则失其所以为心，少而老，穷而达，将无一可者。古之圣贤，忧勤惕厉，无时敢懈，其所造就，可班先哲而垂无疆，岂易言哉！吾邑漫塘先生，宋室名臣也，列史有传，启后有文。予尝披阅再过，见其救荒祛邪，谳狱理枉，阻侂胄之挑兵，辞屡朝之召命，清标高节，迈古无伦，真世方澜倒，独落落乎其有风飙者。实斋王公赞其道伊周而节夷齐，政乖厓而行紫芝。我祖素斋翁服其道德文章，师表百世，岂虚语哉！手先生之编，因窥先生之得此者有本也。先生之赞像也，尝自叙曰：予行不著，习不察也，是以惧。使过此而犹今日，虽不死，犹死也，愈以惧。噫！此非先生学问之根，得力之地乎？夫知惧则心存，而天理用事者常胜，福之基也。不知惧则心放，而人欲用事者常多，祸之胎也。先生学有渊源，蚤见及此，自少而老，繇穷而达，谓所处罔非惧境，故所操罔非惧心。持此而居乡立朝，坚此而晚节末路，愈兢惕则愈光明，愈忧勤则愈俊伟，其为千古之贤，血食万世也宜哉。予后先生几四百年，虽不敏，闻风而兴，皇皇枉过，此生是惧。今六十且二矣，倘天假之年，愿砥砺有加于今，毋为乡人所跆籍，邑乘所讥评也。直须属纩后巳耳。此质之先生，而不敢不自勖者。
复吴安节寄万文恭公祠堂记书
吾儒学问开手工夫，断以格物为入门，躬行为实地，未到融会贯通处，且在人情物理上逐件理会，随时体认，姑无务其远而大者。即要调停家庭骨肉，欲其相信相安，处置乡党亲朋，欲其无猜无怨，亦须费许多细腻心机，委曲情致，又要圆而不失乎正，贞而不失乎通。一日之间，十件事应酬得有五件停当；十二时辰有六个时辰，天理用事，庶鲜咎尤。积而久之，精而熟之，则时时无妄，事事无差。此皆下学工夫，脚踏实地，循是做去，自不为异端邪说所淆。夫异端非必佛、老之谓，凡有拂于人情物理者皆是也。周、程、张、朱，乃千载道脉之羽翼，来文所云诚敬践履，诚得其纲领矣。朱子晚年之论，与江门之学，平日工夫，都是由博而约，由粗而精。晦庵不泥旧说之烦，白沙直拈无欲之教，未有不从下学而得者。我辈未能到此，必须先从实地造根基，乃可。吾弟近时处家处乡，逐日检点，何如？文恭公白是笃。实儒者，若云本伊川之实修而亦不失，阳明之解悟。窃谓推尊太溢矣。生平隐微屋漏，真能不愧无欲两字否乎？此须平心，此须直道，议论到此，一毫。私意着不得也。试以予言质之，定所可乎？
复吴安节三教求正说书
予巳亥四月至梁溪，会同志诸君子于湖上。先是，与泾阳、泾凡极排禅学之非，因憾近时荐绅谈禅之陋，无非博虚名而媒实利也。且曰：吾辈读孔圣之书，窃朝廷之冠裳，一旦背本而窜入二氏者，其人必不祥。泾阳景逸首肯之，座中有曰：比来吴安节有三教求正之说，若三家相讼，而一人讲和，予索之未得，及归来，而其说巳在斋中矣。安节以是求正，其必有不安于心者乎？抑亦未定之见，而务要归一之旨乎？夫论学于理学大明之日易，论学于异说纵横之日难。辟邪于庸众附和之人易，辟邪于冠裳而负时名者之人难。今之邪说，皆冠裳而负时名者倡之也。谓孔孟之学为习见而不足自高，卑程朱之说为头巾而不足鼓众，乃剽袭二氏而尊崇之，且呼朋引类而传诵之。夫二氏之学，非不各有一段精神不可磨灭之见，然其精处则吾儒所有，病处则吾儒所无。文公先生曰：二氏之谬，不待辩而自明，只废了三纲五常一事，便是万世莫大的罪名，其他更不消说。又曰：日用之间，无一事一物不是天真本体；孔孟之言，无一字一句不是分明指诀。读斯言也，三教之旨，同乎异乎？二氏之学，可与吾儒提衡而论乎？纵使禅为真禅，玄为真玄，亦不过自私自利人耳。吾儒真有为巳之学，则可立性命，可参三才，可育万物。即彼二氏之教，得以流行于世者，亦藉吾儒之道大明中天，将此纲纪修明，将此法度整顿，乾坤扶竖，民物恬熙，然后二氏得以安衣坐食于梵宇琼宫之下，广招檀越于修因信果之家。吾儒有功二氏，真不浅也。圣祖谓二氏之教，暗助王纲，盖寺观之中，多有饥寒无赖之辈，一旦受戒，亦可羁其浪迹，消其邪心，修斋诵经，未必无良心善性之发，则可谓云尔已矣，而遽云三教同原也，不大谬哉！今之士大夫最可愕者，以释氏为太师，以老氏为太傅，以孔氏为太保，公然形之议论，笔之于书，此非狂悖丧心者哉！吾辈闻此，直须斩钉截铁，破斧缺析，极力觝排，昌言规正，断不可以其旧在知契而为两可之词，因其久负时名，而有调停之说。广东、姑苏者，真吾道戈矛，后学陷阱也。夫火不扑于方灼，势必燎原；水不防于滥觞，势必横溃。今之冠裳而负时名者，甘为二氏护法善神；学孔氏者，宁不思为孔门作一大树将军乎？夫二氏何功于我，而奉之如弟子，孔氏何负于我，而叛之若仇雠。且习二氏者，未见其归儒之渐。今之弃儒而归二氏者，巳成若狂之风，中流砥柱，吾辈可无人耶？宋胡致堂有崇正辩，我朝罗整庵有困知记，皆孟子辟杨墨、正人心之见也，幸谛观之。倘有意见可商量者，幸祈再示。寄许敬庵少司马书
不侍有道光仪，计十易寒暑。自陪京一通问后。便踪迹杳然，此非台台之外不佞，实不佞之外门墙也。昨犹子回，持大学论语述置之案头，云此敬庵许先生托致者，叔其䌷释之。随翻阅一过，仰窥造诣之精纯，议论之平易，与采辑之稳妥，其中解说有间与朱注不同者，后学未始不可并存之。盖遵朱说以备时制，存许述以备参考。台台有功圣门远矣。即如修巳，以敬章所引李尔章一段玩之，精神竦快。今之学为君子者，果能不慢一人，不轻一物，则天下之人何所不安顿于此心兢业中乎？多学而识章云：圣人论学，都兼知行，岂有只把知说？此足破千古之惑。又云：圣道总在一原处用力。又云：一处着到精神，常收敛归一。所谓一原一着者，何所指乎？此非可渺茫冥昧求也。圣道不离日用，教人不外文礼，吾人岂能舍此而别求一原，另做一着乎？毕竟一原是何景象，一着是何工夫？台台幸启其扃而抉其窍也。不然，是所谓鹘囵吞枣，学者何所依据为入道之门哉？比来金阊之学，一云程朱之衰，以禅宗之衰而衰，一云二氏有助于孔学不浅，誖谩荒唐，不可殚述。台台其亦闻且见之乎？辞而辟之，是所望于维持世道，羽翼圣真者。昔阳明不分气于文公，倡为良知，而坐以支离之病；荆川不分气于阳明，借口龟山，而不辞分宜之请。今之金阊，且不分气孔子，而直欲以释迦轶其上，岂不甚于洪水猛兽之害乎？奈何听其唇吻之纵横，而不为吾道之隄防耶？此关系世教非小也，台台其留意焉，感荷垂情。不能耑使特布，敬乘安吉差人之便，附此以致区区。伏惟恕其狂愚，时加引掖，幸甚。
寄范晞阳方岳论杨子云书
忆不佞肮脏长安时，明公有翰使之辱。既不佞夺级东归，屏居茅麓，同乡知巳如明公，无繇通一牍以致其生平。即明公有怀，不佞亦无便寄其悃悃也。不佞犹𮉤名仕籍乎？而目则眊矣，发则髡矣。裸葬之地，久在东郊，易箦之期，旋同西逝。乡评不齿，善状无闻。明公相知遍宇内，其磊落不群，皎皎负节槩，雄声名，缔交明公者，亦遍宇内，而胡瑶函之赐，宝镪之颁，远逮于衰朽龌龊之夫哉？密箴示以格言，祠规示以家教。三录见钦恤之美意，二记见扬搉之文章，种种侑椷，并有关风化，阐幽先哲也。明公之厚，过矣，明公之教大矣。第有迂愚，愿呈左右，惟明公一可否之。夫古今论人，未有不稽之载籍者，载籍所传，未有人人能核其实者。平反前贤之冤，讵非千古大快；顿攺真儒之论，恐非青史公评。子云五辩高明，不无据矣。第哀、平之世，雄尝与莽比肩，而事独不能观其行事，察其用心耶？知其为伪，则如梅福之论事可也，如鲍宣之上书可也，而默无一语，阴折其不臣之心。迨其逆节巳露，国柄巳移，则如薛方之隐居不出可也，如龚胜之不食而死可也。而阁上下投，几罹亡身之祸，无论剧秦、美新之有无，而贪禄苟同，腼颜蔑节，此其昭昭不可掩者，即子云何辞以谢万世之口乎？晦庵先生书之曰：莽大夫扬雄死，真足以诛既往，戒将来，可以杜奸萌，植臣纪矣。窃谓来记。所云留之以备采择，录之以存厚道，可乎？论人欲恕，固君子之用心；辞不虚美，亦太史之直笔。短见如此，明公谓何？承念久稽裁谢，谅明公赍捧之回程尚远也。伏惟宥之，幸甚！幸甚！
与刘云峤大司成书
曩承寄右编，领教非浅。闲中披阅，大于奏草文章家有裨。荆川主盟于前，台丈鼓吹于后，真词塲两帜也。第鄙见尚有进于此者。圣贤道脉之羽翼，无过程、朱，吾侪后学之表章，宜先濂、洛。近朱集有梓矣，惟二程遗书，久无善本，至若罗豫童、李延平之著述，又程、朱问学渊源也。诸如此类，可一一搜辑之。其各家年谱，择其学术纯正者，汇为全编，付之梓者，可以明正学，障狂禅，开示来学之功，又不在右编下矣。此丈所宜亟留意也。南昌有朱试者，何如人？比得其就正录读之，大是吾道脉络，较之童本清奚似？学正便须论其人，人正当益重其学。若高谈性命而践履无当者，何以观之？有等浮慕仁义而阴为蟊贼者，可不捍之！不佞生无补，没无闻，视此辈有愧也，悔何及乎哉！顷缘儿曹四人出试，科举入泮，无一预者，稍有介心。倘备数遗才，不佞尚勉至留都，期与相知一见也。蒙许四书大旨，叙文于三月，今巳六月矣，可无以慰故人之望。
与高景逸论正蒙书
数日前走一简奉询，尚未得报。忽接来翰，问所读之书，今岁毒暑，不能如常硈硈，然亦不欲掩卷废时，闲中坐消白昼者，乃学蔀通辨也。中间胪列朱、陆之异同，早岁晚年之冰炭，可谓明晰。待秋深卒业，方取正蒙释而参详之。横渠先生。真是精思力践，妙契疾书。但开口一句便说太和所谓道，此与天命之谓性一句不同矣。此句合理气而言，横渠则舍理而单言气矣。易曰：一阴一阳之谓道。虽若亦以气言，然阴中有阳，阳中有阴，而太极之理未始不交流，未尝有偏废也。今止曰太和，若专言中节之和，而遗却未发之中，岂得为见道之全乎？故其后又曰：由气化有道之名，合虚与气，有性之名。夫性本实而反云虚，道在人而止言化，盖横渠认太和为太极矣，又岂得为造道之言乎？故程子云：横渠以清虚一大为万物之原，恐未安也。如日阴阳之精，互藏其宅，曰一故神，两故化等语，则洞窥造化之微，而妙入乾元之始者。弟平时所见如此。吾丈集注似以性理中补注为宗，而更以已见参入之，可谓苦心矣。大抵论道如朱子，真是茧丝牛毛，使后闻者便莫能赞一辞；谈诗到少陵，真是感慨悲欢，使步韵者终莫得穷其趣。来释必能补宋儒之挂一漏万，抉横渠之秘钥深扃，俟弟闭目沉思，细心体会，少有隙明，容与丈觌面商量。此非可以笔颖尽也。春秋旧刻有类编，惜无善本，近坊刻更多矣。此书原是化工之笔，康侯作传，似巳窥见一斑，文亦鲜巧可诵，不知吾丈又作何诠解也。文公各书，弟久藏之箧中，恨不能部部读之。辱来谕，再留年谱录要奏议三册，余俱附还。
与耿庭怀明宰书
虞山文献之邦，琴川弦歌之地，薰陶圣人之化既久，渐被贤者之泽尤深。不佞尝过泰伯之乡，未瞻子游之庙，慨自权臣煽虐，遂令书院成墟。兹逢明公兴起人文，广延众哲，讵惟显揭精神于搜奸剔蠹之政，抑且锐情经术于流风遗俗之区。自分迂疏，敢辱采葑而下逮，祗惭衰谬，何能振藻于前人。虽濂、洛、关、闽之传，颇涉其涯涘，而敬仁诚圣之旨，未抉其机缄。雅叨甄录，何可自外门墙，内揣九庸，终当遗玷几席。深荷不鄙之意，容伸伏谒之衷。对使感怀，临椷惶𫹷。
与范晞阳左辖书
昔蒙垂念，宠锡瑶翰，种种鸿编，佩服无𭣧。今晋擢闽中，台阶越峻，闻问越疏矣。计台旌所历，几半寰宇，清声妙誉，无地弗流，道路口碑，喧传梓里，第不知比来纂述，其闳巨更何如也。窃尝谓君子有五乐，而居官不与焉。孝友一门，骨肉无相残相贼之衅，一乐也。博综典坟，静中有上下千古之襟，二乐也。廉耻自维，内不愧于妻孥，外不愧于乡党，而因以报明主，慰生民，三乐也。阐明正学，以诏后人，俾子弟津津于孔孟、程、朱之教，母入禅之狂，老之玄，而百世不斩其泽，四乐也。衰年减膳啬神，耳目不疲于视听，遨游无倦于山川，挟斑管而赋离骚，挹清风而歌李杜，五乐也。居官而并有此五者，其乐亦无加，若台下兼之矣。不佞宁无自慨自伤耶？见罗先生无恙乎？其与门人问答，必有新诠，索以寄惠，至愿也。斋居寂寂，驰恋故人，末繇通讯。偶贵属大田段令家僮之便，敬勒八行，附候起居。
与顾泾阳书
自东林别后，改岁于今，𫖯首书斋，不敢以老告倦。腊底已完宪章录，辰下写上论大指未竣也，俟竣日，当亲赍请教，然后付梓本，不宜贻木之。灾自念硈硈，苦思一番，亦欲公诸同志者，以俟斤斧耳。今秋或告成矣。文公摘抄目录驰上，大抵弟意在观其处置，搜其理窟，网其格言，故于文公问答之书，宁详无略。中间有芟繁而撮要者，有去其首尾而独存其腹者，若叙记、碑铭、诗赋，则一槩不入，缘荆川、敬所两先生各有选辑故也。奏议另有全刻，亦不及，未知是否？幸细教之。朝政忽新，闻出圣心独断，尤得之。司礼苦争，若当路肯善承德意，眼前便是唐虞气象矣。又闻圣母徽号诏，更有浩荡之恩。总之罢矿分税，中官撤回
圣心迁善之果，地方受福之弘。山中睹此更新，真是愿且须臾少延，以观德化之成也。周怀鲁留意地方，风清弊绝，只以用一将官，便尔苛求，此必有以夙衅窥伺之者。或有搢绅不乐其在江南，而转口假手阴挤之者，矢心缓颊，惟年兄与弟共图之。前索龟山年谱，兹附去。邹南皋集曾见否？讲学诸书，尽有可玩处也并闻
与邹南皋书
不相闻，几易历矣。鄙心怀念，未尝敢忘，第不欲以空函时廑酬答耳。丈山中工课，巳得见之于尊集中。其论学诸书内答周友山、陈心谷、周山泉、朱鉴塘、田竹山、沈镜宇等篇，直把玩不能释手也。心源澄彻，自多见道之言；世味轻疏，必无带膻之语，知丈所得深矣。大抵圣贤学问穷达，本无二道，真儒涉世出处，勿作两途。行道明道，其心一也。孟子以禹稷、颜回并称，得其旨矣。宰我谓夫子贤于尧、舜，即此意乎。弟槁居十有四年，未敢虚度时日，闲中漫述，何能缩地与丈一。印正之敝同年张见庵行，便中附此起居，有怀底里，殊不能
南皋回书附
久不得台信真息，殊有怀仰。姜使君虽在西江，弟卧山中，未得起居，他可知巳。张年兄归，荷台教，具仞无忘。翁丈无事密课，幸以见教。吾辈出与处，各各有事，倘闲居，真不空过日子。彼锢我者，皆成我也。若要熟，也须从这里过。翁丈想深信此语。世间人从得意中以道理遮饰门面者，多致尊显。吾辈从冷澹寂寞中，退然穆然，必不以彼易此。惟是弟遭先母先妻之变，后近又遭家兄之变，骨肉雕残，悔思昔为弟受忧虞患难者，今安在？不能不令人泪落。翁丈为弟酸鼻否？弟闲居无一可观，偶旧作为安节年兄搜极，扬丑大方，翁丈不以教而以奖，何耶？惟是弟庸愚，不能过奇，腐儒之名，所不辞也。何如？仲文使君在西江，大有作为，真正干事，利益风化不小，弟惟进之藏锋颖，无为直矢耳。翁丈以为然否？近廷中议论日新，柰何？吾辈有合并之日，共矢心薖轴，保残年，不负生平，如是而巳。天各一方，时时如对。谨谢。
寄赵侪鹤书
仲春刘天虞过舍，知丈眠食如常，足慰同志之念。第不谂山中日用工夫，竟何所寄。比来荐绅好谈般若之指，大为害道，不惟自误且误人，愿丈勿为此也。吾儒之学，以致知为入门，践履为实地。圣门下学上达，只此两端，机则一贯。吾辈念念真修，触处可滋学问，条条实做，随时可立功名，不必跻华登脢，方能建树不朽也。丈平时颇嗜饮，此亦不宜太伤，闲中更把宋朝名臣言。行录细阅一过，暨我朝经济要务，留心一番，母虚度光阴，免将来兴嗟。老大弟家居，日有课程，不敢言倦，但茫无自得处耳。令亲郭实庵，怀念不置，昕夕相与，亦望相成，幸以弟语语之。
复刺怀玉论学宜尊朱书
仲冬末旬，引领高贤，同舟而至，一愿闻所未闻，一愿见所未见，乃竟两孤其望，宁不怅然！近读朱晦翁集，内多刺心切骨语，玩之真如大寐之得醒。有云：浩然之气，须敛于规矩准绳，不敢走作之中。可见今之以粗心浮气用事者，非浩也。有云：世间议论，自有一条平稳正当大路，却无人肯放上头立脚。可见今之谈玄说妙，阴坏孔门心法者，非平也。有云：人无一点爱人心，便无医治处。可见有爱人之心，就是此心之不死。今之贪心所使，不顾礼义者，皆病之难医者也。如此要语，不能尽述。读其书，见此翁论义理则贴条贴缝于中，欲抽丝缕，而不得其疏漏之隙；论经济则尽心尽力，惟恐少有欠缺，以遗家国之忧。若诸所集注，止是豹文之一斑，未是宝肆之星罗也。宋儒如象山，我朝如阳明，两先生，奈何轻口而妄訾之？目下尚未卒业，或俟明秋可完此一部书耳。时事惟元储巳定，脾睨潜消，两相同升，梦卜允协。盖一在河南，一在山阴，来翰所云，传者讹也。不佞有室人患疡濒危，病在头脑，延及咽喉，此必死之症，幸而得愈。看来天下有必死之病，自有能起死之人，特遇与不遇耳。比者心绪才得宁妥，正图遣候，而贤者之贶，来自山中，敬用拜嘉，祗增愧感。伻旋，先此附谢。
与周仲醇书
前者匆遽一拜，未得饫领教言，归途念之，殊惘然也。读书不在早，闻道自有时要，积累功深，久之自得。昔王心斋先生三十五岁始作孝弟箴，四十三岁而作复初说，四十四岁而作明哲保身论。以是知闻道不问早暮，要其成功而巳。仲醇沉潜有志，原是任道之器，又家贫无外慕，他日必为见道之人。颜子箪瓢陋巷，不改其乐，贫中肯自煎熬，则个中别有滋味。颜子之不改乐，非乐道也。胸次无一毫粘带，心地里自是光明潇洒。这一段境界，惟可自知自慊，何能语人乎？只要耐烦，母躁进也。来翰所云，日用工夫尚觉太烦，虽四五日看一卦，不为少。若贪多，终不免牵东而误西矣。何如！何如！
周仲醇继志会题辞云
阳怀玉束先生尝倡道于万松岭中，今殁久而风寖微矣。先生，予友也。予自先生殁而孑立无侣者五年。乃先生弟子周仲醇从予游，愤焉向道，复欲于万松岭中继先生志，群相知者讲学于斯，将使束氏之松岭为孔门之杏坛也。予冁然喜。又谓予与先生同志，而兹会也，不可无一言以为诸友助。予又赧然沮，谓周子曰：予非闻道者，而窃有鼓人向道之心；予亦知学者，而不敢阻人讲学之会。顾学未易讲也。夫人各有良心，就其良心之不泯处而提醒之。一念欲孝，仁之机也，一事能孝，仁之事也；一念欲悌，义之机也，一事能悌，义之事也。举家庭日用间，而导之为孝子，导之为弟悌，庶讲良心者有实用乎。人各有本质，就其本质之禀受者而磨砻之刚。者使勿过于刚，而亢为不孝不悌之人；柔者使勿委于柔，而勉为从孝从悌之人。举家庭日用间而抑其所太过，引其所不及，庶讲本质者有实用乎。本质纯则良心莹，合一之道也。是道也，无问士农、工商也，无问富贵贫贱也，无问乡学之于国学，隐于市之与隐于朝也。人人本此心以扩充之，人人养此质以变化之，则繇村坞而达之里社，繇郊外而达之邑中，皆可封之俗也。太平之世矣。兹志也，固怀玉先生真寔忧世淑人之志也。仲醇勖之哉！维扬王心斋氏可述也，予拭目以观其成矣。丹阳固金坛邻邑也，宁无闻风而兴者乎？予又将倾耳以听其声矣。仲醇最之哉！愧予不能越俎而鼓吹之也，又愧予不能秉铎而领袖之也。
与任希颜书
许友来，得手书，知尊恙渐妥，甚慰。惟从容调理，余证自除。初学工夫，先明善而后诚身，自有次第。阳明先生谓明善即所以诚身，恐非。盖明善为知，诚身为行，知行自不容偏废也。推之博文约礼亦然。学问做人，俱要脚踏实地，步步渐进，若贪顿悟捷径，定有差讹。孔子吾十有五而志学章其证矣。东林之会，真是美举。第圣门讲学，多不逾四人，曾晢、子路、冉有、公西华侍坐是也。即从游者亦止十哲，若每会辄百千人，其中情伪，何可胜数。此予之每踟蹰而不进者，为是故耳。傥来者俱泾阳景逸其人，则不佞且卜筑于东林之左矣。周仲纯真有志向，初欲延之以训小孙，奈已先受旧东盟书，殊令人怅然也。便中附此不尽。
与耿庭怀明宰书
台下雄才卓识，以文学饰吏治于琴川；虚巳崇儒，罗名贤谭圣道于芸馆。不佞自愧匪伦，谬叨宠召。家学流传，虽渊源于伊、洛，而赋才短浅，未窥测其津涯，何以列请益之班，何以副更端之问？前读明公与洞观元质诸书，一云：文王大圣，不知用了多少缉熙工夫，方做得五个止字。此即圣人下学上达之旨也。一云：为善去恶，是格物，是入手，先诚意矣。此足破王文成立异自用之见也。其中精诣奥语，又多见于元质夜话五条。乃知明公之学，宗孔宗朱，真中流之砥柱；非玄非释，障外道之藩篱。能不心输，能不眼亮。窃尝谓晦庵先生之说理，真如茧丝牛毛；晦庵先生之训人，真是开扃启𫔎。今之搢绅，科名到手，即便操戈，异党同群，俨如对敌。良知之说，倡于阳明，而于今流毒未巳也。阳明之学，得之禅宗，而于今鼓吹未巳也。比来则更怪矣。谈因谈果，岂孔子朝闻夕可之指乎？说梦说神，岂孔子事人事鬼之指乎？不佞居尝联其读书，所云：学到忘言，先后天图皆赘画；理求实践，上下论语是真诠。又云：道理昭明，须扶竖他撑天拄地；圣贤高迈，只体认得智崇礼卑。平生所学，槩于此矣。敢于高明证之。闻盐台欲临讲学之会，诚盛举也。大都江右诸公，学脉绵绵不绝，倘有启蒙之语，幸指示，使得私淑焉。怀念雅情，极其真切。俟天气少和，或能鼓一棹于虞山之滨，且目觌弦歌之化，躬领杏坛之教，别具四书大指驰览，不敢自谓苦心，亦欲公诸同志，惟明公大赐批评。直攻其纰谬之见，则受益非浅。留神留神，幸甚！幸甚。
与吴舆则书
前在荆溪，终日溷于酒食，不得与舆则商量学问工夫。林泉十余年，静中研求，随有静中笔札，积而岁月，亦成帙矣。觉诸名公悉从般若中来，而真正一线根原孔孟者，只有薛文清、胡敬斋两人耳。近有愿学斋亿语，方付锓梓，未完，容另请正。四书大指，托允执转之左右，不知曾披阅否？尚有数十篇未录，当次第镌之。向来博综，徒广胸次，惟此书落笔处，觉于身心有警省，有进益。细看从前论学者，非落影响无着之见，则多支离诞蔓之词。即如近溪、罗、龙溪王，一者舌胜笔，一者笔胜舌，反复参详，但说知，不说行，不言修，只言悟，恐非论学宗旨也。阳明误人大矣，贻祸远矣。不佞大指原不为举业而发，讲书中有讲学意，讲学中有规时意，然一味尊朱，不敢从陆，间有巳见，似亦理之无碍者。舆则、允执以为何如？畏十丈行，便中附此尊公前，并希致声。
寄卞子静书
梁溪一夕，幸遇高贤，向𨓏在心，不能释去。爰附一椷于景逸，少伸愚悃。于萧斋。越有年余，未蒙回示。忽接来笺，兼咏佳韵，知衰夫之犹辱注存也。喜甚慰甚！比来工夫何如，自得何如？学问之道，无分寂感，即万感万应之中，可验不睹不闻之存养。圣贤之品，无分穷达，即终身陋巷之颜回，可匹虞廷济时之禹稷也。于此看得分明，不肯歇手，何三公足易我性分之乐乎？惟足下细玩根心生色一章，久之，当自有廓然畅然处也。至于易之乾坤剥复诸卦爻辞，于阴阳倚伏之妙，悟君子小人进退之机；于吉凶互应之占，知立身行巳得失之验。此在日用动静间，当自考自证者，非口舌所能尽也。不佞年巳七十矣，虽当夕可之期，时有朝闻之惧，惧一旦归于无何有之乡，而所谓不待生存，不随死亡者，懵然未有识也。又孑处菰芦，朝夕无起予之伴，犹日硈硈于左图右史间，何益哉？然任重道远四字，平时体认颇真，终不敢以老告休矣。辱足下倾盖之知，敬持此相勖焉。敝邑去贵城一水盈盈耳，不能鼓山阴之棹，为访戴之游。遥望鹤湖，何胜凝伫。
与刘云峤书
顷辱手谕云：喻义分定之说，可分而析，亦可合而并。不识分定，终是喻利一条路径人也。诚然哉！诚然哉！今之识分定者几人？一达便轩然有渔猎之心，一穷便忿然起攀援之念，其机变百出，捐廉弃耻者，皆鼓吹其喻利之私，决裂其所性之分也。此吾辈人品邪正关头，参得透时，即是夕可之期矣。尝闻客有问邓文洁公日用工夫者，公曰：但不得红日东升。他日语丁右武云：吾今只求此心可与天合。夫心与天合，则满腔皆红日矣，利心悉退听矣。此一贯之道也，相因之机也。仁丈昔年静定山中，性命之学，业巳默识，功名富贵，等之浮云，以此心作用，肯无补世道巳哉？高致虽巳倦游，非相知属望意矣。舍侄玉聘系贡生，乃同胞二家兄子也，今赴台下肄业。家兄老矣，事竣希命之早归，感甚。与叶台山书
辱惠芝堂遗草，近始卒业。尊公学有渊源如此，终以诸生小就。今日翁丈柱石明朝，名震寰宇。发祥，夫岂偶然！当年同事江州，不佞亦知尊公未深，思之不胜愧恨，又不禁惋痛也。闲中静观，凡先世有隐德者，人不知，而天独知之；绩学而终阨者，人惜之，而天亦惜之。顾其灵秀渊涵，精光郁勃，自有透漏宣泄之时，此正植本固，发源深之理也。寒门契玄曾祖开理学之原，先祖中丞公大其传，而不肖父子衍其绪，考之世家，在在左劵，翁家子孙正未艾矣。先君止叨乡荐，亦有遗稿，方在锓梓，容另日呈览。别具亿语。乃不佞年来之札记，谈性命未测其机缄，偶品评多伤于激切。首篇自叙，无乃谬刺乎先贤。第鄙见尊朱，不敢浪随乎群说，用以质之高明，幸印证其可否也。别具引意，惟哂存之。台山回书附。先人生平苦心力学，其躬行见解，与老伯见解绝相类，遗文散失，其存者仅如此耳。伏承厚奖，九原有知，亦当色喜也。不肖荒陋，大愧家学，虽黾勉饰励，不敢自背严训，然以望德门之奕世绍休，与老伯之劲节邃涵，亦安能庶几其万一哉？恭读大刻，言言实践，真是斯文正脉。至叙中所云，深中近儒之病，乃举世之所不知与，虽知而不敢言者，独自老伯发之，绝为快心，可以俟后圣而不惑矣。大司马公文，屡索屡许，而终不脱稿，其将奈何？尊赐祗领外，薄附引意，并试录附览，诸不尽
与刘云峤大司成书
仲春有一椷附候，而门禁清严，舍侄不果投。四书大指闲中肯为衰夫一改窜之乎？不负旧知之雅也。亿语三册，亦荒斋揣摩推测之言。年来综览论学诸书，多以真空顿悟为入道之门，不。以日用行事处为下手之地。自良知说一倡，推波助澜者益众。姚江之派盛行于江右，而迄今未衰。比来以南塘先生为赤帜矣。细玩其说，亦终不似孔颜之脚踏实地，使用力者有所依据而行之也。不佞谓悟道不如行道，闻知不如见知，学不必讲，只躬行实践之熟，自臻圣境。禅不必谈，只清心寡欲之久，自脱尘藩。仁丈究心此路有年矣，幸于鄙言再参详之。外具家葛新茶，惟炤纳为荷。
刘云峤回书
附从徐纳言，闻道履佳胜，极慰。名言种种，以开茅塞。轻葛雾茗，尽口体，都入清爽境界。谢谢。夫学问之先躬行，古今同之，百家同之，未有不躬行可言学者。世之口是行非，此直不才者尔。彼固不足以贼德，卫道者，亦可置不言。
学不必讲，但以躬行为是，禅不必谈，但以少欲为宗，极是至论。又谓悟道不如行道，夫悟与行非二也，行到金焦北固，方悟金焦、北固之妙，行而不悟者有矣，未有不行而悟者也。闻见二字，若从外揣摩，则耳边有风，眼中有花，都是影响；若从心上发灵，则颜子之卓尔与其闻一知十，皆属妙境，未可谓见为切而闻为虚。盖真见真闻，非耳非眼，即闻即见，即见即闻，无二也。姚江良知之说，江右称之，然一省十三郡，皆车辙所至，但稍有志气，未有不切切躬行者。姚江之徒，盖有脱略躬行而借顿悟以自欺者，其实非悟。姚江早以博学有名，中间居夷，凛然风节，晚年功业轩举，步步着实，盖所谓悟而能行者，彼不行者即非能悟。而世之君子每强加以能悟之名，既助之赤。帜因不能行者谬云能悟，遂谓可以不悟，则质之六经四书，未免有碍，是又助之赤帜也。外教亦云悟，亦云修，又不独姚江之学，不敢废躬行矣。不肖愿门下以躬行之指提唱天下，然不愿以不必悟之说，使人有以借口也。何如何如？承示三刻，容静中详读，乃有以报。草次谢教，铭感铭感。
与许少薇书
云阳舟次，暂得晤言，未罄鄙情之万一。意抚绥江右，得假姜壻以时通，而不谓天夺尊公老伯之速也。怆甚！怆甚！奔丧一疏，不知有官矣，岂计及于台省之有言乎？部覆褒美其辞，又委婉其意，可谓用情之恳，而明旨竟从例下，知老父母之必不介心也。吾辈看得功名轻则人品自重，今功名峻矣，又何恋膻逐臭之为？道义重则功名自轻，今势利之味不过如此矣，犹不办鸿冥凤举之计。古人不以一日换三公，孟子之以颜子配禹稷，此何等识趣也？静中当深思之，台下其见及此矣。不佞弟受父母之恩，感知巳之爱，倏闻两丧，何胜惊悼。又憾千里之遥，不能扶服灵几之前，特具奠仪，并自撰奠章，以写年家子侄之情。临发不禁惨怛，又不禁驰念也。弟旦暮之人，恐觌面无期矣。奈何奈何！
少薇回书附
云阳好会，语语金兰。比揖佳壻于南州，余芬犹在袂也。彼中积牍如山，初至应酬猬集，计典燃眉，而老亲风烛摇摇，方寸都乱，尚冀完却计疏，杜门坚请，始获以间一通候门屏，乃彼苍所为显殛而阴祛者，巳不遗余力矣。抚臣自应候代得代，知是何年，藉令父死不哀，母呼不应，斤斤。守一头上进贤冠，而曰有官不便私，顾必出自空桑而后可耳。况腹地不比边方，常例难行于今日。不孝行行半载矣，代者属之谁乎？人各有秉赋，危迫乃见天真。藉令守候，至今有索我枯鱼之肆耳。科参部议，合下已𢬵，盖明知而故犯，非行险以徼幸也。夫官非送老之具，终必缴还朝廷。弟为京兆时，肯舍之煤户，而今乃不舍之老亲耶？古人三公不换一日养，弟获以一副都而换九日之汤药，罪差薄矣。寻常追忆壬辰、癸巳时，同志满朝，比迹元祐，不孝独幸瓦全，窃自媿自疑，不与党人之列，而今而后，或亦可免乎？来谕言言干鬲，言言药石，回环捧诵，不自知泪之收，杖之弃也。至华章出自大笔，粉黛嫫姆，青黄沟断，一字一珠。亡灵得之，可含笑九原；不孝得之，亦是终身铁劵矣。感何可言！感何可言！家无僮仆，不能遣酬，僭借盛仪，用伸谢敬。老丈素索我于形骸礼法之外，知不以简岸见诛也。道体方强，赐环在即，愿言崇护，以迓隆禧。临楮不胜恋恋。
与顾泾阳年丈书
违教日久，渴思一晤。向拟季春趋侍清斋，面有请政，奈脓疮作楚，于今未痊。两三知巳，俱成疏阔，若自外于门墙者然，念之惶竦。圣贤之道，只在家常日用间呈露，学问之功，亦只在家常日用间寻讨。近一步则一步简易，远一步则一步艰难。比有说愈繁而愈肆，见愈僻而愈坚者，分明藐吾辈无人不能发一言以针砭之也。天下虽有高才雄辨之士，然亦岂无细心认理之人。此陈同甫之豪气粗才，不能不屈服于蚕丝牛。毛之朱，晦翁也。今日为吾道大闲，障邪说狂澜者，舍年丈谁归？相别两年，衰颓日迫，丈每月不辍讲学之盛举，弟亦每日不敢负向道之初心。累年掇拾，大都仿吾丈之札记，而汗漫成编，乃东施效颦，非有苦心力索之语，稍于此道有所发明也，恐南威笑之矣。阳明之学，弟晚年终不以为然，谓其以禅入儒而巧用之；今日流弊，则以禅驾儒而阴坏之。敢据鄙见，直斥其非，敬缄亿语一部，专力呈之左右。惟高明徐徐披阅，便中一一指示其迷，即异日夕可之期，当含笑于无何有之乡矣。真切真切！东林摘语，想更有增益，希惠之。
泾阳回书附
闻丈今岁正屇从心，时，欲备贺，既不敢以虚文溷，而贱躯又病懒，不能一造高堂也。忽拜手教，俨如从天而下，喜不可言。承赐大刻，疾读数篇，种种躬行心得语，不胜叹服。当此波靡，侃侃正论，非大丈夫不能也。敬九顿以谢。偶病暑伏枕，先此附复，俟阅完，当有专请，不多及。
复周二鲁尚宝书
岁月愈侵，相知音问愈阔，此心驰想，不敢以音问之阔自外也。窃尝于管东溟集中，读丈尺素之语，窥丈忧世之深，静里裴徊。当今之世，士君子俭德避难之日，非骧首振翼之时；大丈夫眉宇轩昂，胸次弘远，非为国家任干城之寄，标功勒石于燕然，则为圣贤明道脉之传，继往开来于泌水。山林中，自有工夫可做，性分上别无他径可投。若混三教于一源，卑孔圣于牟尼，言虽辨而行则乖，才虽雄而道则谬矣。丈年逾耳顺，志在千秋，立功有具而无其时，明道淑人之任。似不容诿，亦不可缓也。丈不于此时鸣铎于龟峰、鲁台之上，而日咨嗟怅望于潮阳拓落之一官乎？闳巨之笔，深藏不市，则未可知。不佞赋性甚鲁，见理尤疏，被逐岩廊，勉寻洙泗，或时于章句有所发明，或时于日用有所札记，不足阐圣道之万一，借以充岁月之课程，徒愧支离，敢云著述？兹椷其已就梓者，漫呈台览，倘未即填沟壑，容陆续附便正之。桂生不远千里，无能为处，馆榖之资，惟增惭恧而巳。春雨乍晴，方事埽墓，冗中草草布复，仰冀亮原。
与吴安节书
吾辈结果工夫，决须在理学一路，狠着精神，要于身心真有得力处，世味真觉冷淡处。此自巳密地潜修，不可以语人者，却不可慕讲学之名以贾虚誉，不可开讲学之门，以集伪朋，亦不可溷入讲学之群，使面是背非者心厌之而口哓之也。海内良友与贤公卿真当向往，然唇吻文章内，似不必借之为重。世上不少顶天立地的男子，亦不少高抬眼孔的丈夫。我兄弟素志原不在人后，须自立一个门墙，自办一副𬙎锸乃可。昔之谈良知者借口于阳明，谈建言者借色于刚峰，弟不以为然也。但乐善取友一节，则不可无。箪瓢陋巷，有颜子，捉襟肘见，有曾参，当年七十二贤，未闻假颜、曾为重也。弟试思之。尔瞻谓弟丰棱太露，想据论相之疏而言。若计典一事，原以退不肖为主，去得小人，全了君子，此正是培养元气处。谓之丰棱，可乎？非也。来文以道脉为言，甚得题旨，且文更疏畅明切，然许其有，志于道，则可谓道脉有赖，而跻列之于海内名。流可乎？此爱之。过也，亦非也。留余草叙文，稍暇即当。就稿。目下幼儿行聘，未遑搆思。近查得林次崖为蔡虚斋门人，曾作易经蒙引叙。夫弟可弁其师，则甥弁其舅，似无大碍也。山居稿刻而未完，今先印六本奉览，余容续寄嘉箑，把玩不能释，无烦登轴矣。并闻
与高景逸书
向不得丈斋中工课，求教甚切，个里有咀嚼不尽的滋味，吾侪须有耐烦不倦的工夫。昔人虽云述而不作，然亦难道尽勦袭人吻，竟无一言以发明之，母意必固我，世间有此怪谈。吾丈讲明正学之时，安得出此穿凿无忌之语，藐人甚矣。近见泾凡景公千驷章会语，讥切时态，提醒人心，如此发挥，真当洗耳以听。此外别有刊行，望丈悉赐示也。附上亿语，肤浅之言，惭无心得，惟闲中涂抹之，便中仍祈指迷为感。景逸回书附懒于出门，虽以老丈希寿，未及一拜堂下为歉。辱问书斋工课，尚看麟经，不能通贯，亦以每日静坐时候颇多，故读书不易竟也。绝四之说，远近传笑，龙亦曾献规，而此翁殊不省，心路惯熟，便不可移，危哉！危哉！泾凡议论，直截痛快，千驷说外，但见有否卦说，想巳奉览，他无刊行者，无以报命也。亿语略一揭玩，正见正论，直心直笔。昔程夫子谓不惑者三人，尧夫、子厚、君实在。今日则老丈矣。俟卒业有疑，嗣请先此复谢。
与钱启新书
去冬自琴川归，案头未敢歇手。春来写得媚奥灶一章，令人知儆。又写得朝闻道一章，令人知惧，容异日请教也。近见邹南皋集内有与丈书云：吾辈学须学其同于人者，非学其异于人者。与渔樵牧竖，匹夫匹妇同体，是真正学问。斯言也，亦闻道之言欤？弟谓人巳无二道，生死亦无二道，勘得生死破，则荣辱得丧又不足言。世人生无益于时，死无闻于后，故一死便不生。圣人不待生而存，不随死而亡，故虽死而犹生。此闻道不闻道之别也。然与停矿分税，奄人无焰矣。圣明必有洗心之助。吾辈山中，此一大快心事也。久疏候问，专力代躬不尽。
钱启新回书附
吾丈，孜孜汲汲，惟日不足，原无歇手时日。承示近来新工，如媚灶章、闻道章，知惧知儆，决是抉剔真的，足以唤醒千古之寐，歉，不得即为躬就而有闻也。弟意近来亦似益觉皇皇，不敢虚负知巳提命之雅。如来谕生死一关，默默体认，终难凑泊，云何以方寸微隐，一念起复之间，稍有不轨于理，而惟臆是逞，皆死因，非生种也。圣人当时谓之闻，不名以见，盖逆知世人多目长足短之患，而防之甚严，提之甚惺矣。大都道贵闻，不但见学在暗不在的。孟子曰：君子所性，仁义礼知根于心。此不待生存，不随死亡，真消息也。吾人时时处处，虑虑念念无之，而无此仁义礼知之根，历千万年而皆为活人。孟子谓之生色，色色皆生，非徒具之形躯也。此个工夫，真是易简，又真是无穷，一息尚存，不容少懈，皆此。但少自足，但少自是，但少歇手，皆不足以与此。微吾丈谁与归？敬此谢教。
与姜仲文书
昔年承寄朱布衣就正录，句句身心实学，步步着巳工夫。衰夫手一管研朱，读之，大有提醒，顿有进益。江右诸公学脉固是不绝，据所闻见，未。有若此兄一棒一条痕也。仲文熟察其人何如，果行与言符，便当师之友之矣。恨不能与上下其议论，且质我胸中未定之见，及既剖之疑，甚仰之。相别两年，尚不敢辍，讲读之功，亦未尝倦。札记之语，巳刊一二种矣。静中体悟，觉世味冷于凝冰，道腴甘于旨酒，始信孟轲氏之单提，颜子与禹稷并称，旷古之识也。以根心生色，足于广土众民之后，养定之语也。区区于此，稍窥一斑矣。仲文虽在官守中，不可不知读书，乐能读方能乐，能乐则自不能巳，此晚年受用处也。今春北台纠论骆公，何以波及足下，见之愕然。大都行巳则尺寸不可失，此守身之法也，守身即所以守道也。与人则器度须从宽，此安人之道也，安人即所以自安也，幸体认焉。向不得音问，特附一椷于长甥所，令其乘便致之。丈人精力犹强健，想仲文所欲知。附闻
与华省中书
不佞懒病自甘，户外罕出，与贤士大夫相接之时，少间从冠盖过金坛者，一倾盖焉。津津有志圣学，如门下者，不多见也。别来隔岁，曩承惠学蔀通辨一书，三月而卒业。朱陆异同，真烛照而数计矣。此书有功于后学甚大，门下有造于不佞者不浅也。道理全在日用，圣学只在躬行。会聚名贤于一堂，固是开来淑人之局面；省身克巳于屋漏，才是脚着实地之工夫。虽为人，亦所以为已。而今之为人者，徒借口于乾元统天之说，弥入荒唐，操戈于紫阳夫子之门，破绽成说。崇正学者，宁得甘心俯首，无一言以正之。比来兄丈造诣想益精进，闻见想益恢弘，便中幸启其扃而发其蒙也。别具亿语一部，乃不佞管窥之言，专僮上之记室请教，望批评指示之。万万。
华省中回书附
徂夏一奉台教，今有余慕。年来两赴吴中讲席，窃拟长者之辱临主盟，竟未获一当函丈。闻方闭户著述，不胜企仰。承惠佳刻，顷巳从他所乞得，草次卒业。即性宗微论，一时未遽能领略，而台翁所为崇正辟邪，力扶尼山一脉之苦心，展卷便见。嗟乎！论语一书，未尝轻语上，而今不论根器，辄语性命，即语之而是，犹未能使人人证悟，安在随处圆满？况其说悠谬，居然混佛于儒，直令后学眩瞀失真，莫辨其旨之何从来也。排此而力维吾道之衰，冯慕冈先生不可作矣，微台翁其谁与归？不肖于道无所窥，何敢辄置短长其间？兢兢反躬，亦惟是持敬守礼，奉台翁脚踏实地之训而佩服之，或可免于陨越乎。祗此报谢，更愿有以砭我不尽。天下人不可欺，欺人即欺天也。
或问：满腔子是恻隐之心，程子之言是矣，不知腔子只指此心之方寸乎？腔子外更是何物也？予应之曰：腔子，躯壳之谓也，全身在其中矣。腔子里都是天地之气，腔子外亦是天地之气，无往非天地生物之气，则无往非天地恻隐之心。气无一处不贯，心亦无一处不贯也。试验春和夏暑，秋凉冬寒，此天地之气也，而吾身之和之暑、之凉之寒，有不因之者乎？是可见天地之气与吾身之气，无一息不相接，无一隙有空缺也。有生息处，便是知痛痒处；知痛痒处，便是有恻。隐处，人能存得此心，便是养得此气，而上下与天地同流矣。
或问：天以仁义礼智与人为命，中庸云：天命之谓性是也。天以吉凶祸福与人亦为命，孟子曰：莫非命也，顺受其正是也。此两命字同乎？异乎？予曰：人无二性，天安得有二命？仁义礼智中原无吉凶祸福，自人有，修之悖之，而吉凶祸福因之矣。能尽天命之性，便是正命；不能尽天命之性，便不是正命。命之正不正，视性之尽不尽也。中庸居易俟命，孟子行法俟命，皆是天然一定之命，与此亦岂有二乎？大槩命以理言，则无二命可知。或云：立命之命，以理言；知命之命，以气言，更详之。
或问：一何以神？曰：一者，太极之理也。是理也，穷天穷地，亘古亘今，主宰两仪则无迹，推移四时则无形。发生百物而莫测其始，收藏万化而莫究其终。充周不可穷，发微不可见。子思子费隐两字，可谓善状一之神矣。或问：两何以化？曰：两者，阴阳二气也。是气也，时而发舒，时而退藏，时而下济，时而上承。或天日朗霁，则温燠和煦，何夏非春？或风雨晦冥，则氛霾震撼，何昼非夜？其间胎生卯生，气化形化，萌者甲，甲者拆，飞者戾天，跃者潜地。周子曰：二气交感，化生万物，可谓善状两之化矣。然一者所以主乎两，两者所以行乎一。不有一，则孰为枢纽，而化之推行也。无渐，春夏秋冬，皆失其序矣。不有两，则孰为𬘡缊而神之默运也。无着，元始浑沦，反为虚幻矣。横渠先生曰：两不立，则一不可见；一不可见，则两之用息。其深于造化之妙者与。
格物两字，论者多矣。格之一字，有以至为训者，有以正为训者。以心、意、知为物而格之，则阳明之说也；以物为私欲而格之，则渍水、司马之说也。以物为五官，而格为格式者，亦非也。惟文公先生注云：穷至事物之理，欲其极处无不到，解得最明尽矣。辟如欲致吾心天文之知，在考象纬，察玑衡；欲致吾心地理之知，在寻山川之脉络，溯河海之渊源；欲致吾心人伦之知，在别尊卑，明分义；欲致吾心庶物之知，在穷古今，达事变。致知尚属空虚，格物则其着实下手处也。此正是由粗会精，自末反本，梦觉关之首务，不得谓外物而浅视之。若以格去物欲为是，则戒欺、求慊、诚意中有去欲工夫矣。诸公何苦必欲各出巳见，哓哓与文公立异，自谓千古之独唱哉？或问：天命之性单以理言，气质之性单以气言，然与否与？余曰：理中有气，气中有理。所谓太极不能无阴阳，阴阳不能无太极也。人秉太极之理以生，即所谓天命之性；受阴阳之气以生，即所谓气质之性。气质之性性字与天命之性性字不同。盖气质之性，纯以气用事也。如性中有仁义礼智，而发之为恻隐、羞恶、辞让、是非者，未免有过不及之差；性中有孝弟，而发之为爱敬者，未免有安勉纯驳之别，皆气之用事处也。若天命之性，未经纷扰，原无斧凿，浑然一太极也。在气质之性，或为刚善柔善，或为刚恶柔恶，而人品分矣。程子曰：论性不论气不备，论气不论性不明。二之则不是。又曰：不杂于气质而亦不。离乎气质，不杂于气质，即天命之性也；不离乎气质，即气质之性也。又如今之谷种，本以养人，此天命之性也。然五方异气，亦有食之稍不甘者，气不同，故质亦不同，陶镕变化，在乎人耳。故曰：善反之，则天地之性存焉。孔子之言一贯，只两见，孟子之言知，言养气，只一见。其余与门人问答，惟随叩而应之，因病而药之，不若后学忉忉聒聒于良知修身之说也。而又终为有漏之因。学问分量之不同固如此。戒惧于不睹不闻之先，又谨独于莫见莫显之际，则道巳不离，而身心无不中不和矣。窃谓中和之致，乃推而致之于天地民物也。若如朱注所云，自戒惧而约之，自谨独而精之，岂前此尚有未精未约之功，而到此又求进一步耶？窃谓中和既致，安能便使天地位，安能便使万物育？位育景象，非能潜驱默运，而得中间有裁成辅相底工夫。如欲天地平成，必得治水之神禹；欲黎民无饥，必得播榖之后稷；欲上下草木鸟兽咸若，必得焚山泽之伯益。尧、舜允执厥中，非中和之主乎？而当时万邦协和，四方风动，成此位育之化者，尚有许多作用处也。岂吾心一中和，而天地遂位，万物遂育者乎？谓中和有位育之理则可，谓中和即有位育之化则不可。故谓此致字当作致君泽民之致，非致曲致知之致也。注云：吾之心正，则天地之心亦正，原吾心即天地之心也。吾之气顺，则天地之气亦顺，原吾气即天地之气也。故云。
或云：舜居深山，其闻善见善，若决江河之莫御。是何景象？曰：圣心无物无物，则何所不容，何所不照？舜明物察伦，人也；好问，人也。其深山中之有感，即通于经传无考。惟考之尚书。登庸后，禹陈克艰之谟，舜即俞之；益有无虞之儆，舜即念之。皋陶曰知人安民，舜即信其言可底绩；禹曰弼直，舜即勉以臣邻之无面从。盖一闻于耳，随入于心，一见于目，随措之事，毫无疑难，毫无阻滞，朝吾从而暮及于天下者，其心也。上而臣工，下而𫇴荛，无所不包者，其量也。此中原万善浑涵，故触一善而脉络皆通；此中原天机活泼，故举一端而川流自速。可想见圣心之江河矣，可例推深山中之景象矣。人心上只有一个天，完得一个天，则心性皆举之矣。达固好，穷亦好，寿固好，夭亦好。真如颜子之好学，则箪瓢陋巷，不幸短命，何损于颜子哉？以穷达寿夭分两境者，毕竟于学未深，于天犹歉也。凡人说到穷便愁，说到夭便怕，此心之天，原不以穷而损，以夭而亡，故孔子曰：乐亦在其中。又曰：朝闻道，夕死可矣。圣人岂乐穷乐死哉？此中之天定也。
太极，理也。太极何尝有动？惟气动而理随之，是阳也。亦何尝有静，惟气静而理亦随之，是阴也。周濂溪只合曰动而为阳，今曰动而生阳，有似乎动后方生阳矣。只合曰静而为阴，今曰静而生阴，有似乎静后方生阴矣。理因气见，气载理行，理实无寂无感，无动无静者也。而静中未始无动，动中未始无静。周子所云一动一静，互为其根，则洞见阴阳造化之精矣。
学虽甚正甚平，做手处却要奇特。所谓奇特者。非务为惊世骇俗之行也。如穷理必至于尽性至命，由洒扫应对必至于精义入神，养气必至于塞天地，致中和必至于位育。同此学问，而识见趋向自别；同此传授，而体验造诣自别。不外人伦日用，而知明处当，无毫发不尽；不越身心性情，而欲净理还，无几微弗精。尧、舜孝弟耳，而极其至为荡荡巍巍；夫子忠恕耳，而极其至为宫墙日月，何如其奇特也？此非可责之庸流末品，惟有豪杰之志，禀天地间一叚清明刚毅之气者能之。
喜怒哀乐未发气象，无时不有，无事不有。辟如一件事应感后便是静，便是未发。一日内不知应感多少，过后亦不知有几番未发气象。学者须时时体认，事事检点，气象养得纯然，则巳发之和，即在未发之中矣。率性即是良知，能率性即是良能，能即在于知中，非知外别有能也。观孟子举良知、良能并言，而下文只言孩提之知爱、知敬，则能在知中益验矣。物格则知自致，非致知另有一段工夫也。经云物格而后知至，以知必由物而通耳。意诚则心自正，非正心另有一段工夫也。经云意诚而后心正，以心必由意而定耳。格、致、诚、正是一贯事。盖一格便致，二诚便正，一正便修，非若齐、治、平，尚各有一叚经纶作用也。
忠恕即是一贯，忠恕之外，别无一贯也。圣人以忠恕泛应得自然，在学者则勉然耳。盖天下无二理，圣贤无二心。夫子以心上一团天理，应天下之事，此心自无不尽。无不如巳之心，则无不如人之心，只把一个忠恕，贯尽天下之事。圣道。毕矣。在夫子特不自明言忠恕，而曾子发之，亦非借忠恕以明一贯也。若曰一贯只是一贯，忠恕只是忠恕，则圣贤有二道矣，有二学矣。即如吾人能事事尽巳之心，忠矣，能事事如人之心，恕矣，无事不然，无时不然，无处不然，则心与道一，道自从心。忠恕非入门之要诀，希圣之筌蹄乎？故曰忠恕之外，无一贯也，以忠恕为一贯耳。性命两字，先儒论之详矣。后之学者，何必哓哓多辨只。守定。孟子不谓性三字，着实戒谨撙节，做去则嗜。欲之性，决不至裂隄溃防，而人心之危者自安，即此便是至命之学。
守定孟子不谓命三字，着实躬行体验做去，则禀赋之命，决不至气拘物蔽，而道心之微者自著，即此便是尽性之学性也之性，是气质之性有性焉之性，是性善之性。孟子七
篇言几希者四，一则曰：人之所以异于禽兽者几希，一则曰：好恶与人相近也者几希，一则曰：其所以异于深山之野人者几希，一则曰：其妻妾不羞而不相泣者几希。前后语意稍不同。总之，见天理之常存，人心之不死，异于禽兽之几希，此天理偏全之几希也。好恶相近之几希，此旦书未梏之几希也；异于野人之几希，此虚明未露之几希也。若妻妾羞泣之几希，虽以希少为解，然其羞其泣，无非羞恶是非之心，谓非几希之天理不可也。吾人由妻妾之羞泣而推类以尽，其余，可羞者必不为，可泣者必不为，则良心在我，善端自见。谓相近之几希，即大舜之几希，异于禽兽之几希可也。夫宁有二乎？书曰：道心惟微。几希，微之别名也。又曰：人心惟危，几希，危之渐次也。圣贤之言，又宁有二乎？
周子曰：阳变阴合。夫阴阳皆天地气也，阳何以变，阴何以合乎？盖阳主动，盈宇宙无非此气之磅礴，即无非此气之流行，流行不巳，则亭毒酝酿，形形色色，何所不有，故曰大生焉。大生处即是变也。阴主静，阳气无地不磅礴，而阴从之，阳气无时不流行，而阴亦从之。阳气七分，阴气三分，阴气一合，而阳气之发扬诩物，实阴气为之助也，故曰广生焉。广生处皆由合也。阴阳总以太极为主，而变合中生出五行。盖一片底分作两片底，两片底分作五片底，而五片底散为万物，造化之至妙至妙者也。故曰：大哉易也，斯其至矣。先天者，即天之所未为而我肇为之，如伏羲作易是也。若文王，则只是将伏羲所巳画而更列改置之，故为后天。
皇极外篇曰：尧之前，先天也；尧之后，后天也。盖言尧以上，人生日用之类，多有未备，圣人皆先天而为之。尧以后，则人文巳著，世道巳备，出而御世者多后天事矣。又曰：先天之学，心也，后天之学，迹也。
或问：子思以成巳为仁，而子贡乃以教不倦为仁，则仁属成物矣。子思以成物为智，而子贡乃以学不厌为智，则知属成巳矣。仁智可混属乎？予曰：仁、智本同一原，亦相须为用。未有仁而不智者，亦未有智而不仁者。用之成巳，则为大公无我之仁；用之教人，则为立达兼济之仁；用之成物，则为知明处当之智，用之自学，则为穷理格物之智。理固一贯，机亦相因。故爱人必始于知人，明物自然能及物。子思、子贡之言，亦各就其大分言之，实不相悖也。学者真有根心生色之气象，则胸中活泼洒落，可与天地同流，视广土众民，中天下而立者卑卑尔。此正孔颜之乐，非可以言语形容者。盖人无二性，故穷达无二道。圣人穷此道亦以之而达，达此道亦以之而穷，原不作两样看，又安得行则加而穷则损也。吾人无此胸次，不知此滋味，亦枉过了一生。人之大可快者，是心斋独坐之时，或问云何，理境都呈故也。人之最可验心者，是神安无梦之夜，或问云何，万境都忘故也。圣贤之心曰与人欲为雠；小人之心，常以天理为戏。中非四边无着之谓，惟着于理则为中；和非一味狎比之谓，惟比于理则为和。圣人之至高处，乃其至平处；圣人之至难处，乃其至易处。横渠先生曰：由太虚有天之名，由气化有道之名，合虚与气有性之名；合性与知觉有心之名。予续之曰：由理有天之名，由率性有道之名，由天命有性之名，由仁有心之名。沧浪非水，沧浪即吾心之活泼也；泰华非山，泰华即吾心之镇定也。声色非乐，声色乃吾心之刀剑也；官爵非贵，官爵乃吾心之钩饵也。欲者，为之窦也，能无欲其所不欲，则自无为其所不为矣。视听者，言动之窦也，能非礼勿视听，则言动自不涉于非礼矣。中和两字，虽分未发、巳发，其实中者未尝不和，和者自无不中。人心即道心之汨没者，道心即人心之转移者，非有两心也。天下有不可穷尽底事业，尧舜其犹病诸是也。吾人有不可歇手底工夫，曾子起而易箦是也。吾心之欲乘间而生，故君子慎几微；小人之投吾欲也，亦乘间而投，故君子慎𫫾笑。身处乐境，而所见无非乐者，是以乐生祸也；身处逆境，而所见无非逆者，是与逆为斗也。
朱子以消沮闭藏、贪昧隐忍八字说小人之情状。此如画工写真，一笔一画，不惟得其色相，且得其骨髓。盖消便沮，沮便闭，闭便藏，贪便昧，昧便隐，隐便忍，丑态互为其根也。小人岂不自知，而病根难拔，遂蔓延不知所终。朱子言之亲切有味如此，其警世之心，亦可悯也。夫惟忧则勤，惟勤则惕，惟惕则厉，此四字机亦相因，乃文公先生彻上彻下语也。
不迁怒、不贰过两句，只寻常视之，若无甚难，惟将自巳身心日用工夫，仔细体贴，真非至明至健，斩钉截铁者不能。何也？人心易发难制，惟怒为甚，非见得理之可怒便怒，理之可止便止。此中如太虚应物，冰镜照人，能无一毫粘带之私，才有粘带，则迁所不免矣。不迁怒，是以理胜，不为气胜，工夫全在平日涵养，故能然，非可强制得也。怒不迁，则其余六情可知。人生逐日应感，不知多少事，一事不中节，便是过，此非平日打叠得心上乾净，辨别得理上分明，安能视听言动之间，有过，即能不贰？不贰者，常把此心透了义理针孔，把此身放在利欲塲中，战而得胜，故能然，非可袭取致也。这个光景，几于圣人之无欲矣，怎么不是好学究竟来？不迁怒，亦不贰过中之事也。
一日克巳复礼，不但天下归仁，言天下则万世。可知何也？一日之巳，万世之巳也，万世以为当克也。一日之礼，万世之礼也，万世以为当复也。此即虞廷人心道心，危微精一之嫡泒也，万世论学之源流也。或问夫子之道，弥高弥坚，在前在后之景象如何？余曰：夫子之道，无所谓高也，自回仰之而见其高也；自仰之不可及，而见其弥高也；无所谓坚也，自回钻之而见其坚也，自钻之不可入，而见其弥坚也，亦无所谓前后也。自回瞻之，无穷无体，而觉其前后之靡定也。盖高不离坚，坚不离高，高坚不离前后。必有颜子之工夫，而后识颜子之境界；识颜子之境界，而后悟颜子之形容。即如夫子进必以礼，而公山之召欲往，佛肸之召欲往，何与？东周之念也。夫子退必以义，而去齐则接浙，去鲁又迟迟何与？相时之宜也。樊迟三问仁，而告之则异，孟懿子等问孝，而语各因人。乡党一篇，见平居之大致，周易一部，探性命之渊微，若此者未易缕举。总之，文章性道之张弛，皆高坚前后之仿佛；无行不与之日用，皆仰钻瞻忽之情神。夫子不曰吾道高也、坚也，有前后也，而颜子恍惚于用功之际；夫子只曰文当博也，礼当约也，而颜子服膺于得善之余。这一段心上苦切，自知自证，后来心上卓见，自快自足，到此地位，颜子亦难示人，而第曰如有所立，夫子亦不能有所加于颜子矣。高坚前后乃模拟之辞，可以意想，不可以名言。博文约礼则着实之功，由着实之功，而后得模拟之见也。是境与孔子几矣。故曰：回也其庶乎！学者知回之。所以庶而用回之功，则高坚前后之景象，亦庶乎得其近似矣。
言仁则富不足言，曾子曰：彼以其富，吾以吾仁，是以仁当富也。言义则爵不足言，曾子曰：彼以其爵，吾以吾义，是以义当爵也，非其伦矣。必如孟子云：饱乎仁义，不愿膏粱，令闻广誉，不愿文绣，而后为言之无獘仁之道，既无斤两，又无形质，何以曰重？任仁非有肩挑背负之劳，何以曰任？不知仁统四端，该万善，天地民物皆在包与之中。任仁是举天地民物而负荷之，任，至于天地民物而不谓之重乎？任仁至于历夷险，穷死生而不谓之远乎？非曾子实有是工夫，不能为此言也。圣贤工夫，到死不肯放过。孔子不欲死于家臣之手，曾子不欲死于华皖之箦，子路结缨，都是死而后巳。至此才见真精神，才见真学问，才是真识见。常人病革，则情神都涣散了，事体便周章了，安能井井不乱？如此检点涵养，却在平时，故死时不至堕落也。
尧、舜允执其中，此执字非坚守把定之谓。盖尧、舜之心与中浑合无间，故发之政治，无往非中。此心有一定不易者在，有似于执之而不移也。即如授禅一事，后世视之，则以为破常旷古之创见，自尧、舜处之，适合乎天下万世之公心。故知朱、均之不肖，而强与之，非中也；知舜、禹之贤而不与之，亦非中也。必如尧之授舜，舜之授禹，而后为忘人忘我，无意无必，非执中而何？此皆自然而然，无一毫勉强。若汤之执中，则制事制心气象便不同矣。
天命之谓性，道之浑然者也；率性之谓道，道之。自然者也。修道之谓教，道之截然者也，非有二也。人孰不有性，孰能不由道？孰能不由教而入？总之不可须臾离也。
或问云：据曾点言志，不过如近时俗子游春光景，夫子何以独与之？予曰：点之学巳见其大，夫子之心素得其真，非天理之活泼者不能为此言，非尘机之洒脱者不能为此言。而又言于三子兵赋礼乐之后，若洗其忧世之怀，而动其乐天之诚，一时之应对，三子之范围也。数语之高超，两间之生意也。夫子能不与之。
恻隐之心，人之真心也，而能充足以保四海；可欲之善，亦人之真心也，而能信可以造圣神。故君子一念不可苟，一事不可苟。一念者，念念之根也；一事者，事事之基也。施诸巳而不愿，亦勿施于人，是恕也。所以勿施者，无非以真实爱人之心行之，是忠也。道本无私，能通物我之情，便无私心，故违道不远。圣人之言，为贤智而发者多，盖异端之人，皆贤智之过，最能害道故也。随处体认天理，即孟子集义之说也。或问曰：用之则行，舍之则藏，以用舍归之朝廷，行藏委之义命，似常人皆可能者。夫子何以自许，又独许颜渊乎？余曰：人之慕富贵者多矣，有不用而百计以求用者，即用之必不能行也；有舍之而热中以希复用者，是舍之必不能藏也。品之最下者也。有用之而未能行，卒孤天下之望；有舍之而未能藏，常怀愤世之心，品之次下者也。若孔、颜，行则经天纬地，济世安民，挽春秋于唐虞，酌礼乐于三代，孟子所谓得志与民由。之，如古之所谓皋、夔、伊、傅，才教做行也。藏则曲肱而枕，陋巷而居，不立名以矫世，不怨天与尤人。孟子所谓不得志，独行其道，如易之所谓潜龙遁世，才教做藏也。行藏两字要看得大，两则字又有相时之妙。如此说来，这两句非孔、颜孰能当之？夫子真知颜渊，故自许并许渊也。或又问曰：夫子周流列国，辙环天下，是为藏乎？余曰：天下只有一道，出处只有一心。夫子之心，只在行道明道，虽辙环天下，而不害其为藏也。要之能藏者必能行也。王阳明曰：无善无恶心之体；有善有恶意之动，知善知恶是良知；为善去恶，是格物。余曰：有善无恶，心之体，有善有恶意之动，知善知恶是良知，明善察恶是格物。
士君子逐日在五伦上周旋，若父子之亲，君臣之义，长幼之序，朋友之信，俱能勉强行事，矫饰支吾，只到了夫妇间，丑态便尽露了。夫不能唱，妇不能随，以妻制夫者有之，为妾弃妻者有之，夫妇遂无别矣。闺门惭德，皆缘内行不修。盖夫妇间是我独知之地，此处不苟，则余皆可推；此处一苟，余无可推矣。
故曰：君子之道，造端乎夫妇。吾侪求道，先于夫妇处，要正其始而善其则也。
孟子知言养气，宋儒云：发前人所未发。不知孔子曰：血气未定，戒之在色；血气方刚，戒之在斗；血气既衰，戒之在得。非养气之旨乎？易曰：将叛者其辞惭，中心疑者其辞枝。吉人之辞寡，躁人之辞多。诬善之人，其辞游，失其守者，其辞屈，非知言之旨乎？圣贤之学，有渊源如此。
孔子言性相近，巳兼气质在其中。孟子口之于味章，上下文两性字，亦分天命、气质而巳矣。程子曰：论性不论气不备，论气不论性不明。亦自相近两字而推明之也。人能去其相远者，以求其相近者，则气质不为累，而纯然天命之性矣。致知之说本于圣经，良知之说本于孟子。谓阳明为异学，则无以服其心；惟谓之霸儒，则真窥其隐而得其微，在阳明未必不汗愧而神憡也。此心须令常有青天白日之光景，无暴风疾雨之气象，乃可，非平时提醒，以理胜欲者不能。人心之真，境在静，人心之乐境在真，无欲则境自真矣。
能通天下之情者，情即为性；能同天下之欲者，欲即为理。人心有理有欲，而理恒弱，欲恒强，故曰人心惟危。
孔子云：述而不作，以先圣之精神即我之精神也；信而好古，以我之精神通先圣之精神也。孔门问仁者多，而夫子之告，惟一以贯之之理为仁体。夫子示为仁之方者多，而惟克复之功为最大。
论语一书，无论其语学语治，大头脑处，不可轻易看过。即如说婚姻，便有公冶长南容一章；说医药，便有康子馈药一章；说祈祷，便有子路请祷一章，说临终，便有曾子启手启足一章。都有一段慎重不苟底道理。在学者肯逐段体认理会，终身用之不尽。

[book_title]于景素先生愿学斋亿语卷三
金坛于孔兼元时著 男玉理编校
本来心性各有贤圣根基
士君子能于群讥众诋时立得脚定，才见坚贞；能于尊官厚禄时回得头早，才见知几；能于主少国疑时看得命轻，才见节槩；能于从容谈笑时解得急难，才见才识；能于淡薄冷寂时无歆想心，才见志趣；能于风波震撼时无惊恐心，才见器度。历代名臣传固不可不读，奸臣传亦不可不读。察其行事，观其用心，则知小人之窥伺君子者，常巧而密；君子之隄防小人者，当慎而周。故小人者，君子进德之助也。
人生之福，非必崇高富贵而后为福也，即身无愧怍，享有誉闻，福莫加焉。人生之祸，非必丧家亡身而后为祸也，若明有人非，幽有鬼责，祸莫大焉。
人家子孙初登第时，未可便云福，须看其后日之人品如何。若或干犯名义，或贪墨无耻，或鹰犬于权门，或虎噬于乡里，或远交而近攻，或昵姻而凌族，此祸也，非福也。无论官爵不享，即位至三公，其人之不祥莫大焉。又不若以韦布而修德，外不失为一乡之善士，内不失为一家之令子也。凡我子孙，念之念之。
人家子弟不肖，万一真有闺门乱常之事，为父兄宗族者，只宜假他事为名，于家庙中以家法处之。若未审真假，轻听人言，不忍一朝之忿，径闻官司，其为门第之辱大矣。族中有挟雠乘隙者，必非善良之人，祖父虽在九原，当不瞑目于此辈也。然此辈终亦不免于祸。戒之慎之。
仕宦中无子而贪者，固可笑，有子而贪其子不。能守者亦为人所笑，纵其子能守，终不免于清议也。
天理是圣贤真种子，人心是天理长明灯。举业之文，今人皆以寻常视之。若肯因文见道，把自巳所作文章内发挥圣贤道理，着实以身心体贴做将去，未始不可为君子，无论科第之得与不得也。
父母之年，人子何尝不知，然知之而漫无喜惧，亦徒耳。惟真能爱亲者，惧之心常浮于喜之心，喜之心又常根于惧之心，则及时奉养，勉力祇承，真有视于无形，听于无声者矣。彼逢年称庆，每日酒浆，不过循行世套耳，岂为真知父母之年乎？
君子于小事上有拙处，小人于小事上有长处，因其有长处而倾心用之，必误大事矣，必害君子矣。
反复看伊川先生乞归田里三状，乞致仕二状，其出处进退，毫发不肯苟且，必欲安顿此身于无可非议乃巳，真宛然孔门家法也。朱晦庵先生亦然。今之士大夫有寅缘干进，贿赂起家，与贪恋权宠，交结近侍者，真名教罪人。故读程、朱之书者，不可一事放过，亦不可一字放过。
人生只管得自巳一身，一身之外，便有教不行处，亦付之无可奈何而巳。隐恶而扬善，攻其恶，无攻人之恶，闻人之过，如闻父母之名，口不可得而言也。此数语能体贴行之，可以养德，可以保身保家。论君道，自古只有尧、舜；论臣道，自古只有禹、皋；论师道，自古只有孔、孟。第一等事业人品，俱被古人占了，后来人更无能匹之者。即如五经，谁人能做下？而马迁之史记，班固之汉书，俱是独立𬬻锸，不袭唇吻，后来人亦无能及之者，岂天？地之气厚于前而薄于后欤？抑人之学力识见有浅深耶？
四十五十而无闻，既无取于后生；六十七十而无耻，亦何取于老寿？晚节末路之当畏，更有甚于年富力强之可畏也。
读长国家而务财用者必自小人一条，则知曾子之言，为万世人君黩货之戒。读王孙贾媚奥媚灶一章，则知孔子之言，为万世人臣附权之戒。夫大学中之小人，指掊克在位者言耳，而沿及今日，竟以利权付之阉竖之手，此辈得者什九，朝廷得者什一，奈何民心之不怨且乱也？春秋时之媚灶，指臣子用事者言耳，而沿及近代，辅臣之奴仆，亦得口衔天宪，手握王官，而部堂台省多及其门，奈何士习之不鄙且卑也？
士君子之立朝也，惟澹可以无辱，即金、张、许史之可怙，不足为我之因缘。古人之求隐于仕，其识超也。处家也，惟静可以远祸，即陶朱、倚顿之高赀，不足为我之藩篱。古人之以散为聚，其识远也。自古辅臣每寄威于牙爪，谗谀每藉势于要津，当其未合，必狐媚以结知；既巳深交，必鸱张以鼓焰。辅臣利其便儇，明知卖巳，而犹煦煦以相容，积而久之，遂不忍割爱，而卒以自误且误国矣。小人逆知辅臣之用情，时为蹑附之谭，肆其倾险之毒，妨贤病民，日深月累，其卒也亦自误而并误辅臣矣。
恒人任情，则绝世混世，分为两途，非伤宇宙太和之风，必激国家朋党之祸。君子任理，则正直忠厚，合为一道，雅量即持于风尘之表，孤标即树于胞与之中。
处贫虽难，安贫则乐，士君子不可不遭此困不。可不知此味，贫中之味，愈嚼而愈无穷，富贵之味，一朝尽耳。
颜子贫而好学，遂与孔圣并传；陶靖节贫而辞官，杜子美、孟浩然贫而能诗，皆为一代名人，腾声千古。盖贫者欲寡志坚，神清养定，富贵人则终曰役役于宫室之美，妻妾之奉耳。其中亦有有志者，虽万分砥砺，终是堕在火坑，而人之责备者自刻几分。贫者只十分好修，因其缘在苦境，而人之责备者自宽几分，亦是占便宜处。若颜子好学，则万分矣，宜其为亚圣大贤也。
予虽不贫，稍究心贫者之味，然终未入清凉界也。甚愧甚恨。天地间之成数，总不能逃天地间之定理。舍法无所谓顺命也，循法自不必抗命也。刘屏山子翚告晦庵先生曰：吾于易得入德之门焉。所谓不远复者，乃吾之三字符也。玩之甚有味。若予则以主静为两字符。盖静则能读书，静则能养气，静则能观人，静则能省过，静则能存心，静则能析理。天下事无不在动中过，而吾处之，无不在静中了。一静则百邪尽退，心境自明。此伊川先生每见人静坐，辄叹人善学也。
前辈有夜过严陵滩者，赋诗云：君为利名隐，我为利名来。羞见先生面，黄昏过钓台。士人名根未断者，宜三复之。晦庵先生移诗嘲胡澹庵云：十年浮海一身轻，归对梨娃却有情。世上无如人欲险，几人到此误平生。士人色根未断者，宜三复之。
圣贤立言垂训时，未见得将来有是事，及后代庸君世主，媚子谐臣，做出丧国亡家、欺君误国之事，无一不与圣贤之言相犯。盖圣贤讲读多。阅历久故也。晦庵先生至六十一岁，乃云：熹如今方见得圣人一言一字不吾欺。又云：熹当初讲学也，岂意到这里？幸而天假之年，许多道理在这里。今年颇觉胜似去年，胜似前年。由先生之言观之，读书一事，真不可无寿，有寿者真不可虚度也。然先生之寿仅止七十一，余犹不能无憾焉。
君子当天下事，一以公心处之，则虽尧、舜授禅，无亏父子之恩；汤、武放桀，无伤君臣之义；周公诛管叔，无损兄弟之情；孔门出妻，无害夫妇之伦。若有一毫私心，其不召乱者鲜矣。朱熹上封事，漏下十七刻矣，帝巳就寝，亟起秉烛读之终篇，此其所以为孝宗也。魏了翁入对，至漏下四十刻乃退，帝皆嘉纳之，此其所以为理宗也。
今之为盗者，邦有常刑。今之守令剥民肥巳者，岂不什百于盗乎？而安然享之，且得美官以去，是朝廷之法仅行于国门之盗，不行于衣冠之盗也。甚者国门之盗有犯，而衣冠之盗且利而纵之，是又盗中之盗矣。原来父兄自幼教之读书，是教之为盗也，岂不可笑可憾！
刘备有的卢一跃三丈过檀溪，以免刘表之追；刘牢之有马跳五丈涧，以脱慕容垂之逼，真马中之急难材也。今朋友有难，其为急难材者何人？韩退之云：平居出肝肺相示，誓生死不相背负。一旦临小利害，如毛发反眼，若不相识，落陷阱不救，反挤之，又下石焉，此禽兽不为也。说尽千古薄俗之交态矣。
刘元城曰：子弟宁可终岁不读书，而不可一日近小人。此言极有味。李泌谓张九龄曰：公起布衣，以直道至宰相，而喜软美者乎？此数语说尽了万世宰相好佞之病。天下之至贱，能移天下之至贵，天下之至轻，能走天下之至重，天下之至虚，能容天下之至实，天下之至苦，能有天下之至乐，天下之至静，能藏天下之至动，天下之至柔，能制天下之至刚。能细读小学一书，未有不为君子者。
称人之善者，必本其父兄，则称人之恶者可推矣。为人子弟者宜念之。一家之中，安顿得许多人口，无失所，无间言，便是大经济。然非细心体察不能。人有自愧屋漏处，虽对妻妾且羞之。若我心本自青天白日，即外至之尤何损？孔子但曰仁之方，孟子则曰仁术，又曰术知。盖战国之世，去春秋五百余年，人之用权术者多，即此可观世道污隆，圣贤气象之别。
闲观世上人，以邪气用事者多，才有无故之获，则其祸立至。瞽瞍与象之待舜，未必有是事。吾人之为子为兄者，常以舜之心为心，则自不见有父之顽、弟之傲矣。言语不谨则败德，饮食无度则病身。此二语宜书之座右。人能于小节处事事敬谨，则于大节处自然不差。
庄周薄葬之说，固是旷达，然吾之骸骨，即父母骸骨也，若听其上为鸢乌食，下为蝼蚁食，不薄视其父母乎？姑存其说，以矫时俗之葬从侈靡者。惟不丰不俭，吾儒棺椁之制，乃为得中。予祖素斋翁，历宦四十余年，未尝杖杀一人。晚年家居，有义子受贿，纵其同伴之负主者，特杖之。后染疾死。予祖悔痛，是夜绕床而走，彻旦不寐。
缙绅居家，只宜读书守法，与乡人稍有田宅交。易当听其自然，万不可有谋心，此天地鬼神所不宥也。买人之产，便思后日他人；买巳之产，人来卖产，便思后日子孙之卖产，切不可乘人之急，讨占便宜。
父子兄弟、叔侄相处，自当情胜，尤不可无礼义以维之。若亵狎无度，放荡不拘，流弊必至犯伦作逆。近吴中一缙绅家，累代显宦，文献擅称，一子狂悖，遂尔无兄无君，烨烨家声，一朝扫地，此与灭族之惨何异？皆平时嬉戏无礼所致也。每思老祖朝夕教诲之勤，起家覆庇之远，真天地之恩。吾家子孙不读书做好人，以世守之，大不孝也。
薛文清谓自。古宰相窃柄，显而可攻，惟近习窃柄，深而难去，是矣。在今日又似不然，宰相以重赂结近习，去国之日，绸缪更甚，以故身处山林，权同廊庙，用舍惟命，废置以私，中官，不为朝廷用，为去国之宰相用矣。留中之事，一人作俑，后人效尤，沿至今日，为权臣播弄之机关，祸人家国非小也，罪可胜诛哉！
读徐存斋薛文清从祀议，知吾儒著述不在多，所贵者躬行实践工夫也，是有关世教文字。董卓强聘皇甫规妻，以威胁之，妻立骂卓，且及其亲，卒杖死车下。以卓威富，不能加于一妇人，此匹夫不可夺志之验也。后卓入朝，马惊坠车，亦死车下，岂规妻之为祟乎？
人身本血肉之躯，自心以上，稍有灵明性，下此则臭秽府矣。这一点灵明，可以塞天地，冠万物，能以道义时时养之，积累功深，充拓得尽，则圣贤事业，何不可为？若终日汨没于声色货利之塲，功名得失之界，见灵者闭，明者昏，是下截为。秽府上截为欲障，摩顶放踵，一大臭皮囊也，何以自别于禽兽？
成祖靖难兵起，至建文壬午秋，诏至临海，东湖人相率走县庭听宣读。或语樵夫曰：新皇帝登极。樵夫愕然曰：我皇帝安在？曰：烧宫自焚矣。樵夫恸哭投湖死。樵夫，吾不知姓名，观其负薪入市，口不二价，则不怀二心可知。此必有德而隐托迹于樵者。当时宣诏，不闻地方抚按、监司、有司之殉节，而独见于湖上之樵夫，首阳之风，真千载一遘。若耶溪樵者，画诗于溪沙云：无地可容王躅死，有薇堪济伯夷贫。又云：梦入鹓班觐紫宸，觉来依旧泣孤臣。此亦建文时弃爵逃名者，其忠愤则不若投湖之烈矣。
曲礼曰：寡妇之子，非有见焉，弗与为友。予曰：富家之子，非有见焉，亦弗宜与友。见音现有见谓才能卓异也程伊川在元祐间，孔文仲奏其污下𪫺巧，素无乡行，且遍谒贵臣，历造台谏，致市井目为五鬼之魁。朱晦庵在庆元间，胡纮授草，沈继祖论其欺君罔世，污行盗名，及中冓暧昧之私，盗窃攘夺之恶，至目之为少正卯。夫两先生，宋真儒也，羽翼道统，垂训来学，有功圣门。当时小人一欲斥之以示典刑，一欲斩之以绝伪学，昧心诋蔑，任口装诬。君子立朝之难如此。今之学程、朱之学者，一念砥砺，稍知好修，众恶交攻，造端无影，讵非启予操心虑患之机，省身克巳之助。
古人言：可以生而生，福也；可以死而死，亦福也。夫死者人之祸，而兹以为福，其义何居？盖士君子立身，只求一个是而巳，合理则是，不合理则非。故孔曰成仁，孟曰取义，此岂必欲杀身舍生。哉！成得仁，取得义，虽祸而实福也。古之仗节死难者多矣，若唐之颜杲卿，宋之文天祥，我明之杨继盛，洒血一时，流芳千载，使后之忠臣义士，鼓吹其休风，乱臣贼子，懔慓其生气。扶天常，植人纪于不坠，维国脉，延末裔于如线，莫非其一死之功也，福孰大焉？此小人以为祸，君子以为福也。祸在一朝，福在天下万世也。
欲做好人则是，欲得好官则非。始做好人，以博好官即是穿窬之心；既得好官，便改节易行，做不好人，则穿窬情状，必甚于落脚就做不好人者，何也？数十年欲火郁而未伸，原有所待，一旦官阶巳极，权柄巳归，贪婪恣肆，病国殃民，靡不为矣。他日败露，人固无论，官亦不保，竟两失之。
此历有据。宋名臣言行录，不可不熟看。如看富弼却献纳二字，可想见其不屈虏庭之辞色；看吕端锁闭王继恩，可想见其应变仓卒，定鼎弭衅之才猷。韩琦调和两宫，不动声色，范仲淹先忧后乐，数万甲兵，赵拚则焚香告天，杜衍则封还内降，司马光之五规三札，程颐之崇政说书，诸如此类，不可缕举，莫非纯臣器识，事君楷𬂠，士大夫则而傚之，可语良臣矣。
狄仁杰欲挽周为唐，乃周旋女主，至与张易之、昌宗双陆赌裘，其迹污，其心苦，其谋深，卒之潜授五龙，夹日以飞。梁公这等作用，真擎天手叚。读于忠肃公行状，当郕王监国时，骤闻土木之难，京师震动，人情汹汹，朝士捽马顺于御前殿下，将避位而观变。忠肃公扶掖郕王，口传令旨，擘画支分，袍袖皆裂，俄顷人心以定中外。稍安。至于预放军粮三月，防虏入据通州，仓卒筹谋，无非胜筭。恨予生晚，不能目击其事，面炙其人，以尔忠勋，终死于石亨、徐有贞之口，千载而下，令人冤恸英宗，后悔无及矣。
老祖庭训有云：我每临食，辄思人之欲食，有介于侧者，必推食食之，我心始安，食方下咽也。此事虽小，亦见老祖体恤人情之至。
邻县有一宦家子孙，恃父祖势，颇作横于乡，行媚于县。其家仆因侈然自大，坐而不礼。其主之同堂弟兄，含泪告予。予闻，且愕且叹，至其亲族附势者，亦藐待之，则家仆又不足责矣。循此不巳，某氏其衰乎？做秀才不可便做举人事，做举人不可便做进士事，做卑官不可便做尊官事。常甘淡泊，常处恬退，自有无穷意趣。
京邸一友人，以高第自满，好听谀言，身在翰林，官才五品，其家规模举动，仆从之华整，交际之骈蕃，俨然相府矣。予度其必败。未几，弹章交上，丑诋不堪，卒以是去。
余姚孙太宰砻陈少宰有年，一时同部，偶选司有起用推升一二不当者，外议不咎孙而咎陈。以同邑至戚，不为捄正，而素望则陈右于孙，故贤者多责备云。予昔为江右吏，蒙陈知许，偶述外议告之。陈云：亚卿例不侵事，每日坐堂，只画一花押，三举手而巳。此公所知也，然予亦有所惩也。昔与立峰里居时，同谒县父母，适有遗童六十人，恳求再试，予谓作养后进，亦是好事。约与共言，而立峰终不吐一字，常病其过。孰知县官因予一言不考而并收之，则不善处矣。此立承不言为是，我之一言若私，盖有所惩也。予窃谓不然。夫推升起用，贤否关系匪轻，较之遗童，去取远甚。今张某，尊官也，其人不肖，出而当大任，必坏朝廷事体；明知其人，而以避嫌小故，蔽之不言，可乎？古人上殿相争如虎，下殿不失和气，亦有见于公，无见于私耳。少宰之言，洁巳太过矣，关中富乎！
杨斛山讳爵，年十八未游庠，闻前辈韩苑洛公贤，百里外往从之，手挽一车，载米二石，一为贽仪，一以自给也。至则韩公馆之岁余矣。时韩六十余无嗣，偶因亲友言，纳孀妇为生子计。斛山闻之，请辞曰：门生不远百里来，以先生居乡，事事可师也。孀妇失节从人，先生纳之，是亦失节矣。遂辞去。予闻伊川曰：饿死事小，失节事大。斛山之见，即伊川之说欤。昔在仪曹，有疏请补斛山谥，大中丞李渐庵述前事告予，谓斛山他行端严，大率类此，兹特其一节也。为御史，以言事下狱者再，忠义凛然，老死不变，追谥忠介，名称其情，终身不起一善念，方是真恶人；
终身不起一恶念，方是真善人。器之贮物，忌于太盈而不止则倾；时之运行，忌于太进而不止则亢；位之在人，忌于太高而不止则危。御史某按两浙盐，声色甚盛。舟抵嘉兴，适有农妇怀婴儿入城者，过舟所，儿啼，司捕者锁妇见御史，御史怒，杖之数十，儿死怀中。妇自丑，又哀甚，投于河。少间，其夫觅知之，亦投河死。嗟哉！御史之不仁也！儿以啼而害其母及其父，御史以杖而杀其子，并杀其亲。当时贤士大夫，胡不声之于朝，为三鬼鸣冤也？使在高庙时，当磔于市矣，后日其无死所乎？
朱子曰：天下事理只有一个是非。今聚天下之不敢言是非者在朝廷，又择其不敢言之甚者为台谏。予读之不觉失笑。谚云：天下教官，一父母。子谓两京台谏亦一父母。观文公之言，则古今台谏总一父母也。县令有负京债来者，积恶富民觇知之，代偿二百金。后富民宪访，令竭力解棼曲护，是御史除残去暴之政，反为墨吏纳贿养奸之地也。县官出宰百里，以若所为，何以保安善类，慑服人心？
余姚孙太宰砻居吏部时，有姐家贫，受一吏百金，托求美缺，太宰口许之，索手本数曰。后吏复来，托其姐云：素闻孙公持正，手本岂敢轻投？恐知我姓名，不可解脱。其姐述吏言，复申恳。孙笑曰：据吏云云，是知法度者，姐更何言？竟不听。
吾儒志向须与天参，华岳虽高，犹有巅也；度量须同地广，沧海虽泓，犹有际也。
张南轩语定叟曰：朝廷官爵，莫爱他底。此语不可忽略看过。一有爱心，则患得患失，靡所不至。从来奸臣、权臣，都是爱了官爵，坏了人品。如宋韩师𪪴之学犬吠，近时缙绅之三羊八狗，孰非以爱官而辱身、辱名、辱亲者乎？南轩之语，必有所为。且于病革之时，因问而发意，独观定叟之深者。今之士大夫或作简，或上疏，多用伏乞、恳乞字，此皆相沿俗套日用，而不察其字义之云何。夫乞者，乞丐之谓也。齐人乞墦，孟子曰：乞人弗屑。一有乞心，则为辱人贱行，君子不齿。故乞于朋友，乞于君上，皆非礼也。疏简中断不可用之，一字虽小，称谓极卑。昔富郑公争却献纳二字，亦是此意。
大中丞吴晚年谄附阁臣之市权者，希，为吏部尚书，不果。后病故，阁臣欲与谥，时礼部郎中吕兴周、向东、汪可受共议勿与，乃祠祭司当事者竟议许焉。阁臣拟谥忠恪，外人罕知者。巳而并去国。不数月，予差竣还部，具疏请夺之。是日，朝房谒相公王家屏，谓予曰：当年议谥，余亦在阁，原知忠恪两字不妥，缘事权不在，又难以进言。早见大疏，正论侃侃，令人愧汗。尚书李长春次日亦诣请教。家屏曰：此便当追夺，更复何疑。
人间富贵华间露，纸上功名水上沤。世之贪功名、恋富贵者，可三复之。学术须如朱晦庵，人品须如范希文，文章须如韩昌黎，节义须如颜平原，忠勇须如岳武穆，功业须如王文成。有此六如，亦可以为丈夫矣。
当商之季，纣无道极矣，匹夫匹妇皆知其当伐，而夷齐独扣马谏之，非忍于无民，不忍于无君也。欲万世而下，知极乱之朝，君臣之义犹不可废，知天下共亡纣之日，犹有义士如夷齐者，不罪纣之不仁，而独罪武王之不忠不孝也。使乱臣贼子若莽操、温懿辈顾忌而莫敢遽动，夷齐一谏之力，岂其微哉！
予居家每亲督砖工治垣，见其精者，既铲之，复磨之，缺者则补之，弥缝斗角，必毫无渗漏而后巳，为功稍迟，粗者则随手应用，功斯速矣。而有纵必横，有虚即实，自卑而高，由薄而厚，则无间精粗也。因悟学问自修之道，奚啻治骨角玉石者为可喻哉。
生长富贵中，不可求全富贵中事。田不必连阡，宅不必连云，若子女玉帛之奉，珍奇玩好之供。台池鸟兽之乐，可罢也。幸而逢时得志，叨一官，受一职，则尽心为民，冰蘖自茹，无负朝廷，无羞父母，无负所学，足矣。而官必崇阶，禄必兼俸，既荣其亲，又念其子。引年矣，犹挨岁月之少须；解维矣，犹望台星之尚耀。此其为人贤不肖何如也？
处家惟骨肉最难，事有抵牾，言有参差，只隐忍逊让。如遇刚愎强狠、猖狂无忌之人，谨避之，善事之巳尔。近地如某氏兄弟，互听交搆之言，酿成大衅，同气各树为党，或贼其弟，或贼其兄，以致具疏上闻，首发难端，彼此相残，皆绝路死着，真门庭妖孽，地方恶丑，非其祖宗有隐慝不祥之事，何至遗臭万年，传笑四方若此。闻其家祖茔年前乔木槁死殆尽，看来子孙杀气，足以斩茔中生气也。可畏哉！
有仁人君子之心，则天下无不可与之人；有丈夫豪杰之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>