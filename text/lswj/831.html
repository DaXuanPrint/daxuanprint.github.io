<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="泉翁大全序,泉翁大全卷之一,泉翁大全卷之二,泉翁大全集卷之三,泉翁大全卷之四,泉翁大全卷之五,泉翁大全卷之六,泉翁大全卷之七,泉翁大全卷之八,泉翁大全卷之九,泉翁大全卷之十,泉翁大全卷之十一,泉翁大全卷之十二,泉翁大全卷之十三,泉翁大全卷之十四,泉翁大全卷之十五,泉翁大全卷之十六,泉翁大全卷之十七,泉翁大全卷之十八,泉翁大全卷之十九,泉翁大全卷之二十,泉翁大全卷之二十一,泉翁大全卷之二十二,泉翁大全卷之二十三,泉翁大全卷之二十四,泉翁大全卷之二十五,泉翁大全卷之二十六,泉翁大全卷之二十七,泉翁大全卷之二十">
<meta name="description" content="诗文别集。明湛若水(号甘泉)著。八十五卷,续编三十三卷。本集主要收入其语录,诗文仅数卷。大全集有嘉靖十九年(1540)岭南朱明书院刊本,续编有嘉靖三十四年刊本。_泉翁大全集_全文在线阅读_泉翁大全集_全文在线下载_大玄古籍书库">
<title>泉翁大全集_湛若水_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">泉翁大全集</span> <br/>
          作者： <span class="inputVal" id="bkauthor">湛若水</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]1565490</span> <br/>
          说明： <span class="inputVal" id="bkdec">诗文别集。明湛若水(号甘泉)著。八十五卷,续编三十三卷。本集主要收入其语录,诗文仅数卷。大全集有嘉靖十九年(1540)岭南朱明书院刊本,续编有嘉靖三十四年刊本。</span> <br/>
          封面： <span class="inputVal" id="bkimg">Z_19020.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]泉翁大全集
[book_author]湛若水
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]1565490
[book_dec]诗文别集。明湛若水(号甘泉)著。八十五卷,续编三十三卷。本集主要收入其语录,诗文仅数卷。大全集有嘉靖十九年(1540)岭南朱明书院刊本,续编有嘉靖三十四年刊本。
[book_img]Z_19020.jpg


[book_title]泉翁大全序
吾师甘泉先生倡明斯学於时。四方学者各以其所□见先后编次，或自刻於其乡，以淑诸人。散漫不一，年久易亡。后有作者，其考弗究，不能不重贻无极之疑。垣奉上命，按兹岭南，与少汾(洗)[冼]子遍访同志，乃得十有九册，八十五卷，汇梓於朱明书院，谓之大全，以其全集诸子之所录也。而先生之学之全体，见於语默辞受、仕止久速之间者，亦在兹矣！亦在兹矣！夫道无多少，亦无小大，语默辞受，仕止久速，无先后，亦无彼此，而求之以其□也。何居？曰非以其道也，以言先生之学道者□□□□身也。非以其学也，以言观先生之者之以会□□□犹之天地然，观天者以春，观地者以冬，冬与春焉，尽之矣。然必合春、夏、秋、冬四时以为言者，见天地之全体，自元至贞，流行而不息也。观先生之用者，以语以受以仕以久，观先生之体者，以默以辞以止以速。四者观其一焉，尽之矣。然必合体用始终彼此以为言者，见先生之学之全体，自少至老，流行而不倚也。是故不观归鲁，则栖栖者佞矣；不观无言，则终日言者支矣；不观辞万钟，则后车数十乘者泰矣。归与不归、言与不言、辞与不辞，时也；一辞一受、一言一默、一归一出之间，阖辟交成者，[中]也。中即天理别名。自孔、孟、周、程、而后，知此懿者，鲜矣。[先]生崛起数千百载之后，痛斯道之失传，遂毅然以兴起为己任。虽其所得於白沙、阳明师友之间者，固有所自；至其潜心默会，洞见道体，以上接精一执中之传，则有非诸儒所及知者。故其学以理为至，以勿忘勿助，不著丝毫人力为功。止至善者，止此者也；格物者，格此者也；言行顺应者，言行乎此者也。至近而远，至博而约，即事而理存焉，即体而用在焉，体用而中见焉，即中而功夫不外是矣。是故观先生之问辩，与其欲无言欲无作文之类也，语语默默，全体之中焉见矣。观□□□从者数百，与其辞赙、辞有司之馈之类也，辞辞□□□。[全]体之中焉见矣。观先生之居樵，与其应召出，出而求归之类也，而其仕止久速，全体之中焉见矣。中无不在，观者或昧焉，故不得不集其全以示之。见其全焉，虽一言至道可也。若徒以文求之，斯末矣。先生所著，有古文小学、遵道录、白沙诗教、二礼经传测、春秋正传、古易经传测、学庸训测、圣学格物通，此则各为全书云。皇明嘉靖十九年，季秋朔后二日，赐进士山东道监察御史，门人新安洪垣撰。
泉翁大全文集序
奉敕提督南畿学政山西道监察御史门人余姚闻人诠撰
闻人子曰，书以纪言也，言以达意也。是故有德者必有言，德成则言不期文而自文矣。有刻甘泉先生文录於维扬者，间尝取而阅之，渊渊乎！至理之言也，道德显矣。而辑之者若漫而无纪也。有刻樵风於嘉禾者，沨沨乎！乐进之言也，情性顺矣，而辑之者若举而未备也。有刻两都风咏於吴门者，便便乎！时出之言也，感应通矣，而辑之者若偏而匪全也。今夫山，一卷石之多，及其广大，而宝藏兴焉。今夫水，一勺之多，及其不测，而后货财殖焉。先生之学，随处体认天理，片言单词，罔非斯道之发，固无俟於博求尽取。犹之为卷石勺水焉耳矣，学者窃睹一斑，未必不为坐井之见，固不可谓之非山与水，欲求见夫宝藏货财之兴殖，则眇焉无所於得。是故君子之志於闻道，每恨无以窥见其全，而陟崇涉深，若昧津麓。诠窃忧之，乃命郡博士高子简、乡进士沈子珠，博采精较，汇类编摹，去分部之烦，合诗文之粹，定为内外两编。会同统异，若网在纲；以帙叙年，如鱼在贯。先生身体力行之实，立言垂训之意，灿然明白。诠举而伏读之，乃知古今圣愚，本同一性，随处体认天理之外，真无余学。内编所载，说理为详，而子臣弟友之道无不尽；外编所载，纪事为悉，而鸟兽草木之类无不该。大之则有以尽天地之变化，小之则有以穷万物之幽微。远不御，近而正，以言乎天地之间，则备矣。登太山而小天下，观於海者难为水。集诗文之大成，阐德礼之精蕴，夫岂卷石勺水而已哉！读之余月，肉味俱忘，犹惧所传之不广也，仍命江都学火生增刻梓，寘诸新泉精舍，俾来学者咸得有所宗云。时嘉靖十有五年，春正月上元辛未。
泉翁大全后序
大巡觉山洪公辑泉翁大全成，俾章校督入梓，因得熟读之。油然喜，喟然叹曰：「天下后世可无此文也哉。」夫道以文显，亦以文传，故曰：「言之不文，行之不远。」则文固不可废也。我泉翁先生应运而兴，不由人力，洞悟道体，主盟正学，涵养充粹。其为文也，发挥本体，不待安排；而其为教也，指天理为吾心中正之体，以勿忘勿助为吾人体认之功。千百年来，道学之传，先生盖大有功焉矣。章蚤失学，长从刘晴川先生讲求阳明先生之学，迨薄宦入广，适先生致大□□□讲学天关，亲领教旨，恍若有得，又惧其教□□□□则於此书之刊布，安得而不殚摅心力，亟亟图成，以佳惠后学耶？书凡八十五卷，首樵语为一卷，教之始也。次新论，次知新后语，次二业合一训，次大科训规，次雍语，次燕射礼仪，各为一卷。诸类文集为五十九卷，新泉问辨录为四卷，问辨续录为四卷，问疑录、金陵问荅、金台荅问、洪子问疑录，各为一卷。杨子折衷为三卷，参赞事略为二卷，厘正诗小序为一卷，归去纪行录为末卷，教之终也。噫！先生盛德大业在天地间，一言一动，无非至教。四海之远，百世之下，得其文而读之，宁不有感发而兴起者乎！然斯道之兴废无常，是不能不深望於天下后世之君子。观者当知觉山公之深意，与泉翁之苦心云。嘉靖壬寅岁中秋之吉，门人邵阳陈大章顿首谨书。

[book_title]泉翁大全卷之一
文集　樵语
门人沈珠潘子嘉世礼同刊
一本第一凡十四章
邓生问：「忠信也，礼也，敬也，孰先？」甘泉子曰：「曷或先焉？曷或后焉？其一本乎！忠信、其心也，礼、其事也。莫非敬也。故敬而后有忠信，有忠信而后有礼容。」
陈公赞问：「三年学不至於谷。」曰：「其志笃矣。颜、闵其人矣。开也，其庶矣乎！」
陈公赞问：「禹无间，然其无举也欤？」曰：「无举，非以语圣也。禹之圣也，其犹诸百炼之金矣乎！浑合无间，是之谓盛德。」
仕鸣问：「诚自成。」曰：「诚自我立也。」问：「道自道。」曰。「道自诚行也。」又问。曰：「有其诚则有其人，无其诚则无其人。无其人则生理息，生理息则物我丧。哀哉！是故，诚也者，成也。一人已，合内外而性之者也。故时措之宜，惟尽性者能之。」
甘泉子曰：「大其心，然后能全体天地之性。故曰：『尽其心者，知其性也。』心之广大也，物或蔽之，物或偏之，乌乎尽？尽也者，复其大者也，而性之全体焉见矣。今之小其心者，如掩鉴焉，一隙之明，照者几希矣。故尽心、知性、知天。明乎此，然后存养有所措，学之能事毕矣。」
杨生曰：「心何为而可尽？」甘泉子曰：「其敬乎！至敬无累，明鉴无蔽。」
问：「予欲无言。」曰：「四时行，百物生，其言之至乎！」「何谓至言？」曰：「其示之道体尔矣。其夫子之言性与天道乎！」
甘泉子语仕鸣曰：「佛老之学，阴道也；故尚鬼，其学也主静。圣贤之学，阳道也；故尚人，其学也主动。主动者，其执事敬之谓乎！是故大易之道，贵阳而贱阴。君子慎动。」
书曰：「小德大德。」小大惟一，小德者，其川流乎！大德者，其敦化乎！其德惟一，实一无二。
登山观海，学者其知圣道矣乎！大道之用□□□□□一以贯之耳。成章后达，溥博渊泉而时出之，□□□□学之至矣。
陈生问「文质」。曰：「质也者，其贞乾乎！其於心也，为忠信。文也者，其华采乎！其於道也，为仪文。忠信而无文者，有之矣，以其陋也，故野。仪文而不忠实者，有之矣，以其诞也，故史。夫惟实德积於中，畅於四肢，内外合德，谓之有德，其彬彬之君子乎！是故性与天道，夫子之文章，其致一也。」
甘泉子曰：「吾观於大易，而知道器之不可以二二也。爻之阴阳刚柔，器也；得其中焉，道也。器譬则气也，道譬则性也。气得其中正焉，理也，性也。是故性气一体。或者以互言之，二之也夫。故孟氏曰：『形色天性也。』又曰：『有物有则。』则也者，其中正也。易曰：『一阴一阳之谓道。』其阴阳合德也乎！」
甘泉子曰：「先以目者，利攸往；先以知者，利於行。」或问焉。曰：「不惑。惑焉，不中矣；中，不惑也。世之冥行而不求之知，惑矣。是故中道者鲜矣。故曰：『其中，非尔力也。』学者如射，射者审的而后发，发无不中矣。易曰：『精义入神，以致用也。』」
甘泉子曰：「智也者，其天道之贞，以终始万事[乎！是故智]者，显於始，藏於终。显以生之，藏以成之。生之[者效发於]天；成之者效存於地。故智者可以知来，可以藏往，智[之]功用大矣哉！」
善学者如悬鉴焉，明其体矣，物至而照焉，不迁以就之。如迁就焉，本体亡矣。易曰：「憧憧往来，朋从尔思。」迁也夫。
语道第二凡十四章
或问：「鬼神之德之盛。」曰：「不知也。」又问。曰：「诚。知体物不遗，与不见不闻之为一不可掩，然后知诚之所为。知诚之所为者，然后知鬼神之情状。知鬼神之情状，然后可与语道。」
知及仁不守，知不行也。及守而不庄，不畅於四肢也。知仁庄而教不以礼，不发於事业也。知及，始也；动礼，终焉。君子成己成物之学备矣。
善思者如井，井不迁而泉至。故思不出其位，善思者夫。
甘泉子语杨生曰：「而知博约之义乎？观蜜之采采，则知博文矣。观蜜之酿而成，则知约礼矣。今之儒者，强记而冥行，其诸异乎颜氏之子之博约矣。」或曰：「博约拟诸采酿，尽矣乎？」曰：「否。夫彼，外物也。若夫博之，博我也，约之，约我也。我自有之也，乌乎外？」
蜾臝负螟蛉之子，封而祝之，久则肖之，其气质之变化也。犹乎异形也，而况於人之同类者乎！故古之善师者，相禅受以意，故能变，变则化。今之相师者，不虚以受，实以信，而欲变化以至於道也，不亦难乎！
或问：「道。」曰：「於物物而求之。」他日有问道。曰：「合物物而求之。」门人惑。曰：「於物物而求之，其小者也。合物物而求之，其大者也。」他日又有问者，则告之曰：「於物物之中，合物物之中而求之。夫中也者，道也。知小而不知大者，不足以语全；知大而不知小者，不足以语分；知小大而不知中，可与语器，不可以语道。夫知小大道器之为一体，则几矣。」
或问：「学何学矣？」曰：「学乎天地与我一者也。」「何谓一？」曰：「宇宙内其有二乎？二焉，息矣。知宇宙间一我与天地也，故君子法之以自强不息。是故家国天下之事，无一而非性也。」
或曰：「请学何学？」曰：「其大学乎！」曰：「有要乎？」曰：「有，止至善为要。」曰：「何先？」曰：「先知止而后定静安虑，是故以言乎止至善之功，至矣；以言乎天下国家之大，斯其要矣。故曰：『在格物。』物格而家国天下无余蕴矣，至矣，尽矣。其旨也微乎！」
甘泉子曰：「君子之志法乎天，行法乎地，其变化法乎四时，故能与天地并。志法乎天，故远而无外。天包乎地，行法乎地，故近而无遗。变化法乎四时，时而出之，故出而无穷。」
君子敬可以生仁，定可以生智，思可以生勇。夫能敬而后定，故定而不寂；能定而后思，故思而无邪。敬定思一也。仁不欲方，智不欲圆，勇不欲动。兼而有之，可与入道。
或问：「政。」曰：「在正身。天下国家与身一也，有一不知，不可谓之知性；有一不尽，不可谓之尽性。」
性也者，其天地之生生者乎！其於人心也，为生理。道也者，其生生之中正者乎！其於生理也，为中和。夫中正者，天之道也；中和者，人之道也。反是则辟焉戾焉，不足以为道，君子不道焉。
杨仕鸣问於甘泉子曰：「鸾也欲归与朋友共求田，而为之井，使耕於是，学於是，相亲让於是，以为世轨，可乎？」甘泉子曰：「善哉志！」或曰：「欲行王政而毋井田，可乎？曰：「田不分则民不均，民不均则富者侈，贫者困，贫者困则衣食不足，衣食不足则礼义不兴。虽有孝子慈孙，不能相保，不能相保则兵生，兵生而食不足，此灭亡之道也。故分田则衣食足而教可兴，兵藏於农而国可守，公入无军国之费，是以其君安富尊荣，而垂拱无为也。故一事而有三利者，分田之谓矣。」或曰：「行王政而毋学[校可乎？」曰：「]田以基之，教以成之，君臣、父子、夫妇、兄弟、朋友[相接以]礼而化於道，上下联属而不可解，和气致而天地位，此之谓盛德。」或曰：「欲毋封建也，可乎？」曰：「王者大公而无我。井田，公於民者也；封建，公於臣者也。未有公於下而下不公於上者也。天下大公谓之仁域。夫分而治之则专，专则民受其惠。此至仁之术也。」或曰：「欲毋肉刑也，可乎？」曰：「可则尧舜之仁为之矣。夫愚民，杀之而不见其形，则不知戒，戒而使远之，仁之术也。」
杨仕鸣问：「学存诸心矣，必求以养之者何？」甘泉子曰：「夫性根於中，其人之元气乎！其草木之根乎！人之元气必谷肉之气以养之，草木之根必培灌以养之。故天之生物也，鼓之雷霆，润之风雨，其养之者与其元气一也。况人之义理根於性，不学焉则息，息则不能生。生生不已，以至於光大也。故义理无内外。」
敬德第三凡十二章
甘泉子曰：「集义者，如集聚百货之归也。夫敬，德之聚也。君子虚以居之，问以聚之，而众理会焉。故能生生者，根於中者也。记曰：『漙博渊泉而时出之。』今之以事事而集之，谓之袭则可，谓之集则不可。」
杨生问：「燔牛祀天，天者，物之父母也。如以其子□□□父母也。可乎？」甘泉子默然有间，曰：「而知仁而未□□□今夫以谷畜养者，而谓之以兄弟养也，可乎？人，天地之贵者也。天高地下，尊卑位矣。万物散殊，贵贱辨矣。人之为养也，以祀其祖考，祀於天地，报本之义也。」
陈公赞曰：「闭关孰与亲师友也乎？其自闭也乎？」甘泉子曰：「然。古之人有病离索矣，尚师友於典籍。今夫有师友而不知亲焉，自闭也孰其甚焉！是故师友者，可以知、可以养，讲习、知也；相观、养也。周子曰：『道义由师友有之。』可不重乎？」
冯生问：「言动可谨矣，而视听为难，以读书乱之，可乎？」曰：「未也。」，公赞曰：「淫声美色以丑恶视之，可乎？」曰：「未也。」少默曰：「知其非礼而不再视听，何如？」：「亦未也。夫心亦在乎主之而已，主立而外物不能入。易曰：『艮其背，不获其身；行其庭，不见其人。』有主也夫。否则虽雅声正色，亦引之而已矣。」
甘泉子曰：「作易者其知道乎！道也者，器也；器也者，卦画也；卦画也者，道之体也。卦画立，而中不中、正不正，於是乎见矣。故卦画毁则无以见易，器毁无以见道。舍器而言道，远矣。是故善学易者，莫先乎画，观其画焉，思过半矣。合而通之，存乎德行。」
甘泉子叹曰：「道之不明，学之废也。先诸小学。」或曰：「迈矣，为之奈何？」甘泉子曰：「有一言可以兼之者，曰：『执事敬。』」
或有非晦翁者，甘泉子曰：「如之何其非之，其志也、学也、行也，将班诸孔门可也。孔门诸子之学之入之异也，如之何其非之？」杨仕鸣曰：「苟班诸孔门，其犹游、夏之间乎？」曰：「然。」
陈生、杨生、冯生侍坐。甘泉子喟然叹曰：「古之学者学诸海，今之学者学诸山。曰：「何谓学山？」曰：「学山者自高，故土或倾焉。」「何谓学海？」曰：「学海者自卑，故流必满焉。是故山有日损，海有日益，知损益之大，可与语学矣。」
甘泉子语门弟子曰：「今之自是者，若坐诸室而阖之门焉。其有见焉者，寡矣。故善学者不自是，如出诸室，坐诸堂，辟其门然。其犹未已，将出诸大门之外，求其台而登焉。物莫蔽之，斯谓之大智。夫学至物我皆忘，然后能舍我以从人，从人而后谓之聪明。故好问好察，乐取於人以为善，非大圣其孰能之。」
或问：「如何斯可为人师矣？」曰：「得中而立焉，斯可矣。刚不刚、柔不柔、而刚柔者法焉，以去其不中而已矣。师也者，犹诸医也，学者其犹诸病也。医以就诸中和而已。医而偏焉，杀人之术也；师而辟焉，陷人之道也。可不谨乎？」
或曰：「博闻强记者，则可以师乎？」「博闻强记而[可师焉]，盍师诸书肆。」
甘泉子曰：「夫治心者，如调马矣。习心之狂犹夫马也，故调之而后熟。思则思，不思则不思，思不思在我一体也。今夫求心者偏於静，不求於动，不习之於事，譬诸系马於肆而求其良，不可得也。」杨生曰：「敢问思不思一者何谓也？」曰：「譬之鉴焉，物至照之，不至则不照，照不照皆此体也。学在去其蔽之者而已矣。」杨生曰：「子尽心之义，其斯之谓欤？」曰：「然，以此而照，性孰不可知？充是心也，精义入神，聪明睿智，以达天德。」
纯学第四凡十四章
「孟氏，其圣学之纯乎！」曰：「请问其全。」曰：「其尽心矣，尽心其知性矣。知天事天，达诸天之所为，是故性与天道之极乎！」
存省一心，孰分动静？分则离，一则合，合则无间，无间则无息。
或问：「九思。」曰：「事九而思一也。」请闻焉。曰：「思曰睿，睿者通，通於万事，事变乎前而思一也。是故知一贯之教矣，圣学之功，一而已矣。」
或问：「知觉之与思虑也有异乎？」曰：「不同，知觉者心之体也，思虑者心之用也。灵而应，明而照，通乎万变而不汩，夫然后能尽心之神。明照而无遗，灵应而无方。」
曰：「小道者何也？」曰：「小人之道也，其诸异乎圣人之道矣。故自医卜之曲，必信必果之硁硁，以至夷惠之清和，皆小焉以成章。然而囿於器，故致远恐泥。夫惟圣人之道，通乎微入乎神而达诸天。」
杨生问：「扩充之指。」曰：「非外有所增而致力也。存而养之，养则生，生则大，大则广，广则塞。是故至大配天，至广配地，充塞配万化，其扩充之谓乎！夫艺木者，根立而养之，则发而茂，茂而实，有不得已焉耳。」
易曰：「知至至之，知终终之。」始终一知也。知终始乎圣学，故天常照而已矣。学在常知而已矣，故知则不昧，不昧则不失，是故知存存而道义出矣。
陈生问：「尽心者，其忠之谓乎？」曰：「忠之义博矣，贯乎始终者也。尽心者，其始也。尽心则中，中心为忠，及其至也，知性知天。存养以事天，成乎其忠也。」
杨仕鸣曰：「子之修二礼矣，请述乐焉。」甘泉子曰：「乐书之亡也久矣，乐记其传也。淳公有志而弗之就，夫不忘之全经，其在六律矣乎，而本於黄钟，黄钟本於中和。」
或问：「庙祀。」曰：「祭之犹丧也，继哀以养也。三年之丧自天子达，而祭之独不得达乎？故人之丧也，四世而服尽，则亦必四世而祭尽也。」曰：「礼，官师一庙而祖祢同，何如？」曰：「庙有多寡，以定上下之伦，义也。无庙而祭未尽者，官师同庙，仁也。」曰：「不备庙者则如之何？」曰：「於一庙之中，室东西一，祀高曾。其东西少前而却，为室二，祀祖祢。室其中北一，祀始分之祖，其别子小宗也。故四代迁而始祖不迁，以系族也。祭则各献以专其尊也，庶乎得孝子仁人之心矣。」曰：「祀始分祖岂有僣乎？」曰：「人莫不有始也，忘始者不仁不孝。」
一理至而三德立，三德立而五道行，如曰：「以此行彼而已矣。」是行仁义云尔，乌乎一？
一呼一吸，生生之理。生理根於中，呼吸感应乎内外。皆天之气，下根乎上，上根乎下，下根上根，万物一体。消息升降盈虚之间，有不得已焉。彼隔以皮肤，昧者不察，因以起私尔矣。」
聪明睿智，乃心之神，通乎四德。彼宽裕温柔、发强刚毅、齐庄中正、文理密察，皆感而发，德之用尔。能知天德，神而明之，非天下之至圣，其孰能与於此！
大德敦化，小德川流，惟敬而无失者能一之。
授受第五凡十一章
甘泉子曰：「孔门授受，惟颜氏之子其至矣乎！□□□□参也求诸万，故夫子叩其一，其惟颜氏之子乎。博文约礼，万一贯矣。子贡亚於曾子，曾子亚於颜子。」
或曰：「学必由中出矣。」甘泉子曰：「何往非中矣？心体物而不遗，故无外。无外安有中？故有外之心，不足以尽性。夫惟尧之心光被四表矣，故心也者，无远近，无内外。」
甘泉子语东山子曰：「人之爱其身也，不如爱其物矣。爱其心也，不如爱其身矣。」「何谓爱身不如爱物？」曰：「今夫为衣食、宫室、器械，未有不能而自为之者也，必求夫良者。至於身之病也则不然，护疾忌医，以没其身，此之谓爱身不如爱物。」「何谓爱心不如爱身？」曰：「病或求医，饥寒则求衣食焉。至於心之病也则不然，曰：『吾自能正心也，吾既已知之也。』自暴自弃以终其身，是之谓爱心不如爱身。舜之好问，禹之拜昌言，其自爱也至矣。」
甘泉子语诸生曰：「伊尹之言觉也，其至道乎！故学，觉而已矣。觉则正心生，不觉则邪心生；觉则达诸天，不觉则陷於人。故聪明圣知达诸天德，圣人之觉也。觉生於思，思曰睿，睿作圣，其惟觉乎！」
仕鸣问致知涵养之别。甘泉子曰：「无二。」又问。曰：「知之所至，养亦至焉。是故知与养并行而不离也。」
甘泉子谓门弟子曰：「诸生何其不切切尔也。譬□□□焉，行则有岐，岐则疑，疑则问，不问者不行者也。」诸生悚然。
门人有问忠之道。曰：「中心。」问恕。曰：「如心。中心，其天下之大本乎！如心，其天下之达道乎！中心则体物而不遗，如心扩而充之，天地位，万物育，故忠恕则成位乎其中矣。大哉！」
甘泉子曰：「可欲之善，其明善乎！天下之大本也。有诸己之信，其诚身乎！要在谨独。诚明并进，达之天下，善推其所为。」
诸生进揖，甘泉子谓士德曰：「夫良知者，非外铄者乎！既不以外铄而有，亦不以外诱而亡，气习蔽之则蒙耳。故学所以发蒙以扩其良知也，不博学则不能发蒙，蒙不发则长而愚。」
有以宇宙为大而本心为近者。甘泉子曰：「乌乎二？大包乎近矣，近囿乎大矣，是故允哲乎此而后能合一。今夫存乎人之身者，四肢与心均一体也，岂以心为近乎？四肢为大乎？故心痛则四肢皆病矣；四肢痛，则心亦病矣。无尺寸之肤不知，无尺寸之肤不爱也。无尺寸之肤不爱，则亦无尺寸之肤不养也。故手足痿痹皆谓之不仁。」
士德曰：「曷谓学？」曰：「学也者，觉也。人之良知蔽[於气习，故]生而蒙，学问思辨所以发其蒙而觉之也，觉则复其良知之本体矣。如梦有觉之者，非外益之也。伊尹曰：『天之生斯民也。使先知觉后知，先觉觉后觉。』」
爱敬第六凡十二章
「孩提以往，无不知爱也，无不知敬也。然不知爱敬人之亲长者，不能扩其知者也。」士德问曰：「何谓达？」甘泉子曰：「至於盗也尽然，然爱其亲而杀人之亲，可谓仁乎？敬其兄而杀人之兄，可谓义乎？故知致之，而无弗爱且敬焉，夫然后谓之仁义。夫民物一体也久矣。」
三子侍坐，问圣学。甘泉子曰：「夫学，性情焉耳矣。」敢问其说。曰：「不怨天，不尤人，孔子也。不迁怒，不贰过，颜子也。故知性情之学者，可与道中庸矣。是故下学上达，与天地相似，故同德。」
霍平易曰：「子之教人也，何学矣？」甘泉子曰：「其敬乎！汝为敬也何如？」曰：「专一。」甘泉子曰：「专一於事而迁於事也，可谓敬乎？故一则不迁，成性存存。」
士德曰：「观於朱子之晚年也，悔前之读书，而置书以求其心，其切至矣。」甘泉子曰：「吾惑焉，未能一也。心与书合一而后可学古训，可学古训而后可发聪明。故一则养志，二则丧志。一则执事敬，二则役耳目。」
诸生有言知，士德曰：「即行即知。」甘泉子曰：「子瞑目能履乎。故为学者如履路矣。视而行之，行而视之，知行并进，其进其深，优入圣域。」
古训者，其圣人之精乎！其犹之规矩矣。以规发员，以矩发方，以精发精。规不规，矩不矩，远於聪明之巧矣。故学则聪明日生，不学则聪明日窒。古训者，圣人天聪明之蕴也。彼杨、墨、释、老者，各任其私知，不讲於古训之疾欤！孟子曰：『公输子之巧，不以规矩，不能成方员。规矩，方圆之至也；圣人，人伦之至也。』」
仕鸣问：「何以格致？」曰：「其体认天理乎！是故默观之乎未发，学之乎古训，辨之乎师友，察之乎感应。知之所至，行亦至焉，合一无二。」
士德、公赞、仕鸣从游於云端之下，甘泉子问之曰：「子之游也，於本心何如？苟不迁焉，一游一息，无非养矣。学在多言乎哉？学问思辨焉，察其体而养之，守则贤，化则圣。」
或问求放心之说。曰：「圣贤之训，为心焉耳矣。故学问於古训，感发其本心，其诸异乎释之求之与！」
士德仕鸣曰：「古之学者，有知而行，行而知者与？」曰：「知止而定，知而行也。物格知至，行而知也。知而行□□□□知之至也。」未达。曰：「子以膏梁之味，未食者知□□□□者知之乎。」
仕鸣问曰：「敬之与思也，何辨？」甘泉子曰：「心之官则思，思者，心之知觉也。非敬则思或邪焉。敬也者，思之规矩也，故君子慎思。」
元气第七凡十二章
甘泉子语士德、公赞、士鸣曰：「人之有是元气也，无天地之气以养之，可乎？」曰：「不可。」曰：「无饮食之气以养之，可乎？」曰：「不可。」曰：「不喘息焉，不饮食焉，可乎？」曰：「否，死矣。」「人之良知，其犹元气乎！学问以养之，其譬诸端息饮食之气乎！养则生，生则发。」
甘泉子曰：「善治病者，先元气而后攻疾。养元气即攻疾矣，苟专於攻疾，是又一病也。善学道者，先正经而后救偏。正经即救偏矣，苟专於救偏，是又一偏也。今之救偏者，如立诸西以矫东之人，东西皆偏也。是故君子反经以立诸中，中道立而偏者正矣。」
甘泉子问士德曰：「王子之教人也，有择与？」曰：「无也。」曰：「圣人天地之化，美恶并育，何择之有？有择者有外也，有外之心，不足以肖天地之心。」
默识者其学之至欤！学之不厌，明乎此矣。是故大本立而问学，则学有本，大本立而不问学，则不足以精义。精义入神。」
士德仕鸣问易。甘泉子曰：「一阴一阳之谓道。」曰：「为之说者，陆也混，朱也离，有诸？」曰：「一阴一阳，阴阳合德，其天地之中乎！夫道，中而已矣。喜怒哀乐之气也，得其中焉，和也，天下之达道也。故耳目之圣明，道气之同形，孰或混诸？孰或离诸？」
天下之病二，骄、吝而已矣。骄、吝亡，然后可以合於道。弘则不吝，毅则不骄。谓骄为毅，奚啻千里！也。』必有事焉而勿正，心勿忘，勿助长，敬以聚德也。夫非求外也，外则袭矣。」
车裘之共敝，缊袍狐貉之共立，而无憾不耻，同一心也。
或问颜、孟同异，甘泉子曰：「同道。今夫骄者必以盈气为孟，吝者必以歉气为颜，岂足以知颜、孟。颜子以至顺而全天下之至健，故曰：『回何敢死。』孟子以至健而具天下之至顺，故曰：『无暴其气。』不同道不足以为颜、孟。」
仕鸣曰：「圣贤，知行一欤？」甘泉子曰：「孰或离之？孰或混之？并行而不悖。」
或问学何要矣，曰：「敬。」曰：「敬何存矣？」曰：「思。」曰：「思何[主？]曰：「思」无邪。」曰：「何谓无邪？」曰：「非所思而思焉，虽正，邪也。[曰：「如之」何斯能思无邪矣？」曰：「默识天理。」
甘於盘追咎其病曰：「吾欲去之，何道？」甘泉子曰：「先立乎大本则自去矣。」曰：「何谓大本？」曰：「在存天理。故曰：『好仁者无以尚之。』」]
圣教第八凡十章
或问曰：「圣人之教若是异乎？既曰『欲立欲达』，又曰『不启不发』，何也？」曰：「欲立欲达，圣人之本心也；不启不发，圣人之无情也。其并行不悖乎！」或曰：「曷谓无情？」曰：「启发应乎愤悱。是故圣人顺物之情而无情。」
甘泉子曰：「不怨天，不尤人，其无意必固我之致乎！」
古之世也，善人多，故其习也易成。后世之善人寡，故其习也难成。甚矣，习之系乎学也久矣。
或谓修身知本之说。曰：「修身故能身体天理不违，是之谓物格。物格则闻道，故曰『知本』，故曰『知至』。」
甘泉子言曰：「学莫大乎内外合一，一则无事矣。」或曰：「以心合物，孰能一之？」曰：「莫大於不与。」曰：「如之何斯可至之？」曰：「习。习以渐。」未达。曰：「盍观诸鸟雏之习也，以渐而高远。」
君子深造以道，其格物之谓乎！自得者，其知[至之谓乎！]居安资深逢原，其心身家国天下本诸此矣。孟□□□得诸大学。
或曰：「庄子为道日损，非欤？」曰：「吾庸有取焉尔。道无损益，损害为益。小损则小益，大损则大益，小损则贤，大损则圣。」
君恪问：「或谓在天地者性也，赋於人者非性也。如之何？」
甘泉子曰：「天人判矣，天一人也，人一天也。不知天人之合一，不足以语性。」
或谓中庸之要。曰：「在谨独。」问大学之要。曰：「在格物。」曰：「何谓谨独？」曰：「养其中而已矣。」「何谓格物？」曰：「修身而已矣。修身而后知本，存其中而后知微。知隐知中，立天下之大本，而和生焉，尽天下之达道。」
克艰第九凡十四章
大禹克艰，其克己之原乎！其修身为政之本乎！
仕鸣问：「知行合一，信斯言也？」甘泉子曰：「曷曰知乎？曷曰行乎？知者行之几，行者知之实。孟子曰：『智之实，知斯二者弗去。』然而知行并进也夫。」
公赞、仕鸣侍，问：「动心、不动心何以异？」甘泉子曰：「心动乎天则生，故欲其动。心动於物则死，故欲其不动。是故能动心而后能不动心，能动之至可贤，不动之至[可圣]。」
仕鸣问：「本心宇宙何以异？」甘泉子曰：「本心宇宙[一也。今]夫火之光与其所照，一而已矣。故不知本心者，不足以语天地万物同体之理；不知天地万物同体者，不足以语本心之全。夫何异？」
赤子之心，其真心乎！大人不失赤子之心，存而廓之耳。
於盘曰：「霍子以先生求学於事为是。」曰：「吾不知何事非心。」又曰：「霍子以或者求学於心为非。」曰：「吾不知何心非事。心迹之判，道之惑也久矣。」
甘泉子语诸生曰：「智崇礼卑，其不可二之矣。」或问：「何居？」曰：「崇法天，卑法地，天地其可以二乎？是故知行异名而并进，达於天德。知圆而行方，知远而行近。」
仕鸣问知行合一。甘泉子曰：「其并进乎！是故离知而行，非圣人之行；离行而知，非圣人之知。」
君恪曰：「诸欲同根而异发，有诸？」甘泉子曰：「然。万理同根而异感，故在君为仁，在臣为敬，在父为慈，在子为孝，在友为信。在所以感之者，是故君子敦本。」
君卓曰：「知止，其在心之天理欤？」甘泉子曰：「莫非心也，心体物而不遗。」曰：「何谓格物？」曰：「物至而后义生，义生而后知有所措。」
「易曰：『鼓万物不与圣人同忧。』其圣人不能为天之所为乎？」曰：「此圣人能为天之所不能为者也，故能弥纶[辅相]以成其能。彼释者自以无心拟诸天，不亦妄乎！」
郑启范问本立。曰：「其天下之大本乎！」问道生。曰：「其天下之达道乎！大本立矣，达道生焉。譬诸木，其根深则苗而秀，秀而实，不可遏焉耳。」
启范请学，甘泉子曰：「执事敬，其内外一本之道乎！」问敬。曰：「主一。」问主一。曰：「无适。」问无适。曰：「无物。是故君子应万事而不与，故能一。」
郑启范曰：「吾向也不敢望於圣贤，求别於乡人而已。[闻子]之言，[窃]有志焉。甘泉子曰：「圣非分外也，如」其分[外，畴其强]之，是故惟圣贤然后能尽性，尽性然后成人，哀[莫大於]不成人，弗思尔矣。」
乘除第十凡十七章
甘泉子与诸生刈於垂虹之田，有播焉，有插焉。播者获也少，插者其获也多。问之佣，佣曰：「早之播也获少，则其晚也兼多；早之插也获多，则其晚也必少。甘泉子顾谓诸生曰：「其天地乘除之理乎！於耕获之中有学焉。弟子识之，何思何虑。」
诚不可掩，声亦不可掩。诚以藏显，声以藏隐，故韶武之声(「声」，一作美)，韶尽善而武未尽善，听声而知之，由显以之隐也。[故]吉人凶人之言，方垣而听焉。吉必知之，不吉必知之。如闻琴而知杀心，听历代之乐而知其德，不可掩也。
或问道。甘泉子曰：「吾得之洪范矣，知偏党反侧作好恶之非道，则知中正矣。中正者，天下之至道也，是故无意必固我，而发皆中节，君子可以知道矣」
陈子宗享曰：「人者天地之心，以得其气欤？」甘泉子曰：「子之言其几矣！其几矣！由是而充之，其知道矣！是故人者也、天地也，呼吸通焉。彼以皮肤之间，何足以知人？何足以知天地？」
□生曰：「绝四，其圣人教人之至也乎！其正心尽[言]□□。夫四[者亡]而后心正，心正而后能尽斯言也，其□致之先乎！」
语叔辉、公赞、体刚，以「艮不获身不见人」之义，由不见人也，然后能有所见。
「[格]物则内外合一，知行并进。」未达。曰：「理无内外。」
孟氏之养气，其养性乎！性与气一也，示人以易见也。[改]其说曰：「气之中者性也。故其为气也，配道与义。」
能近取譬，近取诸身。欲立欲达，可欲之善，立人达人，扩而充之。故自近始也，譬其喻也，喻其明也，近取诸身，但明乎善。知皆立人达人，不假外求。
黎玺问：「举斯心加彼也，何心？」曰：「其本心乎！老老幼幼，及人之老幼；刑寡妻，至兄弟，以御家邦；皆自此心焉扩之。故知此者，其知絜矩矣乎！」
问薛尚谦：「圣贤之学同乎？否也？」尚谦曰：「有安勉。」曰：「有圣人之学矣，有贤人之学矣。圣人，先天之学也；贤人，后天之学也。圣人先於立诚，故拟之於乾，贤人先於修存，故拟之於坤。乾知大始，其德乎！坤作成物，其业乎！德业合，斯可配天地。」
古之学也必传受其大，是以知学问思辨笃行之，□□□而不离乎此也，曷谓大？曰：「天理」。
□者其心学乎！通乎内外，达诸天德，一以贯之。
□问曰：「孔门一贯之教，其惟曾子乎？」曰：「施诸群弟子□非一也，如其心事之判，则为病痿人矣。何以为至？」
门人有问：「圣可学欤？」曰：「可。」曰：「如之何？」曰：「在变化。士而贤，贤而圣，圣而天，变化也。今夫飞潜之类，变化则有之矣。如其学不变不化，可以人而不如飞潜乎？」曰：「孰变化之？」曰：「沈潜刚克，高明柔克，克之者其心乎！心之中正，其变化之矩也。」
或问曰：「昔人有言，王化行而后田可井也，然欤？」曰：「孟氏子之告齐、梁、滕君也，岂三国之王化已行乎？必先田里而后学校，仰事俯育而后驱之善，是故欲行王化者必自井田始，然非其人不行。」
语钟景星、陈谟、郭肇乾、黎玺曰：「汝知学之要乎？」曰：「请问焉。」曰：「其洒而落之乎！」曰：「孰谓洒落？」曰：「其廓清乎！美或窒焉，恶或窒焉，不廓清之，不足以入道。」
泉翁大全新论明论序
道之弗明也，多言蔀之也。学者弗至於圣人也，弗为画之也。夫道者，率性者也。性具於吾心，仁义礼智其大者，夫人而有之，夫人而知之，奚俟於言？是故道，内也、本也；言，外也、末也。如以言，是使人遗内而取诸外，舍本而求诸末。体认一差，本原遂失，而去道益远矣。夫珠，物之有光耀者也。以锦袭之，袭愈多而珠愈晦。以言明道，则言愈多，而道愈蔀，是以君子弗贵也。夫学者之学也，非不知吾心之有理也，幼而是人也，壮而是人也，老而是人也，而不少变。是故圣人，吾不得而见之矣；而大贤者世亦罕焉，非不知之罪也，好言而不能行者之罪也。夫不思而得，不勉而中，圣人也。未至於圣者，必思必勉矣。思也者，致知也；勉也者，力行也。致知则通，通则睿；力行则熟，熟则安，二者圣功也。斯义也，舜开之矣：「唯精」者知也，「惟一」者行也。孔子之祖述也，有曰：「学、问、思、辨、笃行」也。子思之承家也，有曰「明则诚」也。孟子之私淑也，有曰「明善诚身」也。皆斯义也。夫所谓知行者，非尽知天下之理而始行也，知斯行矣，无容二也。程子尝曰：「学者才知得是，便泰然行去。」此知行合一之道也，大哉言乎！斯其至矣。今之学者为说益繁，而叛圣益远。故定心者戒思，务学者罔行。戒思则梏於寂，其弊也塞；罔行则鹜於博，其弊也荡。自大舜以下无是道矣，无惑乎道之弗明，而人之弗圣也。予读甘泉湛子知新明论二书，而知古学之可兴也。其论以天理为学之本，以知行并进为功，以动静合一为至。纯而确，简而易，不袭於前，不诡於圣，循循可以入道，斯德言也。湛子反身践行，循理而安，非尚言者，其为此盖将有不得已焉耳！盖将有不得已焉耳！
嘉靖乙酉二月庚戌杏东郭维藩书於南雍南署
泉翁大全新论序
圣贤立言，非乐於费辞，不得已也。夫圣贤岂不欲与天下相忘於无言哉？顾生民贸贸，气胜习夺，日趋於愚，而天独厚我以先觉，将恝视之，使自有余而已乎？抑亦切同胞之爱，为之一引手也。是故可以知甘泉夫子之心矣。夫子新论一编，章分凡一十有二，大要欲人体认天理，煎销习心，去意必固我之私，还光明正大之体。如鉴之脱垢，衣之就澣，焕然聿新，而进於圣贤也何有？虽然，良工斲轮，惟授之度；至於巧，虽父不得而私其子者。夫子之论，新之之规矩也。由规矩而有得焉，亦在吾人善求之而己矣。如以辞焉，吾恐买椟还珠，终身无得夫子公善之心，不亦孤乎！不佞，罔发其蕴，窃以教泽不可私，谋诸同志，期梓以广其传。因原其不得已之意，以相告云。
嘉靖乙酉四月辛丑门人德清蔡谨序

[book_title]泉翁大全卷之二
新论
门人邵阳陈大章校刊
大中章第一凡十二章
道者大中，大中之则，人伦之极。物或过之，物或亏之，是故归极者稀。
责已者日裕，求人者日困。夫惟日裕，故天下不言而可喻；夫惟日困，故言诸天下而不信。
古之学者以存心为本，存之又存，入圣之门。
或问主一。曰：「无贰。」曰：「主一物乎？」曰：「一物则贰，心无一物。一物侵寻，乃丧其心。」
食息，一语默也；语默，一进退也；进退，一死生也。道无贰而已尔，故忽小者必亡大。
学者正心而已，心正然后义生，义生然后物各止其所而天地位。
不累於物欲而后气质得其正，不偏於气质而后德性得其全。虽上士不能无气质，虽下士不能无德性。上士上化，下士下化。
知道者为知至。知者如知盗，其改过迁善为至。是故知行无二。
不愧屋漏，斯可及天游衍。不愧屋漏，其乐油油；及天游衍，其行坦坦。
贤者寡欲，圣人无欲。寡欲之至可圣，无欲之至可天。圣则无意无必，天则无声无臭。
知语者知默，知进者知退，知存者知亡，知生者知死。
学者造乎其自然者，自然则无事矣。日月之盈亏，昼夜明晦，寒暑之往来，孰或使之？孰或止之？其自然者有不得已乎！
心之生理如树在地，斯须弗存，生理索然。
惟学逊志，虚者受善之原；玩物丧志，塞者陷恶之端。
天地间阴不能不辟而为阳，阳不能不翕而为阴。是故一气之感人之心，静不能不感而为动，动不能不寂而为静，是故一体之变。合两而一，是故敬而弗失。
「诚者曰『无为』，无为者曰『无事』，无事者曰『自然』，不自然者曰『人为』，人为者曰『伪』。」曰：「老氏何以非道？」曰：「老氏任气，圣人任理。任理则公，任气则私。理气之异，毫厘千里。」
礼也者履也。乐也者乐也。礼以履之，使民无邪行；乐以乐之，使民无邪心。无邪行则风俗可得而正也，无邪心故祥瑞可得而格也。后世礼既坏，则民无所履，故手足莫措；乐既崩，则民无所乐，故怨咨日生。
性学章第二
性者，天地之全德也。学非益之也，反之也。反之也者，肖天地而参之者也。
以书蔽志者，穷年不能明其理；以鉴掩面者，终日不能见其形。故主敬然后我立，我立然后不蔽於物，物物穷格而天下之理得。
一阖一辟可以观极，一动一静可以观性，一屈一伸可以观神，一语一默可以观德。
人生而静，天地之性而情默定；物感而动，为情之用而性斯衷。
视听言动非礼，非心也。非心亡，然后合礼。合礼然后参前倚衡之体见。参前倚衡之体见，然后手舞足蹈之乐生。
古之三不朽之道，一而已矣。一者德也，功非德不弘，言非德不精。
三皇之道，浑浑乎！五帝之化，荡荡乎！三王之治教也，??乎！三皇，吾不可得而见矣，得见五帝者可矣。五帝，不可得而见矣，得见三王者可矣。欲复三王之治者，不井田，不封建，不立学校，不兴礼义，曷其能成？要在反本之贞。
或问：「治天下封建可复乎？」曰：「可。其公天下之义乎！保天下之利乎！」未达。曰：「以天下之地分功德而不私，义孰大焉！制之五服，为藩五重，重五百里，故外莫侮也；君统二伯，二伯统连帅，连帅统诸侯，故乱不生也；利孰大焉！后世以数丈之城，分裂之兵，自以为安。噫！惑矣。」
天子，元子也。诸侯，别子也。家有元子，据其有而有之，群将争之矣，不封建之谓乎！求之无艺，群将不顺乘之矣，不仁之君之谓乎！柳子不睹其本，而以乱世难行之势明之，莫知大义焉！莫知大利焉！
惟圣人者，体天地之大德，立天地之大化，成天地之大功，其惟圣人乎！
天地辟，然后万物形；万物形，然后男女别；男女别，然后父子亲；父子亲，然后兄弟序；兄弟序，然后君臣立；君臣立，然后朋友交。君臣治之，朋友资之，是谓彝伦之基。
天地之间，一感一应而已。阴阳之屈伸，万物之往来，人事之酬酢，感与应而已矣。妙感应者，其唯神乎！
恻隐之时可以观仁，羞恶之时可以观义，辞让之时可以观礼，是非之时可以观智，动静之时可以观心。心一而已，无间动静。
阴阳皆有其精，日月各得其贞。阴之月，其水之光乎！阳之日，其火之光乎！日月之光相有而不相受，其盈亏迟速之间，阴阳之性为然。
天道无己，天非他，即人物而在耳。故有己之心，谓之弃天。
士有三品，富贵之事，君子非恶之，所愿不与焉。功名之事，君子非不愿之，所乐不与焉。君子所乐，道德而已。道德蕴於中，享之为富贵，施之为功名。是故富贵不离於道德，周公乐之也；功名不离於道德，伊、傅乐之也。
德性用事者上达，血气用事者下达。
仁者必其有介，有介者不必其有仁。
君子之学，反己而已。反己则见其不能不愧於天，故不怨；见其不能不怍於人，故不尤。
古之辞也，达诸内而已；今之辞也，饰诸外而已。古之修辞也，立其诚而已；今之修辞也，立其伪而已。一辞之发，诚伪之主也。
君子之於道也。不已焉已矣。不已则可久，久则可大，大则可化，化则神。化则无为而成，神不行而至。
贵纯章第三
学贵纯，不贵杂；学贵一，不贵二。纯者，一也；杂者，二也。一者，善而已矣；二者，恶以为对者也。故君子致一以纯之。
学文而不失己者，善学者也，故己立而后可以学文。圣人之教也，游艺终焉尔。
[孔]明、渊明，其知学者也。不求记焉，不求解焉，其所求[者大]焉尔。
生生者，天地也。人也者，生也。生也者，不息也。息焉则死矣，哀哉！
性者天之道也，其赋之人也有气，气则形，形则物，感之而欲生焉，而天性蔽矣。蔽非亡也，非亡则可复，复者无欲也，无欲则知性，知性则知天，知天其神乎！
分田其王政之本乎！有田则食足，食足则善心生，善心生则伦理明，伦理明则风俗厚，风俗厚则礼乐兴，礼乐兴则和气致，和气致则天地泰、万物若。
封建其王政之本乎！有封则分定，分定则专，专则民安之，安之则教行，教行则可使。故上下内外相维而不绝。
学校其王政之大乎！学立则人无私学，无私学则一，一则明，明则人才出而风俗正矣。
举选之法，其王政之不可废乎！人之立行也，修诸身，行诸家，达诸其乡里。有善焉，乡里先知之；有不善焉，乡里先知之。其有不公，国有常刑。
见冰而寒，闻雷而惧，其气之动志乎！可以反风，可以致雨，其志之动气乎！感应之理大矣哉！
天地间凡有形者气，无形者亦气，而性行乎其间矣。故滞有者固不足以知性，沦空者亦不足以知性。
近思则得，远思则惑；近思则明，远思则荒。笃近者必举远，鹜远者[必遗]近。安土敦仁，近思存存。
农夫之养苗也，去其害苗者尔，而生意不可遏也。学者之养心也，去其害心者尔，而生理不可息也。夫何加力焉？
锄其骄而苗自夭，杀其蠹而木自茂，绝其欲而理自足，是故万化咸畜。
或问无为。曰：「无不为。」问无思。曰：「无不思。」又问。曰：「无不为则习而察，习而察则安於自然，故知无所用为。无不思则议而化，议而化则信於默成，故知无所用思。非曰无思，非曰无为。」
君子主之以敬，发之以庄，和之以义，贞之以信。夫惟信，故众善混。
天地之性生万物，发於元，长於亨，成於利，藏於贞。贞者，物之所终始也。圣人之心体万事，生於仁，裁於义，节於礼，成於智。智者，圣学之所以终始也。知始知终，循环无穷。
天覆万物，物外无天，物亦天也。天健不息，人不法之，谓之弃天。
[实]者众善之本乎！行此者谓之实行，得此者谓之[实得，得]而发之谓之实用，用之而开物成务谓之实功。其实一实。
人有不善，我告之曰不善，则怒。我有不善，人告之曰不善，则怒。在己在人，有我之根。故忘我而后知过，知过而后迁善。
圣道章第四
圣人之道，存之乎心，发之乎事，成之乎治，极之乎参天地。其道岂远乎哉！其功岂小乎哉！
视听言动不由中出焉，百职废矣。庶事庶物不由中应焉，万化隳矣。
易也者，以言乎道者也；书也者，以言乎心者也；诗也者，以言乎性情者也；礼也者，以言乎事者也；春秋也者，以言乎妙用者也。
学莫先於存心。心存而后理明，理明而后意诚，意诚而后气变，气变而后质化。学而至於质化焉，则几矣。
莫非学也，明理之为要矣。莫非守也，存心之为要矣。
富贵福利者之於学也甘，贫贱患难之於学也苦；苦之入也多固，甘之入也多坏。故贫贱患难之成也，难而易；富贵福利之成也，易而难。是以有志者不系乎难易之势也。
易曰：「蒙以养正，圣功也。」正也者，诚也。洒扫应对，立诚也。明德亲民，立诚而章矣。致中致和，立诚而化矣，是故圣学始终之备矣。
君子之道有四纯焉。无所比而亲曰纯仁，无所为而宜曰纯义，无所饰而理曰纯礼，无所缘而知曰纯智。君子有此四者，故曰纯人。
成於天而不可易之谓性，由是而之焉之谓道，有之之谓贤，固有之谓圣，莫见其有之谓神。
夫天地者，示人以浑然矣；夫万物者，示人以粲然矣。当其浑然也，不能外万物；当其粲然也，不能外天地。大德小德，贯之惟一。
心道生仁，树道生实，存心根之，省察防之，讲习灌溉之。人力不与焉，而生生不已。
行一不善，不可谓之全人，终必亏其善而已矣。德一不备，不可谓之全德，终必累其德而已矣。故君子责全之为贵。
天性无不善，过不及之渐也。人性有至善，损益致中之化也。
学者譬如登山。坡平则易，不知其进也纡；顶峻则难，不知其进也锐，故大难则大进，小难则小进。
或问：「仁曰爱。」曰：「爱以观仁，仁斯得矣。」或问：「智曰知。」曰：「知以观智，智斯得矣。」
惟德无大，积之惟大；惟善无小，散之惟小。是故君子明分合之体，以执道轨。知康知几，知章知微。
或问大人。曰：「立其大者也。」或问小人。曰：「务其小者也。」未达。曰：「立大者未必不举小，务小者未必不忘大。」曰：「毕公之勤小物，小乎？」曰：「不曰『懋德』乎？」
自知者然后能知人，未有不自知而能知人者也。自信者然后能信人，未有不自信而能信人者也。
立大章第五
立大者日进，从小者日退。立大者大人，从小者小人。立大者心，从小者迹。心非外迹，一本皆得。
心一则虚，虚则明，明则善[生，善生然]后义兴，义兴然后礼定，礼定然后乐作，乐作然[后民化]，民化然后物格，物格然后天地位，故天地位矣。道莫大焉！法莫要焉！
夫礼乐也者，以别贵贱、辨尊卑、[明上]下和人神。不如是，则虽有乐，弗乐焉！虽有礼，弗礼焉！
或问相之道。曰：「为瞽者目，四目克明，万邦以贞。」曰：「以己相之，孰与以人相之？」曰：「以人。」「以人相之，孰与以人人相之？」曰：「以人人。」
古之人才，本诸性，成诸道。今之人才，本诸质，成诸艺。故古之才也，周而不方，今之才也，方而不周。禹之熙载，皋陶之刑，伯夷之礼，夔之乐，稷之种，契之教，可易位而治。
或问道。曰：「入必孝，出必弟。」他日有问道。曰：「入不必孝，出不必弟。」或疑焉。曰：「入必孝，出必弟，自我行道乎！入不必孝，出不必弟，其道在我乎！我行道者，其几也以动，人之道也。道在我者，其动也以几，天之道也。」
人有所不为，而后可以有为者，自得。有所不为，而不足以有为者，自画。自画之弊，是谓自弃，其过均矣哉！
人生而静，是曰天性，动而有极，天性斯得。执天之性，寂感各正。
古之圣王，其德优优，故其政孔修。政修日隆，其民化中，化中之成，其心和平。其心和者，故其乐声和；其心平者，故其乐辞平。心和而辞平，是谓至治之精。
治备乐成，气之化声；乐作俗治，声之化气。声气之化，感应之大妙也。至哉！
礼者以定民，乐者以动民，礼以定之，故使民手足有措；乐以动之，故使民不知手之舞之，足之蹈之。定以基之，动以成之，故三王之治可几也。
经也者，济道之舟也。舟能济物，亦能溺物，世之不济於道而溺者多矣。噫！可不慎诸！
君子务实不务名，任性不任情。是故翕之愈张，抑之愈扬，潜乎其愈光。实德之发，森不可遏，盛大矣哉！
得常章第六
人皆知进之为进，而不知退之有进。人皆知得之为得，而不知失之有得。进退失得，周流不测，唯义所极。是故君子以无常观常，故常得其常。
天下无事，扰之则戾；人心无事，拂之则蔽；物理无事，凿之则废。君子以无事处事，是以能事事。不劳而有功，不动而天下治。
大有若虚，大智若愚，大行若迂，大德若区区，其盛矣乎！
人皆知学之益，而不知学之损，知学之损，则益矣。故多闻或令人昏，多辞或令人支，多艺或令人滞，多修或令人缪悠。非学之损，不得其本。有本则益，无本则惑，可不慎乎！
君子刚而不可折，柔而不可屈，章而不可显，微而不可忽，其盛德之至乎！
木有本枯而末犹茂者，水有源竭而流犹□者，国有实亡而形犹存者。非天下之圣智，其孰能睹未然之几！
形天地之至隐者，莫大乎物；发天下之至妙者，莫大乎人；蕴天地之至显者，莫大乎道；阐天下之至赜者，莫大乎教。尽天地之人物，而主天地之道教者，莫大乎圣。
古之文也以明道，今之文也以蔽道。古之行也以积义，今之行也以袭义。古之忠信也以进德，今之忠信也以泥德。明道者精，蔽道者眩，积义者充，袭义者穷，进德者弘，泥德者孤。
儒於释、老，有若同是焉，唯智者能辨其非；有若同公焉，唯仁者能辨其私。营营绝根，乃碍其身；区区炼气，乃局其器。而云周遍，而云神化，何足以语大公之仁？是故圣人兼济天下而同体万物，兼济故不局於器，同体故不碍其身，非天下之聪明，其孰能与於此！
仁者不有其身以成其仁。使不有其身，不成其仁，犹不仁也。义者不爱其生以取其[义。使不爱其]生，而不取义，犹不义也。仁也者，心也；安之为大。义也者，事也；时之为大。
观鸲鹆、鹦鹉之能言，而知天下可以气化。观蜩蝉、蜉蝣之能蜕，而知天下可以质化。是故圣可学而贤可至。圣贤之道，存之移气，养之移体，非达天下之变化，其孰能与於此！
释者弃彝伦，由於外物，外物由於恶六根，恶六根由於不知性。知形色天性，而后知恶根之非。非天下之尽性，其孰能与於此！
性妙天地之有，情著天地之无，神妙有无之机，道参天地之一，其唯圣人乎！
贵文贱行，教人以佞；贵进贱退，教人以沫；贵材贱德，教人以忒。是故皇之弗极，民用反侧。
天地覆万物而不私，故称其大；圣人应万物而不与，故成其公。至大至公，上下攸同，是曰作配。
同物章第七
乐莫大乎同物，忧莫大乎私己。私己者戚戚，与物为敌；同物者休休，与天为游。
刑也者，形也。刑不孝，所以形天下之为孝者；刑不弟，所以形天下之为弟者。刑之不形，教民以争，民争不息，乱亡罔极。非充天德者，其孰能知之！
福者，祸之门。荣者，辱之端。得者，丧之源。哲人有以见乎其然，是故身弗与而乐弗存。
上而能下下者，高莫踰焉！贵而能下贱者，荣莫加焉！贤而能下愚者，大莫测焉！
欲人无疑，先不自欺。欲人无侮，先不自傲。
圣，仁而已。仁者同物，同物者同天，故曰肖天。不仁者戾物，戾物者违天，故曰弃天。是故圣人反乎天以同乎物而已。夫岂外益之哉！
性者，心之生也。情者，性之动也。性生不能不动而为情，犹水之不能不流也。流而清者其本性也，圣人也。流而浊者，犹物欲蔽之也，众人也。澄之复其清，养之复其性，贤者而已矣。及其至也，成性则圣。
悦者，尽其性也。乐者，尽人之性也。不愠，成性者也。其性一也，圣人之事备矣。故君子观其悦乐不愠，可以知性矣。
天理之自然也，犹水之利下也。善导水者因其利，善养性者保其自然。自然者，天之所为也。知天之所为则几矣。
有仁者无恶，无恶者未必有仁。故曰：「苟志於仁矣，无恶也。」又曰：「克伐怨欲不行焉，仁者吾不知也。」君子观此，可以知仁矣。
天理者，天之道也。天理自然，君子法之，以直养无害。孟子曰：「必有事焉而勿正，心勿忘，勿助长。」无害自然而已。彼訾老、庄以自然，诬也。老、庄逆天者也，遂以自然非道，不智孰大焉！
五行在天，五事在人，其体一也。水、火、木、金，天之气也，非土则不生，不生则不成。貌言视听，天之性也，非思则不能通，不能通则不神。明而神之，成诸天道，其惟心乎！
一阴一阳之谓道，外阴阳则道不可言矣，阴阳息则无以见道矣。继之善者其孝乎！成之性者其仁乎！是故惟孝子、仁人为能事天矣。
礼者，乐之始也；乐者，礼之终也。识礼乐之终始，则仁在其中矣。
天地之初也至虚，虚者无也。无则微，微化则著，著化则形，形化则实，实化则大。故水为先，火次之，木次之，金次之，土次之。天地之终也至塞，塞者有也。有则大，大变而实，实变而形，形变而著，著变而微。故土为先，金次之，木次之，火次之，水次之。微则无矣，而有生焉。有无相生，其天地之终始乎！
阴阳章第八
一阴一阳之谓道，道一阴阳也，阴阳一气也，气一宇宙也，一而已矣。一不变则宇宙不变，宇宙不变则气不变，气不变则阴阳不变，阴阳不变则道亦不变。夫道一而已矣，智者见之，仁者有之。
涵养而知者，明睿也；问学而知者，穷索也。明睿之知，神
在内也；穷索之知，明在外也。明睿者德性，德性则可以入圣矣；穷索者思虑，思虑则可以入贤矣。
元、亨、利、贞，同道而异德。仁、义、礼、智，同体而异用。喜、怒、哀、乐，同寂而异感。
戒惧谨独修之，修之而中和出矣，致之而天地之中和出矣。是故天地之位，中孰大焉！万物之育，和孰广焉！位育非二也，一致也。是故至大配至德，至广配至道。
学而时习，性分之悦也；朋自远来，性分之乐也。性之德也，合内外之道也。君子观悦乐，而其仁可知矣。故曰：「仁者，己欲立而立人，己欲达而达人。」
阴阳同道而异气，五行同气而异质，五常同体而异用，五声同生而异起；五色同质而异采，五伦同理而异分，五方同性而异习。
行短而知长，行方而知圆，行有止而知无穷。故行一而已，造其极之谓也，非造其中之谓也。若夫知者，所以潜天地、达古今、通昼夜、尽始终之变，以至於化育，非天下之聪明睿知，其孰能尽之？
四端德也，非性也，性与德非二也。其未发也浑而一，及感而通也，恻隐、羞恶、辞让、是非之心生焉，而四者别矣。其端，始也，故曰：「若火之始然，泉之始达。」端也者，始也。四端者，性之能也，性之四德也。
仁者体，智者用。其体也与理为一，故安；其用也顺理而行，故达。安故如山，达故如水，乐水乐山，则各从其类也。
阴阳合德(「德」，康熙二十年本作「一」)者道，仁智合一者德，内外合一者心，动静合一者神。
虚无即气也，如人之嘘气也，乃见实有，故知气即虚也。其在天地万物之生也，人身骨肉毛面之形也，皆气之质，而其气即虚无也。是故知气之虚实有无之体，则於道也思过半矣。
空室空木之中，有物生焉。虚则气聚，气聚则物生。故不待种也，气即种也。古之气化而生也(「古」，康熙二十年本作「得」)，故虚者生之本。
夫妇者，阴阳之象也。男健女顺者，刚柔之象也。日作夜息者，动静之象也。男外女内者，天地之象也。成男成女者，万物之象也。有阴阳而后有刚柔，而后有动静，有动静而后有天地，有天地而后有万物。
夷、尹、下惠趋一，禹、稷、颜回同道，其孟子反约之学乎！
求道章第九
今之求道者，如居室中而欲见天地四方，可得乎？或得隙光焉，侈然以为有见。夫身在屋内，四面墙壁也，何以见天地四方之全？必超身而出，立於九层之台，斯尽见之矣。故曰：「尽其心者，知其性也故。」物欲也，玩好也，文艺也，皆墙壁之类也，故辟之而后可以见道。
天命之性，全而生之也。天地位，万物育，全而归之也。非天下之仁孝，其孰能与於斯！
精气为化(「化」，康熙二十年本作「物」)，游气为变。(「气」，康熙二十年本作「魂」)。知变化之故，则知鬼神之情，知鬼神之情，故知祭祀之义，知祭祀之义则几矣。
滞於物，可以言专，不可以言敬，敬无滞也。敬者必专，专者未必敬，谓专为敬，何啻千里！
道者，先天地而无始，后天地而无终。能原始则无始矣，能要终则无终矣。屈伸相感，循环无端，非知性者，其孰能与於此！
「尧、舜其犹病诸」，仁者不忍一物不得其所。「己欲立而立人，己欲达而达人」，此性之德也，合内外之道也。君子观其病与欲，而其性可知矣。
「昊天曰明，及尔出王，昊天曰旦，及尔游衍。」有道者如是夫。
人心之虚也，生意存焉。生，仁也。生生，天地之仁也，塞则死矣。圣人之心，太虚乎！故能生万化，位天地，育万物，中和之极也。必有主而后能虚。
智者，始之终之之要乎。易曰：「知至至之，知终终之。」故人之适道也，必先知所往而后行，始之也。及其至也，聪明睿智以达天德，终之也。故始之不如终之深也。孟子曰：「其至，尔力也。其中，非尔力也。」知其至矣乎！
人之一呼一吸，天地之气也。气在天地，吸之即翕，天地之气通我也；呼之即辟，我之气通天地也。是故知天地人之一体。
暗室之中，久坐而明生焉。况夫灵府虚室，成性存存，而无天下之至明者乎！
或问虚空即气。曰：「实有也。风云雷雨也何生？气也，有形则见耳！知风云雷雨之所由生，则知气之所在，又何有虚空？」
天下之言道也，则器而已耳。得其器，道在其中矣。天下之言性也，则气而已耳。得其气，性在其中矣。故易曰：「一阴一阳之谓道。」夫子曰：「逝者如斯夫！」
至诚动物，志之动气也。见冰而寒，见火而热，气之动志也。
知动静则知阴阳之情状，知阴阳则知天地之功用，动静阴阳，反求诸心耳。天地之道，一心而已矣。
或问道。曰：「其五伦之间乎！尽其诚即道也。过之非诚也，不及非诚也。诚者，天理也。理者，天之理也，非人之私也。意必固我不得与於斯，意必固我有一焉，即人矣。」
体认章第十
延平之言「默坐澄心，体认天理」也，吾有取焉尔。时皆然，动为甚。一事之动，意必固我生焉，天理灭矣。故易曰：「敬以直内，义以方外。」合内外之道也。敬义并行而不悖，其圣学矣乎。静之体认也易，动之体认也难。
宇宙间其一气乎！气一则理一矣。如池浑浑，群鱼生焉，是谓同体。溢则同生，涸则同死，一体之谓也。其形体、呼吸、性情潜跃之异者，分之殊尔。见之者谓之知道。
或问圣。曰：「有生知之圣，有学知之圣。」曰：「孰谓生知。」曰：「伏羲、神农、黄帝、尧、舜，生知也。故先天开物，无所缘而知，作者也。」曰：「孰谓学知。」曰：「若禹、汤、文、武、周公、孔子，学知也，故后天成务，述者也。孔子曰：『我非生而知之者，好古敏以求之者也。』圣学其深矣，非夫孔子之自道，其孰能知之！」
礼其发圣人之蕴乎！不学仪礼，无以得圣人之用；不观於仪礼，无以识圣人之心。
水可游也，亦可溺也。圣人之教，游艺终焉尔。
问孔、颜之学。曰：「其理也同，其分也异。」「何谓孔子之学？」曰：「不怨天，不尤人。」「何谓颜子之学？」曰：「不迁怒，不贰过。不怨不尤者，乐天者也；不迁不贰者，事天者也。」
理一分殊，二之则非。理一之中，分殊具焉。如人一身，四肢百体。是故知理一则知分殊矣。
君子之学也，犹之锻金也，不炉不锤则金不精。事也者，学之炉锤也，不历事则仁不熟，不熟，仁之弃也。夫仁也者贵熟之。
上儒，吾不得而见之矣，得见中儒者，斯可矣。中儒，吾不得而见之矣，得见下儒者，斯可矣。何谓上儒？终日乾乾，与天偕行，古之人有行之者，颜子矣。何谓中儒？敬直义方，行地无疆，古之人有行之者，闵、冉、雍、开矣。何谓下儒？必信必果，硁硁如也，古之人有行之者，申枨矣。今之上儒，古之下儒也，孔子云：「女为君子儒，无为小人儒。」
好生而恶死者，自私其身者也。苟不自私，聚散何与焉！与天地并立，故能位；与天地同化，故能育。立天地之位者其帅乎！知天地之育者其塞乎！能位然后知礼，能育然后知乐。礼乐皆极，乃臻盛德，故曰配天。
毁生於异，誉生於同，同於理，异於俗，毁誉非由内也。众俗人毁之，一君子誉之，舍毁而取誉焉；众俗人誉之，一君子毁之，舍誉而取毁焉。取誉也豫，取毁也惧。
性情章第十一
古之学也必本诸性情。故孔子之学曰「不怨天，不尤人」，颜子之学曰「不迁怒，不贰过」，其性情也乎！夫性情非遗於事物也，由是而贯之耳，是故性能达事，非事达性。
古之言性者，未有以理气对言之也。以理气对言之也者，自宋儒始也，是犹二端也。夫天地之生物也，犹父母之生子也，一气而已也，何别理附之有？古之人其庶矣乎！刘子曰：「人受天地之中以生。」中也者，和也。人也者，得气之中和者也。圣也者，极其中和之至者也。阴阳合德，刚柔适中，理也，天之性也。夫人之喜怒，气也；其中节焉，理也。易曰：「一阴一阳之谓道。」道也者，阴阳之中也。「形而上者谓之道，形而下者谓之器。」，器即气也，气有形，故曰「形而下」。及其适中焉即道也，夫中何形矣？故曰「形而上」。上下一体也，以气理相对而言之，是二体也。
喜怒哀乐未发而上，未之知也。然则未发也有知觉乎？曰：有知觉而无见闻。然则知觉之於见闻也有异乎？曰：有。知觉之生也由乎性，闻见之知也缘乎情。是故心也者知也，性也者生也，情也者动也，道也者蹈也。性之生也一天下之分，情之动也原天下之一。生而动，动应乎物，范而不过。故道之蹈也，合天下之动静。神也者，妙动静而为言者也。
君子思不出其位，故能思无邪。出位之思，虽善邪也。
天地之性也，非在气质之外也，其中正焉者，即天地之中赋於人者也，故曰「天地之性」。是故天下之言性也，皆即气质言之者也，无气质则性不可得而见矣。故生而后有性之名。周子曰：「刚善刚恶，柔亦如之，中焉止矣。」气质之中正，即性而已矣。
天地，至中而已耳，太和而已耳。至中之谓天德，太和之谓天道。於穆不已，至中也；乾道变化，太和也。
性也者生也，天地生物之本源，所谓天地之中也，故善者乃其继之者也。其有不善，偏刚偏柔，非天地生物之中气也，是以君子不谓之性。
利心亡而后可以进道。义利之间，毫发耳，一出一入，奚啻千里！能审义利之辨，思过半矣。
非?钥则不能鼓气，人之呼吸，其犹诸?钥也。百体经络之气，由之以鼓动感通焉。天地，絪缊而已，故能生万物。观呼吸则絪缊之端可见矣。
宇宙间一气而已。自其一阴一阳之中者谓之道，自其成形之大者谓之天地，自其主宰者谓之帝，自其功用者谓之鬼神，自其妙用者谓之神，自其生生者谓之易，自其生物而中者谓之性，自其精而神、虚灵知觉者谓之心，自其性之动应者谓之情，自其至公至正者谓之理，自其理出於天之本然者谓之天理，其实一也。
诵诗三百，达政专对，气质之变化也。学求变化气质而已矣。是故变化之道，莫大乎歌咏。
一致章第十二
九思一致，合内外之道也，敬义之要也，其圣学之本乎！
「性即气也，其中正纯粹精也。知觉，灵也。感应，情也。是故生之谓性，生生而不息之谓诚。」「然则告子然欤？」曰：「否。不知犬马之性非天地之性。天地之性，所谓中正纯粹精也。
天地间无一物相肖其形者，无一物不同受其气者。於其无一相肖，见造化之无穷；於其同受气，见造化之本一。
天一生水，水生於阳而成於阴，故水之消长也，随阴阳之盛衰。是故春夏而长，秋冬而消，阳为之也。水之行於地也，犹人之血行於百骸也。气为天，体为地，血者承气以行乎体於，天地之间者也。故人之老而死也，阳气渐衰而血渐涸，天地之终也亦然。
不远复，上智也。征於色发於声而喻，中人也。反之，则上智可几矣。征色发声而不喻焉，斯为下也已矣。
纯一不已，文王与天为一也，先天之学也。君子法之以自强不息，穷理尽性以至於命，后天之学也。先天者成象之谓，后天者效法之谓。中庸曰：「自诚明谓之性，自明诚谓之教。」其致一也。
天外无地，地亦天也，气无所不贯。天体物而不遗，故地不足以配天，而曰「天地」者，以形而言耳。而儒者谓减地则益天，盖未睹其理焉。
记曰：「中心安仁。」其知道乎！故心中即得其正矣，不中则不得其正矣。中则全其本体矣，道心之谓也；不中则非本体矣，人心之谓也。中者理也，不中者欲也。心无二也，毫发之间耳。人受天地之中，故君子贵不失其本。
圣人，先天之学也，先天而天弗违，此夫子之道一以贯之也。贤人，后天之学也，后天而奉天时，此曾子子思之忠恕也。乾知大始，其先天乎！坤作成物，其后天乎！唯颜子之学其庶几矣。
外气以求性道也，吾祗见其惑也。是故夫子川上之叹，子思鸢鱼之察，易一阴一阳之训，即气即道也。气其器也，道其理也，天地之原也。器理一也，犹之手足持行也，性则持行之中正者也。故外气言性者，鲜不流於释。
「性即气也。然则释者以般运之为性也，然乎？」曰：「以般运之为性也，不可也；外般运以求性。不可也。是故般运，气也；有般运之理存焉，是故谓之性。犹洒扫应对之上达也，下学上达不容以发。孟子曰：『形色，天性也。』其知性乎！」
木之拔於风也，枝累之也。夫枝叶发於根者也，犹然以累其根，而况本之则无，而务为枝叶者乎！故有周公、孔子之盛德，斯有三千三百之文，莫非心也。
□问道心人心。曰：「一心也。时而心得其正焉，则天理也，其道心之谓乎！时而失其正焉，则私欲也，其人心之谓乎！心也者，就形气而为言者也。气得中正，斯为道矣；失其中正，斯为人矣。心何二之有！」
孔子梦周公，志气之感应也，一理也，与高宗之梦说一也。周公之道传之孔子，精神之所在也，故感应之机，志一之动气耳。如曰：「孔子思行其道，故有是梦。」是妄动[也]，何以为孔子？
「四时行焉，百物生焉」，天理不言而自见也。默而识之，[知]而弗去，存乎其人。

[book_title]泉翁大全集卷之三
门人邵阳陈大章校刊
知新后语
章
阳升则浮，阴降则沈，浮沉相荡而润下生焉。阳精则明，阴精则晦，晦明相感而炎上生焉。阳刚则伸，阴柔则屈，屈伸相循而曲直生焉。柔以溶之，刚以结之，溶结相推而从革生焉。刚以辟之，柔以阖之，阖辟相荡而稼穑生焉。天地之生也，先气而后质，故水、火多气，木、金、土多质。
仪礼内有曰「记」者必当时释礼者也，其犹礼记之类也。今也已亡，由是观之，今之礼记，其仪礼之传乎！」
西铭者，原道之宗祖。中庸、大学者，西铭之宗祖。西铭者，其克肖者也；原道者，其一肢者也。
吴草庐作三礼考注，吾惑焉耳。礼有二，故孔子曰：「经礼三百，曲礼三千。」其周礼不过从曲礼中发挥出治天下法来，其纲见於曲礼六官矣。草庐作曲礼，又取盛德等篇名，补窜以为天子之礼。殊不知天子礼亦已杂见於曲礼下篇中，草庐取他篇文补入曲礼，郄将曲礼文窜在他篇，又补士相见义，不止一二处，可谓乱经。
仪礼为经，礼记为传，然今皆已阙不全。仪礼尚多亡者，如冠止有士冠，其诸侯天子冠已亡；如昏止有士昏礼，天子诸侯已亡。如丧亦然。祭礼止有士大夫二礼。天子诸侯祭礼亡者，如郊特牲、诸侯衅庙、迁庙是也，冠礼如公符是也。有有经而无传者，如公食大夫、士相见二篇也。有有传而无经者，如郊特牲、诸侯衅庙、迁庙及公符是也。吴文正以大戴诸侯衅庙、诸侯迁庙、公符等篇为经，可乎？只合将作逸经传。如郊特牲分明是逸经传也，投壶亦是逸经传。天子丧礼、诸侯丧礼，亦必有仪礼经，今见於礼记往往多论之，即是其传也。其公符、投壶、诸侯衅庙、迁庙亦必有经，此特其传耳。
子罕言利，与命与仁，皆一类事。罕言云者，尝言之而罕也。利者，利贞之利，非利欲之利也。若利欲即不言矣，何罕之云？不习无不利，安行之事，命者理之原，仁者德之成，皆非可以轻语人者，故罕言。言敬义立德不孤，则不习无不利在其中矣。言穷理尽性，则至於命在其中矣。言求仁，则仁在其中矣。
古者小学、大学皆有书，小学是童子事，大学是大人事，二书皆未尝亡。大学尚是全书，杂於戴记，程子既表章之。惟小学书已残阙，散见於礼记诸篇中，未尝亡，但未有人选出复为一书耳。某常病朱文公作小学，杂取他书，既非古书之旧，又收邓攸诸人过中之行，又其有明伦等篇，皆已是大学之事。某常欲取礼记诸篇中有小学事者，类成古小学一书。
在明德、在亲民，不可作推，只合作一体，皆已分内事。盖物我同体故也，若不亲民，则已性分有缺，故中庸云：「诚者非自成己而已也，所以成物也，成己仁也，成物智也。性之德也，合内外之道也。」此理则一，不分在己在人，孔子言「己欲立而立人」，亦此意。
从上古观书、诗中所说，只说求道之方与其名理。如尧典言「钦」，舜典言「精一执中」，皋陶「九德」，伊尹、汤「一德」，文王「敬止」，只说仁敬慈信上。武王亦言「敬」，至孔子只说「求仁」。孟子说「养气」，何曾有甚玄妙，只求之便自有得。至宋儒直是说得太精，反见无味。孟子犹说「引而不发」，邵子犹说「微开其端，毋竟其说」。四时行焉，百物生焉，天何言哉！使自思得之。
「所求乎子以事父」四句，皆君子之道。凡己之求望於人，皆公心，皆天理，此即君子之道，皆所未能，然修之可至。修之在言行耳。谨其言则心忠信，勉其行则事笃敬，心诚而事修，君子之道尽矣。
朱文正取二戴记中或全篇、或章句，以补仪礼之缺，[殊不知]仪礼自是经，二戴记自是传，岂可以传补经？但[可作]逸经传耳，其分碎原文尤不可。
明堂位当与月令作一类看，明堂位只可看前一节，后皆伪也。
曲礼：天子建天官，与司徒、司马、司空、司士、司寇为六官。司士即宗伯也。六太，天官之属也。六府，司徒之属也。六工，司空之属也。其三属则亡之矣。此周礼之纲也。是周礼者，曲礼之目耳。吴临川并列为三礼，不亦谬乎！故愚尝以为只二礼耳，故经曰：「经礼三百、曲礼三千。」只是[二]礼。
观洪炉之铸金，则知天地之终始矣。在炉而溶，生之也；出炉而结，成之也。溶也者，水始之象也；结也者，土终之象也。其溶也，孰不以为屈，而不知生之始也，伸孰大焉！其结也，孰不以为伸，而不知成之终也，屈孰大焉！始终相乘，屈伸相感，而金未尝变，道之象也。
月令是古先王之制，但中亦有秦人添入者，如命大尉及县鄙，便是秦制。
「诚者，自成也；而道自道也。」诚者实心，有是实心则尽[是]实理，而道自我行矣。故曰：「而道自道也。」此章专主诚[言，故下]文不说「而道自道」一句，只说立诚，直至「故时措之宜也」一句便是道，道原於实心也。
仪礼原先必多五礼，君臣、父子、夫妇、长幼、朋友，必各有相接之礼。故书云：「天秩有礼，自我五礼有庸哉。」凡经中五礼当为五伦之礼，盖礼者所以行五伦之道者也。今可惜仪礼不全，止存一十七篇，而礼记其传也，记中多有记君臣、父子、夫妇、长幼、朋友之礼者，但其经已不存，今礼记无经可系者，宜以为杂传，置於后，如易杂卦上、下系之类，庶几存羊之意耳。
仪礼为经，礼记为传，昏义冠义诸篇正解冠、昏礼，如易孔子彖传、象传、文言正解经义，可附各卦者，若其余哀公问及孔子燕居等篇通论诸礼者，则如上、下系、说卦、序卦、杂卦等篇通论易道，难於附系，自当列於后。
伊川作明道墓表言孟子之后一人而已，或以不及濂溪便疑濂溪，惑也。盖伊川只就其排异端、闲圣道之功而言，明道辟佛、老，与孟子排杨、墨，其功一也。若以道以学，则周、程一也，观墓表全篇可见。
论语中学字有言知者，「学而时习之」学则知，习则行也。
土不可与五行并列，水、火、木、金，无非生於土也。故稼穑不足以尽土德，甘不足以尽土味，兼五行而不混，其惟土乎！
「学问之道无他焉，求其放心而已。」古圣贤之言皆本诸心，学是博学，问是审问，不过欲其有所收摄，有所发明，以得其本心而已。此便是求，非想象以求之也。观「博学而笃志，切问而近思，仁在其中矣」，即是。
周礼与王制相表里，王制通天下说，周礼则王畿事。
咸、苦、酸、辛、甘，五行之用，非味也，故言作。盖五者味也，其作之者则用也。若以味言，则从革味如何辛？水之润下可积煮为咸。火之炎上，久则可为苦。木之曲直，其实可制之为酸。金之从革，其气已烈，即有辛意。又物之辣者，遇金气炒之愈辣。土之稼穑，煮之可成甘。此便是用处。然五行亦有兼用处，洪范特就其盛者言之耳。水亦有可为苦者、酸者、辛者、甘者。火亦有可为咸者，如烧灰煮水也；可为酸者，如以物近火，久则酸也；可为甘者，如煮物成甘也。木所生、土所生，皆可兼为咸、苦、辛矣。金亦可制咸、苦、酸、甘，但不如制辛者尤盛耳。
「夫子之言性与天道，不可得而闻。」今人始学便说性，岂不是妄？惟其妄生想象，故有以为性恶者，有以为性善恶混者，有以为性有三品者，皆出於想象之私，见世间有此几样人，便谓如此。何曾见性之本原？故性即理也，极至之论。
皆一理也，自其所言则谓之文，自其所履则谓之礼，究其言则谓之博文，行其事则谓之约礼。文知而博矣，礼行而约矣。
明堂位曰：「昔者周公朝诸侯於明堂之位。」后人便讹以为周公摄位践阼朝诸侯，非也。盖周公制礼，使诸侯朝天子於明堂耳，故继以天子负斧扆南向而立，其后云：「此周公明堂之位也。」可见是周公制此礼。若云「周公朝诸侯」，大害义理。启后世乱贼之心，必此言也。周公践天子之位以下皆后儒附会，其文皆牵强附合，不可信。
周公祭以王礼，或是褒赠之类；如祀孔子亦以王礼，后世公爵者，死亦赠王，止可用於周公庙耳。其它则不可。明堂位云：「天子之礼。」固非。又云：「鲁公之庙文世室，武公之庙武世室。」决不是当时赐之之意，后代僣用因袭之弊耳。后儒因而附会之，甚害事。
「学问之道无他焉，求其放心而已。」此正是博学而详说之，将以反说约也。学问千绪万端，只是求此心而已。求心是至约处，既得此心，更有何事？若以求心便是学问之道，恐德孤了。不是博学、审问，使若江海之浸，膏泽之润，优游厌饫，终是信不及，思不明，心生疑。学问中悟方自得。
礼记为仪礼传无疑。观服问首称「传曰」可验。
今乐记是一篇好文字，流传有格言在内，本言乐与礼对说，便有根本。乐者礼之终也，古别有乐经，已亡，今记特其义耳。
博我以文属知，约我以礼属行，知之虽有万殊，行之则是一理。
能原始则无始矣，能要终则无终矣。屈伸相感，循环无端，非知性者，孰能与於此！
「不怨天、不尤人」，此是圣人下学工夫，非循理乐天者不能，岂学者寻常可用力？故不怨天尤人，此孔子圣人之学也；非礼勿视、听、言、动，此颜子大贤之学也。敬恕，仲弓贤人之学也。各有分限。
洪范五行与五事对看。五行在天，化生人物，即有五事。人得其全，故五事备；物得其偏，故五事不备。植物尤其偏者，故止有心，亦不能思。动物中有貌者、有言者、有视听者、有思者，亦不能全，亦不能通於理，气偏故也。人独得气之全，故备五事。其润下、炎上、曲直、从革、稼穑，五行之性也。恭、从、明、聪、睿者，五事之性也。蔡氏以为五事之德，非也。咸、苦、酸、辛、甘者，五行之用也。蔡氏以为味，非也。肃、乂、哲、谋、圣者，五事之用也，故言作。
虫之感也，以春而鸣；草木之感也，以阳而生。观其所感，而天地之仁可见矣。虫之寂也，蛰而息；草木之寂也，归其根。观其所寂，而万物之仁可见矣。
「博学、审问、慎思、明辩、笃行」，列五者如摆棋子。「有弗学」以下至「己千之」，是下手处，如人著棋。「果能此道」，是指有弗学一节。「愚必明、柔必强」，则可以入圣至天道也。
中庸亦理一而分殊。道原於天，理一也；其间喜、怒、哀、乐，已发、未发，又有天地、有万物，是分殊也。及其至也，天地万物位育，亦反归於一耳，有原始反终之意。一篇之中皆此意。
山木之根可破石，此是至大至刚以直处。此气无处不到，大也。其力，刚也。物不能御，直也。其气之贯不分木石，木石非二物也。
观风草便是感应之理。风行草偃，伸而屈也；风去而草仰，屈而伸也。非特二物相感应，而风草各自有感应。风之来，伸也，而屈存焉；风之去，屈也，而伸生焉；是风之感应也。草之偃，屈也，而伸存焉；草之仰，伸也，而屈存焉；是草之感应也。公事有阴阳亦此埋。
命有厚、有薄，性有上智、下愚，道有君子、小人。是故君子修之为贵，修之者，所以复其命而达诸天地也。
和以言乎道也，中以言乎性也，命则不可言。
天将雨，人身必润；天将晴，人身必燥。此可见感应之理，此便是人即天地之气。
周礼本圣人作，有后人添入者。如梦人及盟咀之事非圣人作，及酒人、盐人、醢人，皆琐碎之甚，圣人决不如此。若要用，大率要斟酌损益。
以一得一失去取人者，其人即亦以一得为得，如此其人必执德不弘，可以为善士，不可以为见道。
大学言敬恕之理也。明明德，敬也，故言缉熙敬止；亲民，恕也，故言藏身不恕，言絜矩。敬者所以存恕之理，恕者所以行其敬之理，一体而已。
奥?，五祀也，奥即中□也。媚皆谓不当祭而祭者也，以喻媚君媚权臣，皆不当媚也。媚则非天理矣，故言得罪於天。
有一本而二物者，树上寄生是也。有二物而一气者，二树相接而连理是也。只是气之所为耳。
致中和只是一理，未有中而不和者，亦未有和而不中者。文公以天地位、万物育分中、和，窃恐未然。又分心气，无此理。心正而后气顺，气顺而后天地之和应，故位育，故天地万物本吾气也，致中和者也，志一则动气也。
火之明，水之光，是阴阳之精华，与日月同。
人无有不善。闻昔时杨武有一贼首，拿其妻子俱不恤，及拿至其母便出。出即死矣，而出，是其良心也。因其良心而导之，无不可善者，在上者转移之尔。
世人皆说石翁禅学，不然。初年想亦从这里过来，观教人只以周子圣学章无欲为言。及某梦一老人，说要山中坐一百日，以告翁，翁不欲，云：「只恐生病。」又说：「东所说虽在膏火煎熬之极，而常有清凉之气，此是禅学。」观此可知。
一得未可以取人，一失未可以绝人，须察其所由所安，定其人品。「君子而不仁者，有矣夫；未有小人而仁者也。」与仁同功者，则其事可知也；与仁同过者，则其心可知也。功可勉而为也，管仲是矣；过非勉而为也，子高是矣。一部论语皆教人在事上求。
文义不同而理自通者，不害为自得。如孟子引诗、书或不同本指，或断章取义，何害？
看书只得文义晓然，即用以涵养，不可只以此讲论。试看自尧、舜至孔、孟，何曾讲书辩文义异同。
明道言：「常人食饭在脊梁上过，某食饭在肚里过。」在肚里过便是执事敬，在脊梁上过便是忘。
常恨石翁分明知廷实之学是禅，不早与之斩截，至遗后患。翁卒后，作墓表，全是以己学说翁，如不以手而能书，不以心而能诗，全是禅意，奈何！奈何！
初年斋戒三日，始求教白沙先生，先生先叹曰：「此学不讲三十年矣。」少顷讲罢，进问：「今门下见有张廷实、李子长，而先生云：「『不讲学三十年』，何也？」先生曰：「子长只作诗，廷实寻常来只讲些高话，亦不问，是以不讲。此学自林缉熙去后已不讲。」予后访廷实，廷实因问白沙有古氏妇静坐，如何？予应曰：「坐忘耳。」张曰：「坐忘是否？」予应曰：「若说坐忘，便不识颜子。」张曰：「不然，三教本同一道。」予知其非白沙之学，因叩之云：「公曾问白沙先生否？」张曰：「未曾问，只是打合同耳。」乃知先生之说不诬也。
日升於东方，秉阳精也。月生於西方，受阴精也，阳常盈，阴常亏。阳常盈，阳一也；阴常亏，阴二也。故君子一之为贵。中庸戒慎恐惧与慎独皆只是敬，皆一段工夫，无分动静，二之即非敬矣。后一节即是解前节，隐微即不睹不闻，慎独即戒慎恐惧，是故君子必慎其独，即结上文意。后儒便以分动静，故头绪多了。原来只有一段涵养工夫，及至未发之中，已发之和，其动静浑是天理。及致中和亦是一段工夫，何曾分如此是致中，如此是致和，致则皆致。又后儒以慎独一节是省察，亦非也。谓之慎独，非涵养而何？
看仪礼，多一揖一让不得，少一揖一让不得，与夫一拜一兴，皆天理也。
仪礼之记乃本传也，礼记乃其义耳。射不主皮，射礼之记文也。孔子引之。乃知此记甚古，或同仪礼时有也，诸礼皆然。
吾年五十而后学渐得力，盖从前未曾深加致知之功，虽力行涵养而未能真知，是以未能无惑也。始知博学、审问、谨思、明辩、笃行，阙一不可。是故大学之教，必知止而后有定，譬如夜行无烛，其心眩惑，安能直前？
五经四书不可不读，须如胡文定，周而复始，玩味终身可也。盖吾辈读书，与今人夸多斗靡者，其意公私既不同，至於所用处尤不同，吾辈读书正欲知止明理，敬以存之，知行并进耳。
学问思辩不必以议前辈为嫌，此乃俗人之见耳。若非讨论时及，语非其人，即涉此嫌矣。如朱子中庸或问，吕、游、杨、侯、张子之言，无不为之非议去取者；虽程子之说，犹或不能不致疑焉。以此讲学何害？
学者多以伊川叙明道先生墓：「自孟子之后一人而已」而不及濂溪，遂疑濂溪之学，殊不知此只叙其辩异端辟邪说。明道之功，以继孟子闲先圣之后耳。若以自生民以来，未有孔子也，遂疑自古圣人之非，可乎？故自孟子之后一人，及自生民以来未有孔子，皆以事功言也。
浮海之叹，圣人之情见乎辞。好勇过我，故从者其由。无所取裁，抑而教之也。
朱子格物穷理之功甚精，与程子之说何异？只程子主於涵养，朱子主於穷索。若穷索中知有涵养之意，如手持足行而心志有定，二者工夫夹进，乃为得也。
中心无为，以守至正。至正者，道也。
无欲而好仁，无畏而恶不仁，皆非有为而为之者也。
忠恕一也。忠犹人之心也，恕犹人之四肢耳目也。其犹耳目四肢，非心则不能运用矣。故无忠则不能为恕。孔子之门无有独言恕者，有一言可以终身行之者，其恕乎！所以行之者忠也。
夫子之道，忠恕而已矣。中心为忠，如心为恕，天道也。所谓充拓得去，天地变化草木蕃者也，故以明一贯。忠恕者，一贯之别名耳，初无异也。中庸：「忠恕违道不远。」尽己为忠，推己为恕，人道也。由是而上达焉，则是一贯矣。
周官六篇如月令十二章各有分属，乃当时布政之书也。孔子说：「吾学周礼。」非特今之周官，但周之礼即是。如仪礼亦周公作，皆是也。
中庸一篇皆为学者作，其举圣人天道，不可与人道对说，不过将圣人作个标的，令贤者勉而至之耳。如二十二章，「惟天下至诚」至「与天地参」，是标的也。「其次致曲」至「为能化」，勉学者至之也。其它皆然。
敬以直内，义以方外，如人有两足，不可偏废，而义方之力尤切。敬如人持刀，义如人杀贼，纔到手便分生死胜负。若不杀贼，刀为无用。
中庸一篇总是一篇文字，无许多节目。首章是个头脑，其下节节每举圣人之事，而欲学者法之，说了又说。正如易系辞，重复而意不同，不过要深切著明以勉人之意。一一分属，及一一分天道人道，恐无意味。
气之精而灵应者即心，其纯粹至善即性，性即理，不可外气求性，而外有所谓理也。天地间万物只是一气而已。故气之偏者，即蠢然为物；气之中正者，则浑然为圣人；及气之病而痿痹者，即谓之不仁；病风狂者，即不知义理。故知气为定品，性为虚位，是故气质之性非天地之性，天地之性一而已矣。告子「生之谓性」，不知天地之性中正纯粹精也。
「?武子，邦有道则智」，自见其材也。「邦无道则愚」，韬晦以全身也，韬晦非盛德者弗能。而孔子称遽伯玉「邦无道则可卷而怀之」，曰「可卷而怀」，则知无道而愚者难，故曰不可及也。若云有道无事可见，则无乐则行之之具，若云无道不知避难，则无忧则违之之义，何足称乎？或曰：「无道韬晦，当成公之时，何以不避艰险？」曰：「非全不事，但不露其才，默足以容耳。」
人心道心只是一心。心得其正时，纯是天理，故谓之道心；心不得其正时，便为己私，故谓之人心。人心，有我之心也；道心，天心也。先儒谓出乎天理之正者道心，则是也；谓发於形气之私者人心，则恐未然。凡谓之心皆指具於形气者言，惟得其正，则道心也。又谓虽上智不能无人心，虽下愚不能无道心。又谓道心常为一身之主，人心每听命焉。是有二心相役，此处不能无疑。
真西山大学衍义不及治国平天下，使人知是一本耳，正有深意可玩索。丘文庄乃作衍义补，是犹漆了断弦琴，规圆方竹杖也。
杨少默初见，即叩之曰：「子读何书矣？」少默曰：「吾若有求焉而未知读也，吾且读子之内外编。」曰：「子盍急先务矣，盍急求其用之方矣。夫人之初志也，若强弩然，其始发也力，及其末也，不能穿卤蒿。何者，其力尽也，微也。故师久则老，老则无功。其犹夫人之志乎！是故不可不急先务，其所用力之方矣。」
或问正朔月数之异。甘泉子曰：「正也者，正也，其所以为正之月也。以为正，则亦以为始月也。」或曰：「以为始月也，则亦可以为春乎？」曰：「可。人以为正者，寅也，则夏以为春。地以为正者，丑也，则商以为春。天以为正者，子也，则周以为春。」曰：「敢问何义？」曰：「三阳之月，皆可以为春。夫天地人之初也，开於子，辟於丑，生於寅。开以始之，辟以遂之，生以成之，故皆可以为春也。春也者，岁之初也；正月也者，月之初也。阳也者，养也。王者，奉天地以养万物也。」或曰：「其如岁时之不定何？」曰：「子月不可以为来岁之始，则子时独可以为来日之始也乎？是故君子观一日之运，可以知一岁之运矣。夫阳始於子而极於巳，故可以为春为夏。春也者，蠢也，阳气蠢然而生也。夏也者，大也，阳气至此始大也。阴始於午而极於亥，故可以为秋为冬。秋也者，抽也，至是阳极而阴抽也。冬也者，终也，万物至是成而告终也。」或曰：「三代正朔异，而月数不可改也，如之何？」曰：「如正朔而月数不改，则名义不正，於何称正？於何称月乎？」或曰：「有征乎？」曰：「有。吾征诸书、诗、春秋、语、孟耳矣。」曰：「其征诸书也何？」曰：「书曰『协时月』，则春、夏、秋、冬之时容有不同者矣，月数之起容有不同者矣。」诘之者曰：「伊训『元祀十有二月』，非月数不改乎？」曰：「非也。古之举大事，有以正月者，有不以正月者。以正月者，虞书『正月上日受终於文祖』是也，行大事可用正朔者也。伊训『元祀十有二月』，则仲壬初丧，太甲告即位，不得以择月日也。」「其征诸春秋也何？」曰：「其用周之子月始者，则成十年六月丙午，晋侯使甸人献麦也；僖五年十二月丙子朔，晋灭虢也；僖五年春王正月辛亥朔，日南至也。其用周之时，则僖十年冬，大雨雪，是以酉戌为冬也。哀二十八年春无冰，是以子丑月为春也。桓四年春正月，公狩於郎，哀十四年春，西狩获麟；狩，冬田名也，是夏之冬为春也。定十三年夏，大搜於比蒲；次年又书五月大搜於比蒲；搜，春田名也，是以夏之春为夏也。春秋书春王正月，以正月系春之下，则月数之起，其随春乎！以王加於正月之上，明其为王之正月，而非其它之正月矣乎！其必有他之正月矣乎！又因王之正月，其可以见春乃王之春，而非其它之春也乎！其必有他之春也乎！」曰：「其曰『他』者何？」曰：「盖夏、商之余民各因其有故俗，而列国或各建正朔以自异，容或有不同者也。」曰：「其征之诗也何？」曰：「周诗有曰：『四月维夏，六月徂暑。』维夏，明周时也；徂暑明周候[也。如]曰夏之暑，夫人知之，何假言乎，则其改也已明。」曰：「豳[诗]七月九月之类，何也？」曰：「寅月起也。」「一之日二之日何月也？」曰：「子月起也。」「并载一诗而不同，何也？」曰：「诗因民俗者也。民俗三代并行之，故先王欲协而正焉耳。夫人情风俗不同，而天象时气有定，故流火之言，可以知其为夏之七月，觱发栗烈之言，可以知其为周之一二月也。其月数未尝不改也已明。」「其征论语也何？」曰：「孔子曰：『行夏之时。』时、四时，春、夏、秋、冬也。既曰『行夏之时』，其必有非夏之时也乎！」其征之孟子也何？」曰：「孟子：『七八月之间旱。』未月也，苗时也。『岁十一月徒杠成，十二月舆梁成』，明周制也。如曰月数不改，则夏七八月，非忧旱之时矣。夏十一二月杠梁，为后时之政矣。夫三代正朔不同，而时月以异也。由是观之，则见月令祸福之说为谬作，而非先王之书也。盖三代之制，以为正则以为春，而以起月数也。蔡氏谓『三代正朔不同，然皆以寅月起数』，是以正朔为虚器，月数为无由，盖未之睹耳矣。」「阳明子曰：『后圣有作者，其以子月阳生为春乎！』」甘泉子曰：「先王有之矣，而非以为善也，故孔子善夏时。盖阴阳无截然之理，故冬也，阳生其中矣；夏也，阴生其中矣。故曰『动静无端，阴阳无始』，妙之至也。」(此正朔月数论)
惟天之命，於穆不已者，道之体也。纯亦不已，文王所以体道也。
斲木为师而敬礼之久，则有感通之神，故谷亭黄石可以为帝者师。非夫木石之力也，精诚之极也。今之事师弗敬信，传而弗习者，其欲成也，不亦难矣乎！
回也，闻一以知十，是故首尾尽矣，至矣，无以加矣。赐也闻一以知二，举其一二而遗其八九，可谓尽矣至矣乎？是故一也、二也、十也，皆以其一事分数言之者也，是故浅深之相悬矣。易曰：「精义入神。」知十之谓也。
或问闻一以知十。曰：「一物而首尾彻矣，其颜子博约之功乎！」
「征诸庶民，考诸三王而不谬，建诸天地而不悖，质诸鬼神而无疑，百世以俟圣人而不惑。」理一耳，宇宙内理一而已。「洋洋乎发育万物，峻极於天。」道之流行於化育之间。「礼仪三百，威仪三千。」道之流行於伦理之间。充塞宇宙皆是道也，默而成之，存乎其人。
察言观色，非窥伺逆诈之谓也。盖因征於色发於声者，见我之过，自修益力矣。
尽心者，心体至大，人鲜能尽之，是以滞於偏，蔽於物，而不见性之全体。故必致广大，极高明。尽其心，乃能知性之全体。理，天之理也，故知性则知天。存心养性以事天，必先知之而后可以养之，否则所养者何物也？
「瞻之在前」，若有见也。「忽焉在后」，后，不见也。「如有所立卓尔」，则真见其常在前而不复后矣。见之未易而得之尤难也。故曰「末由也已」。此颜子所以有若无，实若虚也。若曰「得之」，何以为颜子？
知命者，不怨天；知性者，不尤人。
遇不顺者必反己，反之又反，以至於尽己，直推至贤圣之域矣。
凡人有甚怒及横逆之加，则其人如病狂初作，不可便与之辩，但当以理自克，久之则其人自悔，如病苏也。持此以行诸夷夏，无不可矣。
「四时行焉，百物生焉」，圣人示人以道体。与「鸢飞鱼跃」、「川上」一类。
中庸「天命之谓性」三句是头脑。「道也者」至「天下之达道」，率性体道之功也。「致中和」者，修道立教之事也，「天地万物位育」，所以全尽天命，非分外有加也。天命者，父母全而生之，天地位万物育者，子全而归之。
亲爱、贱恶、畏敬、哀矜、敖惰，皆一家之中，有此数等人，一辟著便偏好偏恶，不得公正。群心不服，家便殽乱不齐矣。故有家国天下者，先公其好恶。治国章「其所令反其所好」，平天下章皆屡於好恶上说。
泉翁大全卷之三终

[book_title]泉翁大全卷之四
泉翁二业合一训序
二业合一训者，吾师甘泉先生救世之第一义也，实拯溺济时之言也。曷谓溺？曷谓济？惧世之习举业者之溺志也，而济之於大道也。济之於大道，则举业在其中而二者一矣。故一则济，二则溺；一则二者皆成，二则二者皆败。自先王复起，不易斯言矣。夫水能载舟，亦能溺舟，水非固溺舟也，操舟之失其道者溺之也。举业本以成学，亦以溺学，举业初非固溺学者也，学举业之失其本者之自溺之也。昔者圣皇之制举业也，读圣之书，蕴圣之德行，发圣之言，庶因言以观其蕴而已。今徒饰其辞，而溺之以忘其本焉。故曰：「学举业者之自溺之也。」鹖冠子曰：「中流失船，一瓠千金。」瓠，微物也，而以济溺则千金焉。有能拯其溺而济之圣人之域者，二业合一之论是也，反不重於千金与？而世或不之信，是自溺也已。昔孟氏距杨、墨而仁义明，程氏排佛、老而儒道尊，厥功伟矣。然杨、墨之偏，害仁义也，人易得而知也；佛、老之寂灭，反人道也，人易得而知也；至於举业，所读者圣人之书，所为者圣人之言，而志则功利焉是溺，人皆化之，莫得易而知也。故其溺人也深，欲拯而济之，其为化也难。然而易其志，一其业，化其习而新之，拯其溺而济之，圣人之大道，在一念之微耳矣，则亦何难之不易？故事半古之人而功倍之，顾不伟与？呜呼！昔之以邪道而溺人，故其溺也浅；今以正道而自溺，故其溺也深。溺而不反，人欲肆而天理灭矣。先生为是惧，发合一之说，挽狂澜以还先圣之道。故其施教也，以举业为德业之发，以德业为举业之本，易其志而不易其业，合本末，兼体用，一以贯之，而无遗也。其所以扩前贤所未发，开来学之迷途，一洗支离之习，而归之於大同之道。其救世之功未知与距杨、墨，排佛、老者何如耳，纶不佞，后世必有能辩之者。纶等学於先生，获闻是论，恍若有悟，尤恐天下之士未尽获其教者，遂集先生所与门弟子问荅之言，编次刻之，以广其传，呜呼！此书出而此道明矣。此道明而天下之士习善矣。天下之士习善，则先生所以报朝廷养士之心，亦可以少慰矣。
嘉靖丙戌秋八月既望，门人金溪黄纶顿首谨序。
二业合一训跋
右二业合一训，我明儒宗甘泉翁垂训后学之书也。训者何？凡以约其中，化其偏焉耳矣。章蚤失学，长闻阳明翁之教於刘晴川先生，以为为学必求诸心，若将有得而终身矣。迄今乃获侍我大巡觉山洪公，宗传正学，发示此训，命章督刻之，以广泉翁之教。章捧诵若获拱璧，真有契於其心焉者，遂作而而叹曰：斯道庶几其有求乎！世之名儒者多矣，所以为儒者，吾惑焉。不知用心者，忘己而逐物；略知用心者，又是内而非外。要皆偏之为害，而有累吾儒大中至正之规，本体自然之妙，由未达二业合一之旨也。泉翁深为是惧，故发此训以警觉之，既不失夫国朝举业之制，而又即此以为涵养德业之功。兼体用，合内外，圣学其可全矣。其所以挽人心而反之正，涤旧习而与之新，救世卫道，不益切至矣乎！斯训也，揆之先王而不可易，推之后世而必可行，非有高深玄远而无所循者，岂不易简？岂为难知？故曰：有要焉。一言以蔽之，曰：执事敬。
嘉靖庚子岁孟冬月望日门人邵阳陈大章顿首谨跋
泉翁二业合一训
门人金溪黄纶编述
或问：「二业如何一？」曰：「一，执事敬也。读书时敬，作字时敬，作文时敬，即二业一也。何在多哉！」
教肄凡十八章
门人有问甘泉子曰：「人或以子之不教人以肄举业也，何如？」甘泉子曰：「非也。吾乃教举业之大者也。」问曰：「孰为大？」曰：「人为其枝叶，吾兼以本根，由本根以达於枝叶，一气也。人事其流，吾兼以浚其源，由源以达於流，一派也。人学其文辞，吾兼以涵养，自涵养以达其文辞，一贯也。其为举业也孰大於是？昌黎曰：『培其根，将以食其实。』昌黎犹能言之，而况於为圣学者乎！」
或问曰：「读书也，作文也，斯举业矣乎？」曰：「然，然而未也。子盍求其大者也？」曰：「读书之大何如？」曰：「存心以立我，以我而读书焉，斯读书之大者而已。」曰：「作文之大何如？」曰：「存心以立我，以我而作文焉，斯作文之大者而已。二者得其大焉，是之谓道艺。道艺者，天下之小艺莫能敌之矣。小艺者，其譬诸雕虫小技也夫！其譬诸巧鸟好音也夫！」陈生问曰：「何为异端？」甘泉子曰：「异也者，二也。夫端，一而已，二之则异端矣。」曰：「异端固害道乎？」曰：「孟子之时，害道者有杨、墨矣。程子之时，害道者有佛、老矣。今时则异然矣，非二害之忧也，惟举业之累也。」问曰：「然则举业固害道乎？」曰：「非举业之害道也，人之自累於举业者之为害也。」曰：「然则举业与杨、墨、佛老之害，何以异？」曰：「不同也。夫杨、墨、佛、老与道悖者也；至於为德业者，固读圣贤之书也，习举业者，亦圣贤之书也，夫何二？况举业又当时之制乎！故不外举业，而於是乎化其志焉，其亦犹诸日用饮食男女之类焉耳。舜、跖之分也，义与利之间也。故程子曰：『举业不患妨功，惟患夺志。』夫能不为之夺志焉，则德业斯在矣。」问曰：「人之有言：『必废之，然后可以入道。』何如？」曰：「然则饮食男女亦可废与？齐王好色，孟子引之以太王；好货则引之以公刘。故公私之间系乎此心，不系乎货色也，何必废？」
黄生纶问曰：「昔者纶也闻诸子云：『二业一，则无有弗成者；二业不一，则有成焉，有弗成焉。』然则世之不知合一者多矣，而利於举，何耶？」甘泉子曰：「终亦合一而已。彼不知合一而利者，其性敏而才达，暗合乎此耳。是故或有由中之言、自得之妙，然而其它或有不尽然者。具目者观之，弊斯见矣。况才性之钝鲁者必弗能然，乃资於记诵。然而记诵者比比皆是也，遇记诵者，见之斯黜矣。夫才性之钝鲁者；从吾合一之说，三年而变化焉，天下之技莫能敌之矣。故曰：『无[有弗成者也]。』」甘泉子谓汤子民悦曰：「良知、良能，人之同有也，彼后生岂无善念，以其汩没於举业焉，恐正学之妨之也，故未能舍彼而从此。噫！惑也甚矣。夫德业举业，业二而致一者也，今夫修德业者从事於古训也，为举业者亦从事於古训也，是其业一也。世之学者以为不同，非也。盖系乎志，不系乎业也。故不易业而可以进於圣贤之道者，举业是也；不易志而可以大助於举业者，圣学是也。故志於德业，则读书也精，涵养也熟，於义理也明；故其辞畅，其指达，其发於文，皆吾自得之实事，比之掇拾补缀而不由一本一气者，大径庭矣。故圣学反有大助於举业，何相妨之患？虽然，有助云者，犹二之也。举而措之耳，如身具手足，而使手持而足行耳。是故古之学者本乎一，今之学者出乎二。二则离，离则支，支离之患兴，而道之所以不明不行也。故夫知与行二，即非真知行矣。才与德二，即非全人矣。文与武二，世无全材矣。兵与农二，则世无善法矣。夫子之文章与性道二，则世不知圣学矣。心与事物二，则圣学不明不行矣。良可叹哉！」
甘泉子谓汤子曰：「子其来！子其来！居山中究此学，坐进二业，归之一致，是故终身立命之地也。乡有后生，其亦以吾说告之，使渐有明焉，亦成己成物之大端也。」
甘泉子报汤子曰：「嗣子兰也，性可与学也。惜乎习俗之深，於予举业德业合一之说，虽或知焉，未能从事於斯，归诸一耳。夫人之至贵、至贱、至贤、至愚，将於是乎在。使孔、孟复起，其教人亦必於是焉，不偏废也。人生光景之来也有限，而家事之累也无穷。以无穷之事夺有限之光景，岂不可怜哉？」
甘泉子谓久卿、景辰诸生曰：「还山进德修业，不宜悠悠度日尔也。举业与德业合一，不易之论也。若夫随事随分感而应之，勿之有外焉；随事随时体认操存，勿之有忽焉。此心日纯焉，此理日明焉，举业百凡亦自精明透彻耳矣。」
四会重修学成，问学甘泉子。曰：「学一而已矣，知陈公因武修文之义，斯可与语学矣；知诸君修学之义，斯可以语道矣。夫道，一而已矣；夫学，修之以复乎道而已矣。是故圣人修道以成天之能，君子修身以复己之命。故古之学者本乎一，今之学者出乎二。二则支，支则离，支离之弊也久矣。故夫文武二而天下无全材矣。岂惟文武为然？才德二而天下无全人矣。岂惟才德为然？体用二而天下无知道矣。岂惟体用为然？知行、动静二而天下无善学矣。岂惟知行动静为然？德业、举业二而天下支离甚矣，非其本然也。孟子之时，其杨、墨矣；程子之时，其释、老矣。当今之世，二者无之，其惟举业乎！举业非累人也，人自累之也。二业之支离之害之也。故自支离之说兴而儒学坏矣，儒学坏而天理几乎息矣。呜呼！李子而知学之坏，而不知儒者之学之坏也。原本反末，故知合一之说；知合一之说，则可以化举业而之道矣。」或问：「何谓合一？」曰：「执事则敬，作字则敬，吾闻其语矣，未见其人也。故学在修其二，而复之一而已矣。」
甘泉子曰：「诸生之於笃实也、文艺也，一以贯之可也。周子曰：『笃其实而艺者书之。』然实与艺非二也。於作文焉而诚敬存存，於作字焉而诚敬存存，则何莫而非本实也？存乎其人耳。」
门人有问於甘泉子曰：「或以过时缺小学之为忧也，何如？」甘泉子曰：「噫！惑甚矣。以吾观之，所缺者年岁焉耳，至於事则一也。今之应事接物也，至於读书也、作文也、作字也、则皆洒扫应对之类也。惟今立诚以往耳。」
甘泉子曰：「诸生其慎勿以举业、德业为二矣乎！涵养吾德业，则发挥於文章。言言实事，如老人自是老人之声也，隔壁闻之，则亦曰老人之声也。童子自是童子之声也，隔壁闻之，则亦曰童子之声也。自涵养发之者，遇明有司，见之即知其人矣。彼剽窃而为者，遇明有司，见之亦知其人矣。若夫世之剽窃而遇者，如小儿作老人之声，遇不知音者取之耳。若明者，安可掩也？」
甘泉子曰：「今之科举，其圣代之制矣。志学之士有不遵习焉，是生(金)[今]反古也。生今反古者，非天理也。虽孔孟复生，亦必由此而出矣。虽孔孟教人，亦不外此而求之矣。然而孔孟为之，则异於今之为之者矣。」曰：「何居？」曰：「孔孟为之，必於根本焉发之也。故举业不足以害道，人自累耳。故学者不可外举业焉，外举业焉，是外物也已。安有外物而可以为道乎？
甘泉子曰：「夫事举业也者，其於立心之初，即分义利焉矣。义利也者，君子小人之分也，及其至也，相去也悬绝矣。可不痛省而甘为小人之归乎？」或问曰：「然则义利之分也，其状何以异？」曰：「今夫读书以明吾心性焉，体吾实事焉，而举业在其中矣。如彼树木之有根而枝叶焉，而花实焉，自然而成，此义之谓也。若夫读书徒事记诵焉，而资辞章焉，以取科第、媒爵禄焉，是计功谋利之心，其大本失矣。此利之谓也。舜与跖之分，间不容发。诸生其猛省之哉！」
门人有问甘泉子曰：「子云二业合一也，果若是一乎？敢问恶乎合？」曰：「吾之教人也，不外科举，至理也存焉，德性存焉，是故合一。吾独忧夫学者之堕於一偏也，於举业焉而立命，是不喻吾之志也。吾惟欲人读书焉、作文焉，不失本体，就根本之中，发其枝叶耳。此之谓同行而异情，可不察哉？」
甘泉子叹曰：「后世儒者何其支离之弊也乎！岐内外本末心事而二之也，是故支离之弊生。是内而非外也，重心而略事也，犹然不悟，反谓立本，误矣。千百年来，道学不明，非此之故乎？故学者必内外、本末、心事之合一也，乃为孔孟之正。」或曰：「何居？」曰：「理无内外、本末、心事之间也。」
甘泉子曰：「进德修业，其致一矣，即业、即德、而致力焉也。月考日试，以验其进修之实，所以令自励也。即用心之精粗，所以令自考也。」或曰：「敢问其要。」曰：「在於克去胜心。胜心不忘，不可以入道，不可以入道，则亦不可以成盛德而广大业。」
黄生纶问：「合一之功何如？」甘泉子曰：「诸生於作文之时焉，即知於作文之间收敛焉，可也。於读书之时，即知於读书之间收敛焉，可也。收敛致一，不滞不放，是故能立敬矣。」
胜心凡十七章
甘泉子曰：「今之学者，始作文也，而胜人之心生焉，而欲人称之之心生焉，此非人欲之萌而何？是心也，不可入尧舜之道矣。」问曰：「然则如之何则可？」曰：「据吾所得而发挥之，勿或计功焉，勿或谋利焉，斯天理而已矣。」
黄生纶问曰：「人有观书而得心病也，如之何？」甘泉子曰：「窃闻之矣，渊明之读书也，不求解焉；孔明之读书也，不求记焉；其古之知道者与！」请益。曰：「程子之读史也，不蹉一字焉。其作字也甚敬，曰：『即此是学焉。』其古之执事敬者与！至於酬应事物，游翫山水尽然，岂直读书然哉！盖於是乎有涵泳持养之功焉，於是乎有穷格发明之益焉。豁然而悟，必有不知其手舞足蹈之乐，心广体胖之验，而子以为心病，惑矣！圣贤之书，将以养心也，非以病心也，无乃求之太深，索之太苦，而所谓执事敬者，犹未之有得乎？」
玉岩周子书以语学。甘泉子曰：「吾近若有觉焉！吾近若有觉焉！是学也，其在切问近思之间耳矣。自存养以达於事业，无非此心一以贯之。譬诸树木焉，自根本以至於枝叶，无非生意之一贯也，而本末俱备矣，初何前后之间？。」黄生纶闻之叹曰：「由此观之，可以知二业之合一矣夫！」
甘泉子复於改斋王子曰：「夫道无内无外，内外一道也；心无动静，动静一心也。故知动静之皆心，则内外一；内外一，又何往而非道？合内外，混动静，则澄然无事。无事而后能止，能止则德也、业也，合同而兼得矣。」
甘泉子曰：「夫人之有心，莫不有知觉矣。有知觉，不能不动而为情矣。外物触其情而交焉，则不能不流，流而不息，莫知所止，不能反躬，天理灭矣。故终日读书作文，酬应万变，而吾有主焉。故能不因物有迁，非置其身心於无物之地，而后能定静也。夫苦热而求凉者，则有时而热矣。病渴而思沃者，则有时而渴矣。恶动以求静者，则有时而动矣。何者？动系於念，不系於事也。知此斯可以语性矣。故曰：『性之德也，合内外之道也。』」
或问曰：「德性举业，内外之事也，於何事内？於何事外？」甘泉子曰：「噫！若子所谓支离之说也。」曰：「曷为支离？」曰：「夫所谓支离者，二之之谓也，非徒逐外而忘内，谓之支离也；是内而非外者，亦谓之支离也，过犹不及耳。必体用一原，显微无间，一以贯之，斯可以免也夫。故率天下於支离之归，必自子之言矣。」
甘泉子复杨生士德曰：「虚内事外、忘己逐物之患非他也，病在内与外、己与物二之也，是之谓二本也。故己物两得，内外一致，夫然后德业合。学而至於德业合焉，则几矣。」
甘泉子有复於海涯陈子曰：「所举古人之语，取其一皆足以入道，惟执事敬其至要矣。执事敬则德业两得，此所谓合内外之道也，此所谓一本者也。其或偏则内焉，或偏则外焉，未之尽知耳。」
甘泉子语邓生君恪曰：「夫主敬则众善归焉。勿忘勿助，敬之谓也。故曰：『敬者，德之聚也。』此精一之功也。若夫今之集义者，於事事而集之，无乃义袭焉尔。此内外之辩也。然而能主敬则事事不能外矣，而况於为举业者乎？」
黄生孟善问曰：「淑也始以举业之妨於涵养也，何以使吾心之洒然也乎？请明以教我。」甘泉子曰：「夫淑也，尔亦犹乎惑矣！既曰『不图今日复见大同之教，一举而两得也』，又曰『诵读不胜其倦』，是未能於读书习业之中，合一同功而涵养之矣。涵养习业非二事也，但尔心生焉，故若为二耳。习之之久，斯合一矣，夫何二？」
黄生孟善曰：「动与静戾，犹患酬应、读书、作文之为病也，若之何？」甘泉子曰：「而於体认天理未之至耳。夫体认而有得焉，斯动静一体，而酬应、读书、作文莫非洒然矣。」
黄生问：「知识未广，犹藉乎书也，如之何？」甘泉子曰：「如其然！如其然！孰能舍诸？孰或溺诸？昔者傅说之告高宗也：『学於古训。』夫学之亦必有道矣，孰能舍诸？孰或溺诸？」黄生曰：「淑也闻体认内外合一之说，不复他求之矣。」曰：「是欲舍书册而求体认也乎！」问曰：「然则如之何则可？」曰：「读书之时，以我体认，是亦合一而已矣。」
甘泉子谓刘生相曰：「子以今之学者，各就其偏而为之，其中时病矣！夫圣人之道，大中也；圣人之教，救偏者也。学莫贵乎各去其偏，自至乎中而止尔。譬之适中都者，南方之人，自南驰矣；北方之人，自北驰矣；西方、东方之人，自东西其驰矣。是之谓背驰，其能至中都乎？否也。今之学者，其病类此，故穷年卒岁，惟成就其偏而已。造之逾深，去之逾远。方且自是，而不以问於知方之人，可乎？抑又有一焉，南方之人，知北向中都矣；北方之人，知南向中都矣；东方、西方之人，亦知西东其向，志於中都矣；乃不以问於知道之人，不任王良、三老，乃号於人曰：『吾已知之矣！吾已知之矣！』诘之，则曰：『吾尝读舆图而知之矣。』及迷方多岐而不悟，与背驰者一耳。今之读书而不讲学者，其病又类此夫！学之不讲，圣人犹忧，况下者乎？」
甘泉子谓郑子启范曰：「夫以虚无支离为道，皆非也。道不远人，又安得虚无？何有支离？夫至虚者心也，非性之体也。性无虚实，何有灵耀？心具生理，故谓之性；性触而发，故谓之情；发而中正，故谓之道，否则伪矣。道也者，中正之理也。其情发於人伦日用，不失其中正焉，则道矣。故中正而天下理得矣。心性之失也，情流之也；情非流也，失其中正故流。惟君子立其中正，故情不流；情不流，故性不凿；性不凿，故虚实之体全焉。故待夜气而见，则旦昼必不然矣；旦昼不然，则间断多矣。君子之学，莫若自强而不息，终食而不违，故旦昼皆夜气也。孟子曰『勿忘、勿助』，其间则中正处也，此正情复性之道也。於乎郑子！其益深体认，勿支离於文艺，其斯合一之道乎！」
甘泉子谓徐子曰：「学者之病，吾知之矣。在二三其致矣乎！时而静坐焉，自静坐也；时而读书焉，自读书也；时而应酬焉，又自应酬也。如人之身血气不通，安能有生？若是者其敬之未力与！是故於内外也，二而离之。合一之要，其惟执事敬乎！独处也、读书也、酬应也，无非此心一以贯之，内外上下莫非此理，更有何事？此开物成务之学异佛老之流也。」
甘泉子谓周道通曰：「於乎！习蔽之深矣。后世儒者无怪乎见道之不明也已。寻行而数墨，如蚕之在茧，作丝愈多则自蔽愈深，弊弊焉死而后已，不见天地四方之为大。噫！可哀也已。」
潘生子嘉问：「读书於存心何如？」曰：「正心而后我立，以我读之，心斯存也，是故天之聪明可以开发矣。」
古训凡十六章
问：「心存矣，何庸乎读诵？」曰：「学於古训，所以发明乎此心者也，涵养乎此心者也。孔子曰：『信而好古』，曰『好古敏求』，然则彼皆非与？」
潘生问德举二业之同异。曰：「奚而不同也？吾易尔志也，非易尔业也。志本也，业末也，本末一以贯之，其合一之道乎！」
潘生子嘉问：「举业於进德有累乎？」曰：「理无二也，奚其累？累之者，利为之主也。学於古训，明诸心性，存养之久而根深焉，花实茂矣。於举业也何有？」曰：「未达。」曰：「举业也者，花实之类也，在培其根，本末一贯也。若夫利钝之计焉，躁心生矣。非徒无益而反害之也。」
黄生纶问作文。曰：「在善思而已矣。思也者，本末之贯也。如浚泉焉，始而浊，少而澄焉，愈汲而愈清矣。」曰：「或有累於本体，如之何？」曰：「毋汩尔思，毋挠诸本体。澄心体会，意立理充而辞出矣。旋而思焉，旋而笔焉，於辞章之学亦未也，矧载道乎？」
余生胤绪问：「读书心不累於书，作文心不累於文，不求胜於人，然而未之能也，奈何？」甘泉子曰：「绪也，汝庶知其几矣乎？汝庶知其过矣乎？累之与胜，充此一念，天理灭矣。」曰：「然则如之何则可？」曰：「汝於时读书焉，澄心体认而有契，则可以不忘矣。於时作文焉，由中发挥，则可以能达矣。其於剽窃者，不亦远乎！世之学者之於读书、作文也。则先有胜人之心焉，先有射利之心焉，闻此说者或骇而不信，反以不达。噫！惑也甚矣。」
管生登问曰：「於读书而心累焉，惑也。於作文而心累焉，惑也。惟读书也，以开明此心。作文也，以发挥此心。字字而由心焉，句句而由心焉，皆与之应。夫然，则书也必精，文也必实，而心愈明。其为益也孰大焉！」先生曰：「然子朱子有云：『开发聪明。』其得读书之宗指矣。」
门人有问文之道。甘泉子语之曰：「人之有事於文也，不[可]得一意而辄书之，不可得一句而辄书之，若是乎其陋矣。惟澄心以凝思焉，思之思之，斯其发也，沛乎其不可遏矣。」
甘泉子语学子曰：「尔知读书之道乎？」曰：「未也。」曰：「在调习此心而已矣。」或曰：「何居？」曰：「调习此心，在勿忘勿助之间[而已。]
「何谓忘？」曰：「面於书而心於他，是之谓忘。」曰：「何谓助？」曰：「溺於书而丧其本，是之谓助。惟能调习其心，於□□[之间]而不失，久将自得矣。」
[谢生]禧问读书之益。甘泉子曰：「学於古训，自傅说以来孰能废之？然而天下之善读书者寡矣。易曰：『多识前言往行以畜其德。』识，其知也，所以开发其聪明也。周子曰：『圣贤之训，入乎耳，感乎心。』所以扩其知也。若夫从事事而记焉，则今之从事口耳者与！是故古昔圣贤之经书礼乐也，皆所以培养乎此也。夫然后能开发其知识，感通其义理。夫非由外得之也，我固有之也，藉是焉以开发感通之耳。昔舜居深山，及闻人善言，见人善行，若决江河，沛然莫之能御者，其感应之速者，何也？以此心固有之也。」
或问心性情之别。甘泉子曰：「学在切问而近思。」又问：「於何切近？」曰：「汝之切近，在存天理焉耳。终食於是，造次颠沛於是，如是而涵养焉，自见之矣。否则虽毫分缕析，□梦而已矣。」
或问：「於书之载古人言行，学而为之，其亦学也乎？」甘泉子曰：「否，非读书之善者也。必由心而体会之，立其本体。本体立则事皆天理，虽不求合於古人，而自合矣。舍此而外[求焉]以效[法]之，则[事]理之应无穷，而古人之[迹有限]，抑见其困也已。是故学之於书也，取其培养此心而已，诵读之时，此心洞然，如镜照物，不引之於书册焉，可也。否则习矣而不察，安能见道？」
甘泉子授黄生纶以书，谓之曰：「尔之於斯文也，宜善[体]诸！勿之有所偏靠焉，自根本而立之，惟藉此以浇灌焉耳。」
郑子请学，甘泉子曰：「默而思之，敬以存之，其庶矣乎。」曰：「尔学何学矣？」曰：「求寡欲而未能也。」曰：「尔之云欲者，何如？」曰：「利。」曰：「匪直利欲之为欲焉耳，心有所偏滞焉，亦谓之欲也。今夫读书非不为善事也，作文非不为善事也，过用其心，失其中正焉，皆欲而已。」
广德州尊经阁成，东郭邹子俾方、施两生以来问於甘泉子。甘泉子曰：「夫经也者，径也，所由以入圣人之径也。或曰警也，以警觉乎我也。傅说曰：『学於古训。』夫学，觉也，警觉之谓也。是故六经皆注我心者也，故能以觉吾心。易以注吾心之时也，书以注吾心之中也，诗以注吾心之性情也，春秋以注吾心之是非也，礼乐以注吾心之和序也。」曰：「然则何以尊之？」曰：「其心乎！故学於易而心之中以觉，是能尊易矣。学於书而心之中以觉，是[能尊书]矣。学於诗而心之性情以觉，是能尊诗矣。学於春秋、礼、乐而心之是非和序以觉，是能尊春秋、礼、乐矣。觉斯存之矣。是故能开聪明、扩良知。非六经能外益之聪明良知也，我自有之，彼但能开之、扩之而已也。如梦者、醉者呼觉之，非呼者外与之觉也。知觉，彼固有之也。呼者但能觉之而已也。故曰：『六经觉我者也。』今之谓聪明知觉不必外求诸经者，不必呼而能觉之类也。今之忘其本而徒诵六经者，辗转丧志於醉梦者之类也。不呼而觉之类也者，孔子不能也；丧志於醉梦之类也者，孔子不为也。是故中行者鲜矣，是故能尊经者鲜矣。」两生曰：「何居？」曰：「弗或过焉，则或不及焉。过则助，不及则忘。忘则忽，助则侮，侮与忽可谓之尊经也乎？」曰：「然则如之何？」曰：「观之勿忘勿助之间焉，尊之至矣。」两生遂拜而受之，归以告东郭子以诏多士。
甘泉子示王子敬之诗曰：「嗟予语敬之，敬之当听予。敬亦无不在，语子敬读书。当其未读时，天君自俨如。及其对书册，万象涵太虚。是谓以我观，勿以此丧志。舍之求放心，离物以为二。学问与思辩，古训乃其地。无在无不在，事事亦如是。」
辩惑凡十五章
或质之曰：「某可人也，某可人也。德业也者，终身不能[一]举焉，则子合一之说，吾不能无惑尔矣。」甘泉子曰：「吾子惑矣，而反於吾惑乎？彼之所谓离举业而事德业者也。夫离业而立德焉，自孔孟以来未之前闻也。业之不成也何怪乎！非徒业之不成也，舍业则无以立德耳矣。噫！德业之非二也，久矣。」
或问曰：「子何以拳拳焉教人以二业合一也？」甘泉子曰：「吾实身践焉，吾尝试之矣。昔者吾自二十而学，至二十七年而举於乡，其业犹夫人也。自闻学於君子，舍举业而涵养者十有三年。及乙丑之试也，而举业则若大有异夫昔者也，其源源而来也，若有神开之也。然犹有说焉，乃离举业而涵养也犹若是，若夫不外举业而涵养存存焉，其成也勃焉矣。」
门人有问甘泉子曰：「今举业，弗闲则弗熟也，而子谓二业合一，孰与闲之？」曰：「吾非谓尔弗闲也，盖闲之有其道也。今夫奕之为数，小数也，弗专心致志，则弗得也。而况於举业乎？夫曰专曰致，则德业斯举之矣。非惟奕为然也，至於凿石攻木之为数，贱数也，弗专心致志则弗精焉，而况於举业乎？故朝而诵焉，弗丧其心志；昼而讲焉，弗丧其心志；暮而思焉，弗丧其心志；五日、三日而一课焉，弗丧其心志；心志存存，与举业俱神。」问曰：「焉得存存焉而弗丧诸？」曰：「习化而久，斯存存而弗丧矣。」曰：「敢问习化之术何如？」曰：「子不闻鸷鸟之雏与骥马之驹乎？夫鸷鸟者，天下之健飞者也，方其雏也，力能十里，抟之以百里则坠矣。惟以渐而习之，今日十里，明日二十里，渐而至於百焉，虽万里可至也。夫骥马者，天下之健步者也。方其驹也，力能五十里，驱之以五百里则僵矣。惟以渐而习之，今日五十里，明日六七十里，渐而至於五百焉，虽千里可至也。何者？其力能及之也，习使然也。夫天下之心性能健飞健走者，且犹习久而化之远，而况於人乎？士之学古训也，力及三行，则至三行而止，存焉，弗失其本心；力及五行，则至五行而止，存焉，弗失其本心；力及十行，则至十行而止，存焉，弗失其本心。及其习熟而化也，力及三行者，可使及五行矣；力及五行者，可使及十行矣。以至百千而定力不夺，心与书相忘而合一。何则？习使之然也。古之学於古训者之术如是夫！否则或三行而溺，或五行十行而溺，欲其弗丧志者鲜矣。其程伯子之所以忧上蔡乎！」
黄生纶问甘泉子曰：「二业之功何如？」曰：「在存神。神也者，德业之妙也，举业之主也。是故存神而二业一矣。」曰：「未达。」曰：「今夫病痿之人，其口齿唇舌固具也，而不能言者何也？气不足而神不主也。故神全则气全，气全则其发诸言也达，其为文辞也畅。反是则神散，神散则气散，气散则其发诸言也谬。其为文辞也落莫而不章，无怪其然也。」曰：「敢问神气之聚散也何如？」曰：「邪视则能散目之神矣，邪听则能散耳之神矣，邪臭则能散鼻之神矣，是三神者一也，皆本诸心也。邪言则能散心之神矣，故在敛之而已。目视书而目不溺於书，故能敛目之神；耳听书而耳不溺於书，故能敛耳之神；口诵书而心不溺於书，故能敛心之神。神完而固，言发而昌，辞成而浑，其古之德行道艺者与！」
或曰：「今夫达官大人，举业足矣。子之迂也，奚必德业之一？」甘泉子曰：「今之人，材大者大用焉，小者小用焉。譬之材木之大小焉，其材固类也，或可以为栋梁焉，或可以为榱桷焉。何也？其大者非常之材，得雨露之养於天也，得土力之养於地也，得栽培之养於人也。否则小焉榱桷之材而已。其亦有起明堂造宗庙也，将何须矣？是故二业合一，则盛德大业备矣。天德王道之事具矣，夫是之谓王佐之才。」
甘泉子尝言之：「古之辞也，达诸内而已。今之辞也，饰诸外而已。古之修辞也，立其诚而已。今之修辞也，立其伪而已。一辞之发，诚伪之主也，可不慎诸！」
甘泉子雅言之曰：「学文而不失己者，善学者也。故己立而后可以学文，圣人之教也，游艺终焉耳。」
甘泉子言之：「孔明、渊明，其知学者也。不求记焉，不求解焉，其所求者大焉尔。」
甘泉子言於吕子云：「古之文也以明道，今之文也以蔽道。明道者精，蔽道者眩。」
甘泉子闲尝言之曰：「言辞者，其精微之致乎！达者观其辞气焉，斯过半矣。古之有国有家者，修德以致其辞，修辞以崇其德，德以基之，辞以文之，而国家可保也。是故家国理者，其辞雅。家国戾者，其辞淫。正人之辞严，吉人之辞谨，骚人之辞怨，清修者之辞约，其辞雅者，其气和；其辞淫者，其气乖；其辞严者，其气肃；其辞谨者，其气昌；其辞怨以怒者，其气郁，其声切；其辞约者，其气纾，其声清以越。故曰：达者观其辞气焉，斯过半矣。」
杨少默居烟霞一载，归潮。甘泉子曰：「呜呼！杨子，一尔心，毋支离尔学矣。」「曷谓支离？」曰：「或偏则外，或偏则内，二之皆支离也。人知偏外者之支离矣，而未知偏内者之为支离矣。偏外故忘本，忘本则迹；偏内故恶物，恶物则寂。二者皆支离之疚也。离也者，离也，二而贰之也。是故教一则一矣。君子之学，内外合一，动静合几，体用合原，物我合体。内外合一者德，动静合几者神，体用合原者道，物我合体者性。尧曰：『执中』，舜、禹曰『精一』。禹传之汤，汤传之文、武、周公，周公传之孔子，孔子曰『一贯』。孔子传之颜氏曰『博约』，孟氏曰『反约』。孟氏之后，盖有渐离而二之者矣。是故内外分而动静判，动静判而体用离，体用离而物我间。夫天之生物，一本也；夫道，一本者也。知不二本，又何有於内外？故一之而后可以入道，道无二也。夫适道者，不二其途，虽万里可至焉。中道而二之，则虽十里，其能至之哉？呜呼！杨子，一尔心，无二尔途矣。」
甘泉子五十年学圣人之道，於支离之余，而得合一之要，以告而莫之受。有为黄、老之言者方子，持其混合之说访於西樵。甘泉子爱其似夫合一之旨，乐与之游而尤好与之辩。或曰：「辩何辩矣？」曰：「合一有三要，混合有三要。曰『心』、曰『事』、曰『理』，所谓合一也。曰『精』、曰『气』、曰『神』，所谓混合也。合一之道主乎理，混合之说主乎气，知混一之说而不失其中正者，其惟圣人乎！」
黄子才伯曰：「学何学矣？」甘泉子曰：「心。故善学者如贯珠矣，不善学者，如观珠矣。」曰：「观珠与贯珠之形，何以异？」曰：「观珠者，观他珠也，多学而记之之类也。贯珠者，自我得之也，一以贯之之类也。识前言往行以畜德也。」黄子曰：「唯唯。」他日，甘泉子谓黄子曰：「子之博学，如聚万珠矣，其惟贯之已乎！」黄子曰：「唯唯。」
门人有质於甘泉子曰：「子之二业合一之说也，吾惑焉！吾惑焉！」曰：「子何惑？」曰：「姑藐之间，有人焉，其名曰陶某，行若负秽，心若穿窬，然而画能貌春意，诗能夺天巧，笔如有神，文如绘云。其取省之元也，如拾地下之芥，夫何有於德业乎？」曰：「子又何惑矣？」曰：「唳鹤之野，有人焉，其名曰泉某，色荒於内，酒酣於外，然而博若书肆，思若涌泉，口若悬河，文若流水，其取三百之魁也，若探诸囊中之物，又何有乎德业，先生欺予哉！何二业之一？」甘泉子曰：「夫陶氏之子，其终也如之何？」曰：「以奸谋削籍。」曰：「是奸谋也，邪人也。以邪人为正人之辞，虽幸得之，必终失之。如以正人之德为正人之辞，夫何削籍之有？彼泉氏之子，其终也则如之何？」曰：「以淫荡禠职。」曰：「是淫荡也，小人也。以小人为君子之辞，虽幸得之，必终失之。如以君子之德发为君子之辞，夫何禠职之有？故二业合一，是谓自求多福。」
门人有问甘泉子曰：「二业果若是一乎？举业何资於德业乎？」曰：「子不见越南、胡北之子乎，越南、胡北之子之生也，其具手足、头颅、耳目、口鼻之形，相似也，其哭笑之声，呱呱咍咍相似也；及其长也，大不相类有什伯千万者，何也？其习气之养使之然也。孟子曰：『此非吾君也，何其声之似我君也？无他，居相似也。然则居养之於人大矣，况乎居天下之广居者乎！』观居养之移声，则二业之相变可知矣。」或曰：「其征於古圣贤亦有之乎？」曰：「有之。圣人有圣人之言也，贤人有贤人之言也，学士有学士之言也。夫言一也，而不同者，此无他故矣，系乎其所养耳。[矣]。故士养而化贤，贤养而化圣，存乎其人耳。然则涵养之能化举业也审矣。」
泉翁西樵大科书堂训规
卷五
甘泉子三十而游江门，江门夫子授之程子之书。四十复游燕赵，讲业齐、鲁、维扬之墟，仰观人文於上国，陆沈於金马。五十以忧病归西樵。樵中有烟霞之洞，四方英才集焉，乃胥与集石为台，因台集木，为居、为堂、为馆、为讲学进修之地，以迩大科峰，因曰大科书院，诸生咸请有教言，甘泉子勿有言者逾岁，诸生复请有教言，甘泉子勿有言者逾时。甘泉子曰：「吾有言乎哉！诸生其以言焉，吾无言焉可也，吾不徒言乎哉！诸生其不以言焉，吾虽欲无言焉，吾恶得而默诸？乃为条之如左，凡以发诸心性也，凡以归诸心性也，凡以无所外於心性也，吾其不徒言也已。诸生以吾不徒言之实，而求得吾之所以言焉。由得吾之所以言，而契夫吾之无所容於言焉，其几矣！其几矣！」
正德庚辰季夏望日
叙规卷五
予既为大科训规，又虑夫习之者漫不知其统，是故括而图之，作序规。
夫规何为者也？夫学，心而已焉者也。何莫非心也？心得其职则敬，敬为义。心失其职则肆，肆为利。利义之判也，间焉者也。义为志道，为体认天理，为寻乐也实，为求道於人伦之间，为笃实，为言动由中出，为不怨尤迁怒，为事父兄也诚切，为自得师，为传习，为遇长者谦让，为处同门久敬，为约信，为去成心，为二业并，为内外混合，为读书调心合一，为作字也敬，为考业用心也精，为观山水不失己，为博六经以开知见，为作文也发挥所得，为教束家仆。充其类焉，及其成也为君子。利为无志，为肆欲，为虚乐，为外伦求道，为先文艺，为巧令以滋伪，为暴怒，为事父兄也不诚，为不求师，为传而不习，为抗倨，为同门猜嫌，为期约不信，为师成心，为徒事举业以乾禄，为支离，为读书主敬两途，为作字欲好，为粗心，为梏亡，为泛滥仙佛以坏心术，为欲胜人，为纵放家童。充其类焉，及其成也为小人。是故古之人有终日乾乾为君子而不息矣，今之人有终身弊弊为小人而不知者矣。岂其智不若欤？其术使然也。是故学莫先於辨术矣。学者观其图焉，斯过半矣。
训规图
君子。
教童仆。钤束理家。
作文发所得。
博六经开知见。
读书观山水不失己。游息收摄。
考业用心精。
作字敬。自然附。
读书调心合一。随心力附。
内外混合。
二业合并。
去成心。读书虚心，较业虚心，自考讲书，虚心听受。
期约以信。
同门久敬。凡九条附。
遇长谦让。求
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>