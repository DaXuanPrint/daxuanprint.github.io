<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,倪文僖集全文在线阅读,倪文僖集全文在线下载,大玄古籍书库">
<meta name="description" content="三十二卷。明倪谦撰。倪谦,字克让。上元。(今江苏南京)。人。正统四年(1439)进士,授编修。十四年。(1449)。出使朝鲜。景泰元年。(1450)。归国。后预修。《寰宇通志》,进春坊大学士。天顺三年。(1459)主北闱试,被斥有弊,谪戍开平。成化元年。(1465)复入史局。寻授南礼部侍郎,以言官劾而致仕。不久复职,进尚书。卒后赠太子少保,谥文僖。著有。《朝鲜纪事》。据李东阳序称,倪谦著有《玉堂稿》一百卷、《上谷稿》八卷、《归田稿》四十二卷、《南宫稿》二十卷。又有奉使朝鲜之作为。《辽海编》,别行于世。此本">
<title>倪文僖集_倪谦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">倪文僖集</span> <br/>
          作者： <span class="inputVal" id="bkauthor">倪谦</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]218962</span> <br/>
          说明： <span class="inputVal" id="bkdec">三十二卷。明倪谦撰。倪谦,字克让。上元 (今江苏南京) 人。正统四年(1439)进士,授编修。十四年 (1449) 出使朝鲜。景泰元年 (1450) 归国。后预修 《寰宇通志》,进春坊大学士。天顺三年 (1459)主北闱试,被斥有弊,谪戍开平。成化元年 (1465)复入史局。寻授南礼部侍郎,以言官劾而致仕。不久复职,进尚书。卒后赠太子少保,谥文僖。著有 《朝鲜纪事》。据李东阳序称,倪谦著有《玉堂稿》一百卷、《上谷稿》八卷、《归田稿》四十二卷、《南宫稿》二十卷。又有奉使朝鲜之作为 《辽海编》,别行于世。此本凡三十二卷。其中赋辞、琴搡、古今体诗、诗余十一卷,颂、赞、表、笺、箴、铭一卷,文二十卷。盖倪谦所自编,于生平著作,仅为六分之一。“三杨”台阁之体,至弘、正之间极弊盛,几乎万喙一音。倪谦当明盛之时,去前辈典型未远。故其文骤谨严,朴而不俚,简而不陋。虽体近 “三杨”而无末流之失。虽不及李东阳之笼罩一时,亦彬彬然自成一家。其诗虽多为题画之作,但善于铺陈,劲健拔俗,尤以七古为最佳。是集收入 《四库全书》。另有 《武林往哲遗著后编》本,题为 《倪文僖公集》 (三十卷、补遗一卷)。</span> <br/>
          封面： <span class="inputVal" id="bkimg">Z_18328.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]倪文僖集
[book_author]倪谦
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]218962
[book_dec]三十二卷。明倪谦撰。倪谦,字克让。上元 (今江苏南京) 人。正统四年(1439)进士,授编修。十四年 (1449) 出使朝鲜。景泰元年 (1450) 归国。后预修 《寰宇通志》,进春坊大学士。天顺三年 (1459)主北闱试,被斥有弊,谪戍开平。成化元年 (1465)复入史局。寻授南礼部侍郎,以言官劾而致仕。不久复职,进尚书。卒后赠太子少保,谥文僖。著有 《朝鲜纪事》。据李东阳序称,倪谦著有《玉堂稿》一百卷、《上谷稿》八卷、《归田稿》四十二卷、《南宫稿》二十卷。又有奉使朝鲜之作为 《辽海编》,别行于世。此本凡三十二卷。其中赋辞、琴搡、古今体诗、诗余十一卷,颂、赞、表、笺、箴、铭一卷,文二十卷。盖倪谦所自编,于生平著作,仅为六分之一。“三杨”台阁之体,至弘、正之间极弊盛,几乎万喙一音。倪谦当明盛之时,去前辈典型未远。故其文骤谨严,朴而不俚,简而不陋。虽体近 “三杨”而无末流之失。虽不及李东阳之笼罩一时,亦彬彬然自成一家。其诗虽多为题画之作,但善于铺陈,劲健拔俗,尤以七古为最佳。是集收入 《四库全书》。另有 《武林往哲遗著后编》本,题为 《倪文僖公集》 (三十卷、补遗一卷)。
[book_img]Z_18328.jpg


[book_title]提要
钦定四库全书　　　　　集部六
倪文僖集　　　　　　　别集类五【明】
提要
【臣】等谨案倪文僖集三十二卷明倪谦撰谦字克让号静存上元人正统己未进士及第官至南京礼部尚书諡文僖据李东阳序谦所作有玉堂稿一百卷上谷稿八卷归田稿四十三卷南宫稿二十卷又有奉使朝鲜之作为辽海编别行於世今皆未见此本凡赋辞琴操古今体诗诗余十一卷颂赞表牋箴铭一卷文二十卷盖谦所自编於生平着作汰存六分之一者也三杨台阁之体至弘正之间而极弊闒冗肤廓几於万喙一音谦当有明盛时去开国之初未远前辈流风余韵往往而存故其文步骤谨严朴而不俚简而不陋体近三杨而未染其末流之失虽不及李东阳之笼罩一时而有质有文亦彬然自成一家矣固未可以声价之重轻为文章之优劣也乾隆四十五年五月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]原序
倪文僖集原序
文一也而所施异地故体裁亦随之馆阁之文铺典章禆道化其体盖典则正大明而不晦达而不滞而惟适於用山林之文尚志节远声利其体则清耸奇峻涤陈薙冗以成一家之论二者固皆天下所不可无而要其极有不能合者故君子观人之文不必识其面闻其论议亲见其所施为而其器识材用之称乎此或宜乎彼断断乎其可别已是虽殊世异代操吾说以求之无所不得矧耳目所接风声义槩之在天下方盛而不可冺者哉东阳辱青谿倪先生舜咨为同年交最深获见其先文僖公乐与天下士诵公所为文旧矣公居南京有火厄手掇旧稿数帙以出青谿复力检得之虽颇散佚尚多不能尽録公既没青谿乃取公所自编订者为三十二卷刻梓以传东阳始得而备见之作而叹曰我国朝定鼎开基奄有六合光岳之气全得于天自高皇时宋学士景濂诸公首任制作而犹未得位文皇更化杨文贞诸公亟起而振之天下之休养涵育以暨英庙之初富庶之效可谓极盛矣而刘文安诸公出焉逮于宪庙其用犹未已也时则有若文僖公相与先後扬厉其名大着其在景泰间应制赋诗中官常立俟以进自余碑板金石之文云涌川溢沛不可御尝奉使朝鲜即席命笔略不构思国人皆缩颈吐舌骇叹不能已及归梓其作为编至于今存焉盖公之雄才絶识学充其身而形之乎言典正明达卓然馆阁之体非岩栖穴处者所能到也故虽中历巇险晩登通要不得尽见于用而其於典章道化关一代之盛以为後观者如此岂非不朽之事哉昔孙盛作晋春秋传之外国後有购者於辽东得之宋孙甫作唐书甚自珍惜尝火後归问其书他不复顾斯文出处与此正同然二氏之书卒不见于世者谓其子孙不足以继之也公修英庙实録未及终青谿继入翰林以成事告校诸前代其班马氏之风乎且青谿为学士为礼部侍郎尚书趾美承阀当代所仅见行业之着其於公益有光焉後世称江东倪氏之盛者殆不独文之为重而文其徵也是固不可以不传已公讳谦字克让学者称为静存先生己未进士及第官至南京礼部尚书致仕卒赠太子少保文僖其赐谥也文有玉堂稿百卷上谷稿八卷归田稿四十二卷南宫稿二十卷通为卷百七十则裒为家集青谿与其弟工部主事阜辈共藏之而辽海编别行于世云弘治癸丑秋八月一日赐进士出身中顺大夫太常寺少卿兼翰林院侍讲学士经筵讲读官兼修国史晩生长沙李东阳序

[book_title]卷一
钦定四库全书
倪文僖集卷一
明　倪谦　撰
赋
早春赋【景泰四年正月二十六日应制】
叙曰孟春者四时开辟之端生育之首天地交泰万物亨通古先哲后政令所行罔不因时之宜故於是月下寛大之书行庆赐之典所以体好生之盛德也肆惟皇上临御之四年为景泰癸酉时维初阳盛德在木皇上既於元旦受万方朝贺中外毕集拜舞称庆固已合人心之驩戴矣复於辛日祀上帝於南郊风尘屏息瑞日晴丽又有以致天心之昭格焉乃者涤垢掩瑕行庆施惠裁成辅相参赞两间四海臣民咸遂生育其法天体德之心与古先哲后实同一揆是以和气薰蒸充塞宇宙条风应候惠日暄妍庶草蕃庑物无疵疠鸟兽鱼鼈罔不咸若则自天降康丰年穰穰从可卜矣臣猥以菲材职司文翰伏覩盛美不胜忻忭谨拜手稽首而献赋赋曰繄日临於营室兮开六合之朗晴呈山川之秀丽兮发草木之光荣散瑞霭之氤氲兮布和气之淡荡表盛世之休徵兮信丰年之气象惟斯时为何时兮属句芒之御辰斡一元之气机兮囘八荒之蚤春睠龙精之戒旦兮正青阳之司候摄提指乎孟陬兮玉律中乎太簇既配仁於四德兮复属木於五行乾坤坱圠以无垠兮动植乐育於生成漏暖信於梅枝兮见天心之来复窥韶光於柳眼兮验百卉之囘绿划残凘之已泮兮增太液之清波倏积雪之尽融兮欝琼岛之嵳峩鴈嗷嗷以思归兮羌呼羣於水曲鸟嘤嘤以将鸣兮欲迁乔於幽谷蛰虫闯其啓户兮纷蠕动而翾飞潜鳞跃以上氷兮竞鼓鬛而扬鬐探上林之桃杏兮含无穷之芳意况御苑之蜂蝶兮亦联翩其游戱感万物之畅逹兮乘淑气以陶熔想春光之九十兮塞宇宙之冲融仰圣皇之御极兮迈唐虞之盛德亶体元而居正兮茂对时而育物开明堂以布政兮居青阳之左个乘鸾辂而驾仓龙兮庆赐行而弘播躬郊坛之祀事兮格精诚於昊苍修祖庙之肆享兮通肹蠁於先皇为万民而祈谷兮曰农事之当布悬象魏於观阙兮谨昭宣乎宪度施政教以顺序兮涣号令以维新运堪舆之妙用兮法造化之深仁恩波溢於海?兮祥光被乎四表惠溥及於鳏惸兮泽旁覃於胎夭在日月之所照兮及舟车之所通具颅圆而趾方兮孰不涵煦於覆帱之中顾微臣之肤陋兮徒窃禄而无补圣德奚以名言兮惟颂歌而蹈舞歌曰震宫初动时孟阳兮木德惟仁万彚昌兮惟圣天子开明堂兮流庆施惠法天常兮玉烛和调日舒长兮世跻春台俗醇厖兮河海清晏迈虞唐兮四夷宾服来享王兮小臣作颂肆揄扬兮伏愿圣夀亿载无疆兮
听鹤轩赋【有序】
予友郭君彦理曩在南京尝持听鹤轩卷索予为赋予时偕计北上迫於试期不获遂所请今从亲至京复出此卷示予展视则已为华胄勲卫公所先姑亦效颦於末非故与之角贵不爽旧约焉耳其词曰
弭余节於瀛洲兮陪羣仙以遨游聆天风之下上兮落清响於高秋静余武以延竚兮爱余音之断续觉尘耳之顿豁兮澣寒泉於一掬恍羣真之礼极兮锵佩玉其琳琅疑钧天之广乐兮律恊应於宫商道逢余之故友兮序汾阳之世谱爰倾耳以告余兮斯乃胎禽之送语曰予尝豢此兮俨真素之芳容匪吾子之见赏兮孰能得夫予心之所同嗤粉黛其骈列兮纷搊筝而击筑拂梁尘以遏行云兮适足蛊心而荡目嘅风雅於中古兮曾一声之莫遗引圆吭以振羽兮若大音之正希繄生物之有声兮形气轧以相成繁噪者乱吾虑兮哀怨者伤我情惟伯赵之与鵹黄兮肆颊舌其无余怜燕鴈之来往兮叹枭獍之不可与居彼雝渠之急难兮羌不可道也罹鵶鴞以哓哓兮又杌臲而莫之好也岂若吾之仙客兮出青田之世族形历世以屡变兮夀千龄而不足养圆颅之渥丹兮曳裳衣之玄缟饮瑶池之玉液兮啄玄圃之瑶草席威躭之遗庆兮策南征之故勋匪子晋而莫驭兮岂士衡而得闻夜警露以长鸣兮旦冲霄而砺翼访逋老於孤山兮梦坡仙於赤壁心孚契以兰臭兮结新盟於岁寒时兴逸而起舞兮发?尾之清弹彻尘马於寥廓兮骇窻鷄之辟易谅知音其既觏兮愿疗此烟霞之痼疾予闻已以蹶生兮嘉物理之善穷昔孔圣之耳顺兮贵声入而心通彼鸣臯而闻于天兮固无微而不灼在隂而子和兮信可縻於好爵睠阊阖其尺咫兮宜排云以上呼跨黄楼之六翮兮斫蟾窟之桂株待震霆之起蛰兮露崭然之头角簉鵷鹭之清班兮接凤凰於阿阁斯时也余将与子共游乐於灵囿兮重听夫白鸟之翯翯
琼花图赋【有序】
后土琼花世传天下惟一本金完颜亮至扬州掲之而去自是遂絶後人以八仙花代植故处金贡士伯玉求吴中书希纯画此花索题其上故为之赋
元造运兮无停羣彚勃兮生成曾物物以雕刻乃自色而自形何琼芳之毓秀擅穠华於广陵繄幽魂兮久逝恍唤起兮如醒尔其煤麝扬芬毛锥脱颖意匠方玄天机乍警剪瑶岛之纎云印碧纱之清影柔柯澹兮相依密叶蔚兮交暎纷总总其繁英讶晩粧之闲靓盖能驻春色以常存斡化工而自骋者也当其结根后土破萼蕃厘氷须缀粟素脸凝脂粲玉容兮照眼蔼天香兮逼肌鲜颷动揺步宓妃於洛浦零露厌浥醉阿母於瑶池疑玄圃之仙卉儵六丁之夜移羌地灵兮所锺岂人力兮能为顿使羣英失艶千葩夺奇谅寰?之独步意东皇之见私遂令江都之名胜境因物而犹垂也乃若迁客追懽骚人继访雅韵争裁高吟竞爽唐昌观里浪夸仙女之游无双亭畔素惬醉翁之赏想神物兮禁诃夀千龄兮无恙奈边骑之方来掲本根而长往待息体於遗蘖终禠魂於槁壤览物理之兴衰嘅予情於俯仰彼灵区兮犹昔望媺人兮不还继芳踪者谁子惟见聚窈窕兮八仙匪托迹於剡素将孰识其孤妍噫吁兮麒麟之生异乎犬羊鸑鷟之翥烂乎文章是皆出则应瑞见而靡常顾兹琼芳之拔萃抑亦和气之醖酿虽器车兮莫俪殆三秀兮可方然而鸟兽草木信希世而呈祥者矣则夫公卿将相岂有种而流芳也哉
种德堂赋【有序】
吏部考功郎中永丰彭先生尝出其曾祖雪崖先生种德堂卷示谦知雪崖系出宋御史中丞公之後以医活人子及孙世其业至先生昆季发身科第列职中外先生冢嗣公鼎贰县东莞羣从盛而且贤君子谓为种德之报也缙绅大夫着为文辞述之备矣先生不以谦为不敏特命赋之不敢以芜陋辞谨制斯赋以复赋曰永丰之邑潭西之濆有隐君子雪崖先生之居为宋御史中丞九世之孙抱遗经而不售外声利如浮云广善药之贮储济斯民之遘痻有翼其堂扁曰种德方寸之地是为阡陌俾绵绵之若根见芃芃其允植收所获於百年譬有秋於力穑者也尔其载芟载柞固为善畊使无良畴厥功曷成或耘或耔固为善艺使无嘉种厥生曷冀必大田之既戒复鎡基之待时始东作而可兴羌耒耜其能施然而或水旱之相仍或螟螣之蕃滋孤终岁之勤动乃求餔而得饥孰若此德根于性天匪有假於外求第反躬而自全苟栽培之日厚蔼生意之勃然顾後艰以无虞恒丰腴而有年想其莳之以仁播之以义易以礼乐壅以孝弟振声华以若苗怀忠信其如穗以谦逊为沟洫来渊泉之善类以明决为耰锄去稂莠之私伪岂助长以戕生惟直养於浩气亶心逸而日休顺所天而无媿誓秉志以终身谅食报於来世猗欤先生古贤为俦灵缤缤以上征泽津津而下流有孝子而不匮更孙枝之好修擅家学以专门克绍述於箕裘逮曾玄而益大信复始於公侯彼曾者何合浦双珠伯天曹以考功仲王门而曳裾擢科第以联芳敭中外之美誉彼玄者何蓝田羣玉长佐邑以哦松季待价而韫匵皆怀瑾以抱瑜方以似而以续繄此德以既菑嘉肯播以相承卭天道其不爽宜後叶之迭兴昔三槐之隂连与五桂之芳腾由本固而末茂实异代以同徵爰引长而弗替将蔓延而曷胜挹前哲之高风怅九京其莫作缅遗范之可师允有开於後觉胡愚黔之蚩蚩致牛山之濯濯既芜秽以就荒抑何望於能获念揄扬於世美托文辞而永垂纷篇章以有述粲玑琲之陆离举陶旊之窳缶敢厠陈於鼎彞摛毫端之覼缕寄仰止之遐思
竹坞精舍赋【有序】
竹坞精舍者苏之崑山钱君景和藏修之所也景和家食时尝爱竹有岁寒之操环植舍外森然有淇澳湘水之胜其清尚之志可见矣景和兹膺剡荐起为侯门师范乃以是徵题於予予嘉其请之勤也遂援笔为之赋崑山之麓有林蔚然结重隂於十亩泻灵籁於九天露叶低囘翔紫鸾之夭矫霜竿离立倚翠袖之婵娟羽葆张兮待月碧玉煖兮生烟逗薰风以脱綳冒夜雨而行鞭时有旷达之士避俗之贤托之为友望之若仙辟精舍以相狎日盘礴於其间或膝其琴或手其编坐芳根以对奕藉苍苔而肆筵拊琅玕以吟啸髣髴泛湘浦而入淇园也一日舍之主人游乐之倦隐凡而息梦一瑰特君子长身秀眉青衿翠帻俯而揖拱而立曰天下之物可爱者多矣何独於竹而见溺乎将谓其色堪玩则葱蒨者孰若粉黛之妍晳其声宜听则铿戞者孰若管弦之繁急清标之芬岂胜麝兰之袭稚笋之味宁似肥鲜之适乃弃彼而不御顾於兹而致怿子之意其亦有所择乎否耶主人曰不然吾之爱夫竹以其有德也彼其羣而不党直而不挠虚乎有容洁然自高溪壑幽闲足以遂其性霜雪严沍不能变其操此子猷所以一日不可无而七贤六逸恒於是乎游遨也若乃葩华穠腻艳冶哇淫虽可惬情而快目适足丧志而蛊心畴似此君之冷淡与之交岁久而弥深哉君子曰子之於竹可谓真能爱矣既知爱之慎勿害之彼元之也与之何仇忍刳其腹以建黄州之楼此子陵也与之何疵竟剪其支以系桐江之丝或操之为笾篚或辱之为帚箕固因材而见取抑岂此君之所宜子尚戒於斯可也主人矍然曰天之生物必资於用藏器於身待时而动使伶伦之有求亦不一往奏九成而来仪凤乎於是君子轩然大咲尔汝忘机倏风雷之破壁化为龙而奋飞遂??以惊寤但见翠华之满衣
观泉赋
当春日之载阳兮柳袅袅以垂丝畅冲襟以抒写兮陟层台而自怡云冉冉其出岫兮风飘飘而吹衣睠翠岩之石罅兮县瀑飒其双驰恍银河之倒泻兮讶玉龙之竞飞神爽忽焉飞越兮人世?然以如遗慨古今之禅代兮少日壮而老以衰惟兹流之喷薄兮亘四时而不移嗟人生其如寄兮徒扰扰将何为伤余怀以兴感兮足踟蹰其忘归
辞
夀谖堂辞
览名区之殷庶兮纷甲第以次鳞中华榱之肯构兮蔼庭户以藏春挹穠英之余馥兮曰丛谖之攸植介慈闱之夀考兮赖忧忘而乐集繄媺人之克孝兮羡嘉卉之标奇岂移根於玄圃兮抑接畛於瑶池凉露漱其芳润兮晴吹梳其翠葆锺淑秀於玄造兮毓灵芬於富媪惟蟠木可共谱兮必瑞芝可连苗期後天而不老兮凌三光以同凋将倚槛以载观兮频缓颊以微哂龄胡慕於籛铿兮卜胡问於詹尹嘅庄椿以早谢兮羌三釡而莫将鼓坎坎以承懽兮舞蹲蹲仍自伤虽物理之难齐兮实显融於不朽也尽爱日以宁亲兮固将夀兹谖於同久也乱曰谖之敷荣厥得地兮緑叶黄华纷表瑞兮能忘亲忧乐罔既兮眉夀无疆俾昌炽兮立朝有子佩玉珊兮宸翰昭囘诰竚颁兮谖?增辉亲解顔兮华堂永固岿乎并南山兮
梅月辞
岁冉冉以将晏兮肃万里之氷霜山林黯然消瘦兮草木薾其摧伤何天意之有偏兮独储美於孤芳先百花以竞放兮早有得於春阳粲珠玑之错落兮挿繁英於晴昊当六雪之缤纷兮羌迎寒而索咲骨棱棱以屈铁兮肤淡淡以凝脂振江妃之琼佩兮浴王母之瑶池逗微风以馥郁兮度暗香而袭人蹇独立而无偶兮净不染乎纎尘睠江南之久违兮别幽姿而莫亲怅驿使之空来兮谁寄余一枝之春繄若人之神妙兮拔紫亳於秋兔洒苍松之翠烟兮为传神於缣素忽披图而宛见兮俨横影於孤村罥蟾华於南枝兮照万古之氷魂慨月姊与花神兮洗铅华而相暎岂藐姑射之仙子兮整靓粧而临镜入华光之三昧兮得补之之不传炯清光於眼底兮觉化工以无权余爱之而不能舍兮首屡往而囘顾聊涤余铁石之心肠兮效广平而作赋
琴操
风木操题文学江先生风木图
有树芃芃兮山之阿树枝欲静兮天风多风不停兮柰尔何儿有禄养兮为亲怡亲不待兮将何为感皋鱼兮泪空垂我语天风兮莫吹彼树上乌彼乌能反哺哑哑引其雏嗟嗟我生兮不如乌
古诗四言
君子之騘【有序】
君子之騘别李公也李公以国学儒彦入宪台为御史宦辙所至有声时望攸属只奉纶音緫理畿内学政钱唐倪某故作是诗以赠云
君子之骢载骤载驰驾言行迈孰授之维曷云能维帝命是将蹇蹇匪躬矧敢怠遑岂无他人式举宪纲不如君子德音孔彰文化久孚善政亟布海隅江左讴歌载路山有松柏泽有兰苕皇畿千里济济誉髦敬敷在寛哲后明训爰嗣铎响有鍧其振相彼小子侯国之琛因材长育其成若林时雨沃之仁风薄之睠言归只天子乐之
君子之騘四章章八句
慈乌【有序】
慈乌悯孝子也四明宋子昇早丧父赖母训以底成立而母亦继殁後迁西夏追慕不忘作堂扁曰思训钱唐倪某为体其意而作是诗焉
慈乌在林爰返其哺哀哀母氏弃我弗顾慈乌在林载飞载集哀哀母氏弃我弗恤人孰无父我独早孤人孰无母我独告殂昊天悠悠降此大咎忧心憧憧疢如疾首朝跻於堂泪交我颐夕降於堂泪渍我衣我绩我蚕我书我诗惟母之训云何弗思兰山苍苍鄞水汤汤心之思矣曷惟有忘兰山岌岌鄞水湜湜心之思矣曷其有极
慈乌六章四章章四句二章章八句
萱堂【有序】
萱堂夀贤母也詹事府簿赵君有母夏淑德着于宗族尝梦感锦帨生二子伯曰敏以科第起家为校官仲曰政即府簿也有孙八人一领乡解君子谓为积善之泽云今年夀届八十康宁无恙府簿君禄仕於朝欲迎养未获悬念不已予嘉其孝为作是诗俾寓归光溪以为贤母初度之颂焉
彼茁者萱于堂之域母氏戾止心乎孔怿其怿维何锦帨告祥邕邕双凤斐然有章名之逹矣以显以扬彼茁者萱于堂之背母氏戾止心乎孔慰其慰维何孙枝诜诜元兮恺兮洵美且仁亦有克子践廼後尘彼茁者萱于堂之阶母氏戾止心乎孔谐其谐维何齿聿云耄淑德柔嘉享有寿考自天降康永锡难老岂无天禄为养匪薄岂无旨酒式燕以乐孙子若兮母兮噱兮夀考无期等乔岳兮
萱堂四章三章章十句一章八句
倪文僖集卷一

[book_title]卷二
钦定四库全书
倪文僖集卷二
明　倪谦　撰
古诗五言
金台咏
忆昔燕昭王招贤筑高台千金市骏骨郭隗乃良媒方延乐毅至复数邹衍才猗与剧辛辈衮衮弹冠来得道信多助英风扬九垓芳躅久沦谢遗趾犹崔嵬落日伏狐兎清霜披草莱悠悠览陈迹仰止情徘徊
游正阳门
兹晨值休沐高步城南楼徘徊俯层构一览八极周吾皇驭宸极善继弘远猷羣工乐趋事神功不日收万雉切霄汉八窻干斗牛提封亿万里赋贡走夷酋增崇天府国伟冠帝王州抽毫未能赋微吟纪斯游
送同年李进士郁归省
忆昔挟长策同上黄金台排云叫阊阖竞吐琅玕才日华丽五色星采联三台春风曲江宴烂醉流霞杯香衢控玉勒飞盖相追随长歌激层汉此乐真快哉遂令名与姓一日传九垓鹄立侍通明恍若登蓬莱我约赴星期袖拂天香回君思定省旷又向家山来解后遇金陵倾写怀抱开交深志逾合敬久情不衰欣然叙畴昨共酌葡萄醅未谐投辖欢且复张帆催飞飞白云远淼淼清流洄到家亲意舒喜色知盈腮升堂奉甘旨拜舞应徘徊岂惟邦家光实为闾里辉私恩既云遂公义未可乖涉川藉舟楫调鼎资盐梅我将驾大舶临风遡长淮朝阳菶菶枝高冈迟凤喈聊兹一分手离思那能裁
题竹兰古石
湘皋风雨深磊磊石应长芳华散幽馥寒玉揺清响彼棘何夭夭托根乃同壤千古仲尼心援琴动遐想
畊乐翁
春风动阡陌万彚俱欣欣负郭数顷田及时畊且耘朝带西畴雨暮拂东皋云芃芃长禾黍不辞沾体勤妇子事晨饁羹藜芼香芹日入荷鉏归远下牛羊羣山村四五家鷄犬声相闻秋成共收获遗秉何纷纭但见仓庾盈孰知尘世氛瓦盆注新緑畅饮縂成醺醉来歌击壤此乐宁可云嘅慕鹿门老永怀盘谷君斗酒欲相劳银鱼未能焚
陈氏终节堂
挺挺霜崖松泠泠古井泉伊人秉贞洁可以况清坚芳龄二八余于时移所天白首谷同室岂云中道捐结帨甫六载矢心期永年遗息方在哺顾影常悲怜从兹屏膏沐孝养志惓惓蔬食每不足姑嫜饱肥鲜殷勤脱簪珥为粥简与编幸侍二亲老继复归重渊艰苦已备尝家立子且贤高堂坐华旦彩衣舞蹁跹抗节世多有孰保终始全景行人所钦青史容无传
永思堂为钱唐朱彦明赋
椿萱嗟已零棣萼继凋丧永佩过庭言无复倚门望始赖伯氏存亦祔泉台葬子立复何依旦夕增凄怆皇皇没世悲耿耿终天怅愿言守厥身名宗庶能亢
山水画
苍山叠秋旻岩壑欝萧爽虚亭閴无人古道絶来鞅云迷远近村树隔东西瀼安得濯尘襟中林恣幽赏
送陶进士希文南还
丹穴有凤雏夐出风尘表振羽凌紫霞翩翩五云绕一朝览德辉下翽梧冈晓和鸣叶九奏快举愕羣鸟方冀巢阿阁更许浴灵沼何为铩其翮相违向中道依依送将归开尊写襟抱灵物孰能遗岁寒宜自保嗤我本潜鳞尚逐鱼在藻终当入蓬瀛相从拾瑶草
石蒲画二首
齿齿水中石翛翛石上蒲清风一披拂踈翠自纷敷宛若避世人悠然山泽臞坐疑碧溪月移影在庭隅青蒲翳拳石秀碧浮东海龙骨自纠纒霜须更潇洒九节信通灵四时常不改不遇九疑仙中流复谁采
题画金兰
柔毫夺化工写此湘皋荣猗猗转光风粲粲敷金英此君静相倚岁寒同结盟珎重置座隅将况交友情金以坚利断兰以扬芳馨
王母储氏贞节咏
盛年结?时择配良偶谐将期共白首遽云中道乖大义往从之岂复惜余骸仰思亲在堂俯痛子在怀茹蔬保贞洁蓬首仍无钗从一志靡移宁如枳逾淮竭力奉姑章孝养谁能侪青灯课儿学贤希参与柴夀今过古稀德光讵终埋赫赫颁旌书昭昭下天阶绰楔表高门荣宠垂无涯千古共姜节清风与之偕
赠赵生文博西还
昔我占科名所学惭未充一朝拜官爵谬厠词林中吾子鴈门俊鼓箧游泮宫不辞负笈劳千里来相从自视尚昏昏何以启子蒙嘉子志勤笃馆置幽轩东篝灯诵经史午夜声渢渢问辩恣研讨物理靡不穷操觚事修辞吐语超凡庸磨瑕刮其垢文藻尤舂容由子性明朗有若金在熔荏苒经二霜所得亦已丰矫首怀故都归思何匆匆再拜别我去严城动晨锺时当秋气凉一叶飘井桐到家展省余事业宜专攻况子宰臣後乡里称儒宗宾兴谅不远高折丹桂丛偕计上春官朝端会重逢黾勉崇令德庶俾声光隆
萨编修母挽诗
桑榆景西颓耿耿即玄夜八旬逾二龄溘然遽殂谢平生遘多艰辛勤靡偷暇姑病谨扶持为祷北辰下岂惟侍汤药甘旨极丰腴丧葬礼咸备夫孝名与俱夫亡屏膏沐家贫恒晏如诗书课遗胤喜践青云衢云衢岂不好所伤隔远道封章未及荣玉躯已难保翩翩南飞乌忧心惄如捣泪洒玳山原流丹渍秋草
中村别业和草庐先生韵为临淮尹彭光赋
忆昔中村居名流盛诗赋百年何所余合抱当时树良畴尽膏腴丰年咏多稌况负邑城南相违一舍许桑麻遂敷荣牛羊乐孳乳累累近古坟宰木烟云昏日落双锺畔惟应狐兎蹲欲持一杯酒往慰千载魂承家有贤令余庆知长存尚期守兹业绵绵在儿孙
陪祀三陵倡和诗【时正统丁卯长至也】
出都城用晓字
嗣皇谨时思烝祀烈祖考摄行遣贵戚分陪及微眇陛辞赴三陵出郭天乍晓员精升阳谷晴晖散林杪况当一阳生便觉春意早仰顾天夀山巍巍倚天表
途中遇风用色字
蜚廉西北来长途肆狂愎鞭驽渡清河凛冽势转亟扬沙眯双眸举袂频自拭岂容披襟当正藉貂裘敌行行抵山陵薄暮殊未息且须就村舍把酒慰寒色
入山用林字
同寅二三友联镳陟嶔崟欝欝龙虎地苍苍松桧林爱日丽中天宝殿光流金三陵若鼎峙永镇坤维深圣灵仰在天何以致居歆?恭相明祀精白惟此心
谒陵用间字
閟宫閴清穆三后奠此山吉蠲致孝享玉陛联清班祠官献爵帛秩秩仪度闲高明以承祀俨若临天顔列炬烂有辉高暎河汉间礼成夜逾半策马行当还
送郭仪
风雅三百篇删定自鲁叟齐韩毛郑流笺训非一手千载何适从异说互纷纠不有紫阳翁畴能撤其蔀至理焕以明昭回粲星斗坐令三代前温柔见敦厚郭生英妙姿好学志不苟执经远相依羣疑藉分剖媿非万石锺何由启撞叩所喜务研精不间辰与酉展卷鹰隼视落笔龙蛇走乃知牣其中必在勤斯有京华岁将淹思亲重翘首别我向恒阳升堂娱父母戏着莱子衣满献椒花酒再拜庆履长敬祝期颐夀方今际休明麟凤在郊薮期尔与之游此意还知否新春景暄妍和风散虚牖毋为中道捐亏篑同培塿
题兰寄潘景瑞【有序】
浦城潘君景瑞为吾应天教授节庵李先生之壻也景瑞为舘甥时尝与予讲学於玉兎泉东书楼之上情好甚洽寻以遭乃尊鸿胪府君丧扶柩还闽遂尔别去迩来十有余年矣每一思之未尝不引睇南望也适其姻娅余正术考绩来京始得询其起居之详然予闻之古人之交友有曰金兰契者盖取易同心之语也兹正术归无以为景瑞赠因求中书希纯吴先生作为墨兰并题数语於上托正术以寓景瑞庶以附於古人交契之义而伸久别之忱云予之所望将必有徵於他日也丛兰在幽谷濯濯氷雪姿霜筠共贞操楚楚琅玕枝光风泛踈頴白露凝华滋清芬被百草岂为无人知我欲结为佩采芳荐彤墀怊怅隔澧浦路远莫致之悠悠十年别迢迢千里思含情托毫素永固同心期
清心轩为徐彦澄赋
至人本无欲贤者能寡之天真洞轩豁灵台果何疵彼哉夸毗子汨汨务外驰玄珠浊水昏宝监凝尘缁畴能濯与拭粲然发光辉南州孺子孙克已恒自持冀令方寸间清如湛涟漪心清万理明酬应靡不宜寜知衆欲攻伺隙抵我巇勉焉慎毋间素魄当空垂
题画龙
蟠泥伍鱼鼈畴能识其神一朝云雷便奋跃飞天津叶公岂真好刘累安可驯苍生望已久为霖沾八垠
题画虎
锦文何斑斑电目复炜炜日落啸空山百兽皆披靡横道正磨牙在阱乃揺尾威强勿终恃君子贵循理
双节行【为华靖赋】
曾姬正青年嫁作朱家妇三岁丧移天一女方在哺【一解】辛苦奉姑嫜育女已及笄贰室得贤婿丝萝幸有依【二解】夫婿亦云亡呱呱遗弱子子母共居嫠矢心如白水【三解】子今长能孝慰母与外姑双节厚民彛咄哉首鼠徒【四解】
送杨侍讲还陕省墓分韵得把字
我舟故乡回君帆亦南下相逢白下桥襟怀倍倾写金陵最佳丽游览时并马攀萝抉幽僻历磴穷清雅暂会忽云别解袂若陶瓦迢迢咸阳道烟云护松檟展墓伸孝思椒浆奠琼斚君能济时艰非可闲逸者北辕宜早旋努力支大厦会食玉堂杯明年殆同把
题墨梅
岁晩霜风严万木僵欲折胡为此粲者孤高挺奇节潇然出世姿不受尘土湼繁英揷晴昊瘦骨欺寒雪华光写其真照眼色清澈浑疑藐姑射羣仙振环玦和羹他日事老干且屈铁肯学桃李花徒媚儿女悦
集陶挽王守正主事【编修?父也】
东方有一士委情在琴书清飊矫云翮婉娈憇通衢覉鸟恋旧林息驾归闲居步步寻往迹浪莽林野娱有子不留金嘅然念黄虞校书亦已勤出则陪文舆荏苒岁月颓指景限西隅一朝长逝後壑舟无须臾谁云其人亡至德冠乡闾生有高世名过此奚所须幽室亦已闭精爽今何如千载拊尔诀言尽意不舒
题四景画
春花正堪赏春酒复可沽驾言策双蹇挈榼携奚奴溪桥纵闲适风斾遥招呼暖香袭襟袂粲然桃李株梵宇隔云林亦可寻浮屠归来锦囊重想多明月珠
竹轩啓蓬扉中有校书叟扶筇抱古桐来覔赏音友莲塘花乱开香气入户牖扁舟荡兰桡载送百壷酒山僧出古寺杖鍚竞奔走何如俯清流咲饮拍铜斗
幽亭閴弘敞占胜居崇冈杖藜三五叟相携此徜徉俯视木叶绯醉晕朝来霜行旅涉远道闲僧归上方溪渔有至乐一叶云水乡抚景淡忘返遥岑留夕阳
六雪花正落积玉高峻嶒山城絶过客古寺无游僧孰云石径迷有木尚可蒸孰云水脉缩有鱼尚可罾擎盖沽酒归拟欲浇淩兢寜知下帷士顿忘寒气增
送曹冕中书南还省亲三十四韵分得青字
宣尼古大圣训子重过庭韦贤汉名相传家惟一经顾兹燕翼谋在昔有典刑引之乃弗替世德流余馨昂昂千里驹逸足追风霆姿仪更清澈俨若鸾鹄停严君领缙绅雅德崇朝廷延师务啓廸编简对踈萤奥理善研析牛刀初发硎藻思复敏赡高屋方建瓴抡材向明时染翰依槐厅声誉蔼儒彦有耳无不聆时望孤云飞思亲恨无翎暌违在南国几易尧阶蓂封章彻当宁诏许谐归寜翩然戒行李祖帐开离亭骊歌遏行云酒倾双玉瓶西风掠眉鬓去去亦易醒况当秋欲深瑶空霜露零草木属揺落华泽凋顔形独余东篱菊粲粲呈修莛黄花正堪采称觞介遐龄想当敞华讌贺客联歌伶矫首向中夜光射弧南星彩衣舞蹁跹绦蜡扬晶荧大斗酌春醑孰辨渭与泾为乐未渠央至孝薄紫冥南桥北山梓并秀何青青圣皇御宸极垂拱负扆屏渇贤屡侧席药笼需参苓东风扇微和春意回林埛鸟声碎花坞草色迷烟汀此时宜北来沧江称扬舲忠孝贵兼尽行看承宠灵
听秋为过庭章赋
大块气一噫触物皆有声胡为琅玕枝遇之声更清况当秋高时商音属金行万叶脱如剪昂然挺孤贞高人抱幽独种之周四楹时还洗尘耳宴坐听琮铮缓若朱丝弦疾若衔枚兵珊若佩环响铿若宫县鸣听之久不厌神爽心和平隐几得真趣万虑何所萦我欲夜相造为踏凉月明披襟挹天籁双耳定须倾
梅庵为杨祖顺祯赋【子海府学生】
林逋去我久孰能爱孤芳谅匪高世怀视此徒伥伥江南春欲回万卉亦已僵老干正屈铁繁英傲氷霜北来当岁寒翘想恒彷徨寜知此庵内忽挹君子香丰姿逼人清粲粲玉雪粧贞白以自守耻登桃李塲岂惟吐奇芬结实味胜常和盐荐鼎鼐需贤闻有商
贺李尚书夀八十【大学士李贤父也分韵得景字二十二句】
煌煌夀昌星午夜光现丙瑞应列仙儒八旬娱蔗景素驰长者誉忠厚着乡井积庆锺俊良高步蓬莱顶经纶济明时内相钧轴秉老仙荷推封锦诰凡四领何异尚父荣犹存武公警名位接三台禄养丰五鼎威凤来虞廷伟甚仪观整适当初度期九夏日正永绮席延南薰璧月耀东岭盃分春酒滑碗送氷浆冷儿孙迭称觞酳馈祝噎哽金紫萃一堂贵盛畴与并仁者夀而康遐筭超溟涬辟谷有飞丹谁慕陶弘景
题朱用浮孝友卷【有序】
用孚与兄用章客淮扬用章病用孚极力调护请於天乞以身代用章临絶口占诗一律言涉佛老遗言愿世为兄弟既卒归其丧上谷交游嘉其孝友赋诗美之故予亦有是作
韡韡常棣华粲粲紫荆树睠彼柯叶荣由兹本根固嗟哉弟与兄同胞均乳哺形从一体分何异手足顾京城缮甲兵淮南歌尺布浇风日逾扇紾臂视如路畴能念天显二惠忻仅睹承懽共克谐干蛊胥远骛凄凉伯氏埙天涯遘沈痼姬旦彼何人仲也心切慕恳恳捐此身乞代仰天呼高玄弗见察大梦竟难寤絶笔脱尘凡遗言激衷愫瞑目赖有依旅榇护归祔友爱本因心至性天所赋砥柱屹颓波古道独回泝厚德闻四方辅世非小故千龄孝友名可以垂竹素
倪丈僖集卷二

[book_title]卷三
钦定四库全书
倪文僖集卷三
明　倪谦　撰
古诗五言
山行画
喧烦厌尘事思此丘壑清二老有夙期杖屦山中行穿云入翠微渐觉路不平深林不受暑夹道如相迎长风万里来振作涛籁鸣新凉洒襟袂满耳俱秋声况携三尺桐可以宣幽情横膝发孤响古调余咸英岂无考盘叟岩栖此迯名相过叙情话浊酒时与倾兴味自相赏共结泉石盟
晓行画
鷄鸣衆星没驾言即长途靡靡事行迈从以两仆夫??溪水流欝欝陇树敷日高门未启隔渚烟村孤逸蹇树两耳健於千里驹长鸣度溪桥野色迷平芜问君此何之观光上皇都将弹贡禹冠不受终军繻丈夫四方志致身乃良图怀玉勿自衒所贵待贾沽岂若乡井儿龌龊惟守株
橘斋为刘傅赋
端居抱冲素一室无尘污至道契轩农独与世好殊后皇有嘉树移植当庭隅氷霜气逾厉华叶纷荣敷清隂覆衡字悠然悬一壶香侵捣药杵色暎烧丹炉岂云拟侯封富役千头奴摘枝饮泉水坐使沉痾苏活人蔼春意宁让缓与卢苏仙去世久惟君乃其徒何当造君庐一掬从君需颓龄为予制白髪还成乌
题芜湖陶氏所藏渊明归去来辞图
渊明归去来初非薄五斗悠然独往意寓兴诗与酒三径有菊松门垂五株柳清风北窗下羲皇以为友大书晋徵士千载名不朽至今一篇辞讽诵在人口良工得其意模写出妙手後人能宝藏什袭若琼玖传家岂不美所贵德世守勉焉继高风名宗庶无负
题小景二首
秋山秀而高秋水湛以碧山空水脉缩冉冉霜叶赤孤村卖酒家长桥远行客古寺数声锺斜阳在东壁苍苍嘉树隂高阁临江渚水光暎山色长夏不知暑幽人系小舟来此坐容与啸傲涤烦襟谁能送清湑陪钱学士饮郁景章宅有诗见遗次韵
忆昔随骥尾早承君子知同朝笃交义何殊凤鸣岐宁知信素履世路多艰危章公既触穽钱公亦逢巇而我复婴祸三人各分驰虽云居患难志节同坚持谅是松柏性不畏霜雪欺天道乃好还光辉今若斯司制起永叔典乐咨后夔疲驽骖末乘敢辞筋力衰公皆国桢干允为天子毗拔茅误及茹自揣夫何宜喜兹展清讌深杯安足辞久别重欢聚岂伊人力为慷慨发高兴示我清新诗阳春本难和聊叙衷肠私
金兰为华德题【父守正号怡兰】
蕙兰被幽谷緑叶何纷披紫茎擢芳蕤英芬吐清奇岂同凡草伍自与修筠宜终岁抱贞独不求人见知所以君子心对之情自怡谁将丘壑容涅以黄金泥光辉烛人目粲粲生华滋外貌虽可夺至性终不移
九月十日王祭酒鷄鸣山登高分韵得日字
昨朝属重阳隂雨何蒙密今晨忽晴霁仰面见白日浮云喜尽敛四野青山出司成重佳节招邀登崒嵂遥指鷄笼巅兹焉遂闲逸极目骋遐瞩一览风景悉仰瞻宝公塔俯憇瞿昙室坐听頴师琴泠泠鼓清律张筵对黄花酒泛金尊溢况我八九人俱是清闲秩缅思陶渊明东篱兴高率周雅咏凤凰唐风歌蟋蟀若复不尽欢转盻流光失胜会苦难常後继安可必明年知谁健莫厌杯行疾
古诗七言
赋得天上麒麟歌夀卢大海【时正统改元除夕前二日大海即廷佐初字也】
麒麟本是天上物头角峥嵘光五色紫皇案前颇驯扰雷祖跨下尤奇特碧蹄蹀?凌紫霞毛骨凛凛无纎瑕忽然掣断黄金锁来降江南卢氏家多君生来最清澈逸气英英称敏捷碧玉煖发蓝田烟氷壶冷浸瑶空月横经早向芹宫游文光夜夜摩斗牛伫看破浪出南海一枝折落蟾宫秋秪今岁毂行将暮喜遇佳辰是初度画堂日煖篆烟长南极流辉照庭户流霞满酌琉璃巵玉管鸾笙次第吹碧桃花底东风软玄圃天中白日迟神龙出图龟出洛丹凤翺翔入阿阁灵物纷纭感盛时岂可将身老丘壑白驹疾去不可呼及时汗简当涵濡知君固是麒麟种姓名拟向麒麟图
双桂轩为侯给事臣赋
君家轩前双桂株何年移植来庭隅深丛劲干互盘错凌云欲碍西飞乌秋高木落万山瘦不与凡卉同凋枯鲜飊轻逗翠云卷漙露微渍丹霞敷朝来海色在庭户照眼宛似柔桑扶又疑没水走象罔同根绾出青珊瑚借问此种尘世无云曾步月飞双鳬霓裳笑舞緑隂下珠宫贝阙开银铺吴刚假斧竞斫取灏气夜肃砭肌肤素娥敛袂不暇惜但剩一片氷轮孤奇葩穠郁良可娱归路夐絶非人途共言持此献阊阖扪参直上天阍呼天顔一见喜曰都腾芳挺秀无纎污勑培艺圃近槐棘作我梁栋知非诬红光争射斗牛粲逸气并吐虹蜺粗仙标沐尽凤池雨天香泻入龙涎炉世人仰望起歆慕似隔弱水瞻蓬壶我闻此语吁嗟乎冷然恍若余醒苏始知在人不在物乃比连枝二丈夫郄林燕山世已徂百年佳声犹合符大噱絶倒惊奚奴大噱絶倒惊奚奴
败荷鶺鴒扇面为卢大海题
蒹葭滴露芙蓉死画舫娇娃摘莲子莲房摘尽雨盖枯几柄犹存夕阳里鶺鴒羽翼何轻盈随风下上双飞鸣几回谑浪学沙鸟并立莲塘如有情烟寒水冷秋无际画史挥毫岂无意入手看来倍感伤闲倚南薰咏棠棣
题周中书璿画松赠戚贡士文湍
东吴才子天池客染翰从容在西掖不嫌墨汁汚朝衣爱向溪藤写寒碧淋漓元气何老苍筋蟠骨立龙蛇僵腥风洒地鳞甲紫震雷裂石须髯张夭矫拏空形狞恶一见惊人前复却持鑱欲劚千岁苓警露疑闻九臯鹤英标自是梁栋姿头角峥嵘应有时岁寒且为厉贞操待用明堂非尔谁
捕鱼图为夏得中题
烟渚蒹葭扑晴雪蓼花暗染猩猩血七月八月江水深戱藻穿蒲饱鱼鼈大船小船高揭篷罾罩竞入洄流中碧涛徐卷手初举锦鳞翠鬛翻秋风个个肥鲜真可爱石火争敲煮鲑菜收筒欲向浦口归携筐拟就沙头卖船尾儿牵阿母裳瓦盆酒熟爷试尝母笑持飱儿待哺浑家共乐云水乡尽日忘情对鸥鸟万事无萦贫亦好却嫌富贵有危机此身甘伴沧浪老
竹坡为丁文暹赋【能画】
君家不种闲草木数竿碧立蓝田玉此种知从何处移若非湘浦应淇澳隣近时从一借看只疑误入篔簹谷几回欲傍曲阑行履痕恐破莓苔緑由来士俗不可医多君标格真清奇碧窗半启静相对雅怀幽絶谁能知鹧鸪飞去月当户凤鸟不鸣云满墀淡烟低抹翡翠羽仙风击碎珊瑚枝有时轰雷走岩壑绕地龙孙迸头角一夜新梢出短墙锦綳朴簌林边脱浑讶团团葆盖张转惊叶叶金刀错四檐寒影不胜清满耳秋声无处着披襟但觉尘虑消岂容俗客当关敲香残琴罢趣闲逸賸扫百幅鲛人绡只今纷纷何足数岁寒宜结冰霜交莫恠频过纵吟赏玉芽为我还须烧
芦滩水禽图
清霜乍落边风高鸿鴈南征吹羽毛长天飞尽楚江晚冲烟几点投衡皋山骨孤奇水痕落晴沙一片平如削虞机良少菰米多任尔从容饮还啄饮啄知谁伴寂寥黄芦白苇声萧萧危梢半折蘸寒碧雪花不向波间消收拾秋容入毫素应使弋人何所慕夜月西楼过数行秪恐随羣破汀雾
王舜畊山水为缪行人朴题
烟岚万壑吐复吞雨过泛涨溪流浑野桥山店夜初晓杳霭不辨东西村嘉树苍苍迷近远白云滚滚银涛卷苔封古道閴无人未放曦轮上孤巘舜畊王翁八十余眼明能看细字书醉挥老笔元气俱风景似是图匡庐多君长才擅专对好山览遍芙蓉翠看画駪駪忆晓行诗成正揽皇华辔
江村晚景图为赵汝宏题
建炎六龙飞渡江江南有水分天潢王孙脱驾向何许风景独怜闽海傍东列二老峯南峙五马山凤凰胡蝶相萦环金鳌突兀翠釡覆文笔立扫云烟间王孙来此躭幽独深入江村结萝屋扁舟一叶傍渔矶醉里浩歌山水緑日落不归去曲肱篷底眠丝网高晒芦花边西风欲下海鸥渚明月正堕蛟龙渊王孙已逐江流去今见云仍玉堂署百年世德动遐思毫端写出沧洲趣玉堂老仙来索诗诗拙不似斯图奇多君自是神明後文献风流知在兹
题竹林图
往年京城少修竹好事移植今颇多我屋庭前四五个鲜飊披拂青婆娑爱此浑如水苍玉坐对清标良不俗倚阑吟赏趣无穷洗尽胷襟尘万斛紫芝山人人品高风雨落笔声潇潇渭川千亩箨龙骨并刀剪入蛟人绡初疑帝子云中下葆盖霓旌翠堪把复疑流水漱云根中隐徂徕逸游者山人山人尔多才今我一见心眼开此境人间在何处便欲蹑屐凌苍苔洞箫石上吹一曲月明定引鸾皇来君不见萧郎惯貌湘浦秋後来独步文湖州近代商集贤更数柯丹丘意匠经营斡天巧却羡妙墨追前修太史知从何处得挂向虚堂净如拭不须买地费栽培置身常在篔簹侧竹兮竹兮岁晚节愈坚先生之德亦复然武公化去已千载为尔重歌淇澳篇呜呼为尔重歌淇澳篇
山水画为祝给事题
连峯起伏如蟠龙幽壑下浸冯夷宫溪深水远足鱼鼈时有孤舟垂钓翁人家几簇依林薄共食溪鲜有真乐黄鸟啼残碧树枝白云锁断青山脚籛铿之孙写作图笔法不让方方壶当时清隐宛在目万朶芙蓉浮太湖我亦有居环水竹西风吹老千竿玉披图日夜忆江南梦绕溪头旧茅屋
题渝川邹贵彛墨竹【有序】
渝川邹君贵彛购得墨君一幅笔势精巧甚有生意盖古蹟也君宝爱之示子索题其端予素爱竹而未得种竹之法移辄不活因覩是图不觉起予之歆羡也遂赋此以归之
平生爱竹渐成癖幽丛每欲从人移当轩一本颇失养隔岁顿令枝叶萎长鑱劚去良可惜月夕风晨秋寂寂邹君过我出此图爽气飘飘生两腋渭川淇澳千万竿潇湘两岸烟水寒天生胜境不能往咫尺尽向毫端看老干新梢生意足箨龙怒角抽寒玉髣髴风雷起平麓只恐高飞穿我屋看罢殷勤卷付君持归远到清江濆高堂素壁时挂此何须别种篔簹云君不闻此君一日不可无栽培灌溉胡为乎不如似君写数挺举杯吟对聊相娱
万里江山图为唐县史赋
先生之卷不盈尺中有万里江山图展图心目顿开豁一叶况见烟波徒嗟我平生好游览梦魂长夜飞江湖微官覊绊不能往怅望汉广峨眉孤画工毫素得真趣簸荡海若并天吴三峡涛痕绕白帝九疑翠色连苍梧安得乘风破巨浪饱帆瞬息追奔乌宜君得此重爱惜青藜夜光惊仆奴珍藏什袭岂无意宁止供玩资吟娱问津非欲近星渚梯云应拟游清都诗成莫动海天想且对西山倾百壶
题成侍御清风亭歌【有序】
侍御成澹庵善为竹写真尝筑亭於故山小金峯下沧浪池上效云林子友石生篆籕法作万竹於亭壁入其中爽然若清风之袭人也字其亭为清风而属予赋之云林之子骨已尘九龙山人亦复往今日沧浪有澹仙篆籕独追秦汉上结亭正傍小金峯素璧虚白四座空醉挥垩帚扫万玉烟梢叶叶含清风清风翛翛石牀冷梦入壶天吹不醒兴来吟断碧池秋身上潇湘水云境红尘不受暑不侵箨龙满壑幽且深墨华尽带科斗迹翠袖疑传环佩音亭中有书兼有画牙籖如鳞揷高架业成射策谒九重一日四海闻声价铁冠执法宝殿东衣绣更骑青海骢霜台默坐对古栢岁寒标格将无同澹仙为我同年友十载论交托诗酒我欲从之访此君因风问讯平安否
题山水画
蓬岛烟消翠光湿巨鳌不动蛟龙蛰壶天地暖自长春瑶草琪花俯堪拾重楼信是仙者居十二玉阑临碧虚吹笙时下子晋鹤命驾或上琴高鱼瑶池宴罢刚风起归驭飊车凌弱水一羽飘飘瞬息间飞度洪流三万里尘氛溷溷非我徒借鹏正欲寻麻姑手掀星斗遡廖廓何用坐守烧丹炉
修竹仕女
芳闺倦绣清昼长小园踏碎苔花香鸣璫闲过碧筠坞惊起玉枝双凤凰云鬟半軃娇无力含颦似怯莲金窄欲将瑶瑟吊湘灵翠?生寒弹不得几回脉脉立斜曛林下仙风吹茜裙应恨韶华若流水岁晚青青输此君
何太守云山图为江侍读赋
米丞墨妙非等闲百年复有高房山只今竹鹤何太守意营惨淡能追攀连峯半露苍龙脊云起溟蒙翠光湿小桥流水緑通村野艇无人闲傍石清溪万顷净不波溪上茅屋空烟萝岩穴谁云遗逸多惟有丛桂山之阿嗟我平生偏爱画败素豪缣不论价近得四幅旋失之却叹通神皆羽化玉堂老仙之爱与我同朝回对此心神融便欲因君买东绢为乞援毫图华嵩
万里江山图为浦友谦赋
乾坤浑沌二气相荡摩盘古未出浩刼渺渺知如何一从高下奠清浊山岳峙立流江河至今山作漾沙势水载厚地无停波百川万折竞趋海连峯迤逦堆青螺嗟我闲情本好游一官束缚如茧窠天生好景在人世未得放棹穷经过老彭翛翛江海客胷蟠造化谁能识醉握毛锥写作图万里分明归咫尺风雨溟蒙元气俱林霭隂森鬼神泣令我披图思爽然恍若掀篷倚秋壁高者何为如削玉峨眉熊耳通巴蜀低者何为如伏象灔澦瞿塘雪涛涨远如羣龙飞上天近如万马奔饮泉深壑幽沉积苍翠浅渚洄洑涵清涟巫峯十二净可摘瑶篸散掷夔门边汉皋春晩客遗佩湘浦晓凉人刺船山长水远望不极满目但见浮岚烟鍚山浦君最潇洒不爱黄金偏爱画得此何殊席上珍白璧明珠喜盈把君不见平生李谪仙千载马子长足迹所到皆文章芳名不逐草木腐直与山水争辉光宁知此兴亦不浅抚卷为君歌慨慷还君之画停我笔呼童捉酒浇诗肠
陈贞女诗【未嫁夫亡自缢而死】
陈家有女年正芳修容毓秀居兰房诗书女诫过目诵保抱诸弟淑且良父母生平最锺爱明珠在掌门楣光一朝许为舒氏妇夫壻贤美年相当通名纳采币行久及时待叶于飞祥宦游浙上甫堪羡客死淮隂殊可伤蓬山愿结连理树丹穴竟作孤栖凰含悲扼吭气顿絶从一以殁礼所防寸心贞烈贯金石万古大义扶纲常玉环击断痛莫续宝剑悮分终共藏始知至性本天赋况乃茂族由冠裳英灵飒爽骨不朽镇重富媪摩穹苍事君携贰返不逮泯灭何异露与霜更生有传我欲继作诗聊为先揄扬
题李琼司训先生庐山图二十二韵【有序】
京庠司教万载李先生清雅博物士也尝得顔夏官庐山图一幅甚保爱之间索予题其上庐为古之敷浅原也自崑仑分支南为衡岳东南为五岭东北为庐山其景最奇絶古之幽人逸士往往遯迹其间予每慕之而未尝亲历其地有愧於子长者多矣披閲之余赋此以塞其意云
我闻匡庐镇南服云是禹贡敷浅原崑仑支脉远分析衡岳五岭遥相连大江西来浪翻屋万古眤立洪涛前层峦叠嶂数千仞五老香炉凝翠烟金轮紫霄荡白日鹤鸣双剑摩苍天氷帘一片泻空濶元气喷薄银河悬昭明旧隐在何处中有古寺名开先漱玉之亭最奇胜飞瀑正注神龙渊栖贤谷西白鹿洞李渤读书今几年濯缨枕流双螮蝀突兀共跨清波眠陶潜醉石亘长磵远公东林开白莲平生慨想不一到梦绕落星湖水边五羊顔君南海客胷中丘壑谁能光兴来泼墨写此景妙夺造化天无权青山蜿蜒欲飞去满壑浮云纷擘绵澄江浩浩渺无际但见万里乘风船渔村樵径徧林麓有路宛逹诸峯巅披图可望不可即似隔弱水观蓬玄先生鉴别称俨然宝惜不啻琼瑶镌高堂素壁时挂此顿使襟怀尘虑蠲朝来索我赋长句愧乏大笔挥如椽何当把酒呼李白共和六一山高篇
题画海东青歌
有鸟横絶来海东白日片雪飘天风决云万里过榆塞歛翮误投虞网中三韩五岛渺何许此地胡为遭绁笼将军得之不敢畜爱护献入明光宫神姿矫矫托缣素特立似与银瓶同剑锋新淬劲翎整玉花细缕奇毛丰星眸琼吻水晶距英气满鞲真俊雄常思霜鹅上霄汉肯争腐鼠趋蒿蓬圣明端拱罢游猎虽有长技谁能穷何当为尔解绦镟看击凡禽摩碧空
海东青鹘属鸟之鸷者中国所不产出辽海之北东海之西济喇敏之地夷人往往以之入贡武定侯郭公镇宣府时军校有举网得之者公乃献之於朝而命工画者图肖其状其子聦请题於予故为赋短歌如右云
题李白应召图
仙人本在九天上谪向人间特豪放酒酣诗思卷沧溟吐出焰光高万丈名花欢赏宜新声玉环正倚沉香亭翰林供奉在何许天子呼来犹未醒清平调进词偏美白璧青蝇生暗毁采石江头恨不穷明月沉沉浸秋水倪文僖集卷三
<集部,别集类,明洪武至崇祯,倪文僖集>

[book_title]卷四
钦定四库全书
倪文僖集卷四
明　倪谦　撰
古诗七言
应制甯戚扣角图歌【景泰三年闰九月十三日】
齐桓有国东海头贤声藉藉闻诸侯会盟?血霸中土能以大义尊宗周当时左右赖良弼弓旌不惜频招求君门万里孰能达犹有隐沦甘饭牛甯生驱车卧牛下夜叩牛角商声讴南山白石发高兴坐叹尧舜逢无由短衣至骭老贫贱壮志功名行且休公闻歌声加敬礼知乃异士非常流一朝振拔置相位宵旰与之图治谋功光赐履保民社麟笔曾经宣圣修攘夷匡世岂不美惜假仁义无弘猷何如圣主建皇极钓渭畊莘俱见收羣贤致主迈三五宁有耆畯居林陬赓歌响荅在庭陛永固皇图千万秋
三顾图
炎精煽余耀赫赫楼桑村宁知大耳儿乃是隆准孙东都九鼎忽倾侧羣雄盻睐孰敢扪当涂朶颐独凶悖刼迁入许将豪吞将军仗钺正宸极飞羽桓桓万人敌间关荆楚功不建拊髀几囘增叹息一朝氷监称卧龙三顾枉驾来隆中奋髯跃起翊天步契分交驩鱼水同兴复遑遑竭心膂赤壁东风飞一炬遂令鼎足地三分立国西南拓疆宇出师表八阵图忠烈智略古所无渭南乃逢狼顾徒两敌相遇非天乎英声义气垂千古仰见遗容膺独拊王佐堪追伊吕俦若论管萧安足数
山水画
碧山在水江无波小舟一叶如飞梭山光压舟载不起满目排空横翠蛾中林可是扬雄宅路指岩阿放舟入问字须教酒剩携谁识先生玄尚白苔封藓蚀一径微緑萝古树环荆扉隂岚漠漠每入户空翠蒙蒙常湿衣夜来一雨经林薮添得江声满前浦开门万壑緫浮云吞却山根犹未吐幽隣雅好能无同一簇人家居瀼东危桥策杖从小童来往惟应桑苎翁嗟哉卧龙躭隐约何似为霖徧寥廓君不见伊尹当年畊有莘三聘幡然起丘壑
题松鹤图
高堂屏障开见此古君子昂然尘外姿何日传画史苍苔缓步双足高楚楚临风梳羽毛引吭清唳向寥廓声振林木惊寒皐千年顶上丹砂重素翮翩跹欲飞动青田路远可思归赤壁江空曾入梦骨清本是絶粒仙栖息合居云水边半谿新涨泻寒玉一树古松揺翠烟写真旧数薛少保此笔人间亦应少子晋瑶笙杳不逢双双影落缑山晓披图爱尔非凡禽万里常存瀛海心人寰一夜忽超越碧汉徒传空外音
万壑苍烟卷为邹允达赋【并序】
金陵凤凰台之西有胜地焉邹君允达先茔之所閟也茔之外尝辟别墅以当山水之会有古松数万株望之欝然相缪若蛟龙蜿蜒拏云攫石交绾争奋入其中翠涛满耳苍雪洒衣林霏涧霭爽人心目不知尘氛之侵暑气之及而身之在人间世也允达乐之恒避諠藏修其间闻秋官郎中周公善绘事乃请为髯叟写真既成因命之曰万壑苍烟要予赋之久之未有以复也今春会试来京谓予曰此图必得子诗与之争苍古可也予媿其意勉为一歌书以为先容若予者岂能发後凋之奇然允达英迈有气节磊落不羣观其志尚足以知其人矣歌曰
君不见泰山之巅蟠老龙高盖偃蹇排寒冬参天自是隔风雨胡乃坐累秦人封又不见匡庐之崖霜雪盛马鬛麈尾枝交暎已从方士资养生更向桑门作谈柄何如凤台之西千万栽一一长身封緑苔贞姿高洁负奇气磥砢緫是明堂才乍疑森森剑佩羽林客怒发冲冠铁衣澁又疑翩翩云罕纷前驱翠葆碧幢攅列戟大株小株鳞甲坚正直岂畏藤萝纒露滋雨洗浄如沐但见万壑揺苍烟道乡之孙我之友爱隐松关与松偶城市红尘没马深谁解寻盟岁寒叟秋官放笔写作图墨华满纸烟馍糊经雷蜕骨缩人瘿拔地怪柯编虎须披图浩歌对君酌素云絶胜苍烟壑上苑霏微烟更多来游好控巢松鹤
山水画为李考功题
倚天壁立青芙蓉蜿蜒起伏如游龙夜来惊雷挟飞雨化作白云千万重白云如波起平地楼台不辨金银气但见苍苍玉女峯离立分明露羣髻山深寂历天欲秋重重緑树临溪流无人复歌小山隐惟有桂树枝相樛披图似是房山笔元气淋漓墨华湿并刀剪取沧溟波方丈蓬壶归咫尺天官李卿家上饶早谢旧隐登清朝看山莫忆钓游处且作夔龙匡舜尧
题母子虎图为许寛序班赋
南山荟蔚何苍苍深丛巢穴虎所藏负嵎长啸百兽恐时取黄犊充饥肠雌雄乳孙并哺子引向人间聊戏耳世人只谓势生狞宁识驯然有如此良工意到笔法精长缣扫出於莬形松根激石怒涛卷疑有猎猎雄风生我爱此图深有补猛恶犹知依父母何事人间枭獍徒面目虽人不如虎
溪山琴意图
我生虽有烟霞癖玩水穷山记畴昔一从为宦步青云闲却登山双短屐忽惊尺幅堕我前漓岏翠岫浮岚烟清溪雨过碧波涨石罅??皆流泉浓緑隂森拥高树树杪晴云如擘絮谁向矶头结小亭占断溪山最佳趣亭中有客藉紫苔抱膝长啸襟怀开瑶琴宜鼔水云操已见苍头携到来转轸何当弹一曲坐想余音振空谷游鱼出听鹤鸣臯云根细和泠泠玉幽人适兴山水间白云静与人俱闲溪居疑隔鹭鸥渚残照满崖犹未还惭予谬应宾兴举窃禄无能报明主看画悠然忆钓游思绕江乡旧衡宇
雪拥蓝关图
西方有佛名浮屠形神寂灭久已殂何年委此趾与颅流传震旦惟其徒唐宗信重如琏瑚遥自凤翔迎至都韩公抗疏?伏蒲愿投水火斥其诬忤旨谪逐瘴海隅迢迢远道劳驰驱于时严冬雪载涂蓝关秦岭云馍糊老成有子字清夫冒寒慰劳惊相呼作诗示意嗟可吁衰朽之骨其收吾一身不惜万里徂人心复正赖公扶曾闻顷刻金花敷诗联涌出此则符湘乎仙乎知有无至今画史写作图
沧浪弄笛图
江枫翻绯松叶青江水湛碧迷烟汀隔江好山开翠屏闲渔罢钓舟为停船头晏坐景清絶手把湘臯紫筠节老龙吟秋吹一阕响遏行云山石裂天吴惊起风卷波纷纷乱落梅花多安得桓野王岸上来相过便呼拍浪儿独速舞短簔相与三弄沧浪歌
商山四皓图
商山郁嵯峨中有三秀芝四皓此避秦采撷充其饥清泉白石境幽旷长日消尽松隂碁嬴网高张正流毒冥鸿矫翼安能覊一朝轵道口衔璧万方耿耿炎精赤据床嫚骂溺儒冠岩穴深藏甘敛迹谁知袵席间以爱迷至公国本将遂移母后计亦穷伟哉留侯建奇策礼币直走商山中翩翩乃偕来愿为太子死赤帝见之惊公胡至於此把酒相看意惨凄黄鹄歌残泪如水一出重九鼎汉业安如山拂衣不受万锺禄为乐孰似商山间高风杳邈仰图画名与兹山同不刋
金人五马击球图
长白山高连海东混同江深盘黑龙金源立国素强犷拜天射柳球场中球场如镜洒油筑不使砂砾碍马足何处飞来两三骑窄袖轻衫紧粧束锦韀玉勒黄金覊相攅都来二十蹄球星一点下还上杖月半湾高复低球惊杖奋随手脱臂转身翻竞拏攫过马浑疑飞弹侵睡龙可信明珠落奔腾便捷勇莫当纵猎忽来辽海傍挥鞭一举指燕代南瞻赤焰无精光百年世事如流水古蔡城西叹多垒竹屋凄风吹断烟千载幽兰抱香死当年意气扫地无乃知恃力非良图披图怀古增慷慨端拱修攘真远谟
观奕烂柯图
野樵拨云来翠微深林曲磵探幽奇息肩暂憇古崖侧忽遇两髯闲奕碁伫立相看未终局斧柯已烂何其速自是壶天日月长却惊世上流年促
吴廷晖山水为陈秋官题
扶桑冉冉金乌飞翠连万朶迎朝晖琼云卷絮互吞吐玉女峯头应晒衣山深似是蓬莱岛弱水无波自环绕五粒松枝千岁桃中有仙人拾瑶草流泉百尺垂晴虹高阁下瞰冯夷宫幽亭隔渚对深院赤阑远见危桥通眼前佳景看不足更爱渔舟两相逐安得投闲弄水云来侣鱼鰕友麋鹿
题健儿牧马图
龙河四月春始囬健儿纵牧沙场隈坡陀草软茁新緑腾骧风逸皆龙媒羣饮团圝藉鞍?湩酪分尝红入面四弦弹出塞外声醉起蹁跹舞胡旋圣皇恩露覃遥天宴乐休养能生全只今衔尾尽入贡日见赤墀千万牵
题竹石山鸟
楚江暮雨迷苍梧淋漓緑玉烟馍糊巢深何处宿鸾凤声断不闻啼鹧鸪一竿湿重欹踈翠山骨巉岩露鳌背孤仓特立此栖身何异幽人独沉晦昂头缄啑常忍饥羽毛应待朝阳曦明看旭日放新霁一任长空万里飞
绋讴三叠【并序】
镇朔将军总兵官武强伯杨公将略兵威深仁厚德足以服北塞而惠边人忽尔中道倾逝哀慕何极灵輀载道返葬京师乃作绋讴三叠俾执繂者歌之以助哀云燕然燕然高揷天上摩日月含云烟屹如砥柱镇北鄙残敌睥睨不敢前具瞻方为人倚赖一旦倾颓嗟变迁呜呼讴兮讴声切霜雪入树皆僵折
洋河洋河水潺潺银汉下注来人间润滋边地足生植循山激石波囬环洪深正资人饮漱奔流入海何由还呜呼二讴兮讴益怆豼貅百万精神丧
上谷上谷连朔漠戍楼清切鸣鼓角英威远振边尘空天骄闻风尽胆落皇天不吊心孔哀将星夜殒何萧索呜呼三讴兮讴已终重城万里来悲风
朱绣衣母陈孺人夀诗二十四韵
东风二月春无涯堂背竞开萱草花倚门喜听噪檐?忽报远道儿还家远道见还自何所玉関紫塞迎风沙儿从前年持宪节边城遍历临荒遐严霜凛凛拂绣斧揽辔胆落青骢騧幽障云收絶烽火深戍日落鸣寒笳威宣德洽境宁谧马肥丰草兵无譁岂不怀归养阿母载驱四牡歌皇华流光荏苒岁两閲细数归期忻及瓜昨来受代整朝佩银河水暖回仙槎龙楼入觐五云晓天顔有喜承褒嘉下堂阿母重迎劳问儿久别时何賖谁知说帨正初度母子懽聚人争夸况树高门表贞节命服煌煌荣翟珈童顔红晕体康健緑鬂未改如堆鸦夀筵弘敞襍尊俎冬冬画皷闻频挝绣衣新换彩衣舞香云蔼蔼笼乌纱新妇将孙拜堂上桂枝挺秀兰抽茅幕开黄雀自堪馔氷泮白鱼还可义才闻王母致碧藕又见小玉供胡麻更看伯婆年八十一门双节无纎瑕晚膺禄养享胡福人生至乐谁能加我观南极吐光耀赋罢南陔空叹嗟何由升堂祝母夀玉盃春酒倾流霞
周秋官山水画为李员外题
江村杳霭路不分野人作伴鹿与麕五月六月雨三日千山万山皆白云平堤漫漫江水緑翠树重重覆萝屋苔封石径絶行踪持鑱何处寻黄独馍糊泼墨扫烟鬟前代画手称房山郎官意匠得其趣岚光不散迷孱顔多君生长山水窟到处爱山常拄笏宁知皓首出榆关坐对燕然惟咄咄天台鴈荡浙水东夜夜家山乡梦浓有待拂衣归旧隐与君林下会相逢
烟竹为邹侍郎赋
美人遥隔潇湘渚一望琅玕翠如许欲往从之路阻长两岸冥冥足烟雨雨余满林秋气清緑烟常向沧江横日高不辨鹧鸪影风细时闻鸾凤声万竿玉立何潇洒谁把霜毫为君写远水平吞青草湖寒云迥接苍梧野老仙公退居南宫爱此湘皋氷雪丛莫嫌岁晚镇相对为与此君标格同
夏景诗意画为于景瞻题【并序】
前府军于君景瞻谪居上谷予亦继往卜隣几四载矣今春同荷恩释南归故乡出陈兴祖所画唐高骈山亭夏日诗意索题予閲之宛然湖山甲第故家景物乃若烦兴祖先为之者而君得之良不偶也君之归水光山色朝登夕眺固已饱餐有不待观斯画而意兴自足但欲就君轩楹之末平分半榻招黄鹤而邀飞仙歌远游之篇举流霞之觞一洗千古尘土胸臆不知肯着老夫否因诗以讯之
柳花飞尽春归後翠屋重重嘉树茂日长庭院梅雨过满地浓隂间白昼参差池馆倚碧空台榭半临湖水中曲栏飞栋落晴影分明倒浸冯夷宫谁言緑暗红芳歇一架蔷薇染猩血棕榈叶战起薰风万斛沉檀座中爇珠帘挂在珊瑚鈎暑气不侵楼上头嫩凉细细透白苎天吴供与人间秋冲烟白鸟飞频到跃渚鲜鳞俯堪钓抱琴逸士许登临倚槛幽人从笑傲荆关妙手真絶奇毫端写出无声诗清涟杰构照双眼佳境似倩夸娥移深深门迳红尘隔此地宁容车马客剡水闲居贺监家辋川别墅王维宅君辞旧隐西河滨几载看家凭四隣只今归去手亲理圣恩已许为闲人踏花旋扫湖边路雾阁云窗总如故啸歌声落云水乡水伯山灵亦惊顾蹇予自斥青琐班与君住对燕然山枯鱼纵壑马脱馽放舟同向江南还何时访君帆独挂来赏湖山避炎夏置身俱在图画间奚用重看古人画
题赤壁图为钱景和赋
坡仙豪气隘八荒馽羁天脱神龙骧思如百川赴东海嬉笑怒骂皆文章天门萋菲多鬼蜮放浪远投云水乡江山如此良不恶况有赤壁临沧浪天存此景似相待新秋灏气传清商老仙载酒赤壁下烟波万顷一苇航是时东山月始出浩歌棹雪迎流光清风徐来水波静毛骨飒爽生微凉凭虚浩浩不知止空明坐击淩苍茫水天一色粲星斗恍若有路通银潢座中何人吹紫玉呜呜怨泣孤舟孀倚歌相和豁襟抱拊景慷慨悲兴亡山川千古留霸迹东望夏口西武昌昔当曹瞒顺流下舳舻千里旌旗扬临江洒酒气何壮傲睨已灭孙吴疆东风一炬悉灰烬庙筭岂料输周郎只今英雄果何在惟剩山色摩青苍寓形宇内海一粟日月苦短江流长游挟飞仙不可得有酒且共浇诗肠江风山月不须买匏尊相属乐未央洗盏更酌醒复醉枕罍颓卧夫何妨後此时维冬十月重继斯游从雪堂仙?化去邈千载独遗二赋铿琳琅我曾奉使向荆楚扁舟载月经蕲黄醉呼坡仙酹赤壁招魂拟欲凭巫阳横江尚见旧孤鹤掠舟西去蹁玄裳愧无词赋续高兴梦想风流今几霜良工意匠有深趣笔妙不让顾长康平生於公想兴慕爱貌此景归毫芒一朝眼底且惊见彷佛坐我尊俎傍始知人生贵适意何用屑屑嗟行藏
双松图为陈叔谦赋
几年游宦红尘陌处处垂杨?华宅东风吹春入绮园名花旖旎饶顔色东家锦幄笼牡丹西家红药围雕阑髯松偃蹇挺孤秀诗人移植庭前看陈生好事者家有琴月楼绕楼不种闲草木从人貌得双苍蚪弹琴玩月有真趣岁寒对此情夷犹披图一见之如向徂徕野天风飒飒毛骨寒恍讶奔涛座中泻却嗟举世爱妍华得似陈生怜丑?抽毫为生赋思与神俱清何当登生楼试鼓三尺氷洗我平生尘土梦刁萧听作松风声
孤凰吟【并序】
吕氏为赵氏妇四岁丧其夫方当盛年能守志不易以养其姑育其子赵氏赖以不坠其节坚其孝笃诚世所鲜及者矣朝廷既旌其门君子又多为诗文以美之吕氏之志足以白于天下矣故予为作孤凰吟以述其志云
凤皇巢丹穴双飞复双栖生雏甫三岁凤去竟不归孤凰失偶鸣声悲欲随凤死念雏饥况凤遗老母风雨巢倾危葺巢养哺母与雏誓言不逐他凤飞母健喜有托雏成毛羽奇海水可竭山可移孤凰之志终不亏百鸟慕节孝上达天帝知天帝旌其巢千古万古声名垂
送徐泰士亨知罗田
我帆才向清源落君舟亦来闸河泊客边相见喜无涯握手交驩叙畴昨自惊别君数载余不知出处今何如为言已预乌台选一官左授罗田除闻君之言为君惜无乃多财被时疾明经乡校旧无双射策君门曾第一时遭诋訾妄见疑覆试禁垣文益奇真金百链愈精彻??四海声名驰从此材华日增重宜侍清班居法从何为犹以富生嫌造物於人真戏弄龙媒逸步游天衢局促乃同辕下驹牛刀小试衆称屈感事抚时增叹吁此去罗田亦不恶百里熙熙事耕凿得官且足为亲荣临治应须究民莫君毋自馁当自寛人心感化知非难好敷仁惠及封内自有美誉闻朝端緑杨两岸揺晴色氷满官河留不得丈夫壮志贵远图九万从兹展修翮
倪文僖集卷四

[book_title]卷五
钦定四库全书
倪文僖集卷五
明　倪谦　撰
古诗七言
题张中书子俊画孤舟读书图为吴宗起赋
昨夜沧江雨初歇两岸山屏翠烟叠江空浦极悄无人但见小舟横一叶舟人所适非取鱼危坐船头惟读书音声琅琅出金石冯夷起舞鼋鼍趋兰桡不举随流去渚北汀南无定处只知兀兀了残编不觉亭亭倚高树知君自是隐者流孤篷短棹轻王侯经年对语手中卷镇日忘机沙上鸥澹古先生青琐客挥毫日儤金门直忽看高兴落江湖却向烟波写真逸王摩诘张志和画意诗情相荡摩樵青篷底唤不醒西塞山前春雨多上国观光歌为沈侯官司仓用宾赋【能画】
袖有五色笔囊有万言策笔可补造化策可干明辟才闻皐朔诣公车又见严徐向都邑奋志遥从上国游扶摇九万抟修翼日月明三殿虎豹守九关玉帛会诸侯梯航来百蛮金张甲第亘紫陌夔龙礼乐严清班光华眼底观不尽致身已在青云间不慕绾金章不羡乘丹毂自分草莾臣但足升斗禄东葛方容就督邮南闽复许烦捜粟清晓君门开谒帝趋明光天仗建羽旄箫韶仪凤皇玉阶稽颡荷恩出海峤行覧三山苍携壶送子都门道晴日辉辉照芳草酒阑征斾逐薰风回首蓬莱五云绕
风雨归庄图为钱景和赋
隂云蔽空如墨堆长风入林声撼雷木叶惊飞水波涌忽送一天山雨来山翁行行在中路急归远向溪桥度破伞高擎稚子扶杖瘦泥深不能步到家入门呼老妻快烧榾柮烘我衣
雪後山行图为前人赋
深山雪後岩壑空槎牙古木号严风长溪流澌冻欲合野径时有行人通青骡装重征途白三子怀氷凛寒色乡园何处渺覊愁岁晚天涯犹作客前村有酒不惜钱泠气直透三重绵
湖口石锺山为库部王郎中恕赋
彭蠡之口两石锺上下壁立金芙蓉何年鼓铸出炉冶造化融结当鸿蒙山灵昔闻诉真宰帝令疏凿驱鬼工雕锼险陋向山麓空洞穴隙纷玲珑鸣声底用事撞击自有巨浪乘长风何殊张乐洞庭野大音迭奏闻金镛五老分明俯垂听监鍧撼荡冯夷宫尔来世历千万古至今追蠡悬高空坡仙当年适临汝沿洄南去路自通平生好事此足见放棹特过湖水东明月夜抵絶壁下怪石正与风涛冲噌吰镗鞳互响应寓目始得穷奇踪此景居民久应识口不能道嗟渔翁诗成援笔叹且笑汉人语简唐人庸我皇曾此戮鲸鳄攀崖上登山阁中龙香落纸洒宸翰沧江夜夜光如虹忆昔皇华使荆楚奈予王事方匆匆天生佳景不一到怅望思逐南飞鸿王君旧隐此游衍要我作诗抒素胸不知夙愿可偿否泛月来游追长公
五龙图为胡监丞题
我曾读易披韦编乾龙飞跃当天渊神物变化不可测千古惟闻爻象传忽惊波涛卷虚壁真见羣龙纷纠纒分明五色照双眼峥嵘头角争蜿蜒须鬛狞张紫戟竪睛瞳闪烁金钲悬前拏後攫爪牙露左卷右舒鳞甲坚居中夭矫更雄健簸弄明月骊珠员飜身怒击海水黑嘘气暝结隂云玄挥霍疑驱鬼神会淋漓讶与河潢连乘潮欲掣钜鳌足鼔浪正涌饥蛟涎鲸鲵丧胆深窜伏鲲鹏矫翼遥腾骞阳侯冯夷骇且怖一吸愁将空百川望中惨淡白日晦凄风飒飒来狂颠恍惚长空洒飞雨霹雳破山挥电鞭噫嘻好手岂易得经营笔底何精专奇形异状恣挥写直与造化工相宣想当盘礴何处见禹门西上春风前僧繇已矣所翁死絶艺信足追前贤古来好龙惟叶公君今志尚亦复然高堂悬此静相对坐觉窗户生云烟嗟哉粒食民所天旱暵每忧民瘠捐便当叱起作霖去四海常令歌有年
母子虎图为前人题
昔年曾侍朝元殿虎豹守关龙驭辇凤皇在薮麟在郊济济四灵俱入献圣皇端拱垂衣裳大韶击拊谐宫商至和感召及羣物凤仪兽舞争趋跄就中於莬引三子炳炳文章妥其尾驯然拜跪伏阑圈天子见之心亦喜一从宦辙走西东几年不复见汝容良工笔态巧为此将汝置之图画中目光射人威百步意气扬扬甚虓武一声长啸岩壑间疑有凄风振林薮举头高为城掉尾长为旌生狞虽可畏犹识子母情一儿顾其母一儿跳且舞一儿当母前相向得其所怡怡不见怒与嗔但觉哺乳恒相亲磨牙吞噬向百兽乃能骨肉全天真君不见魏家良将初授钺子肉遗之甘饱啜又不见广武城头翁就烹一杯欲索分其羹何事人心忍为此争如物性仁恩明更忆弘农施化理斓斑渡河还负子胡为仓卒弃吾儿天岂无知天不畀人言虎猛我言虎良母慈子爱蔼乎一堂曾参之养闵子孝对此为君歌慨慷张廷端画楚水推篷墨竹为郑簿贤题
长竿半入空短竿如卧龙张氏之子笔意工题作楚水推烟篷篷窗所见仅如许外此目力焉能穷想当倚棹湘江渚密叶翛翛翠含雨中有鈎輈鹧鸪语隔岸何人吹紫箫彩凤迎风欲飞举郑?之清如此君岁寒高节夐出羣并刀入手为持赠截取湘臯半亩云
学士杯歌【并序】
冬官陈进之雅好客予尝访之於官舍留予饮出一金盏觞余形如佩环甚巨曰此盏予新制未有名也今得先生至而始试之其遂名曰学士盃进之不善饮而好劝客连饮予数盃酒酣强予作学士盃歌因援笔以荅其意归与亲朋觞酌间举此杯歌此诗亦醉乡之一乐也精金百链方在熔煖光烁烁飞晴虹一泓倾泻紫液冻鑪锤妙手资良工员不从规方不矩形若佩环深几许麯生欢伯每相投却付尊罍为伴侣冬曹陈君真好奇制此絶胜金屈巵我来擎出便斟酌云是新成曾未持谓余玉堂仙素有江湖量锦袍湿淋漓曾醉宫壶酿此人正与此杯宜满劝频斟不容让乃锡以嘉号名曰学士杯杯惜以予辱予亦因杯颓何如唤起谪仙李一饮一石襟怀开今君棹酒船归向三江口高阳有旧徒总是文章友举杯吸尽瓮中春吐出新诗千百首
淮之水挽山阳友义毕居士
淮之水去悠悠公逝矣不我留乘云至帝乡上挟飞仙游俯视下土方孰轸苍生忧万金不惜济穷匮古亦罕见今无俦淮之水波湜湜入人深公之德身荣章服维民则子登甲科务学殖夭之报施宁有极淮之水流无已公之名垂後世高风杳邈徒仰止呜呼九原安得起一为哀歌歌义士
为易太守题日本僧所作田庐图
在昔寻仙闻祖龙欲度弱水求瀛蓬徐生楼船载男女沧溟远泛将焉穷海洲驻节不复返至今有国扶桑东君民举国奉夷教诗书亦沾邹鲁风圣人在御重柔远梯航万里车书通来宾重译贡方物授馆致饩恩优隆史臣笔底晓词翰丹青绘事兼能工始知文化洽殊俗意匠彷佛荆关踪礼曹郎官青琐客溪藤数幅陈南宫召之放笔恣挥洒风景写出江南同野桥百尺跨溪水旗亭一簇依林丛长途策蹇过行旅隔岸骑牛来牧童居民比屋事耕稼郊原禾黍方芃芃岂其经行写所见家山想是劳形容郎官出守分虎铜携图谒我幽轩中为言此画非所重以出远人聊见崇为君乘兴写长句日华正照东窗红
题松隂假寐图歌
云山万叠深复深山根碧磵清人心幽人长夏忽来此避暑坐爱苍松隂坐来睡渇目双瞑谁计斜阳在东岭如雷鼻息和泉声风卷松涛吹不醒满襟凉思寐正浓吟魂缥渺随天风不知清梦向何处但见据膝身如弓华胥览遍神应悦乐听钧天情更惬邯郸只恐熟黄梁漆园浑讶飞胡蝶南柯或为太守公腹上忽见生长松仰天大笑堕驴後游仙或卧莲花峯天官笔韵含飞动此幅尤为人所重披图堪叹古今人往事悠悠皆一梦
送杨洗马京闱较艺还朝
先生自是文中豪魁名??驰清朝早登翰苑閲中秘寻入宫坊居上僚京闱多士如云集圣主亲烦司黜陟经幄初辞讲读班词垣暂辍丝纶笔乘传南来半月程深院下帘秋气清抡材晴案寸心白批卷夜窗双眼明誉髦简拔皆精确尺璧明珠光烂若伫充庭实献彤墀喜动龙顔承宠渥
泰山春云图歌
泰山雄跨齐鲁东自古以来称岱宗造化锺神揷天表文人日观罗诸峯氤氲元气互吞吐时见层云生荡胸触石而起肤寸合顷刻弥漫横太空曾不崇朝雨天下坐令四海歌年丰惟我藩垣老方伯仰韩素与兹山同百万苍生属摩抚熙熙共陟春台中天瓢在手慰民望一心默会神明通欲云而云雨而雨川岳効灵无不从仁恩洋溢洽东土嘘枯起瘵苏疲癃遥望春云蔽岩壑官舍坐对心神融顿使移来在窗几笔端意匠资良工山藏云气自嶻嶪云连山色常溟蒙只今春云满琼岛悠扬日护蓬莱宫久待公来作天瑞轮囷粲烂昭时雍会当乘之起东海直至天门之九重文明有象衆咸睹五色夹日随飞龙
大藤贼谣【并序】
东莞陈君敏任广西平南训导成化改元春大藤峡有贼焚刼县治掳君及妻王妾孙十数口去驻鹿儿山王诉於贼言夫亲老乞释归养取银收赎贼从之乃属夫曰但赎女以出纵赎吾出亦无顔见人也比贼起营入峡坚执不行王与孙皆被害君收其遗骸葬之鹤塘缙绅表曰贤烈兹君来教京卫武学予闻其事伤其抱节而死足以励妇德也为作大藤贼谣以哀之
天地有沴气锺此大藤贼峡深路复险凭恃为窟宅禀性若豺虎吞噬乃其德官军不能制时出寇城邑成化改元乙酉春贼入平南烧县门人财驱刼如豕奔羣聚鹿儿山下存嗟哉儒宫陈广文传经讲习师道尊一家妻女十数口同时被掳罹妖氛厚邀金帛赎性命杀人为戏轻鸡豚陈君有妻王义不受贼辱诉贼释夫养父母语夫携金将女赎一身自分不苟活夫女得归甘暝月贼入峡纷起营迫王去坚不行贼怒杀之妾亦殒生二妇并贞烈照暎氷壶清千秋万春扬令名安得上帝遣六丁下铲叠嶂如砥平贼失所恃无欺淩夫妇相保民永宁
悲哉双凤皇吟
东莞陈公世珍从戎於亷重义?财乐於周恤人以德公称之成化改元秋城为广西流贼所破公与妻胡氏皆被掳驱至大?埠孙贵携金往赎遇他贼夺而杀之贼议欲释其一公夫妇哭让不忍舍遂皆被害其子平南训导敏求得屍归葬之亷城鹤塘兹敏来教京卫武学言其二亲死於非命为之伤痛不已乃作悲哉双凤皇吟以哀之
悲哉双凤皇双栖复双翔雄鸣雌应之雝雝向梧冈覧德一出为世祥翼覆百鸟无羸尩岂知羣枭夜突出肆侮驱逐离故藏山深丑类多搏啄毛羽伤何异鲁郊麟顿踣遭鉏商双凤皇良可悲雌雄相让不忍离雌为雄死雄亦随眼中见义不见害肯图苟免亏天彛双凤皇悲罔极洒泪向天天亦泣凤幸有孤雏文采备五色恨不磔枭罔其奈弱无力含痛负凤归瘗之鹤塘侧鶵兮仪舜韶远向天池集帝怜凤义恤鶵孝会有天恩下褒鍚双凤皇悲罔极
玄都看花诗意图
播州司马南迁客万里归来头尚黑玄都观里看花游千树新桃好顔色刘郎初来花满庭刘郎再来花尽零隆替都来十四载眼中故旧如晨星抚时感事诗成後佳句流传在人口人生得丧等浮云义命於人宜自守嗟予去国亦有年披图怀古心汒然赢得闲身老林壑一任晴春花竞妍
夏太常半壑秋声竹
太常夏卿凤池客曾向鳌峯挥翰墨兴来爱写青琅玕顷刻毫端生秀色眼中此幅尤絶奇籊籊縂抱冰霜姿大竿凌云势直上小竿枝弱形斜欹大竿小竿如玉削飘萧叶叶金刀错西风昨夜入中林恍觉秋声满岩壑疑君皷棹游湘川两岸修篁摇翠烟苍梧望断滴风雨笔底闲将幽思传又疑推篷向淇澳漪漪满地瞻新箓醉将筠管扫烟梢似惜佳人在空谷当年湖州妙入神意趣所到皆通真免起鹘落有遗法异世接武卿其人念我平生性孤洁重此清风与高节展图一见爽心神凉袭衣襟洒苍雪挂君高堂絶点埃紫箫好备伶伦裁月明试弄参差琯应引和鸣栖凤来
十六日与学士钱公亚卿章公会饮於崔都阃宅赋此以谢
龙蟠虎踞金陵邑佳丽繁华称自昔万户笙歌多宴集况乃更遇烧灯夕崔侯好客慕三益绣幕高张展瑶席邀我三人饮琼液三人宦迹久离羣一朝会合交欢忻我侯好武兼好文明时仗剑期策勲华灯照座凝火云麝兰杳霭扬清芬欲歌湛露过夜分只今四海无兵戈圣主在上玉烛和年丰时泰黍稌多弹丝吹竹宛转歌回风舞?纷婆娑东君手持金叵罗如此不乐将如何
访卢大参庄所次钱学士短歌
东郊游赏情难尽独有卢庄占佳胜不辞路远访幽居门枕膏腴麦苗盛我公自是天池鳞读礼暂为林下人绕庐緑树作俦侣入户青山成友宾烹鲜命酒忘归去村径还谙旧来处好鸟留人不住啼垂杨马首苍烟低
题竹夀太常李先生立之
乙未五月十二日乃是太常先生之诞辰肯堂献夀写緑玉薰风满座清无尘高堂四壁悬长幅我独爱此看不足眉夀应期卫武同满劝霞觞咏淇澳先生美质玉粹温步玉早登金马门只今容台挺高节叶叶雨露涵天恩一片岁寒心千古箫韶意老去终为清庙器虞廷九奏凤来仪好恊至和鸣盛世飘飘正带淩云气
萱草图为吴元玉题
吴家堂前春日杲光照幽兰与萱草兰萱开作黄金花母心忘忧顔不老阿母看花开夀眉香风满座春昼迟金鳌突兀出沧海扶踈挂罥珊瑚枝花前称觞献阿母膝下佳儿彩衣舞佳儿已作水部郎喜看禄养荣三釡佳儿与佳妇日日娱堂前萱花倚慈竹色与兰争妍一片心如寸草微仰视白日当空悬阿母年年在好花岁岁开慈顔比花花不如秋霜不到堂中来曾闻邹衍谷吹律和气复何似君家寿域中万彚融融光夺目为母一奏长春曲
题月夜鸣琴图为庄知州赋
空山无人秋夜凉银河荧荧流月光苍龙百尺落松影松梢露滴沾衣裳幽人中夜耿不寐起抱丝桐幽思长坐据苔石不知泠横膝对月调宫商山高水深趣未巳谁其知者同徜徉七弦不尽太古意下聼独有仙娥嫦调高余响振山谷啼鸟惊起争飞翔夜深欲鼓广陵散斜月半落山苍苍呼童抱琴且归去浄扫白云眠石牀
题山水图为董英赋
烟岚溟蒙山万叠根蟠古桧虯枝结滚滚流泉何处来激石穿崖浪飞雪竹林古洞深复深石牀露泠莓苔侵洞口幽人横素琴弹出步虚云外音两髯并坐如黄绮山风吹衣净如水闲读黄庭一两篇满地白云飞不起山深地僻人迹稀惟许仙家依翠微何当来访赤松子濯我尘缨临石矶
倪文僖集卷五
<集部,别集类,明洪武至崇祯,倪文僖集>

[book_title]卷六
钦定四库全书
倪文僖集卷六
明　倪谦　撰
律诗五言
顾维周以诗见寄因次其韵兼柬杨景通
忆别过梅暑今看近麦秋秪将诗遣兴还藉酒浇愁气吐双龙劒文成五凤楼可同杨伯起相对说予不
送张都运还治
鸣佩晓朝天修程着去鞭马蹄经海上鴈影落淮堧日照千岩雪风飘万竈烟梅羮待调鼎早晚谒甘泉
徵聘图
避世非吾愿恬居乃士操从知丘壑陋孰与庙堂高天上来纁币林间集鴈羔祗应谢田里接武向夔臯
李文璧挽诗【号九川子年四十八卒】
已矣九川子临风增惋伤俄成蕉下鹿竟作井中桑宿草秋迷塜陈编夕在床四枝丹桂好云路看联芳
题竹送吴佥宪赴湖湘
方岳选才良重烦出建章湛恩承晓露直节?秋霜衣绣过江表乘骢到汉阳临岐无以赠交意托潇湘
送王克敬南还【乃雪坡公子母舅也】
舅氏头全白贤甥鬓亦苍百年消几别两地讵能忘归兴临江渚离情在渭阳赠言欣满卷珠玉照行装
题庐山景
奇絶匡庐境芙蓉翠万重云迷白鹤观日照紫烟峯虹影悬晴瀑鸡声透晓钟何当谢覊束林下散闲踪胡司训挽章【子拱辰任御史号养拙病耳葬蛟峯】
悬车多晚节振铎仰余风独抱濂溪拙谁医长史聋文鵷【缺】　　白璧瘗蛟峯潜德书新刻虹先照墓松
赠姚惟聪江湖逸兴诗
壮岁常为客飘飘类转蓬山河千古在登眺几人同云树边沙緑烟花入沛红倚篷弹古劒目极大江东
寄上海李仲潚知县
上海有贤令九江文献家长材刀中窽清誉玉无瑕吏静常封印民安早放衙讴声闻百里传诵到金华
贺刘中允父寿六十号松溪
我爱松溪叟贤声闻海东耳从今岁顺顔胜去年红好客酒多贮陶情诗自工遥知荣禄养夀与大椿同
送滑志庸楚府良医
行人去武昌药笼共诗囊医国驰清誉传家有异方雨中淮水白云外楚山苍到日悬壶处应添杏几行
希顔子林琚廷振挽诗
不折非为夭君名久益新学徒希四勿年仅越三旬南斗销丰劒西郊踣鲁麟斯文天已丧宁不为沾巾志希顔氏子天不假之年徒抱为邦器曾无买椁钱卿云嗟易散白璧恨难全庆遗贤孙子儒风百代传
送宪掾赵纲归南昌
江南方溽暑何事独言归赤日齐纨扇清风越苎衣橹声鸣鹭渚帆影掠渔矶万里青冥阔行看一鹗飞挽寿官赵公韫【九十应诏赐冠带有荣夀堂翠云轩号聼鹤】
荣夀人何在芝兰播德馨轩云迷冷翠壠树耸新青汉诏优加级姫文特与龄九臯遗怨鹤清唳有谁听
次韵罗都宪归老诗四首
解却都堂印红尘百虑休乡心中夜枕宦况五湖舟已遂林泉乐宁忘社稷忧菊松三径里相过有羊求故园风景好归去乐无疑濯足临清泚充肠茹紫芝金章违世宠黄髪系宸思会逐蒲轮起调元晚更宜脱簪辞上国归斾掠匡庐恩已俞封疏名犹载玺书西山朝气爽南浦暮云踈笑指门前路幽清水竹居年未周花甲翩然拂袖尘高风追往哲全节见斯人柳映陶庄晚棠遗邵陌春嗟予亦散吏惜别向江津
秋林寄傲
林下日夷犹萧萧黄叶秋乾坤双白眼杖屦一苍头笑看乌鸢吓闲陪鹿豕游闭门展书卧高枕亦何求
畊心轩
有地才方寸多君用意耕町畦无限隔壠亩自寛平但觉荒芜垦宁容稂莠生百年惟种德孙子乐西成
爱溪诗为江右刘仲穆赋
环溪风景好遗爱在儿孙载酒船犹系垂纶石自存常教高柳护忍使别流浑无限羮墙感难忘罔极恩
胡大宁挽章【病目】
涵素嗟何在逃名自得名据梧常瞑目策杖每怡情诗笔遗残稿儒林冷旧盟无惭郭有道曾志凤西茔
和同年话旧韵
浮生嗟命蹇宦海足风波去国忧方切还乡幸已多新恩来紫禁故道复黄河君德知难报华颠敢谓皤禹门桃浪暖奋鬛早随波流水年华速浮云世变多播迁依塞月湔涤挽天河但惜成衰老清霜入鬂皤清风来绮席尊酒緑生波访旧情偏感论心话较多浩怀鱼纵壑佳会鹊填河信是同年友萧萧发共皤诸公抱奇节砥柱障颓波致主勲庸盛匡时事业多麒麟在灵囿龙马出荥河我独真驽劣妨贤媿鬓皤
盛竹庄处士挽章
早岁辞淞渚移家住帝乡六龙方在御羣凤喜鸣阳翽翽翔霄汉冥冥避稻梁闲招扳桂客细和考盘章神采无瑕玉词锋百链钢着书常满案种竹已成庄山水供藜杖烟霏护草堂奇才追屈宋高卧傲羲黄惊坐名何重趋庭教有方凤毛看擢第玉树复联芳共羡家声振由来庆泽长从知心匪石其奈鬓如霜梦熟邯郸枕寒生薜荔墙秋风来吊鹤夜雨泣栖凰硕德俄凋丧深情益惋伤高山空仰止清泪欲沾裳
送许太守赴南安
翰苑才名重容台秩望清几年频荐鹗五马忽专城紫禁分符去华轩露冕行文星南斗避卿月上江明想尚雍雍治寜求赫赫声文翁敦教化黄霸务寛平抚字心无倦绥和政有成岭头梅早发回首寄瑶京
胡宗肃世德堂
肇迹由妫汭传家自越州万支原共本一派转分流瑗族今承宋陈封远绍周邓林多杞梓卞匵賸琳璆兰茁阶庭秀麟从薮泽游宦门足诗礼儒业守弓裘省解名方显师资望更优阿翁荣荐秀夫子乐林丘方伯难兄贵科名令器收青云联济美懿德允垂休循理全中得为仁岂外求学皆敦古训行总肖前修厚泽何能斩芳声孰与侔绵绵若瓜瓞翼翼着谋猷乔木光闾里恩波下冕旒子孙钦厥世复始见公侯
律诗六言
送蔡明远南还二首
三秋故国久别一臂京华乍交天上丹葵向日林间野鹤辞巢酒泛菊英晚酌碁落灯花夜敲归去沧江岁晚北风为送船稍
严装归兴非浅对酒离情不堪寒飈正吹客袂暮柳难挽征骖蓟门烟树新赏禹穴神奇旧探明发相望何处落花芳草江南
律诗七言
寄金陵诸旧游
书劒天涯惜解携偶从霄汉蹑云梯文章幸渎宸眸览名姓亲劳御手题天近玉堂人语静晓趋金阙佩声齐旧游多在长安外几上高台望眼迷
午日内赐扇并彩缕
五日垂绅侍晓朝明时恩赉喜亲遭彤庭新赐蓝笺扇茧馆初分彩线绦绮席瑛盘堆角黍玉壶金盏出葡萄醉归马上仙风软犹觉天香袭锦袍
题画
平生幽僻爱林泉客里看图思渺然松磵水流花自落草堂人去鹤空还湘潭暮霭连苍黛庐阜晴晖散紫烟野渡扁舟能借我拟从江上访坡仙
和少保扬澹庵游九龙池诗韵
神物何年去复还共留灵迹此池间怒吞海气雷奔壑净漱云根雪满山时雨每添新涨濶晴岚常映碧波闲仰怀先帝登临日怅望垂髯不可攀
竹轩为宋以临赋
琅玕特立绕茅檐清逼幽怀称养恬风细佩声来静几月高鸾影落踈帘碧窗烟细茶翻乳曲迳笞深笋迸尖何日抱琴容直造倚阑吟啸一掀髯
送李检讨绍还安成
词臣荣着锦袍归便觉文星阙下稀骥足方将开道路鹊声先已报庭闱关河杳杳多秋色桑梓依依映夕晖晓殿论思专有待早来同候掖垣扉
送袁尚宝忠彻致仕还鄞【善相】
明时深沐宠恩偏老赋宜休世共贤青眼閲人聊戏耳黑头为宦已皤然公卿出饯东门祖童仆归耕负郭田方文蓬壶应咫尺醉游莫惜杖头钱
送章进士纶毕姻还永嘉
咲带炉薰出晓朝故园归去赋桃夭瑶池阿母初通信银汉天孙已度桥龙虎榜中春擢桂凤凰池上夜吹箫香闺可似张京兆眉黛殷勤手自描
龙眠书舍
四檐古木数椽居一点寒灯半夜书载酒岂无人问字到门时有客巾车碧山雨歇朝吟後石榻云开午梦余闻说昔贤勤学处或从长白又匡庐
山水画
披图尘眼一时醒岩磴浑疑旧日经深树雨余云满壑危桥波涨草连汀山屏晚称支颐对瀑布晴宜洗耳听林下岂无高士隐欲携藜杖叩柴扃
哭同年施修撰宗铭
多士同传玉陛胪可怜先听独先殂空留姓字题宸翰无复丝纶翼圣谟渺渺白云乡国远冥冥长夜旅魂孤老天速夺知何意泪洒西风只痛呼
送陈侍讲中还南院
曾向鳌头压俊英词林载笔久驰声紬书旧沐莲金宠校艺今推藻监明宝殿香随双佩远玉壶氷映一官清辞朝不用伤华发衮职弥缝重老成
觞月楼
午夜清辉万里同开樽邀玩绮楼东金波散彩明虚牖緑蚁浮香注碧筒汗漫神游银汉表风流人在玉堂中寒芒吸尽襟怀爽吟就翩翩气吐虹
送胡进士拱辰宰黟邑
鳬舄翩翩下九重青年膺诏宰花封满城桑柘春风煖百里弦歌化雨浓枳棘暂看鸾翽翽梧桐终听凤雝雝宦游况是头俱黑好掬清泉淬剑锋
送陈侍郎琏致仕还东广
丹扆弥缝重老成那将白发谢时名夷夔礼乐兼能典韩柳文章?善鸣冠佩晓辞双凤阙柴桑晴望五羊城黄金宠赐知多少賸与乡人乐治平
寄卢廷佐【谢赴京时惠带】
石头城下一分襟路入金台别恨深乡梦空怜终夜到夀觞还意去年斟已从元服加三祝好向明窗惜寸隂自是临岐情?密故将束带表同心
栖云
悠悠出岫澹忘机敛迹相依与世违轻絮乍开风满榻素涛低卷月当帏肯教碧落从龙化惟许深巢护鹤归?是蘧蘧迷晓梦秪疑庄蝶绕身飞
寿少保杨澹庵【二月二十一日】
南极呈祥瑞气飘莺花二月庆良朝晓瞻台座星偏粲春入沙堤雪已消彭祖夀龄方七袠阿衡事业重三朝化成喜际明离盛金鼎塩梅正倚调
万竿烟雨图
谁研清露染霜毫扫出潇湘万玉梢满地苍苔穿稚笋一溪流水浸香苞风雷夜撼龙蛇窟烟雨寒倾翡翠巢疑是南郊驻严跸霓旌羽盖五云交
咏内阁雪山呈少保杨澹庵
玉署朝抟白凤羣琼山重叠望中分补天想炼娲皇石行雨疑笼椘岫云雕琢岂劳经妙手品题何幸及斯文太平有象遗蝗灭应有讴歌处处闻
几叠氷崖拥禁墀玉堂吟对喜相宜银屏恍自云中敞瑶岛应从海上移爽气晴连鳷鹊观涷痕融注凤皇池鼎调深仗阿衡力寜惜嵳峩暂效奇
和少保杨澹庵内阁雪山诗韵
絶怜嘉瑞喜亲抔顷刻参差势自缪天姥淡横银抺额麻姑全露玉搔头六花令属玄冥布一篑功由内相收终润土膏流素液南郊彩仗已鞭牛
贺冯郎中宗勖陞秩
九年嘉绩着工曹超擢还应服旧劳天上承恩看委佩风前节役听鸣鼛冬官经术明周礼水部诗名逼楚骚清操只今知愈厉海鹏终见拂云高
送姜太守濬赴广南
喜分符虎荷优除作守劳君万里余花发玉京朝趣驾云开铜柱晚停车蛮津水煖渔投罟僰道风暄客趂虚好布天恩化殊俗九夷虽陋亦堪居
送萧编修鎡归省
晓辞丹陛散鸣珂诏许南归喜气多柳外行装青雀舫花边供帐紫金荷月明华表应闻鹤雨过春山正拥螺展罢孝思还恋阙纶闱载笔候编摩
巫山图
壁立巫山奠蜀中彩毫幻出万芙蓉岚光映日三千仭黛色参天十二峯峭拔连屏秋竞爽参差羣髻晚偏浓不知神女今何在空说阳台梦里逢
雪坡为顾维周赋【镇远侯子】
六出纷纷费剪裁侯门深积静无埃一帘梅月朝犹在满地梨云晚未开坐想琪花敲玉斚行看珠履散瑶台雅怀对此多清赏司马应专作赋才
祷雨恒岳五月一日发真定途中有怀【甲子岁】
使节晨持出北门迢迢古道入荒村日烘槁壤似霜色风荡残沙成浪痕解渇仆夫求茗汁疗饥野妇劚藜根行看至祷通恒岳海内均沾雨露恩
祷雨恒岳甘澍应期喜而有作
恒岳巍峩神所都肇禋灵贶喜潜孚九重正切桑林祷一雨先回麦陇苏生意駸駸盈海宇驩声蔼蔼遍农夫有秋总已资玄佑却叹乾封是矫诬
和韵送习侍读祠东岳
东行泰岱属祗祠拟介蕃厘在此时丹诏早从金阙下青绫还向玉堂辞岩岩鲁望千峯秀荡荡周行四牡驰修祀灵坛看应祷祥飊将雨到阶墀
倪文僖集卷六

[book_title]卷七
钦定四库全书
倪文僖集卷七
明　倪谦　撰
律诗七言
竹雪轩为陆元泰赋
六花万点扑琅玕清逼幽轩称倚阑云母屏风金佩冷水晶帘幕翠翘寒初惊衮衮凌高节浑讶翛翛舞素鸾吟兴颇同袁令尹径来不问主人看
送曹子琛还句曲【弟义吏部员外郎】
在原常诵鶺鴒篇视弟亲劳到日边叙话夜牀忻对雨思归秋斾远冲烟家隣弘景烧丹竈地接茅君种玉田莫厌西风霜入鬓刀圭好乞驻流年
送贺司训懋赴应天【本学人也】
儒职清高荷美除南还荣养有谁如官居鲁泮诸生表家近秦淮半里余前绦雨沾新背笈北堂花拥旧肩舆悬知讲罢归来晚彩服乌纱慰倚闾
分题得泗亭怀古送友别
舣棹闲登泗上亭残碑犹载旧时铭鹿亡自合归隆准蛇断何为泣素灵芒砀山头云漠漠沛丰城下水泠泠大风急起歌台莫舟子开帆未肯停
洒墨轩
几载临池事偃波玄霜一握手轻磨挥毫远法宣王皷扫素曾笼逸少鹅飞絮落花春欲老问奇载酒客频过只愁杀尽中山免芳草累累笔塜多
送宋尚宝怀赴南京
拜官南去沐恩休清贵明时第一流远道高风秋气肃长江霜落水痕收职司御玺双龙纽身近皇家五凤楼从此两京佳丽地扁舟来往属遨游
送殷主事谦书最南还
海上星槎夜入河天门献绩沐恩波凤麟终合归灵囿龙虎犹歆擅甲科宝殿云开辞负扆石城雪霁想鸣珂临岐为有同年旧笑看豪曹意气多
次韵荅内弟姚秉常
儒冠何物是生涯揷架牙籖理复斜月桂好分天上种霜毫应发梦中花文章着述逾千首经史冥搜近百家愧我无能居散地迟君高会际亨嘉
行人成君始终寄江夏胡先生诗二首用韵寄荅
乘舟仙客汉川回枉示封题手自开凤髄龙团劳远寄建溪顾渚不须猜?泉旋煮轩辕鼎酌酒且停鹦鹉杯苏息苍生知有志鸣珂蚤晚日边来
人生萍梗受风吹踪迹分飘底用悲碧海鳞鸿传锦字清秋鸾鹄见氷姿为师喜有胡安定知已岂无锺子期铃阁玉堂清切地抽毫来与共论思
徐进士父挽诗
思亲有堂橘有轩苔封石径无尘諠持竿随处坐临水抱罋或时行灌园服鸟三冬止萝屋凤鶵五色翔薇垣远道奔哀泪如雨莫向月明重听猿
筠川书屋为清河太守致仕李君赋
一川寒玉水沄沄晚节高风对此君藜杖醉吟三径月角巾闲步九臯云碧窗灯影穿林见石榻琴声隔岸闻治郡功成身早退贤名千古重斯文
云我轩
素涛一榻洗烦襟兀坐相忘契谊深入户往来如有约随时舒卷共无心端期捧日丹霄上还拟从龙碧海浔欲访岩栖不知处晓猿夜鹤伴秋隂
夀醉畊老人【七月四日】
老向青山友鹿羣养高林壑不求闻一壶常醉床头酒数亩闲耕陇上云碧汉夀星晴晃曜玉炉香篆暖氛氤郎君彩服承懽好为问秋光到几分
蔺学士挽诗
碧山泉石赋归休俄共耆英地下游老去葵心犹向日病余丝鬓岂禁秋南宫閲卷思甄拔东阁挥毫忆校讐媿是门生情倍感无从双涕奈横流
陈恭侍郎父静诚先生挽诗
九霄云尽六龙飞啓沃深劳补万机凤驾屡过诸葛径鱼竿独慕子陵矶朝端勋旧俱丹毂马上山人尚白衣完璧莫伤归梦早圣皇谕祭古今稀
儒门奕叶旧簪缨高步风云际圣明剪刈羣雄资翊赞奠安四海属经营生前节义辞高爵殁後哀荣冠列卿媿我乡人生最晚清风时仰静诚名
国子吴检讨先茔四景之二
枫桥月落
吴江枫落水通桥斜月将沉斗转杓两岸秋声随籁发半篷寒影带波摇渔舟乍起吹残火估舶争开趂早潮几度吟诗忆张继钟鸣山寺夜迢迢
寒寺鲸音
招提遥隔阖闾城夜半蒲牢吼地鸣度岭微分山市晓穿林偏带野泉清高低夐彻三千界次第频连百八声独有思亲情倍感乌啼月落梦魂惊
松月轩
偃蹇长松拂四檐瑶空移上海东蟾金波湛湛光浮榻苍雪霏霏影入帘老鹤惊寒时振羽怒虬终夜自垂髯幽人对此浑忘寐一任更深漏转籖
和王廷器检讨夕讌李挥使东轩诗三十首【并序】
承示杰作捧诵之际若寠人子入市睹宝货骈集不觉目眩心掉然业已许和故不揣驽劣废一夕之寝强成其数録奏廷器翰长宗大挥使非敢言诗第欲践言云耳
宾主论文对酒巵灯前传令影交驰香云拂座元无定华月窥檐似有私李广雄韬予所慕王维佳句世同推明时幸接丹霄羽致主黄虞敢共期
坐对云屏不啓关恍疑蓬岛在人间锦衣华胄多君武玉署清资羡客闲取醉漫劳新酒劝谐欢频用巧辞讪秪应义重能延欵不放花骢步月还
繁丝豪竹弄新声绦蜡光分绮席明投辖已厌此夕飞觥何惜到残更酒酣风月胸中满诗就云烟纸上生忆昔洪都高客赋独夸王勃最先成
词源浩瀚泻三江百斛龙文笔可扛艺苑雄才君独步吟坛勍敌我须降银丝细斫吴中鱠玉管新番塞外腔昭代行看树勲业隐居谁羡鹿门庞
远寺昏锺已罢撞锦袍黑发映明釭清歌声度黄金缕法酒香浮白玉缸笑语送阄人隔座豪呼博塞月盈窗良宵懽会惟三益此乐人间信少双
为问潜阳几日归谈玄浑讶泄天机醉狂始觉醒来好今是方知昨已非莫向蓍龟占否泰且从裘马共轻肥深情能保如胶漆青史陈雷继有辉
开轩待月费吟思诗律曾推一字师宴乐尽今夕醉功勲须及少年时名驹未试谁能识良贾深藏世寡知但使酒肠寛似海何妨连进紫金巵
奎壁方中北斗高谪仙醉着锦宫袍庭松月浸苍龙骨槛竹风梳紫凤毛杯送赬霞歌宛转炉围红玉坐周遭赏音可羡徐东海一曲氷弦动誉髦
宝鼎龙涎散碧云剑横秋水自随身月华堕地明如昼火气当筵煖似春饮酒每歌鱼在藻感时又遇鴈来宾醉中和得迎仙曲凤琯吹将向玉宸
座上金莲彻夜开故人相遇且衔杯一庭霜月醒残醉万里风云入壮怀分阃伫看持节钺调羹须是用塩梅结隣若许通幽径不惜移樽日笑陪
千金结客重交游诗酒相忘不解愁汗简细评科斗篆仙关疑接凤麟洲冯驩客里须弹铗王粲吟边独倚楼谁似此轩幽絶处高歌取醉倒琼瓯
貂裘坐拥不知寒月转琼筵卷幔看羌笛且教停折柳瑶琴谩聼鼓猗兰图形拟上麒麟阁执法休论獬豸冠豪客新诗三十首锦笺书就墨华乾
将军能武复能文书重羊欣白练裙韬略已看推巨擘旗常行见纪元勲肯将节操炎凉改賸有声华远近闻况是东轩多胜赏新题时与故交分
石屏积翠喜淩霜遗戒谁曾效赞皇九曲峯峦争起伏四时松竹共青苍开轩久玩情偏爽把酒闲吟夜正长醉後不禁喉吻渇霜柑细嚼紫香囊
子乔飞舄下西清来聼古桐弦上声玉椀香云传茗汁金盘丹魄荐芝英凤麟焰吐乌银屑牛斗光腾宝剑精却羡主人能饮客酒行只用兕为觥
碧天孤月起东林人在重门画阁深吟赏每招诸友共清幽不受一尘侵琼巵烂醉罏头酒彩笔亲题汉上襟坐久但闻香贯脑凉烟如穗袅檀沉
金猊添火爇香尘酒入欢肠不醉人奇石喜看三仭玉早梅谁寄一枝春紫檀铁拨繁声急彤管云笺丽句新散步虚庭霜月泠清风嫋嫋动垂绅
封侯万里建旌旄今见班超骨相高小帐金杯淹翠袖长檠绦蜡照绯袍今宵痛饮宁辞醉他日摅忠肯惮劳会使燕然重勒石功名端的冠时髦
琅玕玉立俯清渠岁晚珊珊绕燕居客到闲从林下饮诗成多向节问书九天风月瞻光霁一气隂阳验惨舒宾主交欢何所似依依緑水泛红蕖
满注葡萄瓮里春开轩剧饮见天真菲才自愧登金马壮节君看剖玉麟灯下呼卢人影乱庭前贯苇月华新吟坛强和惊人句梦入池塘觉有神
姓名早晚出金瓯秉烛何妨入夜游舞曲有腔频换谱酒杯无筭不论筹闲中运甓思陶侃醉里弹棊笑奕秋逸豫每能存惕厉行藏随处沐天休
宾主相看共眼青喜联冠佩侍彤廷多材俱羡成奇器驰誉争夸正妙龄凤斚深浮千日醖鸾刀细簇五侯鲭及时懽赏真明达莫待霜华短鬓星
碧落惊寒鴈影踈东窗月上卷帘初已成雾雨南山豹须化风雷北海鱼午夜偏能娱盏斚三冬知不废琴书明朝我试来相访一榻清风醉梦余
胸襟潇洒更疏通燕喜应知有古风一曲清歌番子夜百壶春酒醉新丰更收残漏霜初下云度轻绡月淡笼千载南楼传故事庾公高兴与今同
斗室幽清自不羣日华常映海东云麝煤入鼎浮香篆蛇腹横琴散断纹每喜三冬频会友谁云一饭敢忘君却怜月夜霜华泠涷捐琅玕瘦几分
碧海鸟沉莫景昏东君娱客管弦諠年丰已卜经三白阳长方当会一元鹤发喜瞻南极粲丹心常仰北辰尊貂裘綉褥围炉坐谁道连床席未温
佩玉鸣驺总俊贤诙谐探赜更鈎玄酒开腊蚁清歌送菜簇氷丝玉指传榾柮煖煨霞满座阑干醉倚月当天萝关一径殊幽僻絶胜王维旧辋川
良宵踏月远相寻翠壁踈篁助细吟度曲不须敲象板赏音惟许操瑶琴佳人惯索纒头锦公子闲抛买笑金宋玉高堂曾有赋丽辞传诵到如今
酒酣耳热脸生红剧辩高谈四座空繁弱笑弯何慷慨豪曹独拊自英雄清音嫋嫋频吹竹爽气飘飘欲御风醉倒秪应同枕藉日华还待出篱东
夜永铜龙滴水迟玉壶春酒送青丝鸾笙细咽浑忘醉鲈鱠分尝慰所思虎卫将军偏爱士词林仙客每留诗何当一拜高堂上夀母亲称百岁巵
送古亷李祭酒南归
立朝四十有五载名节赫然闻九州请老许从今日去効官真与古人侔喜看羣弟上封疏即诏有司供驿舟圣主虚心思旧德乞言还见起林丘
览秀舫分题得番阳湖
番湖风静水无波此日曾乘画舫过万顷天光澄素练一拳山色涌青螺朗吟赤壁苏仙赋闲和沧浪孺子歌佳胜经行宜纵览应知清兴倚篷多
送张驿丞
明时作宰向雷塘薄宦那知谪远方身事不须惊宠辱人情何必叹炎凉一双白璧元无玷百尺青松老更苍万里渑池终奋翼重登朝着讵能量
扈从谒陵十咏【正统戊辰春二月也】
驾出都城【二十六日壬午】
銮舆晓发带春曦韎韐桓桓起六师御路尘清森虎韔神臯风暖掣龙旗寝园祗荐存周典原庙修祠陋汉仪济济公卿扈仙跸不才何幸亦追随
沙河驻驆
晓驻旌旗遍野红貔貅百里卫行宫山连北极三千?身在中坚十二重散骑徐牵金络马将军齐带宝琱弓八珍已进天厨膳甲帐弹碁啜紫茸
御营啓行
御营五夜发沙头满路金莲散不收天外长风驱鉄骑海东初日耀戈矛花香远逐龙涎喷草色低承凤辇游圣德神功弥宇宙万年玉刻护松楸
寝园祗谒【二十七日癸未】
翠树重重宝殿开五云常日绕蓬莱才趋玉座函香进忽报黄麾导驾来下辇还须中使引合班不待礼官催鼎湖怅望飞龙远空抱遗弓泪满腮
恭陪大祀【二十八日甲申】
人间节序属清明天上时思轸圣情法从班连庭陛肃粢盛香拂几筵清礼严陟降终三献孝格幽明在一诚此日微诚陪祀享只歌潜颂答昇平
侍閲军容
圣皇閲武禁门西翠葆葳蕤簇仗齐云拥旗旛辉日月雷轰笳皷振山谿材官结队皆罴虎宝马成羣尽駃騠勲业由来输卫霍却惭簪笔侍金闺
银山从猎【二十九日乙酉】
日上千峯紫雾消银山蒐猎按銮镳露香芳树攅红锦风淡长杨軃翠条迥野鸣鞘围万马层空飞箭落双鵰从官谁道相如吃赋就淩云气独飘
龙池锡宴【三月一日丙戌】
水殿筵开对碧峯大官颁赐拆黄封方壶缥缈环三岛灵瀑铿锵喷九龙在镐昔闻同岂乐奔流今见总朝宗幸逢上已当修褉分得恩波似酒浓
辇道回銮【初二日丁亥】
三陵辞罢启高牙振振还宫辇路賖上将方移行殿垒前茆已驻曲河沙九天日驭临黄道万乘霓旌拥翠华时喜昌平贤父老争持牛酒进官家
北郊迎觐【初四日己丑】
清道龙骧已载途甲光映日似银铺百年礼乐逢昭代万古山河壮帝都朝士蕃王齐觐谒黄童白叟竞擕扶词臣归从銮舆後惟听嵩高振地呼
倪文僖集卷七

[book_title]卷八
钦定四库全书
倪文僖集卷八
明　倪谦　撰
律诗七言
卧云重题居处谧卷
一枕悠悠卧翠微白云满地掩柴扉迎风疑化蒙庄蝶泛月谁收玉女衣有梦终同玄豹隐无心遥接紫鸾飞欲分半榻陪怡悦莫道红尘未息机
贺盛叔大陞御医
医国神功奏十全新承雨露日华边清资喜到金闺籍素问多传玉版篇晓月禁垣双佩入春风都市一壶悬几囘欲觅烧丹处红杏林深虎正眠
聂司训玩芳亭
玩芳亭子泮之涯身在毘陵即是家促席翠烟浮绦帐倚阑红雨湿乌纱秋香篱落陶彭泽春草池塘谢永嘉莫向西风叹消歇雪横墙角看梅花
次卢廷佐寄来诗韵
青春去後几时囘银汉仙槎待子来卞玉且为藏匵器蠡舟终是济川才秋风北渚歌遗佩晓日南山咏有台忽睹双鱼传尺素吟看怀抱郁难开
宣圣五十五代孙孔克愚挽诗【徙钱塘】
阙里移家住海乡系分沂泗远流芳壁中旧简存蝌蚪墙际边宫识凤凰放鹤亭空湖雪冷采芝歌断野云荒百年一枕钱塘梦弥弥寒潮送夕阳
同王侍御饮东郭草亭【并序】
侍御王公满绩书最四月六日谦持酒往贺至则棘寺沈先生草窗刘先生内翰徐先生宪幙陈先生已先至置酒东郭草亭之上侍御遣人来速遂往同罄一欢退而赋此以纪其胜
杨卿亭子郭之东此日能来笑偶同緑酒旋移花底榼玉珂遥驻柳边骢雅怀喜遇王文度末席叨陪太史公醉後聨镳归去晚丽谯犹带夕阳红
送彭状元弟纯正还安成
阿兄喜中龙头选难弟能谐鴈序情天上客床方对雨沙边官棹已开晴黄花篱落家千里红叶关河路几程归去宁亲知有暇书斋良夜赋秋声
送杨编修假御史职佥兵兖州
天书晨下紫泥封奉使旬宣向兖东深仗干城当阃外足知兵甲在胸中蓬莱久载词臣笔海岱俄乘御史骢万里封侯谈笑覔旗常行见策元功
题刘季康緑筠书屋
半亩多栽緑玉丛小轩深结路斜通踈林细雨儿孙长高节清风父子同鸾影常时翻简帙佩声良夜入帘栊乡人相访应相讶只道秦淮是剡中
世医堂
一家医术妙通神心地俱怀利济仁肘後方书传父祖囊中药物备君臣丹砂夜伏芙蓉鼎红杏春铺锦绣茵试问白头无恙客几多先世受恩人
送萧都宪啓出镇山西
绯袍金带拜恩光玉节青骢入晋阳疆域广轮连朔代土风勤俭自虞唐三秋碧汉西飞鹗五夜威弧北射狼边务方殷君暂去归朝还拟振台纲
宴仁和聂广文东轩次刘邦彦韵【景泰辛未】
东轩曲宴荐南嘉?喜斯文会一家青佩执经时问字苍头隔竹午敲茶床边酒熟开银瓮窗下香清绕碧纱醉後高歌双耳热月鈎从上紫薇花
游宝石峯次邦彦韵
积雨初收日已高湖光潋灔欲平桥幽禽绕树番歌舌细柳沿堤学舞腰山水尽为金相窟衣冠曾是紫宸朝登临不用怀前古尽放春醪入翠瓢
过严先生钓台
深隐层台把钓鈎独将名节傲王侯故人大度符高祖夫子清风迈许由已有衣冠盈凤阙何须轩冕换羊裘客星自落桐江上千古犹能姓此州
水竹幽居为唐克敬赋
移家久傍贺兰山卜得幽居水竹间氷镜光涵丹凤尾翠云隂护白沙湾雨涛夜皷溪头涨风箨晴抽谷口斑有待叩门参玉版小舟乘月弄潺湲
途间赠王都宪公度
禁垣宪府历亨途慷慨当朝翊庙谟大节一生存正气元凶万死有余辜边尘汛扫收戈甲国计常充送舳舻勲业岂徒垂太史丹青麟阁看新图
刘司训产双生子题兰桂同芳卷分韵得徐字
明月双擎掌上珠兰香桂馥蔼庭除为奇为偶数无定寝地寝床欢有余昨夜紫光方照室今朝佳气又充闾行年四十非为晚赋命应知有疾徐
和许太常彬宅赏芍药诗韵
零落残红逐砑光君家庭院有余芳花凝晓露胭脂湿叶逗薰风蜚翠香低傍画阑争逞艶远胜砥柱独囘狂只疑昨夜嘉宾散遗却尚书紫荷囊
送吴司务天爵从蒋都宪巡抚贵州
万里巡边佐宪臣春风一鹗振青云荣循旧是江东俊温石今空冀北羣百粤停骖消瘴雨五溪飞檄靖妖氛化行徼外恩威布应向明时早策勲
刘医官原博挽诗【号草窗能诗】
蚤继簪缨赋蓼萧奇材雅望重清朝国风共许千年在劔气俄惊五夜消济物参苓遗药笼传家珠玉富诗瓢春来緑遍王孙草堪叹吟窗閟寂寥
挽葛节润【并序】
予与句容葛节润节文兄弟交非一日矣皆文雅笃行谊节文商於江湖客死陕右予哭之前年予过句容尝主节润今别甫二载其子濂来京始知其已於去岁卒矣又得不哭之恸乎故赋此以寄予情之哀
君家兄弟玉连枝何事霜风数见欺客路旧怜归衬远乡关今痛讣音迟一朝永诀成千古两地相违仅二期有酒莫浇原上土凤毛相对不胜悲
送徐瑄御史按蜀
绣斧分巡出凤池使星五夜拂参旗岷峨江水元通楚卭筰民风旧近夷谕蜀岂劳司马檄入夔应忆少陵诗临岐不尽同年意伫看澄清体睿思
送镇江钱医官
拜官归去沐恩偏医国功应奏十全药自赭鞭知异品方从金匮得真传链砂尚仗炉中火摘橘还分石上泉为想江城春市里杏花如雨一壶悬
景泰壬申九月初六日经筵讲退蒙召至文华殿皇上负扆而立面垂顾问赐楮币一千贯复遣中官赐雪花梨及鲜果一笼荷恩感激赋此以识
中官宣召入文华虎拜丹墀沐宠嘉双玉不移留独久重瞳屡顾语尤賖内庭翠楮裁云叶上苑仙梨酿雪花仰荷恩颁深感激天光辉赫照贫家
送周德元还崑山以文学举阻於例而归
冥鸿风便偶高骞路阻云程尺五天故国迢遥足归梦礼罗踈濶竟遗贤莫言张翰蓴偏美须信相如璧自全寄语山灵勿相拒草堂已赋卜居篇
题画赠平江侯南京镇守
久镇清泉着庙谟召还仍命守南都金龙洒翰新颁勑铜虎临戎再剖符万井苍生沾霈泽一心清节湛氷壶分携辱在相知後聊写微情寓画图
送李保章宗善
太史三年谒帝廷言归秋日正冥冥霜沾行李城南路风引征帆泗上亭金阙云霞朝倚汉玉衡牛斗夜占星重来洗耳谈天术漏咽岩扉拟共听
送张节之主事赴南台
怅别音尘十五年青云科第愧卢前两京兄弟谁能及一榜交亲子独贤晓日朝端双佩委薰风江上片帆悬官曹见说清如水賸有新诗白下传
送吴中进士知清流县
除目新颁出凤楼荣看宰邑向清流莫言虎榜三春客只博花封百里侯天上圣心需抚字海滨民力困诛求君家宦业多循吏会见功名指日收
送童轩给事还南京
金榜香名擅甲科夕郎三载近銮坡青年贾谊才华富素悃匡衡谏疏多两袖天香丹凤阙一帆春水白鸥波锦游乡国真堪羡把酒临岐柰尔何
江湖胜览为王景和赋
万里江山一短篷壮游随处豁双瞳三湘洲渚推敲外百粤风烟笑傲中赤壁梦回秋月白金台望断夕阳红京华刮目惊相见非复东吴旧阿蒙
谢定襄伯郭公登惠马
渥洼神骏齿初齐惠我来从紫塞西素鬛梳风流电疾玉花照夜白云低千金未许论高价万里何当试逸蹄从此朝天骑去稳不愁风雨汨涂泥
题竹
金壶素楮墨淋漓写出扶踈带雨枝湘浦啼痕秋作点淇园翠色晚含滋窗前把酒闲吟处篷底停桡独听时沧海新波添几尺长竿欲系钓鳌丝
咏宝剑赠董侍御
身佩吴鈎百链钢芙蓉出匣耀寒芒断蛟直欲趋东海斩马何劳借上方怒斥奸邪惊落胆气淩豪侠澟飞霜平生致主凭三尺星斗遥看夜有光
刘詹事宗器挽诗
先生亷介着孤标步玉登金志不骄久擅文名高一代曾挥史笔记三朝胄筵德望追前哲宫尹清班接上僚委蜕翛然成永诀芳魂空赋楚辞招
寓宿大胜寺诗次韵【景泰七年冬至陪祀三陵与地官杨亚卿同赋】
清晓联镳驻宝林禅房花雨坐来深上卿酌酒陪高论老衲焚香话夙心供食频分香积饭闻经时渡海潮音不因修祀承朝命此地何由共盍簪
题周秩教谕哭兄诗卷
见说君家好弟晜伯埙声断几朝昏紫荆堪恨花先陨义竹空悲节自存鸿鴈秋风吹别思池塘春草役吟魂诗成要识情深浅衫袖重重是泪痕
送胡克容上舍南还
挟策聊为上国游故乡归去属深秋黄花佳景多清思青镜流年正黑头科目从知非力取功名须信待时收相如珎重连城璧他日重来价定酬
送柯状元归省【新改尚宝少卿】
宫花六见落厅槐乡思临风不易裁旧业暂容辞翰苑新衔却喜换符台名从黄甲抡魁早身约青春作伴回彩服宁亲多乐事秪应清梦绕蓬莱
西池草堂为周仪宾英璧赋
西池池上草堂幽门对波光一镜秋卜宅也知同杜甫观鱼聊复似庄周怀人高兴歌沅芷玩世闲情狎海鸥白藕作花真可爱家声无忝绍前修
挽何忠节和何太守澄韵
硕德长材素有余豺狼宁意与同居苌弘不化千年血苏武空传万里书义重丘山惟自守光争日月许谁如皇家锦诰褒忠节奕奕双桓在故闾
题楚府于教授菜圃卷
躬曳长裾也自嘉却从老圃托生涯汉隂抱瓮无机事涽【缺】蹲鸱有岁华紫芥放花晴舞蝶碧茄成子雨鸣蛙闲来如作氷壶传露夜黄韲谩自夸
送韩阳布政致仕还越
阳春到处辄回苏老去辞荣乃丈夫已负盛名垂汗简只余清节湛氷壶归田早办欧公録赐地应分贺监湖鹤骨松姿行益健幽寻不必倩人扶
挽萨侍郎琦【丧子】
翰苑编摩二十年容台典礼荷乔迁为臣报国才须尽哭子还乡病已纒四尺孤坟嗟自掩一椷遗藁竟谁传可怜宦逹俱成梦追忆平生倍怆然
送周先生分教崖州
【缺】崖南涉【缺】中洲此去传经是胜游月映珠光浑有泪云连蜃气摠成楼莫言土俗兼黎獠会使儒风变鲁邹有待化孚趋觐日恩波重沐凤池头
夀徐溥编修父六十号荆南渔隐
荆溪之南有渔叟手理钓丝今几霜秋风拥蓑芦叶老春雨放棹桃花香六旬华发介繁祉七月绮筵生嫩凉玉署贤郎致遥祝夀辞为寄水云乡
和内阁李学士赏花诗【并序】
文渊阁前花砌旧芍药三本频年萎不自振天顺二年首夏五日敷荣畅茂开成深红浅红淡白三色者八朶重楼累萼粲然夺目阁老冢宰李先生置酒邀院长彭吕林李刘钱六先生共赏予亦幸联席末会者八人适合花数冢宰以为花既异常名亦不可袭旧宜制佳号以宠之乃名浅红者曰醉仙顔刘先生以为合用玉堂盛事为名以别凡品遂名淡白者曰玉带白盖以表冢宰之荣赐也予窃名深红者曰宫锦红亦用李供奉故事冢宰乃作诗一章连和九章以倡筵开献酬赓咏尽醉乃散翌日诸先生和章次第皆就予才愧踈拙勉和十章敬用録呈教正乃幸
青宫出阁正年芳礼蕝先当习太常翰学八人期会合宫花一夜巧铺粧珍羞旋簇筵前绮金印初封肘後黄独乐争如能与衆共将高咏送清觞【是月八日东驾文华殿开讲先期三日诸学士相会习仪而此花适开故云】
玉署藏春发旧芳细推花数象纲常八枝相应攅新朶三色齐开逞盛粧嫩叶飜风梳鸭緑香须倾日捻鹅黄菲才何幸承清赏到手宁辞潋灔觞
三种天葩各献芳策名容可袭凡常锦拖宫様袍初制玉琢琼华带始粧放蕊竞当炎夏赤托根终近省闱黄顔红更爱羣仙侣沾醉瑶池阿母觞
少年曾探杏园芳今见名花忆往常彩襭蒸霞浓有态玉盃擎露淡无粧华筵懽赏倾醽醁佳句赓吟写硬黄气运隆昌吾道泰静观物理谩传觞
兆协文明夏始芳昔贤何乃视为常凤池培得千金种鳌禁堆成百宝粧近侍曾闻亚姚魏品题今喜赖苏黄调高春雪知难和引兴还须釂巨觞
四朶围金昔吐芳八花簇锦胜闲常梅询谩说薰香袖何晏徒劳傅粉粧地切清华依日月气锺灵异本玄黄不须远论韩公事千载能无慕此觞
太史挥毫纪异方意同麟简不书常数符元恺知呈瑞会集夔龙为洗粧内省花容真富贵词林才气总骊黄吟安独愧偏踈拙举白堪浮緑蚁觞
省药元超百卉芳几年寥落喜归常士逢圣主垂情眷花被天工着意粧壶谱雅歌鸣鲁薛诗盟高会及江黄太平宰辅仙儒辈自合公余醉玉觞
艺苑英华久漱芳连篇捧诵句超常不资诗伯风骚体争慰花神锦绣粧玉液满斟恩露渥紫微高应德星黄时和已卜丰年象後乐何妨各尽觞
胜日追陪与宴芳会开真率具家常畅怀内酒频斟酌照眼仙姿任点粧宝篆当筵焚吐白玉瓶堆案拆封黄明年此际期重盛问讯花神酹一觞
清溪蘸玉便面为孙廷璧户侯题
玉枝半落水晶宫泠浸琅玕翠色浓照影疑翻丹穴凤腾身惊化葛陂龙淩波仙子烟中度解佩湘妃月下逢一握清风欣入手洒然凉意满襟胸
送支立司训京闱较艺毕还毗陵
麟经褒贬?宣尼较艺京闱属命题深院下帘朝品藻明窗批卷晚然藜桂香偏喜从人折日色宁教过眼迷乡榜已开公道显此行清誉许谁齐
赠朝鲜陪臣工曹判书朴元亨还国
曾於文字久相知赋敌杨雄思不覊楚国包茆频入贡虞廷彩凤喜来仪东藩地远山川隔北阙天低雨露垂归去观光知有得襟怀应负子长奇
倪文僖集卷八
<集部,别集类,明洪武至崇祯,倪文僖集>

[book_title]卷九
钦定四库全书
倪文僖集卷九
明　倪谦　撰
律诗七言
夏日游宣府李挥使北园席上步于景瞻韵二首时天顺庚辰六月也
野花园草竞芬芳坐爱南薰透葛凉饮量任开千日醖醉魂犹到五云乡原思自信贫非病杜甫谁知老更狂倒着接?浑不省路人争说自高阳
绮席风生酒气芳清酣何必按伊凉得朋自喜皆同志为客宁愁在异乡归思空怀弘景逸行歌堪叹接舆狂举头瞻望长安近一片丹心独向阳
和韩都宪诗【有序】
予昔奉命校文京闱精於去取一秉至公权臣有因子故不获售其私者大为所恨遂妄生媒蘖中以奇祸必致死地以快其忿时则有都宪韩公持正不阿力为脱解始得减死谪戍边城感刻无极呜呼悲夫顷者公亦奉敕临边喜获二天之庇权臣积恶贯盈殒于非命报亦烈矣惟公知予诬枉之详荷蒙惠顾复以诗见慰殊增感怆谨步严韵二章岂敢言诗聊以泄不平之气与夫怀德之衷云耳
身婴缧械出君门远谪穷边泪暗吞触祸只应当薄命含污何以雪沈寃未言息壤宜投杼欲诉旻天惜戴盆感荷力全垂死际拊心恒愧莫酬恩
肯为权奸启幸门祸机阴中只声吞南冠独受羁囚苦东海谁明孝妇寃直道不容还似柳小才见杀已如盆丈人何幸怜枯鲋呴沫时沾勺水恩
再和前韵荅韩都宪
昔承诏狱下黄门五百严刑气若吞虐焰相陵将致死皇威虽近敢称寃女生不见门悬帨妾殒空怜坐皷盆幸得投荒离虎口北行深荷九重恩
边塞穷居荜作门举家脱粟强须吞千金劒利甘遭折六月霜飞苦抱寃堕地何殊星化石洗天惟待雨倾盆安能释系归田里没齿衡茅颂圣恩
待漏曾陪紫禁门气豪云梦羡胸吞持平难解奸臣忿忍耻常怀逐客寃望眼空悬栖凤阁澡身欲借洗头盆喜逢伯乐能知己朝夕能忘国士恩
锦衣狱中有作追录於此
不才自保一生无祸中阴谋恣矫诬贡院本期登俊造圜扉何意齿囚徒通宵不寐更三皷终日相亲火一炉圣德好生疎禁纲肯令寃滥及非辜
次韵于景瞻百様娇【即丽春花也】
雕阑频倚暗销魂其奈风前百媚存春醉半醒霞晕薄晓粧初罢粉香温淩波仙子娇相倚解佩江妃笑欲言宜化彩云归阆苑纷纷凡卉敢同论
羣芳穠丽不沾埃六月才从塞北开玉颊争妍偏惹恨锦苞凝艳半含胎雨滋巫峡行云倦风引昭阳侍宴囘可是多情怜国色殷勤分种客窗栽
次韵于景瞻秋怀五首【有序】
承示秋怀之作五章宦情羁思读之凄然然予岑欝之衷宁独异此顾亦未之发耳因步严韵聊以自泄诗成快吟数过不觉感伤泪下盈掬是则四时之景惟秋可悲岂非古今所同然者乎
暝云寒雨暗亭皋范叔谁怜为解袍涉世逢屯宜自遣谋生多计亦徒劳小窗字画临羲献孤舘诗笺究郑毛图史相亲如故友窥人况有月轮高
塞垣榆落早惊秋鴈影砧声总是愁客里诗情元亮酒天涯乡思仲宣楼抵金书信凭谁寄画虎功名付道谋身堕穷边俄二载不知何日大刀头
萧瑟西风送晚凉千山揺落寄他乡烽烟时警深边戍磷火宵明古战塲蝶梦悠扬云杳杳萍踪飘泊海茫茫久知身後名无用莫羡杜陵黄四娘
百雉孤城夕照明班超空动玉关情尖峯刺眼呈秋劒灵籁伤怀鼔夜笙陟险自怜盐骥苦知机不及海鸥惊中宵睡醒烦忧集卧听朝鸡戒晓声
愁边得句口能占荼蓼亲尝味转甜风挟尘沙欺病目雷驱山雨扑穷檐秋来倍觉丹心壮老去频看白髪添喜决天池无限水不令辙鲋一毫沾
和胡链绣衣昭君词
昭阳常向梦中归无羽何由得奋飞愁压眉山慵对镜病消肌玉不胜衣伤心白草呈秋色极目黄沙起夕霏真使妾身能制敌汉家良计孰云非
万里空看汉使归羞随骄子効于飞穹庐马湩初尝酒寒碛貂裘为换衣忧思酿成云黯淡啼痕散作雨雰霏琵琶苦调和羌管举目堪怜亊事非
旅鴈年年去复归此身?敌若为飞心情流水趋沧海世亊浮云变白衣出塞哀笳声袅袅当筵甪旋舞霏霏阳关北望伤神处蔓草寒沙道路非
辽鹤犹能故国归越禽亦解向南飞坐看絶塞时弹铗起视明河夜揽衣无语暗伤情脉脉长吁空结气霏霏君王早辩图多伪何至红顔委命非
鸟声愁听不如归此地忻无杜宇飞玉漏宁闻催晓箭翠裘空念警宵衣银釭兰烬嘘晴焰石鼎茶烟扬煖霏眼盻宫车劳望幸囘思往事总成非
辽阳张敎授升谪寓隆庆为社学师以诗见寄次韵奉答
新篇词藻发春荣远慰羁怀见旧情道比曾参犹受谤迹同康伯且逃名一窗晚黛供吟笑满座春风属化成随遇悠悠皆自得莫论隆庆与襄平
和韩都宪秋夜雨有感
欹枕无眠夜气深绵绵积雨异商霖空阶滴沥侵双耳孤馆萧条搅寸心短焰此时惟对烛清声何处忽闻砧离怀赖有诗能遣坐拥寒衾谩自吟
乙酉元日立春试笔时五十一
年华荏苒鬓如银甲子今朝过五旬成化新正初改岁大钧元日正囘春九原先壠关心切千里乡山入梦频只待河开便归去江村耕钓老吾身
次金太守伯玉诗韵乡举後同赴京道中阻冻故云
岁晚官河守冻时宦途能起昔年思多君久荷分符宠嗟我中遭失路悲故里相逢成老态交情闲叙展愁眉如今有子俱登第更羡贤郎早出奇
书怀
世情宜假不宜真齑臼功名只剩贫垂老独怜丹悃在相知空叹白头新青蝇积毁能销骨騂犊分甘足养身长啸碧山宁负我何如归去作闲人
乐清轩诗为沙士清题
门枕清溪画不如杜陵新卜浣花居兰英绕砌清宜佩柿叶垂檐绿可书磬折奴顔羞媚世羽轻仙骨欲凭虚洛城多少行窝内争候尧夫驻小车
毂击蹄奔耳不闻一轩幽僻离尘氛吸残竹叶杯中月梦断梅花帐底云古画品高烦客定新题韵险向人分年来久抱濂溪拙谁读宗元乞巧丈
日出城东未啓扃卷帘山色送遥青萍池水煖鱼留子苔径风暄鹤堕翎甪里高歌垂钓槛子云晏坐草玄亭只愁秋晚秦淮上太史应占有客星
不是诗仙是酒仙逍遥物外阅流年絫山移得云根石凿沼分来竹里泉袖手厌谈当世务闭门闲着养生篇支筇几度寻幽径疑入蓬莱小有天
竹床高卧静无譁谁识城中隐者家棋局不收苍藓石纶竿常占白鸥沙短篱带露惟栽菊碧椀抄云或饭麻安得青囊医国手为君痼疾起烟霞
敛迹销声乐道真牀头酿熟味偏醇还巢社燕如归客窥榻寒蟾似故人落落乾坤双短鬓悠悠泉石一闲身如今老我投簪绂结个茅茨作近隣
平章风月信多能佳趣秋来分外增鵷鹭行中无梦到凤凰台上有诗登梅窗点易研溪露棐几躭书费剡藤已觉胸襟忘物我萧然浑似了禅僧
抱膝长吟倚树根肯为形役丧吾存采芝客去方欹枕看竹人来又叩门春晩落花薰几席夜深华月沁琴樽人生出处多关系何日相从与细论
章方伯尚素家山十景之四
堤流围玉【有圜堤如带上建游息亭】
游息闲亭结构低萦回流水漾玻璃圜桥有象清环璧带玉无瑕净绕堤五夜光芒粲星斗三秋气焰吐虹霓渚莲汀蓼供吟赏雅称幽怀取次题
江旭浮金【江东通桃花渡西通舜江】
桃花渡接舜江潮景态朝来未易描一片彩霞扶日上万条金缕逐波揺龙门鲤化翻朱鬛蛟室人归弄绦绡满目晴光观不尽乘槎思泛海天遥
月湖放棹【有贺知章故宅】
幽居新构月湖傍湖上烟波正渺茫客棹每依鸥鹭渚渔舟常寄水云乡辋川应许王维老镜水曾容贺监狂他日尘缨端可濯闲将一曲和沧浪
雪岭归樵【有白鹤山】
薄暮深林雪後天野樵归担耸寒肩踏残白鹤山头雪斫尽青松岭上烟短笛数声离谷口长歌一曲到窗前清音入耳忘尘虑闲咏丁丁伐木篇
和胡大宁悼亡诗韵
瓶沉簪折事希奇造物年来颇见欺白髪几茎添短鬓青灯一点照孤帏棃花梦断春归早桃叶歌残月上迟昨夜有人弹别鹤隔墙粘弄不知谁
和高仲显送弟敬宰吉水
出宰花封羡季方烦君远送到江乡青山影落朝移舫白雨声喧晩对床满耳弦歌闻鲁邑一襟风月付奚囊归来莫放秋容老有待登高把菊觞
挽刑部刘尚书【有序】
南京刑部尚书刘公显孜忽感奇疾两疏於朝始得予告濒行予往候问见其体羸神耗心窃忧之不意力疾登舟至严滩而没感念畴昔为赋此诗以致哀挽之意云
半世台端着绣衣晚居司宼肃刑威匡时有术君恩重执法无私士论归抱病乍囘疏傅辙招魂忽傍子陵矶海邦畿甸存遗爱望絶苍生雨泪挥
贺卢廷佐父母同寿
鹤髪双亲寿考同五花鸾诰拜恩封武公盛德歌淇澳僖母高年颂閟宫冠簇骊珠明翡翠袍呈鹭彩绣芙蓉光荣共享儿孙养千岁冰桃荐酒红
谢严克勉送蛇酒
酒浸蚺蛇醉骨香麯生风味信非常捕难曾记宗元说酿美应传白堕方万里缄题来桂岭一尊分惠到茅堂感君仁惠扶衰病有意相携入寿乡
和郁景章寄魏冢宰诗韵
世事於心了不关杏花春雨堕红斑着书覔句情偏乐卖药修琴意自闲林下白衣供酒至山中黄耳寄书还独怜扰扰尘劳者费尽机谋在世间
次韵奉学士钱公原溥
昔陪劝讲侍文华共秉丹衷辅国家只以谠言资启沃肯将曲学骋浮夸几年客路随芳草今日庭砖踏旧花何幸南畿重聚首同年契谊自堪嘉
次韵奉亚卿章公大经
志务忠诚肯务华直言端不顾身家名高四海人争仰望重羣僚世共夸节向疾风知劲草文从丽日见奇花愧予亦得陪清会细读新诗字字嘉
次韵奉谢总戎成国朱公
手提虎旅镇京华自是元勳世将家德泽深为黎庶感忠勤频荷玺书夸爵分茅土传千叶阵挟风云演六花武略文谟匡社稷明良会合际亨嘉
寄甥徐州卫苏寛挥使
一别贤甥岁易徂每思把酒看昆吾十年道路秋云满千里音书旅鴈孤牙帐风清知校武柳营月白想投壶对牀夜听萧萧雨有约重来覔二苏
柯詹事孟时挽诗
平步金门上玉除龙头妙选振芳誉瑶编每进青宫讲彤管时紬石室书陆贽有才人共仰贾生无命席空虚旧寅大半伤凋谢目断闽天泪满裾
松坡竹坞二庄处士挽诗
白茅山下有双坟云是庄家好弟昆已共舁棺还故里曾同卖药在都门怀金客去宁求报种杏人存尽感恩喜见凤麟为世瑞绵绵余庆属儿孙
黄楚祥院判母挽诗【有孙中举】
歌残黄鹄抚遗孤玉立儿孙尽琏瑚医国术高龙授诀掇科名显凤栖梧堂前零落忘忧草林外哀鸣返哺乌苦节清风垂阃范百年无媿下从夫
赠韩都宪永熙致仕
指麾诗将耀天戈百粤苍生属抚摩藤峡渠魁皆剿絶蓬门士女尽讴歌胆摧素仰韩忠献威震今闻马伏波名遂功成归故里碧山之乐奈公何
送周司寇廷玉献绩赴阙三首
弼敎南台正五刑满腔春意蔼仁声紫苔翳雨封嘉石绿柳凝烟绕贯城已建于门容驷马还闻郑履进孤卿精神拜舞龙顔喜寅亮天工属老成
秋台司寇老尚书满绩今看觐玉除白鹭洲边扬去舫苍龙阙下整朝裾上卿雅称三台列元德偏宜八座居喜有阴功传燕翼薇垣鳌禁接芳誉
几年宪部总刑章此日朝天促去装只以寛仁辅尧舜肯为刻核事申商九重入觐当清晓一叶惊秋送早凉昨对紫垣瞻北极泰阶两两正腾光
送崔冢宰克让赴阙
德尊望重有谁如来典南铨数载余位冠六卿周冢宰官聨八座汉尚书寸心向日倾葵藿万里朝天振佩琚喜动龙顔逢旧弼畴咨应见席频虚
九月八日蒋宗诚请冶城登高分韵得将字
冶城佳节近重阳絶顶登高景倍常极目青山皆绕郭放怀绿醑正盈觞塞鸿江上涵秋影篱菊尊前散晚香燕客喜逢诗社友一壶宁待白衣将
一碧轩为盛锟题
北塘一水接清溪万顷波光望眼迷星斗不分天上下烟涛常拍岸东西暖铺翡翠平如掌冷浸芙蓉绿似荑爱此结庐成小隐沙鸥来往共幽栖
梅挥使冰玉轩
一轩潇洒絶纷华四壁图书趣自嘉清气逼人冰欲泮垩光满座玉无瑕何殊天上神仙宅不比人间富贵家独坐长吟诗思好篆烟闲爇度窗纱
欧斋为陈杰主事赋
欧公昔以斋名舫今日君将舫作斋翠岫入窗岚气润绿杨当户鸟声谐烟波自觉闲情遣尊酒浑敎俗虑排日上舵楼眠正稳野鸥沙鹭共忘怀
送卢大参廷佐赴官
喜遇清和四月天远从郊外送行鞯论心义重车难挽惜别情深酒谩传夹道黄云翻麦壠几村绿水没秧田懽声想沸东西浙应荷天恩广布宣
倪文僖集卷九

[book_title]卷十
钦定四库全书
倪文僖集卷十
明　倪谦　撰
絶句五言
题花鸟画
芳园散香风春色遽如许幽鸟寂无声名花娇欲语
题小景二首
碧水摇荻花金风剪桐叶山中有幽人坐待东林月渺渺平湖水烟波接太空柳汀垂钓者坐袅一丝风
题画
移家白云深静枕清溪曲日暮门不开茶烟扬萝屋
题花卉翎毛
簇簇海棠枝双双白头鸟何处闻一声春风琐窻晓
家庆堂为吴宗政赋四首
广堂播光风踈帘散香雾中有孝亲人承懽在阶阼升阶拜家庆载笑亲心乐莱衣戏舞余大斗时复酌酌酒介期颐丝竹亦骈列但愿瓮中春消尽头上雪雪消夀自延善积庆由天试看浮世上谁得似渠贤
题四景画
水深不可厉欲济川无梁不有榜舟子踟蹰空断肠青青不改色江水自清深寄语同舟客休生敌国心山中怡白云危冠坐清秋亦有幽栖志朝簪未许投孤蓬载晴雪棹破寒江玉何处赴佳期林踈认茅屋
为江隂伍敎谕题葡萄三首
满架延秋蔓虬须拂面长草龙珠帐底偏爱午隂凉秋冷骊龙卧高垂颔下珠紫駞银罋里遥想出天厨玉露承金掌溥漙下碧虚内园知此味应赐马相如
风雨归渔
江树风力斜江波雨声急孤篷有归渔清寒压蓑笠
水仙画二首
媺人有所思江皋静无语翠袂含香风翩翩欲轻举南国水中仙芳姿皎氷雪罗韈暗生尘盈盈步明月
把钓
幽人倚孤松垂钓沧浪波游鱼未吞饵水风吹绿蓑
朱买臣
樵夫荷雪檐太守怀金章世事多反覆贵贱安可常
鱼
苹藻绿依依鲜鳞跃处肥江湖宜适意切莫近渔矶
竹
悬崖见一枝露叶青可数宛转逗回风翩翩翠鸾舞
梅
孤根春意动忽放八九花莫将稀踈看清香浩无涯
山水小景
苍苍云外山磊磊磵中石古道无人过长桥浸寒碧
题蒲石
拳石浸清漪灵苗亦自奇虎须真可捋相近莫相疑刘主静学士题墨梅见寄因次其韵以复四首
故人天上客遥寄一枝梅问是谁知已鳌头旧大魁一斥投边裔寒肌瘦似梅下帘秋院里犹想共抡魁咄咄坐终日何心复赋梅惟应学弓马塞上缚渠魁蓬莱春日暖金鼎待盐梅早践台衡地调元酌斗魁絶句七言
留别卢大海
同居泮水采香芹契合金兰独有君只恐一帆江浦上离襟愁对夕阳分
秋雨有怀卢大海
秋雨萧骚思不禁小窻无寐拥寒衾只愁静院空阶里滴碎相知鲍子心
聚禽图
花容相映鸟相呼无限春光在画图可爱争栖傍修竹不知谁是凤凰鶵
题画
谁向山中友鹿羣书声清夜隔溪闻石田茆屋如堪借我欲来耕陇上云
墨竹推篷图
倚风争舞翠云翘半启篷窻酒晕消薄暮欲投湘浦宿隔江谁弄紫鸾箫
题竹
露叶凝香翠欲流月华凉浸一庭秋恍疑阿母停鸾驭玉节玄旌散不收
小景为冯副使赋
春山春水足追游满目韶华兴未休说与苍头多载酒景逢佳处即停舟
寄赵永祥杨景通
退朝两神带天香时复凝思入故乡白屋近来曾到否素轩修竹长应长
次韵状元梅
暗度寒香散碧虚百花头上喷骊珠看图却忆胪传罢醉促前诃过紫衢
莲塘水阁画
曲曲阑干面面风危楼半堕水晶宫清香何处浓薰酒一色芙蓉十里红
生子报内叔
画楼日暖鹊声乾俄见深闺已报安偏喜呱呱供一笑朝囘频揭綉帘看
月梅
兔魄移从海上来玉龙水底误疑猜夜深鳞甲惊飞动万颗骊珠脱蚌胎
夀萱堂为陈用文赋
花前舞袖膝前歌酌酒看花笑语和但愿忧忘春不老花开常近北堂多
怡亲堂四时诗为临川程潜麟赋
深深帘幙护香云脸晕丹霞酒半醺试学儿啼供燕喜春风笑语隔花闻
白紵新裁换越罗仙郎能舞又能歌晚来侍寝频挥扇但觉凉生枕箪多
堂上筵开晚未收霜柑初破洞庭秋婉容膝下承顔色不借萱花为解忧
冰下寒鱼入馔鲜红炉画阁火频然灵椿不改青青操自是春秋过八千
画楳
紫毫唤醒老梅魂人在孤山月下村从此春风消不得玉容犹带雪霜痕
西湖图
湖上岚光紫翠浓高低台阁画檐重乡山满眼不能到何日归看九里松
题风烟雪月四梅
想见氷姿照素袍数声横笛汉江皋如今不逐春风落凭仗中山紫兔毫
一笑羣仙齿粲然霏霏玉骨锁寒烟蹇驴踏雪曾相遇流水断桥山店边
东君私许冠羣芳万斛明珠夜有光朔雪纷纷莫相妬六花争似五花香
孤芳宜托岁寒交尚白何须费解嘲五夜不禁清到骨半痕斜月挂晴梢
题竹
谁剪修篁百尺梢独余翠筱半含苞不妨紫凤飞来晚认得烟菆有旧巢
一夜凉颷转素商凤毛月下影回翔玉枝瘦损知谁似却忆夷齐在首阳
题画
散步林皋带夕曛忘机飞下海鸥羣缘溪古树半黄叶隔岸好山多白云
题海棠莲桂梅花四仙子
酒酣红玉晕香腮几树红葩一笑开满地彩云春梦里只疑神女下阳台
盈盈罗韈惯凌波低首无言敛翠蛾欲约水仙游洛浦临风谁唱采莲歌
云鬟翠袖玉搔头缓步行依桂子秋记得霓裳羽衣舞飞神曾向广寒游
一别江南几度春折梅谁寄陇头人诗魂不作罗浮梦何事冰姿照眼新
小景画
雨後来登水上亭残红柔绿满前汀道人不是怜春色为爱芙蓉万朶青
题夏仲昭墨竹
曾移緑玉到檐齐几度诗成节下题偏爱小窗明月夜紫鸾飞落翠云低
寄仁和聂司训
缟带随车去莫攀诗名重见动江关画舡醉倚芙蓉露吟到西湖第几山
画菘菜
秋末园蔬己着霜青青偏爱晚菘香沙锅烂煮和根咬谁识淡中滋味长
双鹤
绿树寒泉雪羽明引吭时送九皋声飘飘两腋迎风举我欲乘之上太清
题山水画
溪上长桥对水扉野翁来往澹忘机白云隔断人间世尘土何缘得上衣
寄邹廷璋【号南湖醉渔能画尝作谒陵图未完】
几年书劒客京鄽扫尽溪山水共烟今日南湖应改色翠篷添只醉渔舡
掉头不顾拂尘衣骇鹿惊猿去似飞我在京华仍旧好每看残墨思依依
枯荷脊令
秋冷池莲叶半凋夕阳飞并影萧萧幽禽尚有相亲意却叹淮南尺布谣
题过廷章所藏钱惟心墨竹石
箨龙叶战风泠泠满耳秋声生翠屏便好参差裁绿玉九苞鸣凤在虞廷
辛未八月初四日奉天门朝见口号
端笏晨趋玉陛间御炉香细绕龙顔嵩呼拜舞朝天罢宝殿东头缀旧班
初七日选预经筵谢恩
经帏启沃赖贤才何忆虚名及草莱仰荷圣恩天广大愿倾末学报?埃
十六日文华殿进讲易象禹谟
绯紫锵锵集殿庭君王负扆坐横经儒臣讲说通天听圣学光明似日星
讲罢赐宴
御宴宏开左顺门玉壶琼液满金尊经年乡国劳奔走今日新沾雨露恩
题葡萄二首
密叶风生夏日长草龙珠帐晚生凉主家留客琅玕簟何用氷壶出蔗浆
鳞甲纷披照眼低鼎湖去後更谁骑却疑刘累真能扰夭矫长髯到地垂
草虫二咏
蜕殻清高寄碧柯寜知螳背已操戈人生得意须回首
近日吴园露更多　　　　右螳螂捕蝉
清秋趯趯草虫鸣残蝶犹翻粉拍轻促织不知缘底事
微躯时起触蛮争　　　　右秋虫残蝶
牧牛图
怪雨盲风撼柳梢便骑老牸返前郊任将破笠轻掀去莫卷江村屋上茆
弄鶵牧竖倚陂陀闲纵芳村绿草多残喘只今谁复问古槐隂处痒频摩
题刻丝莲花水草
渚花交映玉芙蓉彩缕粧成锦一丛自是天孙机上手当年刻楮未为工
题枯木竹石
天上曾乘泛斗槎归来闲置海东涯波涛洗出金鳌背叶叶琅玕拥翠华
雨竹
九疑清梦隔烟螺湘水悠悠别思多满眼翠华秋色晩倚风谁唱竹枝歌
题画赠王都宪公度四首【有序】
都宪戅庵王公奉勑総督京输抚循畿甸直节英材着於中外还朝未几使车复南尝得小景一幅因析为四咏题其端以识别聊以寓同年企慕之私耳诗云乎哉髯龙偃蹇负奇姿紫甲苔封屈鉄枝历尽冰霜心不改後凋应向岁寒知
翠屏屹立耸嶔崟不受纤尘半点侵絶顶去天惟尺五苍生深系仰韩心
暂解簪缨憇翠微公余清适澹忘机此身虽在江湖远魏阙心悬只尺威
银汞遥飞石罅危望中一道玉虹垂九重天上多恩泽常注汪汪万顷陂
喜鹊
辞却星桥路已賖飞鸣犹占海门槎不知来报缘何喜昨夜银缸也着花
傅说
审象旁求傅野贤商宗一梦格皇天为霖束取岩前板已筑王基六百年
题夏仲昭墨竹
云锁秦楼凤不归凭谁重把玉箫吹太常游戏容台上翠羽分明拂砚池
红梅
仙子朝元下石坛却留丹竈付云看玉蚪偷得三千颗瘦骨清癯耐岁寒
捕鱼图
双飞紫燕掠春波绿渚芳洲次第过试问舡舡争举网不知谁个得鱼多
题奚官调马图【幼年在学中作】
不是奚官不敢骑自缘龙骨世间希琼林宴罢游春陌应使人夸匹练飞
贡院撤棘黄学士以诗见遗步韵以复
命题当避历科同细检经书启素栊夜半录成分次第鲁论先得祭于公
考校新增八子同三千文卷集窗栊五经搜阅分诗礼兼判春秋十二公
从知内外久扶同防范其如限一栊得谤成雠俱不计已将盟誓付天公
共说前科志操同肯交关节透帘栊飞章交构徒为尔美諡玉成文介公
倪文僖集卷十
<集部,别集类,明洪武至崇祯,倪文僖集>

[book_title]卷十一
钦定四库全书
倪文僖集卷十一
明　倪谦　撰
絶句七言
仲秋丁祭礼成分胙见及因成小诗二絶录奉掌教王先生
陪祀成均振佩琚年年鼎肉餕神余谁知万死投边裔亦荷分膰到谪居
庶品颁来出豆笾亲尝深仰道如天此心若也含微玷举筯能无媿圣贤
八月二十日梦与二美人共饮席上各请赋诗余得一絶醒而忘其首句因足成之漫纪於此
蝉鬓云鬟逞丽妆郁金香喷紫罗囊平生未识红鸾字愿借春纎写数行
于景瞻以闺情和予梦中之作少寓热中之意因效颦以复十首
几回搦管不成章空把盐枝挿路傍封臂绦纱何日解菱花一夜恐飞霜
又逐残云过女墙曾陪歌舞在昭阳如今羞见纒头锦空惜余音绕画梁
湖山石畔好烧香银汉无波玉露凉低蹙翠裙深下拜细将心事诉穹苍
落月流辉照屋梁又看红日上扶桑若为化作山头石望见夫君志亦偿
千金不惜买文章永巷秋深灏气凉若得重瞳亲一顾含羞谁引驾车羊
又逐鸣鸠到耳傍青春背我去堂堂谷风自昔歌葑菲泾渭相形益可伤
偏讶愁随一线长肯同桃李竞新妆此心非石安能转自保坚贞比卫姜
一刻千金孰与偿瑶琴无复凤求凰妾心有似池中藕虽断柔丝绾更长
已甘抱节比枯篁曾荐青奴一夜凉就使秋风能再热敢辞辛苦侍帏房
只愁金剪割离肠恩宠难凭苦不常已媿短檠墙角弃何时游鲽海东洋
青山白云图
苍苍万壑暝云浮谁伴深林鹿豕游眼底乡山故无恙一帆孤负五湖舟
鹭丝画
白雪毵毵好羽衣藕花洲渚恣鸣飞自缘肌骨生来瘦岂是鱼虾不疗饥
次韵董廷器闺情【有序】
昔周之国风为孔子所删定其间男女夫妇之诗殆居其半盖男女者三纲之首万事之先人情之所不能无者後之君子或去国之远或不得於君则多托之以寓兴望夫壻之不来冀君王之眷顾怅年貌之衰谢欲才用之及时也读者弗察类以房闼狎昵之私视之岂足以知诗人之旨也耶若碧溪董先生所示闺情之什盖有以近之矣率尔和去辞媿弗工览者能以此意求之则思过半矣
柳絮飞时雪作团乱人心绪正漫漫侍儿呼取添衾褥道是轻盈不御寒
默倚雕阑数鴈行双眉蹙破远山苍不如後院闲消遣去送秋千唤女郎
远道回车未肯膏为图名利逐儿曹归期望断门空掩坐对梨花月影高
片片飞花逐水流园林绿暗不胜愁断肠无计留春住人老东风燕子楼
凤帏抛却绮罗香一别天涯有底忙几阵黄梅窗外雨飘潇润浥藕丝裳
白汗凝珠拭素巾壠头麦熟又尝新锁窗倦绣停针线蛱蝶飞来最恼人
柳岸凉风透葛蕉心旌愁絶正摇摇兰舟去後知何处新水空添没断桥
破愁曾借步兵厨一枕浑忘醉梦余鹦鹉无端却饶舌鬓云低挽独踌躇
远寄寒衣手自缝泠泠凉雨滴踈桐孤灯相伴坐来久不觉忽闻山寺钟
高柳清秋咽露螿声声应是怨凄凉妾怀敢向何人诉只祷虚空爇夜香
散步苔阶晚饭余月华如昼列星踈碧天多少南征鴈若个能传万里书
昔赏黄花到夕阳奉君懽饮罄壶觞如今九日人何在纵有香醪不忍尝
壁灯炯炯夜笼纱霜气生寒陨素华坐拥绣衾清不寐数残更点思无涯
愁绪无期每自来翠蛾双锁遣难开夫君不学衡阳鴈一去如何忘却回
香满金猊火满笼灯花报喜结芳丛阿鬟向我忻相贺明日归期却又空
鸳鸯戢翼两心安此愿何时得了还空慕青青松与竹岁寒不改旧容顔
题小景画
白云红叶已惊秋萝屋凉生境倍幽长啸碧山寜负我不胜清兴绕沧洲
题鹭丝画为龎地官赋
羽仪偶别凤池行暂落芦花野岸傍回首凌风忽飞去碧天空阔海茫茫
洁白清修立钓滩云程遥待逐鹏抟渔翁不识孤高性漫作沙鸥一様看【自仲秋丁祭而下皆寓宣时作】
二月初四日夜梦中作
庭前昨夜起秋风落叶潇潇万木空独有此君顔不改依然无恙月明中
题王孟端碧梧竹石
朝回曾据鳌峰石薤叶淋漓草制多一别掖垣成白首凤凰栖老碧梧柯
题画寄杨尚书宗器
一卧林泉絶世埃柴门深傍碧山开故人遥在青云上常夜频劳入梦来
墨梅和苗学士韵王牧之笔为谢景明题
姑射仙人去不还临风玉雪想容顔王乔袖有长生术唤醒冰魂楮墨间
海月初高瘦影斜淩寒璀璨吐冰花一枝悬向高堂上玉树从来属谢家
题米南宫云山图
雨声入树密如烟云气埋山白似绵钓罢归来掩关卧不知春水到门前
金兰画为王司成题
幽独元无富贵心谁将花叶染黄金援琴试鼓宣尼操惟有灵均最赏音
题悬崖墨梅
深冬崖畔一枝悬几点踈花鬬雪妍五夜影横清涧底抱珠疑是老龙眠
画龙
夭矫拏云出海深九霄常抱济时心何当卷却沧溟水去作人间六月霖
画虎
雄视耽耽夹镜明空山日落恣横行壁间只作寻常看一啸风生百兽惊
题渔舟小景
山色浮岚水拍空钓舡闲系緑杨中饭铛旋爇芦柴火一股炊烟散晚风
观莲小景
高阁凉生五月秋芙蕖万柄出清流披襟独倚阑干坐为问先生可姓周
易洞为丁无咎赋
羲皇卦画本天然首赞何劳拟太玄独抱遗经深洞里不知几度絶韦编
为郁景章题竹和张廷端韵
从敎桃杏逞春酣独立江皋分所甘谁把紫箫惊宿凤凌风毛羽绿
题赤壁图为太守金伯玉
赤壁江空水接天举匏挥翰忆坡仙如今只有东山月曾照当年载酒舡
题悬崖竹
晩移孤棹过湘川翡翠晴摇两岸烟吟倚断崖清不寐一枝凉影月中悬
又题竹石
昔年视草上鳌峰日照琅玕翠影重一别凤池今十载枝枝犹带露华浓
题竹二首
扶疎林外几枝存犹有清隂落酒尊莫惜烟梢半摧折春风争看长龙孙
萧森緑玉楚江浔积翠凝烟自满林试看岁寒冰雪里青青方见一生心
诗余
临江仙题观泉图
桧壑泉垂朝雨後冰帘一片谁收两髯闲坐古矶头回头频指点飞雪洒清秋白羽停挥凉意透冷光晴射双眸夕阳不尽古今愁伯牙弦上趣曾遇赏音不
菩萨蛮题小景画
短篷载雨随流下木兰画桨无人把两岸碧波平羣山似马行浮沉飘一叶远水长天接欹枕惬吟情有诗成未成
满江红题把酒问月
灵籁无諠良夜永冰轮初上秋如许金风荐爽素波清泳白玉台高天咫尺褰裳览眺吟怀畅便浩歌把酒问嫦娥遥相向如汉水葡萄酿似鲸吸江湖量乾坤两白眼任渠豪放想是长庚来采石金銮乍别青藜杖待更阑抱阮好归休林鸡唱
明月棹孤舟题月下抚琴图
露下天坛秋月皎闲来此豁舒襟抱细拂冰弦闲调玉轸弹曲广陵仙操思入冥冥尘虑扫绕十指鹤鸣鸾啸流水高山子期何在不见赏音人到
好事近题踏雪图
江路晓风清满地乱堆琼屑谩策蹇驴闲步采梅梢香雪小桥流水不知寒春意已潜泄望隔岸何处有珠宫瑶阙
汉宫春题半身停箫仕女
金缕裁衣更腰系霓裳内家粧束蛾眉淡扫高绾烟鬟凝緑隔窗遥见倚东风海棠春足还堪恨被遮罗袜凌波步莲双蹙
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:45-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>