<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,张文贞集全文在线阅读,张文贞集全文在线下载,大玄古籍书库">
<meta name="description" content="十二卷。清张玉书撰。张玉书字素贞。江苏丹徒人。清初古文家。顺治十八年(1661)进士。选庶吉士。官至大学士。谥文贞。著有《张文贞集》。此集前有储大文序,不分卷帙,亦无目录。其善写格纸版心皆有松荫堂字。盖其家藏钞本编辑未成。首为赋二篇,次为颂三篇,表三篇,笺六篇,疏二十篇,议一篇,书一篇,考一篇,说一篇,序二十八篇,跋一篇,记九篇,纪事十篇,传一篇,赞二篇,策问十二篇,纪功碑二篇,墓碑六篇,神道碑四篇,墓志铭三十二篇。大抵皆雍容典雅。其所纪亦足与史传相参。纪顺治间乐章及钱粮户口三篇,皆足资掌故。其他如《赐游">
<title>张文贞集_张玉书_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">张文贞集</span> <br/>
          作者： <span class="inputVal" id="bkauthor">张玉书</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]156350</span> <br/>
          说明： <span class="inputVal" id="bkdec">十二卷。清张玉书撰。张玉书字素贞。江苏丹徒人。清初古文家。顺治十八年(1661)进士。选庶吉士。官至大学士。谥文贞。著有《张文贞集》。此集前有储大文序,不分卷帙,亦无目录。其善写格纸版心皆有松荫堂字。盖其家藏钞本编辑未成。首为赋二篇,次为颂三篇,表三篇,笺六篇,疏二十篇,议一篇,书一篇,考一篇,说一篇,序二十八篇,跋一篇,记九篇,纪事十篇,传一篇,赞二篇,策问十二篇,纪功碑二篇,墓碑六篇,神道碑四篇,墓志铭三十二篇。大抵皆雍容典雅。其所纪亦足与史传相参。纪顺治间乐章及钱粮户口三篇,皆足资掌故。其他如《赐游玉泉山记》、《赐游化育沟后苑记》、《赐游喀喇河后苑记》、《赐游热河后苑记》,皆足具史料价值。其余碑志,亦多清初将相事迹,可备考核。惟募疏、祭文之属,收载太滥。恐其后人遇稿即录,未加选择,转为全集之累。故悉删除,而惟其录其赋、颂以下诸篇,分为十二卷。此集有乾隆五十七年(1792)松阴堂刊本、光绪二十七年 (1901) 活字印本。</span> <br/>
          封面： <span class="inputVal" id="bkimg">Z_18717.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]张文贞集
[book_author]张玉书
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]156350
[book_dec]十二卷。清张玉书撰。张玉书字素贞。江苏丹徒人。清初古文家。顺治十八年(1661)进士。选庶吉士。官至大学士。谥文贞。著有《张文贞集》。此集前有储大文序,不分卷帙,亦无目录。其善写格纸版心皆有松荫堂字。盖其家藏钞本编辑未成。首为赋二篇,次为颂三篇,表三篇,笺六篇,疏二十篇,议一篇,书一篇,考一篇,说一篇,序二十八篇,跋一篇,记九篇,纪事十篇,传一篇,赞二篇,策问十二篇,纪功碑二篇,墓碑六篇,神道碑四篇,墓志铭三十二篇。大抵皆雍容典雅。其所纪亦足与史传相参。纪顺治间乐章及钱粮户口三篇,皆足资掌故。其他如《赐游玉泉山记》、《赐游化育沟后苑记》、《赐游喀喇河后苑记》、《赐游热河后苑记》,皆足具史料价值。其余碑志,亦多清初将相事迹,可备考核。惟募疏、祭文之属,收载太滥。恐其后人遇稿即录,未加选择,转为全集之累。故悉删除,而惟其录其赋、颂以下诸篇,分为十二卷。此集有乾隆五十七年(1792)松阴堂刊本、光绪二十七年 (1901) 活字印本。
[book_img]Z_18717.jpg


[book_title]提要
钦定四库全书　　　　　集部七
张文贞集　　　　　　　别集类六
【国朝】提要
【臣】等谨案张文贞集十二卷
国朝张玉书撰玉书字素存丹徒人顺治辛丑进士改庶吉士官至大学士諡文贞是集不分卷帙亦无目录其缮写格纸板心皆有松?堂字盖其家藏抄本编辑未成者也首为赋二篇次为颂三篇表三篇笺六篇疏二十篇议一篇书一篇考一篇说一篇序二十八篇跋一篇记九篇纪事十篇传一篇赞一篇策问十二篇纪功碑二篇墓碑六篇神道碑四篇墓志铭三十二篇大抵皆舂容典雅渢渢乎
盛世之音其拖诺山狼居胥山二碑叙述
圣武神功皆为详赡足以昭示万世其纪平定江南事纪灭闯献二贼事纪三路进师下云南事纪平水西事及外国纪皆端绪详明得诸耳闻目见足以彰开国之
鸿烈纪顺治间乐章及钱粮户口三篇皆足资掌故而纪陕西殉难官事一篇亦足与史传相参他若
赐游玉泉山记
赐游化育沟後苑记
赐游喀喇河屯後苑记
赐游热河後苑记皆足发扬太平恺乐之象其余碑
志亦多
国初将相事迹可备考核惟募疏祭文之属收载太滥盖其後人遇稿即录不暇持择转为全集之累今悉删除而惟录其赋颂以下诸篇厘为十二卷庶不以榛楛勿翦为将来论者所病焉乾隆四十五年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
张文贞集卷一
大学士张玉书撰
南苑赋
皇清御字体隂叶阳作京燕都六合殷昌辟九筵而
觐万国象高阙於天阊郁彼
御苑肇启朱方延袤百六十里亘以驰道缭以周墙匪有雕文扣砌金璧饰璫与夫珍禽异兽罗弋於絶域怪木诡石输辇夫八方盖
先皇帝经营天下十有八载常恐一物踰度泰而弗康
也
今天子斥奢靡崇俭约以缵以述嗣盛德而益光固陋如臣溷迹中秘拟雅合颂是惟臣职欲美作述之形容媿未窥夫万一繄金墉之万雉敞南囿之逶迤配勾陈以拱极奠坤轴而居离陆泽拟夫瀚海芳树烂其葳蕤入红门而四睇俨蓬岛之遐跻其东则离宫洞启丹甍云矗画槛凝香朱扉曜旭霁景丽乎扶桑朝暾映乎若木其西则金铺交映玉题争辉扶疎堤柳夹?宫槐蔼丛芳之如织瞩昭阳之乍开于是徼道绮错严更列署海户云屯警昏戒曙峥嵘井干迂回辇路林薄村篱含烟宿雾亦有琳宫梵刹夕磬晨钟灌樷掩郁精舍斜通聿丹青之相望实斥远之而不崇其中则有山南白鹿塞北黄羊韝鹰臂鹘狡兎惊獐昏鸦夜啄翠羽朝翔义合乎灵囿制陋乎长杨他若黄鹦鹉献自关陇白灵乌贡自江乡或却之而使勿进或畜之而不侈为祥也至於大谷之梨乌椑之柹弱枝之枣房陵之李繁容丽藻敷条布蕊产不一名弥阜被沚缤缤乎郁郁乎皆其可荐於
寝园而充乎嘉旨者焉尔其源泉灌注陂池交属既玉蝀之连云亦晴光之如縠牵青藻之纷披散蘘荷之芳馥游鳞泳沫以沿波鳬雁羣飞而侣浴于时土膏润则百卉滋荣金风起斯严霜戒肃景物属四序以迁移惟俛仰常豁乎心目若夫晾鹰雄筑凌云际天揭焉中峙浏览连绵居庸拱夫左辅碣石倚乎东偏銮軨玉辂会乘时以戾止则舆徒羽骑咸合遝而骈阗猗欤休哉方今海?清平泰阶宁谧
天子鋭意万几留情史策箴宵衣儆旰食重田功息民力曾勿事乎游览犹时儆夫盘逸间稽古制
诏举猕苖爰驾赤驎扬青镳朱竿耀日绦节回颷箕张翼布结罝列矛鹰扬貔虎之俦竞矜雄而角智中黄贲育之士待穷穴以探巢尔乃鸣钲铎涤贪饕驭勿诡遇射勿剪毛杀勿尽物骋勿殚劳良用讨军实训仁俭而非区区视捷足为超乘较获多为功高也庶几乎埓于古之蒐岐而狩敖于斯时也文教浃武功树濊泽旁流英华布濩方且跻一世于春台奠蒸黎於乐土枞周室之鼔钟追虞廷之干羽簪笔微臣将咏由庚颂华黍美斯干歌湛露祝
圣德之日升月恒而岂徒夸乎相如子云之赋
璿玑玉衡赋
【臣】闻惟天垂象斗龠转夫三辰惟圣乘乾皇极符乎五纪欲法运行之不僭应观纬度之有恒粤考天体常贞表仪各异自容成治历始综甲子以纪年迄羲和授时爰察玑衡以齐政翳古法之推步实後人之权舆顾代远时更礼湮器失宣夜有其名而无其制周髀有其说而无其传即求璿玉之懿规亦至嬴秦而散佚洛下闳师其遗意聿制浑仪耿寿昌仿其成模复更铜象张衡定仪体於八尺以漏水转圜钱乐参图籙於诸家用新仪测景李淳风三重之法晷刻精详僧一行黄道之仪盈亏悉验地轮地足至张思训而益增简仪仰仪惟郭守敬为加密摠此为玑为衡之制厥有递增递减之名盖古昔步日占星肇神奇於百代而後世分宫起舍较简易於前人聿自
兴朝兼综旧法钦惟
皇上性符造化德洽神明绍二帝之心传答天斯敬备百王之彜宪格帝惟诚参赞成能雨阳协应历经屡验器益加详信乎指掌坤乾户牖象纬契神机於咫尺绵玉烛於永久岂特斤斤备保章之专官循司天之故典巳哉兹者紘网羣才骈罗阙下抽毫
命赋授札掞天诚以究极隂阳斯学有根本精研象数则语无浮夸天人应感之原理气盈虚之故务缕陈夫奥义必洞晰于渊微臣忝侍禁林欣逢休运漫述拘墟之见聊摅窥管之词芜陋自惭空疎滋惧赋曰
仰乾坤之昭融周寰宇而默运成岁功于灵枢烛人事以垂训遐览古初隂阳轨顺五精呈符三光朗润诞受图于荣河爰协筩于时令嗣在高阳八风叶应载洎帝喾五官司正中星辨于伊耆七曜齐于帝舜于稽虞制曰玑曰衡玑设象以环映衡窥玑而中横睠密纬之粲列虽铢黍之毕程饰夜光以测度既规圆而体精琢良玉以为管亦外泽而中莹古法云亡星官失术越有浑仪是纂是述准尺寸以经营传玑衡之髣髴其为体也六合外围辰游内设指二轴以直距烛低昂于毫末其为用也分天脊以立极跨地平而定隅持南北之两端激机轮如转枢若夫日躔黄道与赤为界半入其中半出其外晷长至而牵牛是经景短至而东井斯届辨娄角于春秋实二分之交会此日行之轨阳舒而隂杀者也月行九道黄道则一周列四维随方易色经其南为朱经其西为白经其东为青经其北为墨分内外而错居并中道为九则此月行之轨阳消而隂息者也至於验五纬之凌历分赢缩于步躔惟金水之附日常一岁而周天火再岁而秉令木一终而司权填中央以主福閲二十八岁而一迁其间顺逆留伏循环无端伏行则急留行则延顺历而东行则合逆轨而西行则偏此五星之度有常道亦有变愆者也大抵日月之行以天为辐星纬之运以日为毂天左旋而常赢日丽天而差缩天视日为有余日规天为不足积经岁以为期斯日会天而来复繄太隂之行缓按躔次而可推计一日之所退常十三度而有奇月一周而交会实日速而月迟惟星官之步历谓进度为难稽指逆数以握算若右旋其易窥倘折衷于至当实左旋其不移夫天度有常观象斯在天命难谌惟德克配昔者圣人之答幽明序五行也昼考乎日气协纯阳象以修政积精于刚垂离照于庶事振遐览于八荒夕考乎月体含纯隂象以修德退密洗心既内庭之式序亦宵衣之是箴尔乃啓春令于东陆属重华而为木溥仁泽以嘘枯配青阳以覆育秩夏令于南讹属荧惑而为火敷礼教以牖民范羣蒙之偏颇凉风既至太白司金象秋令以义正肆赏善而罚淫严霜乍陨辰星司水象冬令以智临爰植纲而置纪令行季夏中德为土四星迭运填不易矩坚大信如金石捷令甲于风雨于是乎有治沟洫设瀦防疏川谷谨关梁之水政有司烜爟颁禁律改国火救时疾之火政有戢淫邪严五刑诛暴慢厉五兵之金政有掌薪蒸禁林麓司器用慎储蓄之木政有辨物产课树艺定土圭度地势之土政凡以观文察变协序抚辰或灾沴之偶告即修救以荐馨虽礼详于三代实道啓于虞廷观于命九官分庶职儆天工协羣力罔非察惠逆于神人相玑衡而因革此所谓钦若之渊源历千圣而同德也
天祚
圣皇丕膺休命衍箕畴行夏正格神明尽物性握苞
符以建极召箕毕而环应惟
睿虑之玑衡不假器而垂镜于时天门肃穆泰阶清平俨衆星环拱而仰紫极之威神焉百职受成四海陶冶譬二十八宿之森列而司九州之分野焉朝视政以勤民夜考经而省宪两曜之旁瞩无垠而宰之以至健也轸旱潦以涣号宣幽滞而达情五纬之代更递旺而总之以好生也继自今协炁旁流嘉生蕃殖大泽沾濡声灵允塞固不必连珠合璧之祥五福庶徵之集然後知郅隆臻於三五而天人接於呼吸也已典学勤政颂【有序】
康熙十二年三月六日
皇上命翰林院掌院学士臣傅达礼熊赐履集侍读学士以下官同试於翰林院以观心术学问复
命越日各录所为诗文以进臣伏听惶汗退窃自念【臣】经术浅薄行能无似滥竽侍从预修
国史服官十三年曾无寸长微善仰禆
圣治万分之一间一操笔学为诗文黭鄙牵率不足
上尘
睿览伏覩
皇上懋绍鸿休缵承丕绪乾纲在御百度毕张数年
以来诸大典礼若
郊坛升配
庙享告?
释奠崇师
山陵展孝岁下蠲租之诏时沛解网之仁耕藉田而亲履郊原讲武事而躬擐甲胄良法美政次第举行而又昧爽
御门面决几务虚怀下问乐受尽言检
宝籙则奉若球图辑羣书则旁资蒐讨启经函於秘殿
设记注於螭头
宣召儒臣日亲讲幄猗欤休哉帝咨王儆不是过矣夫勤政者大化之权舆典学者立政之枢纽我
皇上丰功骏业媺不胜书惟兹二端实为根本昔董仲舒献策於汉帝事在力行魏徵进说於唐宗缕陈十渐臣窃惟
皇上日新盛德久道化成将益光
列圣之谟烈而跻斯世於唐虞三代之隆区区汉唐之主无足称也爰不揣固陋拜手稽首而献颂曰
皇清耆定垂三十年仁风鬯被中外嬉恬惟
皇叶灵受祜于
天九有式廓厚泽允緜赫赫大业
祖
宗兴之奄有方夏
世祖成之我
皇缵绪弘此丕基光烛四表寰宇乐胥缵绪维何圣不自圣勉勉我
皇典学勤政有抑其仪有觉其行旰食励精建中表
正聿追懿轨肇启
讲筵左图右史载讨载研崇正黜邪道炳星日于羮于墙寤寐饮食日监匪远昭事聿勤三辰洽契丕荐馨闻雨露汪濊湛恩斯普惠兹元元曰绳前武旱潦频仍惟
帝曰咨田租岁赐粒彼载饥四门是辟昌言是式止辇和顔用旌厥直晰晰庭燎委怀询谋展采错事协赞大猷勉勉我
皇功德懋止区?乂安亦既觏止曰安曰乂庆浃道丰鸿功烁德缉熙昭融若陟修涂瞻言百里晋日乾行慎终如始若登高山絶巘是跻凌嵩履岱虞肩唐随进德伊何存诚主敬执竞自强凝承休命成功伊何所其无逸肴核仁义斟酌道德运行浑元沾润毫芒虽迩不泄虽远不忘昭哉嗣服纯嘏有常小臣作颂敬献
庙堂
圣驾诣明太祖陵颂【有序】
皇帝圣神文武羣生在宥御极二十有三载德威燀
赫仁恩诞敷化流海表声驰域外顾
时巡求莫岁及三辅惟东南赋繁役重之地未涖玉趾频轸
睿怀秋九月辛卯
德音既涣
六龙斯御肇省方於山左旋问俗於江南歌舞载涂扶携望幸比至江宁循视风土以明太祖陵宅锺山之麓咨命具仪吉蠲展奠冬十一月癸亥
法驾诣陵及门降辇既入升自右阶入殿行三跪九叩礼既兴从殿後入神路门所司设芗几於昇仙桥侍臣奉爵
上亲酹酒三仍拜如前周环览观抚缭垣倾圯林木翦败申诫司香宦寺及奉陵人户守护勿怠越日复降
谕旨追美明太祖混一区宇之功肇造基业之盛饬地方官吏严督军民禁遏樵牧春秋时享务肃将祀事仍传勅诸大吏以时修治惟谨於戏自唐以後凡前代陵寝所在辄命有司典祀宋艺祖下诏修葺史书遂侈为美谈兹以
当代万乘之尊特诣胜国山陵亲致拜奠礼文隆渥踰於常祀是乃千古盛德之举在昔帝王未有行者行之自今日始於时垂白之叟含哺之氓罔不感仰
圣仁至於流涕【臣书】方以衔恤抵广陵蒙
恩召见於御舸之侧退而见大学士【臣】明珠王熙翰林【臣】常书朱玛泰高士奇具为【臣】言相与叹诵久之【臣】自念旧史官也且备员典礼敬录懿媺传信无穷【臣】之职也安可无纪【臣】窃惟
国家加礼胜国其度越前代者多矣
世祖章皇帝定鼎之初即设明诸帝守陵人户太祖陵
户凡四十人我
皇上缵承休德复屡廑
诏旨命加守护比年【臣】叨侍
讲幄备记
圣政明藩王墓被盗掘发法司议狱坐盗发常人坟
塜律
上曰明藩王不应与常人等命改坐又以章奏斥明
为废明非是诫嗣後勿复称此皆我
皇上渊识大度以忠厚化导天下至意自有书契以来所仅见谨牵连书之用诏来禩俾知
大圣人行事迥絶今古如此不揣弇鄙系以颂词辞
曰惟
圣御?光镜八荒经文纬武揖虞追唐苞蘖既翦烝民胥宅絶岛树郡洪流帖席怀柔秩祀靡神弗通
銮舆时迈百灵景从泽如春敷气霭朝燠所过赐租经行问俗东瞻乔岳南溯大河斾临江左衢祝壤歌绮丽旧都六朝遗趾蜿蜒明陵锺阜是倚繄明太祖功德显融翕受衆策芟锄羣雄政成惟明令肃惟断卜年三百规模丕焕吁嗟弓劒於兹永藏惟我
国恩岁祀有常
翠华至止明禋肃戒
万乘执谦歛容致拜于以酹之清酟玉罍自堂徂寝顾瞻徘徊丸丸松栢樵苏宜屏爰召守臣
天语申儆式涤芜废式遏践蹂灵爽是栖维护必周
猗欤
圣仁加礼异代至德如天神人并戴粤讨坟索古莫
与京我
皇至德遹流骏声拜手矢颂礼臣之职史册永垂万
?钦式
马襄武公崇祀名宦颂
国家既定鼎燕都齐鲁晋豫次第向顺大江以南濒海诸郡邑或负其险远啸聚跳梁潜匿山谷所在多有于时
和硕豫亲王方总六师驻金陵部署诸将剿抚兼用惟京口实首奉正朔而四境伏莽未靖衆心危疑一夕数惊王曰吁谁能为
天子安此土者佥曰非总戎马公不可王乃谓公曰讹言繁兴久当自戢毋养乱母激变君其奉
天子命往抚之公受命以顺治二年八月驻镇京口既至宣布德意明白信顺反侧涤虑兆姓胥悦京口之人倚公之师如长城信公之令如四时畏公之威如风雷沐公之恩如膏雨疾痛呻吟喜有攸诉忠信克遂室家以完奉职输赋无有後先踰年江浙既定八闽犹梗化有
诏命公偕禁旅声讨去之日乡之大夫士率耆老而谋曰公实生我德不可忘乃建祠于大江之滨而俎豆之岁祀不懈公既将师入闽乘胜攻拔十数城不旬月八郡悉平以功进提督授侯爵驻闽者十有余年而郑逆抗拒海上时阑入内地为患康熙初元公与蕃臣分兵剿金门厦门诸岛贼窜伏台湾明年公统水师深入乌沙援兵不继孤军与贼遌会风作王师三百人殱焉公徇节而卒事闻
朝廷震悼追封一等侯世袭罔替谥襄武讣至京口乡之大夫士率耆老相聚而哭于公之祠今
天子御极之三十八年袭一等侯乾庵公公长子也佩大将军印开幕府于京口威惠并施军民辑睦閲一载郡之人拜大将军之赐因益念公遗爱在人于是羣博士弟子复询于乡大夫谋于耆老曰公昔总戎于此非徒全我之身宁我之家也当羽檄交驰戎马倥偬之际公尊礼儒者肃清学校弦歌之声不絶于里巷至今父老犹能称道之是非崇祀学宫无以光显伟烈仪刑後人矧事久论定义所必举乃请于督抚及视学使者皆报曰宜遂以康熙三十九年八月四日大将军衮舄具仪亲奉先公之主崇祀於郡学之名宦祠军民遮道聚观叹为盛事礼既成郡之人咸愿有述爰合词而为颂曰维我
国家恭承天命臣服中夏四国表正金陵僭号屡迪弗听阻隔声教螳奋豕竞
帝简亲藩天讨用张爰总六师虎跃龙骧赤麾蔽日组甲耀霜锄逆树顺孰抗顔行维时京口实首输诚草窃间作羣言沸腾鸟乱而翔兽骇而奔王命我公来拯斯人公既至止置腹推心诛止其魁善良欢忻润之父老当衢忭舞润之妇女比屋笑语若渴遇浆若饥得哺若寒挟纩若旱获雨昔无完衣今歌五袴昔鲜桑麻今称乐土公真仁者去杀胜残我有父子恃公以完我有室家赖公以安既?而肉既危而存既死而生实公之仁公之致命远在七闽爱我润人英爽实凭公之哲嗣秉节斯域两世济美甘棠再植服从新政益怀旧德奉祀黉宫以光典则肃肃豆笾神兮来格钜典告成其仪不忒用垂奕禩镌之金石允矣前猷为後人式
进
太宗文皇帝实录表
伏以
帝治弘开肇启无疆之烈
圣人善述聿扬丕显之谟
大业炳於中天仪刑如覩
隆猷垂於百代典册为昭必慎编摹方成信史钦惟体天兴国弘德彰武寛温仁圣睿孝隆道显功文皇帝天锡智勇
性备中和奠山河社稷之安集礼乐车书之盛
仁恩沦于率土
义问讫於遐陬奋
天讨于西陲藩部咸共玉帛耀
神威于东海岛人悉隶版图锦城凌水之师
王灵丕赫杏岫松山之捷
庙筭无遗缔造邦家成
高皇未竟之志励精政事答
上天垂佑之心列八帜而筦军符设六曹而分衆职诏忠良以献替
勅狱讼以寛仁学校蔚兴农桑用劝至诚服物大度容人视臣僚如腹心上下聨为一体合满汉如臂指中外何啻一家十七载创业艰难迩安远服亿万禩贻谋悠远纲举目张在御则天下归仁升遐斯万方哀痛懿轨传之可久鸿猷美不胜书洪惟
皇帝陛下
峻德克明
孝思维则登生民于仁夀跻世道于升恒以经天纬地之才兼靖乱除残之武大经大法允符二帝三王是训是行茂绍
祖功
宗德独念
文庙一朝实録曾经
章皇帝申命重修未告成书特开史局
命监修总裁纂修尽蒐石室之编博讨琅函之秘敷
扬
德媺务本末之毕该纂述
训辞期精微之具悉事有关於宪典虽细不遗
法既备乎劝惩繄繁必録凡属用人行政之标准与夫保邦制治之规模咸灿着于日星俾永贻为龟监屡经讐勘遂历岁时恭成
太宗文皇帝实录合目录凡例满洲蒙古汉人名若干
卷缮写进
呈【臣】等恭际昌期同膺盛典学惭倚相获覩昭代之藏书才逊胥臣幸闻
本朝之故事止摅蠡测管窥之见尝叹绘天赋海之难俯竭寸衷用资
乙览伏愿
慎修思永
主善为师
觐家法于羮墙益光前烈
阐心传於简册式裕後昆【臣】等无任瞻
天仰
圣激切屏营之至谨奉
表随
进以
闻
拟
上命开馆纂修
世祖章皇帝实录羣臣
谢表【康熙六年】
伏以
圣启圣而垂谟方策与球图并重
治师治以绍烈旧章偕星日俱辉
掖左分曹萃羣才於馆苑
禁中给札董成帙以岁时诵
纶诰者知觐光扬烈之方殷预校讐者叹绘天赋海之不易书垂百世道炳千秋【臣】等诚惶诚恐稽首顿首上言窃惟王者卜世卜年开创裕守成之业嗣主肯堂肯构明述兼圣作之功舜协尧文继统即以继道启承禹服传子不异传贤风愆训比盘铭汤孙是凛几杖箴同官诰姬序永承帝纪肇始于马迁非仅一朝国史汉书续成于班氏亦从旧籍网罗盖分左右以注起居昉自古昔而系年月以为实录起自萧梁嗣是代有成编不免人滋异论宗尚书者曰宜多隐恶法春秋者曰必须直辞辑当代之书较之笔削前人其体原别载目前之事比於是非往辙其势倍难叙昌宗诱证元忠吴竞被衔于执政纪贞元横开宫市韩愈受嫉于宦官诬谤宣仁赖绍兴中之命官刋定讳言逊国叹永乐初之开局重修其他耳食传讹难以枚举自非心术持正谁为折衷重用丁宁庶裨
乙览兹盖伏遇
皇帝陛下
奉三主鼎
乘六御乾
玉册金书崇奉
两宫之懿号
黄琮苍璧合告
三后以升禋业已继序不忘丕承无缺独是
太祖
太宗之宝籙巳为
文子
文孙之典刑而中原定鼎之规未遑编次斯卜世贻
谋之善急待阐扬洪惟
世祖章皇帝
受命而抚万邦
奠基以成一统
学宗汤武圣敬格于天人
孝嫓虞周睿虑严于郊禘语文德则梯山航海之衆重译来朝纪武功则水西日南之乡指戈皈命召诸臣而入对午朝清问时殷悯庶狱之非辜一岁诏书屡下最关心者用人行政之大计至隐念者水旱盗贼之频仍亿万载宗社无疆总厪宵旰十八年绸缪未雨坐致昇平
圣谟美不胜书国乘久而能述爰开史局
特?儒臣尽出秘编用资旁引始崇德癸未之秋仲早知天命攸归讫顺治辛丑之春正永痛人心遏密八年前功归负扆而议礼制度曾不敢以闇奸八年後柄握
宸衷而夕侧朝婴原不妨于独断推之柱下仗前之语谁非创业垂统之谟大兵则书大沴则书大爵赏则书须发凡以起例所见异辞所闻异辞所传闻异辞务存信而阙疑参订责在总裁编辑司存分纂【臣】等丹心素矢青管怀惭夙事
先皇忆侍
天顔于南海西苑新随朝列频检旧章于庶府诸司龙驭虽遥燕贻如昨读弥留之一诏不知涕泗何从仰
灵爽于在天但觉涓埃无补开编者此日俨如覩云汉之章授札者几人敢不慎丹青之笔伏愿
克明峻德
永言孝思
螭头设记注之官
鳌禁启经筵之幄
念终始典于学时披商说之篇
於缉煕单厥心允协周成之德俨在廷之陟降不必追弓劒于桥山守良法为箕裘非徒奉衣冠于原庙庶几
祖功
宗德垂世则世法之休而帝治王猷颂如升如恒之盛
矣
张文贞集卷一

[book_title]卷二
钦定四库全书
张文贞集卷二
大学士张玉书撰
请复国学积分之法疏
题为请复积分之法以严考课以昭广励事窃惟国家设立太学教育人材自三代以来未之有改而士气盛衰礼教兴替往往有古今不相及之叹岂真人才不逮古人良由教导之法未详激励之方未备故日就颓敝而不知所鼓劝也考臣衙门旧制原有号舍一百七十余间以栖止诸生兼有日给廪饩令肄业其中以讲习学行而为之师长者亦得岁时渐摩各施其教此实唐人限通一经宋人历迁三舍之遗意今学舍久荒廪饩未设值此钱粮匮乏时岂容再议兴复但考课之法有不得不申举者见在各项监生隶名六堂不下二千余人然每以资斧艰难道里辽远或请假依亲或游学他省以致季考月课应试寥寥至新例援纳又竟附本省州县身未登伦纪之堂目不覩辟雍之盛而裒然衣顶侧名国学於是从前六馆诸生益复观望效尤甘自怠弃此时欲大加整顿则势有所难行若一任其旷弛又重负於职掌【臣】等再四思维非复积分之法不可所谓积分者计月积累由半分一分积至八分为合格其合格者恩拔贡生改称贡举援纳监生改称监贡监贡又积满分数改称贡举并得送部从优试用与寻常监满咨部考授佐贰者不同
世祖章皇帝时举行甚久至顺治十七年因事例未开到监人少暂行停止後科臣吴国龙严沆条奏请复积分部议未经覆允窃念鼔劝士子振兴文教未有过於此法者人多固宜修复人少更应举行目前应试寥寥乃在监肄业者少非隶名国学者少也若不悬优格以示劳来则诸生无所鼔舞不设严课以定殿最则新进无所观摩至于考课之法遵照旧例兼试策论古文以考验其实学仍糊名公閲寜严毋滥是在【臣】等与六堂诸臣共矢公慎以仰副
国家敷教之盛典也夫成均为首善之地教育乃出治之原此法一行庶几人才蔚起化泽覃敷名器不致滥竽而学校益以增重矣【臣】等职掌所关谬陈管见仰祈
皇上俯鉴勅部议覆施行
请行选拔疏
题为请行选拔以广教育事宋儒朱熹有言古之太学主於教人而因以取士是国学之设原欲网罗天下英隽以备
国家异日之用非徒具文而已考国子监生旧有四途曰举监曰贡监曰官监曰例监举监之法
本朝未行贡监一项有副榜入监者有岁贡生廷试後入监读书者合计不过一二百人至官廕监生为数既少监期复浅入仕之念速向学之念轻独例监一途比年以来颇称济济以彼数千百人之中岂尽无英才异质然笃学潜修远大自命者亦仅百之一二余皆窃胄监之虚名为梯荣之捷径非真有文章品行卓然可以名世者也近因军兴繁费又有尅期进剿及捐枪运米等项名目愈多流品愈杂有年不满数岁目未识一丁者虽欲遵照监规严行考课势实不能【臣】等备员教铎坐视因循寜不大旷厥职上负
朝廷设官作人之至意乎窃思入监各途惟贡监中选拔一项最为良法查顺治八年十二年两经举行康熙十年
皇上复俞臣衙门满汉诸臣之请令直省学臣选取生员文行兼优者起送赴监一时多士连茹可谓极盛如壬子乙卯二科乡试中式颇多其见在【臣】衙门取充八旗教习者亦能约束诸生尽心讲肄成效既彰理宜续举伏请
皇上勅下礼部详察往例酌定成规每遇乡试後令直省学臣举行一次或於廪膳生员内或于科岁考优等生员内考取文学优长品行素着者每学一人贡入国学如堪贡无人寜虚毋滥其起送到监者臣等仍严加校试倘有文理荒疎品行陋劣即照往例驳回本籍如此行之数年将见六馆诸生彬彬郁郁皆经明行修之士即各项捐纳者亦知观感砥砺不肯以区区升斗重自菲薄矣夫国学者乡学之权舆也国学之人才乡学人才之标准也不收天下之人才於国学则无以风示生徒敦崇教化选拔之法诚为目前奬厉人才之计臣等忝厠成均敬摅一得仰祈
皇上俯鉴勅部议覆施行
请开言路疏
题为请
饬部院大臣不时条奏职掌兼举
召对之典以备采择事臣伏覩
皇上轸念民生求言若渇此真尧舜禹汤悬鞀之盛心也窃惟民生视乎吏治吏治统於部院大臣任斯职者凡民生利害制度因革无时不宜留心考究逐事敷陈原不待
诏下求言然後献纳如铨政某事宜更改某事宜复旧某官称职应擢用某官不称职应罢黜钱粮某项应节省某项应改折兵饷应作何核实拨给应作何清查以至枢臣握兵马之数某处冗兵宜裁某处冗将宜省宪臣司风纪之总某省督抚贤宜留某省督抚不肖宜劾推之别部各有事宜倘诸臣不时悉心访问确有见闻即据实条奏我
皇上从谏如流定邀
采纳如近日吏部议改寄凭都察院议停认工皆奉俞旨矣诸臣但患所言不当何患言之难行若平时
瞻徇推诿必待奉
上谕而後循例条陈【臣】窃虑其晩也至于条陈事宜其详细委曲或有不能尽列于章奏者考前代令主每有召见羣臣面询得失之事我
世祖章皇帝亦尝于万几清暇
虚怀召对不厌娓娓渎听臣望
皇上再举此典或於
启奏时随事面质或不时
召对满汉廷臣询问职掌并各直省民生利病既有
以周知疾苦兼可觇在
廷诸臣果否实尽职掌留意民生庶臣工知所鼔励而治安可期矣
请核兵饷疏
题为请核给兵米豆实价以清冒支事窃【臣】见各省过往及驻防官兵有别省协济钱粮有本地支销钱粮报部米价每石作银一两二三钱不等豆价每石作银一两四五钱不等此在米豆价贵时则然近年臣乡江南米豆时价极多不过一两闻浙省楚省亦然而各省支销钱粮多至一两以外计每石浮用三四钱不等纵内部屡驳核减而藩司转详督抚督抚转咨内部仍不改其原报数目也夫该督抚藩司明知该地方米豆价贱决无照报部价多给与兵之理此每石所余三四钱之银不过节扣使费上下分肥当此兵饷浩繁之日曾无一实心为
国之臣清核给兵徒恣中饱殊可痛也【臣】请
勅下户部详查各省每年奏销兵饷钱粮册米每石作银几何豆每石作银几何而兵丁所得米豆实数几何便知此中浮冒侵渔弊窦矣自今以後合无请
勅下该督抚每岁拨给兵饷务一一核实注册报部如有虚冒以少作多听科道官摘参庶几饷无漏巵而兵得宿饱矣如果臣言可采伏乞
勅部酌议施行
请杜设法名色疏
题为请
饬部臣永杜设法名色以清滥征之源以苏民生事
方今民穷财尽多因有司私????在
廷诸臣人人能言之而有司敢行私????无所顾忌者每借口督抚之宪檄与内部之咨文盖每年正供赋额各有抵销遇有别项费用部臣辄请
勅该督抚酌量设法不得动用正项钱粮在部臣之意原以各省事难遥度须本地方官从长商榷庶无贻累小民法非不善但百姓除正供粮税外别无余物可以设法名为设法实则加派而已夫额外因事量增原应一时不得已之用独是部文一下贪婪官吏借端侵渔本应设处者十之一而私????者已及十之五百姓但见奉部文转行不敢复向有司问多寡之数而有司之申详督抚督抚之转报内部者与科歛小民之额多不相符百姓不得知内部亦不得知也取敲骨吸髓之金钱填官吏无穷之谿壑岂不重可惜哉【臣】请
勅下部臣凡遇正项外一切别项费用应作何那办者须酌量妥确行文该督抚遵照奉行仍请
勅该督抚严饬州县有司不得事外借端科派庶几
各省贪吏朘削之害可以少止矣
请编次乐律算数书疏
题为
圣学洞理数之原
宸训发精微之藴恭请
御制成编垂示永久事康熙三十一年正月初四日
仰蒙
圣恩以岁首机务余暇欲以理数乐律之学牖诲诸
臣
特召【臣】等至
乾清门环侍
御座之侧
皇上检閲性理披图指示因而究论算数综考律吕辨径一围三之非穷隔八相生之实俾臣等见所未见闻所未闻退而相顾惊喜深媿从前学识浅陋锢守陈言而不自知其迷惑也夫径一围三之说前人以粗疎约略未经密算之法笔之于书後人习而不察遂亦以其说为是胶守而不知辨
皇上取方圆诸图参互试之乃知每径一尺围当三尺一寸四分一厘有奇若止於围三则奇零不尽之数无所归着每径一尺即差一寸四分有奇寻丈以上其差弥甚
圣谕谓径一围三止可算六角而不可算围圆诚不易之至理也事最明显具在目前而律吕新书诸说未究及此所以徒为空言而未尝求验诸实用固无往而不见其讹舛耳至于十二律隔八相生宋儒载其图具其说而其自然之理与所以然之故未有能实指之者
皇上命乐工以篴和瑟审其声音七音高下次第相生至第八声复还其始所谓隔八相生之法其本原实在乎是从来论乐者皆未之及盖千古未发之秘自我
皇上今日发之非
圣心神悟本于天授何由得此
皇上又谕从来尺制不同十二律之长短以尺定管不足为据必当以天地度数为主大哉
圣言中和位育之理悉具于中矣夫万物之用皆起於数律度量衡悉从此出而数不离於理不能穷不易之理必不能究不易之数惟我
皇上以天纵之资极格物之学凡立一法定一制务期试诸实用见之明效然後断然无疑以此法而测晷景辨分杪计岁差验交食量度高深审定音律随所施用无不脗合盖至理得而至数毕符所谓近之不遗于日用而推之直可通于造化者也顾乐律算数之学失传已久承譌袭舛莫摘其非奥义微机莫探其藴在【臣】等躬聆
训诲犹且一时省悟而覆算迷蒙中外臣民何由共
喻【臣】等仰祈
皇上特赐裁定编次成书颁示四方共相讲习正历来积算之差讹垂万世和声之善法学术政事均有禆益臣民幸甚後世幸甚
喀尔喀内附请上
尊号疏
题为
皇仁被于殊域
圣武讫于遐陬允应
诞膺尊号以惬敷天忭悃事钦惟
皇上量同天地明并日月举中外之大人民之衆咸欲予以生全登诸衽席虽在荒裔不忍遐遗所以梗化弗率则临之以兵威向义来朝则绥之以恩泽盖自五帝所未臣三王所未服罔不重译顿颡奉表谕诚此皆我
皇上睿断神谋深仁盛德之所致也惟喀尔喀曩在
蒙古素称不驯当
太祖
太宗
世祖皇帝时屡勤征伐顺逆靡常虽贡献之使不絶于道而伊汗等恃有七旗部族人民数十万衆未尝躬修臣节今仰戴
天威感怀
圣德咸倾心臣服愿列属藩
皇上又念喀尔喀素无统纪罔知礼法其间安辑机
宜赏罚次第非
车驾亲临裁决不能尽善於是
六龙时迈刻期会同喀尔喀土谢图汗扎萨克图汗之弟及车陈汗率诸济农诺顔并台吉等皆伏地迎谒会朝如仪
皇上察其诚恳锡宴颁赉极其优渥爰为编立旗分与我四十九旗等惟土谢图汗车陈汗名目暂令如旧余则或易王爵或畀贝勒贝子公台吉各衔量功授秩各有差等其他悉诏所司分别区处礼成又特降
谕旨重申训诫明示以守法谨度则福及子孙悖道恣行则身罹禁网既恤其困穷复谋其生计既使之乐育复令其保终兴灭继絶怀柔远人之道至斯极矣臣等幸际昌期欣逢盛事窃惟数十年凭陵之衆戴德归心数十万新附之人欢呼匝地仁莫尚焉威莫加焉赫声濯灵洋溢边徼普天率土罔敢不臣千万年太平基业自兹永奠历稽前史古帝王功德未有如我
皇上之隆盛者也用是昭告
九庙可仰慰
列圣在天之灵宣布多方可衆识异域来王之义我皇上神圣文武嫓美勲华中外欢忻揄扬莫殚允宜诞膺尊号式昭钜典丕洽舆情并请将喀尔喀臣服本末编入方略垂示万禩臣等不胜庆忭顒望之至其应行典礼伏乞
勅下该部察例施行
再上
尊号疏
题为
圣主应崇显号舆情顒望至殷谨冒昧渎陈恳祈鉴
允事钦惟
皇上圣德神功光被四表深仁厚泽咸和万民考之史册所载历代贤君哲后之懿轨总未有比隆於今日者【臣】等欣逢
尧舜之主公请崇上
尊号以垂示来兹顾屡次奏陈未蒙
俞允【臣】等踧踖无已比日以来三复前所奉
谕旨仰见
皇上宵旰勤劳惟以民生休戚为念远尔安静为本举凡庆云景星诸瑞无关于黔黎者总无关于
圣心而且以取一时之虚名为
圣心所不悦大哉圣人之言非识超今古道彻天人
不能明训及此即此
谕旨敷行固已远驾历代帝王之上足以流光万禩
矣伏念【臣】等请上
尊称正欲敷扬四十余年之实心实政絶非仅以虚名颂美君父此不独在廷诸臣及辇毂士民之谆请实中外臣民之公愿亦天下万世之公言也从来有非常之大德者宜膺非常之显号
祖宗之朝具有故事
皇上缵承
前烈允行盛典式惬舆情向年臣等曾以虞书之称帝
尧者拟进
尊号为圣神文武大德广运皇帝今再四寻绎惟此二语形容与天合撰之德庶几允协伏祈
皇上曲从衆请特赐举行廷臣幸甚天下臣民幸甚
请停止本年秋审疏
题为请
旨事切惟
皇上至德弘慈同符天地每岁
特遣大臣会同法司清理刑狱赦过宥罪曲赐矜全
以故犴狴之中絶无寃抑顷复
恩纶大霈仁泽旁敷凡有稍可寛贷之门无不予以格外更生之路诚自古帝王未有之盛事也自颁
赦以後现在监禁者俱十恶等重犯合计内外为数
无多此皆我
皇上睿虑哀矜再三钦恤求其生而不得故置之囹圄以待秋审然当普天被泽之时而独此身系法网者不能邀
鸿恩於
尧舜之世情实堪悯伏祈
特赐谕旨将本年内外秋审暂行停止俟明年照例举行使已赦者既沾浩荡之仁在狱者亦得延旦夕之命则恩法两全天人胥悦恭候
命下之日通行直隶各省遵行
请修平定朔漠方略疏
题为
天威震乎遐荒
圣武超乎前代请宣付史臣纂辑以昭伟绩事窃惟
我
皇上膺图御宇咸五登三
文德覃敷湛恩汪濊声教所讫万国来同幅员倍於
前朝勲业隆于上古
如天覆育罔不率俾
庙算折冲崇绩懋昭固巳绍两阶干羽之化谁复有
自外于生成以干
天讨者而乃有噶尔丹冥顽自弃致
皇上赫然震怒
亲董六师虎旅宣威
龙韬制胜摧枯拉朽电卷星驰盖自出跸以迄回銮跋涉数千里往还三閲月而大功底定
天心显应百物效灵凯捷之日万姓欢呼童叟顶祝
自古以来未有震叠神速
功德隆盛如今日者也臣等考之前史每有征讨不过命将出师阃外成功初未尝禀受方略然犹推原主德勒石铭勲传之汗青昭示来许况今者
皇上以万乘之尊扫清漠北刻期翦灭立致荡平伟
伐无前振古罕觏【臣】请宣付史馆将
皇上躬擐甲胄直捣贼巢噶尔丹仰怖
天威立时殄灭以至抚慰士卒鼔励将帅种种恩威
并
圣驾经过之地凡道里之远近险易以及塞外风云草木之情形条分缕析了如指掌庶知天山瀚海皆得仰
日月之光华而控制遐方愈以服樽俎之胜算矣至
于用兵方略悉出
宸衷尤宜详示史臣令其纪述布之中外传之无穷
使天下後世咸知
皇上之文武圣神为从古帝王所未有【臣】等遭逢景运歌咏隆平亦为从古臣子所不易得之盛事也
伏祈
睿鉴施行
张文贞集卷二

[book_title]卷三
钦定四库全书
张文贞集卷三
大学士张玉书撰
恭谢
天恩疏
奏为恭谢
天恩事窃臣自前月闻臣父
诰封通议大夫内阁学士兼礼部侍郎【臣】张九徵讣哀号苫块五内摧伤於本月初三日恭蒙
皇上颁赐茶酒特遣内阁学士【臣】王鸿绪至【臣】私寓
酹於【臣】父之灵复以茶酒
赐【臣】兄弟子侄均沾
圣泽【臣】感痛跪伏泣下如雨随率子弟望
阙叩头并乞
天使转奏愚悃讫伏念【臣】才学疎庸备员
禁近趋承
讲幄前後六年
宸翰叠颁金貂特赐屡叨
宫讌再扈
銮舆邀
知遇之殊常媿纎毫之未効方勤部务忽觏父艰【臣】父九徵举顺治乙酉江南乡试第一中丁亥进士历官河南提学佥事卓异候补恭遇康熙二十年
覃恩封内阁学士兼礼部侍郎生荷崇阶殁膺异数既光流於奕叶复宠被於重泉【臣】父子一介寒微仰沐
皇上锡类之仁恤下之谊至于如此【臣】虽捐糜顶踵
何能报称今遄奔子舍日远
阙廷翘首瞻
天私心恋
主但使此身一日不填沟壑即一日矢竭涓埃执笔
涕零衔
恩无极【臣】不胜激切哀感之至
谢
恩疏
奏为
恩恤宠颁感悚无极恭陈愚悃仰谢
皇仁事窃臣自康熙二十三年八月於京邸闻【臣】父
张九徵丧蒙
皇上特颁茶酒至【臣】私寓旷典隆施荣哀备至比【臣】
衔
恩南返恭遇
圣驾巡省风俗驻跸扬州【臣】趋诣
御舰前叩请
万安伏荷
圣慈特赐召见悯【臣】体貌羸瘠
温谕加意调理又
命侍讲学士【臣】高士奇传
旨以【臣】家有大故
谕免远送随颁赐
御前饼饵三器
圣恩深重垂恤【臣】私如此【臣】闻
命感泣叩辞道左归捧
赐食荐于【臣】父之灵复与【臣】母共饫
天?珍味北望九叩惟有涕零兹康熙二十四年二月初四日分守江常镇道参议【臣】刘梅颁到
谕祭【臣】父文一道亲至【臣】家具品致祭礼文隆渥贲及幽泉闾巷聚观叹为希遇【臣】谨率举族子姓望
阙叩头痛念【臣】父九徵历官监司貤封学士自谓衰
龄无补每以効力朂【臣】惟【臣】仰负
国恩俯亏子职方惭叨冒敢冀殊荣乃荷
圣朝教孝之深仁曲慰臣子显亲之私愿
高厚之施巳极捐糜之报何时誓毕余生上酬洪造瞻望
阙廷不胜激切感悚之至
恭谢
天恩疏
奏为恭谢
天恩事窃蒙
圣恩颁赐诸臣
日讲易经解义【臣】以守制在籍谨循例遣家人赴京恭领兹於八月二十日齎到江南【臣】随设香案叩首祗领望
阙称谢伏念【臣】经学荒陋才识踈庸仰荷
皇上拔擢殊恩获亲
讲幄每念进讲时【臣】等管见敷陈曾无毫末足采钦
惟
皇上睿思渊识触?引伸如於丰亨则
宏阐谦受之理於折狱则
注想刑措之风慨历代朋党之纷争君子不免叹臣下偏私之未化心术难知讲学无取乎虚名论事宜符於实行煌煌
典训炳若日星载在简编不能缕述【臣】兹拜捧赐书不胜瞻仰感悚之至为此具本谨具奏
闻
谢
恩疏
奏为
天恩曲轸【臣】私俯沥微忱恭谢事窃【臣】本以疎庸叨
与侍从仰蒙
皇上格外拔擢洊历政府八载以来曾无涓埃尺寸之効自念母老在籍分宜引退归养惟是
圣恩深重同于覆载不敢辄以私情再三奏请去年冬闻【臣】母抱疾饮食顿减【臣】心切?惧因于十二月内冒渎
宸听乞假省视随荷
皇上如天之仁允假三月特以
御书金刚经五部颁赐【臣】母又
赐天?鹿尾一函俾供甘旨【臣】手捧涕零拜
恩就道於岁除日抵【臣】私家恭设香案扶【臣】母望阙叩头祗受一时闾巷聚观亲知交贺羣叹为千载希遇今入春三日【臣】母饮食渐增病势稍愈自此得有起色皆赖
圣慈锡福下逮微臣所致【臣】母子欣忭顶感无有涯极至于淮扬一路水势悉平大江以南瑞雪沾被所见父老子弟仰
九重宵旰之勤诵
三征荡平之烈无不戴
圣衔恩瞻
天望幸【臣】谨沥忱缮疏遣家人张忠賫投通政司奏
谢【臣】不胜感激惶悚之至
谢
恩疏
奏为恭谢
天恩事窃【臣】至庸极陋仰荷
皇上高天厚地之恩破格优遇无所不至昨年冬因
【臣】母
诰封一品太夫人何氏年踰八十在籍患病【臣】冒恳
归省蒙
皇上俯鉴犬马私情特允暂假自【臣】抵里母疾旋愈
今春三月【臣】母趣【臣】遄行诣
阙又因不忍远离自以轻舟兼程北上舟中恭捧恩赐
御书经卷朝夕讽诵仍每日手录十数行以申?敬
至四月杪到邸寓母子聚首顶感
圣仁益勉【臣】兄弟专心供职以图报称不意六月初旬忽发脾疾年耄气衰医药罔效遂以十八日溘然病逝此皆繇【臣】罪深孽重所致【臣】方媿
君亲两负忠孝并亏苫块哀号无以自立於人世乃
二十日早恭蒙
皇上天心曲轸特遣内阁学士【臣】布泰徐嘉炎同颁内廷茶酒至【臣】私寓酹于【臣】母柩前复徧
赐【臣】等俾均沾
天泽【臣】伏地悲泣痛不能止随率【臣】弟詹事府主簿【臣】张玉禾户部贵州司郎中【臣】张恕可【臣】男举人张思默等望
阙叩头鸣谢并布微忱乞
天使转奏讫伏念【臣】父子兄弟世受
国恩【臣】父殁时曾膺
异数今母病逝又被
鸿慈存殁邀荣无踰于【臣】者【臣】虽捐糜顶踵安能仰
酬万一顾草土余年瞻
天何日惟生生世世永矢衔结而已【臣】不胜激切哀
感之至
谢
恩疏
奏为
谕祭宠颁敬陈谢悃事窃【臣】於康熙三十七年七月
二十八日匍匐
内廷奏辞南下衔
恩载道感激涕零回籍以後恭闻
圣驾东巡展谒
山陵历览边境奬厉将士蠲免农租所至兵民无不敬
仰欣戴顷届冬寒
銮舆返跸【臣】远伏草土不能恭请
万安惟有引领瞻
天私心祝颂而已兹十二月初四日分守江常镇道
【臣】施朝辅颁
谕祭文一道亲至【臣】家致祭【臣】母
诰封一品太夫人何氏於
御书松荫堂内方
宝额之初悬适
宠光之下贲几筵灿设珍品错陈
君赐及门里巷叹为希遇
宸章申命庭闱叠被殊荣微【臣】仰邀
高厚之仁施俯报劬劳之母德阖室哀感难罄名言
即日率子姓等诣香案前叩头谢
恩激切下诚不能自已敬遣家人张忠齎本陈谢遥
望
阙廷俨若咫尺【臣】不胜悚息依恋之至
谢
恩疏
奏为恭请
万安并谢
天恩事仰惟
皇上厪念东南要地特行巡省而
圣慈轸切尤重河防自入淮境以後即
亲阅归仁堤高家堰等处详审河流曲直之势指授河臣挑筑之方因令尽闭滚水诸闸使东淮敌黄逼黄趋海
宸谋睿断洞晰源流此工告成则运道民生百世永赖不独下河七州县长享耕凿之利已也至于
翠华临幸自江而浙循察民依周恤商囷屡次颁发德音截漕留粜二十万石蠲逋减税至一百余万有奇且旌亷奬能赦过宥罪谘访父老延见高年激劝军士则行閲武之典广励人才则增进取之额所至官吏将卒以及士农工贾罔不沾濡
圣泽仰戴
皇恩又若
御制祭文
亲酹明太祖陵寝复大书治隆唐宋扁额
特命
郡王率满阁臣伊桑阿阿兰泰及【臣】玉书捧安陵殿以四字之褒扬定千秋之史论典优礼渥自昔稀闻载诸简册允光奕?伏念微【臣】以守制在籍之人恭迎
圣驾获覩盛事自媿叨与扈从尺寸未効乃蒙皇上高天厚地之恩格外优遇
驻跸江天寺颁赐
御书恭俭为德扁额并金山月夜诗一幅对句一联
渊监斋法帖一部耕织图一册又
御书浮翠楼澄怀日新二扁对句一联留题江天寺
者并以
赐臣及次扬州又颁赐
御用缀东珠凉帽一顶縀袍银鼠皮褂各一领靴一
双比至郑家口奏辞又蒙
天语温谕
赐哈密瓜乾等三器【臣】荷
恩深重伏地感泣不能自己
奎章在望烛蓬荜以增荣
赐服被身顾顶踵而滋惧惟有镂刻寸心矢报没齿
而已【臣】以前月尽囘籍恭闻
圣驾于五月十七日
还宫谨缮疏奏请
万安并布微忱鸣谢【臣】过高邮时适高邵江都一路水势甚大府尹【臣】徐廷玺正在料理宣泄并此奏
闻伏祈
宸鉴【臣】不胜感仰瞻依之至
谢
恩疏
奏为恭承
宠命仰谢
天恩事窃【臣】於康熙三十八年五月内从山东道中
奏辞囘籍感戴
皇上格外隆恩朝夕钦仰如在咫尺今岁入夏以来
【臣】因疾疴时作未得早赴
阙廷叩请
万安顷闻
圣驾自塞外回銮德威遐被下情益切欣恋于十月二十日接江南江西总督【臣】阿山咨开本月初七日吏部为请
旨事奉
旨张玉书着前来照旧办事钦此合行移会等因到
【臣臣】闻
命惶悚随设香案叩头谢
恩伏念【臣】由讲官出入禁廷洊预机务凡二十有余
载仰蒙
皇上天高地厚眷遇逾涯而【臣】才识疎庸毫发无补矧今年已六十允宜投弃山林乃复上荷
天慈更加录用
君恩愈重【臣】媿愈深惟图勉竭涓埃庶几少逭諐咎【臣】於十一月初即束装起程先具疏陈谢令【臣】弟户部河南司郎中【臣】张恕可代赴通政司投进【臣】不胜感激悚息之至
谢
恩疏
奏为
天章溥锡
恩出非常谨合词陈谢永识盛典事康熙四十一年五月二十五日吏部尚书【臣陈廷敬】都察院左副都御史【臣励杜讷】翰林院编修【臣查昇】传
旨召汉大学士学士九卿詹事府宗人府府丞顺天府府尹府丞太常寺光禄寺太仆寺鸿胪寺卿少卿国子监祭酒司业翰林院编修检讨以上科道掌印不掌印等官齐集於
保和殿侍卫海青伍什常寿马武伍格捧示
御书
谕旨云寻章摘句华丽词藻非帝王之所本朕四十余年惟日兢兢未尝刻晷少释万几自警有始无终之诮念兹在兹也政事稍暇颇好书射历年以来所积临摹字幅赐卿等观看钦此
谕旨大书三幅
赐【臣玉书臣琠臣赐履】各一其绫绢纸大小幅御书分赐【臣】等一百五十员人各一幅或书
御制诗章或临摹旧蹟
天章炳焕
宸翰淋漓辉映古今昭囘日月前波後偃凤翥鸾翔洵乎化工之笔非自古帝王名臣之善书者所能髣髴万一者也至于
御制篇什轸念民依则德音洋溢训勉臣下则义藴精深览古兴怀常抒性奥静观自得时见天心即触景咏物之微言皆内圣外王之至道【臣】等钦惟
皇上躬理万几励精宵旰四十余年如一日内宁外戢手致太平择吏安民勤求治理岁有蠲除之赋日闻矜恤之刑所以劳心政事者至矣而几务稍暇即博观书史留意翰墨数年以内临池所积遂逾数千幅之多前
命满洲诸大臣较射既毕随各
赐御书一幅满汉内阁部院诸臣求赐堂额及衙门
扁额并训饬士子文者俱邀
圣慈一一颁发而禁近诸臣咸叠蒙
恩赐今又荷此
溥赐殊恩尤属格外旷典侍卫臣捧出之顷羣情懽跃声洽
殿陛自有载籍以来实为希觏【臣】等幸获至宝摹勒珍藏永垂不朽奎光咫尺朝夕拜瞻矢报高厚无有纪极谨此合疏鸣谢伏乞
睿鉴【臣】等不胜感激欣忭之至
谢
恩公疏
奏为
圣主屡沛宏仁安徽特蒙大泽臣邻喜溢兆姓懽腾谨
沥羣情合词恭谢事仰惟
皇上怙冒如天休和被世海隅日出之地含生负气
之伦莫不普沐
皇仁均沾乐利而
圣心宵旰慈轸惟以善政莫先於养民而惠民莫切于蠲赋数年以前曾计天府撙节之余蓄为各省大霈之恩膏自畿辅以迄遐陬次第赐田租一年稽之前史实为希觏至於江南一省被德尤深蠲历年之积逋减商贾之额税不啻数百万有奇而留漕贮粟发帑治河更以百余万计今年江苏等属地方再邀
特恩蠲免正赋兹奉
上谕将安徽巡抚所属七府三州康熙四十二年地
丁钱粮乂通行免徵
皇上念上下两江财赋重地而特加恩优恤以培养
小民有余之力真至殷且渥矣
德音一下万口懽呼咸谓江南通省频岁叨蒙圣泽比屋盈宁所有应输之正供原属小民之常分而非常鸿仁出于格外且先期豫免俾人悉周知胥吏之侵蚀既除则闾井之沾濡皆徧自是一岁之内获裕盖藏将见千里之遥无非乐土凡士庶商旅在辇毂之下者既皆颂声溢路而在籍之绅衿百姓尤日夕引领以冀
翠华之临幸共抒嵩呼
万寿之忱【臣】等忝列班联久糜禄养深媿无涓埃尺寸可以仰答万一惟率同父老子弟共鼔舞于尧天舜日之下而已谨缮公疏踊跃上陈伏祈
睿鉴【臣】等不胜感激惶悚之至
禘祭议
题为
圣朝礼无不备大典当议修举请乞
勅部详议永垂则傚事【臣】等综考礼制言禘者不一有谓虞夏禘黄帝殷周禘帝喾皆配祭昊天於圜丘者有谓祖之所自出为感生帝而祭之於南郊者有谓圜丘方泽宗庙为三禘者先儒皆辨其非而言宗庙之禘又不一说有谓禘祭止及毁庙不及亲庙者有谓长发之诗为殷之禘雍之诗为周之禘而亲庙毁庙兼祭者惟唐赵匡陆淳皆以为禘异於祫不兼羣庙王者既立始祖所自出之帝而以始祖配之故名为禘至于三年一祫五年一禘经无明文其说始於汉儒而後之议礼者咸宗之汉唐宋所行禘礼并莫考始祖之所自出止於五岁之中合羣庙之王行一祫一禘两大祭於其宗庙而已大抵夏商以前有禘之祭而其制未详汉唐以後有禘之名而与袷无别惟周以后稷为始祖以帝喾为所自出之帝而太庙之中原无帝喾之位故袷祭不及帝喾至禘祭时乃特设帝喾之位以稷配焉行於後代不能尽合故宋神宗面谕廷臣议罢禘礼明洪武初御史答禄与权请举褅祭衆议亦以为不必行诏从其议至嘉靖中乃立虚位祀皇初祖帝而以太祖配享事属不经礼亦旋罢洪惟我
国家受
天显命世德相承自
肇祖原皇帝以前
列祖徽猷炳载
国史非汉唐宋明所可比拟方定鼎之初追上
四祖尊称以
肇祖原皇帝始基王迹故立庙崇祀自
肇祖始夫太庙之中以受命之君为太祖允宜特尊者
也我
太祖高皇帝功德隆盛与天无极自当为
太庙万世之祖上而推所自出则缔造之业
肇祖为最着今
太庙祭礼四孟分祭於
前殿
後殿以各伸其尊岁暮祫享於
前殿以同将其敬一岁之中自
肇祖以下屡申裸献仁孝诚敬已无不极五年一禘之祭不必举行祀典关系重大李时谦请行禘祭又谓设虚位以祀不晰古制不谙
国史所请应无庸议
袭五经博士议
题为恳赐转请题袭以沐
圣恩以昭盛典事【臣】等议得宋儒朱熹祖籍徽州之婺源以父松官於闽遂居闽之建安熹长子塾之後世居建安守熹之墓次子埜之後还居婺源守熹祖墓故熹之裔有闽徽二派明实录开载景泰六年以塾之後梴为五经博士主建安祀嘉靖二年照建安例以埜之後墅为五经博士主婺源祀原有博士二员我
朝顺治十二年臣部覆准朱煌袭五经博士於婺源县奉祀在案今据福建巡抚张仲举会同总督兴永朝题称有建安原袭博士朱之隽于顺治九年曾起文赴部因病旋卒而其子金铉又经早亡时其孙潆尚在幼穉致稽请袭至康熙十九年潆始具呈申请叠经移查驳复志乘宗图悉相符合朱潆实系闽派应袭之人等语仰惟
皇上崇奬先儒广厉正学以朱熹有功经传特於徽
闽二处各赐
御书扁额褒崇之典踰於往代熹十八世嫡孙潆既经该督抚查明具题应准承袭五经博士以奉建安祀事恭候
命下臣部转行吏部察例给劄可也
建述圣庙议
题为述圣未有专庙恳
勅鼎建以隆祀典事【臣】等窃考子思子从祀孔子庙自宋大观二年始至端平初升入十哲祀於堂上咸淳初同曾子升入顔孟之列是为四配而顔子庙初建於兖在唐开元二十七年嗣建於曲阜在元泰定三年孟子庙建於邹县在宋景佑四年曾子庙建於嘉祥县志称剏始无考至明正统以後屡经修葺惟子思子向未建有专庙元元贞初因邹县旧有子思讲堂遂建子思祠後改称书院明正德元年始以衍圣公次子世袭五经博士奉邹县书院祀事而曲阜之庙祀缺焉今博士孔毓埏疏称数千年之缺略留待今日乞照顔曾孟三贤祀典一体立庙庙基即在阙里孔庙西北隅其建庙之资自行区处应如所请仿顔曾孟三庙规制建立子思子庙春秋致祭载诸祀典至於疏请
勅撰碑文
御书扁额用以昭示来兹应俟庙宇报竣到部之日
臣部恭请
睿裁
修
御制文集议
该【臣】等详考经史自古帝王制作焕然可纪者莫着於诗书嗣後西汉文最近古故史称孝文诏令有三代遗风而刋镂成集则自武帝始唐太宗以下四宗宋太宗以下六宗各有御制集而神宗又别有御笔手诏若干卷隋唐书宋史具载篇目明则太祖太宗宣宗诸帝皆有集而今所传太祖御集刋本则洪武中奉勅镂板以行者也至於编次刋校事宜考宋真宗天禧四年从着作佐郎张仲尹等请以新编御集诏宰相寇凖参政李迪参详学士杨亿钱惟演等注释刋成摹印颁赐明初翰林学士乐韶凤侍读学士宋濓等编录太祖文集五卷诏制勅谕序记诗歌诸体俱备且言续有制作当复编为後集洪武七年学士承旨詹同等固请锓梓以贻圣子神孙诏许之刋成诚意伯刘基起居注郭传为之序而濓亦恭题於集後历代刋刻御集典例昭然钦惟
皇上圣德神功卓越千古道统治法兼总百王而犹
日
御讲筵典学不倦时摅
睿思发挥理道迥出诸臣意表间以
手诏申诫羣下辞旨深厚同符典谟万几之余留情制作或发为文章或形诸篇什外廷诸臣不获尽窥
圣制而於
御书卷册颁赐臣下者幸得窃覩万一无不叹诵钦
仰以
天章睿藻为历代帝王所未及今【臣】等集议允宜刋刻颁布用昭典册之极观示文明之盛事伏乞
皇上俯俞科臣之请简发
御制诸文勅下臣衙门鸠工锓梓颁示天下流徽亿
禩【臣】等亦得依
日月末光附名不朽可胜荣幸其刋刻事宜恭候命下之日另行请
旨
停止封禅等议
该【臣】等议得词臣曹禾疏称祀典国之大事三五以来无不以成功告于上帝封禅书及班固诸儒言泰山五岳之长神灵所聚因高崇天谓之封就广增地谓之禅刻石纪号甚盛典也逮秦汉唐宋有事岱宗者劳民费财失对越之意後世遂不敢申明其礼不知因名山升中与天相见其为典礼至尊至重又黄帝上元甲子贞元运会由是封峦勒成汉武帝不得其时则以十一月甲子朔冬至应之而数千年之景运适协於今日功成治定之後
皇上以精一执中为奉若
上帝之命不可不报山川百神之助不可不答运世之本开基之功不可不纪宜勿惮登陟亟议告成考汉唐仪注行之简易等语伏考封禅之说不着于经司马迁封禅书乃引管仲古封禅七十二家之说梁着作佐郎许懋极言其妄纲目是之至於甲子纪岁始於黄帝其为上元甲子则史无明文即管仲言黄帝封禅亦未指其年为甲子之年也又按书传舜至岱宗燔柴祀天原非封禅唐虞三代以前实无登封故事可考其史监所纪则有秦始皇汉武帝光武唐高宗武后明皇宋真宗行封禅礼所纪礼仪则有筑坛设壝及玉策玉牒玉简金匮金绳金泥之制需费甚繁且礼不合于经虽从简易亦於义无当仰惟
皇上圣德布昭神谋默运内除苞蘖外靖鲸鲵文教覃敷武功赫濯巍巍荡荡直与尧舜比隆而
皇上敬天凝命至诚感神无一事不与
天意相流通无一时不与
天心相陟降则所以仰答神明茂膺休祉者固无所不极其盛矣比者三逆荡平已遣官告祭
郊
庙
社稷岳渎海镇诸神台湾归顺又专告
郊
庙
社稷一应典礼俱经举行封禅告成之礼无庸议又科臣王承祖疏请仿虞帝之制巡幸东方察闾阎之利病问风俗之厚薄设祭方岳以祈年丰祷雨泽又东岳密迩孔里
御辇所届观其车服礼器亦千古盛事等语伏考一岁之内徧巡四岳此三代以前巡省诸侯之礼自设郡县以後未有行者舜之燔柴原因巡狩行告至礼其望秩山川是因祭天而望祭东方之山川非专祭泰山之神也我
皇上銮舆巡历凡所至之地辄询考吏治延访舆情
或
训饬官方或特加蠲赈无非省方问俗勤民重农至意其祭岱祈年并祷雨泽之事非礼典所载应无庸议至历代帝王诣孔里始于汉高帝後则汉明帝章帝安帝北魏孝文帝唐高宗明皇後周太祖宋真宗皆以经过鲁地展祀未有专诣阙里故事我
皇上博综经学宏阐心传重道崇文千古莫并其东
巡特祀阙里应候
睿裁疏内又言封禅之事秦皇汉武不过耀德张功後世鄙焉臣等已于曹禾疏内议覆无庸另议纂修
国史议
该臣等会议得历代史书其体有二自春秋列国史以及後代时政记起居注日历皆用编年之体自司马迁史记以及历代史书并撰次当代国史皆用纪表志传之体考之往籍宰臣书榻前议论之辞则有时政记史臣纪柱下见闻之实则有起居注类而次之则为日历日历始於唐而宋因之唐会昌中命每岁末以时政记并起居注付史馆宋太平兴国中诏参政李昉记录时政每季送史馆乾道中又命每旬取所修时政记与三省录进圣语同付日历所此前代用编年之体修本朝之史者也汉明帝时班固奉诏撰光武本纪及列传嗣後每朝增修并称汉纪魏晋以後设有专掌国史之官唐显庆中修贞观以前国史肃宗以後每朝增修宋景德间因编太祖太宗正史命取两朝日历时政记起居注及诸司文字并臣下行状付史馆编成帝纪志传天圣以後亦每朝增修此前代用纪表志传之体修本朝之史者也至明惟洪武初曾纂日历万历中撰正史未久辄罢夫修史之难难於徵信耳目近则闻见不淆讨论详则纪载得实以当代之臣修当代之史始足信今传後仰惟
皇上圣德神功超轶百代大经大法炳若日星今御制集见经编校各馆所纂
政治典训
平定三逆方略及大清会典俱将次告竣
诏谕制勅具在内阁章疏
批答具在六曹且起居注之设又与前代不同凡听
政时
皇上亲决万几面谕羣下时政之要悉得记载是圣猷宸训固已散着典册但原委本末尚未彚萃成书诚仿日历体例编年记载则世则世法无一不明备矣至於
列圣创垂光昭天壤
皇上至孝觐扬於
太祖高皇帝
太宗文皇帝实录特
勅儒臣重修
亲加酌定
世祖章皇帝实录呈进
睿览逐一批閲而
三祖圣训又经告成以此编辑正史分撰纪表志传事蹟实为具备即有应蒐采编入者及时裒集亦信而有徵应如台臣所请举行其一切应行事宜统候
命下交与内阁翰林院逐一详议具题可也
与张秋绍论孝经书
按汉艺文志载孝经古孔氏一篇师古注云庶人章分为二曾子敢问章为三乂多一章凡二十二章後载孝经一篇十八章注长孙氏江氏后氏翼氏四家又云四家及张禹传之各自名家经文皆同惟孔氏壁中古文为异夫既言经文皆同则长孙氏不应独有闺门一章明矣惟隋志云孝经为河间人顔芝所藏芝子贞出之凡十八章而长孙氏江翁后苍翼奉张禹皆名其学又有古文孝经与古文尚书同出而长孙有闺门一章其余经文大较相似又衍出三章并前合为二十二章孔安国为之传至刘向典校经籍以顔本比古文除其繁惑以十八章为定有郑氏注夫所谓长孙氏名其学者指今文十八章言也而下文则云长孙有闺门一章似乎今文亦有闺门章者不知此一章果在十八章内耶否耶长孙氏既有闺门一章何以江后翼张四家又独缺此一章也隋志复云安国之本亡于梁乱至隋秘书监王劭访得孔传送至河间刘炫因述其议疏讲于人间遂着令与郑氏并立儒者皆云炫自作之非孔旧文而袐府又先无其书夫汉志载长孙氏说二篇止存篇目未明指所说有闺门一章在内矧梁乱以後袐府已无安国旧本炫所出古文一时皆疑为伪作无可参考则汉长孙氏独有闺门一章之说亦不知作隋志者何所依据而为此语也至於唐会要载刘炫请行孔废郑司马贞驳之虽以闺门之义为近俗之语非宣尼正说然亦仍请郑孔俱行及後奉诏郑仍旧行而孔注亦不废则谓贞独削去闺门一章以为明皇讳者不能无疑矣明吕介孺作孝经或问直断之曰闺门一章古文有今文无非司马贞削之也贞固专主今文今文原无贞何尝削之乎且明皇亦合孔郑兼行岂明皇不自讳而贞代讳之乎其言至为明切特隋书所云长孙有闺门一章者宜更加考证大抵从前诸说虽各有异同而所谓今文分十九章及刘向以十九章为定之说书无明文终觉未安幸再一酌之
河源考
江淮汉皆发源于中国之山独河在西域经数折而後入中国其经行之地时隐时见时伏入地中时出於地上水势纡折漫衍而道里又远在荒服莫能亲履其境故历代穷其源者戛戛乎难之夫禹导河止自积石积石者河之所经而非其源也汉张骞使西域度玉门言有二水合流一出葱岭一出于阗滙入盐泽潜行地下者千里至积石而再出则视禹贡所纪为已远矣然而葱岭于阗皆河之所分流而亦非其源也唐薛元鼎使吐蕃云得河源於穆穆哩石山史称其说多迂怪未足为据元至元间遣都实专求河源凡四閲月至鄂端诺尔之地有泉百余澄泓散演若沉若浮不可逼视履高下瞰灿如列星是即所谓星宿海者其地在吐蕃朶甘斯西鄙居中国之西南河之源发於此而尚未名之为黄河也自西而东羣流奔走滙为巨浸始名黄河然其流尚清人可径涉又越数日而水始浑浊又数折而径行大雪山是即所云崑仑山者崑仑距星宿不啻千有余里则直以崑仑为河源者犹未可为定论矣越崑仑东北流而至禹贡所云积石越积石至兰州而入中国之境约略计之凡四千五百余里然则山海经所谓崑仑去嵩山五万里者其说不犹几於诞欤今所传河源志乃元学士潘昂霄所撰昂霄得之都实之家其说似可信夫河在中国之左性属阳而势劲北地泉少当水落时河身偪束未至为害秋涨则诸水尽奔入河而并河州郡遂受河患顺河之性使自达于海犹且不时冲决如前史所记载况欲折之使南以为济漕之用斤斤於一清口争强弱其不遗东南以昏垫之忧者几希矣然而今日之患又不在河强淮弱而在河淮分流悍不相顾而河不为我用此言治河者所以蒿目而深忧也有志经世者溯河之源思河之流而务所以安其澜而疏其势庶几其有捄乎
建藏经阁说
慈水云溪山广福寺僧剑砻谋建藏经阁于寺南而令其徒名其言者白足走数千里募金于辇上贵人余闻而为之说曰夫释氏之有藏经犹吾儒之有十三经二十一史也今之士子自入乡塾守一经穷年矻矻而卒有白首纷如之叹至于十三经二十一史无力者既不能蓄有力而能蓄者复鲜蓄而能读者又加鲜焉昔司马君实作资治通监成惟王胜之閲至终编余则读未竟已欠伸思卧苏子瞻常叹昔之君子见书之难今之学者有书而不读呜呼此後生末学之通患也况乎学校之教既弛典学之官不复以购书为事所谓尊经阁者徒见其颓垣坏壁欹侧于荒榛蔓草之中初未必经史百家之书尽具于是又何怪乎生徒之锢耳蔽目而日流于面墙也乎其言事浮屠之学而具大愿力建阁请藏慨然仔肩是其志固有过于吾徒者也
张文贞集卷三

[book_title]卷四
钦定四库全书
张文贞集卷四
大学士张玉书撰
御定全唐诗録後序
【臣】尝读诗传见汉郑氏所为诗谱指述数百年之世系及其诗之次第而正变之源流风化之得失较然着明可以为後世序诗者之法三百篇而後历代皆有诗而唐称极盛盖五七言今体创始于唐其古体承汉魏六朝之遗亦别出机轴不相沿袭於时功令以诗造士自公卿以至韦布童丱以至白首无不朝夕讲习以求合于古之作者而贞观开元之间又有御制篇什倡一代正始之音为臣下标准故诗之盛必以唐为归而其世次及其诗之屡变亦可考而知也当初盛之际以工链闳丽力矫陈隋之轻靡而李杜之激宕奇肆浑涵汪茫熔铸风雅者特杰出于其间逮至中晩或以幽清或以繁艳或以奥博或以古崛峭厉如分涂别陌之不可强合而于三百篇六义之旨皆能各得其遗意是以代无今古体无正变必发乎情止乎礼义而後可以言诗不如是则絺章绘句虽工不传裒全唐人集比类而观之斯得失见矣我
皇上天纵圣明研精经史凡有评论皆阐千古所未
发
万几余暇着为歌诗无不苞蕴二仪弥纶治道确然示中外臣民以中和之极而犹以诗必宗唐宜旁采以成钜观因命校刋全唐诗集乙酉春翰林侍读徐倬迎
驾于吴门复进所编全唐诗録百卷时经事纬而诗
系焉
上览而嘉之以其勘订精审赐金授梓仍进倬官为
侍郎此旷世之希遇也刻既竣
御制序于卷端用垂不朽将使称诗者循唐人之津梁究三百篇之奥窔而又先自治其喜怒哀乐之节以务协于兴观羣怨之宜则所谓发乎情止乎礼义者不独见于声诗而即形为风化庶可仰答
皇上渐摩乐育之至教于万一也矣臣奉
命敬跋编末窃于兹有深望焉
御制清文监後序
粤自羲皇观河图画卦开文字之源而黄帝命仓颉作字肇六书之始盖造物菁华之所苞蕴必发於开天首出之一人前圣後圣其道同也【臣】等恭奉
御制清文监全书并
御笔朱书槀本七函敬偕廷臣依次展绎诚懽诚忭
扬言于末简钦惟我
皇上躬膺图历道协中和文教矞皇武功燀赫遐迩荡平而五兵习而不试阴阳恊应而七德备以遐宣既奠生民于衽席之安旋被一世以诗书之泽盖自
宥密单心以迄方州巡历才罢封章旋临典册睿制丽於三辰
御藻光於八体洋洋乎弘谟盛业巍焕难名而经传史监诸书有关於治理世教者又悉经
宸衷评断锓梓涣颁业已布四海而垂奕禩矣兹以本朝国书所系至钜追溯
列祖创制清文以来肇启宇宙之经纶广讫中外之声教允为庶绩之所标准百世之所率循顾点画具存而大义未析音声咸备而疑似或多以此岁久流传渐滋讹舛耆旧衰谢莫与参稽及今不为修明恐日後益难厘正
皇上仰承
祖烈特制鸿文命儒臣日进一编
御笔亲加裁定上稽穹昊下瞩垓埏旁罗日月星辰兼举五行四序精极于性命道德博洽乎礼乐兵农人事物类之繁日用饮食之节靡不条分类聚该贯于其中焉縂之
圣无弗通故义穷今古
明无不察故辨晰微芒出话成经复引经以徵事考
言制事更援事以证文观于
纶綍敷宣每发一言而如见万里军机旁午辄驰片札而如在目前译之皆典谟训诰之辞推之尽远近幽深之理惟国书施行至要辨析研求用意至精粤自始编以迄竣事凡极数年之工力不惮五夜之勤劬虽在师行及当巡省靡日或辍乃告成书繇是
昭代典制聿彰咸知可法而可守羣伦听闻皆一用
以是训而是行爰锡嘉名曰
御制清文监自兹
列圣之精意悉宏阐无遗而天下之文章洵莫大乎是矣至于书後别有提纲若干卷提纲之旨本於字母字母则变化无穷提纲则广大悉备縂彚篇目共二十有五卷【臣】等窃幸职亲丹地覩
盛美于石渠天禄之间复得名挂青编近
光华于玉轴瑶函之内利用溥而诵习靡涯含藴深而形容莫罄惟千百国共戴同文之治亿万斯年永钦有道之长【臣】等曷胜?惕欣仰之至刑书纂要序
自汉以後刑律代更至隋开皇中定笞杖徒流死为五刑而其法遂不可易唐律篇目一仍隋旧惟疏义为独详宋与明实捃摭而损益之尝考唐律所载律条与今异者八十有奇其大同者四百一十有奇而今之律文与唐律合者亦什居三四盖其所从来者旧矣顾律文古质简奥难以猝读而经生家又辄视为法律之书不肯深?迄身为刑官乃勉强检按取办一时无惑乎学士大夫之能精于律者鲜也比奉
诏旨审定律例书无似忝预縂修因念律无训释易滋法吏舞文之弊特为章分句析钩索其隐深之旨而别其辞之介于疑似者要归于平允寛恕以期仰副
庙堂如天好生至意于时纂修诸君皆一时人望而临汾文青徐君为之眉目文青自为诸生时即嗜读律澜翻背诵虽端门名家不逮既举孝亷官中翰所至必以律自随及迁西曹郎据律断事益伸其志其同修律例也每树一议设一难或援彼以喻此或沿流以讨源无不疏通证明折衷至当余与泽州嘉禾两公相倚如左右手焉文青修律之暇复着纂要若干篇出以示余余读而喟然兴曰记云今之听狱者求所以杀之古之听狱者求所以生之夫听狱者求人之生即一人之狱以谳决其轻重者也若疏解律义而求人之生则如衡持平如堤防溢务令铢黍毫发无畸轻畸重之失然後刑与罪相准使刑与罪稍有铢黍毫发之不准则罪名不当名不当即不得辄以其罪坐之而其间可矜可原可减可累减之故更为之反覆辨其情实而可生之路出矣审于律有可生之路而人之得遂其生者宁有既乎因是而叹九章之律成于汉初唐律及疏义成于贞观永徽之际乃其後酷吏卒不絶于世彼其人非敢荡然尽举成法而变易之也特用意憯酷故引律皆刻深耳文青是编晰异阐微俾律无遗义所以解听狱者之惑而激发其怵惕恻隐之心者不啻錞于申之是虽有刻深之吏亦当幡然省矣仁人之言其利溥其斯之谓欤谨书卷端以质诸当世之知律者
郑宝水先生易蒐序
自汉以後治六经者人各剏一师说白首而不敢变其说愈纷其义愈赜京房氏以阴阳灾变解易而?纬之学祖之王辅嗣以清谈解易而虚寂之学祖之管公明以算数解易而奇遁之学祖之符?算数儒者所不道惟弼注为近世所宗然弼善学老氏者也性命之学流为老庄老庄之学流为申韩支分派别屡变而失其传极其害不至於贼天下不止呜呼曾圣人之教而支离若是乎易之为书弥纶六合包孕万象凡後世诸儒假托傅会牵引穿凿者大抵皆易象中所有但欲执此以求符契于圣人之旨则不啻眇者牖中窥日而已圣人以易为日用饮食而後人务为新奇可喜以愚惑天下之耳目此其所以蔽也从来汲学嗜古之士史传所载指不胜屈而践履笃实者什不能得一或身负天下重名一旦临大事颠倒瞀乱猝然而有折足偾辕之败非其才不厚力不裕不善学易故也夫学易而不禀於道不独无适於用且丧其身世之履壮构险出处不慎而卒踵京房之祸者亦岂鲜哉系辞传曰危者使平易者使倾惧以终始其要无咎吾夫子之说易也吁尽之矣程朱传义反覆象占研理深而摄教广故其书至今不废帖括家锢陋闇?佣耳剽目习而弗知宝水郑先生痛之网罗旧闻折衷大义着易蒐若干卷立论精微切实祖伊川而祢考亭其余诸家绪说旁摭博取如裔耳之窃附焉而皆不悖於圣人知危知惧之旨其为经传羽翼何疑夫六经同一旨也不以凿累质不以巧汨实不以纨绮醲艳而厌布帛菽粟後生小子辨途而趋庶几无岐路矣乎
张秋绍孝经小学口义序
潜庵汤公抚吴两载念江左民秀而俗偷惄然伤之凡所条教措施孳孳以仰副
谕旨崇实返朴为务自月吉读法而外辄举孝经小学二书为吴士民劝又延礼名儒有学行者为之疏解以畅释奥旨锡山秋绍张君实应公辟主讲席今年春孝经讲甫竣会公膺
特召爰属秋绍辑所讲口义重加订正授梓人广其传盖公所以教民敦本之旨至懃且恳矣在昔治孝经者汉长孙氏以下无虑百家今文古文同异若聚讼而大旨炳如并存不废兹编序次一遵今文独存闺门一章以仍古文之旧其阐绎经义切近深微穿贯朗晰而尤以敬之一言蔽孝之终始余受而读之三叹而兴曰是诚可云知孝矣乎经之义理一而分殊体约而用博推之极于天明地察通神明光四海而约之则曰身体发肤不敢毁伤夫下堂而伤足毁伤之小者也辱身陨名烖及于亲毁伤之大者也曾子之论以事君涖官交友居处战阵不尽其道皆谓之不孝而其生平临深履薄之意直至启手足之时然後知免由斯以观孝莫大於敬身敬身则不辱不辱则不伤其亲不能敬身者反是言不轨道行不轨法位骄禄侈服奇志淫惑溺於异端驰逐於功利一矢口一跬步之间其身蹈于不孝而贸然不自知者多矣可不惧哉或曰经之言理备矣其节目次第奚所取则焉曰汤公以小学与孝经并讲岂无义乎小学者萃曲礼少仪内则祭统诸篇而区别其义类者也记举其详小学举其要择善而蹈孙志而笃行之孝弟之念油然而生矣化民成俗直指诸掌耳秋绍曰是则公之志也遂书为序
萧长源奏疏序
长源萧公受
先皇帝知遇以顺治十七年擢侍御史
今上御极之七年秋用台班宿望简入卿贰窃覩公立朝本末毅然以天下事为已任中外想闻丰采者亦以公辅之望属之不仅以文章着也夫奏对之言与着述异广川家令而後惟陆敬舆奏劄通达治体曲中事几不求工於文而文传焉曾鲁公亦云张安道论事人主前数语立决皆灿然成文可书而诵呜呼文章经济具见于是矣萧公九年来抗章累百自密奏外裒其藁得若干篇余读之而叹公得君之盛也公事
章皇帝未久甫入台即以敦教化之说进
今皇帝万几在御公益厉謇谔展布腹心凡所条列有朝奏而夕报可者有补牍再三部议中格卒得
俞旨从公请者如儆星变恤灾荒稽覆奏定纷更核督抚严考察澄铨选革那解朝常国纪吏治民瘼无不条分缕析朗若列眉至於屯垦事宜区画尤晰先後牍凡五上卒行其议而後止何其伟欤欧阳永叔谓天下大计独宰相可行谏官可言夫兵刑钱谷问而不答相臣之体也然使诸司有一事不受成於宰相则为失职言官於天下事无专属假令平日未尝留心利弊一旦身任建白不得已以一言塞责辞漫漶而无据事迂濶而多舛章下诸司一加奏驳则其说立沮矣即如屯垦之法历代有成效我
朝二十年来军兴供亿訾筭叠增而此法屡议屡罢言事者无成画而任事者多籍口读公之疏其亦可忾然兴起矣乎夫敬舆早年得君风议切谏常在密勿建梁之地然而木螙虫生中遭沮抑犹且不卒用以是益叹公之忠诚能上结主知而又叹我
先皇帝与我
皇上之从谏如流真不啻千载一时也是编出使读者知士君子遭逢不讳之朝不可以苟且缄默遗天下议岂独其文传也哉
褒忠録序
国家军兴七载禁旅碁布仰赖
圣天子庙算决胜次第削平凡文武将吏竭忠诚以
扞疆围者往往
诏旨嘉叹至於再三赉予迁擢悉踰常格以是载之简策用纪国恩示激劝岂小补欤张君式似旧守凤翔刻褒忠録成属予为序予读之而喟然太息往者固原之变秦州继?全陕震惊时君自神木令摄守州事仓卒为清水叛民所执贼爱其才弗杀也责令馈饟与十人者俱君缘道散遣其衆乘夜南遁为逻者所获又以计跳身脱间关至凤翔列贼形势白於诸大帅谓贼军方屯汉中距秦州千有余里今坚氷积雪骑无所逞道远失援此天赞我也宜急出间道潜军袭之诸军从君言复秦州固原之势益孤贼遂大挫夫秦州为故成纪地乃自古秦蜀必争之枢东连关中西接临洮北扼延庆平凉南通汉中接巴蜀西汉末为隗嚣所据三国时魏人置戍晋以後刘石苻姚以迄拓跋宇文皆画地固守金源置镇远军宋数出师争之盖其地凭险四达如此方事之殷也秦州失则陇蜀连衡贼得并力东向凤翔必危又河西五郡隔絶军後使延庆之寇疾驰潼关虽智者不能代为谋矣君之保秦州非独一州之烈实三秦得失向背之所系也或曰君濒险得脱属有天幸设贼终困君於秦州或中道被絷计无复出君当奈何噫君之得脱於险天也天之不厄君於险惟君之忠诚有以格豚鱼而涉坎窞故虽险而不及於难当贼利诱害怵百端撼君屹不为动卒出万死不顾一生之计孤踪茧足完节自归而且设奇建策力遏贼锋以奏成绩诚而智忠而有谋天相之矣岂区区徼幸万一所可同日语哉今君奉
新命改守济南济南亦南北之脊也水陆输挽适介其冲频年师命促数水旱不时正贤者痗心疾首之日而君以盘错既试之效便宜施设其干济必度越寻常百倍异日
天子旌能奬劳风示民牧载笔之臣将大书特书不
一而足也而又何待於余言
宁远祖氏谱序
国家肇造区夏英杰景从辽左世勲宿将攀龙麟而附凤翼者实与满洲诸老臣并起於风云遘会之际而宁远祖氏尤为诸望族之冠曩余扈从至
陪京过明东恊副縂戎公墓道驻马肃入抚碑拂藓则其子大将军兄弟之名在焉因慨然欷叹曰明时称边将战阵有勇一日而御九门之兵者其此公欤缅想风烈低徊者久之比载笔与修
国史获覩天聪崇德间拔取大淩河及克锦州遗事淩河之役将军乘夜入
御营已约降矣而复不果退守锦州孤城十余年然
後识时向顺
太宗皇帝仁圣大度不责前事而益朂以黾勉建功於时将军感激垂涕顿颡于旌门之外且策厉诸子弟共竭忠贞以矢报称而祖氏世业之昌光耀之远实始基於此窃按祖之先为商祖已之裔晋以後世居范阳至镇西将军逖之少子始流寓於滁历数十传而至明初有自滁从戎度辽者累功授宁远卫指挥世职遂家於宁远迄今十有余世门阀日启瓜瓞日繁而族系未有专谱副都统心标先生瞿然念之顾滁阳代远传闻异辞即明初度辽以来事蹟湮失者亦概从缺略於是追阐前烈断自八世始其十世则为大将军兄弟十一世以下或开制府或统禁军或跻藩臬或秉学宪一门列显秩者凡八九人而心标先生之治闽也威爱互行军民戴德不啻镇西之在豫州其他子姓绳绳济美复如朝阳之旭方炽而未艾可不谓极盛矣乎先生谱成以学宪起凡为先大夫乙未所得士余辱在世讲知家世为详介弟协领燮公又适驻京口乃不弃固陋问序於予予既据所见闻书于首简因叹先生之勤勤於此谱也将使後人展而读者上念
国恩远绍祖德油油然发其敦本睦族之心而益奋厉于竭忠贞以矢报称之谊则先生之用意为至深而垂训为至远且大矣传有之葛藟能庇其本根言乎枝叶之茂即本根所倚以为固也又曰公侯之子孙必复其始言乎族大齿蕃保之以令德而继世当复为公侯也吾於祖氏之子孙卜之矣
养生微言序
养生之学儒者所不废禀气之厚薄命数之延促造物者主之虽父子不相赐也而疾疫灾眚之或消或长四体百骸之或荣或哀譬树艺然卤莽灭裂与辛苦灌溉者人自食其报耳造物何与焉故曰知命者必重养生虽然方士迂怪之术每哆口言神仙其事既荒诞而不可信即所云饵丹砂服金石亦皆以身试药而一利不能胜百害者也理之最切近易效者无如呼吸吐纳人生天地间惟气盛液行坎离相济可以有延年却病之道外此皆魔妄耳而好奇者每以浅易忽之昔东坡晩年精养生学其自言得力处则曰老生常谈即是妙诀咽津纳息积久自效不须求新奇也可谓至言不烦会稽章子究心日久手疏微言一编以切近工夫指示来学而真实妙义具备於中有志者力行之而不止方知其事之有实验而东坡之论初不为英雄欺人语也抑余更有闻者人之至乐莫若身无病而心无忧假使利害毁誉声尘爱憎日辘轳於方寸之中而徒欲以区区导引吞咽补其缺?本既先拨而枝叶岂能复荣纵日讲养生之学何救於万一哉夫外轻而内适则心无忧矣息恚怒抑躁竞节言语平忮刻淡泊宁静以守其真而後肆力於滋息培养庶几其有得乎则愿以一言蔽之曰善养生者自养心始此章子未发之藴也谨掲之以书於卷端
送李侍读杨职方同使安南序
国家怀柔远人东西日出入之乡罔不率俾而安南视他属国为近自奉正朔以来赐恤赐封使者冠盖相望於道恩泽至厚今年夏四月滇南奏安南国王黎维禧以兵胁安南都统使莫元清袭高平地元清窜入滇而粤西抚臣亦奏维禧賫牒来诉以黎莫世郄为辞
诏下诸王大臣议佥曰蠢尔蛮邦不奉朝命辄肆侵夺无人臣礼请亟移师声其罪或易王封或置郡分五管如前代故事而
圣天子不忍也兵部臣因请降
勅粤西守土臣驰檄谕维禧令即归元清故地不则
移师未晩
天子又虑尺一之诏不能尽布德意命慎择中朝臣具才望善辞令者乘传宣谕於是院臣部臣咸推毂侍读李公仙根职方主事杨公兆杰
制曰可二公既闻命趣装就道朝士大夫羣饯於国门外或私相语曰交人自汉以来叛乱相寻屡烦师旅今谓两使臣至能即率命否乎予曰必率命无疑也夫黎氏以莫氏世郄为言其辞遁矣我
国家既开西南道元清归命实先
朝命授元清都统使是即
天子命臣也
勅元清仍世长高平地是即
天子分土也黎氏向顺在莫氏後
国家不责其既往锡以真封谓宜与莫氏各守外圉恪共臣职今维禧甘为戎首蔑王制复私讐一举而三失焉谁为黎画此谋者吾闻交南驩演人颇向学夫岂不知略地之非而乃谬以春秋大复仇文饰其说其亦悚然有悔心乎两使臣引擅兵争夺之罪与後嗣不敌怨之义从容谕之必有能頫首听命者或曰彼犷悍善变难以理屈所慑者利与害耳夫即为黎计灭莫氏非黎福也昔陈氏王安南百余年而黎灭之陈之憾黎视黎憾莫孰甚其外壤西隣老挝南隣占城皆曾受黎虐欲得而甘心者也独黎受中朝封爵倚藉
天威可长恃以无恐一旦为中朝罪人则起而复九世仇者将环列而踵至黎尚得安枕卧乎既陈说以大义复晓譬以利害犹不幡然悔罪趋还莫氏故土是速祸也黎虽愚必不出此嗟乎以我
国家全盛之力遣一旅斩关声罪如摧枯拉朽耳今不即烦貔虎之师戈船下濑之士而俨然
玺书慰谕
国恩深厚不啻覆载两使臣以立谈销甲兵上扬天子威灵下救交人生齿数百万以视前代征南诸将之功岂不更伟哉是可为二公劵也或曰子之言然盍志之因书为序
施匪莪啸阁文集序
兼才之难自昔已然不独理学经术政事文章若分河饮水不能相及也即如文章一道诗歌词赋和声叶律之文与所谓古文辞经经纬史者判然二矣而诗之为古体为今体文之为叙事为论断又往往各有师承区疆画陌於是操觚之士不得已而穷老尽气专精於一业庶几有所托以立名如三唐人以诗应制举而自一二大家而外辄用一体擅长或单词传世则其他可知已泗上施君匪莪博极羣书陶铸百氏其见於论着独能易古人之所难啸阁集诗多至数百首结撰之工巧掇拾之敏给为傅长虞王介甫诸公所不及暇日又出所为文若干卷示余余受而读之如金舂石戛如剑花星芒如百川之潨流如五兵之森列穷形极态无物不有窃谓啸阁诗集古人已成之句千腋为裘有目共覩而文则比事按义无规橅古人之迹而名章俊语络绎奔会非寝食涵濡於两汉八家者不能世之学者未之或知也集中所载若字学医理以及形家之言皆别有篇目而余反覆赋镜録一编叹君经术政事可以维挽吏治润泽生民不当斤斤以文章着乃迹其十年来宦游所历由广文稍迁为令仅得一小邑比及报最复入为司城纵簿领不烦而浮沉俛仰不获大见设施於世亦可谓啬於遇矣而君坦怀寄傲处之泊如散衙以後把卷洛诵俨如後门寒素客至则一茗一蔬相对竟夕其恬适旷远之致全体晋人宜乎其才日裕学日充而着书日益富也夫长安轮蹄馺遝士大夫争以脂韦相尚目简默为疎庸鄙诗书为迂濶君位卑职散卓然有岳立千仭之槩虽未尝侈口理学而清修介气历久不渝真所谓行已不媿圣贤者推而经术政事皆其资深逢原者矣区区文章云乎哉
张又南诗文序
关中又南张公吾宗之望也公从大理卿奉
命涖八闽提督军事旋缵襄壮公旧服位列彻侯威望益重越今六载而环海无刁斗之警贡舶市?相属不絶军民浃和闽称大治先是戊辰冬公乘传来朝特被
温谕命三岁一入觐迄辛未秋届期陈请
天子俞其奏冬十月驰至都下
陛见之日慰劳有加赉予稠叠比行过余言别曰仆本以儒臣谬典军旅幸无陨越顾宿嗜未忘间从事于书史岁月既久得诗文若干愿为我叙之余读之喟然而兴曰
国家太平文德之盛勲臣保障安辑之功具见於此矣惟闽襟山带海夙称奥区异时贼寇奸宄展转遘乱文武将吏相呼寻于干戈战阵之事者四十余年自
庙谟耆定以後郡县及於岛外弦诵彻于荒徼疆圉晏堵文恬而武嬉由是为将帅者得以余闲修郊射之容讲雅歌之节自泽其身于诗书六艺之中而使一时兜鍪跗注尽脱其剽悍不戢之气以相与扞卫其人民而约束于军律於戏岂非休遇哉虽然有其遇矣而非得公之才与学则亦不能至焉昔襄壮公之镇西陲也久番部岁时欵塞不敢驰介马入牧於境上於时边鄙不耸幕府无事因而延致宿学负文誉之士如李天生王山史诸君偕公昆仲游蒐讨经史镞砺诗古文辞穿穴贯通学殖日富而公天资踔絶其才力尤足以副之今集中所载诗出入三唐格律工稳而时溢奇气文具磊落英迈之概不名一家即书疏酬答亦为海内所珍重藏弆何体备衆妙一至是耶夫文章事功古难兼擅公方垂勲名于琬琰竹帛之上而孶孳焉扬扦文事如此岂不以遭时休明雅化翔洽将帅之臣公侯之子孙必能折节向学不矜其功伐而後可长享福禄令名於无穷则是集也公宁独以博洽雄视一世凡所为绍襄壮公之光烈而保世滋大者悉于兹寓焉是用书以为序
杨瀣仙心庐集序
子之报其亲也三年之丧而已乎诗曰哀哀父母生我劬劳又曰欲报之德昊天罔极焄蒿悲怆之意至於白首没齿而其哀未有已者人子之心也圣人制礼准乎情酌乎义以为其势不得不有所止故亲丧之服断以三年而自虞祭以内寝苫枕凷閲小祥大祥菜果醯酱食各有节迨入禅而始淡其淡也所谓制礼不敢过也人子之心岂其有淡於亲也哉至於居庐之制初丧则君为庐宫之大夫士?之既葬而柱楣涂庐君大夫士皆宫之其义倚木为庐在中门外东墙之下盖古人之居庐皆庐於其家而所谓庐於墓者无明文也虽然礼特为君大夫士言耳生长贫贱席门穴牖其井臼牀锉杂陈於一室之内安所得庐而倚之即不然古者大夫三月而葬士踰月而葬葬之距朝夕奠未几也因不忍造次离於亲侧於是筑室墓旁以风飡露宿终其无已之痛虽记无明文谓之知礼谁曰不宜瀣仙杨子天性淳孝尝刲臂以疗亲疾及罹大故日以一溢米倚哭於屋之东偏既葬而餬口四方不得遂庐墓之志乃鈎考古今人得行其志者自汉申屠子龙而下若干人旁摭其事而系之以诗题曰心庐集此与皇甫士安作高士传以自况者不同而其用意则良苦矣记曰视无形听无声方亲之生存耳目视听常在形声闻见之外及亲既殁而衣裳桮棬触物思痛固不必身在墓侧然後悲哀发於胸臆也且不尝读曾子之遗书乎险涂隘巷不求先焉以爱其身是以跬步不忘父母也出言以鄂鄂行身以战战一言行不忘父母也见利思辱见恶思诟嗜欲思耻忿怒思患一发虑不忘父母也繇斯以推杨子之为倚庐也多矣以视夫风餐露宿於墟墓之间者傥所谓其事则异其志则同者也呜呼世风漓而孝道衰衰絰之中婚姻燕飨浸淫成俗恬不知怪缙绅士大夫则有非金革之事而讼言夺情者矣又其甚者托辞令甲谓以私家持三年之丧而三月六月以後服官视事轻肥出入无复有哀毁见於顔色噫吾愿以心庐之义告之
北海集序
学士遇羲鄂公既没之九年其子中舍赛君出公所着北海诗集若干卷示予且属予为序予缩恧愧汗敬谢不敏比启牍则洪文襄之序在焉公与文襄共事吴楚间者久文襄知公为深其序公集也简而质信而有徵後生末学闻见黔陋岂复能道扬万一为公重哉呜呼我
祖宗朝累叶作人生材不尽崇德中频举制科得人尤盛方公领乡试第一胸中已穿贯经史岿然负大人宿儒之望矣
世祖章皇帝既定天下公即槖笔官禁近囬翔馆阁十有八年洊跻翰林学士兼少宗伯之职
先皇帝雅重公文学固亟欲公秉钧赞元日夕献替於?厦之上而自初元入关以後命公佐筹师中者迄无虚岁
国家大征伐如定三秦下吴越克八闽平荆楚靖滇黔或以亲藩仗钺或以重将握符而公皆预参帷幄定策决胜盖自古军旅之事必资通经术崇信义之人秩然示三军以礼而後其衆为可用被庐之蒐赵衰让於却縠谓说礼乐而敦诗书惟縠为可呜呼
先皇帝之久烦公於征鼙戍鼔问者意其在斯乎集中所载大率使车浏览感时纪事之作为多昔人谓单门寒素足不踰井閈虽藻思绮才淩轹顔谢终难免於醯鸡之诮公马首所至几於九土游其八矣山川之瑰异风物之变迁悉有以激发其磊落吞吐之气岂区区郊寒岛瘦所能彷佛其万一者乎至於铺陈军容张皇天讨直与车攻吉日江汉常武诸篇後先竞响今读之而铙音凯奏与大将军跃马涖阵处历历可指也所谓进风於雅而以史兼诗者惟公有焉使天假以大年获观
今天子休明黼黻之盛则公之诗当更有埒於卷阿
既醉之什为
国家鼔吹郅治者而惜乎其止於此也读竟留连久之敬题末柬以归中舍非敢曰序公之诗也叶星期西南草序
星期与余别十二年矣性不耐为吏经岁而拂衣俯仰侘傺无以申写其孤愤郁邑之气而一寓之于诗顷归自岭南顾余于垩庐留连信宿出示西南行草屐齿所历既极登临览观之盛其所与酬唱往还又多海内倜傥磊落不羁之士而诗之奇皆足以发之余读竞惊伏顾谓星期曰近人称诗者多矣而倾吐怀抱大放厥辞排哭奡兀不名一家未有与子颉颃者也请子述所以工诗之旨可乎於是星期抵掌语余曰放废十载屏除俗虑尽发箧衍所藏唐宋元明人诗探索其源流考镜其正变盖诗为心声不胶一辙揆其旨趣约以三语蔽之曰情曰事曰理自雅颂诗人以来莫之或易也三者具备而纵其气之所如上摩青旻下穷物象或咲或啼或歌或罢如泉流风激如霆迅电掣触类赋形骋态极变以才御气而法自寓焉世之缚律为法者才薾而气荏徒为古人佣隶而已乌足以语此余闻之抚几而叹旨哉斯言足以砭俗学之膏肓破拘挛之痼疾矣遂与促席品次古人之诗星期持论齗齗多否而少可谓千余年间惟少陵昌黎眉山三家高山乔岳拔地耸峙所谓豪杰特立之士余子不足儗也余因三复星期诸作而求其比似则铺陈排比顿挫激昂类少陵诘屈离奇陈言刋落类昌黎吐纳衆有涌泉万斛类眉山缘情绘事妙入至理而自娴古法其才气之纵轶宁或涉于颓放怪诞为世所訽姗而必不肯为局缩依傍之态甚矣星期之学能不媿于其言而卓然自成为一家之诗者也兹游语溪将偕孟举吴子为宋元诗选且谓选诗既竣即肆力于古文辞以求合乎先正作者夫诗与文道一而已以星期之才日进而不止更十年後东南称文章钜手为後起领袖者舍星期其谁与归余虽学殖荒落愿俟星期集成援笔而序之
畿辅志序
维我
国家诞受景命中外効职文轨毕同燕京定鼎虽踵前代旧迹而经营缔造百度聿新三十余年以来德泽渐濡建置周密洵足淩轶往古昭示来兹固不恃区区形势之胜称天府都会之雄已也在易观之象曰先王以省方观民设教古巡狩方岳十二年一举而畿内甸服则有春秋时巡之典列国诸侯贡诗於王朝爰颁政令以变易民俗而王畿尤为风化之首自风诗既废所可徵者者志乘而已志乘具则美恶昭法戒备此在列服犹不可缺而况京师首善之地乎方岁壬子
诏允阁臣请命各省分辑志书督抚臣上之史馆彚萃编次用纪大一统之盛属以军兴未遑蒇事顷者海宇谧宁文字翔洽各省志次第成帙而畿辅通志亦缮藁报竣会某奉
命填抚八郡获受而卒业考其条目综其义例疆分理析部列族居粤自山川扼塞土田赋税以及关津邮传城郭堡戍之沿袭与夫宦游土着名贤硕彦之遗蹟方土物宜禽鱼卉木之产植凡属职方训方之所掌道川师邍师之所颁辨皎若眉列原委烂如以是上备
圣天子体国经野之资下禆大小官司承流敷化之助信所谓纲举目张班班可考者矣于是申檄所司授工锓梓装演讐校计若干卷某幸例得厠名卷端撰序始末窃因是有憬然滋惧者焉燕之建都邑也辽为南京金为中都元为大都路明改建北京数百年间历朝规制按籍可考田野何以瘠何以腴军实何以坚何以脆户口何以赢何以缩风俗何以淳何以漓军吏杂糅莠良错处或控御失术奸宄蘖芽或剂燮适宜狱市不扰虽古今殊势而治忽一理某与诸君子恪秉
简书抚河山之辽阔轸民庶之殷繁属兹守土与有均责一或失当即陨越随之是则某所执卷三复如涉渊冰者也是书也始于康熙十九年之七月成于二十一年之四月縂裁官前巡抚佥都御史于公成龙监临提调官参议董君秉忠佥事吴君元莱董理官保定府知府纪君宏谟縂修翰林院侍讲郭君棻自余分纂诸执事俱详书别简云
辛未科会试録序
钦惟
皇上圣神文武光被海宇三十年於兹纲纪修明教化翔洽殊方絶域之衆咸畏威戴德稽首向顺於荒遐万里之外而庶司百职事之凛凛効职者皆恪守尺度以奉行
朝廷德意将使薄海内外无匹夫匹妇不获其所而一时为士子者无不蒸蒸兴起思骧首於
圣世以自踊跃於功名之路盖大泽之沾濡久矣必世後仁斯其时也民生日以厚民俗日以醇而其昭融昌炽之象尤先见於士气则遭际盛时而以文章藻黻至治岂非儒生之厚幸欤岁在辛未天下贡士待试於礼部者二千五百人有奇届期礼臣以考官请
上命臣玉书偕臣廷敬臣光地臣士祯同往典试事
臣学术黯陋文质无所底仰蒙
皇上不次拔擢回翔禁近入直
讲筵洊历部务进参机密荷
恩深重不克展报尺寸【臣】奉职无状如此而
皇上犹不斥其驽下辄加驱策兹复委以抡才重任臣益切大惧矣【臣】惟主司之所凭者士子一日之文而已其文合於度则録之不合於度则黜之虽其人宿负文誉而为主司者因其一日之短黜而不録即怨谤滋起不能恤也且既已糊名易书而或以好名惧谤之故欲稍存一揣摩物色之见以冀幸於一旦名曰怜才其私一耳【臣】誓与诸臣力戒之言者心之声也帖括之文虽以应制举而其精神心术之所在或正或邪或诚或伪未尝不发露於议论离合之间第衡文者不深察耳夫鬷明堂下一言叔向犹闻声而知其人况三试其文乎【臣】愿与诸臣力勉之自丙戌以来文体凡屡变矣
皇上加意右文人才蔚起一时英隽之士翘翘焉欲去时文软熟肤浅之病以古学相尚而不善学者至以脱绳墨为高杂稗乘为博兀奡而不驯汗漫而无当其弊将流为荡闲轶矩之归而且浸淫有离经背传之患【臣】至愚鳃鳃虑之夫文有理焉有法焉有辞焉理必依传注法必宗先正辞必本六经如水之有坊农之有畔不容越也初试之日即以此意传示诸士比至校艺则宁质毋缛宁实毋浮宁简毋冗宁易毋僻其为支离谬悠之说得以诡遇而幸获者抑已罕矣而又於再试三试之文观其该洽今古之学则诸士中亦遂能分条晰缕於人品之纯驳吏治之缓急道术之源流律吕之条理历历指陈其端而疏通证明其义於是【臣】与诸臣执卷相庆谓天下沐浴
教泽之久而实学有本不谐流俗之士出於其中故其文多卓然可观如此人才关乎气运讵不盛欤校閲凡二十昼夜得卷一百五十有六今録其雅正者二十篇进呈
睿览【臣】谨扬言简端进多士而朂之曰
国家今日之甄録诸士惟其文也异日畀之政事而登用之惟其人也以为科目不足得人耶姑无论往代即
本朝五十年间由科目致身而姓名焜燿於简册者项背相望矣以为尽得人耶彼列上第跻华膴一旦陨坠至於身名俱辱者亦指不胜数矣然而用人之法终不得不重科目诚使一科之内得一二人者树功立名於不朽则於
朝廷设科取士之意已自无负但为士子者身受国恩宜人人思有以自见顾安得借一二人之树立以自逭其责也【臣】愿诸士各践其先资之言本经明行修以达於规为措注之际所谓实学有本不谐流俗者不独见於文字而持身服官亦由是焉记有之曰毁方而瓦合言能与物同也曰砥砺廉隅言不刓方以为圆也既言与物同而又言不刓方者何也以廉隅为体以瓦合为用特立独行与推贤让能二者交尽庶几儒行备而有禆於治理乎宋臣李沆论为治之道亦谓勿用浮薄新进喜事之人夫浮薄喜事之人皆其不能特立独行推贤让能者也诸士自勉为经明行修而耻出於浮薄则所以为科目重者在此所以报
国恩者即在此而【臣】等孜孜焉因言考行期仰副皇上郑重抡才之心以成
国家昭融昌炽之象者亦可藉是以答
休命矣诸士其朂之哉
吴江县志序
皇上御极之二十有二年直省大吏各奉
诏旨上所修通志於史馆玉书承乏为礼官得次第检閲而府州县志藏诸有司无寓目者知吴江县事郭君属邑绅叶君星期修县志成特邮书京邸问序于余余受而卒业见其发凡起例纲举目张视明莫正学徐给事二志之旧损益各半蔚称定本遂不辞弇陋而为之序曰县之有志通志之权舆也通志纪要县志纪详故辞宜该事宜博虽然义例不具持择不严虽该且博无取焉大凡物足以赡财贿利器用事足以厚风俗备董劝则虽草木虫鱼畜牧孶息之数搏埴轮斵良窳工拙之艺与夫井陌耕饁委巷纤悉之务孤嫠孝妇幽忧烦寃之隐皆不厌琐赜籍而记之以是为尽心民瘼者之所有事若乃琳宫梵刹倏创倏湮园林墟壠或存或没以及谀墓颂德之文游讌赠处之什一无系於得失而沾沾载诸简策是亦可谓不知类矣郭君之辑志也义例秩如宁严勿滥不独资考索抑以寓政事焉松陵邑称繁剧地瘵以疲其当务之急无如水利赋税三江五湖世食其泽而害亦因之积潦不泄沮洳弥望则农事病矣疆域延袤四百余里岁输五十余万版籍既定赋不容减则民力惫矣是编裒集羣议条列便宜俾前有可稽後有可傚所谓勤恤疾苦为一邑规久远之利者莫踰于此至于辨星野之躔次正疆域之鳞错以及搜考艺文证据轶事订旧志之譌而补葺其缺漏盖兢兢乎慎之而於人物贞义节烈之蹟品量论核收録尤严夫昔人作史稍徇爱憎辄有曲希时旨猥释私憾之讥兹于一邑之乘不妄毁誉进退如此岂不可为良史之轨范而志乘之标准矣乎郭君治邑五载洁已而惠下锄莠而殖良其侃侃砥节不愆于职之义悉于志见其端故曰以志寓政郭君有焉星期穿贯诸史多闻而善断能成郭君之美而传信于其乡之後人是则可并书也谨序
张文贞集卷四

[book_title]卷五
钦定四库全书
张文贞集卷五
大学士张玉书撰
吴潜昭评选制义程墨序
方一科之文初出譬若穠华错采美不胜收久之而霜降木脱録不数人人不数艺纵或阅者嗜好各别而论定之後亦所见略同则为思其所以刋落与所以久而不废者大抵巧不如朴繁不如简华不如实缛不如洁准理命意而纬以六经诸史唐宋大家之文辞虽方圆奇正不名一辙而精力之所融结皆不可得而磨灭也岂独六十年之文为然等而上之亦犹是矣桐城吴君潜昭濡染家学研精制举业二十余年持议侃侃与余意合近偕家弟韦存读书北固山房评选程墨毕问序於余因为述历科源流分合之故如此而窃自叹幸遇之早又不幸而闱牍为四方名流所许不能自匿其瑕三复兹选益不禁汗顔而缩恧也
于龙河制义序
龙河于先生以名进士历谏垣跻卿贰为
国家心膂大臣距其习帖括应制举时二十余年矣而于制举业深嗜笃好不啻饥渴之於饮食间与余论数科来文章之变抉弊擿瑕凿凿乎深中其膏盲而洞烛其标本顾以余为知言也者一日持所椟旧藁若干首过余谓自通籍後藏弆不以示人今以授子子为我序之以余夙承先生绪论固知先生于文穷相极形不名一家者矣虽然自昔作者牢笼万态驰骋百氏而精神贯注各有其用意之所在先生所以为文之意亦有可为余述者乎先生曰文章之道期于明理适用而已余之于文也尝穿穴乎圣贤立言之旨及宋诸儒训释之义研同晰异以力求其解矣既得其解称心而言思举所得于胷者毕达于辞而後已然而临文踧踖有深惧焉四子之书稽实待虚与易同体今随举一言引致于日用参伍于政事世变之兴替举措之得失如蓍命如数计莫有遁焉者也作文者不能根极理要考证践履而徒区区饰浮游之词以簧鼓一世其罪与侮圣人之言等余学殖荒落牖中闚日止见一隅独是随目所见吐而为言不致为巵辞剿说者之所借口庶几其无内疚矣乎余受而读之喟然而叹曰甚哉先生之文不为苟作者也其波澜相推而莫知纪极者文势之壮濶也析殿最于锱铢核去留于毫芒者文体之精洁也大雅奏而黄钟鸣武库开而五兵列文气之雄杰也要其大旨归于明实理究实用无剩义无溢词而止呜呼文章之变日异而月不同变至今日称极盛矣顾不善学者屡变而失其旨则势不能无弊工取侧势巧避正锋其失支貌类浑龎精气不属其失肤二者之弊彼此交讥其为本原不足则一而已得先生为文之意以倡导後学变不诡正久而弥新所谓有本之言固如是欤夫先生方端精国计以经济大业为海内所争仰制举业特余绪耳然而先生之所为文明理适用之文也经术经世即于习帖括应制举时卜之岂俗学朝荣夕萎分文章经术为二物者所可举似也哉既卒业敬书卷端以质当世之知文者
徐原一制义序
国家设制举以紘网天下士三十年矣丰水有芑生材不尽扶舆灵淑之气磅礴而郁积而科名文章之盛萃於一门往顺治已亥立斋先生荷
世祖章皇帝殊眷以第一人登第学者翕然诵法其文比于金熔竹笵距今十年而立斋之伯兄原一复以第三人受
皇上特达之遇而望益增重呜呼何其盛也夫原一之负重望於天下者以文章不以科名自有制举以来掇上第者踵辙相望一二钜公宿儒以高文典册照耀馆阁固已岿然乔岳矣至於俗学师承诡合有司之绳尺猎取科第而其文亦如春华不实不待风凋木谢之後而已委顿刋落无复存者文章声价曾以科名轩轾乎哉原一当庚子举孝亷名震都下一时论者已窃叹其遭遇之晩乃又中更轗轲极迍邅踣顿之状然後得第一得第而声华烜赫俨然埓於钜公宿儒则老其才以使其文之必传於世盖造物之意也今原一之文具在雅自矜慎藏弆箧衍而四方踵门传写日凡数辈行且不胫而走海内夫亦知原一之所以为文者乎濡染古学博极羣书胸中经经纬史无所不综贯制举义则成弘以後先正大家无不铢黍称量取材博而利用精其深造本原如此宜乎驰骋万态牢笼百家而不同於剽耳窃目之徒过时而速敝也虽然文章根乎至性徇人而封已巵言而猎貌虽雄辩极丽亦元裕之所谓不诚无物而已原一兄弟友恭内行淳备重交游信然诺至性郁勃发而为文章语有之仁义之人其言蔼如是则原一之所以为文者矣愚尝叹功令三岁一比士自帖括而外别无登进之路异时三事大僚悉由此出而士子猥以无本之衷不诚之学侥幸名器习为固然岂独其文易敝且岌岌乎有世风士习之忧得笃行绩学如原一兄弟後先参错於西清东序之间以挽颓俗其有济乎余自幼随伯兄礼存获交於原一立斋暨仲彦和十五年於兹今余兄弟又得追从两公之後出入直庐而彦和客都门亦时出其文以相质余自顾浅学薄殖曾不足仰嫓公家万一独是明习经术砥砺行谊宁恬毋竞宁质无华愿与原一兄弟终始勉之使当世不徒以科名文章相夸诩庶几无负
国家知遇之恩也夫
纪孟起制义序
熊锺陵先生谓予曰前辈读书自应童予试时便自不苟其为文穷变极态虽小题亦凿然可传旨哉斯言可为後进箴砭也今世所为学者大都卤莽灭裂取悦时俗而已传注之书童而习之不求甚解先正大家禀经翼传之文弃若涂羮寻声绘影如傀儡之眩目见有独出手眼者虽心韪其言而必曲为之说曰是不利於塲屋浸染既久举天下士子所为制举义庸浅肤俗类出一手为主司者或不得已就所见而甄録之而士子遂相率以庸浅肤俗为功令杜子美谓诗有伪体黄山谷论字法谓近世弄笔旋绕号为草书今於文见之矣呜呼何其陋也韩子之言曰养其根而竢其实加其膏而希其光士习之衰学无根本持苟且徼幸之心以应功令而其文亦不久而自敝夫士子委贽进身独有文章然且以苟且徼幸为逢时之技则策名以後依阿淟涊亦约略可覩矣顷
诏制科复用帖括
庙堂之意重以经术望天下士宜亟得渊博湛满倡导风气之文出而救之孟起纪子从西清余暇手旧稿一秩示予予读之而幸吾言之有据也其所谓传注穿贯该洽而非佣耳剽目之传注也其所谓先正大家哜胾吸髓而非揣龠扪烛之先正大家也夫惟大雅卓尔不羣其是之谓乎孟起与拙庵子湘诸伯仲以诗文名海内二十余年矣拙庵子湘先後成进士孟起今始用射策登第顾於是编斤斤不忘故物以视夫朝而艾获日中而弃其鏄銍者相去不啻什百非深造笃嗜于斯道者而能若是乎余故拭目文运之兴而深叹孟起老成夙学不以苟且应功令愿天下读其文而思其学之有原本也是为序
十三太史合稿序【代】
国家以文治磨厉天下士自乙酉迄今辛丑文体凡三变方酉岁肇举宾兴令甲未布余不佞承匮典南省试务求援据六经依傍传注以辟一代风气嗣後士子耳目渐束准绳壬辰试士南宫余忝为贰时则按理切脉讐校益严譬御马者始欲其就衔橛而继则欲其致千里也迩年来文体称极正矣而矫枉之过趋于薄弱识者忧之夫文章与治道相表里治有治体文有文体济五味为羮和五声为乐晏子之论治也理扶质以立干文垂条而结繁陆士衡之论文也
国家用制艺较士犹唐之用诗赋论运会则今日方在初盛乃不为燕许沈宋金舂石戛之音而流漂嘈囋曾郊寒岛瘦之不逮岂所以发皇盛治哉今年
新天子即位天下士适当就礼闱试予承
简命再典厥事自惟謭鄙思仰赴
圣主辟门之化凡罗而列之贡书者披文相质华实并收盖十八年间文体三变而予谬称主司皆得手定其甲乙窃覩是科文叹
国家涵濡之泽深也丰水有芑生材不尽而是科则采薪积槱左掇而右拾者矣馆中十三子以课业余暇各出所为制举艺将彚梓行世问序於余余览而怃然曰是真所谓金华殿中人语也馆阁之文海内模楷今诸子文具在虽吐情发性言各一家而其凿凿乎禀裁先民规步大雅者按之如出一手是不可为天下鹄乎而余更有为诸子朂者诸子以制艺弋科名特一经生帖括耳今既侧密勿建梁之地一旦
朝廷有大制作促召给札非博洽典故乌能倚席立办仰称
上旨以诸子之才如朝阳之映若木扩而充之何所不至自兹以往日驰骋子经史百家之书以一物不知比于不识甄盎之耻可也
张蘧若制义序
大江以南新都称诗书文献之国盖黄山白岳之麓自有宋以来多传经明道之君子而紫阳夫子崛起其间集诸儒之大成论者以其地儗之峄山沂水继紫阳而起者双湖樗庵东山三先生为之羽翼修明而圣人之遗经始炳于星日其文学彬彬载之史氏者视他郡国莫之能及也功令取士崇尚经术要在诵法先贤而师其为人用备学古入官之选况生其乡者哉数十年来知继三先生而起者之必有其人也辛未余奉
命校士南宫与同事诸先生矢心交儆慎以蒇事暗中寻索得一呈卷含英咀华而不骩于才左徵右羽而不束于法理则折中於圣籍体则步趋於先民扬而眡之温润以泽也抑而审之缜密以栗也意其人必大雅不羣介然特立之士也以视诸先生诸先生皆曰然乃举以冠多士暨撤闱捧雉来谒则新都张子蘧若果魁儒名宿潜心经史守道安贫屡踬于公车而不挫其志者也张子戊午登贤书被放者四而闭户埽轨授徒以自给足不涉阈以外惟寂寂手一编思欲有所发明以嗣续乡之先哲而出其生平所简练以程及门者余受而阅之大都恪守乎成弘大家之尺度而膏沐於六艺之芳腴原道则醇以深论事则约以达刻意匠心归於自得无窘步焉无跃冶焉其赏心而拊节犹之往日闱中展卷时也吁张子勉乎哉自有制科以来其登甲科为举首卓然有所树立为世所称道弗絶者几何人即前明成弘正嘉之际号称得士而缕指其间德业有闻於时而选述足传于後者必科名与人地交相重者也张子勉乎哉即张子之乡先哲双湖樗庵皆绌於一第东山晩而就辟而三先生之言论风采为儒者所依归如此即有宋三百余年以巍科起家者未易胪举而黄裳榜试録独传之至今尊为天球琮璧以紫阳夫子於是科登第也张子文近乎道而绩学励行其进未可量盍以三先生为梯筏而进而私淑於一代大儒之绪言考其立德立功之本末非惟知之亦允蹈之张子其可以弗心切向往也哉吾愿张子亟有以自勉矣
贺董公序
昔者成周盛时周公召公分陕东西出为二伯而其入辅王室也则周公为太傅召公为太保盖中外脉络聨而为一方其在外则政令德教播之民间者一皆可以自断而无旁挠中制之患及其在内则凡五方民情土俗之宜与其利弊休戚之所在莫不灼知洞见无有壅蔽而瞀惑之者是以坐於堂皇引纲挈领而国家之规画措置固已风行天下而无不当其後仲山甫当宣王时外领诸侯内养君德入而典司政本出而经营四方诗人述之载于大雅其职同也三代而下出入中外者虽不乏人然往往不无为偏重而贯注联属之道渐以微矣我
朝之制由侍从至六卿御史大夫者不复出为督抚由外吏至督抚而入为卿相者亦不数数见独於我平原董公所以用之者有异焉公起家禁林致位九列视学首善衡文南宫
天子宠之者至而其职皆词臣所序迁其任亦皆词臣所应得也顾当用公为御史大夫又任公以江督又命公为少司马又特授公以督漕人皆以
上之用公独破旧格为说而不知此正
圣天子之以周召仲山甫待公也盖天下才德兼备如公者不一二觏向使专用于内而不用于外则其综敏练达张弛文武纵横盘错风驰电震之才无由自见专用于外而不用于内则其丰棱骨鲠强毅果特侃然正色不激不随之德亦将有所自閟而或怅怅於学士大夫之望是故
上之所以用公者外收其保厘屏翰之功而内资其耳目腹心之助盖公之才德固无施不可而
上之用公亦实有中外相维贯注联属之意而惟公可以当周召山甫之重故其所以破旧格而用之者如此然公既屡用之於外而今复大用之於内从此而秉钧衡筹密勿则一代伟人之颂余又将为公述之矣台中诸君子喜公复来言路踊跃合词请文贺公余与公同馆阁久又为吴人被公之德甚厚乐其道之大行而非一方之所私也於是乎言
大司寇新城王公寿序
自昔名臣耆硕树功德于不朽者莫不兼以立言为重而其言或传之一二世或传之数十百世大抵因乎其人又因乎其时三光五岳之气蓄而後发发而当极盛之世则其人既与运会相表里而其言之传益弘且远斯德与功亦兼举而并茂焉吾今於大司寇新城王公见之公家世清贵表着东土自尚书见峯公布政使康宇公以勲名治绩彪炳前史暨匡庐先生胚胎前光位不满德名德之盛独锺于公公弱冠登上第起家扬州司李风流文采照耀江左尝过江徧游京口诸山所至辄题壁时先大夫方里居把读公集有天才独絶之叹洎公官郎曹偕伯兄西樵先生并负文望一时名人杰士咸望走恐後得公一言奬藉以为荣而公亦力以倡明古学振兴大雅为已任孳孳然汲引海内後进不遗余力于是
天子素闻公名特擢词林入直
禁近洊历台署晋长秋官中间敷教国雍校士南省凡所题品荐拔俱名得人自通籍以至于今虽官有内外任有烦简而无日不以文章为事平居键户着述旁搜远绍每
朝廷大制作大典礼多公所参定两奉
命告祭岳渎輶轩所过东涉岭峤西经秦陇山川风物各成一书故公之文往往播於歌颂刻於金石达于通都大邑流于荒陬海澨自
本朝用文治六十余年未有若此之盛者也余窃尝谓公之学以经史为渊海以诸子百代为波澜主于发明风雅扶翼世教有功于後学甚大少为理官中更执法掌禁诘奸屡奏平反其至诚恻怛之怀温柔敦厚之意蔼然时见于篇什咏叹之内有德于斯民甚厚而又遭时承平
天子方向文学昭回之光下被四表公于其间黼黻休明导扬美盛如臯陶之陈谟召公之矢音非若晩近能言之士戋戋以风云月露自表异者比也所谓人与时合而立德立功与立言俱不朽者非公其谁属哉岁八月为公七十称庆之辰诸门下士以余与公同主辛未试事请余一言以介祝嘏余惟公人文领袖四十余年吾先子之所敬而慕也吾何能指述万一逡巡久之而举不朽之说以道公之实且以为公诵昔卫武公年九十有五犹自作懿戒之诗公今年正未艾则其立言之既弘且远者亦正未有已也诗曰如川之方至以莫不增惟公似之矣谨序大学士泽州陈公七十寿序
国家久道化成太和翔洽六十余年间宗工巨僚以大耋闻者史不胜纪然大都功成致政享优游岩壑之适者居多惟近岁宝坻益都钱塘汉阳真定宛平诸公身秉钧轴而寿踰耆年後先
圣世协气之所萃川岳神灵之所锺天人交应乃克乘时挺生非一朝夕所能致也今於大师相泽州陈公复见之公弱冠登朝即以文章受知于
世祖皇帝洎躬亲大政开
今上讲筵直禁幄由侍从洊历卿贰两掌邦宪四登尚书挈持纲维表率寮宷遂进参化权弼亮左右自通籍五十年以来白首一节终始无间
上之所以眷倚公者久而益深而公之所以勤劳事上者亦久而未艾君臣相得昔人谓之千载一时夫岂易事欤惟公以清挺不拔之操独立不挠之槩益以纯明光大之气弘达魁杰之才敭历诸曹所至多有兴革比入政府百司庶务无不穿贯其源流而该举其得失则更事之熟也公政之暇博极羣书经经纬史期於适用为文根极理要一时大着作类出公手诗陶铸百家牢笼万有而一以少陵为归
上每览公篇什深加激赏尝
特赐御制诗一章以示褒美比年词馆诸臣奉诏编校典籍
上念非公莫可捴其成者故既参机务仍以直内廷为专职焉诗有之维岳降神生甫及申孔子说诗比之天降时雨山川出云曰此文武之德也书曰天寿平格言天无私寿惟平格者寿之平者坦然无私之谓也
皇上寿考作人大启无疆之历服而公秉坦然无私之性茂树保乂之功以助流时雨之泽天其相之矣公今年跻七十视听不衰神明益王而又长君以词林出佐边郡次君以学士同侍直庐诚所谓身其康强子孙其逢吉者继自今番番黄发备既醉之五福而佐
望天子万年之休以视前数公功名茀禄不更有过之者欤余随公回翔史馆四十余载又得与公後先居政地顷者两偕扈从南历江浙曾奉
特旨赐游湖山留连竟日于时道傍观者咸指目为二老而余自愧须眉衰白不逮公远甚兹因公门下士之请为述公之事业本于学问寿考笃于性情而推极于川岳之锺灵协气之萃应以明元老受福之有自者如此亦庶合于大雅诗人之意也夫是为序
大司农徐公六十寿序
丙戌秋八月户部尚书徐公督修河工告成自江南归京师复
命趋赴
行在所
天子深嘉劳之锡赉逾等先是
上五巡江淮指授方略河工已即叙矣至是复出睿谋开濬高堰三埧河以工务重大
特命公往监督公於是相形势程土物议远迩料盈缩赋职任役人乐趋事自经始至讫功凡百有十余日堤之长以丈计之凡一万六千六百有奇河之长以丈计之凡一万二千六百有奇共节省帑金二十余万两河流汤汤万世永赖自古成功之速且易未有及此者公之为功於河而德於淮民也大矣公之在淮也会翰林掌院学士阙员
上以公文章经术冠絶当代遂
命公以本官兼院事
廷推教习庶吉士久之难其人
上度无出公右者复仍以属公户部主天下财赋盈
虚出纳关
国家之大计而翰林育材成德以储公辅之器尤政理之根本公以一人兼之非公政事文学实有足以追配古人者亦安能致
上之眷注笃而信任专如此也初公以庶常授捡讨上试诸词臣於
内廷擢公文为第一後连七试皆第一一时警动朝
野旋充
讲席与睢州汤公同职
上已深器公駸駸向用矣有忌而尼之者久之乃侍讲筵列坊局
上愈欲试公以政事遂晋秩卿贰历副都御史工部
刑部侍郎奉
命巡抚河南公持宪执法平刑掌土皆有治绩可传道而河南之政为尤着河南地大物博吏多不自修饬公至一严苞苴馈遗之禁以身为倡召诸属吏於庭询其地之所出旧例官之所入与其家一岁之所需几何裁濶狭与相准度俯仰足以自给而已外此取民间一丝粟者以白简从事无所贷吏惴惴奉法不敢欺绐又感公之恩而幸廉之可不至於贫也於是百城之吏无有以贿败者因是爬梳利病锄奸苏良劝农桑兴学校辑军旅生聚教训三年有成民用大和河南士大夫至於小民交口以为
本朝数十年来巡抚未有如公者也忆辛巳冬玉书
被
命召入谒
上
上问江南民风吏治甚悉遂问河南巡抚徐某居官
如何具以实对
上曰然朕亦闻之徐某起家词林居官如此不负朕
所委任矣嗣後玉书每侍
上称羣臣之贤者必曰徐某徐某云盖公以和平正大之气精敏练达之识敦裕博厚之体清而不激严而不苛察而能容温而能断故能周知物情洞悉人隐使人畏威怀德而乐趋之上以副
一人倚毗之盛心而下以造斯民无穷之厚利然则
公之所以受知於
上与
上之所以知公者诚三代以下所罕觏而千载之後犹有余慕者也初公以己未分校会试甲子典江南试皆称得人甲戌会试公为主考官所録皆瓌玮博达之士列於台省馆阁者是科为多今公复
命而归值公六十诞降之辰其门下士等乞余一言以介寿余与公同朝久知公最深而余之子则又为公所録士也故不敢以不文辞诗有之召伯有成王心则宁又曰吉甫燕喜既多受祉公之告成而归与召伯同而
上之宠锡公者即吉甫之所以受祉者也继自今天寿平格黄发台背公之功名方且炽昌盛大佐
天子锡福兆民余更请歌南山万寿之诗颂公矣
大司寇健庵徐公六十寿序
大司寇健庵徐先生以今年仲冬二日称六十寿时先生方予假还崑山用宋司马文正故事以书局自随里居编辑於是乡之士大夫谋所以寿先生者先生固辞诸君子乃寓书京师属寄亭太史乞文於余且曰司寇自通籍以来二十年矣其在翰林黻太平润色鸿业天下望之如景星庆云鸾翔而凤翽及总风纪长秋官与立斋先生左提右挈协心力以赞邦治功名之盛莫与比俪而先生尤以文章受
天子知遇凡朝廷有大着作必属撰定洎展祀得请
犹
召入内廷谕以史事陛辞之日复
亲洒宸翰赐额以宠其行古今儒臣之被
主眷未有如先生之渥者也惟公共事馆阁知先生深为举先生之抗直立朝精勤奉职者质言之以侑一觞可乎余曰唯唯先生服官大节诸君子已得其实矣頋余闻之楚子木问范武子之德於赵孟赵孟曰夫子之家事治言於晋国无隐情其祝史陈信於鬼神无媿辞夫以士会之歆享神人光辅社稷功业至为显懿而赵孟略而不言乃特举其家事得无盛德感人之实有不在於昭昭之迹者乎今先生贤过士会而诸君子之所称述曾未有得於赵孟之旨窃以为未尽也寄亭作而言曰微公言诸君子固有请矣往岁吴中荐饥先生饩粟千锺全活以万计又仿社仓遗意岁输数百石以备荒札复高忠宪同善劝分之制以通有无遇有
诏旨蠲贷则私家租入悉予而弗取而又收育遗婴广瘗道殣施惠犴狴衣冠之族有鬻女偿官逋者率金钱给之仍择士为配其武陵安定太原颍川诸旧族累世浅土辄为经纪襄事其賙恤惸困如此崑学宫圯董率缔构不数月而鼎新萃子弟秀异者於学舍多方诱掖之有不克自振者为延誉汲引俾成就而後已其推奬寒畯又如此凡此数事先生与果亭立斋两先生倡导於前而艺初章仲实均道积诸君推而行之於後仁声义问洽於吴趋行道之人至为感激陨涕其所由来非一日之故矣余闻之喟然兴曰自世教衰而睦婣任恤之谊不讲士大夫居其乡者鲜有郑罕宋乐施而不德之风而持论者犹且以近名为口实无惑乎风俗日趋於锲薄而莫知所底也今观於先生行事然後叹康济斯民膏润庶物之道一以居乡教家为本诗有之夙兴夜寐洒扫庭内卫武公年逾九十矣而作懿戒所谓有觉德行实自庭内基之敢称此诗以复於吴郡诸公而因以致无疆之祝於先生揆诸赵孟称士会之义其亦有当焉否也大司寇运青张公寿序
康熙戊子九月总河遂宁公疏报秋汛情形具言水势虽长修坊宁谧
皇上临轩褒叹谓河臣自涖任以来殚心尽力所用河帑谨严明晰絶无糜费比年两河安晏堤岸无虞深可嘉悦又閲月
特旨召公为刑部尚书仍令举所知以代举朝士大
夫咸颂
皇上知人善任信人不疑而益服公清勤着绩忧国
奉公有以深信於
上为不可及先是三十七年黄淮并涨黄水灌洪泽湖湖从六坝旁泄由运河入下河伤民田甚衆于时任河事者竭蹷补救糜金钱数百万迄无成绩
皇上忧劳万民特命公以正卿往督河务公既至祗
承
简命日勤劳其耳目心力以筹度地形水势每当洪涛冲波颓沙阤岸盲风暴雨之侵逼严霜酷日之触冒周行巡历必躬必亲於是度土方均丈尺揣厚薄定高下量功授职举贤而任能凡金钱之积于公及领于官而赋于民者日程月要丝粟以上无敢冒也无敢滥也公既正已以率属而其下亦皆祗令奉法洗手将事惟恐陨越公涖河今八年余矣筑清口挑水坝浚张福口引河修归仁堤疏人字芒稻泾涧诸河开大通口闭仲庄闸改由杨庄新河增筑五里滚坝用使淮水畅流敌黄黄水北趋不至倒灌河身寛通岸高堤坚大涨不溢民悉免于昏垫顷又
命都统孙公冢宰徐公于高堰三坝下筑堤束水复於蒋家坝濬河建闸而善後之策一属于公凡此经画皆断自
宸谋训示明切而惟公氷心强力实能恪遵
指授以为德于斯民而
皇上所以眷注倚毗公者遂如此其久且笃也公起家庶常敭历中外所至有声迹巡抚两浙归装惟襆被一囊视学江南振拔寒畯公明莫与俪及摠制两江始至之日墨吏望风解绶盖公之生平澹泊根於天性而又见义必为独立无倚不以祸福利害是非毁誉动其心其识见之坚定学术之直方诚有卓然大过人者倘无公之素积而欲矫饰以效公之万一庸有当乎今公年届六十积勤之久鬓发半苍而神采益王方迎养太翁于官舍修承欢视膳之乐则精明强固天实相之公门下士於公仲冬生辰谋所以寿公者而属余一言余为备述公功名德业有自致期颐之理而无事巵辞以为祝也惟诗有之曰维岳降神生甫及申其诵申伯则曰登是南邦世执其功公之懿美与崧高之诗今古相望
天子懋嘉乃庸行且入秉钧轴以登一世于仁寿岂特南邦是式而已南山之诗曰乐只君子德音不已又曰乐只君子遐不黄耉敬请为公连类而诵之
大司农人岳王公八十寿序
大司农福山王公敭历中外三十余年岿然负海内钜人长德之望不独以才略干济为一时班行推重已也先生自庚午而後引年者再癸酉夏复抗章陈情辞甚切挚
天子召见西苑询问年齿动履甚悉既退阁臣入奏上顾书等谕曰尚书某精力尚健老成人不易得也
可降优旨慰留之于是书等同奏
圣恩?念老成如此岂特尚书臣顶踵被德【臣】等闻
之皆感入肌骨比
命下士大夫举手交庆叹为盛事盖公今年春秋称八十矣粤自海宇承平百物充牣国家岁出岁入之数勾稽至繁而又
朝廷时下寛恤之诏赐田租停漕挽豁灾伤颁赈济皆借筹于司农公晨兴入署指画口授厘晰不爽铢黍去年秦省告饥
皇上恻然慈轸涣发帑金百万多方振恤
特命公偕司空沙公往视其事公衔命遄征兼旬而达秦境乘骑遍历闾井召集其父老亲询其妇子仳离转徙之状筭口授粟多寡必均而复人谕户晓以
圣天子焦劳宵旰加惠无已之意一时更生之民无不感激流涕阅三月事竣反命以黄发元老驰驱于炎熇烈日之际而絶无劳苦疾厉之侵非天实佑之何以得此夫德集于身则天畀之以多福公之为所蓄德以备福者固非一朝夕之故矣起家曹郎先後几二十载在西曹平反海州疑狱以两议上请卒从公议岁庚申建节松威督理刍糗出入雅安沈黎锋镝间不遑寝处者经岁而军兴不缺於供亿羌人寇松龙部署官军克巴猪黑虎等十余寨衆皆就抚是冬入觐念采运楠木为蜀民害特疏请罢其役蒙
恩报可方是时
天子雅注意公欲加向用比移节口北治声益起未一载而擢入卿寺又一载而特简开府江右受事甫五日而晋浙闽制抚府濒行犹禽治其贪纵不法之奸而条上其事之宜兴革者至今奉为絜令既涖浙闽则调剂军民激扬官吏开诚布公植良锄莠数月之内舆情翕然
车驾之南巡也率所属迎于檇李
天语问劳至殷陪扈行在数被召见参饵币帛珍果
之赐无虚日又颁
御书卷轴扁额及御制诗一章近侍传
谕以居官清正特加优赉且谓两省事繁宜节劳加
餐善自调摄先生感泣不自胜
驾还京师越两月遂拜尚书户部之命惟
上知公深故眷遇如家人父子倚任如股肱心膂惟公感恩思报之切故展布四体而惟力是视精白一心而终始不渝盖公之学在澹泊宁静而其设施在利物济时以此荅
主知即以此获神佑其康强逢吉白首而不衰者天相之矣书曰天寿平格岂特一身之福已哉昔文潞公在元佑初年逾八十外国使至见公于殿门却立改容曰何其壮也苏文忠语之曰使者见其容未闻其语其综理庶务虽精壮少年有不如其贯穿古今虽端门名家有不逮使者拱手曰真异人也方今海隅日出罔不率俾重译之使
阙下必有覩公之威容拱手叹异者余虽不文当告以公之寿身寿世为国宗臣直如周之毕召太公逾百龄而未艾不仅与宋之潞公嫓休于史册也矣余辱交于公久公之司属将旅进而称觥于堂而属辞于余余不能缕述懿行而为举其事之大者如此诸君子曰是可以进一觞矣遂书为序
王农山先生寿序
华亭农山王先生以今年九月称八十寿长公瑁湖方奉
命典三秦试次公薛淀槖笔禁近为史官季公俨斋则以御史大夫里居侍养三公之门下士谋所以寿先生者而属辞於余曰先生齿尊德邵泊然无世俗之所嗜好独得公文以颂述懿美庶几可介一觞余敬谢不敏复念先大夫之执友在海内者晨星相望惟先生钜人长德岿然灵光之独峙又瑁湖昆季辱交至笃知先生深者宜莫如书安敢辞先生与先大夫同官大行重文章敦气谊当谈讌促坐辄举娄东吴门云间诸公着书缵言援接後进之事以相镞砺继持英簜之节奉使三楚偕其地英流名宿酬倡盈箧衍而他无长物甲午分校京闱少宗伯田逊庵为举首实出先生之门於时先生雅负文望高邮王文通公方典铨极意引先生为铨曹郎以自助而
庙堂特重直指之选会京庾巡视需人遂用才望命先生往爬梳宿蠧优恤转挽条上利弊数十事八九着为令甲比报政叙劳增秩旦夕且大用顾以两尊人春秋高投牒乞养辞意恳恻竟得请以归自先生归里越今三十余年矣侧闻几阁清严图史错互莳花治圃觞咏自适无摉岩架石穷侈极丽之观无宾从杂遝流连声伎之习性乐易简直与人交推诚吐臆虽造次倾盖有若久要读书百卷博览强记储於腹笥每子弟侍侧或杂举史传辨核疑误或指述见闻自朝常国故以及闾巷习俗之变迁士大夫风尚之同异感今追昔裁量是非家庭燕闲品核之辞皆足垂劝戒而裨信史以故瑁湖昆季濡染家学先後擢上第蔚为名臣余与俨斋同侍
讲幄者六年且比隣而居文事商略常夜分不辍嗣瑁湖入史局发凡起例多所倚藉薛淀馆选余复忝一日之长相得益欢丁卯春余与俨斋从里中被
召同为法官谳狱有不当大廷争执持议辄合余复
覩俨斋出入禁闼受
天子知遇至渥而息深视下无失言失色於人瑁湖薛淀才望竞起并执恭谨如寒素盖先生从服官政之年优游里舍今齿登耄耋犹修规言矩步之节宜诸子奉先生家法三命益恭久而勿替有如此其盛也余闻之谦德之柄也俭德之共也敬德之聚也三善备而养德养身之道胥具於是然则先生之所以教诸子其即先生之谨身节用以自致康疆寿考者乎云间先哲如徐文贞陆文定董文敏皆以盛名跻大位享大年今先生之齿业与文贞文敏埒独壮岁遗荣疑官秩为差绌夫天道啬於此者丰於彼余知先生寿考当与陆文定嫓美而诸子多贤既贵且显则又直轶前贤而上之矣更二十年先生称百岁之觞书得以犹子奉杖履祝哽噎於侧是宿昔之私愿与俨斋相订於直庐者也敢书以为先生祝
少宰颛庵王公六十寿序
康熙壬午冬
车驾驻跸德州阁臣入奏事
上顾问臣玉书曰江南氏族如吏部侍郎王某中允王某可称世家今在朝列孰与嫓美臣奏父子叔侄兄弟相继登朝者有之侍郎臣自其曾祖父为明阁臣以来簪缨世嗣代有闻人在朝诸臣未有与之絜盛者也
上为嘉叹久之盖少宰颛庵王公为
圣心所简在者非一日矣初任史官时校士山左最称得人甫入宫坊即归侍奉常先生养里居者十余年起补赞善以才望视两浙学政所识拔皆一时通今服古之士庚午秋复典京兆试事衆口咸翕然称服于是
天子深器公特擢内阁学士时余叨入政地每见公
承
旨询问应声而对不疾不徐辞简而义当
上辄倾听首肯甲戌夏户部侍郎缺人非词臣应迁
之官也
上亲举公名温谕褒美遂面奉
简命公至部适当秦省举行事例之时日久蠧生诈伪错出公鈎稽简籍严核虚冒侵牟诡讹之弊厘剔一清越五年仍以翰林学士佐典铨事于时孝感泽州两公先後为冢宰咸倚公协心举职己卯庚辰间淮黄失序高堰增筑石堤系河防至重
诏用九列大臣董治其役而公与焉涖河上数月堤
工具有次第旋
特旨召还此泽州既入政府安溪李公代为冢宰而尚未视事公主持部务澄叙官方准情察理务适于中事有未协即条上便宜期于疏通无滞由是衣冠倾属有孝先巨源之誉焉夫公囬翔卿贰閲十有余载海内识与不识无不冀公早跻揆席以膏润百物而公之年则已称六十矣在昔万历甲申为文肃公即家宣麻之岁时年甫服官政今历百二十年公之声寔才望与文肃公埓而齿则加茂焉
朝廷方向用老成欲得黄发耆艾可畀股肱心膂者以为岩廊增重则六官之长台司之寄选贤而任微公其谁属哉至于公立朝本末事不胜纪余辱交久知公为深大抵以羔羊素丝之尽砥节首公之诚以爱惜人才之心行正直不阿之法持已至峻而遇物则平涤弊至严而宅心以恕所谓通达治体卓然有古大臣风概者公真其人也夫
国家中外辑宁兵革偃息惟是公卿大臣悉以公正平恕为
朝廷斟酌元气导宣雅化则举一世而措诸仁寿之域直指掌间事耳然则公之所为寿身以寿世者其道孰有踰于此乎献岁七日当公揽揆之辰长公幼芬太史与中允公并负词垣盛名次公树僊亦绰有文誉登堂奉觞宾从交错余特为公备述
主眷之隆与世泽之盛而又进而推原於立身立朝之本於以祝期颐祝霖雨焉所以为斯世斯民庆不独公一人庆也
杜遇徐六十寿序
余初入史馆即奉檇李杜遇徐先生之教先生以余同举于丁酉契分至渥嗣是三十余年间寓直
讲筵洊历部务皆与先生相先後而交益亲今年十月下澣为先生六十称寿之辰浙士大夫谓余交先生深属余文侑觞以为桑梓庆余曰先生之享大年备多福岂特一乡之私庆矣乎窃愿有以进也方今
圣天子摠揽万几修明百职六官之长倚毗为尤重或擢自外台或简诸禁近历试其行履才略卓然可膺大用然後畀以枢要之任先生回翔正卿者十年于兹矣初领冬官以艰去阅三载即家召起历司寇晋司马所至涖事精审克举其职癸亥甲子间尝奉
命巡视海疆舟车跋涉经行万余里熟悉形势险隘与夫设防制胜军民屯垦之宜故在中枢能历举四方要害不啻指掌比者
庙堂加意武臣诸路提镇以次入觐先生奉扬上旨所以奬掖鼓厉之者甚至诸武臣咸凛凛受命惟谨盖德望足以服物如此方先生之长秋曹也于出入比附之际辨核至严一时奏谳皆平允得情及奉
诏重修律例先生膺搃校之责余亦与焉今同事者多相继迁职去惟余与先生虽改官仍领是役先生延访僚属甄明故事以唐律为原本以明季诸家笺疏为依据有三四易藁然後定一律者摠仰体
圣明钦恤庶狱至意而一归于仁恕旦夕是书告竣先生之所为助流德化者其泽不益溥乎夫
国家当重熙累洽之会薄海内外罔敢不庭十余年以来时和岁丰兵寝刑息为史册所仅觏士大夫遭逢盛时惟是秉持大体崇尚忠厚弼成太和洋溢之治则于世道人心有深赖焉先生自建议岩廊以及擘画部务不立异不苟同力去烦苛斥远浮薄先生所可人咸被之以为荣其所不可人亦不敢以私怨良由至诚不欺之学平易正直之风感入于人者深故能使人涵濡厌饫而不自知诗有之柔亦不茹刚亦不吐真先生之谓矣昔宋杜正献事仁宗朝以直亮忠信取重天下由枢密拜同平章事清约如寒素名业显懿寿跻耄耋论者荣之今先生德量与正献埒久典兵柄仿佛宋之枢府
天子倚任向用之殷计日当入参大政而年力方盛视正献又为过之岂非昭代休明之运笃生良弼将俾一世共食太平仁寿之福则天之佑相先生而锡以纯嘏者方如阳谷之初升河流之始润其为庆宁有艾耶诸公曰是可为先生侑一觞矣遂书为序
山东巡抚王东侯寿序
昔曹参为齐相延胶西盖公问为政所宜盖公言治道贵清静而民自定参遵其教齐国大治尝反覆斯言而深有味乎其旨也当孝惠时民之去汤火而登袵席未久也参用盖公一言而齐七十余城若赤子之附慈母古之大臣为天子牧养元元安静无事持大体得人心如此大中丞王公东侯抚齐之五年岁在壬午政修事和人吏安辑冬十月
驾幸德州明年癸未春再举
南巡复历齐境余皆忝与扈
跸於时长吏之官是土与士大夫之居是邦者下至黄童白叟莫不称述公之政绩亟称其贤余因询访其实则知自公为政未尝妄刑一人妄断一狱也轻徭减赋期於富之灾祲之见告者未尝不呼吁轸恤也其御僚属也务成就安全之未尝以小过轻见弹劾也未尝轻变一法而弊已革未尝轻动一衆而利己兴其闾里之轻侠濒海之奸宄屏息而歛迹亦未尝抟击立威也进六郡之髦士而教育之复白雪书院讲道论德於其中未尝以军府盘错而辍也未尝为矫矫之行而自敦羔羊素丝之节未尝树赫赫之功而人享旧德先畴之利是以
天子嘉悦奬劳再三爰书治理寛平四大字以赐公其他诗章箴铭以及尚衣珍馔之属予赉骈蕃有加无已盖尝论之
国家久道化成太和洋溢四海之内物靡失所
皇上方宏寛大之诏锡荡平之福则夫藩垣之佐腹心之臣谓宜广上德通下情涤除烦苛导迎善气而或者犹矫激以立名刻核以骇衆上负
朝廷任使之意而下使百姓不得遂其生此非细故也惟公含弘直方敦大博厚不矜名不炫能漠然无为而四境之内数千里之地民气和乐俗用康阜此以知公之嘉猷善政不可胜举而寛平两字之义足以括之惟我
皇上知公之深故评公之确以此风励有位至谆且切也诗曰乐只君子殿天子之邦乐只君子万福攸同於公验之矣抑闻之古之君子爱其人而悦其德则必愿其寿考以享福禄于无穷南山有台之诗是也曰乐只君子万寿无期又曰乐只君子遐不眉寿今年春适公悬弧之辰东土之士大夫谋所以祝公而致南山之意羣相与乞言于余余惟公保厘之绩既已合于古人故特举参之相齐以为言他日参为汉相遵何约束百姓歌之曰载其清静民以宁壹盖始终守盖公之一言而相业遂为三代以下所称首今公简在
帝心入为霖雨行见佐
天子垂拱之治而贻一世以寿考之福吾知功名盖
与平阳比烈矣
侍御晓斋郑公六十寿序
侍御晓斋郑公以康熙丙寅岁除日称六十寿时公方官京师而士大夫举觞称庆於里者趾
[集部,别集类,清代,张文贞集,卷五]相属也余於公属在姻娅知公为深为述公立朝立身梗概以为公寿可乎公之入台
班也当
圣天子武功耆定式遏乱略之会一切兴革事宜自诏书宣谕外时奉
特旨召廷臣集议於阙下公与同官反复辨论皆深当治体奏上辄见施行公尝语余曰事期於有济何必功自己立名自己成在台五载所论列当世之务见於独奏者什之一而见於合辞奏请者恒什之九盖公不矜才不立异事有当否辄与同列昌言之而大旨归於有济昔李文靖为相尝言朝廷防制纎悉毕具更张一事则所伤多矣惟诸路所上利害一切报罢差用报国家耳识者以为名言刘文靖亦言宋时经变多矣所立法度不无小害但其利多耳後人不知遂欲轻改此其害所以纷纷也公之意盖以军兴时权宜之政既已次第厘革外此则皆诸司旧章宜一切遵守小有扞格稍一增损足矣何纷更为故公之不以忼激博名高者非不言也所见者远而所持者大耳从来
制诰之文与典谟并重
本朝四十年以来臣下被
恩命者多矣而文辞相袭因仍未改公曰是岂所以
重
王言尊纶綍乎特疏陈奏遂得
俞旨学使以衡文为职公请改用词臣以重文教初
格于议未行亡何而吴越之衔
命视学者奉
特旨以词臣往矣公所言合大体如此督京储一载饮氷悬鱼自砥甚厉而恤民惠军务为寛大而不事苛摘曰
圣明在上御下以寛屡
谕羣臣用和平养万年之福可以锱铢升斗伤盛治乎继公者或用锲急自见而人乃愈思公云公天性孝友念太夫人春秋高旬月间书问不絶遇羣从推甘让肥和易温煦蔼然以亲方公少时尊人金吾先生与叔父超宗士介两公狎主文坫辟影园以讌集四方文章声气之士一时名宿与公遇者佥谓在纪羣之间而公谦下自牧以父执遇之既贵而不衰以故犹子其五懋嘉及令嗣御六坦公诸君恪秉家训规言矩步絶去高门世禄贵介纨绮之习可不谓德盛礼恭之至者乎夫国家当昌明豫顺之世元气藴隆必得老成耆硕海涵岳峙之人应运而出以持盈满而戒浇薄而其当大任也类非可以捷得而骤至往往老其才以有为使少年新进喜事之臣知所取法以佐成盛治盖天之生才国之养士与士君子之自为养三者恒相须公之自为养亦久矣今年跻六十而回翔台署未加显擢盖天之眷公与国家之用公实有意老公之才而不欲其轻试过此以往则一再迁而为卿贰即以黄发之元老主持国是于细旃广厦之上而兹之称寿犹日之耀於扶桑方升而未有艾也
赵擎之七十寿序
国家受天景命奄有方夏垂四十年薄海内外靡不向风效顺而甲寅乙卯之间滇逆负恩倡乱延及闽粤而关陕巴蜀亦遥相应和以廑
庙堂西顾之忧维时勇略将军擎之赵公以宁夏镇
兵直捣蜀险计日而平滇奏凯之後
朝廷念公行间积劳不复任以兵事遂召入为銮仪卫使未几而公以疾乞归越数年为岁庚午嗣君黄岩捴戎寓书京师与余曰家大人蒙
国厚恩获归田里以养余年今且七十矣素辱公交契愿乞文为寿以博一日之欢余曰唯唯公之劳勩在国家勲名在竹帛威名在四海虽家居不当事任然在朝公卿大夫以及四方文武大吏慕公之风槩乐公之寿考者贺使且相望於道何藉鄙言为重虽然知公之悉者宜莫如余其乌可无言犹忆癸丑秋余请急过津门谒公於幕府公一见握手如平生欢余窃覩公状貌魁岸持论慷慨音吐如钟御下严而不苛三辅盗贼屏迹无桴鼓之警私心叹曰此真将军也古称方叔元老非公而谁而是时寰宇承平车甲衅而不用公在镇方以经生业督课诸子诸子鱼鱼雅雅佩服诗书闻余至各出所为文以相是正即今捴戎君天英暨弟仲君亮公季君旭升也留连三日夕余别而南去别未数月而滇黔之变作矣
朝廷遣禁旅数十万先後环集於楚蜀之境岁发金
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>