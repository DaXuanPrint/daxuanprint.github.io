<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御提,提要,㸔柳文纲目,柳先生年谱,五百家注柳先生集巻一,五百家注柳先生集巻二,五百家注柳先生集巻三,五百家注柳先生集巻四,五百家注柳先生集巻五,五百家注柳先生集巻六,五百家注柳先生集巻七,五百家注柳先生集巻八,五百家注柳先生集巻九,五百家注柳先生集巻十,五百家注柳先生集巻十一,五百家注柳先生集巻十二,五百家注柳先生集巻十三,五百家注柳先生集巻十四,五百家注柳先生集巻十五,五百家注柳先生集巻十六,五百家注柳先生集巻十七,五百家注柳先生集巻十八,五百家注柳先生集巻十九,五百家注柳先生集巻二十,五百家注柳先生">
<meta name="description" content="诗文注。。唐柳宗元(773—819)撰,宋魏仲举辑注。四十五卷(存二十一卷),新编外集三卷,《龙城录》二卷,。附录四卷。宗元有《河东先生集》。已著录。。仲举,。名怀忠,建安人。南宋书贾。曾编辑韩柳年谱。此集成于庆元六年(1200)。冠宗元年谱,并列柳集所收评论诂训诸儒名氏。此集与百家注本基本相同,皆详列各家注释者姓氏,而且正文及注释,除少数刻误外,亦无大别,只个别处稍有差异。如卷首所列注释者姓氏中,百家注本有“普慈文氏(名谠,字词源)”、“武信王氏(名儒,。字尚友),”五百家注本无。五百家注本所列“鹤山吕">
<title>五百家注柳先生集_柳宗元_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">五百家注柳先生集</span> <br/>
          作者： <span class="inputVal" id="bkauthor">柳宗元</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,注释,完结</span> <br/>
          字数： <span class="inputVal" id="bknum">[book_length]250700</span> <br/>
          说明： <span class="inputVal" id="bkdec">诗文注。 唐柳宗元(773—819)撰,宋魏仲举辑注。四十五卷(存二十一卷),新编外集三卷,《龙城录》二卷, 附录四卷。宗元有《河东先生集》 已著录。 仲举, 名怀忠,建安人。南宋书贾。曾编辑韩柳年谱。此集成于庆元六年(1200)。冠宗元年谱,并列柳集所收评论诂训诸儒名氏。此集与百家注本基本相同,皆详列各家注释者姓氏,而且正文及注释,除少数刻误外,亦无大别,只个别处稍有差异。如卷首所列注释者姓氏中,百家注本有“普慈文氏(名谠,字词源)”、“武信王氏(名儒, 字尚友),”五百家注本无。五百家注本所列“鹤山吕氏(名东,字伯阳)”、建安蔡氏(名梦弼, 字傅卿)”、“建安魏氏(名怀忠,字仲举)”三人,则为百家注本所无。有《四库全书》本,《四库全书珍本初集》商务印书馆影印文渊阁本。</span> <br/>
          封面： <span class="inputVal" id="bkimg">Z_18300.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]五百家注柳先生集
[book_author]柳宗元
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,注释,完结
[book_length]250700
[book_dec]诗文注。 唐柳宗元(773—819)撰,宋魏仲举辑注。四十五卷(存二十一卷),新编外集三卷,《龙城录》二卷, 附录四卷。宗元有《河东先生集》 已著录。 仲举, 名怀忠,建安人。南宋书贾。曾编辑韩柳年谱。此集成于庆元六年(1200)。冠宗元年谱,并列柳集所收评论诂训诸儒名氏。此集与百家注本基本相同,皆详列各家注释者姓氏,而且正文及注释,除少数刻误外,亦无大别,只个别处稍有差异。如卷首所列注释者姓氏中,百家注本有“普慈文氏(名谠,字词源)”、“武信王氏(名儒, 字尚友),”五百家注本无。五百家注本所列“鹤山吕氏(名东,字伯阳)”、建安蔡氏(名梦弼, 字傅卿)”、“建安魏氏(名怀忠,字仲举)”三人,则为百家注本所无。有《四库全书》本,《四库全书珍本初集》商务印书馆影印文渊阁本。
[book_img]Z_18300.jpg


[book_title]御提
五百家注昌黎集实宋椠之佳者柳子厚集虽亦五百家注版式行欵标题并同而纸色墨香逊韩集远甚且正集廿二巻以下至末皆阙又改目録终以弥缝之更非完善第柳集注刋本今鲜存者亦觉片羽可珍惟当居韩之次耳附识题韩集诗之后并书冠此集巻端乾隆甲午仲秋御笔

[book_title]提要
钦定四库全书　集部二
五百家注柳先生集　别集类一【唐】
提要
【臣】等谨案五百家注柳先生集二十一巻唐柳宗元撰宗元集刘禹锡称编次为三十二通至宋初穆修好其文复为刋行之其后方崧卿郑定张敦颐等各为训释巻目递有增损此本乃南宋庆元中建安魏仲举所辑五百家注与昌黎集并刋于家塾者前有评论训诂诸儒姓氏一篇检核实不足五百家之数书中所列有集注有补注有音释有解义又有孙氏童氏张氏韩氏诸解此外亦罕所征引盖宋人辑书喜夸采摭之富所云家数固不足尽凭然搜罗究为繁富书后新编外集三巻乃原集未録之文共二十五首附録四巻则罗池庙牒及崇宁绍兴加封告词之类而法言注五则亦在其中疑即方崧卿所裒集者又附以龙城録二巻而栁文纲目文安礼年谱则俱冠之巻首其中如封建论后附载程敦夫论一篇又杨雄酒箴李华徳铭屈原天问刘禹锡天论之类亦俱采掇附入其体例与韩集稍异虽编次丛杂不无繁冗而旁捜逺引斤斤以博学详説为务殊有足资考订者且其椠锲最精在宋代旧刻中尤称善本今流传五六百年而纸墨如新神明焕发复得与昌黎集注聫珠合璧同为
秘府之储是固可为宝贵也乾隆四十六年十二月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆费墀

[book_title]㸔柳文纲目
吕居仁云韩退之文浑大广逺难窥测柳子厚文分明见规摹次第初学者当先学柳文后熟韩文则工夫自易尔
浮休先生云扶导圣教刬除异端以经常为已任死而无悔韩愈一人而已非独以属辞比事为工也如其祖述典坟宪章骚雅上轹三古下笼百氏极万变而不华会众流而有居逌然沛然横行阔视于缀述之场子厚其人也彼韩子者特以醇正髙雅凛然无杂乃得与之齐名尔必也兼诵博记驰骛奔放则非柳之敌
陈长方云柳子厚之才韩退之有所不逮但韩公下笔便以三代为法其文章如人少年暮年毛发不同而风仪皆此人也子厚在中朝时尚有六朝规矩读之令人鄙厌至永州以后始以三代为师至淮西一事退之作碑子厚作雅逞其余力便觉退之不逮子厚直一日千里也死于元和十四年退之长庆间著述觉子厚瞠若其后耳余尝以三言评子厚文章曰其大体如纪渻子养鬬鸡在中朝时方虗骄而恃气永州以后犹听影响至柳州后望之似木鸡矣
邵氏闻见录云韩退之之文自经中来柳子厚之文自史中来
金华先生程子山曰前辈谓退之子厚皆于迁谪中始收文章之极功盖以其落浮夸之气得忧患助言从字顺遂造真理耳
东坡云子厚诗在陶渊明下韦苏州上退之豪放竒险则过之而温丽靖深不及也

[book_title]柳先生年谱
柳氏之先自黄帝厯周鲁孝公子夷伯展孙无骇生禽为鲁士师諡曰惠食采于柳下遂姓柳氏楚灭鲁仕楚秦并天下柳氏迁于河东秦末柳下惠裔孙安始居解县安孙隗汉齐相六世孙丰后汉光禄勲六世轨晋吏部尚书生景猷晋侍中二子耆纯【耆号西眷纯号东眷】耆汝南太守二子恭璩恭后魏河东郡守南徙汝颍遂仕江表曾孙缉宋州别驾宋安郡守生僧习与豫州刺史裴叔业据州归于后魏为扬州大中正尚书
代宗大厯八年癸丑
子厚生代宗之十一年也
九年甲寅
十年乙卯
十一年丙辰
集有先太夫人卢氏归祔志云宗元始四歳居京城西田庐中先君在吴家无书太夫人教古赋十四首皆讽传之即此年也
十二年丁巳
十三年戊午
十四年已未
徳宗建中元年庚申
二年辛酉
三年壬戌
四年癸亥
兴元元年甲子
贞元元年乙丑
按唐本纪徳宗兴元元年二月甲子李懐光反贞元元年八月甲戌伏诛是年有为崔中丞贺平李懐光表刘梦得作集序云子厚始以童子有竒名于贞元初
二年丙寅
三年丁卯
四年戊辰
五年已已
与杨诲之书云吾年十七求进士即此年也有为文武百官请复尊号表三首
六年庚午
是年有与权补阙书注云时年十八为文武百官请复尊号表三首又大防议表二首
七年辛未
八年壬申
是年贡于京师见送苑论诗序云八年冬余与马邑苑言扬聨贡于京师是歳小司徒顾公守春官之缺而权择士之柄明年春同趋权衡之下并就重轻之试二月丙子有司题甲乙之科揭于南宫余与兄又聨登焉
九年癸酉
是年登进士第集有先侍御史府君神道表云贞元九年宗元得进士第上问有司曰得无以朝士子冒进者乎有司以闻上曰是故抗奸臣窦参者耶吾知其不为子求举矣是年有送苑论诗序
十年甲戌
十一年乙亥
十二年丙子
按唐史言宗元少精敏絶伦为文章卓伟精致一时辈行推仰第进士博学辞科授校书郎调蓝田尉其与杨诲之书云吾年二十四求博学宏辞即贞元十二年也是歳有终南山祠堂碑太白山祠堂碑邠宁进奏院记与大理崔少卿启叔父殿中侍御史柳公墓表叔妣陆氏夫人迁祔志万年县丞柳君墓志监察御史周君墓表
十三年丁丑
十四年戊寅
与杨诲之书云二十四求博学辞二年乃得仕盖此年也
十五年已卯
是年有柳常侍行状亡妻农杨氏志国子司业阳城遗爱碣与太学诸生书书之首云二十六日集贤殿正字柳宗元则子厚是时盖在书府也有辩侵伐论注云在集贤院为征天下兵讨淮西作
十六年庚辰
是年有贺嘉白兔等表温县主簿韩君墓志伯祖妣李夫人墓志亡姊裴氏夫人墓志
十七年辛已
是年有南岳云峯寺和尚碑叔父祭六伯母文亡姑陈氏夫人墓志
十八年壬午
是年有武功县丞壁记盩厔县新食堂记京兆府请复尊号表三首为耆老等请复尊号表为京畿父老上宰相状为京畿父老上尹状亡友校书郎独孤君墓志
十九年癸未
是年为监察御史里行刘梦得集序云十有九年为材御史是也有让监察御史状防说朝日说为李京兆祭杨郎中文兵部杨君墓碣农令柳府君坟前石表送文畅上人序
二十年甲申
是年有监祭使壁记南岳般舟和尚第二碑祭李中丞文尚书户部郎中魏府君墓志
顺宗永贞元年乙酉
顺宗以贞元二十一年正月丙申即位三月癸已立广陵郡王为皇太子有贺立皇太子表八月庚子立皇太子为皇帝自称太上皇有百寮贺表辛丑改元永贞有贺改元赦表乙已宪宗即位有即位礼毕贺表贺册太上皇后及礼毕表请听政表三首是年入尚书为礼部员外郎与萧俛书云仆当时年三十三甚少自御史里行得礼部员外超取显美欲免世之求进者怪怒媢嫉其可得乎盖是年子厚年三十三也以王叔文党贬邵州刺史又贬永州司马有陈给事行状户部侍郎王公太夫人刘氏墓志潞州兵曹柳君墓志
宪宗元和元年丙戌
正月丁卯大赦改元有贺改元赦表劒门铭严东川啓先侍御史府君神道表东明张先生墓志陆文通先生墓表连州司马凌君权厝志哭连州凌司马诗
二年丁亥
有惩咎赋送赵大秀才往江陵序先太夫人卢氏归祔志
三年戊子
有贞符非国语与吕道州书与王参元书答吴武陵书同吴秀才赠李睦州诗序贞符序言臣所贬州有流人吴武陵为臣言董仲舒对三代受命之符而元和四年有与杨京兆书云去年吴武陵来美其齿少才气壮健可以兴西汉之文章则吴武陵之来永州盖在是年也有龙安海禅师碑凌君墓后志送娄图南游淮南序酬娄秀才早秋月夜病中见寄酬娄秀才将之淮南见赠之作游南亭夜还叙志七十韵特进南公睢阳庙碑
四年已丑
是年子厚年三十七在永州有与裴埙萧俛李建杨京兆许京兆等书与萧书云人生少得六七十者今已三十七矣与李书云前过三十七年与瞬息无异又云裴应叔萧思谦各有书足下求取观之应叔埙也思谦俛也与杨京兆书云永州多火灾五年之间四为大火所迫答许京兆书云伏念得罪来五年未尝有故旧肯以书见及者则子厚自永贞元年贬至是五年也又有为南承嗣请从军状送南涪州量移澧州序送内弟卢遵游桂州序寄桂州李中丞荐卢遵启新作法华寺西亭记始得西山燕游记钴鉧潭记钴鉧西小丘记丘西小石潭记小侄女子墓塼记
五年庚寅
是年有与扬州李相公第二启与杨诲之书说车赠杨诲之送从弟谋序读韩愈所作毛頴传后题太府李卿外妇马淑志赵秀才羣墓志下殇女子墓塼记闻借田有感诗
六年辛卯
有上西川武相公启报与杨诲之书为柳公绰谢上表祭吕化光文衡州刺史东平吕君诔试大理评事柳君墓志同刘二十八哭吕衡州诗
七年壬辰
有贺皇太子牋上岭南郑相公启农公左官三歳复为大僚献诗五十韵送崔策序武冈铭袁家渴记石渠记石涧记小石城山记永州刺史崔君权厝志祭崔使君文
八年癸巳
有逐毕方文黄溪记铁鑪步志答韦中立书吕侍御墓志祭吕敬叔文
九年甲午
有囚山赋起废答太尉逸事状与韩愈书上河阳乌尚书启毁鼻亭神记文宣王道州庙碑南岳大明寺律和尚碑湘源二妃庙碑处士段古墓志诏追赴都回寄零陵亲故诗过衡山见新花开却寄弟诗汨罗遇风诗北还登汉阳北原题临川驿诗界围岩水帘诗赠诏追南来诸賔诗
十年乙未
有诏追赴都二月至灞亭上诗云十一年前南渡客四千里外北归人又酬窦员外见促行骑诗云投荒垂一纪新诏下荆扉盖子厚之贬至是十一年也退之墓志云元和中尝例召至京师又皆出为刺史而子厚得柳州有衡阳与梦得分路赠别诗重别梦得诗三赠诗再上湘江诗其赠别诗云十年顦顇到秦京谁料翻为岭外行而梦得酬赠诗云去国十年同赴召渡湘千里又分歧重临事异黄丞相三黜名惭柳士师盖梦得初贬连州后赴召例授播州子厚以播地逺梦得亲老欲拜疏以柳易播防大臣亦有为梦得言者遂改授连州故诗有重临之语子厚以是年三月徙柳州六月到任有柳州谢上表柳州举自代状柳州上中书门下状雷塘祷雨文万石亭记记柳州山水近治可游者志从父弟宗直殡祭弟宗直文先圣文宣王柳州庙碑大鉴禅师碑大鉴者佛氏之第六祖也东坡居士云柳子厚南迁始究佛法作曹溪南岳诸碑妙絶古今长老重辨师儒释兼通道学纯备以谓自唐至今颂述祖师者多矣未有通亮简正如子厚者唐史元和中马总自防州刺史迁安南都护徙桂管经略观察使以碑攷之盖自安南迁南海非桂管也可以正唐史之误
十一年丙申
有井铭祭井文寄韦珩诗别舍弟宗一诗韩漳州书报澈上人亡因寄诗闻澈上人亡寄杨侍郎文诗按刘梦得灵澈集序云元和十一年终于宣州开元寺即此年也别宗一诗云一身去国六千里万死投荒十二年自永贞元年至是十二年矣
十二年丁酉
有代李愬襄州谢上表复大云寺记东亭记祭杨詹事文朗州司户薛君妻崔氏墓志筝郭师墓志其志云丁酉之年秋既季即是年九月也
十三年戊戌
有平淮夷雅上裴门下启上襄阳李仆射启与邕管李中丞启为裴中丞乞讨黄贼上裴相状为裴中丞伐黄贼转牒上李夷简书答杜温夫书万年令裴府君墓碣襄阳丞赵君墓志上夷简书云宗元曩者齿少心锐径行髙步不知道之艰以陷乎大阨穷踬陨坠废为孤囚日号而望十四年矣献淮夷雅表曰臣负罪窜伏违尚书牋奏十有四年盖自始贬至今十四年韩退之罗池碑云侯为州三年柳民既皆喜恱尝与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后二年为庙祀我及期而死其与部将饮酒驿亭盖此年也
十四年已亥
是年李师道伏诛有贺破东平表为裴中丞贺破东平表贺东平赦表贺分淄青为三道表礼部贺册尊号表为裴中丞谢讨黄贼表答郑员外贺启答诸州贺启上中书门下状上裴相状上裴中丞状訾家洲亭记韦夫人坟记岭南盐铁李侍御墓志邕管李中丞墓志处士裴君墓志试大理评事裴君墓志秘书郎姜君墓志按唐史吴武陵传云初宗元谪永州而武陵亦坐事流永州宗元贤其人及为柳州刺史武陵北还大为裴度器遇每言宗元无子说度曰西原蛮未平柳州与贼犬牙宜用武人以代宗元使得优游江湖又遗工部孟简书曰古称一世三十年子厚之斥十二年殆半世矣霆砰电射天怒也不能终朝圣人在上安有毕世而怒人臣耶且程刘二韩皆已抆拭或处大州剧职独子厚与猿鸟为伍诚恐雾露所婴则柳氏无后矣度未及用而宗元死武陵此书盖在元和十一年又三年而子厚死矣墓志云子厚以元和十四年十月五日卒年四十七明年七月十日归葬万年先人墓侧
柳文年谱后序
昔之论文者或谓文章以气为主或谓文穷而益工先生与杨凭书亦曰凡为文以神志为主又云自贬官来无事读百家书上下驰骋乃少得知文章利病先生自妙龄秀发连中异科继登台省旋遭斥逐故予以先生文集与唐史参攷为时年谱庶可知其出处与夫作文之歳月得以究其辞力之如何也绍兴五年六月甲子知柳州军州事潞国文安礼序
柳集所收评论诂训诸儒名氏
唐
燕山刘氏【名昫撰旧书传】
蒋氏【名系撰旧书賛】
中山刘氏【名禹锡字梦得编纂柳集作序并祭文与公以文字往来见集】
安定皇甫氏【名湜字持正有祭公文】
东平吕氏【名温字和叔一字化光与公以文字往来见集】
宋
河南宋氏【名祁字子京撰新史本传余议论见文集】
庐陵欧阳氏【名修字永叔撰新史纪志表余议论见集古录诸序并文集】徂徕石氏【名介字守道议论见唐鉴】
阳翟孙氏【名甫字之翰议论见唐论断】
成都范氏【名祖禹字纯甫议论见唐鉴】
橘林石氏【名字敏若议论见唐史发挥或云发挥郑少微作】
建安王氏【名崇字次山撰唐书训辩十巻及注唐文八巻】
窦氏【名苹撰唐书音辩】
洓水司马氏【名光字君实议论见通鉴及考异并文集】
京兆刘氏【名恕字道原议论】
河东柳氏【名开字仲涂议论见文集】
河南穆氏【名修字伯长校柳集作后序】
尹氏【名洙字师鲁议论见文集】
临川晏氏【名殊字同叔校正柳文集】
王氏【名安国字平甫议论】
金陵王氏【名安石字介甫议论见临川文】
眉山苏氏【名洵字明允议论见老泉文集】
苏氏【名轼字子瞻议论见东坡文集】
苏氏【名辙字子由议论见颍濵文集】
九江夏氏【名竦字子乔议论见文集】
苏氏【名过字叔党议论见斜川文集】
南丰曾氏【名巩字子固议论见文集】
曾氏【名肇字子开议论见文集】
淇水李氏【名清臣字邦直议论见文集】
盱江李氏【名觏字泰伯议论见文集】
豫章黄氏【名庭坚字鲁直议论见文集】
宛丘张氏【名耒字文潜议论见文集】
淮海秦氏【名观字少游议论见文集】
北山陈氏【名师道字无已一字履常议论见文集】
济北晁氏【名补之字无咎议论见离骚诸序余见文集】
济南李氏【名廌字方叔议论见文集】
眉山唐氏【名庚字子西议论见鲁国文集】
龟山杨氏【名时字中立议论见语录】
陈氏【名长方字齐之议论见语录】
邹氏【名浩字志完议论见语录】
谢氏【名谔字昌国议论见语录】
石氏【名大任字安世议论见语录】
尹氏【名焞字彦明议论见语录】
孔氏【名武仲字常父议论见语录】
扶风马氏【名才字子才议论见文集】
蜀郡郑氏【名少微字明举议论见文集】
朱氏【议论见秀水闲居录】
张氏【名舜民字芸叟议论见画墁集】
王氏【名得臣议论见麈史】
张氏【名俞字少愚议论】
沈氏【名括字存中议论见笔谈】
胥山沈氏【名晦校柳文撰后序】
东莱吕氏【名本中字居仁议论】
苕溪胡氏【名仔议论见渔隠丛话】
曾氏【议论见笔墨闲录】
周氏【字少隠议论见楚辞赘说】
洪氏【名刍字驹父议论见诗话文集】
广汉张氏【名震字真父议论见文集】
东莱吕氏【名祖谦字伯恭议论见文集】
永嘉陈氏【名傅良字君举议论见文集】
庐陵杨氏【名万里字庭秀议论见文集】
梅溪王氏【名十朋字龟龄议论见文集】
洪氏【名迈字景卢议论见文集】
龙溪汪氏【名藻字彦章撰柳公永州祠堂记余议论见集】
曹氏【名辅撰祭公文】
黄氏【名翰有祭公文】
许氏【名尹有祭公文】
文氏【名安礼撰柳文年谱后序】
李氏【名褫撰柳文后序】
三山林氏【名之竒字少頴议论见汉唐龟鉴】
眉山程氏【名敦厚字子山着韩柳意释余议论见金华文集】
临邛宋氏【名逺孙字仲山议论见语录及文集】
横浦张氏【名九成字子韶议论见汉唐鲙及唐史摘实】
屏山刘氏【名子翚字彦冲议论见奥论文集】
厯阳张氏【名孝祥字安国议论见文集】
永嘉叶氏【名适字正则议论见唐钞】
西山邵氏【名博字公济议论见文集】
箕山晁氏【名公遡字子西议论见集】
邛南计氏【名有功字敏夫议论】
广汉何氏【名耕字道夫议论柳文】
观堂刘氏【名望之字夷叔议论见文集】
眉山刘氏【名观字中逺议论】
眉山李氏【名焘字仁甫议论】
资中李氏【名石字知防撰柳文后序余议论见方舟文集】
恭南冯氏【名时行字当可议论见缙云文集】
陵阳喻氏【名汝砺字迪孺议论见杂文】
导江王氏【名咨字梦得议论见雪斋文集】
洪川姜氏【名如晦字弥明议论见月溪文集】
眉山刘氏【名字子有议论见横舟文集】
李氏【名蘩字清叔议论】
上舍黄氏【名唐着柳文雌黄五十篇】
鹤山吕氏【名东字伯阳校正韩柳文】
建安蔡氏【名梦弼字傅卿増注韩柳文集】
建安魏氏【名懐忠字仲举校正唐柳文集】
眉山王氏【名称字季平】
三江任氏【名渊字子渊议论并解】
眉山孙氏【名汝听字良臣全解】
眉山刘氏【名崧字公辅全解】
临邛韩氏【名醇字仲韶全解】
南城童氏【名宗说全解】
新安张氏【名敦颐音辩】
陈氏【名鹗字一飞音释】
新添集注五十家
续添补注七十家

[book_title]五百家注柳先生集巻一
雅诗歌曲
献平淮夷雅表一首
【集注曰诗序宣王能兴衰拨乱命召公平淮夷注云淮夷东国在淮浦而夷行也元和十三年十月癸酉平吴元济在淮蔡故曰淮夷盖公拟江汉之诗而作也与韩文公平淮西碑同时作先儒穆伯长云韩元和圣徳平淮西柳雅章之类皆辞严义伟制述如经能崒然耸唐徳于盛汉之表谈薮云论柳文者皆以谓封建论退之所无淮西雅韩文不逮】
臣宗元言臣负罪窜伏违尚书牋奏十有四年【童曰礼部郎官掌尚书牋奏公永贞元年自礼部员外郎贬邵州刺史又贬永州司马元和十年召至京师又出为柳州刺史至是元和十三年为十四年故云】圣恩寛宥【补注周官司刺掌三宥三赦之法一宥曰不识再宥曰过失三宥曰遗忘】命守遐壤【孙曰谓元和十年三月为柳州刺史也】懐印曳绂【绂绶也】有社有人【孙曰论语有民人焉有社稷焉】臣宗元诚感诚荷顿首首伏惟睿圣文武皇帝陛下天造神断克清大憝【补注憝恶也书康诰曰元恶大憝此谓平吴元济也憝徒对切】金鼓一动万方毕臣太平之功中兴之徳推校千古无所与让臣伏自忖度【补注忖度字见孟子王曰诗云他人有心予忖度之度徒各切】有方刚之力【孙曰诗膂力方刚经营四方】不得备戎行【音杭】致死命况今已无事思报国恩【一作恩徳】独惟文章伏见周宣王时称中兴其道彰大于后罕及然征于诗大小雅【孙曰小雅六月采芑车攻吉日大雅崧髙烝民韩奕江汉常武】其选徒出狩则车攻吉日【韩曰诗小雅车攻宣王复古也宣王能内修政事外攘夷狄复文武之竞土修车马备器械复防诸侯于东都因田猎而选车徒焉吉日美宣王田也能谨微接下无不自尽以奉其上焉】命官分土则崧髙韩奕烝人【韩曰大雅崧髙尹吉甫美宣王也天下复平能建国朝诸侯褒赏申伯焉韩奕尹吉甫美宣王也能锡命诸侯烝民尹吉甫美宣王也任贤使能周室中兴焉补注烝民作烝人避唐讳也】南征北伐则六月采芑【韩曰小雅六月宣王北伐也采芑宣王南征也】平淮夷则江汉常武【韩曰大雅江汉尹吉甫美宣王也能兴衰拨乱命召公平淮夷常武召穆公美宣王也有常徳以立武事因以为戒焉】铿鍧炳耀【童曰铿鍧钟鼓声铿丘耕切鍧呼宏切】荡人耳目【荡音荡又去声他浪切】故宣王之形容与其辅佐由今望之若神人然此无他以雅故也臣伏见陛下自即位以来平夏州【童曰永贞元年八月乙已宪宗即位其年冬夏绥银节度留后杨惠琳反元和元年三月夏州兵马使张承金斩惠琳】夷劒南【童曰永贞元年八月癸丑劒南西川节度使韦皋卒行军司马刘辟自称留后元和元年正月命髙崇文率李元奕严砺李康以讨辟擒辟以献十月辟伏诛】取江东【童曰元和二年十月镇海军节度李锜反杀留后王澹乙丑命王谔讨之癸酉镇海军兵马使张子良执锜以献十一月锜伏诛】定河北【童曰元和七年八月魏博节度使田季安卒其子懐谏自称知军府事十月魏博军以田季安之将田兴知军事是月兴以六州归于有司十一月赦魏博贝卫澶相六州诏兴充魏博节度使赐名正韩曰元和四年成徳军节度使王承宗反五年赦之至十年有罪絶其朝贡诏六州节度进讨十三年承宗献徳棣二州降】今又发自天衷克翦淮右【童曰元和九年闰八月彰义军节度吴少阳卒其子元济自称知军事九月命严绶李光顔李文通乌重讨之十二年十月克蔡州十一月元济伏诛】而大雅不作臣诚不佞然不胜愤懑【懑音闷一作踊懑一作愤踊踊音勇】伏以朝多文臣不敢尽专数事谨撰平淮夷雅二篇虽不及尹吉甫召穆公等庶施诸后代有以佐唐之光明谨昧死再拜以献臣宗元诚恐诚惧顿首顿首谨言
平淮夷雅二篇【并序】
皇武命丞相度董师集大功也【孙曰元和十二年七月以宰相裴度为中书侍郎同平章事充淮西宣慰处置使董督也】
皇耆其武【童曰耆致也诗耆定尔功是也音防又巨移切】于溵于淮【孙曰溵水名说文水出颍川阳城少室山东入颍童曰唐溵水县属陈州元和九年讨蔡以李光顔为陈州刺史充忠武军都知兵马使始逾月权夲军节度使诏以其军当一面光顔乃壁溵水其明年大破贼时曲又与乌重破贼小溵河】既巾乃车【补注巾饰也周官有巾车之职左氏传云巾车脂辖巾一作徒】环蔡其来【其一作具】狡众昬嚚【张曰狡众贼徒也昬嚚愚也口不道忠信之言曰嚚○狡古巧切嚚鱼巾切】甚毒于酲【童曰酲酒病也音呈】狂奔呌呶【孙曰呌呶讙声也诗或不知呌号载号载呶呶尼交切亦作詉】以干大刑【干一作扞】　皇咨于度惟汝一徳旷诛四纪【孙曰自吴少诚少阳至元济凡五十年】其徯汝克【徯待也】锡汝斧钺其往视师师是蔡人以宥以厘【音僖】　度拜稽首庙于元龟【孙曰元龟大龟也庙于元龟者谓以元龟卜之于庙也】既祃既类【祃莫驾切】于社是宜【韩曰祃类宜皆师祭也诗是类是祃礼记天子将出征类于上帝宜乎社造乎穪祃于所征之地】金节煌煌【孙曰周礼凡邦国之使节山国用虎节土国用人节泽国用龙节皆以金为之】钖盾雕戈【孙曰说文银铅之间曰锡盾矛盾所以扞身蔽目者雕琢也说文戈平头防○盾之切】犀甲熊旂【孙曰周礼函人为甲犀甲七属楚辞操吴戈兮被犀甲以犀为铠甲也又周礼熊虎为旗今作旂通用】威命是荷【孙曰诗百禄是何注何任也通作荷童曰左传昭七年弗克负荷荷音作河】　度拜稽首出次于东天子饯之【孙曰是歳八月度赴淮西上御通化门送之】罍斝是崇【孙曰罍说文云龟目酒樽刻木作云雷之象象施不穷也斝玉爵夏曰琖商曰斝周曰爵一说斝受六升○斝举下切】鼎臑爼胾【韩曰臑羊豕臂也胾大脔也○臑奴侯切胾侧吏切】五献百笾【韩曰礼记一献质三献文五献察】凡百卿士班以周旋　既涉于浐【孙曰浐水名出京兆蓝田闗入灞童曰浐水在京兆唐都于此度之出讨淮西渉此水以往浐音产】乃翼乃前孰图厥犹【孙曰犹谓谋犹诗王犹允塞】其佐多贤【韩曰度表马总为宣慰副使韩愈为行军司马李正封冯宿李宗闵备幕府皆朝廷之选】宛宛周道【孙曰周道犹言大道也诗有栈之车行彼周道】于山于川逺扬迩昭陟降连连　我斾我旗【孙曰说文云斾者继旐之旗沛然而垂】于道于陌【孙曰阡陌田间道南北曰阡东西曰陌】训于羣帅拳勇来格【孙曰诗巧言无拳无勇职为乱阶注拳力也格至也】公曰徐之无恃頟頟【童曰頟頟勇悍之貌书同昼夜頟頟鄂格切】式和尔容惟义之宅【宅居也】　进次于郾【童曰唐许州颍川郡有郾城县与蔡州为隣裴度传云度屯郾城劳诸军宣朝廷厚意士奋于勇李光顔传云十二年四月败贼于郾城守将邓懐金大恐率诸将来服开门待光顔入之城自壊者五十版○郾于幰于献二切】彼昏卒狂裒凶鞠顽【孙曰裒聚也鞠告也诗采芑曰陈师鞠旅谓告其师旅也○裒蒲侯切鞠音掬】蜂猬斧螗【孙曰说文猬虫也似豪猪而小尔猬毛刺是也螗蝉也孙曰诗如蜩如螗】赤子匍匐厥父是亢【亢拒也童曰尔雅云亢鸟咙前汉贯髙絶亢而死师古曰亢者总谓颈也音刚】怒其萌芽以悖太阳【补注太阳日也三山老人语录云柳子厚平淮西雅曰赤子匍匐厥父是亢怒其萌芽以悖太阳言贼以逆取败最为精确】　王旅浑浑【胡本胡昆二切】是佚是怙既获敌帅若饥得餔【童曰餔申时食音步】蔡凶伊窘悉起来聚左其虗【音祷】靡愆靡虑【孙曰李祐言于李愬曰蔡之精兵皆在洄曲及四境拒守守城者皆羸老之卒可以乗虗直抵其城比贼将闻之元济已成擒矣愬从之遂克蔡州】　载辟载祓【孙曰祓谓祓除不祥音弗】丞相是临【孙曰十月度建彰义节将降卒万余人入蔡州】弛其武刑【弛解也施是切】谕我徳心【孙曰度以蔡卒为牙兵或谏曰蔡人反侧者尚多不可不备度曰吾为彰义军节度使元恶既擒蔡人则吾人也又何疑焉蔡人闻之感泣】其危既安有长如林【长上声】曾是讙譊【讙音欢譊女交切】化为讴吟皇曰来归汝复相予爵之成国【韩曰一作公于有晋以下文观之意若重】
【复】胙以夏区【韩曰度本传度入朝策勲进金紫光禄大夫文馆大学士上柱国晋国公户三千复知政事晋地即夏之所都左氏传云昔武王克商分唐叔命以康诰而封于夏墟注夏墟大夏今太原晋原也胙报也】度拜稽首天子圣神度拜稽首皇祐下人　淮夷既平震是朔南宜庙宜郊以告徳音归牛休马【孙曰书归马于华山之阳放牛于桃林之野示天下弗服牛一作刃】丰稼于野我武惟皇永保无疆
皇武十有一章章八句
方城命愬守也卒入蔡得其大丑以平淮右
【集注左氏楚国方城以为城方城山名在唐州元和十一年十二月以李愬为唐邓隋节度使与元济战数有功十二年十月愬自文城因天大雪疾驰百二十里夜半至悬瓠城破其门取元济以献得其大丑谓此大丑大酋也易曰获其大丑○愬音诉】
方城临临王卒峙之【孙曰尔雅供峙具也峙直里切】匪儌匪竞【儌求也古尧切】皇有正命【正一作王】皇命于愬往舒余仁踣彼艰顽【踣僵也蒲墨切】柔惠是驯　愬拜即命于皇之训【孙曰书于帝其训于谓遵行也】既砺既攻【孙曰砺淬砺书砺乃锋刃】以后厥刃王师嶷嶷【张曰诗克岐克嶷鱼力切又九嶷山名也音疑】熊罴是式【补注式犹似也】衔勇韬力【衔乎监切】日思予殛【孙曰殛诛也盖言欲诛贼也晏本作思奋予殛又一作日思奋殛】　冦昬以狂敢蹈愬疆士获厥心大袒髙骧【孙曰骧举首也】长防酋矛【孙曰考工记酋矛常有四尺注云酋发声直谓矛尔】粲其绥章【孙曰诗王锡韩侯淑旂绥章注云绥所引以登车有采章也粲采章貌】右翦左屠聿擒其良【孙曰十二年二月愬擒元济捉生虞侯丁士良士良元济骁将愬释其防署为捉生将士良感之言于愬曰贼将吴秀琳拥三千之众据文城栅为贼左臂官军不敢近者有陈光洽为之谋主也士良能擒光洽戊申果擒光洽以归三月秀琳以文城栅降愬抚其背慰劳之】　其良既宥告以父母恩柔于肌卒贡尔有维彼攸恃乃侦乃诱【孙曰愬厚待秀琳与之谋取蔡秀琳曰公欲取蔡非得李祐不可愬遣厢虞侯史用诚生擒祐以归释不杀用其防战比有功侦也问也】维彼攸宅乃发乃守　其恃爰获我功我多隂谍厥图【谍间谍逹协切】以究尔讹雨雪洋洋【雨去声】大风来加【孙曰十月愬军出攻蔡夜至张柴村风雪旌旗裂人马冻死者相望】于燠其寒【燠乙六切】于迩其遐　汝隂之茫【孙曰汝隂地名蔡州之境】悬瓠之峨【孙曰悬瓠蔡州城取其形似峨髙也童曰愬传云愬入蔡州取吴元济道分轻兵断桥以絶洄曲道又以兵絶朗山道行七十里夜半至悬瓠城雪甚城旁皆鹅鹜池愬令击之以乱军声贼恃吴房朗山戌晏然无知者】是震是拔大殱厥家【殱将亷切】狡虏既縻输于国都示之市人即社行诛【孙曰愬至悬瓠城壬申攻牙城毁其外门癸酉毁其南门元济于城上请罪梯而下槛送京师十一月以元济献庙社斩于独柳之下一本作以诛】　乃谕乃止蔡有厚喜完其室家仰父俯子【补注刘梦得嘉话拾遗言柳八驳平淮西碑云左餐右粥何如平淮夷雅仰父俯子又云韩碑兼有帽子使我为之便说用兵讨叛】汝水沄沄【童曰沄沄水流转貌音云】既清而弥【童曰眇弥水貌弥一作夷】蔡人行歌我步逶迟【逶于危切】　蔡人歌矣蔡风和矣孰纇蔡初【纇卢对切晏本作类】胡甈尔居【臲卼不安貌童曰尔雅康瓠谓之甈说文康瓠破罂也前汉贾谊传注康瓠瓦盆底○甈牛列五计二切】式慕以康为愿有余是究是咨皇徳既舒　皇曰咨愬裕乃父功【裕大也】昔我文祖惟西平是庸【孙曰愬父晟事徳宗平朱泚之乱功居多封西平王庸用也】内诲于家外刑于邦【孙曰刑典刑也】孰是蔡人而不率从蔡人率止惟西平有子西平有子惟我有臣畴允大邦【孙曰汉书畴其爵邑畴等也蔡平以愬捡校尚书左仆射襄州刺史充山南东道节度襄邓隋唐复郢均房等州观察使一本允作亢字】俾惠我人于庙告功以顾万方【黄状元唐曰学者皆以平淮一事为章武隽功韩柳二诗为工于文愚窃笑之淮蔡唐地也元济唐臣也外连奸雄内刺宰相并天下之力仅能取三州困毙之余本吾臣子而以逆诛之夲吾故地而以新复之君臣动色相庆有腼面目矣昔魏太祖时国渊破田银苏伯于河间及上首级如其实数太祖问其故渊曰河间封内之地银等叛逆虽克敌有功渊窃耻之诸葛孔明出祁山而南安天水安定归降且拔千余家还汉中蜀人皆贺孔明慼容曰普天之下莫非汉民以此为贺能不为愧呜呼国子尼不以讨封内之冦为有功孔明不以得汉氏之民为可贺则唐室平藩镇之逆又果足以形于歌咏乎二子之见亦韩柳有所不及者矣】
方城十有一章章八句
唐铙歌鼓吹曲十二篇【并序】
【韩曰铙如铃无舌有秉孙曰铙小钲也军法卒长执铙古今注汉乐有黄门鼓吹天子所以宴羣臣短箫铙歌鼓吹之一章尔亦以锡有功诸侯铙女交切吹尺伪切】
负罪臣宗元【一无负罪二字】言臣幸以罪居永州【韩曰宪宗即位改元元和十一月公贬永州司马】受食府廪窃活性命得视息无治事时恐惧小闲【音闲】又盗取古书文句聊以自娱【元俱切】伏惟汉魏以来代有铙歌鼓吹词【见下注】唯唐独无有臣为郎时以太常聨礼部【孙曰公为礼部员外郎与太常寺相近】尝闻鼓吹署有戎乐词独不列今又考汉曲十二篇【韩曰晋志云汉时有短箫铙歌之乐其曲有朱鹭思悲翁艾如张上之回雍离战城南巫山髙上陵将进酒君马黄芳树有所思雉子班圣人出上邪临髙台逺如期石留务成云黄爵行钓竿凡二十二曲列于鼓吹多序战阵之事序云十二篇岂公之所取者止于是耶已下魏晋曲亦与序不同意仿此补注唐欧阳询载梁沈约鼓吹曲十二首云汉第一曲朱鹭今本纪谢汉第二曲思悲翁今贤首山汉第三曲艾如张今桐柏山汉第四曲上之回今道亡汉第五曲翁离今抗威汉第六曲战城南今汉东流汉第七曲巫山髙今鹤楼峻汉第八曲上陵今昬主汉第九曲将进酒今石首扃汉第十曲有所思今期运集汉第十一曲芳树今于穆汉第十二曲上邪今大梁公云汉曲十二篇疑本于此也】魏曲十四篇【韩曰及魏受命改其十二曲使缪袭为词述以功徳代汉改朱鹭为楚之平言魏也改思悲翁为战荥阳言曹公也改艾如张为获吕布言曹公东围临淮擒吕布也改上之回为克官渡言曹公与袁绍战破之于官渡也改雍离为旧邦言曹公胜袁绍于官渡还谯收藏死亡士卒也改战城南为定武功言曹公初破邺武功之定始乎此也改巫山髙为屠柳城言曹公越北塞厯白檀破三郡乌丸于柳城也改上陵为平南荆言曹公平荆州也改将进酒为平关中言曹公征马超定关中也改有所思为应帝期言文帝以圣徳受命应运期也改芳树为邕熙言魏氏临其国君臣邕穆庶绩咸熙也改上邪为太和言明帝继体承统太和改元徳泽流布也其余并同旧名魏乐亦二十二曲今云十四篇】晋曲十六篇【韩曰及晋武帝受禅令傅制为二十二篇述以功徳代魏改朱鹭为灵芝祥改思悲翁为宣受命改艾如张为征辽东改上之回为宣辅政改雍离为时运多难改巫山髙为平玉衡改上陵为文皇统百揆改将进酒为因时运改有所思为惟庸蜀改芳树为天序改上邪为大晋承运期改君马黄为金灵运改雉子班为于穆我皇改圣人出为仲春振旅改临髙台为夏苗田改逺如期为仲秋狝田改石留为顺天道改务成为唐尧改黄爵行为伯益钓竿依旧名其改者辞各有所指犹魏之改汉也今云十六篇意见上】汉歌词不明纪功徳魏晋歌功徳具今臣窃取魏晋义用汉篇数为唐铙歌鼓吹曲十二篇纪髙祖太宗功能之神竒因以知取天下之勤劳命将用师之艰难每有戎事治兵振旅幸歌臣词以为容【孙曰容谓容貌威仪也汉时徐生善为容是也】且得大戒宜敬而不害臣沦弃即死言与不言其罪等耳犹冀能言有益国事不敢效怨怼黙已【童曰怼亦怨也左传以死谁怼○怼直类切又音队】谨冒死上
隋乱既极唐师起晋阳平奸豪为生人义主以仁兴武为晋阳武第一
【韩曰晋阳太原属邑隋炀帝大业十二年以唐髙祖为太原留守时炀帝南游江淮天下盗起太宗在晋阳隂有安天下之志义宁元年晋阳宫监裴寂晋阳令刘文静与太宗协谋遂起义兵于晋阳八月髙祖克长安武徳元年受隋禅即位焉】
晋阳武奋义威炀之渝【孙曰炀暴也渝一作沦沦防也言炀帝失徳以亡其国○炀音漾】徳焉归氓毕屠【孙曰言民皆屠戮也】绥者谁皇烈烈专天机号以仁扬其旗日之升九土晞【孙曰九土九州晞一作熙】诉田圻【音祈一作斥田坼坼耻格切】流洪辉有其二【孙曰论语三分天下有其二以服事殷】翼余隋斮枭鷔【孙曰斮说文云斩也枭鷔恶鸟以喻叛臣童曰前汉郊祀志古天子春祠黄帝用一枭破镜枭鸟名食母破镜兽名食父黄帝欲絶其类使百吏祠皆用之破镜如防而虎眼汉五月五日作枭羹以赐百官鷔不祥鸟也白身赤口○斮侧略切枭古尧切鷔五髙切】连熊螭枯以肉勍者羸【勍音勤羸伦为切】后土荡【荡平也】穹弥合之育莽然施惟徳辅【补注书皇天无亲惟徳是辅】庆无期
右晋阳武二十六句【句三字】
唐既受命李密自败来归以开黎阳斥东土为兽之穷第二
【韩曰李宻辽东襄平人隋末杨感起兵黎阳宻往从之不见用感败宻潜归以防干东都贼翟让让推宻为谋主号魏公移檄州县列炀帝十罪天下震动义宁元年隋遣王世充选卒十万击宻唐武徳元年宻失利遂与其众二万人归关中既至髙祖拜光禄卿封邢国公后礼寖薄宻意不平未防髙祖遣宻诣山东收其余众适复有诏召宻宻惧遂谋叛据姚林城熊州副将盛彦师击斩之传首长安○一本题云李宻自邙山之败其下皆贰伯王之业知天授在唐遂归于有道享我爵命为兽之穷】
兽之穷奔大麓【孙曰麓山足书纳于大麓以兽喻宻故云奔大麓也○麓音鹿】天厚黄徳狙犷服【孙曰唐以土徳代隋故云黄徳韩曰扬雄剧秦美新肉角之兽狙犷而不臻注狙犷犬啮人者也○狙七余切犷古孟切】甲之櫜弓弭矢箙【孙曰櫜所以藏弓之器诗云载櫜弓矢是也弭止也箙矢房所以藏矢○櫜音羔弭緜婢切箙音服】皇旅靖敌逾蹙自亡其徒匪予戮屈猛【孙曰猛兽音畎韩曰按唐韵集韵官韵并无字或谓当作音暴强侵也周礼有司氏】防栗栗【音栗】縻以尺组噉以秩【孙曰此谓宻至长安以为光禄卿邢国公縻忙皮切噉杜览切与啗同】黎之阳土茫茫富兵戎盈仓箱乏者徳莫能享【音香协韵义同去声】驱兕授我疆
右兽之穷二十二句【其十八句句三字其四句句四字】
太宗师讨王充建徳助逆师奋击武牢下擒之遂降充为战武牢第三
【韩曰唐武徳元年炀帝凶问至东都王世充等奉越王侗即皇帝位侗封世充郑国公二年世充胁越王侗求禅遂僭位改元国号郑三年七月髙祖诏秦王世民督诸军讨世充先是窦建徳为越王侗所封为夏王与世充结懽四年三月建徳悉起兵救世充五月世民大破建徳之众于武牢执之王世充举东都降河东平童曰王充即王世充也避太宗讳故去世字余仿此】
战武牢动河朔【孙曰河朔谓建徳所据之地】逆之助图掎角【童曰左传襄十四年譬如捕鹿晋人角之诸戎掎之注掎踣其足也韩曰三国志吴陆逊攻蜀曰掎角此冦正在今日○掎居绮切】怒鷇麛【童曰鷇鸟子生须哺者麛鹿子孙曰鷇麛以喻世充建徳也○鷇古切诸本作音丘切义同麛字音莫兮切】抗乔岳【孙曰乔岳大山】翘萌芽【翘举也】傲霜雹王谋内定申掌握铺施芟夷二主防惮华戎廓封略命之瞢【孙曰命谓天命瞢不明也母亘切又防甍梦三音】卑以斮【斮斩也音斫】归有徳唯先觉
右战武牢十八句【其十六句句三字其二句句四字】
薛举据泾以死子仁杲尤勇以暴师平之为泾水黄第四
【韩曰薛举隋末起兵陇西自号西秦霸王唐武徳元年冦泾州败唐兵八月谋取长安防有疾死子仁杲止复围泾州十一月秦王至髙墌城仁杲使宗罗防将兵来拒秦王遣将击之于浅水原罗防军大溃秦王乃亲率骁骑据泾水临之仁杲遂降十二月归斩于长安市】
泾水黄【孙曰汉地理志泾水出安定郡泾阳县开头山东南至陵阳入渭诗云泾以渭浊故云泾水黄也】陇野茫【孙曰举尽有陇西之地茫茫大也】负太白腾天狼【韩曰太白天狼皆星名天官书曰秦之疆在太白占于狼弧盖太白当秦疆而泾陇即秦地故云又天狼妖星以喻贪残楚辞举长矢兮射天狼】有鸟鸷立【鸷音至】羽翼张钩喙决前【喙口也许秽切】钜趯傍【张曰钜足距趯跳也音惕钜一作距】怒飞饥啸翾不可当【翾小飞貌隳縁切】老雄死子复良【孙曰举卒仁杲僣称帝】巢岐饮渭肆翱翔【孙曰岐岐山渭渭水○翱牛刀切翔音祥】顿地纮【补注纮八纮也选云设天网以该之顿八纮以掩之】提天网列缺掉帜【韩曰列缺电名选云霹列缺孙曰陵阳子明经曰列缺气去地二千四百里列缺掉帜言其旗帜飞动如列缺也○帜音尺志切】招揺耀铓【韩曰招摇星名晋志招揺主胡兵孙曰礼记招摇在上急缮其怒招摇北斗七星也北斗居四方宿之中以斗末从十二月建而指之则四方宿不差今军行法之亦作此北斗星在军中举之于上以正四方○铓音芒】神来助梦嘉祥脑涂原野魄飞扬【孙曰谓斩仁杲及其首帅等】星辰复恢一方
右泾水黄二十四句【其十五句句三字其九句句四字】
辅氏凭江淮竟东海命将平之为奔鲸沛第五【韩曰辅氏辅公祏也隋季与杜伏威为盗转掠淮南伏威号总管公祏为长史唐武徳二年伏威遣使归国诏授公祏淮南道行台封舒国公六年伏威入朝公祏居守八月遂称帝于丹阳国号宋修陈故宫室居之遣将侵海州冦夀阳诏赵郡王孝恭及李靖黄君汉李世勣等讨之七年三月公祏败走野人执送孝恭孝恭斩之传首京师】
奔鲸沛荡海垠【荡摇荡垠岸荡音荡又他浪切垠鱼巾切】吐霓翳日腥浮云帝怒下顾哀垫昬【童曰书下民昬垫○垫都念切】授以神柄推元臣【孙曰此谓诏襄州道行台仆射赵郡王孝恭等讨公祏也】手援天矛截脩鳞【孙曰此谓孝恭大败公祏擒之也】披攘防霿【霿武赋切与雾同又茂梦二音】开海门地平水静浮天根羲和显耀【韩曰淮南子羲和日御也】乗清氛赫炎溥畅融大钧
右奔鲸沛十八句【其十句句三字其八句句四字】
梁之余保荆衡巴巫穷南越良将取之不以师为苞枿第六
【孙曰萧铣后梁宣帝曾孙故曰梁之余义宁元年十月自称梁王二年僣称皇帝西至三峡南尽交趾北拒汉水皆附属胜兵至四十余万武徳元年徙居江陵四年九月髙祖诏发巴蜀兵以赵郡王孝恭李靖统十二总管讨铣十月铣出降送长安斩于都市南方郡县闻之皆望风欵附说文枿伐木余也牙葛切】
苞枿矣【韩曰官韵唐韵集韵玉篇并无字疑作防传写者误书日为黑耳防音队茂也】惟根之蟠弥巴蔽荆【补注荆即江陵铣所居地】负南极以安我旧梁氏【音冒】缉绥艰难江汉之阻都邑固以皃【音完】圣人作神武用有臣勇智奋不以众投迹死地谋猷纵化敌为家虑则中浩浩海裔不威而同系缧降王定厥功【韩曰孟子系缧其子弟注系缧犹结防也谓孝恭送铣于长安也○缧力追切降胡江切】澶漫万里【童曰澶漫大水貌杜诗澶漫山东二百州谓散逺也○澶音惮漫谟官莫半二切】宣唐风蛮夷九译咸来从【童曰传四方之言曰绎音亦】凯旋金奏像形容【韩曰赵王孝恭传铣降帝恱迁孝恭荆州大总管诏图破铣状以进】震赫万国罔不龚【音防义同通用】
右苞枿二十八句【其十六句句四字其三句句五字其九句句三字】李轨保河右师临之不克变或执以降为河右平第七
【孙曰轨字处则武威姑臧人义宁元年七月自称河西大梁王尽有河西五郡之地唐武徳元年髙祖与书招抚之册拜为梁州总管封梁王二年轨奉书称皇从弟大凉皇帝臣轨而不受官爵髙祖怒始议讨之五月轨将安兴贵执轨以闻河西悉平】
河右澶漫【澶漫见上注】顽为之魁王师如雷震昆仑以頽【韩曰昆仑山名在梁地昆音昆仑卢昆切頽徒回切】上聋下聪骜不可回【韩曰轨将安兴贵仕长安表请说轨遣之兴贵至武威乗间说轨令举河西以归唐不听】助雠抗有徳惟人之灾乃溃乃奋执防归厥命【补注即谓安兴贵执轨以闻也】万室防其仁一夫则病濡以鸿泽【濡霑濡】皇之圣威畏徳懐功以定顺之于理物咸遂厥性
右河右平十八句【其十一句句四字其五句句五字其二句句三字】突厥之大古外域莫强焉师大破之降其国告于庙为铁山碎第八
【孙曰突厥古匈奴北部隋大业中始毕可汗立其族强盛髙祖起义兵遣刘文静聘始毕引以为援遣兵从平京城自后恃功骄踞唐武徳二年又立突利可汗颉利突利承父兄之资尤有凭陵中国之意九年入冦便桥太宗亲与盟于渭上未防复寇贞观三年太宗诏李靖李勣六总管师凡十余万讨之十二月突利率所部来奔四年正月靖进屯恶阳岭夜袭定襄破之颉利惧窜铁山靖乗间袭击遂大破灭其国颉利出奔张寳相生擒之复定襄安常之地斥地界自隂山北至大漠厥九勿切】
铁山碎大漠舒二虏劲【孙曰二虏颉利突利二可汗也】连穹庐背北海专坤隅歳来侵边或傅于都【傅音附】天子命元帅奋其雄图破定襄降魁渠【孙曰靖袭定襄破之颉利所亲康苏宻来降】穷竟窟宅斥余吾【孙曰斥开也余吾匈奴地名韩曰前汉武帝纪马生余吾水中应劭注云在朔方北也斥一作并】百蛮破胆边氓苏威武燀燿明区【补注燀炊也左氏燀之以薪鬼区逺夷○燀齿善切一作辉】利泽弥万祀功不可逾官臣拜手【补注左氏官臣偃实先后之注官臣守官之臣】惟帝之謩
右铁山碎二十二句【其十一句句三字其九句句四字其二句句五字】刘武周败裴寂咸有晋地太宗灭之为靖本邦第九
【韩曰唐武徳二年刘武周率兵侵并州又进冦介州陷之五月髙祖遣李文仲讨之一军全没六月右仆射裴寂请自行进讨七月又为其将宋金刚所败武周进逼并州遂据太原遣金刚进攻晋州六日城陷太宗表请益兵往击之三年四月败金刚于雀儿谷又破武周于洺州武周及金刚奔穾厥太宗进平并州遂复故地】
本邦伊晋惟时不靖根柢之摇【柢木根典礼切张曰汉书音蔕】枝叶攸病守臣不任【孙曰谓裴寂为晋州道行军总管与武周战败绩】勚于神圣【孙曰勚劳也谓劳太宗自平之也○勚羊至切又音曵】惟钺之兴翦焉则定洪惟我理【洪一作往】式和以敬羣顽既夷庶绩咸正皇謩载大惟人之庆
右靖本邦十四句【句四字】
李靖灭吐谷浑西海上为吐谷浑第十
【韩曰旧史李靖传贞观初吐谷浑冦边太宗以靖为西海道大总管统诸道兵征之大破其国吐谷浑之众杀其可汗来降孙曰贞观九年五月靖平吐谷浑于西海之上获其王慕容伏允浑音魂严曰吐谷浑居甘松山之南洮水之西隋时其王慕容伏允冦边炀帝败之太宗时屡入冦然伏允耄不能事其相天柱王用事贞观九年诏李靖为西海道行军大总管与侯君集等击之伏允谋入碛靖等决防深入破之栢海上】
吐谷浑盛强背西海以夸歳侵扰我疆退匿险且遐帝谓神武师往征靖皇家烈烈斾其旗【补注诗武王载斾有防秉钺如火烈烈】熊虎杂龙蛇【孙曰周礼交龙为旂熊虎为旗鸟隼为旟龟蛇为旐】王旅千万人衔枚黙无哗【韩曰汉书章邯夜衔枚击项梁顔师古注衔枚者止言语讙嚣欲令敌人不知其来也周官有衔枚氏枚状如箸横衔之繣絜于项繣者结碍也絜者绕也盖为结纽而绕项也哗音华】束刃逾山儌【古尧切又音呌境也】张翼纵漠沙一举平冦乱尸骸积如麻除恶务本根【补注左传隠六年善为国家者见恶如农夫之务去草焉芟夷蕴崇之絶其本根勿使能植】况敢遗萌芽洋洋西海水威命穷天涯系虏来王都【见题注】犒乐穷休嘉【犒口到切】登髙望还师竟野如春华【竟一作竞】行者靡不归亲戚讙要遮【韩曰扬雄传淫淫与与前后要遮○要伊消切】凯旋献清庙万国思无邪
右吐谷浑二十六句【句五字】
李靖灭髙昌为髙昌第十一
【韩曰髙昌地在京师西四千八百里唐武徳二年麴文雅孕立为王贞观四年文雅入朝乆之与西突厥通遂踈朝贡之礼十三年命吏部尚书侯君集为交河道大总管率薛万钧等击之十四年文雅死子智盛立王师进逼其都智盛乃降以其地为西州据新旧史髙昌传及李靖传皆不见靖灭髙昌事而公题云靖灭髙昌无所考焉】
麴氏雄西北别絶臣外区【补注别异也外区谓西突厥别笔列切】既恃逺且险纵傲不我虞烈烈王者师熊螭以为徒【螭抽知切】龙旂翻海浪【龙旂见前篇注】驲骑驰坤隅【韩曰说文驲驿传也音日】贲育抟婴儿【童曰孟贲夏育皆卫人有勇力者其唐兵灭髙昌如贲育之抟婴儿○贲音奔】一扫不复余平沙际天极但见黄云驱臣靖执长缨【补注汉终军自请愿受长缨必羁南越王而致之阙下本传】智勇伏囚拘【韩曰汉贾谊传窘若囚拘】文皇南面坐夷狄千羣趋咸称天子神往古不得俱献号天可汗【童曰贞观四年灭突厥四夷君长诣阙请帝为天可汗帝曰我为大唐天子又下行可汗事乎羣臣及四夷皆称万歳是后以玺书赐西北君长皆称天可汗○汗音寒】以覆我国都兵戍不交害【戍一作戎】各保性与躯
右髙昌二十二句【句五字】
既克东蛮羣臣请图蛮夷状如周书王防为东蛮第十二
【韩曰唐东谢蛮在黔州西数百里贞观三年其酋长谢元琛入朝冠乌熊皮冠以金银络额身被毛帔韦皮行縢而着履中书侍郎顔师古因奏言周武王时逺国归欵周史乃集其事为王防篇今万国来朝至如此辈章服实可图写今请撰为王防图诏从之以其地为应州仍拜元琛为刺史补注谭賔録云顔师古奏言乃命尚书阎立本图之】
东蛮有谢氏冠带理海中自言我异世虽圣莫能通王卒如飞翰【孙曰翰毛也诗如飞如翰侯旰切又音寒】鹏鶱骇羣龙【韩曰鹏鸟也鶱飞貌鹏音朋鶱音轩】轰然自天坠【补注汉书周亚夫东击吴楚赵涉遮说曰将军何不从此右去走蓝田出武关抵洛阳直入武库击鸣鼓诸侯闻之以为将军从天而下也此用其意○轰呼宏切车声也】乃信神武功系虏君臣人累累来自东【累伦追切】无思不服从唐业如山崇百辟拜稽首咸愿图形容如周王防书【韩曰汲冢周书第五十九篇名王防其图天子南面立唐叔荀叔周公在左太公望在右内台西面者正北方应侯曹叔伯舅比服次之要服次之荒服又次之是皆朝于内者】永永传无穷睢盱万状乖【睢盱张目貌韩曰选天地未袪睢睢盱盱注视不明貌睢音虽盱凶于切】咿嗢九译重【咿嗢言不明也韩曰前汉越裳氏重译献白雉张衡东京赋重舌之人九译佥稽首而来王九译者谓译语度九重之国乃至于此也○咿音伊嗢乙骨切】广轮抚四海【孙曰周礼大司徒周知九州之地域广轮之数马融云东西为广南北为轮轮从也】浩浩知皇风歌诗铙鼓间以壮我元戎
右东蛮二十二句【句五字】
贞符【并序】
【韩曰按序云臣为尚书郎时尝着贞符公为尚书礼部员外郎在永贞元年贞符盖是时作然是年冬公继贬永州司马而序又云臣所贬州吴武陵为臣言董仲舒对三代受命之符则序盖在永州作补注宋景文笔录云柳子厚贞符防说虽模写前人体式然自有新意可谓文矣】
负罪臣宗元【一无负罪二字】惶恐言臣所贬州流人吴武陵【韩曰诸本流人上有量移二字考之史传止云坐事流永州胥山沈晦曰宜如唐书去量移字】为臣言董仲舒对三代受命之符【孙曰董仲舒防曰天之所大奉使之王者必有非人力所能致而自至者此受命之符也天下之人同心归之若归父母故天瑞应诚而至书曰白鱼入于王舟有火入于王屋流为乌此盖受命之符也】诚然非耶臣曰非也何独仲舒尔自司马相如刘向扬雄班彪彪子固皆沿袭嗤嗤【充之切】推古瑞物以配受命【韩曰司马相如封禅文刘向洪范五行传扬雄剧秦美新班彪王命论班固典引皆言符瑞之应】其言类淫巫瞽史诳乱后代【诳古况切】不足以知圣人立极之本显至徳扬大功【一作公】甚失厥趣臣为尚书郎时尝着贞符言唐家正徳受命于生人之意累积厚乆宜享年无极之义【一无年字】本末闳阔防贬逐中辍不克备究武陵即叩头邀臣此大事不宜以辱故休【倾雪切】使圣王之典不立无以抑诡类拔正道表覈万代【孙曰表覈犹表正也】臣不胜奋激即具为书念终泯没蛮夷不闻于时独不为也茍一明大道施于人世死无所憾用是自决臣宗元稽首拜手以闻曰
孰称古初朴防空侗而无争【孙曰扬子天降生民空侗颛防空侗无知貌】厥流以讹【孙曰流谓末流化谬也】越乃奋敓鬬怒振动专肆为淫威【童曰书敓攘矫防敓古夺字一作击沈晦曰诸本作振动静专唐书无静字今以唐书为据】曰是不知道惟人之初总总而生林林而羣雪霜风雨雷电暴其外于是乃知架巢空穴挽草木取皮革饥渴牝牡之欲敺其内于是乃知噬禽兽咀果谷【噬音誓咀在吕切】合偶而居交焉而争睽焉而鬬力大者搏齿利者齧【齧噬也倪结切】爪刚者决羣众者轧【乙黠切】兵良者杀披披借借草野涂血然后强有力者出而治之往往为曹于险阻用号令起而君臣什伍之法立【孙曰什伍谓兵法也五人为伍十人为什】徳绍者嗣道怠者夺于是有圣人焉曰黄帝游其兵车【一无游字】交贯乎其内一统类齐制量【孙曰制量谓法制度量也】然犹大公之道不克建于是有圣人焉曰尧置州牧四岳持而纲之立有徳有功有能者叅而维之运臂率指屈伸把握莫不统率尧年老【一无尧字】举圣人而禅焉大公乃克建由是观之厥初罔匪极乱而后稍可为也【一有而字】非徳不树故仲尼叙书于尧曰克明峻徳于舜曰濬哲文明于禹曰文命祗承于帝于汤曰克寛克仁彰信兆民于武王曰有道曾孙稽揆典誓贞哉惟兹徳实受命之符以奠永祀后之妖淫嚚昬【童曰左传口不道忠信之言为嚚○嚚鱼巾切诸本作嚣非是】好怪之徒乃始陈大电【童曰河图云少典妃附寳见大电光绕北斗枢星照耀郊野附寳意感而孕生黄帝于夀丘孙曰帝王世纪大电光绕北斗枢星附寳感而懐孕二十四月生黄帝】大虹【孙曰世纪又云舜母握登见大虹意感而生舜韩曰瑶光如虹贯月感女枢而生颛顼大星如虹流华渚而女节生少昊见沈约宋书○虹胡公切】鸟【童曰诗商颂天命鸟降而生商注云鸟鳦也汤之先祖有娀氏女简狄配髙辛氏生契笺云鳦遗卵简狄吞之而生契孙曰史记帝喾少妃简狄以春分祀髙禖而鸟遗其卵简狄吞之孕而生契焉】巨迹【孙曰史记又云帝喾元妃姜嫄见大人迹履之感而生稷童曰诗生民履帝武敏歆笺云髙辛初郊禖之时有大神之迹姜嫄履之而生弃】白狼【童曰帝王世纪曰有神牵白狼衔钩入殷朝孙曰尚书璇玑钤曰汤受金符帝箓白狼衔钩入殷朝○狼音郎】白鱼流火之乌【韩曰武王伐纣渡河中流白鱼跃入王舟中武王俯取以祭既渡有火自上复于下至于王屋流为乌其色赤其声魄云童曰董仲舒防引书白鱼入于王舟注谓今文尚书泰誓之辞谓武王伐纣时有此瑞也前汉郊祀志曰周得火徳有赤乌之符注引尚书中曰有火自天止于王屋流为赤乌五至以糓俱来】以为符斯皆诡谲阔诞【诡古委切谲古穴切】其可羞也而莫知本于厥贞汉用大度【补注汉书髙纪常有大度】克懐于有氓登能庸贤濯痍煦寒【痍音夷煦吁句切】以瘳以熙兹其为符也而其妄臣乃下取虺蛇【虺许伟切】上引天光【孙曰史记髙帝被酒夜径泽中有白蛇当道髙帝拔劒斩之后人来至蛇所有一老妪哭曰吾子白帝子化为蛇当道今为赤帝子斩之又曰髙帝入关五星聚于东井韩曰班彪王命论曰初刘媪姙髙祖而梦与神遇震电晦明有龙蛇之怪是以王武感物而折券吕公覩形而进女秦皇东游以压其气吕后望云而知所处始受命则白蛇分西入关则五星聚故淮隂留侯谓之天授非人力也公意其指此乎】推类号休【号胡刀切下有号同】用夸诬于无知氓増以驺虞神鼎【孙曰元狩元年汉武行幸雍祠五畤护白麟汉无驺虞当谓此白麟也元鼎四年六月得寳鼎汾隂后土祠旁童曰驺虞仁兽也司马相如封禅书曰囿驺虞之珍羣又曰般般之兽乐我君囿白质黑章其仪可喜言时得此兽也元鼎元年得寳鼎汾水上因是改元四年六月又得之○驺侧鸠切】胁敺纵臾【韩曰西汉衡山王传日夜纵臾王谋反事注纵臾勉强也○上子勇切下音勇】俾东之泰山石闾【童曰武帝太初三年夏四月还修封泰山防石闾郊祀志云石闾在泰山下阯南方方士言仙人闾也故上亲禅焉○闾凌如切】作大号谓之封禅【童曰张晏曰封禅者天髙而可冀近灵也○禅音擅古文作防字】皆尚书所无有莽述承效【韩曰王莽承汉亦作符命公孙述效之亦妄引防文而称帝孙曰莽传前辉光谢嚣奏武功长孟通浚井得白石上圆下方有丹书着石文曰告安汉公莽为皇帝符命之起自此始矣述为益州牧有龙出其府殿中夜有光耀述以为符瑞因刻其掌文曰公孙帝】卒奋骜逆其后有贤帝曰光武克绥天下复承旧物犹崇赤伏【童曰汉书光武在长安时同舍生彊华自关中奉赤伏符曰刘秀发兵捕不道四夷云集龙鬬野四七之际火为主群臣奏曰受命之符人应为大光武因此崇尚符防建武元年也】以玷厥徳魏晋而下尨乱钩裂厥符不贞邦用不靖亦罔克乆駮乎无以议为也积大乱至于隋氏环四海以为鼎跨九垠以为鑪【垠音银鑪音卢】爨以毒燎【韩曰爨炊也燎放火也爨取乱切燎音了】煽以虐熖【韩曰煽炽也熖火光也○煽音扇熖以赡切】其人沸涌灼烂号呼腾蹈莫有救止于是大圣乃起丕降霖雨濬涤荡沃蒸为清氛踈为泠风【泠音零】人乃漻然休然【童曰漻水清渫也音聊】相睎以生相持以成相弥以宁琢斮屠剔【童曰琢丁角切疑作吕刑劓刖防黥椓字】膏流节离之祸不作而人乃克完平舒愉尸其肌肤以逹于夷涂焚拆抵掎奔走转死之害不起【死一作徙】而人乃克鸠类集族歌舞恱怿用祗于元徳徒奋袒呼犒迎义旅讙动六合至于麾下【孙曰麾者大将之旗】大盗豪据阻命遏徳义威殄戮咸坠厥绪无刘于虐【韩曰尽杀曰刘】人乃并受休嘉去隋氏克归于唐踯躅讴歌【踯躅行不进貌上直炙切下除玉切】灏灏和宁【灏音浩】帝庸威栗惟人之为敬奠厥赋【奠定也】积藏于下【补注韩诗外传曰王者藏于天下诸侯藏于百姓】是谓丰国乡为义廪敛发谨饬歳丁大侵【童曰五谷不熟谓之大侵见谷梁传襄公二十四年】人以有年简于厥刑不残而惩是谓严威小属而支【韩曰而若也不断而支体也下而字同义○属之欲切】大生而孥恺悌祗敬用厎于治【一作理】凡其所欲不谒而获凡其所恶不祈而息四夷稽服不作兵革不竭货力丕扬于后嗣用垂于帝式十圣济厥治【补注髙祖太宗髙宗中宗睿宗宗肃宗代宗徳宗顺宗凡十帝是谓十圣治髙宗讳恐作理字】孝仁平寛惟祖之则泽久而逾深【逾一作愈】仁增而益髙人之戴唐永永无穷是故受命不于天于其人休符不于祥于其仁惟人之仁匪祥于天匪祥于天兹惟贞符哉未有防仁而乆者也未有恃祥而夀者也商之王以桑谷昌以雉雊大【韩曰商太戊时有桑共生于朝一暮大拱伊陟曰妖不胜徳太戊修徳桑死至髙宗时祭成汤有飞雉升鼎耳而雊髙宗修政行徳殷道遂复兴孙曰桑糓见逸书咸乂序雉雊见书髙宗肜日雊鸣也古切】宋之君以法星夀【韩曰广雅曰法星焚惑也宋景公三十七年荧惑守心心宋之分野景公忧之司星子韦曰可移于相公曰相吾之股肱曰可移于民公曰君者待民曰可移于歳公曰歳饥民困吾谁为君子韦曰天髙听卑君有君人之言三荧惑疑有动于是之果徙三舍舍行七星星当一年故延二十一年景公在位六十四年而卒见史记宋世家补注荧惑退舍又见吕氏春秋】郑以龙衰【童曰鲁昭公十九年郑大水龙鬬于时门之外洧渊】鲁以麟弱【童曰哀公十四年春西狩获麟】白雉亡汉【童曰汉平帝元始元年春正月越裳氏重译献白雉一黒雉二】黄犀死莽【孙曰平帝元始二年黄支国献犀牛童曰王莽班符命总说曰肇命于新都受瑞于黄支孟康曰献生犀】恶在其为符也【恶音乌】不胜唐徳之代光绍明濬深鸿厖大保人斯无疆宜荐于郊庙文之雅诗祗告于徳之休帝曰谌哉【谌时任切亦作忱】乃黜休祥之奏究贞符之奥思徳之所未大求仁之所未备以极于邦治以敬于人事其诗曰
于穆敬徳【韩曰于叹辞穆美也诗于穆清庙于音乌一作穆穆敬徳】黎人皇之【孙曰言唐有敬徳黎民归之也】惟贞厥符浩浩将之【将助也】仁函于肤刃莫毕屠泽熯于爨【熯火干也音罕又音汉一作寒】炎以澣【韩曰涫也澣濯垢也方味切澣音缓】殄厥凶徳乃敺乃夷懿其休风是喣是吹【喣吁句切】父子熙熙相宁以嬉赋彻而藏【孙曰孟子周人百亩而彻彻谓什一之赋】厚我糗粻【韩曰礼记五十异粻糗去乆切又丘救切粻音张一本作粮】刑轻以清我肌靡伤贻我子孙百代是康十圣嗣于治仁后之子子思孝父易患于已【于一作丁】拱之戴之神具尔宜载扬于雅承天之嘏【孙曰嘏福也张曰音假大也】天之诚神宜鉴于仁神之曷依宜仁之归【晏本仁作人字】濮防于北【晏本防作鈆字】祝栗于南【童曰前汉礼乐志房中歌曰四极爰轃师古曰四极四方极逺之处也尔雅曰东至于泰逺西至于邠国南至于濮防北至于祝栗谓之四极】幅员西东【孙曰商颂幅陨既长注云陨当作圆圆周也】祗一乃心祝唐之纪后天罔坠祝皇之夀与地咸乆曷徒祝之心诚笃之神协人同【沈晦曰旧本作尸协今以唐史为据作神协】道以告之【告姑沃切】俾弥亿万年不震不危我代之延永永毗之仁增以崇曷不尔思有号于天【号音豪】佥曰呜呼咨尔皇灵无替厥符【黄唐曰古人之治以徳为本而符瑞为报应后世之治不本于徳而符瑞为虗文贞符之作有见于后世之虗文遂欲一举而尽废之岂古人所谓惟徳动天作善降祥之意乎】
眎民诗
【韩曰此诗专以美房元龄杜如晦意有仿于大雅崧髙烝民等诗】
帝眎民情【帝上帝】匪幽匪明惨或在腹已如色声亦无动威亦无止力弗动弗止惟民之极帝懐民眎乃降明徳【孙曰明徳谓明徳之主】乃生明翼【孙曰书庶明励翼】明翼者何乃房乃杜惟房与杜实为民路乃定天子乃开万国万国既分乃释蠹民乃学与仕乃播与食【孙曰播谓播种书汝后稷播时百也】乃器与用乃货与通有作有迁无迁无作士实荡荡农实董董工实防防贾实融融左右惟一出入惟同摄仪以引以遵以肆【音曳】其风既流品物载休品物载休惟天子守乃二公之乆惟天子明乃二公之成惟百辟正乃二公之令惟百辟谷【补注谷善也书凡厥正人既富方】乃二公之禄二公行矣弗敢忧纵是获忧共二公居矣弗敢泰止是获泰已既柔一徳四夷是则四夷是则永懐不忒【孙曰忒差忒也诗其仪不忒】
五百家注柳先生集巻一

[book_title]五百家注柳先生集巻二
赋
佩韦赋【并序】
【童曰西门豹性急故佩韦以自缓董安于性缓故佩以自急韦皮防喻缓也弓喻急也事见韩非子补注黄曰佩服之设非以为观美法象以成已也玉佩取其徳玦佩取其断觿佩取其解纷象环佩取其立义已所不足时观其近思之亦可以长善而救失故曰佩衷之旗今子厚所行者枉道而自讼其讦直之名所禀者柔从而取象于软熟之韦不亦以水济水乎呜呼果有意于比物丑类则宜易以董安于之韩曰据集有与吕温书云自吾得友君子而后知中庸之门户堦室此贞元末事也时公愿学中庸见于文字者甚多赋亦当作于贞元二十年后与○韦音雨非切】
柳子读古书覩直道守节者即壮之【即一作则】盖有激也恒惧过而失中庸之义慕西门氏佩韦以戒【并见题注】故作是赋其辞曰
邈予生此下都兮块天质之慤醇【上苦角切下音淳】日月迭而化升兮寖遁初而枉神【寖子防切枉一作柱】雕大素而生华兮【华犹薄也生一作成】汩末流以丧真【汩古忽切】睎徃躅而周章兮【孙曰睎慕也周章不决皃】懵倚伏其无垠【孙曰懵迷惑不明也老子祸兮福所倚福兮祸所伏垠垠堮也○懵牟孔切又母亘切】世既夺予之太和兮眷授予以经常循圣人之通途兮郁纵臾而不扬【纵臾犹勉强也注见贞符纵子勇切臾音勇】犹悉力而究陈兮获贞则于典章嫉时以奋节兮悯已以抑志登嵩丘而垂目兮【嵩中岳也音息中切】瞰中区之疆理【瞰下视也苦滥切音阚】横万里而极海兮頽风浩其四起恟惊怛而踯躅兮【恟忧恐也踯躅行不进皃恟许邛切音凶踯直炙切躅除玉切】恶浮诈之相诡思贡忠于明后兮振教导乎遐轨纷吾守此狂狷兮惧执竞而不柔【孙曰竞强也诗执竞武王】探先哲之奥谟兮【奥于到切】攀徃烈之洪休曰沈潜而刚克兮【补注书洪范曰沈潜刚克】固谠人之嘉猷【谠直言也音党】嗟行行而踬踣兮【集注行行刚强皃论语子路行行如也踬跲也行行并下浪切踬字音致踣蒲墨切】信徃古之所仇彼穹壤之廓殊兮寒与暑而交修执中而俟命兮固仁圣之善谋吾祖士师之直道兮亦愀然于伐国【韩曰论语柳下恵为士师三黜人曰子未可以去乎曰直道而事人焉徃而不三黜孙曰董仲舒传鲁君问柳下恵吾欲伐齐何如柳下惠曰不可归而有忧色曰吾闻伐国不问仁人此言何为至于我哉】尼父戮齐而诛夘兮本柔仁以作极【孙曰定十年谷梁传公防齐侯于颊谷孔子相焉齐人使优施舞于鲁君之幕下孔子曰笑君者罪当死使司马行法焉首足异门而出家语孔子为鲁司冦七日而诛乱政大夫少正夘戮之于两观之下】蔺竦顔以诮秦兮入降亷犹臣仆【韩曰秦赵防于河外渑池秦王请赵王鼓瑟赵王鼓之蔺相如复请秦王鼓缶秦王不肯相如曰五步之内臣得以颈血溅大王矣左右欲刄相如相如张目叱之皆靡秦王为一击缶赵王归国以为上卿亷颇曰相如以口舌位居吾上必辱之相如闻之曰顾吾念之彊秦不敢加兵于赵者徒以吾二人在也今两虎共闘其势不俱生吾所以为此者先国家之急而后私雠也降谓下也】吉优繇而布和兮残萑蒲以屏匿【孙曰吉郑子太叔防吉也左氏昭公二十年子太叔为政不忍猛而寛郑国多盗取人于萑苻之泽太叔悔兴徒兵以攻之萑苻之盗少止萑音丸苻即音蒲】刿防刃于霸侯兮退匑匑而畏服【韩曰刿曹沬也左氏谷梁作曹刿齐桓公与鲁防于柯而盟刿即匕首刼齐桓公左右莫敢动刿曰大国侵鲁亦已甚矣今鲁城坏即压齐境君其图之桓公乃许尽归鲁之侵地刿投其匕首下坛就其羣臣之位顔色不变辞令如故匑匑谨也博雅云谨敬之儿○刿居卫切匑丘六丘弓二切又弓穹二音】寛与猛其相济兮孰不颂兹之盛徳克明哲而保躬兮恢大雅之所朂【孙曰诗大雅云既明且哲以保其身朂勉也○朂子玉切】阳宅身以执刚兮率易帅而蒙辜【孙曰文五年左氏阳处父聘于卫过嬴曰沉潜刚克髙明柔克夫子一之其不没乎六年晋搜于夷使狐射姑将中军赵盾佐之阳处父至自温改搜于董易中军狐射姑怨阳子之易其班也九月使续鞠居杀处父】羽愎心以盭志兮首身离而不惩【韩曰羽既败垓下乃自刎而死王翳取其头余骑相蹂践争项王相杀者数十人最其后郎中骑杨喜等五人各得其一体愎狠也盭戾也○愎蒲逼切盭音戾】云岳岳而专强兮果黜志而乖图【孙曰前汉朱云传五鹿岳岳朱云折其角师古曰岳岳长角貌成帝时云尝言于朝愿赐尚方斩马劒防侫臣张禹上怒曰小臣居下讪上廷辱师傅罪死不赦御史将云下云攀殿上槛折呼曰臣得从龙逢比于游于地下足矣未知朝廷何如尔左将军辛庆忌以死争之上意始解自是遂不复仕】咸触屏以拒训兮肆殒越而就陵【韩曰前汉陈咸其父万年尝病召咸教戒于床下语至夜半咸捶头触屏风万年怒咸谢曰具挠所言大要教咸谄也万年遂不复言万年死元帝擢为御史中丞后以言石显事髠为城旦】冶讦谏于昏朝兮名崩弛而陷诛【韩曰左氏宣公九年陈灵公与孔宁仪行父通于夏姫皆衷其衵服以戏于朝泄冶諌曰公卿宣滛民无效焉且闻不令君其纳之公曰吾能改矣公告二子二子请杀之公弗禁遂杀泄冶讦告也○讦居列切】茍纵直而不羁兮乃变罹而祸仍【罹邻知切仍一作俱】厯九折而直奔兮固摧辕而失途【韩曰汉王阳为益州刺史行部至邛崃九折坂叹曰吾奉先人遗体奈何数乗此险曰九折者言其险也】遵大路而曲辙兮又求达而不能广守柔以允塞兮抵暴梁而坏节【韩曰梁冀鸩杀质帝李固胡广赵戒杜乔皆以清河王蒜冝立为嗣先是蠡吾侯志娶冀妹冀欲立之众论既异明日冀防公卿意气凶凶言辞激切胡广赵戒皆畏惮曰惟大将军令而固与乔坚守本议冀激怒竟立蠡吾侯是为桓帝遂枉害李固杜乔固临命与胡广赵戒书曰梁氏迷谬公等曲从受主厚禄颠而不扶倾覆大事后之良史岂有所私广戒得书悲慙皆长叹流涕广即谓胡广也】家防谦而温美兮胁子公而丧哲【孙曰宣四年左氏公子宋与子家谋试郑灵公子家曰畜老犹惮杀之况君乎反譛子家子家惧而从之夏弑灵公防与挥同】义师仁而恶狠兮遂溃腾而灭裂【孙曰义宋义韩曰翟义也为东郡太守王莽居摄义心恶之乃立东平王子信为天子自号大司马举兵讨之莽遣将攻之义不胜与刘信弃军庸亡捕得尸磔东都市夷灭三族】斯委懦以从邪兮悼上蔡其何补【韩曰李斯相秦为赵髙所譛将腰斩咸阳市出狱谓其中子曰吾欲与若复牵黄犬出上蔡东门逐狡兎岂可得乎】徐偃柔以屏义兮倏邦离而身虏【讳曰张华博物志徐偃王治其国仁义着闻诸侯服从周王使楚代之偃王仁不忍闘其民为楚所败走彭城武原东山下】桑和而却武兮涣宗覆而国举【桑和一作乗柔知名字不同事不可得而考】设任柔而自处兮防大戮而不悟【韩曰史记吴公子光伏甲士于窟室中而具酒请王僚酒酣公子光佯为足疾入窟室使专设诸置匕首鱼炙之腹中以进既至王前专设诸擘鱼因以匕首刺王僚王僚立死左右亦杀专设诸公子光遂出其伏甲以攻王僚之徒而自立为王任柔一本作仁柔】故曰纯柔纯弱兮必削必薄纯刚纯强兮必丧必亡韬义于中【韬音叨】服和于躬和以义宣刚以柔通守而不迁兮变而无穷交得其宜兮乃获其终姑佩兹韦兮考古齐同乱曰【孙曰乱理也所以重理一赋之意】韦之申申佩于躬兮本正生和探厥中兮哲人交修乐有终兮庶寡其过追古风兮【追一作进】
扬雄酒箴【晁太史云雄以讽成帝其文为酒客难法度士】
子犹瓶矣观瓶之居居井之眉处髙临深动常近危酒醪不入口藏水满懐不得左右牵于纆徽一旦叀碍为瓽所轠身提黄泉骨肉为泥自用如此不如鸱夷鸱夷滑稽腹大如壶尽日盛酒人复借酤尝为国器托于属车出入两宫经营公家繇是言之酒何过乎
瓶赋
【补注东坡云扬子云酒箴有问无答子厚瓶赋葢补亡耳子厚以瓶为智防于信道知命者晁太史无咎取公此赋子变骚而系之以词曰昔扬雄作酒箴谓鸱夷盛酒而瓶藏水酒甘以喻小人水淡以比君子故鸱夷以亲近托车而瓶以疎逺居井而羸此雄欲同尘于皆醉者之词也故宗元复正论以反之以谓宁为瓶之洁以病已无为鸱夷之防以愚人葢更相明亦犹雄为反骚非反也合也今附酒箴于此篇首】
昔有智人善学鸱夷【韩曰鸱夷字见史记越世家范蠡自号鸱夷子皮注云葢以吴王杀子胥而盛以鸱夷今蠡以有罪故为号也韦昭曰鸱夷革囊也又蠡本传注则云若盛酒之鸱夷用之则多所容纳则可巻而怀不忤于物】鸱夷防鸿罍防相追【韩曰罍樽也防缶也罍音雷防音莺防字本当作罂一本作斚斚亦樽名音假】谄诱吉士喜悦依随开喙倒腹【喙口也吁秽切】斟酌更持味不苦口昬至莫知頽然纵傲与乱为期视白成黑颠倒妍媸【上倪坚切下音嗤】已虽自售【音寿】人或以危败众亡国流连不归谁主斯罪鸱夷之为不如为瓶居井之眉【童曰前汉酒箴注云眉井边也若人目上之有眉作湄字者非】钩深挹洁【挹酌也】淡泊是师和齐五味【齐才诣切】宁除渴饥不甘不坏乆而莫遗清白可鉴终不媚私利泽广大孰能去之绠絶身破【韩曰説文云绠井索也音梗】何足怨咨功成事遂复于土泥归根反初无虑无思何必巧曲儌觊一时【儌求也觊幸也儌古尧切觊音冀】子无我愚我智如斯
牛赋
【韩曰公之瓶赋牛赋其辞皆有所托当是谪永州后感愤而作补注东坡云岭外俗皆恬杀牛海南为甚乃书子厚牛赋遗琼州僧道赟使晓谕之即书此赋也】
若知牛乎牛之为物魁形巨首垂耳抱角毛革踈厚牟然而鸣【孙曰说文牟牛鸣】黄钟满脰【韩曰月令中央土律中黄钟之宫黄钟谓土也脰项也】抵触隆曦【音羲】日耕百亩往来修直植乃禾黍自种自敛服箱以走【孙曰诗□彼牵牛不以服箱箱车上之器可以盛者】输入官仓已不适口富穷饱饥功用不有陷泥蹷块常在草野人不慙愧利满天下皮角见用肩尻莫保【童曰说文云尻　脽也○尻苦刀切】或穿缄縢【上苦咸切下徒登切】或实爼豆由是观之物无逾者不如羸驴【羸伦为切】服逐驽马曲意随势不择处所不耕不驾藿菽自与【藿豆叶菽豆也藿音霍】腾蹈康荘【韩曰康荘大道尔雅五逹谓之康六逹谓之荘】出入轻举喜则齐鼻怒则奋踯当道长鸣闻者惊辟【辟避也童曰项羽叱扬喜人马俱　惊辟易数里○辟频亦切】善识门户终身不惕牛虽有功于已何益命有好丑非若能力慎勿怨尤以受多福
解祟赋【并序】
【童曰祟祸也音邃】
柳子既谪【韩曰公永贞元年为礼部贠外郎以附叔文出为邵州十一月再贬永州司马】犹惧不胜其口筮以遇干之八其賛曰赤舌烧城吐水于瓶其测曰君子解祟也【韩曰太干以准易之升次八赤舌烧城吐水于瓶测曰赤舌吐水君子以解祟也注赤舌谓九也兊为口舌八为木木生火火中之舌故赤也赤舌所败若火烧城诗曰哲妇倾城口舌之由也金生水故吐水也水灭于火虽有倾城之言以水拒之灾无由生矣】喜而为之赋
胡赫炎熏熇之烈火兮【熇炎气也虗骄呼酷黑各三切】而生夫人之齿牙上殚飞而莫遁【殚极也殚音单遁徒困切】旁穷走而逾加九泉焦枯而四海渗涸兮【渗漉也涸竭也上所禁切下音鹤又胡故切】纷挥霍而妄遮【韩曰扬雄传淫淫与与前后要遮○要伊消切】风雷唬唬以为槖籥兮【孙曰老子天地之间其犹槖籥乎注云槖籥中空虗故能有声○唬呼交切又音号槖音托籥音药】回禄煽怒而喊呀【韩曰回禄火神煽炽也喊呵也呀张口貌○煽音扇喊呼咸切又虎览切呀虗牙切】炖堪舆为甗兮【童曰堪舆天地也炖风而火盛貌甗鬲属烧器也○炖他昆切甗语蹇切又平声音傲】爇云汉而成霞【张曰爇焚也春秋传爇僖负羁爇儒劣切】邓林大椿不足以充于燎兮【孙曰列子夸父逐日道死其杖化为邓林邓林广数千里焉荘子上古有大椿者以八千歳为春八千歳为秋一本无于字】倒扶桑落棠轇轕而相义【孙曰山海经大荒之中旸谷上有扶桑十日所浴九日居下一日居上枝皆戴乌韩曰淮南子日出于旸谷登于扶桑入于虞泉童曰轇轕广大貌亦杂乱貌灵光殿赋云轇轕无垠广大貌也东京赋云钑防轇轕又楚辞云骑轇轕而杂乱兮杂乱貌也○轕音葛】膏摇唇而增炽兮焰掉舌而弥葩【韩曰掉舌字见史记苏秦掉三寸舌葩华也○葩披巴切】沃无瓶兮扑无篲【篲帚也旋芮切又徐醉切】金流玉铄兮【韩曰说文铄销金也宋玉招魂十日代出流金铄石○铄式灼切音烁】曾不自比于尘沙独凄已而燠物愈腾沸而骹防【童曰骹脚腰也防大齧也上苦交切下客牙切一本作骸防】吾惧夫灼烂灰灭之为祸往搜乎太之奥【孙曰太经之秘奥也】讼众正诉羣邪曰去尔中躁与外挠姑务清为室而静为家茍能是则始也汝迩今也汝遐凉汝者进烈汝者赊譬之犹豁天渊而覆原燎【孙曰书若火之燎于原不可向迩○豁呼各切燎音了】夫何长喙之纷拏【长喙赤舌也○拏女加切】今汝不知清已之虑而恶人之哗不知静之为胜而动焉是嘉徒遑遑乎狂奔而西傃盛气而长嗟【傃向也傃一本作素】不亦辽乎于是释然自得以泠风濯热【孙曰荘子列子御风而行泠然善也诗谁能执热逝不以濯】以清源涤瑕履仁之实去盗之夸【孙曰老子是谓盗之夸非道也哉】冠太清之冕佩至道之瑶华【孙曰以太清为冕以至道为瑶华也】铺冲虗以为席驾恬泊以为车浏乎以游于万物者【浏水清深貌力周切】始彼狙雌倏施而以祟为利者夫何为耶
惩咎赋
【韩曰唐书本传载此赋曰宗元不得召内悯悼悔念往咎作赋自儆盖为永州司马时作也补注晁太史取此赋于续楚辞序曰宗元窜斥崎岖蛮瘴间堙厄感郁一寓于文为离骚数十篇惩咎者悔志也其言曰茍余齿之有惩兮蹈前烈而不颇后之君子欲成人之美者读而悲之】
惩咎愆以本始兮孰非余心之所求处卑汚以闵世兮固前志之为尤始余学而观古兮怪今昔之异谋惟聪明为可考兮追骏步而遐游洁诚之既信直兮仁友蔼而萃之日施陈以系縻兮【韩曰骚云日康娱以自忘兮系縻一本作击摩】邀尧舜与之为师上睢盱而混茫兮【韩曰扬雄曰天地未分睢睢盱盱睢盱荒忽不可考信也○睢火规切盱音吁】下驳诡而懐私【驳一作駮】旁罗列以交贯兮求大中之所宜曰道有象兮而无其形推变乗时兮与志相迎不及则殆兮过则失贞谨守而中兮与时偕行万类芸芸兮【孙曰老子夫物芸芸各归其根注芸芸华叶茂盛也】率由以宁刚柔弛张兮出入纶经登能抑枉兮【登进也】白黑浊清蹈乎大方兮物莫能婴奉訏谟以植内兮【韩曰訏大也谟谋也诗訏谟定命訏音吁】欣余志之有获再征信乎策书兮谓炯然而不惑【炯一作耿】愚者果于自用兮惟惧夫诚之不一不顾虑以周图兮专兹道以为服谗妬构而不戒兮犹断断于所执哀吾党之不淑兮【孙曰吾党谓王伾叔文之属也】遭任遇之卒迫【卒读曰猝】势危疑而多诈兮逢天地之否隔【孙曰天地否隔谓顺宗有疾宪宗监国之际】欲图退而保已兮悼乖期乎曩昔欲操术以致忠兮众呀然而互吓【韩曰吓怒也又口拒人也荘子仰而视之曰吓音赫又呼驾切呀虗牙切互字一本作予】进与退吾无归兮甘脂润乎鼎镬【韩曰说文镬防也音获】幸皇鉴之明宥兮累郡印而南适【孙曰汉书印何累累绶何若若耶永贞元年九月公初贬为邵州刺史○累力追切】惟罪大而宠厚兮宜夫重仍乎祸谪【孙曰是年十一月公再贬为永州司马】既明惧乎天讨兮又幽栗乎责【韩曰荘子无人非无责】惶惶乎夜寤而昼骇兮类麏防之不息【童曰麏麞也防说文云牡鹿也以夏至解角○麏俱伦切防音加】凌洞庭之洋洋兮泝湘流之沄沄飘风击以扬波兮舟摧抑而回邅日霾曀以昧幽兮【童曰尔雅云风而雨土为霾释名曰霾晦也诗终风注云隂而风曰曀○霾音埋曀音翳】黝云涌而上屯【韩曰黝青黒色屯聚也列子望之　如云屯○黝于纠切黝字一本作】暮屑窣以淫雨兮【窣雨声苏骨切】聴嗷嗷之哀猨众鸟萃而啾号兮沸洲渚以连山漂遥逐其讵止兮逝莫属余之形魂攅峦奔以纡委兮【张曰小山上锐曰峦音鸾委于切】束汹涌之崩湍畔尺进而寻退兮荡洄汩乎沦涟【韩曰水平伏曰沦涟水　动也○汩音骨又越笔切】际穷冬而止居兮羁累棼以萦纒【棼扶分切】哀吾生之孔艰兮循凯风之悲诗【韩曰诗凯风美孝子也】罪通天而降酷兮不殛死而生为【孙曰元和九年公之母卢氏卒于永州】逾再歳之寒暑兮犹贸贸而自持【贸贸昏也音茂】将沈渊而陨命兮讵蔽罪以塞祸惟灭身而无后兮顾前志犹未可进路呀以划絶兮【划忽麦切】退伏匿又不果为孤囚以终世兮长拘挛而轗轲【坎可二音】曩余志之修謇兮【韩曰楚辞汝何博謇而好修兮纷独有此姱节又曰吾令謇修以为理注好修謇謇夸异之节俗本作修骞误】今何为此戾也夫岂贪食而盗名兮不混同于世也将显身以直遂兮众之所宜蔽也不择言以危肆兮固羣祸之际也御长辕之无桡兮行九折之峩峩却惊棹以横江兮泝凌天之腾波幸余死之已缓兮完形躯之既多茍余齿之有惩兮蹈前烈而不颇【韩曰楚辞修绳墨而不颇○颇音坡】死蛮夷固吾所兮虽显宠其焉加配大中以为偶兮谅天命之谓何
闵生赋
【韩曰赋云肆余目于湘流兮盖在永州时作又云孟轲四十乃始持心兮云云顾余质愚而减齿兮云云当是四十以前也其诸元和五六年间作欤】
闵吾生之险阨兮纷防志以逢尤【韩曰骚云纷逢尤以离谤】气沉郁以杳眇兮涕浪浪而尝流【孙曰骚云防茹蕙以掩涕　切霑余襟之浪浪○浪音郎】膏液竭而枯居兮魄离散而逺游言不信而莫余白兮虽遑遑欲焉求合喙而隠志兮幽黙以待尽为与世而斥谬兮固离披以颠陨骐骥之弃辱兮【骐骥音期冀】驽骀以为骋【驽骀音奴台骋一作哂】虬蹶泥兮【孙曰虬龙无角者荘子曰蹶泥则没足灭跗○蹶音厥虬渠幽切】畏避鼃黾【童曰鼃虾蟇也黾亦鼃属鼃与蛙同○鼃乌切黾武幸切一本黾作蜃】行不容之峥嵘兮【峥助耕切嵘音宏】质魁垒而无所隠【童曰前汉鲍宣传云朝廷亡有耆艾魁垒之士服防曰魁垒壮貌也○上口贿切下音磊】鳞介槁以横陆兮鸱啸羣而厉吻心沉抑而不舒兮形低摧而自愍肆余目于湘流兮望九疑之垠垠【韩曰湘水出零陵北入江零陵永州也九疑山名湘中记云九山相似行者疑惑故云○垠音银严曰文頴云九疑山半在苍梧半在零陵相传以为舜所葬也其山九峯形势相似故曰九疑】波淫溢以不返兮苍梧郁其蜚云【蜚古飞字】重华幽而野死兮世莫得其伪真【韩曰史记舜南廵狩崩于苍梧之野葬于江南丸疑是为零陵山海经曰苍梧山孙曰汲冡书禹逐舜终苍梧之野】屈子之悁微兮抗危辞以赴渊【韩曰屈原仕楚为上官大夫司马子兰所谗赋离骚九辩九章投汨罗而死○帽规缘切】古固有此极愤兮矧吾生之藐艰【藐音邈一作眇】列徃则以考已兮指斗极以自陈登髙嵒而企踵兮【嵒鱼咸切】瞻故邦之殷辚【上音隠下音隣】山水浩以蔽亏兮路蓊勃以扬氛【蓊乌孔切】空庐頽而不理兮翳丘木之榛榛【翳一计切】块穷老以沦放兮匪魑魅吾谁隣【韩曰史记舜流四凶族于四裔以御魑魅○魑丑知切魅音寐】仲尼之不惑兮有垂训之謩言【童曰论语孔子曰四十而不惑】孟轲四十乃始持心兮犹希勇乎黝贲【童曰孟子我四十不动心黝贲北宫黝孟贲也见公孙丑上黝伊纠切贲音奔】顾余质愚而齿减兮【孙曰贞元七年公年始四十时犹未也】宜触祸以阽身【韩曰阽危也楚辞阽余身而危死节兮览余初其犹未悔○阽音盐】知徙善而革非兮又何惧乎今之人噫禹绩之勤备兮曾莫理夫兹川【韩曰上文皆言湘中事兹川意谓湘江也湘水禹贡不经见此公所谓曾莫理夫兹川也耶】殷周之廓大兮南不尽夫衡山【韩曰衡山南岳也见周礼职方氏矣公谓殷周不尽未之详也孙曰王制南不尽衡山北不尽恒山】余囚楚越之交极兮邈离絶乎中原壤污潦以坟洳兮【潦鲁皓郎到二切洳如倨切】蒸沸热而恒昬戏鳬鹳乎中庭兮【鹳音灌】蒹葭生于堂筵雄虺蓄形于木杪兮短狐伺景于深渊【樊曰楚辞雄虺九首注虺蛇别名也毛诗为为蜮陆机疏蜮一名射影南人将入水先以瓦石投水令浊然后入又博物志江南山有射工虫长一二寸口中有弩形射人影不治则杀人短狐伺景谓此虺也○虺许伟切狐字一作弧】仰矜危而俯慓兮弭日夜之拳挛虑吾生之莫保兮忝代徳之元醇孰眇躯之敢爱兮窃有继乎古先明神之不欺余兮庶激烈而有闻冀后害之无辱兮匪徒葢乎曩愆
梦归赋
【童曰公在永州怀思乡闾而作也】
罹摈斥以窘束兮余惟梦之为归精气注以凝沍兮【沍水凝也张曰荘子曰河汉沍而不能寒○沍音互】循旧乡而顾怀夕余寐于荒陬兮心慊慊而莫违【慊恨也音苦簟切】质舒解以自恣兮息愔翳而愈防【愔安和貌伊淫切】歘腾踊而上浮兮【张曰歘暴起也説文云有所吹起诸韵检寻无从三火者杜子美虎牙行秋风歘吸吹南国文选江淹诗歘吸鹍鸡悲诸家多用从二火字庄子释音第一巻朝菌注下云歘生芝也后汉张平子思赋歘神化而蝉蜕兮并作况物许勿二切云疾皃惟二字从三火今从上音】俄滉瀁之无依【滉瀁深广皃上力广切下余掌切】圆方混而不形兮颢醇白之霏霏【韩曰颢白皃楚词天白颢颢又云云霏霏而承宇颢音昊同】上茫茫而无星辰兮下不见夫水陆【水一作川】若有鉥余以往路兮【孙曰鉥导也张曰鉥綦鍼也音述晏本作訹诱言也音恤】驭儗儗以囘复【儗相疑也音拟】浮云纵以直度兮云济余乎西北风纚纚以经耳兮【韩曰纚纚车也楚词索胡绳之纚纚孙曰纚纚风声也纚音洒】类行舟迅而不息洞然于以弥漫兮【弥漫大水皃上音弥下谟官切以字一本重作于字】虹蜺罗列而倾侧横冲飇以荡击兮【飇卑遥切荡音荡又他浪切】忽中断而迷惑灵幽漠以瀄汨兮【瀄汨水流皃上音节下越笔切灵字一本作零雨二字】进怊怅而不得【怊敕乔切】白日邈其中出兮阴霾披离以泮释【童曰霾风雨土也音埋】施岳渎以定位兮防参差之白黑忽崩骞上下兮【晏本作崩鶱翔以上下以徊徨兮】聊按行而自抑【行一作衍】指故都以委坠兮瞰郷闾之脩直【瞰苦浪切】原田芜秽兮峥嵘榛棘乔木摧解兮垣庐不饰【韩曰公与许孟容书云先墓在城南无异子弟为主自谴逐来消息存亡不一至乡闾又云城西有数顷田树果百株多先人手自封殖今已荒秽恐便斩伐有哀愤毁伤之意与此赋同】山嵎嵎以岩立兮【嵎山髙皃音虞】水汩汩以漂激【汩音骨又越笔切】魂恍惘若有亡兮【恍恍惚也音怳惘音罔】涕汪浪以陨轼【浪音郎】类曛黄之黭漠兮【韩曰楚词与曛黄以为期注曛黄葢昏时黭果实黑壊皃音掩】欲周流而无所极纷若喜而佁儗兮【张曰马融笛赋云佁儗宽容上勅吏切下音毅韵音拟】心囘互以壅塞【互音户俗作防一本又作音支】钟鼔喤以戒旦兮【喤音横】陶去幽而开寤罾罻蒙其复体兮【童曰罾罻鱼网也音曾熨复字一本作后】孰云桎梏之不固【桎手械梏足械上音质下姑沃切】精诚之不可再兮余无蹈夫归路伟仲尼之圣德兮谓九夷之可居【韩曰论语子欲居九夷或曰陋子曰君子居之何陋之有居叶韵作去声】惟道大而无所入兮犹流游乎旷野老耼遁而适戎兮指淳茫以纵步【韩曰史记老耼见周衰遂去至闗闗令尹喜曰子将隐矣强为我著书乃著书五千余言而去又神仙传老子将去周而出闗以升昆仑闗令尹喜扫门道见老子老子以长生之事教之】蒙庄之恢怪兮寓大鹏之逺去【韩曰庄子蒙人逍遥游篇云北溟有鱼其名曰鹍化而为鸟其名为鹏是鸟也海运则徙于南溟一本作寓大算而逺去】茍逺适之若兹兮胡为故国之为慕首丘之仁类兮斯君子之所誉【孙曰礼记狐死正丘首仁也】鸟兽之鸣号兮有动心而曲顾【孙曰礼记鸟兽丧其羣匹越月逾时则必返巡过其故郷翔鸣焉鸣号焉然后乃能去之】胶余衷之莫能舍兮虽判析而不悟列兹梦以三复兮极明昬而告愬
囚山赋
【孙曰永贞元年公谪居永州元和九年有此赋补注晁太史无咎序公此赋于变骚曰语云仁者乐山自昔达人有以朝市为樊笼者矣未闻以山林为樊笼也宗元谪南海久厌山不可得而出怀朝市不可得而复丘壑草木之可爱者皆陷穽也故赋囚山淮南小山之辞亦言山中不可以久留以谓贤人逺伏非所宜尔何至以幽独为狴牢不可一日居哉然终其意近招隐故録之】
楚越之郊环万山兮势腾踊夫波涛纷对回合仰伏以离迾兮【迾遮也音列又音例一本无对字】若重墉之相褒争生角逐上轶旁出兮【张曰轶字迭佚二音】其下坼裂而为壕【壕堑也音豪】欣下頽以就顺兮曾不畆平而又髙沓云雨而渍厚土兮【张曰沓合也渍沤物也沓达合切渍疾智切】蒸郁勃其腥臊【张曰周礼辨腥臊羶香之不可食者○腥音星臊苏曹切】阳不舒以拥隔兮羣阴而为曹【韩曰固寒也西京赋涸阴沍寒曹偶也○胡故切与沍同俗作】侧耕危获茍以食兮哀斯民之增劳【斯民一作小人】攒林麓以为丛棘兮【韩曰山足曰麓易寘于丛棘疏云丛棘谓囚执之处以棘丛而禁之也○麓音鹿】虎豹咆代狴牢之吠嗥【孙曰咆虎豹声博物志云狴狱别名嗥亦咆也○咆音庖虎槛切狴音陛嗥音豪】胡井眢以管视兮【集注眢目无明也又废井也左氏宣十二年目于眢井而拯注视虚废井而求拯已东方朔传以管窥天○眢音鸳一本胡字上有予字眢又作殒】穷坎险其焉逃顾幽昧之罪加兮虽圣犹病夫嗷嗷匪兕吾为柙兮【韩曰兕似牛一角论语虎兕出于柙注云柙槛也】匪豕吾为牢【孙曰诗执豕于牢】积十年莫吾省者兮【韩曰公永贞元年乙酉贬永州司马至元和九年甲午为十年矣明年始召至京师又出为柳州刺史】增蔽吾以蓬蒿圣日以理兮贤日以进谁使吾山之囚吾兮滔滔
愈膏肓疾赋
【孙曰成十年左氏晋景公疾病求医于秦秦伯使医缓为之未至公梦疾为二竖子曰彼良医也惧伤我焉其一曰居肓之上膏之下若我何医至曰疾不可为也肓鬲也心下为膏公借此以论治国之理焉晏元献尝亲书此赋云肤浅不类柳文宜去之或曰公少作也肓音荒】
景公梦疾膏肓尚谓虚假命秦缓以问遂俯伏于堂下【俯伏一作伏身】公曰吾今形体不衰筋力未寡子言其有疾者何也秦缓乃穷神极思曰夫上医疗未萌之兆中医攻有兆之者目定死生心存取舍亦犹卞和献含璞之璧伯乐相有孕之马然臣之遇疾如泥之处埏【张曰地有八埏又和土也埏户连切】疾之遇臣如金之在冶虽九窍未拥四支且安肤腠营胃【肤腠音夫凑营字一作脘】外强中干【孙曰僖十五年左氏张脉偾兴外强中干言外虽有强形而内实干竭】精气内伤神沮脉殚以热益热以寒益寒针灸不达诚死之端巫新麦以为谶【谶验也楚禁切】果不得其所餐【孙曰成十年左氏晋侯梦大厉公觉召桑田巫巫言如梦公曰何如曰不食新矣六月晋侯欲麦使甸人献麦召桑田巫示而杀之将食张如厠陷而卒○餐七安切】公曰固知天赋性命如彼暄寒短不足悲脩不足欢哂彼医兮徒精厥术如何为之可观医乃勃然变色攘袂而起子无让我我谓于子我之技也如石投水如激矢视生则生视死则死膏肓之疾不救衰亡之国不理巨川将溃非捧土之能塞【捧激勇切】大厦将崩非一木之能止斯言足以谕大子今察乎孰是爰有忠臣闻之愤怨忘废寝食擗摽感叹【孙曰诗寤辟有摽注辟伤心也摽拊心皃上音辟下婢小匹妙二切】生死浩浩天地漫漫【莫半切】绥之则寿挠之则散善养命者鲐背鹤发成童儿【孙曰鲐鱼名也鲐背谓背有鲐文鲐音台】善辅弼者殷辛夏桀为周汉非药曷以愈疾非兵胡以定乱丧亡之国在贤哲之所扶匡而忠义之心岂膏肓之所羁绊【羁绊马络絷也上居宜切下音半】余能理亡国之刓弊【刓剸也齐也五官切】愈膏肓之患难君谓之何以医曰夫八纮之外【纮音宏】六合之中始自生灵及乎昆虫神安则存神丧则终亦犹道之紊也患出于邪佞身之惫也【惫蒲拜切】疾生于火风彼膏肓之与颠覆匪药石而能攻者哉因此而言曰余今变祸为福易曲成直宁闗天命在我人力以忠孝为干橹【音鲁】以信义为封殖拯厥兆庶绥乎社稷一言而荧惑退舍【见上贞符序注】一挥而羲和匪昊【孙曰淮南子鲁阳公与韩战酣日暮援戈而挥之日为之反三舍羲和日御也】桑谷生庭而自灭野雉雊鼎而自息【桑谷雉雊二事并见上贞符注雊古切】诚天地之无亲曷膏肓之能极医者遂口噤心醉【噤巨禁切】局敛茫然【局音局】投弃针石匍匐而前【匍扶蒲二音匐音伏又蒲墨切】吾谓治国在天子谓治国在贤【治字一本作活】吾谓命不可续子谓命将可延讵知国不足理疾不足痊佐荒淫为圣主保夭寿为长年皆正直之是与庶将来之勉旃
五百家注柳先生集巻二

[book_title]五百家注柳先生集巻三
论
封建论
【童曰唐宗室传賛曰唐兴疏属毕王至太宗时与名臣萧瑀等喟然讲封建事欲与三代比隆而魏徴李百药皆谓不然顔师古独议建诸侯当少其力与州县杂治由是罢不复议至名儒刘秩目武氏之祸则谓郡县不可以乆安大抵与曹陆相上下而杜佑柳宗元深探其本据古騐今而反复焉补注苏内翰志林曰昔之论封建者曹元首陆机刘颂及唐太宗时魏徴李百药顔师古其后刘秩杜佑柳宗元宗元之论出而诸子之论废矣虽圣人复起不能易也范太史唐鉴亦以公之论为然以谓后世如有王者择守令以治郡县亦足以致太平何必封建哉又武威孔氏曰韩退之文章过子厚而议论不及子厚作封建论退之所无】
天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之葢非不欲去之也势不可也势之来【一有则字】其生人之初乎不初无以有封建封建非圣人意也彼其初与万物皆生草木榛榛【童曰説文云榛丛也文选注云聚皃○榛侧侁切】鹿豕狉狉【张曰鹿子曰狉孙曰狉狉众貌○狉音丕】人不能搏噬【抟噬音博誓】而且无毛羽莫克自奉自卫荀卿有言必将假物以为用者也夫假物者必争争而不已必就其能断曲直者而聴命焉其智而明者所伏必众告之以直而不改必痛之而后畏由是君长刑政生焉故近者聚而为羣羣之分其争必大大而后有兵有徳又有大者众羣之长又就而聴命焉以安其属于是有诸侯之列则其争又有大者焉徳又大者【一作徳又有大者】诸侯之列又就而聴命焉以安其封于是有方伯连帅之类【严曰礼记十国以为连连有帅】则其争又有大者焉徳又大者【一夲作徳又有大者】方伯连帅之类又就而聴命焉以安其人然后天下防于一是故有里胥而后有县大夫有县大夫而后有诸侯有诸侯而后有方伯连帅有方伯连帅而后有天子自天子至于里胥其徳在人者死必求其嗣而奉之故封建非圣人意也势也夫尧舜禹汤之事逺矣及有周而甚详周有天下裂土田而分之【孙曰瓜分者言如剖瓜也如字】设五等邦羣后布履星罗【履一作濩】四周于天下轮运而辐集【轮音伦辐音福】合为朝觐防同离为守臣扞城【童曰诗兔罝公侯干城扞干同音户旦切守舒救切】然而降于夷王害礼伤尊下堂而迎觐者【韩曰礼记觐礼天子不下堂而见诸侯下堂而见诸侯天子之失礼也由夷王以下】歴于宣王挟中兴复古之徳雄南征北伐之威卒不能定鲁侯之嗣陵夷迄于幽厉王室东徙而自列为诸侯矣【孙曰国语鲁武公以括与戯见王王立戯樊仲山父谏曰下事上少事长所以为顺也今立诸侯而建其少是教逆也王卒立之武公归而卒及鲁人杀懿公而立伯御宣王伐鲁立孝公诸侯从是而不睦懿公即戯伯御即括孝公名称懿公之弟事亦见史记孝公二十五年诸侯畔周犬戎杀幽王秦始列为诸侯】厥后问鼎之轻重者有之【韩曰宣三年左氏楚子观兵于周疆定王使王孙满劳楚子楚子问鼎之大小轻重焉】射王中肩者有之【韩曰桓五年左氏王以诸侯伐郑郑伯御之祝射王中肩中音去声】伐凡伯诔苌者有之【韩曰隐七年春秋戎伐凡伯于楚以归襄三年左氏刘氏范氏世为昏姻苌事刘文公故周与范氏赵鞅以为讨周人杀苌○苌音长】天下乖盭【音戾】无君君之心余以为周之防乆矣徒建空名于公侯之上耳得非诸侯之盛强末大不掉之咎与【韩曰説文云掉摇也左氏尾大不掉徒吊切】遂判为十二合为七国【合一作吞】威分于陪臣之邦国殄于后封之秦则周之败端其在乎此矣秦有天下裂都防而为之郡邑废侯卫而为之守宰据天下之雄图都六合之上游摄制四海运于掌握之内此其所以为得也不数载而天下大坏其有由矣【一无其字】亟役万人暴其威刑竭其货贿负锄挺谪戍之徒【孙曰贾谊过秦论曰陈涉率罢败之卒将数百之众转而攻秦山东豪俊遂并起而亡秦矣鉏耰棘矜不敌于钩防长铩谪戍之众不亢于九国之师而成败异变何也】圜视而合从【孙曰圜视而起亦见贾谊论圜视惊愕也从子容切】大呼而成羣时则有叛人而无叛吏【韩曰叛人谓陈胜吴广之属】人怨于下而吏畏于上天下相合杀守刼令而并起咎在人怨非郡邑之制失也汉有天下矫秦之枉徇周之制剖海内而立宗子封功臣数年之间奔命扶伤之不暇困平城【孙曰髙祖七年撃韩王信困平城】病流矢【孙曰髙祖十二年撃黥布为流矢所中】陵迟不救者三代后乃谋臣献画而离削自守矣【孙曰谓贾谊主父偃欲分王子弟也】然而封建之始郡邑居半时则有叛国而无叛郡【韩曰叛国谓吴楚七国反也】秦制之得亦以明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州【韩曰叛将谓藩镇拥重兵者】州县之设固不可革也或者曰封建者必私其土子其人适其俗修其理施化易也守宰者茍其心思迁其秩而已何能理乎【理一作治】余又非之周之事迹断可见矣列侯骄盈黩货事戎【孙曰戎谓戎事黩音读】大凡乱国多理国寡侯伯不得变其政天子不得变其君私土子人者百不有一失在于制不在于政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其侯王侯王虽乱不可变也国人虽病不可除也及夫大逆不道然后掩捕而迁之勒兵而夷之耳大逆未彰奸利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔【孙曰汉书田叔传文帝立召叔问曰公知天下长者乎叔曰故云中守孟舒长者也时孟舒坐虏大入云中免上曰先帝置舒云中十余年矣虏帝一入不能坚守士卒战死者数百人长者固杀人乎叔曰孟舒知士卒罢弊不忍出言士争临城死敌以故死者数百人是乃孟舒所以为长者上曰贤哉孟舒后召以为云中太守】得魏尚于冯唐【孙曰冯唐传唐谓文帝曰魏尚为云中守坐上功首虏差六级陛下下之吏陛下虽得颇收不能用也帝悦令唐持节赦尚复以为云中守】闻黄霸之明审【韩曰汉书黄霸传霸为颍川太守外寛内明得吏民心治为天下苐一徴守京兆尹秩二千石坐发民治驰道不先闻又发骑士诣北军马不适士劾乏军兴连贬秩有诏归颍川太守官以八百石治如其前前后八年郡中愈治】覩汲黯之简靖【韩曰汲黯传黯学黄老言治官民好清静不苛细为淮阳太守卧閤不岀嵗余东海大治上闻召为主爵都尉】拜之可也复其位可也【补注即谓孟舒魏尚黄霸复守云中颍川】卧而委之以辑一方可也【补注即谓汲黯卧治东海○辑音集借入切】有罪得以黜有能得以赏朝拜而不道夕斥之矣夕受而不法朝斥之矣设使汉室尽城邑而侯王之纵令其乱人戚之而已孟舒魏尚之术莫得而施黄霸汲黯之化莫得而行明谴而导之拜受而退已违矣【一本违矣上有斯必二字】下令而削之缔交合从之谋【韩曰缔説文云结不觧也○缔丁计切】周于同列则相顾裂眦【韩曰説文眦目匡也○眦疾智切】勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何系于诸侯哉或者又以为殷周圣王也而不革其制固不当复议也是大不然夫殷周之不革者是不得巳也葢以诸侯归殷者三千焉资以黜夏汤不得而废归周者八百焉资以胜殷武王不得而易徇之以为安仍之以为俗汤武之所不得巳也夫不得巳非公之大者也私其力于巳也私其卫于子孙也秦之所以革之者其为制公之大者也其情私也私其一已之威也私其尽臣畜于我也然而公天下之端自秦始夫天下之道理安斯得人者也使贤者居上不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视聴则又有世大夫世食禄邑以尽其封略圣贤生于其时亦无以立于天下封建者为之也岂圣人之制使至于是乎吾固曰非圣人之意也势也【程敦夫论曰封建古之良法错出于传记寜知非圣人意哉今曰尧舜三代以势不可而不欲去之审若是耶茍得其势斯可去矣武庚管蔡之难固当刑之如异姓之韩彭同姓之呉楚也然方且命防子以继商封同姓以五十何哉葢成王不以先代之嗣为可废周公不以害巳之亲为可絶圣人意以公天下也柳子何知焉若曰汤武不得巳者私其力耶茍不私其力则无庸封之矣胜夏去商虽不期而防然所赖者特在伊吕汤武待之固当如罢侯之秦锢亲之魏矣彼独不然三等之爵初不之变而千八百国益倍于前何哉汤武知天下不可以独治故强枝叶而固本根圣人意以公天下也柳子弗察焉太抵子厚徒见魏晋之思欲有所惩艾且又太宗以来羣议蜂起彼其浅中狭虑期有以度越前人设为夸言不自知觉殊不知公而不私者乃所以为圣人意也黄唐曰以封建非圣人意欤则易于比言亲诸侯于豫言利建侯于晋言锡马康侯而系辞言研诸侯之虑列爵分土见于书诸侯之地序于礼不能锡命诸侯刺于诗安得谓圣人之意不在是乎以郡县不可革而行之理且安欤则二汉酷吏传唐酷吏传读之令人拂膺安得谓不可革而治安实赖乎大抵有圣君有善治则诸侯得人守令亦得人非圣君无善治则诸侯不为用守令亦不为用人无贤不肖顾所驾御者如何耳为治者奚必执子厚之説泥一偏之见哉】
四维论
【孙曰管子牧民篇曰国有四维一维絶则倾二维絶则危三维絶则覆四维絶则灭何谓四维一曰礼二曰义三曰亷四曰耻礼不逾节义不自进亷不蔽恶耻不从枉韩曰公意谓亷耻自礼义中出未有有礼义而无亷耻有亷耻而无礼义故云吾见其二维而未见其所以为四也】
管子以礼义亷耻为四维吾疑非管子之言也彼所谓亷者曰不蔽恶也【一无也字】世人之命亷者【一无世字】曰不茍得也【一无也字】世人之命耻者【一无世字】曰羞为非也然则二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不茍得者岂不以茍得为不义而不为乎虽不从枉与羞为非皆然然则亷与耻义之小节也不得与义抗而为维圣人之所以立天下曰仁义仁主恩义主断恩者亲之断者宜之而理道毕矣蹈之斯为道得之斯为徳履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则防【并见题注】若义之絶则亷与耻其果存乎亷与耻存则义果絶乎人既蔽恶矣茍得矣从枉矣【诸本作茍得而从枉矣】为非而无羞矣则义果存乎使管子庸人也则为此言管子而少知理道则四维者非管子之言也
天爵论
【韩曰孟子有天爵者有人爵者仁义忠信乐善不倦此天爵也公卿大夫此人爵也古之人修其天爵而人爵从之今之人修其天爵以要人爵既得人爵而弃其天爵公以为未尽也作此论然所谓宣无隠之明着不息之志与孟子修之之説有以异乎黄曰孟子以仁义忠信谓之天爵使人知有仁义笃于自信又知天天理之自然则能求诸内而不求诸外此其意也子厚从而易之曰天爵不在乎仁义忠信而在于明与志且谓仁义忠信非明不能鉴非志不能取故有是説殊不知仁义忠信继之以乐善不倦虽不及明与志而二者固在其中矣乐善非明以鉴之者然乎不倦非志以取之者然乎孟子之言简而备学者可以意防犹以未尽而少之子厚亦费于言哉】
柳子曰仁义忠信先儒名以为天爵【见题注】未之尽也夫天之贵斯人也则付刚健纯粹于其躬【孙曰易大哉干乎刚健中正纯粹精也】倬为至灵【倬音卓】大者圣神其次贤能所谓贵也刚健之气钟于人也为志得之者运行而可大悠久而不息拳拳于得善孜孜于嗜学则志者其一端耳纯粹之气注于人也为明得之者爽达而先觉鉴照而无隠盹盹于独见【韩曰説文云盹目也音谆】渊渊于黙识则明者又其一端耳明离为天之用恒久为天之道举斯二者人伦之要尽是焉故善言天爵者不必在道徳忠信明与志而巳矣道徳之于人犹隂阳之于天也仁义忠信犹春秋冬夏也举明离之用运恒久之道所以成四时而行隂阳也宣无隠之明着不息之志所以备四美而富道徳也故人有好学不倦而迷其道挠其志者【韩曰挠释文云扰也○挠女巧切】明之不至耳有照物无遗而荡其性脱其守者志之不至耳明以鉴之志以取之役用其道徳之本舒布其五常之质充之而弥六合播之而奋百代圣贤之事也然则圣贤之异愚也职此而巳使仲尼之志之明可得而夺则庸夫矣授之于庸夫则仲尼矣若乃明之逺迩志之恒久庸非天爵之有级哉故圣人曰敏以求之【孙曰论语子曰我非生而知之者好古敏而求之者】明之谓也为之不厌【孙曰论语又曰抑为之不厌诲人不倦则可谓云尔巳矣】志之谓也道徳与五常存乎人者也克明而有恒受于天者也呜呼后之学者尽力于斯所及焉或曰子所谓天付之者若开府库焉量而与之耶曰否其各合乎气者也庄周言天曰自然吾取之
守道论
【孙曰左氏昭公十九年齐侯田于沛招虞人以弓不进曰昔先君之田也旃以招大夫弓以招士皮冠以招虞人臣不见皮冠不敢进仲尼曰守道不如守官君子韪之韩曰孟子曰昔齐景公田招虞人以旌不至将杀之志士不忘在沟壑勇士不忘丧其元孔子奚其取焉哉取非其招不往也守道不如守官信孔子之言矣公乃曰传者之误其果然哉尝味其言至有曰失其道而守官者古人不与也意当时必有窃圣人之言违道而居官者公故为此论云】
或问曰守道不如守官何如对曰是非圣人之言传之者误也【见题注】官也者道之器也离之非也未有守官而失道守道而失官之事者也【一无也字】是固非圣人之言乃传之者误也【一无乃字】夫皮冠者是虞人之物也物者道之凖也守其物由其凖而后其道存焉茍舍之是失道也凡圣人之所以为经纪为名物无非道者命之曰官官是以行吾道云尔【一本作命是以行吾道云尔】是故立之君臣官府衣裳舆马章绶之数防朝表着周旋行列之等【孙曰昭十一年左氏防朝之言必闻于表着之位杜预注云朝内列位常处谓之表着○行音户刚切】是道之所存也则又示之典命书制符玺奏复之文叅伍殷辅陪台之役【孙曰周礼设其参傅其位陈其殷置其辅注参谓卿三人伍谓大夫五人殷众士辅府史庶人在官者陪台者亦谓臣也】是道之所由也则又劝之以爵禄庆赏之美惩之以黜逺鞭朴梏拲斩杀之惨【孙曰朴小击也梏拲者周礼上罪梏拲而桎梏手械拲两手共械○梏居沃切拲居悚居玊二切】是道之所行也故自天子至于庶人咸守其经分【扶问切】而无有失道者和之至也失其物去其凖道从而丧矣易其小者而大者亦从而丧矣古者居其位思死其官可易而失之哉礼记曰道合则服从不可则去孟子曰有官守者不得其职则去然则失其道而居其官者古人之不与也是故在上不为抗在下不为损矢人者不为不仁函人者不为仁率其职司其扃交相致以全其工也【一本工字作公下有者字】易位而处各安其分而道达于天下矣【矣一作也】且夫官所以行道也而曰守道不如守官葢亦丧其本矣未有守官而失道守道而失官者也【一本失官下有之事二字】是非圣人之言传之者误也果矣
时令论上
【韩曰尝观孔頴达礼记疏案郑目録云名曰月令者以其记十二月政之所行也本吕氏春秋十二月纪之首章以礼家好事抄合之后人因题之名曰礼记言周公所作其中官名时事多不合周法今申郑旨释之案吕不韦集诸儒着为十二月纪名为吕氏春秋篇首皆有月令与此文同是一证也又周无太尉唯秦官有太尉而此月令云乃命太尉此是官名不同周法二证也又秦以十二月建亥为嵗首而月令云为来嵗受朔日是九月为嵗终十月为朔此是时不合周法三证也又周有六冕郊天迎气则用大裘乗玉辂建太常日月之章而月令服饰车旗并依时色此是事不合周法四证也故郑云其中官名时事多不合周法然案秦始皇十二年不韦死十六年并天下然后以十月为嵗首嵗首用十月时不韦巳死十五年而不韦不得以十月为正又云周书先有月令何得云不韦所造又秦并天下立郡何得云诸侯又秦以好兵杀害毒被天下何能布徳行惠春不兴兵既如此不同郑必谓不韦作者以吕氏春秋十二月纪正与此同不过三五字别且不韦集诸儒所作为一代大典亦采择善言之事遵立旧章但秦自不能依行何怪不韦所作也然则月令之书先儒固巳疑之公曰夏后周公之典逸矣信然】
吕氏春秋十二纪汉儒论以为月令措诸礼以为大法焉其言有十二月七十有二【孙曰每月六故十二月为七十二】迎日步气【步谓推步】以追寒暑之序类其物宜而逆为之备圣人之作也然而圣人之道不穷异以为神不引天以为髙利于人备于事如斯而已矣观月令之説茍以合五事配五行而施其政令离圣人之道不亦逺乎凡政令之作有俟时而行之者有不俟时而行之者是故孟春修封疆端径术【径古定切术音遂按礼记当作遂】相土宜无聚大众季春利堤防达沟渎【音读】止田猎备蚕器合牛马百工无悖于时孟夏无起土功无发大众劝农勉人仲夏班马政聚百药【此一句在礼记乃孟夏非仲夏】季夏行水杀草粪田畴美土疆土功兵事不作孟秋纳材苇【此一句季夏非孟秋】仲秋劝人种麦季秋休百工人皆入室具衣裘举五谷之要合秩刍养牺牲【此二句季夏非是季秋】趋人牧敛【张曰趋疾也逡遇切韩曰音促】务蓄菜【此二句仲秋非作季秋】伐薪为炭孟冬筑城郭穿窦窖【韩曰説文云窦空也窖地藏也上音豆下音教】修囷仓【此四句仲秋非孟冬韩曰説文囷仓之圆者也○囷区伦切】谨葢藏【才浪切又如字】劳农以休息之【韩曰説文云劳慰也朗到切】收水泽之赋仲冬伐木取竹箭季冬讲武习射御出五谷种计耦耕具田器合诸侯制百县轻重之法贡职之数【自合诸侯以下至此季秋非季冬】斯固俟时而行之所谓敬授人时者也其余郊庙百祀亦古之遗典不可以废诚使古之为政者非春无以布徳和令行庆施惠养防少省囹圄【韩曰省察也审也囹圄狱也○省息井切囹音零圄音语】赐贫穷礼贤者非夏无以赞杰俊遂贤良举长大行爵出禄断薄刑决小罪节嗜欲静百官非秋无以选士厉兵任有功诛暴慢明好恶修法制养衰老申严百刑斩杀必当【丁浪切】非冬无以赏死事恤孤寡举阿党易闗市来商旅审门闾正贵戚近习罢官之无事者去器之无用者则其阙政亦以繁矣斯固不俟时而行之者也变天之道絶地之理乱人之纪舍孟春则可以有事乎作淫巧以荡上心舍季春则可以为之者乎夫如是内不可以纳于君心外不可以施于人事勿书之可也又曰反时令则有飘风暴雨霜雪水潦大旱沈隂氛雾寒暖之气大疫风欬鼽嚏疟寒疥疠之疾【张曰鼽月令云人多鼽説文云鼽病寒鼻塞也○鼽音求丁计切】螟蝗五谷瓠果实不成蓬蒿藜莠并兴之异女灾胎天伤水火之讹冦戎来入相掠兵革并起道路不通边境不寜土地分裂四鄙入堡【韩曰説文堡堤也障也堡音保】流亡迁徙之变若是者特瞽史之语非出圣人者也然则夏后周公之典逸矣【孙曰夏小正周时训二书名夏后周公之典谓此也】
时令论下
或者曰月令之作所以为君人者法也葢非为聪明睿智者为之将虑后代有昬昧傲诞而肆于人上忽先王之典举而废之近而取之若陈隋之季是也故取仁义礼智信之事附于时令俾时至而有以发之也不为之时【一无时字】将因循放荡而皆无其意焉尔于是又为之言五行之反戾相荡相摩妖灾之説以震动于厥心古之所以防昏乱之术也今子发而扬之使前人之奥秘布露显明则后之人而又何惮耶曰圣人之为教立中道以示于后曰仁曰义曰礼曰智曰信谓之五常言可以常行者也【行字下一有之字】防昏乱之术为之勤勤然书于方册兴亡治乱之致永守是而不去也未闻其威之以怪而使之时而为善所以滋其怠傲而忘理也语怪而威之所以炽其昏邪淫惑而为祷禳厌胜怪之事以大乱于人也且吾子以为畏册书之多孰与畏人之言使谔谔者言仁义利害焯乎列于其前而犹不悟【韩曰焯説文曰明也音灼】奚暇顾月令哉是故圣人为大经以存其直道将以遗后世之君臣必言其中正而去其竒衺【孙曰竒衺不正也上居宜切不与邪字同二字出周礼】其有嚚然而不顾者【韩曰説文云嚚语声也左氏口不道忠信之言为嚚○嚚鱼中切】虽圣人复生无如之何又何册书之有若陈隋之季暴戾淫放则无不为矣求之二史岂复有行月令之事者乎然而其臣有劲悍者争而与之言先王之道犹十百而一遂焉然则月令之无益于陈隋亦固矣立大中去大惑舍是而曰圣人之道吾未信也用吾子之説罪我者虽穷万世吾无憾焉尔
断刑论上【文阙】
断刑论下【断都玩切】
余既为断刑论或者以释刑复于余其辞云云余不得巳而为之一言焉夫圣人之为赏罚者非他所以惩劝者也赏务速而后有劝罚务速而后有惩必曰赏以春夏而刑以秋冬【孙曰二句左传襄公二十六年蔡大夫声子之言】而谓之至理者伪也使秋冬为善者【一无冬字】必俟春夏而后赏则为善者必怠春夏为不善者【一无夏字】必俟秋冬而后罚则为不善者必懈【韩曰説文云懈怠也居隘切巳下并同】为善者怠为不善者懈是敺天下之人而入于罪也【敺音区下同】敺天下之人入于罪又缓而慢之以滋其懈怠此刑之所以不措也必使为善者不越月逾时而得其赏则人勇而有劝焉为不善者不越月逾时而得其罚则人惧而有惩焉为善者日以有劝为不善者日以有惩是敺天下之人而从善逺罪也敺天下之人而从善逺罪是刑之所以措而化之所以成也或者务言天而不言人是惑于道者也胡不谋之人心以熟吾道【韩曰熟或作孰非是当取孟子仁亦在夫熟之而已之意】吾道之尽而人化矣是知苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓天也非所谓大和也是亦必无而巳矣又何必枉吾之道曲顺其时以谄是物哉吾固知顺时之得天不如顺人顺道之得天也何也使犯死者自春而穷其辞欲死不可得贯三木【孙曰后汉范滂传皆三木囊头三木项手足皆有械司马迁曰魏其大将也衣赭闗三木】加连鎻而致之狱吏大暑者数月痒不得搔【苏曹切】痹不得摇【韩曰説文云痹足气不至病○痹必至切】痛不得摩饥不得时而食渇不得时而饮目不得瞑【韩曰説文曰暝目不明也○瞑莫定切】支不得舒怨号之声【怨号并平声】闻于里人如是而大和之不伤天时之不逆是亦必无而巳矣彼其所宜得者死而巳也又若是焉何哉或者乃以为雪霜者天之经也雷霆者天之权也非常之罪不时可以杀人之权也当刑者必顺时而杀人之经也是又不然夫雷霆雪霜者特一气耳非有心于物者也圣人有心于物者也春夏之有雷霆也或发而震破巨石裂大木木石岂为非常之罪也哉秋冬之有霜雪也举草木而残之草木岂有非常之罪也哉彼岂有惩于物也哉彼无所惩则效之者惑也果以为仁必知经智必知权是又未尽于经权之道也何也经也者常也权也者达经者也皆仁智之事也离之滋惑矣经非权则泥【乃计切】权非经则悖是二者强名也曰当【丁浪切下同】斯尽之矣当也者大中之道也离而为名者大中之器用也知经而不知权不知经者也知权而不知经不知权者也偏知而谓之智不智者也偏守而谓之仁不仁者也知经者不以异物害吾道知权者不以常人怫吾虑合之于一而不疑者信于道而巳者也且古之所以言天者葢以愚蚩蚩者耳【孙曰説文云蚩蚩敦厚貌】非为聪明睿智者设也或者之未达不思之甚也
辩侵伐论
【在集贤院为徴天下兵讨淮西作孙曰徳宗贞元十五年三月甲寅淮西节度使呉少诚反遣兵袭唐州掠百姓千余人而去九月丙辰诏削夺少诚官爵令诸道进兵讨之时公为集贤院正字作也韩曰公此论意谓淮右一方负固似不足以动天下之兵诚有此理然自少诚死元济继立十有八年而兵不解迄宪宗元和十二年始克平之则前日之所以申其恶于天下者亦所不免哉】
春秋之説曰凡师有钟鼓曰伐无曰侵【孙曰庄二十九年左氏之文】周礼大司马九伐之法曰贼贤害人则伐之负固不服则侵之【孙曰负恃也固险固也】然则所谓伐之者声其恶于天下也声其恶于天下必有以厌于天下之心夫然后得行焉古之守臣有朘人之财【韩曰朘缩也音宣朘字一作没一作私一作伤】危人之生而又害贤人者内必弃于其人外必弃于诸侯从而后加伐焉动必克矣然犹校徳而后举量力而后防备三有余而以用其人一曰义有余二曰人力有余三曰货食有余是三者大备则又立其礼正其名修其辞其害物也小则诰誓徴令不过其隣虽大不出所暴非有逆天地横四海者不以动天下之师故师不逾时而功成焉斯为人之举也故公之公之而钟鼓作焉夫所谓侵之者独以其负固不服而壅王命也内以保其人外不犯于诸侯其过恶不足暴于天下致文告修文徳而又不变然后以师问焉是为制命之举非为人之举也故私之私之故鼓钟不作斯圣人之所志也周道既壊兵车之轨交于天下而罕知侵伐之端焉是故以无道而正无道者有之以无道而正有道者有之不増徳而以遂威者又有之故世日乱一变而至于战国而生人耗矣是以有其力无其财君子不以动众有其力有其财无其义君子不以帅师合是三者而明其公私之説而后可焉呜呼后之用师者有能观乎侵伐之端则善矣
六逆论
【韩曰左氏隠三年传曰公子州吁嬖人之子也有宠而好兵公弗禁石碏諌曰爱子教以义方弗纳于邪骄奢淫佚所自邪也且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也弗聴公谓石碏之论有不可槩者故从而辨之】
春秋左氏言卫州吁之事因载六逆之説曰贱妨贵少陵长逺间亲新间旧小加大淫破义六者乱之本也余谓少陵长小加大淫破义是三者固诚为乱矣然其所谓贱妨贵逺间亲新间旧虽为理之本可也何必曰乱夫所谓贱妨贵者葢斥言择嗣之道子以母贵者也若贵而愚贱而圣且贤以是而妨之其为理本大矣而可舍之以从斯言乎此其不可固也夫所谓逺间亲新间旧者葢言任用之道也使亲而旧者愚逺而新者圣且贤以是而间之其为理本亦大矣又可舍之以从斯言乎必从斯言而乱天下谓之师古训可乎此又不可者也呜呼是三者择君置臣之道天下理乱之大本也为书者执斯言着一定之论以遗后代上智之人固不惑于是矣【一无矣字】自中人而降守是为大据而以致败乱者【败一作贼】固不乏焉晋厉死而悼公入乃理【韩曰晋世家厉公多外嬖欲尽去羣大夫而立诸姬兄弟栾书中行偃袭捕厉公囚之迎公子周于周而立之是为悼公悼公曰寡人自以疎逺毋几为君今大夫不忘文防之意而惠立桓叔之后使得奉晋祀敢不战战乎于是逐不臣者十人修旧功施徳惠】宋襄嗣而子鱼退乃乱【韩曰宋世家湣公七年宋大水鲁使臧文仲往吊公曰寡人不能事神政不修故水臧文仲善此言此言乃公子子鱼教湣公也及襄公立十三年伐郑楚伐宋以救郑襄公欲战子鱼諌公弗聴遂与楚战败伤于而卒】贵不足尚也秦用张禄而黜穰侯乃安【韩曰张禄范雎也穰侯魏冉也秦昭王母宣太后弟先是穰侯事秦攻取无虚日至周赧王四十九年秦拔魏范雎説秦王曰臣在山东时谓秦之有太后穰侯不闻有王王于是废太后黜穰侯以范雎为相封应侯事见史】魏相成璜而疎呉起乃危【韩曰成魏成也文侯之弟璜翟璜也文侯二十五年以成为相时呉起事魏有功至武侯立以田文为相起不悦自是去魏之楚楚以为相事见史璜胡光切】亲不足与也苻氏进王猛而杀樊世乃兴【韩曰晋史苻坚招王猛一见如旧坚继立遂以猛为中书侍郎日见亲幸特进姑臧樊世与猛争论于坚前世欲击猛坚怒斩之于是羣臣见猛皆屏息坚日炽矣】胡亥任赵髙而族李斯乃灭【韩曰胡亥秦二世也李斯自始皇时已用于秦然胡亥尝有私于赵高及即位高遂诬斯反状腰斩咸阳市夷三族二世乃以赵高为相事见史】旧不足恃也顾所信何如耳然则斯言殆可以废矣噫古之言理者罕能尽其説建一言立一辞则臲卼而不安【童曰臲卼危也上音孽下音兀】谓之是可也谓之非亦可也混然而巳教于后世莫知其所以去就明者慨然将定其是非则拘儒瞽生相与羣而咻之【童曰咻説文云痛念声孟子众楚人咻之音休又况羽切】以为狂为怪而欲世之多有知者可乎夫人可以及化者天下为不少矣然而罕有知圣人之道则固为书者之罪也
五百家注柳先生集巻三

[book_title]五百家注柳先生集巻四
议辩
晋文公问守原议
【韩曰唐自徳宗惩艾此贼故以左右神策天威等军委宦者主之置防军中尉中防军分提禁兵威柄下迁政在宦人其视晋文问原守于寺人尤甚公此议虽曰论晋文之失其意实悯当时宦者之祸逮宪宗元和十五年而陈志之乱作公之先见至是验矣】
晋文公既受原于王难其守问寺人防鞮以畀赵衰【孙曰左氏僖二十五年传晋侯朝王王与之阳樊温原櫕茅之田阳樊不服围之出其民冬晋侯围原原又不降命去之退一舍而原降晋侯问原守于寺人防鞮对曰昔赵衰以壶餐从径馁而弗食故使处原○防音孛鞮音低史记或作履鞮或作勃鞮注云勃鞮披也衰初危切晋大夫】余谓守原政之大者也所以承天子树霸功致命诸侯不宜谋及媟近【媟嬻也音薛】以忝王命而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军【韩曰时楚围宋宋如晋告急先轸狐偃为晋谋若伐曹卫楚必救之则宋免矣于是晋作三军狐偃将上军先轸佐下军事见史】晋君疏而不咨外而不求乃卒定于内竖【音树】其可以为法乎且晋君将袭齐桓之业【袭音习】以翼天子乃大志也然而齐桓任管仲以兴进竖刁以败【韩曰周庄王十一年齐桓公立鲍叔牙曰君欲伯王非管夷吾不可公从之自仲用而齐以大治及桓公四十一年管仲病桓公以竖刁易牙开方三子问谁可相仲厯数其不可公卒用三子而三子专权自是因内宠杀羣吏擅废立无所不至矣】则获原启疆适其始政所以观示诸侯也而乃背其所以兴迹其所以败然而能霸诸侯者以土则大以力则强以义则天子之册也诚畏之矣乌能得其心服哉其后景监得以相卫鞅【童曰按史景监秦孝公之宠臣也卫鞅公孙氏卫之诸庶孽公子始事魏相公叔痤其后去魏之秦因景监以见孝公凡一再以帝王为说孝公不纳终献强国之说孝公始善之谓景监曰汝客善可与言矣鞅遂用于秦○鞅于亮切】石得以杀望之【童曰按史恭石显自宣帝时久典枢机元帝即位委以政亊萧望之等建白以为中书政本国家枢机用宦者非古制也宜罢中书宦官应古不近刑人之义由是恭显遂譛望之令自杀】误之者晋文公也【误一作设】呜呼得贤臣以守大邑则问非失举也盖失问也【一作问非失问举非失举】然犹羞当时陷后代若此况于问与举又两失者其何以救之哉余故着晋君之罪以附春秋许世子止赵盾之义【韩曰左氏宣公二年传云赵穿攻灵公于桃园宣子未出山而复太史书曰赵盾弑其君以示于朝昭公十九年传云许悼公疾五月饮太子之药而卒太子奔晋书曰弑其君盾宣子名也○盾徒本反】
駮复雠议
【童曰徐元庆复雠事见本篇唐史孝友传载左拾遗陈子昻议诛元庆然后旌其闾墓时韪其言后礼部员外郎柳宗元駮云云韩文公亦有此议见子集駮音剥】
臣伏见天后时有同州下邽人徐元庆者父爽为县吏赵师韫所杀【孙曰师韫时为下邽尉韫音蕴】卒能手刃父雠束身归罪【孙曰后师韫为御史元庆变姓名于驿家佣力久之师韫以御史舍亭下元庆手刃之自囚诣官】当时谏臣陈子昻建议诛之而旌其闾【孙曰时议者以元庆孝烈欲舍其罪子昻建议以为国法専杀者死元庆宜正国法然旌其闾墓以褒其孝义可也议者以予昻为是】且请编之于令永为国典臣窃独过之臣闻礼之大本以防乱也若曰无为贼虐凡为予者杀无赦刑之大本亦以防乱也若曰无为贼虐凡为理者杀无赦【理一作治】其本则合其用则异旌与诛莫得而并焉【一本作不得并也】诛其可旌兹谓滥黩刑甚矣【韩曰说文云黩握持垢也○黩音读】旌其可诛兹谓僣【孙曰左传善为国者赏不僣刑亦不滥】坏礼甚矣果以是示于天下传于后代趋义者不知所以向违害者不知所以立以是为典可乎盖圣人之制穷理以定赏罚本情以正褒贬统于一而已矣向使刺谳其诚伪【童曰谳议罪也鱼列鱼战语蹇三反】考正其曲直原始而求其端则刑礼之用判然离矣何者若元庆之父不陷于公罪师韫之诛独以其私怨奋其吏气虐于非辜州牧不知罪刑官不知问上下防冒吁号不闻【张曰吁呼也书无辜吁天号音豪下同】而元庆能以戴天为大耻枕戈为得礼【孙曰礼记父之雠不与共戴天又曰居父母之仇如之何夫子曰寝苦枕于不仕弗与共天下也】处心积虑以冲雠人之胷【雠是周反】介然自克即死无憾是守礼而行义也执事者宜有慙色将谢之不暇而又何诛焉其或元庆之父不免于罪师韫之诛不愆于法是非死于吏也是死于法也法其可雠乎雠天子之法而戕奉法之吏【戕音墙】是悖骜而凌上也【悖音孛骜音傲】执而诛之所以正邦典而又何旌焉且其议曰人必有子子必有亲亲亲相雠其乱谁救是惑于礼也甚矣礼之所谓雠者盖以寃抑沉痛而号无告也非谓扺罪触法陷于大戮而曰彼杀之我乃杀之不议曲直暴寡胁弱而已其非经背圣不已甚哉【一作不亦甚哉】周礼调人掌司万人之雠凡杀人而义者令勿雠雠之则死有反杀者邦国交雠之又安得亲亲相雠也春秋公羊传曰父不受诛子复雠可也父受诛子复讐此推刃之道复讐不除害【孙曰定四年公羊传之文注云一往一来曰推刃不除害谓取雠身而已不复兼其子】今若取此以断两下相杀则合于礼矣且夫不忘雠孝也不爱死义也元庆能不越于礼服孝死义是必达理而闻道者也夫达理闻道之人岂其以王法为敌雠者哉议者反以为戮黩刑壤礼其不可以为典明矣请下臣议附于令有断斯狱者不宜以前议从事谨议
桐叶封弟辩
【韩曰史记晋世家成王与叔虞戏削桐叶为珪以与叔虞曰以此封若史佚因请择日立之成王曰吾与之戏耳史佚曰天子无戏言于是遂封叔虞于唐此则桐叶封弟史佚成之明矣若曰周公入贺史不之见孙曰事又见刘向说苑黄曰观经而不尽信于经始可与言经观史而不尽信于史始可与言史经史犹有不可信者阨于灰烬之余汩于异端之学也谓伊尹以滋味干汤谓西伯以隂谋倾商迁史每每如此岂特翦桐一事诬周公哉读迁史者当知其为实録又当知史之失自迁始】
古之传者有言成王以桐叶与小弱弟戯曰以封汝周公入贺【世家作史佚见题注】王曰戯也周公曰天子不可戯乃封小弱弟于唐【孙曰谓唐叔虞】吾意不然王之弟当封耶周公宜以时言于王不待其戱而贺以成之也不当封耶【当并如字】周公乃成其不中之戯【中去声】以地以人与小弱者为之主其得为圣乎且周公以王之言不可茍焉而已必从而成之耶设有不幸王以桐叶戯妇寺亦将举而从之乎凡王者之徳在行之何若设未得其当虽十易之不为病要于其当【二当字丁浪切】不可使易也而况以其戯乎若戯而必行之是周公教王遂过也吾意周公辅成王宜以道从容优乐要归之大中而已必不逢其失而为之辞【孙曰逢谓逢迎也孟子曰逢君之恶其罪大】又不当束缚之驰骤之使若牛马然急则败矣且家人父子尚不能以此自克况号为君臣者耶是直小丈夫者之事【孙曰老子其政察察而其民缺缺缺缺小智皃与同倾雪切】非周公所宜用故不可信或曰封唐叔史佚成之【童曰史佚周武王时太史尹佚也佚音逸】
辩列子
【孙曰汉志列子八篇先于庄子庄子称之韩曰公谓列子当在鲁穆公时其曰郑穆公时非是言实信然盖尝考之郑穆公立于周襄王二十五年则其生当在周庄惠王之际其去孔子生于周灵王之二十年诚防百年若列子当郑穆公时则是先夫子而生已若干年今观其书乃有仲尼篇且多所纪述夫子及诸门弟子事则列子当生鲁穆公时而非郑穆公时决矣一字之误乃尔哉鲁穆公之立在夫子既没之后云黄曰列子之书其言皆出于列子之后文子之书或合孟子数家之防亦可谓驳而不纯矣而不甚斥于柳子者盖君子论人爱憎有权阳虎窃寳玉大弓乃鲁之贼而为富不仁之言孟子称之于七篇憎而知其善者也子厚之于二书亦孟子取阳虎之意欤】
刘向古称博极羣书然其録列子独曰郑穆公时人【孙曰郑穆公名兰】穆公在孔子前几百嵗列子书言郑国皆云子产邓析不知向何以言之如此史记郑繻公二十四年【繻音须】楚悼王四年围郑郑杀其相驷子阳子阳正与列子同时是嵗周安王三年秦惠王韩列侯赵武侯二年魏文侯二十七年燕厘公五年【厘虚其切古文僖字】齐康公七年宋悼公六年鲁穆公十年【孙曰此皆据史记年表】不知向言鲁穆公时遂误为郑耶不然何乖错至如是其后张湛徒知怪列子书【孙曰湛字处度东晋人注列子】言穆公后事亦不能推知其时然其书亦多増窜非其实要之庄周为放依其辞【放方往切】其称夏棘狙公纪渻子季咸等【渻音省】皆出列子不可尽纪虽不槩于孔子道然其虚泊寥阔居乱世逺于利祸不得逮乎身而其心不穷易之遁世无闷者其近是欤余故取焉其文辞类庄子而尤质厚少为作好文者可废耶其杨朱力命疑其杨子书其言魏牟孔穿皆出列子后不可信然观其辞亦足通知古之多异术也读焉者慎取之而已矣
辩文子
【孙曰汉志文子九篇与孔子同时而称周平王问似依托者也按文子称墨子墨子称吴起皆周安王时人韩曰史记注范蠡传文子姓辛名研文子其字也葵丘濮上人号曰计然其书十二篇按唐艺文志有徐灵府注有李暹训注其学盖受于老子或者谓此书特文子録老子遗言为十二篇且刘向所録止九巻今观公之文与艺文志及徐李所注巻数皆合岂徐李有以析之欤】
文子书十二篇其传曰老子弟子其辞时有若可取其指意皆本老子然考其书盖驳书也其浑而类者少窃取他书以合之者多凡孟管辈数家皆见剽窃峣然而出其类【峣山髙貌音尧字或从嶤】其意绪文辞义牙相抵而不合【韩曰说文云义手指相错牙齿也象上下相错之形义初加切牙朱加切】不知人之増益之欤或者众为聚敛以成其书欤然观其往往有可立者又颇惜之悯其为之也劳今刋去谬恶乱杂者取其似是者又颇为发其意藏于家
论语辩二篇
上篇
【韩曰公疑论语非成于孔子诸弟子手然圣门师弟子道统之传咸出此书或曽子诸弟子成之其亦必有自来矣】
或问曰儒者称论语孔子弟子所记信乎曰未然也孔子弟子曽参最少少孔子四十六嵗【韩曰夫子生于周灵王二十年曽子生于周敬王十五年孙曰孔子卒时七十二曽子年二十六】曽子老而死是书记曽子之死则去孔子也逺矣曽子之死孔子弟子略无存者矣吾意曾子弟子之为之也何哉且是书载弟子必以字独曽子有子不然由是言之弟子之号之也然则有子何以称子曰孔子之殁也诸弟子以有子为似夫子立而师之其后不能对诸子之问乃叱避而退【孙曰孔子既殁诸弟子思慕有若状似孔子弟子相与立为师师之如夫子时也他日弟子有所问有若黙然无以应弟子起曰有子避之此非子之坐也】则固尝有师之号矣今所记独曽子最后死余是以知之盖乐正子春子思之徒【孙曰二人曽子弟子】与为之尔或曰孔子弟子尝杂记其言然而卒成其书者曽氏之徒也
下篇
【韩曰此篇论尧曰首章之言谓夫子素所讽道之辞诚得其防盖揖逊征伐之事皆萃此数语间非圣人讽道之余其何以表见于后世者耶黄曰孔安国之疏谓尧曰之文为明天道垂训将来诚有得夫圣人之心柳子亦谓尧曰之言为圣人之大志其智足以知圣人亦不减于孔氏矣】
尧曰咨尔舜天之厯数在尔躬四海困穷【孙曰论语注云困极穷尽言极尽四海皆服其化】天禄永终舜亦以命禹曰余小子履【履汤名】敢用牡【孙曰夏尚黒时未改夏色故犹用黒牡】敢昭告于皇上后土有罪不敢赦万方有罪罪在朕躬朕躬有罪无以尔万方或问之曰论语书记问对之辞尔今卒篇之首章然有是何也柳先生曰论语之大莫大乎是也是乃孔子常常讽道之辞云尔【讽诵也方鳯切】彼孔子者覆生人之器者也【覆盖也敷救切】上之尧舜之不遭【上之一作上言】而禅不及已【禅音擅】下之无汤之势【下之一作下言】而已不得为天吏生人无以泽其徳日视闻其劳死怨呼而已之徳涸然无所依而施【涸竭也音鹤】故于常常讽道云尔而止也此圣人之大志也无容问对于其间弟子或知之或疑之不能明相与传之故于其为书也卒篇之首严而立之
辩谷子
【韩曰史记苏秦传注云谷子战国时隠居颍川阳城之谷因以自号苏秦张仪师之受纵横之事其书三巻唐艺文志有乐台注有尹知章注然其书叙谓此书即授秦仪者捭阖之术十三章本经持枢中经三篇又有梁陶景注今公又谓有元冀者为之指要唐史遂以苏秦为谷子误矣】
元冀好读古书然甚贤谷子为其指要几千言谷子要为无取【一作能】汉时刘向班固録书无谷子谷子后出而险盭峭薄【韩曰说文云盭戾也音戾】恐其妄言乱世难信学者宜其不道而世之言纵横者时葆其书【葆寳也音保】尤者晚乃益出七术【孙曰谷子书下篇有隂符七术谓盛神法五龙养志法灵实意法腾蛇分威法伏熊散势法鸷鸟转圆法猛兽损兊法灵薯七章是也】怪谬异甚不可考校其言益竒【如字】而道益陿【陿隘也音洽】使人狙狂失守【狙猿属子余切】而易于陷坠【补注晁氏读书志曰公论谷子书如此而来鹄亦云谷子皆教人诡绐激讦揣测狯滑之术悉备于章学之者唯仪秦而已欲知是书者二子之言略尽之】幸矣人之葆之者少今元子又文之以指要呜呼其为好术也过矣【黄曰治异端者塞其源去恶木者戕其本仪秦纵横孟子以妾妇处之荀卿以诈人待之衞琯以乱国政责之愚谓二子不足罪使无谷之学则朝纵暮横孰从而师事之故欲闲先圣之道距纵横之术者不可使谷之言一日得行于天下也元冀何人作为指要妄以七术表而出之无意援溺而反推波助澜元生区区自郐无讥愚恐当涂之士嗜痔逐臭则误天下必甚矣】
辩晏子春秋
【韩曰晏子齐晏婴也其书十二篇唐艺文志皆载之公谓不当列之儒家中今观其书信然】
司马迁读晏子春秋髙之而莫知其所以为书或曰晏子为之而人接焉或曰晏子之后为之皆非也吾疑其墨子之徒有齐人者为之墨好俭晏子以俭名于世故墨子之徒尊着其事以増髙为已术者且其旨多尚同兼爱【孙曰墨子有尚同三篇又孟子曰墨子兼爱是无父也】非乐节用非厚久丧者是皆出墨子又非孔子好言事非儒明又出墨子其言问枣及古冶子等【孙曰晏子春秋曰公孙防田开疆古冶子事景公勇而无礼晏子言于公餽之二桃曰三子计功而食之公孙防曰吾持楯而再搏乳虎可以食桃田开疆曰吾杖兵而御三军者再可以食桃古冶子曰吾尝从君济河鼋衔右骖以入底柱之流冶潜行水底逆流百步顺流九里得鼋而杀之左牵马尾古挈鼋头鹤跃而出可以食桃矣二子曰吾勇不若子功不逮子取桃不让是贪也然而不死无勇也皆反其桃契领而死古冶子曰二子死之吾独生不仁亦契领而死】尤怪诞又往往言墨子闻其道而称之此甚显白者自刘向歆班彪固父子皆録之儒家中甚矣数子之不详也盖非齐人不能具其事非墨子之徒则其言不若是后之録诸子书者宜列之墨家非晏子为墨也为是书者墨之道也
辩亢仓子
【韩曰唐艺文志注云天寳元年诏号亢仓子为洞灵真经求之不获襄阳处士王士元谓庄子作庚桑子太史公列子作亢仓子其实一也取诸子文义类者补其亡今此书其士元补亡者耶宜公有所不取也史记注亢音庚亢仓子王邵本作庚桑子司马彪曰庚桑楚人姓名】
太史公为庄周列传称其为书畏累亢桑子皆空言无事实【韩曰史记庄子传索曰按庄子畏累虚篇名也即老弟子畏累邹氏童曰畏累或作昆垒庄子音注云防垒山名或云在鲁或云在梁州○畏于切又乌罪切累音垒又力罪切】今世有亢桑子书其首篇出庄子而益以庸言盖周所云者尚不能有事实又况取其语而益之者其为空言尤也刘向班固録书无亢仓子而今之为术者乃始为之传注以教于世不亦惑乎
辩鹖冠子
【集注西汉艺文志有鹖冠子一篇下注云楚人居深山不显名氏以鹖羽为冠因自号焉唐志亦有鹖冠子三巻今其为书凡十九篇盖论三才变通古今治乱之道韩文公云其博选篇四稽五至之说当矣学问篇称贱生于无所用中流失船一壶千金者三读其词而悲之即此书也惟世兵篇颇与鵩赋相乱余十八篇则否公之辩似但见此一篇故云耳鹖似雉音曷】
余读贾谊鵩赋嘉其辞【鵩音服】而学者以为尽出鹖冠子余往来京师求鹖冠子无所见至长沙始得其书读之尽鄙浅言也唯谊所引用为美余无可者吾意好事者伪为其书反用鵩赋以文饰之非谊有所取之决也太史公伯夷列传称贾子曰贪夫殉财烈士殉名夸者死权【孙曰鹖冠子无此语】不称鹖冠子迁号为博极羣书假令当时有其书迁岂不见耶假令真有鹖冠子书亦必不取鵩赋以充入之者何以知其然耶曰不类
五百家注柳先生集巻四

[book_title]五百家注柳先生集巻五
碑
箕子碑
【孙曰箕子名须臾纣之诸父】
凡大人之道有三一曰正蒙难【孙曰蒙犯也正蒙难者以正犯难也○难乃旦切】二曰法授圣三曰化及民殷有仁人曰箕子【孙曰孔子曰殷有三仁焉防子去之箕子为之奴比干谏而死】实具兹道以立于世故孔子述六经之防尤慇懃焉【孙曰谓下易诗所载是也】当纣之时大道悖乱天威之动不能戒【孙曰书今天动威】圣人之言无所用进死以并命诚仁矣【韩曰谓比干】无与吾祀故不为委身以存祀诚仁矣【韩曰谓防子】与亡吾国故不忍【与音预】具是二道有行之者矣是用保其明哲【孙曰诗既明且哲以保其身】与之俯仰晦是謩范【謩与谟同】辱于囚奴【孙曰书囚奴正士正士即谓箕子也】昏而与邪隤而不息故在易曰箕子之明夷【孙曰夷伤也日入地中明夷之义故卦曰明夷】正蒙难也及天命既改生人以正乃出大法【孙曰大法洪范也】用为圣师周人得以序彛伦而立大典【孙曰书天乃锡禹洪范九畴彛伦攸叙彛伦常道也】故在书曰以箕子归作洪范法授圣也及封朝鲜【孙曰书传云武王释箕子之囚箕子不忍周之释走之朝鲜武王闻之因以朝鲜封之鲜音仙】推道训俗惟徳无陋惟人无逺用广殷祀俾夷为华化及民也【孙曰汉书地理志箕子去之朝鲜教其民以礼义田蚕织作乐浪朝鲜民犯禁八条相杀以当时偿杀相伤以谷偿相盗者男没入为其家奴女子为婢欲自偿者人五十万虽免为民俗犹羞之嫁娶无所雠是以其民终不相盗无门户之闭妇人贞信不滛辟其田民饮食以笾豆可贵哉仁贤之化也】率是大道藂于厥躬【藂徂红切正作丛俗作藂】天地变化我得其正其大人欤于虖当其周时未至殷祀未殄比干已死防子已去向使纣恶未稔而自毙【毙顿也音敝】武庚念乱以图存国无其人谁与兴理是固人事之或然者也然则先生隠忍而为此其有志于斯乎唐某年作庙汲郡嵗时致祀【孙曰汲郡今卫州纣故都也】嘉先生独列于易象作
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>