<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,原序,原序,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,王忠文集全文在线阅读,王忠文集全文在线下载,大玄古籍书库">
<meta name="description" content="文别集。明王祎著。二十四卷(别本二十卷)。王祎于建文时谥文节,正统中又改谥忠文。全书分为前后二集,各十二卷。前集题鄱阳刘杰编辑、庐陵刘同校正,有胡翰、胡行简二序;后集则题刘同编辑、刘杰校正,有宋濂、苏伯衡二序。正统刊本另有杨士奇专为此本所作序。王祎是明初古文大家,宋濂序称其文凡三变:初年所作,幅程广而运化宏;壮年出游之后,气象益以沉雄;四十以后,乃浑然天成,条理不爽。其文以“序”“记”二体著力最深,成就也最大。有明正统间刘同、刘杰校刊本,《四库全书》即据此收入。《乾坤正气集》中收有二十卷本,尽管不是原本,">
<title>王忠文集_王祎_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">王忠文集</span> <br/>
          作者： <span class="inputVal" id="bkauthor">王祎</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]313083</span> <br/>
          说明： <span class="inputVal" id="bkdec">文别集。明王祎著。二十四卷(别本二十卷)。王祎于建文时谥文节,正统中又改谥忠文。全书分为前后二集,各十二卷。前集题鄱阳刘杰编辑、庐陵刘同校正,有胡翰、胡行简二序;后集则题刘同编辑、刘杰校正,有宋濂、苏伯衡二序。正统刊本另有杨士奇专为此本所作序。王祎是明初古文大家,宋濂序称其文凡三变:初年所作,幅程广而运化宏;壮年出游之后,气象益以沉雄;四十以后,乃浑然天成,条理不爽。其文以“序”“记”二体著力最深,成就也最大。有明正统间刘同、刘杰校刊本,《四库全书》即据此收入。《乾坤正气集》中收有二十卷本,尽管不是原本,但流传较广,曾编入《金华丛书》,后又收入《丛书集成初编》。</span> <br/>
          封面： <span class="inputVal" id="bkimg">Z_19127.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]王忠文集
[book_author]王祎
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]313083
[book_dec]文别集。明王祎著。二十四卷(别本二十卷)。王祎于建文时谥文节,正统中又改谥忠文。全书分为前后二集,各十二卷。前集题鄱阳刘杰编辑、庐陵刘同校正,有胡翰、胡行简二序;后集则题刘同编辑、刘杰校正,有宋濂、苏伯衡二序。正统刊本另有杨士奇专为此本所作序。王祎是明初古文大家,宋濂序称其文凡三变:初年所作,幅程广而运化宏;壮年出游之后,气象益以沉雄;四十以后,乃浑然天成,条理不爽。其文以“序”“记”二体著力最深,成就也最大。有明正统间刘同、刘杰校刊本,《四库全书》即据此收入。《乾坤正气集》中收有二十卷本,尽管不是原本,但流传较广,曾编入《金华丛书》,后又收入《丛书集成初编》。
[book_img]Z_19127.jpg


[book_title]目录
钦定四库全书　　　　　集部六
王忠文集目録　　　　　别集类五【明】
卷一
赋
四言诗
五言古诗
卷二
五言古诗
五言律
五言排律
七言古诗
七言律
七言排律
卷三
七言絶
歌
曲
卷四
论
辩
原
卷五
序
卷六
序
卷七
序
卷八
记
卷九
记
卷十
记
卷十一
记
卷十二
诏
制
诰
表
檄
铭
卷十三
拟
卷十四
拟
操
卷十五
议
赞
颂
箴
卷十六
碑
书
卷十七
题跋
辞
卷十八
杂着
卷十九
杂着
卷二十
杂着
卷二十一
传
卷二十二
传
字说
行状
卷二十三
哀辞
诔
祭文
墓志铭
卷二十四
墓志铭
墓表
【臣】等谨案王忠文集二十四卷明王禕撰禕字子充义乌人官至翰林待制使云南梁王殉节死事迹具明史本传是集前十二卷旧题鄱阳刘杰编辑庐陵刘同校正十三卷以下则编辑者改题同校正者改题杰意二人各刋其半欤杰即正统六年为义乌丞时表禕之忠於朝得赠官赐谥者也禕有华川前集十卷後集十卷此本卷端胡翰胡行简二序皆为前集作宋濓苏伯衡二序皆为後集作其杨士奇一序则为此本作也禕师黄溍友宋濓学有渊源故其文醇朴闳肆有宋人轨范濓序称其文凡三变初年所作幅程广而运化宏壮年出游之後气象益以沉雄暨四十以後乃浑然天成条理不爽可谓知禕之深矣集中多代拟古人之作盖学文之时设身处地以殚揣摩之功者非游戏笔也乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
王忠文集原序
古之为士者文行皆备而必行为之本故三代以上文最高古而无以文名者其所本不系於文也秦汉以来士始有专以文名如?违道畔义君子不道也杨子云剧秦美新是已若断断焉发於忠君爱亲之诚读之使人感激奋发希慕之不置虽去之千载犹目前然者诸葛武侯之出师李令伯之陈情是已近数百年来士多喜读韩文公欧阳文忠公苏文忠公之文要皆本其立朝大节炳炳焉有以振发人心者也我国家隆兴之初金华宋公景濓王公子充相继入翰林持文柄时诏修元史二公皆任总裁岿然一代之望也已而王公以翰林待制奉命招谕云南之未下者至则以天命人心从违吉凶之道反覆开谕其人初已向服会有倔疆拒命者公奋义死之後十年天兵下云南王公死事始暴白於中朝然旌褒之泽未及也皇上嗣大统之五年义乌丞刘杰白其忠于朝下诹於衆而信诏赠翰林学士奉议大夫赐諡忠文於是距公之死七十年矣命下之日舆论欣快盖忠孝人人性分所固有者为天下者必表章之以正人心善俗化治道所系也其?晦於前而必彰於後者天道显忠佑善虽久远必不爽也杰又辑王公平素之文将刻以传属予序公之文蚤有声於胜国时旣入国朝首见用於朝廷於郊庙宋学士诸公序之详矣予特录其死节事以着其文之本也呜呼王公之死以使命盖与唐顔鲁公同鲁公之书传於後虽片楮尺素人得之千金不易矧文者至理要道之所寓乎其传无疑也公名禕义乌人死年五十有二杰所建白十事采用其九论公死事在焉其亦可为逹於政体者矣庐陵杨士奇序

[book_title]原序
王忠文前集原序
吾婺以学术称者在至元中则金公吉甫胡公汲仲为之倡汲仲之後则许公益之柳公道传黄公晋卿吴公正传胡公古愚卓立并起而张公子长陈公君采王公叔善又皆彬彬和附於下当南北混一方地数万里人物不可以亿计而言文献之绪者以婺为首称则是数君子实表砺焉逮至正以後黄公犹秉笔居中朝於是沦谢殆尽而得吾子充绍其声光子充黄公里中子也尝负其所有涉涛江游吴中者久之又自吴踰淮泝黄河而北逹于燕赵留辇毂之下久之尝用荐者检讨经筵编修史舘讫无所遇合傫然布衣耳然自京师及四方之士不问识与不识见其文者莫不称颂其美则其得之黄公者深矣余间谒公华川上质其所业公不以为不可敎引之就学退见子充英妙之气奕奕文字间未尝不骇且媿意锐欲追及之其後每见则出其文以示余而亦每不同雍容俯仰如冠冕佩玉周旋堂陛之上驰骋分布如风云蛇鸟按兵行阵之间而音节曲折则与黄公如出一律勃乎水涌山立而其进未已也余亟读之不暇古之君子病无闻焉非有待乎其外也待乎外而闻焉者则君子之不闻者多矣君子之学将以求道而已苟得其道则其见之立言者犹其措诸事业也自吾识子充埀二十年缙绅学者不必才且贤率多就功名以取富贵然不旋踵而摧折身?死地翦为俘囚者其人往往而子充幸而相见固无恙也以其所得者计之其取诸造物者果孰优乎今子充年壮未艾才气足以有为天苟使之有位而措诸行事则不敢知由其所得益推而逹之古吾见其无不至矣昔汲仲有言千古圣贤相传之道由斯文而知之後之千古亦将由斯文而知今之道上下千古其人不相及矣必待此而後知其道焉然则吾子充之文不可不传也以余处其师友之间知之深不自知其言之过揆之於道学术之在吾乡犹其在天下也吾何嫌而不乐为天下道哉同郡胡翰序
㫋蒙作噩之禩余沿三史事使浙见秘监黄先生西湖僧舍高第弟子王君子充在焉始相识明年冬诏徵先生入翰林为学士子充从至京时得陪绪论又明年余奔祖丧暨还燕而先生悬车告老子充且亦南归矣深以不得承敎为恨又数年浮海过上虞会林供奉希元询及浙水东人物希元称子充之美不絶口且曰子充之文黄先生之文也余驱驰王事不遑细论乃今得子充文集而读之其材赡其学博其识正凛然有良史风拟左氏史迁诸文譬之璆琳琅玕大玉夷玉襍然陈之于前识者知为至宝终莫敢优劣也他所着述皆温润典雅成一家言考其源委虽本之先生而超出乎规矩之外者盖深造自得之矣希元以与先生之文并观余谓驾宋轶唐轹西汉先秦而駸駸乎三代也先生在朝罕所接纳惟危君大朴傅君子通得相讲贯二君之文余归田後不能知其所至卓然可传於世子充一人而已子充静重笃厚谦恭自持其交於人久而弥敬其敏於学不耻下问所谓有德有言者於是乎见之矣余少也持未成之学漫仕以干禄玩愒岁月老而无闻敲瓦缶於黄钟之余操斤斧於公输子之侧瞢不知耻於是乎书庐陵胡行简序

[book_title]原序
王忠文後集原序
文者精醇之器也惟其醇而精则有非粗驳之流所能致者然谓其为精且醇焉何也近取诸身内而五藏外而百骸荣卫之回连经络之纒束各有所管摄而相为流通远取诸物则夫一草木之微自根而干自干以达於柯而叶始敷焉人见其若离披而不属也细而察之虽一脉缕之微皆有所附丽而无自外至者此其故何哉形真而体完也世之为文者多如牛毛而麟角未之或见者有若美丈夫然眉目如画而贴牛耳以为司听贞栢苍寒方不可狎玩乃缀芍药翘于枝颠非惟弗之类纵炮鸾以为胶而欲其联系尚可得耶论文至此虽若甚易而实为至难其能无愧於斯者惟乌伤王君子充之为然乎子充少濂一十二岁颇观其幼时所为文幅程广而运化弘光焰奕奕起诸公间譬之构厦屋者揣材甚夥而基绪亦以广矣及齿踰弱龄辄出游浙东西复渡江涉淮历齐鲁之墟至燕代而休焉所见乔岳长河摩日月而荡云烟精神翕然与之冥会故其为文波浪涌而鱼龙张风霆流而雨雹集五采竞明而十日并照譬之台阁已建楹础骈列觚棱高骞而气象益以沉雄荐绅之徒咸以为不可企仰而子充自视则犹欿然也於是退藏重山密林中愈沉酣於古而密体於方今凡天人之理性命之奥皆肆其玄览而养厥灵淳其学遂底于成而年亦已踰四十矣故其为文浑然天成而条理弗爽使人挹之而逾深味之而弗竭其平日华绮豪放之习至是刋落殆尽譬之堂戺严邃左俎豆而右瑟琴鸿生钜夫冠冕佩玉雍容揖逊於其间而闾巷布韦之士欲望其余光有不可得非其一而弗二密而不繁而造夫精醇之域者其孰能与於此哉乌伤有四君子曰喻叔奇何茂恭陈德先喻季直皆以文鸣于近代蔚茂汪洋固不可涯涘若以子充厠於其中濂未知其孰为之先而孰为之後非深知子充者鲜不以斯言为过情也如濂不敏与子充同受业黄文献公之门亦尝有志於文辞海内作者无不得观之每读子充之文独心醉神融若饮醇酎子充亦以濂为知已俾序後集之首简昔者雷雅州嗜老泉苏公之文以为天下奇才且欲麋珠虀芝躬执匕箸而饭其腹中恐为他馈之所伤也濂之爱子充揆於雅州盖有过无不及焉者序欲不作可乎虽笔意荒弱无所发明安知无雅州者兴缘斯序而求子充之文不但以濂为知言而其爱护子充者要当无所不用其情也金华宋濂序
夫圣人远矣後世於圣人之道犹有知焉则由六经之作其所以载夫道者以言为之舟车也言行道由行焉所系不已重乎道至於圣人矣犹不能无言而况君子乎是故学於道而有得焉修辞以惠後之学者其言虽未至於经其意则不悖於圣人矣盖道也者妙而不可见者也与其得於心人无得而见焉孰若言以传之已有得也人亦有闻故古君子一是皆以立言为事岂非成己成物之一端欤自宋南渡以来尚论学术之懿未有过於吾婺者也上下数百年作者往禅来续至于今而华川王先生出焉先生以絶人之资承家传之旧而与侍讲黄文献公居同里游其门最久心传指授悉得其藴奥且山林之日长考索之精造诣之深尤非诸人所能及故发而为文温温乎其纯雅恢恢乎其?辨秩秩乎其密察也而要其归无不本於经者可谓有德有言之君子非欤文为华川集前後各十卷前集胡君翰既序以传先生复俾伯衡序之于後伯衡少先生八岁蚤又不能忘情於科目训诂笺注名物度数是讲是肄以追世好殆二十年後厉志於古学又不得硕师造就之视先生之夙有誉於斯文起敬起愧之不暇尚何能赞一辞哉虽然穷乡晚进仰望先生之风采而莫之见也想闻先生之议论而莫之及也得覩其言语文章以观其志之所存学之所至道之所成庶几有所啓廸焉此固先生立言之微意也传曰诵其诗读其书不知其人可乎然则求知先生者夫亦徵诸其文而已矣眉山苏伯衡序

[book_title]卷一
钦定四库全书
王忠文集卷一
明　王褘　撰
赋
思亲赋
天台陈君敬初幼孤事母尽孝壮岁远游所寓之室因名曰白云着思亲也吾内翰黄先生既为作白云之辞同门友王褘复造斯赋焉赋曰仰苍旻之冥漠运玄化之浑沦何赋授之殊致或偏颇而不均抚予身之薄佑慨此生之多屯岂造物之见靳将受命之匪辰岁越在乎稚龄倏弃捐乎严君曾志学之未逮已过庭而无闻寄眇眇之弱植托微微之孤根洒血泪於枯柏结哀号於愁云痛蓼莪之既深幸菽水之可乐调旨甘於?瀡糁余粒於藜藿躃积雪而笋生斵层氷而鳞跃奉慈训之温恭承懿范之柔恪虽罔极之莫忘固终养之有托急景不息芳年易徂曷致三釡曷贲重墟恐令名之不振使先猷之弗舒奉堂上之明命离膝下之深娯廼辞故里廼游名区荐绅是从冠盖为徒摛丽藻於淮浙觐清光於皇都朗节矫以遐奋蜚声韡其旁敷嗟功名之蹭蹬慨日月之居诸处违离以自适与忧愤而长俱盼丘园之雨寂睠桑梓之云腴烝尝?其弗逮温凊倏其久疏岂初服之难返念夙素之已渝感风树以浩叹闵燧谷而长吁至若青阳布和缛景腾美风扬柔飈日转华晷虽行乐而何欢恨承顔之非迩朱明启节南薰奏琴果散嘉实树联芳隂枕炎蒸其孰理襟邑郁而莫任瀼露宵零严霜晨被坂远萎兰隰空摧穟雁哀哀以翔霄叶萧萧而陨地怵此日之苦思激往年之余涕玄冥临御重隂涸寒萧条徼塞揺落乡关日韬光而弗耀川积冻而成乾伊天意之犹惨岂物情之能欢矧予怀之含瘁固触景而增酸抚四时之推移靡一息之停缓年既迫於喜惧日宜较乎长短指白云之在望缅丹丘之未远遡归风而効诚藉流月以寄欵倘微荣之可养固远游之焉敢闵干禄以辞亲曾为吏而踰险在往哲其犹然可吾侪之不勉誓至恩之少酬期余生之无忝持寸草之微心报春晖於未晚獭设祭以报本乌反哺而効慈彼蠢蠢之细物亦灵明而有知察妙理以弥戚旷大观而遐思怅意长而语短聊擥翰以陈词
药房赋
浦阳郑仲舒读书之室曰药房友人王禕为之赋盖美其好尚之修洁又以寓吾思慕之意云辞曰夫何美人之练要兮謇好修以为常既昭质之弗亏兮又姱节之孔彰爰托物以自表兮曰清修之是将滋幽兰而树蕙兮兰为佩而蕙为纕褰薜荔以为衣兮集芙蓉以为裳既所服之孔修兮粲芬芬其文章所处欲其芳华兮又申之以药房何斯房之结构兮独以药而为之荐芳馨之菲菲兮绚繁饰以陆离文杏焕以成梁兮琢辛夷而为楣橑木兰之差差兮梲文藻其纷披缭疏牖以杜衡兮扈素壁以江蓠桂树郁其当轩兮隂团团而成帷敶百草为庭实兮肆把玩乎琼枝袭芸编以緫緫兮縆空桑之朱丝餐繁英与落蘃兮饮沆瀣以自怡澹逍遥以容与兮聊栖迟而偃仰抚荣华之未艾兮睠兹药以自况维药之泽兮所以示昭质之匪饰也维药之馨兮所以表姱节之不忒也朝夕处乎斯房兮信修洁之不忘苟所好之絶俗兮人不知其何伤方世俗之溷浊兮糅薰莸而莫质萧艾蔽乎中野兮葹菉薆其盈室彼恶榝果何物兮亦杂然而充帏衆舍是而尚非兮孰於芳其能祗何美人之耿介兮乃独为此度也夫岂傲世以自异兮亦惟好修之故也委厥美以自弃兮固非其心之所安也使矫名而无实兮又胡若是拳拳也顾予生之侘傺兮曾靡求乎安处块独守此敝庐兮蓬蒿纷其环堵虽凝尘之满席兮情晏然犹冲豫外物一无所狥兮曰惟德之为馨冀和顺之积中兮致英华之外形徒洁修以自表兮媿非予之所能既好尚有不同兮又孰揆予之中情幸美人之婵娟兮夙与予其目成欲相仍乎斯房兮恐莫坚乎芳盟命灵氛为予筳篿兮灵氛告予以吉占曰外好虽不同兮实中情之可坚闻斯语以邑郁兮恐佳期之迟莫思美人而未见兮怅盘桓而延竚将何物以结言兮恨衆芳之已萎采芳洲之杜若兮聊遗予之所思愿相从而相羊兮终岁晏以为期虑誓言之未固兮结微情以成词
咏归亭赋【为沈仲说作】
夫何若人之耿介兮志与俗其背驰絶纷华之外骛兮壹冲澹以自怡守忠信以佩服兮被道义之光煇岂修禊之徒事兮将圣贤以为师睠笠泽之沃野兮实若人之所居岂藏修之无所兮有厦屋之渠渠廓闲田以开圃兮俯平川而结庐木参参以绕舍兮水汤汤而循除爰有亭其新构兮谢雕甍与绮疏既琴瑟之在前兮亦左图而右书来良朋於远方兮聊於焉而乐娯揭亭名曰咏归兮示圣门以为徒仰圣门之多贤兮各负材而怀器求艺能之孔多兮由刚勇而尚义彼愿试於为国兮盖同科於政事赤循循以谦让兮尝适齐以通使彼小相之愿为兮亦量能以自计迹三子之所志兮徇功名而规规何点尔之旷达兮独从容以无为谓我服之既成兮属暮春之芳期集冠者及童子兮浴沂水之戏嬉遂风凉乎舞雩兮同咏歌而乃归唯所志之若斯兮斯脱略乎物累弗舍己以从人兮殆春融而蝉蜕侔气象於尧舜兮同化工乎天地宜有契於圣心兮亟叹赏而兴喟念去今踰千载兮孰此志之能承何若人之耿介兮乃感慕以作兴亦见道其庶几兮匪惟饰乎修名继寥寥之絶响兮长咏歌於兹亭日迟迟以载阳兮云油油以成雨鸟和鸣以在树兮鱼群跃以在渚任衆情之变化兮嘉万彚之乐所抚物我之各适兮肆安居而逸处彼世俗之溷陿兮囿利名为网罗衆群趋以竞进兮纷遑遑其谓何苟返求乎初服兮亦所得之已多余伥伥之无类兮誓蹈道之弗颇微若人吾谁与依兮愿从游以靡他
四言诗
义乌括田诗【并序】
至正十年浙东部使者言民役不均繇民田有不实廼俾属郡括其实以赋役且命有田者随其田之所在而受役真定范侯公琇遂被檄来莅其事于义乌义乌婺属县而侯实仕衢为録事衢婺异郡而檄侯者慎重其事非其人不以诿之也侯莅事精敏凡所行科条具有绳墨以故令既下而事易集法既定而民不争竣事还衢县民相与言曰侯之来部使者之命也虽然所以易弊革奸引公示正使吾富者不敢私其逸而贫者得以遂其安者侯之惠也侯之惠在吾义乌曷有穷已吾党之士苟喑无诗以诵其事将何以表吾感思之意善於辞者盍声为诗於是王禕为之诗曰
维县义乌有腴其田畇畇原隰有陌有阡田则民有税入于官岁取几何石万三千民之繇役视税寡多维民之媮虚实以讹富累千百役仅一加贫或斗升顾同其科官有臬司视民孔明曰兹富贫弗均弗平宜括其实使无遁情役以税差税由籍徵维事之殷匪才莫支孰以才称范侯在衢臬司檄侯侯莫敢违义乌之事俾侯来尸侯来尸之躬其劳勤凡民有田俾其自陈里胥载核徂隰徂畛且稽故籍质其伪真鈎隐弗遗增崇弗逾既括而实廼籍廼图图籍既完弗缪弗污按籍以役庳高用敷豪民大家繇兼役重单夫窭人获免於佣富既弗病贫将终丰民情载愉颂声渢渢颂声伊何民役孔均匪役之均惟侯之恩侯恩曷忘膏泽我身我身之余施及子孙愿侯毋行侯行不留岂惟我人人皆徯侯侯其行矣莫维侯舟我歌我诗以相民讴
婺州新城诗【并序】
婺滨谿为城城重筑於宋宣和间国朝以来圮坏弗葺久矣至正十二年中原俶扰南方绎骚江浙省臣豫备不虞非城郭不可下其事于列郡俾各完其故城浙东宪司实治於婺属郡守亟遵行之然役钜费殷捴其事者非才猷之优着不足以堪其任乃以诿处州青田县尹叶侯侯至则合郡守与州县之长吏定为要束揣厚薄略基址使富民皆来受役庶民则输钱致助焉城成其周一千四百八十丈高二?有二尺而广如之自春三月庀事至秋七月而遂讫工盖侯材裕识周济之以威而本之以仁恕故捴是大役事既集而民不病成功速而绩可永於久婺之民乃相与告禕曰维是婺城叶侯之宣力至矣今侯且去而其绩之在吾婺将与城相始终子盍作为颂歌推美诵勤以道侯於无穷乎於是禕不敢辞而为之诗诗曰
頟頟婺城十里其周昔圮今崇伊谁云谋谋夫虽多材则匪优宪司有命捴於叶侯侯来自括其政有捷乃颁役要乃定土法乃稽民籍第其乙甲庶民毕来遐迩爰发取土于隍取石于冈筑之登登鼛鼓载扬侯来戾止督我巡功载劬厥躬食息靡遑自春徂秋为日凡百功以告成不缓不亟雉堞云连楼橹山植既壮既严势乃雒雒方役之兴民讹孔腾侯曰尔民尔毋卒争凡今之为图尔于宁尔宁尔居其溃于成城既成矣民则具喜我有室家我有父子昔危莫保今获攸止匪侯我恩畴克臻此维古有言民心靡坚可与乐成虑始则难维侯不疑事以卒完维侯不欺民以卒安至坚者金不朽者石金石可毁孰载侯绩维侯之绩有永无斁作此颂诗用播乡国
存存斋为沈仲说赋
理有太极至全而纯厥分动静曰为阳隂化育之妙运行无垠维帝降衷赋于下人凡人之生其禀匪殊匪厚于圣匪薄于愚是谓成性至善弗渝存而又存乃其本初道由此出义由此立存之之功弥久不息维其不息与圣合德与天为一天之牖民亦孔之明如何愚人自戕其成幸兹哲人日夕战兢尚克敬哉以无忝尔所生
五言古诗
家居二首
家居华川上及此三百龄老桂蔽後堂长槐列前庭槐隂夏散緑桂花冬留青重惟根本茂枝叶藉以荣吾先久种德嘉种乃休徵抚躬良自爱遗?庶其承
东隣职胥吏西隣业屠沽酒炙日狼籍钱财肆求需口体既华饱自谓乐有余宁知生死间身与粪壤俱鄙人有远志屡空非所虞闭门卧风雨穷年理诗书所忧道未至不得成名誉修名倘树立千载以为图
寄赠申屠教谕
学官本闲曹博士非冗职人存政斯举道在时乃适卓哉申屠君令闻重珪璧耻随茂才名羞蹈隐士迹前年擢乡书比者承省檄束带主歙庠横经拥师席想见百里间文风变畴昔大音姑小鸣浅蓄那浅测区区抱歆慕所恨未良觌愿言执麟经与子相扣击他年老韩门敢用追湜籍
赠别高进道赴广西宪府
举酒且勿饮请君听我歌我歌亦激烈君行莫蹉跎圣主御宸极治道臻泰和文章布海隅玉帛来岩阿人生遘新会鲜不自濯磨痛哭上贾策笑谈决韩科经济一以展功名良亦多维君瑚琏器贵重含光华持以荐清庙孰云或偏颇萧条岁年晏坐使玄发皤终然棠溪精百链非有他宪府新辟掾简书起媕娿及兹复自傲恐尔时已过由来九翮鸟犹值一目罗勿谓行路难且对双眉蛾桂林歛烟瘴炎海恬风波道涂虽云远行迈须逶迤为君陈此词比赠珊瑚柯
次韵孙道士思仙
我本仙中人所友皆飞仙飞仙亦何为逍遥度遐年飈轮朝蓬岛羽驾夕蘃渊周游无停踪八极及九泉口咀三危露手弄五色烟自从堕尘世不复肩期佺念之恍如梦使我心茫然何当返初服淩虚恣孤骞
赠别李千户
丈夫生世间虽死期不朽宁令七尺躯泯没百年後圣主居九重太平日云久勾陈肃羽卫列象应星斗柰何折冲具往往犹掣肘豢养空复勤骊黄纷牝牡徭蛮昔梗化淮盗近兴丑奇策殊不闻深恩讵堪负桓桓李将军仗节海隅守铁甲萦緑縢金符绾朱纽平生韬略书披绎长在手智勇未及宣青萍夜常吼先生制夷夏武备殊不苟先事防不虞威声讋飞走马援革裹尸王罴箭如首一怀报国志爵禄随亦厚双瓶送君别行斾依官柳赠言岂徒为醉击秦声缶
常熟西郊
稻禾歛嘉实兰蕙摧孤芳华滋日已歇游子多慨慷林臯集鸟雀畎亩散牛羊物情各有适心与归云翔
金德元西园宴集得第字
旭日散微暄乔林动清吹虽忻气候佳颇觉衆芳悴朋簪得稍盍客?随所憩华年嗟易徂嘉会况难值开尊引清觞有酒须尽醉情真略仪饬理会忘物议维予二三子夙宿谐深契岂无西掖才未擢南宫第淹时姑陆沉谁云果忘世独怜飘泊踪萍蓬渺根蔕未知今日懽明年复何地
镇江望京岘山有作
舣舟大江口矫首岘京山山色近目睫泄云护层峦吾乡忠简公丘陇在其间呜呼靖康乱九鼎纷播迁建炎既南狩国事已艰难公方任社禝百战心力殚神州将全璧抗疏请回鸾大谊表日月衷言披胆肝谁欤独何心忍使弃中原星殒孔明死王业遂偏安惟留忠诚节宇宙垂不刋遗坟托兹土孰敢樵牧干客途有程期无由拜荆菅遗武幸可蹈英风杳难攀天昏白日落凄然洒清澘
登黄楼
昔读黄楼赋颇疑过铺张今晨获登览始觉词致长缅怀澶渊决彭城预为防千年文章守恩德在此乡只今河为患居人极灾伤谁为任民社乃独循故常山川今如昔游子多慨慷长风城上来飞雨湿我裳摩挲旧碑刻欲去重旁徨
赠别昝德明归省
嗟我逼贫贱束书来京师长怀出门日含凄拜亲闱恐伤慈爱情忍泪不敢挥飘零靡所慰时拂身上衣今晨与君别令我惨不怡念君富文采烱若珊瑚枝成君未卒业如何遽言归谓言非有他重此定省违虽无毛义檄故有阳城规燕郊凉风动淮甸白云飞还家造膝下再拜献酒巵彩衣舞且饮此乐孰与夷人生适意少处世多暌离东门送子行薄言歌我辞
十一月七日出南城别陈三检讨
穷冬朔风怒氷霰满城闉淩晨策我马言送同心人为问将安之南辕返江津关河岁已晏胡不少逡巡才高世所疾时昌命逾屯鹦鹉偶作赋毕方亦遭文天地亦云广宁不容子身子穷非我忧道在志须伸所忧犯霜雪此行多若辛平生离别泪为子一沾巾相期有後日去矣复何论
至正庚寅二月十六日同韩秀才发都门南归并怀陈检讨
渫云散连隂旭日照畿甸百卉皆华滋青年倏流转驾言驱我车南还涉江汉帝乡非不乐他适岂所愿平生抱区区期结明主眷天关九重深先容孰吾援低徊出都门顾阙情恋恋行矣徒自伤怀哉又谁怨朋友幸知已祖道纷缱绻枉被轩冕崇饬此韦布贱陨获思故人风流逐时彦出处有素期离合足深叹仰惟圣有训学道贵无倦继兹益自修敢待玄髪变
赠别张舜俞
东南夥租赋富庶称三吴吴田苦卑下浩渺平江湖菑害动连岁官府仍徵需纡余脂膏地坐见民力枯维时都水司軄任在开疏朝家重民命务使疲瘠苏选官皆名卿兴利多良图张君实令器家世习文儒三载为列掾岂惟承簿书定膺赞画间利泽能施敷春风二三月行李赴皇都谓将谒天官序绩待新除驱车指河朔还涉徐济墟洪河久为患黔黎几成鱼比闻用羣议极力事防虞兵民十数万官吏千百俱累月始就绪国费宁无虚虽云幸平复焉知久何如水利子所习识见元非迂余策须上献庶以禆庙谟鄙人处畎亩夙昔怀区区世故属可叹赠言匪勤渠
赠别彭仲愈分得水字
平生喜求友结托尽名士英游非不多落落鲜知已夫君文章伯问学富经史大器须晚成至宝不轻市相逢吴会间论议发蒙鄙未会神先交遽别情曷已萧条岁云徂飞雪遍千里江寒蛰鱼龙路远积烟水离异未足嗟合并宁可拟独怀同门朋为我谢屠子
友怡斋为东阳蒋伯康赋
鸿鴈动成序脊令长在原物情各有知人独无弟昆弟昆本一气至爱心所根世媮俗云薄天性几不存伐树亦何恤?墙或为寃昭哉圣有训有耳如无闻东阳望蒋氏诗礼遗子孙昆弟笃友爱怡怡若春温我观友怡训为尔陈此言匪为蒋氏歌庶使薄俗敦
吴门赠凌秀才
我家华川上君住兰江滨百里通一水搃是金华人自我与君别三载幽燕住及此会吴门朱顔各如故同为异乡客谊重情依依东风足擕手君何复言归归去金华山日看好山色紫翠集芙蓉緑草眠白石若逢牧羊子为我寄深情莫令猿鹤怨行矣?初盟
感兴四首
清夜耿不寐仰看天象移天非有形体实乃列宿为列宿附天转五星自参差日月复自行昼夜互东西三者不相谋各各无停机坐使岁年迈令人嗟老衰
妇工务蚕桑农力勤稼穑人理此其本庶用给衣食丈夫生事疏壮大转穷厄积学复积文将以代耕织艺成无所售抚卷空太息千载尚可期岂忧寒饥逼
秋风战庭树落叶如败兵触目感时艰油然百忧生四方晏安久一旦灾祸兴干戈半天下积骸比丘陵天子仁如尧夙宵念苍生无乃訏谟者法度徒纷更致兹岂无由何时复承平嫠妇不恤纬智士若为情
女贫适人难士穷事人易堂堂七尺躯道义非不贵孰知一失身禄爵反为累由来食人食有死心弗替出门慎其随大易着深义所以古达人隐约居乱世我怀管幼安高风邈难继
饮横城蒋氏别墅
春华被衆卉巨细皆敷荣牡丹既舒葩荼蘼亦含英抚物惜芳景开筵畅尘萦时从石边坐或复池上行繁花转侵袖埀条动鈎缨心会言屡忘理惬感忽生游鱼何洋洋鸣禽自嘤嘤悠哉行乐意契彼禽鱼情
偶作
人言青云路欲登元有梯古来功名士极力事攀跻我身亦两足我马亦四蹄如何十年走犹复迷东西乃知既得意青云偶追随寄语山中人好同白云栖
赠徐生
丈夫贵问学有学身乃尊圣贤炳谟训方册幸具存求之非有他所在用力勤譬如山下水其出初有源盈科方浩浩遂作波涛翻又如玉在?莫辨珉与璠雕琢既成器孚尹烂焞焞人身本一物不学复奚论学成自见用不必事趍奔上焉为国华下以大其门我观膏粱子志气亦轩轩寻芳紫陌晓买笑青楼昏年少诚足乐面墙将何言徐生英俊姿家世袭衣冠结髪事书史终年不窥园萤囊暑夕照蠧简霜晨繙及兹种植立岂不培本根一朝功名至看尔高飞骞我言厚劝子愿子心毋谖
钱唐赠别姚卿
仲春若淫雨弥月不停滴时时雷电交俄复飞霰积渫云甫开霁阳精仍剥蚀二气岂错行人心转惶惑维时钱唐上属子有行役谓言将何之去作金华客已脱郡曹羁姑从宪府辟金华实吾乡比岁罗困厄前年理城隍军需更徵索斯民竭脂髓诛求殊未极凶荒乃相继斗粟无所籴纷纷田间农往往沟中瘠只今隣境间从横犹盗贼相望警烽燧道路动榛棘谁欤司民命岂不怀怵惕不然遭数乖振救果无策风宪耳目司号令易阖辟况君有长材足以资赞画行闻疲瘵甿旋被抚摩力往哉勿踌躇及物事须亟冥冥江花红杳杳关树黑歌我危苦辞壮子行迈色功名贵自致奋发须有激独怜飘泊踪仰羡冥飞翼
十二月二十一日同堵无傲朱伯言郭公葵过西湖至南屏山明日予将渡江东归赋此留别
北风有余凄衆卉无留芬寥寥湖山际清游接欢欣嗟我二三子平生历多辛天道谅非远如何久邅迍幸兹稍憩息颇觉忘趍奔感今长慨积道旧郁怀伸世情日已变友谊古所敦岁晏各自爱毋徒惜临分
陈元礼太常以使事至钱唐三月十七日堵无傲陈君从朱伯言陶中立韩与玉诸公西湖同泛分韵得气字
钱唐积雨余景物散春媚时晖被原隰远映皇华使良晤惬久暌新情谐曩契朋俦集芳宴举酒迭相慰念昔天子都与君久留滞夜眠每连牀晨出时并辔爱深均骨肉往往佩高谊别离未多年升沉遽殊势颂台司礼乐子职亦云贵况乃衔君命光采增意气骞腾诚足多会合初不易清歌送窈窕画舫荡空翠庶洽平生欢聊尽今日醉持觞且徘徊临风复歔欷
陈元礼奉诏徵彭处士於崇安却归永嘉省亲还京师抚事感时因集杜少陵诗四十韵奉赠
南风作秋声苍茫云雾浮客子中夜发乌啼满城头长啸宇宙间维时遭艰虞兵戈满边徼中原有驱除天未厌戎马积屍草木腥原野转萧瑟青山犹哭声纡余膏脂地连云列战格园庐但蒿藜何由似平昔贵人岂不仁不似问疮痍万里烦供给上官督有司诛求何多门出师亦多门借问大将谁不独卿相尊羣盗何淹留惨淡壮士志激烈思时康销兵铸农器圣心颇虚竚经纬固密勿岂在多杀伤实欲邦国活子负经济才久在王侯间文彩珊瑚鈎正直朱丝弦帝曰大布衣使者来顔阖实籍长久计时议归前列诏从三殿出严程到须早征涂乃侵星挂席穷海岛名贤慎出处终媿巢与由未达善一身潜鱼不?鈎故乡有弟妹家贫仰母慈倚门固有望远道素书稀家乡既荡尽游子去日长人事多错迕不如早还乡翳翳桑榆日白日照执袂超然欢笑同相对如梦寐堂上会亲戚久念与存忘三日共一筵一举累十觞无乃太匆忙今年又北归浩荡想幽蓟公家有程期世故莽相仍岂无济时筞贤豪赞经纶天子正前席勿为新婚念平生感意气努力输肝胆骞腾坐可致鄙人奉末眷别离已五年逍遥展良觌不敢坠周旋送子清秋暮含凄向寥廓不得相追随居然成濩落艰难媿深情生别常恻恻有使即寄书慰我深相忆
赠别陈希文北上
自予别京华荏苒经五载萧条山林踪时论宁复采命蹇嗟事违艺微转身怠空怀恋阙心钧天梦犹每兹晨送君行感慨觉殊倍羡君英迈姿早岁志湖海俊辞何铿铿伟气真磊磊平生经济筞欲以献君宰属时构艰难四郊尚多垒赵国仰鲁连燕昭师郭隗是事古则然于今岂无待君行勿踌躇玄髪容易改壮士须特达鄙人愧庸猥昔年旧交游零落知谁在音书久间阔迂慢岂予罪云泥既辽絶道路仍峞临岐离别泪那忍为君洒
赠陈宪史之福建
夫君英妙姿家世聨仕籍弱龄济乌台所掌在文墨致身已青云腾誉如白璧序劳合优迁随牒更远役七闽处南陲宪府堂堂辟君往试所长俯就列曹軄相逢钱唐滨秋风动行色嗟兹遘时艰天地满兵革呜呼凋瘵甿何乃际斯戹生者困科差死者堕锋镝贵人岂不仁胡不怀惨恻我观得意者及是翻取适旌旗出广路百步人辟易假威济诛求生事徼玉帛高堂日置酒秉烛燕宾客芳除红锦藉珍饍青纱羃娇歌絶艶舞女妇拥前席埀酣不上马欢乐未知极宁思公餗倾便受素餐责维时风纪司厥軄务纠击矧今慎抡选充位皆名德愿君勉赞襄要使去淫慝及物摅至情匡时展良筞顾予狂者流抚事常感激平生贾生志临别长太息
紫云山房为王景周赋
华房敞虚明绣栊联绮疏皓月粲琼户回飈扬流苏其中栖祥云淡荡纷纡余非卿亦非矞紫色灿以敷亭亭忽为盖蔼蔼或成图缥缥映白鹤依依覆丹炉房中居者谁高标列仙臞春晨礼太乙秋夕朝玄虚非无长年术亦有养生书逍遥度人世与天以为徒何当寄幽踪谢此红尘区
赠别黄仲恭同知之官余姚
锦衣映朝日道路促征鞍舜江水如监待君照容顔还从得意处应念作官难
七月八日同季高渡江东归述怀分得龛字
蚤年志湖海嘉遯非所甘驱车燕赵北弭节吴越南季子夸远适虞卿劳负儋谓将风翮翔讵能辙鳞淹蹉跎岁云壮颇觉世事谙致君术岂谬枉己意己慙乃知兎株守殊胜虎穴探遭时兵革兴江淮战方酣日夜羽书急列城俱戒严况兹钱唐俗险恶人何堪千钱购斗粟累日食无盐吾徒事文翰不解从戎骖客囊更羞澁愧乏黄金兼归欤岂不乐何待霜露沾长揖别英游明发张云帆同行藉佳彦高谊中心?依依共蔬食霭霭接丛谈长路顿蓝舆凉颸浮葛衫原田毕新获村酿如蜜甜顾惟出处意幸子同酸咸子家岘山阳第宅深潭潭藏书故可读一一悬牙籖稍须襆吾被相从坐山龛世故易翻覆人情剧寒炎殷勤亦何属宝尔笔锋銛
舟中口号
挽舟上逆水欲进不得前丈夫得意日何异下滩船
秋夜双溪上对月怀故人
秋气日以肃秋夜日以长萧然清溪上对此明月光月虽照我身岂能知我心我心亦何为所思在所钦嗟君玉雪姿与我同心期此月若照君君能不予思
感怀示城中一二同志
飞飈涤烦郁散筞步广庭明月流素采照我六尺形稍欣羣动息忽觉衆感并结髪事文翰夙志在功名庶将为国华亦复致亲荣所望则已浅况乃不得成属时遽右武四海干戈兴贾谊策岂迂刘蕡第弗登悠悠年运徂促促世故婴伏枕勌中夜抚躬慨平生埀名有千载享寿无百龄嗟哉身外事孰重孰为轻惟当托名山理此羣圣经後圣倘可俟吾言庶其徵
九月廿三日同德基宿城西王庄敏公故宅有作
长塘散寒菱老屋?乔木百年文献家同此清夜宿食非为盘飡意在窥简牍弄翰既纷纭抽辞亦芳馥论深理何玄情浃谊弥笃前修未寥寥朂哉继遗躅
贡宪使持节闽中过兰溪有诗留别次韵
风榘仪禁署词华照儒林蹔持闽部节宁忘魏阙心薰风兰江上弭檝舒烦衿念此违离遽徒令驰恋深颇闻议环召当宁有俞音行膺紫泥诏旋献丹扆箴不才托末契终当侍华簪
十一月五日重登南溪蒋氏怀远亭
石迳融积霜桐檐散霏烟良辰擕佳友登览思悠然青山如故人历历揖我前独怜亭前松岁晚含清妍昔至始过膝今来已齐肩抚物动深慨人生无百年浮华易衰谢流序倏徂迁不朽?可托吾将企前贤
乙未岁家居不出偶读渊明诗因集其句为一首曰归田园
丈夫志四海驱役无停息荣华难久居岁月相催逼纵浪大化中人生不满百时驶不可稽前涂渐就窄吾生行归休营已良有极念念动中怀行行向不惑守拙归园田贫居安稼穑司田眷有秋苗生满阡陌幽兰生前庭灌木荒余宅闭门不复出何尝失显默时还读我书抗言谭在昔穷通靡攸虑我心固匪石浊酒聊可恃素衿不可易怀此贞秀姿谅哉宜霜柏
赠别王季野判官入闽兼柬其弟季畊照磨
维王望闽中载德今奕世堂堂忠愍公致身当宋季道学承紫阳名位埒真魏忠愍实犹子全闽属制置天兵既南征奉籍来附隶世皇重嘉叹仍托七闽寄嗟哉日本役遗忠更昭晰是生清献公荦荦公辅器髫年擢县宰弱岁膺阃贰敭历参大藩率用儒饬吏廉名贵华皓重望压同异英英羣公子金昆联玉季维君美无度梧竹含标致词华丹凤毛宦业皂鵰翅譬如崑山玉不琢自纯粹又如古干将芒采不可閟自余诸伯仲家业俱善继侨居吴中久门阀擅崇贵良田与美宅先帝之所赐忽时遭艰危干戈遍天地吴城甲江左曾是一朝弃嗟君脱虎口老幼得擕累钱唐及金华亦是少安憩世涂仍多虞更作入闽计喜兹新命攽拔擢南劒倅南剑介闽关忠愍所尝治讵期未百年乃覩拜厅事颇闻故里间丘垄多芜废昼锦人所夸行矣毋濡滞念昔陪英游十载托深契时方乐承平南吴北燕蓟春嬉并游鞭夜宴接歌袂时时发吟咏倡和忘梦寐兹乐岂复得临风起歔欷黄尘障赤日驿道千里逝愿言宝尔躯远大自今始慷慨丈夫怀凄恻儿女泪赠篇觉词繁庶用为君慰
采芙蓉次韵答友人
秋江芙蓉花岂不顔色好日夕霜露侵其柰容易老花老不自知犹谓色无改爱花惟爱色莫恨人不采涉江采芙蓉莫采芙蓉蕊蕊开犹耐久留以映秋水妾家江水南君住江水北采花以寄君聊慰相思忆
哭蒋季高
丁酉七月初予作会稽客有人东阳来蹐户遗书尺讣音季高氏死矣就窀穸初闻意浑迷旋叩气愈塞此事岂有无此理诚叵测嗟嗟吾季高禀赋甚殊特短小精悍姿英迈不可抑沉潜理义窟毕志究经籍绪余乃外发文辞舒藴积粲然春葩敷涌若秋涛激翺翔荐绅间声誉比圭璧渊源本家传法度由师得庶培远大业用趾绵衍泽人望嗟则然天道慨何极华年未三十夭夺无乃亟譬如千里驹竟毙盐车厄又如荆山璞砉碎樵斧击此寃孰从诉此痛果难息念昔与子交寒暑将十易子少吾所畏我长子所敌大谊相切劘微辞共探剔异姓谐弟昆深交契金石杖屦华川晨灯火南溪夕从容见古道岁晏期靡忒薰风端阳节别子双岘侧临岐亦何言彼此慎爱惜岂期两月别遽作千古隔云深山水遥日落关塞黑梦中欲见子精爽无处覔风尘属浩荡天地方逼仄会归执杯酒酹子泉下魄遡风一长恸洒泪满胸臆
送宣十判官之平阳
疾风卷原野寒气袭重裳送君兹晨别之官适平阳羡君卓荦才本是青云器英华映词林相府早从事得官发已白无乃与愿违庶推夙昔志出身匡时危不观今公卿徒然享丰禄视民如仇讐旋亦覆公餗维温实名郡平阳温属州其州经甲兵井邑成荒丘匪君才有余曷往济危急谅哉忠厚心及是须泽物君行到州境正及霜柑时岂惟有嘉政定复多新诗惜君念君行临别情缱绻愿言益自朂修已在无倦
至正戊戌三月卜居青岩与同志分得行字
穷年困廛市爱此山中行出郊步稍远入林怀已清天地正逼仄岁月方峥嵘卜居乐深境敛迹逃浮荣久矣采薇曲非欤浣花名肥遁岂初志冥栖亦真情竚谐桂松契敢负猿鹤盟沉兹双涧水可以濯吾缨岁晏倘可托於焉寄平生
偕宋景濂戴叔能陪蔡士安韩思学游月泉书院得矣字
良晨盍华簪出郊余二里精庐?月泉散筞稍游止吾邦宋钜儒厥有吕夫子渊源自濂洛述作偕经史维时考亭翁志合道尤似律吕相倡宣规矩互模拟传绪斯有归正学固如此兹土昔过化百世崇明祀余思犹蔼然盛德非远矣後生抱区区结髪蹈先轨今游虽云乐车马谢繁靡望远登高丘临幽玩清泚仰惟古人意岂敢肆娯憙仙华翠如削引领足频跂
次韵奉答林彦文参谋
西风戒郊原百谷歛嘉秀属兹乐丰登乃尔乱离遘使节辱东临敝邑素云陋惊心剧盗逼触目编甿疚匪资经营功世故孰匡捄鄙生非时须闭户守迍逗遯迹怀樊英着书拟刘昼布衣倘非穷吾将谢文绣
次韵友人山居秋日就述鄙怀八首
月出东岭光风来西树声秋景倏然异令人心意惊君子有所藴不时终不鸣独怜青镜中白髪日夜生白髪容易生况复闻秋砧触物动深感感此岁月深子期讵堪铸举世谁知音取琴为君弹请弹梁甫吟梁甫不可追何由继华躅永怀古达人未易食人粟宁将七尺躯甘尔隐屠牧谁持明月珠却向穷途哭明珠有照乘其焰百尺长如何污涂泥世人不得将终然有时出夺月争夜光至宝非可私献之天子傍忆昔天子都三载竟忘归谓将拾功名所志非轻肥翻然忽自悔自售古所讥归来山中居坐看双轮飞山居亦何乐所乐在泉石盘桓抚松桂兹乐岂易得白云如飞鸿过眼时历历俯仰天地间孤踪寄幽僻幽僻青岩中结屋开荒畦羣山列左右双涧鸣东西萧然守岑寂环堵蓬蒿齐兵戈徧天地吾将托冥栖天下兵未息何当骋予怀富贵非可待少壮岂重来百年亦偶尔千载真悠哉惟应抱遗经独立山岩隈凤林乡乃王氏初迁之地子孙散处既久至正戊戌兵戈扰攘余至凤林访诸宗族为避地之计因赋诗见意示子姓云
凤林县南鄙山僻田衍腴维婺望王氏吾祖始所居子孙既散处往往乡相都绵延四百载余裔犹纷敷悬知本根茂枝叶自扶踈我家县隅北去此两舍涂避地乃此来属时正艰虞所来为宗族岂以势利趍羣从相温存恩意何厪渠谓言贷我粟亦复假我庐而我懒生事俯仰缺所需未应造物者困此七尺躯蠖屈本求伸兎藏非过图重维首丘义讵敢昧厥初尚思朝阳鸣瑞世谐贞符
襍诗十首
古人不可见古月还至今每因古时月得见古人心月即有圆缺心非有存没将心与月比光明祗如一一日复一日一月复一月坐看明镜中顔色晓夜别日夜不我与少壮能几时寸隂倘不惜後悔将安追天地最钜物人身实至微身焉不自尊曷以配两仪仰惟古圣贤充实有光辉因怜蠢蠢徒鸟兽安须麋读书虽穷经学道在穷仁经通乃知至仁得斯成人束髪吾有志辛苦今十春朝闻可夕死谁当负斯文灯残花犹结木烂菌方采物既就凋零秀气终有在惟人最灵明慎勿轻自待堂堂七尺躯不朽可千载腐草幻熠燿光焰终不遐雀入水为蛤乃更混泥沙根器本如此变化亦复尔不闻北溟鲲一举三千里凤皇无竹食无以充朝饥麒麟遇畋夫乃比麕与麋君子负道德不遇将奚为所以鲁中叟终身竟栖栖人情本多欲外物相牵攻富贵恨不早功名恨难崇孰知二物者转盻春华空君看灯上蛾何以保其终南园种藜苋北苑艺瓜姜食蔬岂不美淡薄味孔长如何元相国胡椒积盈仓终然袜塞口徒死可怜伤山枯因产玉川竭缘孕珠珠玉到人间祸胎不可除脱粟足为饭裂布足为襦吾宁谢华好朴素以为娯
杂赋七首
大化莽冥冥曜灵无停候往古复来今吾往渺何究无始在我前无穷在我後其间仅阅世曾不百年久百年亦顷刻彭聃讵云寿悲哉浮休身不及道傍堠不学刘伯伦陶然付杯酒
窈窕青楼人二八多娇艳朝朝明镜中芙蓉嫓生面春花红艳残緑叶秋容变白髪日夜生衰莫如转盼所以学仙人形神每精链吸景制颓龄长生凡骨换
万物何总总错糅两仪间人身亦一物於何较?妍古人有不朽身後贵名传鸿勲勒惇史奥学在崇编托兹以名世庶用埀不刋孰知竹帛寿不似金石坚夙予秉微尚外慕俱弃捐独持方寸心千载明月悬
驱车适秦京筞马来燕国所见何堂堂莫非侯与伯甲第金张家乙观王谢宅旌节出广衢百步人辟易威权自其口气焰何烜赫安知公餗倾反掌遂狼藉鲁连彼何人肆志宁自适
梧桐生岩阳下俯清涧浔柯叶雨露滋凤凰宿其隂禀材一何良裁作緑绮琴被以弦朱丝缀以徽黄金澹然三尺中实涵太古心唐虞世已远末代崇哇淫匪无南风曲欲鼓孰知音
终朝饮醇酒举杯易成醉终日读古书抚卷不成寐义理亦何深岁月一何驶功名实外物山林乃无事昨夜西山云秋雨生爽气笑指二尺檠终当勿相弃
门前两松树千尺何青青白云枝间宿缥缈姿态生惊飈来吹拂复作笙竽声物情岂有适偶尔相合并须臾遂分散彼此各无情因之感世故超然欲忘形
夜坐拟古二首
新月如弓弯流星如箭长惜哉弓不弦况乃箭无鋩借问羽林军何以射天狼
织女居河西河东住牵牛奈此一水隔数会曾无由精卫勿填海为我填河流
三韵三篇
巨鸟有六翮大鱼有重鬐囘翔栖邓林喷薄游天池终焉触罔罟性命不自持
曲曲溪水流东折复西转潭底一何深滩面一何浅人心亦复然何从测夷险
青天青如石衆星粲光芒牵牛望织女廐驷驭王良谁其挽弧矢为我射天狼
次韵刘先生古诗十首
元气播羣彚雨露均沾濡洪纎各生成孰为乘与除物形自有偏造化无遗余大道亦如是圣域同所徂譬如挹樽酒置彼四达衢饮者随尔量初何间亲疎人身参三才盍思居广居
我居固云广我力敢不勤结髪爰有事外物视浮云分隂深所惜矻矻穷朝曛孰谓参也鲁一贯乃独闻望道吾未见忧来心如熏彼哉夸毗子方将树功勲
勲名既以高祸患随以至轩冕等桎梏古来同此事象齿及翠毛兹身适为累咄哉若而人生死如梦醉古人吾焉从欲往无两翅
有翅亦安之且学斥鷃雏栖迟一室间究观古人书谁云古人远朝夕同我居其言有若此其心定何如见心不见面令人发长吁
人心如人面观人所宜慎古人心坦夷改过岂尝吝今人心险艰笔锋作刀刃古今人不同光景同一瞬置此勿多谈且复谈世运
世运有污隆代谢由一气人身囿其中草木共荣悴奈何桃李花顔色图久媚所以特达人每洒英雄泪百年未足凭千载当可觊
所觊身後名遗芬比猗兰身焉匪金石讵傲霜雪寒不朽苟有托年岁任其阑朝闻夕可死用力非无端心至力靡逮抚膺徒慨叹
慨叹将何为愿言启茅塞先生括苍彦长髯漆光黑平生守劲节枉直较寻尺着书三万言石室岂寥寂还擕青黎杖来作朱履客不才托末契承训庶朝夕
朝夕操铅刀而以亲龙渊锐钝固辽絶物类幸相连斯文如一綫萧条今可怜孰其任兹事回澜涨百川念之心皇皇中宵不能眠
不眠亦何如如醉不能醒幡然披衣起仰视青天青惊飈戒高林踈雨过广庭秋意殊可揽河汉方西倾徘徊复徘徊谁欤领兹情
性初余同门友也至正初定交钱唐及兹两纪中间出处离合之不同有足慨者顷辱以先师黄文献公所赠诗见示感今念昔抚卷泫然因用次韵追和虽辞不能工而师生之谊庶几见之矣
忆昔与子游我齿始踰冠子年颇少我已复饱经传白璧信少双明珠合同穿吾师文献公清慎寡推荐而独敬爱子揄扬侪衆彦庶将托斯文岂特夸词翰缅思韩公门至者凡骨换其时籍湜辈抱?争自献何言百世下徽猷乃重见寥寥古道远忽忽陈迹幻我时事远游历揽天下半三年客幽燕坐使黄金散却归岩穴底还覔青精饭惟子负奇才年长气逾悍不受世鞅羇归钓东海?誓终究遗经世累忘贵贱鲛鳄者何为腾凶起清旦谁云屠龙手祗解挟书卷挥剑剸其鬐腥雨洒流汗终然虽裂眦竟尔成解腕远害图全身有足奔走健自兹十年来宇内皆麋烂我犹跧故园子乃处遐甸踪迹无由闻颇类弦离箭及是重盍簪各诧经丧乱故业共讨论殊觉贤否判子才云锦机组织五色线待诏金銮坡讲经白虎观此事诚所优吾将迫衰晏遡风一泫然徒有情绻绻
王忠文集卷一

[book_title]卷二
<集部,别集类,明洪武至崇祯,王忠文集>
钦定四库全书
王忠文集卷二
明　王禕　撰
五言古诗
国宾黄先生之官义乌主簿因赋诗奉赠义乌乃?乡邑故为语不觉其过多然眷眷之情溢于辞矣
黄君古君子制行粹且夷恂恂美仪榘蔼蔼赡文辞峩冠映长鬛大布以为衣去岁应辟举来自旴江湄久为金陵客旅食困盐虀层楼断春梦新亭伤夕晖邂逅展良晤游从获委蛇苦乏尊中物清茶瀹新磁朝家方需贤用以备羽仪如君真典刑朝着合先跻今兹得一官其軄在勾稽道明虽怏簿母乃秩犹庳吾闻君子心爱民仁所推苟不务泽物卿相亦奚为乌伤古汉县土壤非膏腴我实此邑民习俗固昔知君今莅其邑为尔略陈之昔当暴秦世孝子曰顔宜亲丧负土葬哀感羣乌飞?土来致助吻伤血流滋邑由是得名遗塜故累累凄凉千载下林风撼余悲建炎宋南度中原戎马驰时维宗忠简独建勤王师汴京既恢复渡河将有期回銮二十疏沥血以陈词神州未全璧讣表砉缄哀遂隳中天业南北成分离至今读遗事令人双泪挥忠孝实大节至行出天彛吾邑乃兼有简册耿光辉余习之所被其民良易治可施礼义化难用威诈驱奈何迩年来其力不胜疲诛求苦无艺大小含创痍须凭长民者煦妪勤抚绥苟复事敲朴愈使其心乖至公民不病至诚民不欺以故昔循吏务先恩惠施所居其民富所去民见思愿君勉自奋前哲谅堪追华川十里泽近在县郭西曩当岁大比吉?验清漪暑雨芙蕖渚春风杨柳堤仙官聨梵宇烟树苍参差吾师文献公其傍有新祠妥灵设虚室丽牲植丰碑颇闻阙主守荒草满堦墀烦君下车後为我荐一巵苹藻幸可撷岂必牲肴肥先庐在县北栋宇就倾颓老桂当北堂高槐荫前扉顷者处州军肆暴如狼罴毁我西南轩以作军营围吾母飒埀白独在其中居不知风雨夕何以庇其躯烦君下车日语我弟与儿虽然力绵薄家事要维持稍须加缮葺先业不可隳忆我里居日亲友常提携覔句辄裵回寻杯每淋漓只今乱离後在者知有谁仲实忠简裔笃学号醇儒开门授章句後生所归依仲玉类许丞庠序赖纲维优游里閈间年已向艾耆德元负才气少也不可覉援经复据史历历谈是非酒酣即狂歌襟度无畛畦左足久蹩躠想更容顔衰惜哉承平世遗此磊落姿近闻处村僻转与世情违高氏好兄弟和气溢埙箎仲显最卓荦处物善随时往者筑新城趋事不敢迟比予遘家难尉书远相贻殷勤见高谊使我重相怀仲祥乃难弟倜倘絶猜疑时时畅郁抱即物赋新题亦遭官军恶狼藉桃李蹊定应稼轩下仍可肆娱嬉汉英成均彦语话甘如饴一自去京华力耕理东菑平生经济具萧条嗟已而国器意跌宕篆法效秦斯酒禁近严甚无从啜其醨山田秋芋紫自足供午炊国章我所畏为文时出奇词锋动横厉頴脱囊中锥也从青岩隐依山结茅茨凡此数君子吾邑称白眉可以咨政务可以谈玄微烦君相见顷为我道区区自我去乡里三载于今兹学殖反荒落宦业亦何禆惟赢髭与鬂星星摠成丝未续归田赋空诵陟岵诗今晨送君别令我惨不怡奈此臂不羽不得从君归山川岂辽邈梦魂无相随新寒入絺綌别袂风披披抗手秦淮上我歌多叹噫情真觉辞费後会以为资
赠别宋先生东归
忆从夫子游岁月今两纪义维师友兼道实贤哲儗及兹客江东三载接栖止辩理锺扣筳论文车合轨晨昏奉周旋骨肉同彼此琴音子期知剑气张华指斯文已云坠高谊庶兹倚君今荷君恩予告旋田里虽云抱微疢宁无动深喜高堂有严君候门多稚子初筵谐笑谈中馈具甘旨以兹自怡愉亦足忘药饵返岫曯飞云归海观流水物理谅皆然人情讵能已绸缪念往昔契濶慨今始怆焉惕中肠临书泪盈纸
允载章生归括苍赋诗四十韵赠别
自我来金陵閲历经六载取友日滋多云萍摠湖海谁其最知心生也情蔼蔼若翁中丞公高谊尤慷慨其量渊汪洋其器山峞起家本诗书致位今鼎鼐眎余犹弟兄往往过期待古人不可见赖有若人在生能继翁志爱我曷尝怠寂寥旅邸中过从不嫌每晨游辄交申夜语恒到亥继晷焚膏油列馔羞脯醢哦诗即成谐索纸不为贿生也姿甚良为学如筑垒基固益加崇力勇那婴痗穷经鈎隐微临文绚光彩摛藻掞英华春空云靉靆求教生实渇待问予则馁譬如处暗室何从视高垲又如枯竹筇安足扶?坐此真可惭生犹不予猥居然胶在漆逾久好逾倍兹焉舍我去契濶将无乃故山栝苍苍笋蕨春可采临清挹潺湲摘鲜收蓓蕾归哉诚足夸类战获旋凯新忧固服期具庆须舞彩父书读仍勤圣辙遵母殆卒业究远图失学徒後悔君子惜寸阴玄发容易改我方墯踈庸长路媿驽骀区区二三筞不足献君宰投闲未蒙恩冒进祗增罪此心独生知盍亦匡不逮临别倾巨觥聊用浇磊磊宁无别离泪不效儿女洒宣室行召贾燕台正需隗重来傥有期话言勿余绐江花思澷澷赠别乏兰茝短歌写真情庶当珠一琲
南康郡斋
承恩纡郡绂服軄效官箴秩厚幸粗给力孱非所任虽忻民讼简恒恐吏议侵残氓既摩抚宿蠧亦搜寻此邦乃名郡经变已年深荆榛猛兽处瓦砾悲虫吟道院存故号公庭蔽荒阴前瞻彭蠡泽後揖匡庐岑缅怀昔朱子遗爱在人心往轨傥可踵吾将自兹今
南康书事十首
五花出青穹宛若金芙蓉日射光灿烂云生气鸿蒙谁其凌絶顶笙鹤驾长风
山前雨瀑流势欲翻崒嵂银河九天倾玉峡双龙出六月幽壑间阴风动萧瑟
飞桥架絶涧怒湍若雷音直比三峡险岂特千丈深颇闻阴雨夜下有潜蚪吟
言寻白鹿洞欲访紫阳翁一溪浸山月万壑号松风前哲不可及怅望将焉从
临湖作幽亭湖光浄如镜仰观云翼翔俯览渊鳞泳景会乐自生悠然孰吾竞
郡廨新落成繁木荫阶戺稍忻吏牍希粗觉民事理檐雀不相猜羣饮砚池水
晨兴毕公事坐憩六老堂堂前松桂疎堂後桃李芳亲手为培植留以此甘棠
居斋未为陋煖翠名吾轩岚气沾细簟花光照清尊庐山真面目相对每忘言
山园一亩许种竹复栽蔬摘蔬作朝馔对菊供晚娱澹泊固有味无酒当何如
古人乐吏隐所贵性有适着述本吾事催科岂其軄咄哉彭泽翁惆怅为形役
三月十六夜枕上作
微醉苦易醒多愁不成寐雨露故园思关山游子泪明发复何如言归尚濡滞
长安杂诗十首
自昔天子宅雄丽称长安右瞻控陇蜀左顾俯河关清渭北据水太白南聨山其间八百里陆海莽平川神臯奠天府风气固以完周家本仁厚国统最绵绵汉唐能树德亦复祚胤延秦隋秉虐政二世即倾颠在德不在险古语谅弗谖嗟兹异代後遗迹已茫然宫殿皆刼?城市尽荒阡迤逦陇首坂萦纡乐游园老树带落日平芜被寒烟凭高一览古千载在目前盛衰有天运兴废复何言我行咸阳野但见多坟茔大者王与侯小者犹公卿隧前无碑碣莫得知姓名想当在世日贵富臻显荣赏罚自其口语出神鬼惊焉知百岁後泯然无所称累累一抔土仅与螘垤并圣否共堙没後人为伤情
秦王并六国汉武开西方兵威如雷电灭戮皆暴强功成无所欲但欲年夀长楼舩往东海仙剂求扶桑金盘出云表沆瀣承天浆盼睐蓬莱药舕?瑶池觞终然乖所觊日夕徒遑遑欲火既已炽反使情内伤神仙不可得夀龄亦寻常我闻古神圣与天同运行服食享太和呼吸调阴阳跻世为夀域斯民咸乐康优游道为軆凋落後三光曾是弗能效安得命无疆坡陁骊山下零落茂陵旁至今行路者伫立为旁徨
崔嵬终南山形埶甚磅礴西来挟崆峒东亘联华岳长云覆重峦紫翠入寥廓杞梓产深林龙蛇蛰幽壑淑灵之所锺宜有异人作如何千载间踪迹转萧索姬旦不复生三代已云邈复来王佐才劳我思景略
渭水何湜湜泾水杂泥淤其源各异出其末乃同趋清浊既以混终然成合汚人生实异此禀性同厥初所习日益远竟尔分贤愚安得泾渭水清浊永相殊
昔在元世祖分地王关中潜藩富才彦一一皆夔龙谁欤任儒学先正推许公沾濡布教雨鼔舞振文风後来踵其轨厥称萧与同发挥圣贤道张生皇王功出处虽异致德义非殊宗至今关辅间教思蔼无穷前哲日云远怅望吾焉从
羣经载圣道昭掲如日星秦火一何烈烧燔灭其形汉儒事掇拾区区补残零虽然有遗阙其功亦已宏唐世尚文学君臣益留情琬琰刻文字後先十三经谓兹金石坚不与竹帛并自从东都後此刻最为精罗列黉舍内奎壁映晶莹我言金与石有时亦销崩有形必有弊斯理讵难徵安知圣人道所托非所凭天地其终始猗欤罔能名
长安王覇都中更九朝业城夷池亦陻复孰窥浩刼旧物奚所存独有慈恩塔高标穹昊摩壮址坤倪压缅怀唐盛时士子重科甲石间所题名先後纷襍遝岁月曾几何声光俱濌濌吾将登絶顶俯仰凌六合天风从东来凉意客怀惬
步出城东门穹然见丹墙不知何王宫金碧犹炜煌云是元帝子分茅镇此疆传世仅三叶嗣胤今灭亡深宫閟珍菓回沟乱埀杨抚物足流盼感时忽凝伤自古有兴废天道非茫茫
人生百年中穷通无定迹譬如风前花荣谢亦顷刻当时牧羊竪尊贵今谁敌顦顇种瓜翁乃是封侯客丈夫苟得时粪土成拱璧一朝恩宠衰黄金失顔色古昔谅皆然今我何叹息
五月余还至渭南适克正博士为丞於兹欵遇有加意义兼至因用赋诗以道旧并以留别
曩余客南京结交尽名友文采竞聨翩气义互纒纠子也时所需翻然起江右譬如丰城藏紫气映牛斗神物一朝伸光价孰能扣五年教成均後学资善诱纷纷贵游子成材郁先後交契岂不多於余谊尤厚誓偕古尊罍共弃俗盆缶世情略外缘古道坚素守艰难共嗟咨疑惑同析剖黉斋夜灯若辇路晨辔偶蹉跎岁年深顔面俱老丑我从去年秋将指事西走今春予亦出丞哉实为负岂期清渭滨乃此获携手始晤含悲辞稍坐开笑口既悬徐孺榻且酌陶潜酒问劳益情倾谈谐仍意掫延留甚殷勤未厌浃旬久会合乌可常别离谅非苟炎埃满征涂我马不堪趣明当复东迈行止庶无咎上以奉明君下以慰慈母平生功名心萧条亦何有惟是故意长欲报乏琼玖英英华阳云劳我重囘首
五言律
立春日次韵答友人
献岁新开统初颁凤历春文章千载事宇宙百年人对酒聊同醉看花要识真平生二三策微贱向谁陈
简分水明惟一监县
分水百家邑民安俗事闲驱鸡聊作吏骑马称看山剑倚萍花冷诗题杮叶斑秋风一杯酒及此慰朱顔
次韵答友人二首
忆赋远游曲长为异土人箫声淮甸月柳色帝城春玄发故粘漆素衣空染尘归来林壑底聊复养吾真古今千载短天地一身贫述作须埀远功名要及新无心去书癖有酒酧花神自谓平生志无惭食肉人
吴江别莲上人
飘零有若此离别复如何情剧酒杯少愁添诗句多荒村黄叶树极浦白鸥波回首相携处秋风玛瑙玻
吴中客怀二首
独对一壶酒自斟还自吟句从闲里得愁到醉边寻拟废班超笔犹怀季子金故庐湖水上谁似蹔幽沉日暮凉风急萧然一旅身酒边歌草草画底唤真真乱?因多想闲愁不为贫苦为怀土意此际更伤人
送人之官永嘉
送客阖闾城初秋宿雨晴潮平船早发山险马迟行吴越乡关近瓯闽贡赋轻兹游劳抚字听尔蔼仁声
次韵荅德元金友二首
纳纳乾坤内纷纷万事牵文星犹似漆兵气正如烟转觉心忧世其如命在天同君畅怀抱一醉杏花边爱听筝声曲贪看锦上花青年去如失白发坐来加政复怜身世无徒恋物华劝君坚晚节湖畔卧烟霞丁酉五月六日吴善卿宴诸公越城外唐氏别墅分得轻字
亭舘监湖曲开轩水气清战袍当暑换舞袖傍筵迎受雨枇杷熟欺风翡翠轻杯行敢辞醉不负主人情
送管教谕之官遂昌
闻说遂昌县青山绕郭多民居时间树学舍只依坡春雨香芹藻秋风冷薜萝遥知讲经暇高兴托弦歌
赠别汪先辈归永嘉
怜君负才艺命与壮心违回首已华发半生犹布衣山空芳草歇海阔蛰龙稀岁晚东阳道含凄赋式微
吴门怀友人
三月长洲苑重来意惘然江南春似海客底日如年旧约今何处新题定几篇相望不得见独立最堪怜
越上别陈子隽
十载论交久相亲若弟兄同为天上客复此越中行暑雨田苗秀斜阳驿树明分携亦常事此别各关情
法济精舍分题赋会稽山
东浙佳山水兹山势孰俦朝仪曾会禹祀典尚因周作镇夸吴越分纒属斗牛登高揽今古千载思悠悠
沛县
茫茫瞻旷野稍稍见孤城沙鸟树头没夕阳波面明歌风怀往迹戴斗咲兹行遥见京华道犹须半月程
濮上怀友人
天末孤云去城头落日沉苍黄游子意寥落古人心已觉河山异空惊岁月深由来桑濮地千载有余音
怀郑仲舒兄弟
自叹成何事知心更杳然交游惟二妙别久又三年夜月琴声古晨霜笔意专京华俊游地有日接周旋
陪善卿枢密诸公看潮得流字
八月涛江上风高万里秋珊瑚归铁网琬琰落银鈎谈笑真能事追寻尽胜流凭谁挽强弩百箭射潮头
九日同刘敬思黄彦美登萧然山
身世真如寄登临得及时地高风起急天迥日沉迟緑鬂欺纱?黄花照酒巵不知陶靖节归去亦何为
赠别何德原南归
东风才解冻又复送君归客久交游广才多志愿违惜无毛义徼故有老莱衣莫遂终南隐令人候少微
钱唐赠黄子中还江西
逆旅蹔携手东风拂面尘乾坤戎马日江海别离人归路鄱阳外羇愁浙水滨归哉倍珍重行勿负蒲轮
雨一首
野水已吞?人家多闭门田畴成巨泽市井讶荒村晓冷衣仍夹愁迷镜似昏沧洲无限思独立共谁论
郑本初还吴门有诗留别
暌离嗟已极飘泊定何如不废阴铿句空怀乐毅书故乡飞剑外征路禁钟余寄语吴中友毋嗔问讯踈
伤季高
气化嗟何极英灵杳莫求共期文作冢谁遣玉为楼灯火微茫夜风尘澒洞秋平生交友意魂梦结悲愁
同许一秀才宿山舘
山家偶同宿解后觉情多世故政如此人生能几何凉风侵白苎暮雨湿青萝且尽今宵酒乘酣发浩歌
秋日山中二首
抚物情何极经秋景未穷禾根生晚緑树杪变新红城垒风尘隔川原雨露同家家熟醅酒得似醉乡翁山曲东西坞原高上下田牛羊归薄莫禽鸟乐丰年避世龎公老思农季子贤欲为畊凿计出处媿茫然
春日绣湖上与德元同行二首
十里华川上年来足胜游雨花林下寺风柳驿边楼漠漠芙蓉浦依依杜若洲平生身外事未许付浮鸥相擕偶出郭纵目路忘賖山色初晴好湖波积雨加春农浮酒兴人壮惜年华世事犹多故芳辰重叹嗟
自叹
自叹何为者谋生事事艰才庸心力苦忧极鬓毛班天下兵方息人中我独闲遗经倘终抱已分老空山
春日过吴子善故居
风雨分林夜萧条十载前故庐仍緑树精魄已黄泉妻子今难托诗文後日传不堪生死意为尔久凄然
过淞泖中
入夜初过泖苍茫兴杳然大星悬树杪新月出帆前野酒聊供醉渔歌屡恼眠归欤绣川上欲办钓鱼船
题溪山风月楼
城南遗迹旧复此构新楼山色风余浄溪声月下幽华裾时共接红粉任迟留寄语登临者无诗莫谩游
送许时用归越
旧擢庚寅第新题甲子篇老来诸事废归去此身全烟树藏溪舘霜禾被石田监湖求一曲吾计尚茫然
寄栾使君
别我又三月思君如一年信来知近候事剧絶新篇夜雨青灯外秋风白雁前阳城书下考此事恐虚传
郡斋偶赋
宦况真萧索虚斋足昼眠思亲怀爱日閲史记疑年白发生愁里黄花立醉边风流陶靖节输尔早归田
临漳杂诗十首
漳水南边郡闽乡到此穷地偏冬少雪海近夜多风百粤山川属三吴景物同昔贤遗化在千载紫阳翁此地多烟瘴时清喜渐除阻山犹盗贼并海尽盐鱼田稻春秋种园姜伏腊需不才叨郡寄廪禄颇嬴余奢竞仍民俗纎华亦土工杯盘箫鼔里灯火绮罗中茉莉头围白梹榔口沬红良宵上元节纨扇已摇风近岁兵戎後民风亦稍衰蕃船收港少畲酒入城迟緑暗桄榔树青悬橄榄枝薰风荔子熟旧数老杨妃可是闽南徼阳多气候先麦收正月尽茶摘上元前緑笋供春馔黄蕉入夏筵南方吾所适久值亦相便文物如邹鲁斯言信不虚科名唐进士道学宋元儒祠宇依山曲遗书布海隅风流今孰继林子亦其徒【进士周庄物先儒陈淳北溪林子名唐臣字元凯】
是处方言别漳南觉更强儿童皆唤囝男女摠称郎不雨犹穿屐因暄尽佩香人人牙齿紫尽为嚼梹榔山秀英灵聚溪清爽气开水晶凝石髓月彩耀珠胎珉紫裁为砚犀花解作杯最怜沙上草顔色在根荄试上南楼望羇愁觉易消雨溪遥合港大海暗通潮白露埀青野丹霞映碧霄梦神曾献吉日莫不堪招郡署经年久吾来为一新重门森画戟别驾俨朱轮榕叶轩阴晚梅花阁气春祗怜去国远为政愧能循
陈州舟中述怀
去国已兼旬飘零叹此身虚名天所靳薄宦命常屯承诏惊逾陇修书幸获麟扁舟风雨恶愁絶宛丘津
临洮书事
此郡临边塞时平不戒严民居蕃汉杂僧语梵唐兼翠石磨堪研咸泉食当盐秦城何处是日暮动遐瞻正月十日临洮会宗明尚书克让王传
忆昔同朝日仙班及屡陪一从离禁御便以堕蓬莱人向客中老春从天上来边城且擕手母负酒盈杯
重到兰州
重到兰州境吟魂觉暗消驿城迟倦马春气动重貂塞雪昏藏虏河氷冻解桥将军谁得佀一一汉嫖姚
临洮留别如晦同知乡兄
来往客临洮途穷幸见招故交真耐久归路不辞遥别去逾山岳忧来胜海潮朝簪倘容谢晚岁共渔樵
客巩昌次韵答崔黄二公见寄二首
离家今九月踪迹似蓬飘河北重驱骑洮西更渡桥思亲嫌梦短报国觉心遥归路须先後终期共造朝可奈归心切浑如水向东命屯宜蹔屈道在岂终穷天意时时别人情处处同前涂拟相候行李敢匆匆
宁远县中书事一首
旧县开新廨高城接短垣水声争入渭山势远连村雨韭供春馔春桃照晚尊故人情意厚暂此驻归辕
秦州道中书所见简袁同知
入得秦州境川原生意多春田无旷土雪水有深波鹃韵兼鹦鹉驴纲带馲驼州侯有佳政五袴竞闻歌
秦州
水积从天降山连与蜀通遗碑李广宅废寺隗嚣宫度陇迟回际游秦感慨中长怜少陵老曾此叹途穷
陇州
度关情浩荡关树似相迎花谢胡桃结雏飞鹦鹉鸣汧声晴入郭陇色晚侵城行役吾真勌聊淹数日程
赠别高彦清宪郎
相见即相别其如念子何汧云随晚骑陇树照春罗仕志青霄远高吟白雪多重逢定何地阙下听鸣珂
久不得家信
家乡消息断屈指已逾年忧极浑如醉更深转不眠梧桐惊夜雨薏苡怯秋天浩荡沧洲兴终期理钓船
渑池道中
九月忽又莫吾行只自伤秋兼人共老愁与路俱长野果迎霜赤园花带雪黄故人相慰藉日晚引壶觞
十月一日得南京音信喜而有作
有使天边至传来消息真至尊烦轸念当宁重埀询老矣丹心在归欤白发新赐环今可待江上早梅春伯贞长司自京西还临洮与余重会关西且致余家信赋诗二首赠别并述鄙怀
边境古熙州长城据上游渭从同宂出洮入大河流佐郡莲依幕还京雪满裘闻君欲归养宁得久淹留家信经年隔君来慰我心平安唯两字珍重直千金东望京师近西将岁月深无端归兴切夜夜梦家村
排律附
奉赠王尚书入朝
圣代臻熙运皇衷忆旧臣弛张时有待拔擢命维新鲁国崇勲後王家重望人蹔持田使节旋总夏官钧亚相登庸近中朝献纳频兵谋方倥偬衮职要弥纶发白缘忧国心丹敢爱身遥知趋觐日花柳禁城春
奉赠强仲贤之官广东帅府
百粤连交广雄开大府权抚绥诚有托杀伐果难专岭海风尘肃乾坤雨露偏仍尊藩外阃重选幕中贤硕画烦襄赞皇威要布宣文星南斗避汉节朔风旋剑采鷿鹈血赋辞鹦鹉篇宦游非远役从此更高骞
赠章子端宪史迁江东并呈周宪使
章子吴兴彦多才遂壮图蓝田元产璞沧海不遗珠事业云霄展年华翰墨纡苑花春跃马台栢夜闻乌辨物能悬监为圜肯破觚从容陪宪节慨慷握兵符近日闻江左连城作盗区逆徒千国纪妙略合时须况是周夫子真如汉大夫绣衣仍直指铁甲每先驱伫见收奇烈谁犹翫细娱敬亭山色好胜赏未容孤
雪夜与友人同赋四十韵
碧宇凝瑶雪璇霄散彩蟾清华交灿烂劲气稍沉濳漏冻更偏永堂虚夜正严徘徊云母帐绰约水晶帘鹤梦疑还觉蜗?眩莫觇近林生薄曙傍水夺初暹远近迷鸳瓦高低湿草苫乾坤同一色海岳混羣瞻转讶肤生素因疑首变黔无端琼屑屑有底玉纎纎积处逡巡厚消时次第渐应期三白见触物六花黏沙际渔收艇街头酒宿帘青楼娇管歇琐闼禁铃恬?火残鸡舌泓氷折兎尖囊琴栖宝匣台镜掩芳奁茶椀醒仍索樽醪醉稍厌沈腰吟後瘦潘鬓暗中添阮籍今青眼孙权故紫髯高怀期旷世俗态鄙趋炎题出寻腔和?藏觅?拈消闲清事迭肆谑笑声兼坐久情逾浃欢浓睡未忺锦?温翠被缃帙冷牙籖日杮含脂腻霜柑剖密甜拥炉容少憩促席絶微嫌霭霭深衷露霏霏賸馥沾町畦应遂略崖?竟忘谦病怪当隅鵩难思上钓鮎且须聨石鼎未用叹衣鎌有客歌如玉何人咏撒盐剡舟怀返棹关马忆征韂牢落梁园赋凄凉渭水占秉忠苏节在克敌蔡师殱焦祖称高士袁僵举孝廉世徒夸盛丽谁复恤闾阎门有仙人氅家无孝子缣平安传竹屋粧点向梅檐兴逸真何适才踈乏我砭摛辞聊纪述文彩媿江淹
同游锺山分得尘字
名境居近甸胜游属芳辰宝珠佛塔现珍葩御园春曾是布金地乃复刼火尘迹陈情所感理契意爰臻探奥穷?窱曯遐极嶙峋跻攀稍毕景俯仰殊伤神吾将谢往业庶以侪前人
简性初
念尔仍多病天寒近若何或疑诗作祟莫讶药为魔带缓知腰瘦巾深怯鬓皤雪声灯外听香气枕边过客至还题凤书成即换鵞寂寥鹦鹉赋慷慨扊扅歌梦记青绫直春回绦帐多寻芳倘能出南陌共鸣珂
赠别葛孟桓
情逐白云飞匆匆赋式微故山皆可隐今子独能归晓日芙蓉佩凉风薜荔衣丹房窥火候琴屋理金徽度岭疑山长经秋喜秫肥鹤书如赴陇莫遣壮心违
庚戌七月十五日离南京作
秉笔侍銮坡两载尝禁脔既紬金鐀藏亦掌丝纶演涣汗慙敷扬直书媿褒贬才踈軄匪任性僻迹如嬾方期竭鄙能忽尔蒙严遣左迁责己轻西迈程颇远得灾或无妄止谤在不辨洪造本至仁薄命信多蹇渡江心摇摇恋阙情宛宛行矣复何言赐环谅非晚
余至汧阳辱彦博明府孟昭赞府相留连日有郊行之乐同赋近诗八韵为别
客路勌驱驰郊游稍息机正缘寻淡泊岂是覔芳菲堤树迎行斾檐花扑舞衣曲声浑觉輭酒力尚嫌微岁月惊春尽功名叹志违写情汧水去矫首陇云飞坐席醺仍促回鞭晚不挥人生多聚散明日遂东归
七月十日新安县同权令沈子让校官张可举张子隣登县东鸡鸣台述怀十韵
早秋未阻暑亭午忽凝阴旅居坐局束胜饯思登临幸获陪衆彦驾言陟幽岑出关仅百武攀磴无十寻稍已骋遐目遂兹舒鬰襟乾坤正纳纳岁月何駸駸斯文付重托吾力愳难任道在已逾困命玄天可谌终应守素志誓勿枉初心浩叹真有激微言聊自箴
七言古
忆昔
忆昔当年二十七一旦辞家赴京邑翠眉新妇白头亲相送出门双泪泣亦知离别难为情志期年少早成名囊中束书无长物欲以文艺干公卿公卿门前盛冠盖棨戟未陈人已待頴脱且让毛生能瑟工敢卜齐王爱三年鞾?东华尘驱驰鞍马多苦辛谩嬴虚誉落羣口结托谁是知心人为惊岁月匆匆去翻然南归理吾素季子宁无妻嫂惭长卿本乏家财顾归来故山今两年男儿未遂坐长叹功名何物倘可待须留緑髩与朱顔十一月十日宿陈敬初馆中临别有作
岁十一月当严冬江湖水落潜蛟龙萧条长途客旅散而我买棹过吴淞兹行岂为饥饿逼念子高谊来相从托交同门已十载蒙被教益开愚惷时时彼此互有激譬持寸筳撞巨钟姑苏台前揽秋色丽正门外寻春容中间欣戚每相系要复终始犹駏蛩一自去春与子别旌旗满眼纷纵横及兹相见恍如梦中夜论议披心胷君言禄爵非所愿但愿击壤歌时雍却因文章着不朽韬晦养粹甘为农顾我所愿颇异子谓欲与世相奔冲黄金铸印锦悬绶时至未敢辞侯封丈夫出处虽二致非系愚哲由乖逢得意觖望亦常事所贵自宝如璜琮计长较短语辄久坐聼曙鼓声冬冬人生会合良不易奈此物役相牵攻君留仍泛越来水我去犹对金华峰区区离别不足惜且复醉子双尊醲郊翺自附湜籍辈此事远矣须追踪
赠别毛景渊
毛君落落人中英能以六物推人生失明虽叹卜子夏有术未让严君平眼前纷华付冥漠胷中造化通微精时复开口论世事言议激烈非纵横钱塘六月暑如炙一见使我嚣烦清谓我生辰吉无咎亦或有日成功名而予壮志日已倦颇觉与世如忘情咏歌太平本我事萧条此意将谁明重山密林长在梦几欲归去终销声逆旅别子乏投赠白璧非重言非轻但期珍重勉自爱与子会结沧洲盟
赠别干生
北风吹寒木叶稀之子访我林间扉山空岁晏将何之且复夷犹湖水湄若翁起身自书诗一官甫就鬓已丝与我托交自京师羡子正及青春时朱顔緑鬓玉雪姿名驹汗血不可羁一日千里谁能追相逢一杯聊共持酒边唤取双蛾眉清歌慢舞华灯移人生行乐复奚为酒酣我有慷慨辞子勿聼之惨不怡只今艰难值时危戎马满地干戈挥褰旗射马功或奇朝廷便有爵赏施况复竹帛声名埀子弓甚良又善驰胡不早奋乘时机丈夫要作远大期愿子努力无迟疑往哉壮志不可违黄金为印锦为衣看子他年得意归
题高房山画
风流一代房山老胷中丘壑藴天巧有时意匠稍经营万叠云山笔端扫呜呼斯人往矣不可攀画图千载遗人间
长歌一首寄寿子进家兄五十
戊申之岁暮春初二月四日天气舒我兄行年五十旦今日初度喜乐胥东风吹緑盈桑榆蔼蔼佳瑞充门闾堂上拜母答劳劬儿侄妇女聨裳裾亲朋杂遝亦来趍献寿既毕坐亭庐筵前清酒列百壶賸刲鵞鸡剥羊猪俗乐次第鸣琶竽年当富贵非可诬此乐之外复何如惜哉仲弟留京都不及奉觞同笑呼朝来起望东天隅再拜祝兄不敢谀愿兄寿年八十余种田有秋倍获租登山足樵水足渔奉我慈母永无虞子孙识字作农夫莫羡系紫并纡朱想兄今日甚欢娱还曾念及弟也无弟也十载走官涂备尝苦澹忘甘腴年来霜雪生眉须颇觉厌佩腰间鱼便欲挂冠遂悬车行问君王乞监湖长歌式微赋归欤与兄共读先人书
二月望在巩昌客馆夜梦归里中与金十二丈傅九文学同游高五处士别业既觉有感而赋
东风解冻春二月东还陇西驻吾辙中宵好月入牕明孤馆殊花应时发慷慨既罢倚醉眠梦里迢迢返东浙我家住在县乌伤奕世衣冠绍先烈青岩之下华川湄古木修篁?门阅里中朋友不数人总角交游到华髪金丈虽老文益昌傅子方强气难遏县南高叟故所居别墅新营最幽絶大田多稼廪不虚华屋有轩席常设自余便道过家时三载于今成阔别今日何日乃盍簪固应旧好三生结竹林藤簟坐峥嵘橘迳梅蹊行蹩躠篇章杂遝诗句哦盘馔纷纭酒杯啜既夸答客语仍狂颇怜哭子言犹噎俨然相对如平生抵掌论心尽懽悦寒钟惊觉顿无聊一点青灯自明灭倍思故隐只山中却叹浮踪向天末嗟我文章非古人虚名在世真叨窃一从螭陛到銮坡久侍青光入金阙每多杜甫能自期许身欲比稷与卨政图事主尽愚?岂意谋身转迂拙肃将使指往西埀迢遰河山重跋涉严风裂面沙眯眸氷髯霜鬓茎茎折瘦马冲寒不自禁狐?貂裘仍狗袜得非定远泛星槎无乃中郎持汉节道涂梗塞竟莫通使事须还遂中辍归报吾君扣九重天顔只尺容趋谒傥矜弱质赐恩光便向明时乞骸骨慈母手线犹满衣先人遗书故盈箧监湖一曲非所望家山自可采薇蕨
律诗
读书有感
束发躭书便下帷编芸简蠧费繙披文从东汉言辞陋诗到西崑体气衰千载未知谁独立昔人何事苦争驰愿言独抱遗经?刋落纷华与道期
清明日访景元隐居
接席生徒静不譁先生燕坐?巾纱清明门外新埀柳寂寞篱边旧种花争云问字扬雄宅或是饭牛顔阖家长安道上红尘客得似闲居閲岁华
西湖
波光一碧浄无瑕杨柳芙蓉紫翠加??楼台围绮丽船船歌管载繁华苏堤北去岳王塜葛岭西来贾相家富贵功名总如梦孤松岁岁自梅花
有怀陈三秀才
丹穴翩翩紫凤雏几年文彩照江湖观光上国吴公子屏迹南园楚大夫自古荆山无弃玉只今沧海有遗珠秋风定卜重相见出处悠悠得细图
留别前人
百里春帆到海隅不堪回首拂征裾少年未惯长为客有便须烦数寄书言子弦歌遗化在吴王城堑劫?余英游从此成?阔後夜怀君月上初
赠别杨巡检之官嵊县
西陵渡口发征鞍去斾萧萧二月寒云淡蘼芜连驿路雪晴鸂?落沙滩客怀尽向尊前遣山色宜多马上看莫向剡溪怀旧事从来高士寄微官
赠术者林易东
倾盖凉风落日边多情谈命复谈玄山林谁是青云器湖海还寻白社缘杨子才高终老守贾生年少更超迁穷通自古真由分此语从人莫浪传
次韵高仲原钱唐寒食
又见钱唐节禁烟极目风光殊索然芳草自生兵後地画船犹醉雨余天甲乙楼台非旧观东南富贵复何年客中无限登临意都付归鸦落雁边
登姑苏台有感
故垒萧然起暮尘凭高何处吊忠臣山连吴越东南近天入江湖上下均岁月多因催发变文章未足济身贫悠然今古无穷恨落日商歌暗损神
东归留别吴中一二同志
明发阊门早问津梅花有意似留人谁怜孤舘青灯夜遥忆高堂白发亲对酒论文期隔岁到家献夀及新春石田茅屋犹无恙飘泊江关媿此身
赠虞幼悦并简涂仲宣还江西
京华一别六经春浙上重逢若易分多喜圣君深念国尽烦儒士远从军青油幕冷三更月昼锦衣裁五色云壮岁功名须树立媿无长策助斯文
柬陈徵君
匣里干将席上珍中吴人物见斯人才名籍籍今谁敌世议悠悠若未伸近喜邱园俱束帛可能江汉?埀纶太玄自是精微学却笑扬雄反误身
过济州城南
苍茫烟火杂风沙商舘民庐一万家桥上朱阑人系马门前緑树日藏鸦州名近为灾年改土俗犹将侠气加阙里崇崇空在望客程相促又登车
饯吴伯尚之江西
一生台阁缀清班磊落文章重泰山特总宪纲膺帝眷兼持戎律靖时艰威声汉将灵旗出宦业韩公昼锦还应是功名身退後更推家学继修删
桐庐舟中
潇洒溪山梦此邦轻风细雨过桐江川回几讶船无路林缺时看屋有牎野果青包埀个个水禽白羽去双双到家正是重阳节新酿村醅正满缸
次侍讲先生游方岩韵
灵迹初开不记年危峰如削路如悬曾闻匹马临池饮恐有群羊化石眠风引佩声来上界雨连香气落中天昌黎亦有衡山谒今古清游岂浪然
通州有作
此生踪迹付飘蓬几度凭高眼欲空芳草合时初北上白云飞处正南中清朝物论闻多采蚤岁辞华恨未工矫首神京天咫尺明朝喜拜玉堂翁
至漷州梦陈敬初有作
我行已到漷州城想子河南尚驻程千里相期终误约一宵入梦始关情容顔喜见月梁照才思多疑春草生何日登临共擕手秋风还满白云京
赠别晋秀才
逆旅论交未一年匆匆为别觉凄然官河去棹多春水故里归畊有石田名姓不从当世显文章可得後人传多才还射君门策迟子重来住日边
赠别周季长舍人赴淮西帅幕
昔时紫绶侍云霄今日春风换緑袍阃幕共夸从事重朝班犹忆舍人高衣冠望族如麟趾伯仲文名比凤毛回首京华宁久别看君平步列东曹
赠别马谦叔宪史
自是南方气候迟罗衫十月尚相宜何人绣水?杯日不似金陵揽辔时天地风尘三尺剑江湖岁月一篇诗只今已是功名晚况待星星两髩丝
次韵韩与玉上都道中阻雨见寄
北度居庸去路修平郊如海夏如秋赋高合拟扬雄献年少谁当贾谊忧黑雨漫山浑未歇赤城何处定迟留不知鞍马驱驰苦得似慵夫昼卧不
陪枢密高公镇抚吴公宴于亭山席上赋
楼船归路望蓬莱十里荷花映醉腮小帜大旗斜日照短箫长笛远天回将军自是王孙贵坐客惭非处士才分付沙头双白鹭忘机彼此莫相猜
留别京师诸同志
帝都冠盖尽才贤两载追随得後先珠履食鱼春日上褐衣骑马朔风前苏公去蜀八千里韩子客京三十年从古辛勤有名誉惭予早赋式微篇
赠韩执中赴京师
迢逓吴帆入御河都城又见鬰嵯峨去天尺五九重近行路三千一月多治世未烦陈上策高才自可擢巍科春风晓日桥门外同舍相迎振佩珂
常熟舟中
一自归来东海涯每依北斗望京华才踈谩结交游广身远时惊梦寐賖风雨扁舟今若此功名壮志倍堪嗟故人只在虞山下同看寒梅雪後花
偕游任氏萧然山堂和高则诚璧间韵
暑雨凉风七月尽萧然山上看飞云海水江水咫尺合吴山越山图画分干戈满目正崇武笔砚随身谁卖文幸得风流二三子清吟剧饮到斜曛
陪黄先生至东阳谒胡先生有诗次韵
壮游回首各成翁犹忆当年共际逢二老往来看鹤发十年先後对鳌峰由来元白名相并归去疏杨迹更重莫道山林足忘世只今海内仰儒示
又
今代文名属两翁况兼出处每相逢秋风官马泺阳道春日肩舆岘首峰酒盏未空浑觉醉罗衣初试已嫌重多应杖屦从容地前辈风流得共宗
吴江客中冬至日
十年奔走竟何为转觉谋生事事非时序每惊愁里换家山长向梦中归吴江岁晚寒波积楚塞天边鸿鴈稀酒後登楼倍惆怅缁尘犹满旧征衣
次韵答萧山友人
长忆萧然山下县去秋为客日招邀夕阳玄度飞轮塔晓雨文通梦笔桥搜检虫鱼穷尔雅咏歌草木续离骚旧游回首成凋谢莫遣音书似路遥
陪侍讲常侍二先生宴赵氏家园次常侍韵
翠岘峰前画水边相擕胜地似平泉容台先生形似鹤禁林学士性如弦政喜典刑存故老从教谈笑挟飞仙良辰胜集何能继他日应须话往年
述怀柬王季野判官
自负平生意气高飞扬无力可徒劳未能董子陈三策已叹潘郎鬓二毛癸巳流年冬至节庚寅初度楚臣骚一巵且复同君夀坐对梅花映锦袍
次韵答金德元见寄
蹉跎三十未成名况复时危事足惊岁月逼人浑似梦江湖浪迹若为情已知干禄无他术可信为儒误此生多谢知心能念我归欤献岁对持觥
次韵朱一中新正试笔
甲午元正逢甲子也知人事合天时颁春喜见新年历问竹犹看旧日枝香散屏围烟阵阵雪消檐溜雨丝丝承平气象今行见定复重歌既醉诗
钱唐赠别陈秉彛归天台约九月来吾邑故末及之
寥落春城物色荒况堪寒雨薄衣裳时危离别心浑醉路远怀思梦倍长贾谊论高仍见屈祢衡才俊莫教狂秋风肯负华川约为子开尊举十觞
送僧至杭
上人乘兴到杭州飞锡逍遥物外游结社有人邀惠远题诗是处谒汤休山深月白猿声夜湖阔风高木叶秋若访炬公天竺里草堂应作数宵留
送贡有煇上舍还宣城并寄其兄有行有初
南湖水落雁初来公子仙舟此日回梓里又夸新阀閲云林犹映旧楼台青春牀上传家笏白髪堂前献夀杯多是弟兄相倡和暮云诗句为予裁
京城春夜漫兴
金水桥头辇路分深沉庭院柳如云春来天上浑无迹月到花间似有?酒思瞢腾欹枕卧鸎声软媚隔窗闻千金欲买长门赋谁似相如善属文
次韵答周尊师
行李西来自豫章东风拂面柳丝黄壶中日月青铜镜方外神仙白羽裳老子藏书尝作史太玄执戟谩为郎十年乱後重相见颇觉形神欲两忘
书季高卷後
金华溪上发仙舟越水吴山漫意留老去才名天上望重来道路梦中游敢向同门附籍湜幸从异代师韩欧俯仰乾坤今是昔凭将诗句托风流
与德元国章解后光明溪上
眼见兵连婺女城吾邦骚乱若为情已应恤纬无他策要复穷经了此生少室山人空索价杜陵野老欲吞声荒村避地相来往日暮班荆盖共倾
排律附
文窗十二韵为仲温宪郎赋
中州胜槩说彭城戏马台前俯大垧汴水北交河水混淮山南入楚山青百年故老遗文气今代奇才尚德馨乔木依依临巷陌世家隐隐见门屏未妨仲蔚蓬生堵政喜濂溪草满庭雨案芸香春辟蠧风檐竹暗夜藏萤图书留意年华蚤灯火关心梦寐醒刘向谩登天禄阁扬雄自着太玄经常时下榻来今雨几载驱车从使星浙水东西迁逸足青云上下振修翎才名要使囊穿頴宦业悬知刃发硎媿我远游殊已倦过从何日话飘零王季畊奉命徵吴谋武於江浙还赋长律以赠
公子英姿汗血驹一朝千里尚徐徐近膺妙柬随银棨旋被俞音降玉除讨叛载攽丞相鈛徵才遂遣使臣车皇华??驰英荡束帛戋戋贲草庐满地干戈今若此至尊宵旰定何如已应智勇俱收録行使奸妖尽洗袪锥入囊中谁頴脱瑟登门下恐音虚刘蕡自有经纶策贾谊宁无痛哭书落落客怀真慷慨悠悠世故足欷歔庙堂到日烦多语儒术由来未阔踈
赠林先生
谁似君家阀閲高宅前乔木势凌霄一门科目连三代十世儒名冠两朝仍羡先生膺硕望坐令後进仰余标少微埀象光辉映皇极推玄礼数超江左岂容安石卧淮南曾赴小山招明时冠带俱为用此日弓旌重见邀家学发挥疑刃剖庙谟参赞譬羮调春风谈笑青油幕晓日追随碧羽翘鹦鹉洲边新汗漫凤皇台上久逍遥却回故国颁周祀犹梦钧天舞圣韶云路功勲方烜赫山林踪迹未萧条瓣香丽水祈灵贶疋马苍山触暑熇近喜三苗绳系颈共夸六国印悬腰归来昼锦诸亲在老去秋霜两髩饶怀土未妨淹使节观风也复采民谣青田为语刘夫子莫使亡羊付寂寥
王忠文集卷二

[book_title]卷三
<集部,别集类,明洪武至崇祯,王忠文集>
钦定四库全书
王忠文集卷三
明　王禕　撰
絶句
唐三学士图
衣冠相肖不相侔棋局琴牀乐胜游想像开元全盛日太平人物摠风流
奚官牵马图
太液池边新浴罢未央门外乍牵来若教立仗丹墀下恐负平生泛驾才
宣和御马图
睿思东阁倚阑干貌得龙驹带笑看回首天闲成寂寞青城尘土昼漫漫
沧浪池砚图
沧浪池水碧生春当日临池玉作人故物流传遗泽在龙泓凤咮未为珍
题赵魏公木石图
朝罢銮坡春昼闲籀书飞白恣挥翰多因遗墨淋漓後写作虚篁木石看
赠别毛先辈
赤日黄尘徧九垓故山无日不兴怀西溪精舍君归看书带春深緑绕斋
扬州
春满扬州廿四桥何人骑鹤听吹箫琼花芍药犹闲事且访平山旧柳条
八月十二日夜梦
庭外红梅艳染坯径边緑橘密悬杯老妻指点分明说是子为官出後栽
赠穆生之任崇德
江花江水思冥冥百里征帆带晓星欲托东风将别意驿亭无许柳条青
寄陈子隽宪郎
一月不见陈公子便觉令人鄙吝生秋风白苹已可采几日芳洲擕手行
美人家寄湖水阴相望不得去相寻不去不缘舟楫少生怕门前波浪深
题万里江山图
昔年曾作子长游万里江山一客舟揽得瑰奇满胷臆怪来开卷思悠悠
枕上有怀
天寒游子客衣单梦绕家林到夜阑应是吾亲念儿切倚门日日望归鞍
诸暨道中访方隐君不遇
竹屋新成绕涧阿年来避地隐烟萝门前不是长安路却笑行人也谩过
题画二首
緑侵鸡距踈分叶黄染鵞雏淡着花暑雨凉风新入画不将穠艳竞春华【黄葵】
暖日脂顔凝晓困东风翠袖倚春酣一枝貌得浑相似翻觉情浓思不堪【海棠】
题画马
沙苑秋深苜蓿肥五花毛色烂生辉奚官莫把青丝鞚自是龙媒不受鞿
春早漫兴二首
泄云漏日淡无光薄暖轻寒互送将醉眼莫嫌春色浅东风新染柳丝黄
步出林东过水西可人不见思如迷晓风偏妬墙头杏吹尽胭脂污作泥
古意二首
手织纹罗始落机便将裁剪作郎衣衣成却惜与郎着着时恐带酒?归
一片如水青铜镜懒教拂拭任昏沉只为妾顔憔悴甚照时分晓易伤心
漫兴四首
挂网山前秋气深斜风细雨思难禁清溪曲曲空如画不状愁人此段心
乾坤氛气日苍黄南北干戈恣扰攘安得强弓三万手向空着矢射天狼
常怪栖栖杜少陵愁篇苦句每相仍只今世故多离乱欲写艰难媿未能
天边消息杳无期独立苍茫有所思摠说梅花春意早几时还到北边枝
寄赵子将二首
又见东风緑柳丝客怀长是怨春期休文腰瘦成何事未必风流只为诗
怜君落魄不堪羁笑我如君不我痴世事只今如戏剧也甘晦迹向明时
题宗原常毉卷
传家自有回銮疏择术深攻素问篇莫道史迁今日少仓公同传待他年
题渊明醉像
彭泽归来纵此身每从醉里见天真白衣不至浑闲事自有寻常漉酒巾
送绶东归十一首
青岩山下万松青雨露沾濡岁月经莫遣樵夫来剪伐严君軆魄暂须宁
手种堂前宫様梅燕脂染色瓣重台梅边好献慈亲酒暖日花容映醉腮
旧宅年深县治西萧条门外带荒蹊喜闻令尹存忠厚留我梧桐待凤栖
文献流风百世师华川东畔有新祠殷勤为谢同门友苹藻时将荐一巵
一曲清江一畈田闲居畊钓足长年龎公城市何尝入千古令人说隐贤
青村地僻稼轩幽来往过从摠白头酒盏诗篇虽不废已应非复少年游
螭陛趋朝星在户銮坡出直日沉城乡书欲写浑无暇千里怀思独此情
客边别我觉惊心遗汝囊无一寸金归路迢迢吾颇熟梦魂随汝到家林
吾家十世绍簪缨媿我才踈似不胜虽是文章无可用诗书遗绪要相承
多年为客倦驰奔赖尔艰辛植户门临别欲言无可说但将甘旨给晨昏
归路钱唐莫久留西陵渡口趂官舟到家已是将残臈好会亲隣酒旋篘
九月八日灞桥戏题
驴背萧萧帽影偏斜风落日灞桥边玉堂仙客无人识谩说当年孟浩然
兰州
洮云陇草都行尽路到兰州是极边谁信西行从此始一重天外一重天
无题回文七言絶句四首与友人同赋
微醉带欢春意足密期成约晚晴多飞花落处焚香篆乳燕归时卷幔罗
风生竹径迷深緑雨过莲池浴腻红铜镜对粧临牖北练裙题字戏墙东
芳谢菊葩含重露瘦侵梧叶着轻霜凉宵怯扇藏纨素远路将书写纸长
残雪喜传三臈信早梅欣报一痕春寒欺独枕鸳鸯梦闷结双蛾翠歛颦
客牎
客牎风雨夜沉沉形影凄然?拥衾只有青灯如骨肉寂寥相伴到更深
宿宁远县道中题田家二首
门前柳树緑云屯院里梨花白雪新满目春光谁占得不应也复有来人
擕妻抱子白头翁远出城西近坞东却笑长安名利客半生多在别离中
歌
黄河水
黄河水西来一折一千里四折东流归渤海浑涛浊浪深无底旧传一清三千年圣人乃出天下安河水之清一何少吁嗟至治何由还我愿河水年年清圣人在上圣复生千龄万代长太平
题九江秀色图
昔闻庐山谣今见庐山高庐山之高几万仞九江秀色不可招山南山北尽佳致五百僧房密脾缀香炉直削金芙蓉瀑布长拖青翡翠晴岚暖霭日夕浮画图彷佛不得求谪仙仙去三千秋安得起尔从之游
筑城谣
朝筑城暮筑城筑城欲高高辄崩江南五月盛霖雨随崩随筑人人苦大家筑城多卖田小家卖产来助钱朝筑一寸暮一尺尽是齐民膏血积争道城高可防贼民力已穷何所益君不见陛下盛德犹如天四海一家千万年金汤之固非所恃何乃坐令民力敝
白翎雀图
白翎雀雪作翎群呼旅食啁哳鸣何人翻作弦上声传与江南士女听南人听声未识形画师更与图丹青图丹青一何似知尔之生何处是秋高口子草如云风劲脑儿沙似水
五禽言次王季野韵
力作力作人言田家乐谁识田家苦养蚕一百筐种田一百亩田蚕非无收不了输官府但愿官府不我亏田家力作非所辞
提胡芦劝美酒春风三月满花柳持此一杯为君夀人生夀命不满百日过一日真可惜身名倘不立徒令後人哀不如一饮三百杯日日不管玉山颓
脱袴脱袴人情怜新不怜故故袴绵所粧新袴但裁布薰风四月天微炎人人着布便脱绵绵袴非不完失时谁是怜
泥滑滑涂满泥我身两足马四蹄欲行向前不得驰不得驰心勿恼跛鼈也行千里道若教得意早成名自有青云脚下生
行不得哥乾坤满眼纷干戈荆湖骨如丘江淮血成河道路断絶可柰何君行将何之欲投辽东去却向海上过行不得哥海水宁可测只今平地皆风波
青潭山神祠乐歌
义乌县东三十里有山曰青潭山之神曰楼府君发祥应瑞庙食兹土然莫详其始所自或传与梁双林傅大士同时人府君之为神大士有助焉宋庆元间江州守王公寅县人也始列神之休绩闻于朝勑赐庙额曰顺应有元至正十五年江州七世孙禕复作迎享送神乐歌三章俾乡人岁时歌之以祀神其词曰
青潭山郁崔嵬窟龙蛇蓄云雷繄灵君此焉宅欻威棱霈福泽灵之游东以西雨裔裔风凄凄灵之来霾曀销庆隂隂烂昭昭灵之旗翠旄披煜秀华纷葳蕤灵之车朱两輈靷文霓驷苍虬灵之至形放?顔如荼服如绘灵殷殷蔼缤纷恍兮惚俨若存澹容与晻常羊盍其留享我将
右迎神青潭山一
灵既临矣膋萧载馨灵之格思鉴我纯诚我酒既酾其旨百末我牲既疈厥角茧栗侑以音声函宫吐羽左祝右巫秩秩咸序备兹嘉荐有肃其承春祈秋报熙事迄成我诚孔昭岂曰惟仪假仪荐诚灵用宴娭
右享神灵临二
穹穹厚厚奠高卑高莫可扣卑莫敀我人中处其俦依匪灵焉依将孰求我之依灵岂无期春秋祀事粤多仪灵既享矣不我违嗟我民人苦害灾灾有扎瘥害旱饥况有干戈横逆加惟灵威力善拒排荡涤妖沴臻蕃厘丰年穰穰谷如坵耄耋稚孩逸以嬉灵之福我匪我私好生之德体穹示灵将逝兮不可稽首下凥高拜灵旗千龄万祀灵之思
右送神穹厚三
赵将军歌
赵将军须髯如画六尺身年未四十勇且仁不独好武兼好文弓弯乌号满挟月旗骞大赤高凌云拳毛紫马白玉勒双脊宝剑青萍纹自从弱冠领戎伍及此百战成功勲有时闲散即缓带席上济济延嘉宾月夜投壶翠竹下风晨埀钓红莲滨谈诗论曲曾不厌歌声更对蛾眉颦臯兰山下大河上严城屹立开重闉近控西夏远西域种杂蕃汉多居民圣皇在御重边面夷夏一视施威恩将军承诏来坐镇上体睿意绥远人戎羌酋首咸慕义奉贽纳欵归如奔设施布置未期月轰轰绩誉遐荒闻岂不见昔时汉家赵充国金城既守田先屯其策十二务持重夷裔帖服称如神古今边将推第一竹帛所载光焞焞将军将军重自爱太史有笔吾将伸
题积庆堂歌
武川之谿浙水所发源西流到金华合为双溪波流益沄沄当其发源处粤有徐氏居其村渠家奕世尚诗礼种德植义素以积善闻有弟与昆有子及孙一门之内蔼然若春温世业不陨善之所积是乃庆所存试观在昔或七叶珥貂或三世列戟悉由微贱高其门积德所致讵谓无其因彼有稔奸肆恶乃获尊富安荣者天之未定非天实薨薨我愿徐氏有引而勿替百世虽远庆孟敦谓予不信请看武川水源深流长非可谖
拟唐凯乐歌
按唐书乐志凡命将出征有大功献俘馘其凯乐用铙吹二部乐器有笛筚篥箫笳铙吹歌七种迭奏破阵乐等四曲一破阵乐二应圣期三贺圣欢四君臣同庆乐初太宗平东都破宋金刚其後苏定方执贺鲁李积平高丽皆备军容凯歌以入贞观显庆开元礼乃并无仪注而太常旧有破阵乐应圣期两曲歌辞至太和三年始具仪注又补撰二曲为四曲今观其辞语意凡近无足取者乃因用其曲名别撰歌辞以备采择云
破阵乐
惟皇应宝历受天命以兴赫赫扬神武隆隆震天声秉黄钺白旄四征讨不庭蠢彼枭獍徒屯蜂蚁营营萧斧伐朝菌一挥不留行大憝既已夷乾坤永清宁
应圣期
千载开昌运三灵恊睿谟金轮神化衍玉牒庆源储砺带河山誓幅员夷夏图大明真普遍万物尽昭苏制作兴王夏歌讴属帝虞从此承平後祯祥纪瑞符
贺圣欢
轩辕埀衣裳虞庭舞干羽至治一以臻圣作物斯覩阖辟侔乾坤经纬用文武濊泽均漏泉仁风动率土大君德犹龙群臣拜如虎万岁复千龄大平亘来古
君臣同庆乐
天地既开泰君臣咸应期明良元一体庆乐得同时鱼水情真契龙云势每随周王资望奭虞后赖臯夔鼔舞千年运经营百世基赓歌一堂上共咏角招诗
渑池县丞王侯驱虎歌【并序】
洪武四年四月括苍土侯熙阳为丞於渑池先是境内虎害人者无虚月民以为患侯至则为文与城隍神约自今以往虎尽去即不去责且有所归言甚激切已而果絶迹民以为王侯德化之所致也余道经渑池目击其事因为作歌曰
渑池之境最多虎道路行人共愁苦狂风吼怒振尘沙落日惊魂惨烟雨王侯承诏来作丞民有创痍手摩抚下车走谒城隍神亲写文移对神语为言幽显虽有分我与尔神均守土猛虎今兹实害人责不在予还在汝早遣恶类离境中尔神无愧为民主精诚一念既感孚阴逐潜驱固其所驿使邮夫中夜驰畊农贾客凌晨聚前时出户即畏涂今日连村皆按堵童谣籍籍相谓言孰使吾人乐居处我侯之德与神通故令孽沴成销沮岂不见古来循吏美蹟多虎有渡江及渡河渑池之事同不磨王侯王侯奈尔何
曲
南城曲二首
素罗束发双髻拖大红衫子小红鞾并马早出南城路问人杏花多未多
南城杏花如锦红就花索酒醉春风郎君入儤犹未满为言归去莫匆匆
次友人离别曲
东风吹春满南陌杨柳青青李花白花柳年年好顔色妾容已觉今非昔
自从结发为君妇君往长安几寒暑定知时去宿青楼不似孤闺长夜苦
丈夫谩道功名好不道别离人易老令人却羡田家郎白头夫妇得成双
江上曲
木兰船系门前树阿郎今朝棹船去去时为问几时归约道归时日须暮江上风水不可期日暮不知归不归
荆树曲
紫荆树当轩青衆枝只共一本生去年风吹北枝损憔悴南枝顔色陨北枝今岁喜如前南枝顔色皆鲜鲜树木无知宁有意同本故应休戚系君不见桃生路井上李树生桃旁虫来囓桃根李树代桃僵桃李异树尚如是况此一本相连理人皆兄弟无则已若有还须荆树比
忆别曲
低低门前两桑树忆君别时桑下去桑树生叶青复青知君顔色还如故桑叶成蚕蚕作丝络丝织作绫满机欲将裁作君身衣恐君得衣不思归
荆门曲
任城北行三百里官树如云夹河水树深水浅船行迟五日才到荆门西
荆门津吏不开牐前船後船似鳞压名驱利逼贪涂程落月在地登车行
王忠文集卷三

[book_title]卷四
钦定四库全书
王忠文集卷四
明　王禕　撰
论
河图论
河图出於六经未作之前六经之作二千余年於此矣而其为说未明也易大传曰河出图洛出书圣人则之夫图出於河伏羲因之而画卦书出於洛大禹因之而叙畴固也而其说所以及今未明者其失在於不知图书之辨自今观之戴九履一左三右七二四为肩六八为足五位於中以奇耦相对而数九者刘氏所谓河图朱子所谓洛书也一六居北二七居南三八居东四九居西五十居中以生成相配而数十者刘氏所谓洛书朱子所谓河图也然朱子之以九为洛书十为河图谓本乎邵子之说而邵子特曰圆者河图之数方者洛书之文而已且九一三七二四六八之图其象圆一六二七三八四九之图其象方则邵子以九为河图而十为洛书盖未可知故朱子虽力攻刘氏而犹曰易范之数诚相表里为可疑又曰安知图之不为书书之不为图是故不能无疑於此也先儒或以为河图即八卦或考乾凿度及张平子传所载太乙下行九宫法以为即戴九履一之图而疑其为河图或以邵子为主或以列子为证而皆以九为图十为书或又以先天图为河图生成之方图为洛书此其为说各有所?而初莫有至当者焉然孰知九与十之皆为河图也何者奇耦相对而象圆者河图之数散而未合者也生成相配而象方者河图之数合而有属者也圆图以一九二八三七四六相对而中以五纵横皆十五即方图之五十居中方圆二图皆河图也然则何者为洛书洪范初一曰五行至威用六极六十五言其洛书之文乎郑氏曰河出图天地有自然之象洛出书天地有自然之理盖文以错综而理载焉谓之书数以布列而象寓焉谓之图图经而书纬图约而书博者也是故知图之为图书之为书则有以知昔之所谓洛书者皆非洛书而河图非止於一图矣故曰河图之说所以及今未明者其失在於不知图书之辨或曰果如斯言则当其时图之数固简而易见而书之文实繁而难详不几於怪妄矣乎曰非然也昔欧阳子尝以河图洛书为怪妄矣而曾氏非之曰以非所习见则果於以为不然是以天地万物之变为可尽於耳目之所及亦可谓过矣呜呼曾氏之言固予之所以为言也
六经论
六经圣人之用也圣人之为道不徒有诸己而已也固将推而见诸用以辅相乎天地之宜财成乎民物之性而弥纶维持乎世故所谓为天地立极为生民立命为万世开太平者也是故易者圣人原阴阳之动静推造化之变通以为卜筮之具其用在乎使人趋吉而避凶书者圣人序唐虞以来帝王政事号令之因革以为设施之具其用在乎使人图治而立政诗者圣人采王朝列国风雅之正变本其性情之所发以为讽刺之具其用在乎使人惩恶而劝善礼极乎天地朝廷宗庙以及人之大伦其威仪等杀秩然有序圣人定之以为品节之具其用在乎明幽显辨上下乐以逹天地之和以饰化万物其声音情文翕然以合圣人恊之以为和乐之具其用在乎象功德格神人春秋之义尊王抑覇内夏外夷诛乱贼絶僭窃圣人直书其事志善恶列是非以为赏罚之具其用在乎正义不谋利明道不计功由是论之则六经者圣人致治之要术经世之大法措诸实用为国家天下者所不可一日以或废也孔子尝曰我欲托诸空言不如载诸行事之深切着明也後世学者因以谓圣人未尝见诸其行事而惟六经是作顾遂以空言视六经而训诂讲说之徒又从以浮辞曲辩淆乱之其弊至于今几二千年於是圣人致治经世之用微矣呜呼圣人之用载於六经如日月之明四时之信万世无少替也天地之所以位万物之所以育世故之所以久长而不坏者繄孰使之然也或曰六经圣人之心学也易有先天後天之卦乃圣人之心画书有危微精一之训乃圣人之心法诗者心之所发而礼由心制乐由心生者也春秋又史外传心之典也又曰说天莫辨乎易由吾心即太极也说事莫辨乎书由吾心政之府也说志莫辨乎诗由吾心统性情也说理莫辨乎春秋由吾心分善恶也说体莫辨乎礼由吾心有天序也道民莫过乎乐由吾心备人和也心中之理无不具故六经之言无不该也然则以圣人之心言六经者经其内以圣人之用言六经则经其外矣心者其本而用者其未矣舍内而言外弃本而取末果可以论六经乎曰非然也心固内也而经则不可以内外分内外一軆也而尤不可以本未论圣人之道藴诸心而不及於用者有之矣未有措诸用而不本於心者也况乎六经为书本未兼该体用毕备吾即圣人之用以言之则圣人之道为易明而圣人之心为己见本軆之全固在是矣若夫徒言乎心而不及于用者有軆无用之学佛老氏之所为道也岂所以言圣人之经哉
四子论
四子论语大学中庸孟子也论语孔子及门人问答之微言而记于曾子有子之门人大学亦孔氏遗书其经一章孔子之言而曾子所记传十章则曾子之言而门人记之中庸三十三章子思之所作孟子七篇孟子所着或曰其门人之所述也论语先汉时已行萧望之张禹皆以传授而诸儒多为之注大学中庸二篇在小戴记中注之者郑玄也孟子初列於诸子及赵岐注之後遂显矣爰自近世大儒河南程子实始尊信大学中庸而表章之论语孟子亦各有论说至新安朱子始合四书谓之四子论语孟子则为之注大学中庸则为之章句或问自朱子之说行而旧说尽废矣於是四子者与六经皆并行而教学之序莫先焉然而先儒之论以谓治六经者必先通乎四书四书通则六经可不治而通也至於六经四书所以相通之类则未有明言之者以予论之治易必自中庸始治书必自大学始治春秋则自孟子始治诗及礼乐必自论语始是故易以明阴阳之变推性命之原然必本之於太极太极即诚也而中庸首言性命终言天道人道必推极於至诚故曰治易必始於中庸也书以纪政事之实载国家天下之故然必先之以德峻德一德三德是也而大学自修身以至治国平天下亦本原于明德故曰治书必始於大学也春秋以贵王贱霸诛乱讨贼其要则在乎正谊不谋利明道不计功而孟子尊王道卑覇烈辟异端距邪说其与时君言每先义而後利故曰治春秋必始於孟子也诗以道性情而论语之言诗有曰关雎乐而不淫哀而不伤又曰可以兴可以羣可以怨礼以谨节文而论语之言礼自乡党以至於朝廷莫不具焉乐以象功德而论语之言乐自韶舞以及翕纯皦绎之说莫不备焉故曰治诗及礼乐必始於论语也此四子六经相通之类然也虽然总而论之四子本一理也六经亦一理也汉儒有言论语者五经之錧鎋六艺之喉衿孟子之书则而象之嗟乎岂?论语孟子为然乎故自阴阳性命道德之精微至于人伦日用家国天下之所当然以尽乎名物度数之详四子六经皆同一理也统宗会元而要之于至当之归存乎人焉尔
分野论
分野之说其传也远而周礼春秋传始详焉春官保章氏以星土辨九州之地所封封域皆有分星以观妖祥左氏内传曰参为晋星商主大火外传曰岁星所在则我有周之分野也此分野之说见於周礼春秋传然也至汉地理志乃言分野为始密谓秦为东井舆鬼之分野魏为觜觹参之分野周为柳七星张韩为角亢氐赵为昴毕燕为尾箕齐为虚危鲁为奎娄宋为房心卫为营室东壁楚为翼轸吴为斗粤为牵牛婺女而郑康成则谓堪舆虽有郡国所入度非古数也今其存可言者十二次之分也星纪吴越也玄枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也夀星郑也大火宋也析木燕也观乎左氏谓荧惑守心宋景禳其咎实沈为祟晋侯受其殃郑氏谓分野之妖祥主用客星彗孛之气以为象则验菑祥於星土其法盖古有之不可诬也然而吴越之地南而星纪则在丑齐之地东而玄枵则在子鲁之亦东而降娄则在戍东西南北往往相反而不相配是则诚为有可疑者杜预等注既莫能详而郑氏则谓诸国中之封域於星亦有分焉其书亡矣夫有其书而既亡此後之人所以求其说而不得自汉以下星官史家参之以度数分毫析缕各极其至而十二次之分野相配之理卒莫有明言之者嗟乎夫岂以不足言而弗言之欤唐天文志浮图一行皆以河汉为言固以疏远及贾公彦辈乃援古者受封之日岁星所在之辰其国属焉以为证若然则三代之分野皆当不同而列所属亦必有同焉者矣尝试论之分野视分星古不谓地也地有彼此之不齐而分野在天则一定而不易以彼此不齐之地必欲求配於在天十二次整然之分野其说之难通也固宜盖天有三垣紫微太微天市是也紫微太微皆将相辅佐之位而天市下垣则列国星宿之所在其星东西二十二宋南海燕东海徐吴越齐中山九河赵魏韩楚梁巴蜀秦周郑晋河间河中曰分野者指列星所属之分而言也郑氏所谓星土星所主土是也其国在此而星则在彼彼此若不相配而其为象未尝不相属非地之在北者其分野在天亦居北地之在南者分野在天亦居南也列国之在天下彼此纵横之不齐犹犬牙然而欲以其地之不齐者求合乎在天分野之整然彼此之不相配无足怪者甚者至於天之北极为天之首其体反背故有吴北鲁东之差其惑甚矣易不云乎在天成象在地成形水火金木土其形在地者也而天有其星焉所谓象也岂惟五星哉凡物莫不皆然矣故夫齐吴燕宋韩楚周秦魏赵诸国之地地之形也而其星在天象之谓也地有是形则天有是星有是星则有是名曰齐吴燕宋韩楚周秦魏赵列国者非後世有是名而举以为分野之名也何以知其然也徵诸东海南海九河河间河中巴蜀中山有以知之也东海南海九河河间河中非国中山巴蜀非若诸国之显也故曰地有是形则天有是星而分野者指列星所属之分而言也或曰若然则十二次之说将无所徵欤曰十二次所以验天运之度数日躔之次舍此盖古法而历家之所取验者也因其度数次舍之所在而妖祥见焉则其所属之地从亦可徵矣抑分野之说固岂专系於是哉
正统论
正统之论本乎春秋当周之东迁王室衰微夷於列国而楚及吴徐并僭王号天下之人几不知正统之所在孔子之作春秋於正必书王於王必称天而僭窃之邦皆降而书子凡以着尊王之义也故传者曰君子大居正又曰王者大一统正统之义於斯肇焉欧阳修氏曰正者所以正天下之不正也统者所以合天下之不一也由不正与不一是非有难明故正统之论所为作也呜呼三代之下有天下者大抵皆不正不一而不能合乎至公大义之所在是非之际於是难明者多矣盖当其难明之际验之天文则失於妄稽之人言则失於偏是故荧惑守心应乎魏文帝之殂而吴蜀无他故若可以魏为正矣然月犯大心王者所恶则蜀昭烈之殂实应之而吴魏无事也是蜀亦可为正也此非失於妄哉自晋之灭而南为东晋宋齐梁陈北为後魏後周隋私东晋者曰隋得陈而後天下一则推其统曰晋宋齐梁陈隋私後魏者曰统必有所授则推其统曰隋授之後周後周授之後魏此非失於偏哉呜呼论正统而不推天下之至公?天下之大义而溺於妄於偏其亦不明於春秋之旨矣且欧阳氏正统之论以谓正统者听其有絶有续而後可不必猥以假人而使勿絶也猥以假人而使勿絶则至公大义有所不行矣故正统之序历唐虞夏商周秦汉至汉建安而絶魏武窃取汉鼎得之既不以正刘氏虽汉裔崎岖巴蜀又未尝得志於中国而孙氏徒保守江表而已皆不可谓居天下之正合天下于一者也及晋有天下而其统始续故自泰始元年复得正其统至建兴之亡正统於是又絶矣晋氏既南天下大乱故自东晋建武之始止陈贞明之终二百余年其间乘时并起争夺僭窃者不可胜纪其略可纪者犹十六七家既而大小强弱自相并吞而天下犹为四东晋宋齐梁陈又自分为後梁而为二後魏後周隋又自分为东魏北齐而为二离合纷纭莫适为正皆不得其统正统於是又絶矣及後周并北齐而授之隋隋并後周又并陈然後天下合为一而其统复续故自开皇九年复得正其统而唐继之自天佑之亡正统於是又絶矣梁氏弑其君盗其国以梁为伪固也後唐之兴籍曰名正而言顺实非所以复唐晋氏受国於契丹尤无足议而汉周亦皆取之以非义况此五代者皆未尝合天下于一则其不得以承正统夫复何疑及宋有天下居其正合于一而其统乃复续故自建隆元年复得正其统至於靖康之乱南北分裂金虽?有中原不可谓居天下之正宋既南渡不可谓合天下于一其事适类於魏蜀东晋後魏之际是非难明而正统於是又絶矣自辽并于金而金又并于元及元又并南宋然後居天下之正合天下于一而复正其统故元之绍正统当自至元十三年始也由是论之所谓正统者自唐虞以来四絶而四续惟其有絶而有续然後是非公予夺当而正统明也呜呼吾之说至公大义之所存欧阳氏之所为说也欧阳氏之说废则吾之说不行於天下矣
改元论
古有改正朔而未尝有改元非无改元也弗以是为重事而弗之异也夫有国者将以明一代之制度也於是乎有改正朔若称元年而後累数之者是盖史官纪述之常軆所以志夫人君在位之久近者也是故春秋於鲁公即位之始皆称元年公羊传曰君之始年也史记汉兴以来诸侯世表高祖功臣侯年表类於每国书某王元年某侯元年淮南鸿烈亦称淮南元年许慎注云始封之年也夫鲁周之诸侯而所谓王侯者汉之臣子也使改元果为重事耶则信如说春秋者所谓诸侯不得改元非王者不改元矣柰何周之诸侯汉之臣子不皆袭称王者之年而辄自改元而春秋史记顾又因其僭而书之耶故曰古未尝有改元也考之帝王世纪文王即位四十二年岁在鹑火更为受命之元年其更为元年也盖曰受命於是始焉尔及周之衰列国争称王其始即位时不过以诸侯之爵称及既王矣则将以自异也於是又改称元年故史记秦惠王十四年更为元年汲冢纪年魏惠成王三十六年改元称一年其所以改元者盖亦曰称王於是始也是岂以为重事而异之耶自汉以後一变於文帝之称後元再变於武帝之名年以建元後世因之遂重於改元矣呜呼既已称元而又改元不惟改元而又名年以建元记注繁芜莫之胜纪是以弗可革矣或曰使改元不以为重事而直史官纪述之常体则曷为变一而为元也吾闻之杜预曰人君即位欲其体元而居正故不曰一年一月也曰元年曰元日此唐虞三代之所常称又何足以为异乎
兵论上
古之用兵以图天下之事者未有不以有名而能有成者也夫名者岂可以伪为哉天命人心之所属而有以应而顺之焉耳故应天顺人者名之名之所以立也吾观於书於汤武之事见之汤之伐夏也有曰夏王灭德作威以敷虐于尔万方百姓尔万方百姓罹其凶害弗忍荼毒肆台小子将天命明威不敢赦武王之伐商也有曰商罪贯盈天命诛之予弗顺天厥罪惟钧天矜惟民民之所欲天必从之呜呼汤武之师以至仁伐至不仁者也当其告誓之际未尝不拳拳於天命人心以为言由是言之岂非应天顺人者名之所以立乎名之立事之所以成也此汤所以东征西怨南征北怨而武王所以一戎衣而天下定也汤武以後用兵而有名者几希矣虽然吾於汉之高帝犹有取焉秦为无道天下所共患苦诸侯并起孰不名其师曰诛无道秦秦已灭亡诸侯各有分地而楚汉角战彼此成败独未可知方项籍愿与沛公入关怀王不遣籍而沛公是遣人皆谓汉事之成实原於此而吾以为不在入关之时乃定於为义帝发丧之日何者怀王立为义帝楚汉皆北面事之者也及籍弑义帝而沛公发兵讨之则籍为天下之贼而沛公天下之义王矣天命人心之所属於此可见天下之归汉可以计日待用能不五载而帝业成乡使高帝不用董公之说则汉之为汉未可知也董公之言曰顺德者昌逆德者亡兵出无名事故无成明其为贼敌乃可服此正武王明义孔子正名之意高帝之明固宜有出於此矣然则汤武以後用兵而有名者岂不犹於高帝见之乎若夫诸葛亮之师亦庶几焉而君子又不可徒以成败论之矣魏相论用兵之明有五一曰义兵二曰应兵三曰忿兵四曰贪兵五曰骄兵然吾谓义兵得用兵之名王者之兵皆义兵也汉高帝诸葛亮之兵是也至於应兵亦王者所不能免焉者也外是则虽汉武之三十六将军王寻王邑苻坚百万之衆吾未见其有名也嗟乎用兵一也有名无名之间而事之成不成系焉名之一正则天命人心自不能以他属而世之用兵欲以图天下之事者乃不审於是焉何耶然天命本难知而人心为易见因人心之向背以验天命之去留而兵用焉王者之举如是而已诗曰於铄王师遵养时晦时纯熙矣是用大介夫待时而动而正名以为先而举事有不成者吾未之信也
兵论中
取天下者必先定其所守得所守则天下之势在我而兵力所向可以无往而不克昔之有天下者鲜有不善於审天下之势者焉方三国之分裂也魏之境北尽幽冀南尽扬雍而都洛阳吴之境北?江南极海尽有交广之地先都鄂而後建业蜀之境尽益与梁而都成都鼎峙而立其正伪不大相远而吾未尝不叹魏氏之无谋也夫鄂?大河上游建业亦以大江为限而成都有剑门以为天险者也今而吴蜀实守之陕以西有长安其地四塞为固左殽函右陇蜀被山带河而内沃土千里秦汉之所都河以南有南阳其地夷漫数百里皆沃衍之墟东有汉舆凤林以为阙南则菊潭环属於汉北有白崖聨络西有上洛重山之险光武之所兴王此两地者又非鄂建业成都之比一能守之则其势足以制中原而控天下今魏氏乃有其地而不居而洛阳是守夫洛阳四面受敌非用武之地非若长安南阳之形胜为天下之大险可恃以立国也故夫吴蜀不灭则魏终不能以息肩是故周瑜尝请于孙权欲并张鲁?襄阳以蹙魏诸葛亮之说先主欲命将将荆州之衆以向宛洛身率益州之衆以出秦州及吴蜀合而攻魏赤壁之役虽以曹公之智水步骑十万之兵而周瑜以三万人败其衆渭南之役虽以司马仲达之能全魏诸将之勇而诸葛亮以十万衆挫其徒何者天下之足以为守者不能守则天下之势非我所能有故我之所向无往不受制於敌矣是以战於夷陵魏必合吴而後蜀可胜而汉中之举吴蜀复合而遂以胜魏然则吴蜀合而魏之不亡者幸也故吾於三国未尝不叹魏氏之无谋也虽然曹公司马仲达不足道也而诸葛亮亦未为得焉夫成都虽以剑门为天险然其险也守则不可出出则不可继兢兢自完犹且不给而何足以制中原控天下哉故亮之弃荆州而就成都亮之失也荆州以江陵为要上有夷陵下有武昌洞庭亘其左汉阳固其右视成都则四达之会也亮有之而弗为守则其区区一隅而不能以究其志之所欲为无疑矣抑非特亮为然也项籍之兵足以百战百胜非汉高及也高帝已入长安而籍复?有之既迁高帝汉中则宜定以为守矣不知出此而乃东都彭城彭城者山东之要害而非天下之势之所系也故使高帝卒以还定三秦而天下之势已在汉而不在楚楚虽百战百胜何益於事为哉故其事之无成非不幸也宜也故吾谓项籍之力足以夺天下诸葛亮之才足以治天下而皆不善於审天下之势者也不善於审天下之势而欲以有天下亦惑矣
兵论下
极天下之智始可以用兵兵之变无穷必我之智亦无穷也然後兵皆足以为吾用兵之用有正有奇而奇又有二焉有奇之正有奇之奇呜呼用兵而至於奇之奇则其变不可胜穷而智之用其变亦不可胜言矣故用兵者非用兵乃用智也用兵而善於用智者寡可以胜衆不善用智虽衆亦败也陈余以二十万而败於韩信之数万王寻王邑以百万而败於光武之三千曹公以八十万而败於三万之周瑜苻坚以百万而败於八千之谢元是也故衆胜寡寡胜於衆常道也至於以寡胜衆则非极天下之智而神於兵者不能也夫极天下之智而神其所用於兵者其数术大抵不由於古法而应奇合变特顾其一时方略之如何霍去病汉之名将也武帝欲教以兵书乃曰顾方略如何不至学古兵法则兵固不可以法传也夫归师勿遏曹公所以败张绣也皇甫嵩犯之而破王国穷寇勿迫赵充国所以缓先零也唐太宗犯之而降薛仁杲百里而争者蹶上将孙膑所以杀龎?也赵奢犯之而破秦军虞诩犯之而破叛羌强而避之周亚夫所以不击吴军之锋也光武犯之而破寻邑石勒犯之而败箕澹兵少而势分者败黥布所以覆楚军也曹公用之拒袁绍而斩顔良临敌而易将者危骑刼所以丧燕师也秦君用之将白起而破赵括若是者不可悉数皆所谓奇之奇而非法之所得胶者则兵之不可以法传也明矣盖法有定论而兵无常形胶一定之法而欲以应无穷之变则胜负之数已戾安往而不取败矣乎惟夫不以法为守而以法为用缘法而生法离法而会法顺求之於古逆施之於今出入离合动有节制向背取舍各适事机非特夫人莫知吾之所以然虽吾亦不能先必其所以然斯谓之极天下之智譬之盘之走丸丸走於盘纵横圜直系於临时不可必知所可必知者丸之不能出於盘也孙武之书曰兵家之胜不可先传又曰奇正之变不可胜穷又曰人皆知我所胜之形而莫知吾所以制胜之形故其战胜不复而应形於无穷故古之以兵为书者无若孙武後世之言兵者无不孙武之书是学按其书之遗法以取胜者有矣然武之自言如此则其法诚有不能尽言於其书者矣是以赵括能读父书而蔺相如谓徒能读之不知合变也至括论兵虽其父奢无以难之而奢不以为能且知其必败者知书之无益於括而智之在我者非特书之所不能尽言而亦非吾口之所能宣也呜呼世之徒能如括者多矣况乎又不皆能如括焉宜乎良将之无闻於後世也
辨
河图辩
河图出於书契未作之先载籍以来几千年於此矣而所以为河图者其说未明也易系辞曰河出图洛出书圣人则之书顾命曰河图在东序论语曰河不出图河图之名见於经者如此而其为体则固未始经见也後世儒者因其体之不经见也顾遂以其私传臆说互相模拟穿凿圣秘淩厉道妙各自以为得其说矣然卒莫有至当之归於是河图者天地自然之数而圣人所以示万世阴阳造化之理者乃反视之若神奇怪妄者焉自今观之为关朗氏之说者曰河图之文七前六後八左九右五十居中洛书之文九前一後三左七右四前左二前右八後左六後右是以十为河图九为洛书也为刘牧氏之说者曰一六居北二七居南三八居左四九居右五十居中者洛书也戴九履一左三右七二四为肩六八为足者河图也是以九为河图十为洛书也二氏之说其相反也若此邵子曰圆者河图之数方者洛书之文又曰圆者星也历纪之数其肇於此乎方者画也画州井地之法其放於此乎世皆谓邵子以十为图而九为书也然戴九履一之图其象圆一六二七之图其象方是九圆而十方也安知邵子不以九为图十为书乎朱子发张文饶精通邵学者也亦皆以九为图十为书而朱氏推序其源流以为濮上陈搏以先天图传种放放传穆修修传李之才之才传邵子放以河图洛书传李溉溉传许坚坚传范谔昌谔昌传刘牧修以太极图传周敦颐敦颐传程颢程颐程子解易大传大槩祖刘氏说也及新安朱子始力诋刘氏之非而引大戴礼书二九四七五三六一八之言以证洛书以为大传既陈天地五十有五之数洪范又明言天乃锡禹洪范九畴则九为洛书十为河图夫复何疑然而犹曰易范之数诚相表里又曰安知图之不为书书之不为图则朱子尚不能无疑於此也临卭魏氏则又疑朱子之说以谓朱子始以九图十书为刘长民托之陈图南辞而辟之而引邵子为证然邵子第言圆方而不言九十果孰为书孰为图也又谓靖士蒋山以先天图为河图五行生成数为洛书戴九履一图为太乙下行九宫数此不为无见者盖九宫数见之乾凿度张平子传即所谓太乙图而刘牧以为河图固有可疑先天图卦爻方位缜密停当其为古书无疑乃仅见於魏伯阳参同陈图南爻象卦数犹未甚白至邵子乃大明今定为河图虽无明证而诚有可取者是则魏氏虽拟朱子之说而亦无有一定之论也厥後言河图者复数家新安罗端良尝以河图示人谓建安蔡季通得於蜀隐者其体如车轮白黑交错而八分之以为八卦纯白者纯阳而为乾纯黑者纯阴而为坤黑白以渐杀之而为余卦此其一也江东谢枋得以为尝传河图於异人其为状依仿八卦以为体坎离中画而相交焉乃与方士抽坎填离之术相彷佛此其二也或曰凡与太极图合者乃河图也或曰九十二图皆河图也由是论之先儒之论河图其为说甚不同也後世将孰从而孰信之且河图出於伏羲之世至孔子时数千年矣其间羣圣人未尝言之孔子固尝言之矣而不言其所为图自孔子以来又千余年亦未尝有明言之者而自近世关氏刘氏以後乃若是纷纷而莫之统壹焉余闻之师刘歆以八卦为河图王肃曰河图八卦也王充亦曰伏羲王河图从河水中出易卦是也此其为知河图者以余论之谓圣人因河图以为八卦则可谓八卦即河图则不可系辞明言圣人则之则之云者因之以为之之谓也孔安国曰伏羲氏王天下龙马出河遂则其文以画八卦谓之河图是则圣人实因河图以画八卦其可即谓河图为八卦乎大抵世儒因其軆之不经见也故得以肆为异说而莫之顾而亦孰知河图之体未尝不见於经也系辞曰天一地二天三地四天五地六天七地八天九地十朱子?之曰此天地之数阳奇阴偶即所谓河图也是河图固经之所载而见焉者也窃意河之所出者此则其本文谓之本文者自一至十五十五点有如星象故谓之图也其位以一六居下二七居上三八居右四九居左五十居中以生数合成数而分配如此者其本文自然之定位也盖其中五为衍母次十为衍子次一二三四为四象之位次六七八九为四象之数二老位於西北二少位於东南其数则各以其类交错於外而八卦定矣於是伏羲则之而乾坤艮巽坎离震兑之卦画焉是则圣人之因河图以画八卦苟谓河图即八卦亦可也或曰审如斯言则以八卦为河图固有可徵然谓河之所出者天一至地十即为其本文无乃涉於怪妄欤曰非然也天地启造化之秘以示万世则其事固非世之数数然者欧阳子尝疑河图洛书为怪妄矣而南丰曾氏非之曰以非所习见则果於以为不然是以天地万物之变为可尽於耳目之所及亦可谓过矣呜呼曾氏之言固予之所为言也
洛书辩
洛书非洪范也昔箕子之告武王曰我闻在昔鲧陻洪水汨陈其五行帝乃震怒不畀洪范九畴彞伦攸斁鲧则殛死禹乃嗣兴天乃锡禹洪范九畴彞伦攸叙初不言洪范为洛书也孔子之繋易曰河出图洛出书圣人则之未始以洛书为洪范也盖分图书为易范而以洪范九畴合洛书则自汉儒孔安国刘向歆诸儒始其说以谓河图者伏羲氏王天下龙马出河负图其背其数十遂则其文以画八卦洛书者禹治水时神龟出洛负文其背其数九禹因而第之以定九畴後世儒者以为九畴帝王之大法而洛书圣言也遂皆信之而莫或辩其非然孰知河图洛书者皆伏羲之所以作易而洪范九畴则禹之所自叙而非洛书也自今观之以洛书为洪范其不可信者六夫其以河图为十者即天一至地十也洛书为九者即初一至次九也且河图之十不徒曰自一至十而已天一生水地六成之水之位在北故一与六皆居北以水生成於其位也地二生火而天七成之故二与七皆居南以火生成於其位也以至东西中之为木金土无不皆然至论其数则一三五七九凡二十五天数也皆白文为阳为奇二四六八十凡三十地数也皆黑文而为阴为偶此其阴阳之理奇偶之数生成之位推而验之於易无不合者其谓之易宜也若洛书之为洪范则於义也何居不过以其数之九而已然一以白文而在下者指为五行则五行岂有阳与奇之义乎二以黑文而在左肩者指为五事则五事岂有阴与偶之义乎八政皇极稽疑福极乌在其为阳与奇五纪三德庶徵乌在其为阴与偶乎乃其为阳与奇之数二十有五为阴与偶之数二十通为四十有五则其於九畴何取焉是故阴阳奇偶之数洪范无是也而徒指其名数之九以为九畴则洛书之为洛书直而列之曰一二三四五六七八九足矣奚必黑白而纵横之积为四十五而效河图之为乎此其不可信者一也至河图洛书所列者数也洪范所陈者理也在天惟五行在人惟五事以五事参五行天人之合也八政者人之所以因乎天也五纪者天之所以示乎人也皇极者人君之所以建极也三德者治之所以应变也稽疑者以人而听於天也庶徵者推天而徵之人也福极者人感而天应之也是则九畴之自一至九所陈者三才之至理而圣人所以参赞经纶极而至於天人证应祸福之际以为治天下之法者也其义岂在数乎岂如易之所谓天一地十者中含义数必有图而後明可以索之无穷推之不竭乎汉儒徒见易系以河图与洛书并言而洛书之数九遂以为九畴耳审如是则河图之数十也伏羲画卦何为止於八乎此其不可信者二也先儒有言河图之自一至十即洪范之五行而河图五十有五之数乃九畴之子目夫河图固五行之数而五行特九畴之一耳信如斯言则是复有八河图而後九畴乃备也若九畴之子目虽合河图五十有五之数而洛书之数乃止於四十有五使以洛书为九畴则其子目已缺其十矣本图之数不能足而待他图以足之则造化之示人者不亦既疎且远乎而况九畴言理不言数故皇极之一不为少庶徵之十不为多三德之三不为细福极之十一不为钜今乃类而数之而幸其偶合五十有五之数使皇极济於庶徵之恒阳恒雨六极之忧贫恶弱而亦备一数之列不其不伦之甚乎且其数虽五十有五而於阴阳奇偶方位将安取义乎此其不可信者三也班固五行志举刘歆之说以初一曰五行至威用六极六十五字为洛书之本文以本文为禹之所叙则可以为龟之所负而列於背者则不可夫既有是六十五字则九畴之理与其次序亦已粲然明白矣岂复有白文二十五黑文二十而为戴履左右肩足之形乎使既有是六十五字而又有是四十五数并列於龟背则其为赘疣不亦甚乎此其不可信者四也且箕子之陈九畴首以鲧陻洪水发之者诚以九畴首五行而五行首於水水未平则三才皆不得其宁此彞伦之所为斁也水既治则天地由之而立生民由之而安政化由之而成而後九畴可得而施此彞伦所为叙也彞伦之叙即九畴之叙者也盖洪范九畴原出於天鲧逆水性汨陈五行故帝震怒不以畀之禹顺水性地平天成故天以锡之耳先言帝不畀鲧而後言天锡禹则可见所谓畀所谓锡者即九畴所陈三才之至理治天下之大法初非有物之可验有迹之可求也岂曰平水之後天果锡禹神龟而负夫畴乎仲虺曰天乃锡王勇智鲁颂曰天锡公纯嘏言圣人之资质天下之上夀皆天所赋予岂必是物而後可谓之锡乎使天果因禹功成锡之神龟以为瑞如箫韶奏而凤仪春秋作而麟至则箕子所叙直美禹功可矣奚必以鲧功之不成发之乎此其不可信者五也夫九畴之纲禹叙之犹羲文之画卦也而其目箕子陈之犹孔子作彖象之辞以明易也武王访之犹访太公而受丹书也天以是理锡之禹禹明其理而着之畴以埀示万世为不刋之经岂有诡异神奇之事乎郑康成?春秋纬文有云河以通乾出天苞洛以流坤吐地符又云河龙图发洛龟书感又云河图有九篇洛书有六篇夫圣人但言图书出於河洛而已岂尝言龟龙之事乎又乌有所谓九篇六篇者乎孔安国至谓天与禹神龟负文而出诚亦怪妄也矣人神接对手笔粲然者寇谦之王钦若之天书也岂所以言圣经乎此其不可信者六也然则洛书果何为者也曰河图洛书皆天地自然之数而圣人取之以作易者也於洪范何与焉群言淆乱质诸圣而止河出图洛出书圣人则之者非圣人之言欤吾以圣人之言而断圣人之经其有弗信者欤刘牧氏尝言河图洛书同出於伏羲之世而河南程子亦谓圣人见河图洛书而画八卦吾是以知孔安国刘向歆父子班固郑康成之徒以为河图授羲洛书锡禹者皆非也或曰河图之数即所谓天一至地十者固也洛书之数其果何所徵乎曰洛书之数其亦不出於是矣是故朱子於易启蒙盖详言之其言曰河图以五生数合五成数而同处其方盖掲其全以示人而道其常数之体也洛书以五奇数统四偶数而各居其所盖主於阳以统阴而肇其变数之用也中为主而外为客故河图以生居中而成居外正为君而侧为臣故洛书以奇居正而偶居侧此朱子之说也而吾以谓洛书之奇偶相对即河图之数散而未合者也河图之生成相配即洛书之数合而有属者也二者盖名异而实同也谓之实同者盖皆本於天一至地十之数谓之名异者河图之十洛书之九其指各有在也是故自一至五者五行也自六至九者四象也而四象即水火金木也土为分旺故不言老少而五之外无十此洛书所以止於九也论其方位则一为太阳之位九为太阳之数故一与九对也二为少阴之位八为少阴之数故二与八对也三为少阳之位七为少阳之数故三与七对也四为太阴之位六为太阴之数故四与六对也是则以洛书之数而论易其阴阳之理奇偶之数方位之所若合符节虽系辞未尝明言然即是而推之如指诸掌矣朱子亦尝言洛书者圣人所以作八卦而复曰九畴并出焉则犹不能不惑於汉儒经纬表里之说故也呜呼事有出於圣经明白可信而後世弗之信而顾信汉儒傅会之说其甚者盖莫如以洛书为洪范矣吾故曰洛书非洪范也河图洛书皆天地自然之数而圣人取之以作易者也
湖清辩
义乌县治西有绣湖自昔相传云湖水清出状元在宋季时言屡验至正四年岁当大比其夏湖复清邑人曰今年大比而湖清其为邑士科第之兆明矣既而士之贡於有司者皆不中邑人曰天之示人虽显而其定於冥冥者人莫得而测也天其或者将应於他日乎而穷乡之士有不得与於乡举里选以为耻者则为之说曰今县令之为政也寛而明惠而矜人和而讼平年丰而岁登湖之清此造物也所以彰其善云尔则作为夸诞之辞以铺张之客有闻而诘之曰楚既失矣齐亦未为得也何也湖之清与否适也清而应与否亦适然尔且湖之水始清也士固有取科第者矣彼又何所取徵耶以湖清为科第之兆讯诸父老接诸图志虽可徵不诬然其言近於诞荐绅者弗道也今而曰邑士科第之兆不验则县令善政之符也此其言之无稽不又甚耶县令之有善政者非今为然也何不闻於昔而独见於今耶肆为夸诞之辞而妄致謟谀之意此曲学阿世者之为有识之士宜不若是春秋之法纪灾异而不书其故洪范之义推五行之运行以关五事之得失而已後世儒者因春秋所书傅会以一时之事因洪范所载推寻其所致之由故皆失之胶固而不通今也不得於彼而必求於此岂不知其失而蹈之耶虽然彼诚不足以语此也不足以语此则其言之无稽亦诚不足贵矣予窃鄙之因志吾言以为妄言者之戒
原
原儒
儒之名何自而立乎儒者成德之称盖其称肇於孔子至荀卿氏论之为悉而其後复有八儒之目及秦汉以下儒之名虽一其学则析而为二有记诵之学有词章之学有圣贤之学士之为其学者其为道举不易也而其尤难者莫难於圣贤之学矣圣贤之所以为学者何也必其性之尽於内者有以立其本而才之应於外者足以措诸用也方其幼也礼乐射御之节书数之文无弗学也凡知类入德之方亦既习而通之矣比其长也三才万物之理必推而究其极也推其理所以致其知也致其知者思也思则有以明诸心矣仁义礼知心之所具之性也心之明则性之尽也尽性则理之具於我者无不明而视天下无一物之非我矣故曰惟天下至诚为能尽其性能尽其性则能尽人之性能尽人之性则能尽物之性也夫能尽其性则大本立矣而推而至於尽人物之性又由其才有以应之也故自日用之间以及乎参天地赞化育所以品节弥纶之者非才莫有以应之才之周事之所以成也此其所以小可以为国家天下之用而大可以用天下国家也故曰才与诚合则周天下之治也是故天下之理无不有以明诸心者性之尽於内而推已以及乎人物使天下皆有待於我者才之应於外也夫有以尽於内未有不能应於外者也不能应於外由不能尽於内矣故自格物致知诚意正心以至齐家治国平天下皆一本也自本诸身以至证诸庶民考诸三王建诸天地质诸鬼神俟诸後圣无二用也其本末軆用所以内外之兼至者诚也内而性之尽者其本既立矣外而才之应者其用复周焉诚之至也此所谓圣贤之学者也呜呼周公仲尼已矣孟轲以後自荀卿扬雄已不能臻乎此而董仲舒韩愈仅庶几焉於是圣贤之学不明也久矣盖千数百年而周邵张程诸君子者出始有以为其学而周公孔子不传之绪乃续焉本诸易诗书语孟以明时用春秋以验行事三礼以节人情而後知人所以官两仪裕万物者在此而不在彼五三六经不为虚言而匹夫匹妇皆可以与知迨考亭朱子广汉张子东莱吕子又皆同心戮力以倡其学至是而圣贤传心精微之本经世博大之用发挥无余藴矣然至於今未久也而其学已不复传凡今世之所谓儒者剽掠纎琐缘饰浅陋曰我儒者辞章之学也穿凿虚远傅会乖离曰我儒者记诵之学也而人亦曰此所以为儒也嗟乎昔之称词章者唐之燕许宋之杨亿其词章盖诚足以华国也昔之称记诵者汉之马郑宋之刘敞其记诵盖诚足以穷经也使若人也其记诵词章而止若是焉固亦何取其为儒名耶是故吾所谓圣贤之学者皆古之真儒而今世之称记诵词章者其不为孔子之所谓小人儒荀卿之所谓贱儒者几希吾友郑君仲舒儒者也其所谓儒志乎圣贤之学者也是吾斯之谓儒而非今世之所谓儒也郑君游京师受知今相国遂入经筵为检讨儒者之用庶几有以自见者乎故吾於其别也言以赠之作原儒
原士
呜呼人之各习其业以为世用者其为道举不易也而其尤难者盖莫难於为士矣士之难为何也必其性之尽於内者有以立其本而才之应於外者足以措诸用也盖方其幼也礼乐射义之节书数之文无弗学也凡知类入德之方亦既入而通之矣比其长也三才万物之理必推而究其极也推其理所以致其知也致其知者思也思则有以明诸心矣仁义礼智心之所具之性也心之明则性之尽也尽性则能不以闻见梏其心而视天下无一物之非我矣故曰惟天下至诚为能尽其性能尽其性则能尽人之性能尽人之性则能尽物之性也夫能尽其性则大本立矣而推而至於尽物之性又皆其才有以应之也盖自日用之间以及乎参天地赞化育所以品节弥纶之者非才则莫有以应之才之施事之所以成也此其小可以为天下国家之用而大可以用天下国家也故曰才与诚合则周天下之治也是故天下之理无不有以明诸心者性之尽於内而推己以及乎人物使天下皆有待於我者才之应於外也夫有以尽於内未有不能应於外者也不能应乎外由不能尽於内矣内而性之尽者其本既立矣外而才之应者其用复周焉非所谓成德逹材之士者欤呜呼古之为士鲜有弗若是矣自世降俗龎道术分裂於是士之为业者训诂而已矣辞章而已矣夫使训诂辞章而尽为士之事焉斯亦不足以为难矣况乎训诂辞章亦不易能而今之精其能者又未尝数数然也剽掠纎碎缘饰浅陋曰我为士也穿凿性命凌厉高远曰我为士也而人亦曰此所以为士也嗟乎为士而止於如是焉固亦何取其为士耶是以古之为士者道德明秀小大无不适於用而後世之士饰虚矫伪其不卒归於无用者几希矣吾友郑君仲舒久游京师而客於今相国之门以所长自见得从事於经筵殆为士而适用者也夫京师天下之士之所集也相国之门又京师之士所由萃也仲舒与之游焉吾向之所谓士亦尝有其人乎苟有之其必知之矣抑天下之广山林之士如吾向之所云者未始无其人而仲舒未必尽知之也苟知之其亦能使有以用之乎嗟乎吾见他日有荐士於相国而使相国尽用士之名者其必仲舒矣仲舒如上京作原士以为赠
原谏
人君之軄莫急於纳谏人臣之軄莫先於进谏纳谏难矣而进谏为尤难进谏之道有二曰讽谏曰直谏讽谏固难而直谏又难也是故引义托物从容开譬不动声色而其说已行悟主意於片言置君德於无过者讽谏之谓也危言切论衔鲠骨批逆鳞正色而不阿犯顔而不忌必究其说乃已虽杀身而不顾者直谏之谓也礼上讽谏而下直谏岂不以谓讽谏以悟主将君臣两全其美名直谏以匡君则君或至於遂非臣或至於蹈祸是君蒙拒谏之恶而臣获尽忠之害也故曰人君之纳谏为难而人臣之进谏尤难进谏之道讽谏固难而直谏又难也虽然为人臣而事明君讽谏直谏盖无施不可不足为难也苟事暗主而用直谏则鲜有不及其身而况於讽谏其将若之何於是二者之谏均为难矣呜呼唐虞三代远矣近而论之汉唐之世号能纳谏者莫文帝太宗为盛矣文帝寛仁尽下羣臣虽切谏常假借纳用之若冯唐之论颇牧张释之之论啬夫所谓讽谏也及贾谊论时事则流涕痛哭袁盎引郤慎夫人坐指人彘为说所谓直谏也而文帝皆容受之太宗英明能断从谏如流导臣下而使之言如魏徵之言昭陵王珪之论庐江所谓讽谏也及徵疏十渐极陈时政得失祖孝孙谓陛下负臣臣不负陛下所谓直谏也而太宗靡不优纳焉是则以直谏讽谏施之明君固无乎不可也若夫萧望之张猛京房言石显於元帝王章言王凤於成帝王嘉郑崇言董贤於哀帝李膺陈蕃范滂之徒言阉宦於灵帝长孙无忌褚遂良上官仪言武氏於高宗张柬之辈言韦氏於中宗孟昭图言田令孜於禧宗然皆不免於杀身是事暗君固无事於讽谏而因直谏以蹈祸亦理之所必至矣呜呼知无不谏而谏之以直者人臣之分也伤於直而蹈祸不测使其君蒙拒谏之恶而已获尽忠之害者非人臣之得已也自古无道之君其过行非一端也而莫甚於拒谏言而杀谏臣拒一谏言杀一谏臣其事若未害也而家国之败亡辄不旋踵殆如烛照而龟卜不亦深可戒哉和阳王先生夙有大志负气节而敢言者也今擢居谏诤之軄士大夫咸曰先生遇明主讽谏直谏将无施而不可矣金华王禕辱与先生游因原夫谏之所为难者为文以赠之呜呼言其所为难则其所以不难者固有望於先生也夫
王忠文集卷四

[book_title]卷五
<集部,别集类,明洪武至崇祯,王忠文集>
钦定四库全书
王忠文集卷五
明　王禕　撰
序
宋景濂文集序
文章所以载乎学术者也昔之圣贤其学可谓至矣其於三才万物之理仁义道德礼乐制度治乱是非显隐钜细之际凡天人传心之妙帝王经世之略无弗察而通也其真知实践既有得於内矣於是将以自见而淑诸人也然後托於文章以推其意之所欲言故程子以谓圣贤之言不得已也有是言则是理明无是言则天下之理阙焉又谓後之人始执卷则以文为先平生所为多於圣人然有之无补无之无阙也由是论之所贵文章之有补者非以其明夫理乎理之明不由其学术有素乎然而古今文章作者衆矣未易悉数也姑自吾婺而论之宋南渡後东莱吕氏绍濂洛之统以斯道自任其学粹然一出於正说斋唐氏则务为经世之术以明帝王为治之要龙川陈氏又修皇帝王霸之学而以事功为可为其学术不同其见於文章亦各自成其家而香溪范氏所性时氏先後又间出皆博极乎经史为文温润缜练复自成一家之言入国朝以来则浦阳柳公乌伤黄公并时而作柳公之学博而有要其为文也闳肆而渊厚黄公之学精而能畅其於文也典实而周密遂皆羽翼乎圣学黼黻乎帝猷踵二公而作者为吴正传氏张子长氏吴立夫氏吴氏深於经张氏长於史而立夫之学尤超卓其文皆可谓善於驰骋者焉然当吕氏唐氏陈氏之并起也新安朱子方集圣贤之大成为道学之宗师於三氏之学极有异同其门人曰勉斋黄氏实以其道传之北山何氏而鲁斋王氏仁山金氏白云许氏以次相传自何氏而下皆婺人论者以为朱氏之世适故近时言理学者婺为最盛然为其学者上而性命之微下而训诂之细讲说甚悉其颇见於文章者亦可以验其学术之所在矣呜呼尚论吾邦之文章所谓无是言则是理阙焉者固班班而是而有之无补无之无阙焉者尚足谓之文乎吾友宋君景濂早受业立夫氏而私淑於吴氏张氏且久游柳黄二公之门间又因许氏门人以究夫道学之旨其学渊源深而培植厚故其为文富而不侈核而不凿衡从上下靡不如意其所推述无非以明夫理而未尝为无补之空言苟即其文以观其学术则知其足以继乡邦之诸贤而自立於不朽者远矣景濂既不求用於世而世亦未有以用之其於文章尤自爱重不轻以示人以禕辱有同门之雅间出其所着俾有以序之禕闻朱子序广汉张子之文谓其不知年数之不足是以学日新而无穷其见於言语文字之间始皆极於高远而卒反就於平实呜呼不自满足而勉焉不息者圣贤之为学也自高远而底於平实则
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>