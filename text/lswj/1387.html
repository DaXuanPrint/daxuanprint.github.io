<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,高峰文集全文在线阅读,高峰文集全文在线下载,大玄古籍书库">
<meta name="description" content="诗文别集。宋廖刚(号高峰)著。乾道七年(1171),邵武军军学教授葛元骘序云,尝请于刚子史君,刊刚文集。(十七卷明抄本卷首)咸淳七年(1271),有修补本,吴邦杰为之跋(《善本书室藏书志》卷三○)。均不明卷数。《宋史·艺文志》著录《高峰集》十七卷。钱曾《绛云楼书目》卷三著录“宋版《高峰先生廖刚文集》八册”。宋本未见。今有明、清抄本《高峰先生文集》十七卷藏福建、浙江省图书馆。通行本为《四库全书》本,著录两淮马裕家藏本,仅十二卷,乃十七卷本之前十二卷。前九卷,札子表启等二百二十余篇;第十卷,诗四十余首,词七首">
<title>高峰文集_廖刚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">高峰文集</span> <br/>
          作者： <span class="inputVal" id="bkauthor">廖刚</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]90448</span> <br/>
          说明： <span class="inputVal" id="bkdec">诗文别集。宋廖刚(号高峰)著。乾道七年(1171),邵武军军学教授葛元骘序云,尝请于刚子史君,刊刚文集。(十七卷明抄本卷首)咸淳七年(1271),有修补本,吴邦杰为之跋(《善本书室藏书志》卷三○)。均不明卷数。《宋史·艺文志》著录《高峰集》十七卷。钱曾《绛云楼书目》卷三著录“宋版《高峰先生廖刚文集》八册”。宋本未见。今有明、清抄本《高峰先生文集》十七卷藏福建、浙江省图书馆。通行本为《四库全书》本,著录两淮马裕家藏本,仅十二卷,乃十七卷本之前十二卷。前九卷,札子表启等二百二十余篇;第十卷,诗四十余首,词七首;最后两卷,疏状青词等九十余篇。此本《四库全书珍本初集》亦收。另有《高峰先生文集》七卷,收入《三间草堂集录二十一种》。</span> <br/>
          封面： <span class="inputVal" id="bkimg">Z_19576.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]高峰文集
[book_author]廖刚
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]90448
[book_dec]诗文别集。宋廖刚(号高峰)著。乾道七年(1171),邵武军军学教授葛元骘序云,尝请于刚子史君,刊刚文集。(十七卷明抄本卷首)咸淳七年(1271),有修补本,吴邦杰为之跋(《善本书室藏书志》卷三○)。均不明卷数。《宋史·艺文志》著录《高峰集》十七卷。钱曾《绛云楼书目》卷三著录“宋版《高峰先生廖刚文集》八册”。宋本未见。今有明、清抄本《高峰先生文集》十七卷藏福建、浙江省图书馆。通行本为《四库全书》本,著录两淮马裕家藏本,仅十二卷,乃十七卷本之前十二卷。前九卷,札子表启等二百二十余篇;第十卷,诗四十余首,词七首;最后两卷,疏状青词等九十余篇。此本《四库全书珍本初集》亦收。另有《高峰先生文集》七卷,收入《三间草堂集录二十一种》。
[book_img]Z_19576.jpg


[book_title]目录
钦定四库全书　　　　　集部四
高峯文集目録　　　　　别集类三【宋】
卷一
劄子
卷二
劄子
卷三
表
卷四
表
卷五
奏状
卷六
进故事
卷七
辞免
乞出
乞致仕
卷八
啓
卷九
啓
简
卷十
诗
词曲
卷十一
疏状
青词
记
题跋
墓志
卷十二
致语
祝文
祭文
挽词
【臣】等谨案高峰文集十二卷宋廖刚撰刚字用中顺昌人绍兴中为御史中丞以提举明道宫致仕高峯其号也朱子语类论龟山门人谓刚为助和议今观其集若漳州被召上殿乞约束边将诸劄其说诚然然宋史本传载金人败盟刚乃有责郑亿年以百口保金人之语又欲起旧相有德望者以是为桧所恶致斥奉祠而集中与秦相公书亦以和议为失前後如出两人岂至是乃悟其谬欤史以刚与张九成胡铨同传固为不伦然视怙过党恶者则有间矣其他奏议指陈当时利弊颇有可采答陈几叟书论知制诰之失尤为切当至其乞设亲军劄子舍大虑小所见殊陋又谏止高宗节序拜钦宗事于君臣兄弟之义亦皆未协宋史乃独采之去取未免失伦是集久无刻本传写多误脱字或至数行无从校补今亦姑从旧本録之云乾隆四十三年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
高峯文集卷一　　　　　　宋　廖刚　撰劄子
除吏部郎官上殿劄子【绍兴元年八月】
臣闻古者天子必有亲兵虽总辖不无其人实自将之所以备不虞强主威无太阿倒持之悔汉有南北军唐有左右神策之类是也我祖宗鉴五季之弊军政尤为严密如三衙四厢所统之兵区处调发关防周尽惟一人之所欲为臣窃惟之比年以来稍稍废缺所恃以备非常者诸将外卫之兵而已臣愿陛下参稽旧制选精锐忠赤三数万人以为亲兵直自将之居则以为守卫动则常为中军此强本弱枝之道最今日之急务也昔段秀实尝为唐德宗言之譬犹猛虎所以百兽畏者爪牙也爪牙废则孤豚特犬皆能为敌正为是也臣愚不胜区区过计愿陛下留神无忽
论巡幸劄子
臣伏见庙堂近因江南探报事宜颇怀疑虑谋画方深臣辄有愚见仰渎圣聪伏候采择臣尝考唐德宗之在奉天徒以饥羸之卒守一县之地当朱泚十万之师危殆极矣惟人心未去出死者衆卒能戡定暴乱恢复大业今吾甲兵犹可以决战取胜非若彼之寡弱也北有重江之阻重兵又当其前非若彼之穷蹙也圣德日跻人心爱戴天之眷佑断可识矣顾岂不足恃邪羣臣往往以维扬之事为戒无敢任其责者故未见端倪而遽为迁徙之谋臣窃谓动静之间亦在审其缓急而已何谓所当急周防要害之津申严斥堠之法重赏必罚使之疾於飞鸟此为事机最要者顾可缓耶銮舆或须顺动则所幸之地预当经理使如天之不可升万万无可窥伺之理然後可此为事体最重者顾可缓耶而自得报以来未闻朝廷有急切措画指挥此臣所未谕也建康鄱阳势未暇议自会稽而南惟永嘉与福唐所当留意永嘉之险可恃与否臣所不知如闽之四境三面皆重山峻岭稍加人力不复可犯东南则大海形势之胜殆是天设永嘉固顺便若论远险恐多不如也臣愿速降指挥下本路增修寨栅以备不时之巡所有盗贼未息臣愿速降赦宥因遣一重臣往宣德音使潢池赤子得以自新彼且感恩激义悉为我用大抵闽之风俗重义尚气君臣父子之心虽为盗而不变此臣所知也何谓所当缓易曰吉凶悔吝生乎动故古人有言利不百不变法功不十不易器又况动而有安危之机乎今所在民物凋弊不堪重扰盗贼窃发多是乘时若非事势有大急迫讵可轻动臣愿陛下熟计而审处之期於不失机会而已有如不得已而幸闽则凡供亿之事必责他路致於海上而出战之兵亦环驻於邻境闽人无所困苦则宗社所寄安於泰山矣然後恢复之计可徐图也将臣相臣经略四国少须有成进抚中原正位布命如日丽天亦何伤於往者之虞渊乎虽然臣愚窃料今岁敌骑势分必无南渡之事伏望圣慈姑寛忧念以慰天下臣前所陈固慙下策犹如孝子操瞑眩之药厥疾已瘳无所用之则志愿得矣惟圣慈察其区区幸甚
又劄子
臣前所献说姑备一时之急非经久之策也窃惟国家艰难至於今日亦云极矣物极则反厥惟振旧图新之时若敌骑未动已为颠沛不支之状则人心皇骇士气沮丧将谁保陛下於孔安之地乎此殆怵於利害之大初未尝论天理尔夫天之向背实在人情自古未有人心不离而失天下者圣人因人心以求天心因天心以求人事是故不畏敌人之强而畏民心之离不恃山川之险而恃邦本之固臣窃验之前事若边骑之弗留济阳之妄测乃遂至阽危於维扬邅变於武林更晦蚀而盛德弥光天之於陛下可谓眷顾弗释矣上体天意修人事以应之乃所以承天之休若夫徒以寡弱自居以作为为戒惟务趋避以苟朝夕岂惟兴复无期臣恐四方观望爱戴之心稍异於前日矣可不畏哉可不谨哉臣以为会稽诚非久驻之地则经营建康殆不可缓庙堂当亦有定议矣岁晚固宜未暇俟有可进之会便当亲拥六师往建宗社直为固守不迁之计彼虽甚黠亦讵能妄意吾之虚实而辄窥我哉有识之士莫不以此望於陛下非独臣之愚也若曰天命难谌人心难保维扬之事痛犹未定虽有筹策千万要必保陛下於远险之地不当在军旅中斯言固善矣将以爱君而实非所以谋国乌在其能爱君耶昔者澶渊之役真宗皇帝犹用寇凖亲征之策卒成大功今日之事正当取法宗社之计亦在陛下自强而已说者必曰景德全盛之时与今事体不同臣窃以为不然全盛之时犹不免与敌决战者事势有不得已耳今日事势谓之得已可乎以全盛之时犹不能使六军自奋必待銮辂渡河登城然後士气百倍今陛下引避而南独能使将士力战而北乎且东南建国无易金陵前代讲之熟矣臣闻刘豫在齐魏间省徭薄赋专务姑息招徕人士诱以为官日以倾我为事安知其不图吾根本地乎要当出其不意而径徙焉是亦先事豫患之道将为主而不为客制人而不制於人者也後时虽悔亦将何及臣愚不胜区区激切之情惟陛下留神裁择
纳尚书省招抚劄子
窃闻朝廷议遣师入闽讨贼不知如何降指挥闽中贼夥尚多若声言入境捉杀羣贼怀惧或合谋为我敌或散保山谷以老我师或遂奔迸南去尽坏尚存之州县非所以惠我民也必不得已遣师当以招抚为主多取空名勅劄遍遣士人委曲说谕若来归者必命以官随遣勤王其徒悉归听业宣布朝廷德音彼亦何苦逆命而取杀戮哉此盖未有以诚信晓譬之者故迷不知返耳就招抚者既衆其有顽不革心尚敢拒违者然後明立重赏率已归之衆并力剿灭斯无难矣
论圣学劄子【起居舍人】
臣闻昔赵简子之臣有周舍者谓简子曰臣愿墨笔操牍随君之後司君之过而书之日有记也月有效也岁有得也简子悦之以语诸大夫曰衆人之唯唯不如周舍之谔谔臣窃意自古仁圣之君必有忠正直亮之臣拾遗补阙於其左右盖不必名之以谏诤之官然後乃敢进说周舍是巳故刘向尝序其事以为钳默者之戒夫太仆正非谏臣也而穆王责之以绳愆纠谬格其非心散骑常侍非以谏名官而实居谏垣之长岂常侍之官便当以谏诤为职有不待表之以名而太仆亦以其常在左右故其忠告当如此耶臣上荷圣恩备员殿陛间於兹累月矣日惟旅诸仆御瞻仰清光而已岂所见闻曾无一语可羞於陛下乎臣虽不肖极知媿耻辄贡愚忠仰干天听臣闻扬雄有言学之为王者事其已久矣虽尧舜禹汤文武未有不以学为先者伏见陛下详延儒臣讲贯六艺又使采摭故实为说以进而清闲之燕游意翰墨博览羣书亦可谓好学也已然臣闻之道不欲多多则扰帝王之学盖非儒生文士所学之谓也尧舜禹汤文武汲汲仲尼皇皇是其所用心亦必有在矣孟轲曰天下之本在国国之本在家家之本在身戴记大学之道则曰古之欲明明德於天下者先治其国欲治其国先齐其家欲齐其家先修其身欲修其身先正其心欲正其心先诚其意夫正心诚意其几帝王之所谓学乎正心者闲邪之谓也诚意者存其诚之谓也所以进德修业也意诚而心正心正而身修则家齐国治而天下平矣此所谓能尽巳之性以至尽人尽物之性於是乎可以赞天地之化育以与天地参矣非本於大学能若是乎恭惟圣德之跻如日方升伏愿去末学之无益坐进此道以福羣生天下幸甚
论遣使劄子【吏部侍郎】
臣伏见朝廷前日议遣使高丽中外臣庶盖未以为然者特以为圣意已定故莫敢言耳今闻有奉表人使至品秩甚下仪数或阙而饰以他辞臣辄不避僭越之诛愿献愚说臣闻高丽僻在海东国小而弱本朝盖自熙丰以来待遇之过厚司马光苏轼皆尝极论其无谓徒扰吾民然在神祖时或有他图於今六十余年曾无毫髪之助以报累朝旧恩则通好之策亦可见其无益矣朝廷尚遵故事未忍遽絶岂以其或能为吾地使我得志於强敌乎能为吾谋归我二圣於穷朔乎想么麽其不能办是亦审矣窃意其来正以积年不获贾贩於我国中耳我何利焉且彼去北敌为近直惴然承顺之不暇又安知其不为之用耶向者欲假道通使犹不我许则其背恩负义情已可见尚欲轻不赀之费以重怀远之礼乎况艰难空乏之时凡劳民动衆必缘於不得已而後举厚锡重币必缘於不得已而後用故民无怨咨士无异论庶几相与悉力竭心共图康复之功而无违志兹诚不可不谨也今幸其来不如礼谓宜馆之海滨售其货而遣之谢其主以多故未暇与之讲往来之礼不亦可乎如是则初不害其为谦尊且因得与之絶也臣不胜区区之愿惟陛下裁择
论屯田劄子
臣窃见朝廷讲屯田之策久矣春耕又复失时日度一日略不见有所设施臣所未喻夫临渊羡鱼不如退而结网今欲战苦无兵养兵苦无食此朝夕之所念虑而不能置者如谓古屯田法未易遽行独不可参酌时宜姑取其简易便於人情者试为之乎江淮之间蒿莱千里本皆膏腴之地臣愿诏刘光世军中将校有能部其卒伍就耕者优加爵赏岁入悉分其衆自余旷土益募民垦辟每能率三五百人或千人乃至数千人递补以官三岁勿赋则淮南江北怀归之人与所在土豪自当有应募者事成皆许优与迁转利之所在人所乐趋虽使之自战自守可也此古实边意也岂惟民力纾而食兵足人保其有相与出力以御外患而国势亦益张矣岂小补哉今岁闰四月稻田或尚可种惟早图之
乞采举人程文劄子
臣窃观陛下迩来求言之诚有加无已韦布贱士有献书者咸得上尘圣览岂非欲闻忠谠切当之论冀万一有所补乎臣前日备员廷试考官遍见举人程文其间陈说利害盖多有可采者欲望陛下取正奏名上二等特奏名上等试卷付臣僚看详间有论时事当於理处摘出类奏所贵便於省览择可行者行之况陛下亲发圣问无非今日急务而士人条对亦皆平日深思熟计之所得倘忽而不録则是徒遵故事而已岂临轩策士本意哉伏望圣慈留神
论讲筵劄子
臣获侍经筵窃见陛下乐善好古之意孜孜不倦顾如臣辈将何以仰承休德徒深媿惧载惟讲读之职独在於发明经史之旨反覆先圣之仁义参稽前代之得失以备采择如斯而已前此或闻留对有因辄以他事凂天听者窃谓大非所宜臣愿自今讲罢进对惟许论说治体汲引人才或条陈庶事利害救正朝廷阙失即不得私有所请与排人物之类庶几陛下不至厌听而讲臣虽数请对亦可无嫌如合圣意乞宣示施行
论县令劄子
臣窃闻朝廷今日有意遴选县令此诚惠养元元之急务然古有郡守入为三公郎官出宰百里惟外内无轻重之偏是以人荣其官而乐於治民近世不然内重外轻至县令为尤甚凡督责难办罪罚易及非他官比故人未有愿为者拘於格法不得已然後为之彼稍负才器可以得美官者未尝过而问也然则奈何欲荐举而使之为耶臣谓差注一付吏部而重其赏罚以为劝沮可也选人除军功捕盗非实历令丞一任不许改本等官京朝官非实历知县两任必如祖宗法外不得为通判内不得为郎官其有治绩显着者优加旌别如汉增秩赐金之类而贪汚不法者又必重寘典宪如此则才者庶亦愿就而妄作者有所惮矣盖不必荐举为可赖也昨者陛下尝诏举为令者矣才者既有不愿就而其乞怜於亲旧以得者往往非才此其弊也且事故有要领使监司郡守皆择得其人则视令之贤否而进退之正其职耳乌在遍天下之令皆选之於朝廷区区管见惟陛下裁择
乞罢造海船劄子
臣窃闻古人有言虽有智慧不如乘势虽有鎡基不如待时昨岁銮辂亲征士气百倍天威震叠边骑遁亡夫天下之人孰不愿陛下径趋建康据形胜以图恢复而事适有未可者彼四方之人盖不知也然而所可知者陛下意之所属未尝不在建康而今者闽中乃有造船指挥所费甚广而於经理初无毫髪之益乃反有害於国体此臣所未喻也何以言之人情日望恢复疆土庶几中兴而朝廷方经营於海上为苟且之计内失民望外取轻於强敌臣愿陛下亟诏罢之可也或者尚谓朝廷欲以备海道臣窃以为不然敌人固不利於涉海设其能涉独当严备於海濒以待之顾欲与之转战於鲸波之上乎自古未有此也兵法以据高为利贵主而不贵客彼海舟之进却惟风所使非人力所能制吾宁效之以自弊耶此亦可以无疑惟陛下不以狂瞽而采择焉天下幸甚
论救旱劄子
臣闻金穰水毁木饥火旱天数也虽尧汤在上水旱所不能免圣人惟不以天废人故恐惧修省必谓已德之愆所致如汤以六事自责是也夫以汤之为君制事以义制心以礼检身若不及而不吝於改过宁复有如是之阙失者哉凡以畏天之威罔敢怠豫而应之以诚如此是以虽有七年之旱後世不以为天谴而皆归之於数为其所以应之者无不尽矣不然後世何能独私於汤哉比者连月不雨宸衷忧恻食息不忘中外所共知也臣愿陛下尝试隐之於心如汤所虑六事之失者倘有之乎有之而未能改则是应天之实未至虽祷祀庶事之备亦曰文而已矣非所以动天也诚则至矣过则改矣将无远之不格无灾之不弭斯须之旱又奚患焉亦取法於汤而已区区狂瞽之说惟陛下裁择
论监司赏罚劄子
臣窃惟今之外官惟监司责任为最重举刺一路其权非郡守之比故尤当谨择其人臣观比年已来居是职者往往尚仍旧态荐举鲜及寒素而势可得者不必以材私曲或庇奸赃而直道取怒不必以罪非特尔也漕臣之职在於阜财裕民而督办之檄不问有无莫非急於星火以幸率先之赏提刑之职在於阅实定罪而可悯之奏不念戢奸仍或钻皮出羽以充平反之数臣谓二者之赏不可不罢也彼所职在是自当修举诱之以滥赏适足以啓幸而害治耳不独贪赏为然诸司有一发摘官吏则余司必相应剡奏盖初不知其果有罪与无也规免失按之罚而已臣谓此罚亦可除也设有无辜偶遭一司之过怒交劾之後举将傅致其罪矣复谁与之辨哉臣愚区区窃以为患惟圣明察焉
乞禁焚纸劄子
臣闻谓天下事有人情所未厌不可以强去者去之未见有益存而不问未见其害则存之可也其有世俗积习之弊所从来久远者存之而民不知其非去之而民实受其赐者又乌可以不去之哉此则在於圣智开天下之昏愦以与之一新其耳目尔臣尝怪世俗凿纸为缗钱焚之以徼福於鬼神者不知何所据依非无荒忽不经之说要皆愚民下俚之所传耳使鬼神而有知谓之慢神欺鬼可也兹固不足论惟积习久远送终追远者以此致其孝祷祀祈祝者以此致其诚是使南亩之民转而为纸工者十且四五东南之俗为尤甚焉盖厚利所在惰农不劝而趋以积日累月之功连车充屋之积付之瞬息之火人力几何其不殆哉窃痛今天下之农夫死於兵寇者过半矣而东南不耕之田在在有之可谓民力不足之时而迩来造纸为钱者益衆愚民终不悟其不足以救祸然则此弊将果何时已耶臣谓末作之妨农其他犹或有用若穷力以输鬼工倾资以给野火尤无谓也臣愿陛下断然下焚纸之禁斥其有害於农无补於教使愚民顿悟百千年习俗之非不亦善乎此臣所谓去之而民实受其赐则不可不去者也若曰凡民之於神鬼孝子之於其先必欲有以致意焉则如释氏经幡之类量许焚化以贵贱为之限制亦足以徇其情矣此殆所谓民所未厌而存之未见其害者也大抵弥文之弊近世为甚簿书案牍之繁百倍於古姑置不论且如尺书通问古人不过一纸今则不然必务多以相悦倘亦为之禁约则敲氷屑玉无所於售将亦易业而为农夫矣是率天下以为敦本务实之事也岂小补哉幸圣明裁之
乞用兵劄子
臣闻兵法有之衆已聚不虚散兵已出不徒归诚惧人情懈弛士气衰随不可以再鼓也今大兵次於淮上陛下方以营兵规画诏诸将此诚灭先零之策也因思汉之民伺利乘便以图光武之勲夫岂难哉投机之会愿陛下熟计之不可失也浙中自昔未有三岁无水旱者及今丰稔十年於兹矣今夏既旱而俄雨几潦而骤霁所收又复数倍可见天之相我也顺乎天而应乎人汤武之举不可以难辞惟陛下勉之
乞减造军器劄子
臣闻卖劒买牛卖刀买犊古人以为美谈为其知敦本也艰难之时虽未能去刀劒然人必粒食耕必用牛其所须独可阙乎臣窃见朝廷大治军器如造弓弩费牛至多尝试访得其数今岁抛买牛筋凡一万五千四百余筋每杀一牛不过得筋六两计牛用四万一千一百余头矣买六千二百余筋计杀牛一万六千七百余头矣未买之数尚计用牛二万四千四百余头岂惟耕牛难有存者而所伤和气亦多矣臣窃闻昔人有三箭定天山之语如澶渊之役成不世之功所费才一镞耳军器岂务过多在人能用之耳耕牛固不可不存也且如糜费臣未暇论伏望圣慈降旨痛赐裁减庶几营田之利可图也
论功赏劄子
臣伏见东南盗贼每为朝廷患臣实生长南方备知民俗之弊盖愚民无知为桀黠者所驱率耳诚委自州县捜括乡里颇有材武足以率衆之人各与一名目收置安抚提刑司准备使唤捐十数千禄之美郡不过三二十人豪杰尽矣不唯可以消弭啸聚缓急亦自可用是一举而两得也前此盗贼之作多是此徒尝效用有劳而有司吝赏不与保奏保奏朝廷亦多不从是致觖望易得为盗耳与其为盗而招之孰若及其未为盗而録之足以得其心乎臣区区鄙见惟圣明裁择
御制戒石铭劄子
臣闻天尊地卑而贵贱之位定等威不可僭忒其庸可倒置乎窃惟陛下昨以太宗皇帝戒石铭切爱於民乃诏郡邑监司用黄庭坚字改刻於庭且又亲跋其後以申训教德意至矣然州县往往共为一牌置於厅事刻庭坚大字於上而御制反在其下盖庭坚实书祖宗所制故也臣谓陛下奎画之妙冠映古今何惮作十六字以易之上以增光先德下以耸动羣瞻且免倒置之悖乎臣愚不胜区区愿望之至
论王氏学劄子【刑部侍郎出知漳州辞朝上殿】
臣闻学术之邪正道之所由以废兴天下之所由以治乱也是以自古为天下国家欲化民成俗以兴帝王之治者未有不审乎此盖学必以尧舜禹汤文武周孔为师而外乎此者皆他道也异时王安石以该洽辨给凌轹一世自以前无古人後无来者然其学驳杂无统颇僻失中乃至分文析字旁引曲证以行其臆说殆孟轲所谓邪说淫辞之害正者也盖说枝於正道则为邪辞溢於正理则为淫岂徒不足以明道而已哉如安石之学术大抵专功尚利轻改作而废典常乐软熟而贱名节使天下靡靡日入於偷而莫之悟其为害亦深矣陛下天日之鉴灼见其弊悉罢黜之以幸天下诚斯文千载之遇也比诏名儒之能辟其说者以书来上窃意巳经乙夜之鉴倘合圣意臣愿颁之学官镂板以传使学士大夫晓然皆知是非当否之所在庶几邪淫之说不胜而人心皆归於正岂小补哉
投省论和买银劄子【丙申岁京师】
福建路往时银价每两不过千钱故有司以每岁上供之钱买银入贡非徒省便亦以抑商贾兼并之势其始固善也近岁缘所买数多银价倍贵法虽不得科配抑勒并须差官置场和买价直既高客无复铢两入卖逐年二十七万两数并系於五等税户配买取足夫七闽地狭人稠为生艰难非他处比深山穷谷固有生而未尝识银者每岁科买自占产分文以上皆不免故少不下一二两至有合买数百两者其所居城邑或有三五程至十数程者以十数程之远卖三二两银入官加之荒远无所从得官中期限急於星火於是猾胥豪民相为表里有曰银舖户者预借官钱贩蓄银宝乘平民一旦之急每两取钱五六百至七八百急则有至倍其价者民间苟脱一时刑责束手听命及官中支钱此曹每两请官价钱一贯四百文足分文无亏是故平民常受抑勒陪费之苦公家空负骚扰之谤而猾胥奸民常坐享十五之利所买银搬运至都下官中每两已费二千及颁给赏赉得者货卖每两不过一千六七百市陌较之官中原买价已亏数百故前所谓舖户豪民往往复走都下买归所属算取倍息又贵卖入官取利无已而为害无穷间遇朝廷非时额外抛买则又倍敷其数以绐民而奇取之虽县官亦或预焉此尚未论也今若以买银之钱令本路别行计置於市易务取买某地鱼虾土产之物许得替官员管押前来或重保任听土人抵当请领如请买香矾茶引之类赴都下送纳见钱异时赏赉并以见钱支给其谁不愿设或边防锡赉必须用银以此钱就都下依市例收买比之福建每两自省数百非特可以抑奸豪侵欺之弊正所以大慰远民积年赔补之困其为利岂细也哉盖福建路虽号产银要之坑冶岁自有额仍法禁私买甚严如此是银常在官民间安得多有今本路八州军岁买入官银各有数而南劒独抱四分之一正为本州多银场之故此尤无谓若银宝大概出於福建久例不可预改姑以此二十七万两之半或三之一致见钱於都下而均南劒之数於本路诸郡亦足以少苏重困之民不然恐银日益少价日益高将有不胜其病者矣
投吕相论遣使入闽抚谕劄子
窃见庙堂留意福建盗贼事欲遣抚谕区区愿陈鄙见或有补毫末伏望钧慈曲赐省览谨具如後
一今来遣官若以抚谕为名即未入闽境当先齎黄榜张挂募人入贼宣谕朝廷德意庶几羣情感动或遂听服闻制置使辛企宗见在福州自建之北境至福州十有五程而入境便是盗贼若过而不问直趋福州与辛商议然後上建州则使命削弱抚谕之意不专羣情不能无疑【设自温台先到福州亦是如此】若入境径宣德意又不知辛见兵作如何措画或恐进兵掩杀已有定策而贼徒亦知则事适相反空言无益并契勘辛承驻兵福建将及一年虽屡立功而盗贼终未衰息今若因朝廷遣官便得了当是将弃前功而惟抚谕之听如何商量得合况贼徒拒抗大兵多时使招抚诚出於辛犹恐其疑不敢就而况出於他人乎然则抚谕之行姑宣朝廷之意则可耳遽则功效恐未易集若朝廷见得未可班师而遣使指挥已行不欲反汗如後数项陈画恐有可采
一日前辛制置多是差拨已就招安人捉杀免得益兵诚为得策然如范汝为捉廖公昭与余胜应起之捉黄简皆甚有功人所共知全未闻朝廷推赏今汝为又不定帖余胜亦复作过安知其不由此愿朝廷不吝爵赏多给近上空名勅劄付辛企宗使之推恩羣盗自当作使归附者既衆然後或招或捉庶易为力也
一汝为与张万全两伙素有仇怨今自相屠戮未有胜负缘皆是已招安人未知辛意主谁若主万全则协闽人之情若主汝为不惟不合衆情此一伙若更倚势挟胜而不离建州则闽中无有宁静之期不若两解为便万全一伙原其起事之由自是易散【内有弓手常使勤王】汝为一伙必须使之勤王盖其盘踞於建今已一年徒衆皆成军伍即日仰食於官又首领二百人近日皆已授官既自爱惜当能率衆趋命理可使之勤王一也前日扫荡廖公昭巢穴散贼万衆实有功劳若遂加旌赏因以好语呼来彼必无疑心况自捉杀廖公昭回寨其徒争功自相残害则是有爱慕爵赏之心度其情可使之勤王二也羣盗为闽害惟汝为一伙为甚结怨一方诸盗之起往往以汝为为辞皆欲诛之近日数败於他盗势亦少衰见今入保建城以避张万全乘此时喻以祸福使谢向陆棠押领前来江乡隶一将下【闻王曾遣人招安汝为等颇信之巨师古昨因按捉叶浓到建州兵不扰且信亦汝为等所知】彼诚择利避害自肯起离此其势可使之勤王三也况谢陆近因招汝为功各转两资宫使与周旋自当相安更许以管押到地头并汝为辈次第加恩宜无不愿之理但得此一伙消融闽中庶可料虽班师亦可无疑若其不复勤王即当用余胜应起张万全之徒并力剿灭何难之有且张万全但率其徒与之战犹屡获胜捷岂大兵率衆合攻而反不如乎恐无是理要当乘机会速图之耳【用招安人捉杀但当明立重赏功成因可散其徒衆诚为两得】
一闽中贼夥所以多者初因一两伙相继作过经涉日月焚刼略遍凋瘵之余巳不胜困苦而官兵洊至料须百出粮食乏絶死亡无日遂入相率为盗自是兵日益衆盗日益多虽痛加杀戮终不能禁盖其势相因如此闽之人所以皆愿班师万口一词盗者往往亦借此为辞然则一方之情可见大兵或招或捉但当速行措画早取了当虽不必抚谕彼且自散而归南亩矣平日皆是良民他时不为盗而今举为之者岂无所因而然若朝廷哀矜其无知尽释其罪而更生之又官其桀黠足以率衆何虑其不听伏轻虚名而重人命诚未为失也
投富枢密劄子【元年八月】
某今月初八日陛对蒙上问福建盗贼事虽已奏知梗概退而思念殊未副圣主忧勤咨访之意日夜愧惧今幸承钧旨询究其事谨如所戒条具尘献如或可采欲望特赐敷奏不胜万幸
一福建路民贫地狭从来远矣他日不为盗而迩来相视蜂起虽曰一方灾数亦岂全无所因初缘建州军贼作过既而苗傅贼党王叛兵相继入本路大兵又蹑其後屋庐储积焚荡掠取既尽於贼又须供亿大兵实无从出自是迁徙散亡濡足南亩者无几食日益阙民日益困桀黠无赖者遂乘之以鼓倡羣小驱率柔懦聚为盗贼如范汝为之徒接续作过是也
一范汝为啸聚一乡初亦不敢猖獗偶然官兵轻进失利贼势遂张自此荼毒一方为害尤惨今虽号为已就招抚实未尝受帅司节制而仰食於官者不知尚几千日费米二升五合钱一百其部辖有名目者或至数倍前後虽屡以放散闻於朝廷其实仅汰疲弱千百辈耳若强壮者方加选练亡则补之盖未有损也然则将何以处之某窃以为招安谬误已不可改正当乘此遂招致之如诸首领二百人近皆授真命谢向陆棠亦各迁官彼知朝廷赏其能勤王事当不复怀疑矣此可招致一也迩来兵出辄败其势稍衰羣贼又多欲攻之不能无惧此可招致二也比又闻其徒因争军实至自相屠害则是有立功希赏爱慕官爵之心此可招致三也乘此机会以好语呼来江淛一处驻劄或便令谢陆董之彼首领既皆有官必肯率衆趋命若但听在巢穴是养虎之说岂徒贻恶於闽亦遗朝廷忧可不虑哉且汝为之衆其屯於建之城外者谓之外寨外寨凡数十旧尝从之为贼而今不食於官者据之凡百姓有田业在寨中必计其岁入之数纳银或钱然後得耕不然则夺其种粮牛畜而逐之盖凭藉大寨敢尔若大寨起行则所为徒党悉归业矣其利岂不博哉不惟外寨如大寨其中亦有情愿归业者乘时纵之去者必多则其势渐当易制矣但得此一伙驯伏余寇无可攀援庶几可次第抚定也
一汝为之在建号令生杀惟意所欲州县奉承之不暇议者乃欲散其衆观其势果遽可散乎且彼亦有所惮而不敢散盖前此如刘时举应起廖公昭等起事皆以汝为为辞乃至建劒之民屡遭焚刼恨之入骨髓怨结一方是以知其庶可呼出决不肯放散也万一呼之不来如制置使当谋所以消之若因其首领争功相疾遣间鬬之因羣盗之素不平激使攻之则毙者必衆然後从而图之当亦无难也
一闽中目今盗贼余胜张万全等往往巳就招抚徒以范汝为为辞未肯散人此可徐图不足深虑盖察其起因多非得已虽是为盗要之初无叛逆意闽中诸盗其情大率如此而已此所以每易招抚若云上四军州民俗凶悍独喜为乱亦不必然尚气喜鬬则诚有之实缘诸叛卒与汝为之害独被劒建资财既空妻女皆为所掳生理无憀故上四州之盗特多势使然也
一本路驻大兵不知今几千人昨初夏间闻说月费米八千余石钱五万二千缗是时犹未益兵当凋瘵空竭之际米斗千钱而月责如此之费其何以堪倘量留一二千人马使隶安抚使以备使唤似亦可今辛制置下有统领官傅德与范汝为相善者闽人所喜所至人争馆之只留此一头项人亦足弹压庶几易为供亿也一统制官傅德与范汝为相善使之说谕汝为必须肯听其言又闻汝为军中有一叶秀才者元是免举人因入贼招抚被留在军中汝为辈深信用其言闻昨者招安只与一文学名目殊不满意今欲说谕贼徒须用此等人方可若被妄说勤王利害以惑之实能害吾事愿更遣人访问审如某所言捐一官与之则惟吾所使也一闽中上四州实有桀黠材武可备驱使之人其间多是曾经効用勤王稍有劳绩而有司吝赏不与保奏朝廷亦多不从是致此徒觖望某昨在乡中屡曾移书安抚使程迈商量此事安抚司亦有文字上朝廷未蒙行下勘当欲消融闽中盗贼此事最为要切盖收其豪杰则愚民莫之倡率自无啸聚若各与一名目使备安抚提刑司差使月给十数千禄之不过禄百余人豪杰尽矣岂宜於此独吝必俟其为盗而後与之耶
一近日传闻范汝为欲移军福州就粮初不曾申禀但报本州照会诚尔福州居人必已尽逃不知本州见作如何处治以情度之若有意侵犯必不肯预报或云实为建州粮尽钤束其徒不得兼建州弓手张万全一伙日欲与决战故不得已舍其巢穴此殆天败之时也盖此贼前此未尝出建劒境非有所惮而不敢利在保穴耳今遽欲弃去其势盖渐衰弱非加强也然则为安抚使者自当严为守备勿令入城尽调兴化泉漳之兵与城中壮甲以死扞之为制置使者自当领兵弹压责问专辄之罪果无他意即合率诸有官首领归节制下福建既无粮食当随逐前来勤王不然是将为乱便合率应起廖公昭余胜等并力掩杀絶其粮饷以衆击寡殱之必矣且福建兵连祸结若不如此痛解休息无时此一伙倘消因而尽释羣盗之罪与之更新其用命立功者更与第赏其余慰遣归业则闽之人庶乎其有生意矣
再投富枢密论闽贼劄子
闽中四境之险殆是天设昨闻朝廷尝有意经营以备巡幸比缘啸聚者多说者遂以为盗贼之区不复可睥睨矣大不然闽人尚义君臣父子之心虽为盗而不变不过刼掠作过而已此不可诬也若修境上寨栅当移诸处巡检营於其侧诸州县兵各以其道里近附者分定应援虽有飞骑千里讵能仰高而升乎海道则又别作处置此朝廷不可不留意也难者必谓闽之险如此苗傅杨勍之徒何以迳入曰不然闽之官吏惟不知险之可守漫不经意故二贼相继得度非险之不可恃也
高峯文集卷一

[book_title]卷二
钦定四库全书
高峯文集卷二　　　　　　宋　廖刚　撰劄子
漳州被召上殿劄子【绍兴九年】
臣闻为天下国家以诚为本择善而固执之曾无容心於其间所谓诚也舜之事亲文王之事天是巳方舜之诚於孝也虽得夫天下之大不以易吾爱亲之心亦曰在我者有性焉耳性其可易乎方文王之诚於顺天也虽三分天下有其二而不辞事商之卑亦曰在天者有命焉耳可以不俟乎比者和议之举陛下实兼舜文之事为之而纷纷之论犹以为疑盖圣神之独见衆人固不识也然爱亲非难而悦亲以道为难顺天非难而应天以实为难两宫之还宫室车舆之奉一切姑从简约以称二圣爱民恤艰之意是则所以悦亲也若厉民而为之虽备天下之物非亲之志矣河南之复殆天悔祸於吾人而以中兴之资畀我也陛下顺天而受之不以小不忍而坏大谋冀以休兵息民而非为已利此皇天后土之所知也然经理之策尤在深虑东南根本之地困竭既已极矣设若贪得地之虚名而受耗内之实害非所以应天也畿甸凋瘵之下固当有以安集之关陕分裂之衆固当有以镇抚之姑仍旧贯就用其人以待天时之至而图之是谓循天之理也狂瞽姑献其区区如此惟圣慈裁赦
除中丞上殿劄子
臣尝闻唐文宗擢丁居晦为御史中丞谓宰相郑覃曰朕尝与居晦论世人言李杜元白为四絶如何居晦曰此非君上合论之事朕以此记得居晦可为御史中丞又谓牛僧孺可以为大夫覃曰向为中丞颇不能击搏恐非夙望文宗揺首曰不然鸾凤自与鹰隼异美哉文宗任人之意也臣闒茸下材陛下不以其不肖擢居是职固不敢望古人万分之一然臣伏读训词责臣持大体以正国之纪纲有以见陛下之意与文宗合矣人主惟患不得论道经邦燮理隂阳之人与之跻一世於仁夀之域若区区艺文之末岂所留神者哉居晦之言宜有取於文宗也中执法固当维持邦宪击去奸邪之为国害者乃捃摭细故矜嘴爪於狐兎之微曾何足道覃之不察僧孺宜乎文宗不以为然臣愿陛下不以文宗为无足法而忽其意臣亦不敢徇流俗之见专事苛察而忘大体也惟圣明鉴焉
论道治劄子
臣闻欲正其末必端其本欲清其流必澄其源自古为天下国家孰不欲兴利除害振滞补弊以成治功然而每不能者不求其本源故耳臣窃观今日天下之事不循其本而为之者尚多如患经费之不支则多方聚敛不曰省事而均节之乃其本乎患盗贼之未息则穷力讨捕不曰择人而安辑之乃其本乎事功之不力以方作俄辍人不得尽其才故也命令之不孚以轻发数改民无以定其志故也至若刑威弛而驯致兵骄名器轻而寖成官冗未有无所自而然者亦在反而求之耳虽然此特事之一端而已事之端固未易以殚举抑有所谓本源之大者焉孟轲论天下国家之本在身董仲舒言远近莫不一於正独在乎吾身之正是故丛脞则万事隳清静而民自定是谓本源之大者得其道则无为而治者也扬雄曰天下虽大治之在道四海虽远治之在心其是之谓乎君惟明乎道意诚而心正则忠邪如见肺肝是非若辨白黑亦何待人言然後喻哉区区愚忠姑请以是为献
论图治劄子
臣闻人之言曰予无乐乎为君惟其言而莫予违也仲尼以为斯言或可以丧邦故人君之患莫大乎好人从已若大臣惟一人之从百执事又惟大臣之从则小大之政必至於委靡烂熟不可为而後已是岂所以为天下哉故君臣上下不贵於同而贵於和和者可否相济之谓也言有当愆事有顺逆一切惟理之从而相临之势不行於其间然而治道不兴者未之有也伏望圣慈谨察乎此舍已从人乐取诸人以为善常不忘舜之所为则大臣百执事自当效上之德阿谀顺旨之风不复见於有道之朝矣天下幸甚
乞选汰兵卒劄子
臣闻国不可去兵不必敌国外患之备虽闲暇无事之时亦在所不废也然兵贵选练不在数多多而不可用非独不能成功亦或能败事今日诸将之兵冗滥甚矣或收集叛亡或招纳盗贼疲癃稚弱无所不有姑取其数之多初不计其可用与否也前此一切不暇问今和议既定本为休兵息民岂容不能战之人尚尔虚占兵籍蠧蚀民之膏血乎臣愿布告诸大将使之体念国民精加选择汰其不堪披带者以十二三为率听其自便诡名倩受者因而可以销去立赏以杜其後无归而愿留者别籍为屯田卒授以河南之地使之耕种自食其力且资以供亿吾军庶东南凋瘵之民稍获苏息而屯戍可以久远不废是一举而两得也
乞蠲二广常赋劄子
臣近尝面奏广南盗贼不息凋弊特甚理宜矜察事今访得闻其详皆缘监司郡守不得其人之故盖前此每岁虚认买盐银六七十万缗取办於民以应赏格疲民何所从出盗贼既巳充斥方且以产科钱自七八分以至十四五分名曰应副军期而他用为多又逃田及五年以上者悉拨充职田民虽欲归业不可得矣是皆驱之为盗也臣愿将二广盗贼去处及曾残破与供亿官兵州县姑与蠲减常赋遴选守令以休养之庶几其有瘳耳
乞宰相兼制国用劄子
臣窃惟今日国事莫急於财用岁入不及承平三之一而费出倍於昔日所幸频年无大水旱通泰等处盐额倍增榷货务入纳不阙朝廷苟纾目前往往以为如此自可以度日卒岁不复深虑臣愚窃以为忧也夫水旱饥歉治世数有运盐请钞权在商贾官司或有阻节致其不来立见亏失然则讵能保其长如一日乎古人尝谓国无三年之蓄则国非其国斯言诚不为过为今之计如节用一事一举措不可忘也如营田屯田二事一日不可忘也此实足财用之本源愿陛下毋以言之者多遂以为常谈而不加意焉则天下幸甚臣又闻古者冢宰制国用唐制宰相兼领盐铁度支户部国初亦以宰相都提举三司水陆发运等使盖财用为国之本宰相可不知乎用财之道必量入以为出今也甲主而乙用之主者虽竭而用者若不闻正犹秦人视越人之肥瘠耳臣愿陛下速降睿旨下有司讨论以宰相兼制国用使得视其盈虚而均节之诚今日之急务也
乞预备赈济劄子
臣闻金穰水毁木饥火旱此天数也虽尧汤之世有所不免先王惟修人事以备天时是以有荒政存焉不待事至而後图也比日雨泽愆期圣心焦劳凡可以格天者无所不致其至闻近辅率多得雨旱势亦不甚广秋成固有望矣然惟事事有备乃可无患臣谓今当为来岁之备者有二事早降米价钱於丰熟之州军及时和籴禁约所在官吏不得遏籴此则赈救之急务也若籴本降迟谷米先为搨家收聚虽欲增价取之民间已无米矣若遏籴无禁则所在各私其人楚越相视而不相救惟听其有无相通自当不至於阙食不过远致者价稍高耳如此则虽有歉岁而无饥民是则先王之政也陛下若不以臣计为迂欲乞睿旨早赐施行
消旱暵劄子
臣窃惟旱暵之久圣心焦劳如臣辈备位言职固当有药石之言上裨圣政之万一而寡陋浅暗曾无以效其区区曷胜惶惧愧负之至然臣窃意陛下朝夕省念求所以致旱之由殆将无所不至臣亦安敢默默自已臣闻先儒之论曰五行土制水土功兴则水气壅阏其证为旱迩来营造宫殿土木之役亦既经时然将以奉吾太母所不可已者行且讫工臣不复敢言若乃运河淤淀二十余年今者遽欲濬治自杭至秀凡百余里工力以数十万计乃欲取办於残零厢兵与道路之游手限以半月可不谓之使民疾乎畚锸之事若责游手决不能办其势必科於人户名为和雇游手因以救饥其实皆南亩之民也方兹久旱农夫嗷嗷日待浸灌之泽有如时雨适至身拘於官不得反顾其私岂不害事而致怨乎臣谓天降灾盭正当恐惧修省静以待之而更兴大役重扰吾民恐非所以应天也臣非不知开河之为利今正非其时耳又有拂人心者数事请遂言之刘光世赐第漕司收买材植凡十数里外有以木栰至者不问大小长短尽数劄下不许卖外人已卖者或留之而未偿其直未售者或抑之而日损其价篺栰鳞次蔽塞河道其所使令倚势骚扰颇为民害如此不急之役独不可少缓乎此一事也参选冗员充满邸肆类遭疑文百端沮抑且如沿海巡尉透漏私盐满三十斤并拟差注虽已参部必须下元任州县再取保明坐此留滞者皆是初参选之人极多如县丞司法虽多不许破格差注然如广南州郡多是土人权摄动经年岁盖内地经任人往往不肯屑就臣谓与其冒滥权摄孰若期以一年或三季许破格注授庶使寒士无滞留之叹此二事也近日诸营寨强刺百姓充军已蒙圣旨禁戢今稍革矣然已刺者多乡村良民或负贩小商或单丁养父母之人虽多与衣粮非其所愿臣愿特降睿旨明赦将校等人强刺之罪听其放出给据得归农本则鼓舞者多矣此三事也恭以陛下忧劳之极至於不御荤肉则凡可以顺人心合天意以召和气而消灾沴者宜无不为况此数事颇关休戚近在目前惟圣慈加省幸甚
论朋党劄子
臣闻洪范之书曰无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极此箕子为武王陈世之大法盖帝王不易之常道也若好恶悖於正理偏党徇其私心则不能荡荡如天之大平平如天之明失所谓大中至正之道矣会归其有极大中至正之谓也人君惟以大中至正之道照临百官无有爱恶无有戚疎一视同仁则万邦黎献化上之德亦将惟皇之极是训是行以近天子之光乌有所谓朋党者哉盖天子作民父母以为天下王薄海内外无小无大孰非吾之臣子无贤无不肖孰不欲媚於天子以求其所欲此戴天履地者之常情也然而後世乃有朋比之徒结为死党或至於相与欺君罔上而不顾者何哉臣尝思其故矣请试为陛下言之今夫人主以甲为朋党也方与乙共治之惟乙之徒是与惟甲之徒是恶他日以乙为朋党也则又与丙共治之惟丙之徒是与惟乙之徒是恶乃至更出迭入亦莫不然此朋党之弊所以至於牢不可破也何则利害有以怵之彼虑其所终则其势不得不然耳故臣尝谓朋党之名虽生於君子小人之相哄其实人君有以致之也诚使王道明於上善恶别白仁贤不肖袭情在位在野各安其分则朋党何自而兴乎臣每闻圣训常自谓於物无心有以见广大之德与天地合矣然至於论臣下朋附之迹则未免有彼此之间臣故不避诛责辄以是为言也愿陛下埀日月之明而惟君子小人是辨鉴往代之失而惟皇极之道是遵贤则用之岂曰彼之党尝所援引而必疑之哉猥琐无用则置之岂曰彼之党尝所摈弃而必録之哉若进若退若取若舍初无系吝於其间而必合天下之至公此所谓皇极之道也如是则君子之徒莫不以类进而萃聚於朝志同谋合济济其和而天下之人方且胥庆以为得人虽有奸慝不得厚诬以为朋党矣凡以朝廷清明君子小人之分素定初无可疑故也由是观之大中至正之道行则朋党不革而自消是诚在我而已惟睿明不以臣言为迂而加采择焉天下幸甚
论荐举劄子
臣近具奏愿陛下兼收天下之才而并用之无内外彼此之间自然朋党之名冺而异同之论熄人知尊君亲上而风俗以厚诚治道之本也然天下之才陛下深居九重亦安得而尽知之虽执政大臣容有所不知而况陛下乎臣窃考祖宗之时尝数诏近臣尚书翰林学士至给舍等各荐举人材省部诸郎亦间许二人共举一人节度使留後观察使每各举二人防御团练使刺史亦许举一人则知所搜访广矣淳化五年尝诏宰相吕蒙正等各举有器业可任以事者一人至道二年又诏宰相张齐贤等各举晓钱谷朝官二人蒙正尝奏曰臣备位宰相可以进退百官今独一二人是示天下隘也太宗不听遽诏史馆检讨故实谓蒙正曰虞丘子举孙叔敖狄仁杰自荐其子光嗣何谓无此蒙正於是奉诏臣窃以为太宗岂不知人主论一相进退百官之说殆欲示至公於天下消党与之疑於冥冥之中是乃所以爱护大臣之意陛下倘以臣言为可采愿遵祖宗故事诏中外各举士时加亲擢则庶寮无附上之嫌大臣免招权之谤而海内亦莫不归心於陛下矣岂不韪欤
乞约束边将劄子
臣闻成大功者不谋於衆守大信者不怀其私国家昨遭艰危丧乱弗支淮北疆土悉非我有日者上天悔祸敌遣和使尽归河南陕西之地约以休兵陛下念生灵困苦之甚亟如其议谋国之计得矣讵容边吏以细故而揺其成哉窃惟二三大将缮甲治兵雅有敌忾之志是诚可尚然今日之事方且以守为战以弱为强以不取为得此乌可以不知而或不能戒饬师徒谨固封守以听朝廷之命辄复招纳叛亡於彼之境是将以小而害大其不体国甚矣昔景德初既与契丹盟於澶渊代州送投降奚契丹九人赴阙真宗诏以请盟後者付总管司还之因诏缘边州军自今得契丹牛马并仰牒还其後又诏北界盗贼亡命至缘边州军者所在即捕还之盖不如是之严则不足以昭示大信而坚和议之约也臣愿陛下亟降处分约束诸将自今毋或诱致彼界之民其有盗贼遭迫逐而入吾境者自合捕还毋得容匿敢有违者必寘之罪庶几二境交和而大计以定所系实不轻也
乞罢修条法劄子
臣伏睹关报勅令所编修在今通用勅条已成见择日投进依绍兴六年六月一日指挥合次第接续重修六曹寺监库务通用及常平免役条法臣窃闻国家承平百八十年如勅令格式之文代有成宪讨论润色宜亦详且尽矣而必欲更修臣窃以为非今日之急务也何则昨修绍兴新书累年而後成奉行以来每见抵牾致烦陛下诏监司郡守承用官局修其遗阙施行冲改又新修七吏部司法皆颁行矣亦不免窒碍逐选复须申明添改又近颁禄秩勅令盖尝两经推恩谓不刋之典矣而在京官吏请给今则复用元丰崇宁大观政和一司专降指挥其在外诸军请受仍并无该载乃独用嘉佑律令虽申请往复卒无定制如听随元批勘而已臣是以知修书之难徒为纷纷劳费未见其有益也况如常平免役之法创自神祖规制已定历绍圣元符以来数十年间不废增修尤为详备在今多事之际虽不必尽用然一出一入未有定论苟欲埀训徒为异耳臣愿特降睿旨自今修书一切姑罢若曰时移事异祖宗旧制或不可得前後续降亦复未尽要当随时制宜自我作法则尤不可不谨也盖近年修书之官率多文士初不责其明习法令历练世务其於汲引寒畯推择勲德之世则善矣付以笔削着为新制宜其抵牾之多也又况期以成书改秩选官是以类多卤莽速就不暇精详此臣所以区区愿罢之意也设若朝廷以续修为不可已未能遽罢犹当谨选官属无使亟易优给吏禄试然後补辍成书之赏推考满之恩庶几官吏安职究心无复苟且灭裂之弊则犹不为过举也
论遣使劄子
臣伏覩朝廷见议遣使当有一定之论臣备位言责乃罔闻知实深媿惧窃惟今日遣使与前日事体稍异尤当熟思不可草草盖闻今日敌国执政大臣皆非前日主和之人北主少年方肆意於淫乐之事或恐国事惟五六人之言是听则和议之体安能保其不变乎诚使其策出於不变安知其不迁延其事姑邀索以困我乎臣愚以为今日将命词不惮卑而理不可屈要当若不急于事成之莫我测可也此事惟在陛下坚忍姑置所重者於无可奈何少须岁月以图之庶乎其有济也若其所要而亟从之以觊如意则为所窥矣惟陛下与大臣深察敌情以定大计实宗社生灵之幸
乞宣布德意劄子
臣闻君未尝不爱民民未尝不戴君然上下之情未可以不通一有不通而上有隐於下下有疑於上则令有所不孚而乖离怨谤之心生将不见其所谓相与爱戴之诚矣可不戒哉盘庚之迁都凡以为民也而民有所未喻为之作三篇之书反复晓譬以见为下者是耳故其词曰王播告之修不匿厥指又曰今予其敷心腹肾肠历告尔百姓於朕志以见为上者不可有隐於下也其训责臣民之词曰今汝聒聒起信险肤予弗知乃所讼非予自荒兹德惟汝含德不惕予一人又曰矧予制乃短长之命以见为下者乌可有疑於上而不一於听命者哉今者与北通问我所以应之者固有道矣然庙谟甚秘虽卿大夫不得预闻是以小人詾詾辄胥动以浮惑乱羣听臣窃以为不若昭示往聘之大义使之晓然皆知我之德意志虑无非与民同患为宗庙社稷计而已虽质诸鬼神传之百世且无愧怍而况於吾之臣民闻之有不孚者乎庶以慰安天下忠义之心息纷纷不一之妄议宜於事机未有害也
论屯田劄子
臣闻听纳人君之盛德也然贵於能行听纳而不果於行亦何益哉昔子路有闻未之能行惟恐有闻盖士之欲善其身如此君天下者行一善言则天下蒙其福废一善言则天下受其弊固非匹夫欲善其身者比也臣伏覩陛下求言之诚听纳之德古未有也岂惟在廷之臣莫不罄其所欲言四方万里韦布草泽之士苟有所见咸得上闻臣意天下今日几无隐情矣然考察而施行之臣窃以为未至且以一事言之屯田之为利三尺童子皆知之前後言者不知几千百人而十年於兹讫未见效谓终不可行也邪古人行之而获其利者多矣岂今天下旷土之多不战之兵张口待哺者如此之衆而独不可行乎朝廷实缓其事虽行之而未得其术亦明矣东南余民困弊极矣不以屯田代其供馈将何以苏之臣愿亟诏有司取前後讲画屯田章疏详加讨论务在必行若岁复一岁不加意焉欲兵食足而民无困穷臣敢以为无良策也此则今日事之最急者也臣复见日前关报臣寮所陈利害其间有切中时病决可施行者尚多且如言赏重罚轻民不知畏废法用例吏并为奸翻异不已而奸赃卒免添差不已而州县被害赋租失实而贫民苦於代纳文移烦猥而庶事因以不治若此之类甚衆其弊显然当革无可疑者朝廷大抵例送所属看详勘当而已是以因循迁延其说多不果行臣愚欲望圣慈特降处分委自宰属检举目前看详等指挥立限具上都省参酌取旨施行所贵求言不为虚文实天下幸甚
论选任劄子
臣闻易以内君子而外小人为天地交泰之时盖君子道长小人道消泰之道也反是则为否而天下无邦矣人君之处君子小人可不谨哉盖小人未尝无适用之才固不必尽废然而必外之者谀言足以惑人主之聪明是非足以乱人主之心志一容其身则胶固而不可去仲尼论为邦贵远佞人者以此臣愿陛下选任之际每加察焉旌别淑慝无使小人得间於君子庶几朝廷清明风俗纯一在位皆有羔羊之德而诗人无候人之刺矣不亦善乎
乞戒约招军劄子
臣闻堂上远於百里门廷远於万里此天子所为置耳目之官者也臣等倘有所闻敢不告陛下乎窃见诸军将士颇无忌惮纵人於四处捉缚百姓拥入营寨或强刺充军或监留苦役或剥取衣服钱物然後放出诸门外及城隅隈僻去处尤甚是致乡民不敢近城卖买外方乍来仆夫艰於出入其甚者於市井中见生疎人有所负挟辄声言捉贼径自拽去莫敢谁何缘此小民殊不遑安其间盖有老年无归惟恃一子以给朝夕者一失所依遂至殍殕最为可悯臣谓辇毂之下当使斯民熙熙愉愉如在文王之苑囿而吾兵卫扰民乃如此岂可不禁哉闻闾巷间相谓幸此讲和上下且得休息惟此一事苦为民害此臣所当告陛下也臣所居在侧与亲知间人力被捉缚夺去钱物者凡十余人皆有主名臣所不闻者又不知几何伏望圣慈严赐处分施行
乞禁妖教劄子
臣伏覩刑部关报臣寮上言乞修立吃菜事魔条禁务从轻典奉圣旨令刑部看详申尚书省臣谨按王制曰执左道以乱政杀假於鬼神时日卜筮以疑衆杀非乐於杀人为其邪说诡道足以欺惑愚衆使之惟已之从则相率为乱之阶也今之吃菜事魔传习妖教正此之谓臣访闻两浙江东西此风方炽倡自一夫其徒至於千百为羣隂结死党犯罪则人出千钱或五百行赇死则人执柴一枝烧焚不用棺椁衣衾无复丧葬祭祀之事一切务灭人道则其视君臣上下复何有哉此而不痛惩之养成其乱至於用兵讨除则杀人将不可胜数矣宣和间江浙数州已见此事厥鉴未远也臣闻传习事魔为首之人盖有所利而为之诓惑愚民怵以祸福而取其财物谓之教化此最不可恕者推究为首之人峻法治之自当衰息若不分首从槩欲以不应为坐之恐非所以戢奸弭乱也臣谓贫穷而为盗贼情或可恕事魔非迫於不得已也故为邪僻败坏风教之事其措心积虑己不顺矣是故易诱为乱也如被诱之人尚或可以濶略彼为首者虽未有不顺之迹安可轻恕欲望睿旨并送刑部看详施行
乞禁奉邪神劄子
臣访闻宣州泾县六十里内地名同公坑有女巫奉邪神名丁先生不知所起之因一二年来邪道甚盛一方之人为所诳诱焚香施财略无虚日去岁有姓李人经提刑司陈告虽曾行下本县毁拆庙宇而其徒利於所得更倡神怪之事羣起占护县亦无如之何即日邻比乡村往往食菜结为邪党近因旱暵辄以祈雨为名聚集不逞之徒率数百为羣持棒鸣锣遍行村落穿历市井至於邻境州县亦有相应和而来者窃恐小人无故羣聚别致生事欲乞行下本州取为首者痛治之若罪不至死亦须编置他州以解愚民之惑消乱於未萌也
论造军器劄子
臣契勘军器所见造李显忠所请军器名件凡一万八千有奇为工几十万而所役兵匠及和雇才一千八百余人人各占一能不可以相易则费日非止十万也况铁必精链皮必熟治漆必俟乾而後再施若此之类倘迫以严限不惟难於办集所成之器亦将苦窳而不可用者晁错有言兵不犀利与空手同甲不坚密与袒裼同弩不及远与短兵同矢不能入与无镞同今幸未急於用臣愚欲望圣慈特降处分稍寛其工程则人力裕而器械精矣必欲速就不过添雇人匠本色匠人既不易得则府县强雇不能无搔扰而事亦必无济也
论科举劄子
臣契勘国朝自建隆以来每岁开科场间或停举一二年淳化中盖尝连停四年天圣宝元中各尝停三年每停必降诏或以前举取人已多或以频年科场有妨肄业或以营奉山陵诏或以程文未精停嘉佑二年则诏间岁开科场至治平三年乃始诏三岁一开自是以来率是今年大礼明年科场又明年省试殿试其该恩文学人须候来年郊恩召保官从本州次第保明方详赴部如此故正奏名与特奏名人赴部年分不同而大礼初?补人与特奏名人往往相先後到部不至同时拥并吏部便於注受而转运司逐年应副财费并无相妨诚为经远之计昨建炎元年系殿试年分当年为军兴展至明年就扬州试次举合系绍兴元年殿试为与明堂大礼相妨又展一年就临安府试缘展过前项两年是致绍兴十年当举进士复加七年与大礼相妨省司财计不易应办在今日尤为不便一也近年初出官人率待四五年阙若正奏名与特奏名初?补人三色同时到部侍郎左选愈见差注不行在今日尤为不便二也倘稽祖宗故事用建炎绍兴初年例更展一年则大礼科场殿试皆得如旧制永不相妨若不展则数事相妨循环无有巳时臣愿陛下断自宸衷特展一年於举人利害甚轻而於国家事体为甚顺也盖士人虽急於进取然亦何尝不以国家为念岂惮一年之淹而不为国谋乎必不然也况来年不独当举大礼按行山陵营奉有日两宫囘銮预须只备差官置局日力亦恐不给安得不随时而制宜乎且士之就科举亦欲得禄而已今诚为之裁处使登第到部无拥并之患易得阙次则若迟而速未为不便臣故曰利害甚轻且如前此正奏名之在末甲者方待铨试而特奏名用乃前一年大礼保官先注受去事皆倒置若展一年则亦无此兼河南陕西士人久罹乱政学业荒废姑缓一年就举宜亦无不愿欲臣愚以为事理灼然似无可疑倘合圣意乞依祖宗故事降诏施行
论迁转劄子
臣契勘朝议奉直大夫磨勘并特恩共以八十员为额御史台置籍候有阙即牒吏部照会将见任朝议大夫应合磨勘人以次迁转顷缘靖康建炎两次覃恩自朝请大夫转行入朝议奉直员数不少盖溢於八十员之额矣然经今十余年或已转中奉中散或致仕或物故固宜有缺员也臣施照本台案牍日前不住牒会诸路上件官员数往往报应卤莽不无漏落亦多有未报去处致无凭关牒吏部兼河南陕西等处亦取会未到既不见得的实员数即今来见任朝请大夫虽年劳极深久合磨勘非遇特恩亦无迁转之期是塞庶官循序平进之路以啓其侥幸不安分之心臣愚欲望特降睿旨从本台径牒诸路专委知通取索管下见任土居寄居若干朝议奉直大夫的实员数脚色家状本州具委无漏落朝典文状缴连自牒到日限一月取索入急递或专差人报台如有上件官见已赴阙亦须声说见在行在守官人即从本台径行取会候诸路报到齐足别置新籍一切如旧制施行如出违所立日限及有漏落去处其所委知通许本台弹劾取旨重赐行遣
论赐造宅钱劄子
臣近闻正月内有旨赐刘光世造宅钱三万贯今又闻三月二十八日续降指挥令漕臣吴革干办修盖取今日近毕工臣窃惟事有缓急义有可否在适其宜则下无间言艰难以来用度日广民力不加适今和议初成不赀之费犹未知所从出光世之富何啻什伯封君赐钱自不应受况又欲厉民而营造乎臣以为在今日劳民动衆之事非有甚不得已固当一切罢去犹恐不足以苏息疲瘵慰合人情光世将相重臣与国同休戚岂不能体此且营造太母宫殿可谓不可已者臣前区区犹献愚忠乞从简约岂不知以天下养为圣人之孝盖随时制宜不得不然光世又何为者其亦不可已乎诸将一体兹事不可开端伏望圣慈速降处分寝罢今来三月二十八日指挥庶协公议亦所以全光世也
又劄子
臣今月初一日具劄子乞降处分寝罢三月二十八日指挥差吴革修盖刘光世第宅事今已累日未蒙圣旨施行臣见光世提兵以当一面然初无尺寸之功亦不闻曾与敌人如何接战不知陛下録光世何功必欲赐第以宠异之如是之不可巳值此朝廷多事费用百出民力既已困竭乃於倥偬中兴此不急之役人情谓何臣恐四方闻之皆不以为然也梓宫之还有寝陵之费两宫迎奉有宫室官府之费河南新复州军有劳赉经理之费是皆国之重事不可以少缓者而土木之功方且施於端居高卧不任事之人不知诸将暴露於外者又将谓何若人人以为不可已他日皆当有此赐则是将如宣政之时而後慊陛下亦忍为之乎忍为之则臣不复敢有言若犹恤天下之公议念艰难之未济姑欲令此凋瘵之余息肩吐气则缓急轻重不可不择斯役在所速罢也臣愚不胜区区祈愿之至
论赐圩田劄子
臣伏覩今月二十六日圣旨指挥将建康府永丰圩拨赐韩世忠士大夫闻之莫不骇愕臣窃契勘本圩计田九百六十顷岁收米三万斛他圩未有其比不知此赐出於宸衷抑世忠有请而陛下遂与之乎世忠带三镇节度使金玉满堂姬侍列屋买田之资固当不乏若陛下特与是陛下继封君之富而忘斯民之贫困也若世忠有请是世忠身为重臣曾不念国用艰窘民力殚竭而谋丰巳不已也且世忠屏翰王室服勤尽瘁忠勇冠天下而独此不知此臣所未喻也陛下亦尝问司农岁入几何而会其出乎艰难以来岁入缺天下三分之二而所费倍於承平之时矧今河南新复劳赉经理用度益广又非前日之比然则陛下於推恩之际可不重惜而轻出令乎诸将暴露之久其谁不知然而贵极富溢前古所无人主所以待遇之意亦前古所无请无不从求无不得亦前古所无未尝奏功而宠数洊加亦前古所无此则诸将所当自省也汉高祖之将无非战胜攻取与共取天下者事定之後得保首领者无几今吾诸大将虽皆有屏翰之劳然坐享富贵未尝有攻城略地之事而恩眷日隆乃复求於人主不已其亦未之思乎江东圩田不知能几千顷若诸将人赐千顷所余亦无几矣夫天下者天下之天下人主亦不得而私有之故一爵赏一赐予必有以合天下之心厌天下之公议故受之者不为泰而安且荣焉倘或不然虽莫或敢言然腹诽者多矣朝廷举错使天下皆不以为然则亦安用臣等为哉臣是以不敢避触犯之诛臣之职也陛下倘以臣言为然欲乞宣示世忠听其辞避亦所以保全其名节也如或不然是臣每每狂妄负陛下责伏乞赐罢黜施行
又劄子
臣二十九日具奏论韩世忠不合赐圩田事未蒙指挥施行臣再契勘得永丰圩田系绍兴三年七月九日指挥每年以来米三万石为额仍自绍兴五年为头依额起发本圩有监官三员余十圩共计止收米五万八千余石并无官监此以见江东圩田惟永丰最为浩瀚若遂拨赐是岁减官米八分之三用度既失此数又当取之於民不知三万石竭几家之膏血才能办此在陛下不可不恤也窃闻世忠近献十万缗为两宫汤沐之奉陛下欲以此报之此亦误矣不知世忠所献俸金乎官钱乎诚以俸余为献陛下以他物赐之令过其直足矣千顷之田将来若此成熟岁当得十万石少不下六七万石岂可轻以与人使诸将皆有所献而人赐之千顷陛下亦何从得田如是之多且如三万石以中价计之自不下十万缗是一岁所收已足偿世忠矣当此艰窘利源所在安得不为有司虑乎臣愚区区欲望速降睿旨施行
论预借酒息钱劄子
臣闻杨沂中乞预借三年酒息钱三十万贯及别借二十万贯相兼回易契勘诸军衣粮目今各不阙不知多要此钱欲作何用若谓添修军器频年未尝出师一矢无费何用添修昨沂中纳献五库岁取净息十万贯於省司在本军初未有省也况本军旧有六库其一尚存今已约束诸军止得就本库沽买其记已足倾五库矣何至遽有阙乏当此国用艰窘而军中实无一事辄借四五十万缗诚为无谓若徇其所请委曲应付他日诸军或有攀援将何以继臣谓必不可从也臣又闻沂中经朝省援引绍兴三年指挥乞将中军官兵在军已及四年人并各转一官资臣窃详昨来圣旨盖为在外诸军各以防托出战劳绩迁转惟中军别无出入功赏所以有上件异恩系一时特降指挥今在外诸军亦无防托出战非泛恩赏即是内外事体均一岂容一军独援往前一时指挥辄有迁转臣谓此尤不可从从则啓後来之侥幸其弊当浸广而无穷矣伏幸睿明裁察
论州县妄费劄子
臣窃谓近因费用日广上下忧岁入之不支为陛下陈节用之说者多矣如遣使河南诚不可已之事诸臣反命亦皆言徒御之冗民病供亿圣慈深以为然自今一切用度渐当从省节矣然臣窃见士大夫多务便私鲜有能为国家爱惜财用者且如一帅臣到罢供帐借请率费数万缗小郡亦不下数千缗虽曰有例独不可稍裁损乎况有数易之弊民力殆不能堪也又有守帅将官托讨捕之名差驻劄官军迎送者各是千百人随逐所过州县既批口劵又索犒设如此之类独不可严禁止乎凡是无理之费州县时时有之徒竭吾民之脂膏无补公家之毫发主计者往往屈於权势莫敢致诘是以朝廷不得而知也臣谓罢无名不急之务不独在朝廷当然州县妄费亦复不少如接送之类愿各为之限制稍从简约若违法差借兵卒或因缘为奸者并痛治之庶几所谓节用裕民者得矣
论戚里除授劄子
臣闻王制曰爵人於朝与士共之傅说曰监于先王成宪其永无愆夫爵人於朝而稽之於士夫或非公论稽之于先王或非旧制则议者必以为过举可不谨哉臣伏见近日戚里除授每加优异往往不用祖宗故事岂以比年以来外族凋疎於是深轸圣慈务极恩意而然欤此固陛下睦姻之厚德也然而德陛下之赐者甚寡而不以为然者天下皆是此不可不知也前日孟忠厚以郡王出守镇江今潘正夫又以驸马都尉除开府仪同三司是已历考祖宗朝驸马都尉惟石保吉以历履外任尝着成绩於行营乃於晚年才得使相自余皆无此如以郡王出守则未之有也忠厚正夫倘於艰难时尝有勲劳在人耳目则越常制而宠之其谁曰不然今徒以存抚之故而废祖宗之法以啓侥幸於後人无怪乎舆议之未孚也然开府者既已敷告大庭日传千里矣分符者又已就郡臣亦尝以为请蒙陛下道其所以矣臣之区区固知其无及於事然执法臣之职也陛下尝谓臣祖宗之法不可辄改臣以为上行法则下有所从上废法则下亦莫之守矣臣愿陛下特降处分孟忠厚潘正夫差除系一时特恩後人不得援例仍自今除授非有祖宗旧制并许给舍台谏论驳不惮改如此庶几幸门杜絶而天下皆知陛下如天之无心也
高峯文集卷二
<集部,别集类,南宋建炎至德佑,高峯文集>

[book_title]卷三
钦定四库全书
高峯文集卷三　　　　　　宋　廖刚　撰表
兴化军到任谢表
备数柏台初乏纪纲之助求归梓里滥膺符竹之分省分凌兢戴恩感激臣某诚惶诚惧顿首顿首伏念臣糟粕末学朴琐材姓名偶玷於天聪声迹顿荣於宸翰南箕不簸重媿虚称朝阳一鸣宁非素志属双亲之埀老叩九阍以陈词天地无私曲被容光之照犬马有养难忘从欲之仁此盖皇帝陛下圣度兼容皇慈善贷妙虽行乎天道微亦察於人伦略大义而信父子之恩简具官以图郡邑之政是令孱鄙猥冒宠灵臣敢不怀惧渊氷究心刍牧日边清梦尚追龙尾之班海角孤忠式谨菖叶之候未填沟壑誓补涓尘臣无任瞻天望圣激切屏营之至
天宁节贺表
伏以天祚元圣运当火德之隆候届小春庆浃江流之大万灵稽首四表倾心臣某诚懽诚忭顿首顿首恭惟皇帝陛下帝武储祥河清协瑞图治百王之上收功千载之余日月逾明山川增气涵养既均於普率懽呼靡间於迩遐执玉称觞一一华封之祝望云就日人人天保之歌臣窃守郡章阻趋朝着遥跂鵷鸿之列曷胜蝼蚁之情
谢主管杭州洞霄宫表
居闲积岁不堪家食之艰锡命自天获遂真祠之请戒养初营於甘旨素餐终腼於面顔感戴惟深凌兢增剧中谢伏念臣穷乡冷族末学陋儒徒念异时教养之恩莫适今日艰难之用尚欲偷生於田里固知负罪於神明上皇寘臣於学宫亟迁台属渊圣访臣於海峤以备谏员前无陨首之忠嘉後有纒心之痛愤何嗟及矣可胜道哉赖日月之有明幸乾坤之再造既获後於衆人之死复容伸其一已之私此盖伏遇皇帝陛下天覆尧仁日严舜孝艰险万状独知大历之无疆忧勤百为不忍一夫之失所悯其将母以来谂为之颁禄以代耕侥冒兹多贤劳安在虎头略地方须横槊之豪龙尾朝天敢谢奉璋之髦第效封人之祝益祈皇祚之隆洪造难酬丹诚徒竭臣无任瞻天望圣激切屏营之至
除福建路提刑谢表
分职省曹初以便亲而丐免按行乡部遽蒙改命以遂私幸尝熟察於民风庶获尽心於邦宪戴恩甚渥抚已增荣臣某诚惶诚惧顿首顿首伏念臣赋命奇穷谋身迂拙虽朝廷收録之意每厚然丘壑退藏之日为多忧患余生自阻风云之会艰难多故未伸犬马之劳尝思量力以效忠不敢爱身而避事乃者猥膺除召亟遂奔趋偶撄疾於中途复言还於故里旋值扰攘之寇近兴阡陌之间方愚民乘势拥衆以横行适所在乏兵经时而勿问善良无所控告井邑为之一空目伤沸鼎之聚鱼身虑积薪之及火遂忘出位姑事招擕盖念无知之民本皆乐业之俗或缘艰食有失抚存况多无辜实为驱胁因广好生之德尽寛必死之诛尸祝不可以治庖实慙越俎乡邻有望於救鬬宁免缨冠岂谓赦其狂易之愆委以澄清之任庶几将母不必远家示曲记於孤忠冀或伸於来効郊尘若此绵薄何堪此盖伏遇皇帝陛下尧大普容舜明遍照开远俗自新之路无疾于顽嘉儒生恶杀之心不求其备谓抚民在去其邪虐而折狱莫尚乎哀矜既能息一乡之争或可当八郡之寄刀劎渐消於牛犊共归祝网之仁衣裳不易於介鳞终赖舞干之化此圣德之所感召岂愚臣足以奉承但竭驽疲庶逃鳏旷臣无任瞻天望圣激切屏营之至
除吏部侍郎谢表
右史清班已玷记言之选东曹贰职遽分择吏之权责任弥深凌兢增剧臣诚惶诚惧顿首顿首伏念臣才不适用仕本为贫渊圣取之於奇穷留滞之中陛下振之於忧患摧颓之後谏垣迅召既以亲辞省闼优除亦缘病免乃者方解外台之印复参剧部之聨曾未踰时遂跻近列墨笔操牍而随後初无补於忧勤啜菽饮水以尽欢实难忘於定省有怀未白宜去而迁讵安迹於华途只厚顔於公论此盖伏遇皇帝陛下尧仁天被汤德日新曾片善之弗遗庶羣材之并进谓尝试摄因使叨瑜臣敢不恭奉训词力除奸弊非无格法岂容贿赂之公行倘患稽违固有日月之可考誓服勤於夙夜冀少答於眷私利国可为捐躯何爱臣无任感天荷圣激切屛营之至
兼侍讲谢表
铨吏剧曹滥蒙超擢谈经邃幄并荷殊私辞不获从愧无所措臣诚惶诚惧顿首顿首闻圣人立言以埀教盖将为万世之传明主稽疑以治民必欲兼百王之治使孔孟之训愈久而无替则文武之道何时而不行然而书虽存而迹已陈语有穷而意无尽非得通方之学曷明至当之归顾臣何人辱兹遴选此盖伏遇皇帝陛下舜智好问禹能不矜当国家多故之时修祖宗暇日之事详延儒雅博考异同横槊赋诗不数建安之小技投戈讲艺独追东汉之高风岂惟资所得以正心固将推有余以济物夫何孤陋获预讨论浩若渊泉第觉微言之深远荧然爝火宁增大学之光明姑诵謏闻仰承休德臣无任瞻天荷圣激切屏营之至
除给事中谢表
叨陞峻职果招致於烦言忽沐寛恩与蠲除其罪籍拜丝纶之旧渥涤媒孽之久污感戴特深凌兢增剧伏念臣荒疎末学椎鲁凡材初无经世之资徒有尊君之念偶然奏对荷圣明特达之知荐被褒迁皆豪俊清华之选滥尘非据飞谤由生赖公道之方行俾无辜之终免此盖皇帝陛下尧仁徧被舜智周知曲成万物于甄和不忍一夫之隅泣于君子小人之际克谨其难察儒生学士之心敢忘於孝务消朋党之弊靡容谮愬之行是使危踪获安成命臣敢不益坚愚守力奋孤忠精卫虽微恃不分於用志驽骀已老或有取於迷途誓捐顶踵之私图报乾坤之造臣无任瞻天荷圣激切屏营之至
给事中赐对衣金带谢表
忧患摧伤偶存余息谗诬昭雪遂逭严诛丹墀方幸於朝趋青琐复叨於夕拜袭衣增饰深慙衣锦之荣宝带生辉更觉服金之滥恩光叠被感涕横流臣某诚惶诚惧顿首顿首伏念臣才不逮人仕初为养畴昔荐更於台省屡以亲辞中间冒摄於铨衡日思外补有怀未白宜去而迁是令贝锦之巧成几至搢绅之不齿忽承明诏下逮衡门涤瑕疵於指摘之余施雨露於凋残之後复寘论思之地俾输献替之忠顾臣孱微将何报称此盖伏遇皇帝陛下尧仁天覆汤德日新用人惟已而不惑於间言以道观能而悉归於器使犹矜戆直未忍弃捐臣敢不恪奉训词益坚晚节回天有路所忧绵力之难胜填海无期独恃此心之不变尚图微效少答洪私臣无任感天荷圣激切屏营之至
除刑部侍郎谢表
国命与闻莫称殿中之职邦刑专宰讵为天下之平委畀匪轻凌兢增剧臣某诚惶诚惧顿首顿首伏念臣箕裘冷族糟粕陋儒窃科第者凡三十年谩叨禄食在朝廷者才一两岁更拙身谋重去庭闱遂安田里几已膏肓於泉石曷尝梦想於云天陛下起之於废弃之余振之以清华之选曾不数载遽列从班慙负滋多方欲投诚而引退恩荣猥及何图冒宠以更迁揣分非宜捐躯奚报此盖皇帝陛下尧天惟大汤网克寛聿求折狱之良用广好生之德独怜忠朴数见谓为老成庶克公平靡或容於寃滥臣敢不恪遵成宪深体至怀每惟君子之尽心敢谓哲人之细事誓殚犬马之力仰副乾坤之仁臣无任感天荷圣激切屏营之至
除徽猷阁直学士知漳州谢表
叩阍有请初缘衰疾之私奉诏俄惊载荷宠灵之渥叨尘非据慙负弗胜臣某诚惶诚惧顿首顿首窃以居其实者君子所以自修与之名者圣人盖将示劝寓直丝纶之宝阁要归翰墨之洪儒国之光华士所矜式如臣无取岂所宜蒙盖遇皇帝陛下尧大体天舜明烛物曾不遗於片善每加惠於羣工是以窃食於乡邦复许聨荣於禁掖云章奎画托神物之护持金马玉堂觉天威之咫尺臣敢不铭心恩意浴德训词誓将蝼蚁之微仰答乾坤之造臣无任感天荷圣激切屏营之至
漳州到任谢表
二年持橐讫无补於涓埃千里分符第有慙於纶綍亟宣诏令用慰吏民臣某诚惶诚惧顿首顿首伏念臣赋性疎戆奋身寒远粗识古人出处之大致恨无今日经济之长才误被简知荐尘华要南箕北斗宁逃尸禄之讥白发苍顔更抱负薪之疾初幸投闲而屛处继求补外以效劳仰荷圣慈俯从愚恳因许过家而上冢不妨便道以之官惟是漳滨实穷闽境其民鄙野而狱讼素简其地僻左而宾客少过窃此便安将何报称此盖伏遇皇帝陛下至仁徧覆盛德兼容立贤无方使臣以礼念臣尝居近列而备知德意以臣曾官是邦而熟谙人情借曰懦庸庶能办集臣敢不本中和而为政审思斁以宜民期殚夙夜之勤少答乾坤之造鳬飞虽远未妨渤澥之春驽驾已疲徒结轩墀之恋臣无任瞻天望圣激切屏营之至
冬至大朝会表
阳气潜萌君道寖长四方来贺肃陈亚岁之仪万福攸同仰赖一人之庆臣某诚惶诚惧顿首顿首恭惟皇帝陛下德本天纵道与时亨化国之日舒长诸福之物毕致鹰扬百万诞恢禹贡之图椿岁八千将迈广成之夀万国皆会涂山之玉帛两河复见汉官之威仪顾协气之应期信神灵之隂赞臣适司郡龠阻缀朝班式倾向日之诚愿祝後天之算臣无任瞻天望圣激切屏营之至
元会表
三阳应候肇迎交泰之祥四序更端诞布始和之治照临所逮庆拚攸同臣某诚惶诚惧顿首顿首恭惟皇帝陛下履正当阳体元御极协帝之则与物为春惟克享於天心用再造於王室六龙夙驾允符虞舜之省方万骑长驱已迈周宣之复古福如川之方至道与时而偕行臣叨守左符欣逢盛旦莫预称觞之列徒倾向日之心臣无任瞻天望圣激切屏营之至
贺天申节表
长发储休天啓兴王之祚诞弥纪瑞时标申命之符万福攸同四方来贺臣某诚懽诚忭顿首顿首恭惟皇帝陛下丕承宝绪寅御洪基绍列圣以惟新契千龄而再造祥推甲观允膺震夙之期候应蕤宾光被文明之治夀隆箕翼庆溢冈陵臣忝缀从班适分郡守遐瞻禹会徒倾就日之心窃效尧明仰赞後天之算臣无任瞻天望圣激切屏营之至
明堂大礼进马表
宗祈之盛夙戒於羣工职贡之微爰升於内廐臣某诚惶诚惧顿首顿首窃以圣惟飨帝孝在宁亲啓重屋於商堂将谨神灵之荐稽乘黄於周壤聿修臣子之常恭惟皇帝陛下高拱法宫中兴宝运远羁縻夫与国尽驾驭於英豪虽属多艰不忘报本孝思维则洽华夏之懽心祀事孔明申昊穹之骏命凡居近列率有彞章臣适守左符阻陪厘事衔恩未报每怀俎豆之慙去国方賖更起轩墀之恋臣无任瞻天望圣激切屏营之至
谢明堂赦表
配严禋於穹昊已孚精祲之交涣大号於寰区诞布龎鸿之泽照临所逮鼓舞惟均臣某诚惶诚惧顿首顿首恭惟皇帝陛下若昔大猷顺天休命二郊与宗祈间举率循数疎之中三岁而巨霈一施不失迩遐之信既告成於盛礼用敷锡於繁厘乐与多方共承丕贶盖圣人孝子为能飨黍稷非馨而苍生黎献共惟臣室家胥庆矧下惟新之令仍除未便之科恩浃无垠欢腾有截臣职聨宗橐身系郡符望龙衮以骏奔阻陪执事占鸡星而鳌拚敢後承流臣无任瞻天望圣激切屏营之至
冬至大朝会表
初阳协序诞膺滋至之休吉月颁常更布惟新之德一人有庆万福攸同臣某诚懽诚忭顿首顿首恭惟皇帝陛下圣与日跻道同天运仁由所性孝本因必自闻弓劎之遗克笃羮墙之念东都诸侯之会庶事一新汉殿万年之觞厥仪惟旧敢祈履顺不替延洪臣叨守左符阻趋严陛望云天而稽首第葵藿之倾心臣无任瞻天望圣激切屏营之至
车驾巡幸建康起居表
窃以金陵之王气实惟江左之名都虎踞龙蟠天设王公之险川浮陆走地均玉帛之期銮辂甫临寰区胥庆臣某诚惶诚惧顿首顿首恭惟皇帝陛下大勇天锡盛德民归念欲净於氛埃靡怀安於宫室六龙夙驾式遵虞舜之省方万骑长驱已迈宣王之复古况牧野多附周之衆而洛阳多思汉之民固将一举而并空朔庭岂待五年而始成帝业臣叨纡郡绂莫缀戎行占埀灭之旄头愿赫雷霆之怒望周天之日毂宁忘葵藿之倾臣无任瞻天望圣激切屏营之至
元会表
两仪交泰躬宝历以复新万?骏奔御端朝而受祉照临所逮鼓舞攸同臣某诚懽诚忭顿首顿首恭惟皇帝陛下圣与日跻道同天运志清储耻行贯幽明适陈献岁之仪爰谨会朝之始推汉殿之仪有旧矧周邦之命更新三十六路之土疆复恢圣治万八千岁之夀考允属至仁臣叨守左符阻趋严陛望云天而稽首第葵藿以倾心臣无任瞻天望圣激切屏营之至
太上道君皇帝升遐慰表
臣言今月初九日伏奉制书太上道君皇帝升遐者秦岭云横方回銮而永隔【一云恨来音之久絶】鼎湖龙去痛往事之难追恸发九重悲纒率土臣某诚哀诚感顿首顿首恭以太上道君皇帝德参覆载道契希夷修身千二百岁以未央在位二十六年而大治成功斯在雅慕帝乡之游厌世而归永谢人间之乐恭惟皇帝陛下孝锺天性圣尽人伦念深每见於羮墙望切第瞻於屺岵忍承远讣曷胜哀情创巨痛深诚难於节抑任大责重尤戒於毁伤敢祈俯就於礼经庶以下符於人愿臣限拘郡绂不获奔走阙廷臣无任荒摧陨越之至
宁德皇后上僊慰表
臣某言今月初九日伏奉制书宁德皇后上僊者万里承哀吁天何诉五情衔恤率土惟均臣某诚哀诚感顿首顿首伏以宁德皇后德盛母仪功侔坤载远从苍梧之狩久虚长乐之朝忽返真灵永捐大养恭惟皇帝陛下尧仁浃物舜孝自天永怀莫报之恩尤极无穷之戚愿俯全於典制庶加惠於臣民臣限拘郡绂不获奔走阙廷臣无任荒摧陨越之至
明堂大礼毕进马表
臣某言伏遇今年九月二十二日明堂大礼毕谨依条例进奉马一疋者一人昭事既隆报本之仪万?庆成宜盛充庭之献臣某诚懽诚忭顿首顿首窃以因时制礼必参考乎舆情备物见诚盖有取於良马爰表驰驱之意敢辞驽下之姿当五福敷锡之时适四方来贺之旦式遵彞典仰效微勤恭惟皇帝陛下茂集大勲中兴宝祚膺上穹之眷命称盛礼於昌辰翼翼九筵益焕累朝之典皇皇四牡尽观上国之光协天人相与之情笃宗社无疆之庆臣职聨禁掖身系郡符宣室受厘莫预奉璋之列周南留滞徒怀伏枥之慙不胜贺厦之私弥觉望云之切臣无任瞻天仰圣激切屏营之至
冬至慰表
臣某言伏覩今月初一日冬至节者日月不居俄一阳之来复霜露既降增上圣之孝思时序变迁人神感恻臣某诚哀诚感顿首顿首恭惟皇帝陛下练冠在疚黄屋非安顾羮墙之念方深然龟鼎之基所属适此迎长届候所宜敛福惠民哀难不忘先国家者乃帝王之孝礼当有节介夀祺者实海?之心盖图百姓之安允赖一人之庆臣限拘职守遥贡悃诚觊上寛於圣情庶下符於人望臣无任瞻天望圣激切屏营之至
贺冬至表
日行南陆云瑞西郊气应卦以潜升道与天而俱庆中贺恭惟皇帝陛下体元当宁茂德对时允符刚长之祥诞受朋来之福遇七百年之历数无有後艰以八千岁为春秋请自今始臣簪履旧物丘壑余生汉殿称觞莫预鵷鸿之列尧天望日徒倾葵藿之心
高峯文集卷三

[book_title]卷四
钦定四库全书
高峯文集卷四　　　　　　宋　廖刚　撰表
谢御史中丞表
臣某言伏奉告命除臣御史中丞者只趋召节方获望於清光擢长宪台遽叨膺於宠命莫遂循墙之避良慙专席之荣感戴惟深凌兢增剧臣某诚惶诚惧顿首顿首伏念臣志虽好古才不逮人潜心圣学之微讵窥阃奥奋迹寒乡之远谩阅岁时惟知直道以事君每以至诚而待物谋身则拙涉世更疎不图遇神圣之知亦滥居侍从之列顷缘衰疾丐就便安怅去国之三年幸承流於千里抚民虽切报国蔑闻剡牍由衷方露乞骸之请赐环自远宁当直笔之权惕若不遑惧无以称此盖皇帝陛下用人惟已立贤无方聪明宪天自见忠邪之判陟降顺帝靡由好恶之私知臣素守朴忠察臣必无阿附俾任纲纪之寄庶几议论之公臣敢不深体宸心恪遵圣训桑榆已晚今也欲罢而不能沟壑未填期於有犯而无隐臣无任感天荷圣激切屏营之至
谢工部尚书表
臣某言伏蒙圣恩除臣工部尚书者乌台阅岁居怀窃位之慙鹤髪盈颠每动归田之念正应谢事遽复叨荣揣分非宜抚躬增惕臣某诚惶诚惧顿首顿首窃念臣才能謭薄识虑迂愚徒抱爱君之忠讵有济时之略粤从外服擢寘中司初期踵顶之捐讫蔑涓埃之补顾尚贪荣於昼接其如贻诮於夜行式贡忱辞仰干聪听岂谓曲怜旧物未厌陈人埀去而复留丐休而获进矧预六曹之长实参八座之聨曾是匪才玷兹高选此盖皇帝陛下配天覆帱如日照临不求备於一夫靡或遗於片善固已赦其瘝旷之罪又更宠以褒擢之恩臣敢不深体眷私勉图称塞思竭谋猷之告誓殚夙夜之勤虽丘壑心存怅桑榆之暮景而乾坤施大觉蝼蚁之命轻叩阍莫待於再辞报德敢忘於九殒臣无任感天荷圣激切屏营之至
谢兼侍讲表
臣某言伏奉告命除臣兼侍讲进讲春秋者窃以春秋之义诸儒每病其难知讲读之官盛世岂容以滥处不图惰学辄被殊荣辞莫获从愧无所措臣某诚惶诚惧顿首顿首伏念臣虽好古识不逮人谈经久废於衰残冒宠已踰於分量念菟裘之千里未许告归去金华者十年敢期重到矧微言实散於三传曾高弟莫措於一辞惟兹不刋之书未易复驾其说又况如愚臣之浅陋若为辅圣学之高深其能与於斯乎多见不知量也此盖皇帝陛下舜智好问禹能不矜修已期於安人多闻将以建事是用数赐清闲之燕讲明治忽之原博学於文以蓄其德孰谓古人之糟粕实惟治道之权舆臣敢不仰赞圣谟勉敷臆说大明既照虽无劳爝火之施溟海无涯初未厌细流之纳臣无任感天荷圣激切屛营之至
谢提举明道宫表
自知甚明实久污於华贯人言可畏果难逭於弹章荷仁圣之矜容寛蔽蒙之诛责乃还旧职俾奉真祠恩大命轻感深涕陨中谢伏念臣受才不敏赋性至愚但知直道以事君罔敢欺心而蒙巳以陛下好贤乐善故辄屡荐其所知以陛下听谏纳言故每备陈其所见惟识虑之不到致悔吝之随生戚乃自贻咎将谁执颠隮末路已类於倒行收拾残躯第期於正毙何图宠禄尚逮冥顽此盖皇帝陛下若日照临如天覆帱常曲成於万物靡求备於一夫念尝叨预於近聨不忍遽加之深谴敢不省愆田里絶意市朝刍豆一生宁免轩墀之恋云天万里未妨葵藿之倾
谢降官表
臣某言今月十一日承准南劎州顺昌县公文递到告一道降授臣左朝散郎依前充徽猷阁直学士差遣封赐如故臣已即时谢恩望阙只受讫者滥居要职初惟惧於拙疎荐致烦言果难逃於罪谴未加流窜实出恩私感极涕零愧深汗浃臣某诚惶诚惧顿首顿首伏念臣性资庸戅学术迂愚误蒙特达之知屡玷高华之选属在纪纲之地誓殚夙夜之心事君以忠敢有欺於天日人言不善要无负於神明尚戒风闻况怀私意惟克已之诚不着而服人之德无闻是招怨谤之辞辄凟高明之听谓御史之言曾不足信虽天子之狱亦复无凭致彼敢然悉臣所致已孤任使甘俟诛夷仰荷保全姑从镌削兹盖皇帝陛下尧天广大汤网濶疎罪疑惟轻必务舆情之协德施者博宁先旧物之遗臣敢不佩服训词省循往咎深惩力小之不可任重益思自厚而罔敢责人孤迹易危恨乞身之已晚大恩难报徒结草以为期
贺皇太后回銮表
臣某言伏覩进奏院报迎奉皇太后回銮已归内廷者积十六载之暌离一朝忧解符亿兆人之愿望四海欢腾允足慰於圣心兹莫大之邦庆臣某诚惶诚惧顿首顿首恭惟皇帝陛下德合天地孝通神明自兴屺望之悲日切风停之念使轺频遣初非疆土之求黄屋匪安独幸銮舆之返诚动金石信及豚鱼果缘志笃而意专卒致天助而人顺边尘久暗长年如隔於黄泉兰殿生光絶域俄还於紫禁坐获如初之乐永膺滋至之休臣尝叨侍於清光屡钦闻於慈训徯音尘之殊切指日月以为期仰惟圣孝之获伸曷胜愚衷之倍喜独恨养疴穷谷待尽明时徒持贺庆之心莫预称觞之列怅望云天之远不任犬马之情
慰梓宫到阙表
臣某言伏覩进奏院报迎护徽宗皇帝显肃皇后梓宫已到行阙者治安岁久曩尝厄运之逢道德日新兹获上天之助归大丧於万里慰至孝於九重痛固难堪事匪易遂臣某诚惶诚惧顿首顿首恭惟皇帝陛下诚格上下行通神明自闻弓劎之遗益笃羮墙之念轝金辇玉几殚中国之藏厚礼卑辞独幸敌情之顺天地为之动色金石为之变姿於是狄免岐山之侵苗格两阶之舞仙游虽远应同辽鹤之归异域宁留爰即会稽之葬伏愿皇帝陛下宗师达孝开释至情盖天数有不可逃惟圣人为能深悉转祸为福如国势之寖昌据旧鉴新宜帝德之益懋臣退居田里阻造阙廷仰寛永感之心式慰咸怀之衆臣无任瞻天望圣激切屏营之至
谢复朝奉大夫表【绍兴十二年】
臣某言今月六日承南劒州送到告一道以臣昨降一官遇今年九月十三日赦恩叙复授左朝奉大夫已即时望阙谢恩只受讫者荣辞簪绶已窜迹於樵苏泽霈云天亦沾恩於雨露往愆斯涤旧秩仍还埀暮叨蒙没齿曷报臣某诚感诚惧顿首顿首伏念臣劎津冷族璧水腐儒饕禄食殆逾半生玷从班亦将一纪愚不晓事拙昧趋时空余尊主爱民之心蔑有建功立事之効更缘疎谬自取悔尤止从鑴削之科实出保全之赐敢图霈渥优叙官阶俾迁善庶为圣人之徒虽不告犹从大夫之後分安适去久同堕甑之已忘福媿徼求何幸覆盆之俄撤此盖伏遇皇帝陛下尧则天大汤建民中有作福无作威无弃人宁弃物诚格上下孝感神明致母子之如初念室家之胥庆肆敷锡类之祉爰施宥罪之仁尚逮要荒靡遗草莽荷容光之必照觉寒谷之生春臣敢不永佩训词深铭德意余生无几自怜西日之颓洪造难酬第祝南山之夀臣无任瞻天荷圣激切屏营之至
谢致仕表
叨窃过多居怀慙惧衰残埀尽久合退休荷圣度之容优灼愚衷之恳请俯从其欲更锡以恩感极涕零媿深汗浃中谢伏念臣奋身寒远遭世休明徽考擢之学宫俾聨台属渊圣起之海峤令备谏员伏从睿明临御以来顾如凡庸幸冒尤甚自郎官亟迁柱史由铨部入直琐闱累月司刑辄陞华於内阁朞年执法遂进长於列曹莫或为之先容无非出於洪造虽折骨絶筋誓图报效而穷年毕世蔑着事功敢言川泳而云飞实迫钟鸣而漏尽忱辞屡凟方虞忤意於冕旒明命俄颁何意矜情於蝼蚁此盖伏遇皇帝陛下尧天广大文日照临纳四海於德泽之深沐羣工以恩波之渥不迷物性每尽下情念臣尝与论思心惟忧国察臣率多狂直志在爱君是蒙覆焘之私使全始终之节碎身曷报没齿难忘犬马恋深曾是轩墀之物云天望絶徒倾葵藿之心事未定於盖棺死犹期於结草
遗表
佚老山间已负捐躯之誓归全牖下敢忘报国之心念平生遭遇之由荷累世眷怜之厚正冠待尽雪涕明忠中谢伏念臣振迹寒微逢辰休显越自泮雍之选浸膺台省之除遂缀从班稍尘要路记言柱史曾微直笔之称择吏铨曹又蔑得人之效以至琐闼论事邃幄谈经并出误恩举非素望因求补郡继欲引年方驰谢事之章遽被还朝之诏迂愚无取乃承乏於中司嫌怨已深复陞华於八座顾天地之赐极矣而蝼蚁之报缺然自取讥弹敢辞黜免尚聨内阁仍奉真祠终还已褫之官更允就闲之请微生何幸晚节知荣岂谓忧逐喜来病与衰会始经旬月已在膏肓马渤牛溲已听医师之用舍鼠肝虫臂一随造物之推移观自性之本空岂残骸之可恋尚留余息请毕愚衷恭惟皇帝陛下孝悌通於神明忠信行乎蛮貊以万世无以加之德成上圣不可及之功故恢帝王敦朴之风躬祖宗勤俭之实杜智谋而不用卷兵甲以深藏益壮基图大同夷夏然人情解缓不生於艰棘之初而治道因循常起於宴安之後山溜穿石蚁穴溃堤实平世之所难焉惟明主乃能察此三苗格舜伯益尝戒於无虞西旅宾王召保犹期於谨德忽兹不务非臣所知愿於既安且治之初纳此至愚甚陋之说此生已瞑讫无补於明时厚德难忘徒有期於再世
代谢赐元圭御制批答并议状表【秀州仪曹】
龙墀称庆莫参禹玉之观册府传休叨被羲图之锡恩荣猥及懽惧交深中谢恭惟皇帝陛下天德出宁神道设教万邦无斁庶政惟和人歌下武之继文世仰重华之协帝是兴神物适兹地平而天成莫非王臣孰不手舞而足蹈眷惟遐逖靡与观瞻肆颁制作之全文俾覩希濶之盛事盖圣神在上无远迩之间而典礼于时乃教化之原欲将感格於无形岂容秘啬而不示矧天心昭着何止数十而盛德谦抑至於再三如臣何知获此荣观声猷允塞已彰神动而天随播告聿修更协云行而雨施恍如在鵷鸿之列粲然觌缫组之华郡邑生辉吏民胥庆臣敢不钦承休命深体至怀赐尽丘山曲尽使臣之礼命轻蝼蚁誓殚报国之忠
代贺正表
尧历更端夏正肇序诞布始和之政茂迎交泰之祥庶事一新殊方来贺【一云盛德惟新羣伦胥悦】恭惟皇帝陛下乘时出震继照明离道并世兴体一元而运化恩随天施与万物以为春故得四表之欢亦尚一人之庆臣叨膺郡寄式谨诏颁奉璧称觞莫预鵷鸿之列望云就日徒倾葵藿之心
代贺皇子冠表
礼重成人况主器之元子冠加玄服爰正位於东宫一人有庆万邦惟宁恭惟皇帝陛下道为天向德实民归使夀福而多男时惟天命观会通以行礼于棐民彞矧与处者正人既克迈於成德举历代之废典耸四海之具瞻夀考万年资以干蛊而用誉本支百世裕乎开国以承家臣叨守左符忻闻嘉事休祥协应称觞莫厠於鵷鸾福禄来崇贺厦徒勤於燕雀
代谢赐燕乐表
德盛而乐备适兹百年之兴器正则精中用作万邦之式自云天而肇锡与民社以同懽中谢此盖皇帝陛下道冒羣生仁敷率土身度既调於锺鼎天和徐播於埙箎虽比八音靡有惉懘焦急之患肆颁列辟曾无幽闲僻陋之殊盖声音之道政实与通而中和之纪情不能免宜皆用之乡人邦国岂独奏之宗庙朝廷恩同雨露之均化甚风雷之速臣敢不钦承休命深体至怀俾淫哇之余见睍而聿消偕礼义之俗闻韶而忘味洋洋盈耳尚慙季子之庶几巍巍成功徒颂周王之夀考
代贺夏祭德音赦表
祀正坤仪举百王之废典恩敷涣号洽四表之懽心暖然与物以为春洒若配天而施泽臣某诚懽诚忭顿首顿首窃以尊天尊地奉事岂容或偏曰隂曰阳相类固当有别俗儒习乎闻见世主乐於因循谓复古为迂谈以合祭为令典共遵一辙何啻千年如西京汾隂之祠时则得而方泽适非其所若东汉城北之兆位则正而季春适乖其宜世将道隆礼自圣作恭惟皇帝陛下体天立极稽古阐猷新一代之章程卒累圣之功绪於是郊丘判於南北时日顺於夏冬坛制再成登降初瞻於天步地只皆出精纯允塞於渊衷矧景象之旁臻若祥光之下烛百神受职万国倾心宜迅发於德音以加惠於庶狱臣某叨守符竹获奉札书咸与惟新敢怠承宣之责求膺多福益祈持载之休
代进连理木图表
圣人在上同四海於一家天瑞应诚致殊本而连理嘉生有象协气同流虽云荡荡难名不敢默默但已中谢窃以休徵必缘类至珍符非可以求凡兹并穗连柯之祥实惟同条共贯之象矧乃冥交异干初若一体而无疵中擢秀枝复同二气之所化宜甘露醴泉之所沾润若景星庆云之所照临曾是僻陋之邦获此神异之产兹盖皇帝陛下道侔覆载功备生成寛裕温柔足有容木因得性诙诡谲怪通为一天且弗违乃景贶之丕昭实至和之交畅臣适守兹土倍剧懽悰纪咸宁之书敢耀光於爝火拜豫章之表祈永夀於南山
代贺立皇太子表
储副天下之公器允属元良理义人心所同然孰不鼓舞礼行盛旦庆浃敷天中贺窃以德厚者位崇号显者数异稽之于书建后王所以若天道考之于记养世子所以训国人顾时君每以为难惟上圣行所无事恭惟皇帝陛下齐驱尧禹迈迹汤文以百姓之心为心非先王之法不法况主器之长子实有道之曾孙念行则留而守则从载隆国本宜出有师而入有保益致君尊光动前星润增少海咸自一人之庆蔚为万世之休臣叨守左符钦闻嘉命承华修谒莫陪鵷鹭之趋魏阙驰诚宁忘燕雀之贺
代写赐日历表
治历明时盖欲先天而钦奉承流宣化要知布政之攸宜赐受匪轻兢荣增剧窃以天者道所自出时乃治之由兴日官推步其大端不差於翲忽守臣考观于新度式谨於权舆凡以为民本之作事恭惟皇帝陛下聪明时宪历数在躬转玑窥衡齐神尧之七政用天因地叙大禹之九功暨声教於朔南居德刑於冬夏正欲和天人而无间岂惟同正朔之所加臣敢不推本圣心恪勤岁事蓂庭赞育虽自出於元功菖叶劝勤尚勉追於循吏
代贺皇太子牋
恭审皇太子殿下受册礼成者只荣宝册正位青宫俨铜辇之聿新捧琼章而共庆恭惟皇太子殿下岐嶷间世元良自天海润山辉金昭玉粹允为龙楼之孝至【或云行着】肆膺鹤禁之典崇义当羣心欢弥率土某限拘职守徒剧贺诚珠履盈庭念尘踪之莫测【一云天下系心仰邦荣之有耀】箕宿介夀岂臆颂之敢私
代进献白龟贺表
臣某言访得白龟一枚其大如钱色泽温润如玉神采灿然不类常龟考之传记实惟一人万夀之祥臣不敢隐默随表上进者灵由天产出为治世之祥色莹玉华瑞表圣人之夀繄神物所未尝见非盛德曷云能来受命有符均庆无外臣某诚懽诚忭顿首顿首恭惟皇帝陛下体元立极迈古成勲道格幽明恩渐动植诸福并生於协气四灵宜蓄於嘉休是招雷属之精亟献莲巢之瑞涂中曳尾不蕲千岁之藏坐下出头爰兆万年之永允类凤凰之见治更同贤哲之昌邦灵沼波深无复疑於罝网彤庭日暖犹想负於羲图臣叨被使令慙辜报称究心夙夜每怀天保之章辅世明昌敢後宁王之宝臣无任瞻天仰圣激切屏营之至
代谢赐历日表
奉若天道必窥测以求端钦授人时将顺乘而兴治惟承流之庶事爰被赐以君恩荷责匪轻抚躬增惕中谢窃以隂阳固有常度历象要属治朝协五纪以定岁月日时讫四海而示分至启闭差不容於杪忽妙实行於鬼神恭惟皇帝陛下历数在躬聪明时宪齐神尧之七政叙大禹之九功万国由宜诸福毕至是谓和天人而无间岂容同正朔之所加臣敢不推本圣心恪勤岁事归余於闰庸讵人物之非天施实於民孰知帝力之于我
代嘉王贺冬表
朋阳来复爱景迎长气应卦以潜升道与天而俱运恭惟皇帝陛下体元用妙抱一建中允符刚长之祥诞受简穰之福臣依光宸极沐渥天枝品物咸亨共庆休嘉之旦景命有仆倍深祈颂之情
代嘉王贺皇后冬牋
日行南陆云瑞西郊初阳应候於黄锺亚岁藏仪于紫禁恭惟皇后殿下德侔坤载化迈雎风品类潜亨助生成於万物神明协相配夀考於一人臣夙奉训慈居蒙庇渥愿颂萝图之永长依兰殿之光
代谢赦表
好生大德每恳恻於天慈霈泽龎恩俄顺从於人欲欢腾有截庆浃无垠恭惟皇帝陛下体道御图乘时兴治观省极隂阳之妙和同臻福禄之多适兹本属年纪元辰建月用祈永命有来天保之章诞锡庶民爰孚涣汗之号涤濯湔拂乎抵冒之狱还定安集於沾濡之民发於诚心廓此嘉会尧法天运虽荡荡以难名舜尽人伦益业业而致孝臣叨膺委寄获预颁宣歌舞圣时曷胜情於蝼蚁推原德意庶效力於涓尘
高峯文集卷四
<集部,别集类,南宋建炎至德佑,高峯文集>

[book_title]卷五
钦定四库全书
高峯文集卷五　　　　　　宋　廖刚　撰奏状
转对言州县废格德音奏状【吏部侍郎】
臣自获侍清光两蒙陛下埀问闽中盗贼事圣慈恻怛靡间遐迩日者偏师一出悉巳荡除亟推涣泽加惠善良德至渥也然臣窃闻之州县官吏废格德音尚仍旧态或追积欠谓非今赦所捐或行和籴军粮复行科配或被贼驱虏之人执据归业百端邀乞不即给还物产大抵赦书多只略行张挂随即收藏盖奸贪之吏尚欲取之於民故不乐使之通知虽赦书有许越诉文彼凋瘵远民讵能自达於朝廷臣愿严降指挥专责诸监司受理诉词不得辄有阻抑如州县推行敢有一事违戾并重寘典刑庶几圣泽实及於民一方幸甚
转对论屯田奏状【给事】
臣尝谓国不可一日无兵而兵不可一日无食今诸将之兵被於江淮不知几万数初无储蓄之备日待哺於东南之民已不胜其困矣可不为之虑哉然救此患者莫若屯田朝廷亦尝行之於淮南乃今阅数秋矣曾未闻其有补岂措画之方劝相之诚有未至乎何其效之迟也臣有说於此昔郭子仪以河中军尝乏食乃自耕一亩将校以是为差於是士卒皆不劝而耕是岁河中野无旷土军有余粮史传所载不可诬也以此知在主将加意而已夫子仪之事固不可以强大将然自偏禆而降独不可勉之以身率乎陛下诚诏之曰将校有如郭子仪之躬耕者朝廷当加旌赏彼亦必以为荣而胥劝矣此一说也昔汉之盛时力田者与孝弟同科盖务农重谷所以劝之者不得不尔臣观比年行军之赏以功迁资者动以万计诚诏之曰每耕田一顷与转一资彼以执耒之安方操戈之危岂不特易此赏诚行万顷不难得将无不耕之田矣此二说也臣又闻诸葛亮据武功与司马对於渭南每患粮不继乃分兵屯田为久驻之基耕者杂於渭滨居民之间而百姓安堵军无私焉今江淮之民流离失业者甚衆顾未有以安集之耳诚诏之曰假尔种粮复尔赋租虽有士卒不汝侵扰凡主将之可恃如此则彼有转相劝率负耒耜而来者矣夫争鱼者濡逐兽者趋利之所在人乐赴之死且不避而况无死之惧乎此三说也三说诚行则兵食足而民力纾矣非徒如此种粟既多则人相与出力以御外患而军势亦益张矣岂小补哉臣愿陛下以是属之诸将可乎是谓经远之谋富强之术而中兴资也若夫贪尺寸之功为侥幸之举与夫觇彼之所为而辄务胜之抑末也臣恐或为所欺反自取困弊耳非计之得也愿陛下虚心而加择焉天下幸甚
议庙祧申尚书省状【刑部侍郎】
臣某闻天子之庙四亲二祧与太祖而七古之制也然礼有以义起者故周以后稷为始祖而文武虽亲尽而不祧非礼之经也後世有始封如后稷则为太祖可也得天下如文王武王则不祧可也如其不然则当遵古制而已是以汉高帝以崛起有天下为汉之太祖而太公以上无与焉本朝艺祖有天下虽战争揖逊与汉不同而崛起则类也然则东向而为太祖夫复何疑然又有可以义起者如太宗皇帝既有一天下之大功又实我之祖则异时长居昭而不祧谁曰不然自此而降亲尽则祧不必为後世有功有德之说可也何以言之汉以孝文之德孝武之功为不迁之宗後世有不以为然者为其出於一时之见而非古制也是以本朝议不祧之庙或欲以仁宗或欲以神宗纷纷之论已随时而异同矣要之宗庙者子孙所以追奉其祖先者也何暇拟议其功德之厚薄而去取之哉故後世非如周文武之得天下天下之所共与而不可遏则自太祖而下循序而祧礼之常也况初不着於太祖之先者乎乃若後世执兄弟为一世之说以谓太祖太宗止合作一室此又未通之论既谓之太祖居独尊之位则继及者岂得与并惟在昭穆之列则可以世论耳此正当以义断也至於三年一祫祭礼谓合食於太祖之庙是以太祖为主也则东向之尊焉可易哉然本朝自前祫祭僖顺翼宣四祖咸在未得如周以后稷为主与享者皆其子孙是以姑遵晋魏以来故事虚东向之位盖从权也自今七庙已备则虽千万世太祖常居东向之尊夫复何疑断自太祖则四祖神主迁之别宫当祫则即而享之前代每行之而议论之士皆以为当矣夫复何疑前乎太祖者迁之别宫即而享之则後乎太祖者宜藏之夹室合食於太祖之庙从可知矣若五年一禘请以商人周人禘喾明之则当禘僖祖为宜盖禘之祭最疏为其虽远亦不可忘而已设为生太祖而禘宣祖则失禘之义矣既曰禘其祖之所自出岂必近而亲者耶
乞将磨勘合转一官回授故祖父奏状【刑部侍郎】
臣近准吏部关报取会臣年劳磨勘转官者伏念臣故祖父丕行修於乡以长者称事臣曾祖母甚孝曾祖母享年九十有三臣祖父享年亦八十有八相继皆见五世孙世所未有人以为臣祖父纯孝所致而臣於诸孙特所锺爱教以忠孝言犹在耳今荷圣恩致身侍从臣祖父虽有美行无缘沾恩臣辄昧死上干天听乞依刘大中近例许臣将今来磨勘合转一官回赠臣故祖父丕一官伏望圣慈俯从臣子之欲特赐处分臣不胜荣幸
漳州到任条具民间利病五事奏状
检准绍兴三年二月空日尚书省黄牒二月二十八日三省枢密院同奉手诏节文应诸守臣到任及半年以上实具民间利病或边防五事以闻臣今到任及半年以上恭依所降诏旨指挥条具民间利病五事须至奏闻下项
一臣昨陛辞日尝面奏本州自来无城欲到任修筑蒙圣训修城自是守臣职事福建诸州军往往无城然难速就须是前後守臣相继留意方得臣仰悉陛下爱惜民力重兴工役虽有不可已者亦必要之以岁月而徐为之也臣自到郡首行相视民居市井虽云凋疎亦颇濶远若外城诚未可轻议旧来自有子城官舍仓库刑狱皆在其中惟是修筑灭裂初无砖石甃砌所以经雨辄坏今仅存基址而已臣欲乞随宜且修子城然尝计度周围凡八百六十余丈工力亦自浩大必须先备砖石然後乃可兴工近城沿流元有官窑须破年岁工夫烧砖州之南边溪水泛即到城门当用石作城脚治流有采石去处臣愚欲望朝廷许本州招置壮城兵一百人稍视土军衣粮不得他役逐渐招到便令烧砖运石砖石既备日用百工修筑外更别作措置五七年间庶几可得就绪也臣非不知招军增费重惟州郡荡然全无城壁理宜措置疲民既不堪重役如乞降度牒之类臣亦未敢而本州所管厢军不多守城兵士常是通融差出尚犹不足却是军粮颇常寛剩可以那融臣是以欲乞权置壮城兵士俟将来修了即减其数别填阙额军分如得允当伏望圣慈特赐指挥施行
一臣伏见闽中差雇海船一事尤须措置盖比年纲运皆由海道又有防托等差使且如本州今年来已差过一百二十余只以所诣州军通融槩计每只不下赔费二百缗是以一岁之间科率百余船户凡二万缗余彼亦何所从出臣自到官尽籍管内所有船只立赏以絶欺隐之弊非徒讥察盗贼亦欲差使之均觊稍息之也续承准本路安抚司备坐枢密院指挥海船并结为保伍毋得擅出必关州县今则一一遵依施行所以防其为盗详矣然臣窃以谓此徒制其末耳况今所谓船户初非前日为盗之人彼方重困於差使则当有以赈恤之是谓急务臣请备言之大抵海船之家少上中户轻生射利仅活妻孥者皆是今以其船尽载官物但量与之雇直一有风生疎失勒令赔备监锢禁系动经岁时往往破家竭产终不能偿其一二此一不便也平时海舟欲有所乡必先计物货选择水手修葺器具经时阅月略无不备然後敢动则又必趁风信时候冬南夏北未尝逆施是以舟行平稳少有疎虞风色既顺一日千里曾不为难今从官中差雇则不然大率纲运多经期所需期限严迫州县不得以时月为词而遽遣之追呼监逐若驱盗然故每事不得如法而滞留裹费失?赔偿此二不便也臣愚欲乞参酌事宜每岁发纳上供钱颇循旧例计置轻齎陆行必虑亏折姑请以其半附舟并军器若物料等麤重地由海道庶几差使不至频并船户得以休息此救弊一也差雇必优其直仍以船力所胜官载六分四分听其贩卖赔费既少优获利息则足以得其心力矣此虽在州县缘财用阙乏又难得船官吏以此不暇存恤要须明降指挥务令公私两便毋得尽妨其衣食此救弊二也应上供纲运并候夏季风信顺便尽数起发仍前一年差雇船使之预备交纳官司申严约束毋得邀阻使免守候滞留之费此救弊三也臣谓海运省便诚未可已则如前所陈不可以不察若重扰之而不加恤使之艰苦不聊其生则是驱之为盗贼也又何禁乎臣叨为民牧目所备见不敢隐默伏望圣慈矜察早赐处分措置施行
一本州有习俗之弊婚嫁丧祭民务浮侈殊不依仿礼制娶妇之家必大集里邻亲戚多至数百人椎牛行酒仍分彩帛钱银然後以为成礼女之嫁也以粧奁厚薄外人不得见必有随车钱大率多者千缗少者不下数百贯倘不如此则乡邻讪笑而男女皆怀不满丧葬之家必广为斋设以待宾客继用荤酒而散物帛倘不如此则人指以为不孝富者以豪侈相高贫者耻其不逮往往贸易举贷以办若力有不及宁姑置而不为故男女有过时而不得嫁娶亲丧有终制而不得葬埋者皆是深可骇也访闻泉福兴化亦有此风而此郡特甚臣尝询之虽愚民亦或自知其非而怵於流俗莫能自革臣职在宣化敢不谆谕觊其悔悟所愧无德格之诚难欲圣慈特降睿旨於福建路杂格令内增立约束为之节制而禁止之庶以厚风俗且使不困於浮费非小惠也
一契勘本州即日见管屯驻外州军兵士一百四十二人数内二十一人在州执役一百二十一人各系监司及属官等处白直并只於逐处陈状乞作本州屯驻之名移文前来勘请添支钱米是虽有屯驻之名实不曾亲到役计前项见管人数除身分月粮外一年添支米九百余石钱五百余贯此外又於监司州军添支口券是一卒有三色请受也当此公私匮乏时岂容无功之人侵耗如此臣诚不知厢军屯驻立法本意徒见福建广南诸军州目今皆有此弊交互纷然甚无谓耳臣愚欲乞并罢厢军屯驻监司听於所部州军均差白直必不可罢即须身在屯驻州军执役方许添支钱米亦省费寛民力之一事也
一州县有时估实直所从来远矣省司买物用时估见任官用实直物增减则有旬申月申令市司主之法非不详密也近年指挥罢去实直见任官听於私下买物意欲寛恤市行抑贪吏耳然吏或奸贪何所忌惮况官无实直明文尤得以贱价取於百姓诚难检察惟廉谨畏法者遂为小人所欺往往饮食之物倍直然後能致而心犹不能自安以不知实直故也臣窃以为非便禁止奸贪初不在此徒反为之地耳愿复旧法庶有关防但见任官应买物合为之限制仍委市长更谨察物价常令实直稍增於市行则亦无不便者区区愚见如或可采乞降付有司详酌施行
应诏奏状【知漳州】
准尚书礼部符备奉手诏节文太阳有异氛气四合中外侍从之臣其遵前後诏书各举能直言极谏之士一人将详延於廷诹以过失次第施行用承天意者右臣奉诏旨历思平生所知识之人觊有以仰承休德虽学问文采不无其人求所谓贤良方正真能直言极谏而文词敏赡足以应科目者迄未有得久稽裁奏臣诚惶诚惧不知所处除不往更搜访外窃复思念侍从之臣以论思献纳为职艰厄未济变异仍彰陛下侧身咨访亟图消弭之方此臣等所当披露心腹竭所见闻庶几仰补圣政之万一亦何暇转索之於疎远草莱之士而望其能言者哉臣诚不自揆姑欲以区区愚意仰塞明诏伏望陛下廓天地之度霁雷霆之威少埀聪听使狂言获经圣虑虽就鼎镬臣无所憾恭惟陛下谦恭责已勤俭宜民声色不迩问学是好尝瞻父兄之耻侧席仁贤之求臣实未见圣德之或缺然则变见之异曷为其然臣闻应天以实不以文自靖康以来天之谴怒甚矣不必日蚀地震之为异也陛下尝试验之於心应天之诚其亦有未至耶臣愿有说於此陛下昨者慨然念往辙之或非惧天谴之有在於是有建国公之封盖将以承天意而示公於天下後世者也然而不遂正名为子者岂尚有所待耶有所待则是应天之诚未至也人君之举事惟上有以当天心下有以合天下之公议而幽无负於神明则在诚以行之而已倘非发於诚心而曰姑若是云耳则有始而无卒者有矣曾不足以服匹夫匹妇之心而况可以动天乎臣愿陛下昭告艺祖在天之灵正建国储君之位布告中外不匿厥指使四方万里乃至九夷八蛮皆知陛下此举出於诚心而志先定矣异时虽有百斯男不复变易此於圣德岂不光哉岂不大哉是诚足以答天意而转祸为福感人心而变逆为顺彼边徼闻之亦将慕义而率服者矣此所谓行小变而不失其大常陛下亦何吝而不为乎臣窃以为陛下之失得独在於此置此之大而欲饰小善行小惠以消天变非臣所敢知也且作善降祥天鉴靡忒自古命以义者後世子孙往往复受天命如仲雍避季而夀梦有吴宣公立和而与夷有宋之类是也臣非敢以此为说辞欲陛下知天理之昭昭如此孟轲曰责难於君谓之恭吾君不能谓之贼陛下方求直言极谏臣故敢以尧舜之所为望陛下伏幸圣慈未赐狂瞽之诛而加采纳焉实宗社生灵无穷之福臣不胜惶恐战越待罪之至
议盐法申省状【知漳州】
某检会本州即无蔡端明前件事但不得见当时所建明本末然目今利害大槩可见者尽行禁榷官虽获厚利而盗贩者终不可止徒使狱讼不得衰息而畏法之民长食贵盐耳虽行之已数十年谓之良法则不可也或谓法禁如此犹虑未严若听其贩卖如漕计何是不然禁榷之法虽在今以舟船若步担私贩者所过镇务罚重税以敷岁额盖实利之而未尝禁也惟是千百为羣持仗部押山行而远贩者实与官争利巡尉敛避初不敢谁何此其所从来远矣此属未尝不得志是禁榷徒有其名耳故不若弛之为愈弛之则人得而贩其价自平奸民不得擅其利矣大抵法欲久必本於人情而行法不可以自欺名禁而实未尝禁非自欺而何法行而使奸民得志良民受其弊岂人之情也哉若许下四军州盐户输官之外量纳官钱自在煎卖上四军州商旅量纳官钱自在转贩前日一切抑遏乞覔之弊不得复行是诚公私皆便省事省刑可以经久行也惟镇务不复可收重税然量纳之数前日所无以此准彼必不止於相当则於漕计何害盖量纳虽不多取要纳者既衆岁计之自当有余蔡端明所谓获利一两倍殆以此然此说不足深求若以利入倍多为主则虽更张之不能善此不可不谨盖自元丰初蹇周辅为转运使讲究累年关防周悉无非以便民为名而实欲尽收其利故利未尽得而奸民自是得志以至於今为害未艾以某愚见禁榷招盗其理明甚盗不可以兵止倘有以消之於无形之中则善耳
契勘本州盐团伍所岁管煎盐一百八十万斤除二十万斤应副汀州般请外分卖四县产契等盐甫得敷足认纳诸司钱三万三千贯亦可了办此外若听百姓纳钱通煎在本州分私别无未便将来镇务收盐钱税更令别项桩管便见有补惟是上四州军出卖处贩者既多尤须措置若只用平价多中收息甚善如因出卖处贩者敷产户则其弊又甚於禁榷元丰间尝差上等户充盐舖此亦不可行乞照会
转对乞禁遏籴奏状【工部尚书】
臣闻昔晋饥使乞籴於秦秦伯以问诸臣百里奚曰天灾流行国家代有救灾恤邻道也丕郑子豹在秦有怨於晋请伐之秦伯曰其君是恶其民何罪於是乎输晋之粟故後世莫不以秦伯为有德於晋而以晋之闭籴为负义夫秦晋敌国也犹贵於通有无以拯其民孰谓一化之内乃欲分彼此耶昨岁旱伤高田多不收今旧谷将没民且艰食窃虑州县官吏各私其民胡越相视而不相恤则老弱有沟壑之患而壮者聚为盗贼在朝夕矣钦望圣慈申饬诸路监司检察所部官吏毋得遏籴富民毋得闭廪须价庶几通融相賙急而国无饥民诚一时之急务也
高峯文集卷五

[book_title]卷六
钦定四库全书
高峯文集卷六　　　　　　宋　廖刚　撰进故事
元年十一月二十六日进故事
前汉武帝纪元朔元年冬十一月诏曰公卿大夫所使总方略壹统类广教化美风俗也夫本仁祖义褒德禄贤劝善刑暴五帝三王所由昌也朕夙兴夜寝嘉与宇内之士臻於斯路故旅耆老复孝敬选豪俊讲文学稽参政事祈进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子壅於上闻也二千石官长纪纲人伦将何以佐朕烛幽隐劝元元厉蒸庶崇乡党之训哉且进贤受上赏蔽贤蒙显戮古之道也其与中二千石礼官博士议不举者罪有司奏议曰古者诸侯贡士壹适谓之好德再适谓之贤贤三适谓之有功乃加九锡不贡士壹则黜爵再则黜地三则黜爵地毕矣夫附下罔上者死附上罔下者刑与闻国政而无益於民者斥在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风易俗也不举孝不奉诏当以不敬论不察廉不胜任也当免奏可
臣观自古人主欲命令之行未尝不用赏罚为先然施於荐举之当否每见其仅存而终以废弛岂以赏罚为不足以劝惩者哉大抵徒以求贤为美事而不知其真为急务故荐者不以为有功而不荐者不以为可罪而谬举者又以为适然其情为可恕此贤才所以淹滞不为世用而奸邪之徒得以肆朋比之欺凡以求之之诚不至故也恭惟陛下寝寐贤哲方诏从臣各举所知丁宁恳恻德意诚至羣臣孰不感激务使搜选期於尽得天下之俊乂以复陛下然所贡贤者必有赏不贤者必有罚董仲舒尝为汉言之所不可废也元朔设法若是其严而终武帝之世以荐贤失举被赏罚者不知凡几何人岂但为文具耶夫惟加至诚信赏罚则荐者不敢苟而所得无非贤矣所得皆贤然後笃信而专任之不使小人得以间焉则贤者得以尽其才又何功不成何治不举君子之道於是乎得矣
十二月四日进故事
唐贞观三年太宗谓房乔杜如晦曰公为仆射当广求贤人随才受任此宰相之职也比闻听受词讼日不暇给安能佐朕求贤乎因勅尚书细务属左右丞惟大事应奏者乃关仆射
臣闻人主之责在於论相宰相之职在於求贤古今不易之道也夫深居九重其尊如天何由知天下所谓贤者而进之虽在廷百执事之贤者亦无自而详知之访之左右近习则不可然则如之何亦属之於相而已矣是故尧以不得舜为已忧舜以不得禹臯陶为巳忧为是故也若夫为相者必知相之职果在於为国家求贤分职授事使之各尽其才以共治天下譬犹梓匠之作室义负偃植之材各有所任斤锯斵削之工各有所施为梓人者审曲面势指使而羣工役焉盖无所勤劳而室已成是为得矣故李克知魏成子之当相以其能为国得贤也陈平不知钱谷决狱之数而不以为愧盖以卿大夫各得其职为已任故也非知相之体耶夫以贞观方盛之际国家闲暇若不必求贤为急亦不必细务之不暇治而太宗所责任宰相者如此然则况於多事之时乎
十一日进故事
唐贞观四年六月发卒修治洛阳宫以备巡幸张元素谏曰陛下初平洛阳宫凡隋氏宫室之宏侈者皆令毁之曾未十年复加营缮何前日恶之而今日效之也且以今日财力何如隋世陛下役疮痍之人袭亡隋之弊恐又甚於炀帝矣帝谓元素曰卿谓我不如炀帝何如桀纣对曰若此役不息亦同归於乱帝叹曰吾思之不熟乃至於是顾谓房玄龄曰以洛阳土中朝贡道均意欲便民故使营之今元素所言诚有理宜即为之罢役後日或以事至洛阳虽露处亦无伤也
臣闻人君之爱民也惟恐其厉之而常失於不察人臣之爱君也惟恐其违之而常失於不忠夫人君凡欲有所为天下争趋之有过之无不及也彼徒以奉上为心而不暇顾民物之利病一或告戒之不严检察之不至则耳目之所不际斯有受其弊者矣故虽爱民而常不免於厉之也何谓失於不忠夫人臣受命以兴事於外孰不欲利国便民置君於无过之地然而志或牵於荣辱之私设若有所营缮必将宏侈是图以求媚其上而悦之斯不以其道矣故虽爱君而常不免於欺之也若太宗之与元素盖审乎此天下初定君臣相与警戒谓役疮痍之人治宫室是遵亡隋之覆辙而过之将与桀纣同归於乱其臣极言之而无所讳其君亟从之而无所吝此贞观之治所以日盛一日而後世莫之及也兹者銮驭念会稽之久驻将幸武林方遣使经营而训词恳恻深戒扰民盖视唐宗为先见矣然期限迫则民力或苦於役作材费广则民财或竭於供输事势有不免者虽将命之臣率皆忠良不忍以侧媚欺陛下其如凋瘵之余不堪重困易以怨嗟尚不可不察也且武林非可久之地陛下志不在焉因陋就简可也臣愿陛下降咫尺之诏申勅使者若杭之守宰深责之以无扰且使敷告其民而慰安之庶知陛下不忍困吾民於无益凡皆不得已耳
十六日进故事
魏文侯出游见路人反裘而负刍文侯曰胡为反裘而负刍对曰臣爱其毛文侯曰若不知其里尽而毛无所恃耶明年东阳上计钱布十倍大夫毕贺文侯曰此非所以贺我也譬无异夫路人反裘而负刍将爱其毛不知其里尽毛无所恃也今吾田地不加广士民不加衆而钱布十倍必取之士大夫也吾闻之下不安者上不可居也此非所以贺我也
臣尝考唐德宗建中之际方事征伐苦军实不足乃暴赋横敛以继之如税间架除陌钱之类无所不至故愁怨之声闻於道路时陆?奏疏其略曰将不能使兵国不能驭将非止费财玩寇之弊亦有不戢自焚之灾又曰无纾目前之虞或兴意外之患人者邦之本财者人之心其心伤则其本伤其本伤则枝干颠瘁矣呜呼理之所在不谋而同若文侯之诏其臣?之告其君者可不谓万世之龟监耶且夫缘军费而取於民固有不得已者如今日国家之事是也然而要当去冗滥察伪冒抑侥幸不以涓涓之积泄之於浩浩庶乎其可也盖取之多得而不究其所从则若文侯所谓吾田地不加广士民不加衆而泉布十倍不可不监也取之多伤而不虑其所终则若陆?所谓心伤则本伤本伤则枝叶颠瘁不可不戒也何则君民一体尔手足病者心志必不能宁民且贫困愁苦而不聊其生矣君独得安乎哉故易剥之六四曰剥床以肤凶以床者肤之所依也剥床不已必侵于肤君者民之所载也剥民不已必害於君故象曰切近灾也是以圣王之用民财也皆如民之膏血视之虽欲不敢妄取虽用不敢妄费虽喜不敢妄予故节以制度凡皆不得已而後用则民亦乐为之供亿矣书曰万民惟正之供谓是也为天下者可不法诸
二十四日进故事
孟子谓戴不胜曰子欲子之王之善与我明告子有楚大夫於此欲其子之齐语也则使齐人傅诸使楚人傅诸曰使齐人傅之曰一齐人傅之衆楚人咻之虽日挞而求其齐也不可得矣引而置之庄岳之间数年虽日挞而求其楚亦不可得矣子谓薛居州善士也使之居於王所在王所者长幼卑尊皆薛居州也王谁与为不善在王所者长幼卑尊皆非薛居州也王谁与为善一薛居州独如宋王何尚书穆王命伯冏为周太仆正王若曰昔在文武聪明齐圣小大之臣咸怀忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民只若万邦咸休
臣尝窃谓人君端拱岩廊之上左辅右弼前凝後丞或书於左以谨其动或记其右以谨其言弥缝衮职则有持议之谏臣振肃朝纲则有执法之御史相与谋谟赞襄交修夹辅宜亦可以立於无过之地矣然而穆王之命太仆正丁宁告戒若是其详且至岂以公卿大夫为弗克只厥辟哉是不然大臣之进见也有节而仆臣则起居之与亲廷臣之献说也有时而仆臣则出纳之与稽巧言令色则善谀便辟侧媚则善惑是故不可不简也盖一日之暴不胜十日之寒一齐之傅不如衆楚之咻惟吉士乃弼后於彞宪若憸人则迪上以非典矣故虽文武之齐圣昭令闻於丕显之谟有迪教之四人敷大德於丕承之烈有同心之十乱亦曰侍从仆御罔非正人是知穆王之切责伯冏孟子之为宋王虑非苟云也後世之君不知以圣哲之训为左右近习之戒徒乐其輭熟而不加察焉卒以失德而取败者多矣无他所渐者非其道也呜呼由周文武观之虽圣德之君庸可忽诸
二年五月十三日进故事
前汉杜钦传云礼一娶九女所以极阳数广嗣重祖也后妃有贞淑之行则胤嗣有贤圣之君制度有威仪之节则人君有夀考之福废而不由则女德不厌女德不厌则夀命不究於高年书云或四三年言佚欲之生害也迹三代之季世览宗宣之享国察近属之符验祸败曷尝不由女德是以佩玉宴鸣关雎叹之故咏淑女几以配上忠孝之笃仁厚之作也夫君亲夀尊国家治安诚臣子之至愿所当勉之也
臣窃谓宗社重事莫重於继承陛下圣明超越前古虽春秋鼎盛未尝不切切以是为念实九庙亿姓之至愿也然事有至理求诸已者未尽徒欲为不已之计亦未之思也臣闻土之积也不崇不足以兴风雨水之积也不深不足以生蛟龙凡变化之所为其积之贵於厚盖如此故欲蘖之荣者必培其本欲种之实者不槁其苗一日之暴能胜十日之寒者也是以圣人清心窒慾葆精啬神居内之日常少居外之日常多为是也陛下诚鉴古人所谓威仪之节夀考之福与夫佚欲之生害也试居内之日一月之间才一再焉如是疑不过三四月必有梦熊罴者矣乃所以固夀命之本根谋嗣续之要道也臣不胜区区愿献愚衷辄忘凟尊之罪惟陛下裁择
五年五月初一日进故事
唐太宗谓谏议大夫褚遂良曰卿知起居注所书可得观乎对曰史官书人君言动备记善恶庶几人君不敢为非未闻自取而观之也帝曰朕有不善卿亦记之耶对曰臣职当载笔不敢不记黄门侍郎刘洎曰借使遂良不记天下亦皆记之帝曰诚然
臣闻君子之养其德常使暴慢邪僻之气不设於身体况为人上者语默动静系天下之观感乎故书称文王武王曰出入起居罔有不钦人君之动则当尔也曰发号施令罔有不臧人君之言则当尔也曷敢尝为人而作辍哉如刘洎之言善则善矣然若徒以善恶之名动太宗是使人主惟名之恤耳未广也易曰君子出其言善则千里之外应之出其言不善则千里之外违之故君子拟之而後言议之而後动使史官不记天下人复不记而其应违如此言行之枢机可以不谨乎哉
五月二十二日进故事
司马光纪闻云国朝皇佑二年诏陕西拣阅诸军及新保揵年五十以上若短不及格四指者皆免为民议者纷然以为边事未可知不宜减兵又云停卒一旦失衣粮归乡闾间必相聚为盗贼缘边诸将之争尤甚是时文彦博为相龎籍为枢密使固执行之不疑是岁陕西所免新保揵凡三万五千余人皆欢呼返其家其未免者尚五万余人皆悲涕恨不得去且云陕西缘边计一岁费七十万贯养一保揵是岁边费凡减二百四十五万贯陕西之民由是稍苏
臣尝闻太宗皇帝尝曰兵虽衆苟不检阅与无兵同诚哉是言也夫兵不检阅岂徒冗食之为民害彼诚疲懦无用则闻敌先恐遇战辄溃是其败吾事何可胜言皇佑拣法之举真可为後世法也或曰时异事异且如今日诸将之兵大抵皆乌合之衆汰之则无所归岂承平时籍民为兵之比臣应之曰古者兵有上中下驷不必同也程其技能而等第之亦在主将而已不能战者以为下军使屯耕而优分之粟独不可乎若谓诸将所部皆貔虎之士不可得而拣汰则无是理在朝廷断而行之耳岂惟少苏民力师老粮乏患在朝夕今日之务莫此为急惟陛下留神焉天下幸甚
九月十四日进故事
唐薛收传太宗入观隋宫室且叹炀帝无道殚人力以事夸侈收进曰峻宇雕墙商辛以亡阶土茨茅唐尧以昌始皇兴阿房而秦祸速文帝罢露台而汉祚永後主曾不是察奢虚是矜以及於祸乱何此之能保哉太宗重其言
臣尝窃谓薛收非善对者也夫炀帝以奢虚亡国与商辛秦皇无以异太宗既知之矣徒赞其言奚益人臣欲进德於其君当随事有所啓沃收胡不曰创业之君起於艰难故未尝不俭苦其侈心之动多在於守成之君如隋高祖最尚朴素一传而为炀帝而穷奢极侈已如此凡以坐享安富欲败度而无所忌惮纵败礼而无所仪刑故也然则人主身自创业知俭非难但当作事使子孙可法耳故言以义制事以礼制心然後可以埀裕後昆一以礼义子孙岂遽至於穷佚欲以取祸败耶若隋高祖者徒俭而已未见其能训臣故曰收之对未善恨其无以警太宗也
六月初三日进故事
三朝宝训太宗皇帝尝曰大凡有国家者未有不欲进君子退小人然君子少而小人多何也吕蒙正曰此系时运盛衰苟邦国隆则君子道长及其将衰则小人在位
臣尝窃谓吕蒙正之言殆以天废人非正论也夫君子小人以类而进人君诚用小人则举朝皆将小人而乱以作矣时运之所以盛衰乃系乎用人之得失而曰邦国隆盛则君子道长及乎将衰则小人在位然则亦将一听其自尔耶考之於易小往大来则有君子道长之象驯致而为否亦辨之於早而已矣故人君未尝不欲进君子退小人而君子常少小人常多者其弊在於邪正不明而无以辨其邪正故也君子小人杂然并进不复甄别则小人得以巧济奸合党缔交而其类实繁君子固耻与之比肩望望然去之而立於朝者寡矣何则小人立於君子之间如木之有蠧苗之有莠蛇虺之在居室终必败类肆毒而後已岂容君子之多也哉因人主乐软美而厌规切则以谄谀之言间之欲变白为黑诬诋中伤则以疑似之迹投之欲迎合快意一网而速尽则以朋党之说去之此不可不察也从古以来治少而乱多者职此之由耳可不鉴诸
十一月二十五日进故事
司马光纪闻庆历四年四月戊戌仁宗皇帝与执政论及朋党事范仲淹曰方以类聚物以羣分自古以来邪正在朝未尝不各为党不可禁也在圣鉴辨之耳诚使君子相朋为善其於国家何害
臣尝窃谓朋党之名实生於君子而成於人君何谓生於君子盖天下有正理凡谓之君子则必共由是理故其出处论议往往不谋而同不约而合则其立於人之朝也亦岂有异趣哉是以小人指以为朋党也何谓成於人君夫君子小人杂然相间於前人君初不知其孰为君子孰为小人姑媕娿而两成之是以君子成君子之党小人成小人之党卒之愤惋切齿而其牢终不可破以致於败坏国家与之共亡而後已是则人主之过也何则彼是此非之说虽若难辨要能察情观事以理揆之则亦安所逃乎今夫直道而事人君子也小人则以阿顺为爱君本义而贱利君子也小人则以掊克为敏於事君子无所争难进而易退小人固宠保位一与人校则必巧肆诋陷期於胜而後已以类推之虽情伪万态而其大致然耳人主为虚其心而辨之於早则君子小人得矣不必致疑於党也若偲偲然以朋党为虑则任贤不得不贰去邪不得不疑疑贰存於胷中是使小人得以乘间抵隙而衆君子不复容於朝矣此甘陵二部之衅牛李白马之祸所以遗万世之恨也臣窃以范仲淹欧阳修司马光皆本朝元臣其所论朋党之事如出一口大槩皆如臣所言而修所着朋党论五代史书六臣传後尤为深切着明臣愿陛下书於屛幙间以为鉴戒实宗社万年之福也
六年正月二十五日进故事
三朝宝训太宗皇帝至道三年陈颍二州有饥民上曰朕为民之心至矣苍生福薄遂致天灾流行廪食不充朕夙夜思惟救民防患之术闻京师豪民藏粟幸其灾歉以邀厚价亦尝谕教俗未能变岂教之未明将牧民之官不能宣道诏旨而豪纵无知耶朕法天抚育固无间然
臣闻天灾流行国家代有虽尧汤之世所不能免惟圣帝明王修德於内修政於外是以虽有饥馑而老弱无沟壑之患壮者亦不致於流为盗贼凡以备之有素救之有术耳臣窃以去岁旱熯为灾除行朝辅郡淛西一带丰稔外自淛而东江东西湖南北往往赤地相望而比闾食糟糠者皆是而流离道路间相枕藉而死者不可胜数所在州县不惟无以赈恤之催科急迫尚如平路略不少寛近闻中等上户仅有食者亦不免逃移深可骇也夫周官大司徒以荒政十有二聚万民一曰散利二曰薄征十有二曰除盗贼盖必先散利以救之薄征以寛之至於索鬼神则所以聚之者无不备至然後可以言除盗贼设待之者未至则盗贼固未可除也何则老弱无食有死而已若壮者则必不肯死聚为盗贼势则使然乌可以遽责之哉是以圣人之政必为之周虑而备恤之者如此臣愿陛下详奉祖宗宝训申敕牧民之官寛其赋租尽发仓廪与民间之有余粟者量地远近通融救济庶几饥民稍得食而盗贼亦可消弭矣此所谓法天抚育罔有间然者也生灵幸甚
九年五月初七日进故事
唐李绦传宪宗曰谏官论奏不实欲黜其尤者一二人绦曰夫人臣进言於上岂易哉君尊如天臣卑如地加以雷霆之威彼昼度夜思始欲陈十事俄而去四五及将以闻则惮而又削其半故上达者财十二何哉干不测之祸顾身无利耳
臣谓李绦之言姑欲释宪宗一时之怒耳如谓天尊地卑君臣之势难合每如此则不可也夫至理所在犹刍豢之悦口人臣之进说诚有当於人心切於事情亦何难听之有当於人心切於事情而不听则庸君耳不然则进说者其诚不足以动人主耳言出於爱君之臣而君非庸常不材之资又何至每以为难如此古人譬以石投水又云从谏如转圜曾何嫌疑之有是则圣君贤臣相与之道也
八月初三日进故事
三朝宝训淳化四年东窑务请以退材供薪诏使臣阅视择可为什物者作长牀数百分赐宰相枢密三使司因谓李昉曰山林之木取之甚费民力乃以供?亦可惜也昉曰陛下圣智高远勤俭求理事无大小动出意表虽在微细无有遗弃古人以竹头木屑皆可充用正在於此唯慙臣下不克尽副天心
臣闻谨乃俭德惟怀永图自古帝王之盛德未有不以勤俭为先是以必仁民而爱物仁民则不忍其劳爱物则不侈其用所谓暴殄天物以奉一巳之私者无有也夫惟以不忍人之心行不忍人之政下逮鸟兽草木虫鱼必使之各由其道各得其宜则帝王之治举矣太宗皇帝仁民爱物之至史册所书不可殚举如以木为牀分赐近臣所费几何而必以退材之可薪者择而用之其俭德可见矣又若官造弓弩屠牛至多乃令惟纵理用牛筋余悉以羊马代之岁省牛筋可千万计之窑务深院每岁赋民蒿数十万乃令以木柹代之遂减折科之半尝有油衣帟幕已败坏者有司悉欲毁弃因令染院染练改制得旗帜数千凡此皆有司之事耳而仁民爱物之意无所不及而况大於此者乎是皆可为後世法也
九月二十三日进故事
石介唐监或曰人君深居九重之内朝廷千官百辟比肩而进接武而退何由辨得贤臣而用之何由辨其奸邪而去之对曰贤臣与奸邪迥异耳非为难辨也在人君密审而熟察其可见也昭昭矣其好直言君之短者好直讦君之失者好忠谋不避死者好补时政之阙者好不从君之欲者好不徇君之私者复为当朝正人之所延誉者为左右小臣之所谮毁者为宫掖嫔后之所憎恶者此则贤臣也其好随君之意顺君之旨伺君之色候君之言探君之心徇君之欲好诡随而从衆好循默而不言复不为朝廷正人之所延誉者为左右小臣之所荐引者为宫掖嫔后之所称美者此则奸邪也君以此察之贤臣奸邪甚易知也明皇欲罪太子瑛鄂王瑶光王琚张九龄不奉诏李林甫曰此家事耳何须谋於外人明皇欲加牛仙客实封张九龄奏为不可李林甫曰天子用人有何不可凡人观之皆以为九龄贤林甫奸而明皇怒九龄不顺已善林甫能承意贬九龄而相林甫此明皇之不察也传曰失之毫厘差以千里明皇失之致海内罹毒国祚将倾岂止误已千里也任人之际可不察欤
臣闻人主之职惟在於用人用人之辨君子小人而已察见其为君子而用之察见其为小人而去之则人主之能事毕矣尧舜禹汤文武之所以为圣帝明王以此而已然而时君世主每 於此不能者何哉非哲不足以知人则愿治之心不切未能胜已之私故耳盖君子小人揆之以道考之以事固不难知而闇於理者或不足以知之亦无足怪若夫无愿治之诚而有轻天下之心则於君子小人不必不知也惟悦其顺已者故於君子终不能用於小人终不能去此则为可罪也明皇是已明皇尝谓林甫是子妬贤嫉能举无比者是知其不可用而用之也非有轻天下之心而何故後世有愿治之诚者当以明皇为戒也
十年二月二十九日进故事
三朝宝训咸平二年真宗谓张齐贤曰赏罚二柄乃驭臣之衔辔不可不谨误赏其功犹或庶几乎若罚不当人何告诉尤宜重其事
臣伏观自祖宗以来明谨刑罚惟恐滥及於无辜忠厚之至古无有也而近时奉法之臣容有未能体朝廷之意者臣尝窃有恨焉夫有诸路监司朝廷委以监察官吏之能否功罪而行赏罚者也往往自谋太过而不暇於谋人如一司有所发擿诸司必剡奏相应惟恐後【阙】时初不【阙】　　之果有罪与否也规免
失按之责而已设有无辜【阙】　　　　　交劾之从举将傅致其罪无复有清脱者此最今日【阙】　　宗皇帝亦尝谓宰相曰近者诸处奏陈官吏【阙】
挟爱憎自今当令明坐功过三数条以验虚实臣
愿陛下申严明坐之禁不许剡奏相应则无辜者庶获免矣是则祖宗之美意也
高峯文集卷六

[book_title]卷七
钦定四库全书
高峯文集卷七　　　　　　宋　廖刚　撰辞免
辞免【缺】
辞免【缺】
臣准【缺】告以臣【缺】
作官兵不至事【缺】
挥蒙贷【缺】
辞免兼侍讲
臣伏准四月九日尚书省劄子奉圣旨兼侍讲春秋者窃惟侍讲之职盖将发明圣经渊奥之旨以上裨缉熙光明之学自古非博洽洪儒着名当世者不以充选如臣凡庸初乏术业且复年龄垂暮昔所涉猎遗忘殆尽乃使接迹诸儒侍经帷幄期以爝火之微助日月之光辉讵克胜其任哉况春秋之书先圣人寓意於一笔削之间以待天下後世其或智未足以知圣人之心则亦多见其肆臆说以害正理王通所谓三传作而春秋散是也又况不如丘明公谷辈乎又况每下如臣之浅陋者乎是以闻命震惧不知所谓而辄自列也兼臣近以气血衰耗左足发痛屈伸步履有妨见在朝假多日方图剡奏乞骸骨归田里重惟君父之恩天隆地厚区区不胜犬马恋主之情犹欲俟疾稍间乞一赐对披沥肝胆庶几睿明亮其甚非得已俯赐矜从此意未伸遽复有此恩命臣诚忧恐无以自处伏望圣慈姑赐追寝所降指挥使臣少安愚分得以徐为去就不胜幸甚
辞免徽猷阁直学士
臣今月七日准尚书省劄子节文三省同奉圣旨除臣徽猷阁直学士知漳州者闻命震惊罔知所措臣闻圣人策士大夫以名盖所以旌有德表贤能以为天下劝者也苟德业无取事功蔑闻讵可以幸得之哉臣猥以庸材滥尘法从周旋省部无补丝毫属婴残疾乞解职任实欲便已私耳蒙恩假守已为厚幸所不敢辞者有民有社可以布宣德泽庶几不为素餐若聨荣学士寓直西清是为峻职臣何为者遽敢冒此宠数朝廷职名自有次序必掦历华近声绩久着者然後以为学士况臣叨迁二卿才三数月退省愚分忧非所安所有上件职命臣不敢只受伏望圣慈收还误恩庶协公议
辞免御史中丞
臣准尚书省劄子奉圣旨除御史中丞日下供职者闻命震惊罔知所措臣以恭依指挥赴台供职外窃惟御史府实法度纪纲之所在而中执法於今惟长官自非负高明之才刚大之气通达治体鉴别人材则何以纠肃官邪维持国是选任之重今昔所难臣学植荒芜智识浅陋曩备台属讵今二十年已齿髪衰残心力殚耗尝露乞身之请未蒙矜许更赐收召臣仰戴异恩感涕交集控辞不获黾勉就道兹进对忽被亲除非臣衰老所克堪任若更叨窃非据不惟失愚臣量力之义亦恐累陛下知人之明伏望圣慈特降睿旨收还成命别授真贤以副舆论臣不胜拳拳激切之至
辞免工部尚书
臣今月十五日准尚书省劄子三省同奉圣旨除臣工部尚书日下供职臣闻命震惧罔知所为臣庸懦不才谬当要职朞年自惟毫髪无补久合告罢而况年龄埀暮日觉亡堪遂腾请老之章觊逭瘝官之罪圣慈天覆未忍弃捐更赐抚存俾安厥职仰体至意不合喋喋拒违然而方深愧惕彷徨未知所措忽奉睿旨乃复有此宠命区区之心其何能安窃惟起部之长自古不必备惟营宗庙宫室则暂置巳乃省去今猥以癃老无用之人尸之岂适有不巳之事而真乏人耶重念臣至衰谢惟是退处田里休养羸躯以待尽则其所愿伏望圣慈收还误恩从臣所请许守本官致仕庶安愚分
乞出
起居舍人乞出
臣昨在闲废中蒙恩擢寘郎曹间关未克只赴蒙就除本路提刑已复召还遂自吏部郎官入侍殿陛如臣凡庸叨冒多矣所宜麋捐躯命以图报称而臣才识短浅不能有所建明所职阙然日惟旅诸仆御瞻望清光而已臣虽不肖亦知愧耻日夜诚不自安重念老母九十岁在朝既无丝髪之补去家又阙甘旨之奉喜惧之年人子所惜进退之际义当何如欲望圣慈特埀矜悯除臣便乡一小郡臣素居民间庶能宣布德泽绥抚疲瘵因得不废亲养亦足以示陛下广孝道器使士类之大臣无任祈天俟命激切屏营之至
刑部侍郎乞出
臣辄沥危恳上干天听仰赖陛下天地之量俯赐矜怜未从诛殛则臣万幸伏念臣愚陋无堪昨缘朝廷除擢过分招致人言?於罪籍陛下回日月之照於覆盆之下使沦溺黯闇之迹复得齿於搢绅且又寘之要职备数从臣陛下所以赐臣厚矣所宜殒首碎身图报万一虽才力浅短无以自効岂不日夜在念而臣赋分穷薄不胜宠荣迩来气体日衰疾病迭作尤苦左臂时时发痛不可屈伸缘此数废朝谒深用不遑若不控告君父求解职任稍存臣子进退之节正恐起居失次或至颠仆不支为班之列羞取笑士类此臣所以不避诛责辄敢有请伏望陛下推天地父母之心察其在朝莫能有补特赐指挥除臣一宫观在外差遣使得休养三二年倘未填沟壑犹觊得尽余龄以効犬马之报臣无任祈天望圣激切屏营之至
再乞出
臣近奏具陈乞外任宫祠伏奉诏书不允者臣仰荷圣慈抚存臣子之意感激恩荣不任惶惧然臣区区有不得已者辄罄愚衷再凟聪听窃惟天地父母之心必加矜怜未即诛窜则臣之幸重念臣庸虚一介遭遇圣朝特达之知擢寘近列日从诸贤获望清光於九陛之下臣非木石岂不贪此宠荣所为干冒威严求解职任实缘犬马之齿埀暮衰病日侵所患臂痛正妨朝请故虽欲长恋轩墀不可得耳况臣自还从班於兹朞岁甲兵钱谷既非所知献纳论思略亦无补日夜负愧久已不能自安重以贱疾将有颠踣不常之患如此而不引去尚妨贤路是不复有廉耻也陛下亦何以臣为伏望圣慈察其悃愊俯从所请若以为尚可驱策未欲置之闲散愿得一小郡为陛下抚绥贫弱禁戢奸凶庶几可竭疲驽亦不徒费禄廪臣所不敢辞也仰冀乾坤之造不违蝼蚁之诚臣无任屏营战栗激切恳祷之至
又再乞出
臣前具奏乞外任宫观蒙圣慈降诏不允臣於次日辄复昧死罄竭愚衷再凟威严累日听候未得指挥臣诚惶诚惧不知所为重念臣犬马之齿六十有七在朝最为衰暮疾病既侵气体顿弱况复肘臂屈伸有妨若冒宠荣不力引退纵无人言岂不自愧不惟负愧实恐支持不行臣之区区具布前奏伏望圣慈曲埀矜察特赐允从臣无任瞻天祈圣激切恳祷之至
乞致仕
漳州乞致仕【绍兴八年九月十一日发】
窃以人臣之义论其死乃已曷可言归然而大夫之年至於老而传亦容自便盖筋骸既不堪於事任则禄位固宜谢於宠荣伏念臣猥以虚庸误蒙饬擢亟从冗散躐致高华叨尘今八九年潦倒且七十岁艰难何补空怀犬马之忧病患相仍况是枫蒲之质形神疲弊气血衰残深惟民社之重不可以偷安复畏简书之严空难於苟免念仲尼戒得之训稽老耼知止之规辄申蝼蚁之诚仰幸乾坤之造恭惟皇帝陛下体天道大育物仁深每加意於臣邻常俯从其志愿伏望矜其衰朽锡以休闲许臣守官致仕冀克收於晚景庶无负於初心矧类南箕曾乏簸扬之助爰瞻岱麓未妨寻抱之除生欠捐躯没期结草
被召命乞致仕【八年兴化军发】
臣某言十二月十三日伏奉诏书以臣陈乞守本官致仕不允者颓龄莫制方腾告老之章旧物不遗已降召还之命载颁温诏曲示眷怀顾衰朽之奚堪第兢凌之增剧臣某诚感诚惧顿首顿首伏念臣初无他技独守朴忠滥厠迹於禁廷蔑闻补报获承流於乡邑实窃便安既匪李躬年耆而学明又媿百药齿宿而才壮偶未填於沟壑宁有觊於桑榆恳到愚衷盖念首丘之无日丁宁天语更令衣衮以生辉义不得辞恩将曷报此盖皇帝陛下尧仁天锡汤德日新靡求备於一夫欲兼收於衆善岂谓散樗之卷曲无足取材尚怜老马之虺隤或能知路断来章之再请使力疾而一行臣闻命靡遑驱车恐後亦欲效铅刀之一割敢徒矜敝帚之千金虫鼠何心尽托乾坤之造海岳可助誓将顶踵之捐臣无任瞻天望圣激切屏营之至
御史中丞乞致仕
臣辄申愚悃上凟圣聪臣昨守漳州於前年九月内上章乞致仕未得指挥间被旨召赴行在既造朝遽蒙陛下误恩付以台事冒昧就职於兹一周星矣空疎无术初乏建明朴拙寡闻鲜所弹击激懦衰而莫振竭短见以徒勤讫无补於朝纲实有妨於贤路重念臣犬马之齿七旬有奇蒲柳之姿百年能几素苦臂疾近觉目昏形既弊而学术亦衰学益荒而语言奚取日虞瘝旷重积罪愆伏望皇帝陛下施天地父母之恩遂草木鱼虫之性矜其不逮亮其不欺特赐罢免御史中丞依昨所乞许臣守本官致仕庶几末路不负初心臣无任祈天望圣激切屏营之至
再乞致仕
臣今月初七日具奏乞罢御史中丞许臣守本官致仕伏奉诏书未蒙俞允臣无任惶恐战越之至臣衰朽不才谬当言责日久涓尘无补媿负实深式陈恳悃之辞冒凟高明之听敢意天慈未忍弃捐赐之温诏令姑安职臣之庸鄙顾何以称此仰体眷私殒身曷报重念臣年龄埀暮愿归田里非适今日昨为郡守布宣德泽庶非素餐已尝援引礼经叩阍有请今又二年矣齿髪日益凋残心志日益衰谢而况中丞之职实任耳目之寄凡羣臣之不循法度与事庶之不协於理者必能周知徧察以复於陛下岂容癃老昏懦之人久充此位而已邪是以不避诛殛辄控告於君父乞赐罢免并非卒然欲要勇退之虚誉也实以责任之重非所堪任区区之情可亮伏望圣慈曲埀矜察特赐依臣前奏所乞施行臣无任祈天望圣激切屏营之至
工部尚书乞致仕
臣窃惟戒之在得仲尼之明训知止不殆老氏之格言臣尘忝科第叨窃禄食三十有五年矣庸陋不才曾无毫髪补报公家今也精力疲癃志虑昏塞益觉无堪所宜免官谢事退归田里之时而乃贪恋宠荣冒居华要久而不去虽陛下於臣覆之如天容之如地未忍弃逐然在臣之进退去就义当如何兼臣近得足疾发歇不时深虑朝谒颠仆失仪取笑士类前日燕殿奏对已尝披露愚悃冒凟圣聪伏蒙矜怜曲赐训诲碎臣之身何足论报重念臣区区犬马慕恋之情岂愿违去轩墀顾臣智识短浅初非可用之才更令久於朝廷终恐尸素旷败积有愆尤负先圣贤之戒训上累陛下知人之明此臣所以日夜愧惧不遑宁处伏望圣慈矜哀特赐处分检会臣前後陈乞章奏许臣罢职守本官致仕臣无任祈望激切之至
再乞致仕
臣今月初一日具奏乞检会臣前後章奏许臣罢职守本官致仕伏蒙降诏不允臣上感圣恩惶惧战越殆无所容然臣初非敢饰说烦凟聪听实以气血衰残心志凋谢鞭策不前惟是投闲乃愚分之所安是以不得已仰冀陛下推天地父母之心赦其万
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>