<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,东塘集全文在线阅读,东塘集全文在线下载,大玄古籍书库">
<meta name="description" content="诗文别集。南宋袁说友(1140—1204)撰。二十卷。说友字起岩，本建安(今属福建)人。流于湖州(今浙江吴兴)。隆兴进士，累官四川安抚使。嘉泰中，官至同知枢密院参知政事。学问渊博，留心典籍，在四川尝命属官辑《成都文类》五十卷。其集《宋史·艺文志》及《书录解题》皆不载，故厉鹗《宋诗纪事》仅录其诗二首而不言有集。则唯诗文散佚，并集名亦不传。今本系清四库馆臣从《永乐大典》中搜罗排纂而成，得诗七卷，文十三卷。收诗约六百五十首，其诗与杨万里唱和颇多，五言近体谨严而微伤局促，七言近体警快而稍嫌率易，五七言古体则格调清">
<title>东塘集_袁说友_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">东塘集</span> <br/>
          作者： <span class="inputVal" id="bkauthor">袁说友</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]154217</span> <br/>
          说明： <span class="inputVal" id="bkdec">诗文别集。南宋袁说友(1140—1204)撰。二十卷。说友字起岩，本建安(今属福建)人。流于湖州(今浙江吴兴)。隆兴进士，累官四川安抚使。嘉泰中，官至同知枢密院参知政事。学问渊博，留心典籍，在四川尝命属官辑《成都文类》五十卷。其集《宋史·艺文志》及《书录解题》皆不载，故厉鹗《宋诗纪事》仅录其诗二首而不言有集。则唯诗文散佚，并集名亦不传。今本系清四库馆臣从《永乐大典》中搜罗排纂而成，得诗七卷，文十三卷。收诗约六百五十首，其诗与杨万里唱和颇多，五言近体谨严而微伤局促，七言近体警快而稍嫌率易，五七言古体则格调清新，意境开阔。《四库全书总目》以为“其学问渊源实沿元祐之余脉，故其论事之文曲折畅达，究悉物情，具有苏欧之体”。有《四库全书》本。</span> <br/>
          封面： <span class="inputVal" id="bkimg">Z_18218.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]东塘集
[book_author]袁说友
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]154217
[book_dec]诗文别集。南宋袁说友(1140—1204)撰。二十卷。说友字起岩，本建安(今属福建)人。流于湖州(今浙江吴兴)。隆兴进士，累官四川安抚使。嘉泰中，官至同知枢密院参知政事。学问渊博，留心典籍，在四川尝命属官辑《成都文类》五十卷。其集《宋史·艺文志》及《书录解题》皆不载，故厉鹗《宋诗纪事》仅录其诗二首而不言有集。则唯诗文散佚，并集名亦不传。今本系清四库馆臣从《永乐大典》中搜罗排纂而成，得诗七卷，文十三卷。收诗约六百五十首，其诗与杨万里唱和颇多，五言近体谨严而微伤局促，七言近体警快而稍嫌率易，五七言古体则格调清新，意境开阔。《四库全书总目》以为“其学问渊源实沿元祐之余脉，故其论事之文曲折畅达，究悉物情，具有苏欧之体”。有《四库全书》本。
[book_img]Z_18218.jpg


[book_title]提要
东塘集二十卷　　　　　别集类三【宋】
臣等谨案东塘集二十卷宋袁说友撰说友字起岩建安人流寓湖州登隆兴元年进士第嘉泰中官至同知枢密院参知政事说友学问淹博留心典籍官四川安抚使时尝命属官程遇孙等共辑蜀中诗文自西汉迄于淳熙为成都文类五十卷深有表章文献之功其集则书録解题宋史艺文志皆不载故厉鹗宋诗纪事仅从杨慎全蜀艺文志采其巫山十二峯诗一首从郁逢庆书画题跋记采其题米敷文潇湘图诗一首而不言其有集则非惟诗文散佚并其集名亦湮没不传矣今据永乐大典所载蒐罗排纂得诗七卷文十三卷又家传一篇不知谁作後半文已残缺而前半所叙仕履颇详亦并存之以备考证集中题跋诸篇于司马光韩琦欧阳修苏舜钦苏轼黄庭坚蔡襄米芾诸人皆慨想流连服膺甚至而跋默堂帖一篇於王安石新学之失辨之尤详知其学问渊源实沿元佑之余????故其论事之文曲折畅达究悉物情具有欧苏之体其诗与杨万里倡和颇多五言近体谨严而微伤局促七言近体警快而稍嫌率易至于五七言古体则格调清新意境开拓置之石湖劒南集中淄渑未易辨别矣说友敭历中外凡三十年其政绩虽不尽见于後然章奏敷陈多切时病今集中尚见大凡其论守淮宜用武臣一疏谓文臣不谙兵事不宜以边务委之切中当时坐谈偾事之弊非迂儒之所能言又蜀将当虑其变一疏引崔宁刘辟王建孟知祥为戒说友殁後卒有开禧吴曦之变若先事而预睹之其识虑亦不可及魏了翁鹤山集有祭袁参政文以耆臣宿弼相推惋悼颇深当非无故宋史不为立传殊不可解今收拾于散佚之余剩简残篇尚能成帙俾其人其文并藉以传则是集之存其足补史氏之阙者又不仅在词翰间也乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
东塘集卷一　　　　　　宋　袁说友　撰
五言古诗
连宵得雨应祷
蜀旱昔流行皇恩念凋瘵饥寒乏冬酒烹剥仰春菜二麦傥复失一饱竟安在当春苦旱乾甘泽未沾沛奔走山川灵翻履云雨改连宵建瓴水万亩轻花穗如渴饮得泉如病药得瘥高原沃清润热蒸蒙濯洒只今麦陇收可以日月待喜气挂珠玉词源拥涛瀬自怜忧国愿窘似生体疥得此霡霂益遂入清凉界容我早归田怀章东望拜【案此诗上去二声互押集中此类甚多今悉仍其旧】
被旨许浦閲舟归
皇家百万兵一一拱行阙朌恩劳军士有诏?良月鸣銮肃天仗君王自亲閲旌旗照鼙皷铠甲耀冰雪金缯辱君赐再拜嵩呼叠天子曰嘻哉长江殆虚设云屯皆壮士宁有中外别廼命臣某某腆犒均行列许之问军旅利害与优劣臣闻畴昔论舟师利通捷出入如风驰进退如电掣乡来经始意规置有余烈更张一何误事亦随废缺横舟卧平沙鍪胄半折裂蒙冲才什五水卒无枭杰祗今衆弊见噤不一语决往往忧国者无路伸喙舌小臣愧不敏衔命纡华节愿陈一得虑竹头而木屑方畧许图上稽首思罄竭君王赦其愚臣敢毕其说
书怀
摊书志尚友咄咄心如痴上言思尧舜下言商龙夔搜奇日有富得句中自怡家人问产业即曰非所知古人不可见古书今可求寻源谢潢污至味捐珍羞朝曦去还至夜炬燃复休从此饱文字不闻饥饿愁
采石遇顺风
我观挽强弓去镞不可止弓力小有尽所至亦无几又观鸿鹄飞冲霄势难已天高羽翼倦俄复知还矣何如我行舟雄风东北起危樯张横幅波涛涌前水青山掠窻户白浪送舟尾快哉一帆速何止万牛比飞蓬偶颭灧稚子且忧喜衆曰无彼惧天借此风只鸣钲十数过瞬目三百里嗟我出修门江淛半经履轻舟纵壑便未见捷如此颇闻顺逆势殆似倚伏理逆境当反视顺亦无自侈今朝进固锐明日去还弛迟速本何常付之造物耳
过风顶山
直上风顶山如接天上语环观千里内此山峙为主循彼下山脊翠石满原膴巉岩巧雕刻诡特效蟠舞青苍高一色磊块千万数光腻细泼油滋腴润经雨攅天石林居绵地三茅宇大湖石可并灵壁磬同取少却俄回首一洞视须俯崖深拱四壁下蛰蛟龙虎梯蹑不可下蹲望深可怖但觉拂衣尘微风洞门鼓太息天地间纷纷诧奇覩云收树隂转山浄川华吐长吟笔力穷小憩去程阻
泊采石登蛾眉亭蛾眉山为云霭所蔽
平生山水缘所阅辄相偶寻幽半江浙领擥如益友我闻姑孰下二梁山对守两娥颦黛远久落诗人手今行适未到梦寐念殊久今朝古亭上四望一无有风岚暝四合云沙涨江口渺渺天际间了不辨妍丑登临漫连日所得竟何取嗟予山泽姿林泉賸奔走岁晚忆蛾眉欲见事还否人间遇不遇难以智力诱坠楼人不见举案情何厚何如对此山远拂双眉柳风樯明日上相期後牛首天浄楚江寒黄昏一杯酒
过新滩百里小驻峡州城
明朝上巴江日日峡中行天险三峡路峡险滩头程就中十二滩新滩尤可惊父老记往时此地江流平一朝陵谷变崩裂山峥嵘大崖江里卧小石江心横作此一大滩水石相吞并涛雷殷昼夜浪雪鸣轩轰空山十里遥已接千鼓声末流到山尾犹作汹涌鸣朝家忧病涉遣使劳经营辇石竟无谋舟至不敢征东来西上者因有盘滩名我来滩水傍滚沸如煎烹衆畏岂不畏稚耋栖檐楹遐观一舟来掀浪嘈鼓钲羣夫山下蚁百丈风中筝冲涛已颭灧转柁犹欹倾戞戞到龙门艰苦如颉羮须臾近平峡便觉天地清携孥稳乘舟相庆如更生蜀道登天难於此论始明况我衰病余怀此忧惧情国恩念未报一叶身为轻小臣抱孤忠思有称使令举酒望星河作诗聊自评
江舟撁夫有唱湖州歌者殊动家山之想赋吴歌行
我家苕霅边更更闻夜船夜船声欵乃膓断愁不眠一声三四咽掩抑含凄切宛转断复连尽是伤离别两月江头程杳不闻此声身游荆渚路梦到湖州城但闻空山女儿呼不见前溪渔父鸣今朝撁头上忽作吴歌唱初声与後声一一浑悲怆问汝何所得昔棹吴中航吟得溪女曲动君思故乡我方西上夜夜夜家山侧声声劝早归霅水年年碧
和魏南伯县丞寒食西湖韵
红尘久厌人湖山猛从事巾车出西关触目饱幽致聊从吸鲸饮发我涌泉思松鸣当丝竹山肴胜肉味爱此天地寛无复名利觊淡粧与浓抹晴雨盖一类车马几驰逐簪珥颇遗弃稍出鵷鹭行来与鸥鸟缀归来灯火近忽枉珠玉遗三复已醒然袭藏有巾笥
二月上澣会制司幕属和孟诚之制参韵
三刀入梦乡远作益州镇空怀十驾念那复一篑进心劳政自拙愧彼东郊尹得人盛乌幕澹台不由径竞効有用学一扫虚名徇雍容三语掾文润相涵映一樽聚羣彦坐乏黄封印开怀纵清酌词锋凛豪隽春花自开落醒醉百念静谈笑吐胸臆宁较名与分矧兹宾客贤讼过便【平声】退听吾侪东与西邂逅喜滋甚惜也民菜色旦旦急荒政及兹雨膏麦觞咏是招聘我方道州考盍抗归老论早上竹笮船故园松菊盛
和林子长韵
横塘老居士官意云蹉跎归田百顷溪一目真恒河春来几栉沐昧者时工呵惟公独未然计拙乐且多秧针破水面照影成婆娑黄梅雨朝昏已压前溪荷连旬听盆倾颓空竞嵯峨城头望弥漫湖海环丘坡横堤荡如洗灭没相陂陀【陂陀谓广袤也】却闻城南围千丈一水过坚壁了不动坐胜洪涛波佛力与愿力精意驯蛟鼍独此夏日雨慰公春时簔我方岁事忧一饱今无何乞我黄淤秋【後山诗乞我黄淤十里秋谓田也】同此天地和不然遂弹铗稍续冯君歌
和林子长韵二首
霜风弄衣结脱木嘶千峯寒暑相主客造物谁为功百年俯仰间逸兴追林宗白髪已种丝飞雪筛长松宦游岂不佳於我马牛风
我老倦吟哦君诗如渊明秀句出闲暇熏然有余情寒深雪意浅颇厌十日晴东邻买婵娟一斛明珠轻借我一面看诗人岂狂生
又和三首
兄弟生同室长大相差池浮生朝露如欢乐随忧悲南来几飞鴈北去归同时嗟君胡不知恨此何可追
右感鶺鴒原
前生老居士识我臭味同诗囊欲往来一别已再冬相从能几何岁晚惊飘蓬须赋早归欤共老千岩松
右怀萧居
人生自作难百念一已多七十古稀有况此疾病何纷纷老骀驽失脚千丈坡行乐当及兹岁月如经过
右叹七十
和王德和知县谒萧千岩韵二首
虚名误壮夫黄金变顔色谁欤帛米谋困此刍狗迹安和一榻上精神余笔力我欲造之深剧谈忘漏刻诗工解穷人词苦乃见意味公千岩篇粗了瑟僴义平生师友念正尔金兰契毋使我回还执炙不知味
和林子长训诸郎韵
祝臝不知难舐犊不知累我生饱经涉一一如历块泛观孩提儿铿锵捷应对由其学不学所入遂同异有子当务教否则基业坠明经仰韦贤所重识与器黄金委尘土教子游於艺父子踵黄阁功业美且粹最怜房杜家门户早覆篑纷纷不肖子扫荡等剧戱贤愚岂少年成败见晚岁君家万金产两两兰玉萃儿时见头角已负食牛气诵诗了瑟僴引义触俦类长大守经训含咀乐心醉澜翻纸上语笔力功凭恃老蚌生明珠光彩烂足畏渥洼堕龙种不数蟾蜍辈孟仲叔季间更盛而迭贵吾儿豚犬耳衣鉢倘可遗登门倚羣玉辱交每不外譬如般若光照此大海会愿续无尽灯庶为宗门慰
和梁饰甫通判招饮林子长溪堂韵
多病苦长夏炎歊盛朱明得秋如故人一见意已清夜来风袭月桂柳窥栏楹颇忆横塘溪百计无余营清风菡萏秋摇摇月中声剽闻有新约宾主意各倾妙语含风漪一笑槊可横尊前欠佳客岂无葛强生
再赋
千家满明月更觉双溪明秋来诗酒无毋乃亦太清诗筒解我意续续堆轩楹岂无斗酒藏而待君所营顿闻别驾贤行听立鹄声秋光恐无几有酒何从倾扁舟下沧浪及此月犹横要当办兹游奇絶夸平生
郡寮案乐饮赵判院有诗次其韵
簿书纷如丝取乐得少空悠然杯勺兴藉此歌舞送从事来官厨醉不睡隣瓮衣裳?兰泽言议杂嚣閧人生醒忌独胜日饮须痛向来韝上鹰府公解其纵【佥判司理禀枢相许之方作会】先生作禅卧肯以静嗤动形臞诗则昌万境供日用文字与红裠宁非一理共退之强分别无乃梦中梦丝竹娱中年耐此髪种种明当解予酲酒德赓旧颂
病不能从沈德远少卿草堂醵饮
溪南十里山有客今渊明归来厌城市着脚鸥鹭汀客来笑谈剧日暮车马行我昔曾见之浩气犹凭陵尊酒浸成列翰墨时相迎惭渠前日约念此故旧情冲风走篮舆剥啄山头扃人生等游戱底问割与烹但令宾主欢莫识衆我醒毋以患难移政须公主盟
李兼济分教江隂
结交不在久但问交者谁相从何用频要以道谊期我初未识君已诵班马辞太学金薤篇烂若琳琅垂妙理遡家学雄文想英姿天乎慰此心而获亲芝眉一见语未尽觉我骄气移荷君偶过听得我嗟何迟我方缚微官君亦居所疑於今五六年见日常差池有时适相逢一语不及私往往从容间百篇惟新诗归来念所得如日身亲之君将抱停涵一洒澄江缁想君车马至短褐环旌旗万口如一词是曰得所师一斑见稍稍士气今虹霓江城见儒英而我失所资自惭索米久不去今何为及瓜早归欤问舍江之湄政须迩门墙作意频追随穷逹於其天纷纷徒自欺买羊沽酒日剖此胷中奇沈德远守衢州用林子长通判送行韵
宦海足风波汹涌百态动更嗟为郡难一木支桡栋利害秦越瘠谤讟邹鲁閧区区美衆口於道竟何用一堕怨憎机玉毁石可贡乡来羞染指负此淮阳重公今上柯山威望压羣衆州横车马冲吏黠机巧共寛猛叹何适往事成一梦利孔百已竭举手下辄讼其难皆如此要以人折衷如公补天子轻重识抱瓮善刀而藏之游刃真总总政成余啸坐事定畧衔控人生五马贵愿公还旧供归来佐雄畧一洗潢池弄我方烟霞痼尔若丹霄凤傥知下愚贤应笑臧文仲
王恭父出守洋州二首
胷中万卷书足下四方志士任重道远渠以中外异肯恋承明直狭此天下计方此议远畧慷慨谁襆被翻然有抗章属之英儒耳
我怀粗忧世所遇辄盾矛自公握手初臭味一一投一麾咸阳边而岂但寝谋应有齐人者归此侵疆不小策洋州勲不止万户侯
郑惠叔阁学守建宁三首
天生栋梁姿本作栋梁用岂其天下望可使觖万衆乾坤欲开泰数定不可霿我公胷中秋万宝一未种士其少须之要以他日重
周之士也贵如圭璧璠璵东陕与南土出入本裕如高冠不可羁位次实有余轻此一叶舟孰肯戱鲁儒自公抗章行益以贵士夫
公乎斯文宗学者仰泰北而我幸姻娅心切迹每梏龙门甫登进已动骊驹曲江湖摇归心我亦慕高躅更愁帆风船无路送双目【时方护客不获与江头祖席】
赠王副伴
将军年少时束髪在行伍西方顷多事二十勇如虎一身殆百战手足疮四五征行久边戍肯惮服役苦西陲五十郡一一经险阻一官三十年铢积仅如许我闻中兴後卷甲久未举宿将零落尽屈指不可数政恐据鞍者骄懦如婴乳时平偶无事酒肉而子女问之行阵事缩头而栗股有如将军乎少小服军旅金疮历历在末老勇亦贾抵掌谈世事忠愤气如鼓愿欲奏君王臣不知死所轻舟明月夜慷慨闻奏语酾酒誓长淮有力期共努归去觐前旒此怀须尽吐
观野塘荷花
淤泥生荷花物外各有性环城散红锦颭灧满支径人卧莲叶舟酒吸碧筩柄个中有真乐乐尽意不尽
松坡
陵坡擢孤根生意已翘楚主人岁寒姿於此眼目具夷荒挺劲节偃盖浥漙露相对琳琅篇後来惭骥附
大石
困卧篮舆中醒视人影直伸头起四望不断山环碧羊肠路百转当面一蹲石高广不可际隆重谁与匹宛如百楹屋玄缯四笼羃又如龙虎踞烟云绕其侧突出衆山间旁无他石立古今岁年久光彩净如拭儿童梯级上羣聚相戱剧伟哉殊特观我来聊扣击汝从何代有长养成大质汝今阅世多几见陵谷易汉王欲东时曾经车马迹武侯三顾後曾见王师出衮衮千万载人与事如织兴亡竟何在而汝独如昔古有石能言今乃不可诘徘徊不忍去抚掌重太息安得李将军一箭夸雄力
遂宁府库古铜物
我貌殊不古而有好古心未老已成癖此病那砭鍼本非口腹累乃困耳目侵遂州古名邦有物岁月深一一铜作器得之古墓隂灯?间管柱匜耳擎杯斟劒弰累苍节凤口涂黄金人形杂兽面诡异难橅临馍糊滓尘土剥蚀遭晴霖摩挲细拂拭名代不可寻楛矢辨形质古磬鸣声音一经圣贤手疑信别古今佳哉今所藏历世方駸駸会当有博雅破此聋与瘖敢效石鼓歌吾意岂微吟
苏公内翰栢石图
栢生两石间顔状何落落行须接石脉生理初甚约岂无蝼蚁窥未免风雨剥孤撑谢裁培欲取那可攫森然两石意与栢真不薄峥嵘炎凉外盘踞互相络千尺意有余凛凛未可度公看养口体怪此躯干削满眼较短长琐细公所畧
题陈氏净香亭
人生乐事难清节视险夷遇坎而履坦讵以得丧亏我观万物间独此琅玕宜颀然挺氷操得之风雨时秋风桐飞翻夏雨民怨咨?廹真乃见嗟物如一岐此君岂其然风雨而不移姢姢净明月细细香浮漪此理固千载俗士难与知洮湖着危亭千亩胷中奇植此凛凛节照公堂堂姿仕已轻浮云喜愠不一施山高空翠湿草劲便【平声】疾吹此风此雨至公乎无磷缁我方索米久官事成痴儿望公潇洒中粪壤与菌芝何当亭上游细诵简斋诗
题杨诚斋南海集二首
君侯大雅姿万态归物色商畧南海句以心不以迹试吐胷中奇如臂指运力今推王扬贤童子漫雕刻诗以变成雅骚以变逹意变其权者徒中有至当义水清石自见变定道乃契文章岂无底过此恐少味
至游堂二首
力田须逢年掘井须及泉学者志於道如以规正圆及其见道时揽辔谁争先筌蹄蜕陈迹羽化而登僊是中时反观一一人之天森然衆妙现所见惟所便猗与至游者日运万里船胷中三景轴与道相因缘道大心以悟心远见孰偏一室景象存物物随飱眠不游以为游至乐无冥颠游非在山水默与山水联天下有至游得道有至贤贤者以道游百游不一愆至于游俱忘公与道独全谈笑出清风樽罍益欣然张扁诧中郎训记增雄编嗟予幸升堂顿觉尘垢湔从公至游境左右余芳鲜归来欲语人心知口难传
嗟哉予少年学志如蒙泉区区指漫血未识方与圆晚於方册间再拜予公先琳琅粲珠玑意公真其僊寒窗手不停朝暮披云天已办膺门登肯放边腹便一身落宦海去若不系船怀此日月长岁晚而夤缘长安初拜公抠趋立庭偏一见意未尽愦愦如醉眠春闱接从容拜赐喜欲颠夜半呼论文不复怀官联此身愿持似稽首从公贤一意门墙归稍却名利愆寻幽并湖山百计一未全而公亦倦游卜筑方怡然把酒问明月诲我诗成编淋浪身上衣归喜那更湔雄篇富褒拂字字华衮鲜吾侪一瓣香斯文今有传
东塘集卷一

[book_title]卷二
钦定四库全书
东塘集卷二　　　　　　宋　袁说友　撰
七言古诗
仲春劝耕有献两岐麦者和丁端叔茶使韵
周原膴膴侔歌颂我访春郊届羲仲市桥曲屈古招提媚日暄风傍鞯鞚布宣德意父老喜醉饱盘餐儿女共眼看秀色垄头多风落轻花枝穗重东皇生意满阡陌不待池塘春草梦道傍瑞麦献者谁秀出双枝骇羣衆春风和气下披拂产出祯祥呈妙用我思昔岁旱为虐几度牋天香火供悬知政拙漫心劳自惭弗称甘泉从今年春到一犂牛是处膏腴饱耕种举趾于耜竞东作剥枣烹葵弭田讼三农傥遂富庶乐四体如忘疴痒痛只今贻此来牟喜大手铺张烦屈宋崆峒有咏拾遗语茂陵作颂相如讽【司马相如居茂陵作颂曰嘉谷六穗】诗成岂待击鉢催句恶自惭操管弄与君拍手颂丰年姑置别离倾酒瓮
行麦垄
农操豚蹄竞谋鬼已信今年非昔比十日五日风雨时好语急传儿女喜南来麦熟春事收东郊日落人影稠骚人一见喜不尽新诗预庆丰年秋悬知圣德回天地荒政已修非罪岁目前更看牧羊人不觉维鱼来梦寐
祷祈喜以甲子日得晴
去年闵雨忙今年以晴祷年年水旱苦关心忧国不知身暗老蜀田百里无陂池山头陇亩如画棊平时忧旱不忧水秋水十日忧雨垂天公忍使垂成厄但把精诚期感格扶桑忽上东海来一夜天清风露白今朝甲子逢晴秋定应无耳生禾头少待余粮栖亩日倩渠送我归田休
咏晴
农夫一饱尝忧迟十年五旱无已时今年陇上消息好天不靳我食与衣黄梅雨了时雨至三尺稻梗一尺泥不忧夏潦忧甲子阿香忽放雷车归白波翠浪雨沾足已觉抄云先簸粞新春入甑供晨炊吾农自此今无饥迩来更说蠲输好州邑抚我如婴儿如今不怨田家苦但忆诗人歌子妇
喜晴即用前韵
春田欲雨常忧迟夏田得雨嗟踰时春耕夏耨两无及眼乾泪竭空沾衣翻翻联联脚力尽万车不救一尺泥朝看东南暮西北晚霞倏忽山头归白日一照黄潦定秋来凖拟筛红粞早田拾得晚田熟今年更救明年饥念夫陇上一月宿趂晴归欲呼妻儿与夫岁岁同甘苦未容恤纬慙嫠妇
江行有惠梅花者因忆杜少陵云江上被花恼不彻无处告诉只颠狂遂借此意而吟
去年短櫂孤山阁寻得横斜在篱落带花饮酒六七人醉傍钱塘城下泊今年江上花恼时无处告诉狂如痴一枝的皪对无语独把诗酒相羁縻平生百念轻於髪惟有梅花心未歇只愁花谢老相催老尽头白花又发
峡中闻杜鹃
春风破晓晴岚湿客子竛竮去程急空山两两杜鹃声回首家乡无羽翼劝归不归声厌多旅怀剌剌空奈何君不见秭归城上今啼不多少行人满江口
听道人弹琴
东城寻春春事浓长啸理策蓬庵中道人饭了徒快睡万虑一洗惟丝桐高山不断春啧啧流水无言声磔磔月明露冷意有余夜想朝吟恨谁释平生心赏竹间寻岁晚欣逢正始音烦君更抚文王操慰我寒窗在此琴
和林子长海棠韵
去年寒食犹依然海棠花落南溪前风随雨雪作三厄燕支落尽无人怜今年花下去年色不暖不寒三月天花间置酒君有意我负宿约惭周旋年年惜春春易老春去花残常恨早劝君更办一杯春明朝卷地东风扫园溪已涨桃花急月明夜钓渔舟笠君能割我半亭溪宁叹此锥无地立
和赵周锡咏魏南伯家葱茶韵
武夷十月尝先春风生两腋撩诗人玉尘一缕轻且纯不与凡味争比邻铛中碧玉涛涌银七盌不厌烹啜频书窻假寐熟欠伸重煎倍觉滋味匀吾乡此茗孰与伦谁家却说江茶珍剥葱细切夸珠蠙泛瓯更骋如铺璘不知珉玉难并陈从来居上嗟积薪魏君胡为白头新怀兄讵可论不均我虽曾沃齿下龈不敢溢美忘乡津方圭圆璧当春晨请君反本毋予嗔
和林子长谢徐吉甫蒲萄韵【吉甫生子与仲子同日】
吾儿癸卯豚犬耳徐家同日生明珠廼翁爱子爱其类堆盘岁岁分甘腴尝新既足旨甘奉遣送更欲均有无但肯食芹而美矣如渠此意夫岂徒嗟予已老将疾至肉味不啜惟僧蔬忽惊马乳堕几案未免馋口飡其余及兹满架未零落少待明月相携壶
和魏南伯乞酒韵
古人行斾夸碧油我舟寂寞随处留何人夜半诗博酒鬼神欲泣如楚囚一朝江上同漂泊莫向樽前情淡薄为君更作白头吟欲办锦囊慙句恶
小饮
残蝉古路无人迹瑟瑟西风已三日杜门却扫处一室颠倒笔砚理书帙平生但恐辜吟笔薄宦云浮奚固必客来相与入诗律一叶庭柯恍如失
和王使君惠诗酒韵
我生纪历三逢申久矣只影谁为亲恋彼溪山意已在举目更友君子人言论道德归大醇葑菲下采顔色温买羊一见慰饥渇载酒三就忘辛勤今朝好语几盈门排攅炫晃惊童孙字向纸上欲翻舞句生妙处增清新推窗更沃嗫嚅口便觉四体陶然春嗟予从此毋多作君方袖手韬奇畧诗坛行即拜将军莫谓小儿多浅薄
和董显叔韵
江南人物在觌面足以慰予畴昔念识公只在文字间君子若人今子贱江湖路远暌言谈八年於外自亦闲有时拂拭旧珠玉端欲论诗伯仲间公怀席珍方就聘一航我欲长安近只知喜接故人欢宁羡官高如斗印羇怀寂寞逢春光未着语意何可当下帷诸孙出新句如蠒抽绪思无疆一诗杰出骇奇创?觉诗坛羣胆丧自怜老退无好怀语不惊人惭少壮宦情不絶真如丝有愤莫吐谁与咨只今犹得斯人语剩有风骚同激推不堪人事长乖处闻说扁舟复西去十年一见意匆匆更写潇湘别离句男儿气节天所资道大何计合与违但读诗书谈世事看公衣锦他年归
和野堂惠老中秋月蚀韵
一年清絶中秋时仰天高欲攀桂枝乾坤熔入玉奁监万象一扫光芒垂今年不见今宵月有物噉之倾且仄惜哉至此狼狈凶空效玉川歌月蚀一盃相嘱三更夜安得飞来明月借明年应解胜今年莫使诗人愁笔下吁嗟今夕知何夕且对孤灯照窗隙夜阑搔首独翻书且喜灯前双眼碧
和张季长少卿尘外亭韵
金城玉垒雄西边云崖凛凛摩苍天环城万井四十里无处着眼江头烟我来登临重叹息搜索胜景披云巅结亭百雉上南郭山川映带围桑田春风城南细麦好夏雨城北圆荷鲜长澜四溢去不断茂林百种森当前朝光下卷西山雾界天一白如熔甄两年寂寞谁知已一日邂逅诗中仙品题印可喜所遇澜翻笔下源流泉平山醉翁何以重一词一记垂千年於今尘外已独步壮观絶致谁争妍痴儿莫苦簿书债一笑亭上应忘筌春来花柳賸遨乐念我一舸方东遄甘棠遗爱定无有赤壁怀去犹能全他年吴蜀问安好简缯各寄沧浪篇
和周元吉提刑席上得雨韵三首
西山忽作暮卷势长蜺噀水驱炎晖雷车震动吹海立火伞退避如鷁飞天公不惮翻覆手客醉何惜淋浪衣云收暑退夜空濶归路已觉星河稀
湖山十里围万井烟云过尽迎朝晖连峦得雨有余态归鹭倚风无限飞田头远布翠縠浪池上暗湿红裙衣山翁何惜一倒载及此讼简人已稀
蓬莱秦望两如峙中有万顷浮光晖自怜俗吏脚不历每欣奇观身欲飞芃芃布野翠卷浪霭霭出袖云为衣诗材满目供不尽只恐寡和诗人稀
野堂惠老惠笋
骑台落日飱秋菊寒食江南馔饧粥一年节物正撩人賸把尝新伴幽独平生惯饱藜藿淡口腹累人何日足故园又作穿篱态解箨呈新包一束甘寒不浇礧磈肠一饭更须炊白玉年来稍学长沙味一月煨藏爱余馥腥羶弃去不复念从渠且负将军腹老僧日食常住供饱坐饥食不论斛春来不讼箨龙寃每诵坡僊食无肉个中风味有谁同付与新诗照湖緑
谢惠补之送梁杲墨
江南黟歙千峯长盘纡融结百鸟颃锺灵孕秀山之玉中有石墨时伏翔曹公万斤如赢粮士龙二螺石髓香人间那得掣笔郎此物我亦成空囊松煤仅贮陈玄光磨楯未办文檄梁知公腹藁夸成章梦中盈袖方椟藏仲将一点容升堂佳哉秀句来一方愧我学书临池旁幸公琼报母相忘
寄于忠父先生
天教英雄声名好满眼看渠腾蹋早吁嗟世事暗如漆虞卿穷困刘蕡老平生翰墨弥九州丰城埋劒干斗牛一官了不受羁束婆娑风月聊归休天欲成之烦一蹶子美东屯笑耕月诸山摇落不成林看取孤松岁寒发西湖十顷玻璃风酒阑豪气诗千筒请君流水照冰雪长鱼岂与虾蚬同
再赋
诗来已报平安好犹恨得公诗不早忽闻单舸下沧浪却喜此翁元未老折腰耐辱来皇州大手妙割无鷄牛平生拄腹五千卷百未一究真难休我昔从之曾竭蹶刮眼期公空岁月老来犹足举千钧岂是周郎独英发苕溪猎猎苹花风溪楼万瓦如铺筒未须黄帽催归去尊酒一笑期君同
赠青眼杨相士
秋风摵摵敲庭檟独卧孤窻类瘖瘂道人剥啄向东塘欲识酸寒孟东野公今以直不以情我亦论心不论形平生方寸只如此政可烦公双眼青年来万事翻成覆
幸有藏家书可读丁宁莫学世间痴苦欲从公专问福
潜圣汪君辱借诗编作小诗归之
是客胷中春百顷日夜葩花落毛頴奇芳珍艳亦不乏緑賸红余尽桃杏定收三冬充腹肆那费五车压牛领不忧铜雀吻乾燥正喜诗泉势奔猛举檛聊作渔阳掺成篇半是吴江冷谁忧玄豹老云雾寒谷空蒙光欲炳
渡嘉陵江宿什邡驿
山程十日不见江前日初逢黎渡水牵车又到渠江畔漾漾翻波意尤美今朝嘉陵江水寛危峯大石更漓岏棹儿艇子呼晚渡亦刜钲鼓推标竿渡头枫緑蔷薇密我宿山南雍城侧细思青史什邡侯君恩何似嗟来食
过虾蟆泉
平生一壑清濯裳爱泉谨护如堤防酌饮爰至虾蟆涪水经第四源流长天教神禹使壬甲幻得蟾蜍半山压建瓴泻出沆瀣清底事汗流犹背浃惠山车马松江舟两泉寒冽天下求不知此水更奇品世间实处多名浮
过渠江渡
櫂歌江峡三月程颇厌风涛困征橹驱车山路两旬浃又觉崎岖萃劳苦甘溪岭下冉村路一道渠江拆山坞风平雨细无皱面浥浥寒漪清客暑渡船也学钲鼓声催上篮舆傍江浒夷犹短檝瞥眼过却怀江程久如许山踪水迹本游戱南北东西惯安处兹行两脚不遗力千里环山几艰阻一江淼淼横目前如渴得泉旱得雨流波闻向合州去却入恭江汇西溆便欲挟浪扁舟西褰裳回首忻从之君恩如天未酬一一念惓惓系孤迹
过故郡渡
山路一千三百里中间四渡今江流天涯作客壮年事老马长途几日休谁知江深念归客日向峨岷无尽头举首白云天共远四方上下与同愁
过黄泥坂
牵车缓上黄泥坂复岭重岗甚前日跻攀千级下如之十里三山三降陟平生两脚疲辛酸岁晚行路熟蹒跚人言蜀道如登天未必登天如此难
登嘉州万景楼
我行大江西胜槩数追逐南楼岳阳上雄絶快心目今到西南第一楼嗟哉余子真碌碌岩层嶂叠匝天外蒲净葭丛蘸江曲三峩之雪晚在望九顶之云暗相矗萦纡拱揖俨左右吞吐澎湃环山腹弥弥漭漭三万顷何止江郊供远瞩俯观大象欲堕地仰摘星辰几可掬一天万景不可状尽付此楼归约束危栏徙倚纳清观蹁跹意已追鸿鹄仙官五千九百到我亦悠然立於独雾收江际天接水日动山尖光漾木倚楼拍手叫青天一笑江横送飞鹜
舟行遇逆风
扁舟直下沧浪緑百里溪程消一宿天公嘘吸解穷人逆水冲风何太酷年来矻矻便深居一动一静诚何如不堪世事苦相逼政自未免奔走余今朝莫讶东风逆明日归舟顺如翼世间逆顺岂关人自是人心长戚戚过马肝峡石形与色皆如马肝迸出峭壁之上予观之盖石芝耳大窠一本小者四五不知风雨几百载而质不败赋石芝行
巉岩复巉岩昨日通灵滩通灵二十里有峡名马肝一山削壁立万仭中有突兀如芝蟠轮囷累片叶盘结分枝栾宛然老枝菌如出枯树端大窠数尺迸崖缝小者四五高低攅往来竞称马肝石不悟石芝为异观朝廷日清明郡国无旷官锺此温厚气瑞草凝漓岏不见为羊又为马石芝灵异元非难此芝瑞峡中一一行人看何人果妙丹青手便可图上归长安
舟人强以二锾多取渔人之鱼余增百钱与之作渔父行
老父家住逢家洲无田可种渔为舟春和夏炎网头坐茫茫不觉秋冬过卖鱼日不满百钱妻儿三口穷相煎朝飱已了夕不饱空手归去芦湾眠今朝何人买鲜鲫直得千钱酬二百抛钱帆去了不譍却谢君子为增益嗟嗟莫怨行路人满江风月侬最亲但看渔翁更强健银刀赤尾长鳞鳞
峡中瀑布泉
万石枕山眠千峰随路转林深暝岩穴一道寒泉溅分明氷箒垂空壁隐约珠帘挂苍石深山寂寞有谁知只与行人润诗笔
孔明庙柏
陵邱冉冉烟草新丛祠寂寂君与臣千年不死一庭柏八阵犹余三峡春【八阵图在夔州城外春时郡人载酒歌舞其上】昔人已化辽东鹤古往今来事如昨当年鱼水奋云龙天不兴刘死诸葛
题天衣寺
稽山道上多名蹟万顷湖光衬山色云蒸雾集累千年屈指风流几人物平生佳处身曾经赖此泉石供余龄爱山何惜买山费明珠不博娉与婷我闻天衣最奇絶万顷清凉扫烦热持经夜半鸟鼠听忽覩金僊起还灭把茅从此成开山法华妙果僧中贤当时十诏徵不起神奇变化泥生莲山神谨护泥封诏独有遗风传内教袈裟金缕照琉璃时放祥光蔽云物我来官守无时闲着脚未历城南山区区俗眼空自翳耿耿此意如循环我心岂是真如石慙愧新诗与推激自怜未到此山中想见入山深未得要令攻俗如攻城兹游约与秋风迎吾曹岂办痴儿事为君一醉南湖清
朱东父作室
贪夫筑室齐云湄满溢既死不可持佳哉高人世念薄文室缉缀如茧丝门前流水照明月门里有诗清更絶汲泉欲漱齿怯寒擕杖先登腰易劣客不待速来往频剥啄扣门有谁譍主人酌酒要客醉坐客见花心自醒长松古栢垂杨岸为萁一亩酒无算花开诗酒足逢迎花谢蝶蜂漫零乱万物荣枯付逹观我欲从君着眼看傥能剩扫床头金笑彼人间痴死汉
扬州堡寨
西风一舸来扬州疋马直上新城头环城九里十六步一一峭壁临深沟俄焉唯喏两军士衆手指示陈其由扬鞭试问筑城意曰堡曰寨何所谋诵言长淮十六郡天险地利兹其尤江横万里限南北藉此屏翰屯咽喉向来强敌蹈此境夜半一叱遭?刘平畴旷野不可限一城未足防侵牟高城西北古城後因势决策成楚丘四门大开楼橹备中有万甲藏戈矛譬如一铠何足恃被之重铠前无忧乃知旧臣建议仅出此我亦策马嗟去休不知城二势则一添足画蛇真赘疣君不见紫岩先生昔经理钓桥深堑先防秋当时方畧岂不究而使浪策为今羞吁哉成事不复说只恐前计无时酬书生衔命偶经履一见敢谓可与不世间万事一笑里轻帆送我催行舟
题陈日华二友堂
书生作吏从朱墨官事纷纷何日息不堪鴈鹜对敲朴宁解诗书伴松竹太丘退食何萧然笔研不落尘埃边前岁读书山水县今年二友来通川料君捧诏还朝日老盖寒梢应的皪此时留与後人看要使清风继前迹
送陈景斋宰鈆山
我昔曾为江左国賸说鹅湖今壮邑频年官府苦催科百里齐民犹珥笔男儿遇事难是图猛士缚兽须於莬才高政不较难易知公此去无趦趄嗟予仰韩如仰斗公亦登门及予否为言饥饿六年中两眼犹能记千首
送周可大守通州
丈夫忧国如忧身疴痒疾痛均伤生胷中百药寒凉明有疾一试真权衡我观周郎真豪英落落磊磊通而清少年志欲天下平夜光无因匹夫惊万卷堆胷兀相撑尚论千载欣谈兵不堪北首瞻神京抵掌不平中屡鸣老来符竹疏新荣捧檄正须堪一行舌翻衮衮倾波瀛察讥之说何铿鍧龙头悦怿意若迎领畧健论心为倾朱轓好去方北征黄堂暇日烦经营老狐恋恋巢穴成两雏兢鬭夸纷争料公志畧须纵横边尘一洗诛长鲸片言定可攻聊城覆巢熏穴无余氓牢盆细务毋太萦簿书期会母留情只今了却功与名大副昔年梁楚声我来踪迹水上萍与公相望几连甍交情契合踰弟兄颉颃上下相嘲评有时立论披腹呈彼此浩气俱峥嵘公今事业行轩轰我怀礧磈方聋盲愿公不负忠与诚归来濶步名公卿愿我百念一羽轻公乎访我惟岩耕
送王齐卿教授造朝
江浄孤月寒山空野梅白我是天涯人却送东行客送君直上蓬山首莫忘西南困征取功名富贵不须多只把诗书垂不朽
寄中都故人
千山叠叠高入天中有缥缈之神仙壁立烟容风虎卧林深洞启云龙潜长安诗翁有健笔蜀道客子无新篇尺书万里寄天远万一故人曾我怜
用杨诚斋韵题吴梦与集
大钧落落元无钩百尺空卧元龙楼天生斯人竟何用摇笔仅可供眉愁诗人惯作惊人语富贵迫人嗟几许世间万事要其终只今此道犹能东
陈日华删定读书林
雄编已汗南山竹对坐松篁夸鼎足犹嫌官事作痴儿故向书林巧徵逐苍龙宛转鳞之而此君寂寞清且高晚来鴈鹜无人进又报明公欲变骚
题王顺伯秘书所藏兰亭修禊帖
永和九年暮春日兰亭修禊羣贤集含毫欲下意已先媚日暄风佐摇笔当时一笔三百字但说斯文感今昔谁知已作尤物看流传人间天上得天高地远閟不示仅许一二翻摹勒忽然飞上白云俱径入昭陵陪玉骨识真之士已絶少真者一去嗟难覔纷纷好事眼空眩只把残碑慕真迹萧郎?去明真贋定武传来差甲乙如丁如爪辨形似不丰不露分肥瘠人亡无复见风流漫费精神疲得失临川先生天下士古貌古心成古癖捜奇日富老不厌如渴欲饮饥欲食有时瞥眼道傍见倒屣迎之如不及牙籖轴已过三万集古録多千卷帙平生着意右军处并蓄兼收一何力赏音本在笔墨外何必此优而彼劣清波万顷浑一点明月一轮云半入是中元不碍真趣气象典刑尤历历知我罪我春秋乎政尔未容言语直我方随羣厚其嗜门户弗强才仅立几年冥捜政无那剩欲流涎分半席阅公善本三四五不觉长歌书卷侧羲之死矣空费公家九万笺安得斯人写金石
十月雪四白
夜来风絮鸣觚棱纷纷消息何频仍不堪十月已四白岂暇一岁夸三登祁寒未必小民怨哭雪政恐樵夫憎穷阎冷市籴贵谷破竈湿苇烧层冰寒窗又冻诗翁笔清夜谁怜贫妇织人言宜瑞不宜多官放论钱不论日请君高吟祈碧苍愿天今夕开扶桑寄语龙公且相恤忍待明年莫仓卒
傚东坡从欧阳公咏雪体不用盐玉鹤鹭絮蝶飞舞为比不使皓白洁素等字
楼头一夜寒声促但怪重衾惯藏六小窻起听枯叶鸣更觉凝寒透肌粟乃知龙公修故事幻作轻细巧翻覆搏空积势欺檐楹过眼随风满坑谷云涛衮衮浩无际顷刻庭前三万斛小山爱我已霜髩老尽苍崖垂布瀑儿童爱雪不爱身堆削形橅笑盈掬风梢嫋娜困无奈一一扶头恣敲朴我来苕霅四寒暑破漏怜渠数间屋无人推户起僵卧漫把清风继前躅寒炉夜拨终不焰冻笔呵吟已先秃人间忧乐有定分隣家乃奏琵琶曲回飈落屑点翠袖纷纷花映花奴肉杜陵老眼不禁寒只有诗筒再三读请君早办雪儿歌唤取诗翁醉醽醁
雪中简林子长
玉沙飞堕何衮衮一夜青山损顔色此山底事厌青姿故学何郎轻傅粉晓来窻户何人开僵卧欲起惊皑皑微风淅沥卷还起片片直上双毛来扁舟賸欲敲邻屋料得羔羊酒初熟琼瑶欲尽不可留梁园歌吹须君侯
巫山十二峯二十五韵
巫山磊块山林姿一邱一壑贪成痴寸峯拳石瞥眼过张皇攫覔惟忧迟东南佳山多秀丽就中所欠雄与奇饱闻巫山冠巴峡奇峯十二相参差昔年图画常一见欲见此山无路之扁舟西泝上三峡千岩万壑争追随终朝应接已不暇心目洞骇俱忘疲蓦然钟鼓高唐上峯峦二六排旌旗一峯霞彩迥在望一峯展翠开屏帷【望霞峯翠屏峯】无心出岫云吐色偃盖平峦松并枝【朝云峯松峦峯】仙踪鹤驾羽衣近坛石瑶台阊阖低【集仙峯聚鹤峯净坛峯上昇峯】白云一起凤皇下清泉四合蛟龙嬉【起云峯圣泉峯栖凤峯登龙峯】羣峯角立变态异一一大巧乾坤为外堪击拊试声律中含造化分四时天下名山亦多矣未有列岫奇如兹九华一景固天巧惜与江流相背驰南北两峯喧衆口妆抹却恨同西施何如此峯无限好行行列列临江湄烟云漠漠出寸碧风雨时时横黛眉舟人渔子漫回首骚士墨客劳支颐我来穿水入天去貂裘章甫生尘缁昂头见此大奇特跻攀不上空嗟嘻吾将欲访三岛登九嶷上蓬莱道山之壁絶泰华终南之嵋飞鳬去舄啸沧海却来巫峡温前诗
东塘集卷二
<集部,别集类,南宋建炎至德佑,东塘集>

[book_title]卷三
钦定四库全书
东塘集卷三　　　　　　宋　袁说友　撰五言律诗
喜晴放海棠
春日海棠早媚云开远岚醉容犹未足睡态已微酣嫩緑干枝衬殷红一点含东君真有助落笔为渠谈
常通判惠虞美人花亦名双鱼儿花
好景无穷巷名园有异姿春今十分好花又一番奇比目红绡结双鱼碧玉枝孤窻还遣伴空忆美人词
盆池荷花
根向盆池束华敷菡萏丛细擎深院宇低袅半窻风蘸水凝绡翠当轩试脸红化工虽力浅犹折小莲蓬
石上玉簪花
根啮棱棱石香衔寸寸心误人猜落蘂眩眼拾遗簪掬水滋繁种柔枝倚短岑清姿浮玉润不受暗尘侵
植花於假山
岩石棱棱巧盆池浅浅开空山初幻化方丈小飞来屈曲清泉溜参差细草栽只今山在眼着眼便徘徊
石上水蕉
傍石根斜缀澄波叶半舒气涵流水润冷彻内心虚带月轩窻外凝蓝雨露余凭将摩诘画雪里细寻渠
和林子长种菰韵
城郭千林静菰蒲二顷宜移根元不费殖利已先知仅脱黄泥贱相从白玉炊平生惯藜藿於此羡耘耔
屋後植竹
稳袖三年手新锄十丈园傍山移早筀扫径斸孤根琐碎梢头影凄凉竹外村可人风月地头角见龙孙
丹桂
月窟分僊种人间识此花十分晴殢酒一抹晚呈霞晓镜匀丹脸香肌挹绦纱相看秋色净独映夕阳斜
水竹
拳石环清泚龙须细屈蟠两峯低峍崒一簇小琅玕密叶风前影疎枝水底寒相从此君尔着意问平安
杨梅
酒着圆腮重珠联细叶芳绦纱笼蜜颗朱粉皱新粧色渍桑间椹甘传荔子浆轻酸认梅种草木有他杨
莫子章惠蒲萄
惯病宜秋早分甘荷岁寒骊珠初压架马乳又堆盘酒美夸重醒书成欠百端不须烦广利移种眩长安
谢周唐卿分惠宣棃二首
啄木门初扣分甘味占高风标夸飣坐津润忆流膏賸受千梨户寜辞五藏刀一杯须领意老欲为渠饕澹澹夕阳远行秋塞鴈高卷舒连夜烛长短几檠膏贫岂嗟悬磬家犹及卖刀藜肠惯羞澁更觉近来饕
周可大惠崑仑桃
秋雨成萧瑟缃桃辱记存品高来禁籞地远想崑仑幸有千年实愁无五石樽欲修琼玖报素手愧空言
谢侃老惠乳糕
多病柘浆酒闲愁梅雨天婆娑清梦断剥啄好音传怜我虀盐薄从渠乳酪鲜莫嗟闻道晚着意问师禅
尝顾渚新茶
碧玉圑枝种青山撷草人先春迎晓至未雨得芽新云叠枪旗细风生齿颊频何人修故事香味彻枫宸
惠相之惠顾渚芽答以建茗
一室环三径诸郎读五车山高空锁翠涧濶自流花辍我闽山焙酬君顾渚芽书来惊岁晚老去各天涯
鬭茶
截玉夸私鬬烹泉测嫩汤稍堪肤寸舌一洗苋藜肠千枕消魔障春芽敌劒鋩年年较新品身老玉瓯尝
遗建茶於惠老
东入吴中晚团龙第一匳政须香齿颊莫惯下姜盐笑我便捜搅从君辨苦甜更烦挥妙手银粟看纎纎
沈无隐国正惠殿庐所赐香茶
公论归吾党平生只故人近书时遣况旧雨日相亲茶辍闽山贡香分御府珍须公文石陛回首霅溪滨
谢吴斗南教授惠贡茶
我愧周行久君方戴席重一缄驰素玺五玉卧乌龙滴雪浮瓯浅濡香过齿浓欲酬新句好官事正填胷
谢叶秀州惠酒
雅况尊罍重高情翰墨余寒窻半杯醁老眼数行书旧雨故人少因风来雁疎君侯独怀旧一岁几相於
晚春过雨
酒恶病成恼春深愁转加园林三月事风雨一庭花燕幕自相语蜂屯争趁衙傍栏迎霁色溪上几人家
梅雨踰月始晴甫两日复大雨
猛作连朝雨愁添一尺溪颓云惊满坐涨水急平堤泽国几成壑田家未半犂关心独朝暮刚认勃姑啼
和林子长池上听雨韵
远浦鸣疎雨平林送落晖霏烟青柳暗晚霁白鸥归触目怀心赏凭川念昔非池塘消息近一笑莫身违
归舟遇大风雨
客里才三日归来仅一程片云天外立短棹雨中行小却黄昏路犹须半夜晴春光又零落游子不胜情
夏至日雨
烟?千岩木溪明一带楼片云封旧恨急雨罥新愁节又匆匆过诗从轧轧抽病躯无耐暑老鬓不禁秋
暑雨
猎猎蒲欹岸斑斑藓渍墙檐低泣蛛网叶落溅蜂房西嶂暮凝色北窻新送凉晚来池上过风擘藕花香
溽暑雨後
多病愁如许催人暑奈何檐穷风有限云薄雨无多浪卷连村麦珠旋小叶荷炎凉苦多变四月未清和
雨中即事
夜雨恰一尺新秧高九分烟深数峯暗涧急满山闻苍蔚添新翠溟蒙蔼暮云田家方乐岁泥淖也忘勤
喜晴
梦断窻全曙儿童竞报晴层云擘轻絮飞鹊噪新声一水长天静双溪万橹鸣傍檐聊覔句乐处漫蝇营
久雨霁後见月
涨水横侵屋轻舟半宿溪竹风千影乱帘月一鈎低鼠黠欺残照鸦啼识故栖余樽才稍稍薄露已凄凄
暑夜得月
风搅桐声碎蝼鸣鼓吹长半山蟾吐影一水监浮光冷碧迎秋色清飈借久凉不堪鷄唱晓归枕报朝阳
登屋後城
笑傲愁如失登临酒半醒故将双眼碧割断半山青土沃差宜竹城高未着亭可人东郭外绡翠舞娉婷
双溪亭
源委萦苕霅乾坤接水云半天孤月照两派一溪分日落虹垂影鱼翻縠断纹烟波岂无义【邦人谓双溪为无义水】泾渭固难羣
题小隐九曲亭
小隐前山入空亭往事忙放泉盃曲水环坐客流觞雅不寻丝竹归宜釂酒浆山阴莫专美更数水云乡
题墨妙亭
茧纸奇踪絶龟趺古意长怜渠风雨厄为尔屋庐藏寂寂闲庭静迢迢永昼忙伤心三废碣犹识汉文章
白苹亭
苕水夸空阔苹花笑泬寥【白苹今无有矣】楼台溪上女杨柳岸边桥凉月明烟渚春氷称画桡晚来鱼一跃带雨识鱼跳
北园
菡萏暑风晓芙蕖秋露时青山无限好明月故相宜雨长穿城竹湖深隔岸池春堂夜留客举首问南箕
水西叶氏园【石林之後】
风月欲在眼园林须傍家崚嶒飞翠巘颭灧舞绡花门近山光入堂深树影斜犹将小西景更为石林夸
俞氏园
好景环深院名园得故家楼高春带月池曲晓催花亭着城头稳溪浮眼界賖成阴虽岁月老树看槎牙【霅川名园圃惟俞园岁月最久】
王氏山居
豆粥通幽径松杉蔽野门眼空楼外碧身落洞前村荷静风岩晓梅开雪月昏环山书未卷林薄鸟声喧
六客堂
山水吴兴窟风流一代雄满城溪月里六客笑谈中玉骨埋黄陌云书挂碧空【六客堂东坡所书也】声名百年旧无复二三公
碧澜堂
照影澜飞碧临深雨过凉夜横千櫂月冷浸一溪堂鱼跃翻寒藻鸥闲戱夕阳百年数行客几度落危樯
题顔鲁公怀忠堂
羽化仙家久祠严霅水东一身终许国千载独怀忠徙倚丰碑旧瞻依古像雄堂堂祭如在从祀有坡公
慈感寺
门迫沧浪水堂深泰华莲光芒珠一粟相貌佛诸天【寺藏蚌珠具罗汉如来相】树老半无叶僧闲谁问禅雨阳须大士泽国屡丰年
游慈感寺用壁间赵安石韵
薄俗冷还暖余年春复秋诗穷无限意身老半生愁饱睡书慵展居闲客强留功名羞镜里白发奈盈头
慈感寺放生
生灭成宗刼慈悲种善因纷纷嗟蠢动一一付波臣物我形声异人禽爱恶均不堪明月夜小艇掷丝纶
慈感寺四月八日浴佛会
一刹传经地诸天诞佛辰犹将清净水更浴涅盘身居士应无垢菩提各有因要须凭苦海万里涤情尘
同周可大莫子章同游证通寺
好友频相过闲愁一笑忘逶迤萧寺径淡薄老僧房饱饭溪山足空门日月长归来怀妙语心地转清凉天寜寺有白石曰卞山脚石上多名公题识
隐隐来岗续沈沈土脉萦一峯庭下立十里地中行石脚犹依佛山腰恰近城摩挱嗟岁月风雨几题名
侃老舍天寜寺往游何道二山二首
拍手笑无语挑包去不还行行余一鉢历历上诸山明月随方照孤云任意闲猊床待师处猿鸟撤松关飞锡真游戱论诗解往还一声狮子吼十里道塲山緑竹静无语白云长自闲赵州应路滑无复叹间关游清凉寺逢说命者傅会云帅垣星照西方
奔走才千里辛勤说五行星躔初下照君命趣东征万壑乾坤注千艘日夜横江山看不暇此役快平生
岘山塔院
野寺埋荒草浮屠出近郊松声来葆乐竹影乱旗梢地僻钟鱼响庭空燕雀巢断崖流涧远隐隐下山坳
送惠老往住上方
又作西山去潮音鼓一通丛林推此老诗社得诸公着眼浮生外冲风逆水中殷勤三请已此意不雷同
过富池庙
祀典名称重神灵远近闻陈牲共豕一裹饭集乌羣水旱忧民切江山护国勤丹诚祷祠下不敢事虚文
霸王庙
志大无遗策天亡有愧心威棱空炯炯祠殿独阴阴木秀千年古溪流万折深江东父老意羯鼓奏新音过三山矶有庙祀李氏女尝以诗托之过客梦中江神曰游奕将尝求经於陈惠公得冥司迁职
矶到三山峻涛奔乱石滨吟哦灵女庙游奕护江神古往人何在幽冥事已深平生仗忠信持此问天津
访赵王北园荷池
小熟乌程酿重游习氏园乱蝉依柳噪疎雨趁荷喧短棹双溪静轻鸥一羽翻青山满归路新月送黄昏
过邻水县横碧川
一水横空翠羣山送远阴临流新柳媚隔岸小楼深五斗渊明米朞年子贱琴可人山水县莫倦读书音
出东城观水
浩荡东城外微茫病眼开烟颿一鸟过云挿乱峯堆緑水漫漫去青山衮衮来飞边双鹭没天末晚风回
骆驼桥
家住水云窟路分苕霅溪天高横蝃蝀水阔跨鲸鲵卷浪去还却行人东望西帆樯惊岁月桥柱几人题
甘棠桥
波入南溪緑荷薰夹岸香一川虹倒影百步带横塘【邦人为桥如腰带形】舟傍桥边柳鱼惊月下榔人亡遗爱远谁复赋甘棠
舟行夜过甘棠桥
远鼓三更急长虹十丈低影浮氷监月身渡玉壶溪画烛人应醉桃源路肯迷疎星与残月点点下玻璃
舟泊竹筱港夜坐诵後山诗
沙岸人归後船窗月上时霜风竹筱港灯火後山诗岁晚羁怀恶江空熟路迟邻舟一樽酒不使老夫知
舟发黄州连日遇逆风泊赤壁
赤壁矶方到黄州路未遥辛勤四十里跋涉两三朝戢戢牛羊下闲闲鸥鹭骄忍将今岁月容易客中销舟遇逆风有叶舟坐二小儿以一竿挂二笠代帆而来
小艇浮孤苇垂髫识二童巧将双箬笠快夺一帆风去去渔歌里翩翩麦浪中吴儿惯浮浪早已逐飘蓬
舟行邂逅别吴子明郎中
杜宇催归急青山送客忙去帆辞断港过眼接危樯亲戚五年别尊罍一笑长山西堕残照不忍酹离觞
庖人舟以风殿後早饭不继
帆蓆搀前去炊烟落後陈一杯羮已饫方丈食何因自分贫兼客休嗟愁杀人江风吹送稳晚酌待频频
舟中怀稚子
远浦三更月春风一夜程平生惯安静多病怯征行急橹夸先後连山护送迎关心小儿女幽梦落东城
观渔舟得巨鱼
猛作修鳞想观渔忆故濠横舟排雪浪敏手夺银刀过熟偏宜酒余鲜更带糟忍穷须忍口老矣为渠饕
舟过七里店迓客
涨水一篙足环山七里长维舟横畧彴惊鹭入菰蒋话旧人俱老相嗟鬓各霜年来慵不出犹未免迎将舟中酒味酸许深父漕使以家醸来亦不欲受
樽酒称台馈牢辞以例陈独醒心已醉不饮意如春凝望嗟陶令夸醒笑伯伦兼金有前训寄谢白衣人
月河
路转双溪曲河湾一迳通清秋杨柳月落日芰荷风直抵濯缨水当前文笔峯满城佳气聚擢秀美羣公
练湖
练湖四十里往往半徐州巨浸膏千亩余波济万艘回旋迷宿鸟浩荡狎飞鸥父老相迎问犹怀旱暵忧
入淮
桐栢分源远清流接泗滨於何号边境不忍问淮民北顾关山在西风草木新天河如可挽吾欲洗边尘上官桀诈令人为燕王旦上书言光疑有非常臣愿归符玺宿卫察变上曰朕知是书诈也後桀燕王等谋废立事觉尽诛
燕国归符玺将军有谤书君王嗟诡诈党与悉趦趄白日中天照浮云扫地除狂谋身一败邪骨满丘墟高庙灾董仲舒推说其意稿未上主父偃候仲舒私见嫉之窃其书而奏焉上召视诸儒吕步舒以为大愚下仲舒吏当死诏赦之
老学推占後奸人媢嫉初怀私真诡计候见窃成书猛欲挤贤辙寜思戒覆车那知一回首身已毙诛锄文帝登虎圈问尉禽兽簿不能对虎圈啬夫对甚悉上拜啬夫为上林令张释之曰今以口辨超迁恐天下争口辨无实遂不拜
辨舌机锋鋭言簧巧意倾一闻贤者议衆鄙啬夫名利口宜深戒违顔愿力争须知玄默化帝已久躬行文帝议以贾谊任公卿绦灌冯敬等害之乃毁谊曰洛阳年少擅权於是天子疎之以谊为长沙王太傅
诸老谗言入长沙远地留一闻天子议衆嫉少年谋自堕奸谀术谁寛痛哭忧至今言绦灌犹为孔门羞张汤治狱皆穷根本上欲释严助伍被汤曰弗诛後不可治巧排大臣益见尊任後以怀诈面欺上使使簿责汤汤为书谢遂自杀
最是慈祥日为臣惨刻闻弯弓屠善类刺骨见深文流毒嗟苛吏伤恩负此君不知惭簿责一死尚何云遇张玉叔荆漕自潼州易节来言蜀人两载前以制帅相期矣
上愧三朝老深惭四蜀民君恩无语报世事有前因叱驭寜论远扪参敢爱身但思强健日归计莫因循
孟子开宰余杭二首
畿邑三年令先声百里春公朝勤恤隐吾道足亲民不作劳人想犹堪发刃新从渠清俗论峩豸已知津得友寜论少登门不愧迟交游今有几襟抱独相期笑我方椎钝如公政骤驰我今怀旧意不敢爱於诗
武康县治松桂林二首
松桂论交久诗书造道深犹於官事日不忘岁寒心此地赓酬句他年蔽芾隂男邦有佳政应促诏纶音诗竞山川秀亭随草木新弦歌鲁言偃吏隐汉梅真淇苑雪霜广寒宫殿春相望不百里一苇要身亲
遗云液新醇花胯正焙於制幕
彦聚有英伦公余无杂宾一樽云送液寸玉雪先春浮蚁酒中圣团龙天上珍遣之陪幕府聊以欵车巾
曾同年南仲至自德清二首
岁月飞梭疾交游旧雨疎故人欣戾止之子最相於话旧须樽酒奔忙缺饭蔬不酬千种意空寄一行书老去慵驰骛诗来慰阔疏吾庐聊复尔仁里盍依於乞米惭书帖呼儿笑撷蔬强吟须捻句博得玉鈎书
和同年张唐英怀弟晋英韵二首
旧学知何补丹心早已平过从欣故侣慨慕熟英声笑洽愁肠释诗来俗眼清君家好兄弟何愧洛中程嗜利终羞澁论交愧懒昏日高忺闭户客至倦迎门多谢铿金语来如挟纩温穷年得佳友花柳乐村村
和张思济县尉韵二首
作计寻山径论交独两生相过真有意多病只垂情老怯终年别诗烦一夜程怀思几秋梦月落晓溪横书债频年积舟行一水期稍吟秋夜雨不尽故人思正为才高累寜论事了嗤相忘心屡折落笔更蜚驰
和唐英韵
客久催归驭愁牢爱大杯骊驹勤咏叹行李尚淹回皇甫有书至盖公何日来巾车莫濡滞祗此趣盐梅
和丁端叔九日韵
风雨重阳候旌旗五客游清樽烦卜夜归鬓但惊秋薄暮霭云散倾城终日留晚楼东望际萸菊故园丘
和人怀归
宦海风波恶穷途故旧新匹夫犹按劒夜璧莫投人狎水舟沈羽防城口累身归来老丘壑一笑乐吾真
和林子长家庭韵
诸郎方竞秀兰玉谢庭家国士无双誉蟾宫第一花侍嫔歌采苢笄鬓绾堆鸦已办如椽笔绵绵赋瓞瓜
和惠老自上方来住广福寺
岁晚逢三友身闲爱一丘喜闻孤锡至又向白苹留失笑拈花手无人野渡舟个中须具眼着语待公酬乡人徐辩道见过自云有升平遗策当挟之西游乞诗祖行聊作一首
乡翁初识面独往定何如客舍风霜急权门韦布疎北书应有犬南食尚无鱼身外祗遗策苍苔空故庐
故人爽贷粟之约
小泊渔舟晚春风燕子回从渠三月约误我一舟来风雨故相厄溪山犹可陪人生竟何有此抱向谁开
谢王进士惠近作
秋入淮乡老风连塞鴈悲一书烦故旧七字更新奇我已归颿日公方客馆时天涯每相遇不敢爱於诗
谢李兼善书库寄近作
笔下陈无已香分一瓣奇有孙今见嫡得髓政忘皮怀旧书来曰惊人语妙时犹思频咀嚼咽子百篇诗
谢赵周锡制干和篇
甫掷抛砖句俄惊翻水成源泉夸敏思击鉢噤无声白玉雕镌巧黄金煅炼精我惭非腹藁不复敢披呈疑独学録屡过仆言诗又遗以成编盖区区每有意於此而拙无佳语为大恨因作鄙言奉报
初闻富经术颇复事风骚作者意不尽斯人才已高大编来警策短发对爬搔好语远相避独怜曾几遭
泊金陵得仲元书
亲戚不忍别弟兄那可离枕边鸿鴈信天外鶺鴒诗老大须长健音书莫较迟今朝万金至无语不成思
兴化吴宰商卿来书
百里报消息一缄劳寄驰但知怀旧切犹恨得书迟儒者可言政怀邦当易为问君安否外别後几篇诗
读书
宦牒刚驰逐篇章半扫除稍寻无事日重理旧诗书笔砚寒灯寂轩窗昼景舒政须堂下问糟粕意何如
持课
梦接三乘境香胜一炷薰风牕独趺坐鸟雀听声闻目想金刚会心存贝叶文稍蠲烦恼毒天雨看缤纷
周可大携子入山读书
一日不觌面三秋应动心刚闻将子去又惯入山深饭饱羣书乐窻闲万竹隂扁舟才十里得得要相寻
训子
投老寻三窟传家只一经呼儿亲料理开卷熟叮咛我已头居白谁堪芥拾青颇怀兰与玉长忆谢家庭
展扫先茔
寂寞千松老萦纡一水通重来惊鬓雪遗恨满春风拱木人何在伤心泪已穷羇怀不成寐月落半山空
展扫先茔省伯氏用前韵
久作弟兄别相看笑语通寒窻酧酒夜落月对床风志得寜论晚名高不畏穷君看天下事一一漫雕空
闭户
户屦无人满庭罗尽日张闲窻书白羽清梦熟黄粱瓦瓮苕溪渌铜鑪柏子香出门本无碍龟穴惯深藏
曝书
红日庭初熭青编手自摩乌踆浮竹简鱼蠧眩阳和眼恨频催老书惭未触多相看不相弃同老故山阿
试砚
断璧推良质寒窻足雅供点分鸜眼秀色渍马肝浓岩浸端溪月纹藏古歙峯可怜方寸石笔下几迎逢
治药
药采人间足方从肘後参年来医罕问老去病多谙风雨关淫疾刀圭辨苦甘君看不龟手犹败越人南
理发
拣发亭移昼临风手独搔愁添丝几缕老怯鬓双毛自叹头颅薄空怀胆气豪年华莫相逼疎栉已如缫
怀仲子病目
秋日家乡远西风去鴈迟小儿应药喜老父数归期昨夜三江梦今朝五字诗至情如饮水冷煖自深知
家信报仲子目疾已平用前韵
岘也平安久书云传遽迟意寛千里远归更一旬期眼过无非景身闲足可诗江湖终欲老鸥鸟已先知
有感
万事缘憎爱孤衷只惷愚归与乖俗好老矣误时须举世冲霄鹄何人滥吹竽穷通一不问无复鬼揶揄
偶成
老眼慵开阖闲窻独欠伸梦残亭过午漏永箭浮申黄卷卷舒足黑甜滋味真生涯惟一枕百虑不关身
灯花
一点寒釭照楼头夜鼓挝报人初缀玉戱我只空花身已遗荣辱灯应误逞夸焚膏畴昔事墙角几檠斜
自适
有地容投老无田解赋归浮生几朝露活计一书帏闲只诗添债愁应带减围人间翻覆手莫怨是中非
絶粮
旧索长安米今无负郭田平生一饱计岁晚百忧煎漂母今何有王孙空自怜日高亭欲午寒屋竈无烟
淮白
未识淮乡味饕馋老不衰及兹秋水涨已食小鲜肥衆口虽难美饥肠本易为岂无鲈鱠好物以罕为奇
古镜
老眼羞看镜华颠怯半霜栖迟勲业晚孤负岁年长月透光深杳花摇影颉颃衣冠从尔正不趁晓来粧
景山寺古鼎
小憩山前路清谈得道僧爱渠惟一鼎持此供三乘制作前无古摩挲喜不胜兹游真可乐着句忆吾曾
灵壁蹲石
几朶连峯峻千年古镜浮气分灵壁秀声逐泗滨流笑我成孤影从渠老一丘山川多胜地击拊叹中州
洞庭立峯
絶壁横翔势当轩伟岸姿一峯云欲下乱藓雨频滋独立霜寒耐衔空月影筛缅怀黄石事犹想谷城时
玲珑山
颇怪玲珑景浑疑雷雨穿灯分岩下径目骇洞中天傍磴莓苔合环山草木鲜白云时欲下烟锁闭神仙
与副伴王领卫论奕象
轻兵三十二一着见安危疋马渡河日单车驰敌时棘门漫儿戱淝水付枰棊小试平戎手将军更出奇
扇画雪景
杖屦祁寒里林峦幻景同生绡明月影淡墨老霜丛点染三冬雪招邀六月风呼童小挥手残吹袭帘栊
壁画竹鹤
风月寒窻寂丹青半堵开南墙看俨立华表认归来邈想风声唳求栖鸟雀猜雨余新着色点点上苍苔
卞山石林
物是人非旧堂空语不譍千重云夭矫百态玉崚嶒断壁苔封径悬岩树挂藤搘颐重覔日犹记昔年曾
午阴小饮
草树涧边青人稀自掩扃阴沈端午水晴映半天星倦枕敷横榻枯藜傍小亭谁知一杯酒小醉不嫌醒
和惠老元日立春复雪韵
一声春正晓雪里荐新年揽镜星霜久催人岁月迁化工原着意物态漫争妍我老心尤远居闲觉地偏
归自郊外遇雪
细雨初收脚飞来已溅身固应宜瑞雪未必困行人酒里寒犹重吟边语未新更怜渠白叟呵手诉车尘
和某提举喜雪韵
冷彻狐裘薄风团柳絮堆雪先迎腊至梅怯後时开晓色连山老年华两鬓催浮生惊节物谁与赋归来
东塘集卷三

[book_title]卷四
钦定四库全书
东塘集卷四　　　　　　宋　袁说友　撰七言律诗
元日立春
春入帘帏线几添更随桃茢快新瞻晓看密密轻丝堕晚作纎纎细雨兼可喜田家余谷粟也应泽国饱鱼盐年丰更乐弦歌化知是曹装渐趣严【令尹以今夏受代】
元日得雨
知时膏泽下新正便觉欣欣物意生细雨寒梢半檐滴单床孤梦五更声两年元日嗟萍梗万里殊乡付酒觥不似斗杓容易转只今迎岁指东城
惜春
不缘雨雪不缘风九十风光半已穷嫋娜熟眠杨柳緑天娆浓醉海棠红客怀不直韶光好诗兴犹因景物雄投分东君未应薄乞花偿酒强迎逢
梨花
东风日日点征衣野阔林疎四望奇景物賸供行客眼梨花更索老夫诗登山趁得春三月带月犹看雪一枝七日崎岖三百里倡条冶叶故相随
和杨诚斋春雨韵
十年此袂与君分一笑楼头日过晨真个愁来真似梦不因诗到不知春云霄元似非关我风雨何须故恼人犹得吟边慰怀抱絶知膏馥乞诸邻
早行遇雨
约得东风二月春稍陪孤櫂晓溪行酒能寛我三更梦雨不饶人半日程愁对梅残初话别懒看桃艳欲欣荣红尘未踏心先退不是宵长故独醒
四月雨应祷
夜半溶溶四面遮云峯推起阿香车只今陇上夸多麦谁为丘中赋有麻喜见緑针初刺水笑渠青笠趁烧畲偶然精祷诚非昧应有欢娱田舍家
赵再可邦君六月雨应祷
长夏何堪日日晴德音优渥遍羣氓黄堂少试为霖手赤地今传喜雨声诚意自知关善政天心正不远人情四郊已报田家语一饱应无百计营
祷雨於保福寺是日大雨至
常阳为虐势流金稽首长松幸屈临一佛等慈清苦海衆生度厄浴甘霖沛然而下期中熟可以无饥免大祲好雨?人愁抱释退思畴昔尚熏心
和赵成子提干喜雨韵
一天膏泽下民区此意拳拳敢自居欲写吴歌夸岁好苦无杰语愧才虚稍留佳客聨珠履共酹余觞笑麴车试问苏州两年熟岂无名笔作【去声】农书
十年三已冒为州每每於民有旱忧午听雷声鸣屋角晚惊雨脚压云头及时三日为霖好为汝千箱乐岁求欲办一椽名喜雨愧无老笔赞宸旒
和子西喜雨
战龙卷水动诗兵着语才非喜雨亭但得云秔香颗颗不愁霜发短星星秧针刺水轻浮緑麦浪翻风半挟青只愿年年饱忧国庶几万里一心宁
鄂渚得雨
江头一夜水鸣艖江外欢声百万家已报主人诗满袖更夸使者雨随车支离田父烟蓑湿辟易炎官火伞斜一望阿瞒狼狈地村村刺水透针芽
连雨
一月长晴窘漕渠更留残暑要驱除飘风也解终朝久骤雨新添二尺余但觉天公真有意不知民力已潜纾田家是处均膏泽两岸欢吟使者车
大风雷雨
雷风一息到山西欹侧村花不自持际晚甘霖如倒峡今年香雪可翻匙緑秧蘸脚元非揠白水齐腰不恨迟浪说随车夸故事但知忧国愿无饥
中秋无月
皓魄埋云未肯收佳娥寂寞为谁羞可怜数点不多雨误却一轮无限秋急扫妖氛天外去莫教微影暗中流终当永夜清如水我为停杯更倚楼
海棠
江行了不按春光江路欣看得海棠浅蘸深红丛蓓蕾细开浓白巧梳粧蜀花但鬭臙脂湿荆种新傅腻粉香行客纷纷正寥落为渠着语快飞觞
江行得水仙花
彻底清姿秀可餐柔枝不怯胆瓶寒三星细滴黄金盏六出分成白玉盘是物合陪僊子供何人遣傍客舟看山矾似俗梅偏瘦别与诗人较二难
和施德远双莲韵二首
老向尘埃度岁华不堪才拙负州家天公着意成丰岁地产无心出异葩乱翠绡中双晕脸抺青山外两凝霞何人欲采莲归去我有轻舟试一拏
政拙才踈祗具员也应和气到吴边乡来偶尔双岐麦今复申之并蒂莲颇觉园丁惊创见正须骚客赋新聨天休要是传消息得得装成大有年
迓金国聘使舟中逢玉簪花
扁舟伊轧乱秋声花下新凉暑不侵浓叶衬成螺展髻芳苞拆尽玉垂簪谁将茉莉评高下未必清香较浅深把酒问花花不语微吟空伴小蛩吟
新繁县麦秀两岐
丰碑喜瑞熟摩挲後至深惭拙政多鲁国不闻三月治渔阳敢说两岐歌年丰今日鱼旟梦农兆前村鹳鹊窠又见东阡西陌雨倚楼遥望湿轻蓑
麦秀三岐
用过其才愧弗宜但於牧养要张施未应拙政才兼月森出来牟过两岐长短异形垂美穗青黄间色识新枝悬知瑞应由明主自是丰年属圣时
午晴观孔雀
异雀逢人正美观一鸣晴日傍栏干昂头未展云霄翼掉尾先摇锦绣盘危坐我方诗兴切薄寒谁伴酒肠寛世间最是羇怀恶犹得亭花着意看
沿溪转山入野亭小饮甚适
惜此青青一日春爱闲因得两三人放身度密穷山崦随意居寛趁水滨逸饮不成愁淡薄苦吟终是喜清新物华时世相流转今古之间几窖尘
过霞山小饮
霞山书院醉焚香细雨轻隂见海棠春动旧怀杯酒後晚吹新恨笛声长或红或白花饶笑为整为斜草更芳寄语风光易尘土相看流转且相羊
张守招饮【是日王勉夫到明日严文柄之吴中】
春风吹作万家春谁得聨镳从使君微径问花同载酒深堂剪烛细论文王郎把臂簪仍盍严老呼舟首又分安得云龙随上下佳辰不复叹离羣
余应卿招饮
东门郭外七桐里知有宣州别驾家再世从游心自喜暂时觞咏语无譁平田寒日行孤鹜枯木凄风集乱鸦酒圣诗狂休问我淋漓颠倒任横斜
陈主管招饮【时纳妇】
鹊拳庭竹语频频忽有书来寂寞滨盛事许同花烛夜芳辰仍醉绮罗春璧聨香阁初鸣凤霞泛仙觞定脯麟更办归装攟珠玉一时人物各诗人
霞山叶学谕家梅下饮二首
岁阑何地看梅花霜日新晴晚更嘉古观去寻寒士屋山园来近旧人家香传细密闻仍久影倒高深落又斜同是溪南闲澹者暂时相赏醉无譁
不待梅梢三两花任他酒薄漫殽嘉恍然灵运穿林屐妙矣王维入画家静听喔咿鸡唱晓明分疎落鴈行斜醉吟却是寻芳客借取残冬一笑譁
同子隆次公小饮
老境昏昏只醉眠不知门外艳阳天奚为有客携壶至又以闲人到酒边山路试登桃映日溪城一望草如烟春分花事今多少未觉心情胜去年
送彭世昌山台小饮
象山只在水西头云木犹高瀑更流往事何能话师友时情徒与惜交游东风又緑溪边草明月还归天际舟白发苍顔吾亦老一尊台上洗春愁
登第一山
极目俄登最上岩秋风衰草塞云闲漫游江浙几千里今识东南第一山志士逢时宁恨晚壮怀有泪不须澘兴亡自古知多少天道何曾不好还
和南伯山行韵二首
日日登山复下山崎岖分寸絶难攀已无鱼腹江湖虑肯怯羊肠道路弯满目诗材供客子一杯醽醁染衰顔四方弧矢男儿事扪尽参墟莫畏艰
千峰踏尽又层坡冠染征尘不暇峩佳处赏心惟酒尔愁时引睡奈诗何憩亭尚远日先暮脚力已穷山更多白发对山聊自醉如公自富郢中歌
游金焦二山至汲江亭用前韵
江山万里忆徐州十月迎风度小舟极目不知天外景乱云遥接水中丘此身五十昔未到着语再三今可酬欲把边尘聊一洗只今更吸大江流
过扬州平山堂邂逅许深父主漕
平生踪迹半江湖岁晚淮乡识旧都小却车尘行复止要看山色有还无关山回首嗟何限风景於人岂不殊犹得故人谈世事金城方略政堪图
泊姑苏馆
冲风挟雨到苏州赢得樯乌半日留岂是甘棠无剪伐浪持使节几经由羣观厎事多耆老一笑犹能认故侯回首齐云旧游处西山端欲送行舟
游沧浪亭
出门犹未识沧浪胜日能销一咏觞緑障千峦森羽戟翠绡十顷颭池塘清谈杖履穷幽径归路篮舆带夕阳岂是此缨无地濯可怜长说簿书忙
和应宪使游沧浪亭韵
使星两两照前山笔下高吟万选钱絶景政须终日欵兹游真可以诗传深林遇雨排清昼晚日迎风浸碧烟千载不浑亭下水俯栏犹得继前贤
和韩倅沧浪亭韵
平生公赏最岩居肯作痴儿失故吾正尔不堪尘满面为君何惜酒随车十年夜隔青藜杖【仆去馆已十余年】一日身游碧玉壶莫道欲归归未得买山作计定何如
春日怀钱塘西湖
只今春色满皇州料得西湖已纵游出郭竞聨城下骑循堤同上柳边舟恨无两翼从渠去曾有诸公念我不到厎长安风物外远方何敢诧遨头
和董显之留西湖韵
开门喜得故人音访我浮生一旅亭老大区区惊岁月功名落落负簪缨有谁知已头空白举世如君眼独青羡子百篇诗在手湖山相望不胜情
和忠父于先生西湖韵
先生摆脱世间缘老去犹堪十万钱气节向来投匦意风流今识咏梅篇饱闻东阁抡材久未许西湖对客眠圣主如天怀谠论只今此席为君前
游武昌东湖
只说西湖在帝都武昌新又说东湖一围烟浪六十里几队寒鸥千百雏野木迢迢遮去鴈渔舟点点映飞乌如何不作钱塘景要与江城作画图
和赵周锡制干峡中韵四首
西陵峭壁路初经但见搀空两岸青天近下连苍玉嶂山高傍涌翠云屏划开龙虎流三峡勅下雷霆遣六丁终日横风倚江转恍疑身世在沧溟
千仭山头更有山一山去後一山还林峦有路春回緑僊洞无人夜啓关岫列千屏森葆卫石藏五色像形顔举头待向峡中望见说青天近一斑
急峡高流日夜东嵌空怪石浪穿礲涛喧滩口波翻雪云断山腰气吐虹几阵堂堂峯硉矹一泉滴滴水玲珑我行天下今将半安得名山如此工
絶景都忘峡路长江风时送野花香峯排玉帐腰凝雪泉溜珠帘乳滴房後日奇山犹续续而今伟观已堂堂雄篇曲尽形容妙满袖珠玑到旅囊
和同年成峡州韵
平生踪迹鴈门踦投老犹甘万里驰夜永尚迷行客梦晓来新得故人诗秋高蓴美念归处月白江清下水时此日此身无羽翼输君先去访鸱夷
过皂角林
南北城高俯堑深过帆猝猝倦登临两山未远瓜洲渡十里俄惊皂角林坐想英灵犹炯炯眼看祠庙独隂隂塘村共说兴亡处笑指东河血未沉
和罗春伯奉常寄题稽山阁韵
公来只谒自周行脚踏稽山意远翔叠嶂排云烟杳霭半天得月夜凄凉无言可状湖山好有客来时锦绣张厎事东吴声价重螭头椽笔冠文塲
游齐山用唐杜紫微韵
聨镳出郭疾於飞好景留人倦式微尽日山行惟所适夕阳堤上咏而归摩挲苔壁嗟前事徙倚岩亭惜寸晖空忆樊川秋影去为谁重唱缕金衣
泊沙市
雪浪云烟日卷舒去城远近聚?居千年堤岸围沙市十里人烟半竹庐荆国平分荆水阔楚楼遥接楚天余江民日与波神狎只把涛雷当噏嘘
同莫子章方舟下龟溪
一舸相从下碧澜城南百里话更残絶知未减在家好政自不愁行路难舒望最堪诗眼纵忘形只觉酒肠寛归来颇讶山头黑果是西风一夜寒
顺风至采石
快哉真得楚王风钲鼓喧江四面雄但欲帆樯催上水敢辞井路傍西戎江空岁晚飞烟外人静霜明过浪中少泊山腰羌笛断一樽那肯为诗穷
过楚州用霍希文韵
夜入山阳鷁首东单车出郭更匆匆欲知势扼三江近政以城高百尺雄此恨终天身未老何人抵掌气凌空连云细草秋风下把酒长吁问化工
被旨往许浦阅兵风雨中舟过梅里
浓云障日卧前山已觉林深寸步难风雨於人本无意筋骸如我不禁寒小窻饱听喧江浪萧寺时惊落岸滩慨念兴亡千古事夜阑相对说江干
铜铁堆
过峡江铜铁堆由是分荆蜀界
千峯揷碧绕江面两石中分铜铁堆东岫附庸方崒嵂西山俨立更崔嵬悬知造物精神巧几误良工斧凿来万里西舟今蜀境安流到此莫辞杯
自常熟敲氷行舟半日一夜仅十里
到晓才通十里氷颇怜黄帽叹征行半篙不下风霜夜一曰之间水陆程无复稳时村路滑不胜危处断桥倾驱驰原隰皇华事筋力犹堪誓此生
周锡自蜀归浙
东瓯西浙两夤缘齐止金陵万里船风月醉中同客梦簿书丛里读诗篇怀归念我方投劾勇去输君已着鞭岁晚江空颿力满长安春好正朝天
送叶表侄归乡
枌榆离别几春秋作计吴中祗谬悠回首故园三叹息喜公归路两经由怀乡谁不思邱首游宦余方愧督邮千里相忘未归去家山时向梦中求
新河
楚州旧有磨盘河谓纡曲也乾道间濬而直之目曰新河
路转风回四面歌新河磨尽磨盘河一川涨碧分滩远万柳排青夹岸多此日经行空叹息当年功绩未镌磨客游为爱潇湘楚五日之间一再过
荆州道中
硉矹奇峯绕复环淼茫大水枕前湾望迷荆楚山川外浮遍乾坤日夜间举酒欲吞云梦去倚楼无复利名干雾船风缆经多少老尽行人只此山
观潮
倏见江头万鼔催更闻脚底一声雷怒涛直欲浮天去急浪犹能带雨来岂但皇都夸伟观要令区宇絶纤埃灵胥勇志嗟何在共吊江山付此杯
闸柱
唐建洪泽闸旧基犹存两柱柱经丈余传疑云柱有灵凡舟过而误触之者能作孽
三丈围寛两木灵千年闸骨状如城扬颿欲过心先动击柱才闻念已惊东越梅梁犹逞异南城老树也为精昔闻求福木居士今向枯株免祸成
宿邻水县
酒余孤馆梦初回渐觉茅檐淅淅来夜半山前风荐雨晓来崖厎涧鸣雷賸添岗翠三分色呈出秧针一寸栽恰得乌云天外少鸎花无数恼人怀
绍兴府学斋宿
从容黉舍日西流浅饮犹看夜气浮小欵话时殊淡薄细论文处转清幽诸公学业方加锐一战功名要早收我了斋祠便归赋故园已作梦中游
释奠斋宿
云高天白夜沉沉墙外谁家送远砧有月林梢鸣翠羽无风窻下落黄金百年已老安仁鬓三径空怀靖节心病眼细书何龃龉短檠犹得对孤斟
和薛公叔留都城韵
年来更觉一身难却扫应须早闭关老矣壮怀空岁月归欤活计只溪山未堪鵾化摇而上肯类蝇营去复还白璧深藏有余地区区何必苦跻攀
和刘叔骥司户韵
不饮无何一味羶听渠七字辄欣然念非公子谁堪比可奈吾衰不待年料得诗魔排锦绣却从笔力裹山川兰亭若未归修禊更伴刘郎发秘传【闻刘将归山隂也】
和潘德久韵
曾读桐江路上题斯文便合请君司向来吴会连朝语晚岁扬州七字诗忧世自怜闻道晚论心犹恨结交迟帆樯百里孤吟罢坐爱雄风约雨师
和陆成父韵
功名落落愧强年晚到淮乡意惘然问月高歌聊自适吟秋苦思替渠怜据鞍剩欲夸驰骏酾酒犹堪醉击鲜坐对晴云浄如拭水光秋色正连天
和兼善韵
江湖踪迹厌萍游只有诗魔老未休平日故人谈语句朞年裹眼识风流自能作意闲中趣无复关心世外愁趁此百年身偶健为君一语竟须酬
和惠国博韵
平生心赏有高踪更喜夤缘造化中语次欲传须柳子诗宗不愧是江翁无言可究称醇德有眼能看拜下风共覩谢庭兰玉秀只今攀桂广寒宫
用吴知立韵
老去胷中句甚豪清风应笑我徒劳可怜官事何时了肯使诗盟取次逃剩欲论交思击节不妨饮德要投醪如君岂是长贫者自古诗成得绣袍
呈浙西张提仓【张为鄱阳教官去已数月仆来为法曹曾见於此尝问讯所学】
老掾当年意已倾执鞭虽晚眼仍青绣衣公子初云汉璧水先生尚典刑负弩前驱容漫叟下帷覃思媿玄经催科欲付飜羮手照我山行定几星
入山呈孙使君
平生懒慢岂能刚身外微官似漫郎不怪闲居为消渇何劳多酌本醒狂【仆早衰多病畏人懒出每从使君饮辄不胜杯酌】雪晴欲试穿云履背冷仍寻曝日牀为想骑牛破山碧晚风吹笛野梅香
简唐英同年四首
春风已落百花中镜里空嗟两鬓蓬病懒未能禁酒困多愁元不为诗穷偶然贞曜生同世尤喜丁寛易未东聚散由来皆造化一篇我欲谢天公
早起孤舟掀浪中自怜老大要飘蓬风前索酒轻寒杀梦里寻诗始意穷帆饱急随山脚去橹回强趁水头东明朝已作扫门计未必堂堂舍盖公
书生怀贽大门中一见归来话小蓬坐喜情文浑不薄退嗟吾道岂忧穷更将儒术重熙载要使君心亦欲东若也铭勲在彞鼎古今何止一周公
旧言山色有无中今日环观在短蓬游子不堪归路冷篙师愁杀裹囊穷便回溪口风尤急欲到山头月已东赢得闲言扰诗社烦君更语主人公
丁端叔茶马会同年同庚
竹林宾主乐襟期并榜齐年两见之丙午同生虽共老甲辰笑我独为雌秋鸿社燕时难值桂酒椒浆醉莫辞半是天涯老行客耆英当继洛中诗
登蓬莱阁
痴儿官事苦相临每到蓬莱慰赏心一水萦湖连海去片云带雨入山深自怜老客从渠晚喜有诗翁到此寻中外升沉政悬絶强抽荒思续高吟
馈春茶于制司属官
戊午新芽上蜀江表情未有敢先尝几年争鬭无双品万里书来第一纲水截龙章浮碾玉炉煎蟹眼试凭汤知君文字五千卷正欲冥搜锦绣肠
求酒於邵元实删定
骨相酸寒不足论平生心赏旧家村七年误索长安米百病几成楚客魂命薄不堪嗟分定官闲犹得荷君恩秋风一醉余疴殄须乞庄生五石樽
乞酒於林子长通判
衰顔得酒尚能赬笑我维罍耻弗盈无计青州几从事可怜白面一书生新篘竞说邻家熟好句惭无健笔成传语白衣人记取何须秋帽始关情
谢诚斋惠酒
褰裳乐得送迎翁遣句犹烦七字工颇识当年斤斧手却惭昔日马牛风平生杨敬惟称项晚岁侯芭只守雄便把黄封红客眼一尊已当百壶丰
馈虾腊弯鱼乾於端叔
东西万里苦相望海物时来自故乡两眼尚能驱水族【水母得虾方能行】一弯犹解诧丁香【一名弯鱼】莫孤念远勤将意且欲均甘未敢尝有诏知君便归去古人驿寄愿频将
和沈德远寄江鳐韵
粉身截玉慰渠贪浪迹泥涂遽着篮坐缺江生嗟不乐诗来东老谢分甘世间风味鄞江颊传里形容太史谈欲报琼瑶无一可移文空到北山南
橄榄来自嘉州
筠笼相逐到天涯喜见森森色正佳尚想红盐落青子未夸黄蜜挂苍崖眼中乡味催归梦足下跫音慰远怀稍待酒残回齿颊余甘犹足助谈谐
岳大用寺簿惠佩刀
文阵谈锋不可当小恢游刃向朝行一夫敌尔嗟长劔十九人中见頴囊徐子身非逢季札吕?心已识王祥善刀我亦知藏去他日犹烦赐尚方
谢梁饬父通判登楼赏雪之约
茏葱天阔晓光浮满地斜飞玉作球好趁阳春歌白雪政须从事谒青州打门报我樽前约乘兴须君剡上游清絶有人夸盛事贰车携客醉南楼
和程阁学观雪韵
入竹投窻细细添两山琼玉称遐瞻巧於夜半将新岁每以风回蹴上帘寒雀栖枝惊落屑饥乌鸣食讶堆盐正须度腊成三白已觉西风势转严
和梁曹池阳道中遇雪韵
痴儿汨汨尚寻梅点检花梢次第开客里相逢秋日好雪中重喜故人来岁寒过我留佳句夜半论文酹此杯毋疾其驱行有诏江头凖拟送君回
腊雪二首
岁事无多腊近残谢渠飞屑破天悭祷祠空愧兼旬力造物惟消一夜间是则化工端有意要於官政亦相关雪催诗後诗催雪更欲堆盐满四山
无计遮留岁月残颇惊节物愧才悭可人腊雪偏宜处屈指春风未到间犹得微吟供午枕不须高卧闭晨关晚来碎玉零珠後已老苏州一半山
喜雪
玉龙方急战寒声满阵江风雪作茵凖拟丰年须造物编排佳境付诗人莫辞樽酒偏劳劝更喜江梅欲鬭新愧我为州无善状杨花何事已先春
诚斋指檐头雪为诗材二首
春风着意向春宵巧作氷凘细细飘正好千门竞灯火故添万瓦灿琼瑶谁怜梅蕊犹含玉大遣杨花为夺标一段风光付诗手物华正恐为君撩
使旌猎猎昼连宵賸说吟边涌思飘晓枕已哦千树雪夜船更踏一溪瑶谁将春霰天然巧来伴寒梅别様标赢得袁家僵卧者开门今为好诗撩
立春日雪
料理风光兴未残老无诗手一何悭新传彩胜排枝上趁得氷花落鬓间噪雀晓来埋屋角土牛声已动谯关寒窻我欲觞眉夀不是羊羔醉玉山
东塘集卷四
<集部,别集类,南宋建炎至德佑,东塘集>

[book_title]卷五
钦定四库全书
东塘集卷五　　　　　　宋　袁说友　撰七言律诗
恭和御制赐进士诗韵二首
云汉昭回下建章鸾翔凤翥灿龙光宸奎错落皆谟训圣语丁寜示抑扬自古求言开数路只今兼听极羣方一篇默寓忧勤意正为成王不敢康
尧言不数汉文章漫说唐人万丈光百辟共知尊上指羣儒何止戴言扬丝纶甫幸来中禁琬琰俄欣奏上方京邑小臣观盛事愿输忠悃赞明康
车驾过重华宫和陈止斋韵
晓到觚棱簇仗齐千官星拱马无嘶清尘警跸来宫阙夹道欢声浃耄倪孝治未应夸郑隧皇威今已竦边鼙小臣何以扬君德手舞相呼醉月溪
拟咏展观太上皇帝御书
龙顔只肃閲尧章宝轴神毫赫有光八法心传齐帝学万年奎画与天长袭藏肯比唐三杰墨妙尤卑晋二王舜治方隆定于一区区发问陋梁襄
拟咏宴羣臣
宴锡蓬山焕旧章羣工列席侍龙光加笾折俎君恩重合奏回风韵语长击筑为歌嗤汉祖举觞隆礼视周王幸哉盛事今逢见愿赴功名敢入襄
端叔奉诏还朝二首
清樽连日话辛酸正为中年作别难二十年间嗟契阔八千里外得团栾湖山觉梦俱萍迹风月题诗徧锦官一舸输君已僊去微吟空抱屈平叹
万目环观一节东江酣迟日漾春风君王恨见严徐晚廊庙方资稷契忠四蜀正须烦笔下一言知已定胷中少焉我欲归田去拭目期君鼎鼐功
閲兵给赉
小臣衔命入云屯圣主如天诏语温万甲冲风隆士气一言挟纩荷君恩颇惊霹雳烧残垒更想蒙冲上海门欲挽长江问豪杰岂无击檝叹中原
卢德华郎中将漕福建
畴昔相从在帝关更于岁晚接清班同朝所恨常疎阔一岁之中几往还便合横翔来楚路未应清梦落闽山谁将好雪留征櫂毋疾其驱有诏颁
和虞仲房潼川运使韵
西湖樽俎忆风流今日樯乌过我州万里相忘嗟又别九华何惜更同游中郎有字新镌石小子无言只点头及此公余多暇日为君作计且邀留【求公为书池阳观德亭记】
再赋
飘然击檝问中流仗节观风十四州见说九重天语好不妨万里蜀山游大书竞照光山色好句应题灎澦头稍办澄清早归去周南寜复叹淹留
和闾丘资深转运判官送张同年韵
造门剥啄笑谈余过我频迂长者车八咏继吴推翰长一封谕蜀属相如岷峨诗富追风雅韶濩声谐复古初仰止骚坛方北面不堪官事蠧书鱼
和浦勉道转运判官巡行出关韵
涛雷殷书候前驱驷马桥边使者车风约江声喧笑语山迎雨脚傍阎闾城头北海倾樽後马耳西风揽辔初关外秋来闻小熟更将余瘵入呵嘘
和许深父转运判官韵二首
我辈难忘故旧情为君满意说诗清抛砖不愧尘埃想剖蚌俄惊的皪明宦路几年嗟契阔长安累月话平生诗筩却趁邮筩急吟到扬州更袖呈
诗里论交淡淡情个中风味不胜清锦囊着句知才尽山色逢人作意明已觉头颅侵晚景尚堪风月快余生与君握手关心处媿乏琅玕腹可呈
送吴子明知阆州
圣主方勤西顾忧大朝临遣遴贤侯兰香昔在潜郎地符竹今分古阆州蜀道难时虽万里汉川佳处正三秋莫嗟身落江湖远魏阙心存记子牟
送同年曾南仲寺丞知温州
久同朝蹟又同年更送旌麾过海边多士向来亲戴席斯民今幸得苏天潜心阁上书千卷鴈荡山中草一川小待公余寻旧迹便归玉笋听鸣鞭
送楼攻愧知婺州二首
壮年才气压词场衆已相期白玉堂垣制孰非经大手斯文无复数他杨诸公政尔需调鼎一语翻然忽抗章汲黯固知当大用得君徒欲重淮阳
三十年间企絶尘久同朝蹟话平生论文密处虽朋友投分深时即弟兄自恨我无分袂语但输君已着鞭行东阳一苇杭之便母惜公余蚤寄声
日华书自通州来言其同僚多唱酬
题舆赢得锦囊归酬唱西崑事可追久不陪君三日语政须咽子百篇诗寜甘咄咄痴儿事稍愧纷纷俗吏为我亦湖山多暇日秋蝉时解噪寒枝
饯金使出北关风雨大作
出郭初行十里賖狂风急雨閙田家香秔饱熟云翻浪荞麦新开雪作花浅水半村环野趣好山一带接京华晚来踏尽临平路风脚全收雨脚斜
次常熟县先君旧所摄宰也
冲寒一舸下琴川小缆依依市柳边花县重来听好语棠阴深处不论年钓游颇忆儿童旧风物徒惊岁月迁老恐不任奔走力问侬何日赋归田
守郡不能同宪使仓使游灵岩
秋风敲叶漾湖光两两星华古寺傍晓日一川迎使节晚山十里送归艎风流我已非山简宾客公应念葛强岂是清游本无分纷纷鴈鹜苦相妨
司庾会稽道中答衢民彩帜送行
征车何事不容征彩斾歌谣塞路津徒以平生多拙政偶於岁晚得衢民我方州县惭尸禄汝向闾阎切爱身料得去思均彼此一诗聊复慰邦人
过池阳旧治和吕子西韵
浮沈宦海几春秋岁晚重来旧典州昔日青山虽在眼故侯白发已盈头吟边感慨关情久忙里工夫着意偷闻说峡江春涨晚卷帆聊为此邦留
送惠县丞之官
立之何事屈蓝田隐忍功名古已然预信鵷鸿只他日莫嫌鳬鹜尚频年征帆夜湿三更雨去路人欣八月天话别匆匆毋重惜一封丹诏下天边
和魏南伯县丞韵
着语相过见一斑我惭尺寸强跻攀羁怀衮衮三江水去路迢迢万里山酒盏逢花寻客处诗筒将月对船间固应侯喜多知己未必诗声只汗顔
和洪叔昞主簿浮玉亭韵
亭为君来又得名公余赢取眼双明溪光影碎黄金艳波面声流白玉琤夜半吴歌缘底恨晚来山色不胜情风光我欲平分破故把吟边当结盟
肃客借重金紫绶
平生青紫滥於身更冒金章肃使宾何以假为诚岂敢乌知非有笑无因猨狙自是羞华服鵷鹭姑容接後尘囬首纷纷天下事有时宜假不宜真
成都府学释奠
西风淅淅露溥溥释菜雍容礼可观冠带三千严鹄立风云九万欲鹏抟锦江曾吐胷中凤泮水新囘笔下澜拭目诸君快秋捷胪传高压万人看
送吕武仲司户范纯之司法赴南宫试
欣然愿作送行诗盛事江邦独见之酾酒且同明月醉驱车未怕朔风吹相逢蹔入红莲幕稳去高攀丹桂枝莫负玉阶方寸地为言民力要扶持
送柯伯东省试
道义如君只几人相从了不见尘侵一樽但觉论文细三画从知得意深自是强年应折桂不妨朞月早传音我今已办如椽笔拟称琼林最後吟
送惠补之昆仲秋试
斑斑兰玉不胜清长羡于门久日荣共庆两苏离蜀道从今二宋到神京三年刻楮真余事一日乘槎定筞名想得颐山来岁好緑袍黄里照溪明
送聘儒侄秋试
八月灵槎万里秋乘风得隽要遨头吾家连已跻儒级汝业今宜济巨舟掘井莫令嗟九仭善刀终自见全牛儒冠岂解真相误有志应当万户侯
送薛公叔秋试
流落相逢霅水滨与君倾盖即平生湖山十里双溪畔宾主三年一日情学海波澜夸健笔夜窻灯火几长檠不堪送客杭州路更听惊人快一鸣
鹿鸣宴
秋影涵江暇日长银袍济济宴公堂九华佳气眉间色千佛高名马上郎賸数连珠夸瑞应会看僊桂满枝芳春风得意归来好衣锦聨镳入故乡
成都府鹿鸣宴
大启文明会胜流同升更合上西楼三春得意桃花浪八月乘槎桂子秋结绶偏应登凤阙挐云直欲钓鳌头乘除但看今年好六八名高五十州
集同年於聚景园
慈恩回首几番春樽酒相期在帝京人事好乖知岁久天宫作意得朝晴向来禁籞所未到同此英游真可荣无奈斜阳又催去更凭余酌话平生
饯送蜀进士入奉廷对
蜀才卓荦照宾筵秀出斯文万选钱圣主龙飞初策士皇朝春好正朝天丹墀独对三千字黄甲重魁四十年归把羣书观未见要令学业到纯全
宴许成子魏华文二魁吴文伯节判陈表之教授卢仲修军资以考西省试同集
昼绣归来自帝京魁星双照锦官城持衡称职真能事劝驾何功亦与荣细与论文重欵接要看落笔更纵横我归便作江湖计拭目需君辅太平
同张元善集癸未同年
同年几合几分违三十年间见日稀尊酒相逢今也幸诗书论政旧焉依慈恩故事嗟回首吴地清谈对落晖平世功臣在公等尚期努力佐龙飞
和薛子晋来庆癸未登第韵二首
云雾油然托应龙姓名偶彻大明宫胪传殿庑千官肃声到旌旗万马雄黄蝶飞来惊拜命青衫误着敢言功如何李合犹能第造物何心本至公
寒荄也趁百花新眼懒犹贪上国春五技怪能成薄命一名却喜继前人唤将好意诗频赋洗却闲忧酒再巡厎事牛堪有归序韩公平日最相亲
会新第进士和陈振享韵
梧桐风细月将楼犹得公余欵俊游喜入芳樽凉彻夜风生绮席气横秋两魁前躅高三辅八隽飞觞照一州屈指吴门多盛事眼看勲业佐宸旒
蜀进士许成子魁天下用其殿前赋诗韵以志喜
岷峨策足问修程入对明光近太清五十年间多士赋三千笔下一魁荣斯文焜燿由奎画是处流传仰蜀缨我已夤缘观盛事更看公等致隆平
送诚斋二首
谁作朝阳一凤鸣公朝今复叹斯人抗章寜夺三军帅去国尤轻一叶身政以青蒲姑夕驻更闻白简为前陈只今小试回天力它日擎天看柱臣
长裾端欲曳宾墀人事何乖遽别离未尽胷中怀旧意又吟江上送行诗公名此去如山重我老谁怜似足踦凭得征鸿寄消息书来犹记别君时
寄李兼善
湖山昔日记清游百遍相过语未休远迩漫劳人室念东西空望淛江流中年别去情尤恶幅纸书来意转愁岁晚渐於诗兴好待君归後饱赓酬
祝子正从范使君锻以诗寄之
柳下嵇郎好在无深居应得静工夫丹成便许随鸡犬分定初知豢鹤鳬痒处端能窥鸟爪梦中不用断龙胡别来亦有闲忙事日向黄家问酒垆
赠应童子
闽山佳气毓英儒丱角胷中敌万夫黄石固应传孺子玄文真可与童乌饱充器识观他日莫负声名满上都更忆韩公序文好成人之礼正相须
姚行简抚干归霅川
一见油然慰所望巾车更辱到他乡相从乐处光阴速索笑浓时意味长樽酒未堪留好客湖山早已送归艎秋来尚忆门前路莫惜溪头屡买航
和杨诚斋韵谢惠南海集诗三首
斯文宗主赖公归不使它杨僭等夷四海声名今大手万人辟易几降旗天方欲治将焉往用不崇朝尚窃迟整顿乾坤从小试南州昔日洗潢池【公尝持节广中荡平寇盗】玉海书来喜欲狂飡霞食瀣齿牙香固应宗派名江右厎用宫袍入建章今代欧黄真有种向来沈鲍肯同行只今五集三千首但觉荧煌锦绣张
芸阁登儒拜黼衣凤凰来泊凤凰枝待教黄阁调元去蹔对青藜下烛时身到三山真得路君留羣玉几题诗【馆中有羣玉亭】十年前访岷峨事也作书郎慕左思【某丁酉岁备数馆职】
胡元迈编吕僊翁传
工夫未达性中天九转还丹漫费年至理本无多智巧此公自有一神僊絶知开卷翁如在剩欲忘言意自传功行世间千百亿诸天更办笔如椽
同鄂州都统制司登压云亭
一带城头四望全压云亭上更无边手攀北斗轻飞肉目盻南楼仅及肩城郭千年高复下江湖万里後还先【大江在前东湖在後】平生颇负昂霄志便欲乘风送上天
张思济县尉剏舞翠亭
新筑成时秋事高满天风月下迢嶤佳名欲夺双溪景淡墨须烦六幅绡一簇穿杨夸箭羽几番伐皷动溪潮此亭政合贪山水百里之间患已销
题庙池上新剏瀛红舞绡亭
高青远緑映回塘菡萏菰蒲细细凉蘸水瀛红罗袜渡舞霓绡翠绮襦香琼珠碎落风前雨兰櫂夷犹月下觞老帅如何太风味两年池上送残阳
庙南新剏尘外亭
城头拄颊俯横塘尘外跻攀四面凉南渎夜鸣江水泷北牕晓浥芰荷香着亭尽得山川景携客同甘醴盎觞寄兴江村家八九平分我欲卧南阳
和资深同游尘外亭韵
城南絶景半林端城北荷塘十亩寛风月无尘频入座江山吊古一凭栏瀛红浅露娇啼脸绡翠轻颸醉倚干日暮对花吟不足三翁步屧小桥看
用刘汀洲左顾亭韵
杖屦东风欲滥巾小舟重泊一亭春醉看梅月无新语老与溪山作故人意气不惊双白鬓功名忍负百年身我来又续题诗柱敬为刘郎细拂尘
用陈和父太博韵题江州高远亭四首
鲜新栋宇出楼颠尽得江山四面全高摘星辰风月夜远迷河岳水云天一湖尚想甘棠爱【又湖名甘棠湖】万井谁呼大隐廛见说松关频却扫两贤吟处日回旋
亭高未涉意先申五马同来却报春一笑孰知今在旅兹游端不厌居尘分张好景因人重排拶佳篇逐日新我是东州西上客也来吟作社中人
浔阳名郡敢言支最爱江山左右之松盖前倾浑似故诗兵捷出愈称奇案头朱墨无多事亭面东风足四时相与平分賸遗爱未饶白傅去时思
久说匡庐喜蹔经遐观但觉眼青青倚栏万事双颓鬓抚掌千年一古亭珠玉名章方竞赋江山喜色已先形我来落笔真如助撩得诗狂不为醒
清晖阁【丁巳再游】
清晖杰阁几朝昏吟咏曾喧白下门一别朱栏陪绮席重来青草接荒村名章尚忆江秋句短些谁招月夜魂老去情怀更萧瑟懒从孤馆覔清樽
会文堂
束带峩冠集会文郡侯着语到诸君平居讲习须朋友退食工夫在典坟士学何先先尚志书生务业业惟勤鵾鹏他日扶摇上共致云霄庆策勲
善颂堂
庭前云盖碧巉嵓堂上先生雪满髯说药客来聊下榻谒斋僧去便垂帘种时法好花难谢买处钱多石易添子舍光荣身壮健只将香火事华严
桂椿堂
欈李于门伯仲佳声名籍籍到天涯一经早已传韦氏五桂今重说窦家满眼衣冠真盛事几年棠棣看聨华兰台曷与编青史要使文风万世夸
白雪堂
今代斯文只此翁乾旋坤转独孤忠千年此地江山里一日东坡翰墨中莫起黄泉空老泪可怜赤壁几春风潇潇暮雨双双竹白雪堂前忍酹公
知止堂
先生七十已垂车父子俱荣出帝都当世若无知止者公朝何以励贪夫升堂展卷人何在访竹寻梅色尚臞我老自怜生也後拊编犹得叹前芜
题韩元吉可止斋
平生我亦爱知休三径如公最早谋归意酒醲何切切宦情纸薄正悠悠书来诲语如亲面别後光阴叹转头更为苍生须一起志功元自合封留
游扬子云墨池
平堤修栢转林塘飞盖同升吐凤堂後世有传由凖易斯文无复数他扬草玄大启天人奥池色犹关翰墨场吊古怀贤尚遗恨不然晁董可相颃
遂寜府境内火池
泽中有火犹为革焰出方池更异常气烈羣山酣土赤阳潜深地液硫黄书生考订言虽确造化工夫理甚彰君看舆薪一杯水物因偏胜故为强
过广安军王恭父大着墓
与君执友共为郎尚忆松江送客艎在昔清班方衮衮至今衰草恨茫茫百年名世嗟天丧一日修文在帝傍云檟风杉空挂剑不胜老泪洒危冈
谒洪泽镇龙祠
平生忠孝彻幽冥稽首龙祠鉴此诚自是皇灵频震叠也知神力解因成片帆以往无多路百里之间只一程目断长淮嗟往事孤哀有泪落边城
游江渎庙用故侯吴龙图韵
马嘶杨柳泊林塘六月城南趂晓凉万古丛祠千木暗五风十雨一炉香翬飞栋宇新轮奂鼓奏牺牲荐豆觞努力为民祈福地年丰今已格阴阳
刘德修殿院持节归蜀
堂堂栢府几人过屈指精忠竟若何正尔浮云遮白日赖公砥柱立颓波回天力挽千钧重去国身轻一叶多万里长江向东去清明无日可镌磨
过忠州酆都观
古栢修篁万木颠盘山百折叩真僊便疑脚踏如来地已觉身游洞府天空翠遐观浮海日偃云时汲濯缨泉我来只恨无僊骨未必丹炉不再燃
和野堂僧子惠韵
与公林下昔闲人别後书来意转亲老去兴怀空缱绻诗来得句爱清新眼看吴地千峯月心在苕溪一钓纶犹得支郎消息好锦囊时寄笔端春
坚老住广福
高僧七十未龙锺飞锡飘然百里中正欲逢场施手段不妨临老入花丛把茅便可传宗旨一鉢由来是祖风直要空门高着眼看渠拍手任西东
饭西湖兜率寺
风炉煮饼梵王家一日平湖十里賖游子政须供杖屦老僧应有痼烟霞絶知咳唾新珠玉想见氷霜遶齿牙我恨三山无路到望中赢得眼昏花
题净相寺
清诗冷阁更佳名一段家风太瘦生东老悬知有余乐西湖今可问前盟年来信觉青山好老去休惊白髪更欲识个中无尽意挑包急急看吾行
过怀安军云顶寺
拂云絶顶俯金囦直上重山最上颠一佛向来临大地万松今独近高天枯楠夭矫浑生意断石盘陁几合年大士重来闻嘱付毫光端欲扫烽烟
五言排律
善颂堂
家法传忠孝朝英仰正平抗词严庙制勇去乐亲荣一室从新扁羣公咏落成清风天籁静斜日雪山横养志闵曾重浮名广受轻闻风千载下凛凛万夫惊
和程泰之阁学春雪韵
妬腊三呈白欺春六出花玉层浑欲堕珠霰一何奢巧态穿庭树余寒恋钓槎积难殊未密散易已成賖有客门间卧何人帐里遮浅斟羞独举低唱敢言譁故压梅花信犹先柳絮斜晚澌方历乱夜橹正咿哑剩把新年雪初烹改火茶剪裁归妙造比兴属诗家应有呵纎手朝窻学画鸦
饮寓隐轩
轩亭晓清旷行乐未妨频无客不堪醉有花长是春凭栏尚红药结伴擅芳辰笑驻凌波步香分折角巾莺声殊自健杏子况尝新仰止宗英伯来为郑驿宾言辞独乐乐仍命可人人鸿弄舞时影梁蜚歌处尘棋枰谁得隽诗笔自疑神欹倒何妨屡歌呼却甚真升沈塞上马容易鬓如银柰许追欢地回头迹便陈
东塘集卷五

[book_title]卷六
钦定四库全书
东塘集卷六　　　　　　宋　袁说友　撰五言絶句
赠相士林石
岂是无仙骨平生百念轻但存方寸地吾不计前程
题关都官西湖孤山四照阁图
三贤堂趣远四照阁诗传高节无人继孤山只俨然
跋本朝六名公帖
道丧嗟耆旧人亡独简编家藏六君帖何必万人传
六言絶句
十三日饮俞园昌甫斯远彦章毕至
忽尔严冬设鱠更於晴日观梅人道荒寻邂逅我忻良集而来
题米元晖太湖图卷
水际天低岸远山腰雾卷云铺拟唤松江小艇归来好趂蓴鲈
题东坡苏公三笑图帖
不觉虎溪过却轩渠一笑而归此笑此心真处自然鱼跃鸢飞
和程泰之阁学泛舟南溪遇雪韵三首
目断山前浮玉春回雪里宜城得意扁舟乘兴归来好语增明
怜我闭门卧雪惭渠有酒盈樽老尽青山晓色愁添白髪霜根
孤鴈声悲南浦渔人冷彻归蓑独有耐寒琼玉一枝先夺阳和
七言絶句
和康叔探梅韵三首
今年人忆去年梅试问今年花已开见说春风正料理不应小雨便花摧
诗坛传檄未应虚忍负东君自作疎急急花前岩下看横斜清浅两何如
寻梅着语乐清闲已觉孤山气象还未办轻舟行百里也须踏脚法华山
题石上玉簪花
欲访招提倦不禁空怀落落海潮音如今不作维摩病犹记年时赋玉簪
翠钿琼葩别样芳凉风微雨淡梳粧姮娥夜半朝天阙应有遗簪坠帝旁
和范石湖咏双莲三首
江妃瑟里恨沈沈万点红边意转深拥出三千歌舞罢翠绡萦得两同心
天泉池上舞晴晖一别人家未肯归千载却随湘女泣风前时学凤凰飞
监湖一曲记蓬莱櫂入红蕖挽不回今日池光少公事好怀聊复为渠开
题尤提举惠双莲二首
十年踪迹落修门賸忆西湖菡萏风今日江城秋浦上舞绡依约旧相逢
六月炎歊苦盛长一枝遣伴北窗凉此花便合雄文记拟为君书瑞应堂
致菊种於子长
好花一岁几回开喜见东篱旧信来不惜移根到邻里离披也入画堂栽
致盆栀子於同年楼大防天官
一轮月影涨幽香碧玉钗头白玉粧持似此花供燕几玉堂端可夀萱堂
和程阁学送小春茶韵四首
眼看节物去重来又见寒梢数点梅草木已随新岁好冬芽豫占一年魁
物物呈祥岂偶然新芽新味更新年灵苖却解为人夀请为君谟续此篇
七椀由来厌八珍犹堪代酒亦生春个中风味须知趣慙愧刘公独倚新
家山历历未归来投老江湖只自咍赖有年年乡信好一瓯浮玉饱春台
和子长见招韵四首
攻击愁城从事里消磨日月手谈中不缘我辈真风味安得尊前笑语同
青林绿幄春归後翠岫苍崖雨过初作意寻幽还得笑随宜供客莫求余
清游已恨期年别胜处能消一日情莫对浮山无好语相逢草木有佳声
飞香雨过双溪阁舞翠荷开十丈花佳处正须供一赏相从吾亦岂匏瓜
招山阳高徐二生饮二首
梅花时节屡开樽欲赠梅花欠可人今日有人梅样好逢君同赏雪中春
欲作山隂兴尽回良思与子把离杯要须人境俱清絶好抱瑶琴踏雪来
到房山交代招饮四首
蹑尽巉岩气未苏悔来坡下独长吁一观烟雾南山面从昔名坡信厚诬
檐外浮岚?翠堆道人清眼为渠开飡钱官薄何须计直为南山亦合来
胜日山堂共一樽未妨窈窕对嶙峋髻分翠影眉争绿人与南山各可人
妓围檐额润空青岫幌云关夜不扃吏隐风流输我辈不须逋客诧山灵
再次韵四首
山好能令肺病苏诗来把玩更惊吁蜀人例作残山看端喜因诗免受诬
语不能工恨作堆捻髭空对翠屏开清吟赖有雕龙手绣段聨翩诏後来
荦确悍顽经数驿醒然初挹碧嶙峋眼明骤与真山晤不比逃虚见似人
山色隂晴远更青谁教睥睨枕岩扃诗翁意欲移千步安得朱符祝巨灵
再次交代韵四首
笔力潜窥大小苏诗传诸老定嚱吁从今订价连城重政使羣儿有善诬
昔夸石廪祝融堆骤见人家画轴开坐挹高寒吾愿足此行似为此山来
环秀亭中命渌樽云烟明灭映嶙峋佐州不喜分风月喜与南山作主人
诗人妙思天同巧鬼守玄关不及扃闲挹山光诵奇语断无尘滓溷襟灵
再次交代韵四首
嗣皇仁覆物昭苏皋自陈谟鲧自吁闻道诸公扶国论须君左袒订邦诬
今朝着我簿书堆领客樽罍未办开始信南山是知己露奇呈秀斩关来
漫叟当年臼作樽侑樽青嶂漫嶙峋与君屡共山前醉似觉清欢胜昔人
传闻洞府锁高清探着诗成数启扃想见羣僊书玉叶更应交口叹精灵
再次韵四首
君家诗价自姑苏系胄蝉聨世唶吁欲把阿元轻辈行古今俗子喜相诬【世称韦郎葛立方谓士元非韦比立说甚严见韵语阳秋】
眼底蔷薇玉雪堆过从休待牡丹开送春疎酒山应笑底用奚囊日往来【是日同小酌】
视草行看赐上樽浊醪付我酹嶙峋扶携谁共山前醉从此无君度外人
诗愁磨尽鬓边青玄钥无施闭理扃牛渚锦官祠庙古瓣香傥格在天灵
复次韵四首
诸李辞章推李白向来蜀道赋噫吁房陵山险犹如许石穴巴卭定不诬
昔上瞿塘灎澦堆盘涡如井放舡开山行欢喜今非错【地有错欢喜山】备见捎濆撆漩来
十里髻鬟谁绾结半天苍翠自嶙峋教儿莫惮依山住阔领裁衣尽土人
病肺还沽竹叶青【房酒颇佳】小园春去尚深扃春衫红药强相比婢子可怜无性灵
夜饮朱国宝家
又见僊潭二月春一番官柳市桥新重来莫讶星星髪樽酒相看只故人
二十日新田清江一曲小饮
一曲清江古岸头茅檐初日照高秋数声又得闲身到相对绿漪横小舟
晦日昌甫见过因约伯皋小饮黄守继至三首
满檐风动海棠雨北客江南诗酒中华髪尊前无好句飞花常望夕阳红
章泉泉水在玉山有客岁时来往间今古风烟只如此见君生怕又言还
靖州太守诗自佳留连浊酒看残花涧上久矣无此乐落拓尤怜云月家
饮归
醉饮寒窗惯击鲜扶头岌岌似乘船赓酬磊落成佳致糠粃谁令辄在前
谢王提干召饮三首【既往则妓车集一盃径归】
坐上红衣未放歌客间冷面釂金荷惊飞可待闻檀板拟奈吾家故事何
宾筵笑语杂丝弦说到山翁更粲然衰鬓岂应粧面侧陈编只合粉袍前
不惯香风拥妓车分当清坐冷官衙归来自笑杀风景却把茶瓯对菊花
学宫诸生饮邀予与子野同之二首
同簉儒宫把一觞鹿鸣伐木奏深堂要防技痒论文地莫忆前宵放酒狂
少日峨冠英俊塲课余觞饮共徜徉孰知薄宦江湖去频梦炉亭饼飥香
求酒於邻
太息官寒独养疴浮生半作病维摩新凉欲学东城醉亡奈维罍已耻何
求酒於周时仲教授
寒窗矻矻数更声灯火无多独自亲忽报周郎好消息明朝应遣白衣人
谢曹宗臣惠诗酒二首
公今自是客中身更为闲人念客情料得酒肠终易放一樽相寄拓愁城
方册相看四十年客中寻得旧夤缘与君一夜清谈约已觉羇怀寖不然
和同年张季良少卿馈家酿韵三首
六十衰颓愧髩蓬黄花更负一年中白衣谁荐红茰酒吸尽残荷碧玉筒
与君昔日赋斜阳绮语曾窥万丈光节物撩人人更老篱边犹是去年黄
拭目高吟陋戴盆续貂何敢曳诗门百壶荡浆惟公尔此外应无说尹村
谢魏南伯馈假河魨羮
江南风物与君论芦笋?蒿荐晚樽举酒不知身在远隔江谁送假河魨
先遗二子鱼於子长踰旬而子长以四子鱼来
诗来愧我秕糠前四尾堆盘胜酒席上已无弹铗恨感恩何止二赢钱
泊吴江食蓴鲈菰菜二首
青丝簇飣蓴羮味白雪堆盘缕鱠鲈我向松江饫鲜美菜肠今更食新菰
一舸清风四牡还垂虹亭上几栏干季鹰命驾劳千里如我清游却不难
庖人舟殿後馁甚以葱虀佐饭
黄州狭港半江空白饭青葱酒一锺莫厌路贫愁欲絶稍还瓮牖旧家风
谢侃老送苦笋
箨老泥黄千仞种个中风味亦佳哉误人政为甘言诱爱我从渠苦口来
谢侃老惠蜜
酿花流蜜傍虚檐乞我分甘要属餍刚被平生饱辛苦自怜嚼蜡不知甜
咏墨
奚李名高三百秋只今良法信源流裕陵独宝君家物犹带祥光灿斗牛
瑞孙周岁
头颅七十已看看喜抱孙来傍晬盘敢望吾家有英物箕裘且欲恋儒冠
题邵氏集瑞图
诗歌召伯意怀哉爱及甘棠勿剪摧自是庆源锺草木故将多瑞秀云来
题江月图
賸爱江边月满衣云高天阔数星稀如今解组浮家去准拟扁舟满载归
题惠老所藏岁寒图
寒梢独挺昂霄意苍盖犹矜傲雪顔盘膝倦吟无一事老僧心与白云闲
氷解图
游鱼岂解知人意孝子精诚一念深乐事世间如此少我怀风木只伤心
题信相寺黄筌画花竹
生成造化夺工夫尽入黄家几画图可惜春来误游子攀花不落有还无
题牧隐二首
年来厌索长安米老去犹居大隐廛岂是红尘故相挽枉令空愧牧牛篇
钟鼎山林志则均未须牧隐卧漳滨要令天下归吾牧莫为牛羊遽絶人
题寄顔画士姜元恺
丹青以意不以色人不论形当论心我有平生方寸地烦君更向笔端寻
临安邸中即事且谢诚斋惠诗十二首
犹得千篇慰旅思坐吟行咏只相随岂无一个闲宾客便有谁来得似诗
东风一夜转西南分外羇愁分外寒秋里酒膓浑不放一盃全似十盃寛
老来无复梦清都到得清都却守株些子行期犹自拙个中能巧定应无
一去重来髪已星八年归老卧漳滨似曾相识满天下不信怜渠未有人
闷杀楼居隘似囚一楼四壁障双眸趁晴下得楼来看又被西风赶上楼
有愁无睡照灯青鼠啮虫吟到五更不分小黥同作祟呼牌也作百般声
世事全无只恁闲光隂闲里故相关欲将睡去消磨日睡得醒时日未阑
只作离家一月程如今一月正飘零定非官禄星临命想见流年是客星
急雨斜风一夜狂客衾愁枕五更长问君个里情怀恶不听鹃啼也断肠
挑灯拭眼聚诗材捻断须时句欲裁判却三更犹不寐待渠明月过楼来
万瓦丛中客里身可怜虚度一番春日长寻得寛心术唤取门前卖卜人
男儿弧矢四方居何以家为莫念渠打扑精神希一遇书来不必问何如
题端上人诗卷
般若经中正续灯可怜白足赤髭人头陀临水曾观影应识圆光宝盖身
万元亨名所居为景马堂於其家求书记额
公居虽未称潭潭占尽湖山直到南覔我新题留琬琰少游高处要同谙
泊金山观虞仲房书云峯扁牓
平生笔法蔡中郎到处标名忆仲房一涕无从人不见云峯亭下水茫茫
题汪伯时家藏顔鲁公书裴将军帖
诗成小见英雄手笔落能令风雨惊万古言言有余烈从今词翰岂虚名
跋苏文忠公帖
世言晚食同於肉缓步犹云可当车三复文忠二三帖古人深意在徐徐
题山谷居士书坡公帖
当年二老叹云云犹喜坡翁返故乡展卷如今但陈迹丘原无复起苏黄
跋冯文简公赠朱忠靖公帖四首
三魁天下极登庸具眼相看识巨公翰墨密传心印子勲名同在百年中
人间事了乞身归想见萧然闭户时钟鼎山林元不二惟公全德两无亏
传家二帖到今存岁月君看上相言大似涪翁推酉日永平七禩记盐盘
忠靖由来世不殊昔年我亦见今謩至今犹有家风在却恨丘原起日无
题胡待制平贼帖
误国何人作计疎满朝元未识真儒至今恨却无颇牧不念丘原起日无
题徐氏子所藏四贤帖
十年寻梦旧江湖岁晚寻幽爱此居今日门前山色好客来衔袖有文书
题徐氏手帖二首
不作朝家青紫绨笑看金鼎识刀圭右军六帖家藏在乞与安西手自题
我昔曾窥玉海书画图今见泽僊癯为君持似人间世凛凛犹堪立懦夫
将至慎邑寄鼎
踏尽琼瑶百里山欲投城郭暮云间红炉速置一壶酒故岁谁家新岁还
叶信父家听琵琶
娉婷未嫁惜琵琶借与诗人着意夸不数前人推引曲只矜赵女绮罗花
观盐井二首
桔橰汲水三千丈顷转轮余一日回蓑笠傍城埋井底皮囊挈出卤泉来
私井公盐日夜煎力劳功寡废民田不如大噫驱东海卷取洪波向蜀川
和程泰之阁学咏雪十二题
僵卧谁怜此意真开门羞见玉为尘休穿东郭先生履要踏蜂巢满地银
右看雪
春芽初趁六花光嫩火新烹唤客尝政藉琼浆浮点乳浪云胜雪诧余香
右煮雪
相看景物又年华淅淅投窗意转嘉冷落不堪春信晚稍留六出待梅花
右留雪
阳春有脚时难驻见睍初消意已先我亦鬓蓬飞雪满与君相遇约年年
右饯雪
凛节清姿老更坚不须藏雪待炎天明年归拜颁氷宠吉甫清风在舜弦
右藏雪
一别瑶池辄去思明年农事要先知天风夜半旛旗动便欲欺梅更压枝
右招雪
洒窗犹作故人来声到楼头画角猜闻罢更须凴目力个中时欲认真梅
右闻雪
饮氷受命元非僻啮雪充饥岂是狂何似催班僊仗里一堂均宴近臣觞
右饮雪
庭柯风动还筛玉稍稍柔条醉欲持刚道琼瑶未轻扫晚鸦栖处已摇枝
右打雪
浪走娇儿意却痴长安饿客最忧时尤怜甲士寒侵骨十万边兵政有辞
右嘲雪
天与骚人景物宜风流嘲戏恰相知长安道上吟诗罢笑里骑驴缓勒羁
右弄雪
一庭氷柱初融湿满阵飞沙又压檐夺得琼花消息早扬州十里上珠帘
右挂雪
东塘集卷六
<集部,别集类,南宋建炎至德佑,东塘集>

[book_title]卷七
钦定四库全书
东塘集卷七　　　　　　宋　袁说友　撰七言絶句
江上度元宵节
一舟兀夕卧孤村夜半相呼了不应说与儿曹休谇语黄州明日买残灯
上元次日至黄州遇雨
谁说黄州斗様微满城灯火亦相辉痴儿方有揶揄意却得连江雨解围
遇顺风
天高江阔快飞篷云去山移过眼中江上鼓鼙惊不断连朝送我岳阳风
遇顺风不及到齐山
爱渠风伯送行舟莫作齐山一日留直向峡江千里去搀天絶壁快吟眸
发山阳得顺风二首
晓入山阳古渡头轻帆猎猎送行舟风师怜我征程滞顷刻扬舲到泗州
一阵南风更带囘轻扶柂橹疾於飞舟行若借帆樯便细数何须十日归
被旨许浦蒐兵道中冻合舍舟行陆二首
已办轻舟着脚登笑渠河伯故隂凝征车政欲周阡陌赢得天教一夜氷
荒村十里展琉璃依旧篮舆涉水湄自是小臣怀恐惧要令履薄但兢危
有感
半生宦海几途穷岁晚扁舟系此中料得江神知我意明朝好赠一帆风
解机政得请题归舟
浮沉宦海笑童颠好上鸱夷老子船今日君恩赐骸骨半篙秋水送归田
常熟敲氷行舟三首
岸头猛作敲氷势船下俄闻戛玉声寸进未应容退尺要於此地卜平生
画鷁悠悠辄退飞一程百里两程归天公若念羇怀恶一夜东风便解围
一枕更阑客梦囘氷声犹作浪声来并刀曾剪松江水更欲从渠为剪开
舟行跨江之南北随流以行夜船多在淮西
蜀道登天在一涯乾旋坤转任推排此身已是萍游客终日行江夜宿淮
渡杨子江遇颠风和霍希文韵三首
危樯恰恰傍金山风送船囘势莫攀忘却波涛望金碧无边阁上几层栏
冲涛逐浪不禁寒何止舟行百丈滩柂橹一声江已转瓜州岸上报平安
朝暾下接水光明风激涛头浪卷层衮衮舟帆来复往江心笑杀几闲僧
过赤壁
几年青史说周郎赤壁乌林在武昌明日有人山下过一樽容我吊兴亡
泊荆南二首
荆州天险大江蟠坐制金陵自不难却遣千艘沉赤壁至今耆老笑曹瞒
可怜吴蜀爱荆州胜赏相当卒罢休何地无城堪保障此城端为据咽喉
金陵
某初筮仕之所也今二十有六年矣
青衫往事几经秋白首重来忆旧游今夜台城无限月更凭樽酒豁羇愁
泊真州沙岸
终朝百尺掣风槎半夜将星到白沙休说元戎夸十乘且随商橹傍村家
白鹭洲
可惜洲亭已渐荒了无鸥鹭白双双摩挲石上琳琅句犹得斯文镇大江
翻流水
荆江七百里路多拗曲当夏则荆江水涨浊波涌急逆泛洞庭潇湘清流亦为改色俗谓之翻流水今水落矣水色清碧与池鄂间江水全异
荆江七百拗如雠尽日萦纡倒转舟不必潇湘时逆泛清波今日不翻流
西湖
西湖历历旧嬉游佳处欣逢辄少留却恨草堂元不识故教俗眼为君羞
过洞庭
两湖绵亘连千里万古苍梧说二妃最羡巴童并蜀客饱看日月去还归
重湖
湖在渚宫之北一水湛然舟自渚宫夷犹其中殆三四里左右二桥相望两岸野花交映自湖入子城北便门即郡圃矣
夷犹画舫入重湖野蝶闲鸥自笑呼踏遍北园桃李径又寻芳草到南郛
楚渚宫
昔楚王下见子西泝江入郢当处最高地今在城隅沮洳之地盖後唐高从诲凿内城而为之非楚故址也
楚王下见泝江舟岂是城隅沮洳头自古循名多失实不妨犹记旧风流
过道人矶
几年烟雨锁苍苔咫尺侯门路不开夜半一声横笛处道人随月过山来
汨罗
汨水出豫章境其阳为罗县巴陵本春秋罗子国也罗水出焉二水既合故曰汨罗其下曰屈潭楚三闾大夫怀沙自沉之所也
怀沙元不为谗嚣要与江山作美謡千载孤忠动神物三湖今向汨罗朝
息壤
息壤在城南野寺中方圆文许覆以四柱屋碑立其傍谓壤有起伏起则状如牛马伏则一夕如故践之者立即死唐元和州牧裴宙掘视及六尺得石城方六尺制与江陵之城同徙置壁间是岁霖雨不已江流暴涨得道者谓当复还石城於土中埋之而水退今郡中祷雨畧动壤土雨即随至
石城出壤水怀州息壤藏城水复收千载故侯犹未识土能胜水有深谋
祀江神
古庙隂隂不记年扬帆逆浪几舟船我舟小泊沙洲下也谂江神问济川
游武担山
叟邪歌漫遏行云抔土千年几昼曛石监可磨人不见东西台下泪泉闻
游中岩
篮舆屈曲上中岩峻壁危峰面面山心月亭前何世界不知天上与人间
峡路山行即事十首
环山翠幄远尤清栢叶丛枝到地生恰傍浓隂深处过无端杜宇两三声
短篱深閟两三家门外低畦长荳麻急系芒鞋看行客野花犹带一枝斜
旌旗猎猎晓云风扑面清微破午烘更度幽香来细细转头寻见野花红
跳山踏草笑迎逢要识新侯过眼中寄语山翁吾老矣冬裘夏葛与伊同
双牛只叟一横犁白水青秧透面肥是处喜经连夜雨田家十口可无饥
老去纡行盍罢休忙身闲虑足搔头林烟岩雾鸟声远独对遥山无限愁
鼙鼔鸣山緑叶摇繁声嚣杂漫终朝不如涧下一盃水沃起行人心肺焦
倚风修竹叶滋繁穿石湍流浪吐吞薄暮柴门人影寂晓风烟树鸟鸣喧
浩荡东风晚更严黄埃得得上霜髯细题今日山中景更有前头万点尖
千里山行一月程攀层蹑级几宵征明朝猛入遂宁路闻说夷途砥様平
和丁端叔月窟韵
几度飘零满地金移根堂下豁尘襟主翁自是曾修月更为人间着翠隂
瑞香亭和丁端叔韵
拍手阑干看锦堆留翁未肯十分开惜花惜别情相似急急从今载酒来
吕公亭
僊翁何地不翺翔底事三游只岳阳不是朗吟飞过疾洞庭张乐要迎将
题乌程簿厅浮玉亭七首
道塲山顶出南溪苍弁峯头正直西更割东桥仪凤水如今定不怨鸾栖
人言苕霅下千崖一水中分两派开但怪玉浮浮似磬不知原自泗滨来
谁将絶景傍家边举足溪山已满前莫恨微官清俸少一亭风月不论钱
一日溪流万橹声簿书丛里眼偏明青衫不怕笼朱墨直下沧浪便濯缨
霅川今是辋川图城郭中藏十顷湖空说侯门深似海得如簿领一亭无
浮屠高直一溪云水面浑如镜面分此景正缘高士得不然何以独输君
误把新题涴彩梁我书元不是中郎亭前若解真浮玉成我蒹葭倚玉堂
用左康叔知府韵题龟溪左顾亭
风下踈棂月下溪愁边拓尽剖藩篱平生漫说江湖客未解人间手不龟
再至左顾亭用前韵二首
春入桃花水涨溪蔷薇隔屋粲成篱湖山正为诗人好早赋归欤要抵龟
晓日摇光下钓溪鸣舷布网竹编篱枯鱼泣与鲂鱼钓要学亭前曳尾龟
用洪叔昞题左顾亭韵
龟老一溪怀旧事人亡千载尚虚名亭前独有山川在付与诗人着语明
雄楚亭
江山万里接西东吴蜀咽喉此地中奄宅荆州夸楚势此亭所以得称雄
陈氏子读书堂
为公相与年犹小拾芥明经意转非惟有城南贤父子读书元只为传衣
王醇父统帅舫斋
将军忠勇贯家声独擅长江十万兵早誓中流夸击檝料公犹小舫斋名
题简斋
故参知政事陈公尝寓郡圃号曰简斋今旧址尚存
胷中元自有江山故向巴丘见一斑明月清风收拾尽简斋诗遂满人间
御书阁
张定叟留守创阁于府庠藏思陵御书
宝阁翬飞灿碧霄中藏奎画叹先朝要令冠带升堂者日日羮墙遂见尧
楚楼
楼在沙市规制宏广东西皆见江山郡中以之为酒肆
东江风月夜潮平西望巫山白帝城止为山川增楚观惜哉徒沸市廛声
江汉楼
楼高百雉楚城东吴蜀衣冠邂逅逢自是荆山为屏翰更看江汉日朝宗
庾公楼
危楼千尺俯江津天外飞帆点点匀作此雄观真壮士奈何犹说汚人尘
登张说楼
唐开元间中书令张说谪守於此日与才士赋诗自娱
谯楼伟观接城西天遣公来重以诗岂是江山与人助江山元是以人知
和丁端叔双清韵
翠云白雪两僊容未怯姮娥傍月宫若把佳人较清絶争妍应愧伯夷风
和丁端叔晓红韵
晓红着意一番新稳送公归上国春花下賸传多好客满园浑是爱棠人
呵笔
呵笔小吟消白日闭门高卧却红尘平生笑我千方误投老从公两岁隣
欲放酒肠愁酒病强投诗社阙诗声浮生失意每如此簿命何人详细评
送沈商卿知府入觐二首
樯乌猛作朝天去君到长安着脚初若访西湖问西子朋游应亦念其余
山行已办犹嫌晚天意多悭未放晴无奈公车留不住片颿催听櫂歌声
和丁端叔书怀韵二首
养花藏日半笼晴尚有娇红照眼明却恨中年怕离别好诗撩动故乡情
春江稳去趣东归折尽亭前杨柳丝我欲吴江办投劾与君花下说襟期
和同年春日韵五首
寻花喜见去年人点检枝头次第春踏遍云塘旧游处漾波涨碧更粼粼
伤心客里子规啼自笑情怀更小儿短策强随杨柳去归来却喜燕衔泥
一川晴草竞春光绿抺红匀日日忙榼酒莫辞花下醉相将堤上柳花黄
雨膏风软草烟低处处春来处处知尤喜梅花未轻褪枝头一朶尚凝脂
雄篇多幸到柴扉只恨空留最後枝收拾愧同螬食李侯生谁复敢言诗
和友人秋日韵二首
楼外西山日脚低茰觞新唱缕金衣十年为客秋风里空负黄花几赋归
了无风雨夕阳低多少诗翁问白衣把酒西风暗相约年年篱下菊时归
和艮斋赠轮道者韵
血指濡毫字字工赤髭白足会常同从今定了沙弥相揔为先生一语中
和仲躬赠轮道者韵
孤峯顶上阿谁能苦竹怜渠着意曾他日林间重勘辨我身元是在家僧
赠徐相士
欲归公未许身闲欲外云云去亦难我意公言两矛盾料公犹作世情看
书魏元益便面
闭门终老幽人事负笈担簦学者宜过我莫虚黄卷日还乡须念锦衣时
怀借舟主人
自怜五十鬓如丝更把闲身与物驰惟有高人收倦翼世间万事一弹棋
寄同年怀安曹守二首
慈恩犹记北山游四十年间几别愁岁晚天涯重握手两翁齐白九分头
我丈之贤今老成题舆剖竹傍青城从容官事一时了莫忘蓴鲈秋日羮
和陆成父司户过淮隂县韵三首
谁云追信属酇侯政为高皇意欲留岁晚不疑云梦计那知大业已兴刘
当年三杰共封侯谁念淮隂为汉留不是向来曾蹑足未容平勃独安刘
论功久已冠羣侯更欲王齐愿自留从此朝家若惩创王侯应得戒非刘
和成父过宝应县韵
趁得花封八月凉相家有子绾铜章习华指日神京路此地方知宝应祥
和梁转运判官韵
古括人豪醉墨鲜一樽宁怯酒如船新诗磊磊珠玑落不记梅花在眼前
李君量晋州奉诏还朝
厌直承明两建牙更将义槩浃朝家举杯珍重吾归矣林下需君步软沙
岳之妇人多以白练蒙首俗传马伏波征蛮死於岳至今不为之易素
将军久已归黄壤江妇如何未黑头若使将军知此意素缣蒙首也应休

[book_title]卷八
钦定四库全书
东塘集卷八　　　　　　宋　袁说友　撰进论
论选举当求可行
臣闻之天下之患莫大於使学者弃难而图易因利而求害也昔之圣人惧人之浅其所习也於是乎有所谓难者而使之必知惧人之溺於所谋也於是乎有所谓利者而使之必贵圣人非切切然於所可缓也盖举天下弃难而图易则其学之难者将使何人而知之举天下因利而求害则其事之利者将使何人而贵之圣人固不安於此也嗟夫君子之学其亦求至於难者耳天下之理其粗着於显然易见之间而其妙寓於隐赜难明之际得其一说者不若得其说之全得其一意者不若得其意之尽若以一说一意之易而遽止焉其何贵乎君子之学哉圣人曰吾必使学者不弃难而图易则至难之理彼或可得之矣天下之事必有利害之殊世固可以去害而就利而又岂可因利而就害哉吾之心将以致某利也然其致之甚艰利未及我而害己踵至则亦为甚不可今夫学者固有以某事而致某利也若以某事而致某害圣人安得不穷其致害之由而絶之是二者之说常存於选举之间衆人之所忽而不思而智者每以为虑岂非为学者之所轻重抑有不可不讲者欤自周家有乡举里选之法而由汉迄唐其制屡变而不一以至於我国家所以剔蠧而剗弊者亦靡不至天下之士率三岁而偕计於乡邦又程之南宫然後天子亲策而予之仕其察之不为不详其官之不为不审凡有志於此者亦莫不激昂淬励以求自奋於一日之程盖亦以法之可行此天下所以常行而不倦虽然事不以法而不生而法常以事而必变如今之选举其大槩固合乎人情若其间或有使学者弃难而图易因利而就害者此则不可以不革也何以言之士之於言语文章犹人必有饮食衣服之具学之必以经犹衣之必以桑麻食之必以糓粟也舍桑麻糓粟而为衣食则其用必不可久舍经而为学则其理必不可造而今之学徒志於傥来之荣而不先正其在我者故以十人求之而舍经习赋者则已七八矣彼非恶夫经也必曰习词赋者虽仓猝而可为而通乎经者非累年不可也知其难而弃之而不知夫难者盖理之所会知其易而图之而不知夫易者实理之所阙也乌有以君子之学而自阙其理哉噫言物者耻一物之不知问字者耻一字之不辨学焉而不志於通经亦已惑矣臣非敢以习赋者之举不知经也然其间或有以古人志学之年一朝挟雕虫之艺而遽被乡书有老儒通经者之所不可得盖有徒惑一时缀缉之工遂以谓过於通经隐奥之说此其为大可革也往者朝廷两行兼经矣然不待再举而又易之其说则曰词赋非老儒之便也是以一变而不复用不知其以经义进者若果有卓越之论虽曰赋不及之要亦宜置高等况其既通经学则所谓词赋者殆不过在不能工巧之失必非芜缪而举不足读也苟以如是之说而试之又安足为老成者之病哉故曰弃难而图易也臣愚以为宜申前制所未尽者率自今日始然前日之法尝以大经之义二小经之义一以为一日之长则其文或几於太简又安能尽见能否之实宜於大经之义益以一篇而其小者则如旧制庶几学者有所本而不杂今川蜀之士来廷试者盖肇於辛未之春以迄于今日而不变朝廷亦欲使其皆试于廷以均远迩之势而蜀之士子亦欲观光上国或能为魁选之荣若以此推之则亦何害之可云也而臣尝得於蜀人之言皆谓因利而就害者莫过於此夫蜀之距上都几万里方冬之仲月固以挈挈而在道彼以万里之涂必有数百千之储而後可达然又道路奔冲之劳疾病安养之事其贫且无力者必鬻产通贷而後行或以此而破家者而往来之久力疾而归抱疾而死者往往有之彼之心固将以谋利也而或有破家者有殒身者此不亦甚可恻哉故曰因利而就害者臣愚以为宜立一格有以酬其欲来之心而絶其就害之路凡魁蜀之省闱者其恩列之视大魁畧杀一官而列於二三者则与廷试之五名者等庶几不失蜀人之本心而深革其远至之害然今之来者固不能却而使之归若因其归涂增其驿劵亦足以为寒儒之助凡此皆能救学士大夫之病而世之论者遂指为迂濶而不一言噫文章与时高下矣岂可使之弃难而图易君之仁者善养士矣又岂可使之因利而就害也哉臣之所言其亦虑夫可为而不为也
论养士大夫气节
臣仰惟陛下虚心以求言和顔以受谏固尝有进言以迁秩未闻有纳忠而得谴者也然而在廷之臣不闻谔谔以抗节惟知唯唯而取容昔之敢言者虽有斧钺之诛而犹且不顾岂今之世有爵赏之劝反有所不敢臣有以知士大夫气节之不立也盖士大夫之气节养之则鋭挫之则慑方其鋭也虽有斧钺之诛而不惧方其慑也虽诱以爵赏而不为惟养之於无事之时斯可用於有事之际无事之时苟不先有以养之欲其用於有事之时难矣方今天下外无边鄙之忧内无盗窃之虞雨阳以时仓廪以足正天子养尊士大夫养气之时也陛下不以此时有以养士大夫之气节臣恐风俗自此日委靡矣养气以励风俗当自朝廷始朝廷台谏给舍之官所以纠官邪而杜奸慝也朝廷之风采系焉夫自执政以为可台谏给舍以为不可於是有弹劾之章有缴駮之奏所以示至公也陛下既已信其人则不可以不信其言其人既是则其言不可得而非其人既非则其言不可得而是陛下既信之於未用之始不当难之於己用之後故台谏给舍之所与是公议之所共与也虽陛下不得以不与台谏给舍之所不与是公议之所不与也虽陛下亦不得而与之陛下非徒从言责之臣也从公议也士大夫亦非畏言责之臣也畏公议也陛下当使天下畏公议不当使天下畏言责天下畏公议则为正直天下畏言责则为私邪臣谓欲尊朝廷当养士大夫之气节欲养士大夫之气节当使台谏给舍得以行其言百里奚愚於虞而智於秦裴矩佞於隋而忠於唐盖不以气节作之虽智者不免於愚苟以气节作之虽佞者可使之忠也臣愿陛下许大臣用人其有可否当与大臣辨之许台谏言事其有可否当与台谏辨之许给舍缴駮其有可否当与给舍辨之辨之而是从亦何伤辨之而非不从何损都俞吁咈见於明良盛时可否献替是谓君臣合德直道行於上公议伸於下士大夫之气节立矣气节既立惰者必勤私者必公贪者必廉怯者必勇方是时也陛下何为不成何欲不济哉实天下幸甚
论台谏当伸其气
臣闻圣人之治不务乎他而每先其所以立国者立国者固则其他非所虑矣何者立国在乎台谏而台谏之纪纲则在乎士夫之气焉耳气之所在盖将肃风采振纪纲纪纲既振则国之尊崇可以参天地而隆泰华矣然而气也者常患於易折而所以养之者实在上之人是故激之则强抑之则弱厉之则鋭消之则钝而强弱鋭钝之间倏然而不可测者苟不深爱而曲存之则委靡销铄之气殆无异於既痿之老其安能正台纲而大国势哉臣盖尝广引曲喻而得夫为气之说譬之风焉方其始也藏於太空而冺然寂然常若无有及夫小有以扬之则入乎奥室而不留重有以发之则折乎大木而不屈大有以鼓之则挠乎万物而独震此犹气之在人随所激而後发至於风不鸣而卒归於无焉则又似乎有以遏之而气且亡矣呜呼圣人立国岂不欲安而无危治而无乱哉惟无以激天下之气则士大夫安於软媚之习甘於暗弱之行凡气之在我者非惟不能肆且不敢为夫以不能肆不敢为之人而居於台谏之地宜其纪纲之实悉废放而不举而耳目所寄徒为文具而莫之恤使天下之小人得以无所忌惮国且不安而不治矣故夫不先爱养其气而激发之臣未见其能立国也今国家有台谏之官正以为天子耳目之寄朝廷有大政事而台谏得以议其不然人主有小过失而台谏得以救其弗逮百官有大奸慝而台谏得以斥其所为纪纲之立风采之着悉系於国之安危者此固非软媚柔弱之气能耸动而发扬之其必有凛然若神明之不可犯者则台谏之纪纲可以坐举而不废今若抑之而使不强消之而使不鋭其煜然之光晦蚀之而无余渊然之精隐遏之而不露此其为气将堕於小夫孺子之域又安能振其纪纲以维持其国哉方今天下之大固非可以一事论而大者如百官之贤否庶政之得失民情之休戚四夷之叛顺正台谏之臣所当竭智极论而不忘而往年以来台谏不得而自肆惴惴然常若鼎镬之临其前者故事之小者或敢於诋议而事之大者且噤口而卷舌矣官之卑者或敢於弹奏而官之穹者且敛袵而下首矣此非出於所不能言盖其人自视为不可故迄於瑟缩而不敢进虽然陛下亦岂肯使之索然而至此哉臣愚闇忘身妄议国事虽未必举得其实而每见夫或者之言以为台谏之气所以委靡者盖有二说其一曰将以论某人也而某人为有权则某之论且不行矣又未几而黜之他官意曰某人不当论某人而致此黜也夫有权者以有罪而论而论事者以无罪而黜彼人臣之心莫不以迁为荣以黜为戒今且以论事而黜也其敢复有言哉方其自台谏而易为他官虽或为陛下不测之权固不可以区区黜陟而论然其心亦谓陛下心不乐其如此也安得不稍自戒以全其身耶此气之所从靡也其二曰朝廷之官固有数路就其间而推之如台谏尤清且要也然比年以台谏而久为侍从者止一二人由他官而安於侍从者亦多有矣岂非既以言事为职一有所言而或犯衆怒已不朝夕而又去固不若舍台谏而为他官唯唯不言者之速且久也使人人而果怀是心则臣见台谏之司亦几於虚文矣此气之所从靡也仰惟陛下乐闻切直之言常若不及饬戒有司犹先於言词之剀切者况欲使台谏无故而旷职哉臣愚以为宜稍寛台谏之责凡以论某事而弹某人者陛下悉以听之其论而当者亟从褒赏而其偶弗当者则亦务纳其言毋遽迁之他官以为遏言之举使其气得以日伸於冕旒之前可以因言而自壮凡进擢之间宜一视从官使之乐於所迁务竭其献替者以为奏若激而厉之者如此则彼必谓陛下奬借台谏者异於俦辈此虽处以孱懦无能之人亦必激昂而奋厉将见气之所遇可以狭宇宙而隘九州矣国何患其不立而台纲何患其不举哉臣尝观世之儒者皆指西京为软熟东都为矫激且曰东汉多名节慷慨之士者由光武用一卓茂以致之而臣则曰不然西京固非软熟也朱云一言之奏至折槛而不惜汉帝方有勿葺之语此其气象其真软熟者耶彼光武之教实有见於前人而李膺范滂之徒盖朱云有以先之耳陛下试熟思之足以见气之系於立国者如此其大也
论臣职当先民事
臣闻之天下之民所以既爱其君而又爱其君之臣者其故何也君政之有所先後而臣知君之所先者而力行之如斯而已今谓天下之民而爱其君其谁曰不可而曰复爱其君之臣人谁肯信之哉呜呼政固有先後也为之臣者每先於民之所以事则民将曰吾君之安覆我者举属之其臣矣当此之时虽使草木之无知亦将爱其臣之志於我也况其至愚而神又庸可欺哉然则使天下之民既爱其君又爱其君之臣此其气象盖与唐虞之时无二致若其臣缓於民事而他求焉将见为之愈多而下愈不悦刼之愈至而民愈不应不特不爱其臣并与所谓爱其君者亦薄矣此天下所以终不可治而庶官所以无益乎安危也盖昔唐虞之时都俞一堂之上者朝夕不过民事而勤恳周至若慈母之爱其子出於其意之所诚然是故虽以臯陶明刑之臣而民犹怀其德彼其所以爱臯陶者已如此则其君虽不欲垂拱而无为也其将能哉臣故曰既爱其君又爱其君之臣此与唐虞之时无二致也国家以祖宗积累之休深仁厚泽其缔结於民心者固非一朝夕之故凡舟车所至霜露所队谁不知爱吾君哉而臣独虑夫为臣而或不知其民则民将以其臣举无预乎我也夫谓其臣之举无预乎我是民之与臣殆岐然而为二事而不知夫君犹心也民犹体也臣犹手足也疾痛疴痒动於一体则手足震掉亦不期而自应今若手足不能以护其体则一心扰扰固不容於自佚乌有臣之与民可以岐然而为二事哉臣尝因是以观朝廷今日之政其大者莫过於民之休戚然而君门之远下情固难於骤进非有与之朝而谘询暮而献奏者则圣人亦安得一一而闻之哉臣以谓宜於任官之时专其任者有一而广其求者有二何者夫自一命以上往往太半皆能言之士而法之所制虽有片言彼亦何因而见天子今之检鼓二院亦为刍荛进言之门然未信而谏政有难於遽合者考其无所不言而人君不得不闻有司不得不行者莫先於台谏盖其纪纲之地政所以纠奸邪而涤弊政可以肆意於一言凡民情之休戚他人不得而窃议者而台谏之臣乃得详论而熟究此岂可苟授之哉故莫若於始擢之日立为一法凡为台谏者必已历州县而後可盖州县之官皆谙历民事之久其利与害又前日之所备闻者彼一旦有能言之隙而陛下更责以爱民之事将有竭诚罄虑尽思其所以在民者以为说一说行则一利在民一利兴则天下受赐纵十失一二而利之七八者亦不少矣若昔之所任者举非州县之职则毋以台谏选焉臣非谓其民事之举不知也特其所知者不如亲历之为尽耳是故圣人之任人常欲用其所有余而不欲用其所不足与其使不足於此者以为说孰若以有余者而言之哉故曰专其任者有一也今夫经筵之官皆所以接天光而聆圣训也且不特专於言语文章之末而其治之系乎国体者亦得以纳忠至於馆阁之臣实多一时之俊乂皆上之人储之以待用也至有不朞月而被对者其启沃之奏亦多以次而施行是二者盖陛下之所眷顾而其人亦自谓某职之可以言也要宜悉责以民事凡经筵之官於讲读之际令以旬奏劄子而馆阁之臣许以不时之觐且进言以民事须博采民之利害务得其可利者而兴起之而其害者卒议废弛若果有可行之实毋以虚文示天下使有司见於必行行之至於必久而後已故曰广其求者有二也庶几斯民之在天下谓吾君之任其臣者举不出於小民之事而其无所赴愬之忧或不告而自去将有钦戴其上爱及於吾君之臣者陛下於此时可以不动声色而薄海内外均有和气其亦有自来矣苟为不然处台谏者不知其民而溺於泛泛无统之说居馆阁者不知其民而自处於不敢言之地以民之休戚而为越秦之视臣独不知可言而不言则将谁与之言而谁与行哉
论淮守当任武臣
臣闻之圣人之於天下所恃以为固者何其详尽而曲至耶然或有时而不可恃者岂士卒疲懦而失其守欤城郭卑薄而失其势欤抑亦粮不足食欤器甲不足用欤此数者又皆圣人之所已治也夫既已治之而曰或不可恃则是任其事者之非才也嗟夫圣人之重某事也则必重某任欲重某事而不因其才则必圣人自为而後可而圣人固不暇乎此也如是则各因其才而已矣盖尝言之圣人之用人如工师之制木为楹为桷者不可为栋为梁若处楹桷以栋梁之居虽顷刻有不能立者何则其任有轻重故其才有小大今圣人欲使天下之险无一日而不固此其所以守之者盖不啻栋梁之居若非其才而处之政恐非楹桷之所能及也自昔者曹公濡须之役而後江淮为战区自东晋合肥之功而後江淮为要壤盖江者所以固内而淮者又所以蔽江也故夫恃江者不若恃淮譬之衣重裘焉一裘毁则一裘可恃苟非重裘则一裘毁且尽矣是则恃淮之术固不可以不论而其重之之策莫过於择刚勇果毅之才与其熟於固守保御者然後可今若泛泛然而任之则彼亦泛泛然而守之夫以圣人所恃之壤而付之泛泛之才臣见其可以为名而不可为实也方今可恃之险固难以一二论而其蔽大江而卫上都者盖莫大於两淮皆所以籓篱其内而扃钥其外此岂可不惟其才而守之哉陛下方休养生灵兼爱南北不忍以一戈戟之微以毒天下思以尧舜三代之得民者以力务而安行之虽江之与淮其守御之事固非庙堂急先之务然而臣愚以为善处安者必有常安之术善处治者必有常治之理成王不以盈成而废四时之教宣王不以既攘而怠车马之修而萧俛之销兵张说之去府卫皆足以祸後世陛下盖非以不言兵而遽忘其守也故夫守淮之说在今日而为可行臣书生不习兵事固不敢妄议军旅之政然因可恃之险而议夫守之之策则臣尚可一言之今两淮临边之郡皆敌国之隣境所与平日往来而狎习也自和好之约复坚虽无驰逐蹂践之伤然其唇齿之邦要不宜无常守之策是故城郭之固与隳器甲之备与废士卒之强与弱金糓之匮与盈与夫防守之严不严机画之善不善毫厘之差其弊或至於四出凡此者固非无识之儒可以优游而深通之也今考临边之城不下十余郡若平日不先为自强之计一旦苟有小警恐非仓卒所能责成如是而欲以自强盖南仲城朔方之所甚难也且今之守边郡者其才果何如哉直节坚勇足以独立而不移智畧纵横足以临事而不惑艺能详敏足以制变而不乱凡其人之果如是者必非儒生文士之所常为此必有将帅之才与其谙於武事者然後至此今也不然类多一时之儒生或任子之稍稍能为者皆得以守边矣若责之治民彼固无可辞者而至於守御之际政恐因陋就简必非可为异日之恃也以臣观之必有举其一而十者不治为其小而大者不修此其为患固不在於国家闲暇之时是乌可不因其才而任之哉试以事之小者喻之为耕者必问农为织者必问婢为斵者必问工理也若无农也而婢为之耕则将卤莽而灭裂无婢也而工为之织则将断而不整无工也而农为之斵则将扞格而难操盖有如是之事者必用其能如是之人而其事之不如是者则又非某人之所可胜也然则陛下亦用其所当用者乎为今之计莫若申举旧制命枢府侍从之臣以武臣之可用者多为论荐举某人则列某实曰臣以某事而举某人也既以名闻则考之佥言证之已试使之分守两淮临边之郡陛辞之日厉之以必为而重之以赏罚而次边者则文武有不必拘听其久任而不为两岁代易之法若以有劳而遽迁则是因其小有所为而亟止之也至於郡之民事则以监郡者尸之不过数年其守御之间必有大可观者虽然尚有可言也自往岁师旅之兴而淮壖又多羣聚之大寇椎埋发冢以相刼於市肆少者数十辈而衆者亦百余人即其警捕之职必首於一邑之尉而为之尉者类皆柔弱谀懦之吏非有强敏之策可以诛锄而擒制夫使小奸一日而不除则大盗将满天下矣此亦不可不为之计也臣以为如淮之尉宜悉注武臣立为定法必其夙有武功者然後得以拟注盖其气力筋骨可以披荆棘而犯霜露必能弭盗贼之奸以上辅守臣之所不逮者如此则两淮之间庶可因人而恃险而异日缓急之顷亦无遇事面墙之弊其为利害岂不远且大哉噫汉高既定天下且欲得猛士以守四方陛下纵前日未得猛士又岂可但已而不为今日所也
论铨曹当革其弊
臣闻之天下有常事圣人有常法天下有变事圣人有变法事之常者可以常法治而事之变者不可以常法拘也呜呼所贵乎法者以其一定而不易而圣人乃有常变之异者独何欤盖圣人能使天下举无弊事而不能使天下举无弊法结绳之政在尧舜已不可行井田之制至汉唐已不能用而必曰法者一定不易得乎哉大抵事之必有法犹口之必有言耳之必有听目之必有视而法之不能无弊者亦犹言之不能无疵听之不能无蔽视之不能无惑也今指某事而曰可行也则必某事之法为可行指某事而曰可去也则必某事之法为可去圣人固不能使可行者必不行可去者必不去使可行而必不行则是事之常者复变其法使可去而必不去则是事之变者复因其法矣无故而变其法法则愈变而事愈不行无故而因其法法则愈因而弊愈不去此其为患特在於不知法之所以为常变者故其弊遂至於此盖臣尝因是以观自古铨选之法以为莫详於唐今考其书所谓一时之制毋虑数变而立长名之榜或不变而得平允之称如卢从愿裴行俭之徒皆能熟察士夫之情而深考铨曹之弊故其规画每如人意後世论铨选者必以唐为称首岂非遇事之变而知以变法治欤朝廷严天官之选未尝肯以轻授而铨衡之法又权其事而後议然而事之繁夥不可胜计而法之出入每有不免与事俱靡者此必有可变之法存於其间而议者特未之察也陛下践阼以来凡少常伯之臣皆有议法之意如严铨试之格有以澄入流戒吏胥之奸有以开公道明保官之令有以考行实优已试之仕有以限差注此皆因时度宜不拘於一法之立然有无穷之事者必有无穷之法其法为无穷则其弊亦无穷故臣以谓方今铨曹之法其可行者有二而其已弊者有三何以言之今天下命士有不三岁而增者数千人而吏部之阙常自若也一阙之注居之者一人待之者二人而拟之又一人远者七八年近者三四年士夫嚣然而归往往坐食五六年而未仕此犹不足虑也然当其调官之日来者每以数百人而吏部或无阙以应之又不过取其尤远者使之始得一阙而去莫不咨嗟叹息集之都下若有甚不美者臣尝察其调官愈多而得阙愈远多为初官耳要宜於初官之阙稍稍立一法以寛之若徒泥铨试之格欲更以十而取一尤足以致仕者之怨且今之尉职实先捕盗固不可以冗员目之近日邑之有盗者多非尉吏所可获盖其势不能独御耳故莫若因其职以益其员凡一邑悉置两尉而东西之职其俸禄皆均而终更亦以三考夫既能隆一邑之势而吏部之阙亦可一旦而增数百若复计其待之者则足以应千人之须恐或能为阙少之助犹愈於坐视其远而不之救也既下增置之令则未拟之初皆为见次宜以调官有赏与其试在前列者方得注拟若再拟之日则不必较此矣或曰有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>