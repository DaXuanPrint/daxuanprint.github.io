<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,端明集序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,端明集全文在线阅读,端明集全文在线下载,大玄古籍书库">
<meta name="description" content="诗文别集。北宋蔡襄(1012—1067)撰。四十卷。襄字君谟，兴化仙游(今属福建)人。天圣进士。官至端明殿学士。卒谥忠惠。任福州太守时，当地病者不服药而迷信鬼巫，襄破除之，为人所称。工书、善画。书法学颜真卿，并取法晋人。草书参用飞白法，谓之“散草”或“飞草”自成一体。与苏轼、黄庭坚、米芾并称“宋四家”。襄集原本七十卷，世不甚传。乾道四年(1168)王十朋、钟离松等访其书重编为三十六卷，十朋为之序。此本为清雍正二十年(1734)其裔孙廷魁重刻。含诗八卷，制诰、奏议等十三卷，国论要目一卷，书、表、状、记等十卷">
<title>端明集_蔡襄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">端明集</span> <br/>
          作者： <span class="inputVal" id="bkauthor">蔡襄</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]201952</span> <br/>
          说明： <span class="inputVal" id="bkdec">诗文别集。北宋蔡襄(1012—1067)撰。四十卷。襄字君谟，兴化仙游(今属福建)人。天圣进士。官至端明殿学士。卒谥忠惠。任福州太守时，当地病者不服药而迷信鬼巫，襄破除之，为人所称。工书、善画。书法学颜真卿，并取法晋人。草书参用飞白法，谓之“散草”或“飞草”自成一体。与苏轼、黄庭坚、米芾并称“宋四家”。襄集原本七十卷，世不甚传。乾道四年(1168)王十朋、钟离松等访其书重编为三十六卷，十朋为之序。此本为清雍正二十年(1734)其裔孙廷魁重刻。含诗八卷，制诰、奏议等十三卷，国论要目一卷，书、表、状、记等十卷，杂著二卷，茶录一卷，哀词、墓志铭等五卷。十朋序称所编凡古律诗三百七十首，奏议六十四篇，杂文五百八十四篇。此本仅古体诗从宋珏本，其余与十朋本无大异同。襄以书法名世，诗文不甚著名，唯其《四贤不一肖》诗因涉朝政大事，并传至辽，于当时颇有影响。有清雍正间蔡氏刊本，《四库全书》本。另有《两宋名贤小集》本，收有《蔡忠惠集》二卷，载其诗文百余篇。多写景抒怀之作，部分诗涉及政事。</span> <br/>
          封面： <span class="inputVal" id="bkimg">Z_19217.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]端明集
[book_author]蔡襄
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]201952
[book_dec]诗文别集。北宋蔡襄(1012—1067)撰。四十卷。襄字君谟，兴化仙游(今属福建)人。天圣进士。官至端明殿学士。卒谥忠惠。任福州太守时，当地病者不服药而迷信鬼巫，襄破除之，为人所称。工书、善画。书法学颜真卿，并取法晋人。草书参用飞白法，谓之“散草”或“飞草”自成一体。与苏轼、黄庭坚、米芾并称“宋四家”。襄集原本七十卷，世不甚传。乾道四年(1168)王十朋、钟离松等访其书重编为三十六卷，十朋为之序。此本为清雍正二十年(1734)其裔孙廷魁重刻。含诗八卷，制诰、奏议等十三卷，国论要目一卷，书、表、状、记等十卷，杂著二卷，茶录一卷，哀词、墓志铭等五卷。十朋序称所编凡古律诗三百七十首，奏议六十四篇，杂文五百八十四篇。此本仅古体诗从宋珏本，其余与十朋本无大异同。襄以书法名世，诗文不甚著名，唯其《四贤不一肖》诗因涉朝政大事，并传至辽，于当时颇有影响。有清雍正间蔡氏刊本，《四库全书》本。另有《两宋名贤小集》本，收有《蔡忠惠集》二卷，载其诗文百余篇。多写景抒怀之作，部分诗涉及政事。
[book_img]Z_19217.jpg


[book_title]提要
钦定四库全书　　　　　集部三
端明集　　　　　　　　别集类二【宋】
提要
【臣】等谨案端明集四十卷宋蔡襄撰襄字君谟仙游人天圣八年举进士甲科官至端明殿学士知杭州徙南京留守未及行以忧归越岁卒於家乾道中追諡忠惠事迹具宋史本传宋史艺文志载襄集六十卷奏议十卷文献通考则作十七卷多寡悬殊不应如是疑通考以奏议十卷合於集六十卷总为七十卷而传刻讹舛倒其文为十七也然其初本世不甚传乾道四年王十朋出知泉州已求其本而不得後属知兴化军锺离松访得其书重编为三十六卷与教授蒋邕校正锓板乃复行于世陈振孙书录解题惟载十朋三十六卷之本与史不符盖以此也元代板复散佚明人皆未覩全帙闽谢肇淛尝从叶向高入秘阁检寻亦仅有目而无书万历中莆田卢廷选始得钞本於豫章俞氏於是御史陈一元刻於南昌析为四十卷兴化府知府蔡善继复刻于郡署仍为三十六卷而附以徐所辑别记十卷然卢本错杂少绪陈蔡二本均未及铨次後其里人宋珏重为编定而不及全刻仅刻其诗集以行雍正甲寅襄裔孙廷魁又裒次重刻是为今本观十朋序称所编凡古律诗三百七十首奏议六十四首杂文五百八十四首则已合奏议於集中又称尝於张唐英仁英政要见所作四贤一不肖诗而集中不载乃补置於卷首又称奏议之切直旧所不载者并编之则十朋颇有所增益已非初本之旧今本不以四贤一不肖诗弁首又非十朋之旧矣乾隆四十六年十一月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]端明集序
文以气为主非天下之刚者莫能之古今能文之士非不多而能杰然自名於世者亡几非文不足也无刚气以主之也孟子以浩然充塞天地之气而发为七篇仁义之书韩子以忠犯逆鳞勇叱三军之气而发为日光玉洁表里六经之文故孟子辟杨墨之功不在禹下而韩子觝排异端攘斥佛老之功又不在孟子下皆气使之然也若二子者非天下之至刚者欤国朝四叶文章尤盛欧阳文忠公徂徕先生石守道河南尹公师鲁莆田蔡公君谟皆所谓杰然者文忠之文追配韩子其刚气所激尤见於责高司谏书徂徕之气则见於庆历圣德颂师鲁则见於愿与范文正同贬之书君谟则见於四贤一不肖诗呜呼使四君子者生於吾夫子时则必无未见刚之叹而乃同出於吾仁祖治平醇厚之世何其盛欤夫以台谏之风采朝士莫不畏其笔端自侍从而下奔走伺俟其门者纷然也文正鄱阳之贬余尹欧既与之同罪矣蔡公乃於四贤相继黜谪之後形於歌诗而斥为不肖羞其见缙绅之面而辱甚市朝之挞则公之刚又可知也十朋初见其诗於张唐英所撰仁英政要甚歆慕之其後见公文集乃没而不载窃以为恨乾道四年冬得郡温陵道出莆田望公故居裵回顾叹而不忍去入境访公遗迹则首见所谓万安桥者与大书深刻之记争雄且深惜其有济川之才而不至於大用登爱松堂九日山则又见公之诗与其真蹟犹在凛然有生意如见其正顔色坐黄堂时也盖公至和嘉佑间尝两守是郡至今泉人称太守之贤者必以公为首求其遗文则郡与学皆无之可谓缺典矣於是移书兴化守锺离君松傅君自得访於故家而得其善本教授蒋君雝与公同邑而深慕其为人手校正之锓板於郡庠得古律诗三百七十首奏议六十四首杂文五百八十四首而以四贤一不肖诗置诸卷首与奏议之切直旧所不载者悉编之比它集为最全且属予序之予曰端明公文章文忠公尝称其清遒粹美後虽有善文辞好议论者莫能改是评也予复何云然窃谓文以气为主而公之诗文实出於气之刚入则为謇谔之臣出则为神明之政无非是气之所寓学之者宜先涵养吾胸中之浩然则发而为文章事业庶几无媿於公云五年十月永嘉王十朋序

[book_title]卷一
钦定四库全书
端明集卷一
宋　蔡襄　撰
古诗
亲祀南郊诗【有序】
臣襄言伏覩皇帝陛下亲执牲玉以飨上帝酌定大乐登侑三圣天地清霁神祗歆格陛下斋精至诚着见两间臣叨从法驾躬覩礼文之盛职在词掖不敢以虚陋自弃谨撰成亲祀南郊四言古诗一章凡一百七十六句虽不足以道诵德业之光然略掇大要垂传遐域亦愚臣惓惓之至其诗曰
天畀元统赤运开祉圣祖神宗海域平砥思皇真考岳封汾祀饵系边陲包束戈矢丕显灵德光被万里民寿而康恩及萧苇恭惟皇帝继文之始兢兢日慎夙夜勤只哀怜困穷有如在已惟刑是恤弗繇怒喜躬服俭约黜弃浮侈罔有逸欲曰惟三纪大中则经兴亡则史隂阳时序日纬躔轨乐律本原礼法根柢兵韬术数万微精旨该通变贯咸烛厥理岁舍壬午盗发南鄙帝曰汝青治办行李毋大诛割定患则已猎猎灵旗啓道径指凶渠踣仆俘徒授耳岭服既平勲赏周被封殁録孥门户有岿粤兹明年农家丰美?庐积腐庾漕储峙帝咨相臣匪台德尔穹昊眷赉祖考佑俾何施不报将祀郊畤号令四下若建瓴水荒服述职奔走输委仲冬丙寅斋寝以俟先时霾晦飇籁号起真意益庄降鉴伊迩夜漏适中星露云靡大辂既驭清阳出晷休光无垠令容有伟爰翊殊庭奠享仙机高灵委蛇元气旭卉隂施自远大功续似拥格纯禧益厚丕址入宿庙下月魄初朏龙章采藻瓒爵擎跪拜于祢宫慈顔仅咫至诚馨香甘荐滫瀡哀念劬劳譬瞻岵屺濯泪沾珪将逡复止京都之南崇丘迤逦飞螭蹑尘法乘徐柅地环帟幄霄掲隅雉警角飘萧彀骑连累言降言陟实惟告已烛错宵明璮圪空紫交佩陆离庶旄飒纚乐变神格列周甲癸三后咸在上苍临视皇皇富媪从执笾簋七精闪忽五镇瑰玮星官下翔涛祗腾跱等级卑高食饮嘘哆欣歆告言奏福来底更御步辇夹途军垒钲鼓惊轰跳呼牛鬼异域穷陬黄髪稚齿动荡成波讙喧成市端闱停午玉色尚扆赦泽春行幽加蛰蚁废滞振拔垢瑕刷洗寛贷赋取削减逋诡皇帝慈孝下民胥拟皇帝恩仁四国倾倚皇帝曰咨羣公卿士舜隆联夔商圯朋噽孰忠予是孰谗予匪入官多门孰予窒弭蓄兵过制孰予究揣百姓窘穷其患孰弛外夷狃骄其强孰箠驱人以法曾莫如耻化民成俗曾莫如礼百官勑业相予表里登任俊良剗斥奸宄天锡帝年万有亿秭天锡圣嗣诜诜衆子乾刚不息章明度揆无疆惟民惟帝其侍臣襄咏歌直道是履
诏答
勑蔡襄省所进亲祀南郊古诗事具悉朕惟王者之礼莫重於郊谓怠於事天不可以训是故宪章周式参讲汉仪序惟仲冬始因阳气之达卜以南至躬即圜丘之崇爰升燎以致诚乃推恩而均贶卿学穷雅奥词摛藻绚庆元吉之祚美盛事之成啓发英辞铺昭景铄温丽尽一时之妙遒逸得备善之长览翫载周叹尚无已故兹奬谕卿宜悉知
御笔赐字诗【并序】
臣襄伏蒙皇帝陛下特降中使赐臣御书一轴其文曰御笔赐字君谟者臣孤贱远人无大材艺陛下亲洒宸翰推着经义俾臣佩诵以尽谟谋之道事高前古恩出非常臣感惧以还谨撰成古诗一首以叙遭遇干冒圣慈臣无任荷戴兢营之至
皇华使者临清晨手开宝轴香煤新沿名与字发深旨宸毫洒落奎钩文精神高远照日月势力雄健生风云混然气质不可写乃知学到非天真缄藏自语价希代谁顾四壁嗟空贫臣闻帝舜优圣域臯陶大禹为其邻吁俞敇戒成典要垂覆後世如穹旻陛下仁明如舜禹豪英进用司鸿钧臣襄材智最驽下岂有志业通经纶独是丹诚抱忠朴常欲赞奏上古珍又闻孔子春秋法片言褒贬贤愚分考经内省不自称但思至理书诸绅乾坤大施入洪化将图报効无缘因誓心愿竭谟谋义庶禆万一唐虞君
诏答
勑蔡襄省所进古诗一首为蒙特遣中使赐御书一轴其文曰御笔赐字君谟者事具悉朕常日罢朝闲燕多以经史书艺时用颐神因见唐高宗赐戴郝李崔四臣之字旨义皆有所诲谕卿词令根于温厚笔力极于深妙名以本其所赞字以申其所辅偶御毫而援翰俾中璫而特锡良以将厚意而表殊宠也敷陈谢恳发为诗文遵臯陶之言以懋其稽古述帝舜之事以思其底绩宣明顺美重增嘉叹故兹奬谕卿宜知悉
四贤一不肖诗
中朝鸾鹤何仪仪慷慨大体能者谁之人起家用儒业驰骋古今无所遗当年得从谏官列天庭一露胷中奇矢身受责甘如荠沃然华实相葳蕤汉文不见贾生久诏书晓落东南涯归来俯首文石陛尹以京兆天子毘名都翼翼郡国首里区百万多占辞豪宗贵幸矜意气半言主者承其颐昂昂孤立中不倚传经决讼无牵羁老奸黠吏束其手衆口和附歌且怡日朝黄幄迩天问帝前大画当今宜文陈疏举时密啓此语多秘世莫知传者籍籍十得一一者已足为良医一麾出守番君国惜此智虑无所施吾君睿明广视听四招邦俊隆邦基廷臣谏列复钳口安得长喙号丹墀昼歌夕寝心如疚咄哉汝忧非汝为
右范希文
南方之强君子居卓然安道襟韵孤词科判等屡得隽呀然鼓焰天地罏三年待诏处京邑斗粟不足荣妻孥耳闻心虑朝家事螭头比奏帝曰都校书计课当序进丽赋集仙来显涂诰墨未乾寻已夺不夺不为君子儒前日希文坐言事手提勑教东南趋希文鲠亮素少与失势谁复能相扶崭然安道生头角气虹万丈横天衢臣靖胷中有屈语举嗌不避萧斧诛使臣仲淹在庭列日献陛下之嘉谟刺史荣官虽重寄奈何一郡卷不舒言非由位固当罪随漕扁舟尽室俱炎陬此去数千里橐中狼籍惟蠧书高冠长佩丛阙下千百其羣诃尔愚吾知万世更万世凛凛英风激懦夫
右余安道
君子道合久以成小人利合久以倾世道下衰交以利遂使周雅称嘤鸣煌煌大都足轩冕绰有风采为名卿高名重位盖当世退朝归舍宾已盈胁肩谄笑不知病指天报遇如要盟一朝势夺德未改万钧已与毫厘轻畏威谀上亦随毁矧复鼓舌加其评逶迤隂拱质气厚两豆塞耳心无营呜呼古人不可见今人可见谁与明章章节义尹师鲁饬躬佩道为华荣希文被罪激人怒君独欣慕如平生抗书毂下自论劾惟善与恶宜彚征削官窜逐虽适楚一语不挂离骚经当年亦有大臣逐朋邪隐缩无主名希文果若事奸险何此吉士同其声高谭本欲悟人主岂独区区交友情
右尹师鲁
先民至论推天常补衮扶世为儒方圜冠博带不知本樗栎安可施青黄帝图日盛人世出今吾永叔诚有望处心学士贵适用异端莫得窥其墙子年五月范京兆服天子命临鄱阳二贤拜疏赎其罪势若止沸反扬汤勑令百执无越位谏垣何以敢封囊哀来激愤抑复奋强食不得下喉吭位卑无路自闻达目视云阙高苍茫裁书数幅责司谏落笔騄骥腾康庄刃迎缕析解统要其间大意可得详书曰希文有本末学通古今气果刚始自理官来袐阁不五六岁为天章上心倚若左右手日备顾问邻清光苟尔希文实邪佞曷不开口论否臧隂观被谴始丑诋摧枯拉腐奚为强傥曰希文实贤士因言被责庸何伤汉杀王章与长倩当时岂曰诛贤良惟时谏官亦结舌不曰可谏曰罪当遂令百世览前史往往心愤涕泗滂斯言感切固已至读者不得令激昂岂图反我为怨府袖书乞怜天子傍谪官一邑固分耳恨不剖腹呈琳琅我嗟时辈识君浅但推藻翰高文塲斯人满腹有儒术使之得地能施张皇家太平几百载正当监古修纪纲贤才进用忠言録祖述圣德垂无疆
右欧阳永叔
人禀天地中和生气之正者为诚明诚明所锺皆贤杰从容中道无欹倾嘉谋谠论范京兆激奸纠缪扬王庭积羽沈舟毁销骨正人无徒奸者朋主知胶固未遐弃两轓五马犹专城欧阳袐阁官职卑欲雪忠良无路岐累幅长书快幽愤一责司谏心无疑人谓高君如挞市出见缙绅无面皮高君携书奏天子游言容色仍怡怡反谓范文谋踈阔投彼南方诚为宜永叔忤意窜西蜀不免一中谗人机汲黯尝纠公孙诈弘於上前多谢之上待公孙礼益厚当时史官犹刺讥司谏不能自引咎复将已过扬当时四公称贤尔不肖谗言易入天难欺朝家若有观风使此语请与风人诗
右高若讷
和王胜之游普明院
昔贤履道第平时洛都选门外多风尘林端出台殿名园迤逦清小径萦纡转修竹环数亩可爱清不变冰生流水静叶尽危巢见晴日破云来游鱼过池面君意高如鸿孤超遗健羡兹游恐难屡历览岂云倦放怀穷幽趣回首抱归恋裁诗赋景物芬葩有余绚呼童秣予马追闲性所便
陪诸君会史馆园
名园霁宿雨春日正和柔花香泛草际竹影揺清流鸣禽自往还游鱼时沈浮出门市朝喧爱此林亭幽况陪君子讌飞斝更相酬亦有佳人携艳歌青眉愁佳人足娯适远思何夷犹故乡去千里野堂临溪头梦寐别四载南望无时休王粲昔从军登楼以销忧今予岂不然每到终迟留
过白乐天坟
乐天本才士羽仪初颉颃脱身避祸机遂得林泉尚生爱香山游死亦香山葬悠悠醉吟魂终古填幽圹小堂松桧间跻攀白云上春日照伊流素波明演漾草树岂有情一步一囘望
杨叔武北堂夜话
岁晏物景薄层隂向晩饶轻云隐微月残雪栖枯条夫君有高适顾我慰寂寥潇洒开北堂拂榻延良宵前几陈古书坐见千载遥间亦发新句幽思含九韶神明静外照念虑醉中消扬雄戒丹毂顔子安一瓢良玉不火变翠栢宁霜雕此心固独往声利讵得招罏灰寒更划灯灺落仍挑相看数漏板後会诫重要
送胡武平出守吴兴
东南有佳士文高志清苦翩然请郡章入居使君府霅水生春澜莹净沙可数霁日明旌旗长风送铙鼓烟帆十丈船湖山一抔土橘嫩宴亭秋茶香斋阁午神欢所适宜动默造幽覩应念怀铅人垂头证鱼鲁
永叔示及圣俞酬答因奉和寄圣俞
吾友多称君思见寒附火气温玉开籍才敏镞加笴尝於师鲁书言词屡及我乖踈久益新慕合迎已可奈何縻组绶无路动车輠近乃得百篇能诗今信果清寒水石舂怪险蛟螭锁远念烟鸿去呈妍露葩娜古人虽已矣风流未应堕东来勿後期山桃缀红颗
送安思正之蜀【临字思正】
贱者易屈志少年多直情子独修节行爱护如目精辛勤走铨省历岁才点名舍居在穷巷门户面西城妻孥愁屡空独尔心无营驱骡从僮仆间或造予庭是时杨叔武相值极驩诚妙言发潜稸远意倍幽萌羞谀刺俗子指急条边兵过从岂云厌时节忽峥嵘叔武守岳阳别去方行行子今复之蜀蜀道天险并槖中无一钱劒外几百程春风卷地来凡草犹奋荣如何使之人憔悴气与形内富在乎我外穷系於生此事久已判努力敦诚明吾友黄君度实乃浮其声子往从之游切磨固相成【瑊字君度】
寄襄城孙主簿
昔子尚穉孩从亲来此邑今子稽簿书职守仍前袭【其父尝为县主簿】岁月曾未几风流正相及新硎刃益銛旧署墨犹湿非徒吏气奋固使家声立征调事渐繁须材时所急何不一轩翔荣名亦可拾朂子乃自省满顔抱羞澁
送任山归河东
风俗忧思深在昔言汾绦之人隐其间白首甘陋巷毕力事诗书岂特专记诵编年作通记起周迄炎宋甲子二十五回环补遗空予闻春秋法尊王正一统维持生民纲树立大邦栋上贤若游夏鸟兽於麟凤三传自名家讲解或失中区区休预徒奔驰困羁控排辟侵异端寖久成蠧虫仲淹着元经刘蕡比奴从去圣日弥远斯言谁折衷犹胜儿女曹烟云费嘲弄君於春秋学勤劳务包综向时耻飞箝画策尚禽纵羌戎负恩德王师压秦雍边圉重疮痍堪为贾生恸庙堂诛贼谋谓与天下共诏书入岩穴丏告嘉谋贡使者出河东辄以姓名送朅来游京邑天门如可羾迢嶤双浮云下有千人?扳缘逐声利激射苟禄俸蹭蹬不敢前抚心愈疑恐短翮无吹嘘微芳少培拥客舍逼隆冬萧条残雪冻悠悠晋溪上水石挂清梦长謡复西归孤怀不偶衆身穷见节义物曲何时用美田随意耕寒鱼仿经种夜堂素琴横晩案青蔬供决然顾予别芜音强吟讽持归传里閈亦足侑罍瓮
姑胥行
香泾无故流胥台有余基太伯以德啓後王结心师夫差昔好战戈矛临越陲天蟹须食稻未拯吴人饥于今十一贡贫甚吴王时全吴古都会腴田溉湖陂雨阳适小变数米不足炊吾知事本末本末何由知家户徼福利坐输黄衣儿平籴连拖漕入朶天兵颐囷窌不夕储势若偷生为长虑且後顾荀卿有良规
泊吴江寄胡武平
遥夜吴江濒露坐须成葆天空不带云野迥正收潦徘徊波上月灔漾浮光好清风送炎歊飜觉秋气早乃问苕溪路舟虞为予道水行至州下楼台压烟岛净居譬如仙嘉产极富媪念君镇雅俗适以资恬浩岂不欲一往驩诚寄凫藻纵游穷佳赏剧论写幽抱嗟予远庭闱六年见春草终日讽陔兰无路羞羊枣胡为久去家一虑心如捣今而赐告归计课免雠讨前之奉慈顔敢惮勤舆皁北来尚何时汀洲白苹老傥得杯酒同为君一醉倒
迁阳道中奉寄杨正臣同年【并序】
襄顿首顷年同年秘校杨兄以疾去官退休于家洸洋自适无不如意每念不得一奉从游之後以观尘外之趣如何也前岁复往邑中未始一通问讯怀恨无量今者赐告迎亲岁暮道远归心揺揺又不得一造门下顾尘容之人益可愧耳过迁阳路辄书一篇以导企念之思兼伸起居十二月二十八日襄顿首
名第同一籍家园连七闽何为别眉宇於今十四春昔子补一尉扶病走风尘归来解组绂宴处颐精神架书括遗逸瓮酎涵清醇东阡与北陌候问通殷懃或言疾良瘉呼卢气益振或传近诗句平淡与古邻语之天下事塞耳不复闻宁当决引去道固有屈伸嗟予仰尺禄对雠中秘文天子误采拔指名填诤臣力微责任重百虑加一身列章乞便郡赐告迎慈亲穷冬过梨岭山蹊出幽榛俯深下坎井斗起攀苍旻水石啮晩沙霜风变朝皴粲粲涧中花孤芳能自珍班班云上鸟朝鸣亦求羣岁晏时节动天遥客愁新去子无跬步笑语絶燕秦作此欲招隐飜愧林泉人
碧峯亭
虚亭城西隅开槛俯临北青山正相向万状呈峭格落日涵紫翠深春变顔色云石抱幽致猿鸟自娱适上穷林端寺下见海内国贤侯乘闲来四座揖佳客歌吹有杯酌笔研角文墨雄谈连今古大笑一欢戚嗟物亦时遇旷久兹乃得从知闽州图复记新名迹
端明集卷一

[book_title]卷二
钦定四库全书
端明集卷二
宋　蔡襄　撰
古诗
忆弟【有序】
丙子年春三月予解官漳州与弟君山西行至顺昌富屯之间夹溪十里红白蔷薇盛开时与君山临流饮而赋诗甲申夏四月二十日复来追悼君山之亡留诗屋梁以纾哀思
清溪曲曲抱山斜遶溪十里蔷薇花春风吹香袭人骨乾红淡白相交加眼睛眩晃不能视烂如赤日凌朝霞时有扁舟向中下共疑来处从仙家于时邀我临流饮下踞大石盘犬牙平生意气一快论屈指世务还惊嗟酒酣襞纸探强韵胡涂醉字成乱鸦侵更把火入官舍下马犹吟诗各夸何言花落悲人世只见溪流度岁华今年初夏我复至深丛晩艶余孤葩山川故物依然在惟子别路幽明賖想象音容杳何许桂旗猎猎随云车悲来独坐?芳树涕泪挥洒沾黄沙行人恠我爱溪水那知此恨无边涯
道中寄福州王祠部
临津馆下日衔西风卷寒潮上碧溪画船急桨随潮去山川满眼烟凄迷醉起开船看潮落林深日落哀猿啼离魂复与潮东下兀然愁坐心酸凄今年赐告归乡里翩翩飞鸟投故栖双亲素髪喜我至鞠抚欢笑如婴儿东阡北陌来庆问妪翁罍醆交持携虽欲晨昏在环堵奈何职守通金闺春暮辞家就行役幽兰在手空萋萋闽州太守意慷慨一见欢甚无町畦欲令邦人满瞻听洒酒高会挝鼓鼙我知君侯落落者胷中气象盘虹霓问之当今至急务无若羌虏方突梯君言区处果得术势类秋隼持寒鸡养兵精悍不在衆黠贼头颅可立提海隅僻郡谁与语强欲论列惩吹韲又言人生尚忠孝二者轻重均铢圭以谏名官宜尽节健行勿絷骅骝蹄别来破热走山驿神疲骨痩顔容黧作诗遥寄复感激岂不戚戚论乖睽
龟山夜泊书事
十月淮水平莹净铺寒簟浴日弄净光涵山碎青点开帆直千里快去曾非渐盲风斗作势怒浪立呈险枯林助呼嘷巨蜃工腾闪偎崖少休息系缆犹欹颭忠信古云伏奸邪神所贬扣心良自安濳祈亦羞谄夜分羣籁息天明恶云敛霜威寒更清霁色鲜可染怀安固俗喜乘危岂予歉赐告虽庆幸被恩实惭忝慈亲慰衰髪娇儿别啼脸人情足爱恋将思辄闭掩世事忽忧来惊起类痴魇金絮北饵胡弓刀西压陕天子欲求理羣材务检大明破昏翳久弊刮痕玷有如广厦时拙者亦磨剡行路勿迟迟流年空苒苒
送杨渥赴西安主簿
余思去夏还瓯闽温风赤日争陶蒸舟行夜寄浙江棱江涛汹涌来相仍雷电翕虩蛟螭腾方牀竹簟寒生冰上陇西去景色澄青山两向水一絙猿鸟啼叫交酬应晩樵出雾鱼投罾脱离滓浊跻陵兢造托微波讯严陵清遐可使贪者惩山穷水尽乃攀登烂柯岩岫孤崚嶒幽邃闚瞩崖险凭少留观爱喜莫胜子官其间良足称子材又美神粹凝万象态度遭披凌吟咏设写踰画缯当有味者论淄渑今予痴仕如秋蝇飞尘满耳汗浃膺闻子大艑行可乘骨目森竦神虑兴子姑去嗟予未能送子一念魂九升
赠勤师
勤为浮屠人形类心不偶独负山林栖远犯风尘走如闻大衆居乃是贤豪薮专意学文章韩编不离手退之所尚者岂以言深厚径驰周孔域不为杂说诱大凡民之生虫豸均一丑圣人酌中道君臣与夫妇饮食若衣冠事行而易守不喜释老言诋斥遭诬负子今读其书无乃相纷纠学本勿学末何为恤衆口
和黄介夫忆竹
君家有美竹绕庐千百个种时意虑深别後年华过顔色日益新根本久已播石间鸣溜去烟外哀禽和子特何依因兹焉辜啸卧慈亲齿髪暮学宦非敢惰风云乖会遇羽翼顿摧挫遗经极精究收功若计课怀策游钜公鲠语几喙唾忍腹大穷归离魂费招些予尝欲论荐身微蚁在磨藉令或指擿声名屡自堕吾师天下贤黠羌久未破屈礼致豪英隽材多将佐古来死恩士乃是翳桑饿况子挟所能何门不惊坐丈夫感气义岂肯类市货行矣勿栖迟曷曰祖车?忆竹夙有尚直节无染涴勉哉困益坚持之以为贺
李山英以疾归田客有言山英移书石守道者因摭取其略作诗以送之
吾友守道气刚劲丑邪扶直出天性意高身贱无所发胷中事事先後并襄尝畏其大勇果愿以中直为得正忽闻鲁士李山英移书告之要力行曰今天下最急务边头战守羌夷横异术纷囘蠧化原佞夫欺巧疵邦政生民失职馈敛繁势若久旱方雩禜安得快雨洗长空万物萧森蒙大庆古人有以身徇言前者已僵後者更况值朝廷上寛大苦谏兼容天子圣我疾不幸子可属或列封章或庭诤勿学得路世俗儿软语妖歌日酣醟乃知山英落落者支革虽疲心愈竞予思物理似颠倒难用智愚准衰盛贤豪既少遇又稀或老且困壮而病就令贵显亦迍踬尤触隂机石临穽一思九叹起呼天何等官曹司是柄由来宰主都冥寞用舍惟时穷达命山英归去亦何恨门外无尘春色净囘看名宦似浮沤都把雄心付觞咏
送许寺丞知古田县
大雪拥都门子行亦良苦予贫乏觞豆子车谁为祖少止听我言於子不无补于今方用兵连年戍羌虏战死动万计募人填卒伍赐衣縻国帑走粟填边庾平时赋税外弓刀甲楯弩干名应急须筋皮角毛羽前年科巩革农牛半斤斧杀之先冒禁不杀即鞭楚江南供鵰翎是物不栖渚十倍买所无赢利资商贾编纸作战?纫联驱妇女输来不适用空屋窠虫鼠此类如蝟毛更仆难悉数大凡敛货财百姓若外府苟可入军须岂敢怨官取盖患在不均又索非其土有司失预计临事才披簿严程弗渝日落符洒飞雨使者但依违州家不敢主况复为邑令喑吟莫伸吐其间或得才吏手无容舞子今佩县章所领十万尸志虑固精明利病前可覩姑能务均一瘵瘼庶苏瘉
游鼓山灵源洞
郡楼瞻东方岚光莹人目乘舟逐早潮十里登南麓云深翳前路树暗迷幽谷朝鸡乱木鱼晏日明金屋灵泉注石窦清吹出篁竹飞毫划峭壁势力勿惊触【题名石壁】扪萝跻上峰大空延眺瞩孤青浮海山长白挂天?况逢肥遯人性尚自幽独西景复向城淹留未云足
新作春野亭
太守职民治诏书劭吾农载酒事缅邈作室当廨中况凭轩牖高申视田野功澹沲沐新泽依微生柔风江潮涨新緑山麓延朝红耕鉏时节动歌謡声意通慙非共理材幸遘频年丰未厌畎亩乐驾言谁相从
春野亭待月有怀
淅沥凉风来空郊生暮寒山气郁苍苍江流去漫漫阖关行人稀投栖夕鸟还疎钟度林际华月吐城端徘徊待遥夜露下明河寛心朋隔万里独坐起忧叹
送柯秘书三子归泉应诏
秘书昔共官临漳时呼三子侍侧傍修瞳阔颡善应对举措不类羣儿行遥知成就在他日尔时迄今十载强闽州太守无伎术乞持符竹还故乡近观诏书下郡国选访行实登俊良嶷然三子复过我衣裾飘洒凝秋霜各携编轴几百幅互以理要充词章久之濳思叩幽眇角牙腾触声礌硠言归温陵入塲屋争奋笔舌论短长海鹰上云出爪翼天马历地无羁缰秘书多才晩未遇有如此子传义方吾徒沉昇不须议且看少者腾声光
州学饯送解发进士【坐中分得意字】
朝家岁取天下士官守小大悉分治育材论荐苟失宜德业英豪苦难致予尝备员内供奉作书参议科塲事乡举察廉未易复责其节行在长吏策之当世之大务适时可以观周智问之六经之归趣知言可以见精意衆贤一划天子可开设学校朔南被世儒苟欲便有司诏令初传寻已置今年郡国选多士糊名仍旧瑕纇常忧玑贝随手遗往往中夜起不寐拆封辨号指姓名十九冥合州人议耽耽黉舍秋景长芳殽旨酒邀宾醉惜哉今乐与古异遣士礼数不能备霜天寥寥万象清健风开送羣飞翅大明帝居一气傍春日照耀桐槐翠勉思奇策当天心厚禄荣名时所贵时之所贵亦外物君子存诚思远至
寄题滁州丰乐亭
君为滁上守乘间务幽寻羣从留山阿美望穷前林良醼追佳赏高亭旷遐临烟云无定姿水石唯清音静见鱼鸟适遥闻鸡犬深时节屡丰有民里无欺侵岂独延衆物因兹托冲襟大笔每絶唱芳樽宁孤斟别日念巳长来期讵能今安得凌风翰相从殚岁隂
达观亭
峭峻钓龙石飞亭压其端旷彻四无际因之名达观扳云跻大庭仙路何纡盘秋明澄远緑晩霁凝新寒城郭烟火稠水陆渔樵安偶暇按民俗适游心意欢鸣弦俯清流对酒环苍山重拂衣裾净从带夕岚还
圣泉【竭十余年今者复溢俗传熯则民安】
源流出何山涌涸兹有异湛然盈不泓余波下金地清甘本无滓渴饮得真味端能发茶色博亦资农利矧兹民俗安湓溢尤可憙满酌复携归良追曲肱意
圣泉寺松径【径中草不植】
青松苒苒门前道根氐坚牢顔色好鸣籁萧森风雨生紫鳞开动龙蛇老天若有意别留种百年其下无纎草雷霆遶遶雪霜重劲节支扶不颠倒野姿峭拔已背时肯要藤花强纒抱南方赤夏苦蒸湿万木无声就僵槁忽经密?少休息肌骨便惊秋气早寄言匠者勿复顾留作清凉除热恼
钓龙台
龙在固神物动与风云会胡为脱渊泉辄触钩纶害无乃护明珠睡目方瞢昧而或嗅香饵贪涎适沾霈不尔腾角牙自衒鳞虫最来应山岳揺去等蝉虵蜕传闻旷百世兹亊久晻暧空余古台石硉矹尘沙外湍流卷白日岩壑动清籁乾坤终苍茫物理有否泰
授转运使罢州端居述怀
被诏领均漕前解闽州符掩关谢来宾释然舍挛拘日晏眠空斋啼禽在高梧神情已欣快痾恙还轻苏蹔闲固自适况与尘滓殊勿乐夸毗子开眼趋畏途投身试罗网反用腴妻孥精虑成长謡鉴此非迷愚
移居转运宇别小栏花木
三年对小栏花蘤见顔色红薇开已久春风长先得素馨出南海万里来商舶团团末利丛緐香暑中拆余畦十数种亦自尚风格念尔幽芳性乞致多手植瑶草固微生栽培子岂德别去重来看犹使中情恻
北苑十咏
出东门向北苑路
晓行东城隅光华着诸物溪涨浪花生山晴鸟声出稍稍见人烟川原正苍郁
北苑
苍山走千里斗落分两臂灵泉出地清嘉卉得天味入门脱世氛官曹真傲吏
茶垄
造化曾无私亦有意所加夜雨作春力朝云护日华千万碧玉枝戢戢抽灵芽
采茶
春衫逐红旗散入青林下隂崖喜先至新苗渐盈把竟携筠笼归更带山云写
造茶【其年改造新茶十斤尤极精好被旨号为上品龙茶仍岁贡之】
屑玉寸隂间抟金新范里【龙凤茶八片为一斤上品龙茶每斤二十八片】规呈月正圆势动龙初起焙出香色全争夸火候是
试茶
兔毫紫瓯新蟹眼青泉煮雪冻作成花云闲未垂缕愿尔池中波去作人间雨
御井【井常封钥甚严】
山好水亦珎清切甘如醴朱干【音韩】待方空玉壁见深底勿为先渴忧严扃有时啓
龙塘
泉水循除明中坻龙矫首振足化仙陂回睛窥画牖应当岁时旱嘘吸云雷走
凤池
灵禽不世下刻像成羽翼但类醴泉饮岂复高梧息似有飞鸣心六合定何适
修贡亭【予自采掇时入山至贡毕】
清晨挂朝衣盥手署新茗腾虯守金钥疾骑穿云岭修贡贵谨严作诗谕远永
题谯国评事壁
长冈隆雄来北边势到合下方回旋三世白士犹醉眠山翁作善天应怜如彼发源今流泉子孙何数鹰马然有起家者出其间愿翁寿考无穷年
游冲虚观【按图经黄霸昇仙之地】
真人玉骨轻御气升瑶台俯首视下方万落腥尘埃香火久寂寞山川空徘徊旧树络青蔓虚坛生紫苔宴坐白昼永长吟清风来飞花乱棋子游蜂依酒盃嘉月当醉饮上客诚珍才神仙那可异金鼎何时开
题延平阁
双溪会一流新构横鲜赭浮居紫霄端卧影澄川下峡深风力豪石峭湍声泻古剑成蛰龙商帆来阵马晴光转羣山翠色着万瓦汀洲生芳香草树自闲冶主郡王士安高文勇枚贾顾我久疎悴霜髭渐盈把临津张广筵穷昼传清斚舞鼍惊浪翻歌扇娇云惹欢余适晩霁望外迷空野曾是勌游人意虑亦潇洒
送勤上人归吴中
吴江水好吴岫灵吴人晢白神气清当须比屋皆佳器奈何傥有名公卿究观是事见藏伏例学浮图超死生遂令才智蓄利泽若曰不下沾四瀛勤师内外久着力文字骨节初老成十年栖迟辇毂下渊然澹薄无经营惜哉明了足见解独擘迅翮飜青冥残秋忽别东南去尘土摆落衣裾轻西湖胜处拂谈席緑波画舫吾其行
送石昌言知宿州
符离封城古云望扼控东南地形壮飞流金粟走舟车镇压奸雄宿兵仗昌言才思老台阁声名远出风骚将倦直承明得守符诏书遣临士民上万家裁制须得宜譬若楩楠迎大匠京师从游日月久送君酒酣益惆怅人生岂効鸡鹜羣意在糠粱取甘养边隅多故方急材往往稠人拔公相吾侪有策空自奇皎皎丹衷亦谁亮欲随戎马仅胜衣强作文章还覆酱大都用置系於时丈夫未死固难量觥巡卷到君勿辞行看岸下船头放我今联束若愁鹰注目青云思远扬一麾当复泛隋渠愿君加数为公酿
观宋中道家藏书书
宣献业文学尝作调羮盐藏书百千帙传世惟清廉东堂得春和花卉晨露沾之君延宾从当昼褰珠帘朱函青锦囊宝轴红牙籖大令至欧褚屈玉联钩钤草行战骑合楷正中军严水墨固昏淡骨气犹深濳江田亦名手农野兴鉏?桑麻妇女喜饁饷儿童觇列女自幽闲明眸咽颈纤昔人何遥遥意会相披瞻南曹古貌醒博士新诗炎持杯屡属我谓我毫锥銛煤妪浮醉钿研流泣秋蟾放洒云雷起取余风浪恬鄙艺岂足多诧语谁能兼因思左宣献载檄陪车幨辱公知遇厚表里曾无嫌间复请笔法指病如投砭今朝观故物惜已悲惭兼层丘恩德重素髪年华添不能枉尺寻况乃事飞箝壮心久已衰奇尚顾未厌幸公有令子辞源横江灊剧饮以自慰後庆其人占
端明集卷二

[book_title]卷三
<集部,别集类,北宋建隆至靖康,端明集>
钦定四库全书
端明集卷三
宋　蔡襄　撰
古诗
西斋秋暑
斋居一室静昼永来风微仙棋覆前局女布便轻衣向人顔色强与世心事违且效金门隐讵有田园归
胡鴈
胡鴈畏空漠羣飞向洲渚褰云避射弋万里声悲苦月色满关河欲下迷处所春江沙平净鱼蚌不可数饱煖身肥腴归路欲远举寻常弓箭儿仰视随意取从来远祸心狼藉失旧侣小哉衔芦智岂识保身语
即惠山煮茶
此泉何以珍适与真茶遇在物两称絶於予独得趣鲜香筯下云甘滑杯中露当能变俗骨岂特湔尘虑昼静清风生飘萧入庭树中含古人意来者庶冥悟
题周着作萃贤亭
君家作虚亭独得江山清四向各有适万趣合自呈夜深虫鸟息渐闻泉石鸣日高烟霭去始见峯峦生之人务佳尚意与贤豪倾中盘瀹薇蕨傍砌颠瓶罂毫端潜造物局上暗投兵乐游时景迈薄宦身事萦种花行老色驯猿无故情萧散复後期外尘殊可轻【周君善诗与棋】
瞻礼开师真像
轻澜还故浔坠轸无遗音好在池边竹犹存虚直心往复二十年每见唯清唫觉性既自如世味随浮沈琅琅白云姿怅望空山岑岂不悟至理悲来难可任
偶作
作墨本谁氏研摩有强弱摩尽不见墨此处原非着
至和杂书五首
八月一日
淮天过尽入吴渠兰亭晩日光疎疎金桃傅粉好顔色緑醽泛灔深车渠觥巡屡卷明星出花翘零落随衣裾么弦不动凝古意春容浅破长眉舒庭院帘帷一齐下红蜡隂沈霜满瓦鸡头软熟七月终举手分传玉盈把席前碧瓮覆瑶浆一秋愁泪风前洒云中宝晕万重高付与轻绡藏氷麝孤城寒柝夜迢遥谁道刘郎有天马归来却问东海桑海浪漫漫彩虹挂红丝萦脍晓刀鸣双龙笑断梦中惊莫将团扇掩尘匣曾障清歌十数声
八月二日
浓云瞥过双凤飞清顔照射朝日辉画船南畔烟成阵鲜荷掩护仙铢衣凝魂杳眇不知处酒醺香破惊新知一声入耳醉人骨天容牢落星点稀海山万里风涛外扶桑未老成春丝春丝不断萦成结玉环宛转无穷时晓帘半上香飘穗笑指氷壶凝远泪秦楼後夜鏁孤鸾秋风不动乌龙睡愿将琼树隔花看一一花房暗相值浊水芙渠天际云长时倚望清江滨迎来未语送归速暮山紫翠空含嚬劝君美酒千万夀情如芳草年年新
八月九日
暁虹跨江一千尺平浪东西入天碧游人初觉秋气凉衣不禁风薄罗窄渔家小艇方醉眠艇里长鱼三尺白彩栏北倚数流萤似与流萤旧相识香脂揩尽暗成云银甲试弦初未直桥前流水声潺潺年华一去何时还重来若问桃花路记取松亭月影间
八月十二日
高楼中天月色净玉山禾熟秋云映草边水际见流萤流萤独自寻香径棱层鴈塔挂千灯密意虽通语还并城上惊乌飞复啼落泊无依终不定欲下长桥夜漏深烛台飘灺青梧隂仙人若也乘鸾去彩雾千重何处寻
八月十九日
潮头出海卷秋风风豪潮起苍海空弄潮舩旗出复没腾身潮上争骁雄沙头万目注江水晴雷乾雹来无穷窗外帘旌飞猎猎新醅翠斚行坐中欲作吴歌弄清昼回看满眼西阳红六曲屏深映云母珠盘缕缕青鸦茸山移海转有变化生缘长短须相逢
读乐天闲居篇
闲居篇云君看裴相国金紫光照地心苦头尽白才年四十四乃知高盖车乘者多忧畏予感其说因抒鄙章
予年四十四髪白成衰翁非有高盖车曷与贤者同嗟予出寒远家世尝力农十九登科第圣彀参英雄十年出吏选校书蓬陼中【是年二十九】天子设采拔谓有谏诤风既叨言责地【三十二】蹇蹇思匪躬窃不自度量语剡姧邪胷一毫抗千钧摈落无流踪同时皆骧首金紫班着崇唯予守长乐幸就禄养丰【三十四】八年江海外再上螭阶东四十入西阁宿仇司化工蒙锦投机穽唯赖天听聪代言游禁密侍从多从容寻行京兆事撃断露銛锋是职非所好辄以死竭忠愿辟大幽都为君囚四凶愿拂西省堂为君延夔龙愿舒泰山云甘泽成岁功愿回太清日晴景破隂蒙愿跻万人夀夭扎终不逢愿令编户富食衣无困穷羣臣走率职陛下居法宫文彩成礼乐筹略覊夷戎意言亦良苦精神庶潜通短少趋远道心健力不充早衰鬓巳华忧伤乃自攻我知古人心生德贯上穹何为论贵贱贵畏非大公南归虽云乐此念殊忡忡
元日过浦城西阳岭
逝者东流水情知无却回迟留曾到处嗟古不同来谁道新年好风物忍将泪眼向春开
题将军嵓
赤日正停午解衣岩石下石泉殊甘凉野籁亦潇洒惊猿度岭云遗果坠庭瓦披轩忽永叹幽抱不可写
安静堂书事
勿学异世人过常不可深勿学慢世人侧身随浮沈白日当中天难破是非心不有拔俗器安得太古音大暑苦烦浊清泉流高岑烈士无恋嫪至理须推寻
丙申秋八月过渔溪驿驿旧有梅数株尝题诗记今无有也二首
曾把早梅枝思君在别离别离虽云远万里有还期树枯根巳拨人去复何之故馆动秋色云物藏寒曦清香不可闻衰草空繁滋一夜平堦雨辗转良自知梅花不复见况乃扳花人花飞别故树粉黛化为尘秋风卷落叶虫豸鸣悲辛昏鸦投旧巢匹侣自相亲缺月行复满归云本无垠因题忆花篇此意难重陈
答葛公绰求猿
子求穉猿书至闽我说猿意持赠君吾州四面列岩巘钜木轇葛凌氛氲结窠栽槛走疾置十日可置澄江濆嗟怜庶品各有性拘忧适喜无见闻彼猿之类宅丘壑爱恋深厚编前文戏禽虽传古仙者射臂未许今将军朝栖乔木之苍莽夕饮幽涧之潺沄山空月明一长啸商船海上迎风闻君家东园岂不美桧竹翠密兰茝薰斯猿傥忆故时侣举首断隔千重云纵之不遣乃得所推夫此理惠泽雰令吾郡邑决笼柙蹄者奔逸羽者翂因观微物通万化譬诸献鹄良有云
秋夜书廨中壁
遥夜不能寝值兹节物清大空莹虚碧仰观澄性情素月若可把浮云何故生瑶琴且勿弄谁怜希代声
秋思
幽兰受新霜孤雁叫落月沈忧何由平永夕不可彻将琴鼔忆怜【曲声】声急弦屡絶芳华日益远香泽物已歇秋风吹石门思君还复诀谁云无生忍识此悠悠别
寒食梨花小饮
江南寒薄春尝早花卉入春先自老嗟予衰病不及时出见池园半青草纵有余葩在叶间行看落片随风扫寻春已过索寞归重忆欢娱耿怀抱虽然妖艳难再得但只逢花须醉倒二月中央寒食朝墙隈忽见梨花飘开门四顾粲然白传催翠帟宾朋招长吟环遶不知数渐值明月临清霄谁翦轻云成碎蕊天留密雪封枯条重重尽挂珠缨络??初呈簂步揺傍花行酒发新唱满座倒举黄金瓢西都姚黄高一尺扬州宝髻分双翘幽香絶艳信尤物设欲置之千里遥壁门写生亦名画未免五彩涂鲛绡莫如此君慰人意相对一笑开无憀古来英豪多感激坐使緑鬓朱顔雕劝君且作梨花饮慎勿称量别流品
雨晴早出
徂秋久不雨沾濡才此旬新阳净万物太虚无一尘老稚出旷野锄犂及清晨爱尔安居乐力作勿辞贫
访天台庵
幽人去未还门户和云闭亭午树隂圆深冬泉响细寒生羣鸟鸣清彻孤鹤唳寂寞傍山归写向沧溟际
和吴省副青梅
梅华畏高寒独向江南发那知汴阳墅青颗摘春月持之矜所无归思动楚越愿君侑清罇行恐新芳歇
留别旧居花槛
别意起中夕出门风吹衣侧月光艳薄余花香气微清尊岁相向欲去心有违残葩勿尽放主人行亦归甲辰闰月初伏快雨凉风昼眠初觉庭前小栏花木各有意气效栢梁体
闰夏天地热焰烘崇朝快雨随清风昼轩梦觉开前栊画栏花草意气雄侧枕遥问数异同如子微物烦化工盍各言尔之所从繁葩富艳生朱红【川海棠】枯条大蕊千万重【绦桃】修干点缀赤日中【蜀葵】蠲去忧忿谁与功【萱草】采摘烹煮袪烦胷【百合】秋霜钜实垂如瓮【木瓜】横柯远引交加丛【红玫瑰】叶抽緑剑端黄茸【山姜】直立开拂泉货通【金钱】叠遶翠羽飜虯龙【薜荔】误入畦町非余公【顷麻】助涤渇肺思匪躬【麦门冬】物物自名词不穷愿当我意乃汝容负汝不饮慙衰翁
过皇甫侍郎
丈人几八十岁晩益穷经隂阳判九六天地环丙丁初若发泉穴渐巳澄沧溟所宝非世有愿充天子庭问我久京国鬓髪何星星无乃矜才能吐论生风霆不尔负洁修扬眉自娉婷昬翳本来性憔悴百岁形子知大方家真精潜杳冥万化一相遇起灭如秋萤而於须臾间计较罍与瓶膏消见远照水烬闻余馨唯公恳恳诲敢怠拳拳听追思向践历媿汗曾未停决然趋所适金刀贵发硎去矣汴流驶薰风送扬舲
南都思杜祁公
祁公清德老在昔相先帝青云吐论高白璧持身鋭待俗无町畦取人兼揭厉甘贫安车後直道洪钧际每闻天下士行业若材艺未见比调饥况乃挹襟袂早尝登公门顾睐叨末契谓有金石姿良工心劘砺仰瞻通德衢独立耆英第【所居名也】评书草圣优煮荈云腴细遗墨秘巾箧感激君子惠悲风吹白杨佳城兹久秘声名与濉涣东流无巳岁
酇阳行
春秋书大水灾患古所评去年积行潦田亩鱼蛙生今岁谷翔贵鼎餁无以烹继亦掇原野草莱不得萌剥伐及桑枣折发连檐甍谁家有仓囷指此为兼并头会复箕敛劝率以为名壮强先转徙羸瘠何经营天子忧元元四郊扬使旌朝暮给饘粥军廪阙丰盈殍亡与疫死颠倒投官坑坑满弃道傍腐肉犬豕争往往互食噉欲语心惊?荒村但寂寥晩日多哭声哭哀声不续饥病焉能哭止哭复吞声清血暗双目陇上麦欲黄寄命在一熟麦熟有几何人稀麦应足纵得新麦尝悲哉旧亲属我歌酇阳行诗成宁忍读
期秦伯镇不至
高人怀真趣每欲弃禄仕超然外造化那复顾妻子有田给饥寒有路出生死傥得自由身休随荣利起或闻亳郊涝族大无余米且持州绂去官廪尚可指何时当归来焚香朝玉几
会亭遇孙资政孙公赴阙公致仕巳七年时召归将有西鄙之任
志节虽落落不能无谤毁壮年自雄豪末路遽颠委衆口方丛嘈即欲置之死公尝为大臣沈寃不辨理恭惟仁宗圣散地而後巳新治甬上居闲逸安暮齿恭惟今天子继照明鉴是问公何处在勉哉为予起使者临其门将驾不容俟滔滔汴流急行舟姑少止长堤榆柳深夜凉襟带褫语终求其要兹事殊可喜朝廷英俊林岂无人器使谓公先帝臣擢任刷前耻惟公体上意毕力荷恩纪富贵安足论清心寂如水古人老益壮忠义在所指况复千载遇功名迈良史
泗州登马子山观漕亭
庙社奠东都恃德非恃险聚兵三十万待哺无容歉西有砥柱峻菽麦不踰陕齐鲁粮食囏灞水不潋灧唯余汴渠利直贯长淮隒岁输六百万江湖极收敛挽送入太仓因陈失盖弇将漕苟不登汝职兹为忝或谓取太多六路有丰俭其间一不熟饥殍谁能掩一旦俾之粟是人意常慊区处失其宜斯言反为玷尝欲请增减革孚亦须渐连营今饭稻香美若菱芡因循未易论官曹畏书检虚亭一临眺比比危樯颭从来数千里岁时空苒苒雨余山气净黛色浅深染夜昏渔火出倏忽电光闪须臾月色空水面铺寒簟相逢喜道旧城柝屡移点因语发长謡谁能刋琬琰
和答孙推官久病新起见过
去年大暑过京口唯子见过牛马走气温貌古风骨粹如入魏国逢轲叟前趋王事难少留兀若洪钟未遑扣穷秋忽闻感疾恙鬭蚁入牀扬左肘天生贤者固有待岂得数奇而不偶勿药之喜既和平大肉快噉饮几斗神明复还方寸静万卷旧书仍次部新年於巳无职事虽欲耕田不盈亩轻舟将览吴中春独信樯乌沿霞薮知子玉趾远临访倒屣出迎唯恐後山堂永日接言词楚萍色味两俱剖自云君命入岩幽顾此一身萦组绶病躯未堪事刀笔野性如何屈杞柳宁甘贫薄且晦处终岁穷经徒皓首陶家埏埴以为器其大如瓮小如缶昔人知命斯上通动静以时随所有我闻子论心恻恻傥或祭天必薪槱大篇短韵时见投开霁清阳穿户牖强抽鄙意答长謌脂泽陋滋容益丑钱塘风物湖山好与子相从频载酒一水汪湾暮日浴千嵓转侧朝云呕放怀方外聊自适举杯相属起为夀美哉此乐世难得勿话归期论子丑
丙午二月十二日杂言
仲春一浃我生之辰纪岁之行五十有五慈亲是时九十二称觞献寿於膝下曾孙满前侑以词慈顔强饮至酒所我今鬓髪白垂丝挥拂莱衣辄起舞愿亲长年无穷己愿儿强健典州府不富不贫正得宜如我奉亲难比数
和王学士水车
星鸟正中春事浓农夫入田布嘉种田中白水极弥漫鹭翅羣骞鱼鬛耸扶持水车倚塍畔飜飜龙脊超双踵日在天中人在野脱粟未逢心益恐妇姑晩饷犹德色童稚伺余窥饁笼夏苗欲长苦焦枯又送微波上层陇伤哉作劳无早夜岁终嬴饶凡几桶【音甬秦斛也】丰年遗秉尚或歉一有不登皆散冗赋田无利从来远索息严於公上奉富者不耕耕者饥役民权枋雄豪总钱塘风俗本夸奢上商射利尤加勇丁男特壮走长街仆奴意气金衔駷方春游女湖上行举首惟愁钗插重笑汝田家弄水车何不乘时作光宠
四月八日西湖观民放生
盈舟载鱼虾投泻清波际应无校人欺独行流水惠非求升斗活终免蝼蚁制江湖自相忘洲岛亦还逝脱渊思曩戒嗅饵省非计为生岂不幸萍藻庶可翳
和王学士芍药
粲尔芳草叶孤根当砌植违春已自分薰风犹借力艳艳朝日光纷披照顔色持之遗佳人岁久香不息
端明集卷三

[book_title]卷四
钦定四库全书
端明集卷四
宋　蔡襄　撰
律诗
观三圣御书应制
圣业存功德宸毫冠艺文势开千里浪光动九天云法驾乘时至仙都与世分皇心钦宝训求治益精勤
羣玉殿赐宴【有序】
臣蒙恩宣召再至龙图阁观书羣玉殿曲宴伏以数千年间无此盛事臣忝职翰墨荣遇非常谨赋拙诗一首备载本末上干圣览无任战越之至
治道承炎历皇基亘万年深仁涵海岳至德着坤乾文物归元首臣邻必巨贤蓼萧思及下奕叶力追先昕色方羣进胪音忽四传衣冠纷杂遝台殿欝蟺蜎【嘉佑七年十二月二十三日诏宰臣以下龙图天章阁观三圣御书】宝字崇三圣瑶图秘九天荣河祥气彻昭汉晓光旋磊砢珠玑在峥嵘岁月迁家声终卓越上意益恭?书观开舖首【乂幸宝文阁作飞白字召臣寮观人赐一轴兼赐纸笔墨各有差】宸毫落彩牋烟云初不定鸾凤互相鲜拜赐兼金重珍藏尺璧全人人皆自得事事独超先睿藻敦风教【赐御诗一首令羣臣次韵和进】冥出化权来从玉山府远过栢梁篇回驭临高馆【赐宴羣玉殿】推恩锡广筵迷魂游帝所休应动星躔申命严樽俎【二十七日幸宝文阁召宰臣以下观太宗游艺集瑞物十三种仍赐御书宴羣玉殿宣谕太平无事令羣臣尽醉】新章被管弦千龄叨际会旷古絶寅缘大施难论报精诚第祝延唯应歌盛美乐石可磨鑴
上元进诗【有序】
臣言臣伏覩法驾特御端门宣谕臣僚上元观灯不为游赏盖与民共乐也臣职在文字恭惟德音宣布睿旨感诗人揄扬盛美之私辄成短章上干宸览臣无任惶恐战越之至
叠耸青峰宝炬森端门初晩翠华临宸游不为三元夜乐事全归万衆心天上清光开夜色人间和气阁春隂要知尽作华封祝四十年来惠爱深
梦中作【年十八时入京就进士举过舒州相城梦中作】
白玉楼台第一天琪花风静彩鸾眠谁人得似秦台女吹彻云箫上紫烟
久寓悟空院刹行而书之
寂寂精庐切半空古原高下稻花中莲趺披素轻云梵花萼雕红细雨宫孤鹤睡迷千树月断蝉吟绕五更风心縻尺组遥相谢归马南蹄疾似蓬
漳南十咏
龙台
试看初日照龙台白玉堂高锦障开树色一番连雨净溪光几曲抱山来云归深洞天形瘦风落前村笛弄哀拟结青楼遍题咏思王何吝斗量才
城东水阁
亭上芳樽惜别人亭前斜日欲归轮伤心定是丹枫树拂面空来紫陌尘岁月暗惊山色古愁情长与草芽新何时此地回飞盖寂寞栏干又一春
南溪
近郭溪光緑好裁雨晴波底敞楼台?堤佳树千围合掠水轻舟一箭开惊钓寒鱼拖糁去忘机闲鸟信潮回官余拟欲袪尘意书遍平沙我独来
满月池亭
有客高怀脱世尘碧湾晴槛乐游频无心自合波中月照影谁分监内人莎砌乱蛙争噪雨杏梁双燕欲留春长年老厌趋豪末来揖孤云作上宾
西湖
湖上山光一笋青佛宫高下裹嵓扃烟收水曲开尘匣春送人家入画屏竹气更清初霁雨梅英犹细欲残星吴船越棹知何处柳拂长堤月满汀
圆山庙
风雅遗芬岳有神此山灵祀越千春彩毫佳句言犹在翠剡新词意未真絶顶黑林长带雨曲崖飞磴不留尘瘴云收尽秋田熟跋境肴浆再拜人
陈将军庙
曾凭水栅誓长江报国全躯事不双力屈己嗟关羽死势孤犹笑李陵降宿坟古剑龙腥匣坏壁灵旗兽纒扛神理高高人意近楮钱祈福暗尘窗
白云亭
云擎翬槛翠嵓巅石老松皴不计年举世觉来空白日几人游去上青天醉看絶壑都无地啸倚清风只恐仙花晩春残无限意他时逥首定依然
齐云阁
紫阁青梯压翠岑春情秋思共登临雨岚供眼横千掌星汉垂檐直半寻忍别朱栏真俗吏独栖珍树祗仙禽当年人事多奇尚拟托岩扃息寸心
东郊
苒惹晴云酿雨时东城无处不芳菲斜坡草短孤麛卧平壠麦深双雉飞照隝乱花惊客眼罥空轻絮点郎衣年来意气多覊束无复长楸带酒归
别宋判官
缕缕青隂拂去鞍雨花狼籍颤春寒年光别绪侵人鬓莫向离亭子细看
城南春会
隂云薄薄地无尘清晓城南集画轮睢苑即时裁雪霰頴川连夜聚星辰山眉帖汉晴光拟莺舌寻风碎语真芳草有情迷谢客落花无处问秦人樽前莫厌歌醒耳世上偏饶泪满巾嘉意未阑繁盛减东皇底事惜残春
序宾亭
师律先忧寄朝家此得人门庭环剑佩胷胆贯星辰今已闲戎略畴能卜宴申楼高休暇日台迥厌登春珍馆瑶甍举璇题宝篆新鸭栏逥鬭颈龙壁活盘鳞夹幕寒波颤前峰古黛皴始知仙有路尽恐世无尘武驭来金虎儒簪下石麟机分荣辱主觯序去留宾揖让盈三魄雌雄竞一神气横飞客箭歌协大夫苹万古浮云片劳生断梗身即时懽未巳往事梦非真席久疑枯海琴么似隔邻釭花明雨暮瓮酎压霜晨鵶动残丝柳鲈肥滑线蓴晴霞上丹叶熟粉护青筠赋景呵吟笔挥谈密醉茵流年祗容易嘉会可因循
望春词
霏霏细雨勒梅黄一望春容十断肠平芜古柳青青遍独使潘郎两鬓霜
落花
何事苍苔数点红晓来花片落春风可怜春色兼花尽今古此情无处穷
耕园驿佛桑花
溪馆初寒似早春寒花相倚醉於人可怜万木雕零尽独见繁枝烂熳新清艳夜沾云表露幽香时过辙中尘名园不肯争顔色的的夭红野水滨
溪行
秋色巳寥落清溪才此行船移酒杯侧鱼得鱠刀鸣日色浮兼动风痕灭又生从知隐者趣不独傲荣名
净衆院尝茘支
霞树珠林暑後新直疑天意别留春京华百世争鲜贵自是芳根着海滨
春酬王知县赏春不与以诗见赠
仙陬翠观尽繁英朱白相兼照眼明池浸岚光生晩碧鸟惊人语断春声谈谐遽喜开怀久骩骳终慙走笔成佳致可能陶靖节庭柯斜眄独忘情
喜弟及第
里閈高高祖德新鲁庭诗礼孟家邻连登桂籍青袍客共拜萱堂白首亲倚国精诚明火玉照人清节对霜筠童襟开慧盈书馆渐喜芝兰在处春
西郊
晓盖西郊道春光极【或作?】太虚村风香晩稻溪日曝寒鱼雀噪饥鹰下山空病木踈归期侵杪岁友思望吾庐
三月诣陈逋民
振衣凌晓色霁野纵游缰莓润溪云重春深山露香林幽风更细院静日偏长曾是天皇外相从识酒乡
次韵翠嵓寺
揽蔓岩扃峻交?宝界平斜峰约云势乾树起秋声泉槛妨蛩响霜楼助月明冥筌兼洒落警句一何清
夏晚南墅
夏竹侍前楹凉襟折旧酲叠云封日茜斜雨着虹明鱼动池开晕蝉移树减清葭洲烟向暝鳬鹜自相迎
芜隂楼上
野马沈寒气神禽度细风断霞天共紫斜日树齐红山口横虚钓江隈跋远艐解穷千里目争奈思无穷
杪秋湖上
旧暑侵凉巳分销萧疎丹树见斜桥千千露竹全潇洒一一风蝉共寂寥菰米熟汀来客燕芡丝分水避归桡月魂未上东城角谁向东城与下招
和陈殿丞南州新咏
宝坊高阁遍凭栏曾是芳辰得未闲日上天容低接海风轻湖底倒揺山夜深佛火寒星外春过人烟暗树间无意孤吟采幽致异时行橐断空还
通源驿别顔茂才
跃马东来不记时酒醒寒色入征衣垂杨官道连天去落日邮亭别我归
陪尹子渐申安礼宿香山寺
二月巳强半寻春登石楼山光侵雨变草色到云休归鸟沈嵓际行人过树头剥苔看石碣因火认渔舟渐夜滩声恶凭虚屋势浮乘闲聊自适觞咏属吾流
正月四日
今朝才见雪泥乾日薄云低又作寒家山千里何时到溪上梅花正好看
春晓
曈曈初日注窗明窗外鶵莺乳燕声东风气味浓於酒晓梦魔人似宿酲
晩色
晩色在何处楼高天宇低闲云无去住归燕自东西
过天津桥
日暖溪平氷渐销水声才下内前桥山川满眼闲宫殿草树迷人旧市朝每向寻春偏有意却成怀古更无聊洛阳平昔多豪俊惆怅埋魂不可招
读离骚经
莫怪灵均恋楚滨可能臣子外君亲精心独去珠无纇飞语潜来箭有神宋玉招魂推意远扬雄流涕掩书频江边自是修门路嗟苦先生陨此身
暮春登南门
丽谯高倚晚天霞满目平臯尽物华千曲胡笳催鼓答三重湘酎倩旗夸连江急雨送归燕拂地轻风移落花强倚栏干还自问此情何处是边涯
和邱提刑寄湖南贾度支
何处多离感山邮霁野光清吟贯骚雅远意属荆湘霜树呈秋色风兰生晩香使轺偏倚望摛藻寄回肠
和邱提刑闻新鴈寄贾度支
翔鴈来江渚秋容在远空几声疎树外一字断云中虚馆垂檐月平臯败叶风裁诗托幽思幽思更无穷
游龙门香山寺
彩阁萦林转苍崖隔水开龛明千像日波起一滩雷绿浅春前草香余腊後梅背人惊鹭去将雨好风来云气随衣袂岚光入酒杯清游知不屡欲下更徘徊
闻福昌院春日一川花卉最盛
闻道春深多物华遥怜春日思无涯烟涵树色相依好山拥溪流一带斜休问主人先看竹只随渔叟便逢花凭谁画得当时境持去江南细与夸
山前溪上最宜春千树夭桃一雨新争得扁舟随水去乱花深处问秦人
登府店福昌山阁
危磴通高阁登临境迥清云开千岫出雪霁一川明断雁来孤影遥泉落细声野烟依竹见溪树与桥平巳助骚人思空揺远客情扁舟如可泛历历是江程
雪中不见女几山
宜阳南路是仙山雪拥云埋杳霭间洗眼来看无处觅不知可复在尘寰
登三乡寺阁
历览宜阳道披轩临朔风地疑尘世外人尽画图中岩曲疎钟答村前小径通水烟寒更白山气晓微红游宦真浮梗流年似转蓬长怀无所寄尽日送归鸿
嵩阳道中
千里动秋意萦回上古原山樵斵晩日野火着寒云钟磬出邻寺牛羊下远村振衣归去好尘事莫知闻
访陈处士
桥畔修篁下碧溪君家元在此桥西来时不似人间世日暖花香山鸟啼
题建造寺奉先院
日照溪山生翠光春深花草杂幽香登临谁会迟留意门外尘埃去路长
送别陈比部
祖帐西郊道川原画阁临烧痕经雨活树色入溪深斜日明春态孤云感客心何人知别意重把酒杯斟
城西金明池小饮二首
暁出都门外名园连翠屏融怡春物动潇洒尘虑醒轻风送花信远水涵空青旧游无处问芳树隔重扃城西禁籞宿烟收霜薄朝寒上罽裘佳树得春生意动平池受日翠光浮十年歌笑惊前世满眼风花是旧游从此曲江芳物好定知重到更疑留
送张太傅还乡
置器功成佚退身故园南望整车茵青冥直上无余事白首归来有几人门外离筵晴日暁江边行路杂花春槖金均散心如水冢树重攀泪满巾盃酒相逢耆旧少山川不改岁华新从公几杖何由去更祝千年比大椿
寒食乐词
皇州令节已藏烟帝渥乘时锡广筵和气去添春色重恩光来助日华鲜千声凤吹朱门里一番花香谷雨前更喜簪裳嘉宴日亲逢干羽治平年
喜欧阳永叔余安道王仲仪除谏官
御笔新除三谏官士民千口尽相欢昔时流落丹心在自古忠贤得路难好竭谋猷居帝右直须风采动朝端人生万事皆尘土惟是功名永远看
送杨殿丞通判睦州
苍崖中断一溪来迤逦人家向水开尽日烟云迎斾去满泷铙吹引船回虚斋昼梦鸣禽下别坞春游画角催莫怪杜郎题处少更留佳致待清才
宿扬州
瓜洲堰埭阻行桡更等江头後信潮独背残灯数归路风传寒柝夜迢迢
广陵
广陵归客叹飞蓬怀古伤离向此中前世翻波那复问十年弹指巳成空楼头画角催残日城上寒鸦噪晩风井径萧条人不见又随潮信度江东
马奴周晬思之因成
马奴今日方周晬昨夜迢遥梦到家盘里应知心所爱尊前唯祝寿无涯吚嚘弄语羣儿学踉跄初行乳母夸独上扬州津馆望江山揺落去鸿斜
闻鴈
霜风吹鴈入南云千里征人枕上闻欲问梁园近消息月沈星转五更分
江头别杜殿丞
杨子江头南北路木兰船上往来人年华衮衮东流水世事劳劳薄宦身回首天涯成远别忘怀物外自相亲津亭共起忧时叹重记津亭泪满巾
题金山寺
画梁诗板暗流尘水石鱼龙万句新谁识高僧最深意慈航长护过江人
端明集卷四

[book_title]卷五
钦定四库全书
端明集卷五
宋　蔡襄　撰
律诗
题僧希元禅隐堂【院在苏州城中】
游锡遍他方归休静默堂孤吟时有得诸念若为忘删竹减庭翠煮茶生野香云山莫腾诮心地本清凉
经钱塘故宫
废苑芜城裹故宫行人苑外问秋风当时歌舞何年尽此意古今无处穷往事萧条随败叶客情迢递寄孤鸿扁舟欲去更回首寒树苍苍夕照东
经林逋旧居二首
修竹无多宅一区先生曾此隐西湖诗言不喜书封禅亦有余书补世无【逋诗云茂陵异日求遗草犹喜曾无封禅书】
山色凝岚水色清山云长与水云平先生来举持竿手钓得人间亢俗名
离钱塘
迎潮小舸满旗风回首津亭暮霭中惆怅今宵归去梦迢迢直至海门东
至睦州
一带沧波两面山扁舟中去几时还浮生多半在离别此意明知未肯闲
题杉溪驿二首
宵行避酷暑山路乍萦回明月正相向凉风时一来幽林潜物怪秘洞蓄云雷岂敢惮劳苦畏途诚可猜隘道临深壑俯阑千仭强惊禽忽独去怪石偶成行月下芙蕖色风前?稏香反慙羣动息幽意更旁徨
宿延平津
鸣籁萧森万木声浓岚环合乱峯青楼台矗处双溪会雷电交时一剑灵晓市人烟披霁旭夜潭渔火鬭寒星画屏曾指孤舟看今日孤舟在画屏
呈沈子山【?字子山时知福州】
荷叶新词天下工玉人垂手倚秋风一声清唱穿云去斜日烘帘曲未终
六月闽溪荔子丹新秋犹喜荐雕盘自嗟千里归程远不得繁枝雨後看
题福州释迦院幽幽亭【有序】
东阳沈子山前此十年为侯官县政休乘间颇自娱於登临之适得院之东北隅地方数丈诛草茅而列树石时哦游於其所因命曰峻青台今复为郡太守其僧曰吾使君傥一来执事者可暴露乎并台作亭以除风雨子山至其下又名之曰幽幽亭邀予题牓以揭之遂作诗以赋山川之美而序以纪其始焉
路尽得佳赏川原何净明周围地形壮洒落世尘清背郭千峰起涵空一水横风帆人共远潮屿岁重耕晓市炊烟合孤庵汲道萦俯窥嵓鸟过微认野云生香气林端出秋容物外呈表闲幡弄影觉尽磬传声官舍今稀讼轓车此驻行唱篇知寡和君世负诗名
题渔溪驿
昔年同向腊中回曾向栏干折早梅今日独来攀旧树风翻黄叶下苍苔
晩上碧峯亭
城头近晩忽开晴有色皆鲜是物清地势四来州午向山围一罅水东行乘风歌吹无时巳面日楼台触处明不比儿曹夸衣锦自缘恩与养亲荣
春潮
纳纳春潮草际生商船鸣?趂潮行封书欲寄天涯意海水风涛不计程
病中偶书二首
巳感节候变物态舒阳春那复壮年意如今多病身净室焚香久烘炉煮药频神欢百虑解销尽眼前尘行年三十六几是半生人举止不入俗清修难厌贫宴坐炉烟煖微醺瓮酎醇前看箫管辈未免作埃尘
和王介夫游西禅兼呈黄承制
山城只有四围青海国都无一点尘茘子风标全占夏荷花顔色未饶春水边清吹传觞久路上残阳立马频不是闲来夸景物欲将謡俗寄王人
兴化军曹殿丞荔支
厚叶先枝新绦囊使君分寄驿人忙彩毫封处曾留意筠笼开时不见香风色甚豪应少损路程差近得分尝闽州纵有千千树未抵家园气味长
和曹殿丞寄荔支
茘子凝丹摘晓鲜江南来路与云连托根曾是三山下结实应归万木先乡国远携甘旨重宴堂分翫色香全清才仍更传新唱一一骊珠照眼圆
饮薛老亭晩归
终日行山不出城城中山势与云平万家市井鱼盐合千里川原彩画明坐上潮风醒酒力晩来岩雾盖钟声归时休更燃官烛在处纱灯夹道迎
和许寺丞泊钓龙台见寄
钓龙台下舣行桡猎猎船旗待晩潮万里征人应怅望一川秋色正萧条雨云来去山明灭风浪高低日动揺有志四方男子事莫怀乡国便魂销
十一月後庭梅花盛开
迎腊梅花无数开旋看飞片点青苔幽香粉艳谁人见时有山禽入树来
日暖香繁巳盛开开时曾遶百千迥春风岂是多情思相伴花前去又来
发箧得亡友书扎
宿昔重交义零落今谁存旧情留纸扎永恨入丘坟世味薄於水生涯空似云抚孤无力及流泪复何言
寄答汝州王仲仪待制
汝水闽山道路长行邮时复寄新章谏垣笑别三年近病枕魂飞万里强烈火未应焚玉石埋轮曾是问豺狼主恩未报头生白羞见龙泉百链钢
正月十八日甘棠院
上元才过去寻春红白山花粲粲新似喜使君初病起隔栏相向笑迎人
天气和柔酒更醇缓歌花底正青春狂花有意怜醉客撩乱飞红满一身
无奈闲情着物欢更愁花草便阑珊夭红嫩翠宜灯烛放散笙歌静里看
福州宁越门外石桥看西山晩照
宁越门前路归鞍驻石梁西山气色好晩日正相当
梦游洛中十首有序
九月朔予病在告昼梦游洛中见嵩阳居士留诗屋壁及寤犹记两句因成一篇思念中来续为十首寄呈太平杨叔武
天际乌云含雨重楼前红日照山明【梦中两句】嵩阳居士今安否青眼看人万里情【司门员外郎王益恭年四十余致政居洛中自号嵩阳居士】修竹萧萧曲槛前清泉??小池边琴中一弄履霜操人静当庭月正圆【予为留守推官新作緑竹堂王胜之刘伯夀多会宿弹琴】
过雨池塘凉气早落花门户乱红多松亭石上题名处谁剥莓苔看在麽【王相宅号史馆园尝与府僚游宴题名石上】
庙下春行香雾合观中朝茹药牙尖故人别後无消息荒草生坟白露沾【尝与尹子渐游岳庙寺观今子渐亡矣】
霜後丹枫照曲堤酒阑明月下前溪石楼夜半云中笑惊起沙禽过水西【从尹师鲁宿香山石楼】
韩王宅里酒千垆范帅园中花万株行乐主人今巳矣春风还似旧时无【赵韩王宅有藏酒百千器范太尉宅花最多】
名花百种结春芳天与穠华更与香每忆月陂堤下路便开图画觅姚黄【月陂张家牡丹百多余种姚家黄为第一】
草白霜晴鹘眼开原头游骑四边来枯丛鵶鹊休惊噪日暮分持走兔回【曾权洛阳县屡陪诸君出猎】
履道园池竹万竿竹间池际笋斑斓当时酒所夸文战今日谁登上将坛【普明寺乃白乐天履道第水竹最佳数为文字饮】
白马寺前冠盖盛送行宾友尽英豪耿丞血染边场草留得声名日月高【罢官时交游送饯白马寺耿大监丞今死西事】
题何山人大隐阁
万井连交道中天敞静轩由来隐鄽市全胜贲丘园目极无留赏心闲不避喧沼光揺屋动花艳出栏繁雨霁山容静潮生海气昏幽人披彩槛永日对芳樽素业名家久通医与义存丹图环八卦仙诀遁三元造化今为友懽忧本聚门应须超世累宴坐此忘言
正月巡历部郡侍亲还家
养亲方解郡奉使又还家远岫乡关近前旌父老遮挥金贫自愧舞彩喜仍夸特地延宾友相期咏白华
方山渡口占
江上行人空自愁壮年双鬓巳惊秋不知风里千重浪何事无情也白头
江村
黯澹江村春日斜汀洲芳草野田花孤舟横笛向何处竹外炊烟一两家
三月再还家
晓树乡关路春衣使者轺江眠闻落霰野饭掇新苗入里威棱减宁亲喜气饶勤勤父师教民病若为消
宿海边寺
潮头欲上风先至海面初明日近来怪得寺南多语笑蜑船争送早鱼逥
建溪桃花
何物山桃不自羞欲乘风力占溪流仙源明有重来路莫下横波碍客舟
吴屯驿晓起
残月依山明胧长烟浮水白馍胡竹林绕舍啼鸦臼石井当窗下辘轳迎吏远传空状小仆奴潜报一钱无驺兵不管晨炊絶呵叫苁笼意气麤
王台驿见晩李花有感
玉京仙子爱春芳弄遍琼枝嗅尽香祗有此花知旧意又随风色过东墙
昼寝宴坐轩忆与苏才翁会别
投凉下马卧僧家遶簟清风卷绦纱修竹满前微雨过远山无际薄云遮武侯旧隐人应到【京西提点刑狱厅宇在邓州】闽粤孤城日自斜解与尘心消百事更开新焙煮灵芽漳州白莲僧宗要见遗纸扇每扇各书一首
山僧遗我白纸扇入手轻快清风多物无大小贵适用何必吴绫与蜀罗
野老寻山翦白云欲将清吹助南薰不堪便面张京兆恰称能书王右军
径尺规圆比雪霜昔人何事恨秋凉珍藏箧笥未为失更有明年夏日长
武侯白羽麾三军帐前甲马生风云怜君才地亦疎薄相过书林至夜分
薄似蒲葵质更圆忽疑明月落尊前南堂暑气生圆浊一座清凉直几钱
滉白新牋卷线棱刮青纎竹纒红藤可怜子夜书帷下一片圆光得未曾
堂隂壁罅蚊蚋都指麾西向先驱除山翁一夜稳眠睡若或论功谁胜渠
老去将携只要轻况临炎暑遶风清儿童爱把承檐溜未识山家质素情
不掩歌唇向画堂不须名笔作花房直应携去林泉好转觉林泉兴味长
虚堂永昼来风长石枕竹簟寒生光文园肺渴厌烦热更要夫君在侧傍
怀文雅俨上人
填填车马走沙尘中有伊人离俗氛千里不逢京下信五年虚断海边魂何穷世事秋林叶自在心灵晩岫云闻道西堂今粹隐暮钟朝磬欲何云
寄题处州朱山人幽居
之子适所遇爱此山林居禅心庭下树仙诀枕中书溪明暑醉後洞暗春游初逢疴药籙补得意琴声徐人生随乐住世事与闲疎勿用挂云网孤鸿翔太虚
耕园驿【有序】
明道中予为漳州军事判官晩秋尝至州西耕园驿驿庭有佛桑树十株开花繁盛念其寒月穷山方自媚好乃作耕园驿佛桑花诗一首既而乘桴东下又作溪行一首庆历七年予使本路明年夏四月自汀来漳复至是驿花尚仍故追感昔游因纪前事并载旧篇龛於西壁
使轺迢递到天涯候馆迁延感岁华白髪却攀临砌树青条犹放过墙花悲来唯见金城柳醉後曾乘海客槎欲问昔游无处所晩烟生水日沈沙
题白莲院东轩【有序】
漳州白莲院予为郡从事时多所醼游今十有五年因使复来当时游者零落殆半怆然成咏寄题东轩兼简宗要上人
昔年文酒自为情身外鸿毛万事轻暑醉每怜风引梦夜归多见月随行重寻兰若余芳在却怪桑门老态生点数朋游今有几拂尘看字泪先横
端明集卷五

[book_title]卷六
钦定四库全书
端明集卷六
宋　蔡襄　撰
律诗
後舍绯桃
十年树底折香葩蓛蓛浮光弄晓霞只恨无情是风雨直将红片入西家
题龙纪院僧室
山僧九十五行是百年人焚香犹夜起喜酒见天真生平持戒定老大有精神须知不变者那减故时新
宿黄蘖听彬长老谭禅
一圆灵寂本清真谁向苍浪更问津欲说西来无见处奈何言句亦前尘
南剑州芋阳舖见腊月桃花
可笑夭桃耐雪风山家墙外见疎红为君持酒一相向生意虽殊寂寞同
士安饮我数杯至观音院才醒闻滩声泉响因留短阕
林外滩声砌下泉泠泠幽响静中传朝衫却染京尘去争得夫君醒醉眠
别邵武长史朱照邻
窃比君侯病駃騠时看云路忽长嘶十年还此同杯酒三驿刚来踏雨泥士行满乡元自好官名当世不胜低未沾釡粟荣新禄应上亨衢别有梯【相送三日】
自渔梁驿至衢州大雪有怀
大雪迷空野征人尚远行乾坤初一色昼夜忽通明有物皆迁白无尘顿觉清只看流水在却喜乱山平逐絮飘飘起投花点点轻玉楼天上出银阙海中生舞极揺溶态闻余淅沥声客炉何暇煖官酤未能醒薄吹消春冻新阳破晓晴更登分界岭南望不胜情
华严院西轩见芍药两枝追想吉祥赏花慨然有感寄呈才翁【辛卯四月】
吉祥亭下万千枝看尽将开欲落时却是双红有深意故留春色缀人思
烘帘微照自生光吹面轻风与送香谁把金刀收絶艳醉红深浅上钗梁
的的名花对酒樽栏边沈醉月黄昏今朝关外寻兰若忽见孤芳欲断魂
崇德夜泊寄福建提刑章屯田思钱塘春月并游
夙昔神都别于今浙水遭故情弥切到佳月事追遨太守才贤重清明土俗豪犀珠来戍削征鼓去啾嘈湖树涵天濶船旗罥日高醉中春渺渺愁外夕陶陶新曲寻声倚名花逐种褒吟亭披越岫梦枕觉胥涛论议刀矛快心怀铁石牢淹留趋海角分散念霜毛鲈鱠红随筯【予之吴江】泷波渌满篙【君往严泷】试思南北路灯暗雨萧骚
嘉禾郡偶书
尽道瑶池琼树新仙源寻到不逢人陈王也作惊鸿赋未必当时见洛神
读宿州天庆观门扉仙篆有感
玉骨霞衣帝所游案前香气与星浮无端醉语落尘土一过人间四十秋
送张处士二首
垂垂秋雨没鞯泥经昼门前无马嘶乘静因题送行什江南归思巳凄迷
梁园尘土着人腥不似淮山照眼明爱君心迹曾无繋一片孤云去就轻
温成皇后挽词二首
紫极腾轩曜青春委蕣顔云軿何处去金殿几时还仗下编箫咽陵中夜烛闲六宫哀送返疑是梦魂间翟彩开新礼金文易大名真游上仙路故物感皇情月落辞丹禁春前引素旌宫闱鸣挽铎不是佩环声
司徒侍中宋宣献公挽词五首
重器推隆栋驰光逐逝川人应骑尾宿岁亦在辰年文思精天下忠谋尽帝前唯无丰室累清白是家传申命增华衮遗忠动紫宸世风存令子暮哭有慈亲复辟前言在论兵密疏陈如何年不永无路问苍旻怀道初名世乘时遂致君平分百年筭中据两台文行翣连寒树凝笳上晩云路人那得识挥涕指幽坟洛宅初开府非才辱顾隆遗思謡俗在余论宴堂空巳矣苍生望嗟乎吾道穷岂惟怀旧德一恸向春风去岁洛城东公归秉枢务今日国门西輤车行哭度同此晩春节依旧西山路千古诀幽明一年才旦暮远恨寄山川余哀惨云雾平昔送公诗何言歌薤露
哭贾少卿【庚辰年自潭州谪所迁少卿知广州未行卒】
画旟南度谪长沙粤海新恩路更賖子日鵩来知主去辰年龙会为贤嗟犹多婚嫁先捐馆无复田园可寄家曾是德公推奬厚一觞何处酹魂车
别顔慥下第
四上不登第漂流二十年依依去国恨杯酒春风前
和杜相公谢寄茶
破春龙焙走新茶尽是西溪近社芽才拆缄封思退传为留甘旨减藏家鲜明香色凝云液清彻神情敌露华却笑虚名陆鸿渐曾无贤相作诗夸
谢杜相公【有序】
伏覩宫傅相公精词健笔辄然成咏敢触冒战锋但伸懃懃之至
谢政闲宫傅当年老相君诗情通造化笔力作风云是则经纶手施於淡泊文捧窥心感悸无路候公门
铨舍後轩
秋栏疎索水荭花坐见花边日向斜莫问幽人超世诀即心无累是仙家
阁下昼眠
急雨初收宫殿明红薇花落暑风清忽传午正惊残梦寂寂西轩喜鹊声
戏答王仲仪
零落黄花动节辰送行杯酒感风尘谁知最恨张京兆画徧修眉不示人
哭石曼卿
仕宦晩益困忽惊朝露曦嗟嗟命不偶事事志多违直节未尝屈英魂何所依有材真国器无闷即天机前日犹言笑今亡果是非城南春满路空见素旌归
铜雀妓
十五烧香繐帐前几多幽怨入危弦谁知千载台倾後何处西陵有暮田
城西射弓挺之以病不至简示新诗有唯应欠我渭城歌之句谨吟一篇以答佳意
雪後西郊物外清官闲乘兴此闲行出门疎树无尘色入内流渠带野声近腊酒醪香更酽得风弓箭力还生知君病起心犹壮独背船窻唱渭城
汾阳夫人挽词二首【其夫李留後端懿国甥】
福偶天家出贤名戚里推朱顔不待老万事却成悲宿露沾新陇秋风过旧帷谁歌均一德传继召南诗借有百年在都如一梦回幻生还复灭仙去不重来乐色闲宵院衣香秘夜台行人知令淑哭送侍儿哀
泰灵园书事
槛外珍丛叨下泉祥符天子泰灵仙忽逢野老临池水自剪残花趂岁钱
上元天仗款琳房灵圃遥传玉殿香要识年年桃李色不关春力是恩光
读太平告身
绫纹金彩射星霞润墨新腾玉署麻不用着心惊宠辱去来元是坦空华
因书答河东转运杨乐道
前岁君提岭外兵国门南路送君行由来成事多天幸直向危时见世情勉力朝廷论大计甘心江海就私荣【予请罢开封府出知泉州】牢愁应解侵人骨未老先教白髪生
楚州闻晩角有怀
钦天门外警场开【郊宫有钦天门】画角千枝叠鼓催今日淮边孤垒畔晩风时送数声来
过真慧素上人院见红薇盛开因思西阁後轩数株遂成短章寄翰林原叔八丈禹玉阁长兼书真慧壁间以记所遇
八月吴天觉早凉翠丛初拆碎朱房繁枝欲卧不胜力落片将飞犹是香西阁二年临昼梦金刀一夕掩春芳【尝令花工以彩为之殊逼真也】栏边想像频回首渐觉星垣迥汉傍杭州访吉祥璘上人追感苏才翁同赏牡丹
曾乘春饮遶花畦花底余香入燕泥剪处佳人传烛下归时明月到云西重来草树惊秋色零落交朋感旧题若使他年逢胜赏一觞知复共谁携
宝月法喜堂
少悟浮图法因传法喜名於人无厚薄知巳尽豪英药舍朝炉暖碁窻夜烛明性怀元自得未用厌逢迎
过泗州岭【衢州道中是年冬十二月室家永嘉郡君葛氏亡逝】
二十五年间三回共往还那知临白首相失向青山想像音容在侵寻鬓髪斑平生多善行应不下尘寰
丙申元日过浦城西阳岭
曾侍天王玉几傍【累年侍执夀觞】卷帘袍色殿中央重霄未彻宫县乐上宰初持万夀觞晓日半临幡影转春风徧送佩声长今朝千里穿云岭喜奉亲舆返故乡
宿渔梁驿
庭树疎疎河汉低瓦沟霜白月平西寒鸦不奈单栖苦落泊惊飞到晓啼
过南剑州芋阳舖见桃花
七年相别复相逢墙外千枝依旧红只有苍顔日憔悴奈缘多感泣春风
见匀亲抄书泣悼卷末
得汝抄书心自喜古来清白绍家难谁知向老秋灯下一见亲踪不忍看
寓居兴化转运廨舍
病恼连春夏居闲意味长海风生永昼山雨送微凉书帙梅蒸润衣巾荔实香尘缘消遣尽物我两相忘
丙申五月游兴化西门上溪
寻溪因过上溪游雨後溪浑水乱流因傍堤松却飞盖为闻山鸟辍鸣驺平田?稏青云合满谷芭蕉碧玉抽开济无功须早去故时瓜陇有通侯
谢宋评事【有序】
伏蒙评事宋丈分贶家园丹荔世传此树巳三百年黄巢兵过欲伐之时王氏主其树其媪拥树愿并戮巢兵为之不伐今虽老矣实益滋繁味益甘滑真佳树也因成短章用酬厚意
斋馆从容接燕申每临佳树走觥巡兵锋却後知神物年夀高来况主人并赏昔闻思故友【公尝言陈太监方谏议及大卿并曾会赏】分廿今喜奉慈亲岂唯持祝公难老兼欲灵株比大椿
谢阮评事【有序】
伏蒙评事阮丈手授秘文辄以芜音用投真赏
手授新书荷至情何时仙诀得真精高年转觉面顔少细字全由眼力明药力谩劳分上下丹炉终费候亏盈争如一语醒然悟独葆天光不外营
和诗送茶寄孙之翰
北苑灵芽天下精要须寒过入春生故人偏爱云腴白佳句遥传玉律清衰病万缘皆絶虑甘香一味未忘情封题原是山家宝尽日虚堂试品程
泉州安静堂
庭松永昼啭春禽天气初晴又半隂惆怅此生多病恼正看行乐独伤心
泉州北藏院见初荷华
初华才过小荷身晓露沾红点点匀莫为愁心偏倚望清江元有未归人
诏贡士
星骑翩翩鹤诏来旋闻欢语沸春雷天闲未减真龙种沧海还空老蚌胎拂纸半毫含意劲摩云双翅待风开寄言商頴辟荣客好致吾君放首回
福州堂下小栏花卉多是手栽今巳繁盛因赏花有所感悼
爱花尽日傍花台点检当年手自裁前事巳随朝暮变旧华空见浅深开山禽忽下还飞去溪雨才收又复来只有春醪能遣恨无人栏畔共持杯
登四彻亭
偶尔寻幽上翠微游人啼鸟似前期花间行印露沾纸山下放衙云满旗艳艳舞衣朝日处飘飘商橹落潮时传杯且与乘春醉身世悠然两自遗
登清风楼
郭外清溪溪外山溪云飞上破山顔晴明天气琉璃色何处峰头带雨还
榴花洞
洞里花开无定期落红曾见逐泉飞仙人应向青山口管却春花不与归
寄南海李龙图【兑】求素馨含笑花
二草曾观岭外图开时尝与暑风俱使君巳自怜清分分得新条过海无
寄题张景山大卿园池
人仰公才世吏师更甘归老旧林池门阑清似当官处心力强於少壮时物理自冥非寄酒兵谋犹在却因棋濠边风月如招隐愿拂尘裾从所之
端明集卷六

[book_title]卷七
钦定四库全书
端明集卷七
宋　蔡襄　撰
律诗
仁宗皇帝挽词七首
道德由来太古同生灵休养至仁中五兵不试归神武万物无私是化工玉座忽逢春月尽金旌遥指洛川穷年年翠辇长陪扈那向西城别梓宫
向近千秋节何言七月期遗恩羣玉宴往事荷宫祠仙路云龙会秋风鼓角悲万人赡彩仗犹认吉行时声教中原泰恩仁万国临忧勤符帝梦付与得天心箫吹凝寒气云山敛夕隂还期千载後歌颂莫知深俭薄留遗诏遵行在继承桐棺会稽冢瓦器孝文陵阙外秋萤度林端晓月澄须知无可欲终古不骞崩万世威神在多方惠泽隆密音通虏壤行哭亦儿童画翣离丹阙幽堂对紫嵩孤城空雨泣白首抱遗弓俭勤追禹绩恭让体尧仁措枉朝多直除苛更尽循遵儒恩礼异左戚赏刑均立子知天意超然即上宾攅宫开七月隧路闭千秋地带三川拆天含万国愁鸟云知圣没龙驾想神游厚禄将无报慙恩更白头
昭陵行
宫人上临候昏钟帘外香烟烛影红庭栢飞霜陵漏永可怜今夜月明中
和子发【有序】
天圣八年寄居悟空院留诗僧壁今三十五年人事变迁存没感怀子发远惠新编语及曩旧披览数过凄恻之极辄复短章少伸懃恳
空梁诗板岁年多唯有秋虫占古窠闻道故人时拂拭此生无奈旧情何
有遗梅花枕前者因成
谁寄梅花置枕傍前时复得枕清香因香梦彻江南路江水浮天月似霜
甲辰寒日游公谨园池
二月名园蓊郁青为怜佳节此闲行偶因觞咏心还适蹔离尘埃眼倍明风静落花深一寸日迟啼鸟度千声主公高意何须道芳物於人自有情
四月十七日奉安仁宗皇帝御容於景灵孝严殿是日舟次陈留感怀述事十六韵
先帝传基固真人嗣统平余恩华夏在高谊古今倾汉法原为庙仙居别有京海中金阙见天上玉楼成睿意怀丕烈宸豪荐大名荐唯将舜拟严亦与周并龙向朝云起奎和昼日呈流光俄洊岁发号庆重明令节千秋过端仪万衆迎讙呼山岳动驱拂鬼神惊缥缈来佳气雍容下太清旛旌多异制歌吹自新声琳馆初停御銮舆始此行盥孚通至感福泽被羣生往事时兼远孤臣泪独横晨兴西向久凄断老年情
至鏁外
旗声不断鼓声催堤柳隂浓野色开今日客衣何事净京尘不肯出城来
洪泽阻风
今日风期恶迟回一水滨村旗呈酒圣庙鼓赛河神跃鲤曾惊网饥乌不避人商工时借问何处即通津
游金山寺
平日压尘土今游兴味长波涛围四际台殿起中央鱼听晨餐鼓云和夕炷香薰风休递吹襟袂不胜凉
五月宿江隂军葛公绰草堂
曾解征衣寄草堂枕边泉石自生凉休论仙诀能延夀蹔得身闲梦亦长
七月过孤山勤上人院
青林蔼蔼日晖晖薄晩凉生暑气微湖上清风如可载画船十只不空归
重阳日有美堂南望
越壤吴封绣错分华堂繁吹半空闻山峯高下抽青笋江水东西卧白云菊蘂芬芳初应节松林照耀欲迎曛州人不见归时醉未拟风流待使君
韩玉汝山堂会别梅花已盛至苏州示谕水乡天寒未开
遥知画舫舣江隈寒勒梅花未得开唯有山堂红烛下至今繁艳傍尊罍
梨园小部
梨园法部更置小部音声三十余人帝幸骊山杨贵妃生日命小部张乐长生殿因奏新曲未有名会南方进荔枝因名荔枝香
倾宫晨起傅轻粧山殿生风夏日长小部新声落天上无人知是荔枝香
答葛公绰
丙午年正月邀葛公绰宿杭州山堂公绰遗诗有为是山堂似草堂之句因以答之
山堂争似草堂清俗事随人百种名赖有四窗春茗在瓯中时看白云生
公绰示及生日以九龙泉为夀依韵奉答
多谢山人远祝延夀杯仍是九龙泉【九龙惠山别名】余生事事无心绪直向清凉度岁年
和答孙推官久病新起见过钱塘之什二首
於世无机是海翁客情醒醉任邻锺廉纎雨意还侵夜料峭春期未减冬宝气上浮难掩玉岁寒中立不凋松君王自结英雄网千载风云定有从
病来安健赋诗夸甲子新移一岁加吾道所存唯浩气世缘何着但空花烟云已过同归鴈杨柳初藏并宿鸦便拟寻山逐幽趣春泥随马不须遮
和夜登有美堂
忽闻乘月上层台正值江湖夜色开云屋万重灯火合雪山千仞海潮来静游虽有诗情得独笑应无俗语陪纵使羁怀多感慨若逢清致少徘徊
和偶登安济亭
津亭遥望草萋萋空旷清怀与物齐春水倒行潮欲上晩云平压日先低高城览古人何在远渡伤离客自迷好共山翁同出处不随朝骑五门西
和江上观潮
地卷天回出海东人间何事可争雄千年浪说鸱夷怒一信全疑渤澥空寂静最宜闻夜枕峥嵘须待驾秋风寻思物理真难测随月亏圆亦未通
和答孙推官
拟将身计入扁舟纵得三公不黑头病体已轻休赋鵩机心如动辄惊鸥强看吴野江山醉肯为春风花草愁所向乾坤皆客寓可能与我更迟留
和古寺偃松
古寺无人野藓滋空庭永日雪风吹横柯圆若张青盖老干孤如植紫芝万乘未轻蟠木器千年终与大椿期须知才短为天幸江上婆娑得所宜
和新燕
燕燕何来处处喧新从海上振轻翰卑飞不避春泥重竝语应愁夜雨寒客舍暗窥吟笔健宴堂时见酒盃乾雕梁信美多移主愿尔将雏择便安
开州园纵民游乐二首
风日朝来好园林雨後清游鱼知水乐戏蝶见春晴草软迷行迹花深隐笑声观民聊自适不用管弦迎节候近清明游人已踏青挿花穿戟户酤酒向旗亭日迥林光润风回海气腥未知何处乐归路已严扃
遣兴
苦竹生笋四五寸樱桃开花千万枝空蒙野色当楼处寂寞春寒带雨时已放清歌逐瑶管旋篘新醸行金巵衰翁酩酊自为乐举鞭不问并州儿
夜雨病中
久雨曾无度阳和渐向阑杂香生衆木浓翠入孤峦漏缓宵仍静灯微晓更寒芳时犹卧病何日出城看
寒食西湖
山前雨气晓才收水际风光翠欲流尽日旌旗停曲岸满潭钲鼓竞飞舟浮来烟岛疑相就引去山禽好自由归骑不令歌吹歇万枝灯烛度花楼
上巳日州园东楼
地上多於枝上花东楼凝望惜年华潮头正对伍员庙燕子争归百姓家粉箨渐高山径笋绿旗初展石岩茶流芳自与人兼老樽酒相逢莫重嗟
四月清明西湖
千顷平湖绿一遭空城游乐自奢豪画船争胜飞江鹘翠巘都浮载海鳌芳草堤边裙带短柔桑陌上髻鬟高楼前尽日闻歌笑不啻秋风卷怒涛
度南涧
隐隐飞桥隔野烟石矶西畔问渔船桃花尽日随流水洞在清溪何处边
入天竺山留客
山光物态弄春晖莫为轻阴便拟归纵使晴明无雨过入云深处亦沾衣
十日西湖晩归
清晨出郭又晴曛已见空枝嫩叶新争得山头能阁日且容湖上不归春人随百戏波飜海酒到三桥月满身【三桥乃西湖归路月中饮於桥上】只有牡丹才半拆未知何处可娱宾
十二日晩
欲寻轩槛倒清尊江上烟云向晩昏须倩东风吹散雨明朝却待入花园
十三日吉祥探花
花未全开月未圆看花候月思依然明知花月无情物若使多情更可怜
十三日出赵园观花
水际开花千万窠初莺时逐丽人歌欲知太守行春乐只向东城得最多
十五日游龙华浄明两院值雨
垂杨修竹半藏山一径纡回暮雨间绿满野田看渺渺白飞嵓溜自潺潺空村鲐背行歌去古寺头陀乞食还却羡幽人在深僻断无来客扣禅关
十六日会饮骆园
名园何事却居鄽永昼游蜂乳燕喧不计阴晴与风雨卷帘花蘤在尊前
十八日陪提刑郎中吉祥院看牡丹
节候初临谷雨期满天风日助芳菲生来已占妙香国开处全烘直指衣揽照尽从乌帽重放歌须遣羽觞飞前驺不用传呼宠待与游人一路归
又往郑园
小小园亭细细风千枝浅白间深红谁知狭径无人到留得青春向此中
十九日奉慈亲再往吉祥院看花
天意应偏与春工已尽归来如从月下去似逐云飞艳絶声名远清多香气微轻阴资润泽斜照动光辉剧饮千锺醉相鲜五彩衣曾非重芳物庶以奉慈闱
二十二日山堂小饮和元郎中牡丹向谢之什
几家园馆见千枝白髪虽多意不衰香泽最深风静处醉红须在月明时已知佳节无余日【已过谷雨三日】更向残芳卷一巵拟放春归还自语来年老信莫先期
寄钱塘春游诗呈南阳郭待制
一春游揽足诗歌寄与南阳语思多若忆钱塘曾到处西湖仍是旧烟波
答孙推官
不是穷轮始问途肯将全璧混泥汚尚平婚嫁何时毕陶令田园先自芜羁旅且甘家四壁牢愁须借酒千垆唯应抒素推文富落笔词章气象麄
和孙推官忆径山游
三十年前浙右行径山才称爱山情油憧??丝杉翠【五山尽植丝杉】环佩涓涓石涧鸣【遶寺流泉】极峻只疑天上党遥临初觉地东倾分符不得重游赏碣石岩边记姓名【旧有记径山游鑴碣石嵓】
奉答孙推官南屏旧游
已怜丛翠在湖边最胜浓岚返照前未省天工能刻饰秪应山骨自清坚岩端下溜添春涧穴底来风送野烟欲仗何人安屐齿更寻幽径一攀缘
和登安济亭
亭上风吹藤帽檐为怜清胜得安恬惊涛触岸层澜碎落日衔山半景尖遥认犀奔知鹿角忽逢龙挂见胡?【浙江诗有龙起郷人谓之龙挂】城南一去通沧海无限春寒向晩添
和运使王学士舟次德清见寄
洛阳平昔夸文会君已胜冠我壮夫谈道最先称贾谊忧时曾见哭唐衢【尹师鲁兄弟多同会】敢将胶漆论同志幸得湖山可共娱须向余春回马足柳堤相逐踏青芜
和运使学士芍药篇
密叶阴沈夏景新朱栏红药自为春香於兰芷偏饶艳画入缣绡未逼真已恨芳华难驻景可堪愁卧动经旬【病起同观】三年想爱须留恋不为江头酒味醇
游烟霞洞
伏承躬侍安舆出游烟霞洞拙诗奉呈运使学士
新晴特地入烟霞道并南山转更賖幽磬过隣溪口寺衆鷄鸣午野人家洞深随溜先如雨石古笼藤乱放花潘岳小园犹作赋轻轩选胜乐无涯
寄来安孙推官
我爱孙公子安贫无所营相逢虽邂逅一见即平生黑电挥诗笔黄河泻酒觥轻舟何处在别思若揺旌
段家堤西望晩山
月下西山千万重日光山气郁葱笼鲛绡数幅须移得惆怅如今无画工
孙武篇
入官无所解因笑得君怜岂知孙武子自欲逞威权
西施篇
越国无双艳吴宫未始知谁言勾践黠不自爱西施
唐彦猷挽词【二首】
骾亮驰名久孤高进路难富文平日业劝学晩年官隧外春江静林边晓露溥唯应坟上土犹解是芝兰旧德推当代新悲入故乡直当冠獬豸清可濯沧浪美研精煤色文瓯昼茗香生平无复见流涕送幽堂
六月八日山堂试茶
湖上画船风送客江边红烛夜还家今朝寂寞山堂里独对炎晖看雪花
和钱端明游南屏山
新秋初变一天清急雨仍添万木声山势不根空外起湖光无际槩来平锦衣应有徘徊恋金地聊开燕乐情衰暮典城何所用愿公云路羽翰生
送钱端明还京
禁墀初别紫霄端故国生光里俗懽二世家声聨将相百年庙貌俨衣冠躬临州戟迎门下【每至州廨客次下马】人喜曾孙夹道观石照老苔封旧迹锦溪乔木涕清澜东趋越岭兴怀远夕听胥涛入梦间江上驰心思魏阙日边归路指长安香深离渚花重叠凉满行舟酒半阑应念非才持虎契平时相继入金銮
清暑堂会同年
当年緑髪上天衢三纪于今雪满须荣路风波多契阔画堂歌吹蹔懽娱杯中明月时揺动草际飞萤乍有无莫问更筹须剧醉四翁同籍亦难俱
清暑堂中秋夜饮
江国初凉夕漏均青天无翳地无尘莲花翦彩灯光灿蕉叶倾金酒味新时节暗迁应不再懽娱难得莫辞频明年今夜中庭月依旧寒光别照人
端明集卷七

[book_title]卷八
钦定四库全书
端明集卷八
宋　蔡襄　撰
律诗
宋君辅许当世陈彦谦苏宣甫自远还乡上元同饮
故国逢君慰喜偏清宵行醼重留连山楼上火人初合天汉无云月自圆乐色时闻花院里春风都在酒旗边莫辞彻晓须沈醉後会还应不计年
李阁使新种洛花
堂下朱阑小魏红一枝浓艳占春风新闻洛下传佳种未必开时胜旧丛
园馆春游只帝京可怜哀悴海边城纵然得酒心犹在若也逢花眼亦生
客有至自京师言诸公春间多会于元伯园池因念昔游辄形篇咏
绿渠春水走潺湲画阁嵩峦映碧鲜酒令已行金盏侧乐声初急翠裙圆清游胜事传京下多丽新词到海边曾是罇前沈醉客天涯回望重依然
秋日
城头蔓草受新霜天外孤鸿叫夕阳送客情怀枫树老蓍人襟袖菊花香
秋日登郡楼二首
秋水已复漕秋风初怒号天容霜後浄山势北来高落叶随飞鸟疎砧答暮蝉悠悠戍楼角凄切万家传
七月二十四日躬弓
破的心仍在争豪力不堪开弓初觉颤盈贯未离贪衰病先期老中年岂分甘唯应罇酒在万事一醺酣
七月二十四日食荔枝
绦衣仙子过中元别叶空枝去不还应是天人知忆念再生朱实慰衰顔
中秋夕独坐望月
万里凄凝魄幽深在处通清流河汉尽寒入水云空踰久方全白弥高适正中开书还自卷把酒复谁同泫叶溥宵露吹衣变暑风更看庭树影渐过粉墙东
九日许当世以诗见率登高
霜云明浄海山隈一岁登临始此回堂上夀觞淋浪满栏边佳菊似疑开故乡情味人人好今日荣恩节节来正是秋风洗烦暑力将衰飒上高台
杭州璘上人以花栽数种见寄
名品参差十数窠商船千里任风波土花分破根株小春色随来意气多欲种更看移树法将开须与傍栏歌中年渐不胜杯酌红翠他时奈尔何
冬温
海曲封疆僻冬温气序差虫蛇谁闭户草木自开花雾重朝迷日风号夕卷沙可怜天地雪偏解舞京华
庚子上元即事
老去年华只自惊又蓬佳节向山城春临半夜寒犹重月到中天色更清上客风流连宿醉游人歌调得新声遥思凤阙行时令红繖朱栏万烛明
醉後
醉後归来月满衣重重花影帽檐欹行人路畔犹相笑未似山翁倒接?
朱楼
朱楼灯烛一声歌腊後天街月色和平昔黄公酒垆下谁知跬步邈山河
一百五日开千叶间金
西园花过中春微雨初晴不受尘莫怪芳丛开发早欲将红艳送行人
庭松安静堂
偏爱堂东砌下松三年潇洒伴衰翁寒声动荡潮初上疎影孤圆月正中清彻纱帷延昼梦绿涵金盏带春风自缘多病饶归思便觉山林野意通
四月池上
风下平池水晕开池边露坐水风来草香冉冉生吟席云影飞飞度酒杯荷叶偶成双翠盖荔枝才似小青梅人间物静两相得月色苍凉始肯迥
乞雨题西方院【有序】
嘉佑三年七月某再领泉山是岁春夏不雨祈飞阳庙明年旱诣灵岳祠又明年五月复来三次皆昼寝於是频年不稔岂非郡守不德之致乎
年年乞雨问山神羞见耕耘陇上人太守自知才德薄彼苍何事罪斯民
北园登高即事呈诸同僚
江云寒薄不成霜九月登高菊未黄飞镝有声弓已力小槽分溜酒初尝秋容行见丹枫老客意难胜紫陌长【时被召还都】曾是禁园风物好故乡时节可能忘【重阳锡宴外园】
送驯鹿与东禅长老
二年驯扰傍山家欲领东还道路賖送汝给孤园里去此生长伴大牛车
画生李维写予像今已十年对监观之因题其侧
清眸绿髪十年前朴野风神不易传今日青铜莫相照白髭垂颔面双颧
将赴京留题山庄西壁
禁林京尹荷恩光三上螭头乞郡章贫薄奉亲须仰禄此心安敢系轩裳
燕司封同年以诗见迎
寄问闽州明使君十年蹉跌路岐分帐前约束承严节【福州乃象之辖】按下文书接署云【隔政知福州】北去最先趋画戟老来应免醉红裙新编一揽思游旧搔首孤吟日又曛
题共乐亭
层峦高与赤霄通节岁欢娱衆庶同庭有美音非独乐【音岳】会当炎暑自多风山川胜势栏杆下井径追游月色中私幸编民居客右使君樽酒未应空
徐虞部以龙尾石砚邀予第品仍授来使持还书府
玉质纯苍理致精锋芒都尽墨无声相如间道还持去肯要秦人十五城【辨歙石以此法若端石则不然】
过囊山寄宏师
三十年间登第初青衫羸马叩禅居鬓毛白尽犹奔走惭愧高人得自如
人日立春舟行寄福州燕二司封
清溪潮上送行船回望高城隔晓烟景色似看名画展【前日君家尽出名画】醉魂犹忆夀杯传【君家世传夀杯行之侑酒】春盘食菜思三九人日书幡诵百千南国逢君唯道旧後时何处笑今年
又寄兴化徐虞部
梅花狼籍拂轻舟人日溪行动客愁上昼去程初北首故山归思满东流垂垂朝雨随双桨草草春蔬送一瓯不独怀乡便多感看人难似府君侯
上元至南剑州大雨寄泉州许通判
路遶溪回不计程行邮今复宿延平阴云藏月不知处急雨落天无数声病起尚疑羣蚁鬭梦余初听一鸡鸣泉山去岁同游赏惟有神君识此情
大湖驿寄建州同年窦职方
别驿临溪曲清寒结晓阴滩声生乱石雨意在闲林登第年华久相逢礼爱深茶山春物近那得共追寻嘉佑辛丑蒙召还京二月八日道过陆氏之门因观小栏花卉
风色微和日昼明小栏花卉新芽生行人不是爱春物一见芳丛似有情
题严先生祠堂
遵此巢由志谁希公相权人瞻祠树古天作钓坛圆高节千秋外遗踪一水边孤风敦薄俗岂是爱林泉
杭州过璘上人花圃
封培剪剥夺天工栏下长年见万红投老暗知心力少自开还落信春风
雪
六年守郡在天涯冬暖无因见雪华今日复看千里白强怜寒色作诗夸
寄题华藏院清轩
湖边无地有尘埃况复虚明向此开山气每随朝气变水光长共夕阳来船行天上游人散树没雪中宿鸟回一到便应离火宅不须花雨拂经台
提刑司封以邻霄台佳什垂示辄成拙篇以答厚贶
峭抜几千仭孤高无四隣低回倾北斗突兀起东闽缔结青云上登临沧海滨溪山来面势歌吹彻穹旻子夜先看日隂崖後得春三韩空琐碎【福人云高峰晴海新见罗州岛】万落自埃尘使者风流在诗人格调新骊珠忽投我神笔动惊人平昔持州契于今识路津去天知不远咫尺仰威神
过杨乐道宅西桃花盛开
城隈遶舍似山家舍下新桃已放花无限幽香风正好不胜狂艳日初斜自怜马上空愁望谁向樽前与醉夸京国难逢春气味莫随尘事度年华
和龎公谢子鱼荔枝
霜鳞分不登枯肆丹实全应胜木奴欲効野芹羞献去敢期佳什坠骊珠
宋宣献公夫人毕氏哀词二首
世阀推台路嫔贤秉国钧生缘随迹化归处觉空真训子清风在传家令德新九原终一致悲喜尽成尘国赋虽千乘身期未百年箴图遗旧机箫吹向新阡行哭追前日超生定几天寂寥原上树薄晩起寒烟
和张唐公约游名园遇雪辄止
京尘官事日区区拟出芳郊佩一壶楼外隂云迎晓合陌头霏霰与风俱翩翩珍骑曾来否种种名花更在无若得纵游休秉烛月中沈醉倩人扶
和宋次道宴日不赴有怀
殿中佳气带春容天上云謡落晩风独向下陈沾醉斚羡君清卧寄诗筒
春日
东风吹雨湿秋千红点棠梨烂欲然拟买芳华赠年少紫榆春浅未成钱
唐公以公累出知濠州
湛湛清渠风力微濠梁行客布帆归到官应过庄生庙试问鹪鹏两是非
桃杏园
上有繁葩下落英红波动荡逐风行夕阳开处犹光艳何况今宵值月明
送客来仙馆清幽处处寻春风行酒面书日到花心独厌归期促难忘野意深归鞍更回顾桧栢自阴森
三月出城别张唐公会玉仙观
陇麦青青沟柳新春归聚落少逢人如何试与持鞭手拂却向来身上尘
玉仙池
洞府花飞不减春轻云成片玉成尘香軿缥缈知何在无限池头再拜人
凝祥池上晩归
绿径阴阴落景微杨花零乱上人衣长烟似爱沧波面风色虽豪不肯飞
和杨龙图芦鴈屏
何事高堂秋思生野芦寒鴈画工精风前挺立孤根老云外相从去意轻不似丹青能借色若逢霜月定闻声研桑心术都无取回望江乡计未成
和杨龙图獐猿屏
画莫难於工写生獐猿移得上幽屏相逢平野初惊顾共向薰风适性灵引子昼游新草绿啸羣时望故山青可怜官省沈迷处每到中轩顿觉醒
和吴省副北轩湖山之什
谁於素壁写江流云树疎疎映荻洲尽日清虚全却暑一川揺落似轻秋暂逢明画心犹在终向扁舟老去休只有游鯈能自适莫怀香饵重迟留
送仲庶待制知泽州
十年台省献嘉谋新总兵符镇上游琴有薰弦多舜俗地连沙尾旧湘州江边行色船千丈塞外威声马万头宣室夜谈思贾谊未应乡国久迟留
送子真给事出守常山
安得长材护北州蹔烦儒将拥轻裘声名不啻一敌国功业何须万里侯设馆高牙延永昼猎塲飞骑入清秋天枢严近恩荣重归梦应思帝所游
送程刑部出守洪州
何事名郎出计台锺陵都会久须才江山不是人间有旗鼓初从日下来列郡五符归总制故乡三组少徘徊勿嗟南国多怀感宝气还应彻斗魁
端明集卷八

[book_title]卷九
<集部,别集类,北宋建隆至靖康,端明集>
钦定四库全书
端明集卷九
宋　蔡襄　撰
箴
进黼扆箴状
右臣伏覩诏书宣谕三馆臣僚或朝廷大事边防机宜许令密陈章疏或乞上殿敷奏者臣窃闻太宗皇帝兵戎初定乃作三馆购藏天下之书精选四方之士仍於馆下旁设便门或时临幸或即召对故当时之得失下民之利病多所推究而施行之真宗皇帝属世治平游意文藻词臣之列尝预询访於是天下之人知备官禁闼者不独繙讨蠧书亦有以通上听而裨国治矣伏自陛下临御以来向二十余年未尝一至所增官属凖前数倍未尝一召今者特布德音开诱言议兹所以见陛下忧勤之至人人自力思竭智虑以裨万分之一臣愚不知陛下将以成好问之名欤直欲择至当之言而用之也臣智识蒙陋不敢广引古记多属空文辄求于今要急之务而陛下之所欲知者谨撰成黼扆箴一首书为两轴每句之下条陈事实别疏一通各随状上进臣闻唐太宗凡言事有益於政者书之屋壁以为警戒伏惟陛下不以臣之狂直而弃之幸置臣箴词於户牖间时赐省览原其所条事实终始则今安危之势可见矣昔汉贾谊论及时事以谓可为恸哭者以臣今日之心知古人之言不虚谬矣干冒宸严无任战汗之至谨具状奏闻谨奏
黼扆箴
丕显元圣上奉天时跻俗於礼任材以宜肃治家政大隆本支好问益广去邪勿迟利急思困兵连虑危法令必信恩赏无私威福是守听断不疑太平可致决所施为
别疏
臣所进黼扆箴每句之下条陈事实於左
丕显元圣上奉天时
臣愚浅不知陛下天下之造窃谓丕显元圣上奉天时者以天人交感之应合若符劵比年以来地震日蚀黑风灾火变见之祥可谓多矣臣谨按先贤所论地震者阴迫於阳也日食者阴薄於阳也黑风昼冥者阴盛於阳也灾火者阴极於阳也如此之类皆阳不胜阴之所致矣阳者君象也阴者臣下也夷狄也妇女也今夷狄内侵则见之矣必有臣下潜弄威权宫中多收冗列故上天再三警戒欲陛下思而革之转灾为福也臣闻太祖拨五代之乱太宗平定天下真宗思与百姓休息至於建立经久之业变更非便之制将有待於陛下也陛下专政以来执议之臣谓天下巳安循袭旧常可以宴安而无虞矣不探根本责事实今日夷狄侵侮生民重困岂非因循苟且之患乎陛下以是观之前日之失可知矣知前日之失而又重於改作则後日之患将何如哉今政之弊侥幸姑息寖以成俗矫此弊者非任诛赏考功实莫能治之上无姑息下无侥幸则奸人无所容矣上天之戒陛下非不切也陛下答天之意非不勤也每听事至日昃而不食然皆有司奏覆细碎之务非天下之治本伏惟陛下精久求弊不惮改作自总威令强阳而抑阴自然天心悦豫而万事举矣
跻俗於礼
臣闻唐末强臣擅兵分裂疆土五代更易干戈日寻上令急逼诛求无已百姓无聊不胜其弊夺攘苟活父子之恩不能相保天下之俗不遵亷耻之节坏败烂熟莫知其非我宋之兴一革海内休养生息四五十年无甲兵之患民财赡足侈靡偷薄渐染成俗大臣者天下之表也相竞广市田宅争求重利况百官哉况下民哉於是官吏曲狱受贿而抵死者案牍相继豪富之家狗马婢妾无有制度纵欲相矜财所不及者则极力为之恩义之薄而财利之厚上自大臣下及黎庶莫不然也今两制巳上之官居父母丧许不解职欲民兴孝其可得乎近臣苟进党附相倾百官臣僚日相诋讦朝廷且尔欲民兴让其可得乎衣冠之家至有父子相残夫妇相刭且下民之愚尤可恠骇况在仕官居民之上而悖戾至此礼义之列方亦几尽矣臣窃思其源盖天下之治一断於法法之所禁或避之治民之吏知法而已义礼之方钳口不言诚有立经制兴礼让之士俗必指为阔诞然治天下不由於礼者莫能至也伏惟陛下察俗薄恶择任贤材兴立典制上下有节车服有序礼让兴行僭侈衰息岂不盛哉臣之所言乍若高论复而思之甚易行也
任材以宜
臣闻驭邦之大莫大於建官材有短长官有大小故随其所宜而任之则事无不举矣臣以谓今日建官之法为弊至深取之不程其材任之不称其力因循滋久莫之变更臣请畧条建官之弊大者有四一曰材不称官臣不敢备举百官之不称者借如两府大臣为陛下之股肱系天下之轻重得人则治其失则危今日之居是任者或以久次或以例迁【久次谓累年而至者故张若谷以年老乞备政府例迁者谓状元及第数年便至卿相】不计材能不考功绩攀缘而进即授以天下之柄幸而材贤则福及於下苟非其材而使之制羣生扶持重器岂不过哉董仲舒曰小材虽累日不失为小官大材虽未久不害为辅相盖论材与否也今用一不材则天下之人皆知轻视公相而有苟进之心愿陛下熟思其奸邪与不材之人必速退之而忠直材贤之人必速进之救溺之势不可缓也二曰官守不久借如三司使副判官皆专筦财利台官谏臣纠正朝纲箴补时阙发运转运使均输徵赋亷察风俗列郡太守问民疾苦此皆至重之寄祖宗旧规率有年课今之除授但作践历资序内则踵迹相蹑立登贵仕外则州郡迎送畧无暇日其余两制两省以上近侍之职循环迭取若探诸怀臣欲备举则文繁乞陛下列向来所陈职局及陕西被兵州郡取二十年已来郡守每岁凡更几人及侍从之臣凡历数年因何功效致官至此则弊可知也三曰官少员多臣不知天下建官之数但觉员数多耳先朝枢密龙图等学士及待制侍从之官盖仅有焉今多者至十数而少者五七人三馆职名以侥幸恩泽比前增倍又枢密院武臣审官院京朝官三班院使臣流内选人授官之後伺候阙次近者一年而远者二年此皆入官之路不定员数纷纷冗食可胜道哉四曰无功而赏今大臣两省已上官南郊及每年圣节各与一子官非时请乞不与数中转运使提典刑狱等率有郊恩例既以无功迭受恩赏故边上臣僚小有劳绩便加官爵只务姑息盖势不得不然自建官以来未有如斯之滥也京朝官三年使臣五年并与磨勘迁官先朝名曰磨勘者盖考功过今但默默署名无他罪咎或贪墨未败或都无课最计年取进而至显官因循之弊乃至於此大可嗟也臣闻易之道穷则变变则通通则久若朝廷立官之弊宜更变之则其道可久矣若夫设施之方陛下傥赐允行臣当条列以闻
肃治家政
臣闻记曰正家而天下定圣人序诗以关雎为三百篇之首在易家人曰妇子嘻嘻失家节也故正家之道贵乎谨严以表天下太宗朝陈留尉上书乞减放宫人太宗皇帝宣谕宰臣曰宫中不过三百人皆有职事不可减也臣乞陛下以今日宫闼之数比先朝凡多几倍况又多取闾巷之人展转给使遂至数多此微贱之流素习鄙俚之事非能知礼度之节苟不严肃涖之令其畏惮则易所谓失家节也自古嫔御之多率皆无益而有损陈隋之失唐之中圯皆以妇人也臣乞陛下特令拣放疎冗之列任其自安以全天地生生之德庶天下之人上知陛下薄於自奉纵有率敛皆缘军国所须不为无用之费也
大隆本支
臣闻三代以前分建亲族以为诸侯及天子威令不行诸侯强盛战攻攘夺兼并微弱秦始皇卒乘此势以取天下惩前之弊罢侯置守子弟无尺土之封及一夫大呼破碎溃坏汉兴鉴秦之孤分立宗族裂地广大卒有七国之变其後用主父偃推恩之策藩戚微弱王莽依外戚之权知刘氏力孤遂簒神器曹魏翦弱亲戚未几而亡晋室分兵八王迭相攻夺以亡天下唐兴诸王出於民事分领兵柄明皇以临淄王勒兵入除内难及即位之後反疑骨肉诸王不令出阁恩爱虽厚而实夺之势安禄山之乱明皇幸蜀诸王被害者甚衆德宗朱泚之乱宗枝畧尽故有百王子冢以其不可胜数也文宗尝欲分遣宗室补除郡吏向外婚嫁终以不断事不果行及昭宗时韩建包藏祸心先奏诸王不合典兵请归十六宅及与刘季述同谋发兵围十一王至石堤谷无问长幼尽杀之朱全忠宴九王於九曲池杀而埋之於是唐之苖裔尽矣而社稷随之臣详观前古区处乖宜乃令至亲不相保养可为恸哭臣请论之三代分封五等相承地小力薄虽强弱相并而周之年祚延及八百秦不与子弟分封及其乱也无以系天下之心才传三世遂至移祀汉七国之乱由裂地过大晋八王之乱由领兵大盛其亡也皆以宗族微弱唐室之制尤为失策幽闭宗族聚为一处百夫环之引首受戮岂不痛哉使文宗之计果行选择贤材列补外郡当其乱时纵不能作勤王之师亦足以自为安全之计岂肯父子兄弟尽为鱼肉乎况大盗之兴如王室有维城磐石之固岂敢轻视而窃取哉伏惟陛下监前古成败择而行之
好问益广
臣闻人主聪明莫不欲周於天下然有蔽於近者盖询访之弗广耳窃闻民间之言以为西北二边事宜奏至左右近臣当对覆之时多小其事以为不足惧其说则曰不欲陛下尽知虑贻主忧其实不欲陛下尽知之耳陛下尽知则焦劳益深督责愈切当有成効故特小其事以寛其责也臣辄陈人君之聪明而兴壅蔽而亡者愿陛下省责鉴戒焉唐太宗着司门式云其有无门籍人有急奏皆令监门司与他家引奏我太祖手诏百僚许令专对陈论得失故当时号为英主而声名垂於不朽皆广听而兴也秦二世山东有反者而使者辄曰羣盗不足忧二世悦之常居宫中与赵高决事羣臣罕得进见及沛公兵数十万至而二世乃惊秦之亡无救矣陈後主用沈客卿理但奏妓纵酒不辍隋军下陈得其境上密启犹有未开封者是二主岂欲自取危亡哉然托任非人而蔽蒙至此皆听之不广而亡也伏惟陛下监前代之兴亡穷当今之事实或边上大事不时尽闻则民间细碎利害何由上达伏惟陛下视朝之暇许百僚专对或召侍从之臣周详辨论则古今成败百姓寃隐安边之策富国之术不日悉陈於前矣
去邪勿迟
臣窃见陛下频降诏书戒勑朋党然未闻陛下决然区别而去之臣闻君子以道相济思进其类古人谓禹稷皋陶转相汲引不为比周至於小人以利相合欺蒙险詖残害忠良以危邦家故人主恶而去之也去之之术在辨邪正二端耳唐李德裕对武宗曰正人呼邪人固为邪矣邪人呼正人亦为邪矣何以辨之譬如草木焉松栢孤生枝干直上此正人也藤萝之性必须依倚乃能自守此邪人也其论甚明故人主难辨者不察小人结附之因也臣窃谓结附之因盖人主不自选任羣臣其进用之速者皆缘荐引不考功察实权之所归小人所聚一士获进百人趋之互相訾誉寖成党与人主虽恶之巳坚牢而难动矣臣请陛下思之凡今左右近臣出圣虑自擢用者几人且择两府大臣必於两制两省之官陛下岂不思其何所因缘而至於此苟不出於圣虑则其微贱时已有结附之情及其近贵安能自去朋党唐文宗谓河北诸寇去之易而此朋党去之至难臣窃不取夫贵为天子持予敚杀生之柄而以去朋党为至难乎唐祚之衰矣夫去邪用正则安用邪去正则危邪正参用则危伏愿陛下明辨邪正之端正则用之勿疑邪则去之勿迟苟以邪正参用而治天下者譬犹耕石田而待稔也
利急思困
臣闻为天下者欲天下之财非以自奉将以致天下之安也故财有常入亦有常出下堪其力虽输而不怨上无所私虽用而不滥当其无事之时供亿恒足虽有兵戎水旱之患无穷之用不致悬釜掣肘有如五代弊病之余攻战未已外内兵食犹且思蓄羡财以赎中国男女没虏者以归流徙者以定而仁心之洽着民骨髓我大宗一统方内纲纪天下之赋於是天下之民赖焉有司尝拟毁弃币帛太宗属以成段令涤染合作诸军旗旛数千种盖我祖宗践历艰难周悉民人之苦故尺帛斗粟不虚费也陛下垂统几二十年乃者边陲无患用度差广民言籍籍皆谓祖宗积聚之余多入幸臣之家及西寇干纪随急配遣天下骚然一隅之动其劳且尔况有大於此乎三司筦天下之利而使副判官才至又迁簿书首尾尚未能通晓所言目前细碎诛剥之事以自塞责岂肯为久计而兴大利臣窃见唐陆?论德宗迁幸之由其畧曰常赋不足即令促限又使别配设筦榷之科行贷商之法閲私牧取马责将家出兵主第王侯咸输屋税裨贩夫妇毕算缗钱一旦盗兴用以藉口臣窃思兵兴以来?所陈之事稍稍施行矣今戍兵益衆供馈益多後日诛求势必愈甚时不幸有旱涝之灾百姓贫困奈何救之古者大盗之兴皆缘饥旱不足因民之怨求国之隙以为凶乱朱泚入长安令曰吾不私汝间架矣皆取利大深而招怨乱矣近者陛下鉴祖宗俭约之德惩既往虚费之失持今日节减之制不为左右干请而移之宫中非时赐与非今之制者一切不行念生民之劳戒诛剥之令则天下幸甚幸甚
兵连虑危
臣窃以国家自北戎继好以来大弛武备号曰禁军者日享厚给骄蹇难用前日魏府之兵是也曰厢军者例充给役刀矛戟矢畧未知名目西羌悖戾征戍屡兴再战再衂覆军杀将其故何哉臣谓处将乖宜练军不实官名不正之所致也处将乖宜者其弊有二一曰将权不专借如诸路帅臣悉委都统之权朝廷每有宣命令与钤辖都监巡检从长商量或有便宜主帅发谋则人人各出意见议论不一退则交相笑病以此为谋安能决胜此皆将权不专之患也二曰将官不久臣窃见陕西永兴鄜延环庆泾原被边之郡主帅更易不常一岁之间换三五人者为上者不久处不肯奋然专行法令居其下者皆知莫能久为我帅不肯凛畏故上下之情不通而诛赏之法不行此将官不久之患也练军不实者养无用之兵致难供馈今边郡御戍之兵非人人可战朝廷遂急招募据名抽点务为多数边臣但苦兵寡不计强懦至则收之以是度之冗食者不得胜数也唐方镇之兵不出征讨则以本道租赋自赡故选练至精可战则食食则无不可战之人也我太祖太宗朝四方未一用李汉超何继筠治沧棣北备匈奴用郭进守邢州以扞河东於是下蜀取交广当时西北则守东南则攻用兵之处比今倍多其时圻甸未广租赋未丰其馈兵军常足也今天下一统兵戍比於西北二陲而赋税百事十倍於当时而常苦兵少及馈运之不继何也盖当时用兵之处虽多而所用之兵养薄而艺精艺精则用不必多养薄则易於供馈今之兵卒多求上军投者即收之不暇惜费今之一卒可赡昔之三人又艺能不精愈多愈败此所以兵多而难赡臣故曰养无用之卒也三曰官多不正借如诸路帅臣其官以都部署安抚经畧招讨为名是委以都统之权其将佐曰副都部署钤辖都监监押等均作宾礼见主帅至於分管兵马自为部分非如军职节级相辖唯主帅则部管之盖以都监之名本是监军自余殿直诸司使副皆是内庭之官若令军礼见主帅则於礼不安若令不相统帅又不可成军臣故谓官名不正也为今之策臣请改正官名每路立成一军如都监之类尽改军职【如游变排阵之名也】节级相辖一以军法从事如违犯并依阶级条贯施行官名既正则将权可专将权可专则练军必实练军必实则所用之兵必寡所用之兵必寡则易於供馈以守则固以战则胜或朝廷疑其成军之後其力难制则事平之日分散其权可也于今之计非成军则无有成功其势不得不然西寇干纪已历四年未即诛翦今不早图改变设使幽蓟少警将何以待之臣故曰兵连虑危者以此
法令必信
臣闻管子曰国之重莫重於令令重则君尊君尊则国安故亏令益令留令非令四者皆死无赦是知令之不便不可遽行令之既便不可遽更人君持此柄以运天下者也今朝廷每下诏令寻即变更士民相语期以非久州县之吏不敢遵行臣请以一事质之自西兵以来陕西科民为兵京东京西百姓惊扰至於断指薰目以期苟免其时诏书布喻安慰京东京西之民示不复点为乡兵今又籍之矣又陕西河北初点为乡兵诏书谕以防守城池不复黥墨今又点黥手黥面矣此皆朝廷发大号令告于四方丁宁切至乃首尾相戾如此使民何所取信哉今巳枢密张观边臣赵振等数人皆以军事不前责降曾未踰年加恩牵复始者无过则不应谴责若其有过不应寛假为令若此欲百官畏服万民信顺难矣愿陛下少纡圣虑思其纷纷更变之端前令之是则後令之非後令之是则前令之非察其是非谨於出令则朝廷尊而天下安矣唐文宗曰为政之道自古所难宰臣李石曰朝廷法令必信则不难也则知古之君臣皆以法令为重非臣徒为空论耳幸陛下留意焉
恩赏无私
臣闻天下之道不私於物其所以生而所以杀者万物无从而归其所宰故天之道至大矣圣人法天以至公令天下功则赏过则罚无私焉万民服矣朝廷於赏罚之柄有无功而赏者有过而失罚者臣於前篇论之详矣然罚不行而赏太过此乃立法之弊非陛下之私也臣所谓私者窃闻顷年有勅旨停罢内降今又行之大凡恩赏固当出於陛下之所决若罢之则是人主都无威权尽出臣下此则不可也然今之内降或缘妇谒内戚宫中因依侥幸苟求恩宠非陛下擢用英豪旌录功绩故每有内降恩泽人或疑之执政之臣又不能坚持正论以辅盛德徒欲阿顺主意不谓於陛下无益也古者水旱不时人君亲於南郊以六事自责曰妇谒盛欤苞苴行欤故妇谒之盛苞苴之行古之深戒今侥幸内降者苟非亲戚必因货赂然後乃请若陛下从而行之是示天下以私也唐中宗朝宫掖不肃嫔嫱左右出入无节遂至广纳货赂别降墨勅斜封授官臧获屠贩之类累居荣秩卒为祸乱此前世之鉴伏惟陛下总揽威权抑去私请苟用一贤人出陛下之意虽曰有内降百官万民相与称道之不暇孰敢非议也
威福是守
臣闻老?曰鱼不可脱於渊国之利器不可以示人为人君者深知此务则威福之柄臣下不可得而窃之也威者兵刑而福者恩赏之谓是二者有一失而得於下者其国必危有公然而假於下者国必亡三代之末齐假於田常晋假於六卿以取其国秦假於赵高而天下溃汉假於外戚而王莽作东京假於强臣而曹丕立魏假於司马而移祀晋假八王而兵乱宋齐梁皆假於大臣而相继攘夺唐之中世假於宦官而宫闱祸起此皆人主不自总揽威福而假於下卒至危亡故兵刑官赏之柄虽大臣外威宗族宦官皆不可假假之则人主失其操持而自取危殆也臣窃见数年以来两府两省之官迁转甚速虽曰循例不限年数趋利之弊日繇权势获进者自为私恩而罢者归怨於上臣恐恩赏之柄暗行於下也臣请以一事言之今陛下少有差失之举则羣臣莫不交口议论期於谏止而大臣权贵之过少有肯言者何哉陛下天慈仁恕每有言事者虽上论圣德然未尝怒之或论及权臣苟不显行谴谪则亦阴被退抑而向之者皆与进用臣恐大臣权贵之过陛下罕得而知也以此观之臣下之威过於主上主上之恩行於臣下其势颠倒未为得也伏惟陛下躬持兵刑官赏之柄以治天下则百官归而恩信行矣
听断不疑
臣闻听与断二者相资而终始之者也听者取於衆言者所见不同或怀私背公或阿顺主意故是非纷纠所以人主但务博采兼容而要之断也断之为义时有缓速而理有得失违於理而失於时无术之甚也有中於理而失於时或适於时而违於理其为患也亦均矣唯适於时而中於理乃曰善断故听之道务广不广则壅断之道务审不审则移唯天心仁德者善听唯刚果明辨者善断故曰听与断相资而终始者也伏惟陛下天仁洪覆包容万类每日臣僚论事陛下未尝不欣纳假以温言使之得尽其说可谓善听矣然采於衆言时有更易不决然主於断也臣愚善度天心非不胜断所以未至於断者盖虑或有未审故优游不尽断之之道臣窃谓欲断之审莫若频延近侍讲议礼要广接羣臣询访时事聪明益至处置自精何患断之不审也易曰天行健君子自强不息圣人法天以刚健决物伏惟陛下法乾刚之道专决断之明临事不疑大隆治道蠢尔小寇复何患乎在陛下力行而已
太平可致决所施为
臣闻易曰危者安其位也盖安危之理无有定分在人君之所为国危而为安者自古多矣朝廷自用兵已来屡下诏书询访材谋魁杰之士或令近侍各举所知收用虽久未闻功绩灼然者将任之不尽其材欤抑天下无可任者欤谓之无贤材则厚诬於世矣汉之兴驱驭英雄以成大业皆秦之遗士也唐之兴取隋之弃人以安天下故贤者无世无之顾取之用之之道如何尔陛下当三圣之统绍祖宗之业宇内之广生民之衆莫不倾心以期太平愿陛下劳於求贤而佚於任使修明纪纲兴行礼教则太平之治其犹指诸掌乎右臣谨具如前臣奉诏旨许令言朝廷大事边防机宜所以竭思毕虑论当今之要务伏惟陛下寛恕狂愚特贷诛夷之罪或赐施行又虑臣文字昧暗事理未明臣上殿之时乞赐清问庶尽臣恳恳之至干冒天慈臣无任战惧之至谨具状奏闻伏候勅旨
端明集卷九

[book_title]卷十
钦定四库全书
端明集卷十
宋　蔡襄　撰
制诰
中书试金吾卫大将军除边镇节度使制
门下天下之重惟将相之任必在於得人阃外之专有文武之资乃可以属事眷兹藩屏控夫朔陲开府文书董貔貅百万之衆被边亭障实耕桑什伍之人求其远御之良付以中权之剧厥有成命告于庙朝具官某沈勇本於天资练达通於世务有明敏之智临机而必决有方厚之质自信而不疑久历官联关总环卫亷行徼巡之道督刺大衆之居士旅勑驯寇攘衰止尝以清闲之宴与之从容而言亮其忠纯授以节制於戏甲兵乃刑之大军旅以礼为先尔其察甘苦而周下情明法令而一羣志乂绥封畧旌录勲劳惠爱究於黎元威声伸於大漠副兹委用勿懈乃心可
中书试礼部尚书除御史大夫制
门下朝廷兴治之原法制修明为大内有公卿台寺之衆外有牧守方伯之联察绳其违第次厥课秦汉而下专委中司禄秩之崇差贰上宰所付兹重惟才之求具官某服先民之言承名家之学文章深厚以华於国行实朴茂以充其中历侍禁严益劭风问向居都座尝典春官传经决事而甚明饬躬率下而自正是用独持朝宪弹肃官师夫声利不訹之谓刚端劲不阿之谓直献议每形於鲠亮举邪勿吐於权豪汝服斯猷往励而属可
中书试郡国察孝悌力田诏
勑朕念古先圣人极远虑而垂大法元元之民其生长也有教育之地故能兴行於家力作於埜亲族和同爱足以相恤衣食赡给力足以相保然後狱讼衰而盗贼息以格於治平呜呼其盛也哉自战国历秦重利而寡恩孝悌之风薄矜奢而广欲惰游之手衆驱人於不善率由是巳岂斯民之性有所偏异盖导之之具至与不至耳朕居士民之上父母之司内竭至诚奉祖宗而惇族属外务朴素却侈用而息烦费思与吾人尚本而弃末然而生齿之聚或戾於教义而困於饥馑者其导之未至欤今郡国长吏皆朕协力而宣化其有孝悌章明勤於田亩可率乡党者其以名闻朕将录之以风天下
戒励臣僚奏荐勑
右正言直集贤院同修起居注韩绦奏臣窃见臣僚奏荐文武官颇或所举无名所称不实妄冀朝命以为私恩伏恐请托公行重增爵赏之滥此弊不革为蠧实深欲望圣慈明降诏书严行约束今後中外臣僚巳系擢任若提点刑狱已上并不得荐举如有所举无名所称不实违犯诏旨并仰御史台察访事由弹奏伏乞重行朝典候勑旨兼近年以来中外臣僚奏举官员内有人品庸常荐章交上亦有宿负罪累迹状丑滥者乞行雪复奉圣旨令降勅戒励
勑朕制临天下思与贤材而共治之故开荐举之路又於羣臣无有疑间故所荐举多亦陞任然比年以来或所荐者材资茸薄加之品目下人远甚然有公卿交牍称道或宿愆丑滥曾非招注请行湔复或职任疏远不称重轻引援清近迹其本源岂非造请衒鬻者傍依权门无亷耻之行交结恩私者苟蔑王爵无公共之志不然何以臻此不知不贤而言之兹曰蔽惑知其不可而言之兹曰欺罔左右官师怀此事上嗟予何赖诚心未孚遂致於法朕甚愧焉其令御史台察访中外臣僚奏荐如有所举非其人者立须弹奏必行之罚宜自近重兹伸警尚体予意
广南转运使元绦奏南海洪圣广利王獠贼至广州城下官吏等屡祷有应乞加崇显之号奉圣旨特封昭顺王制【皇佑五年】
勅易载害盈益谦之旨盖神道正直必有辅於教也厥有阴相吾民沮遏凶丑应答明白不列美称曷以扬神之休南海洪圣广利王惟王庙食尊爵表于炎区年既远矣唐韩愈记称神次最贵且有福祸之验国家秩礼祀等尤高康定中朕尝增王徽名牲币选数罔不称是今转运使绦言乃者侬獠狂悖暴集三水中流起舟留三日逮至城闉广已守备火攻甚急大风还焰闭门渴饮澍雨而足变恠屡见贼惧西遯州人咸曰王其恤我者耶朕念显灵佐顺靡德不酬其加王以昭顺之号神其歆兹显宠万有千载永庇南服
广南东西十一路转运使提点刑狱拣放配军勑
勑朕临驭海内念忧元元冒以至仁期於遂性比因郊祀赦宥辟刑顾惟羇隶之人特解锢留之负或能悛省不仍旧辙者迁移便地或加癃老不能自力者去籍遣原列郡守符监州使其悉心按视以称朕怀
皇侄故左卫屯大将军信州团练使从质可赠观察使追封侯制
朕惟至治之主本於仁爱内泽宗族以化於下矧予是弟之子亲於属籍年不克永朕甚悼焉具官某忠恪以立朝信厚以行已久更环卫荐历岁月休有令善着于羣听今其殒逝重以优恤增亷使之秩启侯社之封饰终之恩於斯为厚惟汝之灵歆是嘉宠
司农少卿致仕吕士宗男克礼可将仕郎试秘书省校书郎制
以尔父久历烦使方兹引年命汝以官往试秘省夫仕宦善归而嗣子有禄始终之典可谓厚矣汝其勉励以称恩宠
前光化军乾德县令同监秦州西溪镇盐仓徐介前湖州观察推官监台州黄岩盐监张倜可并着作佐郎制
勑国家爵赏之设以待贤才计秩迁官殊非本意然殿则有罪而最或不迁又非所以驭吏之法也尔等并缘保荐分干权利校课所当宜在陟典夫先中文词之科今列譔述之局其资盛茂尔宜勉之
追官人前朝奉郎成端夫行太常寺奉礼郎制
勑具官坐墨夺官理宜废弃屡更岁月或能省循叙还京司实为恩渥勉新刷故以务後图
尚书兵部员外郎直史馆知沧州田京可工部郎中余依旧制
勑具官乃者大河之北遭罹水患板户贫困冗散旁郡朕甚愍焉屡勑所部每加矜恤人情怀土而未闻还集汝京所守滨海都会襟带之固兵民所聚而能上体予怀下究民隐申慰劳来归占者衆使者条状愿为褒异文昌草议起部要司命汝践之用为增秩夫计功实与累日月而迁者固有异矣汝念此意抚安居人可龙图阁直学士起居舍人李绚遗表男将仕郎守将作监主簿秬特授太常寺太祝男秠特授将仕郎守将作监主簿制
勑某官某男某等朕念乃父早中科选以文华深厚而居词命之职以材智聪明而付浩穰之治方膺外补奄尔沦逝录其嗣子以伸予怀或迁与礼台或丽名匠寺并为优宠勉自进修
儒林郎守雅州录事参军兼司法事田九思特授太子中舍致仕将仕郎守真定府平山县主簿宋象特授守国子监丞致仕制
勑具官尔等久历州县愿还官政念其退止宜伸恩典或进与宫坊或参名庠序持此以归示於闾里亦足以为光荣也
兵部员外郎知制诰胡某可依前兵部员外郎充翰林侍读学士仍旧判铨制
勑朕念君人者左右前後皆正人则讽谕顾问之间莫不循於治道故侍从之臣心在精择而况观学之职尤其重者自非饬躬端慎济以文业则不与其选也具官某劲清有守临事不回记问该闳属词精敏久居禁掖日有嘉称今命尔以金华之要尔其考圣人之言揽前史之载有以发智虑之明作安危之监者附当世之事而为朕论之使授受之际谓之得人岂不美欤
兵部员外郎知制诰何某可依前兵部员外郎充龙图阁直学士知秦州制
勑朕惟关陕之右冀门为重内宿兵师百万之衆有政令之决外连羌夷千里之远有绥安之畧必欲恩威行而士伍服信义着而种落附非有文武之资者不可以轻授具官某尔以文雅中词科以智敏被器使典训诰之职而复於深厚历官守之政而济之果断会秦阙帅慎择其人惟汝之能斯可往治辍自禁垣之要增以内阁之严若夫入参侍从之联出委藩翰之寄士林华选尔实兼之陇道之雄为天下首讲训绥辑控制外虞使朕无西顾之虑者尔其望也勉楙勲绩以称休命奏举人前邢州录事参军禇士言奏举人前潞州上党县令正王世范并可大理寺丞制
勑具官某等天下郡县之吏其员以千万数材之与否莫可周知惟监司长吏以善状保荐者则校阀閲而升奬之以励能者尔等効官有劳而举者又以连罪为任往丞棘寺并为优陟夙夜思省以答茂恩
追官人李君俞授大理评事制
勑使汝为仓庾之吏而粟不可食夺免一方以戒不职今所监之司皆曰向以西事应猝便办盖无他肠又所输粟移之秣饲厥数不减屡更郊赦之泽请还京寺之僚吾其从之尔当自省
前宿州临涣县令郝周授太子中舍致仕制
勑具官某受吾俸禄驱驰州县至於衰老今其归也不念其力乎迁与储坊为尔光宠
未复旧官人内殿崇班李昭素复内殿承制制
勑某汝尝失刑民死非罪夺官既久省咎则多复禁省之旧联实朝家之优渥勉遵成宪勿蹈前为
如京副使兼阁门通事舍人侯宗亮可特授西上阁门副使制
勑具官某帝者日临法宫以朝羣臣宴御便坐以讲庶务胪传辞令之美赞相规仪之多惟二阁之权允司其事予欲择其能者非敦良敏茂之人莫能胜其任也以尔某资性恪毅器质渊通周旋轩陛之间屡更寒暑之变宣纳夙夜罔有不勤出入禁严罔有不慎叙尔绩効进贰使名朕左右之人所籍者虽衆要近之职得与者无几汝益修励以称宠灵
前开封府祥符县尉赵偕可着作佐郎前赵州录事参军范孝思可大理寺丞制
勑具官某等郡县之下勤劳职事岁考滋久而能谨检操履为保任者所知者朕常与进用以劝焉尔等咸有吏资着于铨筦条列绩阀当於陟典或参秘丘之选或进理寺之名各服宠章益邵来效
故大府卿毕世长男试将作监主簿从益可授守将作监主簿制
勑具官某男某以荫入仕深历年所进列卿位屡更藩翰因其沦逝閲其子姓一门之内咸列官簿然恤孤之典朕乃不忘唯尔从益顷试匠寺今与即真尔母不勤以坠宠命
东头供奉官薛让可内殿崇班制
勑具官某向以驰驿边障将命往还既涉岁月不亦劳止升联殿陛视秩朝闺兹为褒渥之隆用朂官成之効往钦尔次无怠厥修
江州彭泽主簿阎旦可守国子监丞致仕制
勑具官某占名中铨逮于暮齿谢还官政退休其家念尔知止进丞上庠往服茂恩以安汝志
故广惠等八州沿海都大捉贼西京左藏库副使武日宣宜特赠忠州刺史制
勑具官某绥怀之德不及蛮獠至使拔其种类寇钞岭外径趋清海锋气尚锐尔惟逻巡之职实司翦捕而能忠果挺志勇毅自奋身先士伍转战不已兵力失利殁於鬭格远闻予听终夕悼恻特推恤典列於刺部忠?如在歆此哀宠
故知封州殿中丞曹觐宜特赠太常少卿知康州赞善大夫赵师旦宜特赠光禄少卿制
五岭之表面内以来南连海澨西属蛮峒未尝有鸣桴之警故守封之臣幸其无事莫为战备乃者獠衆猖悖乘袭疆场尔等并分符竹对典州郡当贼锋鋭亡身徇国嗟乎城池不足以为固甲兵不足以为卫陷於非命伤恻良甚恤恩之厚并贰卿列汝其有知承朕此意故乾州安远会昌县巡检禁董玉等宜并特赠礼宾使故贺州管界巡检殿直赵允明等宜并特赠南作坊使制
勑具官某国家设警巡之职用以诛磔寇盗抚安人民有能死其官者朕尝旌异追进名爵收录子孙所以表忠义也蛮方猾横弄兵峤外尔等咸以忠勇疾愤狂寇击刺袭蹑遭罹不幸朕为人父母而使汝等身膏草野妻孥望祭万里之外心焉哀恻其何已耶特宠使名以慰幽路灵其不冺歆我嘉命
广南西路钤辖下捉杀故奉职苌用和宜特赠内殿承制指使三班差使张亢等宜并特赠内殿崇班制
勑具官有生而死磨灭者衆为忠?蒙烈虽没不忘汝等参於裨校往捕寇攘矢石之间殒其躯命朕心哀愍特优恩恤追荣近墀贲终幽穸冀尔灵?享是嘉宠故贺州司理参军刘冕宜特赠左赞善大夫故英州摄官李稹宜特赠光禄寺丞制
勑具官某等并为岭外州县之吏属以蛮峒猺虿毒我列郡恃兵跳梁杀辱绅笏汝等并怀忠节舍生不屈朕恻然义之特行哀恤追褒宫宷荣赠宗司灵其歆之良慰汝志
步军副都指挥使观察使张茂实可马军副都指挥使节度观察留後制
天下之本在於京师而宸极之下必有材勇之士居则拱扈威阵出则番茂外国分建三帅以治其政兹率故典厥惟旧矣今予有百千万数精鋭熊虎之衆曾是强毅有能为予训忠义之节明法令之禁者吾其用之具官某有沈敏之才通夫将畧有谨厚之行达于予闻擢领萃屯翊侍轩陛惟时蚤夜罔违靖恭迁两使留务之名总万骑选锋之胜车田符籍尔则专之噫以严一衆其术匪难服于衆心其道匪易平直无颇情乃上贡亷明不挠惠乃下究委注惟重钦哉惟承
马军都虞候王凯可殿前都虞候步军都虞候王达可马军都虞候制
勑国家列三帅以治拱扈之师设虞度以贰董齐之政非有沈武之资敦信之实者无以条理尺籍严威环卫朕尝於是择而任之具官某用之边圉敢於战格而服其士伍具官某遣之戍御奋其材勇而声在戎漠咸以勲绩分提禁旅藉其能力尚取疆陲外陪殿陛之崇佐护骑屯之次候奄至重倚信弥亲尔其下达於衆情上裨於长政恭勤一志毋懈厥初
韩绦可右正言依旧直集贤院同修起居注赴谏院供职制
勑具官某百执事各修其政而谏诤之臣得与国论其职要其责重故难其人先朝命置六员而终不克备朕每择是官必沈虑久之而後行信乎其人之难得也惟尔绦擢在高第屡更器使执心方劲落落自立今易处西省往备谏列若夫罢软而畏权要附阿以希进用徼讦以干誉烦碎以欺俗有一于此兹谓壬人术学通於大体言议中於至理弼违箴阙以辅不逮知而必为靡悼後患有出於此兹谓正士予期汝绦作予正士可不楙哉
前蕲州黄梅县令兼监税申房可漳州录事参军监京山税制
勑具官某向治征筦最目有劳督储曹於外邦商美利於剧邑关市之务本以察讥尔屡为之毋或苛挠睦州司理参军诸葛寘授试秘书省校书郎知真州扬子县事为捉贼温州永嘉县尉韩釴可莱州即墨县令制【寘一作冥】
县道之设尉屏凶盗而护善人所以助令兴治者也空官有罚敕职有赏而劝沮行焉尔等捕除攘夺咸应迁格或试秘省分治剧邑有民有社可以为政勉楙平直以称褒典
深州司户参军李德宣守大理评事致仕制
勑具官某士之壮则从王事老而归则教乡党未尝不为善以助治也汝掾于剧郡逮於暮齿愿还官政引卧丘樊迁丞京司以霈朝渥尔之仕与归亦有助於治欤可
端明集卷十

[book_title]卷十一
<集部,别集类,北宋建隆至靖康,端明集>
钦定四库全书
端明集卷十一
宋　蔡襄　撰
制诰
知秦州龙图合直学士何中立男景先可特授将仕郎守将作监丞制
勑具官某男某以尔父辍自禁垣往帅边服在注倚之尤重必宠数以兼优爰露奏封请任其子命丞工监之列用为侍从之华勉励清修以永多庆
范仲淹男纯粹等四人授守将作监主簿制
勑故资政殿学士户部尚书范某男纯粹等仲淹素竭忠力勤劳王家不克永年奄尔沦逝嗟其材贤不可见已竝录子姓逮於族亲或列名京僚或试秩监省始终之典予唯不忘清白之训尔宜自勉
范仲淹亲外孙贾公直试将作监主簿制
勑某朕以仲淹勤劳王家忠义一节奄尔沦谢悼于予衷録其外姻试秩监省勉思所立毋忝异恩
前福州录事参军李守宁特授建州録事参军监滑州大翟村酒税前广州司法参军刘汝翼特授漳州录事参军监陈州南顿县酒税制
郡督邮之任盖所以纪纲政治纠司过忒惟强明干敏者乃可为之以汝等尝历诸曹复有岁最宠以都掾之目涖于征榷之局夙夜思勉毋空厥官
开封府推官屯田员外郎王砺可依前官充开封府判官尚书度支员外郎孙锡可开封推官制
勑具官某等材不敏明不能决穰剧志不强果不能纠豪势法令不通不能绳奸吏赋役不均不能恤百姓予惟京府之职尝患四者之难故求其人以贰尹政以尔砺雅有吏资尝参宪职试能滋久恢然余裕以尔锡丽名词馆平覆刑书将历要涂必更干任竝佐浩繁之治且观赞助之方服予训言以竭忠力
太常少卿新差知兖州徐起可光禄卿制
勑具官某赵魏之域为天下重宿兵聚粟以钜万计汝起曏为使者将漕邻部轮置金缯以济须给尝以陟典减从近岁德推朝渥乃正卿秩宰膳之寄尤为严近勉图绩効以称嘉宠
知抚州都官外郎李先转职方员外郎制
勑具官某爵赏之贵以驭于下凡与迁进必校劳实以尔尝历台署往涖民政续移岁筦居有功伐在法应陟予何啬焉郎等唯三乃践以往膺褒前进益楙勤力三司度支副使兵部员外郎曹永叔充天章合待制知福州制【永一作颖】
勑朕念善为维持之策者运天下如臂使指欲其大小相临而威令必达故也东南之郡长乐都会表山环海地险而远八州生聚系乎总帅非有干明之资能辨吾事者不可以遣具官某智力精敏应几必决荐更器任籍有声称将漕益部还贰计省而猥繁之务罔不给肃今属以方面之重宠以延阁之华尔其缮除兵械补完城堞怀绥困穷翦遏凶猾使吾人无愁苦之叹朝家有专倚之赖朕志惟是尔仪图之
刑部郎中充天章合待制知庆州张昇可依前刑部郎中充龙图合直学士知秦州制
勑侍从之臣虽出抚方面每被美名以为光宠况内阁之重苟非耆儒厚德或材通器任者不是与也具官某方严出於天性识虑成於学术向在台省有鲠亮之称逮临边圉有绥靖之略朕念冀门钜屏羌夷杂处板户繁富军旅屯萃今升以秘图之职属以陇道之事汝久涖戎政备体忠力无复多训尚服休命
尚书都官员外郎郭申锡可侍御史制
勑郭申锡御史府之职正纪纲绳愆缪外以肃官师内以献忠谠名为清要固难其材朕尚令近臣保荐庶乎得人知杂御史择行以尔申锡塞诏擢自郎署之列往膺柱史之任汝有鲠正之志精通之议必竭尔虑以达予闻
太常博士赵琪持授尚书屯田员外郎国子博士宋询特授尚书屯田员外郎制
勑具官某国家遇官人者之意甚厚凡三岁则比其殿最按其所当而升黜之其间虽无较然治状之明而能廉谨自守者亦不遗也尔等监视州郡或临县邑计年应法用迁尔秩郎官清列推重於世咸务循勉以称恩渥
县尉刘宗旦授录事参军监酒制
勑具官某汝尉于县而能禽诛宼盗谨饬其职攸司考课当乎赏等升郡纪纲往临榷酤自力来绩以报甄录之异也
渭州新寨东头供奉官韩周授内殿崇班制
勑具官某保鄣之任刺视疆境护防居人干谨其事逮夫三岁斯亦劳矣迁与禁墀之列通聨朝着之荣?思茂恩以立来効
内殿承制高允元授供备库使制
勑具官某祗事内廷素尚忠谨寖延岁筦益着劳能使介之名禁墀允重特推渥泽俾进崇班勉敦夙夜之勤庶荷褒迁之宠
潍州昌邑县主簿张白授大理寺丞致仕制
勑具官某向从禄仕谨身无咎今谢官政推恩惟厚谳刑之秩显於京曹被荣而归宠尔衰暮
枢密直学士给事中程戡可依前给事中充端明殿学士知益州制
朕抚驭?内恃之久安使上泽周达情不壅者盖有贤能为予镇守方面尔蜀道天险剑外辽絶每委帅臣俾之专决列城侧首以承教令今之借威权托腹心者无与为比其於选遣岂轻也哉具官某以文中高科以材任烦使入居宪台而豪贵敛迹往临藩翰而孤惸蒙福回翔禁近号为恭谨献纳谋议关於机宥升荣秘殿分寄益部形胜謡俗汝尝知之夫以刑制民畏而不戴寛恤征赋使之便安予尔赖焉尔其勉力
西京左藏库使沈惟恭可遥郡刺史依旧西京左藏库使制
勑具官某刺部之雄在克尤重今虽遥制必勲勤戚旧者然後命之以尔早由武材久处禁职间有醻劳之举与其满岁而迁申复朝恩俾司郡契益思勉茂用对宠灵
故石中立亲孙祖冲可试监簿制【进祖文集】
某人惟尔祖中立向以文儒参与政柄忠朴淳谨为益良厚而其沦逝之日既久尔能纂缉遗篇削藁来上追念曩辅恻然不忘京监开荣用显存没尔宜修励无忝茂恩
太常博士王璪可屯田员外郎制
勑具官某尔在边帅幙府既以材智赞其方略又以经营储粟备办丰实按格所当宜有迁陟文昌郎位为仕清选用醻尔绩恩泽甚茂勉务来効以答褒进
枢密院贾德明任承睿可都承旨制
勑具官某等枢宥之府所承禀而宣行者皆禁密之命必求谨厚之材乃可备於陪属以尔等有恪愿之资加肃给之敏丽名机务实唯劳旧按其资历擢总纲领勉思勤荩尚副褒宠
枢密院张继渥可承旨制
勑某人蚤以材敏属丽枢庭绩延岁月之劳益敦夙夜之恪进承旨命特示宠荣祗荷恩迁愈罄诚志
都官员外郎知坊州母湜可侍御史制
勑具官某帝者常欲达聪明于外而与议者重於得人士大夫尝欲献可否於上而抱材者难於得位朕侍臣拱辰言尔湜端方有学可以备宪台之职擢自郎署典于柱史尔以儒进当通理道之要历更外使固知世务之本绳违正失罔戾厥中服命惟?益楙而志
皇兄故怀州防御使承干可赠保靖军节度使追封萧国公制
勑朕尝览前史天子之宗族有惇良之行终始显荣者固已称叹况予弟兄躬是贤德存则接以恩礼殁则伸於哀禭所以励於本支而仪于天下某官某承流庆源敏禀善性持信厚之诚而表於属籍竭忠荩之尚而壮于藩翰天年不永奄罗殒逝临酹伤恻特加愍赠饰以斋钺之重跻夫公衮之列灵其不昧歆是休命
皇侄孙故右屯卫大将军世崇可赠防御使追封侯制
勑帝道尚亲所以广恩而推爱也朕於宗籍惇睦良厚其有殒夺每加褒典具官某贵联天属躬蹈义训饰行有恭靖之美向学有沈敏之善已参环列入奉禁朝遽此云亡予实汝恻进扞防之使绂仍疏啓於侯封茔魂有知尚歆荣渥
追官勒停人任达可济州司马致任制【达一作远】
勑某官向临征筦之局妄加刑罚於人在法所当夺官而废悯其老疾特示寛优方州典午之曹宪台柱史之目率为兼命宜体厚恩
崇班合门祗候李枢可供备库副使制
勑某官獠衆弗顺寇钞峤南州郡用兵调发馈给尔为使者循行往来按视良苦升荣禁闼就总戎钤勉图茂勲思对优宠
前广信军司理参军王塾可卫尉寺丞制
勑某官某国家边陲之事必以兵师申其威武然储峙食要务於流衍使者以尔勤力收敛补於漕挽升荣京寀图厥劳効勉励尔志以答恩渥
李宗儒可内殿承制制
勑具官某尔以武材往涖边堡种落怀附斥堠甚明眷言帅臣远形需奏特升联於殿陛俾耀宠於塞
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>