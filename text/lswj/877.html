<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,温恭毅集全文在线阅读,温恭毅集全文在线下载,大玄古籍书库">
<meta name="description" content="诗文集。明温纯撰。三十卷。纯字景文(《四库全书总目》著录作“希文”)。三原(今属陕西)人。嘉靖四十四年(1565)进士。曾官光寿知县、户科给事中、左都御史。于隆、万之际立朝。初忤张居正,罢官。再起又与中使争矿税。卒以忤沈一贯致仕。纯清白奉公,时称名臣。卒谥恭毅。是集有二十七万二千余字。卷首有目录,正文含疏六卷一百四十首,序二卷四十三首,记一卷九首,墓志铭二卷三十二首,传、行略二卷六首,议一卷四首,杂著一卷十五首,祭文二卷二十四首,古乐府一卷十三首,古近各体诗六卷二百一十三首,尺牍五卷一百三十首,理学一卷六">
<title>温恭毅集_温纯_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">温恭毅集</span> <br/>
          作者： <span class="inputVal" id="bkauthor">温纯</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]241425</span> <br/>
          说明： <span class="inputVal" id="bkdec">诗文集。明温纯撰。三十卷。纯字景文(《四库全书总目》著录作“希文”)。三原(今属陕西)人。嘉靖四十四年(1565)进士。曾官光寿知县、户科给事中、左都御史。于隆、万之际立朝。初忤张居正,罢官。再起又与中使争矿税。卒以忤沈一贯致仕。纯清白奉公,时称名臣。卒谥恭毅。是集有二十七万二千余字。卷首有目录,正文含疏六卷一百四十首,序二卷四十三首,记一卷九首,墓志铭二卷三十二首,传、行略二卷六首,议一卷四首,杂著一卷十五首,祭文二卷二十四首,古乐府一卷十三首,古近各体诗六卷二百一十三首,尺牍五卷一百三十首,理学一卷六十一则。其奏议皆切中情事,指陈利弊,明白晓畅;尺牍多关时政,而理学则大旨以程朱为本。其诗风格与七子之派相近。纯一生以国事为己任,于诗文非所用心。有《四库全书》本,《温氏丛书第一集》本,题名作《温恭毅公文集》。</span> <br/>
          封面： <span class="inputVal" id="bkimg">Z_19066.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]温恭毅集
[book_author]温纯
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]241425
[book_dec]诗文集。明温纯撰。三十卷。纯字景文(《四库全书总目》著录作“希文”)。三原(今属陕西)人。嘉靖四十四年(1565)进士。曾官光寿知县、户科给事中、左都御史。于隆、万之际立朝。初忤张居正,罢官。再起又与中使争矿税。卒以忤沈一贯致仕。纯清白奉公,时称名臣。卒谥恭毅。是集有二十七万二千余字。卷首有目录,正文含疏六卷一百四十首,序二卷四十三首,记一卷九首,墓志铭二卷三十二首,传、行略二卷六首,议一卷四首,杂著一卷十五首,祭文二卷二十四首,古乐府一卷十三首,古近各体诗六卷二百一十三首,尺牍五卷一百三十首,理学一卷六十一则。其奏议皆切中情事,指陈利弊,明白晓畅;尺牍多关时政,而理学则大旨以程朱为本。其诗风格与七子之派相近。纯一生以国事为己任,于诗文非所用心。有《四库全书》本,《温氏丛书第一集》本,题名作《温恭毅公文集》。
[book_img]Z_19066.jpg


[book_title]目录
钦定四库全书　　　　　集部六
温恭毅集目録　　　　　别集类五【明】
卷一
疏十二首
修实政图治安疏
恳乞圣明亟图览本顾问之要以隆泰交疏慎选将领以重营务疏
定庙谟饬边防疏
贼势猖獗据城杀掳官民乞赐究处失事官员并议剿?事宜以远布国威疏
警报日急再乞亟勅边臣严防御以慎固疆圉疏
边腹多故亟处任人事宜以专责成疏将臣轻率失律抚臣谋虑太疎致损军兵乞赐严究并图善後事宜以振军威疏
敌人进边乞严饬当事臣工亟图防御以保万全疏
敌患可忧营务久废乞重事权以专责成疏看详章奏广贼滋蔓奏词各异功罪欠明恳乞圣明大奋乾断正法纪破欺罔以亟救远方生灵疏
将官贿敌出边地方难保无虞乞赐究勘以惩玩弊振国威疏
卷二
疏十三首
仰遵成命纠正冒袭以彰法纪疏
秋防届期时事可虑乞赐大加振饬肃兵威以预图安攘疏
鄙诈督臣馈送无名乞赐惩究以正颓风疏敌人谋犯乞赐严饬内外当事诸臣大加防御以保万全疏
边报日急再陈防御事宜以保万全疏营制屡更统帅不一恳乞圣明亟赐裁定以正事权疏
恳乞圣明遵祖制慎赠典以重名器疏屡据边报乞赐严饬边臣大加逐剿以戒不虞并议处降人以全国体疏
恪遵明旨查正公用银两疏
清查供应器皿酌处成造以节财用疏重宴赐以抚远人疏
恳乞圣明勉留大臣以正人心以全国体疏自陈乞斥以弭夭变疏
卷三
疏十五首
忠臣已褒外亲未宥恳乞圣恩推广明诏大慰忠灵以培圣代纲常疏
议留紧要将官以重海防疏
乞赐议处佐贰首领官员以风厉吏治疏恳乞天恩俯赐议处漕粮以苏运务以拯民困疏
地方异常水灾疏
府官不简物议昭彰乞赐议处以肃吏治疏县官驭下太疎致招讦讼乞赐议处以饬吏治疏
恳乞圣明久任贤能府正官员以安民生疏司农告匮年甚一年敬遵明诏陈末议以备采择疏
府佐贪秽究核已真恳乞圣明亟赐罢斥以肃吏治以阜民生疏
段解限廹工料难凑乞赐议留例银酌定限期以便织造疏
酌议调补县令以安民生疏
地方异常灾伤疏
纠劾方面官员以备考察疏
纠劾有司官员以备考察疏
卷四
疏二十首
仰承德意敬进刍荛恳乞圣明采纳以隆泰运疏
大臣病故疏
钦奉圣谕并陈末议以广德意以消灾沴疏浅船积缺数多地方米价甚贱恳乞天恩俯赐破格从轻暂改漕粮以济国运以便民情疏
恪遵恩诏改正虚粮恳乞圣明溥赐申饬以昭严威以宣实惠以固万年邦本疏
边海要郡恳乞圣明久任贤能府正官员以安民生疏
大臣病故疏
遵奉钦依奏报京堂官员病痊乞赐及时録用疏
灾异频仍恳乞圣明敦政体饬武备以除隐忧以图消弭疏
海潮突变冲坍石塘恳乞及时修筑以保安生灵疏
自陈不职乞赐罢黜以公考察疏
遵旨奏报大臣病痊乞赐及时录用疏俯竭愚衷敬陈末议以求少禆治理疏恳乞俯怜民运繁苦议免关税以苏积困疏荐举方西官员疏
举劾有司官员以肃吏治疏
荐举地方人材以备録用疏
荐举教职官员疏
荐举佐贰首领官员疏
举劾武职官员以昭劝惩疏
卷五
疏三十首
乞恩辞免陞任以安愚分疏
请停新增供应疏
纠监督主事疏
因母久病惊悸成疾乞赐放归以便侍养调理疏
遵例陈情为母请乞恤典疏
为亲老身病乞恩赐免重任以便侍亲调理疏
再辞南吏部尚书疏
考察已竣闻言自愧恳乞圣明罢斥以重大典疏
乞宥督臣疏
遵例恳乞天恩准令开圹以光泉壤疏庸病不堪重任恳乞天恩俯赐别简以重风纪疏
旧病未愈新疾复增再乞天恩准令在籍调理以免久虚重任疏
中途疾剧趋命难前恳乞圣明准令囬籍以延残喘疏
宸居鼎建愿捐微俸以助大工疏
矿税酿祸已深重地用兵尤急恳乞圣明速允停止以遏乱萌以保鸿业疏
遵圣谕循职掌摘陈修省要务恳乞圣明严勅中外宪臣实心举行以回天意以保治安疏
台臣急缺势难久待恳乞俯允就近先选以济目前差用疏
远臣被逮遭难可矜恳乞寛宥以光圣德并乞亟停矿税以保治安疏
台臣久缺恳乞圣明蚤俞考选以肃朝纲以振风纪疏
台差关系匪轻宪臣接代久匮恳乞圣明早允考选以复成规以肃风纪疏
详陈台臣缺乏之实恳乞圣明速俞考选以济燃眉以保治安疏
台差悬缺日多考选万分难缓恳乞圣明蚤赐特允以重风纪疏
纶命颁行已远天心孚佑有徵恳乞圣明确行前谕以承穹眷以保圣躬以安宗社疏
积奸隐弊蠧国损军乞勅覆?以肃法纪以重边储疏
敌人猖獗天讨难容恳乞圣明亟定庙谟以肃法纪以固疆圉疏
西蜀危急难支海内动揺可虑恳乞圣明亟停矿税以固邦本以销乱形疏
考选未奉纶音差委益苦缺乏恳乞圣明亟赐允行以通穷极以济时艰疏
台臣员缺太多差用万分不足恳乞圣明速赐考选以全国体疏
吉典方新皇仁宜漙恳乞圣慈矜宥罪犯以萃和气以培国脉疏
台差曲处无计各官苦候经年恳乞圣明速赐考选以济急用以全国体疏
卷六
疏五十首
大礼届期举行难缓恳乞圣断及春允举以昭大信疏
亟勅正法以平衆怨以解阽危疏
遵奉圣谕详陈弭变切务恳乞圣明速停矿税逮楚使释被逮诸臣以遏乱萌疏
仰体圣明宥过至意恳乞恩怜被逮微臣以光圣德疏
天变非常不畏可骇圣恩倒施衆望益孤恳乞皇上亟推喜庆之恩力修挽回之政以收人心以保泰运疏
庆典在即恳乞圣明寛逮系并停矿税以召和气以延圣夀无疆疏
自陈不职乞赐罢斥以公考察疏
外台关系匪轻仰恳圣明亟点抚臣以奠封疆以资弹压疏
恳乞圣明亟定国是以一衆志以保治安疏乞处贪横并乞赐归以重风纪疏
衰疾难胜重任再恳圣恩俯允归籍疏衰疾日增台务日旷恳乞圣明亟赐允归疏衰病增剧恳乞圣恩早允归籍疏
衰病难瘳五恳圣恩早允归籍疏
久病旷职六恳圣恩赐允归籍疏
久病遵例陈情七恳圣恩赐允归籍并乞允辞印俸疏
病旷日久滥冒非宜乞允归籍并允辞印俸疏
久病旷职恳乞圣明俯允归籍并乞允辞印俸疏
病剧难痊十恳圣明俯允归籍疏
病废旷官日久十一恳祈圣恩怜允归籍疏久病旷废十二恳祈圣恩怜允归田疏久病久旷十三恳祈圣恩怜准解任疏久病久嚝十四恳祈圣恩怜准解任疏久病久旷十五恳祈圣恩怜准解任疏病笃难更强支十六恳祈圣恩怜准归籍疏屡奉圣谕惶悚不宁久苦剧疾调理不效恳乞圣恩怜允休致以便生还疏
奏为病剧目昏十八恳祈圣明怜允归籍以息风波以全风纪疏
病势阽危十九恳乞圣恩怜允归籍以冀万一生还疏
久病屡犯屡笃二十恳乞圣恩怜允归籍疏奏为乞恩辞免特陟以安愚分疏
天心仁爱有加圣谕?诚特至恳祈乾断亟图急务以保泰运疏
国祸日亟天聼日高谨合疏力恳销弭疏庆典举行在即侍从宪臣乏人恳祈圣明裁酌点用以光大典疏
恭陈慎刑始末伏乞圣明鉴察以重刑辟疏申严举刺之典以儆官邪以饬吏治疏为衰病惧隳宪纪祈恩怜允归籍疏
为久病屡医不效恳乞怜允归籍疏
为病势日笃台纪日隳恳祈圣恩怜允归籍疏
京察自陈疏
衰病不职恳乞圣恩速赐罢归疏
再乞休致疏
人言再至义难姑留三乞圣恩早赐罢斥以杜祸端疏
四乞罢斥疏
五乞休致疏
六乞休致并辞印务疏
七恳罢斥并乞允委署印疏
天心仁爱有加罪臣循省应罢八祈圣明大加挽回先斥臣归以昭修省疏
感时悚惧濡滞非宜九恳圣恩蚤赐罢归以安愚分疏
罪臣濡滞增羞十恳圣恩亟赐罢归以定国是疏
縂宪归田辞朝疏
卷七
序十九首
大婚礼彚纪序
孝经序
子史余珍序
词致録序
续文献通考序
乙丑世讲録後序
教秦縂録序
归来漫兴序
来氏族谱序
赵郏县永思録序
杨文忠公三録序
送司马中丞次溪李公奉召入理京营序赠大司马徐公縂督陕西三边序
送右司空又轩姚公还朝序
送大中丞宁宇赵公还蜀序
送大司空苍南吕公还朝序
送御史中丞萧公之浙督抚序
送直指使君史武麟奉命按楚序
赠藩参冯公观察贵州序
卷八
序二十四首
送郡大夫楚石曹君迁督楚学序
送郡大夫印南杨君迁水部序
送陈侯入觐序
赠陈侯之任户部序
赠邑侯文溪张侯考绩貤封序
赠张侯台奬序【二首】
赠张侯入觐序
赠明府翀玄李侯述职入觐序
王氏三榜异数序
赠雷将军三考承恩序
赠周学诗偕计序
赠辛君景虞乡荐序
耋老社图序
夀张居士六十序
赠前溪杨仙客七袠序
寿文学乔君七十序
夀段次君七十序
赠雷公偕寿序
夀张硕人七十序
夀武太孺人序
夀梁太孺人七十序
夀梁硕人序
夀从母太孺人六十有一序
卷九
记九首
陕西学田记
海塘记
郤金馆记
浙江平湖县剏建学宫文庙记
临潼县文庙学宫记
城隍庙竖绰楔记
仁和钱塘二县桑园记
修真武庙记
相夭张君茔记
卷十
墓志铭十七首
明户部郎中雒阳翟东冈先生暨元配安人孙氏继配安人周氏合葬墓志铭
明奉直大夫莒州守来公暨配合葬墓志铭明处士马公暨配硕人景氏墓志铭
明封文林郎昝公暨配合葬墓志铭
明孝廉王季子暨配合葬墓志铭
段伯子暨配温氏圹志铭
明中宪大夫四川按察司副使静庵孟君墓志铭
明封膳部员外郎平桥王公墓志铭
明刑科都给事中郭庄张公墓志铭
明奉直大夫山东青州府同知蟠山李君墓志铭
明河南道监察御史郭君墓志铭
明段涉君墓志铭
明夀官胡公墓志铭
胡伯子合葬墓志铭
明梁母周孺人墓志铭
明张母李硕人墓志铭
明夀官王君暨配墓志铭
卷十一
墓志铭十五首
明永夀府辅国中尉友槐公墓志铭
明文学雒先生墓志铭
明文学冯季子墓志铭
明阳陵郑季子墓志铭
明贡士孔仲子墓志铭
明员伯子墓志铭
明夀官峩东王君墓志铭
明耆宾石君墓志铭
明夀官师君墓志铭
明眉州知州西峯郭君墓志铭
明封夏太宜人墓志铭
明封太孺人陈氏墓志铭
明封孺人张氏墓志铭
明诰赠淑人亡妻李氏暨杨氏墓志铭明诰封淑人亡妻宋氏墓志铭
卷十二
传二首
中宪大夫李君传
御史大夫胡公传
卷十三
行略四首
先曾祖父母行略
先祖父母行略
二亲行略
先母行略
卷十四
议四首
中原议
抚治郧阳议
施瞿设官议
制驭讐遂议
卷十五
杂着十一首
修桥募缘疏
救荒募缘疏
乐进来先生赞
峩东唐先生赞有引
襄陵王季公墓表
建陕西会馆祭告诸乡贤辞
李氏庆余图赞有引
共学编引
刻齐民要书引
重刻陕西同年叙齿録跋
怀净土诗跋
卷十六
祭文十三首
祭冢宰陆五台公文
同祭冢宰陈心糓公文
祭宫保大司空叶龙潭公文
祭宫保中丞李渐庵公文
同年合祭司马中丞赵宁宇公文
祭大司空淮海孙文恭先师文
合祭少宰盛公文
合祭刘南岚年伯文
祭司农郎雒阳翟先生文
祭来望之职方君文
祭刘太翁南岚先生及李太夫人文
祭大宗伯冯用韫公文
祭王仲山年伯文
卷十七
祭文十一首
祭中丞雒泾坡公文
祭宪副杨崑洲先生文
同祭宪大夫扬两川公文
耆英社同祭学博马冶溪兄文
祭安五峯表兄文
祭张槐麓先生文
祭徵君王子德社兄文
督抚两浙临行祭祖茔文
祭王康僖公夫人文
祭泾阳李夫人文
晋南京吏部尚书临行祭先妣文
卷十八
古乐府十三首
艾如张
战城南
五杂俎【平西夏纪事】
昭君怨
自君之出矣四首
公无渡河
卷十九
五言古诗二十八首
纪怀二十五首【有引】
题杨太宰桃花岭
送刘衍亨宗伯还朝
闺思
卷二十
七言古诗四首
书董生玉几山房图
七夕
登庾亮楼歌
峨山高【夀史生母七十】
卷二十一
五言律诗三十四首
同子成游说经台二首
送辛四景虞应癸未试
内丘晓行
过邯郸
邯郸李希圣明府枉过小坐
武陵城楼送李少参之关中
送李懋推放归
过武关
夏日同裴太仆泛西湖
又同登万松岭
丰乐亭赴成君廸太仆宴集
春日詹直指招饮胡太守园
望壠
海潮庵
初夏同雷健夫马子充游子德园
社集弟居
合阳晓发
园中望先茔感怆用百岁吾偕汝句
过夷门有怀西亭宗正
寓天宁寺兰上人房
送袁微之赴渔阳刘公幕
胡子芳移居为余比隣
题冯仲元园
喜马子仪至得二亲信
送子仪归用何仲默先生韵
寄弟
庆成宴恭述二首【时万历丙子纯以太仆少卿侍殿中】
上元同刘敬甫送弟从戎二首
长安会馆赴同郷公宴
送子仪还里
季夏同家弟邀玅上人园游会大雨河涨
卷二十二
七言律诗一百一十五首
游青柯坪二首
春日二园社集得餐字
蜂房次远卿韵
郾城三宗侯招饮
绣春台宴集
登黄鹤楼
中秋仲宣楼送秦藩伯之滇南
同邹秦二使君游德山
登岳阳楼
同李杜二使君望太和山
又同饮李太史宅时太史尊人孝廉在坐送方允治勲部应召
登太岳
送王茂大之闽盐运
江村夜渡
题李太仆看云池卷
信阳道中阻雨次杨使君韵
同赵汝存宿大关山洞借食僧家
登金山寺三首
定海招宝山同王将军张宪长观水陆大操二首
游灵谷寺
王阳德大参伯仲邀饮墨池园池即右军洗砚处谢氏梦草堂在侧
虎跑泉寺同孙枢相王李二柱史宴集次苏韵时王柱史将代
上已邀司马汪公伯玉游西湖
雁山瀑布
同胡藩参蔡宪使集永嘉江心寺二首游北高峰次灵隐寺壁韵
送孙以德太史还朝
同胡奉常集燕子矶
送刘中丞汝观
重游永嘉江心寺
瓜步即事
游禹穴同姜宪使商大理朱太仆王新建集舟中听童子歌予劝民诗
送少司农梁公北上便道省亲
同子忠登牛首山
同胡子忠重游燕子矶闻我兵复朝鲜答王元美兼怀敬美
夏日同游李氏园二首
再游李氏园
五日同使君谒子贡祠对酌二首
夏日邀徐君羽饮子由亭
邯郸合族建追远祠志喜
送萧可发直指还朝
题新筑尊经阁成
宿报国寺同僚胡刘诸君枉过次韵
王言卿精膳雪夜枉过有作次韵二首立春前二日雪中谢赐元旦宴钞时岁庚子两立春也
立春次日朝天宫习仪
答沁水王次韵
九日圣驾閲夀宫奉命同丰城李侯守崇文门时有彩罗之赐二首
又同登观象台
南郊陪祀
送元闇假归
谢赐庆成宴具後合请建储毕婚用汉甫司寇韵
閲蔡弘甫薛鲁叔文德任试南宫之文喜赋送米仲诏之令铜梁
送刘希哲镇渔阳
送来望之司马出守山海关
送李本宁左迁安丰二首
雪中谢赐藕次诸公韵二首
五凤楼前祝圣寿修十余年旷典也时月望於十六日祝当其望云志庆
先是奉命十七日早合华夷诸臣於五凤楼前祝厘次韵
秋日忆蚤朝二首
中秋前四日集维益朱榴馆得残字
中秋集余望筠馆时久坐方得月会逮税使之横於楚者又逢圣诞志喜分山字
西台满考谢赐羊酒钞锭
忧旱二首
送万伯修抚蓟辽
闻谷中桥成志喜
送刘伯时之登州
改予知儿和袁生微之戊子下第所作时儿与生同试顺天
送朱左使归衡州
送周光禄之晋藩
送祝将军伯良之任吴淞【有序】
秋日同董维益司寇蔡弘甫内翰集朱汝修保御修竹馆得开字
次秋字
送秦给事使齐
送贾奉常使赵
寄怀雒阳翟座师
与张羽王言别
送秦二使君之蜀
寄题葵园
宜川谢刘伯明年兄赙吊晤其弟叔贞二首宜川谒刘太公墓有感
送辛甥省亲
赠安肃郑公
次汝修观梅
丙午上元西社观灯登城楼次日桥上看龙灯同孔治甫薛龙阜胡含素梁君旭来阳伯驭仲家弟希孔得同字
送李次溪制台奉召入理京营四首
藩伯王道服张宪周枉过草庐
七夕集朱汝修修竹馆分身字
仲春陪祀先师
过保定许侍御墓
送王将军北征
赠张甥
送马叔遇马千里卢敬之周汝信张学曾李国柱王荩伯胡颐玄张聚五张孺充陈维则安曰儒诸孝亷偕计
送文仲子应举
久隂芍药不开望壠有感
送薛允执来阳伯高大克常修之石复朴偕计
卷二十三
五言絶句十五首
老僧岩二首
移居宣武街庭前有奇石四各题以名维益汝修弘甫欣然赋诗余亦各得一首立禅僧　二蕐峯　邀月岩　化石岭
浮光八咏
戈山　　淮水　　春申宅　霸台七里泉　五龙宫　刘墓　　聚仙阁
过吕公祠
卷二十四
七言絶句十七首
望温岭温泉二首
同官姜女遮骑山
送远卿之幕滇藩二首
郊望
山行
题铜雀台有感效陆放翁沈园之作
送左金部夏伯之河西务
忆弟
送唐山人归关中
静业禅林二首
遁园观物堂成
初秋同社友集井园
宜君孟姜女冽泉
说经台别子成兼订峩山之游
卷二十五
尺牍二十七首
报陈行庵
寄李渐庵
答方金湖
报陈行庵
报郭縂兵
报谭二华縂督
报翁见海
报谭二华论边事
报王监川中丞
报殷石汀
报王监川二首
报见松刘中丞
与陆五台太宰
与李翼轩督学二首
答张滨中丞
与弟十首
卷二十六
尺牍三十一首
与申瑶泉相国条议抚浙事宜八首
与许頴阳相国三首
与王荆石相国二首
与杨二山太宰二首
与凌二洲
答刘少岚太守
与赵麟阳议从祀
寄阁部诸公论西夏功
寄政府
寄政府
寄政府
寄部科救魏确庵二首
报王怀棘縂督
寄李渐庵縂宪
与沈蛟门宗伯
与张心斋
与杨晴川大司农
与黄思轩
与王莲塘太史
卷二十七
尺牍二十一首
与魏确庵中丞
报王竹溪中丞
与萧兑嵎中丞
与成监吾
报罗云野太守
报栗瑞轩二首
报赵宁宇中丞
与李次溪制府
与刘鹤峯
与赵新盘
报刘晋川督府
报张周田中丞
报张滨户书
报刘少岚运使
报田小亨
报刘我沧
与詹养贞侍御
与王古林
与张环中
与许敬庵督学
卷二十八
尺牍二十六首
与魏退庵
报王北轩
与陆五台太宰
与董浔阳宗伯
与曹太始
报汪伯玉司马
与顔冲宇
报张见南别驾
与黄葵阳
与许敬庵督学
与孙南翁先生
报马定宇
与王元美司寇二首
与隂月溪先生
与王莲洲左辖
与陈五岳
与衷洪溪
与汪伯玉司马
答赵麟阳
与许益齐开府
与王元美
与冯修吾
与张居来中丞
与衷洪溪二首
与从弟二首
与来小涧桥梓三首
卷二十九
尺牍二十五首
与刘定宇兵备
与本兵萧岳峯
与曹楚石郡守
寄济川宗尉
与李景山縂兵论平倭
与刘两峯中丞
答曾景默司空
与李渐庵谈诗
与内阁诸公
与沈仲化论班次
寄儿予知六首
与省中
与沈仲化政府
与沈肩吾政府二首
与沈肩吾沈仲化朱金亭三相国
与沈肩吾沈仲化
与内阁沈肩吾二首
与朱汝修保御
卷三十
理学【计六十一则】
【臣】等谨案温恭毅集三十卷明温纯撰纯字希文三原人嘉靖乙丑进士官至左都御史赠少保諡恭毅事迹具明史本传纯在隆万之际正色立朝初忤张居正罢官再起又与中使争矿税卒以忤沈一贯致仕可谓毅然自立不负君国虽厄於羣小无一日安於其位而日久论定究称名臣其奏疏皆切中情事字句或失之太质而明白晓畅易於观览盖期於指陈利弊初不以文字为工其他序记铭传诸体则多雅饬可诵诗凡八卷大抵沿溯七子之派而稍失之麤尺牍五卷亦多关时政末一卷为理学六十一则皆论学语録大旨以程朱为本不宗姚江而亦不甚斥姚江盖纯一生惟以国是为已任所争者不在此也言以人重是集之谓欤乾隆四十一年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
温恭毅集卷一
明　温纯　撰
疏
修实政图治安疏【隆庆戊辰年任户科给事中】
臣窃惟天下事不患不可为而患不必为故任天下事不得曰不可为也而使其事必可为治且安者乃为善治我皇上嗣登宝极盖三年於今矣视天下为治且安耶视诸臣任皇上事者以为可为而必於为耶抑以为不可为而不必於为耶夫病者求三年之艾而不得必为之蓄今天下病矣而艾犹不蓄是可惑也已臣观今日之所最急而付之无可柰何者有三一人材缺而无计能振一财用匮而无计能理一武备弛而无计能整岂真无计哉有之而不为为之而不力也臣为此惧恐因循之风日甚一日将来之弊竟若之何是以忘其迂陋披素衷为皇上画计幸留神采纳焉臣闻天生一代人材自足一代之用夫何迩来一遇员缺动称乏材即推补多用试之可则已不可则别举而试之又复不可又复试竟未有得人如古昔盛时者此其故何也臣以为责成泛资格拘又储养之无素也盖唐虞三代典礼典乐司马司寇始终俱一人掌之而今之时则今日司民牧明日改兵衔今日计钱粮明日理刑名甚至以一人之身而各司庶务罔不历焉傥以钱谷坏即长於刑名弗计矣傥以吏治坏即长於文学弗计矣汉县令可入为太傅今即有卓茂之贤谁其超迁之乎即超迁谁不骇疑而指议之乎是以循阶而进虽左右先後亦不敢越次且当其会推也一人曰可衆唯唯而退袭公举之虚名诿是非於铨部又或明知其人可用而曰资格未及待其资而老将至矣国家之树人犹树木有摧折无长养材未有能成者今天下方面有司如故而举刺衙门日多有一人焉或目为跖或目为夷倘其时不相值则以跖目者谁是之而以夷目者谁非之乎即今各省之方面两京之有司不足以应其刺矣至於各州县佐贰首领尽天下无虑数千百亡不视为虐民者上既以虐民视彼安得不虐民乎禄不足以养廉资不可以远到而以亷望之已难矣况亷未必即显不亷未必即罢人孰肯为亷哉臣愿皇上特勅吏部通行内外九卿抚按衙门或年终或考满将各属分别所长开送该部责其一不责其二凡钱谷甲兵刑名吏治文学各照所长终其身用之宜原任者不妨增秩久任堪别用者不妨就长陞调以後部寺藩臬等衙门不得视为传舍随级递转使人得各精一业以求他日实用每遇会推大臣合无预行在京会推衙门各举所知一二人揭送该部公同拟用拔其尤不计其资亦为官择人之要也至於举刺或专责抚按或分别职掌州县佐贰首领贤之尤者另疏荐举不贤之尤者不时问遣庶激劝之中未必无长养之意行之数年而人不思奋者臣不信也臣闻国无九年之蓄曰不足无六年之蓄曰急无三年之蓄曰国非其国今内而太仓无一年之蓄外而府州县无数月之蓄一遇水旱不惟不能赈且额办岁办日望其取盈焉假如不幸而年不再登敌人又侵恐追徵之令难复如故而民之贫者逃逃者盗臣且不忧门庭之寇而忧萧墙之寇矣然天地间财物产於一岁者自足一岁之用产於一世者自足一世之用乃匮乏至此臣以为年例增武职滥屯田废也盖国初各边年例不过四五十万而兵非不盛食非不足也何今之为将领者惮清勾而乐召募为士卒者假逃亡而顶新军夫以召募之力为清勾何所不可以扣除逃亡者为召募何所不宜乃不此之图而日请月益漫无已时计今岁所出已不下三百万矣是国初六年之用仅足今一年之费万有警急增赋则病民不增则病国司国计者计将安出国初武职非军功不授应袭严比试之法何今之武职不尽出军功比试之法又习为故套以故乳臭之子皆可领印绶豢养之流不堪任坚鋭以朝廷有用之财养市井无赖之徒至所望以摧锋?阵者又不在是焉是所养非其所用所用非其所养有识者付之长叹而已国初各边充实堡塞星罗粒米狼籍屯政盐法相须并举不烦内帑而饱歌腾槽之休犹可想见今军民日困於掳掠土地日见其荒芜米珠薪桂之谣所在而是说者归咎於盐法改折是矣而不知屯田既废欲盐法不改折不可得也近差都御史龎尚鹏清理屯盐诚计之得者然以九边而付之一人令其清理之可也欲望且耕且守如赵充国成金城之功鹏一人能之乎故得一王之诰则辽束之屯田兴矣得一张守中则密云之屯田兴矣是在督抚兵备加之意而已臣愿皇上特勅该部将各边岁出之数总计若干各省直岁入之数总计若干如其相当宜图积余之策如所出多於所入尤宜早为奏请会官议处以求万世之利其武职应袭必严比试之法凡不由军功授者尽行罢革是除冗官即所以除冗食也至於都御史龎尚鹏应否久任督抚兵备应否加以兼理屯田职衔任事兵备如张守中者应否改调紧要边镇以为诸道之倡务使督抚指挥於上兵备实行於下如有仍前因循玩视者许总理都御史与屯田御史指名参究行之数年而财不足用者臣不信也臣闻天子有道守在四夷今各边惟蓟辽二镇颇在得人其余宣大山陕所恃无策闽广惠潮急利旦夕倘一隅失守则肢体不完岂得腹心无恙且堂堂天朝顾不能振武威以扫彼氛孽哉臣特患赏罚不严任用不专又边腹异视焉耳盖朝廷之赏罚行而後将帅服将帅之赏罚行而後士卒服故穰苴得以诛庄贾亚夫得以抗汉文今福建廵抚涂泽民冒叙功勲欺诳朝廷广东副使陈纪推故避难久误推补原任总兵汤克宽玩寇殃民久不正刑是用一人不为我用罪一人不为我罪朝廷之赏罚何在耶至於总兵将领则屈膝重臣与士卒同其卑分守信地与参游同其权平居无一金之赏则无恩可怀临时无必诛之刑则无威可畏世特无穰苴亚夫耳有之而亦若是臣知其必无功也古之善用兵者莫如诸葛亮终其身不迁尚无全功今督抚之臣一蹶即罢既罢又起恐今日所起者多前日所罢今日所罢者未必非後日所起矣是以为督抚者一心以筹边又一心以图归宁以一蹶而去不欲久居而待罪如宣大总督陈其学素系时望亦通书当路欲求归计他尚何望哉穷边之地莫非疆域穷边之民莫非赤子而今则腹里之不职者调边方矣边方之不职者调极边矣即铨补边方有司亦往往以举贡之下者充焉疮痍遗民岂能抚摩累卵城郭岂能保守方今惠潮之民朝应役於公堂夕执杆於贼党吾有赤子不令其爱我卫我而令其与我敌焉有司者安可辞其责哉臣愿皇上特勅该部将汤克宽亟正其刑陈纪禠夺其职涂泽民既经论劾必难措布别选才望素着如侍郎吴百朋者代之令其刻期赴任仍申明各边将领之权总兵得以生杀偏禆偏禆得以生杀士卒凡赏劳钱粮苟得其人即令便宜行事可也各边督抚要在慎择於初万一有蹶果系可用之才而罪非极刑宁降级罚俸以责後效不轻易改迁以滋劳扰总督陈其学清谨雅望臣所夙钦挥霍雄才原非所长亟当议处以重鎻钥母贻他日临敌易将之虞边方有司改调不职之例即应停止博选才望布置郡邑候有保守之功照依军功陞赏以酬其劳如是而武备不修者臣不信也夫此三者皆今日之急务臣亦据所知以陈其梗槩耳然尤有大可虑者焉昔先臣王守仁有曰忠义降而为气节气节降而为客气臣又曰浑厚降而为调停调停降而为因循客气与因循合而天下始有不可为之事不可与之人矣今之以客气待人以因循自处者何其多也故论人才则以爱憎为毁誉议政事则执已见而拂衆论或阳为唯诺而隂肆诽谤或身在一堂而心如千里又其甚者则以君子攻小人以小人攻君子又以君子而攻君子至於自处则任事者少避事者多持两可以为善处喜和同而?孤直以此临事祗见其掣肘而不可为以此与人祗见其暌隔而不相入矣此臣之所大虑也伏乞皇上申勅吏部通行内外大小臣工各洗夙习无事为同心一德之孚有事切同舟共济之念在已者不必尽是在人者不必尽非与其攻人不如自攻是非必归於一定议论毋涉於雷同至於任事者不以求全之毁而去避事者不以媚时之态而留又当事者留意焉耳如是则国是可定实政可举而万世治安之效在是矣又何患天下事不可为哉
恳乞圣明亟图览本顾问之要以隆交泰疏【己巳任吏科右给事中】
臣读易至泰而曰坤上乾下至否而曰乾上坤下乃知君臣与天地等天地交而後化工可成君臣交而後万几可理自昔圣帝明王以及我朝或宪老或乞言或顾问或形诸章奏今宪老乞言不可复矣顾问章奏即汉唐宋之主亦未有不胥此以为治者我皇上御极以来朝讲勤矣言路开矣巨奸斥矣独览本顾问二事虽言官往往言之而该部未暇为皇上请者岂非以皇上即位之初服制未阕在古有三年不言之礼乎又岂非以政务旁午奏牍杂陈欲皇上一一而览之一一而问之将涉於劳而无其要乎今先帝三年之丧已毕中外臣工莫不以高宗迈训成王访落故事仰望我皇上我皇上必思有以答臣工之望者臣计今切务则莫如览本顾问而已何者往岁臣在山东闻皇上於讲筵之暇以石州残破下问辅臣臣不胜欣跃以为圣天子留意边方如此不惟臣欣跃而海隅苍生莫不传颂九边将领莫不警惕是我皇上一言即可以兴邦一怒即可以安天下倘由此日与大臣商确时政则其所激发又不知当何如也我皇上何惜一言而不为天下计哉方今天下灾异频仍盗寇弗宁闾阎多枵腹待哺之状边镇有脱巾求粮之苦我皇上试於此时勤顾问览章奏而诸臣中必有以修攘大计为皇上言者诸臣言之皇上采而行之一留意而天下太平之期可坐致无难也且览本不必於诸司之章奏而尽阅之也盖诸司章奏有关於圣躬者有切於民瘼边疆者有招拟题覆为各衙门之所当径行者於此辨之不移晷而章奏可览也顾问非必於天下事理而泛问之也历代何繇而兴衰君德何繇而进退中国何繇而久安四夷何繇而宾服於此审之不终日而问对可悉也伏乞皇上乘此谅隂之余俯顺臣民之望勅下礼部会同内阁九卿诸臣再加详议如果臣言可采合无行令阁臣俟皇上日讲之暇将票拟过诸司章奏分为二等凡招拟题覆为各衙门之所当径行者不必烦凟其关於圣躬切於民瘼边疆者另开节要进呈御览即时面请应否采纳施行我皇上一有疑难更望或召阁臣或召部院诸臣特齐天顔俯赐清问必使历代兴衰之迹君德进退之由与夫安内攘外之要昭然如在目前始若势分悬隔久之而上下情孚将见都俞吁咈如家人父子蔼然于一堂矣国家亿万年无疆之运不其永孚于休哉臣不胜愿望悚息之至
慎选将领以重营务疏【庚午任兵科都给事中】
本月初七日该兵部为披?恳诚再乞天恩辞免重任事内覆恭顺候吴继爵辞免总兵缘由奉圣旨吴继爵不准辞三营事重还都用勲臣着会推堪任的来看钦此臣等窃覩我皇上轸念军国重计思欲慎选将材以为转弱为强之机甚盛心也但自古人君筑坛拜将或拔诸行伍或取诸奴仆如韩信如卫青朝为一旅暮统三军兵戎重寄岂顾轻易若此哉盖天下难得者材尤难得者将材用将而必於其类则不免计数取盈之诮而挥霍长材或不在所选中矣故将将者以其官择人不以其人充官以官择人者求必广而事集以人充官者求必隘而官旷今天下苦无将材耳有之则勲臣可也流官亦可也不则岂惟勲臣虽流官亦有不可尽使者矣迩当分营选将之时议用勲臣吴继爵流官袁正等虽一时就近推补未必尽惬人望然用人不於其类臣窃是之今欲取九万甲兵尽付之三二勲臣即使所用者尽当其才臣犹恐後之选将者亦拘拘焉而难继矣况诸勲臣日侍殿陛前其谋略应否堪任必不能逃皇上日月之明继爵既以不得已而用之自继爵而下者将以为得已而用之乎方今营务废弛疆场多故所赖整我天兵壮我国威任亦重矣而必曰勲臣乃可恐不能知兵於平日而遽欲练兵於一旦臣不能不隐忧盖求三大将於数十人也难求三大将於数千百人也易臣岂敢曰流官尽可用勲臣尽不可用哉惟以天下事谋之在始断之贵果即京营一议历数月经阁部九卿诸科道始而曰永革勲臣既而曰兼用勲臣今皇上又欲尽用勲臣是议论日多绩効无期假令以後诸勲臣无一可遣者则该部且将曰有皇上天语在谁敢违之如此则京营大务终落故套而已臣故曰今日京营之将惟其人而已矣勲臣流官何暇拘哉伏乞勅下兵部再加详议如果臣等所言不谬合无将京营三大将不拘公侯伯及流官等职惟择韬略谙习笃中不欺者使充其任庶将领可得其人而练兵之实务为不虚倘诸勲臣念与国同休之义能养成万人之敌虽三大将俱用勲臣臣等且为我国家庆矣
定庙谟饬边防疏【兵科】
近据宣大总督陈其学塘报【云　云】等因到臣臣等看得自俺答归巢以来志未尝一日不在中华当此薰和渐暑之候深入虽难然备御差缓万一遂彼奸谋蹂我疆场则在我耕获之利一失而今岁秋防殆有较往岁为尤难者况宣大督抚将领诸臣在陈其学则当回籍在方逢时则当新任在王遴则方内转在马芳赵奇则始更置继总督者尚侯代於秦地继抚臣者始闻命於洛中加以尚书郭乾尚在留都致本兵之经画无人夫临敌易将兵家所忌虽诸边臣久荷渥恩必不以去就易志必不以难易回心但恐士卒之观听未一行伍之纪律未正敌人闻之无有不乘隙生心者所有一切防御之事伏乞申勅宣大总督镇廵等官各要同心防备相机堵截应去任者当思一日不去其职则已之身犹朝廷之身朝廷之事犹已之事不捱日推委以遗他日追论误事之愆仍乞勅该部马上差人速催总督王崇古廵抚孟重星夜前来赴镇以纾国家北顾之忧如或躭延悮事责有攸归再照原任吏部尚书杨博久历边镇素抱忠猷今当疆场之际岂宜别求边材恳乞皇上轸念兵戎重寄委用贵於得人起博以司本兵则庙堂之谟猷自有定算而皇上欲为封疆计当不出此矣贼势猖獗据城杀掳官民乞赐究处失事官员并议剿灭事宜以远布国威疏【兵科】
昨十三日据总督两广军务左都御史刘焘揭报为防守疎虞纵贼越城劫虏事【云　云】等因到科臣等看得百越地孤悬海畔患不在倭亦不在寨惟我民便於贼不便於民则为患最大盖守土诸臣既不能布德扬威以消未萌之寇又不能整律振师以遏方张之势以故民从贼则苟活斯须不从则立死锋刃自广州以至潮州沿海千余里有民亦贼贼亦民之謡往臣纯尝为我皇上陈之今犯广海卫者计倭贼寨贼才四百余徒耳一旦戕杀职官掳劫人财据城自卫若履无人之地究其故则曰奸徒内应我兵四散是守城者贼攻城者贼一方守土诸臣尚不相报闻又安望先事备御哉盖总督刘焘托病辞难已置岭南於度外总兵郭成廵抚熊汝逹贼未至既不知预防城已?又饰词解脱参政姚世熙佥事周舜岳均有防守之责难免疎虞之罪千户杜良材钱国卿果系阵亡自当与王桢同録如袭躱避故智即应明正法纪内刘焘熊汝逹一当革任一闻新命而新任李迁吴时来未经啓行均乞勅下兵部一面将刘焘熊汝逹郭成姚世熙周舜岳住俸戴罪或用原遣狼兵罗思诏等或令郭成亲行督兵务乘机剿灭以成收复之功焘与汝逹仍以去任委托则国典昭然自难轻贷一面差人移文李迁吴时来星夜前去赴任不得逗遛延日以致彼此误事之愆其焚劫过地方与督抚以下诸臣功罪及临阵死事官员即行彼处廵按御史候事定之日径自核实分别奏闻至於广中之民既不得已从贼则在我招徕抚摩之计尤不可不讲再乞勅下该部或慎选良吏以司民牧或蠲除赋役以寛民命使东南倒悬之困得复沾太平恩泽而後彼贼之向导可絶矣
警报日急再乞亟勅边臣严防御以慎固疆圉疏【兵科】
昨二十二日据宣大总督陈其学塘报据大同总兵官马芳塘报据西路参将张刚塘报据迎恩堡守备解一清塘报敌中走回男子一名猛圪太供系山西人原充平敌参将下家丁隆庆三年七月内蒙差哨探被敌捉去在营时听得衆人将河西并山後诸部调知每家杀牛二只羊二只三月十三日祭旗要从东自大同西至老营堡一带俱在本月一齐入攻困城堡边墩等情据此看得自春以来各酋传调攻困之谋已非一日今既杀牛祭旗入犯似在旦夕除行三镇镇廵遵照近题事理督责各边远为哨探加谨慎防但有侵轶消息务要同心戮力相机遏剿期保无虞等因又据蓟辽总督谭纶塘报据署管古北口事原任游撃张延赏揭报据提调潘一麟等禀据尖哨张廷甫报哨至地名无碍离边三百五十余里入属部汤卜赖妹子比济营住探至三月初八日有敌人辛爱家黄逹子卜儿挨等二骑到营说敌人安滩把都儿恶儿都只昂辛爱五个头儿传调逹子赶着有奶牛马说在地名挿汉脑儿聚兵齐了等青草高了要犯大同宣府独石地方等情备报到职看得挿汉脑儿系在白庙儿三间房地方今称在彼聚兵在宣府则永宁四海冶在蓟镇则黄花镇石塘岭古北口墙子岭为近我马兰以西当严为堤备其太平以东则有土蛮一枝时萌报复之念自去秋至今屡见谍报若西贼一动则土蛮乘机窥窃东路亦势所必至相应一体饬兵预备等因到臣臣等节据警报熟按敌情则有不可不过为预防者盖时当春夏之交在我兵往往以无惧为辞而攻其所不备出其所不意虽在彼敌人亦未尝不习用其说况敌人自正月以来调其首黄台吉把都儿永邵卜垜落土蛮阿儿都司兀慎摆腰等黄台吉欲犯新平并宣府洗马林一带俺答永邵卜兀慎摆腰恰台吉阿儿都司蒿奴垜落土蛮欲犯大同一带坤的里罕欲犯独石永宁一带今安滩把都儿恶儿都只昂辛爱等又欲犯宣府大同独石至老营堡等处是敌情狡黠变诈不一岂欲分我之力令无所不备无所不寡欤抑声西击东令我顾此失彼而後图之欤今既广聚酋首杀牛祭旗意在必骋无疑若不覻破奸谋令彼计沮势窘则数月传调攻困之举岂肯遂已我宣大蓟辽山西诸镇惟明吾哨探严吾烽燧不论诸酋欲犯某镇凡我守备参将各照信地或整兵理饷或据险阻隘使贼不得乘隙而入其总兵游撃尤要预探彼贼向往之地相机赴援如并力直攻一路则集我隣兵以遏其锋如分兵齐攻各镇袭丁卯故智则随急堵截以却其进毋执守一隅误中奸谋亦毋托名策应避处善地各边督抚诸臣既任鎻钥之司不妨再三申谕至於新补山西廵抚石茂华既当服阕之期又承金革之命难执余哀旧例即应催赴边关伏乞天语叮咛宣大蓟辽总督镇廵等官各遵节次题准事宜宁过为防备不致後患不得以气序渐暑遂弛边防其土蛮报复之念假威西贼窃犯东路真有如谭纶所计忆者蓟辽二镇督抚将领自当专任其责老营堡孤悬一隅实敌入晋孔道往岁三岔五寨岢岚临石之害足为後鉴山西廵抚靳学顔虽受新命犹任封疆之寄务与总兵郭琥鼔舞三军毋以去任推诿致遗後愆仍乞勅下该部行文速催石茂华星夜前去赴任以副朝廷任使之意如少稽延万一三关多事其责不可辞矣
边腹多故亟处任人事宜以专责成疏【兵科】
臣等待罪该科目撃四方奏报通计各边镇则为国家门户各省直则为国家腹心而我朝建都北平去敌穴又仅数百里自保定以南东至齐鲁有盐矿徒西至秦蜀云贵有山寇土蛮土舍东南至闽广有林道乾等与倭贼寨贼古田獞猺诸贼而金陵以北江洋有江贼海滨有海贼凤宿之响马出没无时徐邳淮扬之盐盗窃发接踵汝南襄邓故多巗险易以啸聚曹濮临德密迩漕河岁苦流劫燕赵畿民本以慷慨习成懭悍白莲玄狐等教又往往鼔惑人心漕河一线之路为国家命脉咽喉少有阻滞便成坐困兴言至此谁不寒心二百年来设官分职非不详密於沿边沿海设督抚总兵於直隶设廵抚兵备又於淮安特建兵府守以文武重臣虽司转运而统领官军一十二万有余盖已默寓控扼之势何自去岁以来不惟边报紧急广海失?而中原之地一遭水旱如江洋如徐邳如汝南如山东川陕等处聚衆焚劫杀人夺财者日相闻焉又其甚则都门之外白昼横行万一奸徒乘机而发恐所谓盐矿徒白莲等教者将为人凭藉而又有强敌侵我边疆比其时臣不知计所出矣然在今日则犹有可预防者臣闻之天下事閲历久虽中材足以自办任不专即上智不能俄顷而奏効今不二三年两广总督则四易矣大同廵抚则五易矣广东监军兵备则四易矣臣无论北方即广寇始发也一兵备翦之而有余既猖獗乃徵兵遣将糜费不赀犹不闻平宁之期此其故可尽曰寇盗难平哉臣谓督抚兵备既受地方之责而破格体悉之例又视诸臣为独优凡各用兵之地即以其人委之必令灭此而後朝食虽由兵备佥事为副使为佥都副都以至左右都御史亦无不可盖国初有先超迁後久任先久任後超迁之例今独不可仿而行之乎人之材如松栢桃李世未有取桃李以充栋梁者今或以文事而责武备或以清谨而望挥霍当此国家多事之际与其用而後试不若试而後用即今督抚兵备诸臣一时之选虽多得人而材质所限或有宜於彼不宜於此者未必尽无且内地万一多警凡策应保土之责即与边臣无异而广东之势危若累卵各道兵备半属书生今不亟议处後无及矣国家原不借材异代岂无才猷克壮者足堪其任乎诚有之即速令改调可也漕运之军一困於军职之剥削一坏於沿途之顾覔尺籍虽存无补缓急而淮安於山东河南又统辖曹濮兵备裁革无名济宁河道谁任疏通思患预防可无一酌处以消祸萌臣谓济宁既当三省适中之地又得重臣以司弹压之权诚加以总理军务职衔节制兵道添设参将酌量募军数千复设曹濮兵备以固中原而奸徒不轨之念自可潜消至於漕运官军既有定额当事臣工宜体国家设兵微意即令把总等官置立年貌牌面各用正身赴运不得因而科害如仍前弊许廵仓御史及臣等指实参究臣等又谓国家所最急者将材或杂於武弁或溷於行伍编民非博访岂能人人而知近日文职边才已经多官会荐臣恐天下至广岂无韬略素闲抱许国之忠无由自见者乎又其次岂无膂力过人欲死封疆以图功名者乎臣愿问诸九卿科道问诸边腹抚按不论大小官职军民某堪大将某堪副将某堪参游等职某膂力可作先锋某勇敢可赴行伍而又略其细过如汉用陈平故事或不次推陞或量授职级而谓天下尽无人者臣不信也均乞勅下吏兵二部再加详议如果臣等所言可采期令着实举行则社稷幸甚天下军民幸甚
将臣轻率失律抚臣谋虑太疎致损军兵乞赐严究并图善後事宜以振军威疏【兵科】
臣等接到贵州廵抚右佥都御史王诤题为自劾不职并参主将无能纵子贪功致损军威事内称其略谓臣奉钦依调集土汉官兵抚剿土舍安国亨该总兵安大朝过信阿傀之言谓有兵数万可为内应有粮数万可为军饷乃决意进兵及至陆广河而阿傀兵止五百粮无升合彼时苖兵乘机劫掳不能尽免臣同蔡御史恐其无成节次差官抚谕国亨母子一闻即差目把诸人迎接进寨缘阿傀意在复讐即纵兵攻杀迎接之人大朝应袭男安荣既急於专功酉阳铜仁等苖兵又利於虏获遂进兵至水西地方与国亨守隘目把阿弟得费等相遇诈降兵三千倒戈夹攻以致苗兵杀伤一千余人及参安大朝并伊男安荣致损军之罪自劾鲜周慎之谋并称安国亨今虽哀辞请罪但杀伤人衆欲调湖广四川云南土兵征剿或仍待以不治之法责令送出奸徒赔还所费粮饷从重问罪等因奉圣旨兵部知道钦此又接到廵按贵州监察御史蔡廷臣题为将臣轻敌取败军兵损伤甚多乞赐重究以振边威以安地方事内称其略与廵抚王诤所题相同但诤言苖兵杀伤千余廷臣言军兵万余死亡过半诤言苖兵劫掳难免廷臣言安大朝军兵无纪劫掠财物三十六屯寨草木不留杀掳人民所在老幼俱无噍类道路积屍惨不忍闻安荣亲手所戮者独甚千户单廷勲百户詹春阳依从残虐同恶相资致贵州村寨军民恨安荣之害尤甚於恨安国亨咸以此为天理之报及参总兵安大朝徒勇无谋贪功偾事或从重究处或念平日勇敢姑令戴罪立功要将应袭安荣千户单廷勲百户詹春阳提问如律廵抚王诤量行罚治等因奉圣旨兵部知道钦此到科臣等不胜骇异因恨当事臣工不知抚剿大计使朝廷威信不见重於遐方臣等抚事疚心不惟以军兵丧失为可惜而尤以国体轻?为大可惜焉盖贵州水西诸夷恃富逞奸自相翦伐固其恒性而朝廷之所恃以振震压服者在威与信耳威由我振乘其屈服而遂行诱杀非威也信由我施因其跋扈而方事姑息非信也土舍安国亨与其母禄氏穷凶极恶神人共愤矣我力能制其死命虽一鼔而擒之谁曰不可我不能胜与其一战而肝脑涂地孰若不战而犹存虎豹在山之势今总兵安大朝身为主将既不知量敌虑胜乃轻信阿傀应援之说?万军於必死之地当是时也欲剿既无可恃欲抚又非真情大朝父子尚敢冒昧深入岂不欲假此抚处之名或可成掩袭之功而不知诸夷观望所系纵或幸而取胜然於国家服远之体统亦甚?矣况既欲其剿又欲其抚既欲其抚又肆行杀掳如故是我之抚既出张皇不得已之计官军之杀掳又重彼反侧疑畏之心至於彼兵无故来降岂待有识可知其诈顾甘蹈食饵之戒溷置营中始受欺於阿傀继被诱於国亨失律无统几丧全军且使蕞尔小夷置大将於术中视抚臣为诱杀之计国家抚安远夷之道不可复见信於遐方总兵安大朝虽正刑章岂足以赎巡抚王诤久冒老练虚名一旦当事而狼狈若此徒以止兵抚处之辞摭饰始谋不臧之罪应袭安荣千户单廷勲百户詹春阳横逆杀掳之罪果如御史蔡廷臣所言尤可痛恨即应提问如律以泄西南军民之愤诤与大朝之罪终当深究即令解脱恐又遂彼避难之计目前误事尤可深虑所当先行酌处以责後效再照贵州既当危疑之际所有一切应剿应抚事宜关系甚重仍候彼处奏请则万里遥制缓不济事臣谓庙堂之上亟当即图画一之策盖欲抚则损威丧师之耻系於国家神气正臣所谓因其跋扈而方事姑息者也欲剿则彼酋造器攻城之具蓄谋已久我非调集官兵相机慎重则又不格明矣伏乞勅下该部将安大朝王诤或即分别正罪或先住俸通令戴罪杀贼候有奇功议处应袭安荣千户单廷勲百户詹春阳先行巡抚御史提问正罪如果应剿其应调官兵该部速议上请务令刻期济事但我军大创之後彼方乘胜非万全不得轻举而整兵养鋭以徐兴问罪之师以不可胜制彼之可胜者在今日镇巡诸臣加之意焉耳
敌人进边乞严饬当事臣工亟图防御以保万全疏【兵科】
本日该镇守山西总兵官郭琥火牌报称节报敌人纠衆声言攻困老营本职统兵於初八日申时至老营堡当将奇游老家官军分布摆守城垣关防门禁正兵列营内外严防初九日大举敌兵果从阻掳栢杨岭燕家山贾家堡等处进入约有三四万余径来本堡攻围等因到科又先?宣大总督陈其学塘报三月二十六日地名兔毛河敌兵营帐满川俺答在丰州城住牧要犯偏老地方本月初一日敌兵三千余骑到云川城东南住牧又地名乾沙沟迤北敌兵约一百余骑初五日敌兵约七千余骑到平敌边艾河沟墩西空折墙督发总兵马芳游击尚智趋威远等处堵截臣等与兵部已经节次题覆申饬当事诸臣矣今数日以来天城平敌二边外之酋虽闻渐次退去而老营堡之围又甚紧急敌计叵测即退去之意安知非鸷鸟将撃之状但目前事势在老营堡尤当并力策应马芳尚智果至威远城其去老营堡不过二百里东西声势相倚自可就急赴援臣所虑者惟三关之兵素称怯懦自丁卯汾石之惨逗遛观望如刘宝田世威犹得不死以故各将官习成躱避之套如去岁云中失事即本镇将领亦望风而走他可知矣今敌兵既犯老营堡所有一切机宜在总督军门酌量缓急凡应调兵马但求济事虽先发後闻亦无不可总兵郭琥素称骁勇乘此敌马羸弱之际用奇设伏出彼不意如因刘宝田世威有可生之隙遂致玩寇殃民听彼处巡按御史就近核实以闻国法凛然自难轻贷至於刘宝田世威赎罪立功一节臣等触事疚心不可不一为申明者盖督抚之职在相机调度将领之职在冲锋破敌迩岁以来成则衆冒其功败则分任其罪而将得以戴罪立功将如之何不懈况既曰立功必其临阵当锋或擒斩或堵截的有实效而後可以言功可以赎罪乃往往戴罪者不鵰斩零酋以张功则托名捣巢以杀降不掇拾汉级以充数则收买军功为已力督抚将领方欲成就其人已矣何暇为国体计也迩刘宝田世威荷皇上不杀之仁固因其才可用然於朝廷必罚之威亦甚损矣如又仍习故套取暧昧不明之级皇皇焉为摭饰已罪之计其罪又不在失事下矣臣谓当此敌兵猖獗之秋正二犯立功之会果当犯边攻城时能奋勇争先或迎阵斩敌首级以遏其锋据守某隘口使敌骑不敢南下然後准入议功之列至於鵰斩零酋止宜量给赏劳其杀降买功拾汉级等项尤当重致其罪若贼已犯边一筹莫展即便繋狱处决毋赦盖才可惜法尤可惜天下不患无才而患无法法有所必不可赦则人知进则生退则死而勇敢之气自倍法可挠孰肯甘心白刃而不思退避为侥幸万一之计哉臣谓御将之道宁失一才不可失吾法亦以才可求而法不可复振也伏乞皇上勅下本兵速议上请申饬宣大山西当事诸臣着实防御施行疆场幸甚
敌患可忧营务久废乞重事权以专责成疏【兵科】
顷者皇上轸念京营重务革总督为提督改恊理为閲视真转弱为强之一大机括未几该三营提督恭顺侯吴继爵等奏称臣等才力绵薄智识肤浅须得部院大臣资望隆重庶可共济欲与文臣一同提督等因奉圣旨文臣一同提督兵部知道钦此又该提督左都御史曹邦辅题请分别职掌等因奉圣旨已有旨了凡营务遵典礼行不许妄议纷更钦此臣等反覆参详不谓世受国恩如继爵等乃敢装饰巧词蔑视成命大肆欺罔以至於此盖文臣如李靖武弁皆当属麾下武臣如穰苴文职不得仍牵制此自古人君用将之大较也惟今日京营之将不问其人之能胜与否但取纨絝备员以为故事不得不假知兵文臣以司督理閲视之责此我皇上一时将将之微权在臣等私忧过计犹谓任将之道必破格慎选方可得人乃继爵等惯谋身图罔思国计耻居调度之列假以推让之辞一则溷邦辅於旧套不使纠正其非一则惧营务为重任或可分任其责此其用计亦甚诡矣不知人臣忠君但求利国家安社稷已矣继爵等苟有利国家安社稷之心其自谓资望隆重者足以服衆志乎抑才力绵薄知识肤浅者足以服衆志乎我皇上试一问之而彼当无词也且国初勲臣躬冒矢石凡军旅之事皆所尝习即使专任其责谁曰不可今三勲臣中有身不出都城目不识一丁足不便矍铄者万一胡马南下虽令作偏裨且不可欲望使数万甲兵悉听约束不乱不散者能乎我皇上试一问之而彼当无词也昔路思令上魏明帝疏云比年将帅多宠贵子孙衔杯跃马轩眉攘腕以攻战自许及临大敌忧怖交怀雄图鋭气一朝顿尽臣不意今日景象即蹈此故辙然犹置练兵事不讲纷纷焉於礼度仪文间争上下臣窃谓他日误军国大计者必此辈也兴言至此臣实寒心伏乞勅下该部从长酌议邦辅既改提督凡各营之勤惰虚实及一应练兵事宜务要不时督率纠正不许推诿以负朝廷委任之意仍乞严饬继爵及蒋佑陈王谟等既欲藉邦辅资助即虚心听从如天顺中佑祖蒋贵之听人指挥?成名将乃无愧与国同休之义如袭旧套滋弊误国听巡视科道及臣等参究罚治以後推补将臣尤望皇上博选才贤勲臣流官之例不必尽拘庶责成专而统纪有定任用当而营务可振矣看详章奏广贼滋蔓奏词各异功罪欠明恳乞圣明大奋乾断正法纪破欺罔以亟救远方生灵疏【兵科】
臣等接到广东巡按御史杨标题为边城失守被贼袭?事内称大略谓本年正月初六日倭贼凑合寨贼四百余徒突入广海卫城要将总兵郭成参将陈濠革职戴罪参政姚世熙罚治同知常若愚致仕两广总督刘焘广东巡抚熊汝达丁忧陞任广州兵备佥事周舜岳免究及称曾贼就擒即报尽絶至今遗下许瑞二千余人尚费处分数月以来山海倭夷四起杀掳数万将来事势且不可知等因奉圣旨兵部知道钦此又接到广东和平县民何友益等奏为剿除山寇急救地方大变事大略谓广东远在岭海外久因上下欺瞒养寇流毒自嘉靖三十七八等年至今惠潮百姓十去七八见在山寇江汉曾摚曾廷凤等各分剿寨动以数万计皆向日报捷招安之所留也今和平新反逆贼徐仁器等僭号虎王纠集流徒各称将帅去年攻破土城杀死把总余大邦生员徐星民叶彬等二千余命今正月内又杀死寿官黄约等三百余命海寇许瑞林道乾等数万充满海岛必与山寇通同将使惠潮人民扫荡殆尽乞行真剿真招等因奉圣旨兵部知道钦此又接到两广总督刘焘题为仰仗天威克复卫城查参失事人员事大略谓广海失?调发同知郭文通把总焦绍领兵五千余名前往剿捕各贼闻风押带被虏於二月初十日夜逃至海晏场屯聚守巡二道亲临新会督摧官兵与贼交战斩级一十七颗生擒三名并勾引劫城内应贼六名各贼不支於二十一日夜下船遯去要将失事千百户甯绍杰杜良材等提问参政姚世熙同知常若愚罚治总兵郭成佥事周舜岳免究陈濠仍充为事官死事指挥王桢镇抚周秉唐恤録同知郭文通陞赏等因奉圣旨兵部知道钦此又接到本官题为类报擒斩倭夷山寇功级事大略谓据海防兵备各道呈报陆续擒斩山倭海寇功级一千一百零七名颗臣於剿灭曾酋之後专师征倭次及山贼今各起倭寇已被官兵攻撃败衂奔命计日可殄至於山海又幸各路官兵协心效命随处剿灭无不成功虽未能尽数殱灭然当挫败之余亦颇畏威歛迹等因奉圣旨兵部知道钦此等因到科臣等再三参详除总兵郭成同知常若愚参将陈濠总督刘焘巡抚熊汝逹已经吏兵二部及臣等节次题覆奉有钦依住俸戴罪改调无容再议矣今既收复卫城至於各官之住俸者应否开支戴罪者应否宥免死事者应否恤録领兵者应否陞赏非核实定夺恐姑息朦胧既失朝廷纪纲而避事养乱者且遂其计广寇何时而灭盖贼既入城必大振军威如往岁兴化之?疑兵奋勇夺城救斯民於水火之中乃可以言平复今贼屯据广海三十六日回至海晏押带被掳男妇勒令赎还又十余日其时不为不久同知郭文通把总焦绍统兵且五千余逗遛旁观听其洋洋而去臣始闻之犹不敢信以为然今据奏词其出城下船自来自去之状既与臣等所闻相同而谓追逐出境将谁欺乎文通与绍既同领兵彼处该道原未叙及今叙文通而不叙绍其未交战甚明况既战矣兵至五千不能挫四百之酋而以暧昧不明数级希图陞赏又将谁欺乎参政姚世熙佥事周舜岳既有守土之责自当均任其罪在舜岳乃欲以去任免究不知朝廷赏罚果可以见任去任别乎广海不啻一县治以其为不足重轻将必待攻?省会而後行吾法乎吁亦晚矣且遐方奏报有功则张一而为十有罪则掩十而为一将官饰诈以欺督抚督抚袭套以欺朝廷十五年来吴平除则曰海隅晏然矣未几而曾一本之横行如故曾一本擒则又曰两省宁居矣未几而许瑞林道乾之背逆如故今督臣曰随处剿捕无不成功按臣曰山海倭夷杀掳数万督臣曰攻撃追剿计日可殄按臣曰将来事势且不可知至於民奏各山海贼首动以数万计又有出於节年闻报之外者不知当以督臣之言为真乎抑以按臣及民所奏为真乎焘赴苍梧甫月余即能平曾贼方张之势冒朝廷陞廕之恩顾终其年而不能除已平之余孽臣不知平曾贼之功可属之焘而养今日之寇当属之谁此其故由总督巡抚互相推诿以故巧於避难者苟可延捱而去斯已矣孰肯怀奋不顾身之念为国家净万里妖氛也伏乞皇上悯念东南赤子慎重朝廷纪纲明察远臣欺罔勅下该部将郭文通暂停陞赏即行彼处巡按御史先将甯绍杰等提问如律其余节次奏报各官功罪一并核实奏闻果如臣言贼既自去万无以侥幸复城为各官赎罪之理及贼势猖獗是否真伪亦要明白声说庶督臣欺罔之罪自不可逃姚世熙周舜岳既有住俸之命却又循资陞迁是赏罚并行於一时似於国体有碍查无收复之功合照原职改调以示实罚至於督抚二臣应否革去一员止以总督移驻广州兼任巡抚听该部从长酌议上请定夺则地方幸甚
将官贿敌出边地方难保无虞乞赐究勘以惩玩弊振国威疏【兵科】
臣等节据赞理军务都御史大同巡抚方逢时山西巡抚靳学顔各报敌退疏大略谓本年四月初九日俺答大举从平敌边口入犯老营堡该正副总兵郭琥钱栋及各参游固守趋援官军李汝华等射打死贼人贼马数多斩获首级一颗贼遂遯去分犯威平比见正副总兵马芳麻锦及各参游兵形显露转向水头儿一带围聚马芳摘拨通丁於西古城等处对敌血战十数余阵砍死敌人敌马数多贼续增敌酋合营一处隐有围困威远之意该原任总兵胡镇等奋勇冲敌各贼渐退东从天城榆林口拆墙进入又该胡镇及坐营王士进等官丁生擒敌人一名斩级三颗夺马二十一匹其贼败去在山西则欲查有无失事与各官功罪在大同则谓城堡保全战有实功等因俱奉圣旨兵部知道钦此又据总督陈其学揭帖访得平敌参将张刚因敌到伊所管地方辄用黄伞二柄角带一束藤棍二副金段四疋银一百两潞紬十疋梭布四百余疋贿买俺答移营威远地方又称大敌入犯虽未南下所至地方难保无虞将领勇怯不无有异要将张刚贿敌并地方失事重轻及畏法偾事人员通行查勘明实等因到臣臣等窃念各边自嘉靖辛丑之变大同总兵王陞纳贿俺酋嫁祸於晋人至有猕猴移识避死之喻自是宣大诸镇遂恃此以为苟且自全之计在大同西北二路与偏老等处尤甚今敌入犯老营堡历平敌威远以至天城共计二十余日倏焉而老营倏焉而威平又倏焉而天城既曰伐彼狂谋不敢南下旷日持久又不闻堂堂一阵即彼酋忽来忽去之状臣等已不能无疑今参将张刚果有通敌嫁祸之谋则诸臣奏称古西城等处对阵十数阵可尽信乎平敌既以纳贿而免不知威远老营天城果皆不战而屈人之兵乎当此之时天气渐暑敌马最弱东西奔驰岂无一涣散之时乘胜远来岂无一骄惰之会昼牧夜宿岂无一可惊扰之机彼之散不过千百人而我以其全力制胜则可战彼视我兵无复敢战而我出其所不意则可战彼往来无宁居而我夜砍其营昼伺其便则可战何诸将计不出此甚者纳贡求免如治水者以隣国为壑但幸其出吾境焉耳未甚者拥兵自卫随贼远避以张虚声即为上计此其故臣知其不敢战有三而其所可恨亦有三盖诸将素未尝练兵所恃者数百十家丁耳家丁蓄则三军之气懈盖既不能以蓄家丁者蓄三军又安能使三军尽若家丁此其不敢战一也敌少挫即为失利一失利即恐有报复之计岂知敌失利亦来不失利亦来耶此其不敢战二也各镇堡辅车相成唇齿相戒何不可战今信地之外如秦越然失事之罪在本管而不在隣境策应於彼又恐移祸於此此其不敢战三也三者合而边疆几不可为矣臣故以为可恨一恨前未有当此炎夏之时敢於大举入犯者今一犯不待战而货物银两拱手以献比秋高马壮又不知何以应之今以往防夏之兵渐不可减矣一恨全盛天朝不能整旅振师至以中国而贡边塞即正张刚之罪然首足倒悬之耻其何以赎一恨货物银两岂出将官已赀其藉此剥削於军者恐不止此即此而凡可贿遗中外以求脱罪饰功者何不为也巡抚方逢时且陈列各将战功其於张刚贿敌之谋固知非所与闻但抚臣不言而督臣言之其一切敌过地方尽谓保全又於督臣所言差异所有该镇及山西诸臣功罪与地方有无掳掠非严勘正法恐无以破旧套而伸国威伏乞勅下该部先将参将张刚杻鎻来京从重问拟仍行宣大山西巡按御史严查通敌缘由是否止於本堡马芳胡镇等曾否交战各堡寨村落有无抢掠擒斩贼级是否真正及敌人进边失守人员一并核实奏闻定夺俟勘明之日再乞通饬诸边督抚将领敢有通敌如张刚者即便纠举以凭重治其相隣镇堡务要协力驱贼毋分彼此而失并守之义毋畏报复而失可乘之机毋以家丁而沮三军之气如仍前弊致妨军国大计听各该巡按御史参究庶苟玩之风渐革而边事或可复振矣
温恭毅集卷一

[book_title]卷二
钦定四库全书
温恭毅集卷二
明　温纯　撰
疏
仰遵成命纠正冒袭以彰法纪疏【兵科】
本月初九等日臣等接到兵部题覆云南廵抚陈大宾廵按刘翾各参原任黔国公沐朝弼疏其始谓朝弼既经勘明欲咨吏部议袭沐昌祚祖职其後又据抚按参劾谓朝弼欺隐正犯蒋旭等真为下愚不移欲待各事结的有悔悟畏法之意另请定夺其子沐昌祚匿比无良亦咨吏部待事结之日议拟施行随已奉有钦依及二十三日又接到吏部题覆兵部前咨谓朝弼既经抚按勘明其子沐昌祚自应照例袭爵又蒙皇上俞允臣等待罪该科职司纠正不能不为我皇上之命令惜国家之法纪惜盖自沐朝弼革职以来其子昌祚固难以父故而靳祖职然所以迟迟其袭者固以朝弼之罪一日未明则朝廷之法一日未正朝廷之法一日未正则昌祚之袭自难轻议且节年科部诸臣之所与该镇争者法耳岂特为彼母嫂庄田罪犯哉故三者而一涉含糊迁就则朝廷之法即荡然矣今按朝弼母嫂虽愿留滇庄田虽经处分至於罪犯蒋旭等乃系抚按缉获则朝弼摭抵之罪犹在蒋监既尚未获则朝弼占恡之罪如故是朝弼不肯舍一二罪犯以尊王命朝廷乃轻授极品公爵以优昌祚蒋监之获否虽不足为重轻而国家之法纪则关系甚大况停袭之命甫下而准袭之典随行臣不知兵部诸臣即咨吏部与同会议否也盖当未覆之先臣纯恐致冒滥已谬向侍郎曹亨谓既有前咨即应会议使移咨矣会议矣而又准令承袭其责在吏部无疑若不亟咨又不与会议其事则躭延迟缓之状隐有成就该镇冒袭之意其咎将孰与归哉夫天下最可忧者莫大於使君父之命朝更而夕改始言之而终不能行命数改则法乱法不行则人玩且勲爵重典也违逆重罪也朝弼以罪而蒙恩成命既出而复反其所系岂浅浅哉近该部题覆有一事而数变其说有一疏而自相矛盾如京营一议徒令人窃叹扼腕臣等不谓我圣明在上而令法纪不明命令不一若此也伏乞皇上念国纪不可不正思明命所在必行除沐朝弼听彼处抚按刻期拿送蒋监正身另奏定夺外其昌祚袭替一节仍遵前旨候该镇事结之日方许酌议施行庶法典明而主势尊命令信而国威振矣
秋防屇期时事可虑乞赐大加振饬肃兵威以预图安攘疏【兵科】
臣等窃计敌人自元年东犯蓟永西犯汾石之後独去秋虽入云中旋即引去一二年来在各镇犹号宁谧此岂我之兵力果能震慑其心使不敢犯抑歛翼养威正诸酋不测之谋今春徂夏少有压境之尘即便张皇坐困而况秋高马壮气肃弓劲又不知何以应之故今岁秋防臣等以为较往岁尤不可不严盖往者敌患独陕西三边为急宣大偏老次之蓟镇犹属内地自庚戌以来急莫如蓟是昔虽不能守在四夷而犹守在边境今不能守在边境而在守畿辅且所谓守者土兵既难补练敌台又未报完此其积怯之势一可虑也往所患者隣边居民或被抢掠今长驱深入甚则攻城破郡震揺京邑此其剥肤之虞二可虑也往边尘一起犹赖天兵救援今营兵日见消耗无论远征万一敌骑近郊不知统兵出战者何将随将敢战者何兵恐兵不识将将不识兵不惟不敢言战虽令出都门坚守营垒亦难矣此其本枝俱弱之势三可虑也宣大偏老近以敌骑蹂躏既失耕获之利敌即不来亦恐坐困况偏老人心素无固志大同故套惟恃通贿今幸明正其罪蠢尔敌人必且以失利为恨非我猛将大振军威将来事势尚有不可知者至於陕西套虏辽东土蛮各怀报复之心此其无所不备无所不寡之势四可虑也故臣等以为今岁秋防较往岁尤不可不严幸赖皇上轸念边圉凡督抚将领业已更置战守机宜业已申饬但臣等私忧过计窃据目前时事盖有不可尽恃者一如蓟镇自谭纶戚继光练兵以来所费钱粮亦云不赀若一旦以瓜期而去不惟尽弃诸臣前功使不得目覩其成以报天子而後之继者万一意见不同又另作一格局则今日安边之计只为国家耗财之地而边事终不可为矣臣等以此谓各边文武诸臣既择焉而後用之果才矣不但今岁秋防不得轻易虽不拘年限但求为国家坐镇一方则就任陞赏未有不可以酬其劳者如其不才则各路兵马已分布矣即在论列凡罪犯深重者固难轻贷其应降调等项如督抚总兵则先就彼降罚参游以下则先处以军法通候秋防毕日另行议夺至於参游守备果负勇略既难辄弃一为更置徒费往还岂若据其被论轻重即於本任降级惩戒严饬军门勒令改图如半年之内仍旧不悛径奏问遣昔唐臣陆?以庶官迁谪量移近地谓之横移今边臣之朝东暮西实与此类臣等愿该部凡用边臣慎勿横移如?所云也一京营练兵全藉二三副将计营将所着闻者焦泽与袁正耳当其充总兵也固以诸将之才皆出二将下今正虽老矣泽犹壮健乃置散地而诸副将中反多以怯懦者充之卒然应变何所恃赖且各营副将上既压於提督下复同於参游纪律不明未有甚於此者不知有警之时亦用其冲锋破敌否乎如其必用是平居无统御之权临时受折冲之寄以素不服习之卒而驱之使战其不格明矣臣等谓自提督而视诸将则提督固为大将自副将而视诸将则副将即为大将似宜少伸其权以便节制至於各营之兵旧所谓战兵家丁名色即系听征之数即今是否精壮应否堪战在提督诸臣当思操期在迩秋防在迩作何整顿务要兵识将意将识士情庶临时不致仓皇又查各年防秋之始预取各处骁勇名将致之阙下以备缓急今其可已乎一赏不遗小则赏一人而千万人劝昨者老营堡之获保全朝廷之所赏赉者镇廵耳臣等以为镇廵之功诚不可泯使非哨探者先得其情则该堡之危尚未可知则此哨探者固曲突徙薪之见也夫近年以来各边墩卒直作敌谍在大同大边尤甚每贼欲入犯先遣精骑絶我哨探名曰廵边以故贼已入境尚无烟火及有传报如老营者又不蒙朝廷分寸之恩此何以励人心而鼓谍者之气今何不查前老营哨探官军厚加赏赉以後各边如哨探得实果符所言即於勘报疏内明叙其功以便陞赏至於廵边零贼作何扑灭大边墩卒有无关系在各该总督军门随宜裁酌施行亦伐敌谋审彼已之定计也一勘报边臣功罪责在台臣往有不待勘报先已题请赏罚及勘报至又多异同如旧岁福建之事使王言既出而复返固非事体必候勘报乃又延至三五月或一二年而後核册到者又非赏不踰时罚不後事之义臣等谓以後各边少有烽烟凡该廵按衙门即便移驻近地详核各将进止虚实地方有无残破俟贼既退限半月之内即便具实奏闻庶该部藉此以便题覆朝廷据此以行赏罚不惟欺隐之弊可革而有功即赏有罪即罚亦可以励三军而作勇敢之气一兴师十万日费千金今户部之所计虑者各边年例耳一或有犯凡行粮犒赏之类不可胜算且自去年以来水旱频仍各省仓库搜括殆尽虽不蠲免岂无拖欠即今岁入之数安能常保如故凡此皆其所当寒心者合勅户部凡内而仓厰粮饷草料务广储蓄外而边镇如山西之偏老大同之左右等卫宣府之独石怀来等城蓟镇之喜峯古北等口与陕辽诸镇凡系屯兵堵截要地一应刍粮务先时预备以使缓急足用更望皇上加意节省悉蠲不急之务幸毋以军储大计置度外也一声东击西猾酋故智敌如分道而南或以犯南山为名而直攻偏老或以犯山大为声而直趋蓟昌者各该总督镇廵一失机宜则捉襟露肘势可立见如昨老营游击刘滋方欲东援贼又西至比及掣囬而贼已去矣合饬宣大蓟辽等镇诸臣凡一切应守应援事宜俱照节年条议遵行如贼西犯毋借口东援以失外防而弃山大如贼东犯须酌量缓急毋独守一隅而置我兵於贼後至於蓟辽昌保务据险堵截使匹马不敢南下万一深入其策应之责尤视各镇为重陕西三边自春以来套部亦往往扰我边民责令彼处镇廵宣力扬威毋贻国家西顾之忧一近时霪雨连旬都门之外陆地舟行闾阎舍墉十室九颓其在边境城堡墙濠又不知狼狈何状窃闻大同城堡类低薄特甚蓟昌边墙每依山凑砌即今坍倒诲寇不问可知合饬督抚诸臣亟为修补凡盐菜银两从便权宜工完从实开具奏夺务使墙堡坚完以资战守亦今日边防之不容已者再照军国大计凡据各边传报该部不时奏闻臣等不时纠正然呼吸之间安危所系少有迟留坐失机务查得成祖之於阁臣彭时孝宗之於兵部尚书刘大夏等一闻警报不时召问我皇上前岁一问石州之变而诸边臣即有骨栗毛竦者况今日兵将不及二帝时远甚我皇上肯默居深严而不为天下军民计哉伏愿查复御便殿旧规俟秋防有警之日容阁部诸臣面议方略诸臣中必有仰体圣心酌陈紧要事宜不敢以琐屑细务凟天听者臣固知各边诸臣必将曰我皇上之留意边防如此其有不用命者乎伏惟圣明裁察臣等不胜祈望恳切之至
鄙诈督臣馈送无名乞赐惩究以正颓风疏【兵科】
昨本月十二日该原任两广总督刘焘寓书於臣臣开函见有礼帖一通内开金色段等物共代银二十四两臣不胜骇异盖焘与臣既非同乡又无交好臣叨任今职颇於督臣职掌相关焘在苍梧经臣论列又在行勘之中其当远别嫌疑焘岂不知夫焘既为臣不满臣必为焘切恨无疑一旦改容加礼岂人情乎且银至二十四两礼乎贿乎况自科臣丘橓参论方亷以来其各该督抚与臣等科道官不相通礼久矣焘乃以身作俑此其谲诈不情之状固焘所习为而不顾者盖焘官已踰分囊已不赀声色纵逸之欲日所躭娱苟得一论劾而去实其所甘心者以故假此无名之馈既欲汚臣以泄平日忿恨之气又欲激臣论列以遂自已偷安之心臣於此非不知泯然麾郤不一宣腾则全浑厚大体若乃硜硜自全冒昧上闻不惟自涉矫激抑且堕彼巧术妨国家使过之仁臣之罪不可逃矣但臣言官也百司愆违尚当纠正赃货逼身又复隐忍恐世之效尤者且将曰通贿如焘亦不见罪言官如臣亦不纠举使天下士习日沦於贪鄙鑚刺而莫可救正者自臣与焘始矣故臣宁受冒昧之名而愿仕路之清明宁受太刻之诮而愿官常之肃整至於臣素无羔羊之节致来暮夜之金业已愧死入地矣除听罢斥外伏乞皇上勅下吏部再加议拟将刘焘或据平生斥夺其官以清仕路或念秋防在迩据此一节重加降罚以杜私交倘从此可以涤士风而挽世道即臣之心不白於天下而谤怨罪谪交加於臣臣亦无憾矣
敌人谋犯乞赐严饬内外当事诸臣大加防御以保万全疏【兵科】
昨该宣大总督王崇古蓟辽总督谭纶各塘报西有俺答黄台吉把都儿东有土蛮欲犯古北冷口宣大洪蔚等处已该兵部题覆奉旨严责将领诸臣其京城内外防守事宜又谕诸臣详议来说臣等窃以为敌果入犯蓟镇则据险堵截责在本镇就急赴援责在宣大山保昌辽镇压畿辅责在京营相机调度责在本兵臣等职司纠正其於诸臣一有功则请行赏一失机宜则请行罚似亦不必袭故套再行申明以滋纷议但俺答诸酋自秋以来结聚边外蓄谋日久既称欲抢粮路城子又称欲犯古北等处在我当事诸臣自当万分戒严窃见内而京营诸臣本以二三之见遂成掣肘之势即目寇至尚且互相龃龉不闻一体相关之义古之人有先国家之急而後私讐者况无上事而相持相沮万一胡马近郊号令不一臣且不能为诸臣曲说矣外而蓟镇数年训练之功全在此举一试今虚声已传塞外而诸酋迟迟不发固欲厚集其势以抗我师使我徒有虚声而无实用则临阵交锋之际尚有不可必者伏乞严饬京营提督蓟辽总督镇廵诸臣务要严加防御同心体国毋恃其不来恃吾有以待之其在京营务广集衆思怀同舟共济之念如立营於外则互相犄角或以我为正而以彼为奇或以彼为正而以我为奇其并力於彼非为彼也彼之营固则我之营益固正所谓辅车唇齿义也如未事而反面相溅临事而观望不顾纵幸免无虞而吴继爵曹邦辅等之失不可掩也其在该镇必多方哨探坚守所必攻之地预设所必胜之策果拒敌於外使匹马不得南下则功当首论苟一入边墙或设伏张疑或直冲其前或尾击其後使进不敢震揺神京退不得饱欲完归则功亦次论倘执一隅之见致有踈虞谭纶戚继光等之责不可委也京东诸郡县收歛保守之责既在有司当兹秋成亟宜收歛各归城堡使敌野无所获则不得因粮於我自成坐困宜饬顺天抚按速行各该郡县如敌压境果设方略坚守城堡俱依军功陞赏其怯懦无谋致有失?者听抚按据实参究至於有司入帘者公事毕宜令速囬陞迁者新官至方许离任不许因而推避自取罪责宣大山保诸臣已奉入援之命自当以京陵为重然敌既垂涎洪蔚则抚臣以下宜亦严加侦探毋令敌遂分道并击之谋果敌止东犯使力能捣其巢穴听便宜扬威以攻彼所必救至於今日急务尤莫切於赏罚二事然有师终之赏罚有临时之赏罚师终之赏罚所以论既往之功罪临时之赏罚足以鼓方张之鋭气除师终赏罚听臣等本科及各该廵按候事定之日分别查究外其临时赏罚如各该督抚自宜便宜行事惟外而入援兵马内而守城官军宜於行粮之外多备犒赏银两在通州昌平者即令部臣计算在京城者另委官员收支庶重赏之下必有勇敢至於不用命者俱照军法行事已蒙钦命在当事诸臣着实举行之耳臣等不敢再赘
边报日急再陈防御事宜以保万全疏【兵科】
本日臣等据蓟辽总督谭纶据石塘岭参将陈勋揭据家丁杨大旺等报称濳出白海子迤北了见大举敌兵约长七八十里赶着牛羊祭了天於八月十二日起身往东北行走至十六日尾儿方才走尽本日有游贼三骑向墩密说黄台吉俺答都往东北去了只近新月儿上来进里边去要抢马兰古北东西地方又一股围色振儿抢独石龙门就进黄花镇往东一带又说一股抢大东边等因到臣臣等看得石塘岭所报敌人欲一犯黄花一犯古北一犯马兰一犯大东边先据东路节报土蛮亦欲分犯是东西二敌分为五道虽尚在边外然深入之计已露情形而国家防御之兵在蓟镇号一十三万在京师号十万其各援兵在宣大山西号二万有余在辽东保定山东河南号五万有余通讣不下三十余万而又我处其逸彼当其劳我环甲待战彼越数千百里而来兼以贼党之中半吾赤子苟申吾招降杀敌之令则彼之党散苟在我将帅人人思奋则俺把诸酋之首且可系而致之阙下此在我皇上布恩威与中外将帅鼓舞三军何如耳臣等待罪该科但恐贼以必胜为主而来我以未见贼之兵而怯则固不能无杞人之忧者谨以防御未尽事宜为皇上陈之幸俯赐采纳焉一慎择衆议以止揺乱近边报来凡各臣子人人切齿累上封章俱蒙皇上采纳无非先事预防之意而各该官民即汹汹惊扰万一寇至而甲可乙否上下震动一则使本兵茫无定见一则使官军漫无定守甚非安内攘外之计伏望皇上明断於上当事臣工详加裁酌不得一槩取必以滋纷扰至於各城居民在廵城御史多方晓谕与其惊惶而失措不若安静以并守之为得也一验试器械以求实用晁错云器械不利以其卒予敌也窃惟京通二处合用弓箭盔甲神枪铳炮佛朗机火药等项或朽坏不堪或日久未试即如火器临时一不堪用则衆皆东手矣请饬该部及廵视盔甲科道官作速查验前项器械应否堪用如不可恃务预先整理不得以费用之故而妨大计违者听廵视并臣等指实参究一慎守要害以遏敌势查得蓟镇自庚戌以来敌往来直侵内地独昔年总督杨博拒敌於外本之探报已真以故随其所守皆与贼相值则我之所守者约而贼之所犯者昧矣今诸酋分道之谋虽真伪未定苟非预得其真情则贼将攻其所不守而我守其所不攻矣请饬总督谭纶等耳目虽借属夷哨探尤贵多方如敌直犯一路自可并力堵截倘果分道而南则我虽涉於无所不备而彼之势亦分矣务要酌量缓急同心防御使敌骑不敢南下虽无擒斩自准奇功万一纵贼深入其责将谁归哉一预支月粮以鼓军心伏覩皇上轸念蓟镇军士发银犒赏内外军民亡有不感激泣下以为皇上优恤之恩如此则敌人不足平也今营军犒赏之典除候临时请行外至於月粮类过期支领此在无事则可即目并操既无繇别营生计一赴营垒不惟多内顾之私而数日行粮亦不能自办矣请谕该部查各官军於九月之粮即先放给则以所应得之物而给於所急用之时此盖不加赏而自劝者一速传的报以便防守盖兵家之道耳目为先传报不的非虚布军马以老我师则误失机宜以致仓皇庚戌时蓟州之信十日不得闻通州之信三日不得闻城外之信城内不得闻失在於探报之役差委未专耳请谕兵部凡蓟镇塘报与城外走报各令分????的确使有专责少涉迟延致悞军机置之法毋宥一弹压草泽以消奸谋山东河南之兵既应赴援该省旧称多盗乘机窃发本其故智先时防御势不容已请饬河道提督军务都御史及该省司道郡县官各照所部之地严行防范庶邪谋寝而内变不作至於二省抚臣已奉入援之命即宜提兵境上俟有的警星驰赴援不许逗遛自取罪责一并力重城以固外防臣等窃以京师惟重城难守盖城本低薄内多旷地防守官兵又视重城为差异万一难守关系非细请饬该部量添兵力壮丁仍乞蚤委文武大臣预先料理务使不可胜之势在我而後京城之防守为益固凡此皆国家胜算之未技为诸臣条画之所未暇及者臣等私忧过计偶有见闻不敢缄默伏惟裁酌施行幸甚营制屡更统帅不一恳乞圣明亟赐裁定以正事权疏【兵科】
臣等窃惟京营之制始辅臣倡议意以为收兵权饬戎务在分营选将既其说不可行於是迁就焉为益三大将已又益三文臣合之为六提督时科道官固力争之乃以秋期至遂姑置不讲今边声渐缓将领无统纪臣不得不竟其说盖营制之坏失在於不择将而添将不增军而增官不讲训练而讲营制易有之师或舆尸凶宋程颐以为军旅之事任不专一则覆败立至今奈何以一辅臣故而用三大将以一勲臣故而用三侯伯又以三侯伯故而用三文臣假令此六人皆才且贤然十羊九牧之害臣等犹不能无虑况入秋以来一分布兵马辄肆胸臆择便利历旬余莫能定岂惟文与武不相为用而文臣中亦自相矛盾矣千把总号头受参游令倏焉而副将之令至又倏焉而文提督之令至又倏焉而武提督之令至多指乱视多言乱听即无事且不可况欲以临敌乎各卫所官军杂置三营中则此六提督者能无各卫所公移乎有之则一官而往来六提督之门者纷纷矣其费可不问而知也且三营各三副将将将兵各五枝不可谓分乎分矣得其人则合之为三大营分之为六副将又合之为一总督一协理盖祖用先帝之制而诸副将之分属统领者又隆其权虽不用辅臣之言而分三为六合六为一者又於分数为甚明故臣等以为文武大统帅则莫如复先帝制便盖今日所患者不在兵强而在兵弱不难於练三军而难於将领得人昔人云有将则有兵今营将类庸懦昏昧与之谈攻战则口禁莫为应且行伍消耗视祖宗时不啻十之三四乃日建议日添将日取中旨如儿戏者终岁无成说其於兵政有分毫裨哉伏乞勅下兵部详议上请毋拘成说毋循私见果大将太多即革去四员遵照先帝一文一武以司总协其诸副将各仍近议分统以後推用将臣不拘某类但求知兵老练者充之至於补伍练兵事宜俟议定更望皇上严饬当事臣工大破常套从实振举使数十年积弱之势转而为强臣等不胜愿望之至
恳乞圣明遵祖制慎赠典以重名器疏【兵科】
昨该礼部题覆司礼监太监陈洪乞恩疏蒙圣旨是陈洪侍朕恭慎效有勤劳伊父准赠都督同知母一品夫人後不为例钦此臣等不胜骇异以为祖宗二百年赠官之制至今始变随查大明会典凡武职有功封赠父母各照见授职事对品封赠无有赠内官父母为一品者先帝时太监温祥得赠其母为一品夫人然越礼踰分已当议革而温祥之父不得与封者以子为太监父无封太监例耳讵意太监陈洪即因温祥赠母而求并赠其父已自无例可比矣而该部则曰赠官原比武职事例岂以所引滕祥廕弟侄为赠官例乎且都督同知与一品夫人皆极品爵也洪不过一五品内侍耳视对品封赠之例既不相协而内臣之於武职又何相干涉今天下武职多怠玩而不振者以爵赏不足为天下劝耳使都督同知既可以无军功而得则人何必蹈汤火赴白刃视死如归耶即有蹈汤火赴白刃视死如归者陛下其何赠以加之耶夫赠军功与无军功者同则人且不劝况有军功者尚为品级拘未尽可得都督同知耶陛下即以洪为恭慎为有勤劳然蟒衣玉带陛下之所以宠之者亦极矣洪果知恭慎其何忍以私亲故而坏国家二百年之制陛下又何忍以宦官故而施此二百年未有之恩耶且此典果出陛下意乎抑因洪曲请而後与乎又因阁臣票议而後与乎果出洪曲请陛下直以祖宗之制问彼自当无词以对若出陛下意则阁臣当救正部臣当执奏今在廷诸臣皆知出阁臣票拟则其意不过以上下之情未通遂不得已为调和中外计耳夫陛下为天下臣民主不使阁臣直行其道而使不得已市恩中贵虽废祖制坏名器而不顾臣等窃以为不可伏惟圣明裁察
屡据边报乞赐严饬边臣大加逐剿以戒不虞并议处降人以全国体疏【兵科】
据宣大总督王崇古掲报本月十二日敌酋黄台吉等率衆一万余骑自弘赐堡石彦庄沟进入随调宣府总兵官赵岢自左卫驰赴策应督发原调宣府副总兵官刘国东路参将马孔英西赴聚落探贼迎剿本日晚敌骑至城东二里东塘坡下营黄台吉遣一骑近城答话索要原降那吉等本日四更时原任总兵胡镇督统参将葛奈游击朱澣兵马二枝在城东关外下营见从南来敌人二骑当令胡天福等活捉前来审一名土乎赤系大同通事一名哑都雅系番人称说是黄台吉家人差来往大同与把汉那吉说话未曾相见复问此来为何本番囬称止是要小官儿胡镇等将本职连日传示词语若要那吉不当拥兵入犯见今调兵与你厮杀谁肯轻将那吉与你你若无礼就将那吉杀了与你看至五更时贼往东南行走胡镇刘国马孔英并参将原于天追袭赵岢自万全左卫趋许家庄十四日各官追奔地名自造堡贼扑来各官督军齐用神火奋敌打死敌人数多就阵夺获鈎杆一十二根十五日贼俱在许家庄东南行走俱不开营又称马芳先西下朔州不及掣囬胡镇囬防适与敌遇其刘国马孔英之兵既与血战胡镇兵马累与连营闻贼终夜惊扰若敌十五日果犯该城地方赵岢已至自能追击必囬阳和天城大川北遯已调参将贾国忠杨尔干并标兵二枝及刘国马孔英之兵在天城等处伺候邀截敌连日野无所掠人马无食或可挫敌获功其原遣立功官田世威带通丁鲍宗德等赴威远一带据本官报称老酋差人至边答话世威备将朝廷恩威示各官收养伊孙之恩责令还抢掳人口执送许为奏请天恩不杀其孙容伊纳欵议与放囬即差鲍宗德同原番直入敌营亲见俺答一一承许生死必欲见其孙子百凡俱当依从且死不甘心以伊孙买卖诸逆对天发誓若与我孙情愿一统天下每年进马三百匹永不犯边又称黄酋索降闻言啼哭其犬羊之情本图乘虚抢掠二镇兵马云集到处扼堵大遭挫折刘国一战大炮打死敌兵人马数多敌亦知惧即时起营且敌素强悍必使见兵遭挫方可折其骄气坚其哀求又据宣府廵抚孟重塘报据总兵官赵岢报称十五日驰至地名躧田堡与贼对敌斩获首级四颗得获敌马敌器口袋不计其数贼即收营退遯等因到科臣等惟自那吉投降以来俺答屯结威平黄把深入内地一欲乘间抢掠一欲强索降人据称我兵云集大挫贼锋果如所言则敌人强索之谋既寝其谓势必北遁是矣但地方有无杀卤未经勘核敌情叵测且又尚在境内万一东西共犯或扬兵塞外使我军东奔西驰无时休息或托言哀求使我缓备而隂为攻困之计其该镇督抚将领自当乘胜振威严为意外之防一有踈虞其责不可辞矣至於俺答哀求纳欵一节此中国威信之体外属观望之机俱在此一举昨该兵部题覆处置降人事宜蒙旨赐以官服且令该镇官加意绥养候旨另用臣等以为事在边疆自当听彼展布且敌方入寇岂容妄言予夺以亵国威近闻边臣亦自以坚执不与为非而又俺酋哀词恳求则在我或予或否自当详议盖中国之於外属来则有备去则不追即诸酋之君长降亦不过厚加赏赉以遣其归不惟不可用而亦无久养之理况那吉一小?子彼舍之无关於盛衰我得之不足为有无在俺答则必欲生还在中国则必欲养用臣无论那吉久则必思扬去自是诸酋以索降来则彼之师反有词而堂堂中夏得一酋即欣然以为奇货而质之其自小也亦甚矣且强索而後与固示弱而失予夺之权哀求而不与又不武而失广大之体但敌既入边须令收兵远遁果情出哀恳不敢复犯边疆然後宣布朝廷不杀之恩许令那吉生还其应否纳欵应否责令执送叛人或尽杀叛人合行确议必使吾中国之体不失乃为可耳至曰每岁献马三百则中国所重者信义耳又乌用彼马为哉伏乞勅下兵部详议上请严行宣大督抚镇守等官贼未出边务大奋军威刻期逐剿以靖地方果彼哀求降人方许遵照钦依施行其敌过地方有无杀掠及各官功罪仍行彼处廵按御史严勘径奏则边方不扰而国体可全矣
恪遵明旨查正公用银两疏【万历丁丑年时任光禄寺卿】
近该吏部会同户部题奉圣旨这事情既查勘明白方扬方抗王廷卿都降一级调外任用王廷卿所奏虽出私讦然仓库钱粮不奉钦依擅充私用是何理法以前且不查究今後两京各衙门都着一一清查有相沿积弊着首举厘正奏请定夺如怙终不行厘正及首举不尽的着两京科道官访实劾奏钦此钦遵为照本寺供应上用膳羞及内外饭食筵宴除正项外一应雇覔搬运扛役及公堂厅署费用查刷揭帖修补房竈等项头绪甚多俱於库贮麻连蒲包房租等银内预赴科道挂号支用独糟价及年久麯末与各署余剩物料等银向收厅库每年约二百两不等陆续幇贴良醖署脚价器具及修补房竈等项相沿支用虽系公费未奉钦依终属未安今蒙皇上谕各衙门首举厘正臣等逐一清查尽数首正凡臣等先已革过及今次应存数目相应开立前件上请恭候命下本寺查照後开欵目置木牌悬于堂壁仍置立文簿二扇一存本寺掌印官备照一付典簿厅查照遵行其糟价及剩各项银两不论多寡同麻连等银俱收入堂库凡应用银两悉照後开额数赴廵视科道挂号方准支用如有未尽入库及额外冒支私用许廵视科道指实参劾伏乞圣裁
计开
一各署雇覔搬运扛役每年挂号用银四百两
一查刷道书手工食每年挂号用银五十两四钱前件臣等查得扛役银四百两每年俱支库贮麻连等银今前项银两库贮不多臣等自本年正月以来裁减冗役八十余名又有礼部新补厨役足充搬运扛役今岁已终俱未支银雇覔似应立为定规以後不许再支库银致令难继先据查刷本寺湖广道唐御史手本开称本道书手既系食粮厨役又相沿支领工食甚属冗费所有公食银五十两四钱相应裁革以上二项应尽革银四百五十两四钱伏乞圣裁
一本寺堂上官到任离任案衣公宴笔墨印朱习仪监宰陪祀供事上陵赁房摆饭及科道进寺收放钱粮摆饭各衙文移纸劄丁忧病故官吏奠仪棺木等项每年共挂号额支银二百两
一厅署官三十八员到任离任每年挂号支银约六十两
一查刷道造御览揭帖每月各役食用银三两写帖工费及装绫殻等项共挂号银五两八钱五分
前件臣等本堂公费银二百两今岁已终止用过一百五十两尚余五十两相应量减四十两每年议留银一百六十两厅署官公费减去二十五两止留三十五两以充前项费用先据查刷本寺湖广道唐御史手本开称查刷进呈御览工费每月八两八钱五分相沿似多合每月工费减银二两五分每年共减银二十四两六钱以上三项共量减银八十九两六钱伏乞圣裁一每月成造进膳本匣鎻钥等项并修补本寺房垣炉竈每年末挂号约用银七十两不等
一良醖署米麯脚价及治办造酒器具每年未挂号约用银六十两不等
前件臣等查得本寺及器皿运柴各厰每遇大修俱题请行工部修理其各厰不时修补原赴科道挂号动支各照旧独本寺各署及各仓房不时修补及每月膳本匣鎻及良醖署器具脚价委不容已相沿俱支糟价及余剩料银今议糟价等银俱入堂库挂号支用见今积余银一百四十七两即交库内以後续收前项银责令典簿厅置立号簿凡登号前银每月即令各行赴库上银前项应用银一百三十两俱於科道挂号支用伏乞圣裁
一行各衙文移并囬部实收每年用湖广呈文纸银九两六钱土地祠香烛年终封印门神鹤鹿食用银八两九钱本寺堂厅署每年用刑具银二两八钱其卿少卿寺丞到任离任公宴案衣及雨具扇伞更换坐褥斋宿油烛灯笼难以预定以上各项每年共挂号额支银二百两
清查供应器皿酌处成造以节财用疏【光禄】
据大官等署署正林及祖方岱苏大生杨铉等申称蒙本寺清查各库器皿若干合行造办若干逐一开报以凭酌处成造依奉会同管器皿库署丞侯于鲁张天相王尧相许成材查得四署年例两京器皿共该一万件今大官珍羞良醖三署各有余积今会万历七年分器皿通应量减大官署见在器皿三千三十件合量会工部四百件南京一百件珍羞署见在器皿共四千五百二十四件合量会工部二千二百九十五件南京四百件良醖署见在器皿三千三百七十五件合量会工部四百件外擡酒摃架各四百五十条件掌醢署器皿供应独多虽有见在二千六十四件仍应照旧造二千三百八十三件南京造一千件又查得黄绢袱除用过囬销汚坏不堪外见在一万四千六百五十四条黄丝绒绳一万六千四百一条黄绵绳七千六百四十条锡器见在及追囬各处侵占共一万九千六百八十八筋十两逓年常例并续添等项供应每岁约用黄绢袱黄丝绳各三千条今以库贮见在并新收两京年例之数计之可供六年之用其锡器内每年两京成造随卓锡汤皷查历年以来并无支用每遇茶饭筵宴合用器皿又将锡皷改造用毕还库徒糜原造工费又查得工部厰随盒小袱又黄绒绳历年以来亦无支用见今堆积相应酌处各等因具申到寺臣等查得万历七年分各项供应器皿既经各官量减其应用六千九百七十八件合照例成造至於工部厰随盒小袱及黄绒绳与两京随卓锡汤皷既不支用本寺以後会计俱免开造其黄绢袱黄绒绳见在既足六年之用合暂停止俟三年後如恐不敷预行题请锡器见在及追囬各处侵占一万九千筋有余若岁岁清查即有折损能费几何万一数年之後果不足用再行会计锡料送寺随宜成造应用器皿庶免重复工费或于财用未必无少省矣
重宴赐以抚远人疏【光禄】
近该礼部题处给赐夷人奉圣旨并及宴赏酒饭着臣等本寺选委署官清查管理臣等仰见皇上体念远人恩至渥矣除即选委亷干署官逐一清查凡筵宴下程务令鲜洁足数外但夷人嗜好不同内多不食猪米等物每给下程多求折价或求换给生羊臣等以未奉钦依不敢擅折间易以羊即色喜谓得实用而所得本色下程又托舖户人等转易别物既难望如原价又难保无侵渔虽有实费徒润狡猾深于夷情未便合无比照近来赉予改给衣物事例凡各夷到京令通事译审应得下程除愿本色照旧给送外其愿折价或愿生羊详具手本送臣本寺照依时估改给至于午门外酒饭桌席治办虽属本寺收送卓席系各边伴送员役及会同馆馆夫往往攘为已物非本寺所得禁治以后遇宴如各夷职官及跟随人役愿亲收者不许各员役干预其余如朝鲜等国职官每桌立一单票明开件数筋两预令馆夫报名填票交送如有克减严加究治仍行锦衣卫责令护宴校尉驱逐闲人不许拥观乘机混抢庶朝廷恩礼不为虚文而夷情甚顺将益动其来王之诚矣恳乞圣明勉留大臣以正人心以全国体疏【甲申时任大理寺卿】
近该吏部尚书杨巍覆议御史丁此吕疏其词稍激以致给事中王士性御史江东之等交章论巍且及辅臣申时行与巍累疏求去辅臣许国侍郎陆光祖等亦有激求去一时在廷诸臣人人骇异幸赖皇上洞烛屡下温旨勉留二辅臣与巍及令光祖安心供职二辅臣素明臣子委身大义必不忍再萌去志诸臣闻之色喜谓我皇上知人之明真同日月独巍求去之念未巳臣愿皇上以大义留之盖大臣与庶官不同庶官无大责任犹可轻去以报国之日长也大臣受国家数十年高厚之恩其进退系贤不肖观望其既退欲复报恩无繇而以一二少年之言为洁身自全之计非大臣所宜尔也巍之居家孝让立朝公正皇上知之中外之臣知之即论巍者无他过可指亦心知之而必欲罢巍因使诸大臣不安其位将令言官受一网打尽之恶名亦非言官所宜尔也臣无论言官用意公私窃念吏部以进退百官为职掌请旨调一御史而必求罢一尚书抵之投鼠不知忌器於国体士风关系不浅况人才难得老成人尤难得臣不愿当我皇上极圣至明之时而有轻弃老成令诸大臣解体之过举也又不愿使九州四夷闻之疑朝廷举错失当或叹息或归咎建言者之不忠也伏乞皇上再降温旨以大义勉留杨巍令与诸辅臣协心辅治庶人心可正国体可全臣无任恳切祈望之至
自陈乞斥以弭天变疏【大理】
近该广西道试监察御史朱琏星变陈言该吏部都察院会题节奉圣旨是四品以上京堂官俱着自陈钦此臣系四品例应自陈臣繇嘉靖四十四年进士历知县给事中左右给事中都给事中左右参政太仆寺少卿提督四夷馆太常寺少卿陞今职伏念臣质本庸愚才更踈浅官县令愧无牧爱之声叨省垣徒负建言之责两参藩政旬宣无能三历清班瘝旷是惧伏乞勅下该部将臣即议罢斥庶幸位者去而仕路以清其於天变或可少弭矣
温恭毅集卷二

[book_title]卷三
<集部,别集类,明洪武至崇祯,温恭毅集
钦定四库全书
温恭毅集卷三
明　温纯　撰
疏
忠臣巳褒外亲未宥恳乞圣恩推广明诏大慰忠灵以培圣代纲常疏【甲申时任督抚浙江兵部右侍郎兼都察院右佥都御史】
卷查先准兵部咨该广东道监察御史屠叔方题前事本部覆奉钦依咨行各抚按官通行司府州县卫所吊取节年军册备查革除年间被罪诸臣除齐泰黄子澄外其方孝孺等连累发遣亲故不拘见在死絶遵奉明旨务查世代远近接辈来历明白的确开具奏免以广皇仁内有族党亲戚坟宅资产久在戌所者若一槩迁移囬籍於人情恐有不堪合听其自便愿囬者给与免帖放囬不愿囬者给与免帖仍在戌所附入民籍随住该卫即将册内军名削除不许复行勾提本部仍载入考成簿内通限本年十二月终奏报如原无应宥人数查实咨部不得轻信流移奸人妄告混免等因备咨前抚臣萧准经案行浙江布政使司转行各清军守廵海兵等道及各府州县卫所逐一查议呈详以凭具题去後未报该臣接管催据该司呈称依奉行据杭湖绍金衢严处七府各囬称所属州县卫所并无革除年间被罪诸臣方孝孺等连累发遣亲故无从开报各具印结缴覆在卷又据嘉兴府申称平湖崇德海盐嘉善四县海宁嘉兴二卫所并无前项累遣亲故止据嘉兴县申开应宥军人吴阿真秀水县申开军人朱庆员等虽无明书方孝孺事蹟而有奸恶外亲字様范小孙等系忠臣方孝孺株连杨任外亲累遣桐乡县申开军人仲阿添等事亦因革除年间忠臣方孝孺株连杨任外亲牵累发遣俱各有据均应一体申豁等因又据宁波府申称鄞慈定象四县宁定昌三卫所俱无前项累遣亲故外据奉化县申开忠臣戴德彞累遣军人屠叔保并户絶军人杨佛童等拟合转申豁免等因又据台州府申称黄岩天台二县并台州卫左右中前水军等所松门卫左右中前楚隘等所海门卫外属前新桃健等所各无应宥军人其临海太平仙居宁海四县台州卫後所松门卫後所海门卫左右中等所各造忠臣方孝孺王叔英郑恕累遣军人陈景原等文册到府理合申详豁免等因又据温州府申称永乐平泰四县温金盘三卫海瑞平等所各无前项累遣应宥军人止据瑞安县申开忠臣卓敬累遣军人徐亚生等到府合行转申遵例矜豁等因及准清军守廵海兵等道各咨覆到司该本司左布政使衷贞吉右布政使余一龙查得原题止称革除年间被罪诸臣方孝孺等并未开有诸臣细名今据各府造到册内有忠臣戴德彞王叔英郑恕卓敬累遣亲故随查得先为仰遵明诏查録遗忠以彰圣政事该廵按浙江监察御史萧具题革除年间被罪诸臣方孝孺陈性善戴德彞卓敬刘璟郑恕郑华王叔英程本立卢原质龚泰卢迥一十二人俱经礼部覆查遵奉钦依褒表备行抚按二院转行本司於省城总建一祠春秋致祭讫为照戴德彞等既与方孝孺俱系已褒忠臣则凡累遣亲故通应一体推恩矜宥但有祖充军役继复累遣而调并别卫者虽应宥其後卫军役而原系军籍随卫安居多年似不必更张生扰至如原籍有丁尽而户存及丁尽而户絶者均应照例开豁再照嘉兴府申送嘉兴等县册开有方孝孺株连忠臣杨任致累伊外亲范小孙等遣戌虽范小孙等非方孝孺亲故而遣戌实繇方孝孺波及亦应并免今将各府县卫所查过累遣军人姓名来历分欵造册见在呈乞本部院再加查核俯赐会议题请施行等因到臣据此该臣会同廵按浙江监察御史范议照捐躯尽节人臣殉国之忠褒往劝来圣王砺世之典革除年间被罪诸臣方孝孺等节蒙累朝褒崇恤録所以振纲常表节义者诚千载之一时矣但诸臣外视族属连累发遣者尚未矜复似犹未足以普圣泽而慰忠魂也兹者仰荷皇上俯纳部院诸臣之言特旨查豁纶音一下非惟株连蔓系久戌穷囚喜得更生之幸而凡率土臣民莫不举手加额感激鼓舞共思殚忠毕义报效於明时矣臣等仰承德意敢不竭力清查以期对扬於万一今行据该司呈报前来臣等逐一细加查核除祖充军役继复累遣调并一卫者照旧军籍随住不必更动生扰外其方孝孺戴德彞王叔英郑恕卓敬诸臣累遣亲故见在伍供役者似应悉从矜宥以沾浩荡之恩原籍丁尽户存户絶者均应遵例开豁以免勾扰之害至如方孝孺连累杨任并累伊外亲发遣者虽非孝孺亲故而实繇孝孺殃及亦应并请宥豁以弘一视之仁据呈查议的确委无诈冒奸弊相应具题伏乞勅下该部再加查议覆请将革除年间被罪诸臣方孝孺等累遣亲故见在着伍吴阿真等八十二名连累杨任外亲范小孙等十一名并丁尽户存户絶朱阿定等六百九十一名通行本省各该府县卫所尽行宥免愿囬者给与免帖不愿囬者亦给免帖仍在戌所附入民籍当差该卫削除军名不许复行勾扰仍督行外省直卫所遵照但有营丁在卫者一体查明豁免开除施行庶圣恩广施忠魂永慰不惟雪彼时株蔓之寃亦且扶万世纲常之重矣
议留紧要将官以重海防疏【督抚】
臣近接邸报见兵部推分守宁绍参将卢述调补四川松潘蓟镇中路游击朱先陞补宁绍参将又接邸报该本部题留朱先仍在蓟镇中路推中路游击任弘道改调署宁绍参将事俱经题奉钦依讫该臣会同廵按浙江监察御史王议照分守宁绍参将卢述驻劄舟山统督水陆官兵控辖沿海卫所军务繁剧本官在任以来谋勇兼资恩威并用恤边困而苞苴无染遇警报而矢石亲撄先据定昌等营卫兵军胡亮等俱称本官爱士卒如婴儿甘俭素如寒士惟恐任转他省有失怙恃节经具状愿留加衘久任等情臣正批行司道查议呈报间不意忽调前职又据定昌等卫所官军李环等连名告留情词恳切臣当即一面牌行本官遵奉交代近例照旧管事外臣等窃惟浙省海防宁绍实居上游而定海最为首冲参将所辖四区而驻劄舟山者孤悬海岛之中与各参腹里近海者不同非惯习风涛素恊军旅之望者未易胜任今卢述一官七载久任多劳观其合词恳留可徵舆情胥戴况近据被掳人口囬称倭夷旱荒四年造船意图入犯抢刼今岁堤备事宜视往年更宜加慎目今大汛届期一切选练兵卒缮饬船器分布哨道控扼险要等务本官见任料理出洋蒙改松潘原非陞转其後代者万一海波未习再议更调非惟人心失望抑恐地方有虞臣等质之司道察之行间舆论与近日海上传闻倭情皆以留参将卢述为便辄敢冒昧具题伏乞皇上俯念边海重地汛期正临勅下兵部查议覆请将参将卢述照旧留任或念任久量加副总兵职衘照旧管事地方幸甚
乞赐议处佐贰首领官员以风厉吏治疏【督抚】
臣在先帝时叨任户科给事中条议各省直州县佐贰首领贤者另疏荐举该吏部覆奉钦依其後山东抚按疏举吏员县佐赵蛟杨果遂成良令而各省亦相继遵行为例各佐贰首领官庆一时破格之遇未必无感激思奋者但臣建白初意原为科贡之外例贡吏承贰途拘於资格即有贤能如先臣况锺之能为名知府者亦无由自抜且以佐贰首领所管清军水利徵粮廵捕诸务无日不与相关得其人则闾阎省追呼之扰不得其人则苛琐需求但视钱货多寡为处分轻重其受害者更系贫弱小民故臣当时有此论列今行之既久多以各官难保其终即有与民相安者亦不敢辄举一省中佐贰首领何止二三百人乃所荐举寥寥二三人耳各官知难与二三人中也始甘心败矣下官既甘心于败上官不得不戒与逐夫戒与逐而可以风厉各官使改心易虑乎祗见戒逐愈烦败者愈衆是戒逐止足以速其贪而贪者又不可尽戒与逐也於是容隐之弊滋而苟且之政多矣以臣愚见必大为鼓舞导以为善之利而又使之不得不为善其州县佐贰及三司府卫首领贤能着者不拘举贡吏承照旧循例荐举果系多才之地仍增益其数若有与地方相安不能尽举者仍听督抚与各差御史岁终或复命及地方紧要员缺具咨掲荐举该部酌量本省相应员缺次第迁转在各官事体风俗易於谙晓有熟路之便不得荐於疏者或得荐于咨掲其途既广其趋自衆是导之以为善之利也历官本省无勉强粉饰於此乘便改节於彼之弊是使之不得不为善也且往时陞任谁能不用里甲夫马迎送而今可省矣或者以各省地方善不善为词而一省中亦有善不善况风厉各官以上进之路尤不当论地方善不善以先啓其私便之图其各官举後或有改节即今日荐举明日论劾斥逐尤足以见无成心而不得以各官改节过责举者庶此法可以久行是於就近迁转之中寓久任责成之意化苟且见小之念为感激图报之忠使闾阎小民尽受其泽亦熙朝一盛事也伏乞勅下吏部酌议施行
恳乞天恩俯赐议处漕粮以苏运务以拯民困疏【督抚】
据浙江布政使司督理粮储漕务道右参政王应乾呈称本省浅船岁????民七料银三万一千三百余两去年造船六百五十七只该工料银六万七千六百余两除岁????外余欠尚多若明年全运本色再造新船必如前数方足额用船料万分无措乞赐议处改折免致缺船临期误事等因该臣批行该司查议通详间又为恳恩永苏民困事准户部咨开据杭州府新城於濳昌化三县粮长章通茂等状称三县山僻舟楫不通运米艰难向系徵银解司给领买米牙保勒索运军刁诈尽遭涂炭乞将三县粮米改折解淮抵嘉湖之三六二府出米兑运代三县之漕粮等情到部咨烦查三县兑运果为民累审据衆论相同即准改折囬咨定夺坐????等因又经臣案行该司查议明妥详报去後今据左布政使衷贞吉右布政使余一龙呈称行准粮储漕务道咨议及据杭嘉湖三府州县各掌印官逐一查处明悉申覆到司转呈到臣据此该臣会同廵按监察御史王世扬议照该浙省财赋凡起解本折输纳京边视他省独多迩来灾伤频仍织造繁数兼以兵民二变致闾阎萧条库藏空虚小民以逋负之故日困一日臣等受事以来除督责各属及时催徵外查得本省漕粮正改兑六十三万石额????杭嘉湖三府系干军国大计岂敢轻议改折但明岁船料无从处办臣等反覆思维念太仓之米颇有赢余若暂量改折色解部似亦计之便者至於新城於潜昌化委系山僻小县去水次甚远粮运果费多大为民累尤以改折为便既经该司查议前来故敢列欵冒昧具题伏乞勅下该部查议如果臣等所言不谬速为覆请允行国计幸甚地方幸甚
一议改折分数银数据该司呈称浙省杭嘉湖三府岁办正兑六十万石改兑三万石每年全运该浅船壹千九百九十九只额徵民七银三万一千三百余两军三银系减存运军月粮内扣抵去岁因先是料银缺乏修造失时并造新船六百五十七只每只该工料银壹百三两共该银六万七千六百余两除民七银外余欠尚多见在议处若明年全运应再造船六百有余既难加派小民又无运军减存月粮可抵船料委难措处合无将万历十三年漕粮暂改十分之三银数每石照万历十一年户部题奉钦依正兑六钱改兑五钱等因到臣臣等窃照节年漕粮遇恩诏或地方灾伤方行改折为便民也乃往往既改之後反称不便或必欲仍运本色此何以故以今日江南米价视往时大不相若也盖往时米不甚贱今兵饷徵银州县一切差徭亦以条鞭法徵银则用银多矣用银多则米不得不贱不惟丰年即少收获亦不得不贱米贱则农家困当此米贱农困之时而折银仍照旧数无怪乎改折之法行之昔日则便行之今日则不便也除将差徭应免徵银者行令给票兑支外倘蒙将万历十三年漕粮允改十分之三每石连席板耗脚轻齎正兑折银六钱改兑五钱以今日每石三钱时价计之亦祗得其平耳而其利乃在国用其省乃在本省免船料行粮之费也况米贮过五年则腐烂不可食即多改数年不为害若以後仓米果不足五六年用即令全运本色亦未晚也伏候圣裁
一议免徵改折行粮臣等查得漕粮单例每浅船一只运正米三百三十石用旗军一十一名每名给行粮三石三府改折十分之三计米一十八万九千石约省运军六千三百名行粮一万八千九百石往遇改折复徵行粮解部以是小民苦称不便今查行粮原为运军远出於三府州县计亩派徵倘粮准改折仍将本年减存运军行粮免令徵解是三府改折之银虽止合时值平价而行粮之免每石可省银五分则蒙实惠矣东南赋重役繁之地我皇上或不吝此五分之利使百姓不蒙寛一分之赐也伏候圣裁
一议山县全准改折臣等看得杭州府属新城於濳昌化三县僻居山谷舟楫不通转运甚难向系徵银解司临期给令买米交兑市河牙保难免索勒且无仓厫租囤民居多致浥烂委为民累所据粮里章通茂等告词果出通县公议但各役欲将本县正米通改全折抵减嘉湖二府随粮三六银两二府代运三县粮米一节在三县固为利益设遇荒歉嘉湖未必乐从恐难经久查新城县正兑米一千九百五十石於濳县一千六百石昌化县一千一百石总仅四千六百有奇合无准於本省本色内照数永令改派折色十三年分仍照前议正兑一石折银六钱改兑一石折银五钱以後年分正兑一石七钱改兑六钱着为定规其减存运军行粮永免徵解庶山僻小民岁免转运之苦永荷更生之庆矣伏候圣裁
一议改折临时酌请臣等看得岁时有丰歉而米价之贵贱因之岁丰米贱则输米易办银难若预令折色则求为本色而不可得岁荒米贵则输米难办银易若预定本色则求为折色而不可得以国家大计生民膏脂所供而不求一通融便计恐民病而国亦不能不病今莫如查太仓米果仅足用诚难轻议如有赢余於十分中以七分为不易本色以三分行各有漕粮省直除丰熟仍运本色外如遇水旱灾伤及别项事故即於本年八月以前奏报将三分改折照时价请定银数行粮应否免徵则灾伤事故在本年寛恤亦在本年不必发仓不损国计小民即蒙实惠若应再行寛恤不妨续议计无便於此者伏候圣裁
地方异常水灾疏【督抚】
据浙江布政使司呈称奉臣批据杭州府申据富阳县申称本县城临大江自五月十六日起至二十一日止霪雨如注江水涌涨与城垜相连居民庐舍悉皆漂溺悲号满路预备仓谷俱被浸没新城县申据本县太平等乡民周珍等产居港口田地沿江一带极低土宜早禾苦力种耘正秀何期连久霪雨洪水汛淹半月势极滔天栖房冲坏老幼悲号近见水退田成白土苗根烂尽民命何生恳天怜救绍兴府申据山会二县居民冯亮等告称五月十八日至二十三日大雨如倾昼夜不息又值衢严水发冲坏麻溪等?水长丈余漂没民居高低田地禾苗尽皆渰腐国课民命两无倚赖萧山县申称五月十六等日暴雨连数昼夜山洪骤至江海交击水头高於堤岸者数十尺塘脚坍於风浪者百余丈一泻莫御庐舍半浮田亩俱没且今衙署城垣随处倾倒司宇禁墙半行颓坏事势难支上虞余姚诸暨新昌嵊县俱申报非常水灾相同严州府申据桐庐县申称五月中旬天降大雨直至十八日夜半?然高浪滔天民居渰溺县堂水几丈余官吏衙舍狱禁分司儒学驿房浸没殆尽建德县申称五月十七日梅雨连绵至十九日洪水泛滥涌入城内官民衙舍尽皆渰没分水县申称五月十六日至二十三日梅雨不止洪水骤发本县六乡两边俱山中流大溪田地附山傍水形势迅急今遇水灾圩岸推倒民田冲坍将半禾稻遍填沙砾居民渰没房屋飘流哭声震天淳安遂安夀昌三县及严州守御千户所各报地方并屯田水灾相同各等因俱经奉批仰布政司会勘呈详该本司看得杭绍严三府各县俱於本年五月中旬各被异常水灾田庐漂没禾苖渰腐小民委不堪命已经通行守廵该道勘议但今六月上旬若候勘覆至日转报恐致愆期请乞本部院先行奏报仍行驻劄该道委官再加勘议分数的确或蠲或赈另行呈详等因到臣据此该臣看得杭州府属富阳新城二县绍兴府属八县严州府属六县或僻阻山谷或逼临江海地窄民稠生理鲜薄必得雨阳时若庶几收成可望民生获宁不意今岁五月十六至二十三等日霪雨连绵不止上而山溪洪水泛涨下而江海潮汐冲涌以致城垣室庐多被漂荡禾苖没水日久尽皆腐死即今远地求秧不可多得即得又恐烈日难成今岁秋成终属失望顷者京畿旱灾恭遇皇上徒步祈祷布袍斋心前後颁布圣谕寛寃抑蠲逋赋及严戒有司实心爱民臣待罪地方捧读感泣正与各属饬励遵行以求仰副皇上畏天保民之治乃三府各县复遭此异常水灾实臣奉职无状所致除痛自修省及督行布政司会同守廵道将被灾各县委官踏勘分别某里某户田地若干被灾几分查勘的确另议蠲赈外伏乞勅下户部照旧行事例廵按御史再行覆实具奏施行府官不简物议昭彰乞赐议处以肃吏治疏【督抚】
臣惟国家欲肃吏治以安民生在慎选守令而守尤急以一方表率之责於守焉系也臣自入浙以来於诸郡守责望尤切不谓素以才称如金华府知府张守约者怨议丛生臣安敢不据实上陈谨按守约故激切急於进用而才力实能为且经挫抑或知惩艾固不逆其守不可信也守金华二年问断敏速条画多可行臣亦心器之而以同年故未有以不简状报者久之有云取与太滥臣犹谓其或急进用心使之也明为本官言冀令改图巳阅开报寮属考语有贪肆通判杨万言照磨陆径典史高起凤者皆注美词始疑之而犹谓其或袭近时郡守槩称寮属之浮套也博访则知杨万言及诸佐贰委署印信及遇生日节令皆有馈送高起凤以馈送多故横甚比臣与廵按王御史拏问万言而始补送贪纵事实何以掩前日纵恶之咎也提学副使林偕春被劾人归罪本官曰本官之引抜童生卢鸿记等皆以贿及不尽允则艴然托故不为礼恶吏徐应星称送本官以访察诈富民张十八冯圣五十四等银各以百计又以盗情诈兰谿富民倪十八等银亦各以百计安得曰尽吏受之有自金衢来者道本官家眷囬籍行李充斥察其所得非钱粮多加兑头词讼多问有力稍有力则取铺行段绢货物不给价值方今圣明在上屡因旱灾诏臣等抚按官纠察有司不许狥情容纵又用台臣言特重郡守而郡守中有臣若此欲望寮属不相效尤以共成约已爱民之政难矣臣非不念同年私好而廹於公议安敢复狥情容纵不遵奉诏旨不为地方计也参照金华府知府张守约才虽可以集事守不足以服人始以欲进之心遂亡在得之戒私植桃李且以贿闻公受馈遗惟为囊计访察欲以惩恶而反害及富民盗贼岂容妄攀而乃扰及善类寮属无所惧而敢於为恶闾阎何所恃而得以安生所当亟行议处以儆官邪者也伏乞勅下吏部再加查访如果臣言不谬将张守约照不谨例闲住员缺推择贤能者代之使一方表率得人而吏治庶可兴矣
县官驭下太踈致招许讼乞赐议处以饬吏治疏【督抚】
臣窃惟县令最为亲民欲民安在责成县令而县亦有难治如处州松阳僻居山中其民顽梗多豪举持县官短长前令多以告讦败去以是上官稍右民惧难为令稍右令惧难为民而其实为令者或先以顽梗逆民而纯用法或即以脂韦废事而甘善败松阳之不治大率坐此知县程子课初政振作亦有善状其後乃以谬戾闻本年三月中廵按御史王世扬准生员李应科讦告本官行分守温处道右参政胡绪究审臣亦牌行参政胡绪查勘虚实续据该道招解前来大约谓李应科祗因争山起衅遂尔诬告行私中间赃迹除无影者不论外即有一二可指又皆吏胥叶以荣等所为其实本官并无沾染独追徵无序作为太骤以致人心已失後效难期相应酌议别用等因该臣看得本官物议大着告有多赃恐多未究之情就经批行按察司再问详报随据该司按察使冯时雨呈称覆审无异应照原拟发落等因到臣除批本官暂令还职及玩法诬告各犯查照律例遣配外该臣谨会同廵按监察御史王世扬议照知县程子课法令虽称敢为催科全无抚字民之不堪其操切也已有日矣奈何又偏信吏书叶以荣等五六人大肆鸱张公开骗局则亦何以解百姓之疑哉然则应科之告固应科之刁而以顽梗逆民以脂韦纵吏亦本官自有以取之也第再三行勘委无入已之赃脱因人言遽使终弃不惟本官之抱屈可悯将使该县顽梗之习益长亦非所以为一县计也臣窃以为官体民风似当俱重乞勅吏部查议覆请将程子课照不及例降用惟复念其守未纵肆姑以原官量调简僻则本官之罪既足以示惩而後来者亦不至沮丧矣
恳乞圣明久任贤能府正官员以安民生疏【督抚】
据浙江布政使司呈称奉臣等案验准都察院咨该本院题奉钦依责成各抚按官用心督察有司尤重各守廵道与府正官等因行司查议呈报依奉备行守廵各道查访去後随准杭嘉湖守廵道左参政林乔相副使陈用宾手本俱称嘉兴府知府龚勉以先令嘉兴熟知地方民情土俗故注措悉中肯綮入任三年以来敦崇节爱尽革府县弊政尤先教化即今令行禁止闾阎安生乐业士类日益蔚起乞赐议加服俸久任以为属县表率等因各到司该左布政使衷贞吉右布政使余一龙会同按察司按察使冯时雨看得知府龚勉本英明仁恕之心敷正大和平之政寛黎庶而里甲免借办之烦振青衿而?宫有兴起之效三年报绩士民咸赴省而攀依一闻议留郡邑并举手而称庆既经二道会议相同复参舆论归向协一呈乞本部院会议具题量加服俸久任等因到臣据此该臣谨会同廵按监察御史王世扬议照生民之休戚系守令之贤否而表率令长以保安民生者郡守之责尤重嘉兴统属七县赋重讼繁号为剧郡惟往时知府杨继宗以亷明闻而民至今德之以继宗在郡九年故也今查知府龚勉前令嘉兴已协士民之望继守该郡益为远近所归兴革无遗教养并举盖轻车得熟路之便而来暮惬去後之思即令步继宗之芳躅何难今若循资迁官而去则地方既难以遂借寇之情而本官亦无以竟牧民之愿矣方今圣明在上拳拳以核吏治安民生责臣等抚按官臣等敢不仰体圣衷加意考核除物议大着者已行纠参外贤如龚勉安能不为一方乞留盖不肖者去之惟恐其不速贤者留之惟恐其不久一郡守去留之间而吏治之劝惩民生之利赖胥此焉系矣既经该司议呈前来相应具题伏乞勅下吏部查议覆请合无将知府龚勉先加服俸留任供职即不能如杨继宗九年若候再历三年政绩益着破格陞擢於地方裨益不浅矣
司农告匮年甚一年敬遵明诏陈末议以备采择疏【督抚】
准户部咨该本部题奉钦依将万历十三年起运漕粮再折一百五十万石照今年见折?则浙江五分若地方丰熟百姓不愿改折者听漕运衙门预先派拨抚按官将应折应运本色明白具奏等因又为恳乞天恩俯赐议处漕粮以苏运务以拯民困事准户部咨该臣谨会同廵按御史题前事本部覆奉钦依咨行抚按官将该省万历十三年分漕粮通融????折十分之三折色每石兑运七钱改兑六钱连席板脚耗轻齎在内行粮免徵新城於濳昌化三县准全折一年等因各备咨到臣准经案行浙江布政使司遵照及又会牌行司通行各府州县掌印官召集粮里从公查审通融酌派务求民便呈报去後今据该司呈称依奉行据杭州府申称除新城於濳昌化三县奉文全折外仁和钱塘富阳余杭临安额米不多甚苦搬运愿全折海宁地近水次愿折五分嘉兴府申称海盐平湖米多且水次更近愿全运本色嘉兴秀水崇德桐乡愿折三分嘉善愿折五分湖州府申称归安乌程愿折三分长兴愿折二分安吉德清武康愿折五分各等因到司该本司左布政使衷贞吉右布政使余一龙看得杭嘉湖三府额????漕粮陆十三万石今奉议改折据各州县派拨分数除本色三十八万八千石四斗外共折色二十四万一千九百九十九石六斗通融计算十分内改折三分八厘四毫民情俱已允服但查部文原议止免改折三分行粮今多折八厘有零行粮似应一体议免呈乞会题施行等因到臣据此该臣谨会同廵按监察御史王世扬查得浙省漕粮已奉旨改折三分而先是部文行议改折五分如有不愿许臣等具奏比臣等议减银数免行粮不蒙尽允恐一切改折三分民亦有不便者故查产米多寡水次远近逐一酌审民情而民之产米寡者水次远者以其得免行粮也遂亦稍稍愿改今据该司呈开各州县审定分数或多或寡或全改或全兑通融总计十分内改折三分八厘肆毫较臣等题奉钦依三分之数稍多视部奉钦依五分前数尚少既称民情允服相应准从及查改折行粮近蒙圣恩免徵前议原止三分今改折数逾八厘四毫其应徵行粮数亦不多若仍派徵不惟民骇异同亦非所以广皇上一视之仁既经该司议呈前来合行具题伏乞勅下该部查议覆请将万历十三年该省漕粮准照今议仁和钱塘富阳临安余杭五县照新城於濳昌化全折安吉州海宁嘉善德清武康四县改折五分嘉兴秀水崇德桐乡归安乌程六县改折三分长兴县改折二分海盐平湖二县全兑本色共改折三分八厘四毫行粮照见折分数免徵每兑运一石折银七钱改兑一石折银六钱连席板脚耗轻齎在内徵完依限解部庶国计有裨而民运亦稍苏矣
府佐贪秽究核已真恳乞圣明亟赐罢斥以肃吏治以阜民生疏【督抚】
据浙江按察司按察使冯时雨呈问得一名杨万言招年四十四岁福建漳州府南靖县籍同安县人繇选贡历陞浙江金华府通判万历十年十月初三日到任至万历十一年闰二月内万言蒙委署兰谿县印本年六月内因本府地方荒歉行文禁米出境万言转行已问革囬籍典史高起凤出示禁约比有已到官富民赵三四等有米要行远出粜卖不合率衆出银共十二两与高起凤转送万言不合接受入已私放及有问结在官唐子远有妇徐氏卖与已到官江思道为义妇後因晒谷跌死比唐子远添揑打死情繇具告万言准行高典史相验江思道告要免简高起凤向伊说称你可将银送与县堂方可免简江思道不合听从将银十二两交送高起凤代送万言又不合收受入已问拟江思道等各杖罪发落至本年八月十四日万言将印交与许县丞署管囬府後至万历十二年六月十五日永康县锺知县病故随蒙仍委万言署印点将已到官吏翁朝佑吕邦本各承管支应并直库收放钱粮万言又不合接受各常例银共二十二两入已以致二吏狎恃各不合因而侵冒官银俱巳总计翁朝佑十三两七钱吕邦本二十二两七钱二分零及故违指官诓财计赃徒罪以上发边卫充军事例并以承行名色诓索事犯银翁朝佑四十七两六钱吕邦本二十九两三钱陆续入已比有在官吕十七因人命牵连被翁朝佑将保状故禀万言标注监究事様吓取伊银一十二两万言收受入已该县春秋二祭用鹿二只比已到官库书潘桂等不合向以羊代万言将各责治坐追潘桂等名下二季鹿价银八两作为公用又不合乾没入己本年八月内该万言考取童生有未到官郎凤鸣吴大乐各不合行求共备银十二两万言又不合接收续取类送後有未到官林应豸入学随备表里银十二两送谢万言亦又不合收受入已及有巳到官应子嘉与问结应六五采摘桕子忿争互相纽打各具状赴诉万言准差未到官杨廿四行拘不合吓索应子嘉银十二两过送万言又不合收受入已拟各不应纳赎应子嘉供明查系锺知县有行仍追应子嘉出银五两并罪外科罚别起事犯俞朝忠银十二两李浩九银六两俱送锺知县助丧讫万言署印问过犯人金四等各起纸赎共银一十八两三钱七分零侵收入已并各赃私多系翁朝佑吕邦本过送万历十三年四月内蒙金衢守廵二道访将万言前项赃私实迹并各役玩法侵诓事情具掲通行呈报廵抚温都御史廵按王御史会行按察司拏问随蒙审发杭州府致蒙余知府审出前情万言又不合将追匿金四等纸赎各银两隐不供出取供问拟万言徒罪翁朝佑等引例充军赵三四等杖罪具招解蒙本司审得杨万言侵索多赃彰彰可据且署印纸赎一无追解不知作何支销仰王推官覆究招报随蒙本官查得万言问追金四等纸赎并无支销下落委系侵没隐匿不供致蒙将万言等照原拟罪名具招呈蒙本司覆审转招通行呈解抚按二院又蒙本部院详审招情未尽批行本司覆究招详蒙司转发杭州府余知府再加研审万言方将原受事犯银两实情供出复蒙具招呈解本司覆审无异及蒙参看得杨万言材质龙锺操持狼籍摄县事而官银侵冒甘为逐臭之流任奸吏而贿赂潜通殊失烹鲜之义赃证既确徒革允宜将万言等取问罪犯外结得银每两值钞八十贯招结是实议得杨万言除非因公科歛人财入已及馈送又与翁朝佑吕邦本除监临官吏求索翁朝佑吕邦本又除诓诈与说事过钱并不应等罪俱不坐外杨万言翁朝佑吕邦本俱依官物但有人守掌侵欺者并计赃以监守自盗论四十贯律各斩系杂犯并准徒五年赵三四江思道潘桂俱系不应得为而为之事理重者律各杖八十赵三四等有大诰减等各杖七十杨万言系官翁朝佑吕邦本系吏翁朝佑吕邦本免徒定发边卫充军终身拘佥妻解发遣招达部知赵三四江思道并审有力与杨万言各纳谷潘桂审稍有力折纳工价各赎罪杨万言赎完系犯赃官革职为民员缺招行布政司报部铨补杨万言候奏请明文施行照出赵三四江思道潘桂民纸各一分罪谷杨万言七十五石赵三四江思道各一十石五斗潘桂工价银一两三钱五分杨万言名下该追收侵事犯金四等纸赎乾没鹿价共三十八两三钱零俱还官送锺知县助丧银免追余犯查照追赃高起凤已经问革囬籍免提等因到臣据此案查臣钦奉勅谕节开所属文武职官敢有贪残不职者文官五品以下径自拏问钦此及近奉明旨慎选有司申严墨吏之禁臣钦遵通行各司道府州县共期洁已爱民以仰称皇上奉天子民至意随据守廵二道访报通判杨万言贪纵不简事欵到臣臣即会同按臣覆访相同牌行按察司提问招解前来又经驳问去後今据前因除将犯人翁朝佑等定卫批行发遣发落杨万言候奏请明文外该臣会同廵按浙江监察御史王世扬参看得杨万言器本斗筲欲同谿壑锺鸣漏尽曾无止足之思鼠窃狼贪不顾亷隅之丧视摄符为利薮所在需求引猾吏为腹交听凭关节事无可否惟入赂即可周旋讼有是非但得钱便为倒置赎锾已不当取更加罚之谓何鹿价固所宜追乃乾没则可恨所幸赃不逾例犹得罪止拟徒据法非寃揆情允协既经司府等官查勘明确又该臣等核审相同理合具题如蒙乞勅都察院再加议拟上请行臣等将杨万言追完赃赎革职为民庶墨吏咸知法纪之严小民得免剥削之苦其於圣明愿治之怀未必无一二少慰也
段解限迫工料难凑乞赐议留例银酌定限期以便织造疏【督抚】
准工部咨该内承运库太监孔成等题称坐????段疋专供御前赏用限寛不能接济乞勅抚按已後未完坐派分为两运限万历十三年四月八月内尽数解完等因奉圣旨这坐????段疋着行与各该抚按官严督所司如法织造岁造拖欠未完的上紧严催完解钦此备咨前来准经案行浙江布政使司钦遵织解去後今据该司呈称查得浙省原奉坐????段二万五千疋估工料银一十八万二千六百五十一两四分零分为十运每年一运解二千五百疋扣至万历二十年止初运限万历十一年七月寻改限十年十二月解进又奉严催二运三运即织完四千疋解讫又严催四运五运复织完八千八百二十四疋及蟒衣斗牛三百四十八疋解讫以原限计之已足万历十一年起至十六年五运三分之数原????民间机户自办工料织造价值该银四万有奇尚未完给今该库欲将未织段一万一千八百余疋限八月内解完时方织进袍服库藏空虚前留织造银因奉蠲免愈少限期甚廹难以措处呈乞会议具题限期照原议候万历十六年起织如自万历十三年始每年织解二千五百疋将工部见开事例银留一万六千余两或织解数多尽於事例银内支用等因到臣据此该臣会同廵按浙江监察御史王世扬查得浙省坐????赏段二万五千疋原分十运原限万历二十年解完乃未几并催二运三运又未几并催四运五运今又并催六运七运八运九运十运是先以二年而完五年应解之数今欲以五年应解之数而完於一年该库为各省未完分数较浙省必多其预解者较浙省必少故通行题催以致部文一槩催解即今预解旧价未给民巳汹汹诉讨新价措处无从再难强民代织查前抚按及工部皆曾以寛减赏段上请我皇上轸念民瘼虽供用袍服亦减三分之一如蒙圣慈俯念袍服虽减前留织造银以蠲免自少难以凑织赏段节缩赏赉量减段数庶公私不致大匮万一赏赉缺用必不容已伏乞勅下工部查各省未完分数定一易办期限上请事例银准照每年织解段疋多寡留用庶办织小民不致独累如往岁下情不能上通而於国用亦无误矣
酌议调补县令以安民生疏
臣窃惟亲民莫如县令而县有繁简以器使人则人才皆适於用两浙如金华府属颇多岩邑而东阳尤称难治为八邑最非甲科素练达者治之鲜克有济自知县龚闻道物故邑事遂多废弛近经题缺除补尚未有期即除补恐初试为令者未必辄与地方相宜卷查先准吏部咨该工科给事中王毓阳条议本部议覆咨行抚按官通将所属府州县正官严加查访应更调者通限一月内具奏等因题奉钦依通行钦遵外该臣会同廵按浙江监察御史王世扬杳议得严州府淳安县知县严贞度明敏能防左右心思常在闾阎催徵真不扰民澹泊至於废礼但该县俗厚事简以本官处之诚未足以展其骥足处州府青田县县丞锺文瑞素耻诡随绰优干济虽左迁而志不少懈屡署邑而事皆有条惩艾已深才猷日练淹处县佐亦未足以鼔其牛刀今若以严贞度调任东阳以锺文瑞陞补淳安则在严贞度当盘错之会而利器自别在锺文瑞感桑榆之抜而收效可期是以国家器使之道竟各官未尽之长而就近量移以责治效以安民生计无有便於此者伏乞勅下吏部查议如果臣等所言不谬将严贞度调任东阳县知县锺文瑞陞补淳安县知县各赴任供职施行
地方异常灾伤疏【督抚】
据台州府申据仙居县申据本县里老尹璜等呈称县坐山僻止靠农田今春以来雨不及时分秧迟晚夏末秋初根苗方秀又值雨水太多早禾仅得半收晚禾发虫遍野螵白不期八月初九等日狂风大作猛雨倾盆洪水泥滥田地冲坍禾稻腐烂颗粒无收男女凄惶展转沟壑乞赐申达拯救等情到府转申到臣就经批行浙江布政使司会同台州兵廵道作速勘明呈报以凭具题去後今据该司呈称行准兵廵该道佥事周守愚手本开称行委该府推官王道显督同知县汤聘尹遍历都里逐一履亩查勘得该县地方僻坐山隅水性寒湿早禾仅种二三止获半收晚禾反居七八夏月发秀之时才觉生虫秋间吐穗之际虫势愈盛风雨连绵遂致攻心蠧节继遭大水涌涨水退旬日高阜者螵死殆尽一无结实低洼者冲坍淹没沾泥就槁颗粒无收各乡田中一望枯杆尚存即以该县田亩伤数乘总通计算被灾七分之上等因到司该本司查得仙居县秋灾虽已过七月於例以为後期但该县被灾於八月初旬覆勘委为重大难以拘泥常例呈乞先为具题所有应赈应蠲事宜仍听本司备行该道议覆至日另详等因到臣据此该臣看得台州府仙居县坐居山僻商贾不通小民惟以耕种为生计即时和年丰犹然称累乃今秋晚正当结实之候先以虫蠧继以水淹致使颗粒无收俯仰失望委为异常灾伤此皆臣待罪地方奉职无状之所致也除痛自修省及督行布政司会同兵廵该道将被灾分数再勘的确另行酌议蠲赈外伏乞勅下户部照例转行廵按御史覆实具奏施行
纠劾方面官员以备考察疏【督抚】
臣叨抚两浙适当三年考察之期例有纠劾於方面官员尤加意体访除照常填造贤否册揭咨送部院查考外谨按原任浙江按察司温处兵廵道副使陈涧刻薄不体民情恣肆惟图身便守衢全无惠政歛怨实有烦言理词则原被不分惟喜罚赎收饷则出入任意但较羡余市朱不堪虽十余筋尽入水倾掷买绢稍恶纵数十疋亦信手割残及转宪司尤多戾政散兵粮月扣一二十两积送者把总陈仲绅也而仲绅因以倚势为奸取溪紬数至百十余价被抑勒受害者舖户王伯等也而舖户或以索价杖毙指礼仪以取土物假犒赏以取渔税乡官兵士徒受虚名嫁赃迹於李知府纵狎昵於祝顽童官常行简真成扫地此一臣者秽迹久干公议休致未快舆情所当照不谨例闲住者也浙江按察司宁绍台分廵道佥事周守愚才本可以有为而功名之心太急每任情而拂衆学亦足以饰治而亢厉之气欠平遂贾妬以招尤理词不悉原被之情即片言决断徒滋告扰驭兵不恤行伍之苦乃任法朴责难免逃亡绳吏书不善关防致诈骗踰垣真法愈严而人则愈玩察属吏欲惩贪黩乃评品多舛盖实未核而名则是循同僚副使林偕春被论怀忿以素多潝訿之嫌安在其为协恭旧属知县陈九功退有怨言以不却临行之礼安在其为体恤且以下僚陟本省方面既人与已多相猜疑而以浅衷当最要海防自官与地两不便利但性本有执絶不类淟涊之流才可曲成不难收桑榆之效此一臣者所当照不及例调简者也伏乞勅下吏部都察院再加查访照例考察施行
纠劾有司官员以备考察疏【督抚】
臣叨抚两浙适当三年考察之期例有纠劾於所属有司悉心体访除照常造报贤否册揭咨送部院查考外谨按台州府知府张会宗性甚寛平而意气未免消沮心若抑畏而事体难望精明知事袁行可收各县之粮出有扣入有加虽坊里王汝应等侧目怨言亦不觉察库吏徐光裕收童生之卷或十金或二十金致生儒金汝济等买置高等竟罔闻知以考抜之恩而存乡官何知府遂纵伊子大壮等乘机肆诈无乃薄已厚人以同乡之故而庇太平陈知县且坐小民应善等诬告重罪岂是爱民约属问词迟疑承行吏董大成等已需索害民矣乃又有於发落票内私加稍力者左右真如虎翼徵粮怠玩经管吏邵兴道等已捺解勒例矣乃又有於收放饷银私扣数两者奸弊何啻蝟毛赎锾妄费虽无暮夜之金馈赠全收亦有广财之号原任处州府知府今丁忧陈九叙心无矫饰而察奸之智未周学类迂流而理繁之机犹滞牌票不分缓急一郡之勾摄何堪裁决尽倚吏书各役之需求特甚礼吏程观国以造童生册骗银矣而门子叶一材复与交骗富童张经等足徵法纪之太疎千户杜经邦以访武职诈人矣而奸吏查春复与同挟把总曹应龙实由防闲之欠密监生张绶以人命奸情收狱用银一百两求吏吴伯淑出豁虽本官未必知情而羣小之舞弄巳甚商人张松以木牌匿税被逮用银四十两托吏陈守铨过送虽本官未必即受而政柄之下移可知在任而亲族之往来甚多县驿岂能不累濒行而军储之支放太廹物议安得不生原任嘉兴府通判今陞任高珍才本昏庸志尤贪鄙居官全无干理遇事一味苛求以衙吏万全渔民而受嘉兴等县白粮解户张舒等例银约有三百用甲首谢祖罔利而受秀水等县白粮船户刘茂等例银一百有余署海盐因收头张墀等耗羡不足罚谷百余石实归囊槖署嘉兴见僧人定伦建屋起衅罚银二十两始放焚修领运囬任不辞各县花币已可丑矣乃嘉善少币一端亦逼令县官买补何计利不遗锱铢署府送礼妄????两县粮解已可骇矣乃衙内鸡鵞微物亦????及舖行纳价真多慾不啻谿壑嘉兴府通判杨泷志本怠於左迁智亦昏於多慾署崇德以沈德代唐晓发遣虽沈德已受私幇而唐晓之出柙谓何准词讼为王科严比谢啓望等债银致刘阿四累死而计子明之腾谤有自部白粮受解户潘林等例银已极多矣而运粮船头又逐名索银二两方许驾运催漕粮受解户潘应龙等例银亦不少矣而领解折银又发出倾销竟重兑百金以润私囊进京受水手於属官恬不为愧賖货致亏损乎行舖习以为常况酒色是躭政事难望振作而刑罚且重怨讟业巳丛生原任绍兴府通判今陞任杨庄外饰谦恭中怀谲诈小才虽堪任使巧计极善弥缝署上虞以盛筵曲媚过宾致三月有八十金之费署各邑以敏断多收罪赎有半月得半百金之謡丈勘欺隐田粮凡巨室有新垦者辄与开除真畏势重於畏法清查冒免差役凡左右有关节者随行寝阁徒为私不知为公减军粮於署郡印张朋已赴道称屈矣而反坐诬恐衆军之耳目难欺图奇货於署理刑张大祥已被告人命矣而乃末减致朱氏之寃魂无愬倚书手陆良等罔利而急完文移以悦上官真是巧宦之侠用斗级余敬等过银而取给口说以愚僚友岂非漏网之鱼原任庆元县知县今陞任史着勲性颇机警才亦圆融筮仕尚博能名末路大改前节受汚吏吴诏银带金杯遂令管库致盗库银四百余两扣民壮鲍子元等工食指给书手实半入囊每年不下四十余金去府城令里排供应往来甘违明禁遇节庆受富民杯盘花段不恤谤謡理词多靠钱神周兰聪五十金叶孔昭四十金吴言儒三十金即犯奸败伦皆模糊不问审徭亦通关节姚植等三十两吴京等二十两鲍法华等五十两凡粮里斗级俱索取无遗造解黄册请换印信清丈田粮事事不肯轻放童生进学乡饮延宾旌善给匾人人皆送谢仪原任於潜县知县今陞任谭廷辅性类狼贪形同狐媚任家童踰垣淫纵防简全踈宠何榜通贿横行苞苴公受匿张翊买和银四十两用谢承涣税契银一百两????阮守义家伙银二十两各役之赔累何堪受耆民谢栋等冠带银一百两取粮解常例银一百两索里长铺陈银五十两合邑之需求已遍天目僧如谟罚银二十两方许焚修各寺院行童纳银四五两径给县牒苟可得利曷恤败官原任昌化县知县今陞任熊守谦外刚而内实多慾心刻而民则何堪信库吏许应学为腹心交通无忌用戏子程九臯为门役狎昵有声图寺僧绍兰等匾额谢银卑汚殊甚匿当铺胡富被盗金饰亷耻何存王之臣谋真普寺产托陈五送银四十两使真普有还俗之寃周龙图袁文龙田房托刘继明送银一百两致文龙有失产之恨黄公敏歙富童也以银一百两得禀入学而陈凤宝八十两邵文茂五十两则皆以词讼贿求徐梯邑访犯也以银一百两得即囬申而许际银三十两王偶银六十两则皆以争产请托汚行大干公议劣转未尽厥辜开化县知县王文昌性褊急不近民情志卑鄙且多物议受奸吏张宗元等拨置惟言是从任恶快郑继元等横行使民受害追通县驳册罪银另加耗赠而管库吏方得贤又分外索求追里长贴解役银半入私囊而承牌人汪朝选因乘机诓诈造黄册则假官纸扣取舖价未见支销查税契则以匿税滥罚富民竟无下落造座船而纵老人胡精倚势遍斫坟木视民财何啻沙泥掘山河而委廵简许润严刑冻死役夫轻人命真如草芥印绢疋则於解户考童生则於冒籍徵条鞭则於耗银事事有诛求之谤吴大望以斫木金子龙以告讦程坤秀以人命人人有通贿之名丈地不辨等则而朦胧起科已大失百姓之心告粮不与处分而轻纵刁民几酿成地方之变原任宣平县知县今陞任黄文豹年迈性迂法弛政玩文卷束之高阁钱粮尽入私衙虽正赋亦听逋负不徵凡支销则任左右滥费息词本以便民也而犯人徐应雷等奸拐重情亦受贿给照奨励本以劝贤也而里民俞三纲等锦幛折仪亦槩受不辞斗级苦役巳扣除工食矣而复费匿赎银伪增谷数岂思赔累之艰前官被告已在省对簿矣而顾留难文卷勒送馈仪奚念寅恭之义印信凭家人盗使虽交通贿赂而不知库藏被积吏私开即侵分扒平而莫觉一筹莫展百弊丛生原任定海县知县今丁忧吕明伦性虽急於惩玩才实难以长民理词而罪犯之轻重多不得情顿生怨议审丁而户口之加减每不核实啧有烦言行条鞭以便小民此本官创议也乃指称转解明加火耗令银匠有包赔之苦收商税不许加勒此见行严禁也乃另置大等委吏秤收纵积埠有侵诈之奸开局造册而总书每名三两散书每名一两奸吏乌应祯等之敢於科派者岂尽公家正支点卯认状而舖兵每名五钱闸夫每名四钱快手余政等之敢於徵收者岂尽羣小窃取清查县基使耆民罗尚絅陈凤谟住址没为官舍未必皆有罪之人擅用舖行致董世明陆秉济临行诉於通衢实多去後之恨原任海宁县知县今调简黄淳才本疎庸性更狎翫溺诗酒而薄民事令邑务日混淆难清喜丹青而写扇端致门役传倡妓不恤家奴八小厮等恃宠用事虽丈田亦令随行歌唱苟得贿则言无不从宠门子吴光彩等朋恶为奸因查寺受僧道泮银物一禀白则事皆立效受主簿刘世淳厚馈而纵容廵捕肆害岂是洁已率僚用库吏王承宗收粮而坐视重兑取耗足徵容奸剥下造册锁禁总书为革弊也书算华大山等指诓各里银三百两即事发问徒何益各关查验盐引为通商也书手赵大拱等指骗各商银百余两致上下心迹难明宁海之谤巳多有库之民何罪浦江县知县蒋鸣琅性过优柔才难振作慈祥虽着於旧任功名顿损於今官牌票则甲止而乙复行虽壮快四出犹恐不及文移则朝发而夕不记虽左右争匿莫敢谁何俞良文以供书朱忠以总书横行骗诈法令之废弛可知蒋惟霆以户吏周子华以门役任意索求关防之踈漏难免佥押而羣小丛集致来吏满堂之謡问理而是非不明又有鱼换鮝之谤龙游县知县鲁崇贤文学甚优作为过激矜已长以凌人士民多怨媚过客以延誉吏卒称疲徐九苞管解粮银例有幇贴而以承行吏曹槐妄禀之故佥拨贫民遗九苞以赔补之难余卸苟欧杀人命律宜正刑而以屍亲徐熊得财之故止拟过失致邑民有枉法之议孙棣以虚引修学宫祝五秀以赌博修公署终是病民访吏尹文昌得更名复役礼吏诸葛魁因乡饮扣银乃属纵恶收都总何愚等罪赎久不申报虽银尚在库而心则难明为同年罗举人作兴殃及寺僧虽利归他人而怨则独任新昌县知县刘庭蕙年资甚青而性执易於招谤学识尽裕而防疎难以慑奸日昃而始升堂安免沉阁节令有时失礼可曰恭勤以懒散为高而宿南明寺造洞心亭岂名教之真乐因公署被火而采民间木及坟中树致怨议之沸腾嵊令之揭?虽多诬词而公出曾带里长终违禁约寺田之变价固未私费而科罚以充修理奉何明文用舖行而给价欠平致失民望税印契而经年不发故起浮言据新政力改前非似不必追论其既往在邑民犹腾旧谤恐不便展布於将来宁海县知县孙桴性本健忘目尤近视昼夜之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>