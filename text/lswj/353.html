<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,四六标准全文在线阅读,四六标准全文在线下载,大玄古籍书库">
<meta name="description" content="诗集。南宋李刘(约1225年前后在世)撰。四十卷。刘字云甫,号梅亭,崇仁(今属江西)人。嘉定进士,曾游湖南、蜀中,仕至中书舍人,直学士院,宝章阁待制。有《诗文类稿》、《续稿》、《梅亭四六》等,皆佚。此集系刘初年及在湖南蜀中所作。门人罗逢吉编成,题名“标准”,系弟子尊师之词。凡七十一目,一千○九十六首。内容涉及论时政、仕宦迁除、吉凶庆吊诸多方面。作者以流丽稳妥为宗,隶事亲切,措词明畅,别具一格。今本有明孙云翼之注,颇为芜杂,然亦有足备考证者。有《四库全书》本,又《四部丛刊续编》本,题为《梅亭先生四六标准》。">
<title>四六标准_李刘_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四六标准</span> <br/>
          作者： <span class="inputVal" id="bkauthor">李刘</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]923122</span> <br/>
          说明： <span class="inputVal" id="bkdec">诗集。南宋李刘(约1225年前后在世)撰。四十卷。刘字云甫,号梅亭,崇仁(今属江西)人。嘉定进士,曾游湖南、蜀中,仕至中书舍人,直学士院,宝章阁待制。有《诗文类稿》、《续稿》、《梅亭四六》等,皆佚。此集系刘初年及在湖南蜀中所作。门人罗逢吉编成,题名“标准”,系弟子尊师之词。凡七十一目,一千○九十六首。内容涉及论时政、仕宦迁除、吉凶庆吊诸多方面。作者以流丽稳妥为宗,隶事亲切,措词明畅,别具一格。今本有明孙云翼之注,颇为芜杂,然亦有足备考证者。有《四库全书》本,又《四部丛刊续编》本,题为《梅亭先生四六标准》。</span> <br/>
          封面： <span class="inputVal" id="bkimg">Z_18542.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四六标准
[book_author]李刘
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]923122
[book_dec]诗集。南宋李刘(约1225年前后在世)撰。四十卷。刘字云甫,号梅亭,崇仁(今属江西)人。嘉定进士,曾游湖南、蜀中,仕至中书舍人,直学士院,宝章阁待制。有《诗文类稿》、《续稿》、《梅亭四六》等,皆佚。此集系刘初年及在湖南蜀中所作。门人罗逢吉编成,题名“标准”,系弟子尊师之词。凡七十一目,一千○九十六首。内容涉及论时政、仕宦迁除、吉凶庆吊诸多方面。作者以流丽稳妥为宗,隶事亲切,措词明畅,别具一格。今本有明孙云翼之注,颇为芜杂,然亦有足备考证者。有《四库全书》本,又《四部丛刊续编》本,题为《梅亭先生四六标准》。
[book_img]Z_18542.jpg


[book_title]提要
钦定四库全书　　　　集部四
四六标准　　　　　　别集类三【宋】
提要
【臣】等谨按四六标准提要四十卷宋李刘撰明孙云翼笺释刘字公甫崇仁人嘉定七年进士历官宝章阁待制云翼有橘山四六笺注已着录刘平生无他事可述惟以俪语为专门所着有类藁续类藁梅亭四六今皆未见此本乃其门人罗逢吉所编以刘初年馆何异家及在湖南蜀中所作彚为一集题曰标准盖门弟子尊师之词也凡分七十一目共一千九十六首自六代以来笺啓即多骈偶然其时文体皆然非以是别为一格也至宋而岁时通候仕宦迁除吉凶庆吊无一事不用啓无一人不用啓其啓必以四六遂於四六之内别有专门南渡之始古法犹存孙觌汪藻诸人名篇不乏迨刘晚出惟以流丽稳贴为宗无复前人之典重沿波不返遂变为类书之外编公牍之副本而冗滥极矣然刘之所作颇为隶事亲切措词明畅在彼法之中犹为寸有所长故旧本流传至今犹在录而存之见文章之中有此一体为别派别派之中有此一人为名家亦足以观风会之升降也至云翼之注芜杂特甚然亦有足备考证者旧本所载亦姑附存焉乾隆四十三年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]目录
钦定四库全书　　　　集部四
四六标准目録　　　　　别集类三【宋】
卷一
言时政
䞇见
卷二
论事
卷三
荐举
卷四
举科目
谢座主
卷五
谢到任
谢解任
卷六
通交代
卷七
谢除授【内除】
卷八
谢除授【外除】
卷九
谢辟置
举自代
宣赐
被召
卷十
进职
转官
改官
宫观
致仕
卷十一
杂谢
卷十二
谢惠诗文
卷十三
谢及第
谢科举
卷十四
生辰
婚姻
卷十五
师傅【封爵附】
宰相
卷十六
参政
枢密
卷十七
中堂
史掖
六部
台谏
卷十八
寺监
学官
宫教
卷十九
六院
架阁
卷二十
制帅
经略
卷二十一
安抚【帅守附】
卷二十二
总领
卷二十三
都大
提舶
卷二十四
漕使
卷二十五
宪使
卷二十六
仓使
宋正
卷二十七
太守上
卷二十八
太守下
卷二十九
倅
卷三十
诸司属官
卷三十一
教官
卷三十二
州官
武官
寄居官
卷三十三
宰
卷三十四
丞
卷三十五
簿
卷三十六
尉
卷三十七
监官
卷三十八
学职
进士
卷三十九
贺正
卷四十
贺冬

[book_title]卷一
钦定四库全书
四六标准卷一　　　　　　宋　李刘　撰
言时政
上史丞相【嘉定丙子○宋史宁宗纪嘉定元年以史弥远为右丞相丙子为嘉定九年宋史本传弥远字同叔浩之子宁宗崩拥立理宗拜太师左丞相兼枢密使进封会稽郡王卒追封卫王諡忠献初弥远既诛韩侂胄相宁宗十有七年迨宁宗崩废济王非宁宗意立理宗又独相九年擅权用事专任憸壬理宗德其立己之功不思社稷大计虽台谏言其奸恶弗恤也弥远死宠渥犹优其子孙厥後为制碑铭以公忠翊运定策元勳题其首济王不得其死识者羣起而论之而弥远反用李知孝梁成大等以为鹰犬於是一时君子贬窜斥逐不遗余力云○元李有古杭杂记云温陵吕中作国史要略谓南渡之後一坏於绍兴之桧再坏於开禧之韩三坏於嘉定之史愚亦谓理宗四十年在御一坏於嵩之再坏於大全三坏於似道也相之坏国如此哉】
索长安之米拟就辟书【汉书东方朔传臣言可用幸异其礼不可用罢之无令但索长安米上大笑因使待诏金马门山谷诗公车徒诏老恢谐饥来索米长安街汉自诏举之外其府寺郡国属吏皆令自辟左雄疏吏职满岁宰府州郡乃得辟举晋书魏舒传陈留周震屡为诸府所辟辟书既下公辄丧亡佥号震为杀公掾阮籍传太尉蒋济闻其有隽才而辟之籍诣都亭奏记曰开府之日人人自以为掾属辟书始下而下走为首徐氏曰公府辟命自西京则然东汉之世公卿尤以辟士相高卓茂习诗礼为通儒而辟丞相府蔡邕博学好词章而辟司徒桥玄府周举博学洽闻为儒者宗而辟司徒李合府又有五府交辟如黄琼者四府并命如陈纪者一洗末世苟合之风矣宋史选举志宋初内外小职任长吏得自奏辟熙宁间悉罢归选部然处要职任寻又立专法听举於是辟置不能全废也唐曹松诗辟书来几日遂喜就嘉招张籍诗辟书远到开呈客公服新成着谢恩王介甫诗辟书今日看君去】伏光范之门尚干宾谒【唐光范门在大明宫含元殿西旧唐书广德二年郭子仪於都省领副元帅事宰臣百寮自光范门送至省门杜氏通典公主受册设册案便次於光范门韩文谨伏光范门再拜献书柳文仆时通籍光范门含元殿赋瞵光范之揭揭谒於歇切说文白也尔雅请也告也曲礼问士之子长曰能典谒矣幼曰未能典谒也注谒请也谓能摈赞出入以事请告也左传唯我郑国之有请谒焉注谒告也增韵访也请见也汉书谒归谓请归袁盎传上谒注若今通名也史记郦生踵军门上谒按劒叱使者使者惧而失谒跪拾谒还走入报】特有惓惓之意【刘向传惓惓之义司马迁传惓惓之忠注惓惓忠谨之意亦作卷贾捐之传敢冒死竭卷卷朱浮传臣浮愚戆不胜惓惓】未敢察察而言【韵会察察过详貌老子俗人察察又其政察察注察察急且疾也汉书五行志不敢察察言注不敢察察明言之夏侯胜传恶察察言师古曰察谓计谋不敢明显言之也屈原渔父篇安能以身之察察受物之汶汶者乎後汉书尹敏传何为察察而遇斯患乎】辄以万分【庄子今於道秋毫之端万分未得处一焉又其存之国也无万分之一战国策故纒牵於事万分之一也张释之传有如万分一谷永传不足以报塞万分李寻传庶几万分有一可采萧望之传奉万分之一扬雄剧秦美新虽未究万分之一亦臣之极思也黄琼传庶有万分无恨三泉郑兴传留听少察以助万分桓荣传补益万分杜密传不亦万分之一乎柳文苟有辅万分之一虽死无憾】写之四六【柳文骈四俪六锦心绣口卢氏记四六之作起自徐庾云庄四六余语云帝王之制备载乎书典谟训诰誓命之文多以四字为句惟鲜对偶後之制诰间以六字而以四字成聨者亦多赋者古诗之流今则四六矣诗三百篇其间长短句固无几四者殆四六之所祖陈後山诗四六老能工韩子苍答曾公衮啓旧知四六之工弥起再三之叹】仪图爱助此周人待山甫之情【诗人亦有言德輶如毛民鲜克举之我仪图之仲山甫举之爱莫助之郑玄云仪匹也人之言云德甚轻然而衆人寡能独举之以行者言政事易耳而人不能行者无其志也我与伦匹图之而未能为也爱惜也仲山甫独能举此德而行之惜乎莫能助之者】翕受敷施亦虞舜举臯陶之意【尚书翕受敷施九德咸事俊乂在官孔传翕和也能合受三六之德而用之以布施政教】他无求者公幸听之窃惟国家闲暇之时【东坡答试馆职人啓国家求贤之道必於闲暇无事之时贤者报国之功乃在缓急有为之际】当思文武久长之术【陆贾传贾时时前说诗书高帝骂之曰乃公居马上得之安事诗书贾曰马上得之宁可以马上治乎且汤武逆取而以顺守之文武竝用长久之术也】况外夷之云扰【长杨赋豪俊麋沸云扰汉书叙传天下云扰注言盗贼扰乱如云而起赤伏符曰四夷云扰龙鬬於野杜笃传海内云扰诸夏灭微晋阳秋天子蒙尘四方云扰】贵内治之日严【诗序天保以上治内采薇以下治外尚书日严只敬六德】讵云行李之通【左传行李之往来韵会举要云昭十三年行理之命注使人也国语行理以节逆之周礼小行人孔鼂注亦作李汉天文志骑官左角曰理史记天官书作李盖古文理与李通管子大理皆作李李济翁资暇集谓为古文使字改行李为行使误矣宋方勺泊宅编云世言行李杜预云使人也唐李济翁曰当作行使余按史记臯陶为大理一本作大李天官书荧惑为李注云外则理兵内则理政又黄帝有理法一篇注李者法官之号总兵刑故名李法北史叙传李氏为尧之理官因为氏後改为李则与理其义自通盖人将有远行必先治装如孟子之言治任郑当时之言治行理亦治也○按宋史宁宗开禧三年韩侂胄诛後以许奕为金国通问使嘉定元年金人归大散关及濠州遣使来贺瑞庆节金主殂命曾从龙使金吊祭遣宇文绍彭使金贺即位二年金遣费摩正来告哀遣俞应符贺金主生辰遣费培使金贺正旦三年遣黄中贺金主生辰四年遣余嵘贺金主生辰是年金国有难贺生长使不至五年遣傅诚贺金主生辰六年遣董居谊贺金主生辰遣真德秀贺金主即位会金国乱不至而还七年金国来督岁币真德秀奏罢岁币八年遣丁煟贺金主生辰九年遣留筠贺金主生辰所谓行李之通也】可缓苞桑之虑【易其亡其亡系於苞桑疏苞本也凡物系於桑之苞本则坚固也若能其亡其亡以自戒慎则有系於苞桑之固】国虚难动民困易摇岂待谋国之数公知讳用兵之两字【宋名臣言行录熙宁初富弼再相神宗首问边事公曰臣愚以为首当推恩惠布德泽二十年未可道着用兵二字上问所当先如何公曰阜安宇内为先】然能应则乃可谓定故欲翕者未始不张【老子将欲翕之必固张之】今徒千里而畏人未思四境之不治一气先竭百为弗开【尚书至於百为大不克开】羣材付之乍佞以乍贤【王尊传尊之身三期之间乍佞乍贤】正论听其自鸣而自息【东坡集譬之候虫时鸣自鸣自己何足为损益】耳目之受既狭心腹之委亦偏为赤子为龙蛇未始得敌情之实【韩文以武则忿而憾以恩则肆而横一以为赤子一以为龙蛇】以皮币以犬马但云量事力之宜军籍既隐於蔽蒙将材又厄於媢嫉舟师未练马政不修凿斯池筑斯城岂可无九攻之具【吕氏春秋公输般为高云梯攻宋墨子设为守宋之备般九攻之墨子九却之高适诗云雷随九攻】锻乃戈砺乃刃孰能遏再鼓之衰【尚书锻乃戈矛砺乃锋刃左传云战勇气也一鼓作气再而衰三而竭】仰而思之无非事者上作而下不应朝廷每有是言【东坡策别云天下之祸莫大於上作而下不应其患起於天子无同忧患之臣而将军无腹心之士一有缓急将谁为之倡哉】外呼而内不闻郡国亦为此论惟事事备乃可无患【尚书惟事事乃其有备有备无患】言人人殊何以成功【封禅书方士言封禅人人殊曹参传诸人以百数言人人殊】周得上汉得中策将安出【匈奴传王莽拜十二部将十道竝出穷追匈奴莽将严尤谏曰臣闻匈奴为害所从来久矣未闻上世有必征之者也後世三家周秦汉征之然皆未有得上策者也周得中策汉得下策秦无策焉】蠡治内种治外责恐宜分【越语范蠡曰四封之内百姓之事蠡不如种也四封之外敌国之制立断之事种亦不如蠡也越絶书种躬正内蠡出治外内不烦浊外无不得臣主同心遂霸越邦东坡策略越之灭吴以内外不相扰是以能有所立范蠡治外凡四封之外所以待吴者种不知也大夫种治内凡四封之内所以富国强兵者蠡不知也二人者各专其能各致其力是以不劳而灭吴】试考先朝立四总管之谋【隋书韦世康传时天下唯置四大总管并扬益三州竝亲王临统唯荆州委於世康时论以为美中兴会要总管自魏始历代沿革不常宋庆历七年析河北四路各置都总管一员建炎元年李纲言守备当於沿江沿淮沿河置帅府要郡以控扼其帅府文臣一员带安抚使马步军都总管武臣一员充副总管改路分为副总管路钤辖为副钤辖州钤辖为副都监遇朝廷起兵则副总管为帅副钤辖都监各以兵从出听其节制】及观诸儒分三大镇之说【南齐三镇谓寿阳盱眙淮隂元魏高闾曰三镇淮南之本原魏了翁传了翁转对论江淮襄蜀当分为四重镇择人以任虚心以听假以事权资以财用为聨络守御之计】皆欲取之人望【李膺传虽匮人望内含秘愿卢植传卢尚书天下大儒人之望也】从而假以事权【宋史魏了翁传了翁转对论江淮襄蜀当分为四大镇择人以任虚心以听假以事权资以财用此盖出其绪论云】一用孔明陆逊之规模【蜀志诸葛亮传亮外连东吴内平南越立法施度整理戎旅工械技巧物究其极科教严明赏罚必信无恶不惩无善不显至於吏不容奸人怀自厉道不拾遗强不侵弱风化肃然也吴志陆逊传评曰刘备天下称雄一世所惮陆逊春秋方壮威名未着摧而克之罔不如志予既奇逊之谋略又叹权之识才所以济大事也又曰逊忠诚恳至忧国忘身庶几社稷之臣矣】力行晁错充国之议论【汉书晁错传错言守边备塞劝农力本当世急务二事诏举贤良文学士错在选中上亲策之对策者百余人唯错为高第赵充国传充国上屯田奏留屯得十二便出兵失十二利充国奏每上辄下公卿议臣初是充国计者什三中什五最後十八有诏诸前言不便者皆顿首服朝廷每有四夷大议常与参兵谋问筹策焉】移江上之屯於淮上实关表之粟如关中使权守御之方渐讲招怀之略【袁安传光武招怀南虏】衆犬方狺则格天囘照【狺疑斤切本作?说文?犬吠声或作狺宋玉九辩岂不郁陶而思君兮君之门九重猛犬狺狺而迎吠兮关梁闭而不通赵壹刺世嫉邪赋欲竭诚而尽忠路尽险而靡缘九重既不可啓又羣犬之狺狺杜诗??国多狗柳文狺狺啸呼曹植上疏求存问亲戚曰葵藿之倾叶太阳虽不为之囘光然向之者诚也】两虎既伤则取乱侮亡【既伤徽本误作共鬬战国策陈轸曰有两虎争人而鬬管庄子将刺之管与止之曰虎者戾虫人者甘饵今两虎争人而鬬小者必死大者必伤子待伤虎而刺之则是一举而兼两虎也无刺一虎之劳而有刺两虎之名史记庄子欲刺虎馆竪子止之曰两虎方且食牛食甘必争争则必鬬鬬则大者伤小者死从伤而刺之一举必有两虎之名又赵奢传如虎鬬於穴中将勇者胜蔺相如传如两虎共鬬势不俱生春申君传两虎相与鬬而驽犬受其弊寇恂传天下未定两虎安得私鬬尚书兼弱攻昧取乱侮己】是为屈羣策以共图【扬子法言汉屈羣策羣策屈羣力】奚至无寸功之可论【李广传自汉征匈奴广未尝不在其中然终无尺寸之功以封侯何也杜诗从军十年余能无分寸功】与其待一朝之患始出於兹孰若折千里之冲早为之所【家语不出尊俎之间折冲千里之外贾复传有折冲千里之威马融传帝王之所以耀神武而折遐冲者也左传不如早为之所无使滋蔓蔓难图也】若任人而疑疑人而任【陆宣公奏议凡欲选任将帅必先考察行能疑者不使使者不疑李石传赞任人不疑得亲亲用贤之道】则闻事不实实事不闻【新唐书陆贽传任者不必才才者不必任闻不必实实不必闻所信不必诚所诚不必信行不必当当不必行桯史秦桧既死高宗诏汤鹏举执法殿中选人任尽言以啓贺之曰请言有宋之奸臣无若亡秦之巨蠧忠臣不用而用臣不忠实事不闻而闻事不实忠愤扼腕智识寒心】何怪草野之私言【韩非子虑事广肆则曰草野而倨侮】动违槐棘之成算【周礼左九棘孤卿大夫位焉面三槐三公位焉注树棘以为位者取其赤心而外刺象以赤心三刺也槐之言怀也怀来人於此欲与之谋】日月逝矣风雨萃之【柳宗元吊乐毅文大厦之骞兮风雨萃之车亡其轴兮乘者弃之】无谓天变不足虑人言不足从【宋史王安石传安石传经义出己意辩论衆不能诎甚者谓天变不足畏祖宗不足法人言不足恤淳佑改元理宗幸太学御笔云王安石谓天命不足畏云云此三语为万世之罪人岂宜从祀孔子合削去以正人心息邪说东坡拟进士对御试策云诗书所称不可胜言所可知者必畏天必从衆必法祖宗未尝言天命不足畏衆言不足从祖宗之法不足用也盖指安石】庶几君子有所恃小人有所畏【东坡祭欧阳文忠公文民有父母国有蓍龟斯文有传学者有师君子有所恃而不恐小人有所畏而不为】恭惟某官【韵会某者未定之位宅也凡不知名者皆言某谷梁传范甯注邓某地陆德明释文曰不知其国故云某地今知其为何官矣而亦云某官者如尚书云元孙某礼记云孝王某盖指其官而省文云尔】堪舆间气【汉书艺文志堪舆金匮十四卷许慎云堪天道舆地道也甘泉赋属堪舆以壁垒兮张晏曰堪舆天地总名也春秋演孔图正气为帝间气为臣玉堂遗范韩弘制天毓间气时推上材杨矩行韩建制星纬炳灵山河间气王摩诘诗入用还推间气贤杨巨源诗间气登三事又庙谟膺间气刘真卿诗间气生真宰又大才生间气王文公集受天间气为世元龟】社稷世臣【萧望之传望之堂堂折而不挠辅佐之能近古社稷臣也汲黯传古有社稷之臣至如汲黯近之矣】砥柱不移回平原黄河之决【陕州志砥柱山一名三门山南曰鬼门中曰神门北曰人门水经注昔禹治洪水山陵当水者凿之故破山以通河河水下流包山而过山见水中若柱然故曰砥柱也宋唐誉之昨梦录云白马之西即砥柱也水常高柱数尺方河怒为柱所抳力与石鬬昼夜有声如雷震议者欲凿柱以杀河之怒石坚终不能就山谷诗河从天来砥柱立吕氏春秋古龙门未辟吕梁未发河出孟门大溢逆流无有邱陵沃衍平原高阜尽灭之名曰洪水汉书黄河如带物理论河色黄赤衆川之流盖浊之也尔雅河出崑仑墟色白所渠并千七百一川色黄】终风且曀洗咸池白日之光【曀音缢诗终风且曀不日有曀终风终日风也隂而风曰曀山海经东南海之外甘水之间羲和之国有女子名曰羲和方日浴于甘渊羲和者帝俊之妻生十日郭璞注羲和盖天地始生主日月者也故尧因此而立羲和之官淮南子日出於阳谷浴於咸池吕温狄梁公立庐陵王传赞取日虞渊洗光咸池潜授五龙夹之以飞黄山谷诗咸池浴日月】力调更化琴瑟之弦【董仲舒传窃譬之琴瑟不调甚者必解而更张之乃可鼓也为政而不行甚者必变而更化之乃可理也】复享和戎金石之乐【左传郑人赂晋侯以歌钟二肆及其鎛钟女乐二八晋侯以乐之半赐魏绦曰子教寡人和诸戎狄以正诸华八年之中九合诸侯如乐之和无所不谐请与子乐之魏绦於是乎始有金石之乐】如将道古今而誉德【韩文才畯满前道古今而誉盛德入耳而不烦】亦可纪简策以垂功然太师维垣辅隆兴不满一岁【诗价人维藩太师维垣注太师三公也垣墙也弥远父浩隆兴元年拜右仆射兼枢密使五月除知绍兴不拜淳熙五年复右仆射】今西平有子相嘉定行且十年【柳文蔡人率止惟西平有子西平有子惟我有臣弥远嘉定元年入相至此九年】此非门户之私荣【晋书郗鉴传是臣门户子弟孙盛传自是关君门户事南史王昙首传门户何寄王训传是兴门户者陆慧晓传顾琛一公两掾英英门户王奂传百年门户宜思後计】实负乾坤之重寄用药莫先於无病【东坡志林节慎在未病之前而服药在已病之後】止车当在於未奔【法言或曰奔垒之车沉流之航可乎曰否或曰焉用智曰用智於未奔沉】相亦惟终【尚书自周有终相亦惟终孔传君臣用忠信有终】邦其无斁【尚书万邦惟无斁孔传万国惟乃无斁我周德】如某者拙由地禀狷不时宜独窃考治乱之原知当谨几微之会贫贱不能以达志忧患又从而熏心【诗忧心如熏东坡集积忧熏心】昔在服中欲上范文正之书而无路【涑水纪闻范文正公服中上宰相书言朝政得失及民间利病凡万余言王曾见而伟之时晏殊亦在京师荐一人为馆职曾谓殊曰公知范仲淹舍不荐而荐斯人乎已为公置不行宜更荐仲淹也殊从之范文正公集上执政书某居亲之丧上书言事踰越典礼取笑天下岂欲动圣贤之知为身名之计乎某谓居丧越礼有诛无赦岂足动圣贤之知耶矧亲安之时官小禄薄今亲亡矣纵使异日授一美衣对一盛馔尚当泣感风树忧思无穷岂今几筵之下可为身名之计乎盖闻忠孝者天下之大本孝不逮矣忠可忘乎所以冒哀上书言天下事】今来阙下愿作石徂徕之颂而难言【宋史石介传介字守道耕徂徕山下鲁人号介徂徕先生杜衍韩琦荐擢太子中允会吕夷简罢相夏竦既除枢密使复夺之以衍代章得象晏殊贾昌朝范仲淹富弼及琦同时执政欧阳修余靖王素蔡襄竝为谏官介喜曰此盛事也歌颂吾职其可已乎作庆历圣德诗所称多一时名臣其言大奸盖斥竦也诗且出孙复曰子祸始於此矣】荐之吾相皆欲令主金耀之书【韩文荐之吾相致之吾君金耀门名宋西京宫城东二门曰宾耀啓明西二门曰金耀乾通金耀门有文书库旧曰三司文书仓俗曰故纸仓多藏三司帐籍三司今版曹也自铨曹而下储藏帐籍之所其後置六部架阁下大抵成案留部二年然後置而藏之又八年则入之金耀焉】谋及乃心则姑愿应铜梁之辟【尚书谋及乃心谋及卿士谋及庶人铜梁山名在合州石照县南五里一云铜梁山在涪江之南七里左思蜀都赋外负铜梁宕渠杜诗铜梁书及远又铜梁阻一辞】等勤大播【贾谊传大钧播物注以造化为大钧】盍进小忠【杜诗蹉跎效小忠】敢输肺腑之微诚【刘向传臣幸得托肺腑师古曰谓肝肺相附着王莽传伏自惟念得托肺腑】尽告腹心之元老【诗方叔元老注元大也五官之长出於诸侯曰元老】一毫有补万坐亦甘【廉范传不胜师资之情罪当万坐刘根传小儿无状分当万坐】平津之招贤有三惜难受汲生之戆【西京杂记平津侯自以布衣为宰相乃开东阁营客馆以招天下之士其一曰钦贤馆以待大贤次曰翘材馆以待大材次曰接士馆以待国士公孙弘传弘尝与汲黯请间黯先发之弘推其後上常说所言皆听尝与公卿约议至上前皆背其约以顺上指黯廷诘之汲黯传上谓人曰甚矣汲黯之戆也】洛阳之太息者六实欲全周勃之功【贾谊传谊雒阳人也拜梁怀王太傅数上疏陈政事言事势可为痛哭者一可为流涕者二可为长叹息者六时丞相绦侯周勃免就国人有告勃谋反逮系长安狱谊以此讥上上深纳其言】
上郑参政【昭先○宋史寜宗嘉定十二年以郑昭先兼参知政事○郑昭先字景绍闽县人初主蒲城簿叹曰侥幸一第问学未悉遂游朱文公之门迁知归安邑民爱之累官知枢密院事参知政事进右丞相郑氏谱云昭先之祖长乐人弟尝杀人抵死奋曰吾弟未有子吾当代之遂言於官官不察因死於狱而释其弟弟出不德其兄而反凌其孤寡其子乃携母渡水游居岭上遇一僧指山下地曰白羊眠处鹧鸪啼此贵宂也葬之五世出宰相又为择居於山下五世果生昭先】
干禄选曹未遂斗升之食【汉百官表百石以下有斗食佐吏之秩是为少吏注汉官名秩簿云斗食月俸十一斛一说计日而食一斗二升故云斗食也】修容政府率须四六之文【礼记季孙之母死哀公吊焉曾子与子贡吊焉阍人为君在弗内也曾子与子贡入於其廐而修容焉疏二子初时不具衣服故阍人拒之司马相如传修容乎礼园翺翔乎书囿柳文修容於辕门之外蹑履於油幢之前】循例之常非颂则祷【礼记君子谓之善颂善祷疏颂者美盛德之形容祷者求福以自辅张老因美以讥之故为善颂文子闻过知服故为善祷】然古者执可杀之贽【周礼春官士执雉注雉取其守介而死不失其节疏雉性耿介不可生服其士执之亦当如雉耿介为君致死不失节操也东坡诗君看三代士执雉本以杀身为小补】而今则献无用之言【柳文抱无用之文戴不肖之容】反欺阍人【周礼天官阍人注司农昏以啓闭者毛氏曰门者晨昏啓闭阍亦主啓闭举昏以该之论语称晨门而不言昏亦互见也】谓有己见辄辍赞山誉斗之佞【新唐书韩愈传赞学者仰之如泰山北斗云】移为滴露增海之忠【後汉书杨伦传尘加嵩岱雾集淮海晋书虞预传山河之量非尘露可益虞溥传积一勺以成江河累微尘以崇峻极张衡奏事飞尘增山雾露助海曹植求自试表冀以尘露微诚补益山海傅咸诗零露濬江海飞尘崇山岳】某闻夷夏贵贱名位不同【左传名位不同礼亦异数】南北动息机缄相系【庄子意者其有机缄而不得已耶意者其转运而不得自止耶】两庭分而汉室弱【光武纪建武二十四年正月匈奴薁鞬日逐王比遣使欵五原塞求扞御北虏十月匈奴薁鞬日逐王比自立为南单于於是分为南北匈奴袁安传北单于为耿蘷所破遁走乌孙塞北地空余部不知所属窦宪日矜已功欲立左鹿蠡王为北单于下公卿议安以为宜令南单于反其北庭无缘更立北单于以增国费且汉供给南单于费直岁一亿九十余万今北庭弥远其费过倍乃空尽天下而非建策之要也宪险急负势竟立右鹿蠡王为单于後遂反叛卒如安策所谓两庭分而汉室弱也两庭者沙鉢罗可汗建庭於雎合水谓之南庭吐陆建牙於镞合山谓之北庭以伊列水为界所谓南单于北单于也唐诗二庭归望断万里客心愁又二庭追虏骑六月动周师宋程大昌北边备对云匈奴之族虽曰逐水草迁徙不常然亦择形势利便据一地以为之庭犹中国之有京邑也遇战争游猎则随事而出事已复归其旧其设险据要略与中国同惟不建筑城郭则大异耳徽本改两庭为三分殊无谓】五胡扰而晋事多【晋元帝纪赞五胡扛鼎七庙隳尊五胡刘渊匈奴石勒羯慕容皝鲜卑苻洪氐姚苌羌也】尝试考古以验今【韩非子尝试君之动貌而後言之庄子尝试论之荀子尝试之说锋起范雎传岂敢以疑事尝试於王哉】恐当制治於未乱【尚书制冶於未乱保邦於未危】然而内备外御之计堕在文恬武嬉之中【韩文大慝适去狼莠不薅相臣将臣文恬武嬉习熟见闻以为当然】民力中乾【左传张脉偾兴外强中乾柳文含蝎孕蠧外邪中乾又肤辏营胃外强中乾精神内伤神沮脉殚】邦储内渗【渗所禁切说文下漉也封禅书滋液渗漉】以人材则弗竞以士气则不扬将多庸人军半虚籍总无敌国之外患已非盛世之远图设有赤白囊之驰【丙吉传吉为相驭吏见驿骑持赤白囊边郡发奔命书驰来至因随至公车刺取知虏入云中代郡吏归府白状因曰恐虏所入边郡二千石有老病不任兵马者宜可豫视吉善其言召东曹案边长吏琐科条其人未己诏召丞相御史问以虏所入郡吏吉具对御史大夫卒遽不能详知以得谴让】必贻赭黄繖之虑【说文繖盖也广韵织丝绫为盖亦作伞六典尚辇局掌舆辇繖扇大朝会则繖一翰二陈於庭宋朝会要方繖古张帛避雨之制今有方繖大繖宋史舆服志政和八年诏民庶享神不得造红黄繖扇东坡诗日高黄繖下西清】天大地大托之真无敌之儒【老子道大天大地大王亦大域中有四大法言鲁不用真儒故也用真儒无敌於天下安得削】人谋鬼谋当为不可胜之备【易系辞天地设位圣人成能人谋鬼谋百姓与能晋挚虞门铭人谋鬼谋道在则尊赵充国传战而百胜非善之善者也故先为不可胜以待敌之可胜此语出孙子】无非事者必有先焉折冲尊俎之间固贵矫情而镇物【晋书谢安传谢玄既破苻坚有捷书至安方对客围碁看书了无喜色碁如故客问之徐答云小儿辈遂已破贼既还内心喜甚过户限不觉屐齿之折其矫情镇物如此余见前】销患庙堂之上要须从衆而广谋撤去私情力行实政培植根本振刷精神【李寻传本强则精神折冲】大势既张何事弗立当机不发虽悔莫追【尚书弗慎厥德虽悔可追应劭传如或致悔其可追乎又败法乱政悔其可追】执政之犹股肱相尊等耳【田蚡传太尉相尊等耳有让贤名熊克啓尚书之为喉舌寖具师瞻执政之犹股肱伫颛国秉】忧国之如饥渴公早图之恭惟某官学本六经气锺五纬【五星谓之五纬李百药诗经纶五纬同骆宾王诗五纬连影集星躔】涵今茹古胷藏有本之源泉【皇甫湜韩退之墓志茹古涵今无有端涯浑浑灏灏不可窥测】揭德振华身作不清之玉雪【韩文贞曜先生墓志揭德振华於古有光又张给事墓铭呜呼彻也世慕顾以行子揭揭也噎喑以为生子独割也为彼不清作玉雪也不清徽本改不淆甚无谓】自其不辞小官於州县之日【自警编范正平字子夷尝言其家家学不卑小官居一官便尽心治一官之事只此便是学圣人也若以为州县之职徒劳人耳非所以学圣人也】已知可以大受为社稷之臣人交惜其用迟帝已嗟於见晩【主父偃传偃上书阙下朝奏暮召入见是时徐乐严安亦俱上书言世务书奏上召见三人谓曰公皆安在何相见之晚也】致身两社【左传间於两社为公室辅注周社亳社两社之间朝廷执政所在疏鲁是周之诸侯故国社谓之周社哀四年亳社灾是鲁国有亳社外朝在库门之内东有亳社西有国社临川集间朝廷之两社揉方域之万邦又取甘茂之十官最先诸老间季友於两社乃允具瞻】倒指六年自生民以来未有盛於夫子任天下之重时则有若阿衡【尚书在太甲时则有若保衡】三台色齐【史记天官书魁下七星两两相比者曰三能三能色齐君臣和不齐为乖戾注三能音三台东方朔传愿陈泰阶六符注泰阶三台也】万物气吐【杜甫舂陵行序得结辈数十公落落然参错天下为邦伯万物吐气天下少安可待矣】惟保我子孙黎民之衆则格於皇天上帝之心【尚书我闻在昔成汤既受命时则有若伊尹格於皇天在太戊时则有若伊陟臣扈格於上帝】如某者鹿鹿无奇【王制疏独独鹿鹿也鹿鹿无所依汉书萧曹传赞录录未有奇节注录录犹鹿鹿言在凡庶之中也】鱼鱼何算【元和圣德诗鱼鱼雅雅注鱼鸟飞行成队】谬尘一第【尔雅尘久也晋书蔡谟传岂惟微臣其亡之戒实昭圣世惟尘之累范弘之传免惟尘之讥塞素飡之责唐王铎诗三尘上相逢明主九合诸侯愧昔英】滥底百寮【底下也尔雅疏凡物之柢必在底下杜诗有才无命百寮?山谷诗李侯画隐百寮底又法当憔悴百寮?又从军补椽百寮底】憔悴之吟湘滨孰为之地【屈原渔父篇屈原既放游於湘潭行吟泽畔顔色憔悴形容枯槁灌夫传独不为李将军地乎田延年传欲为道地张汤传文事有可以伤汤者不能为地注不能作道地也】嗟吁而攀蜀道竟失所天【李白蜀道难噫吁嚱危乎高哉蜀道之难难於上青天梁竦传昧死自陈所天赵壹传宁当慢傲加於所天文选剖心摩踵以报所天】既衔弗洎之悲【庄子曾子再仕而心再化曰吾及亲仕三釡而心乐後仕三千锺不洎吾心悲郭象注洎及也】漫作为贫之仕适之谓才堪之谓力不足乎扬【韩文凡适於用之谓才堪其事之谓力谷梁传不言齐侯何也以其不足乎扬不言齐侯注不足称扬】荐之吾相致之吾君皆非所冀【见上】但愿王者之佐【管子霸言篇才振四海王之佐也董仲舒传赞刘向称仲舒有王佐之才虽伊吕无以加李固传元精所生王之佐臣王允传郭林宗见而奇之曰王生一日千里王佐才也延笃传李文德谓公卿曰延叔坚有王佐之才奈何屈千里之足乎荀彧传何顒异之曰王佐才也张华传阮籍见之叹曰王佐才也世说司马景王命虞松作表不可意锺会为定五字王召见拊手叹息曰此生王佐才也南史臧盾传幼从诸葛璩受五经璩学常有数十百人盾处其间无所狎比璩曰此生王佐才也北史于谨传太宰元天穆见之叹曰王佐才也宋弁传至京师见尚书李冲言论移日冲异之曰此生一日千里王佐才也新唐书李靖传仕隋为殿内直长尚书牛弘见之曰王佐才也杜如晦传时府属多外迁王患之房玄龄曰去者虽多不足吝如晦王佐才也马周传赞非王佐才畴克及此萧遇传负大节以王佐自任杨琯传赞虽古王佐无以加房琯传赞德器有王佐才李晟传赞虽三王之佐无进其能齐澣传李峤称有王佐才杜黄裳传达权变有王佐才略崔造传与韩会卢东美张正则三人皆自谓有王佐才号四蘷】每先天下而忧【五朝名臣言行录范文正公少有大节慨然有志於天下尝自诵曰先天下之忧而忧後天下之乐而乐也】仪图之莫助之斐然僭躐【躐踰跨也礼记学不躐等跋躐前行曰躐余见前】其进也与退也惟所指撝【说文摩所以指麾也通作撝易撝谦注谓指挥皆谦也韩文守官去官在今日指挥又谁复禀指撝】
上曾枢密【从龙○宋史宁宗嘉定十二年以曾从龙同知枢密院事三月参知政事四月罢理宗端平元年复以从龙参知政事本传曾从龙字君锡庆元五年擢进士第一历官知枢密院兼参知政事卒赠少师详第二十一卷】
读阿房之赋早累殊知【摭言崔偃试进士东都吴武陵谓偃曰公方为天下求奇才敢献所益因出袖中书偃读之乃杜牧阿房宫赋坐客皆警武陵曰牧方试有司请以第一人处之偃谢已得其人至第五偃未应武陵勃然曰不尔宜以赋见还偃曰如教牧果异等曾从龙传嘉定七年知贡举公甫盖是年登第】投光范之书今无他觊【详首条】特以门墙之旧【法言倚门墙则麾之】得观鼎鼐之新【杜诗调和鼎鼐新】欲输愚虑之千【史记淮隂侯传愚者千虑必有一得】往抵贺钱之万【史记吕公善沛令避仇从之客因家焉沛中豪杰吏闻令有重客皆往贺萧何为主吏主进令诸大夫曰进不满千钱坐之堂下高祖为亭长素易诸吏乃绐为谒曰贺钱万实不持一钱】譬诸大海岂有待而增加然在细流固不嫌於倾写【李斯传河海不择细流山谷诗意气要倾泻】某闻交隣有道寝兵固帝王之功【管子寝兵之说胜则险阻不守】制胜无形销患在庙堂之上【张协诗折冲尊俎间制胜在两楹】今虎狼之交噬【宋史嘉定十二年三月金人寇淮西知楚州贾涉使李全救却之诏加全广州观察使金人围安丰军及滁濠光州江淮制使李珏命池州都统制武师道忠义军都统制陈孝忠救之皆不克进金人遂分兵自光州犯黄州之麻城自濠州犯和州之石碛自旴眙犯滁州之全椒来安及扬州之天长真州之六合淮南流民渡江避兵金游骑数百至采石杨林渡建康大震】久蚌鹬以相持【战国策赵且伐燕苏代为燕谓惠王曰今者臣来过易水蚌方出曝而鹬喙其肉蚌合而箝其喙鹬曰今日不雨明日不雨即有死蚌蚌亦谓鹬曰今日不出明日不出即有死鹬两者不肯相舍渔者得而并禽之陆贾春秋後语亦载此事即有死蚌作必见蚌脯以雨叶脯妙出天然】残喘傥苏怒将移於水蟹【苏本作稣死而更生曰稣通作苏今作苏乃俗书也礼记蛰虫昭苏注更息曰苏晋书解系传系字少连为雍州刺史与赵王伦有隙伦得志收系兄弟梁王彤救之伦曰我於水中见蟹且恶之况此人兄弟轻我乎东坡诗怒移水中蟹爱及屋上乌前人下语不苟如此句人只知用解系事而不知曾经东坡拈出也】新酋稍逼殃易及於池鱼【酋愁秋切酋长魁帅之名风俗通曰城门失火祸及池鱼旧说池仲鱼人姓字也居宋城门城门失火延及其家仲鱼烧死又云宋城门失火人汲取池中水以灌沃之池水空竭鱼悉露死喻恶之流并伤良谨也宋周煇清波杂志云张无尽尝作一表云鲁酒薄而邯郸围城门火而池鱼祸上句出庄子下句不知所出广韵以池仲鱼为人姓名白乐天诗有火发城头鱼水里救火竭池鱼失水不主姓名之说】至如归附之民亦是纷争之衅【宋史嘉定八年兰州盗程彦辉求内附四川制置使董居谊却之九年秦州人唐进与其徒何进等引衆十万来归董居谊拒却之】战守和之未决难察察言兵食信之何先宜事事备【竝见前】令徒惩创已往之失【创楚谅切惩也伤也】遂致阔略方来之忧【冯衍传阔略梢小之礼锺离意传阔略远县细微之愆】本恶张皇事反流於怠弛【尚书张皇六师疏张大我之六师】初求镇静弊乃致於蔽蒙最是民困易摇仍觉兵虚必溃言之唇腐【东方朔传唇腐齿落服膺而不释儒林传唇腐齿落而不知益】识者心寒【史记李斯传足以为寒心又荆轲传足为寒心注凡人寒甚则心战恐惧亦心战今以惧譬寒言可为心战谷永传臣永所以破胆寒心】城非不高池非不深险谁与守饥者欲食劳者欲息怨岂在明【尚书一人三失怨岂在明不见是图】藉令有效死之民亦未见决胜之将【鼂错传有必胜之将无必胜之民】外忧纵缓内蠧已多愿察积薪厝火之形【贾谊传夫抱火厝之积薪之下而寝其上火未及然因谓之安方今之势何以异此】亟为彻桑未雨之计通民气於士气参天心於人心收拾羣材【说文拾掇也广韵收拾又敛也後汉书卢植传宜勑收拾以安游魂徐昉传收拾缺遗建立明经韩文颓堕委靡溃败不可收拾又无人收拾理则每又收拾不可迟】恢张衆志戒牧守之忮刻斥将帅之骄残亟厚邦储速蒐军实【楚语榭不过讲军实注军实戎士也左传以数军实又堕军实而长寇讐军实指车徒器械朱浮传多置官属以损军实注谓甲兵粮储也荀彧传徼其军实】无非事者纲既举则目张【诗四方为纲笺纲者能张衆目文中子薛牧问於仲长子光子光曰举一纲而衆目张】不蚤图之枝未害而本拨【左传若不早图後君噬脐其及图之乎诗人亦有言颠沛之揭枝叶未有害本实先拨注揭见根貌树木将欲颠仆倾拔之时其根揭然而见此时枝叶未有折伤之害而根本实先断絶】和羮固异於济水【左传和如羮焉水火醯?盐梅以烹鱼肉燀之以薪宰夫和之齐之以味济其不及以泄其过君子食之以平其心若以水济水谁能食之】同舟况迫於遇风【邓析书同舟涉海中流遇风救患若一所忧同故也孔丛子吴越之人同舟济江中流遇风波其相救如左右手者所患同也王弼周易略例投戈散地则六亲不能相保同舟而济则胡越何患乎异心】公辅居两社之间相尊等耳【田蚡传太尉相尊等耳有让贤名按相去声言太尉与相其尊等耳今作平声读连下句盖断章余见上条】大臣不四方之虑人望谓何【礼记迩臣守和宰正百官大臣虑四方疏谓二伯州牧之等谋虑四方此大臣亦兼冢宰】恭惟某官恭懿而惠和【左传高辛氏有才子八人忠肃共懿宣慈惠和天下之民谓之八元】弘深而肃括【法言或问士何如斯可以禔身曰其为中也弘深其为外也肃括则可以禔身矣】荣进素定夙瞻魁下之三台【名臣遗事谏议大夫张师德谒向文简敏中曰师德两诣王相公门皆不得见恐为人轻毁望公从容明之一日方议知制诰公曰可惜张师德向公曰何谓公曰某於上前说张师德名家有士行不意两及吾门状元及第荣进素定但当静以待之耳若奔竞使无阶而进者当何如也向公方以师德之意啓之公曰某处安得有人敢轻毁人但师德後进待我浅也余见上条】昭晰无疑岂待日中之见斗【韩文昭晰者无疑优游者有余易丰六二丰其蔀日中见斗往得疑疾有孚发若吉九四丰其蔀日中见斗遇其夷主吉注蔀覆煖障光明之物也所丰在蔀幽而无覩者也日中者明之盛也见斗者闇之极也疏处光大之世而为极闇之行譬日中而斗星见故曰日中见斗也唐书昭宗天佑元年二月丙寅日中见北斗】信儒者有益於国见天之将任是人未尝扬己以取名殆欲格王而正事【尚书惟先格王正厥事】自参宥密【诗夙夜基命宥密传宥寛密宁也笺早夜始顺天命不敢解倦行寛仁安静之政以定天下寛仁所以止苛刻也安静所以息暴乱也】益谋弼谐【尚书谟明弼谐】古所谓隣哉之臣【尚书隣哉臣哉孔传隣近也言君臣道近相须而成】人将责贤者之备【唐太宗赞春秋之法常责备於贤者】诚能归草茅之公议置在本朝【梅福传庙堂之议非草茅所当言也诚恐身涂野草尸并卒伍故数上书求见】从而散廊庙之泰和达之薄海【尚书外薄四海咸建五长】此真汉相矣【王商传河平四年单于来朝引见白虎殿丞相商坐未央廷中单于前拜谒商商起离席与言单于仰视商貌大畏之迁延却退天子闻而叹曰此真汉相矣】岂忧匈奴哉【冯唐传上既闻廉颇李牧为人良说乃拊髀曰嗟乎吾独不得廉颇李牧为将岂忧匈奴哉】上将恨无官以酬公【新唐书李德裕传刘稹诛策功拜太尉进封赵国公德裕固让言唐兴太尉惟七人尚父子仪乃不敢拜裴度为司徒十年亦不迁臣愿守旧秩足矣帝曰吾恨无官酬公毋固辞】公亦可有辞於永世【尚书其尔之休终有辞於永世】如某者戆由气禀【戆陟降切说文愚也从心赣声或作惷周礼司刺三赦曰惷愚注惷愚生而痴騃意昏者礼记哀公问寡人惷愚表记其民之敝惷以愚注谓情不浇诡汲黯传甚矣汲黯之戆也高祖纪王陵可然少戆师古曰戆愚也】拙不时宜顷因场屋之文特蒙伟视【王荆公诗塲屋声名看出羣】继修竿牍之敬又沐赏音【庄子小夫之智不离苞苴竿牍敝精神於蹇浅注苞苴以遗竿牍以问遗问之具小知所殉文选虽实唱高犹赏尔音山谷诗忍向时人觅赏音】回回州县之尘【楚辞肠回回兮盘纡扬雄传徒回回以徨徨马融传纷纷回回南北东西风行云转匈磕隐訇黄尘勃滃闇若雾昏刘公干杂诗沈迷簿领书回回自昏乱回回心乱貌】落落功名之梦【落落不相入也老子落落如石耿弇传落落难合冯衍传落落如玉】本谓伯乐之既顾羣马可空【韩文伯乐一过冀北之野而马羣遂空夫冀北马多天下伯乐虽善知马安能空其羣耶解之者曰吾所谓空非无马也无良马也】宁知乌获之难逢匹雏莫举窃料黑头之宰相【晋书诸葛恢传恢弱冠知名试守即邱长转临沂令为政和平值天下大乱避地江左名亚王导庾亮尝谓曰明府当为黑头三公王珣传珣弱冠与谢玄为桓温掾温尝谓之曰王掾当作黑头公北史济南王彧字文若少有才学时誉甚美侍中崔光见而谓人曰黑头三公当此人也】亦怜白脚之门生【唐赵璘因话录李太师逢吉知贡举牓成未放而入相礼部王尚书播代放牓及第人就中书见座主时语好脚踪门生白脚未详】然愿广万间以庇寒【杜诗安得广厦千万间大庇天下寒士俱欢顔】讵敢私升斗之活涸【庄子庄周家贫往贷粟於监河侯河侯曰我将得邑金贷子三百金周忿然作色曰周昨来有中道而呼者顾见车辙有鲋鱼焉问之曰子何为者耶对曰我东海波臣也君岂有升斗之水而活我哉周曰诺我将南游吴越之王激西江之水而迎子可乎鲋鱼忿焉作色曰吾得升斗之水为活耳君乃言此曾不如早索我於枯鱼之肆】卷珠帘於未老勿疑惊燕之呢喃【湘山野录吕申公荐陈尧佐尧佐遂大拜极怀荐引之德因作燕词曰二社良辰千家庭院翩翩又见新归燕凤凰巢稳许为隣潇湘烟暝来何晩乱入红楼低飞绿岸画梁时拂歌尘散为谁归去为谁来主人恩重珠帘卷申公笑曰自恨卷帘人已老莫愁调鼐子无功公老於廊庙而藴籍如此呢喃语不了也刘季孙诗呢喃燕子语梁间】令江水兮安流庶遂间鸥之浩荡【楚辞令湘源兮无波使江水兮安流杜诗白鸥波浩荡万里谁能驯】
贽见
见赵茶马【彦绾○全篇用茶马事茶马沿革见都大门按职源并茶马为一司始於元丰四年此盖成都等路提举故通篇兼用蜀事】
访火井於临邛偶逃水厄【一统志火井在伏龙山下地洼若池以水引之隐隐出地中少顷炎炽夏月积雨停水则焰生水上水为沸而寒如故冬月水涸则上上有焰观者至焚衣裾异苑临邛县有火井汉室之隆则炎赫弥炽桓灵之际火势渐微诸葛孔明一瞰而更盛至景曜元年人以烛投即灭其年蜀并於魏博物志临邛有火井纵广五尺深二三丈在县南百里昔时有以竹木投之以取火诸葛丞相往视之後火转盛热以盆着井上煮盐得盐入以家火即灭迄今不复燃也文选火井沉荧於幽泉高爓飞煽於天垂注蜀都有火井欲出其火先以家火投之隆隆如雷声爓出烂然以竹筒盛之接其光而无灰杜诗斩木火井羣猿呼又烟尘侵火井注蜀有火井在邛州故邛有火井县世说王蒙好茶人至辄饮之士大夫甚以为苦每欲候蒙必曰今日有水厄洛阳伽蓝记给事中刘缟慕王肃之风专习茗饮彭城王谓缟曰卿不慕王侯八珍专好苍头水厄海上有逐臭之夫里内有效颦之妇子其是也自是朝贵不复设茗惟江表残民远来降者侍中元叉欲为设茗先问卿於水厄多少萧正德不晓乂意曰下官虽生水乡立身以来不遭阳侯之厄举座皆笑山谷诗不嫌水厄幸来辱寒泉汤鼎听松风按火井亦出茶山谷煎茶赋云夷陵之压砖临邛之火井是也】望星槎於仙汉行拜月题【博物志旧说云天河与海通有人居海渚者年年八月有浮槎去来不失期人有奇志立飞阁於查上多齎粮乘槎而去十余日中犹观星斗日辰自後茫茫然亦不觉昼夜去十余月奄至一处有城郭状屋舍甚严遥望宫中多织妇见一丈夫牵牛渚次饮之牵牛人乃惊问曰何由至此此人具说来意并问此是何处答曰君还至蜀郡访严君平则知之後至蜀访君平曰某年月日有客星犯牵牛宿计年月正是此人到天河时也周密癸辛杂志云自唐诸诗人皆以乘槎为张骞事虽老杜用事不苟亦有乘槎消息近无处问张骞之句按骞本传止云汉使穷河源而已至张华博物志乃云云然未尝指为张骞也及宗懔作荆楚岁时记乃言武帝使骞使大夏寻河源乘槎见牛女不知何据又王子年拾遗记云尧时有巨槎浮於西海查上有光若星月二月一周天名曰贯月查则尧时已有此查矣庄子加之以衡扼齐之以月题月题马额上当颅如月形者东坡诗门外青骢响月题】慰江湖渴梦之深【山谷以双井茶送孔常甫诗校经同省竝门居无日不闻公读书故将茗椀浇舌本要听六经如贯珠心知韵胜舌知腴何似宝云与真如汤饼作魔应不寝慰君渴梦吞江湖唐何讽梦渴赋云奔九江走五湖手不暇於斡运心不息於踌蹰见波渐竭而百川如浅岸益高而低淤将枯腹慊尔而不觉肺燥然而不濡又云以吾此夕之一梦见自古不足者之心】瞻原隰华镳之沃【诗皇皇者华於彼原隰镳悲交切说文马衔也尔雅镳谓之钀释名包也在旁包敛其口韩诗清涂振华镳诗六辔沃若诗诂润泽也】伏念某地寒而根浅【刘向别录邹衍在燕有谷地美而寒不生五谷晋书列女传王浑妻锺琰生子济女亦有才淑为求贤夫时有兵家子甚俊济欲妻之白琰琰曰要令我见之谓济曰此人才足拔萃然地寒寿促不足展其器用杨方传缙绅之徒咸厚遇之自以地寒不愿久留京华求补远郡北史陈元康传元康地寒时以为殊赏新唐书李揆传苗晋卿数荐元载揆轻载地寒载衔之舒元舆传地寒不与士齿韩诗外传草木根荄浅未必撅也飘风兴暮雨坠则撅必先矣此以茶喻】年运而骨高【庄子予年运而往矣杜陵瘦马行东郊瘦马使我伤骨骼硉兀如堵墙韩驹父诗官清马骨高此以马喻】斟酌胷中固乏可人之风味【汉书叙传斟酌六经蔡邕传斟酌羣书李固传斟酌元气左慈传手自斟酌莫不醉饱山谷以团茶赠晁无咎诗赠君越侯所贡苍玉璧可以烹玉尘试春色浇君胷中过秦论斟酌古今来活国礼记孔子曰管仲遇盗取二人焉上以为公臣曰其所与游辟也可人也蜀志费禕传君信可人晋书桓温传常行经王敦墓望之曰可人可人可人或作可儿儿与人通用梁书范云传沈攸之召与语声色甚厉云貌不变徐自陈说攸之乃笑曰卿定可儿山谷诗十年择对无可人又平生心赏建溪春一邱风雨极可人谷梁传僖元年注江熙曰虽千载之事难明然风味之所期古犹今也世说注高逸沙门传支遁居会稽晋哀帝钦其风味杜诗西河共风味山谷诗风味窥大雅又风味极不浅○喻茶】局促辕下粗知范我之驰驱【灌夫传局趣效辕下驹应劭曰驹者驾着辕下局趣?小之貌张晏曰俛头於车辕下随母而已师古曰张说非也驾车不以牝马皇皇者华曰我马维驹非随母也按说文局促也从口在尺下复局之趣亦作促音趋玉切广韵短也蹙也○喻马】与其包裹而供权幸之鑚【东坡和钱安道寄思建茶诗收藏爱惜待佳客不敢包裹钻权幸乌台诗案云此诗讥世之小人○喻茶】不若蹭蹬而任风尘之老【杜诗苍茫风尘际蹭蹬骐骥老志士怀感伤心胷已倾倒蹬音邓○喻马】况乏挥毫之百斛【山谷双井茶送子瞻诗人间风日不到处天下玉堂森宝书想见东坡旧居士挥毫百斛泻明珠○喻茶】固应病颡之十年【柳文起废答中廐病颡之驹颡之病且十年色玄不尨无异技硿然大耳○喻马】懒问蓬莱羣仙之司【卢仝谢孟谏议寄新茶诗蓬莱山在何处玉川子乘此清风欲归去山上羣仙司下土地位清高隔风雨○喻茶】遂叱邛徕九折之驭【王尊传先是琅琊王阳为益州刺史行部至邛徕九折阪叹曰奉先人遗体奈何数乘此险後以病去及尊为刺史至其阪问吏曰此非王阳所畏道耶吏对曰是尊叱其驭曰驱之王阳为孝子王尊为忠臣山海经崃山江水出焉华阳国志严道县南有邛郲山山上凝氷夏结萦回九折王阳去官之所○喻马】其甘如荠岂必衆尝【诗谁谓荼苦其甘如荠荼音徒荠音泚说文荼苦荼也徐曰即今之茶字荠广韵云甘菜淮南子云荠水也冬水王而生仲夏土王而死又其枝叶细靡通谓之靡草师嚝占以荠为甘草稼穑作甘故以为岁丰之候王应麟玉海周诗记苦荼茗饮出近世春秋书齐荼汉书志荼陵陆顔诸人虽已转入茶音而未易字文也自陆羽茶经卢仝茶歌赵赞茶禁以後遂易荼为茶丁谓进新茶表右件产异金沙名非紫笋江边地暖方呈彼茁之形阙下春寒已发其甘之味有以少为贵者焉敢韫而藏诸无名氏诗甘荠非子敌宫槐让我先陈後山诗君如双井茶衆口愿一尝顾我如麦饭犹足填饥肠○喻茶】言刈其蒌愿为君御【诗翘翘错薪言刈其蒌之子于归言秣其驹蒌龙殊切尔雅翼云蒌古今以为珍菜大招云吴酸蒿蒌王逸曰蒌香草也郭氏云江东用以羮鱼李膺传荀爽尝就谒膺因为其御既还喜曰今日得御李君矣○喻马】恭惟某官云龙气局【张舜民小说熙宁中有旨下建州制密云龙其品尤高东都事略廖正一字明略晚登苏门子瞻大奇之时黄秦晁张号苏门四学士每来必令侍者朝云取密云龙一日又命取蜜云龙家人谓是四学士窥之乃明略也山谷蜜云龙诗乱云苍璧小盘龙贡包新様出元丰午牕欲眠视蒙蒙喜君开包碾春风按宋龙凤团今人徒闻名而不识其形制宋建安人黄儒作品茶要录列四十余色细色三十六品麤色五品近世江隂徐子扩暖姝由笔云嘉靖十六年正月丹阳孙曲水於留都得团茶一饼形如象棋子厚三四分面有戏珠盘龙中一方围楷书万寿龙芽四字真宋物也云翼按此即茶录中细色第五号宋大观二年与贡新銙御苑玉芽同造盖高品也曲水先大父别号即此可想其形制云】天骥风标【顔延年赭白马赋汉道亨而天骥呈材任昉追封衡阳王诏风标秀特器体淹弘南史柳憕传柳憕风标才气恐不能为少主臣山谷诗遗编想风标】架屋桃源三椀浇五千之卷【昌黎桃源图诗架岩凿谷开宫室接屋连墙千万日卢仝诗一椀喉吻润二椀破孤闷三椀搜枮肠我有文字五千卷】乘轺僰道一雄将十万之雌【轺市昭切使车也僰蒲北切说文犍为蛮夷从人棘声司马相如传略通夜郎僰中注駹筰邛僰四种皆夷名山谷咏李伯时摹韩干三马诗缅怀胡沙英妙质一雄可将十万雌】却笑前丁後蔡之笼加【东坡诗君不见武夷溪边粒粟芽前丁後蔡相笼加争新买宠各出意今年鬬品充官茶建州郡志建州大小龙团始於丁晋公而成於蔡君谟国朝太平兴国二年始置笼焙造龙凤茶咸平中丁晋公为福建漕监造御茶进龙凤团庆历间蔡公端明为漕始改造小龙团茶仁庙尤所珍惜是後最精者曰龙团胜雪外有蜜云龙一品号为奇絶方灵芽敷折之初常先民焙十余日进发飞骑疾驰不出中春头纲已至京师欧阳永叔闻君谟进小龙团惊叹曰君谟士人也何至作此事】安得超范轩栾之缴绕【柳文晋问晋国多马屈焉是产四散惝怳开合万状其小者则连牵缴绕仰乳俯齕其材之可者收敛攻教棹手飞縻指毛命物百步就羁牵以荀息御以王良超以范鞅轩以栾鍼左传范鞅超乘栾鍼为右轩公出於淖】加臭味而厚宾客漫令策兔褐之功【山谷煎茶赋云苦口利病解胶涤昏未尝一日不放着而策茗椀之勲者也又云酌兔褐之瓯瀹鱼眼之鼎既加臭味而厚宾客前四後四各用其一蔡襄茶录茶色白宜黑盏建安所造者绀黑纹如兔毫其坏微厚熁之久热难冷为要用出他处者或薄或紫皆不及也】画骨相而遗毛皮谅必察骊黄之外【山谷诗曹霸弟子沙苑丞喜作肥马人笑之李侯论干独不尔妙画骨相遗毛皮列子秦穆公谓伯乐曰子之年长矣子姓有可使求马者乎伯乐对曰臣有所共与担纒束薪者有九方皋此其於马非臣之下也穆公见之使行求马三月而反曰已得之矣牝而黄使人往取之牡而骊穆公不悦曰败矣子之所使求马者色物牝牡尚不能知又何马之能知也伯乐喟然叹息曰一至於此乎是乃其千万臣而无数者也若皋之所观者天机也得其精而忘其粗见其内而忘其外若皋之相马乃有贵於马者也马至果天下之马也】如某者不持圭璧【山谷以小龙团及半挺赠晁无咎诗我持玄圭与苍璧以暗投人渠不识城南穷巷有佳人不索宾郎常晏食】未洗袴袍【山谷题李伯时顿尘马诗竹头抢地风不举文书堆案睡自语忽看高马顿风尘亦思归家洗袍袴】特窘城南晏食之谋【见上文】遂入冀北暮取之数【韩文伯乐一过冀北之野而马羣遂空又朝取一人焉拔其尤暮取一人焉拔其尤】味已输於第一【东坡诗注草茶盛於两浙日注第一自景佑以来洪州双井白芽制作尤精遂为草茶第一】价敢望於倍三【韩文昔人有鬻马不售于市者知伯乐之善相也从而求之伯乐一顾价增三倍】草茶无赖空有名敢妄希於湔袚【东坡诗草茶无赖空有名高者妖邪次顽矿湔将先切涤也洒也袚敷勿切说文除恶祭也又絜也除也战国策污明说春申君曰君独无湔袚我也山谷煎双井茶诗能洗茗椀湔袚我风袂欲挹浮邱翁】塞翁未必不为福或可备於走趋【淮南子塞上之人其马亡入胡中人皆吊之其父曰此何知不为福居数月其马将胡骏马而归人皆贺之其父曰此何遽不为祸家富马良其子好骑堕而折其脾人皆吊之其父曰此何不遽为福居一年胡人大入塞丁壮皆引弦而战近塞之人死者十九此独以跛之故父子相保韩文佩玉长裾不利走趋】
上魏运使【了翁○宋史魏了翁字华父邛州蒲江人庆元五年进士赠秦国公諡文靖详见本条注】
闻宇宙之大名如瞻乔岳【杜诗诸葛大名垂宇宙又巫峡忽如瞻华岳】抱江湖之渴梦今在下风【山谷诗慰君渴梦吞江湖详见上条左传羣臣敢在下风邹阳传窃高下风之行师古曰言在下风侧听高尚】乏绍介以为容【王褎四子讲德论无介绍安从行乎公卿邹阳传蟠木轮囷离奇而为万乘器者以左右先为之容也马援传无左右为容之介】修辞诚而求见【易修辞立其诚所以居业也宋李略该闻录云林逋隐居西湖朝廷命守臣王济体访逋投?一啓其文皆俪偶声律之流乃以文学保荐诏下赐束帛而已济曰草泽之士文须滑稽不友王侯文学之士则修辞立诚俟时致用逋两失之是宋人以俪语为修辞也】某闻士之任重固不止独善其身儒者道高要当知有贵於巳若靡然断趾以适屦【荀爽传後世之人好福不务其本恶祸不易其轨传曰截趾适屦孰云其愚何与斯人追欲丧躯诚可痛也】必至於舐痔以求车【庄子宋人有曹商者为宋王使秦其往也得车数乘王说之益车百乘反於宋见庄子曰夫处穷闾厄巷困窘织屦槁项黄馘者商之所短也一寤万乘之王而从车百乘者商之所长也庄子曰秦王有病召医破痈溃痤者得车一乘舐痔者得车百乘所治愈下得车愈多子岂治其痔耶何得车之多也子行矣赵壹传舐痔结驷正色徒行】操行既卑国家何赖有能卷舒之际【袁宏传蘧甯以之卷舒柳下以之三黜杜诗白髪甘雕丧青云亦卷舒】不为燥湿所移【汉书律历志铜为物至精不为燥湿寒暑移其节不为风雨暴露败其形介然有常似乎士君子之行申屠蟠传味道守贞不为燥湿轻重不为穷通易节淮南子夫乌之哑哑鹊之唶唶岂尝为寒暑燥湿变其声哉】如苏文忠之违熙丰亦不苟同於元佑【宋史苏轼传高宗即位赠太师諡文忠熙宁元丰神宗年号王安石为相元佑哲宗年号司马光为相】若刘忠肃之恶章蔡然非强附於伊川【宋史刘摰字莘老永静东光人嘉佑中擢甲科哲宗即位擢侍御史疏蔡确十恶章惇凶悍轻侻无大臣体皆罢去绍兴初赠少师諡忠肃伊川先生年谱云孔文仲奏先生汗下憸巧素无乡行实录孔文仲载吕申公之言曰文仲为苏轼所诱又申公家传亦载其与吕大防刘挚王存同较文仲所论朱光庭事语甚激切】是名蜀珍【法言蜀庄沉冥蜀庄之才之珍也不作苟见不治苟得久幽而不改其操虽隋和何以加诸举兹以旃不亦宝乎吾珍庄也居难为也邵氏见闻录薛简肃公知成都范蜀公方为举子一见爱之公还朝载蜀公以去或问简肃曰自成都归得何奇物曰蜀珍产不足道吾归得一伟人耳】可重赵鼎【史记平原君传毛先生一至楚而使赵重于九鼎大吕】观公气象【柳文先友记元全柔河南人气象甚伟韩诗气象硉兀未可攀又气象难比侔】视古等伦【甘延寿传投石超距絶於等伦杜诗尊荣迈等伦】兹故赋明月乌鹊之诗【魏武帝短歌行月明星稀乌鹊南飞绕树三匝何枝可依明帝步出夏门行?迫日暮乌鹊南飞绕树三匝何枝可依】亟欲快景星凤凰之覩【韩文朝廷之士引领东望若景星凤凰之始见也争先覩之为快】恭惟某官眼高四海【东坡诗眼高四海空无人】胷着千年【陈后山诗胷中历历着千古笔下源源赴百川】汉相有真宜居萧曹丙吉之冠【王商传此真汉相矣丙吉传赞近观汉相高祖开基萧曹为冠孝宣中兴丙魏有声文中子魏相篇子谓魏相真汉相识兵略达时令远乎哉】郑公所愿盖在稷契臯陶之良【新唐书魏徵传徵顿首曰愿陛下俾臣为良臣毋俾臣为忠臣帝曰忠良异乎曰良臣稷契咎陶也忠臣龙逢比干也良臣身荷美名君都显号子孙承传流祚无疆忠臣已婴祸诛君陷昏恶丧国夷家只取空名此其异也】当炙手可热之时【唐裴光裕东观奏记魏国公崔铉秉政郑鲁杨绍复段环薛蒙一时俊造铉所取信凡有补吏议事或与之参酌时人语曰炙手可热杨郑段薛欲得命通鲁绍环蒙杜诗炙手可热势絶伦此指韩侂胄】凛掉头不顾之节【杜诗巢父掉头不肯住东将入海随烟雾诗卷长留天地间钓竿欲拂珊瑚树魏了翁传迁秘书郎以亲老乞外补】长卿甫还於巴路【司马相如传相如为郎数岁会唐蒙略通夜郎僰中发巴蜀吏卒千人郡又多为发转漕万余人用军兴法诛其渠率巴蜀民大惊恐上闻之乃遣相如责唐蒙等因告谕巴蜀民以非上意】元济已叛於蔡城【新唐书吴元济传少阳死子元济匿不发丧伪表请元济主兵会传言董重质杀元济族其家李吉甫请遣使吊赙元济不得命乃悉兵四出焚舞阳及叶掠襄城阳翟关东大恐魏了翁传了翁知嘉定府行次江陵蜀大将吴曦以四川叛】神山可巢固自薄蓬莱而不即【史记蓬莱方丈瀛洲三神山者在渤海中诸仙人及不死药在焉未至望之如云及到三神山反居水下风辄引去终莫能至韩诗我能屈曲自世间安能从女巢神山柳文谪龙说吾故居钧天帝宫下上星辰呼吸隂阳薄蓬莱羞崑仑而不即魏了翁传韩侂胄以误国诛朝廷收召诸贤了翁预焉会史弥远入相了翁察其所为力辞召命开门授徒】欃枪未落必欲借荆楚以同功【欃楚咸反枪楚行反尔雅彗星为欃枪注亦谓之孛言其形孛孛似扫彗史记天官志长二丈类彗星退而西北三月生天欃长四丈末兑退而西南三月生天枪京房曰天欃为兵赤地千里枯骨藉藉晋天文志云妖星四曰天枪其出不过三月必有破国乱君伏死其辜殃之不尽当为旱饥暴疾五曰天欃石氏曰云如牛状甘氏云本类星末鋭长数丈河图曰岁星之精流为天枪荧惑散为天欃天枪岁星所生见以甲寅天欃辰星所生出以壬寅石氏曰枪欃棓彗异状其殃一也天文志云孝文时天枪夕出西南占曰为兵丧乱其六年十一月匈奴寇上郡云中汉起兵以卫京师也唐中宗文明元年七月辛未夕有彗星於西方长丈余八月甲辰不见是为天欃昭宗景福元年十二月丙子天欃出於西南己卯化为云而没崔駰传运欃枪以电扫兮清六合之土宇杜诗戮力扫欃枪】虽卒成孺子之名【史记孙子传遂成?子之名】然已立懦夫之志【袁宏传後生击节懦夫增气】一麾而出【文选屡荐不入官一麾乃出守】十暑於兹【杜诗十暑岷山葛三霜楚户砧】回视独对三千字之人【夏竦诗纵横礼乐三千字独对丹墀日未斜】谁肯甘顿十九年之刃【庄子庖丁曰今臣之刀十九年矣贾谊传屠牛坦一朝解十二年而芒刃不顿者所排击剥割皆衆理解也注顿读曰钝魏了翁传嘉定十五年被召入对盖自了翁去国十有七年矣】万牛不能回邱山之重【杜诗万牛回首邱山重】四牡又复勤原隰之驰【诗四牡騑騑周道逶迟】要路在前聊养韩忠献之器【韩琦传琦字穉圭相州安阳人弱冠举进士第二赠尚书令諡忠献胡氏传家录公徙开封府推官理事不倦暑月汗流浃背府尹王博文大器重之曰此人要路在前而治民如此真宰相器也】荣进素定何必王文正之门【见前上曾枢密条魏了翁传了翁再入朝史弥远欲引以自助了翁正色不挠未尝私谒】然海内所以属望於公盖天下尚有可为之事【五朝名臣言行录吕诲字献可官至御史中丞献可病手书托温公为墓志温公亟省之已瞑目矣温公呼之曰更有以见属乎献可复张目曰天下事尚可为君实勉之自警篇云献可忍死谓温公以天下尚可为当自爱後温公相天下再致元佑之盛献可不及见矣至温公薨献可之子由庚作挽诗曰地下若逢中执法为言今日早昇平记其先人之言也】幸昌其志以济斯民惟功名当久远之看【翰苑新书庆历初欧阳永叔张安道王素俱除谏官蔡君谟以诗贺曰御笔亲除三谏官喧然朝野竞相欢当年流落丹心在自古忠良得路难必有谋猷禆帝右直须风采动朝端世间万物俱尘土留取功名久远看三人以其诗荐於上寻亦除谏官】则富贵乃绪余之事【庄子其绪余以为国家注绪者残也谓残余也】如某者居贫甚肆从仕难任【韩诗居闲食不足从仕力难任】大汗漫九垓之期分甘控地【淮南子若士与汗漫期於九垓之上韩诗腾身夸汗漫庄子蜩与鷽鸠笑之曰我决起而飞枪榆枋时则不至而控於地而已矣】逐侏儒一囊之俸岂必钻天【东方朔传侏儒长三尺余俸一囊粟钱二百四十臣朔长九尺余亦俸一囊粟钱二百四十】乃远随黄鹄之梯【李白蜀道难地崩山摧壮士死然後天梯石栈相钩连黄鹄之飞尚不得过猨猱欲度愁攀缘】盖愿事碧鷄之使【王褎传方士言益州有碧鷄金马之宝可祭祀致也宣帝使褎往祭焉注金形似马碧形似鷄也王褎碧鷄颂曰持节使王褎谨拜南崖敬移金精神马缥碧之鷄处南之荒深谿回谷非士之乡归来归来汉德无疆廉平唐虞泽配三皇左思蜀都赋金马骋光而絶景碧鷄儵忽而曜光後汉书西南夷传越嶲郡青蛉县禹同山有碧鷄金马光景时时出见华阳国志碧鷄光景人多见之杜诗如何碧鷄使把诏紫薇天】虽神索於大巫之侧【庄子小巫见大巫拔茅而弃此其所以终身弗如也吴志张紘见柟榴枕爱其文为作赋陈琳在北见之以示人曰此吾乡里张子纲所作也後紘见陈琳作武库赋应机论与琳书深叹美之琳答曰自仆在河北与天下隔此间率少於文章易为雄伯故使仆受此过差之谈非其实也今景兴在此足下与子布在彼所谓小巫见大巫神气尽矣杜诗不谓矜余力还来谒大巫】当气苏於君子之前【杜诗计拙百僚下气苏君子前】嗟远道胡为来哉幸将在此【蜀道难其险也如此嗟尔远道之人胡为乎来哉】居是邦事其贤者傥或许之上任中书【希夷○宋史本传希夷字伯起其先眉州人四世祖伯雨为谏议大夫其後仕闽因家邵武登淳熙三年进士第调浦城县簿从朱熹学开禧初主太常簿历礼部尚书兼给事中端明殿学士签书枢密院参知政事諡宣献时史弥远柄国专政希夷具员而已议者颇讥其拱嘿】
披云汉之天章夙见舍人之様【东坡诗手抉云汉分天章新唐书徐坚字元固圣历中东都留守杨再思王方庆共引为判官属文典厚再思每曰为凤阁舍人様】勒山林之俗驾来瞻学士之真【孔稚圭北山移文请回俗士驾为君谢逋客言行录綦北海先生崈礼字叔厚公覃思於学问文章强记默识繇唐虞三代以暨国朝之隆君臣事迹如指诸掌视唐燕许常杨为不足道上每曰綦某之文有体真学士也山谷诗玉堂端要真学士须得儋州秃鬓翁盖指东坡】极知大匠之门难饬小夫之牍【庄子小夫之知不离苞苴竿牍详见前】顾无藉手【左传宣子私觌子产以玉与马曰敢不藉手以拜子命起舍夫玉是赐我玉而免我死也谓以玉马藉手拜子产应奉传心焉愤邑聊以藉手藉自夜反】辄用引吭【吭通作肮说文颈也鲍照赋引圆吭之纤婉韩诗引吭吐铿轰】窃闻师儒竝世之难【山谷次子瞻韵师儒竝世难日月过箭疾史记仲尼弟子列传孔子数称臧文仲柳下惠然皆後之不竝世】类有今古殊时之叹韩昌黎之於太白漫夜梦以昼思【韩诗李杜文章在光焰万文长夜梦多见之昼思反微茫】陈後山之於大苏恨江空而岁晚【陈师道字无己号後山送苏公知杭州诗平生羊荆州追送不作远岂不畏简书放麑诚不忍一代不数人百年能几见昔如马口衔今作禁门键一雨五月凉中宵大江满风帆目力短江空岁年晚】今有文章之伯【杜诗每语见许文章伯】实在邦域之中公求士甚士之求公既闻命矣【东坡勤上人诗集序欧阳公好士为天下第一有一言中於道不远千里而求之者甚於士之求公以故能尽致天下豪杰】後视今犹今之视昔盍往拜之【京房传臣恐後之视今犹今之视前也王羲之兰亭序後之视今亦由今之视昔】伏念某气懦弗张骨凡难换【欧诗换骨莫求丹九转荣名何待禄千锺】一科十年之不补愧在无闻【韩昌黎复志赋哀白日之不与吾谋兮至今十年其犹初岂不登名於一科兮曾不补其遗余】半通五两之甚甘止於为养【法言食如螘衣如华朱轮驷马金朱煌煌无己泰乎曰由其德舜禹受天下不为泰不由其德五两之纶半通之铜亦泰矣注五两之纶半通之铜皆有秩啬夫之印绶印绶之微者也】曾几何日竟失所天【赵壹传宁当慢傲加于所天文选剖心摩踵以报所天蜀志却正传托身所天心焉是恃】陷眦腐膺仅能逃死【柳文创钜痛仍号於穹旻排土濡涕顿首成坟陷膺腐眦寒暑在庐草木悴死鸟兽踌蹰】磨肌戛骨奚暇送穷【韩昌黎送穷文磨肌戛骨吐出心肝企足以待寘我讐寃】祥琴翕忽以成声【礼记祥之日鼓素琴告民有终也以节制者也又子张既除丧而见予之琴和之而和弹之而成声作曰先王制礼不敢不至焉又孔子既祥五日弹琴而不成声十日而成笙歌祥祭名去凶即吉之义王临川集祥琴既御吉服以朝东坡诗祥琴虽未调余悲不敢留李白赋挥霍翕忽】尘甑雎盱而望赐【范丹传桓帝时以丹为莱芜长不到官遇党人禁锢结草室而居有时絶粒闾里歌之曰甑中生尘范史云釜中生鱼范莱芜雎呼回切盱凶于切说文盱仰目也苍颉篇张目貌列子而雎雎而盱盱高诱注睢盱视听貌王延寿赋鸿蒙朴略厥伏睢盱储光羲诗春光既荡漭伏战亦睢盱】心口相语但欲从小宰之铨【三国志心与口讨韩诗手摩袖拂心语口周礼天官小宰中大夫二人说文铨衡也尚书铨掌七品以上选侍郎铨掌八品以下选流外谓之小选小宰铨即侍郎铨也】面目可憎未敢作大钧之问【送穷文凡使吾面目可憎语言无味者皆子之志也刘禹锡问大钧赋序孤居虑静滞念歘起伊人理之不可以晓也将质诸神乎谨贡诚驰精敢问大钧】惟是忍见贤之渴【诸葛武侯传总揽英雄思贤如渴山谷诗空余见贤心忍渴望梅岭】所当修觌德之恭或闻庸下之姓名已辱暗中之摸索【语林许敬宗性轻傲见人多忘之或谓其不聪曰卿自难记若遇何刘沈谢暗中摸索着亦可识】逢人必项斯之说几於神比而天同【道山清话余少时尝与文潜在馆中因看隋唐嘉话见杨祭酒赠项斯诗云度度见诗诗总好今观标格胜於诗平生不解藏人善到处逢人说项斯因问诸公唐时未闻项斯有诗名也文潜曰必不足观杨君诗律已如此想其所好者皆此类也葛常之韵语阳秋云刘禹锡隋唐嘉话载杨祭酒赠项斯诗云云斯集中佳句如晚春花云疎与香风会细将泉影移别张藉云子城西竝宅御水北同渠拙恶有余宜祭酒公谓标格胜於诗也祭酒乃敬之也其赠斯诗鄙俗如此与斯亦奚远哉今按项斯字子迁江东人会昌四年进士为丹徒尉有诗一卷受知於张水部籍不独杨敬之也唐人作主客图以李益为清奇雅正主张籍杨敬之为升堂客则敬之在唐与籍齐名文潜常之亦非定论也韩文感二鸟赋孰左右者为之先信天同而神比】伴直难浩然之呼特以职亲而地近【孟浩然为王右丞所知一日王待诏金銮召浩然商较风雅上忽临幸浩然错?伏牀下王不敢隐因奏闻上欣然召见命吟旧作浩然拜舞诵诗至不才明主弃之句上怃然曰卿自不求朕朕未尝弃卿奈何诬朕因放归南山东坡诗玉堂清冷不成眠伴直难呼孟浩然韩文吾时在翰林职亲而地禁不敢相闻】仰高山之景行【诗高山仰止景行行止传景大也笺景明也古人有高德如山者则仰慕之有明行者则而行之鹤林玉露云景本训明而世俗有景仰景慕之语失其义矣野客丛书云後汉书刘恺传今恺景仰前修注景慕也则此谬其来久矣详别见】感流水之赏音【吕氏春秋伯牙善鼔琴锺子期善听之方鼓琴志在泰山锺子期曰善哉乎鼔琴巍巍乎如泰山志在流水锺子期曰善哉乎鼓琴洋洋乎志在流水锺子期死伯牙擗琴絶弦终身不复鼓琴为世无足鼓琴者也潘岳夏常侍诔虽实唱高犹赏尔音山谷诗寂寞吾道付万世忍向时人觅赏音】乐莫乐兮相知安有又傲翰林之理【屈原九歌悲莫悲兮生别离乐莫乐兮新相知韩文韩愈亦人耳彼傲宰相又傲翰林其将何求必不然】见所见而後去姑慰不愿封侯之心【嵇康传康居贫与向秀共锻於大树之下以自赡给锺会往造焉康不为之礼良久会去康谓曰何所闻而来何所见而去会曰闻所闻而来见所见而去会以此憾之李白与韩荆州书白闻天下谈士相聚而言曰生不用封万户侯但愿一识韩荆州何令人之景慕一至於此耶】恭惟某官学冠儒缨道航圣渎【法言舍舟航而济乎渎者末矣舍五经而济乎道者末矣】家故雄於四蜀【巴蜀黔汉为四蜀】谁敢齿於诸任【左传周之宗盟异姓为後寡人若朝於薛不敢与诸任齿】骑鲸暂驻於九龙【说文鲸海大鱼也春秋後语宋玉对楚王曰鲸鱼朝发崑仑之墟暮宿孟津尺泽之鲵岂能与量江汉之大哉杜诗若逢李白骑鲸鱼道甫问讯今何如东坡诗愿持空手去独控横山鲸】振鬛遂喑於万马【东坡三马赞时西域贡异马首高八尺龙颅而凤膺虎脊而豹章出东华门入天驷监振鬛长鸣万马皆喑父老纵观以为未始见也芥隐笔记云刘梦得称韩文云鸾凤一鸣蜩螗革音东坡字法昉此】周情孔思心传先圣之不传【李汉韩文序日光玉洁周情孔思】宋艳班香文到古人之未到【杜牧示侄阿宜诗高摘屈宋艳浓薰班马香李杜泛浩浩韩柳摩苍苍韩文辱示初筮赋实有意思但力为之古人不难到】久於详试【萧望之传欲详试其政事复以为左冯翊】昨乃遄归【诗式遄其归遄速也庄子不若遄归也】士则快於睹先【韩文朝廷之士引领东望若景星凤凰之始见也争先睹之为快】帝已嗟於见晩【见上郑参政条】能典朕礼咨伯直清【尚书咨四岳有能典朕三礼又夙夜惟寅直哉惟清】肯从吾儿烦君调护【留侯传四人从太子年皆八十余上大惊曰吾求公数岁公避逃我今公何事从吾儿游乎烦公幸卒调护太子】玉堂草罢又吟红药之翻【扬雄传上玉堂注黄图有大玉堂小玉堂殿元城语录太宗以玉堂之设其来尚矣但虚传其号而无正名乃飞白书玉堂之署四字以赐焉梦溪笔谈故事堂中设视草台每草制则具衣冠据堂而坐今但存空台谢元晖直中书省诗红药当堦翻苍苔依砌上红药谓红芍药】金匮紬余还对紫薇之伴【司马迁传紬史记石室金鐀之书注紬谓缀集之音胄鐀与匮同通典中书之官旧矣谓之中书省自晋魏始後魏谓之西台隋初改为内史省光宅元年改为凤阁开化元年改为紫薇省岑参诗三殿花香入紫薇白乐天诗紫薇花对紫薇郎】彼智效一官而不足【庄子故夫知效一官行比一乡德合一君而徵一国者其自处也亦若此矣】此身兼数器而有余【薛宣传经术文雅足以谋王体断国论身兼数器有退食自公之节】人望一条之冰其容已肃【王君玉国老谈苑陈彭年在翰林所兼十余职皆文翰清秘之目人谓其署衔为一条冰】公傍九霄之月所乐不存【杜诗星临万户动月傍九霄多】岂非为天子之私人实持公议【新唐书百官志翰林学士专掌内命凡拜免将相号令征伐皆用白蔴其後选用益重而礼遇益亲至号为内相又以为天子私人】行且作清庙之近弼尤佩远忧【诗序清庙祀文王也郑笺清庙者祭有清明之德者之宫也天德清明文王象焉故祭之而歌此诗也】今外夷讧阻之时【讧音虹说文?也诗蟊贼内讧增韵乱也通作虹诗实虹小子】正中国图回之日【荀子图回天下於掌上而辨白黑注回转也言图谋运转天下之事如在掌上也】天地亦大矣保邦当在於未危【老子天大地大王亦大尚书制治於未乱保邦於未危】人物方眇然求才不嫌於太广【王逸少帖蔡公遂委笃深可忧当今人物眇然而艰疾若此令人短气山谷诗门无行媒迹草木伤憔悴人物方眇然谁能委圭币又马当一曲孤烟人物于今眇然蔡光啓诗人物於今叹眇然孤坟宿草已生烟】与其待仓猝而市三年之艾【猝通作卒说文犬从草暴出逐人也宋名臣言行录范忠宣公纯仁尝曰人材难得欲随事有用则缓急无以应手七年之病求三年之艾非储之以待如病者何故雅以人才为己任每有引荐必先公议及其至也内举有所不避其不可则人君所主亦必争】不若及闲暇而滋九畹之兰【说文畹田二十畮也集韵韵会田三十畮曰畹离骚经余既滋兰之九畹兮又树蕙之百畮王逸注畹十二亩韩诗树兰盈九畹梁卢蕣诗滋兰成秀畹】时来为之【新唐书张嘉贞传秘书监姜皎得罪张嘉贞附会权幸请加诏杖俄而皎死後广州都督裴伷先下狱帝问法当何如嘉贞复援皎例张说进曰臣闻刑不上大夫士可杀不可辱皎事既不可追伷先岂容复滥上然其言嘉贞退谓说曰何言事之深也说曰宰相者时来即为之岂能长据若贵臣尽当可杖恐吾等行当及之魏志刘廙传遭乾坤之灵值时来之运晋书贾充传赞邀遇时来遂阶荣命晋书载记慕容垂传但时来之运未至故韬光俟奋耳北史于谨传州县之职昔人所鄙台鼎之位须待时来南史膺时来之运刘长卿诗勿谓州县卑时来自为用】天下幸甚【丙吉传决定大策天下幸甚东坡贺韩丞相啓四方耸观万口同庆天下幸甚天下幸甚】某藐无可贽辄诵所闻幽桂遗榛菅底敢累犯严之口【榛音臻说文果实如小栗又木丛生貌菅音官说文茅也尔雅白华野菅昌黎雪後寄崔斯立诗蓝田十月雪塞关我兴南望愁羣山攒天嵬嵬冻相映君乃寄命於其间秩卑俸薄食口衆岂有酒食开容顔殿前羣公赐食罢骅骝蹋路骄且闲称多量少鉴裁密岂念幽桂遗榛菅几欲犯严出荐口气象硉兀未可攀】江梅托桃李但欲薰自洁之香【山谷上东坡诗江梅有佳实托根桃李塲桃李终不言朝露借恩光孤芳忌皎洁冰雪空自香古来和鼎实此物升庙廊杜牧之诗浓薰班马香山谷诗然以明哲之火熏以忠信之香又颇熏见知香陈後山诗松篁有节元宜晚桃李无蹊只自薰】
上吴宣抚【猎○宋史吴猎字德夫潭州醴陵人登进士第初主浔州平南簿时张栻经略广西檄摄静江府教授知常州无锡县用陈傅良荐召试守正字光宗久不觐重华宫上疏切谏又白宰相留正乞召朱熹杨万里时陈傅良以言过宫事不行求去猎切责之傅良改容谢会伪学禁兴猎言陛下临御未数月今日出一纸去宰相明日出一纸去谏臣昨又闻侍讲朱熹以御札畀祠中外惶骇谓事不出於中书是谓乱政猎既驳史浩谥又请以张浚配享阜陵议皆不合出为江西转运判官寻劾罢久之党禁弛起为广西转运判官除户部员外郎总领湖广江西京西财赋除秘阁修撰主管荆湖北路安抚司公事知江陵府金人围襄阳朝廷命猎节制本路兵马加宝谟阁待制京湖宣抚使吴曦俄反於蜀警报至猎请魏了翁摄参议官访以西事募死士入竟陵命其将王宗廉死守调大军及忠义保捷分道夹击金人遂去又督董逵等援德安董世雄孟宗政等解襄阳之围西事方殷猎为讨叛计请于朝以王大才彭辂任西事仍分兵抗均房诸险漕粟归峡以待王师及曦诛除刑部侍郎充四川宣谕使朝廷命旌别淑慝以敷文阁学士四川安抚制置使兼知成都府嘉定六年召还卒家无余赀蜀人思其政画像祠之猎初从张栻学乾道初朱熹会栻於潭猎又亲炙湖湘之学一出於正猎实表率之有畏斋文集奏议六十卷諡文定○陶朱新录韩侂胄作伪学逆党籍颁行天下猎列名其间详啓意乃任宁乡主簿作】
祭主簿之竈揆分已庳【孙宝传宝以明经为郡吏御史大夫张忠辟宝为属欲令授子经更为除舍设储偫宝自劾去忠固还之心内不平後署宝主簿徙入舍祭竈请比隣忠隂察怪之使所亲问宝前大夫为君设除大舍子自劾去者欲为高节也今两府高士俗不为主簿子既为之徙舍甚悦何前後不相副也宝曰高士不为主簿而大夫君以宝为可一府莫言非士安得独自高且不遭者可无不为况主簿乎】升侍郎之阶见贤有耀【韩诗升阶揖侍郎归舍日未欹】未之藉手【见上条】率尔修辞窃以平生识元鲁山便无他憾【新唐书卓行传元德秀字紫芝河南人质厚少缘饰少孤事母孝举进士不忍去左右自负母入京师既擢第母亡以不及亲在而婚终身不娶兄子襁褓丧亲无赀得乳媪德秀自乳之数日湩流能食乃止既长将为娶家苦贫乃求为鲁山令房绾每见德秀叹曰见紫芝眉宇使人名利之心都尽苏源明尝语人曰吾不幸生衰俗所不耻者识元紫芝也及卒李华諡曰文行先生天下高其行不名谓之元鲁山】於人见欧阳子乃谓奇逢【栾城集上韩太尉书辙之来也於山见终南嵩华之高於水见黄河之大且深於人见欧阳公而犹以为未见太尉也故愿得观贤人之灮耀】三复师儒竝世难之诗【见前】再歌生世何用早之句【陈後山观六一堂图书诗生世何用早我已後此翁颇识门下士略已闻其风】江涛如此孰能百斛而独扛【谢安传尝与孙绰等泛海风起浪涌安吟咏自若舟人以安为悦犹去不止安徐曰如此将安归耶宋朱新仲诗风涛如此亦安归韩诗龙文百斛鼎笔力可独扛】人物眇然谁可一洗乎万古【杜诗一洗万古凡马空余见前】疑山川之沉寂恐宇宙之泬寥【尸子天地四方曰宇往古来今曰宙司马相如传追怪物出宇宙泬呼决切九辨泬寥兮天高而气清韵会泬寥空貌】适我愿兮【诗邂逅相遇适我愿兮】在此行矣【左传虞不猎矣在此行也又衣身之偏握兵之要在此行也】恭惟某官肝胆一劒【韩诗肝胆一古劒波涛两浮萍】精神五兵【韩诗肠胃绕万象精神驱五兵】言行择君子之中庸德业得贤人之久大【系辞可久贤人之德可大贤人之业】涕唾富贵【韩文不啻如弃涕唾无一分顾藉心】谈笑功名蜀道天高久已放龟而纵鹤【叶石林诗话赵清献公以清德服一世平生蓄雷氏琴一张鹤与白龟各一所向与之俱始除帅成都公单车就道以琴鹤龟自随元丰间再移蜀以龟投淮水故其诗曰马寻旧路知归去龟放长淮不复来张九成横浦语录赵清献帅蜀乃以一琴一鹤一龟自随想其致可知及再帅蜀纵鹤放龟想又以为累矣自是渠清入妙处】长沙地褊不妨狎鹭而驯鸥【汉书注长沙王来朝称寿歌舞但张袖小举手上问之曰臣国小地狭不足回旋列子海上之人好鸥者每旦之海上从鸥鸟游鸥鸟之至者百数而不止其父曰吾闻鸥鸟皆从汝游取来吾玩之明日之海上鸥鸟舞而不下杜诗白鸥波浩荡万里谁能驯山谷诗老骥心犹在白鸥盟已寒又唯有白鸥盟未寒又此心吾与白鸥盟又轻鸥白鹭定吾友】新诏禄於寿宫【玉清万寿宫宋徽宗建乃命宰执兼使副用真宗玉清昭应宫故事也】表眷怀於宣室【贾谊传文帝思贾谊徵之至入见上方受厘坐宣室未央前正室也东方朔传宣室先帝之正处也何武陈汤王嘉皆召见宣室西京赋宣室玉堂譬衆星之拱极刑法志上常幸宣室注布政教之室也】今天下尚有可为之事无竞维人【诗无竞维人四方其训之注言人君为国无疆乎维在得其贤人若得贤人则国家强矣余见上魏运使条】凡海内所谓不获之夫岂胜其衆能风霆於庶物【礼记风霆流行庶物露生霆雷也谓地以神气风雷之等流布其行庶衆也言衆物感此神气风霆之形露见而生人君法此地之生物事事奉之以为教也】必霖雨於四方【尚书若岁大旱用汝作霖雨】天之大任是人恐不免耳【谢安传安妻刘惔妹也既见家门富贵而安独静退乃谓曰大丈夫不如此也安揜鼻曰恐不免耳】道之将行也命孰能止之某鹿鹿无庸【见上郑参政条】狙狙有志【韩文瞿翟狙狙狙七余切】半生拙学已不计班赀之崇庳【韩文若夫商财贿之有无计班赀之崇庳是所谓诘匠氏之不以杙为楹而訾医师以昌阳引年欲进其豨苓也】一世伟人所愿观道德於前後【魏志锺繇传文帝即位迁太尉封平阳乡侯时司徒华歆司空王朗竝先世名臣文帝谓左右曰此三公者乃一代之伟人也後世殆难继矣南史何炯传从兄戢谓人曰此子非止吾门之宝亦为一代伟人范文正公王元之像赞昔王文正公居宰府二十年未尝见爱恶之迹天下谓之大雅寇莱公左右天子却契丹保社稷天下谓之至忠枢密马公慷慨立朝有犯无隐天下谓之正直此三君子者一代之伟人也韩文三为属吏时经五年观道德於前後听教诲於左右】骚骚忍渴【韵会骚愁也东坡诗夜牕骚骚閙风竹山谷诗忍渇望梅岭】贸贸望尘【礼记有饿者蒙袂辑屦贸贸然来注贸贸目不明之貌赵咨传望尘不及南史何点传豫章王尚望尘不及吾当望岫息心】然李生之从事湖南知会计当而已矣【韩文送湖南李正字序李生自湖南从事请告来觐】果吴公之召置门下岂遥增击而去之【贾谊传年十八以能诵诗书属文称於郡中河南守吴公闻其秀材召置门下吊屈原赋见细德之险微兮遥矰击而去之矰汉书作增注增重也言见苛细之人险厄之证故重击其羽而高去】
上曾运使【盘○详啓意盖为宁乡簿时作】
一行作吏俗莫俗於簿书【嵇康传一行作吏此事便废梁书何胤传一行为吏此事遂乖】六辔观风华莫华於礼乐【诗六辔如濡礼记命太史陈诗以观民风王莽传遣使分行天下览观风俗唐贞观八年分遣萧瑀李靖杨恭仁王珪窦静李大寛刘德威皇甫无逸韦挺李袭誉张亮杜正伦赵智等巡省天下延问疾苦观风俗之得失察刑政之苛弊诗序皇皇者华君之遣使臣也送之以礼乐言远而有光华也】恃在熔之所铸【董仲舒传夫上之化下下之从上犹泥之在钧惟甄者之所为犹金之在熔惟冶者之所铸】忘跃冶之不祥【庄子今大冶铸金金踊跃曰我且为镆鎁大冶必以为不祥之金】斐然修辞持此徼福【左传天惠徼福於敝邑之社稷辱收寡君又寡君愿徼福於周公鲁公以事君又徼福於太公丁公又徼福於厉宣桓武又徼福於先君献穆又惠徼周公之福徼坚尧切求也邀也】伏念某材庳莫亢【庳说文中伏舍徐曰低小屋通作卑诗谓山盖庳】质窳无奇【窳说文汚窬也史记舜陶河滨器不苦窳】长鑱掘黄独之苗只伤地脉【杜诗长鑱长鑱白木柄我生托子以为命黄独无苗山雪盛短衣数挽不掩胫黄独俗名土芋根惟一颗而色黄故谓之黄独山谷云往时儒者不解黄独义改为黄精学者承之以余考之盖黄独是也本草赭魁肉白皮黄色巴汉人蒸食之江东谓之土芋江西谓之土卵蒸煮食之类芋魁南州多食之而俗人改曰黄精子美流离未至作道人劒客食黄精也史记蒙恬传此其中不能无伤地脉哉】短檠喧绿幕之读徒损天和【韩诗长檠八尺空自长短檠二尺便且光黄檐绿幕朱户闭风露气入秋堂凉太学儒生东鲁客三十辞家来射策夜书细字缀语言两目眵昏头雪白此时提携当案前看书到晓那能眠一朝富贵还自恣长檠高张照珠翠又囊空甑倒谁救之我今一食日还并自然忧气损天和安得康强保天性东坡诗恐君雕琢伤天和】苦无计以养亲遂强颜而干禄【司马迁传言不辱者所谓强顔耳刘向杂事此天下强顔女子也】一科不补漫得雉於喝卢【韩诗岂不登名於一科兮曾不补其遗余晋书刘毅於东府聚樗蒲大掷一判应至数百万余人竝黑犊以还唯刘裕及毅在後毅次掷得雉大喜褰衣绕床大叫谓同坐曰非不能卢不事此耳裕恶之因挼五木久之曰老兄试为卿答既而四子俱黑其一子转跃未定裕厉声喝之即成卢毅意殊不快南史顔师伯为侍中孝武与樗蒲帝得雉大悦谓必胜师伯後得卢帝失色师伯遽敛手曰几得卢】五技已穷欲屠龙而单产【荀子梧鼠五技而穷宋王楙野客丛书云今读荀子梧鼠为猫鼠之鼠艺文类聚亦编入鼠门仆考之乃蝼蛄非鼠也案本草广雅皆谓荀之梧鼠为蝼蛄一名硕鼠易晋如硕鼠孔颖达正义引蔡邕劝学篇云硕鼠吾能不成一技注云能飞不能上屋能缘不能穷木能游不能度谷能穴不能藏身能走不能先人荀子梧鼠五技而穷竝为蝼蛄也魏诗硕鼠刺重敛皆谓大鼠则尔雅所谓硕鼠关中呼为鼩鼠陆机云今河东有大鼠能人立交前两足於颈上跳舞善鸣食人禾苗逐则走木空中亦有五技或谓之雀鼠然则蝼蛄与此鼠同名硕鼠皆有五技但蝼蛄技穷而此鼠技不穷耳陆佃埤雅谓五技而穷者为飞生与诸说异今按飞生人多不解为何物宋江陵几杂志云先君知凤翔府竹园中得一物如蝙蝠巨如大鸱有识者云此鼯鼠也一名飞生飞而生子每欲飞则缘树至颠能下不能高也庄子朱泙漫学屠龙於支离益单千金之家三年技成而无所用其巧注单尽也】骚屑倚门之望【骚说文扰也尔雅动也檀弓骚骚注急疾貌屑说文动作切切也方言屑屑不安也郭璞曰往来貌梁吴筠诗仲秋黄叶下长风正骚屑杜诗抚迹犹酸辛平人固骚屑又干戈况骚屑史记王孙贾母曰汝朝出而晚来吾倚门而望唐王泠然诗恨见高堂上朝朝独倚门】卑陬祭竈之谋【陬将侯切庄子子贡卑陬失色琐琐然不自得注卑陬愧恧貌韩诗栖栖法曹椽何处事卑陬】趋跄阁前之铃仅逃箠楚【诗巧趋跄兮正义云巧为步趋其举动跄然行而张足曰趋今之捷步礼有徐趋疾趋韩诗趋跄阁前铃太守有铃阁羊祜传铃阁之下侍卫不过十数人野客丛书云杜诗脱身簿尉中始与箠楚辞鲍注曰非谓簿尉受杖杖有罪者耳仆谓不然官属受杖其来久矣後汉戴宏为郡督邮曾以职事见诘府君欲挞之云云三国志黄盖为守长署两掾教曰若有奸欺终不加以鞭杖宜各尽心此属官受杖之明验也自晋至唐此类尤多晋书向雄传雄初仕郡为主簿太守刘毅尝以非罪笞雄後与毅俱为侍中初不交言北史库狄连为郑州刺史开府参军皆加捶挞魏收为中外府主簿频被挞楚唐书邕州经略使陈昙怒判官刘缓杖之二十五而卒浙西观察使韩臯封杖决安吉令孙解臀杖十下而死刘晏考所部官六品以下杖讫而奏杜牧之诗云参军与县尉尘土惊匡勷一语不中治笞箠满身疮韩退之诗云判司卑官不堪说未免捶楚尘埃间举此以验杜诗之意可见岂谓杖有罪者哉】倚赖天涯之钓大隔波涛【杜诗二仪积风雨百谷漏波涛舍弟卑栖邑防川领簿曹又倚赖天涯钓犹能掣巨鳌】我有二天【三辅决录苏章为冀州刺史行部有故人为清河太守案得其奸货乃设酒接以温顔太守喜曰人各有一天我独有二天章曰今日苏孺文与故人欢饮私恩也明日冀州刺史白奏事公法也遂举正其罪】今既数月幸楼台之近水【诗话范文正公镇钱塘苏鳞为属县巡检城中兵官往往皆获荐书鳞在外邑未见收录因公事入府献诗曰近水楼台先得月向阳花木易为春公即荐之】盍桃李之托根【宋广平梅花赋序鸣呼斯梅托根非其所山谷诗江梅有佳实托根桃李塲】薰南丰之香人争出其门下【杜牧诗浓薰班马香陈後山观六一堂图书诗向来一瓣香敬为曾南丰韩文诸公贵人争欲令出我门下交口荐誉之】认西江之派我未免为乡人【吕居仁集歌诗至豫章始大出学者同作共和录其名曰江西宗派以其源流皆出豫章也其次曰陈无己潘邠老谢无逸洪龟父饶德操何正平徐师川林子仁洪玉父汪信民李希声韩子苍李商老晁师川何正平曰吾乃居行间乎子苍云我自学古人夏均父又以在下列为耻渔隐丛话吕居仁近世以诗得名自言传衣江西作宗派图自山谷以下列陈无己等二十五人为法嗣杨廷秀江西宗派诗序云江西宗派诗者诗江西也人非皆江西也人非皆江西而诗曰江西者何系之也系之者何以味不以形也文献通考江西诗派一百三十七卷续派二十卷黄山谷而下三十五家又曾紘曾思父子诗】试伸仰首之鸣【韩文今有有力者当其前矣聊试仰首一鸣号焉庸讵知有力者不哀其穷而忘一擧手一投足之劳而转之清波乎柳文仰首伸吭张目而视】庸卜终身之遇恭惟某官眼高四海【东坡诗眼高四海空无人】笔落九天【山谷怀渊明诗空余诗语工落笔九天上】惟其有之种种文清之似【诗惟其有之是以似之宋史曾几字吉甫其先赣州人徙河南府幼有识度入太学有声兄弼提举学事渡江溺死几以遗泽补官铨试第一赐上舍出身除校书郎林灵素得幸朝士争趋之几称疾不往视靖康初提举淮东茶盐高宗即位改提举湖北徙广西运判江西提刑又改浙西会兄开为礼部侍郎与秦桧力争和议桧怒开去几亦罢侨居上饶七年桧死起为浙西提刑知台州治尚清净民安之贺允中荐召对帝大悦授秘书少监几承平时已为馆职去三十八年而复至须鬓皓白衣冠伟然权礼部侍郎孝宗受禅几又上疏数千言将召屡请老乃迁通奉大夫致仕卒諡文清按宋曾氏三望最初温陵宣靖公公亮明仲次南丰舍人巩子固兄弟然其祖致尧起家又在温陵之先其後则几之族也】繇来久矣源源忠恕之传【薛宣传日至吏以休息所繇来久翼奉传所繇来久不改其本司马迁传所从来远矣】宜供奉於轩墀【新唐书李白传有诏供奉翰林东坡诗供奉清班非老处会稽何日乞方回新唐书百官志以中书务剧文书多壅滞乃选文学之士号翰林供奉与集贤院学士分掌制诰书勑开元二十六年改翰林供奉为学士】顾驰驱於原隰【见前】无波古井浸秀水之芙蓉【白乐天赠元微之诗无波古井水有节秋竹竿一为同心友三及芳岁阑孟郊诗妾心古井水波澜誓不起东坡诗年来烦恼尽古井无由波李诗清水出芙蓉天然去雕饰】有脚阳春转光风於兰蕙【开元遗事人谓宋璟为有脚阳春言所至之处如阳春及物也宋玉招?光风转蕙泛崇兰些】云开衡岳【韩诗五岳祭秩皆三公四方环镇嵩当中喷云泄雾藏半腹虽有絶顶谁能穷我来正逢秋雨节隂气晦昧无清风潜心默祷若有应岂非正直能感通须臾静扫衆峯出仰见突兀撑青空苏文公之精诚能开衡岳之云而不能回宪宗之惑】星聚寿沙【晋天文志长沙一星在轸之中主寿命明则寿命长子孙昌】治不收声各使安其田里【韩文治不收声事常出名上循吏传庶民所以各安其田里而亡叹息愁恨之声者政平讼理也与我共此者其惟良二千石乎】民无遗便皆自得於湖山【韩文韦丹墓志居三年于江西八州无遗便新修滕王阁记春生秋杀阳开隂闭令修於户庭数日之间而人自得於湖山千里之外】六条远憺於风棱【汉百官表武帝元封五年初置郡刺史掌奉诏条察州治一条强宗豪右田宅踰制以强凌弱以衆暴寡二条二千石不奉诏书遵承典制倍公向私旁诏守利侵渔百姓聚敛为奸三条二千石不恤疑狱风厉杀人怒则任刑喜则淫赏烦扰刻暴剥截黎元为百姓所疾山崩石裂訞祥讹言四条二千石选署不平苟阿所爱蔽贤宠顽五条二千石子弟恃怙劳势请托所监六条二千石违公下比阿附豪强通行贿赂割损正令也李广传威祾憺乎隣国注神灵之威曰棱憺动也韩诗四海钦风棱】百吏莫逃於水镜【淮南子夫镜水之与形接也不设智故而方圆曲直弗能逃也襄阳记诸葛孔明为卧龙龎士元为凤雏司马德操为水镜皆龎德公语也晋书乐广传卫瓘会朝之耆旧适与魏正始中诸名士谈论见广而奇之曰此人之水镜见之莹然若披云雾而见青天也北史蔡大宝见柳庄叹曰襄阳水镜复见於兹山谷诗塞上金汤惟粟粒胷中水镜是人材】尚念某顷尝执贽颇辱赏音【见前】无地置锥慙处囊之非頴【庄子尧舜有天下子无置锥之地史记枚臯传舜无立锥之地以有天下食货志贫者无立锥之地史记平原君传使遂蚤得处囊中乃脱頴而出非特其末见而已注颖环也】留渴待井愧汲绠之不修【曹植文渴而後穿井饥而後种植陈后山诗巧手莫为无麪饼谁能留渴待远井庄子褚小者不可以怀大绠短者不可以汲深荀子短绠不可以汲深井之泉刘向说苑夫短绠不可以汲深井知鲜不可以与圣人之言韩诗归愚识夷涂汲古得修绠】与其索大寒之裘【法言大寒而後索衣裘不亦晚乎】不若乞来年之麨【麨音炒糗也一作面东坡诗期君正似种宿麦忍饿待食来年麨注酉人呼捣麦屑为麨武帝元狩元年遣谒者劝种宿麦宿麦二字本此】涓人买死马首亦系招徕【战国策燕昭王见郭隗曰齐因孤国之乱而袭破燕孤极知力小不足以报然得贤士与共国以雪先王之耻孤之愿也郭隗对曰王诚博选国中之贤而朝其门下天下之士必趋於燕矣昭王曰寡人将谁朝而可郭隗曰古之君人有以千金求千里马者三年不能得涓人请求之三月买千里马马已死买其首五百金反以报君君大怒涓人对曰死马且买之况生马乎马今至矣不期年千里马之至者三今王诚欲致士先从隗始隗且见事况贤於隗者乎】上天不生鹤翎盍归啄菢【韩退之荐士诗鹤翎不天生变化在啄菢通波非难图尺地易可漕注菢薄报切鸟伏卵谓之菢】归投之切敷叙奚殚
上董制置【居谊○董居谊字仁夫临川人淳熙中进士嘉定六年六月充贺金国生辰使至金会彼有内变悉得其国中事宜以归陞学士四川制置使在蜀镇静不扰为政寛和民得安堵按宋史嘉定七年三月以董居谊为四川制置使八年兰州盗程彦晖求内附居谊却之九年秦州人唐进与其徒何进等引衆十万来归居谊却之十二年春诏居谊诣行在以聂子述代之金人犯洋州洋州破居谊自利州遁沔州三月兴元军士张福莫简等作乱以红巾为号四月福入利州聂子述遁杀总领杨九鼎居谊落职夺三官七月张福伏诛夺居谊二官永州居住崔与之传成都帅董居谊以黩货为叛卒所逐总领杨九鼎遇害蜀大扰叛卒即张福莫简也鹤林玉露云九鼎在蜀以刻剥致诸军之怨军士莫简作乱杀九鼎以金银实其腹曰使贪腹饱饫然则居谊九鼎俱黩货之人同偾蜀事公甫为居谊所辟又同郡人故往来啓劄多溢美云】
四年再累於大钧非言可谢【贾谊传大钧播物师古曰今造瓦者谓所转者为钧董仲舒传犹泥之在钧惟甄者之所为师古曰甄作瓦之人钧造瓦之法】万里重瞻於小队有喜难名【杜诗元戎小队出郊垧问柳寻花到野亭川合东西瞻使节地分南北任流萍】窃闻没阶之趋又须衔袖之贽【韩文文书衔袖贾岛诗衔袖有新诗欲见张与韩】猎较固难於违俗效颦安得而成妍【颦亦作矉蹙也庄子西子病心而矉其里之丑人见而美之亦捧心而颦里之富人见之闭门而不出贫人见之挈妻子而去之彼知美矉而不知矉之所以美】伏念某意广才疎【孔融传负其高气志在靖难而才疎意广迄无成功南史萧惠开传才疎意广竟无成功】名浮实浅【礼记君子耻名之浮於行也】诸公过听虽欲挽之振鹭之羣【诗振鹭于飞于彼西痈我客戾止亦有斯容注振振羣飞貌鹭白鸟也喻杞宋之君有洁白之德来助祭於周之庙蔡邕传鸿渐盈阶振鹭充庭注喻洁白之士羣集君之朝也边让传振鹭之集西雍济济之在周庭】一饱难谐敢望富於屠羊之肆【山谷诗一饱事难谐五车书作伴东坡集抱百年之永叹博一饱之无时庄子王谓司马子綦曰屠羊说居处卑贱而陈义甚高子綦为我延之以三旌之位屠羊说曰夫三旌之位吾知其贵於屠羊之肆也万锺之禄吾知其富於屠羊之利也然岂可以贪爵禄而使吾君有妄施之名乎说不敢当愿复反吾屠羊之肆】徒感招徕之厚遂忘跋履之劳经瞿塘灩澦之危寸心欲折【瞿唐峡旧名西陵峡乃三峡之门两岸对峙中贯一江灩澦堆当其口寰宇记夔州灩澦堆在州之西蜀江中心瞿塘峡口冬水浅出二十余丈夏水涨半没灩澦歌云灩澦大如马瞿塘不可下灩澦大如牛瞿塘不可流又云灩澦大如象瞿塘不可上灩澦大如襆瞿塘不可触谢灵运诗寸心若不谅微命察如丝杜诗寸心亦何有又恋主寸心明又以兹报主寸心赤又平生方寸心又羁绊心常折又归心折大刀又心折此淹留又心折此时无一寸路迷何处问三秦别赋心折骨惊】上梁山桂林之峻双脚已低【晋张载劒阁铭岩岩梁山积石峩峩远属荆衡近缀岷峨是曰劒阁壁立千仞穷地之险极路之峻桂林一名八柱又名八桂言八桂成柱也在临桂】不自意全【高帝纪不自意先入关吴王濞传吾乘传至此不自意全东坡集七年远谪不自意全万里生还适有天幸】得至公侧【韩文何由致其身於其人之侧】就新懦而悼前猛讵应寄敛退於趋营【韩诗敛退就新懦趋营悼前猛归愚识夷涂汲古得修绠】酬知己而效小忠或可因蹉跎而束缚【杜诗束缚酬知己蹉跎效小忠周防期稍稍太简遂匆匆】兹盖伏遇某官求士为国与物为春【庄子使神滔荡而不失其充日夜无伤而与物为春注与物为春言养物也】网罗蜀珍既厚枫柞柟栌之蓄【枫音风说文厚叶弱枝善摇西京赋木则梓棫梗枫吴都赋木则枫柙豫章柞音怍汉五柞宫用木以名诗柞棫斯拔柟如占切上林赋楩楠豫章师古曰今所谓楠木栌笼都切上林赋华枫枰栌师古曰今黄栌木也南都赋枫柙栌枥吴都赋绵杬杶栌余见前】收拾郑璞欲置璆铁银镂之间【战国策应侯曰郑人谓玉未理者璞周人谓鼠未腊者璞周人怀璞过郑贾曰欲买璞乎郑贾曰欲之出其璞乃鼠也因谢不取任昉王文宪公集序一眄之荣郑璞踰於周鼎互见尹文子及汉书应奉传尚书梁州厥贡鏐铁银镂砮磬尔雅璆琳玉也郭璞云美玉之别名镂钢铁可以刻镂】况如乡里之小儿【陶潜传潜为彭泽令郡遣督邮至县吏白应束带见之潜叹曰吾不能为五斗米折腰拳拳事乡里小儿邪杜诗五陵豪贵反颠倒乡里小儿狐白裘陆务观老学庵笔记晋语儿人二字通用桓温行经王敦墓曰可儿可儿盖以可人为可儿也故晋书及孙绰与庾谅笺皆作可人渊明不肯束带见乡里小儿亦谓小人耳】乃是门墙之旧物【法言倚门墙则麾之左传祀夏配天不失旧物王献之传青氊我家旧物】撰书辞具马币既加缱绻之诚【韩文於是譔书词具马币卜日以授使者求先生之庐而请焉诗无纵诡随以谨缱绻说文不相离也集韵纒绵貌侯景传缱绻衿期绸缪寤语】防瘴疠养形神乃委骈蕃之贶【韩诗遗我数幅书继以药物珍药物防?厉书劝养形神左传骈蕃左右亦是率从】肺腑固知於铭德【腑或作胕通作附刘向传幸得托肺腑田蚡传以肺腑为相卫青传以肺附待罪行间注如肝肺之相附着犹言心膂也王莽传伏自惟念得托肺腑魏志夏侯尚传以亲旧肺腑】顶踵何足以酬知【刘宾客集摩顶至趾岂足上酬】某敢不思称使令图惟忠益盖在元戎所自辟於天子岂欲收虵雀之恩【韩文书记之任亦难矣非宏辩通敏兼人之材莫宜居之然皆元戎自辟然後命於天子苟其帅之不文则其所辟或不当亦其理宜也搜神记隋侯见大蛇伤救而治之蛇衔珠以报径盈寸纯白而夜光可以烛堂杨震传注续齐谐记曰震父宝年九岁时至华隂山北见一黄雀为鸱枭所搏堕於树下为蝼蚁所困宝收归置巾箱中唯食黄花百余日毛羽成乃飞去其夜有黄衣童子向宝再拜曰我西王母使者君仁爱救拯实感成济以白环三枚与宝令君子孙洁白位登三事当如此环矣其後杨氏世传黄雀所衔玉环至天宝中为杨国忠所夺不知所在骆宾王啓隂山之雀敢怀飱蘂之心汉东之蛇期致投珠之报】惟先生无图利於大夫庶或尽鷄夫之报【韩文使先生无图利於大夫而私便其身图史记孟尝君传秦昭王囚孟尝君欲杀之孟尝君使人抵昭王幸姬求解幸姬曰愿得君狐白裘孟尝君有一裘献之昭王更无他裘客有能为狗盗者乃夜为狗以入秦宫藏中取出以献孟尝君得出夜半至函谷关昭王悔使人追之关法鷄鸣出客孟尝君恐追至客有能为鷄鸣而鷄尽鸣遂发传出始孟尝君引此二人於宾客宾客尽羞之及有秦难卒此二人拔之自是之後宾客皆服孟尝君韩诗进之鸡犬效】上李侍郎【?○眉州志?丹棱人焘第四子举进士入为馆职文声赫然班对备陈忠谠为沿制置副使开阃于鄂甚得江汉之心入为礼部尚书资政殿学士卒諡文肃所着有悦斋集○宋史宁宗嘉定四年四川制置大使司置安边司以经制蛮事命成都路提刑李?潼川路安抚许奕共领之理宗绍定四年以李?为焕章阁直学士四川制置使知成都府六年诏崔与之李?郑性之赴阙嘉熙元年以李?同知枢密院事四川宣抚使二年诏近览李?奏知蜀渐次收复然残创之余抚绥为急其降德音谕朕轸恤之意四月以李?同签枢密院事督视江淮京湖军马是年?薨特赠资政殿大学士○周密癸辛杂识云蜀中类试主司多与士人相约为暗号中朝亦有之而蜀以为常李壁季章?季永同登庚戌科己酉类试二公皆以文名而律赋非所长乡人侯某者以能赋称因资之润色既书卷不以诗示侯侯疑其必有为将出门故少留李遂先出侯踵其後至纳卷所以小金牌与吏取二李卷一观则景聨皆曰日射红鸾扇风清白兽尊侯即改用之遂皆中选由此观之则科塲关节繇来久矣二李以名父之子拔萃之材尚由此进何怪么?小丑乎因漫及之以为世慨】
捧从事之檄假道不专【杜氏通典部郡国从事史每郡国各一人汉制也主督促文书举非法後汉朱震为州从事奏太守单匡赃罪管辂别传刺史裴徽檄召辂为文学从事典略张杨灵帝时为井州武猛从事卢江七贤传陈衆辟州从事有剧贼淳于临等数千人攻县州牧惶怖衆乘单车驾白马谕贼降之民立生祠曰白马从事应劭汉官仪司隶都官从事掌洛阳中百姓晋书孟嘉传转劝学从事锺离意别传三辟从事谢承後汉书周树达於法善能解烦释疑八辟从事东观汉记樊准为别驾从事世称氷清杜诗将军昔着从事衫檄刑狄切说文二尺书後汉书毛义少节家贫以孝行称张奉慕其名往候之坐定而府檄适至以义守令义捧檄而入注檄召书也袁安传初为县功曹奉檄从事从事因安致书於令安曰公事自有邮驿私请则非公曹所持辞不肯受注每州史皆有从事史赵晔传为县吏奉檄迎督邮】　升侍郎之阶见贤有便【韩诗升阶揖侍郎归舍日未欹】阙然藉手【庄子阙然数日不见余见上任中书条】率尔修辞恭惟某官心契九秋【杜诗天寒奈九秋山谷诗霜落园林失九秋】文焰万丈【韩诗李杜文章在光焰万丈长】二螭?处非仁义不陈王前【新唐书百官志起居舍人分侍左右秉笔随宰相入殿若仗在紫宸内阁则夹香案分立殿下直第二螭首和墨濡笔皆在?处时号螭头螭抽知切说文若龙而黄北方谓之地蝼或云无角曰螭宋赵彦卫云麓漫抄云所谓螭首盖殿陛间压阶石上镌凿之饰也】五凤楼中有言语必妙天下【五凤楼唐宋皆有之通监开元二十三年上御五凤楼酺宴元德秀传玄宗在东都大酺五凤楼下宋会要两京大内南面三门正南面曰五凤楼国初建开宝元年御五凤楼肆赦景德四年御五凤楼观酺祥符四年将赐酺有司请改五凤楼名上曰太祖建楼因瑞应立名不可改也梁周翰五凤楼赋五凤翘翼若鹏运风双龙蟠首若鳌戴宫李诗隐隐五凤楼贾捐之传君房下笔言语妙天下】方余色石【列子天地亦物也物有不足故昔者女娲氏链五色石以补其阙山谷诗补天链五色】忽触佞山【列子女娲氏断鳌足以立四极其後共工与颛顼争天下怒触不周山史记共工氏与祝融战不胜而怒乃头触不周山崩天柱折地维缺女娲乃链五色石以补天刘向传用贤如转石去佞如拔山】遂横野水之舟【韦应物诗春潮带雨晚来急野渡无人舟自横司马温公诗话寇莱公才思融远年十九进士及第初知巴东县有诗云野水无人渡孤舟尽日横为人脍炙】归屹中流之柱【山谷砥柱铭跋云余观砥柱之屹中流閲颓波之东注有似乎君子士大夫立于世道之风波可以托六尺之孤寄百里之命不以千乘之利夺其大节则可以不为此石羞矣】道之将行也命孰能止之天将大任是人恐不免耳【见前上吴宣抚条】暂辍北门之钥【左传郑人使我掌其北门之管注管钥也王君玉国老闲谈寇准镇大名府北使路由之谓曰相公望重何以不在中书准曰主上以朝廷无事北门鎻钥非准不可耳】来分东梓之符【唐改梓州为梓潼郡为东川节度使治所】棠棣之华固已生光於五马【诗棠棣之华鄂不韡韡凡今之人莫如兄弟南齐柳元策兄弟五人皆领郡号五马杜诗五马烂生光?兄弟垕坖壁塾皆知名】栋梁之器讵应回首於万牛【世说庾子高目和峤森森如百丈松虽磊坎有节目施之大厦有栋梁之用杜诗大厦将倾要梁栋万牛回首邱山重】会乘阊阖之风【离骚经吾令帝阍开关兮倚阊阖而望余淮南子排阊阖注阊阖始升天之门也易通卦验秋分阊阖风至服?曰兑音金其风阊阖】亟对罘罳之月【罘房尤切说文兎罟也扬雄羽猎赋张竞埜之罘罳新兹切说文罘罳屏也缃素杂记云汉文帝纪未央宫东阙罘罳灾颜师古曰谓连阙曲阁也以覆重刻垣墉之处其形罘罳然一曰屏也崔豹古今注罘罳屏也罘复也罳思也臣来朝君至门外当就舍更详熟思所应对之事也唐苏鹗演义云二说皆误罘罳从□是形不思是声罘浮也罳丝也谓织丝之文轻疎浮虚象网罗交文之状盖宫殿檐户之间也文宗实录太和中甘露之变羣臣奉上出殿北门裂断罘罳而去杜甫天宝末诗云罘罳朝共落棆桷夜同倾温庭筠补陈武帝与王僧辨书罘罳昼卷阊阖晨开皆非曲阁屛障之意相如子虚赋罘网弥山此亦罗雀之网即罘罳为网不谬矣段成式酉阳杂俎云士林间多呼殿榱桷护雀网为罘罳其浅误也如此礼记曰疏屏天子之庙饰郑注云屏谓之树今罘罳也刻之为云气虫兽如今之阙张揖广雅云罘罳谓之屏刘熙释名曰罘罳在门外罘复也罳思也臣将入请事於此重复思之也汉书五行志文帝七年未央宫东阁罘罳灾刘向以为罘罳在外诸侯之象後果七国举兵又王莽性好时日小数遣使坏渭陵延陵园门罘罳曰使民无复思汉也鱼豢魏略曰黄初三年筑诸阙门外罘罳予自筮仕已来见搢绅数十人皆缪言罘罳事子谓二说皆通以罘罳为网则结绳为之施於宫殿楹门如苏鹗之说是也以罘罳为屏则刻木为之施於城墙门阙之上如段成式之言是也然二说之中段说较长按五行志注云罘罳阙之屏也玉篇云罘罳树屏门外也又云罘兎罟也但屏上雕刻为之其形如网罟之状故谓之罘罳宋子京诗云秋色入罘罳又云嵩岳倚罘罳皆其义也东坡诗壁月挂罘罳】某久於窃?甫此望尘【赵咨传望尘不及潘岳传望尘而拜】异人异书不但慰望梅之渴【王充传充好论说闭门潜思户牖墙壁各置刀笔着论衡八十五篇袁山松汉书充所作论衡中土未有传者蔡邕入吴始得之恒秘玩以为谈助其後王期为会稽太守又得其书及还许下时人称其才进或曰不见异人当得异书问之果以论衡之益由是遂见传焉抱朴子曰时人嫌蔡邕为异书或搜求其帐中隐处果得论衡抱数卷持去邕丁宁之曰唯我与尔共之勿广也世说魏武行役失道军皆渴乃令曰前有大梅林饶子甘酸可以解渴士卒闻之口皆出水乘此得及前源陈暄食梅赋魏无林而止渴范留信而前尝】同姓同业尚或希拔茹之征【韩文送何坚序何与韩同姓而近坚以进士举於吾为同业同姓而近也同业也於其不得愿而归其可以无言耶易拔茅连茹以其彚征吉茹如倨切茅根也又人余切相牵引貌】
见李提刑【?○?焘之子蘷路提黠刑狱】
系成纪之望敢论继别之宗【李广传广陇西成纪人也地理志注陇即陇山此郡在陇之西故曰陇西成纪县在天水郡礼记别子为祖继别为宗继祢者为小宗疏别子为祖者谓诸侯适子之弟别於正嫡故称别子也为祖者别与後世为始祖谓此别子子孙为卿大夫立此别子为始祖继别为宗者谓别子之世世长子恒继别子与族人为百世不迁之大宗】受月湖之知抑有同门之契【月湖谓何异宋史何异字同叔抚州崇仁人绍兴二十四年进士历官刑部侍郎权工部尚书知泉州致仕异高自标置有诗名所着月湖集行世】假道得见贤之便修辞为执贽之先恭惟某官一世儒宗【匡衡孔光传赞自汉武兴学公孙弘以儒相其後蔡义韦贤玄成匡衡张禹翟方进孔光平当马宫及当子晏咸以儒宗居宰相位礼乐志叔孙通将制定礼仪见非于齐鲁之士然卒为汉儒宗业垂後世萧望之传赞望之堂堂折而不挠身为儒宗辅佐之能近古社稷臣也翟方进传赞方进以孤童身为儒宗致位宰相五行志景武之世董仲舒治公羊春秋始推隂阳为儒者宗续汉书卢植名着海内学为儒宗师丹传唐林上疏曰丹经为世儒宗德为国黄耉後汉周举传博物洽闻为儒者所宗郑玄传经传治熟称为纯儒齐鲁间宗之贾逵传谢郑贾之学行乎数百年中遂为诸儒宗晋书贺循传朝廷疑滞皆谘之於循循辄依经而对为当世儒宗晋书儒林传赞范平等学府儒宗誉隆望重晋书郑冲传以儒宗登保傅】三朝寿俊【尚书罔或耆寿俊在厥服】田里之无愁叹几森画戟之香【循吏传庶民所以安其田而无叹息愁恨之心者政平讼理也韦应物诗兵卫森画戟燕寝凝清香】原隰之有光华仍揭绣衣之节【武帝纪遣直指使者暴胜之等衣绣衣杖斧分部逐捕】使登表着【左传朝有着定会有表衣有襘带有结会朝之言必闻於表着之位师古曰朝内列位有定处所谓表着者也】丕究猷为【尚书有猷有为有守】岂惟朝廷赖有德之尊【东坡集士以德望进则风俗厚而朝廷尊】抑使海内蒙不知之润【东坡集余膏所烛常分无尽之光蒙雾而行皆获不知之润】不谓解彭门之组【彭门山在成都路彭州北三十里雨峯对立如阙名天彭门蜀都赋出彭门之阙杜诗彭门劒阁外号略鼎湖旁】便欲挂神武之冠【南史隐逸传陶弘景字通明棱陵人读书万余卷一事不知以为深耻家贫求宰县不遂脱朝服挂神武门公卿祖之供帐甚盛宋齐以来未有斯事】正恐蒲轮之迎【武帝纪遣使者安车蒲轮束帛加璧徵鲁申公枚乘传以安车蒲轮徵乘注蒲轮以蒲裹轮取其安也】难遂橘颗之隐【幽怪录巴邛人有橘园霜後诸橘尽收余二大橘如三斗盎巴人异之剖开每橘有二叟须眉皤然肌肤红明皆相对象戏谈笑自若一叟曰橘中之乐不减商山但不得深根固蒂为愚人摘下耳详别见】即观诏下入对席前【贾谊传至夜半文帝前席师古曰渐促近谊听说其言也】某久於倾心方此望履【庄子邱得幸於季愿望履幕下注言视不敢望其面望履结而还也】虽吾宗之老孙子未知所裁【杜诗吾宗老孙子质朴古人风】然是邦之贤大夫或与之进
上梁运使【纶】
手扪参井冒希入幕之宾【李白蜀道难扪参历井仰胁息郗超传桓温怀不轨欲立霸王之基超为之谋谢安与王坦之尝诣温论事温令超帐中卧听之风动帐开安笑曰郗生可谓入幕之宾矣】身近斗牛喜见乘槎之使【详见赵茶马条】窃循礼例再具贽缄伏念某不自力田【列女传力田不如逢年】乃谋耕禄长风引去固应违汗漫之期【史记及到三神山反居水下风辄引去终莫能至余见前】平地尚多亦可逐侏儒之俸【白乐天诗更无平地堪行处虚受朱轮五马恩东方朔传侏儒长三尺余俸一囊粟钱二百五十】必欲勇乘灩澦之象【灩澦歌灩澦大如马瞿塘不可下灩澦大如象瞿塘不可上】几何不餧巫峡之鱼【餧弩罪切说文饥也五经文字云今经典相承以此为餧饲之餧别作馁为饥饿字】百丈牵江失势顿成於千丈【南史朱超石传宋武北伐超石前锋入河军人缘河南岸牵百丈有漂渡北岸者杜诗百丈内江船又百丈谁家上濑船又吴樯楚舰牵百丈又百丈牵江色注百丈牵船索也连竹为之周公谨癸辛杂志云锺会呼捉船索为百丈赵氏注云百丈者牵船篾内地谓之弹平声韩诗跻攀分寸不可上失势一落千丈强】万夫拱手纳沟知耻於匹夫不自意全【吴王濞传吾乘传至此不自意全】仅以身免【史记乐毅传齐王遁而走莒仅以身免】汩俱其出粗见平生忠信之功【庄子与齐俱入与汩偕出郭象注磨翁而旋入者齐也回伏而涌出者汩也列子孔子自卫反鲁息驾乎河梁而观焉有悬水三十丈圜流九十里有一丈夫方将厉之孔子使人竝涯止之丈夫不以错意遂度而出孔子问之曰巧乎有道术乎丈夫对曰始吾之入也先以忠信及吾之出也又从以忠信忠信错吾躯於波流而吾不敢用私所以能入而复出也孔子谓弟子曰二三子识之水犹可以忠信诚身亲之而况人乎宋唐子西谪官渡淮中流风作舟欲覆作诗曰圣宋非狂楚清淮异汨罗平生仗忠信今日任风波高适诗忠信涉波涛】痛定而思可为行险侥幸之戒【韩文今而思之如痛定之人思当痛之时不知何能自处也】召惊魂而复干【柳文收召魂魄骆宾王诗万行流别泪九折切惊魂东坡集收惊魂於散亡假余生之晷刻又只影自怜命寄江湖之上惊魂未定梦游缧絏之中干体也宋玉招魂乃下招曰魂兮来归去君之恒干何为乎四方些魏咏之传庸神而宅伟干韩诗子虽躯干小老气横九州】企英节以修容【汉书夜企而望归注企谓举足而竦身周礼掌节以英荡辅之注谓为函器盛节余见前】营吻无奇【周礼注吻口腃也韩文每营度欲出口吻声鸣益悲操笔欲书将下复止竟亦不能奇也】汗颜有腼【韩文血指汗颜诗有腼面目疏腼面见人之貌徐氏曰凡人所瞻视心实见之故有识别无耻之人面见之而已心实否也国语虽腼然人面哉实禽兽也陈子昂集顾揣涯分实腼心颜】恭惟某官盛名如昼和气犹春四牡勤原隰之咨三钻巴火【杜诗九钻巴噀火神仙传栾巴为尚书正朝大会巴後到又饮酒西南啖之诏问谢曰臣本县成都市失火臣故因酒为雨以灭之後驿书问成都果然正旦失火】万牛回邱山之重共托苏天【杜诗万牛回首邱山重】人但知河内借寇之情【寇恂传建武二年拜颍川太守七年代朱浮为执金吾明年从车驾击隗嚣而颍川盗起帝引军还谓恂曰颍川迫近京师当以时定惟念独卿能平之耳恂对曰颍川轻剽闻陛下有事陇蜀故狂狡乘间相诖误耳如闻乘舆南向贼必惶怖归死即日车驾南征恂从至颍川盗贼悉降而竟不拜郡百姓遮道曰愿从陛下复借寇君一年乃留恂长社镇抚吏人】谁能识关中留萧之意【杜诗关中既留萧丞相幕下复用张子房】边陲既静定称幕下之冰壶【韦应物诗文苑台中妙冰壶幕下清】吏道当澄尚托胷中之水镜【山谷诗塞上金汤惟粟粒胷中水镜是人材详见前上曾运使条】特恐鱼鳬之国【扬雄蜀本纪蜀始王曰蚕丛次曰伯庸次曰鱼鳬】难稽龙马之图【青箱杂记本朝太宗御书及典籍图画宝瑞之物竝藏於龙图阁按宋太祖英宗无集不为阁太中祥符初以太宗以武定并汾以文致太平圣谟宝训与河图洛书相表里建龙图阁以藏太宗御书阁在含光殿西偏北连禁中东曰资政殿西曰述古殿上藏太宗御制御书并文集总五千一百一十五卷轴册景德元年阁成以戚纶杜镐兼待制】会当纪日月之常【刘熙释名日月为常画日月於其端天子所建言常明也尚书厥有成绩纪於太常】亟入听星辰之履【郑崇传崇为尚书仆射数求见谏诤上初纳用每见曳革履上笑曰我识郑尚书履声杜诗听履上星辰】尚念某不辞险道【太白蜀道难其险也如此嗟尔远道之人胡为乎来哉】求备走趋【韩文佩玉长裾不利走趋】使臣之载驰载驱或小留於斧绣【诗载驰载驱周爰咨诹隽不疑传暴胜之为直指使者衣绣衣持斧】辟客之且喜且惧尚迄托於帡幪【後汉书太原闵仲叔者世称节士建武中应司徒侯霸之辟既至霸不及政事劳苦而已仲叔恨曰始蒙嘉命且喜且惧今见明公喜惧皆去以仲叔为不足问邪不当辟也辟而不问是失人也遂辞出投劾而去】
代上安抚【详啓意似上卫泾者盖泾自华亭徙居崑山中淳熙十一年状元後黄由一科啓云应西山之石移果崑冈之玉出是也时泾为湖南帅】
去民亩而就吏夙归坯冶之中【韩文送牛堪序去民亩而就吏禄由是为卿相者常常有之崔駰传坏冶一陶羣生得理坏铺枚切瓦未烧郭璞尔雅注熔物之冶】闻仁政而受?今在帡幪之下【法言震风凌雨然後知厦屋之为帡幪也】久??而在疚【诗??在疚左传??余在疚傅咸传斩然在疚?葵营切或作惸忧也通作独也疚音救病也】难仆仆而望尘【潘岳传与石崇等谄事贾谧每候其出辄望尘而拜】逮兹祥除【礼记朞而小祥又朞而大祥皆祭名去凶即吉之义】敢以贽谒恭惟某官直方而大【易坤六二直方大不习旡不利】智勇且仁应西山之石移【宋郭彖暌车志平江俚俗旧传谶记云潮过唯亭出状元又云西山石移状元南归淳熙庚子三月二十二日吴县穹窿山大石自麓移立山半石所经草木皆压藉宛然行迹可验其秋八月十八日海潮大至过唯亭环城而西穹窿在城西唯亭距城东北四十五里明年省试平江岁贡者尽下唯黄由以国学解中选未廷试皆传黄由魁天下已而唱名果然由字子由平江人按黄由宋孝宗淳熙八年状元卫泾十一年状元庚子为淳熙七年二人聨魁盖应石移之兆】果崑冈之玉出【尚书火炎崑冈玉石俱焚吕氏春秋人不爱崑山之玉江汉之珠而爱已之苍璧小玑淮南子崑仑山中有珠树玉树盐铁论崑山之旁以玉璞抵乌鹊】识其小者数虎榜之十年【欧阳詹传詹与韩愈李观崔羣玉王涯聨第进士时号龙虎榜宋张唐卿题壁诗一举首登龙虎榜十年身到凤凰池详别见】谁其似之扛龙文之百斛【韩诗龙文百斛鼎笔力可独扛】付荣进於素定【见上曾枢密条】屡勇退於急流【邵氏见闻录钱若水为举子时见陈希夷於华山希夷曰明日当早来如期往见有一老僧与希夷拥地炉坐熟视若水久之不语以火箸画灰作做不得三字徐曰急流勇退人也若水辞去後为枢密使年四十余致仕僧麻衣道者也】怡然野水之孤舟【见上李侍郎条】屹若颓波之砥柱【刘禹锡诗世道剧颓波我心如砥柱山谷诗砥柱閲颓波又颓波閲砥柱】於皇更化【诗於皇武王陆机诗於皇圣世时文维晋】副帝登庸【尚书畴咨若时登庸宋史开禧三年以卫泾参知政事】弥纶两社之间【易系辞易与天地准故能弥纶天地之道余见上郑参政条】弼亮万几之务【尚书弼亮四世又一日二日万几疏一日二日之间有万种几微之事】腾身跨汗漫岂料羣儿之愚【韩诗李杜文章在光焰万丈长不知羣儿愚那用故谤伤又腾身跨汗漫不着织女襄宋史嘉定元年六月卫泾罢】濯足歌沧浪少警衆人之醉【屈原渔父篇举世皆浊何不掘其泥而扬其波衆人皆醉何不补其糟而歠其醨乃歌曰沧浪之水清兮可以濯吾缨沧浪之水浊兮可以濯吾足】假泰阶六符之照【东方朔传陈泰阶六符注泰阶三台也每台二星凡六星符六星之符验也黄帝泰阶六符经曰泰阶者天之三阶上阶为天子中阶为诸侯公卿大夫下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人】措长沙千里之平【韩诗长沙千里平胜地犹在险况当江濶处斗起势匪渐】少留蔽芾之甘棠【诗蔽芾甘棠勿剪勿伐召伯所苃毛传蔽芾小貌甘棠杜也】庸展切磋之淇澳【诗序淇澳美武公之德也有文章又能听其规谏以礼自防故能入相於周美而作是诗也此以入相期卫且用当家故事故知此啓上泾】公归无所即有衮衣绣裳之诗【诗九罭之鱼鳟鲂我觏之子衮衣绣裳鸿飞遵渚公归无所於汝信处笺云王迎周公当以上公之服往见之时东都之人欲周公留不去故晓之云公西归而无所居则可就汝诚处是东都也今公当归复其位不得留也】我仪图之请继浓墨大字之颂【石介庆历圣德颂序古者一云气之祥一草木之异一蹄角之怪一羽毛之瑞当时羣臣犹且浓墨大字金头钿轴以称述颂美时君功德余见前】伏念某名在属籍【史记商鞅定法宗室非军功不得为属籍文帝纪复诸刘有属籍家无所与】实则寒儒朝虀暮盐长兀穷年之灯火【韩文太学十年朝虀暮盐焚膏油以继晷恒兀兀以穷年】夏弦春诵恐孤传世之诗书【礼记春诵夏弦太师诏之注诵谓歌乐也弦谓以丝播诗阳用事则学之以声隂用事则学之以事因时顺气於功易成也】方小丈夫偕计之时【武帝纪徵吏民有明当世之务习先圣之术者县次续食令与计偕注计者上计簿使也郡国每岁遣诣京师上之偕者俱也令所徵之人与上计者俱来而县次给之食】适大参政登朝之日对砚中龙蛇之影遥识璇魁【夏竦诗殿上衮衣明日月砚中旗影动龙蛇春秋运斗枢斗第一天枢第二璇第三玑第四权第五衡第六开阳第七摇光第一至第四为魁第五至第七为标合而为斗】接天边鸿鴈之行偶聨金榜【礼记兄弟之齿鴈行杜诗卿家兄弟功名震麒麟阁画鸿鴈行刘禹锡诗荧煌仰金榜错落飞濡翰】所恨拘贵贱之分末由观道德於前【韩文观道德於前後听教诲於左右】天惠仁侯【韩文今天幸惠仁侯】晓行湘水【杜诗夜醉长沙酒晓行湘水春】赤舄几几虽尝再拜於车尘【诗公孙硕肤赤舄几几疏周公逊避成功之大美为太师履其赤舄其舄之饰几几然】素冠栾栾何敢数干於阍吏【诗庶见素冠兮棘人栾栾兮劳心慱慱兮注素冠练冠也既祥之冠棘急也栾栾瘠貌】赖廪人之继粟活孝子於寝苫【苫说文盖也韵会凶服者以为覆席礼记居倚庐寝苫枕块不脱絰带又寝苫枕块哀亲之在土也】幸周踰月之期【礼记鲁人有朝祥而暮歌者孔子曰又多乎哉踰月则其善也】敢废披云之敬【谢广传赞乐令披云高天澄澈】十年不调或欲为再命之图【张释之传以赀为骑郎事文帝十年不得调亡所知名周礼大宗伯以九仪之命正邦国之位一命受职再命受服】一气转钧愿更使匹夫之获【杜诗八荒开寿域一气转鸿钧】
代见丞相【代朱提干○提干见本门】
齿尘埃之下吏夙感大恩【广韵齿录也礼记终身不齿注犹录也增韵列也左传不敢与诸任齿韩文齿下士於朝又判司卑官不堪说未免捶楚尘埃间】拜云汉之上台辄裁小椟【诗倬彼云汉昭回於天笺云汉谓天河也三台星名上台司命为太尉中台司中为司徒下台司禄为司空庄子小夫之知不离苞苴竿椟】戴德有邱山之重【柳诗邱山仰德耀】修辞无月露之工【李谔传连篇累牍不出月露之形】斐然摇毫【毫笔也广志云汉诸郡献兔毫书鸿门题唯赵国毫中用西京杂记天子笔管以错宝为跗毛皆以秋兎之毫曹植长歌行笔出狡兎之毫韩诗摇毫掷简自不供】滂若流污【吴质书申之再三赧然汗下韩文蹙然汗出以慙】伏念某妄庸晚进【高五王传灌婴闻魏勃教齐王反责问勃勃曰失火之家岂暇先言丈人後救火乎因退立股战而栗灌将军熟视笑曰人谓魏勃勇妄庸人耳】艰苦早孤念昔先人固尝拜龙虎之榜【见上条】不腆後嗣何敢吐蜗蚓之科【公羊传不腆先君之服不腆先君之器左传不腆敝邑之礼又书而不法後嗣何观新唐书选举志取士试之小道而不以远大是犹以蜗蚓之饵垂海而望吞舟之鱼不亦难乎所以食垂饵者皆小鱼就科目者皆小艺】然徒用外家之恩【王符传安定俗鄙庶孽而符无外家为乡人所贱南史到洽传父坦以洽无外家乃求娶於羊玄保以为外氏】始得尘下士之列【尔雅尘久也注尘垢稽久也晋书蔡谟传岂惟微臣其亡之诚实招圣朝惟尘之累范弘之传免惟尘之讥塞素餐之责】顶踵实归於陶铸【任昉弹文自顶至踵功归造化】肺肝尝切於镂铭甘辞曹椽之优【盖延传历郡列椽州从事注古者三公下至郡县皆有椽属续汉志建武十八年立刺史十三人人主一州皆有从事史假佐每郡皆置诸曹椽】聊适步兵之隐【阮籍传闻步兵?营人善酿有贮酒三百斛乃求为步兵校尉遗落世事虽去佐职恒游府内朝宴必与焉】经礼三百亦尝偕计吏之行进士五千独未中太常之第【儒林传其高第可以为郎中太常籍奏後汉书伏恭传太常试经第一拜博士白乐天诗唯求太常第不管曲江花】犹蒙藏疾【左传川泽纳污山薮藏疾瑾瑜匿瑕国君含垢天之道也】获遂养痾【痾音阿说文病也高彪传养痾傲士谢灵运诗养痾邱园中又卧痾对空林山谷诗丈人养痾卧】侵寻二考之书【汉武帝纪巡郡县侵寻泰山矣郊祀志作浸寻注浸渐也寻就也王安石诗湖海老浸寻】濩落再命之计【庄子瓠落无所容注瓠音护瓠落犹廓落也杜诗居然成濩落】然念长伯乐之廐苟不自鸣【韩文以某在公之宇下而又辱居姻娅之後是生於匠石之园长於伯乐之廐者也】纵或抱和氏之珍谁其见赏【淮南子隋侯之珠和氏之璧得之者富失之者贫】敢伸九顿首之请【左传申包胥如秦乞师公为之赋无衣九顿首而坐秦师乃出】并祈一转手之仁【韩文庸讵知有力者不哀其穷而忘一举手一投足之劳而转之清波乎】恭惟某官直大以方【见前】清和而任时则有若伊陟实继阿衡之觉先【尚书在太甲时则有若保衡在太戊时则有若伊陟臣扈】公其惟时成周足迈伯禽之拜後【尚书公其惟时成周建无穷之基公羊传封鲁公为周公也周公拜乎前鲁公拜乎後注始受封父子俱拜文王庙明以周公之功封鲁公也史弥远浩之子亦封鲁公此啓盖上弥远】积十六载更弦之化【董仲舒传窃譬之琴瑟不调甚者必解而更张之乃可鼓也为政而不行甚者必变而更化之乃可理也】收七十城冯轼之功【郦食其传冯轼下齐七十余城注冯读曰凭据也言但安坐乘车而游说蒯通传郦生一士伏轼掉三寸舌下齐七十余城宋史弥远遣使诣金求和金人以大散隔牙二关濠州来归】营东豳西烦整顿乾坤之手【列子东行至营人民犹是也问营之东复犹营也西行至豳人民犹是也问豳之西复犹豳也杜诗整顿乾坤济时了】燕南越北知扶持宗社之心【王允传故得扶持王室於危乱之中李固传论至矣哉社稷之心乎】方将恢万世之基益广开衆正之路【刘向传杜闭羣枉之门广开衆正之路】有如门下桃李之数【唐狄仁杰荐张柬之为相又荐夏官侍郎姚崇监察御史桓彦范太平州刺史敬晖数人率为名臣或谓仁杰曰天下桃李尽在公门仁杰曰荐贤为国非为私也韵会小补云世称荐用人士谓之桃李谓起自狄梁公然唐诗已有满门桃李属春官之句刘向说苑阳虎得罪於卫北见简子曰自今以来不复树人矣简子曰唯贤者为能报恩不肖者不能夫树桃李者夏得其休息秋得其实焉树蒺藜者夏不得休息秋得其刺焉此其事祖也唐人嘲裴晋公诗破却千家作一池不栽桃李种蔷薇蔷薇花落秋风起荆棘满庭君始知正用此事】或堪笼中参术之储【元行冲传谓狄仁杰曰下之事上譬之富家储积以自资也脯腊膎胰以供滋膳参术芝桂以防疢变门下充为味者多矣愿以小人充备一药石仁杰笑曰君正吾药笼中物不可一日无】是能容之非敢望也【豫让传非所敢望也愿布腹心】尚念某难留冰幕【韦应物诗文苑台中妙冰壶幕下清】盍反糟邱【南史陈暄嗜酒兄子秀致书於暄友冀以讽谏暄闻与秀书曰昔周伯仁渡江惟三日醒吾不以为少郑康成一饮三百杯吾不以为多又曰江谘议有言酒犹兵也兵可千日不用不可一日不备酒可千日不饮不可一饮不醉美哉江公可与论酒矣吾平生所愿身没之後题吾墓曰陈故酒徒陈君之神道又云何水部眼不识杯铛吾不离瓢杓汝宁与何同日而醒与吾同日而醉乎速营糟邱吾将老焉李诗忆昔洛阳董糟邱为余天津桥南造酒楼又此江若变作春酒垒麴便作糟邱台】一气之转鸿钧傥拜成终之赐万间之庇寒士敢忘报国之心【俱见前】
代上丞相【代赵催纲誗夫○宋绍兴十一年置提举坑冶司催纲官一员】
缀京幕之下寮茫无操挟【左思诗英俊沉下僚】瞻宰衡之上相敬布依归【王莽传拜为宰衡位上公郦炎传绦灌临宰衡】惟其恃我公之如昔贤故敢提孤生而进门下【张霸传起自孤生致位郡守周荣传荣江淮孤生】盖臯陶之弼舜以翕受为规模【尚书翕受敷施】至伊尹之佐汤以旁招为事业【尚书旁招俊乂】下至萧曹丙魏之於汉以及房杜姚宋之在唐皆因收拾四海之材【说文拾掇也广韵收拾又敛也徐防传收拾缺遗建立明经卢植传宜勑收拾以安游魂韩文颓堕委靡溃烂不可收拾又无人收拾理则那又收拾不可迟】用能辅成一代之治载在信史【公羊传如尔所不知何春秋之信史也】是为元勳【梁简文诗护羌拥汉节校尉立元勳】至如先正越王之忠实开孝宗隆兴之业【史浩传浩字直翁明州斳县人隆兴元年拜尚书右仆射御史王十朋论之出知绍兴自是不召者十二年淳熙初除少保观文殿大学士五年复为右丞相浩喜荐人才自经筵将告归乃於小官中进江浙之士十五人皆一时选如薛叔似杨简陆九渊石宗昭陈谦叶适袁夑赵静之张子智後皆擢用不至通显者六人而已十年请老除太保致仕封魏国公嘉定十四年进封越王諡忠定】张子公服其汲引之量【宋史张焘字子公饶之德兴人宣和八年进士第三人靖康元年坐李纲累贬绍兴二年吕颐浩荐除司勳员外郎迁起居舍人提举江州太平观召为兵部侍郎寻权吏部尚书金使至朝议欲上拜金诏焘力争於是廷臣皆不敢拜时秦桧方主和惟恐少忤敌意出焘知成都府兼本道安抚使在蜀四年西边不惊乞祠以李璆代之卧家十三年二十五年桧死起焘留守金陵二十九年除吏部尚书三十年致仕三十一年复知建康府孝宗受禅同知枢密隆兴元年迁参知政事以老病不拜固求致仕卒諡忠定焘外和内刚帅蜀有惠政民祠之不忘】沈德和愧其录用之吉【沈介字德和德清人累官兵部尚书为荆湖制置使风采独持金人潜却其为郡卓有清声豪猾敛迹】不惟国以得士而昌亦是家有达贤之後【东坡晁君成诗集序达贤者有後张汤是也达贤而有後吾是以知蔽贤之无後也黄石公三略伤贤者殃及三世蔽贤者身当其害达贤者福流子孙嫉贤者其名不令】故国非谓乔木实倚世臣成绩纪於太常益光先业【尚书厥有成绩纪于太常】恭惟某官忠贯日月【新唐书郭子仪传赞天宝末盗发幽陵外阻内讧子仪自朔方提孤兵转战逐北谊不还顾当是时天子西走唐祚若赘斿而能辅太子再造王室虽唐祚方永亦由忠贯日月神明扶持者哉】诚塞天渊【班固答宾戏声盈塞乎天渊】温乎得圣人之和毅若任天下之重人见伯禽之拜後依然无骄士之风【史记鲁世家周公戒伯禽曰我文王之子武王之弟成王之叔父我於天下亦不贱矣然我一浴三捉髪一饭三吐哺起以待士犹恐失天下之贤人子之鲁慎毋以国骄人】谁知孔鲤之异闻得之自趋庭之日垂绅正笏不动声色【欧文垂绅正笏不动声色而措天下於泰山之安】强本折冲自得精神【李寻传夫本强则精神折冲本弱则招殃致凶为邪谋所陵】齐城既入於地官【春秋定公十年夏齐人来归郓讙龟隂田按宋史宁宗嘉定元年遣王柟以韩侂胄苏师旦首畀金金人来归大散关及濠州】周宝乃归於天府【春秋定公八年冬盗窃宝玉大弓九年夏得宝玉大弓周礼天府掌祖庙之守藏与其禁令凡国之玉镇大宝器藏焉宋宁宗嘉定十四年京东河北节制使贾涉缴进富勒呼所献皇帝躬膺天命之宝元符三年御府宝图一册镇江都统翟朝宗以玉检来上其文若合符契又得受命於天既受永昌玉玺七月丁亥太常奏受玺之礼制宝舆法物十一月诏曰朕观前代宜阳受瑞江宁阐珍犹能洪济大业今朕曷敢不承闰十二月奏献宗庙十五年正月御大庆殿设黄麾半仗受玉玺奉安天章阁十六年七月置奉安符宝所建殿以内臣掌之元周密癸辛杂志云恭膺天命之宝真宗初即位所制其後每朝效之易世则藏去靖康之变金人擕玉宝十有四以去而此宝居其二焉其一则哲宗元符三年所制其一钦宗靖康元年所制也及金人内乱南迁玉宝多为蒙古所取当时识者谓此物不宜铺张故郑昭先有可吊不可贺之论云】然且厚椳闑扂楔之用【韩文犬木为杗细木为桷欂栌侏儒椳闑扂楔各得其宜施以成室者匠氏之工也椳音隈户枢也闑鱼列切门限也扂亭点切门关牡也楔音屑门两傍木也】几於无毫发丝粟之遗【老泉集天下之人毛发丝粟之才纷纷然而起】是乃传禹稷之心岂但接韦平之武【班固叙传玄成退让仍世作相平当传汉兴惟韦平父子至宰相】伏念某强名属籍【见代上安抚条】本实寒儒既无长吉之文章【李贺传贺字长吉系出郑王後七岁能辞章韩愈皇甫湜始闻不信过其家使贺赋诗援笔辄就如素构其目曰高轩过二人大惊自是有名】又乏更生之学问【刘向传向字子政本名更生为人简易廉靖乐道积思经术昼诵书传夜观星宿或不寐达旦】幼年笔砚灯无太喜之花【薛宣传下至财用笔砚皆为设方略班超传安能久事笔砚间乎注研音砚陆机传君苖见兄文辄欲焚其笔砚杜诗灯花何太喜】继世簪裳袍已半枯之叶【东坡诗青衫半作霜叶枯】一尉南昌而奚补【梅福传福字子真为南昌尉一朝弃妻子去九江李诗梅生亦何为来作南昌尉】再丞广信以徒劳【韩文再转而为丞兹邑寰宇记唐上元元年因江淮转运使元载之请谓广信川原夐广关防襟带宜置州又谓其信可美也故以名州梁竦传州县之职徒劳人耳】虽亦蒙台府之吹嘘然终厄铨曹之选调兹赘员於冰漕【漕在到切说文水转谷也王隆小学篇以水通输曰漕赵充国传冰解漕下】实隶役於日畿【类说拾遗帝畿千里象日月径围故曰日畿】幸逢大匠之钧陶谁非跃冶【见上曾运使条】正恐无言之桃李下自成蹊【史记李广传赞李将军悛悛如鄙人口不能道辞及死之日天下知与不知皆为尽哀彼其忠实心诚信於士大夫也谚曰桃李不言下自成蹊此言虽小可以喻大也】敢因三吐哺之余【韩文周公之为辅相其急於见贤也方一食三吐其哺方一沐三捉其发】辄伸九顿首之恳【左传秦哀公为之赋无衣九顿首而坐无衣三章一章三顿首以谢故云九顿首】譬诸草木安能酬雨露之恩【左传譬诸草木吾臭味也东坡诗草木尽能酬雨露荣枯安敢问乾坤】刈为薪刍亦是报乾坤之造【诗翘翘错薪言刈其楚】
代上丞相【代郑司理○燕翼贻谋录今之司理参军五代之马部军都虞侯判官也以牙校为之州镇专杀而司狱事者轻视人命太宗开宝六年诏诸州竝置司寇参军以新及第九经五经及选人资序相当者充之後为司理参军】
触五岭之热叨李椽以终更【汉书张耳传南有五岭之戍注岭者西自衡山之南东穷於海一山之限耳而别标名则有五焉裴氏广州记云大庾始安临贺桂阳揭阳是为五岭邓德明南康记五岭者台岭之峤在大庾骑田之峤在桂阳都龎之峤在九真萌渚之峤在临贺越城之峤在始安杜诗五岭皆炎热宜人独桂林胡建传黄帝李法注狱官名师古曰李者法官之号也古文李与理通管子书大理皆作李左氏行李行理竝见於传李济翁资暇集谓李为古文使字改行李为行使误矣昭帝纪注更有三品谓卒更践更过更谷永与段会宗书终更亟还】企六符之光趋槐庭而执贽【东方朔传愿陈泰阶六符详见前周礼面三槐三公位焉】既快凤凰景星之覩【韩文朝廷之士引颈东望若景星凤凰之始见也争先覩之为快】辄谋乌鹊明月之依【魏武帝短歌行月明星稀乌鹊南飞遶树三匝何枝可依明帝步出夏门行?迫日暮乌鹊南飞遶树三匝何枝可依】修辞斐然犯分愧甚伏念某簪裳坠绪塲屋老生【王荆公诗塲屋声名看出羣管辂传邓扬曰此老生之常谭辂答曰夫老生者见不生常谭者见不谭】再鼓而衰已蹉跎於壮志【左传一鼓作气再而衰三而竭广雅蹉跎失足也杜诗淮海莫蹉跎韩诗呜呼吾意其蹉跎】三献不刖乃尘缀於末科【琴操卞和者楚野民得玉献怀王使乐正子占之言玉石以为欺慢斩其一足怀王死子平王立和复献之平王又以为欺斩其一足平王死子立为荆王和复欲献之恐复见害乃抱其玉而哭昼夜不止涕尽继之以血荆王遣使问之於是和随使献王王使剖之中果有玉昌黎答崔立之书其他可否自计已熟足下乃比献玉者以为必竢工人之剖然後见知於天下虽两刖足不为病仆之玉固未尝献而足固未尝刖足下无为为我戚戚也】初无进取之狂粗识简书之畏【诗王事多艰不遑啓居岂不怀归畏此简书毛传简书戒命也疏所以不得归者畏此简书奔命相救】味我自爱桐乡之句谩试弓刀【朱邑传我故为桐乡吏其民爱我必葬我桐乡後世子孙奉尝我不如桐乡民王介甫封舒国公诗桐乡山远复川长紫翠连城碧满隍今日桐乡谁爱我当时我自爱桐乡唐诗大雪满弓刀单于夜遁逃东坡诗使君夕不坐衙门散弓刀山谷诗昨解弓刀辞大仆又骑从严弓刀又卷旗悬弓刀又弓刀陌上望行色】诵人谁送临贺之诗往司狴犴【唐杨凭为李夷简所劾责授临贺尉姻友无敢送者独徐晦送至蓝田不数日夷简请为监察晦曰生平不践公门公何取而见拔夷简曰闻君送杨临贺不顾犯难肯负国乎由是知名晦凭所荐也东坡诗当日无人送临贺至今有庙祀潮州扬子狴犴使人多礼乡亭之狱曰犴】粗知勿误於庶狱【尚书其勿误於庶狱庶慎】初无可折之片言岁厄闰年良动故人之念【东坡诗只有黄杨厄闰年宋陆佃埤雅云黄杨木性坚致岁长一寸闰年倒长一寸罗愿尔雅翼云黄杨岁长一寸遇闰年则否牡丹遇闰年花开辄小】天怜孤迹偶逃新鬼之羣【左传吾见新鬼大故鬼小杜诗战哭多新鬼又新鬼含寃旧鬼哭东坡诗老去常忧伴新鬼】窃闻大钧之无垠【汉书大钧播物坱北无垠韵会垠地埒也】虽占小善而必录【韩文占小善者率一录】譬犹草木雨露无甘苦之分【杜诗雨露之所濡甘苦齐结实】虽在江湖潢潦愿涓尘之助【潢胡光切说文积水池潦鲁皓切路上流水左传潢污行潦之水服?曰畜小水谓之潢韩诗潢潦无根源张衡奏事飞尘增山雾露助海谢朓传潢污之水思朝宗而每竭】恭惟某官道先民觉忠结主知【司马迁传不能纳忠效信有奇策材力之誉自结明主】圣朝之相频频已过中书十四秋之数【宋吴处厚青箱杂记云王文正公旦相真宗仅二十年值四夷纳欵海内无事天书荐降祥瑞沓臻而大驾封岱祠汾皆为仪卫使扈跸处士魏野献诗曰圣朝宰相频频出君在中书十四秋西祀东封俱已毕可能来伴赤松游】閟宫之诗奕奕方开异姓五百年之封【诗序閟宫颂僖公能复周公之宇也诗閟宫有侐实实枚枚又新庙奕奕奚斯所作笺閟神也姜嫄神所依故庙曰神宫奕奕姣美也旧传郭璞谶云天目山垂两乳长龙飞凤舞到钱塘海门一点巽峯起五百年间异姓王史弥远封会稽郡王故云按宋史宁宗嘉定十四年八月赐史弥远家庙追封史浩为越王配享孝宗庙廷故有閟宫奕奕之语】无敌知真儒之功【法言鲁不用真儒故也如用真儒无敌於天下安得削】可久见贤人之德【系辞可久则贤人之德王弼注德业既成则入於形器故以贤人目其德业】问邓禹而披舆地盖将膺万国之贡珍【邓禹传光武至广阿舍城楼上披舆地图指示禹曰天下郡国如是今始乃得其一子前言以吾虑天下不足定何也班固东都赋春王三朝会同汉京天子受四方之图籍膺万国之贡珍】得伊尹以格皇天讵止俘三朡之宝玉【尚书时则有若伊尹格於皇天三朡国名今定陶者相传为然朡祖丛切或作艐书序夏师败绩汤遂从之遂伐三朡俘厥宝玉谊伯仲伯作典宝俘取也言夏师既败走保於三朡其国之宝玉皆输於三朡汤追之桀走南巢汤於是俘其宝玉以归按宋史宁宗嘉定十五年正月朔御大庆殿受恭膺天命之宝】惟有邦有家九德咸事【尚书日宣三德夙夜浚明有家日严秖敬六德亮采有邦翕受敷施九德咸事】则无怠无荒四夷来王【尚书无怠无荒四夷来王】岂以洵故官冗耶【老泉上韩丞相书今洵幸为诸公所知似不甚浅而相公尤为有意至於一官则反迟疑不决者嗟岂天下官以洵故冗耶】愿善郑以劝来者【左传郑伯如周始朝桓王也王不礼焉周桓公言於王曰我周之东也晋郑焉依善郑以劝来者犹惧不蔇况不礼焉郑不来矣】尚念某固望斗升之活【见上曾枢密条】亦希尺寸之垂【邓禹传光武见禹甚欢谓曰生远来宁欲仕乎禹曰不愿也但愿明公威德加於四海禹得效其尺寸垂功名於竹帛耳】犹泥在钧犹金
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>