<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,序,梅溪集廷试策,奏议卷一,奏议卷二,奏议卷三,奏议卷四,梅溪前集卷一,梅溪前集卷二,梅溪前集卷三,梅溪前集卷四,梅溪前集卷五,梅溪前集卷六,梅溪前集卷七,梅溪前集卷八,梅溪前集卷九,梅溪前集卷十,梅溪前集卷十一,梅溪前集卷十二,梅溪前集卷十三,梅溪前集卷十四,梅溪前集卷十五,梅溪前集卷十六,梅溪前集卷十七,梅溪前集卷十八,梅溪前集卷十九,梅溪前集卷二十,梅溪后集卷一,梅溪后集卷二,梅溪后集卷三,梅溪后集卷四,梅溪后集卷五,梅溪后集卷六,梅溪后集卷七,梅溪后集卷八,梅溪后集卷九,梅溪后集卷十,梅">
<meta name="description" content="五十四卷。宋王十朋撰。王十朋,字龟龄,号梅溪,温州乐清。(今浙江乐清县)人。绍兴二十七年。(1157)进士,授绍兴府签判,除著作郎。孝宗即位,知严州,除侍御史。上疏论史浩八大罪,使浩出知绍兴府。张浚北伐失利,主和者乘机攻击,十朋上疏劝孝宗勿为群议动摇。后出知饶州、夔州、湖州、泉州等。颇有政绩,人绘而祠之。累官太子詹事,以龙图阁学士致仕。卒谥文忠。十朋政治上反对和议,主张恢复。每以诸葛亮、寇准、范仲淹、韩琦、唐介自比,为朱熹、张栻推重。学以孔孟为正宗,以韩愈、欧阳修,司马光为师,是绍兴末乾道初最有名望的学者">
<title>梅溪集_王十朋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">梅溪集</span> <br/>
          作者： <span class="inputVal" id="bkauthor">王十朋</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]341011</span> <br/>
          说明： <span class="inputVal" id="bkdec">五十四卷。宋王十朋撰。王十朋,字龟龄,号梅溪,温州乐清 (今浙江乐清县)人。绍兴二十七年 (1157)进士,授绍兴府签判,除著作郎。孝宗即位,知严州,除侍御史。上疏论史浩八大罪,使浩出知绍兴府。张浚北伐失利,主和者乘机攻击,十朋上疏劝孝宗勿为群议动摇。后出知饶州、夔州、湖州、泉州等。颇有政绩,人绘而祠之。累官太子詹事,以龙图阁学士致仕。卒谥文忠。十朋政治上反对和议,主张恢复。每以诸葛亮、寇准、范仲淹、韩琦、唐介自比,为朱熹、张栻推重。学以孔孟为正宗,以韩愈、欧阳修,司马光为师,是绍兴末乾道初最有名望的学者之一。刘琪集序称其诗“浑厚质直,恳恻条畅,如其为人。”汪应辰亦称其“于文专尚理致,不为浮虚靡丽之词。其论事章疏,意之所至,展发倾尽,无所回隐,尤条畅明白。”著有《会稽三赋》、《论语解》、《东坡诗集注》等。所著 《梅溪集》五十四卷为正统五年温州教授何㶇所校,知府刘谦刻之,黄淮为序。共奏议五卷,前集二十卷、后集二十九卷。并附以汪应辰所作墓志铭。后有其子宣教郎闻礼跋。今见《四库全书》和《摛藻堂四库全书荟要》。另有 《梅溪王先生文集》五十四卷见 《四部丛刊》。</span> <br/>
          封面： <span class="inputVal" id="bkimg">Z_18951.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]梅溪集
[book_author]王十朋
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]341011
[book_dec]五十四卷。宋王十朋撰。王十朋,字龟龄,号梅溪,温州乐清 (今浙江乐清县)人。绍兴二十七年 (1157)进士,授绍兴府签判,除著作郎。孝宗即位,知严州,除侍御史。上疏论史浩八大罪,使浩出知绍兴府。张浚北伐失利,主和者乘机攻击,十朋上疏劝孝宗勿为群议动摇。后出知饶州、夔州、湖州、泉州等。颇有政绩,人绘而祠之。累官太子詹事,以龙图阁学士致仕。卒谥文忠。十朋政治上反对和议,主张恢复。每以诸葛亮、寇准、范仲淹、韩琦、唐介自比,为朱熹、张栻推重。学以孔孟为正宗,以韩愈、欧阳修,司马光为师,是绍兴末乾道初最有名望的学者之一。刘琪集序称其诗“浑厚质直,恳恻条畅,如其为人。”汪应辰亦称其“于文专尚理致,不为浮虚靡丽之词。其论事章疏,意之所至,展发倾尽,无所回隐,尤条畅明白。”著有《会稽三赋》、《论语解》、《东坡诗集注》等。所著 《梅溪集》五十四卷为正统五年温州教授何㶇所校,知府刘谦刻之,黄淮为序。共奏议五卷,前集二十卷、后集二十九卷。并附以汪应辰所作墓志铭。后有其子宣教郎闻礼跋。今见《四库全书》和《摛藻堂四库全书荟要》。另有 《梅溪王先生文集》五十四卷见 《四部丛刊》。
[book_img]Z_18951.jpg


[book_title]提要
钦定四库全书　　　　　集部四
梅溪集　　　　　　　　别集类三【宋】
提要
【臣】等谨案梅溪集五十四卷宋王十朋撰十朋字龟龄乐清人绍兴二十七年擢进士第一历官龙图阁学士諡忠文事蹟具宋史本传是集为正统五年温州敎授何?所校知府刘谦刻之黄淮为序凡奏议五卷而冠以廷试策前集二十卷後集二十九卷而附以汪应辰所作墓志後有绍熙壬子其子宣教郎闻礼跋称先君文集合前後并奏议五十四卷与此本合而文献通考作梅溪集三十二卷续集五卷并载刘珙之序今无此序而卷数多寡不符汪应辰墓志则称梅溪前後集五十卷与此本亦还相应疑珙所序者初稿应辰所志者晚年续增之稿而此本则十朋没後其子闻礼闻诗所编次之定稿也观志称尚书春秋论语孟子讲义皆未成书而此本後集第二十七卷中载春秋论语讲义数条则为蒐辑续入明矣十朋立朝刚直为当代伟人应辰称其为文专尚理致不为浮虚靡丽之辞其论事章疏意之所至展发倾尽无所回隐尤条鬯明白珙称其诗浑厚质直恳恻条畅如其为人今观全集淳淳穆穆有元佑之遗风二人所言皆非溢美云乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
梅溪集序
知人之难尧舜以为病而孔子亦有听言观行之戒然以予观之此特为小人设耳若皆君子则何难知之有哉盖天地之间有自然之理凡阳必刚刚必明明则易知凡阴必柔柔必暗暗则难测故圣人作易遂以阳为君子阴为小人其所以通幽明之故类万物之情者虽百世不能易也予尝窃推易说以观天下之人凡其光明正大疎畅洞达如青天白日如高山大川如雷霆之为威而雨露之为泽如龙虎之为猛而麟凤之为祥磊磊落落无纎芥可疑者必君子也而其依阿淟涊回互隐伏纠结如蛇蚓琐细如虮蝨如鬼蜮狐蛊如盗贼诅祝闪倏狡狯不可方物者必小人也君子小人之极既定於内则其形於外者虽言谈举止之微无不发见而况於事业文章之际尤所谓粲然者彼小人者虽曰难知而亦岂得而逃哉於是又尝求之古人以验其说则於汉得丞相诸葛忠武侯於唐得工部杜先生尚书顔文忠公侍郎韩文公於本朝得故参知政事范文正公此五君子其所遭不同所立亦异然其心则皆所谓光明正大踈畅洞达磊磊落落而不可揜者也其见於功业文章下至字画之微盖可以望之而得其为人求之今人则於太子詹事王公龟龄其亦庶几乎此者也公始以诸生对策庭中一日数万言被遇太上皇帝亲擢以冠多士遂取其言施行之及佐诸侯入册府事今上皇帝於初潜又皆以忠言直节有所裨补上亦雅敬信之登极之初即召以为侍御史纳用其说公知上意以必复土疆必雪雠耻为己任其所言者莫非修德行政任贤讨军之实而於分别邪正之际尤致意焉寻以边兵失律廷议不咸上疏自劾除吏部侍郎不拜去为数郡布上恩恤民隐蚤夜孜孜如饥渇嗜欲之切於已去之日民思之如父母其处闺门居乡党则又亲亲敬故隆信义务敦朴虽家人孺子亦蔼然有忠厚亷逊之风平居无所嗜好頋喜为诗浑厚质直恳恻条畅如其为人不为浮靡之文论事取极已意然其规抚宏阔骨格开张出入变化俊伟神速世之尽力於文字者往往反不能及其他片言半简虽或出於脱口肄笔之余亦无不以仁义忠孝为归而皆出於肺腑之诚然非有所勉强慕傚而为之也盖其所禀於天者纯乎阳德刚明之气是以其心光明正大疎畅洞达无有隐蔽而见於事业文章者一皆如此海内有志之士闻其名诵其言观其行而得其心无不敛衽心服其於小人虽以一时趋向之殊或敢巧为谤诋然其极口不过以为迂阔近名不切时务至其大节之伟然者则不能有豪髪点汚也然则公於五君子者迹虽未必皆同而心实似之故自其布衣时尝和韩诗数十百篇守番及夔则又适在葛杜顔范之遗墟皆尝新其祠宇以致歆慕之意盖亦每自比焉呜呼公之必为君子盖不待尧舜孔孟而知之矣予昔官中秘直西省皆得与公为寮辱公知頋甚厚及来守建康则公殁几十年而其子闻诗适官府下相与道旧感慨歔欷一日出公遗文三十二卷属予叙之予盖三复焉而拊卷太息也公之行事今某官莫侯子齐既状之而故端明殿学士汪公圣锡取以志其墓矣故予因不复着独论其心如此别於篇端以告天下之士使有以识其所谓光明正大疎畅洞达者言言澟凛初未尝随死而亡也以是胜私起懦而相与师慕其万一在朝廷则以犯顔纳谏为忠仕州县则以勤事爱民为职内外交修不遗余力使君德日跻於上民生日遂於下国步安强隐然真有恢复之势则公虽云亡而其精爽之可畏者为无憾於九泉矣呜呼其亦可悲也夫闻诗亦好学有立能守其家云刘珙序

[book_title]序
梅溪集序
道在天下无物不备无时不然本之於民彞达之於事业昭昭乎不可泯也然而不着之於文章垂之於训典曷足以扶世立教化今而传後是故古之圣贤立德立功立言不可偏废也嗣是而继作者世岂无其人欤温郡梅溪先生王公十朋家食时敏於力学博究经史旁通传记百家由博反约择精守固其於天理民彞之懿忠孝立身之本体认真切凝然以斯道自任绍兴问对策大廷日盈万言援经证据切中时病高宗亲擢首选试以民事佥判绍兴府自後历官侍从台谏出知饶夔湖泉四大郡入为太子詹事以龙图阁学士致仕每为权要忌嫉而执德不回粤在侍从台谏时屡上奏疏其於君臣父子之大伦国家之权柄赏罚之当否时事之得失臣僚之邪正衆论之是非民情之休戚军政之利害时几之审决世雠之不可不复国耻之不可不雪剖析详明论议鲠直皆足以阐圣道垂世教惜乎当时不能尽用也其为郡时布上恩恤民隐导掖抚摩直欲底之於平康之域身在外服而心存朝廷汉唐循吏殆不是过其着为杂文诗歌率皆浑厚雅淳和平坦荡不离於道德仁义紫阳朱夫子谓其禀乎天者纯乎阳德刚明之气是以其心光明正大疎畅洞达如青天白日而见於事业文章者一皆如此确哉至论也盖其当代之立德立功立言可谓无媿者矣後之人虽欲无传其可得乎文集旧尝镂板岁久寖废郡之前太守何公文渊访於其家得録本若干卷残缺错乱不可缉理会陞除侍郎而去然其心未尝忘也未几前御史刘公谦继守是郡旁求博访乃得其刻本於黄岩士族蔡玄之家命郡学教授何?重加订正鸠工刋刻用广其传赞成其事者贰守徐公恕通判刘公寛推官宫公安暨邑宰周纪等与有力焉於乎公之心畏天悯世之心也公之道圣贤所传之道也不幸沮於人事之变迁迫於气运之衰微而不得卒就其志徒托空言於编简之中其亦可悲也夫披阅是编者因其言以求其心因其心而达诸用可以致君为尧舜可以跻治於隆平使人皆知吾儒之道有功於斯世岂曰小补云乎哉淮故不揆鄙陋而僭为之序正统五年夏四月望曰黄淮撰

[book_title]梅溪集廷试策
钦定四库全书
梅溪集廷试策
宋　王十朋　撰
御试策
问盖闻监于先王成宪其永无愆遵先王之法而过者未之有也仰惟祖宗以来立经陈纪百度着明细大毕举皆列圣相授之模为万世不刋之典朕缵绍丕图恪守洪业凡一号令一施为靡不稽诸故实惟祖宗成法是宪是若然画一之禁赏刑之具犹昔也而奸弊未尽革赋敛之制经常之度犹昔也而财用未甚裕取士之科作成之法犹昔也而人才尚未盛黜陟之典训迪之方犹昔也而官师或未励其咎安在岂道虽久而不渝法有时而或弊损益之宜有不可已邪抑推而行之者非其人耶朕欲参稽典册之训讲明推行之要俾祖宗之治复见於今其必有道子大夫学古入官明於治道藴畜以待问久矣详着于篇朕将亲览
臣对臣闻有家法有天下法人臣以家法为一家之法人君以家法为天下之法人君之与人臣虽名分不同而法有小大之异至於能世守其法者则皆曰权而已人臣能执一家之权守一家之法以示其子孙则必世为名家人君能执天下之权守其家法以为天下法贻厥子孙而施诸罔极则必世为有道之国盖法者治家治天下之大具而权者又持法之要术也今陛下亲屈至尊廷集多士访治道于清问之中首以监于先王成宪恪守祖宗之法为言是则陛下欲守家法以为天下法者固已得之矣臣获以一介草茅与子大夫之列仰承圣诏其敢不展尽底藴茂明大对以为陛下遵祖宗守成法之献耶臣之所欲言者无他焉亦曰榄权而已尝谓君者天也天之所以为天者以其聪明刚健司庆赏刑威之权而不昧也君之所以为君者以其能宪天聪明体天刚健司庆赏刑威之权而不下移也天执天之权而为天君执君之权而为君故天与君同称大於域中而君之名号必以天配以天道而王天下也则谓谓之天王以天德而子兆民也则谓之天子居九五正中之位则谓之天位享万寿无疆之禄则谓之天禄五服五章者谓之天命五刑五用者谓之天讨就之如日者谓之天表畏之如神者谓之天威居曰天阙器曰天仗法曰天宪诏曰天语天之大不可以有加君之大亦不可以有加者以其咸能司域中之权而已矣恭惟陛下藴聪明之德体刚健之资躬亲听断动法祖宗一诏令之下而万民莫不鼔舞者如天之雷风一德泽之布而万民莫不涵泳者如天之雨露开衆正之路杜羣枉之门而万民莫不悦服者如天之清明为政日新日日新又日新而万民莫不拭目以观者如天之运行而不息巍巍乎荡荡乎固不可以有加矣而臣犹以法天揽权为言者盖陛下之德虽不可以有加而臣子之心每以有加亡已而望陛下此臣所以昧死尽言而不知讳也臣伏读圣策首以监于先王成宪其永无愆遵先王之法而过者未之有为言次及于祖宗立经陈纪列圣相授之道又次以今日奉行而不能无四者之弊为问臣有以见陛下知致治之道在乎守成宪遵祖宗欲革今日之弊也臣窃谓陛下能揽威福之权率自己出则成宪有不难守祖宗有不难法时弊有不难革天下有不难治凡所以策臣者皆不足为陛下忧矣不然陛下虽勤勤问之臣虽譊譊诵之无益也臣观自古善言治之人未尝不以揽权为先自古善致治之君亦未尝不以揽权为先惟辟作福惟辟作威惟辟玉食臣无有作福作威玉食者箕子告武王之言也天下有道礼乐征伐自天子出至於无道则自诸侯大夫出者孔子垂戒後世之言也谓庆赏刑威曰君君能制命为义者左氏记时人之言也谓堂陛不可以相陵首足不可以相反者贾谊告文帝之言也此臣所谓善言治之人未尝不以揽权为先也三皇官天下者揽福威之权以官之也五帝家天下者揽福威之权以家之也三王计安天下而历年长且久揽福威之权以安之也汉宣帝善法祖宗之君也然其所以能守祖宗之法致中兴之业者无他焉以其能革霍光专政之弊躬揽福威之权而已观其总核名实信赏必罚斋居决事听断惟精而神爵五凤之治号为吏称民安功光祖宗业垂後裔者盖本乎此也光武亦善法祖宗之君也然其所以能守祖宗之法建中兴之功者无他焉以其能鉴西京不竞之祸躬揽福威之权而已观其总揽权纲明慎政体退功臣而进文吏戢弓矢而散马牛建武之政号为止戈之武系隆我汉同符高祖者盖本乎此也唐明皇善法祖宗之君也然其所以能守祖宗之法致开元之治者以其能革前朝权戚干政之弊躬揽福威之权而已初明皇鋭於求治姚崇设十事以要说之其大概则劝其揽权也帝自谓能行由是励精为治责成于下而权归于上矣宪宗亦善法祖宗之君也然其所以能守祖宗之法致元和之治者以其能惩前日沾沾小人窃柄之弊躬揽福威之权而已初宪宗锐於致治杜黄裳惧不得其要劝其操执纲领要得其大者帝嘉纳之由是励精为治纪律设张赫然号中兴矣此臣所谓自古善致治之君未尝不以揽权为先也陛下惩前日权臣专政之久收还福威之柄运独化於陶钧裁万几於独断天下翕然称陛下为英主凛凛乎汉宣帝光武唐明皇宪宗之上矣而臣尤劝陛下揽权者非欲陛下衡石程书如秦皇帝而谓之揽权也又非欲陛下传飡听政如隋文帝而谓之揽权也又非欲其强明自任亲治细事不任宰相如唐德宗而谓之揽权也又非欲其精於吏事以察为明无复仁恩如唐宣宗而谓之揽权也盖欲陛下惩其所既往戒其所未然操持把握不可一日而少纵之使福威之柄一出於上不至於下移而已臣窃谓陛下欲守祖宗之法莫若躬揽福威之权欲揽福威之权又莫若行陛下平日之所学五经泛言治道而春秋者人主揽权之书也陛下圣学高明缉熙不倦万几之暇笃好此书固尝亲洒宸翰以书经传刋之琬琰以诏学者矣迩者又命儒学近臣於经筵讲读之是则夫子二百四十二年行事之迹固已默得於圣心之妙至於其间可谓揽权之法者请为陛下诵之春秋书王曰天下者所以为人君法天揽权之法有书王不书天者所以为人君不能法天揽权之戒书朝书会者欲朝会之权必出於天子也书侵书伐者欲征伐之权必出於天子也书僭礼乱乐者欲其收礼乐之权也书僭赏滥罚者欲其收赏罚之权也权在诸侯则讥之如践土之盟之类是也权在大夫则刺之如鸡泽之盟之类是也先王人而後诸侯者欲权在王人也内中国而外夷狄者欲权在中国也书盗一字者所以戒小人之窃权也书阍一字者所以防刑人之弄权也凡一字之褒重於华衮者皆所以劝人君揽权以作福几一字之贬重於斧钺者皆所以劝人君揽权以作威臣愿陛下尊圣人之经行圣人之言以是正天下之名分以是定天下之邪正以是成天下之事业则何患乎不能监先王之宪遵祖宗之法革今日之弊耶臣伏读圣策曰仰惟祖宗以来立经陈纪百度着明细大毕举皆列圣相授之模为万世不刋之典朕缵绍丕图恪守洪业凡一号令一施为靡不稽诸故实惟祖宗成法是宪是若臣有以见陛下谦恭仰畏不以聪明自居必欲行祖宗之法以致中兴之治也臣以谓陛下欲法祖宗以致治又不可不法春秋以揽权臣谨按春秋有变古则讥之之书有存古则幸之之书有复古则善之之书经书初献六羽者讥隐公不能守祖宗之法而轻变先王之乐也书初税亩者讥宣公不能守祖宗之法而轻变成周之彻也此所谓变古则讥之者也书犹三望者讥僖公不郊而幸其犹三望书犹朝于庙者讥文公不告朔而幸其犹朝于庙此所谓存古则幸之者也襄公十一年书作三军者讥其变古也昭公五年书舍中军者善其复古也此所谓复古则善之者也书曰无作聪明乱旧章诗曰不愆不忘率由旧章汉惠帝用曹参守萧何之法而海内晏然武帝用张汤取高皇帝之法纷更之而盗贼半天下守祖宗之法者其治如此变祖宗之法者其乱如彼为人主者其可自坏其家法耶我太祖太宗肇造我宋之家法者也真宗仁宗至于列圣守我宋之家法者也先正大臣若范质赵普之徒相与造我宋之家法者也在真宗时有若李沆王旦寇准在仁宗时有若王曾李迪杜衍韩琦范中淹富弼之徒相与守我宋之家法者也侧闻庆历中仁宗出御书十三轴几三十五事其一曰遵祖宗训二曰奉真考业三曰祖宗艰难不敢有坠四曰真宗爱民孝思感噎故当时君圣臣良持循法度四十二年之间治效卓然者盖本乎此又闻熙寜中先正司马光於经筵进讲至萧何曹参事谓参不变何法得守成之道且言祖宗之法不可变也异日吕惠卿进讲立说以破之谓法有一年一变者正月始和布法象魏是也有五年一变者巡守考制是也有三十年一变者刑罚世轻世重是也光随而折之曰布法象魏布旧法也非变也诸侯有变礼易乐者王巡守则诛之王不自变也刑新国用轻典乱国用重典平国用中典是谓世轻世重非变法也观二臣之言亦足以见其人之邪正矣陛下自即位以来固未尝不遵守祖宗成法比年有出於一时申请权宜而行者致与成法或相抵牾迩者陛下面谕羣臣谓国家政事并宜遵守祖宗今又发于清问以求致治之效臣有以见陛下得持盈守成之道真仁宗之用心矣然臣复以揽权为言者盖春秋讥时王失揽权之道故诸侯遂有变法之弊今陛下欲守祖宗之法宜用春秋赏罚之权以御之可也大臣有清净如曹参者宜命之持循忠正如司马光者宜俾之讨论变乱如张汤者则诛之异议如吕惠卿者则斥之如是则祖宗良法美意可以垂万世而无弊矣尚何患乎天下之不治哉臣伏读圣策曰画一之法赏刑之具犹昔也而奸弊未尽革臣有以见陛下欲行祖宗之法在乎明赏刑以革弊也臣窃谓欲奸弊之尽革不可不法春秋以揽权盖春秋之法非孔子之法也成周之法也故杜预曰周公之志仲尼从而明之经有书赏者如锡命威公锡命文公锡命成公之类皆所以讥时王之滥赏非周公之赏也有书刑者如杀其大夫放其大夫杀其公子之类皆所以讥时君之滥刑非周公之刑也时王失周公赏刑之法不能革当时之奸弊故仲尼以笔削之权代之善劝而淫惧焉我祖宗制赏刑之法载在有司画一之章昭然可覩创之者萧守之者如曹未尝有滥赏也而赏必当乎功未尝有淫刑也而刑必当乎罪历世行之弊无不革者盖以圣祖神宗能揽权於上而羣臣能奉行於下故也故司马光自为谏官及为侍从尝以人君致治之道三献之仁宗又献之英宗又献之神宗而其二说则在乎信赏必罚也三宗既用其言以致极治矣光以清德雅望执政于元佑之初躬行其言以革时弊进退羣臣邪正之甚者十数人天下皆服其赏刑之当一时之弊亦无不革者我三宗真盛德之君而光亦可谓救时贤相也今者陛下躬亲万几一新时政斥逐奸邪登用耆旧禁锢者释告讦者诛兹赏刑之至公而革弊之甚大者也圣策犹以奸弊未革为忧者岂今日朝廷犹有僭赏滥罚如春秋时乎臣不敢不陈其大概夫人主赏刑之大者莫若进退天下之人才今陛下每进一人必出於陛下素知其贤亲自识擢可也不然则出於大臣侍从公心荐举可也不然则采於舆论而天下国人皆曰贤可也苟不出於三者而一旦遽进之则议者必曰某人之进也出於某人阴为之地也如是则一人之滥进有以损陛下作福之权矣陛下每退一人必出於陛下灼知其罪震怒而赐谴可也不然则出於谏官御史公言论列可也不然则得於佥言而天下国人皆曰有罪可也苟不出於三者而一旦遽退之则议者必曰某人之退也出於某人阴有以中之也如是一人之误退有以损陛下作威之权矣昔舜举十六相而天下说其赏之当去四凶人而天下服其罚之公陛下苟能以祖宗制赏刑为法以虞舜用赏刑为心执春秋赏刑之权以御之则何患乎奸弊之不革耶若夫有某劳进某秩以为赏犯某事得某罪以为罚此特有司之职耳非人主福威之大者臣不复为陛下言之也臣伏读圣策曰赋敛之制经常之度犹昔也而财用未甚裕臣有以见陛下欲行祖宗之法在乎裕财用以经邦也臣窃谓欲财用之有裕又不可不法春秋以揽权谨按春秋书臧孙辰告籴于齐者讥庄公不节国用一岁不熟而告急于外也书初税亩者讥宣公不节国用变成周什一之法至於履亩而税也书作丘甲者讥成公不节国用至於以丘而出甲也书用田赋者讥哀公不节国用至於用亩而出军赋也春秋书告者不宜告书初者不宜初书作者不宜作书用者不宜用臣由是知春秋赋税之书为人君节用裕财之训明矣昔孔子对齐景公之问政不曰政在生财而曰政在节财有若对鲁哀公之问年饥不告之以生财之术而告之以盍彻臣又知裕国之术实在乎节用也侧闻太祖皇帝有言曰我以四海之富宫殿悉以金银为饰力亦可办但念我为天下守财耳岂可妄用古称以一人治天下不以天下奉一人呜呼大哉言乎真可为万世子孙保国之训也又闻仁宗圣性尤务俭约器用止於漆素衾褥止用黄絁嘉佑间临轩策士出富民之要在节俭以为御题时吕溱赋曰国用既节民财乃丰仁宗悦之擢为第一观仁宗取士命题之意又真可为万世子孙保国之训也又闻熙寜初司马光王安石同对论及救灾节用事安石曰国用不足者以未得善理财者也光曰善理财者不过头会箕歛以尽民财民穷为盗非国之福安石曰不然善理财者不加赋而上用足光曰天下安有此理天地所生财货万物止有此数不在民则在官譬如雨泽夏涝则秋旱不加赋而上用足不过设法阴夺民利其害甚於加赋此乃桑弘羊欺汉武帝之言太史公书之以见武帝不明耳司马光之名言真可谓节用理财之法聚敛毒民者之深戒也陛下自和敌以来兵革不用二十年矣是宜仓廪富实贯朽粟陈如成康文景时可也而圣策乃以财用未裕为忧虽臣亦窃疑之岂国家用度之际有所未节乎奢侈之风有所未革乎不急之务无名之费尚繁乎今赋入不及祖宗全盛之日而用度不减祖宗全盛之时三年郊祀之礼所不可免者而臣下赏赐之费有可得而省也不得已之岁币所不可免者而冗官可得而省也六军之养所不可免者而冗兵可得而省也臣所谓用度之际有所未节者如此之类不止乎此也朝廷往尝屡有禁销金之令矣而妇人以销金为衣服者今犹自若也又尝有禁铺翠之令矣而妇人以翠羽为首饰者今犹自若也是岂法令之不可禁乎岂宫中服浣濯之化衣不曳地之风未形於外乎臣所谓奢侈之风有所未革者盖在乎此也臣又闻之道路谓远夷外国有以无益之奇玩易我有用之资财者池台苑囿车骑服御有未能无所增益者中贵外戚便辟使令倡优伶官之徒有未能无非时赏赐者臣所谓不急之务无名之费尚繁者盖在乎此也昔汉文帝躬行节俭以化民而海内至於富庶臣愿陛下揽权於上而革衆弊以文帝及我太宗仁宗恭俭为法以春秋所书为戒则何患乎财用之不裕乎若夫自同於聚敛之臣献生财之术则臣不敢也臣伏读圣策曰取士之科作成之法犹昔也而人才有未盛臣有以见陛下知致治之道在乎得士而欲人才之盛如祖宗时也臣窃谓陛下欲人才之盛宜揽育才取士之权臣谨按春秋书作丘甲谷梁因论古者有四民而以士民为首范甯释之曰士者治道艺者也又按经书单伯送王姬谷梁曰单伯者我之命大夫也范甯释之曰古者诸侯贡士於夫子大国三人次国二人小国一人又按公羊春秋曰什一行而颂声作何休因论及成周之时井田校室之制大学小学之法养士取士之说为甚详又按经赦许止之罪谷梁曰子生三月不免水火母之罪也羁贯成童不就师傅父之罪也就师传学问无方心志不通已之罪也心志既通而名誉不彰朋友之罪也名誉既彰而有司不举有司之罪也有司举之而王者不用王者之过也春秋伤时王失育才取士之权而默寓其意於笔削之际公羊谷梁范甯何休之徒从而发明之亦可谓有功於风教矣我祖宗以来取士於科举是古者诸侯贡士之法也养士於太学是古校庠序之法也又有制科以待非常之士是有取於汉唐盛世之法也进士科或用诗赋或用经义虽更变不同而未尝不得人也大学之士或出於舍选或出於科举虽作成不同而亦未尝不得人也二百年间名臣钜儒建勲立业背项相望莫不由此途出可谓盛矣陛下往者虽在干戈日不暇给之中而亦未尝废俎豆之事自偃兵以来复兴大学以养诸生其取士之科作成之法一遵祖宗之旧恩甚渥也而圣策犹以人才未甚盛为忧者臣辄献揽权之说焉今取士之科作成之法虽曰犹昔而人才非昔者由福威之权下移於前日故也夫法之至公者莫如取士名器之至重者莫如科第往岁权臣子孙门客省闱殿试类皆窃巍科而有司以国家名器为媚权臣之具而欲得人可乎朝廷比因外台之言例行駮放士论莫不称快臣愿陛下常揽福威之权以御之严诏有司谨取士之公法而无蹈往年之覆辙可也至所谓作成者盖欲作成其器如鸢飞鱼跃涵养其平日之刚方而成就其异时之远大者耳非取其能絺章绘句以媒青紫也自权臣以身障天下之言路而庠序之士养谀成风科举之文不敢以一言及时务欲士气之振可乎臣闻嘉佑间仁宗以制科取士时应诏者数人眉山苏辙之言冣为切直考官以上无失德而辙妄言欲黜之独司马光慨然主其事仁宗曰朕以直言求士其可以直言弃之耶擢寘异等此陛下取士之家法也臣愿陛下以仁宗为法以前曰权臣之事为戒命庠序去谤讪之规科举革忌讳之禁有司取忠谠之论将见贤良方正茂才异等直言极谏之士济济而出如仁宗时矣尚何患人才之不盛乎臣伏读圣策曰黜陟之典训迪之方犹昔也而官师或未励臣有以见陛下知致治之道在乎得人而欲官师之励如祖宗时也臣窃谓欲官师之励宜揽黜陟贤否之权谨按春秋隐十一年书滕侯至桓二年则书滕子范甯曰前称侯今称子者盖时王所黜隐二年书纪子至桓二年则书纪侯范甯曰前称子今称侯者盖时王所进臣窃谓春秋时王不能黜陟诸侯是必夫子以赏罚之权因其贤否而黜陟之也又按经书楚曰荆公羊曰荆者何州名也州不若国国不若氏氏不若人人不若名名不若字字不若子何休释之曰圣人因周有夺爵之法故备七等之科以进退之臣是以知春秋实夫子黜陟之公法也故为臣而知春秋者则必为忠臣盖春秋以责忠臣之至训迪天下之为人臣者也为子而知春秋者则必为孝子盖春秋以责孝子之至训迪天下之为人子者也我国家任官之法上自公卿百执事下至一郡一县之吏无非以公道黜陟之固无异虞舜三载考绩之法也有学以教之於未仕之前有法以禁之於筮仕之後无非以公道训迪之固无异乎成周训迪厥官之方也故当时为官师者罔不勉励厥职坐庙堂之上与天子相可否者是宰相之励其职也立殿陛之前与天子争是非者是谏官之励其职也言及乘舆则天子改容事关廊庙则宰相待罪者是御史之励其职也百官励其职於朝守令励其职於郡县是以祖宗之世内外多任职之臣故其致治之效远出汉唐之上今陛下任贤使能以建中兴之治黜陟之法训迪之方无非遵祖宗之时而圣策乃以官师未励为忧者臣辄献揽权之说焉今黜陟之法训迪之方虽曰犹昔而治效非昔者由福威之权下移於前日故也夫法之至公者莫大乎黜陟而治乱之所系者莫重乎官师曩者内外用事之臣多出乎权门之亲戚故旧朋党文臣或非清流而滥居清要之职武臣或无军功而滥居将帅之任贿赂公行其门如市郡县之吏其浊如泥是皆官曹澄清时可堪一笑者至於一言忤意虽无罪而亦斥睚眦之怨虽忠贤而必诛其一时黜陟皆出乎喜怒爱憎之私无复有唐虞考绩李唐四善二十七最之法求欲其尽瘁励职可乎若夫所谓训迪者盖将以忠义训迪之使其忘身徇国而已非欲训迪其巧进取善造请以事权势也当权门炙手可热之时搢绅相率为佞之不暇孰有以忠义相训迪者乎至於今日而官师犹未励者以其承积习之後而余弊未革故也陛下必欲官师咸励厥职莫若大明黜陟於上而以黜陟之次者付之宰相又其次者付之吏部又其次者付之监司可也昔庆历中仁宗黜夏竦等用杜韩范富以为执政以欧阳修余靖王素蔡襄为谏官皆天下之望鲁人石介作圣德颂以揄扬之此陛下黜陟之家法也臣愿陛下以仁宗为法以前日权臣之事为戒执福威之大柄以为黜陟之法明忠孝之大节以为训迪之方如是则尚何患乎官师之不励职如祖宗时乎臣伏读圣策谓奸弊未尽革财用未甚裕人才尚未盛官师或未励其咎安在岂道虽久而不渝法有时而或弊损益之宜有不可已邪抑推而行之者非其人邪朕欲参稽典策之训讲明推行之要俾祖宗致治之效复见於今其必有道臣仰见陛下愿治之切思慕祖宗之深欲聿追其盛德大业者可谓勤且至矣然臣已陈揽权之说于前且以春秋为献抑尝闻先儒曾参有言曰尊其所间则高明矣行其所知则光大矣春秋之学陛下既已深得之复能尊其所闻行其所知揽福威之权以守祖宗之家法则赏刑当而天下悦矣奸弊不患乎不革节俭行而天下化矣财用不患乎不裕取士公而贤能出矣人才不患乎不盛黜陟明而邪正分矣官师不患乎不励祖宗致治之效又何患乎不复见於今邪若夫所谓道虽久而不渝法有时而或弊损益之宜有不可已者臣按先儒释春秋有变周之文从周之质之说又有商变夏周变商春秋变周之说臣以谓春秋未尝变周也特因时而救弊耳又尝闻董仲舒之言曰先王之道必有偏而不起之处故政有眊而不行救其偏者所以补其弊而已矣我祖宗之法譬犹大厦弊则修之不可更造苟不知遵守而轻务改更臣恐风雨之不芘也损益之宜有不可已者臣愿以仲舒补弊之说为献可乎若夫所谓推而行之有非其人者臣按春秋书乃一字如公子遂如齐至黄乃复之类谷梁释之曰乃者亡乎人之辞也盖言任用不得其人耳又尝闻荀卿之言有治人无治法夏商周之法非不善也苟得其人监于成宪常如傅说之言遵先王之法常如孟子之言率由旧章常如诗人之言则夏商周虽至今存可也汉唐之法亦非不善也苟得其人常如曹参之守法宋璟之守文魏相李绦之奉行故事则汉唐虽至今存可也祖宗之法非不甚善也苟得其人常如司马光之徒持守成之论则垂之万世与天地并久可也陛下既知前日推而行之非其人矣则今日又不可不慎择焉臣愿以荀卿有治人之言为献可乎若夫参稽典策之训则有历朝之国典在焉祖宗之宝训政要在焉有司之成法在焉朝廷之故事在焉陛下宜诏执政与百执事之人参稽而奉行之可也若夫讲明推行之要则无若乎揽权陛下提纲振领而以万目之繁付之臣下可也陛下终策臣曰子大夫学古入官明於治道藴畜以待问久矣详着于篇朕得亲览此陛下导臣使言臣不敢不尽言也臣闻人主开求言之路必将有听言之实人臣遇得言之秋不可无献言之诚盖求言之路不常开而得言之秋不易遇今陛下开求言之路而臣遇得言之秋陛下有听言之实臣其可无献言之诚乎臣复有一言以为陛下献者欲陛下正身以为揽权之本也按春秋书正者杜预谓欲其体元而居正公羊又有君子大居正之说谓正心以正朝廷正朝廷以正百官正百官以正万民者董仲舒之论正也谓人君所行必正道所发必正言所居必正位所近必正人者刘蕡之论正也臣观自古能正身以化下者莫如周文王不能正身以化下者莫如汉武帝文王宅心於正道之中其勤劳则曰昃不遑暇食不敢盘于游田以庶邦万民惟正之供故能刑于寡妻至於兄弟以御于家邦见於思齐之诗在位之臣皆节俭正直见於羔羊之诗人伦既正朝廷既治天下纯被其化又见於驺虞之诗文王能自正其身而其下化之如此若夫武帝则不然其所以自治其身与其下应之者皆不正也帝好谀也故公孙弘曲学以应之帝好刑也故张汤曲法以应之帝好利也故孔仅桑弘羊以剥下益上应之帝好兵也故卫青霍去病以拓土开疆应之帝好夸大也故司马相如作封禅书以应之帝好神仙也故文成五利之徒以左道应之武帝不能自正其身而其下应之如彼臣愿陛下以文王为法以武帝为戒端厥心居以为化本非正勿视非正勿听非正勿言非正勿动其用人也不必问其才不才而先察其正不正是果正人也其进则为治之表其可以其才不足而不与之进乎是果不正人也其进则为乱之机其可以其才有余而使之进乎其听言也必观其言之是与非斯可以见其人之邪与正有逊志之言必将察之曰彼何为而投吾之所好哉是必不正人之言也是言之有害於我者也其可以其逊吾志而受之邪有逆耳之言必将察之曰彼何为而犯吾之所恶哉是必正人之言也是言之有益於我者也其可以其逆吾耳而不受邪左右誉言曰闻必察之曰是必不正人也是必阿大夫之类也是必善结左右以求誉者也退之可矣左右毁言日闻必察之曰是未必非正人也是必即墨大夫之类也是必不善结吾左右以致毁者也进之可矣如是则一念虑无非正心一云为无非正道左右前後侍御仆从罔匪正人殆见四方万里风行草偃莫不一於正矣臣愿陛下以是为揽权之本而又任贤以为揽权之助广览兼听以尽揽权之美权在陛下之手则所求无不得所欲皆如意虽社稷之大计天下之大事皆可以不动声色而为之况区区四者之弊尚何足以轸渊衷之念哉臣闻主圣臣直惟陛下赦其狂愚不胜幸甚臣昧死臣谨对
梅溪集廷试策

[book_title]奏议卷一
钦定四库全书
梅溪集奏议卷一
宋　王十朋　撰
轮对劄子三首
臣一介小臣不识忌讳不知朝廷事体爱君忧国出於天性妄怀嫠不恤纬之心窃闻道路汹汹咸谓敌情叵测有南下牧马巢穴汴都窥伺江淮之意庙堂之上帷幄之臣必有料敌制胜之策臣不可得而知然议者以谓边奏有警则羣臣失色相顾传闻稍息则恬然便以为安且谓敌有内难势必不来夫不恃我之有备而幸敌之有难其谋国之术亦疎且殆矣自建炎至今敌未尝不内相残贼也然一主毙一主出其势愈炽曷尝为中国利哉要在所以自备者如何尔我有先备敌虽强而不足忧我苟无备敌虽有难幸之何益彼或不以有难为畏乘我稍怠长驱而来其将何以御之耶臣谓今日御敌之策莫急於用人用人之要莫先乎人望盖知人之术自古所难萧何不生孰人识韩信於未知名之日孟轲复出亦必取士於国人皆曰贤晋悼公以民誉而用六卿遂成复霸之业东晋以人心而起谢安遂成破敌之计国家宝元庆历间西夏叛命仁宗以经略安抚之任付之韩琦范仲淹二人雅有时望军中有一韩一范西贼破胆之謡兵不大用而元昊臣服皇佑中用文彦博富弼为相朝士相贺仁宗曰古之用人或以梦卜苟不知人当从人望梦卜岂足凭耶元佑初相司马光辽人夏人相戒曰中国相司马矣谨无生事人望之能服人如此今若内若外士夫军民口无异辞咸谓有天资忠义材兼文武可为将相者有长於用兵士卒乐为之用可为大帅者今乃投闲置散无地自效或老於藩郡以泯没其材内为邪说之所媢忌外为边人之所窃咲天下舆情愤闷抑欝臣愿陛下断然为社稷计起而用之以从人望可以作士气可以慰人心可以寝敌人之谋可以图恢复之大计陛下纵未大用之亦宜付以江淮重任使自当一面为国长城亦可无西頋忧矣臣又闻范仲淹初以言事得罪尤为宰相吕夷简所恶斥逐於外及西方用兵仁宗思用仲淹夷简荐之亦力仲淹果能成功夷简不失为贤相陛下当以仁宗之心为心大臣当以夷简之事为法相与任用天下之贤才以为排难解纷计天下幸甚社稷幸甚其次有旧宰执侍从及尝言事之臣名节素着者或守远藩或食祠禄或已休致或在谪籍并宜起废置诸朝列其声名风采亦足以耸动一时谋谟措画必有大过人者诸将有以骁勇善战称者悉宜列置分布於荆襄江淮间以为爪牙藩屏用贾谊衆建诸侯而少其力之法以驾驭之如是则异人辈出可以供任使矣猛虎在山藜藿不采国有人焉难当自消臣以为御戎之策莫大於此
右一
臣闻惟辟作福惟辟作威者盖人主揽权之术得之於此失之於彼者又人主揽权之弊臣请借唐以论唐自高宗中宗以来权移房闼明皇亲平内难惩孽后骄主之祸挈大柄而掌握之可谓能收之於此矣承平既久怠於听断内则移於奸臣外则移於藩将是又失之於彼也肃宗再造王室代宗平乱守文而权稍归朝廷亦可谓能收之於此矣然君臣苟安瓜分土壤以授叛将继以德宗之姑息自是而後权归藩镇矣是又失之於彼也宪宗刚明果断消平僭叛而权复归朝廷可谓能收之於此矣晚节任用非人祸生所忽自是而後权归阉寺矣是又失之於彼也陛下比惩大臣之盗权收还威福之柄朝廷清明皆谓陛下为不世出之英主迩者衆口籍籍谓权虽归於陛下政复出於多门是一秦桧死百秦桧生也其间最甚者如三衙管军辈与北司深文固结盗陛下之大权养成跋扈之势不可制遏昔汉之祸起於恭显王氏之相为终始唐之祸起於北军藩镇之相为表里今祸胎於内而乱形於外臣窃为陛下忧之夫权之大者莫如名器与财与兵今以管军而位居三公是盗名器之极矣古之时无有也祖宗之时无有也又天下之利源财路皆入其门掊克聚敛不知纪极国用日蹙而私室愈富三家擅鲁田氏擅齐殆不过此且身总禁旅久而不代阴结诸将以为之党深忌元功宿将之功名者不容其进自恃兵柄在手有轻视朝廷心夫枢密者号本兵之地号令节制天下之诸将者也今殿廷立班管军傲然居前枢密甘心其後而不自以为耻事势倒置如此不奉行其意旨者几希其能节制号令之耶又其子弟亲戚咸盗清要之职台谏有论列之者朝廷必委曲庇护俾其言卒不得行昔唐大将管崇嗣背阙语笑李勉劾其不恭肃宗谓吾有勉乃知朝廷之尊李佑有入蔡缚吴元济之功违诏进马温造正衙抨劾佑自谓胆落於温御史今台谏言及侍从大臣随即罢斥而风宪独不行於管军之门其何以为国耶不独此也至若清资横加於哙伍高爵滥及於医门诸军置承受福威自恣甚於唐之监军皇城置逻卒旁午察事甚於周之监谤内外将帅剥下赂上结怨於三军道路之间捕人为卒结怨於百姓皆非治世事也陛下自总揽以来圣政不可胜纪如前日窜逐猾阉天下尤服陛下之英断惟此数事臣所谓得於此而失於彼者可不深惩而痛革之耶臣愿陛下慨然发愤断自宸衷杜邪枉之门塞侥幸之路鍳汉唐之祸而斥近习惩齐鲁之患而抑强臣不惟尊严朝廷亦所以保全此类不然臣恐太阿倒持日甚一日天下之忧不特在边境而已此臣所以不避斧钺之诛为陛下痛哭流涕言之也
右二
臣闻民为邦本本固邦寜自古人君未尝不以得民心固邦本为急而尤欲抚绥固结之於动揺疑贰之时我国家有天下二百年矣中遭厄运而宗社复兴者良繇四海民心戴宋惟旧陛下即位于今三纪深仁厚泽尤着在天下之心然迩年以来监司守令多不得人为国敛怨民心稍离一曰不宣诏条二曰不恤刑狱三曰不先抚字何谓不宣诏条臣伏覩比年寛恤之诏屡下然而实惠未孚于民皆繇州县不能奉行之敝昔人谓徒挂墙壁今则初未尝挂凡遇诏下事有便於民而不便於吏者或宣毕而遂匿或略挂而遽收故上虽有良法美意下不得而知者多矣况欲被其泽耶何谓不恤刑狱臣伏覩陛下慎刑恤狱之意虽尧舜成汤亡以加然措刑之效未逮於古者盖由师帅之任鲜或循良昧者以胥吏为耳目怠者以胥吏为精神贪者以胥吏为鹰犬案牍满前漫不加省狱情出入动由此曹故富民纳赂以买直贫者不能自伸强者刼持以求胜弱者不能自兑所望以直其寃者监司也今监司按部动以胥吏数十自随所至州县唯务诛求苟满其欲则狱事一切不问而望其有所平反可乎何谓不先抚字国家张官置吏本以为民要当以抚字为先催科次之昔之循吏劳心抚字而民皆乐输不待催科而常赋自登夫催科自有常法岂在先期而取办官以未及期为办事民当未及期而被虐故常赋未入於官府而横费已归於蠧吏矣悍吏持尺牒夫乡闾噭呼隳突鸡犬不寜而欲民安其业可乎臣又闻迩者边奏稍警所在以防秋为名拘集舟船团结保伍措置无术州县骚然至有鬻田宅以充粮草之赋杀耕牛以供?角之输斩山林以为兵器撤室庐以营寨栅吏缘为奸民情大扰苟不有以安恤之窃恐民逃其上散为盗贼矣今强梁外侮国威不振人心揺动正宜抚绥固结时也臣愿陛下推溥博之仁下恻怛之诏勤恤民隐动之以诚官吏有害民者必罚无赦仍命宰相慎择诸道监司以寄休戚以宣明诏条慎恤刑狱抚字黎元为先务如是则四方万姓罔不感泣人心既悦寜患天意之不我助耶臣以谓固本以寜邦者莫大乎此
右三
上殿劄子三首【壬午十月】
臣闻舜受尧之天下序书者美之曰重华恊于帝武王继文王而有天下记礼者美之曰善继人之志善述人之事说者谓尧之所为如是而舜亦如是故谓之恊帝文王之所为如是而武王亦如是故谓之继述臣尝考其行事乃不然尧之时有八元八凯者天下谓之才子尧不能用至舜乃举而用之号十六相有共工驩兜伯鲧三苗者天下谓之四凶并在尧朝尧不能去至舜乃流逐放窜殛之而天下咸服文王在商之末三分天下有其二而终身执臣礼以事纣至武王嗣位之初乃会八百诸侯兴仁义之师以伐之天下遂一统于周舜之所以恊尧武王之所以继文者如斯而已矣曷尝泥其行事之迹哉此尧所以得知人之名而武王为达孝也与恭惟太上皇帝至仁至圣内不谋之宫中外不谋之卿士断自宸衷以天下大器付之陛下世皆以尧舜拟之臣独谓尧舜之逊固美矣然出於耄期倦勤岂若太上皇春秋犹盛而遽为是旷世絶无之举哉真可谓贤於尧舜远矣陛下思所以仰副太上皇之付托者当如何今社稷之大安危生民之大休戚人才之大进退朝廷之大刑赏非有所矫拂更张则无以慰天下之望必矫拂而更张之则必有以不改父之臣与父之政之说而惑圣听者陛下於此有若难处者焉臣谓太上皇之与陛下可谓父尧而子舜矣以圣继圣推诚无间岂区区形迹之所可拘臣下常情之所能测哉太上皇既以不疑而待陛下陛下亦宜以不疑而报太上皇三纪圣政可遵而行之者非一也至若因时救弊有所矫拂有所更张宜若舜之所以恊尧武王之所以继文者断然行之以彰太上皇知子之明以尽陛下继述之道毋若鲁陪臣孟庄子之孝而已则社稷幸甚天下幸甚
右一
臣闻国犹身也强国与身者气也医者观身之气而知其人之寿夭识者观国之气而知其世之兴衰自古帝王图治天下虽谋之以智辨之以才必以气为之主然後大业乃济刘项之争雄也项自谓力拔山气盖世者也要之项之失天下也盖以力而刘之得天下也盖以气夫百战百胜一不胜而自谓天亡者气何在哉屡战屡败而不为之屈卒之易败为胜转弱为强者气也蜀先主英姿大度有高帝风兵虽屡挫而终不为曹操屈吴孙权闻周瑜之言拔刀斫案遂成赤壁之隽功吴蜀之势非魏敌也然而能霸有一方鼎足而立者气使之然也臣来自草茅得之道路谓庙堂之上谋议之臣和守战之议閧然未决兹理固洞然易晓议者何不思之耶臣谓养今日之气莫如守伸今日之气莫如战挫今日之气莫如和今我兵寡力弱国威未振固未能与之决雌雄於一战以伸天下之气也正须养之使壮俟时而动宜於荆襄江淮要害之地如人身之可以御风寒者数处命大将屯重兵以固守之纵未能得志於中原亦足以据长江之险都帝王之宅保吴蜀万里之故疆何故屈已买和蹈前日之覆辙耶大抵天下之势强弱均而和则彼此受其利晋与诸戎和我与契丹和是也强弱不均而和则强者得其利弱者被其害六国与秦和契丹与女真和是也金以和议谲契丹而灭契丹矣又以和议谲中国而困中国矣耿南仲主和议而致靖康之祸秦桧主和议而弱国家之势太上皇知金之无厌而和之不可保也去岁下亲征之诏而天下二十年湮欝之气亦少舒矣虽淮上之师不利而金之被毒亦甚矣陛下应天受禅天下罔不欢欣鼔舞咸谓真主既出恢复指日可期也陛下宜亲御鞍马如汉文帝慨然发愤如唐宪宗抚巡六师以作将士之气以图进取之计况陛下之圣德可以动天陛下之节俭可以丰财陛下之英武可以定乱江淮有重臣以为长城川陕有良将以为爪牙亦何患事之不济耶不然宜因天设之险以为城池与民守之可也苟或复用和议则军民解体虽苟一时之安而气已为之索矣百万之岁币固有所不惜也至尊之名分其可自贬损於嗣登大宝之初乎诸将用命血战新复数路其可复捐而与之乎西北之民襁负来归者不知其几又可复委之虎狼而使之甘心乎况讲和之後举天下惟敌之命是听无厌之求难塞之请当不止此陛下将何以应之乎臣谓今日之计战固未可轻和决不可议守以养气俟时而伸乘机而投而已
右二
臣闻人主之识莫大於论相尤宜遴选於嗣位之初论相得人则可以相与大有为遴选於嗣位之初斯可以慰天下惟新之望昔舜之受命也选於衆而首举皋陶汤之革命也选於衆而首举伊尹高宗中兴也首求诸野而爰立傅说成王访洛也首以师保而并处周召汉高祖首相萧何而成创业之功唐太宗首相房杜而致贞观之治明皇首相姚崇宪宗首相杜黄裳武宗首相李德裕我太祖之有天下也宰相虽因周旧其自图任也则首用赵普仁宗即位之始则相王曾又以李迪张知白鲁宗道为宰执皆正人也英宗因旧相韩琦曾公亮而委任之又起富弼为元枢用欧阳修为参政治平之治最号得人神宗又因治平宰相而委任之及韩琦既去则代以富弼元佑垂帘之际首用司马光又起文彦博於已老平章军国重事又相吕公着又并相吕大防范纯仁元佑人才於兹为盛历代帝王与我祖宗任用大臣皆极一时之选又皆遴择於新政之初足以厌服天下人心君臣相与有为各成一代之勲业人主之职其有大於此乎恭惟太上皇授陛下以大宝位又以一相遗之虚右揆以待陛下自择天下莫不拭目以观此举臣愿陛下择诸内外千官百辟之中孰有清德雅望负王佐才者孰有兼资文武可以救时活国者必诸大夫国人皆曰贤天下苍生望其起者然後用之可也苟为不然寜虚位以俟之不可使庸人鄙夫侥幸而得以失天下之望非特此也人主之职虽在於论相至若侍从台谏亦不可不亲自识擢宰相得人则内可以尊安宗社外可以镇服四方又得贤侍从以论思献纳直谏官以拾遗补过才御史以纠肃官邪如是则内之百执事外之监司郡县皆可以得人陛下端拱一堂之上羣天下人才如意而任使之内修外攘中兴之功不曰可冀矣
右三
应诏陈弊事
厥今天下之敝安在哉在乎中外小大之臣各居其官而不知其职也居其官食其禄因循苟且旷职不修欲望敝事之革治道之兴可乎臣请言其大者夫进退百官者大臣之职也献纳论思者侍从之职也为天子之耳目正朝廷之纪纲者台谏之职也内之卿监百执事外之监司守令莫不各有其职焉比年以来为大臣者果能尽进退百官之职乎臣见其进百官不见其退百官也今曰召某人赴行在明日除某人为某官是固能进百官矣其所进者未必皆贤才率一二岁或半岁或踰月类皆迁之初不问其职事之修与否也其或有罪必待台谏论列然後从而出之或人主之意有所不悦则论之使去而大臣未尝自退百官居进贤退不肖之职而所进者未必皆贤其不肖者又不能自退之臣知其故矣是已欲收恩而不敢任怨也先正王曾有言曰恩欲归已怨使谁当为大臣而不敢退不肖寜不愧王曾之言乎此大臣失职也为侍从者又果能尽献纳论思之职乎臣见其各司其局而未闻献纳论思也熙寜初司马光以论新法不从力辞副枢之命神宗曰枢密兵事也不当以他事辞光曰臣未受命犹侍从也於事无不可言者是则居侍从者事皆可言是谓献纳掌内外制者不止於代言为给事中者不止於封驳为尚书侍郎者又不止於各董六官之属也今之居是官以各司其局为了事以献纳论思为越职寜不媿司马光之言乎此侍从之失职也为台谏者又果能尽其所以为耳目正纪纲之职乎臣闻欧阳修有言曰天子曰是谏官曰非立殿陛之前与天子争是非者谏官也又闻苏轼之言曰言及乘舆则天子改容事关廊庙则宰相待罪今之为台谏者果能争是非於殿陛之前如修之言否乎又果能批人主逆鳞而使之改容如轼之言否乎臣往岁备员舘职窃闻台谏有论事不行者而同列不为之助乃曰我自有体又有缄默不言者闻侍从百官言时事则怒而逐之台谏之职果如是乎祖宗时台谏论事或一章不从至于十余章而未尝遽已言苟不行则继之以去赵拚为御史言陈升之不当除枢副凡十有六章於是乞郡而得?司马光为谏臣论刺义勇及乞降黜凡十有三章今之论事者或一再不从遂不敢复言寜不媿光拚等乎此台谏之失职也至若内之卿监百执事外之监司令其失职之敝有不胜言者臣窃谓欲尽革今日之敝宜首诏大臣修进贤退不肖之职内之侍从卿监百执事孰为贤为才拔其尤者一二人而进用之孰为愚为不肖亦取其尤者一二人而斥退之外之监司郡守孰为贤才而称职者拔其尤者一二人而进之於朝孰为愚不肖而为民害者亦取其尤者一二人而寘之於罪诏下旬日之间必责大臣以进贤退不肖而必欲其当如是则进一二人而中外莫不劝退一二人而中外莫不惧是则大臣之职举矣於是又诏侍从宜修献纳论思之职凡朝廷阙失知无不言而不止於各司其局又诏为台谏者宜尽所以为耳目正纪纲之职拾遗补过纠肃官邪凡有论列不可但已宜以祖宗台谏为法而痛革前曰缄默不言之敝虽然此特人臣之职也而人主有大职事陛下不可以不知一曰任贤二曰纳谏三曰赏罚臣闻诗人美宣王曰任贤使能周室中兴焉任贤乃人主之职而尤急於兴衰拨乱之时陛下迩曰召元老正人或寘之政府或寘之台谏或寘之侍从天下翕然称为治表臣愿陛下既来之则宜力留之既留之则宜推诚委任之勿责以繁文勿待以虚礼勿贰之以小人延之岁月可以责治效矣又陛下既以疆场之事委之重臣良将宜若宪宗之任裴度断然勿疑无惑乎纷纭之议而事从中制以失其机会臣窃闻张浚欲守淮而议者欲其守江吴璘屯兵德顺而议者欲其退保夫守淮乃所以守江也舍淮而守江则长江之险与敌共之矣江其可守乎唐韦陟欲李光弼退保潼关光弼曰两军相攻尺地必争今委五百里而守潼关贼得地势益张矣力破其说而成战功三路之地陷没久矣今幸力战而复之乃欲无故而弃之可乎陛下宜诏之曰阃外之事将军制之可进则进可退则退如是则事不中制而机会不失矣臣闻傅说告高宗曰木从绳则正后从谏则圣高宗命之朝夕纳诲而中兴有商听谏乃人主之职而尤急於兴衰拨乱之时陛下自即位以来虽擢用正人以为台谏然听纳之美犹未彰臣窃闻近有以酤榷之利而持使命於浙东西者谏官论列不听陛下又亲批圣语以谕之有识咸以为疑易曰开国承家小人勿用陛下嗣位之始何急於用言利之臣又何以知此曹之名至於咈谏而用之乎又闻谏官有以尽言而去职御史有以振职而出台此必奸臣有以误陛下者不可不察陛下比尝下诏求直言矣未闻赏一敢言之臣以劝言者乃闻交结左右者得官迎合时事者免解赏谏如此其何以劝夫听谏之道在乎博询广览不可昵於偏听而蔽其四达之聪明臣愿陛下亲君子远小人推诚听纳养成圣德则纳诲者皆傅说而高宗不独圣矣臣尝闻汉史赞宣帝曰综核名实信赏必罚明赏罚者乃人主之职尤急於兴衰拨乱之时臣窃见迩年以来有姑息之政无惩戒之罚去岁逆亮之死盖太上皇圣德所感天假手其徒以诛之诸将非谓无毫髪之功敌未退则逗留观望已退则乘势扰掠既不干斧钺之诛而又受无名之赏有盗节钺者有为两府者有为三公者传呼道路取笑闾阎名器之滥未有甚於今日又有爵位已崇而迁犹未已官曹已冗而员又复增政或出於多门命或从於中降是皆为新政之累不可不革也至若有罪者不诛而恶无以惩又今日之大弊秦桧专权误国二十年而乃生极宠荣死封王爵天下莫不切齿扼腕纵不剖棺戮尸其可不行追贬之诛乎又前日阉寺有弄权纳贿紊乱朝纲者大将有聚敛交结败坏军政者大臣有进不由正迷误国家者台谏有朋奸罔上恶直丑正者或依城社以自安或盘根错节以自固或以去位而幸免典刑不正非大舜所以去四凶而服天下也臣闻太上皇即位之初任用贤相追贬元恶窜殛奸邪天下称快所以能中兴我宋致治三纪者由其能大明刑赏於体元居正之初也陛下宜奋乾刚之断法虞舜之明继述太上皇故事先正首恶之罪而追贬之余则次第施行如是则可以揽威福之权而陛下之职举矣夫欲救今日之弊非至诚任贤纳谏大明赏罚以劝惩之虽商高宗周宣王汉宣帝复出不可以致中兴之治故臣愿陛下先举其职以率百僚如是则中外大小之职罔有不举而弊寜有不革者耶弊事既去内治既修则夷狄有不足攘祖宗之境土指日可复矣
论左右史四事与起居郎胡铨同上
臣等误蒙亲擢承乏左右史自供职以来检讨故事窃见今之史职废坏者非一其尤甚者有四焉一曰进史不当二曰立非其地三曰前殿不立四曰奏不直前何谓进史不当臣闻唐禇遂良知起居注太宗问人君得观之否对曰史记善恶以为戒庶几人君不为非法不闻帝王躬自观史魏谟为起居舍人文宗遣中使取记注欲观之谟谓史官书事以为鍳戒陛下所为善无畏不书不善天下之人亦有以记之帝乃止遂良与谟可谓能守官矣至国朝梁周翰李宗谔为左右史乃建言每月起居注愿先奏御付史馆国史书之曰进起居注自周翰等始岂不媿唐二子哉庆历中欧阳修为起居注尝论其失曰自古人君皆不自阅史今譔述既成必録本进呈则事有讳避史官虽欲书而不敢乞自今起居注皆不进本仁宗从之厥後佞臣执笔乃复进史沿袭不革遂至于今臣愚欲望陛下遵仁宗之训革周翰之失自今起居注皆不进呈庶使人主不观史之美不专在李唐二君也何谓立非其地臣案唐制每皇帝御殿则左右史夹香案而立善恶必书其後许敬宗李义府动必怀奸惧为史官所记遂废左右侍立之职凡谋议皆不预闻文宗复贞观故事每入合命左右史执笔立於螭头之下由是宰相奏事得以备录故开成之政详於史书国朝故事天子坐朝则记注臣立於御坐之後欧阳修以谓起居者当视人君言色举动而书若立於後则无以尽见乃徒立於御坐之前至修罢职乃复立今乃远立於殿之东南隅言动未尝或闻可谓立非其地有媿於修多矣臣又闻元丰三年修起居注王存奏欲追贞观故事使左右史得尽闻天子德音傥以二府自有时政记即乞自余臣僚登对许记注侍立神宗曰人君与臣下言必关政理所言公公言之自非军机何必秘密盖人臣奏对或有颇僻或肆谗慝若史官书之则无所肆其奸矣大哉王言然未及施行至今议者惜之今史徒有左右之名而不知天子言动之实羣臣奏对并以无所得圣语关报职记注者但不过録诸司供报公文而已何名曰史耶臣愚欲乞陛下复欧阳修侍立故事庶几言色举动皆得以书如宰执造膝之言自有时政记亦乞如王存所请凡余臣奏对许令侍立亦足伸祖宗之志也何谓前殿不立臣历观自古左右史未尝不侍於天子之侧亦未尝有前後殿之分唐制但云左右史分立於殿下螭头之侧和墨濡翰皆就螭之抝处有命则临陛俯听对而书之不闻後殿立螭而前殿不立也又闻欧阳修奏请自今前後殿上殿臣僚退合少留殿门俟修注出面録圣语以此知国朝旧制前後殿皆侍立矣夫人主言动不独後殿有之而前殿无也宰执奏事百官进对之言不独後殿有之而前殿无也今独後殿侍立而前殿不与义安在耶夫後殿侍立虽非其地然犹立焉亦爱礼存羊之意前殿不立是饩羊亦去而礼意俱亡矣今左右史分日而立无言动之异臣愚欲乞於前後殿皆分日侍立庶几一言一动皆得以书以备一朝之典谟光千载之史册非细事也何谓奏不直前臣闻唐文宗谓魏谟曰事有不当毋嫌论奏谟对曰臣顷为谏官故得有所陈今则记言动不敢侵官帝曰两省属皆可论朝廷事而毋辞也故国朝左右史皆许直前奏事虽以奏史事为名而朝廷事亦可议焉盖亦文宗命魏谟之意也熙寜中修起居注张琥奏曰近日缘例须牒合门然後上殿窃见枢密都承旨每於侍立处尚得奏事起居注既得侍立或有敷奏乞便面陈诏从之臣等自领职之後初欲直前奏事合门以臣不预牒却之臣又尝预牒之矣又谓今日无班次臣每见合门奏事未尝以班次为拘左右史职言动当日有敷奏乃必欲预牒合门又必有班次则事有当奏而不得奏其为失职多矣臣又闻景佑中御史唐介论宰相文彦博仁宗怒之时蔡襄为起居注直前论救事出一时又曷尝预牒合门与必俟班次耶况今来後殿奏对未尝无两班如是则记注之臣虽有直前之名而无可奏之时矣臣愚欲乞自今左右史奏事当令直前不必预牒合门及以有无班次为拘臣等所陈四事皆近日记注失职之大者臣等滥居是职敢不尽言伏望陛下考古验今循名责实断而行之不胜幸甚
梅溪集奏议卷一

[book_title]奏议卷二
钦定四库全书
梅溪集奏议卷二
宋　王十朋　撰
除侍御史上殿劄子
臣闻圣人之德无以加孝天子之孝莫大乎光祖宗而安社稷因前王盈成之业而守之者孝也周之成康汉之文景是也承前世衰微之绪而兴之者孝也商之高宗周之宣王是也国有耻而雪之者孝也汉宣帝臣单于以雪高帝平城之耻唐太宗俘颉利以雪高祖称臣之耻是也先君有雠而复之者孝也夏少康灭浇以复后相之雠汉光武诛王莾以复刘氏中絶之雠是也历代帝王虽守成中兴雪耻复雠之迹不同其功光祖宗孝安社稷则一而已我艺祖皇帝应天受命肇造大业亲平僭伪一统万方圣子神孙继继承承可谓盛矣不幸运厄阳九国步维艰靖康之祸有不忍言者国雠世耻自古无之记曰君父之雠不共戴天春秋讥不讨贼以谓国无臣子齐襄复九世之雠仲尼贤之楚以六千里之国事雠荀卿罪之贤圣立言垂训责後世之为君臣为子孙者可谓至矣恭惟太上皇帝躬尧舜至圣之德有禹文知子之明断自宸衷以社稷付之陛下圣意端有在焉陛下天资英武慨然以兴复为念窃闻每对羣臣论天下事则曰当如创业时又曰当以马上治之又曰某事当俟恢复後为之臣比因宣召语及祖宗陵寝圣容恻然曰四十年矣臣仰知陛下之心真夏少康商高宗周宣王汉光武之心也奈何在位之臣不知忠孝大节不能仰副圣心之万一复欲蹈昔日奸臣之覆辙屈已以和仇雠之邦指祖宗中原之境土为敌人之土谓不当取指祖宗中原之人民为敌之人民谓不当纳又取秦陇已复之故地无故而弃之以资寇雠以絶生灵归附之望闻有说进取者则羣嘲而聚笑之大臣唱之於上小臣和之於下并为一谈牢不可破自非陛下刚明果断不惑羣议则社稷大计其谁与谋有君无臣真可以长太息也臣愿陛下推诚尽孝终始如一言动之间不忘社稷食息之顷必念祖宗侧身修行上以承天意兴衰拨乱下以慰民心任贤勿贰去邪勿疑以革前日图任之失有善必赏有恶必罚以振今日纪纲之弊仍下诏音戒饬有位无小无大咸怀忠良去和附之私心赞国家之大计陛下既率之以孝羣臣咸应之以忠如是则可以动天地通神明慰祖宗在天之灵无负太上皇付托之意矣中原何患乎不复中兴何待乎以日月冀耶
论史浩劄子
臣闻人臣之罪莫大於怀奸误国植党盗权忌言蔽贤欺君诎上有一於此罪不容诛衆恶备焉其何可赦臣谨按尚书右仆射史浩人品凡下天姿险奸昔为士人以榷酤犯罪身几不免及试吏州县奸賍狼藉恶声播闻浩能以谄佞取容致身朝列夤缘遭际事陛下於潜藩龙飞在天躐居政府浩不知尽臣子之大节报非常之恩机巧百端得罪公议臣请条其罪恶之着者有八焉往岁太上皇帝闻钦宗之讣痛切宸衷下诏亲征思雪国耻知陛下春秋鼎盛智勇天锡断然以社稷付之深望陛下之大有为也浩为心腹之臣不能以忠自効乃於义不共戴天之日首进寝兵之言专主和议以沮大计盖欲踵秦桧之态为固宠之身谋此怀奸之大罪一也太上皇愤逆亮之渝盟悟和戎之失策以疆场之事付爪牙之臣大将吴璘等奋身血战复秦陇故土屯兵固守俟时投机纵未能长駈以定中原亦可以牵制敌人南牧之患浩既主和惧吴璘进取阴使其党鼔扇浮议妄谓寇与西夏恊力攻璘遥从中制令不退者斩遂取十三州之地而尽弃之将士丧气中原离心误彼生灵尽遭鱼肉不独於弃地是乃弃民不独於弃民是乃弃信皆由浩欲售一已之私而不顾国家之大计此误国之大罪二也浩履历既浅德望素轻骤居要涂天下窃笑於是取国家名器为一已私恩躁进之徒翕然合为一党门阑可以炙手士论为之沸腾至有嫡子嫡孙之号亲侄过房之称有号密传心印者有号正法眼藏名者名居宗派布在朝列者纷如也昔王叔文窃柄有八司马之党李逢吉用事有八阙十六子之徒浩得时遇主有如此乃欲效叔文逢吉之为人此植党之大罪三也浩自参朝政即盗大权视宰相若无人待同僚为不物人皆畏其凶焰莫敢谁何官爵科第轻以与人进退百官悉自己出自为右揆益肆其奸方欲排击所憎驱除异已会其腹心内溃党与相攻陛下察其奸邪知其朋比收揽权柄出自宸衷不然朝廷之祸可既耶此盗权之大罪四也陛下嗣位之初首下求言之诏忠臣义士上封言事者非一浩抑谠直之言不使上达有佞已者则以免解啖之春闱省试知举三人上体圣心策问时事浩疑其斥已遂令党人林安宅追捕雕匠勒令毁板三知举尝面奏其事有旨令刋行安宅憸人也知有浩而不知有陛下不遵圣旨而惟浩是从卒不许刋陛下取士之始而浩首禁程文何以彰清朝不讳耶此忌言之大罪五也太上皇用天下人望起旧相张浚知建康陛下因付以江淮重任擢为枢府委任之专不啻若宪宗之待裴度浩与浚氷炭不同且惧其成功凡有奏请必多端沮之初遣史正志往建康欲沮浚进取之计及其既还遂酬以郎官又因诏百官言事遂令正志等密加诋毁指为许靖房琯有识为之不平此蔽贤之大罪六也浩凡与同列奏事未尝不留身退则妄称圣旨以诳之浩尝有辞免参政劄子未尝称祖宗及太上皇之德退则增加数语以报行浩之欺君大率类此昔王钦若为相每奏事必袖数奏但出其一余则诈称已得圣旨马知节尝面折其奸浩挟钦若之诈以罔衆朝廷无知节之直者以折之此欺君之大罪七也陛下即位之初以太学生经太上皇教养之久并与免解浩乃为已恩务在笼络已而闻诸生议已遂深疾之复加沮抑尝於稠人中言太学有风波臣对以子产不毁乡校浩曰某固无他但上怒甚尔浩近赴景灵宫行香道由贡院会太学补试士子填壅邓王回车避之闻者钦叹浩乃作威以逞为士子所嘲既而语人曰上怒补试喧哗欲令不考某以误其远来救之浩善则称已过则称君皆此类也此诎上之大罪八也浩无宰相才而居具瞻之位遇尧舜主而怀共鲧之凶陛下方当任贤使能图治大业如使浩辈久在庙堂其可以望中兴之治耶臣愿陛下正其罪恶窜之远方以快天下之心以为羣臣之戒
再论史浩劄子
臣闻人主之职莫大乎任贤去邪任贤去邪莫先乎信赏必罚任贤而不知赏与不任同去邪而不能罚与不去同古之帝王能任贤去邪者莫如舜举八元八恺而相之取四凶而流之可谓能赏罚矣未闻以十二牧之任而处四凶于外也臣昨日面对论列尚书左仆射史浩之罪乞加窜殛陛下谓今日已罢之臣知陛下能去邪勿疑可谓无媿於舜矣及宣麻于庭乃以观文殿大学士知绍府舆论咸以为疑谓陛下虽能去邪而未能如舜之正名定罪也人臣得时遇主未有如浩不忠於主亦未有如浩浩不忠之罪不可以一二数臣姑论其大而着者有八已见前章效秦桧而主和议可谓怀奸弃德顺而资寇雠可谓误国名在宗派者不止八司马可谓植党窃天下之柄不止如王叔文可谓盗权陛下导人使谏而浩钳人之口可谓忌言陛下委任忠臣而浩百端谮毁可谓蔽贤留身奏事妄称圣旨可谓欺君善则自称过则归主可谓讪上八罪有一且不容诛浩备有之其何可赦纵不投之四裔以御魑魅其可以巨藩大郡而赏奸耶臣恐天下未必咸服如虞舜时也况绍兴密迩王都最为大府浩昔尝为属吏奸賍着闻亦何面目见其吏民耶臣愿陛下出臣前章正其罪恶褫取名罢差遣窜之三危之地与天下共弃之庶使大功不专於舜也
论进取利害劄子
臣恭惟陛下以英武之资奋刚明之断不惑羣议任用忠谋遣二将臣出征淮甸首平灵壁败边将萧琦而降之又平虹县降富察特默大周仁归附者以万计又败敌人于宿而得其州可谓日百里以辟国月三捷以奏功矣投机而进势如破竹恢复有期神人交庆正勇者效力智者献谋时也况臣误蒙亲擢为耳目之官可无愚者一得之虑以裨庙谟雄断之万一乎臣窃谓王者仁义之兵为吊伐而举况中原本吾土地人民本吾赤子正宜谕之以恩信先之以招纳不得已而战伐随之臣虑诸将或不知此临阵之际未必无过有杀伤捷获之後又未必无秋毫之犯恐伤陛下好生之德失中原来苏之望欲乞陛下密诏张浚深戒敕之昔李晟平长安李愬入蔡国朝曹彬平金陵皆得王师吊伐之意宜谕诸将以此为法庶几富贵可以及子孙功名可以垂竹帛也又金三将既降宜速加封爵以劝来者昔沛公入关留围宛城陈恢说以莫若约降封其守因使止守诸城未下者必闻声争开门而待之沛公从其言南阳守齮降封为商侯封陈恢千户引兵西无不下者今中原列城为金守者闻皆有离心非不欲降但未知吾所以待之者何如耳彼闻萧琦富察之徒降而受赏亦何惮而不来不然则其心愈疑而其守愈坚矣今日之事正宜若沛公用陈恢策则可以不战而屈人兵也臣又闻汪澈被召已至中涂未知谁挕其任臣谓宜令张浚并节制荆襄庶得令出于一轻重不偏将士恊心远近同体缓急可以相闻胜负可以相援况荆襄将士素怀浚恩德皇甫倜之徒尤服浚威名若使之兼制其间则人必乐於用命矣又璘退师保蜀陛下亦宜以进取事诏之且明谕以前日退保由建议者之失不惜为悔过语以慰将士及三路人心令璘观时度势以图进取如秦陇可复得宜即进兵以相犄角以牵制金人南牧之患如是则金数处受敌救覆亡之不暇纵未得其头颅必将远窜沙漠矣此数者皆今日之所甚急臣愿陛下与一二大臣速议如臣言可采乞赐施行今正是天以机会授陛下时不可失也
论史正志劄子
臣闻奸人多谋能观时而为进退当权臣植党则必附合以求进以窃美官及朝廷清明则又用奸计而苟免以逃天宪熙寜初王安石为执政用小人吕惠卿之谋变祖宗法度逐朝廷正人天下莫不切齿及元丰末司马光为相惠卿自知罪大为正论所不容遂丐祠于外冀脱典刑时苏辙为谏官遂首论其恶安置建州天下快之由是见祖宗时为台谏者排击奸邪未尝因其求去而容其幸免也臣谨按吏部郎官史正志操心倾险赋性奸邪自为士人时常出入贵人之门专事交结乃初登科遂欲求为秦熺之壻托平日素所交结者赂熺乳媪使之誉已秦氏闻而薄之遂不见纳既而干求时相而得监仓善观时以求进闻枢密叶义问欲议进取遂窃吴若江淮表里论而增损之自号恢复要览以投义问遂繇筦库而得密院编修为士论所嗤及史浩执政欲主和议正志复变前说以投浩浩喜其侫已遂遣之建康以为说客欲以口舌沮进取大计尝谈兵於张浚之前为浚所不礼正志乃妄撰语録设为已与浚答问辨难之语归以佞浩浩大喜之除为户部郎官浩与正志姓同而族异拜浩而父事之在浩之门最为用事故士论有亲侄之嘲正志既不见礼於浚遂极口诋之尝应诏上书比浚为许靖房琯闻陛下召浚惧其不利於浩唱为浮议以沮其来时人比之张又新今陛下知浩之奸断然罢之知浚之忠破羣议而任之正志自知朋奸谗慝得罪於清议遂力求去朝廷乃以福建运判与之正志能用奸以自免大类惠卿求去於元丰之末臣滥职风宪苟不论而击之寜不自媿於苏辙乎欲乞陛下特发英断明正志谗慝朋比之罪以正典刑纵未能行两观之诛亦当薄示三危之窜庶使元佑清明之政复见於今日天下幸甚
再论史正志劄子
臣昨尝论列吏部郎官史正志朋比谗慝自知罪大欲逃典刑力求外补朝廷以运判与之是用外台重任以赏奸也欲乞睿断正其罪而窜殛之至今未见施行臣深所未喻臣闻唐王叔文以沾沾小人窃天下柄号召当时有名之士欲侥幸而躁进者并以郎官清要之职处之相与结为死党至誉叔文为伊周管葛宪宗监国之始首逐叔文而杀之其徒皆终身窜殛号八司马元和之治比迹正观淮西功业冠出李唐盖繇宪宗必於用罚以去邪也臣窃谓前宰相史浩之恶不减王叔文其党与之盛不止八司马虽非天下奇才至於挠节以附匪人怀奸以害公议则一而已如正志者在浩党中尤为亲密出入门阑踪迹诡秘人皆呼之曰继拜公又榜之曰亲侄遂自枢属骤迁户部郎又迁天官郎使浩不去则正志必躐处侍从矣正志去冬归自建康不独揺撼张浚尤媒孽李显忠之短必欲朝廷罢浚而诛李显忠以沮恢复大计非陛下保全而委任则忠臣良将身首且不可保岂复有今日淮甸之捷耶今国家方欲恢复中原所赖以激劝者赏罚而已前日二将奏功赏不踰时舆论咸以为当谗慝之人亦宜薄正其罪今不独逃司寇之刑而又以外台耳目之寄处之何以慰天下之公议乎郎曹运判至么麽也而臣喋喋言之者非以其玷列宿汗外台而已而朝廷之刑赏公议之是非实系焉伏乞陛下出臣两章断然逐之以示去邪勿疑亦足以惩一而劝百也
论广海二寇劄子
臣闻王者将欲治外必安其内不有小忍则不能成大谋臣窃见陛下刚断不惑神武维扬命将出师平定淮甸曾未踰月捷音屡闻盖将复祖宗之境土复会诸侯於东都可谓得宣王外攘之道有光武大敌之勇矣然臣愚计以谓治外必先安内欲小忍以成大谋者今欲外靖烽尘而境内有广寇海贼啸呼为患犹未剿除外未寜而内有忧不无上贻圣虑者臣窃闻朝廷议遣鄂渚之师进诛广寇想荡涤固有期矣然臣相时度宜恐未可遽进岭外当盛夏乃瘴厉大作之秋北人冲之未有不病者尤非行师之利臣以谓不如顿兵於桂林以为声势而下诏赦其罪恶许其投降或不受命斯可以必杀无赦矣海寇出没无常尤为濒海州县之患闻枢府尝遣人招安之亦有受招之意臣谓二寇皆可开其自新之路庶得境内稍平可专意外攘臣所谓治外必先安内小忍以成大谋者此也臣又闻二寇之作皆缘监司郡守不得其人所致既未能弭之於未萌之前又不能诛之於已觉之後养成其乱以致猖獗隐匿不闻遂致滋蔓为监司郡守者其可不惩之乎欲乞陛下宣谕宰相稍正典刑仍别择贤才以为外台共理之寄以分陛下宵旰之忧不胜幸甚
论韩仲通俞良弼劄子
臣闻古之为民师帅者能以德化人则人耻於为盗能以威服人则人不敢为盗能以智略屈人则可以除一时之盗三者俱无焉则何以为民师帅共理天下乎臣窃见广贼海寇久未扑?上劳圣虑者盖繇帅守不得其人既不能使之怀德畏威又无智略以剿除之也朝廷不诘其致乱之由惩其不职之罪又从而迁为大藩因而久任亦可谓失刑矣臣窃见知明州韩仲通不能防御海寇致昌国定海寇县皆被其毒而海道为之不通初有捕致海寇者仲通从而纵之遂致其徒益炽昌国令尝献谋於郡仲通忽而不聼四明人莫不切齿朝廷既不罢黜之又除知绍兴府仲通不能治一郡其可以典大藩帅一路乎知静江府俞良弼不能弭雷化之盗遂致蔓延而二广为之骚然运使邓酢用?吉茶商以禽灵鉄良弼忌酢倂与茶商等皆不奏功致茶商愤然啸呼而起丑党数千人矣而属县杀戮官军守臣有死者其势方炽朝廷不能正窃位之罪乃因而久任之安能使鼠窃狗偷辈即时殄灭乎仲通刻薄小人昔为秦桧鹰犬其恶备见於白简臣不复论之议者犹谓其有丽才可以任使及治四明最无善状专用公币交结奥援海盗猖獗略无计画其才亦可见矣良弼虽无仲通之恶然闻其老缪不事事况二广去朝廷为最远斯民所恃以为命者惟师帅之臣尔良弼为大帅而盗贼充斥如此何以安远人乎臣欲乞睿断罢仲通绍兴之除夺良弼静江之帅别择有用之才以代之将见海广二寇不诛而自灭矣
论内庭节省劄子
臣闻生财莫若节财省用斯能足用今陛下方图恢复而板曹以财用不足为言常赋既不能供所须民财又不可遽而取惟有痛加节省可以薄助军兴然节省一事尤在圣躬亲率昔汉文帝身衣弋绨以致富庶唐宪宗躬服浣濯以致中兴艺祖皇帝幕用青布而僭伪以平仁宗皇帝被用黄絁而风俗归厚此乃前代帝王之盛德我宋祖宗之家法尤不可不遵也陛下比从谏臣之请裁减外廷官吏度一月所省亦不下十万缗以岁计之不无少补又切见内侍都知李绰其到宫掖用度之数有云此项全支者有云减半支者有云住支者内庭节约如此亦可以风化天下矣然臣愚区区犹望陛下躬率之者盖欲陛下於乘舆服御玉食之间有可更加节损者亲出御批敕赐外府以助军须以为中外节省之训如内侍所具之数除德寿宫不可减损外亦有全支而或可减半者亦有已减半而吏可以分数减者陛下既躬率之为下者亦何敢不从耶俟边事稍寜自当复旧今日权宜行之正圣训所谓今日当如创业时也臣不胜拳拳之至
论宿州退帅劄子
臣闻宿州之师全军退守观时识变深得进退之机然而异议小人与圣意素不合者往往幸灾乐祸倡为浮议以动揺大计以离间陛下素所委任之臣使其说果行殆非宗社之福昔唐宪宗伐蔡战数不利羣臣争请罢兵钱徽萧俛之徒言尤确苦会高霞寓战却宰相揣帝厌兵欲赦贼以探上旨帝曰一胜一负兵家常势若师常利则古何惮用兵耶今但论帅臣勇怯兵强弱措置如何渠可以一败便沮成计乎於是左右不能容其间断然用一裴度卒能成平蔡之功臣愿陛下以刚大为心毋以小衂自沮察小人之意勿为浮议所揺敦遣中使慰劳将士且令解甲休息养锐俟时大臣如裴度者益加委任以固其心勿使异议如钱徽萧俛之徒得以肆其谗间况陛下今日之师为祖宗陵寝而举为徽宗钦宗复雠而举为二百年境土而举与古之帝王好大喜功开边生事者万万不同陛下隐之於心俯仰无怍小人异议亦何足恤哉投机而进知难而退侧身修行任贤使能政事益加修军旅益加治财用益加蓄以待天时人事之至可也顾在陛下断之如何耳
论休假劄子
臣窃以今日边事未靖正君臣相与有为日不暇给时也窃见朝廷尚循平时故事假故稍多有妨机务臣欲乞陛下未明坐朝日晏而退至放假故之日宜常御便殿不拘早晚引见宰执侍从台谏羣臣赐以从容访问时务事有可采即时施行仍勅朝廷不可以常时作假宰执日入朝堂百僚各任其职庶几事务不废共致中兴不胜幸甚
论林安宅劄子
臣闻口道先生语行如市人名曰盗儒此圣人之所必诛王法之所不赦也臣谨按前知临安府林安宅者其盗儒之雄乎初令越之新昌纳官妓为妾则以滥闻及倅漳州盗郡将之权贪墨自恣则以賍闻及作广漕起罗织之狱诬?善良则以酷虐闻謟事乡人朱倬倬令何漙荐之而得浙漕倬虽小人然於安宅有卵翼之恩及台官张震欲论倬安宅乃手疏倬之隐恶数十事以示震倬之罪人皆可得而言也而安宅纳之其与吕布事董卓而杀董卓何以异乎安宅出入史浩龙大渊之门其在都司也进则见浩退则见大渊天府之除不由正道物议咸鄙薄之有从何处来之语浩与大渊结为死党及二人反目浩托安宅和之安宅既欲效勤於浩又欲献佞於大渊遂造其室为奴顔婢膝之态士夫传以为笑陛下比於经筵尝语臣曰近台谏论龙大渊事朕不私之已罢其职矣臣言陛下屈己从谏以天下为公不私潜邸之臣社稷之福也陛下称不私者至于再三今安宅乃自托於大渊之门以盗威福陛下且不私大渊其肯私其门下士乎安宅自知罪恶为清议所不容乃诈病以求致仕朝廷既以宫观与之矣又用计以复留臣近尝面奏其奸陛下即谕宰相令丐祠而去矣今又必欲朝辞冀侥幸复留之计动用奸谋以要君父不顾亷耻不知进退真小人之雄者也或谓安宅之才可以治剧然自知临安以来初不见其所长事无小大皆委於吏狱讼繁兴而不能决盗窃公行而不能治议者谓不逮前政远甚是岂可居弹压之任乎陛下断然罢之可谓能去恶矣为安宅者固宜惶惧朝闻命而夕即涂也乃复徘徊不去不知何所恃而取尔耶臣欲乞断自宸衷正安宅之罪而窜逐之以为不知亷耻者之戒贴黄臣与安宅素无睚眦比因安宅奉史浩意旨毁省试策题及程文之版臣以公议责之即非私怨安宅闻陛下用臣为御史即欲求去盖用奸计以钳臣口臣前日面奏其奸即蒙陛下罢而去之臣已不论列今闻安宅复求朝辞物议沸腾咸谓安宅倚恃奥援不顾公议故臣不得不论之愿出臣章示至公於天下
再论林安宅劄子
臣误蒙亲擢滥司风宪比尝面奏前知临安府林安宅奸邪交结等事陛下即谕宰相令安宅罢职丐祠而去臣仰窥圣意既俯聼臣言得从谏如流之美又欲保全安宅使不繇弹劾而罢为安宅者固宜闻命即行又复辞冀奸计得施欲求再用臣昨条列其罪谓即赐施行今乃闻有旨令安宅内殿引见臣不胜惶惧之至切闻仁宗之时任用台谏言及乘舆则天子改容事关庙廊则宰相待罪臣今论一小人而不能使其知畏尚何面目居风宪之地耶安宅前日闻陛下用臣为台官即诈为风疾以求致仕既已得祠命下复止罔上要君尤足以见其奸诈今宜即去而复乞朝辞未有班次而遽得内引是前日之奸计复行也臣窃见近日执政台谏以疾求去者皆放朝辞安宅何人而得此隆眷异礼耶欲乞陛下深察安宅奸邪交结之罪亟赐窜逐以慰公议
梅溪集奏议卷二

[book_title]奏议卷三
钦定四库全书
梅溪集奏议卷三
宋　王十朋　撰
论用兵事宜劄子
臣窃以今日之事有不可轻改者曰用人有不可不决策者曰进跸有不可不深虑者曰荆襄有不可不急治者曰兵赋自古人君相与图进取之计必有一定不易之规模知一胜一负为兵家常势故小胜不为之喜小败不为之沮秦穆用孟明三败而後霸西戎汉高争天下屡败而後禽项羽诸葛亮才兼文武而有马谡街亭之败至於上表自劾蜀主不废之卒能与吴魏抗衡而功盖三分之国国朝范仲淹韩琦皆一代名臣俱有材略其经略西夏也而亦有任福三川之败仁祖不废之卒能臣元昊而安中国此皆规模素定於胸次故能收异日之大功臣闻前日淮甸之师一月三捷宿州不利盖亦兵家胜负常势也异议者遂从而揺憾将帅之臣且谓大将不还以贻圣虑今李显忠邵宏渊及诸统制军马已回濠泗矣亦足见小人幸灾乐祸扇为浮言务在中伤不可不察也恭闻陛下遣中使给御札慰安张浚抚劳将士仍放显忠等罪悯其血战之劳而赦其一眚之愆真得前古帝王御将之道矣然外议詾詾谓陛下宣召杨存中欲用为主帅臣窃料圣意必不然然当人情纷扰之际不能无市虎之惑既而闻之初欲除荆襄宣抚又改御营使及闻边报稍寜其议遂寝疑者虽稍息而不能无虑焉存中为将罔功天下皆知之黩货无厌交结中外爵位已极而求进不已彼其心但幸国家之有祸遂欲投隙而进亦何求而不得耶御营不已必求有大於此者命令一出必失军民之心使江淮荆襄陇蜀将士闻之必致解体且谓朝廷因王师小衂而遽欲变易大帅非所以安人情威强敌也臣所谓不能无患者在此建炎绍兴间太上皇巡幸止用宰相枢密为御营使李纲朱胜非等尝为之陛下将为视师之举宜遵用故事以两府大臣兼之隆矣朝廷虽乏才其可以此轻处存中辈耶此事尤在圣心素定不可变易於仓卒之间此臣所谓不可轻改者曰用人也臣闻天下之势不在国之强弱而在气之如何气振则转弱而为强气沮则变强而为弱股至强而惧则栗气馁之也髪至弱而怒则冲气激之也景德间契丹举国南寇王钦若请幸金陵陈尧叟请幸蜀以避其锐真宗以问寇凖凖曰谁为陛下画此策者罪可斩也今强敌近迫四方危心当励衆御敌以卫社稷惟当进尺不可退寸奈何欲委弃宗庙远之楚蜀銮舆回转一步则万衆云散四方瓦解楚蜀尚可至耶真宗善其赐乃幸澶渊将士鼔勇射杀达兰敌衆遂退此作气以破敌转弱而为强之尤者也前年太上皇下亲征之诏为建康之幸作士气以走边骑盖得策矣惜乎议者不建远大之计而遽回临安也陛下前日下诏视师中外鼔舞秋凉进发或者犹以为迟今王师退保濠泗督府远在盱眙陛下宜速进跸以幸建康居六朝帝王之宅据东南形势之胜可以援吴蜀可以控四方可以远海道之虞可以壮淮甸之势四方闻之孰不增气至若百司之衆在今宜省赏犒之费比旧宜节庶几万骑易动如圣训所谓当如创叶时此臣所谓不可不决策者曰进跸也臣闻荆襄居天下形势之中乃古今必争之地万一敌人乘虚而入使川陕隔絶则东南之势孤矣近闻朝廷既罢汪澈命张浚兼都督之使令出於一固己得策又用王彦知襄阳议者以为得人又闻以彦节制赵撙则或以为不可撙久在荆襄得士卒心彦自外来遽令受其节制恐武臣气不相下或生衅端兼张浚在淮去荆襄远甚或有机会恐关报失期臣谓宜於前两府侍从中择一重臣威名稍着者以为宣抚既以浚督之又以重臣制之使彦与撙?各当一面则荆襄可以无虞矣今朝廷知备淮甸而远荆襄此臣所谓不可不深虑者此也今国家大则为进取之图次则为守御之计然议论及兵则其言必怯者以其所乏者兵与财也则兵不可以不招财不可以不理窃闻西北归附之民有可以为兵者衆督府及诸将不敢多募之者惧国家有养之之费也然今日之势有不得不宜命张浚谕江淮荆襄诸将招其可用者而籍之汰其无用者而民之纵未至多亦可补填折伤之额又东南之民亦有可用者如江西福建及台之仙居婺之东阳诸处其人皆健而善闘往往曹聚於茶商盐贾间可令守帅之臣重其直以招之必有应募者广海诸寇有就招安者可从而籍之州县有犯茶盐禁者贷其罪而兵之亦可以少补军籍也至如财者臣以为生之不如节之今国家比天下全盛太平无事时非不节约比祖宗创业艰难时则可省非一也乾德开宝间宫人不满二百犹以为多左右内臣止有五十余员止令掌宫掖未尝干预政事宫殿内惟挂青布缘帘绯绢帐紫紬褥今宫人之数内臣之员岂能尽如艺祖时乎臣前日曾奏欲圣躬亲率之者盖欲以艺祖为法也近日台谏所议裁减虽日计不足而岁计有余亦不为无补然奏已上而未行者岂以衆怨所在而朝廷不敢当耶今疆场未静上下同忧权宜裁减以纾国用台谏既以身任怨大臣何避之有至如理财之术莫如遴选板曹臣前日与谏臣共留赵子潚者诚恐今日理财之臣未必贤於子潚也似闻海寇稍息不若别择代者而还子潚不唯可以理财如旦夕车驾进发辇毂之下谋议之寄议者谓非子潚不可也此臣所谓不可不急治者此也臣所陈四事愿陛下付大臣议之如有可采乞赐施行
乞审核李显忠等功罪劄子
臣闻宿州之师不利而反议者皆归咎李显忠显忠身为上将不能於胜敌之後抚存将士以保垂成之功遂致溃散而归固不能无罪也然前日匈匈之议谓显忠心怀南北鼔惑中外上贻圣忧今显忠既还上章请罪亦足以见谗说之无验矣说者又谓显忠贪恋金帛欲为已有不分将士遂致离心理或有之恐亦未尝兼显忠亦劾奏统制官周宏等数人无故领兵自回遂致失利欲正宏等罪臣亦未敢以为然昔庆历间赵元昊叛大将刘平遇贼于延州力战而死都监黄德和遁走诬平降贼朝廷信其言遽欲戮平之家赖仁宗圣明遣御史出理其事既得其实遂褒平死事之节而斩诬告之人今正虚实未辨之时臣以为不可不审朝廷不如姑两存之以安反侧却令都督张浚审核虚实奏闻如功可赎过则许其自新责其後效如罪多功少实误大事则不可不正典刑但审而後行庶使圣朝不致滥罚不胜幸甚
论龙大渊抚谕两淮劄子
臣窃闻有旨令龙大渊往两淮抚谕者仰见圣心忧念将士故遣左右心腹之臣为劳来旋归之使或出於大渊不惮劳苦慨然请行亦可嘉矣然命令初下议者嚣然或谓自古遣使或巡行天下或抚谕军民皆於士大夫中遴选人才如汉之八使用张纲等唐之十一使用庾何等是也太上皇建炎绍兴间亦尝遣使抚谕矣或用台察或用郎官出於遴选时号得人今大渊虽为潜藩旧臣议者谓非出於朝廷遴选之公?命抚师有轻国体又虑大渊之出闻者谓是陛下所亲信之人州县必希意而将迎诸军或望风而交结万一复致人言如前日台谏给舍之论列岂不重贻圣忧亦非所以保全大渊也臣以谓王师之还陛下已降诏慰抚之矣今只委张浚劳来安集之不必更遣抚谕之使窃恐将士以宿州不利而还未测朝廷之意忽闻使命之出心必怀疑不如寝而勿行以安反侧不然乞命宰相於朝列中择其忠实通晓者敦遣之以重皇华之使以塞中外之议不胜幸甚
自劾劄子
臣天资愚戆不达时宜独抱孤忠每怀忧愤自从摠角身在草茆闻北敌凭凌中原?没未尝不痛心疾首与敌有不共戴天之雠及闻秦桧用事辱国议和臣常思食其肉以快天地神人之愤臣素不识张浚闻浚天姿忠义誓不与敌俱生天下闻浚之名必以手加额盖忠义人心所同臣实敬慕之前年备员馆职尝因轮对首言金必败盟乞用浚等太上皇不以为罪臣既去国金果南牧太上皇亲征起浚知建康府陛下嗣位因以江淮都督之任委之天下皆以为当惟史浩之徒不悦臣去年十一月被召至阙首以恢复大计仰赞圣断又乞陛下不惑羣议委浚以图成功陛下不以臣言为非每蒙聼纳浚前日入觐议进取之计虽非臣所与闻至於劝陛下破羣议而用浚臣不为无力浚遣二将取灵壁虹县及取宿州降三大将一月三捷议者皆服陛下英断任浚为难及闻王师不利而幸灾乐祸者横议蠭起臣与一二谏臣常奏一胜一负兵家常势之说劝陛下以刚大为心毋以惊忧自沮臣又谓陛下用兵为祖宗陵寝暴露而举为徽宗钦宗复雠而举为二百年境土而举为中原吊民伐罪而举与古帝王好大喜功开边生事者不同投机而进知难而退益当内修俟时而动陛下刚明果断规模素定固不以一衂为羣议所揺然异论纷纷不肯置浚浚尝上表自劾朝廷尚未施行臣闻诸葛亮街亭之败亦有自劾之表国朝范仲淹韩琦西夏丧师亦尝降官但仁祖始终任之卒收後效臣谓陛下亦宜从浚之请薄示惩戒使浚得以号令将士以为後图如臣狂愚不合妄赞恢复又不合乞委任张浚今王师不利浚与其属待罪臣其可尚居风宪之职使朝廷失刑欲乞陛下正臣妄言之罪罢御史职事仍赐窜殛以塞羣议
夔州论马纲状
准枢密院劄子枢密院奏知夔州张震中所有四川宣抚司措置川蜀马纲改移水路事件委有未便去处申乞详酌施行奉圣旨除打造舟船外其余事件并令吴璘管办其舟船令王某疾速应副臣契勘马纲利害前知夔州张震及诸司论列已详其中利害之大者莫过於财与力二者皆出於民臣自入境以来窃见夔峡之间土狭民贫面皆菜色衣不蔽体非江淛荆湖诸路之比为监司守令者傥能皆劳心抚字无一毫之扰犹恐不能活之况今马纲之害极重财力必当大困臣滥居牧民之任不敢不以实闻今来茶马司及宣抚司所买马每岁计一万八百余匹约计二百一十六纲本州若循环起发合用船三十余只每只打造约费八百余千緍马舡易坏势须一年一易计一岁之费为钱二万六千緍自夔至归水路二百四十里每纲梢工水手约九十人较一岁之终为工一万八千人每人口食雇钱约五百文上下水约一十五日通一岁计之当费钱十二万贯草料批劵亦不下二万余緍较一岁之间费於马纲者盖十五六万贯矣本州三余所管梢工水手不满四五百人若循环不替所少犹半必当役农民而为之而夔之民力既困如此若又从而役之必有流离转徙之患本州每年财赋之入不满二十万合起上供折估经捴制及官兵请给皆在其内今马纲之费侔於所入之赋虽曰令吴璘管办岂能偿所费十之一二财非天降地出又必取之於民而夔之民贫如此财何自而出耶以一州推之则一路诸路之困又可知矣况水路正行瞿唐灧澦之险又有恶滩二十余节水势湍急濆漩颇多马性善惊闻滩声汹涌必致跳跃不可控驭撼动舟船必有覆溺之患臣昨在饶州亲见马纲经过涉咫尺之渡中流遇风十死八九况千里之至险耶若舍舟用陆则自夔至峡皆重岗复岭上倚絶壁下临断崖行人攀缘股栗汗下遇雨泥滑尤不可行非特有害於人兼亦非马之利若欲削平险阻便马之行非惟重困民力又恐有害控扼之险非所以保护全蜀也臣所论利害皆是目见苟坐视一路生灵之困不以奏闻则上孤陛下任使之意将负不忠之罪矣伏乞圣慈特降睿旨令马纲复行旧路以安远人不胜大幸
再论马纲状
臣伏蒙圣恩颁赐御札谓军机之务马政为先臣仰见陛下居安虑危不忘武事修车马而备器械盖欲如周宣复古之时又谓撁驾之役并用厢禁军贴以吴璘正兵皆不科扰於民臣又仰见陛下仁心爱民如武王之不忘远也又谓回船泝流颇费程限须多作番次免致稽滞又令臣身率以先共图成效又足以见陛下虽居九重之深洞见四方万里之远闾阎疾苦无不备知不以臣为愚不肖不足以备使令戒敇丁寜俾输犬马之效况臣蒙误恩擢居帅阃固当身先卒伍不惮勤劳然臣蝼蚁之诚不敢隐默马纲改行水路为巴蜀之病臣前已具奏及监司帅臣皆已力言之不敢再渎天聼若犬撁驾之役易民以兵道路皆知陛下之仁心以臣愚见参以舆议则亦有未便者蜀江号天下之至险与其他水路大不相侔瞿唐灔澦及诸恶滩密如竹节巴峡之民生长於水者以舟楫为家捎濆撇旋欹桅侧柂於波涛汹涌之间习知水道之曲折操舟楫神犹不免时有覆溺之患彼卒伍辈自少长黥涅坐食军门与水性素不相谙一旦强以牵挽必至触石破碎人马俱毙无疑矣又三峡束江断崖絶壁挽舟者无所寘足攀援而过如猿揉然兵卒岂能为之况宣司正兵皆西人尤不善操舟虽贴无益马纲之来急若星火州县既无可以牵驾之卒官吏以获罪为惧其篙工水手必不免役民以充之虽圣旨不欲科扰於民其势不得不至於科扰又夔峡为四川门户长江上游正赖此曹守御控扼以壮天险之势然土狭人希厢禁军类多缺额诸州每以招填不足为忧重以出戍於夷陵防秋於诸处者非一兼所存无几若又役以撁驾疲於往来以无几之卒伍应无穷之马纲非惟耗费钱粮妨废教閲正恐州郡空虚因致意外之患非细事也况茶马司岁发马一百六十纲而宣司不与焉除自五月至八月江流泛溢瞿唐不可上下舟航当戒谓之住夏一岁之间可发岁额之马者凡八月每月计三十纲每纲用三船每船用十五人十纲为一番则用四百五十人上下二番则倍之为三番更替则又倍之臣所论者一州乃马纲已经过而目亲覩者尔马纲过夔府一路者凡六州通而计之则每番计二千七百人上下番计五千四百人三番更替计八千一百人若更欲多作番次非惟兵不足用而舟舰亦无臣所治者夔州也夔为帅府系屯兵之地而数犹不足其他如涪忠万等州厢禁军多者不过四五百人少者二三百人归州所管止百余人其间又有剩员半分癃老疾病者居其半若尽駈而为梢工水手为一番且犹不足况欲多作番次耶臣愚以为不若且行旧路舍危就安或以山险马瘏为虑宜於鄂渚汉阳诸处置监以休息之壮者发至行在病者留以牧养水草既便马必蕃育亦可以为江淮荆襄警急之备固亦无害其为马政之修也臣非不欲率先奉行以答知遇实以马纲行水利少害多他日或致生事上贻陛下西顾之忧则臣误国欺君之罪不容诛矣况此事干数路所系非轻伏望圣慈出臣此奏令两府大臣议之参酌施行不胜大幸
除知湖州上殿劄子三首
臣闻圣人以无难而畏贤君以无灾而惧国多难而天有灾此天心仁爱人君以灾异而警惧之欲其恐惧修省举天下而措之安也昔尧有九年之水汤有七年之旱周宣王外有四夷之交侵内有太甚之旱魃天灾国难有若不易支持者然尧以帝汤以王宣王以中兴者岂非天以灾难启之一帝二王能修德以应之耶恭惟陛下即位以来六年于兹矣躬揽权纲厉精政事虽汉宣帝光武无以加然天灾流行无岁无有旱于夏涝于秋饥馑荐臻疾疫继作去岁八月海溢于温死者以数万计今计川蜀荆南赤地千里迩者天作淫雨害于粢盛江淛之间被害尤甚陛下遇灾而惧遣官分祷疏决滞狱减放房缗诏答大臣归过於己可谓能恐惧修省矣臣来自远不知左右前後论思献纳之臣亦尝有以修德之说献忠於陛下否乎书曰惟德动天无远弗屇传曰皇天亲有德享有道尧汤宣王之所以应天者盖在乎是臣窃谓陛下宜法尧之尽道汤之自责宣王之侧身修行早夜孜孜愓然自念日天道不远灾异胡为而来哉岂吾心有所未正意有所未诚欲明明德於天下者有所未至乎忠直者未用謟谀者未去有以害吾之治乎聚敛之臣未斥奸賍之利未除有以蠧吾之民乎议法或失之深用刑或失之过有以伤吾之仁乎旨酒之嗜声色之迩球马驰骋之娱有以累吾修身之德乎责己以诚应天以实而无事乎虚文孔子曰丘之祷久矣盖言出入起居之间罔不钦颠沛造次之际必於是不在乎区区祷祈祭祀也如是不惟可以弭灾难於一时古先帝王之治效功业当复见於今日孰谓灾异非天所以开陛下耶学识浅陋惟陛下采择
右一
臣尝闻先儒孟轲称周武王曰不泄迩不忘远是言非止为一武王设盖为後世帝王治天下之训国家全有吴蜀之地蜀去行在万里远而易忘臣昨蒙恩出师夔府二年之间有所闻见姑言其大者三事一曰监司二曰虚额三曰马纲今朝廷但知蜀之重权在宣抚制置二大帅臣尔而不知四路监司事权之不轻也彼去朝廷既远威福得以自恣傲视僚属有同皂隶动揺州县人不聊生监司之中漕臣尤重一路铨选咸出其手非若他路止掌金谷之事苟非其人则州县受害无所赴诉地远之害如此其可忽耶臣愿陛下戒敕宰相宜於四川监司尤加精择务得循良恺悌之吏为之以安远方不必专取其能办事也臣在夔门每见蜀之士夫往来咸言西州诸郡困於虚额盖是积年拖欠催科不日虽屡经赦恩有司不与放免又昔之监司好聚歛者取诸州积年酒税诸色无名科歛之数以一年最多者立为定额其後酒税诸色之数不登而有名无实之额常存为总司者以有名无实之数督漕司而不得其实漕司亦以有名无实之数督州郡州郡迫总漕之威而无钱以输遂预借民间常赋以充之後之郡守到官欲催常赋闻已预借矣於预借之外又借焉有借及二三年者如卭彭诸州困乏尤甚朝廷知其弊亦尝有旨减放摠漕之臣不能奉行德意而催科如故州县不堪凋瘵日甚今之为宣制二帅及摠领者皆一时重臣名士必能以抚字为心臣愿陛下亲赐御扎俾条陈虚额之弊而速降诏罢之庶使远方之民复有生意臣至夔州而马适行水大为夔峡诸路之害其端起於吴璘衆人从而迎合之以行水为便欺罔朝廷以求官职臣尝两奉御扎非不欲率先奉行盖知陛下爱民甚於爱马而夔峡之民贫尤甚故不避罪诛力陈其害今茶司之马自五十纲後虽不经由然朝廷未有明文罢之有一二提举之臣犹以奉行为名沿江州县治廐造船之役犹未已臣愿速降圣旨令复行旧路罢提举马纲之名诸州所差牵挽之兵各还其所槽廐舟船不必修治乃见圣治之不忘远也臣又谓朝廷於蜀非特以远而不可忘今日之所以立国者正赖蜀以为重昔三国之时吴蜀为二家故不能进取中原尺寸地今天以吴蜀全付陛下正是经营天下恢复境土之资今传闻敌人积粮宿兵於境上有窥蜀意蜀天险也非敌可得而窥正恐民心或离衅由内起为可忧尔抚绥固结在今日为尤急臣故敢献其狂言
右二
臣尝谓君子小人常相为消长人君未尝不欲进君子而退小人也然小人常见用君子每见疏者盖君子小人之难知虽尧舜犹以为病君子目小人为小人小人亦指君子为小人当孔顔桀跖相閧於前左右佩劒彼此相笑之际人君以一人之聪明诚有不易辨者况君子直而疎小人巧而侫直则动多忤意疎则不能无过故人主反疑君子为小人巧则能以智术自将佞则能迎合上意故人主反以小人为君子自古所以治少而乱多盖由君子小人之不辨也恭惟陛下禀聪明絶人之资行帝王正大之道历古兴亡治乱之迹皆洞然在圣学中君子小人之情状固己备知之矣然天下所谓君子者或未能尽用或暂用而卒弃之所谓小人者或未能尽去或暂去而复合得非知人之哲亦犹尧舜之难乎夫君子小人虽不易知而亦有可知之理君子孤立如松栢小人附丽如萝蔓君子进必繇直道小人进必繇邪径往者潜藩二使令之臣窃弄陛下之威福士大夫无耻而好进者莫不奔走其门陛下赫然震怒奋自英断斥而远之天下莫不鼓舞圣德然附丽而进者犹未正典刑唐宪宗既诛王叔文并斥八司马之徒终身不用元和威令复振号称中兴盖由此举今之附丽者初无八司马之才而恶则过之附叔文皆官至微未有若今之窃高位达官者小人朋比之迹固不逃圣教宜择其一二之尤者薄正其罪又取其能自卓立不附炎於炙手可热之时与尝言其罪恶者稍进用之如是则君子小人知所惩劝矣语曰君子喻於义小人喻於利君子之进必以道谊自奋小人之进未有不以利求合者前日朝廷以财赋不足为忧小人遂献羡余以求进朝廷不惜名器以美官要职处之诸路监司郡守翕然胥效为剥下益上计州县骚然民不聊生近者臣僚论列陛下尝罢一监司固足以为後来之戒然其尤者方进用未已全其大而治其细又何足以惩耶臣所谓君子小人有可辨者陛下第观其自何门而来以何术而进因可以灼知其为人矣宰执大臣天下之选固不可使小人杂处其间侍从之臣以论思献纳为职即异日之宰执大臣也又岂可使小人居之耶治道在知邪正然邪正难於尽知陛下宜於宰执侍从台谏之臣精加识择自卿监而下与外之监司帅守责之宰相可也臣言狂妄惟陛下察之
右三
除太子詹事上殿劄子三首
臣恭闻陛下断自宸衷首建国本天下相贺以为社稷无疆之福臣初至阙下闻太子有尹京之议臣窃以为未然臣闻三王之教世子也不过教之以礼乐乐以治内礼以治外俾知父子君臣之义而已成王之为太子也召公为保周公为傅太公为师保保其身体傅传之德义师导之教训未闻其尹京也国朝虽有真宗故事至仁宗为太子则不然当时左右前後罔匪正人养成仁厚之性四十二年之治虽尧舜亡以加初不由尹京然也况今天府事繁其所委任之臣未必有如毕士安者使太子裁决事事皆善亦不足以为太子之聪明增太子之盛德万一少有过差十手所指小人易得浮议传闻四方有损非细非所以爱太子也大抵太子之职在於问安视膳而已至於抚军监国皆非得已事也陛下但与之遴择师友僚属俾日与端人正士游养成德性相与讲论古今治乱之理他日民情吏事不患不知臣愿陛下与一二大臣议之寝尹京之议以安国本社稷之福天下之大幸也
右一
臣尝闻官冗之患莫如今日汉唐之时部刺史之职於今为甚简而事无有不举者今之监司有漕有宪常平茶盐则有提举坑冶铸钱则有提点其职甚备而治不加於昔何也监司之职愈多而州县之扰愈甚於治无益也迩者提点刑狱增置武臣臣窃以为赘矣且是官之设臣不知其所为者何事也以详刑之任耶则一道之使固有其职未见其废事曰训练士卒则摠管钤辖路分都监者即武臣之监司也置之而无用废之而不为阙是官之设岂不为冗哉一监司之建增州县之大扰也臣窃考之祖宗虽尝有武臣同提点刑狱矣至嘉佑则罢之其诏之大略以谓武臣或出将阀或由军功文墨期会未必深究监司项背适以为烦夫既置之矣而继罢之知其无益也昔罢之今复置之在朝廷则冗於官在州县则扰於民则其置之也甚无谓矣臣愚欲望圣慈断然察其无用罢去勿置庶几官不虚设事得其当而人各安其职矣臣不胜至愿
右二
臣尝谓人心险於山川难於知天谓其不可测也况狼子野心之人乌能保其久而无患也哉唐太宗教射於殿廷羣臣谏之曰律不可以兵刃至御在所今以卑碎之人张弓挟矢於殿陛之侧万一狂夫窃发出於不意非所以以重社稷诚哉忧国爱君之言亲卫将卒且犹不可而谓归附之人信其终无害也难矣近者归明归正之将陛下旌其忠义壮其勇略擢而用之日与之亲使効其力所谓推赤心置人腹中者固足以见大有为之志矣然天下之人凡有爱君之心者莫不疑焉谓自古以来莫难於用斯人而用之者罕见其久而不为吾患其弃彼归我心已二矣今乃使之朝夕以侍左右设或不饱其欲其谋之深计之久而心之不能保则将若之何至於斯时虽悔无及臣请择其灼然忠诚可以任用陛下素所知者属之以事权厚之以爵禄勉之以功名亦足以示无疑之意而激其图报之心矣何必日亲之而後为待遇之至哉臣愿陛下考之於往古虑之於将来特加宸念毋惮一时之难从而置久远於无害不胜社稷生灵之愿
右三
应诏举官状
准尚书省劄子奉圣旨令侍从台谏两省官荐举堪充刑狱钱谷及有智略吏能各二人并依保举法仍限半月者
右承议郎林仁厚学问该通议论近正屡更任使俱有可议付以决狱理财必能详刑节用
左奉议郎新监登闻鼔院丁康臣尝知处州青田泉州惠安二县狱讼详明民无寃诉催科不扰办居衆先付以繁难必可倚仗
以上保举可充刑狱钱谷之任
左宣教郎新知福州长溪县刘镇屡更州县任使所至皆有治绩明敏之政吏不能欺
左宣教郎新知福州侯官县林思诚为饶州教官尝摄郡幕赞画居多耿介有守不附权贵
左从事郎添差温州教授王信素有文学尤通世务尝摄郡丞时适荒旱留心赈济不惮勤劳一郡之民遂免流离之患
以上保举知略吏能可备委任
举张栻自代状
准令节文诸侍从官授讫三月内举官一员自代
右伏覩右承务郎试尚书左司员外郎兼侍读张栻学术精深气禀刚正久居经幄宜赞青宫举以代臣实允公议
梅溪集奏议卷三

[book_title]奏议卷四
钦定四库全书
梅溪集奏议卷四
宋　王十朋　撰
代越帅王尚书待罪状
臣闻为臣莫重於守官治狱莫先於奉法苟用法之际或有所失则旷官之罪将何以逃臣伏蒙圣恩出守会稽未到任间有盗发某官王佐母冢乱其骨殖非特王氏一门痛彻心骨臣忝系守臣心实愤之在律发冢见尸者死兹盗之死宜矣有司议法以按问减二等又以其妄引平人加徒役流当时固疑其情重罪轻有司第知守法而臣失不敷奏既已断罪佐弟公衮以寃愤不雪誓不共天手斩雠人自投於府臣与官吏咸义其举已具始末奏闻且谓公衮奋不顾死以报母雠斩首申寃诣府请罪虽在法有所不许其孝节实为可嘉盖欲朝廷敦奬其孝而特贷其罪也今来给舍奏议以臣本府官吏故纵失刑尚荷寛恩止以失出议罪臣与官吏相与守法者也今乃法失於有司而志行於臣子臣等之罪诚不可容伏乞圣慈重行朝典谨具奏闻伏候敇旨
又代上郊祀天晴劄子
臣兹者恭惟皇帝陛下遵祖宗三载故事复行郊祀之礼并见天地配以祖考甚盛举也然前期三日风雨晦冥中外忧之及陛下御大庆殿斋宿羣臣在庭云阴忽开天色澄霁用事之夕月星洁明礼毕贺旋爱日扬辉六军万姓罔不欢喜郊焉而假庙焉而享昔闻其语今见其事臣官居侍从职在近藩咫尺尧天目若亲覩其为庆忭实倍於常情万万也然天下皆知陛下孝德精诚能感应之速如此臣独谓陛下孝弟通神明至诚格万物固不止一日也然往岁郊祀载阳载阴未有天地廓气日月呈祥如今日之事者兹盖由陛下比年以来摠揽权纲福威自已正涂开辟朝廷清明故德之动天不俟终日天人相与之际其昭昭然如此臣伏望陛下兢兢业业益加励精新而又新终始如一则天地交泰三辰交明长如郊祀之日诚宗庙之福天下之幸也臣不胜至愿
又代上劄子
臣比者伏蒙圣恩出守于越陛辞之日亲奉玉音以东州灾伤令臣检放赈恤者臣仰体陛下恻怛之诚不敢少怠入境之初延见吏民访问疾苦视事之日首遣僚属分诣诸邑与县令躬行阡陌同共检视咸得其实遂以所伤轻重等级减放其间有保甲初以熟申及揫歛之际实无所有者与检视有不尽之处有致词诉者臣续已覆实复与减放既而又得圣旨蠲免租税以内帑代偿百姓欢呼鼓舞莫不以手加额咸谓陛下仁恩德泽亘古所无虽天地父母有所不能及臣又上体圣意将本府所有逋负积年公租私债贫不能偿者榜谕人户照应指挥令至来年蚕麦成熟然後理还用是细民稍安流离复业庶几少副陛下畏灾恤民之意无任惶惧取进止
又代上劄子
臣误蒙圣恩出典藩府适承去秋灾伤之後上贻陛下东顾之忧臣自到官夙夜惶惧每以催科为後抚字为先比缘米价涌腾越人艰食除得旨赈济及乞粜常平义仓外臣又令八县官吏躬行劝谕凡有谷米之家不问官户编民但以等第高下积蓄多寡并令发廪减价与官米并粜遂获广济免致失所又自新春以来弥月不雨播种失时民心嗷嗷朝不遑夕臣退思厥咎实由臣荒政所致因思古人致雨之术每求之於人事间深虑刑狱有寃致伤和气遂於今月初六日亲至囹圄疎决滞囚仍分遣官僚徧决县狱又集僧道辈就府治焚修凡山川庙貌靡不祈祷臣亦昼夜斋蔬不敢少懈神明鉴临果若有感忽於初八日得雨连夕霶霈农事复兴民情大悦夫曰雨曰阳皆陛下圣德所致其膏泽所及固不止一方而臣喜雨之心独倍常情者盖缘臣所领州连年水旱民不聊生傥更数日不雨则事有大可忧者今一雨三日有年可期臣与阖境吏民不胜欢欣鼓舞感戴圣恩之至
又劄子
臣去秋陛辞之日亲奉玉音谕臣以永佑陵昭慈宫崇奉事件臣仰见圣心笃孝着於?墙虽尧舜之德何以加此臣至越之初首朝陵庙瞻望松栢不胜悲涕凡荐祭之物崇奉之具修造之费臣仰体圣怀罔不尽力臣辄有区区愚忠敢不冒死以闻窃见?宫修造每年一小修三年一大修率以为常此固陛下奉先罔极之心臣子所宜奉行而不懈也然臣窃谓陵寝所在神灵是依神道贵幽理宜安静若频岁修造不无震惊故古不修墓圣人非薄於其亲意谓寜亲莫如寜神是乃孝之大者今?宫栋宇已固器用已备松栢已茂陛下崇奉之心亦可谓至矣臣欲乞自今以後不必以三年大修每年小修为拘但令本府常预备瓦木工匠之类以俟不时之须凡遇栋宇或损则更之器用或旧则新之松栢或枯则补之如是则工役不繁而丹雘常新岁月寖久而陵庙愈安以昭先帝俭德之恭以称陛下寜神之孝不胜幸甚
又代上五劄
臣闻唐杜牧论兵谓上策莫如自治夫内修政事盖自治之策也任贤使能又自治之要者昔汉以汲黯寝淮南之谋晋以谢安破苻坚之衆唐以陆贽济奉天之难我国家宝元庆历西夏叛命仁宗皇帝以经略安抚之任付之范仲淹韩琦军中有一韩一范西贼破胆之謡兵不大用而元昊已服今我与敌强弱不敌惟当以人才胜之苟得仗节死义如汲黯辈则谋当自寝风流雅望如谢安辈则敌当自退忠谋谠论如陆?之徒则难当自解兼资文武宏材伟略如韩范二臣则谋当自服所谓一士止百万之师一贤制千里之难者也臣又闻范仲淹初以言事得罪仁宗尤为宰相吕夷简所恶斥逐於外及西方用事仁宗思用仲淹夷简亦力荐之仲淹果能成功夷简不失为贤相今边境未寜正是侧席求贤之日臣愿陛下以仁宗之心为心大臣以吕夷简之事为法相与任用天下之贤才以为排难解纷之计仍诏侍从台谏监司郡守各举人才勿遗疎贱朝奏暮召如恐不及如是则异人辈出可以供陛下之任矣夫猛虎在山藜藿不采国有人焉难当自消自治之术莫大於此
臣恭惟陛下屈己便民和戎福国真帝王盛德之事然敌情多诈殊不可测愈和愈骄情态已露夫未至而言常以为虚及其已至则又不及臣窃谓备敌之术莫若通下情开言路昔建炎维扬之难起於以下壅蔽敌压境而不知仓卒渡江祸几不救今外议汹汹谓金人有窥伺之心深恐中外壅蔽不以实闻维扬覆辙不可不戒欲乞陛下广视聼通羣情俾沿边帅守中外臣子凡有所闻并以实奏勿以张皇为罪窃直为讳如是则金之动静可以备知事之未至可以预备社稷之福天下之幸也
臣闻财用不足最为今日之患议者归咎生财无术思得管萧刘晏之徒用之臣以谓财有限而用无穷生财不如节财省用斯能足用昔汉文帝时有玉帛和亲之费然而贯圬粟陈海内富庶者由文帝以敦朴先之宫室苑囿车骑服御无所增益故也我仁宗皇帝庆历间西方用兵北敌增币天下亦多事矣而歛不及民用度不乏者亦由仁宗以俭德化下故於多事之间内不失治民到於今称之朝廷自和议以来权臣务为苟要之计凡百用度悉如太平全盛之日中外化之竞为侈靡府库匮乏实此之由往岁陛下焚金翠近又以损名斋亲为之记帅下以躬盖无愧於文帝仁宗矣然财用犹不足臣妄意窃谓奢侈之风或未痛革无益之作无名之费或未尽除至若内降之恩未能尽絶名器之假未能无滥宫禁近习使令之数不无过多军容教坊伶伦俳优之徒不能无非时之横赐凡此之类可省者省之可罢者罢之最节财之要术当今之急务臣又闻唐德宗纳裴延龄之奸谋有天子私藏之财号琼林大盈二库陆?谏之甚力谓宜散其小储而成其大储损其小宝而成其大宝臣愿陛下以文帝仁宗之俭德为法以德宗之私心为戒凡天下财赋之入悉归之户部仍择知取予之臣以司出纳之柄如是则将见粟腐太仓钱流地上上下皆足公私并济矣
臣闻天下安注意相天下危注意将又闻四国不恭拔卒为将今北敌外侮正是注意将帅拔擢行伍之时臣窃观朝廷宿将固亦有人顾所用何如耳贤而有重望者可用为大帅以摠揽天下之兵权如唐用李郭之徒赖之以为安危轻重不可止令为一藩帅以泯没其才其次骁勇善战者可使当一面如汉黥彭之类亦可责其扞御之功不可置之闲处至於驾驭之术尤不可骄之爵赏所加必俟有功而後可若任用之初先为之极它日立功其将何爵以加昔艺祖皇帝许曹彬节度使而不遽与其後彬再立大功方加节钺卒保富贵为国勲臣臣近蒙宰执传圣旨除某人为淛东摠管令臣待之加厚者如某人亦当今之名将可备急难之用所谓宜当一面者也陛下固己得之矣其它如某人比者尚或有之咸宜祓擢以为阃外之寄至於驾驭之术更乞如臣所陈如汉高之驭黥彭量才而任使艺祖之待曹彬富贵以俟异日庶可以望其立大功亦所以保全之也
臣闻居家者必谨藩篱置皂隶以为寇盗之防建国者必保山海之险选岳牧之臣以御外敌凭陵之患今朝廷以江淮为蔽障以守帅为长城江淮守臣比它处为尤重宜於文武臣中择其才勇智略可为爪牙者付之陛下亲加敦遣勉以忠义资之以粮假之以兵俾其守死勿去则我有所恃而不恐敌有所惮而不敢窥苟非其人则必为敌所轻误事非少除授之际尤不可不谨又川蜀之地去朝廷最远尤为敌所窥伺缓急之际势必不能相应在兵法有攻东南备西北者敌情难测深恐虚声在此而属意在彼臣以为增重四川帅臣之权俾其便宜从事遇临机应敌之际不必请而後行仍选大将屯重兵於外以为急难之援如是则陛下可以寛西顾之忧矣
缴劄
臣违远清光殆将一岁待罪近甸窃禄无补至若乃心惓惓王室顾虽食息不敢少忘兹者恭闻敦遣大臣出疆道路风传有如上贻圣虑者陛下焦劳宵旰备见诏音宣诵之余军民感泣况臣忝居献纳论思之职其可以中外为拘喑默不言乎辄以管见条陈五事一曰求人才二曰通下情三曰省浮费四曰择将帅五曰选江淮之守增蜀帅之权猥妄猥陋冒渎天聪政犹爝火不足禆日月之光然虑忠所激有不能自已者伏望陛下采愚者一得之虑赦微臣万死之罪略赐施行不胜幸甚
代王尚书辟陆宰状
臣叨膺圣寄待罪近甸其所领州号为浙东帅府属邑有八山阴负郭而最大近知县许某到官方及旬浃而遽死其後任某亦已物故缘山阴系是紧切不可缺官去处臣窃见前会稽知县左奉议郎陆之望为治寛平持已亷洁长於抚字蔚有政声会稽士民僧道等前後屡经本府及监司举留状牍具存某人今方罢官适会山阴缺宰臣遂令暂摄职事邑人咸喜臣今欲依条令辟举陆之望充山阴知县以慰一邑士庶之心臣如妄举甘伏朝典伏乞圣慈特赐俞允
又代上劄子
臣恭闻大行皇太后灵驾发引有日陛下遵奉遗诰凡营奉之费悉出慈寜不以一毫病民以彰皇太后仁俭之德四方闻之罔不钦叹臣待罪近甸祗奉寝园虽欲竭犬马之奉効蝼蚁之诚而不可得至若邦境所管河道桥梁宿食顿次及一行事务臣已分遣官属一一干治臣亦身督其役无敢怠惰者约至十一月初旬悉皆办集将来梓宫渡江决不误事庶几少效臣子报称之职上寛陛下哀戚忧念之情臣无任
又
臣窃闻往岁徽宗皇帝梓宫御舟进发之日凡津梁堰闸并不折毁今来伏准桥道顿递使报大行皇太后梓宫御舟八尺五寸比旧加大其所过之处城门桥堰势不免毁臣伏闻行朝臣庶称颂圣德谓日者奏请梓宫发引利行甲方然毁民居稍多陛下恻然曰兹岂未利耶乃改行乙方仰见圣心仁孝爱民如此臣庶感激至於流涕臣今欲乞依往岁徽宗皇帝梓宫御舟丈尺之数津梁堰闸免致折毁庶获仰承陛下仁孝之德遵奉大行皇太后慈俭之训不胜幸甚如蒙俞允伏乞睿旨速赐施行取进止
梅溪集奏议卷四
<集部,别集类,南宋建炎至德佑,梅溪集>

[book_title]梅溪前集卷一
钦定四库全书
梅溪前集卷一
宋　王十朋　撰
诗
亩十首
亩有遗士妄怀葵藿心朝夕倾太阳不耐氛秽侵肝胆有古劒愿言决羣阴兹志尚欎欎抱膝成悲吟古道日云邈古意谁复知阳春漠无和流水空含悲郢曲变新调郑声入朱丝喟然三叹余默与羲皇期读书不知道言语徒自工求道匪云远近在义命中吾儒有仲尼道德无比崇传参十八章入道知其宗後学昧极致徒知授儿童孰识孝与弟理与神明通为臣不知此事上焉能忠
仲尼作春秋垂训千万年古者父母讐义不共戴天庄同父何在乃与齐侯田鲁国无臣子君亲义茫然齐纪不并立诸儿得称贤善恶不可掩笔削至今传
飞飞古帝魂哀哀寄春怨异乡节物新故国人事变诉亡谁肯怜啼苦血空溅云安再拜人伤哉不复见彼微双鶺鴒飞飞同一原急难喻兄弟义着周雅篇周公代武王大义今古传人孰无兄弟急难斯见焉愿怀周公心无媿诗人言
竹有君子节青青贯四时桃李媚春光千株弄妖姿世眼悦繁艳畴能赏幽奇君看桃李蹊蹄毂纷争驰君看竹林下形影谁相随七贤久沦没高躅犹可追吾家植千竿风月足自怡岂不竞时好聊为岁寒期
兀兀窻下士笔畊志良苦黄卷对圣贤慷慨深自许一朝出干禄得失战胸宇曲意阿有司谀言狥人主贪荣无百年贻谤有千古丈夫宜自贵清议重刀斧
我岂不欲仕时命不吾与曷不枉尺求权门正旁午非道吾弗由兹心已先许愿言安贫贱顺命为出处儒冠误身世偃蹇二十年岂不怀明主富贵乃在天平生学忠孝自致无由前青灯照夜长感激徒自怜
观国朝故事
昔在景德初边人犯中原朝廷用莱公决策幸澶渊高琼虽武夫能发忠义言咏诗退边骑用丑枢相顔銮舆至北城断桥示不还一箭毙达兰自此销戈鋋至仁不忍杀和好垂百年伟哉澶渊功天子能用贤
昔在康定初元昊叛西陲朝廷起韩范节制阃外师二公人中龙材略超等夷胸中百万兵对面千里机不比大老子而为敌所欺深期复灵夏重勒燕然碑军中果兴謡西贼心胆隳逆节遂称臣战士解甲归社稷安泰山四海絶疮痍堂堂宁复有为作思贤诗
昔在元佑初朝廷用老成元恶首窜殛贤隽皆彚征帘帏八年政内外咸清明四夷各自守天下几太平绍圣党论起宵人坏典刑二蔡倡继述曲学尊金陵忠良投海岛党籍编姓名春秋亦获罪学者专三经心术遂大坏风俗从此倾养成前日祸中原烽火青我欲着一书善恶深劝惩奸谀诛朽骨潜德发幽馨六贼未足罪祸端首熙宁
富公使边庭厉色争献纳臣节安敢亏君恩以死答煌煌中国尊忍为异方屈堂堂汉使者刚气不可折斯人嗟已亡英风复谁接衔命边庭人偷生真婢妾
??岸下水
??岸下水汝流欲何之但见日东注宁有还源期尼父川上叹逝者亦如斯人生百年间扰扰无巳时利名役初心百欢无一追待汝後知悔桑榆景堪悲感此盍悟彼毋为浪吁嘻
宣和乙巳冬大雪次表叔贾元实韵
天公昨夜屑琼花三尺深深晓更加柳不待春先起絮梅非因笛自飞华牧羊大窖人何在驻马蓝关路更賖安得晴天开万里行人愁思渺无涯
伤时感怀
三万六千成掷梭欢娯常少愁常多干戈今日犹未定书劒他年知若何淡荡三秋冷时节萧条万里空山河伤时眼泪满襟血更把少陵诗句哦
帝乡五载乱离中亿万苍生陷棘丛二圣远征沙漠北六龙遥渡浙江东斩奸盍请朱云劒射敌宜弯李广弓借问秦庭谁恸哭草茅无路献孤忠
驾幸温州次僧宗觉韵
圣主南廵驻六飞邦人咫尺见天威间关高帝尚鞍马谨厚汉光犹绦衣北斗城池增王气东瓯山水发清辉伫看天仗还京阙无复旄头彗紫微【温城七山成斗形】
次韵谦仲见寄
湖山蓝黛青湖水琉璃碧我时湖边游山水正秋色诗翁偶乘兴来作湖边客谈锋两初交意气已相得诗坛予与盟文会公为伯豪词肆滂沛淡语入幽寂心匠巧雕斵物态穷搜覔壮哉五言城卓尔万仞壁初疑公肠胃百怪所窟宅吐气干云霄直欲鬭霹雳妙夺解牛术奏刀声砉剨我才寸莛微洪锺讵能击又如鸣蟋蟀啾然和金石未窥学藩篱敢语讨奥赜缪为马慕韩浪作赤效白奬拔非所蒙猖狂固宜责新篇又拜嘉开缄光艳射藏之比明珠长使夜照席惜哉不遇时岂为臧仓隔儒冠五十年世路疲行役操矛赴文场战艺辄败北书劒两无成泥涂困踪迹龙锺似东野穷愁搅怀臆空吟三百篇高视古无敌霜风剪林木黄叶满泽国我思公不见羸马未能策恨无神僊术安得生两翼因召管城頴免冠加拂拭书帛寄征鸿心目两俱极
送凌知监赴玉环次觉无象韵
晨兴趣行装秋色满离席悲风苦送声短略频移刻兰舟薄暮发去去转遐僻极目望官所沈沈烟霭积清有濯缨水白有漱齿石悠然水石间宦情聊自适朝焉游其南暮焉戏其北【玉环有南北社】彼微山中鸟亦将识公德公无赋归去田园付人役
荅毛唐卿虞卿借昌黎集
予少不知学古难学古直欲学到韩柰何韩实不易学恒觉昼夜心力殚茫然故步亦已失有类夀陵学邯郸虽然予心未肯已尚欲勉强求其端跬步不休效驽马千里未至空长叹羡君兄弟俱早慧家学岂止传柔翰圣经贤传饫已久百家诸子皆蠧残学文要须学韩子此外衆说徒曼曼韩子皇皇慕仁义力排佛老囘狂澜三百年来道益贵太山北斗世仰观我生于今望之远时时开卷相欣懽岂惟庐陵惜旧本我亦惜此秪自看子今欲假敢违命愿子宝之同琅玕
辛亥九日侍家君同孙子渊子昭子尚登高于家之东山时菊花未开坐客皆以为恨至十月望独步东篱下见前日青枝已烂漫矣东坡云凉天佳月即中秋菊花开日乃重阳不以日月断也於是命酒肴呼隣里饮於丛畔云
前日重阳日与客同登翫有酒无菊花把盃一长叹良辰苦易失十月今又半缅焉想前游独到东篱畔鲜鲜霜中菊满地金钱粲我思东坡言隣里乃相唤斩新作重九不以日月断人生贵适意世俗岂能绊遇酒即欢乐取醉期烂漫羲和驭白日疾剧走丸弹百年能几何不饮乃痴汉
次韵季仲默见寄
予少择交游有友四五子仲默姿不凡好学喜观史寄我新诗章我惊欲掩耳昔日心未降而今已降矣我久事章句滋味一盃水平生况多愚於已不自揣林间等蝉噪井底作蛙视今焉见君诗吾诚二虫比岂敢妬且热低头拜不止思欲和其音兀坐辄忘起沉吟竟不成徒觉倦两髀从今焚笔砚不复坐书几
题湖边庄
十里青山荫碧湖湖边风物画难如夕阳茅舍客沽酒明月小桥人钓鱼旧卜草庄临水竹来寻野叟问耕锄他年待挂衣冠後乘兴扁舟取次居
湖边怀刘谦仲
湖山如画水如蓝杖屦湖边酒半酣往事萧条谁共说旧游零落我何堪炎凉世态从他变生死交情秪自谙诗客有魂招不得秋风依旧满江南
寄孙永之【名龟年沂州人】
咏歌沂水舞雩风气压当时冠与童人似贾生年更少家传孙绰赋尤工孤罴傲兀深丛里一鹗轩昂衆鸟中早取功名继衣钵古来相种出山东
寄毛虞卿【名公弼後改名宏字叔度登乙丑第】
文会今年喜重寻葭姿玉质又同林弟兄并秀如君少朋友相知独我深一别几劳终夜梦相逢更话百年心长卿赋有凌云志却笑区区蚓窍吟【虞卿工赋尝笑予作诗而不事举业】
次韵虞卿送别
喜君直谅更多闻共惜光阴寸与分萤照夜窻才煖席蝉吟秋树又离羣尊前忍听阳关曲江上愁看日暮云别後谁能慰牢落锦囊长带故人文
次韵刘方叔见寄【名镇登戊辰科】
交情贵久岂须频我辈尤宜率且真子政有孙诚益友长卿何代乏诗人论文初喜逢知己言志深期共致身箕斗相望正南北颍川何夕聚荀陈
寄方叔
故人一别路漫漫又觉春生到水村鱼跃雁飞空注目柳开梅落自消魂唱酬应有诗千首谈笑长怀酒一尊正是刚肠九囘处子规声断月黄昏
潘岐哥
鹤溪先生聚徒于乐清之鹿岩旣久因家焉辛卯秋得子名之曰岐哥次岁孟春书来语曰吾家岐哥以某年月日生盍以诗赠之某不敢辞先生名翼字雄飞
君不见凤之雏骥之子潘家岐哥无乃是鹤溪仙子降英灵雁荡名山锺秀美顔色纯明白玉璞精神皎洁秋江水胸中之气已吞牛开眼睛光如虎视此儿奇絶非常儿小子观人盖多矣宁非汉代偷桃朔别是唐家谪仙李愚知先生百不忧但患此儿名盛耳先生才高爵未绾赖渠力振家声起鹿岩他日筑高门车马煌煌塞闾里
赠余取新
小邑那能敌大邦与君角力固非双气骄欲纵偏师战势屈翻求北面降深惧操戈重入室自惭阁笔久临窻定知纸价从今贵余子诗名满蜃江
次韵昝监务早梅
羣芳避路放梅开犇走游人满砌苔半树溪边冲雪破一枝头上带春回月移瘦影供吟兴风荐幽香袭酒盃刚被西湖都道尽至今诗客句难裁
寄贾一节
无柰穷冬易感伤况添离别助凄凉五更残月频成梦十里青山几断肠短棹未乘晨雪去尺书聊遣暮鸿将少年勉力亲灯火要使家声继洛阳
孙子尚过明庆以诗见招未及往次韵
剡溪未起子猷寻空对溪山恨满襟孤雁远来天杳杳故人相望雪深深思君一日成三岁寄我行书直万金惆怅今宵一尊酒自邀明月伴孤斟
送子尚如浙西
嗟我穷居海之角人物素殊邹鲁俗年虽及冠无交游孤陋寡闻嗟独学闭门不出长太息思得其人共磨琢孙子往从西北来头角轩轩真一鹗飘飘逸气凌云霄凛凛高谈吐锋锷文辞翰墨两奇絶世上羣儿徒碌碌我昔风期一相遇欣然握手论心腹衡茅三度枉车轩书劒连年共灯烛论交自喜得房杜言志端能效来郝长篇短韵迭赓唱明月清风共斟酌囊无一钱身不忧食止一箪贫自乐有友如君复何憾百不为多一已足今焉舍我将何之遂使江乡复萧索南国初寒旅鴈来吴江已冷丹枫落惜君不尽与君别兀坐无言情更恶干戈未息行路难塞马今犹饮河洛京国有家归未得钱塘此去仍栖托会须徒步谒天子慨然一吐胸中略请缨缚渠壮士志庶使平时语无怍相将煖律破寒梅驿筒远寄无辞数
怀子尚
满眼干戈行路难故人千里驻征鞍几劳终日驰魂梦安得乘风揷羽翰水北山南春寂寂天涯海角路漫漫欲凭人寄新消息手把梅枝子细看
乐清僧寮有过客钱之翰题二絶有伤时之叹因次其韵
终日伤心泪溅花干戈满眼恨无涯衣冠南渡如东晋安得车书混一家
功名谁复汉嫖姚壮士逢时岂惮劳半夜飞来看宝劒此身端许掷鸿毛
读亲征诏书二首
甲寅季冬读亲征诏书哀痛切骨畎亩爱君情至於此食禄者义当何如胸中展转不能自已故作二诗
边境何时息战争久闻诸将拥强兵中原未雪十年耻圣主自劳千里征楚国羣臣谁恸哭杜陵野客自吞声君恩压顶丘山重命掷鸿毛未是轻
诸将年来已极荣回看烟阁欠功名八年犹未平淮甸一战那能复帝京畎亩忠臣自忧国闾阎小子妄谈兵凭谁决得天河水一洗乾坤万里清
次韵题曹大夫怀忠阁
小阁谁怀畎亩情遥瞻天日眼增明平生忧国丹心在一饭思君血泪横丰沛功臣真有种并汾壮士素蜚声区区问舍求田者应被元龙一笑轻
闻韩帅【世忠】退保丹阳远近忧惧州县议结乡兵以备不虞闾巷少年贯弓走马若有得色感而有作
北敌纵横未剪齐王师退保浙江西羽书日报犹未息戎捷远来何太稽千里战云新鬼哭满天阴雨夜乌啼臂弓腰箭谁家子竟日鸣鞭跃马蹄
和刘方叔溪上一絶
杖屦徘徊驻碧隈遥看飞瀑下崔嵬乘槎欲访吹箫客烟草茫茫没旧台
和方叔见赠二絶
相对清谈味有余始知胜读十年书尘襟不用频挥麈自有秋风为扫除
一舍萧然学有余窻间遮眼尽文书已将事业盟灯火万事何烦酒破除
得陈商霖书
山馆无人慰索居喜君交契有终初扁舟方起雪溪兴尺素又传鱼腹书炊黍定寻前日约题诗宁怨故人踈好来相共亲灯火可惜青春度莫虚
昔与南浦刘谦仲大梁孙子尚游自刘死横阳孙亦有浙西之役交旧零落为之慨然感而有作
刘翁泯泯已新鬼孙子飘飘犹旅人诗酒旧游谁在眼江山回首自伤神招魂拟向横阳道有梦长飞霅水滨死者不生生者别死生离别两沾巾
次韵李刑曹病起书怀
中原回首尚尘飞书劒南来早识机方事高眠学安石却愁多病似王徽肠枯谩有书千卷腰瘦难胜带十围志士未逢聊尔耳古人何用泣牛衣
又用前韵
文园病思乱如飞禅榻逍遥谩息机渐喜蛛丝封药裹未容鹤髪上簪徽酒能伐性聊须止碁恐劳神未敢围惟有诗怀禁不得任他憔瘦不胜衣
送曹大夫赴行在所
西北连年杀气高羣盗横行如蝟毛廉颇李牧不世出吾皇侧席心焦劳汾阳自古多壮士曹侯意气千人豪年今四十犹偃蹇拊髀长叹淹龙韬慨然挥袂谒行在报国已淬腰间刀登坛拜将预指日看君举手清风涛
梅溪前集卷一

[book_title]梅溪前集卷二
钦定四库全书
梅溪前集卷二
宋　王十朋　撰
诗
送表叔贾元范赴省试
贾公西赴大试乡人於其行也咸祝之曰公昔不远千里徒步京师游太学战艺术之场登贤能之书矣不幸见黜於礼部今日之行焚舟之举也又祝曰吾邑士风委靡不振自舍法罢四阅科举群试有司无占名者公此行雪寒乡累年之耻矣又祝曰国步方艰圣君侧席下诏求士非止修故事而已公平昔议论挺挺激昂士类今试艺南宫发策帝庭固宜一摅素藴直言救世非为取一第资也某采舆人之祝作诗以送之
河东先生才行高昔游太学联烝髦雄文伟论万人敌糠秕歆向奴刘曹抟风自许九万里肯作斥鷃游蓬蒿礼闱一战果得隽妙割不折庖丁刀礼部无端抑韩子至今士论犹嗷嗷霜蹄暂蹶志益锐不学郊岛徒悲号圣君图治方侧席兹复下诏求贤豪壮怀思雪会稽耻广场猛効兰臯鏖焚舟决胜在此举乡闾属望心焦劳天庭射策决素藴忠言笔底驱风涛区区一第溷君耳要将事业窥伊臯琼林宴罢跃归骑薰风拂面吹恩袍
荅季仲宜名谊
我昔从君伯氏游短素长牋日唱酬凌云健笔驱山丘欲追李杜参曹刘子今又复振风流可人一气真吾俦明珠白璧蒙暗投自揣无堪但增羞君家棠棣才俱优吾知徐公百不忧更能勉力追前修俯拾青紫何须求
夜听双瀑同刘方叔毛虞卿联句
夜静双瀑喧遥闻疑雨来涧壑生清风襟宇捐纎埃【龟龄】飞鸣撼半空暗想飘琼瑰前观阻步屧侧耳成徘徊【虞卿】萧然山馆间此兴何悠哉子晋不复见月白空箫台【方叔】
对月同方叔联句
与君坐阶除遥望海上月【方叔】试举太白盃借问几圆缺【龟龄】人生易分散动作隔年别【方叔】今宵对婵娟莫放酣歌絶【龟龄】
游箫峰
蜡屐穿云去山深喜路通人家烟色里古寺水声中金溅星犹在丹成竈已空吹箫人不见台下想仙风
题双瀑
瀑水箫峰下灵源不可寻倚天双宝劔点石万星金势合鲸鲵鬭声联虎豹吟我来游胜境洗耳听清音
送刘方叔兼简全之
相见无多日依前又素居断魂梅的皪过眼柳萧踈匹马来时路征鸿别後书君归见温叟为我问何如
送陈商霖
相逢犹未欵作别太匆匆日落江东莫人归冀北空音尘应暂隔谈笑更谁同回首箫峰外明朝我亦东
昼卧书怀
书斋终日无人过闭户便便事高卧炎蒸烁体汗流珠蚊蚋费拍蝇劳驱南窗清风可供客一枕万钱无计得梦魂未到乡无何起来搔首空吟哦
用前韵赠刘全之
一声啼鸟檐间过唤起幽人午窗卧瓮头一滴价如珠穷愁衮衮凭谁驱溪畔相逢尽诗客豪迈独输刘梦得篇章自有神谁何讵须元白参吟哦
有客赠酒同舍终夕尽欢复用前韵
浊醪不向墙头过吏部方思瓮间卧书斋得酒胜得珠万事尽向杯中驱坐中俱是高阳客一笑相逢宁易得明朝酒醒奈愁何劝君莫惜同吟哦
复用前韵
岁月侵寻等闲过草庐尚作南阳卧报国未为蛇吐珠许身定与谁齐驱谩比凌云词赋客意气飘飘真自得金溪风月价几何要须买断共吟哦
戏酬毛虞卿见和
杜门不愿高轩过聊学东山谢公卧伤时泪泣鲛人珠挥毫写懑风雨驱友生笑我为狂客齐楚未须论失得他年功业定如何醉中细把君诗哦
怀归预别同舍
长念双亲垂素髪不奉甘旨今数月溪山虽好何如归吾心已逐秋云飞欲别良朋重呜咽催人啼鸟声何切明日琹书随我东何如尊酒重相逢
寄僧觉无象
我昔居鹿岩时来潜涧游西坡访觉老终日为迟留高谈穷古今满坐风生秋令我名利心一听浑欲休论诗出古律有唱无不酬篇章溢缣素锦绣烂然浮此老岂易得当於前辈求吾生恨太晚见师已白头儒释道不同相从苦无由三年游金溪兀坐顔常愀出门无游从独赋临清流金溪可无僧孰是西坡俦深房鎻花木妙供罗珍羞益作潜涧思刚肠如转輈梦魂不自禁夜夜飞山陬前日遇诸涂一笑忘百忧相视未及语归袖风飕飕别来能几时不觉岁月遒闻师结莲社旦莫事真修我狂似灵运此志那能投
觉无象和【附録】
少年词赋客昔与山翁游暂抑骅骝姿聊伴盐车留幽坡赏春色明月同高秋君才如鲍照顾我非汤休木桃时一投琼瑶三四酬可怜横海鳞尺水难沉浮飘然拂袖去形影那容求早莫哦君诗书空复搔头迩来三年余拟君荐经由长篇忽见遗顿觉驱烦愀君马何大驶追踪谪僊流锦绣满肠胃词人孰能俦故将西子容来贻嫫姆羞行看复坐吟终日如?輈安得君书斋移来近前陬论文与谈笑一释老者忧春禽昼聒聒窗风夜飕飕怀君不成寐频惊节物遒君文已造妙君德当慎修谒帝明光宫随珠那暗投
秋日山休即事次叔父宝印师韵
萧萧苹末生秋声登临遐想兰台英天高气清水碧色明月相映光如琼脱叶翩翻下深樾莲社高人诗兴发讲外吟余心更闲白云满袖眠禅窟竹径通幽人不来鸟鸣山静独徘徊应笑世间名利客一生扰扰徒悲哀清凉涤烦襟尘虑脱心境山城过踈雨水国生新景虫鸣月满林雁度云横岭感物夜九起谋身日三省平生功名心欎欎犹未逞深羡白云人身闲时自永
和怀孙子尚二絶
泽国萧萧晚吹凉东篱黄菊为谁香故人一别路千里夜雨何时更对牀
记得年时访我游壁间文字数行留溪山风月依然好不对芳尊又一秋
季令生日【八月十四】
佳气光芒蔼剑池庆门呈瑞应熊罴人间秋色平分际天上氷轮欲满时何处楚丘占季子自应无忌似牢之【何郡王甥】姮娥预把蟾宫桂岁岁飘香荐夀巵
徐丞生日【九月初八】
日月俱阳节物新先期谁应菊花辰未於崧岳生贤佐且向柯山出异人月吐霜天锺气象江涵秋水聚精神华堂献夀人多少尽是明朝落帽宾
思友
夜雨暗点滴窗风冷掀翻藜牀卧幽独好梦俄惊残故人在何处远隔烟水村欹枕不复见伤心涕丸澜
县学落成百韵
新学告成祀事既毕贤大夫与邑之多士讲乡饮酒礼无媿鲁泮风真一时伟观也某非史克虽不能作为歌颂以揄扬盛德万一辄不揆课成律诗一百韵
炎正中微後皇家再造年斯文天未丧吾道圣相传黼扆端周冕岩廊拱舜弦宸章丽朝日奎画焕中天贾马朝丹阙皇夔捧御筵云龙庆相遇星凤快争先金马袍披锦戎亭帐褫氊崇儒符汉武复古慕周宣方议成均制仍增博士员伫观旗茷茷行贲帛戋戋词赋扬羣彦贤良策万全圜桥汉亿万鼓箧鲁三千狂客休歌凤骚人肯钓鯿文风畅陬澨士气振垓埏王化诚无外吾邦素自偏鱼盐人竞习刀笔世相沿甘学樊迟稼纷求许汜田捓□戏逢掖膜呗奉真诠未振寒乡陋那经杀气纒闾阎森白刃庠序燎寒烟断简嗟何考青衿痛自怜诗存伤瓠叶礼废忆豚肩磬碎交州石弓焚矍相弦水流空涣涣草碧自芊芊有识思兴起无知分弃捐桑弧谁复射城阙孰思还弟子贫原宪先生冷郑?嗣音几泯灭素业遂迍邅屡应三年诏曾微万选钱龙门无几到虎榜不多联愈赋徒伤感郊肠厌炒煎儒冠空叹误铁砚莫知研白日非偏照寒灰自不然百年嗟委靡今日幸夤缘令尹真人杰同僚命世贤崔丞老文学梅尉旧神仙乐善诚何笃承流志更专下车伤弊俗修泮慕遗编浮议畴能夺良谋断不愆商财方萃聚卜日肯迁延役命诸生董基谋爽垲迁邓林搜蓊欝淇竹翦婵娟秘殿雄千尺修廊跨百?虹梁挂天宇云栋轶星躔缥缥飞鸳瓦沉沉耀采椽沚苹春色早坛杏午隂圆方沼分寒溜明窗瞰碧涟前山昂马首胜地夺龙眠瀑水灵源近箫峰秀色妍规模何廓廓气象更绵绵先圣风流远新宫象貌鲜森罗龙衮列肃穆雁行连剑佩星辰上丹青日月边衣裳明黼黻冠冕饰紘綖祀事修崇报心齐务至蠲新仪仍再习吉日已重?漏箭催庭燎鸾刀待饩牵充庭端弁服夹道拥车骈秉笏趋帷幄开阶省豆笾馨香登黍稷肥腯荐牲牷蔬撷罗芹藻鱼羞备槁鱻牺尊澄玉液宝篆喷龙涎荐祼仍更貌观瞻竞曲拳礼文稽戴郑乐舞奏韶卷设礼筵初秩登门屦已填盍簪联桂玉纫佩杂兰荃饰喜捐丝竹论文具管牋献酬咸偻伛进退各周旋挥麈谈飞屑濡毫思涌泉妙词歌郢客醉墨洒张颠共喜从于迈俱忘咏式遄武纷堂上接衣拥坐隅褰父鄙金籯满师夸腹笥便雩风开性柳教雨长材楩鼓瑟求曾点攀鳞至闵骞水平翻振鹭天阔戾飞鸢鸎友思迁木骅羣尽着鞕草空收七壁雀过堕三鱣道也将行矣辰乎盍勉旃搜寻罗简札点勘费丹铅洁浄穷爻象温柔考注笺典谟稽古学仓制究残编异教排韩子遗经抱玉川壮夫羞篆刻童子悟幽玄道德勤钻仰文章变俪骈科名真溷尔翰墨盖游焉雪耻终兴越成功必覇燕真成两阙里别是一陶甄化出文翁表功居范甯前声华终不朽琰琬岂须镌末学成鸠拙穷居类兎跧肠枯无锦绣门冷乏貂蝉箪食虽云乐藜床已厌穿室空司马壁食窘鲁公饘误拜殽陵赐长怀渭水畋断弦音寂寞抱玉涕潺湲覧镜时犹在焚舟志益坚燕归欣遇厦鱼得敢忘筌愿赴功名会终归造化权唯凭大炉火早晚铸顔渊
送刘方叔季文游鴈山
二客骚肠不耐秋飘然蜡屐去寻幽荡中若要穷青眼岩下先期问白头诗社不容添异姓名山应岂遇清流会须乘兴天台去涧水桃花访旧游【季文尝有诗云醉乡须待我诗社莫添人】
游西岑遇雨
西岑风物秋更佳杖藜出郭欢无涯深村有酒隔烟渚共乘小艇穿芦花罗裙绰约越溪女茅舍廹窄吴侬家牀头新醸喜正熟千金倒瓮倾流霞天公妬我一日乐俄然雨脚来如麻醉归扶路泥没股冠巾不整头鬖髿人生贵在适意耳安能局缩身如蜗杖头有钱即相覔明日更泛仙源槎
幽居三咏
修竹
我得家传好此君剩栽干挺拂青云尘埃不扫自然去风月有余谁可分万箨苍龙春後见满轩鸣玉夜深闻时时助我毫端兴宜与江山共策勲
黄杨
兵火回头二十年吾家此树实青氊儿时尚及见封植乱後那知独保全虽荷生成能蓊郁不轻剪拂岂团圆主翁不忍加斤斧旧物於人最可怜
丁香花
玄冬万木落如扫苦恨江梅开不早谁言菊後便无花更有丁香慰枯槁雨膏碧叶翦琉璃风荐幽葩喷龙脑小轩深院夜凄清月白霜寒天色好素面含情宋玉愁仙肌带湿真妃澡何人为取药中名端为花能除病恼我时独步琼枝边相向无言意倾倒临风三嗅更徘徊研墨为花加品藻
郑丞生日【九日】
九日人间气象新郑公家诞少康成玉山肌骨侵人莹秋水精神照坐明奕世簪缨真烜赫冲天头角正峥嵘愿公此日身长健醉把茱萸泛夀觥
贤关当日厠英游意气轩轩压辈流心授广文真翰墨家传北海旧春秋棠隂惠爱留三邑莲幕声名重一州宾客盈门望推毂蓝田松竹可能留
县学别同舍
萧瑟秋声起桂枝登临谁赋送将归伴人灯火情犹在过眼烟云事已非记取虀盐同冷落忍教襟袂遽分违明朝一笑江山隔望断日边鸿雁飞
次韵曾尉易任青田留别【曾名汪字万顷】
梅僊乐教意尤勤绦帐煎膏至夜分心学尽传隋董薛词章高压汉卿云谁知有力能攘我不许诸生久借君驷马重来定何日好看双桂散清芬【曾尝於县学植双桂】
淫雨
春雨无端苦浸淫满天飞雾日光沉出门蒸润濡衣重归路泥涂没股深欲与阳乌开烈焰试呼风伯扫烦隂明朝会见佳天气只恐春归无处寻
仰先生挽词【文蔚字国华黄公度榜登科授政和簿未赴而卒】
诸生衮衮登科第造物苦公深可怜身到蟾宫都几日名书鬼録已经年数同子厚无如命才似韩公合在天慎水诸生哭相向筑场无计媿前贤
寄潘先生
先生聚徒明庆两岁三迁近得懴院诸生粗安迹先生犹无托宿之地寓榻於僧房院有一室颇佳主僧扃鎻以待官客因作是诗
萧踈鬓髪老安仁才出人头未免贫书剑一生长肮脏虀盐到处只酸辛招提夜永眠无室绦帐春寒坐乏茵莫怪闍梨不具眼先生未见宰官身
次韵潘先生莫春感怀见寄
缅想长安觉夜长先生投老困文场几吟白雪眠萧寺谁荐凌云逹未央鼠目麞头多富贵兎葵燕麦自悲伤感春情思如云乱排闷题诗寄草堂
至乐斋读书
权门迹不到顔巷自安贫独与圣贤对更於灯火亲夜观常及子昼讽直从寅莫恨成名晚诗书不负人
用前韵酬昌龄弟
原宪曾非病陈平岂久贫路遥骐骥困原近鶺鴒亲窻儿坐穷夕更筹听报寅田园劳尔辈媿是素餐人【予拙於治生每以田园劳二弟昌龄诗云诗书满膓腹应笑带经人予愧其言故云】
怀孙子尚
孙郎何事久无书又见青春柳拂渠千里阻山仍阻水三年无鴈亦无鱼弟兄官况宁多好囊槖年来莫久虚海角天涯两形影别时长记涕涟如
怀姜渭叟兼简谢守中用前韵【渭叟名大吕守中名起】
姜郎何事久无书令我青春最忆渠别後又孤诗与酒怪来都断雁并鱼守株身世俱非巧画饼声名揔是虚隔壁惠连无恙否池塘春草句何如
怀刘方叔兼简全之用前韵
刘郎何事久无书梦里频频却见渠往事真同塞翁马此身何异蠧书鱼严亲白髪皆如许吾辈青春度莫虚意气飘飘羡温叟凌云词赋压相如【全之得漕荐】
子尚之往浙西也有别予诗云中原回首尚风尘世事徒惊日月新覉旅不堪频作别壮怀虽在已甘贫南来求友传三益西去论心有几人别後梦魂何处是祗应来往慎江滨一别八年不通书已三载闻在姑苏甚无聊故思之渭叟尝有怀仆诗云在原消息杳无闻令我愁怀似乱云多病废诗兼废酒青春孤我亦孤君要同学问文章乐无奈东西南北分况是一檐残雨後落花飞絮两纷纷与渭叟别乂经年矣故有孤诗酒之句庚申秋予败举欲废经而用赋方叔以诗见寄云须知失马事莫废获麟书往事真同塞翁马盖用方叔诗也三子皆豪迈有文采能歌诗予辱与之交甚厚今俱不在眼故各以诗见意时辛酉季春也壬戌二月八日因録旧藁遂跋於后
述怀
吾年三十百无堪世事如麻揔未谙扬子家贫那嗜酒卢仝头白更添男回头场屋心几折混迹泥涂分固甘赖有东臯遗业在剩栽桑柘教妻蚕
刘方叔昔书一絶于後云山北山南春雨足漠漠柔桑秀如沃侬家荆妇几时归西畴独自驱黄犊姜渭叟见之谓二诗贫富气象不同今二十三年矣予贫乃甚於方叔也隆兴改元十月书
夜雨述怀
夜深风雨撼庭芭唤起新愁似乱麻梦觉尚疑身是蝶病苏方悟影非蛇浇膓竹叶频生晕照眼银缸自结花我在故乡非逆旅不烦杜宇唤归家
梅溪前集卷二

[book_title]梅溪前集卷三
钦定四库全书
梅溪前集卷三
宋　王十朋　撰
诗
送元范赴省
青峭霜天振羽翰共观一鹗气轩轩愿将拄腹书千卷尽作忧时策万言请系单于同太傅不阿人主异公孙龙头素是君家物又见传呼贾状元【国朝贾黯贾安宅皆状元】
送刘政孙
蚤岁声蜚舍法中漕台前日始收功辛勤半世虀盐学慷慨平生畎亩忠作佛肯居灵运後登仙更与阮郎同琼林宴罢游天禄太一然藜定照公
送刘全之
彩衣堂上别慈顔匹马扬鞕指帝关千里清风生腋下十分黄气满眉间手探春信寻
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>