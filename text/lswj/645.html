<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一。诏,卷二。诏,卷三。制诰,卷四。诰命,卷五。书,卷六。敕,卷七。敕,卷八。敕,卷九。敕命,卷十。策问、论,卷十一。乐章,卷十二。乐歌,卷十三。文,卷十四。碑、记,卷十五。序、说,卷十六。杂著,卷十七。祭文,卷十八。祭文,卷十九。古诗、歌行,卷二十。律诗,序跋,明太祖文集【标点本】全文在线阅读,明太祖文集【标点本】全文在线下载,大玄古籍书库">
<meta name="description" content="又名《高皇帝御制文集》。诗文别集。明朱元璋著。二十卷。朱元璋为明代开国君主,庙号太祖。本集初刻于洪武七年(1374),终明之世曾数次重刊,卷帙也不尽一致,但以二十卷本较流行,各本一般均有洪武七年刘基及郭传序,宋濂跋(或称后序)。本集的万历十四年(1586)刻本(即《四库全书》本)为姚士观等校刊,全书分十八类,即诏、制、诰、书、敕命、策问、敕问、论、乐章、乐歌、文、碑、记、序、说、杂著、祭文、诗。其中存诗共二卷(卷一九、卷二○),是较富文学意味的内容。其诗以气势阔大见长,其文多有以白话写就的,但不少篇显然为">
<title>明太祖文集【标点本】_朱元璋_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">明太祖文集【标点本】</span> <br/>
          作者： <span class="inputVal" id="bkauthor">朱元璋</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]162824</span> <br/>
          说明： <span class="inputVal" id="bkdec">又名《高皇帝御制文集》。诗文别集。明朱元璋著。二十卷。朱元璋为明代开国君主,庙号太祖。本集初刻于洪武七年(1374),终明之世曾数次重刊,卷帙也不尽一致,但以二十卷本较流行,各本一般均有洪武七年刘基及郭传序,宋濂跋(或称后序)。本集的万历十四年(1586)刻本(即《四库全书》本)为姚士观等校刊,全书分十八类,即诏、制、诰、书、敕命、策问、敕问、论、乐章、乐歌、文、碑、记、序、说、杂著、祭文、诗。其中存诗共二卷(卷一九、卷二○),是较富文学意味的内容。其诗以气势阔大见长,其文多有以白话写就的,但不少篇显然为文臣修饰过。除上述版本,尚有嘉靖十四年(1535)刻本及万历十年、二十四年等刻本行世。此本为标点本，本站也有四库本，可以搜索查找！</span> <br/>
          封面： <span class="inputVal" id="bkimg">Z_18833.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]明太祖文集【标点本】
[book_author]朱元璋
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]162824
[book_dec]又名《高皇帝御制文集》。诗文别集。明朱元璋著。二十卷。朱元璋为明代开国君主,庙号太祖。本集初刻于洪武七年(1374),终明之世曾数次重刊,卷帙也不尽一致,但以二十卷本较流行,各本一般均有洪武七年刘基及郭传序,宋濂跋(或称后序)。本集的万历十四年(1586)刻本(即《四库全书》本)为姚士观等校刊,全书分十八类,即诏、制、诰、书、敕命、策问、敕问、论、乐章、乐歌、文、碑、记、序、说、杂著、祭文、诗。其中存诗共二卷(卷一九、卷二○),是较富文学意味的内容。其诗以气势阔大见长,其文多有以白话写就的,但不少篇显然为文臣修饰过。除上述版本,尚有嘉靖十四年(1535)刻本及万历十年、二十四年等刻本行世。此本为标点本，本站也有四库本，可以搜索查找！
[book_img]Z_18833.jpg


[book_title]提要
臣等谨案：
《明太祖文集》二十卷，明巡按直隶督学御史姚士观、南京户部督储主事沈鈇仝编校。分十六类：曰诏，曰制，曰诰，曰书，曰敕命，曰策问，曰敕问，曰论，曰乐章，曰乐歌，曰文，曰碑，曰记，曰序，曰说，曰杂著，曰祭文，曰诗。
按《太祖集》初刻于洪武七年，刘基及宋濂《文集》所载序文俱云五卷，称翰林学士乐韶凤所编录。然黄虞稷《千顷堂书目》已不著录。所著录者有《太祖文集》三十卷，注曰“甲集二卷，乙集三卷，丙集文十四卷、诗一卷，丁集十卷，”又《太祖文集类编》十二卷。又《太祖诗集》五卷。又《太祖御制书稿》三卷。均与此本不符，焦竑《国史经籍志》列《太祖文集》二十卷，又三十卷。此本卷数与竑所列前一本合，当即竑所著录欤。其刻在万历十四年，编次不知出谁手。《目录》之末有姚士观等《跋》语，乃据旧本刻于中都，亦未能详考所自来也。
考朱彜尊《明诗综》载有太祖《神凤操》一首，而集内无之，则亦未为赅备。然所谓三十卷者，今未见传本，其存佚均未可知。近时诸家所蔵弆，大抵皆即士观等所刻。今亦据以著录，存有明一代开国之著作焉。
乾隆四十六年十月恭校上
总纂官 臣纪昀 臣陆锡熊 臣孙士毅
总校官 臣陆费墀

[book_title]卷一 诏
◇即位诏（洪武元年正月）
朕惟中国之君，自宋运既终，天命真人于沙漠，入中国为天下主，传及子孙，百有余年，今运亦终。海内土疆，豪杰分争。
朕本淮右庶民，荷上天眷顾，祖宗之灵，遂乘逐鹿之秋，致英贤于左右。凡两淮、两浙、江东、江西、湖湘、汉沔、闽广、山东及西南诸部蛮夷，各处寇攘，屡命大将军与诸将校奋扬威武，已皆戡定民安田里。
今文武大臣、百司众庶，合辞劝进，尊朕为皇帝，以主黔黎。勉循舆情，于吴二年正月初四日，告祭天地于钟山之阳，即皇帝位于南郊，定有天下之号曰大明，以吴二年为洪武元年。是日恭诣，太庙追尊四代考妣为皇帝皇后，立太社太稷于京师布告天下，咸使闻知。
◇农桑学校诏
农桑，衣食之本；学校，道理之源。朕常设置有司，颁降条章，使敦笃教化，务欲使民丰衣足食，理道畅焉。何有司不遵朕命，往往给由赴京者皆无桑株数目、学校缘由，甚与朕意相违！特敕中书令有司：今后敢有无农桑、学校者，论拟违制，杖降罚，历三年后，注以吏事出身。民有不奉天时而负地利者，如律究焉。
於戏，彛伦不整，实君师之过，坐享民供，亦岂职分之当为！斯言既出，臣民听行，永怀多福。故兹诏谕，想宜知悉。
◇赦汪束朵儿只诏
朕自起兵以来，伐强暴，官贤能，人皆乐从，不十年之间，中国安宁。惟尔汪束朵儿只慈母之恩，抗兄不弟。其赵朵只巴助恶不仁，苟安内地，辄敢跳踉。朕将发副将军率兵以加之，尔乃遣子入侍。今悯其革心向化，特命人赍诏，释尔前罪，诏至来朝。
◇求言诏
朕本寒微，因元多事，试与群雄并驱，十有七年，艰难万状，方得偃兵息民，称尊海内，纪年洪武已九春秋矣。
迩来钦天监报：五星紊度，日月相刑，于是静居日省，古今乾道变化，殃咎皆在乎人君。寻思至此，惶惶无措手足。惟诏告臣民，许言朕过。
於戏！于斯之道，惟忠者仁人之心，能鉴朕之不德；假公营私者，又非贤人君子。
◇谕暹国王诏
君国子民，非上天之明命，后土之洪恩，曷能若是！华夷虽间，乐天之乐，率土皆然。若为人上，能体上帝好生之德，协和人神，则禄给世世无间矣。
尔哆啰禄自嗣王位以来，内脩齐家之道，外造睦邻之方，况数遣使中国，称臣入贡，以方今时王言之，其哆啰禄可谓贤德矣。岂不名播诸番！
今年秋，贡象至朝。朕遣使往谕，特赐暹国之印及衣一袭。尔当善抚邦民，永为多福。故兹诏谕，想宜知悉。
◇免北平燕南河东山西北京河南潼关唐邓秦陇等处税粮诏（洪武二年正月）
朕本淮右布衣，因天下乱，率众渡江，保民图治，今十有五年矣。荷天眷佑，西取陈友谅以安荆楚，东缚张士诚以平三吴，遂至八番，直抵交广，以极于海，悉皆戡定。
重念中国，本我华夏之君所主，岂期元人入据，已及百年！天厌昏淫，群雄并起，以致兵戈纷争，生民涂炭。是用命将北征，兵渡大河，齐鲁之民，欢然来迎。馈粮给军，不辞千里。朕思其民当元之末，疲于供给，今既效顺，何忍复劳！朕为天下之主，深用悯焉已，将山东行省洪武元年税粮免徴，不期天旱，民尚未苏，其洪武二年，夏秋二税，再行蠲免。
近者平燕都、下晋冀，土地疆宇尽为国家所有。其民久被兵残，困于徴敛，尤甚齐鲁之民。其北平、燕南、河东、山西新附地面，可将洪武二年税粮亦与蠲免一年，有司更加存抚，以副朕怀。
（免北京、河南、潼关、唐、邓，则云：河南诸郡归附以来，久欲惠之，奈西北未平，则出师所经，拟资粮饷，是以未遑。今晋冀平，大军已入矣。其北京、河南所辖除、徐、宿等州，已免税粮外，西抵潼关，北界大河，南至唐、邓、光、息。洪武二年夏、秋税粮尽行蠲免，以遂朕之初意。免秦、陇等处，则云：平定中原，朕思其民，当元之末，疲于供给，今既效顺，何忍复劳！朕为天下主，甚用悯焉。已将山东、北平、燕南、河东、山西、北京、河南、西抵潼关，北界大河，南至唐、邓、光、息，洪武二年、夏秋税粮尽行蠲免，今大兵所克秦、陇等处新附地面，虽尝设官署理，重念其民久被兵残，困于徴敛，洪武二年夏、秋税粮一体蠲免，以遂朕恤民之意）
故兹诏示，想宜知悉。
◇免宁国府税粮诏（洪武二年正月）
朕自淮右渡江，驻兵太平，开基建业。继克镇江，下宣城。赖天之灵，将士之力，西征北伐，罔不平定。
朕念创业之初，军国所给，皆取办四郡，供亿繁重，未尝一日忘之。今天下之势，十定其九，南北混一有期。朕欲四郡之民次第苏息，故先太平，次及应天、镇江，俱已蠲免税粮一年。其宁国府洪武二年夏秋二税，亦与蠲免。有司其体朕意，益加存恤。故兹诏示，咸使闻知。
◇再免应天太平镇江等处税粮诏（洪武二年正月）
朕本布衣，率众渡江，首定太平，次居建业，肇兴丕基，其镇江、太平、宣城、广德为京师之翼郡。至如兴师旅，定群雄，六合一家，军需钱粮，供亿浩繁。止此数郡，以足我用。子孙百世，何忘江左之民！朕心拳拳。旧岁曽免税粮，忽遇天旱，免无可收。纵使不免，亦无可徴。虽惠不及，于心有慊。其洪武二年夏秋二税，宣州已行诏免。应天、太平、镇江再免一半，及广德、滁、和、无为今岁税粮，亦与蠲免，以苏吾民，亦朕意焉。故兹诏示，想宜知悉。
◇免应天等府山东河南北平税粮诏（洪武三年三月）
盖闻自古帝王之兴，必有赖于武功；成武功者，必有资于民力，矜恤之道，理所当先。
朕自即位以来，于今三年，深欲与吾民同乐于天地间。奈缘守帅新戍于边陲，大将率师于吐蕃，转运之劳，犹未能已。然各处郡邑，供给有先后，丰歉有不同，虽尝免其税粮，犹虑凋弊之余，未能苏息，其应天、太平、镇江、宁国、广德、滁州、和州，当创业之初，钱粮供给实为浩繁，止此数郡，以充国用，遂至平定四方。念其勤劳，何时忘之！深宜优恤。
应天、太平、镇江、已尝免其税粮二年，宁国、广德、滁、和已免一年，今此七处，洪武三年夏税秋粮再行蠲免。其徽州、严州、金华、衢州、处州、广信、池州、饶州、庐州皆以次归附，供给亦为烦劳，今此九处，洪武三年夏秋税粮亦与蠲免。其河南、北平、近入版图，重念其民久罹兵革，疲困为甚。山东与河南地方相接，其民宜加培养，庶使河南之民得以相资为生。山东已尝与免税粮二年，河南、北平已免一年，今此三处，洪武三年夏秋税粮再行蠲免。
朕以布衣起，知黎庶之艰难，粮税从宽，必先郡邑之凋弊，所在有司，其尚谨于奉承，以体朕恤民之意。故兹诏示，想宜知悉。
◇免江西税粮诏（洪武四年五月）
朕本农夫，深知民间疾苦。及至亲率六师，南征北伐，备知将士之劳。方今天下一统，东戍辽海，南镇诸番，西控数种戎夷，北屯沙塞。朕以中国精锐驻守遐荒，岂但风俗之殊，亦有寒暑之异，艰难万状，朕不忍言。然欲镇安吾民，必资守边之力，其于科征转运，未免劳民，理势相湏，盖不得已也。
念尔江西之民未归附时，土豪割据地方，狼驱蚕食，赀财一空。归附之后，供给繁重，已经九年。其为困苦，朕甚悯焉！今年秋粮尽行优免。
於戏！四海苍生，皆吾赤子，爱念之意，旦暮不忘。缘事有缓急，故恩有后先。咨尔人民，体朕至怀。故兹诏示，想宜知悉。
◇免两浙秋粮诏（洪武四年五月）
朕本农夫，深知稼穑艰难。及至躬率六师，征讨四方，尤知将士劳苦。重荷上天眷佑，平群雄，一天下，东际辽海，南定诸番，西控戎夷，北靖沙漠，皆以精锐屯此边要，用安黎庶，未免科徴转运，供给繁重，事岂得已！
惟尔两浙之民，归附之后，民力未苏，兼以贪官污吏害民肥己，四载于兹，朕甚悯焉！今既扫除奸蠹，更用良善，革旧弊而新治道，以厚吾民。其洪武四年合纳秋粮及没官田租，尽行蠲免。
於戏！食惟民之天，民乃邦之本，一视同仁，皆吾赤子。然恩之所及，时有后先，咨尔民人，各安生业，共享升平。故兹诏谕，想宜知悉。
◇免应天太平镇江宁国广德五府秋粮诏（洪武五年十月）
尝闻国以民为本，民以食为天，此有国家者，所以厚民生而重民命也。
朕乘群雄鼎沸之时，率众渡江，兵屯建业，十有八年。其间高城垒，深濠堑，军需造作，凡百供给，皆尔近京五府之民率先效力，济我时艰，民力繁甚，朕心不忘。
天下一统，今五年矣。虽尝蠲免四岁税粮，然犹未足以报前劳，是用申敕有司，其应天、太平、镇江、宁国、广德五府，洪武五年合纳秋粮，除顽慢刁狡不行盖仓完备，及多科害民粮长本户秋粮不免外，其所管人民秋粮尽行蠲免。有司不许徴收。
於戏！朕欲使尔民优游快乐于田里，此朕之心也。然以国家之大，供给之繁，有必需而必兴者，其势似不容已尔。其服勤畎亩，以称朕意。故兹诏示，想宜知悉。
◇免河南等省扬州池州安庆徽州税粮诏
前者兵征四方，军需甲仗，吾民备之。即今天下平定，正当使民乐其乐而生其生，实朕之本意也。奈何工匠之徒厌镇宫殿，致是土木之工复兴，愈劳繁重，内郡多被艰辛，其余外郡转运尤难。
朕于今年三月二十五日，敕中书下户部，使之度出几何，量入几何。对云：官军足食，可三二年。于是诏令河南、北平等省直隶、扬州等府，悉将今年民间夏秋税粮尽行蠲免。所有事宜，开列于后云云。
於戏！从吾化者抚之，外吾化者绳之。惟尔臣民，日省月新，共享无穷之福。故兹诏示，想宜知悉。
◇免山西陕右二省夏秋租税诏（洪武九年三月）
山西、陕右，地居西北，山河壮丽。昔我中国历代圣君，皆都此而号召万邦。
曩因元主华夏，民无的主，已经百年矣。朕自丁未年复我中土，继我圣人之位，建都炎方，于今九年矣。其间西征炖煌，北讨沙漠，军需甲仗，民人备之。外有转运艰辛，内有秦晋二府宫殿之役，愈繁益甚。自平定以来，民劳未息，今始方宁，正当与民同享太平之福。
朕于今年三月二十五日，敕中书，度仓库，军有余粮。特将山西、陕西二省民间夏秋租税尽行蠲免。以醒吾民。
于戏！民省君艰，则天下大治。五常如令，则风雨乃时。惟尔臣民，想宜知悉。
◇免姑熟金陵京口等处六州四县秋粮诏（洪武十一年八月）
赏功罚罪，在昔帝王必斯二事之先。曩因率兵东渡江来，姑熟、金陵、京口、宣城、广德、徽州、长兴、安吉、宜兴、江阴相次不逾三年，尽入版图。当时，天下豪杰互相雄长，殊声异教，若欲平之，非甲仗之余，供给之盛，岂能平祸乱，一寰宇，而为人主者耶！今祸乱已平，朕居大位，十有一年。尝思六州四县之民，久劳于前，虽我子孙，累世不忘。特以今年秋粮尽行蠲免。
於戏！兴王定乱，肇福天下，惟思民之劳先。故兹诏谕，想宜知悉。
◇护持朵甘思乌思藏诏
大矣哉！大觉金仙；行矣哉！出无量历。阿僧下兜率，生梵宫。异哉！雪岭之修，世人过者乎？天上人间，经劫既广，忍辱愈多，方成佛道，善被人世，法张寰宇。人有从斯道者，天鉴神扶，身后同游于佛境；若违斯道而慢佛者，则天鉴神知，羇困地狱，与鬼同处，直候拂石劫尽而方生。其斯忧乎？苦乎？一念同佛，则百祸烟消，化为诸福。
今朵甘思，乌思藏两卫地方，诸院上师，踵如来之大教，备五印之多经，代谓阐扬，化凶顽以从善，启人心以涤愆。朕谓佛为众生若是今多院诸师亦为佛；若是，而为暗理王纲，与民多福。敢有不尊佛教而慢诸上师者，就本处都指挥司，如律施行，毋怠。
◇谕西番罕都必喇等诏（洪武十年六月二十四日）
奉天承运的皇帝，教说与西番地面里应有的土官每知道者，俺将一切强歹的人都拿了。俺大位子里坐地，有为这般上头诸处里人，都来我行拜见了，俺与了赏赐名分，教他依旧本地面里快活去了。似这般呵，已自十年了也。止有西番罕东毕里、巴一撒他每这火人，为甚么不将差发来，又不与俺马匹牛羊？
今便差人将俺的言语去开与西番每知道，若将合纳的差发认了送将来时，便不征他；若不差人将差发来呵，俺著人马往那里行也者。
教西番每知道：俺听得说，你每释伽佛根前和尚每根前，好生多与布施么？道那的是十分好勾当，你每做了者，那的便是修那再生的福。有俺如今掌管着眼前的祸福俚。你西番每怕也那不怕？你若怕时节呵，将俺每礼拜著，将差发敬将来者，俺便教你每快活者，不著军马到你地面里来，你众西番每知道者。

[book_title]卷二 诏
◇谕靖江王府文武官诏
洪武九年十二月二十日，典宝副林清赍到从孙守谦表，知己达长沙矣。朕历览表之副本，文辞妥帖，诵之，忽思从孙之远行，不觉泪下而又沾襟。
今进表使归，朕特谕尔王府文武众官：即今守谦未壮，志若孩童，既出镇于西南，必文武之臣为守谦之已能，若倚之而不谋，纵之而不导，又非贤人君子。然幼孙而戆，凡导以仁王之理，少有不从；从，容必以岁月而成其德。守谦本幼，朕辄敢令行者为何？盖谓所保者文武是也。谕至，尔诸人恪恭朕意，日夕毋怠。
◇谕福建承宣布政使司参政魏鉴瞿庄诏
今年仲夏，敕卿南行，又抵仲秋，而彼中政令得失，杳无知者。
卿，郡之籍民也，如民焉。殊于民者何？至于学焉而。闾里曰：儒，如儒焉已而。超于儒者云何？乃至于尚志焉，故官于朝。然不及考而迁调之，于功未见惟志，于业未见惟勤，即今职于炎方，其所辖者甚众。且八闽之地，利尽南海，势控诸畨，古今居是者，君子焉，小人焉，弊瞒焉，人情焉，珠玉焉，翡翠焉，金银焉，束帛焉，子女焉，贤人焉，非人焉，忠君焉，爱民焉，修身焉，笃孝焉，高明不朽焉，没身绝嗣焉，其言殊焉而又同焉，卿其审择焉，力行焉，功名遂而身家全矣。
又
朕观上古天下之治乱，在于君臣能驭不能驭耳。若君能，则驭臣下以礼法；臣能，驭吏卒以体上，故治由此矣。若君罔知所以驭臣下，臣亦无知以绳吏，卒故乱由此而始矣。
或云：“吏卒小人，其于治乱何干？”然虽小人，凡施小诈，动伤国政，所以为乱始。若吏卒守分，民无枉扰，则民安矣。所以朕尝下令入于条章者，正欲使上官驭吏卒动以礼，次严之以法，若吏卒之徒，背理而违法者，绳以死地无论。此令已入条章久矣。人皆贪官，动为下人所持，纵有吏卒纵横，安敢谁何？所以国政无施，天下之民受枉，治愈弛而乱愈生，由此也。朕尝切恨。若为官布政权，无驭吏卒之威，则诸事不成。盖吏卒能为股肱爪牙，若驭以得法，诸事办集，方今有职者，孰能为此？
忽九年秋，丞相奏福建两叅政致极刑于一老吏。朕闻，当哉！若不如律者，数如捶死，有何他论！故往谕之。今后凡有不如律者，如是近行者，尤加急治，勿令欺侮，方称是官。
◇谕山东承宣布政使吴印诏
尝闻殷高宗思治，夜有贤人入梦，日以求之，得傅说于版筑，委任用之，海内咸安。周文王起磻溪之钓，遂兴周八百，朕思古有是君，亦有是臣。自是之后，列圣相传，名臣相继如斯君臣者鲜矣。
昔者天厌元之不德，朕乘群雄并起之秋，摧强抚顺，偃兵息民，纲维海内，以主黔黎，律施令布，惟务安人，已九年矣。其间，阻律犯令者不知其数，欲的以五刑决之，又恐没身者众，特姑存宪章，权以役代，又三四年矣。俄而天变于上，致心惶惶，于是诏告臣民，许言朕过。闰九月初九日，诏令既行，布满天下，中外寂然，无有言者。独卿敷露肝胆，备陈国事，虽的否中半，岂不尽己之谓忠哉，所言中者，即时施行。其余未至者，权且勿论。朕以至意谕卿：卿若日夜如斯，为国为民，则神天鉴焉！
◇谕山西布政使华克勤诏
朕每观前代名臣传记，人各设施，皆以律身保命为务，然后孝于亲而忠于君者矣。吁，志哉！所以名于世者为斯。
今朕起草莱，定群雄，平祸乱，君主华夷，凡我中国之人，但知有才艺者，未尝不使至于朝。虽曰至于朝，若欲别贤否而授之以官，则又不然。云何？盖谓人之才艺可知，其于贤不肖，虽在帝尧，犹且难之，所以不能尽测人心也。
朕本无知，不敢的以人为贤否定用，故特以事试之，凡受试者，当此之际，事役其形，财惑其志，欲动其心，其于孝亲忠君，律身保命，虽千百人中，欲求一士如斯者鲜矣。所以昏愚之徒难保身命，孝亲忠君者无他，但为役形者劳，其苦不禁；财盛者富，饮用而且丰；欲动其心，色窈窕而妖，故非诚志君子，不能立命于天地间。所以事不能忠君，身不能孝亲，往往覆命者若是。然有等悠悠之徒，虽曰心淳，临事而不果，倒持仁义，乃有后艰于斯之道。
朕尝命官往事，数以是事谕之。而职事者视以常谈，为官者虽簿书之徒，皂隶之軰，亦莫敢谁何。朕尝切齿忿恨，丈夫之为无英决嫉恶之心，乃为小人牵制，於戏，惜哉！而不悟何也？
俄，洪武十年夏五月，山西布政司奏云簿书之徒无端之状。朕敕中书，以考其人。人皆累犯不悛前过之徒，已入屯所。朕怜一才一艺，特脱彼艰难，使革心临事，而又为非胜常，当月特以敕往，令刑之。其符到山西布政司，即如朕命而刑之。此可谓除奸去伪者欤？公私咸遂清宁者欤？其布政司官当方面，承朕命，宣教化，布威德，若肯除奸去伪，岂虑孝亲忠君之道不至哉！岂不如前代名世者乎！
◇谕元臣纳哈枢诏
人生天地间，机变造化得宜，时势不失者，乃为杰丈夫。古人有云：“活千人者，其后必封。”尔为元臣，忠则忠矣，何苦违人事而失德，有若是耶！
昔者尔被获于江东，朕特生全尔归，此朕顺人心之所好，所以好者人。人凡有患难，谁不欲脱患难而身安者乎？当时在俘囚之中，果愿死乎？生乎？若以尔己心度之，凡两军之间，有力不及尔者，被尔拘囚，而乃尽杀之甚不少。当是时，若以己受患难之心推及俘囚者，尔必大昌，福及后嗣，必有日矣。如去年冬，尔将兵寇我辽界，彼回军之日，凡弃下者，皆生全于我处，朕未尝轻杀一人。
曩者黄紬万户奉朕命令而往尔处，非己愿行，实差不由己也。本人于尔颇有恩惠，何期尔不思好生恶死之情，一旦杀之！其尔之患难，为黄紬所生，其黄紬之命，尔独故意杀之，天心神鉴，祸将归焉！
今尔与朕守边将士旌旗相望，略较胜负，则彼胜我负己两经矣。为尔所害者，将及八千人，皆无生全，诚可惜哉！然已往之事不咎，未来者可不思乎？自今以后若能与我通一介之使，则前日之雠必成冰解火焚矣。谕至之后，不然朕言，彼必就缚，生见朕面，恐无言可对，尔思之！
◇谕元丞相哈剌章蛮子驴儿纳哈枢等诏
自有元多事，群臣有弃君亲而自生者，有抗朝命而自为者，目撃耳闻，实非一人。独卿等奋忠仗义，卫君深塞，岁月如流，倏经十有一年。迩闻所卫之君，因疾已崩，在卿等可谓有始有终，良臣之名播矣，然昔为人臣，今则尽矣。
或闻欲立新君，其亲王者有三，卿等正在犹豫之间。
朕观三者，诚可再思。凡此三人，皆元亲孙嫡派，不过遥分伯叔而已。卿等若欲坚忠贞之意，毋颠尊而扶卑。理应自长而至幼，无乃人伦正而天道顺也欤！若有贤愚之别，理难备拘，从贤则吉。彼至尊已崩，卿等能推派以立之，不绝有元之祀，当此流离之际，为臣者尚能竭力为之，美声盈人耳目，岂不艰哉！若或不然，或尊或卑，但以立君为名，内有自専生杀之威，则非人臣之道，恐累嘉名。况日生颉颃，彼此疑猜，当此之际，富贵若风中之烛，命如草杪之霜，甚不难矣。兹诏谕，想宜知悉。
◇谕安南国王诏
前者朕令安南来见，期以三年遣使一朝，所贡之物惟是表意而已。若事大之心永坚，何在物之盛！
今年，使者黎公等至，仍前远贡丰物。何不遵朕至意！岂彼中紊乱纪纲，更王易位，有所疑猜而如是乎？然君臣之分本定，奈何昔王荒昏于上，致令如斯，岂非天假手欤！
朕又闻，方今之王，亦族中人为之，或者可吁。中国圣人有云：“将欲取天下而为之，吾见其不得已。天下，神器也，不可为也，为者败之，执者失之。”今陈煓夺位而为之，必畏天地而谨事神，恤及黔黎，庶膺王爵。傥或慢天地而虐庶民，又非久长之道。
且安南限山隔海，远居蕞尔，天造地设，帝命王于彼者以主生民。中国有道之君必不伐，尚强无知者必征。今朕统天下，惟愿民安而已，无强凌弱，众暴寡之为，安南新王自当高枕，无虑加兵也。
◇谕安南国王陈炜伯陈叔明诏
朕闻春秋诸侯之国，皆自丧其福，然后相继而灭亡者，云何？盖谓逆君命而祸黔黎，故天鉴若是，有不可逃其祸也。假使当时之诸侯惟天王之命是从，岂不同周之固！何期舍长富贵而贪高位，致富贵若草杪之朝露。贤不云乎：“毋为祸首，毋为福先。”
尔叔明自临事以来，国中多事，民数流离，此果尔兄弟慕福而若是耶？抑民有愆而致是耶？然固往者不可谏，岂不知来者之可追！易不云乎：“积善之家，必有余庆。积不善之家，必有余殃。”斯言若行，则天意可回。且天地之广，掌民者众，若邦有道，固封疆勿外求，则世为永福，若越境而殃他民，则福命未可保也。
尔安南与占城忿争将十年矣，是非彼此，朕所不知，其冤未伸而雠未解，将如之何尔叔明如听朕命，息兵养民以遂天鉴，后必无穷之福矣；若否朕命而必为，又恐如春秋之国，自取之也。圣人有云：“以道佐人主者，不以兵强天下。”何也？其杀伐之事好还，故知者不为，尔其图之，鉴春秋之失，岂不美乎！
◇谕元丞相驴儿诏
天地恶盈而好谦，其德好生而恶死。此非时人新造之言，乃亘古至今明验也。朕云如是。
盖谓卿等当元天更运命之时，卿帅骑步，坚忠贞之节，捍御边陲，已十一年矣。毎尝遣人通问，未得回报。今再差人诣所在，以御寒之衣作微礼，卿能受赐不伤人命，以修后嗣之德，岂不智人也哉！朕言至此，惟卿以智量之，勿为愚者所迷。书云：“作善，降之百祥；作不善，降之百殃。”惟顺理则吉。故兹诏示，想宜知悉。
◇谕高丽国王诏
使者至，贡陈其礼，敷王极情。朕既听之，事大之心甚矣。表云：“守侯服于东隅，祖朝鲜之苗裔，自五季已事中华。”言无不当。
然朕观上古之君，自甸侯绥服之外，不治其令，土人主之。大概圣人之心，体天道以行仁，惟欲民安耳，未尝夸侈，所以不宝远物，不劳夷民。圣人之心弘哉！
今朕虽不才，敢不宝王之臣忠，却来诚之美贡！若汉唐之夷彼，隋君之伐东，在朕之今日非诈侮于我，安敢违上帝而劳扰生民者乎？若或不守己分，妄起事因，其天灾人祸必有至者，王其审之！自今以后，薄来而情厚则可，若其厚来而情薄，是为不可。王其思之！
◇谕云南诏
朕闻顺天者昌，逆天者亡。古今定论，祸福常理也。
朕起自草莱，削平群雄，戡定祸乱，今已七年。中夏既安，四夷多附，绝无强凌弱，众暴寡，所以臣顺于我者，得遂其生，共享和平之福。
惟尔云南王某，乃元君遗派，受封西南，孤处遐荒，犹未臣服，以若所为，非贻祸于大理之民，必自致丧身灭姓于大理之手，二祸之机，必有其一，不可逃者。何也？
盖云南土地人民，本大理所有，自汉通中国，称臣朝贡，至唐宋皆受王封，其来久矣。昔因尔元灭其王而统其地，及今百年，无有复其故物者，迩来元祚倾覆已尽，尔尚力据其地，不还大理自王，果欺人乎？欺天乎？人虽可欺，天不可欺。祸患之报，将不旋踵至矣！
今特遣尔亲族威顺王亲往开谕，如果上顺天理，下契人心，即奉贡来庭。不然，朕当别遣使者直抵大理，仍赐唐宋所封旧号，令彼为王，合兵加讨，悔将何及！
於戏！胡虏无百年运，今已足信。人心转移之机，在人自审而已。时不可失，尔其思之！故兹诏示，想宜知悉。
◇谕大理诏
始因有元失驭，海内云扰，华夷无主，朕近自洪武元年戊申秋八月，群雄尽平，复我汉人故国，统一中夏，今经七年。四夷诸国皆已通报，无不称臣入贡。惟尔大理，不见国王名号，未尝遣使。
今年秋，翰林承旨詹同奏：“尽阅群书，方见西南大理，昔在唐宋受封王爵，为元削去国名，止称土官。其国乃元君遗派梁王者主之，至今永得为王。”朕会臣僚议，依唐宋所封，以尔段氏为大理国王。未知信否？故特遣官先行往谕：如果遵依朕命，使回，即再遣使者专赍宝印、诰命，令尔君臣开设国事，同享承平之福；如果不然，他日兵会云南，未知胜负何如？尔其审之！
◇赐西番国师诏
佛教兴于西土，善因博被华夷，虽无律以绳顽，惟仁心而是则，大矣哉，妙觉难穷。昔从斯道者顿悟三空，脱尘轮而出苦趣，永离幽冥，使生者怀而死者慕，岂不圣人者欤！
迩来西番入贡，有僧公哥监藏已藏出，乃昔元八思巴帝师之后，人云：踵师之道，深通奥典，独志尤坚，化愚顽以从善，起仁心以涤愆。虽是遥闻，特加尔圆智妙觉弘教大国师，统治僧民，名当时之善人，永为教中之称首。
於戏！寂寞山房，俦青灯而读诵，观皓月以吟风，迭膝盘陀之上，草衣木食，方契善符。
◇赦宥诏
诏曰：释罪宥愆，昔者未尝轻发，发则精详至甚，岂有罪重而脱，侥幸以自欢，致冤深而含忍无诉者！故有眚灾肆赦，怙终贼刑，载之于书，至今明焉。
汉唐及元，儒君承祖，业权由奸佞所持，因有大赦之说，虽脱君子之微差，善良之误失，则奸顽得为漏网之鱼，郁含冤于满地。朕德薄才疏，失仿圣人之道，相继行之，是致五星紊度，黎庶匪宁，若悖理乖仁，非朕者谁！今不敢不察。若概脱凶顽于侥幸，致良善以无伸，岂圣人恤刑者欤！特命中书条陈，若果真犯，虽笞罪以上俱各不源，其余注误，因人致罪过失者，尽在赦下，所有条画开列于后。（云云。）
於戏！肆赦于眚灾，为良善者图，贼刑于怙终，实王纲而治恶。凡吾臣庶，律已修仁，勿干刑宪。故兹诏示，想宜知悉。
◇存恤诏
诏曰：曩因天下大乱，死者不可胜数，生者备历艰辛，已有年矣。朕起布衣，削群雄，定祸乱，改元洪武，今纪七年。但才踈德薄，日夕虑上帝有责，思之再三，惟兵后苦殃者，朕失抚养存恤。盖军士为朕开拓疆宇，奋不顾身，殁于战场，尸不至家，魂无所依。父母年高，妻寡子幼，一旦抛弃，至今不能存活，此朕之过也。民间经兵避难，父南子北，至今不能会聚奉养者有之，或子殁亲老而无养，亲殁子幼而无依者有之，亦朕之过也。兴言至此，实可悯伤。
今诏天下有司，各各具名以言，朕当会居存养，使不失所，所有存恤事宜，条列于后。（云云。）
於戏！君天下者，所以为民。也但君思治而民乖，民欲乐而君昏，臣稀贤而不法，君或儒而臣刚，此古今所难也。所司奉行者，勿以仁为弊，以干刑宪。故兹诏示，想宜知悉。
◇命承相大夫诏
朕闻古帝王之治天下，君为元首，臣为股肱，上下相资，同心一德。于斯之时，民安物阜，万邦来庭，皆由德政所致，非昏君邪臣所能及也。
朕平天下之初，数更辅弼，盖识见浅薄，仕非其人。前丞相汪广洋，畏懦迂猾，其于伸冤理枉，略不留意，以致公务失勤，乃黜为岭南广省参政，观其所施，察其自省。今中书久阙丞相，御史台亦阙大夫，稽古揆今，诚为矌典。特命左丞胡惟庸为中书右丞相，中丞陈宁为右御史大夫。且惟庸与宁自广洋去后，独署省台，恊诚匡济，举直错枉，精勤不怠，故任以斯职，播告臣民。
於戏！皇天无私，福善祸淫淫。惟尔二臣，当寅畏天地，恪恭朕命，勿以怠为先，以勤为后，各尽乃心，以臻于治。钦哉，钦哉！故兹诏示，想宜知悉。
◇免北平夏税秋粮诏
古今民之休息长养，惟君主之。其于水旱灾伤，在有司飞报以闻，君亲调之。迩者广平驰驿来奏，所属郡邑天久不雨。朕思为民立燕藩，屏中国，保障吾民，命工肇造宫殿，军民共成。何期有司差役不均，有伤和气，致令民艰种树！除将布政使薛祥等见行取问，其北平所属地方，洪武十二年夏税秋粮尽行蠲免。
◇废丞相大夫罢中书诏
朕膺天命，君主华夷。当即位之初，会集群臣，立纲陈纪，法体汉唐，略加增减，亦参以宋朝之典。所以内置中书都府、御史台、六部、外列都指挥使司、承宣布政使司、都转运盐使司、提刑按察司及府、州、县，纲维庶务，以安兆民。
朕尝发号施令，责任中书，使刑赏务当。不期任非其人，致有丞相汪广洋、御史大夫陈宁昼夜淫昏，酣歌肆乐，各不率职，坐视废典，以致丞相胡惟庸构群小夤缘为奸，或枉法以惠罪，或执政以诬贤，因是发露，人各伏诛。
特诏天下：罢中书广都府，升六部，使知更官定制，行移各有所归，庶不紊烦。
於戏！周职六卿，康兆民于宇内；汉命萧曹肇四百年之洪业。令命五府、六部详审其事，务称厥职。故兹诏谕。
◇免天下秋粮诏
朕荷上天眷佑，山川效灵，祖宗积德，君主华夷，十有三年。仓库盈，府库充，皆民之所供。
今民力未苏，诏告有司：洪武十三年天下秋粮尽行蠲免。其放回事故官员自思，情无实犯，则亲自来朝，仍授以职。
於戏！欲消愆而弭祸，非致吾民于仁寿之乡，将何以答天心之永顾！故兹诏谕，想宜知悉。
◇谕日本国王诏
曩宋失驭，中土受殃，金元入主，二百余年，移风易俗，华夏腥膻，凡忠君子，孰不兴忿！及元将终，英雄鼎峙，声教纷然。时朕控弦三十万，砺刃以观。未几，命大将军律九伐之征，不逾五载，戡定中原。
蠢尔东夷，君臣非道，四扰邻邦。前年浮辞生衅，今年人来，否真实非。疑其然而往问，果较胜负于必然，实构隙于妄诞。
於戏！渺居沧溟，罔知帝赐奇甸，傲慢不恭，纵民为非，将必殃乎！故兹诏谕，想宜知悉。
◇免秋粮诏
朕荷天地祖宗护佑，山川百神效灵，在位十有四年。思昔创业之初，军需甲仗，惟江左五郡之民，其劳甚矣。特以洪武十四年秋粮，太平、应天、镇江、广德、宁国五郡，除官田减半征收，其民田尽行蠲免。
於戏！立法以绳顽，施恩以抚善。斯仿前王之道，非朕已能，故兹诏谕。
◇平云南诏
朕荷上天眷佑，海岳效灵，祖宗积德，自即位以来，十有五载，寰宇全归于版籍。惟西南诸夷，为云南梁王所惑，恃其险远，弗遵声教。特命征南将军颖川侯传友德、副将军永昌侯蓝玉、西平侯沐英，率甲士三十万，马、步并进，罪彼不庭。大军既临，渠魁尽获，云南已平。诏告天下，臣民共知。
於戏！福民永已，圣贤之为。逆天违命，根祸殃民，身家被罪，惟西南诸夷应之。故兹诏谕。
◇谕云南诏
曩因元政不纲，豪杰纵横，朕提师旅，与之并驱，十有二年。然后命征虏大将军平华夏，诸将四征。五年，中原是平，万姓宁家，纪年已十五年矣。惟尔乌撒、乌蒙、东川、芒部、建昌等处抗命弗庭。况云南梁王诱我边士，因是发征南将军颖川侯传友德、副将军永昌侯蓝玉、西平侯沐英率三十万众，问尔西南诸夷之罪。
十五年正月初一日，将军颖川侯等报至，言云南等处尽行克复。今特遣使赍诏，谕尔云南乌撒、乌蒙、东川、芒部、大理、建昌、水西、普定等处人民：今后敢有不遵教化者，加兵讨平之。所有事宜，开列于后。（云云。）
於戏！春秋之义，罪重者，释有罪而纳逋逃。尔云南王及诸夷酋长，宜其然乎！故兹诏谕。
◇免秋夏税粮诏
呜呼惟皇上帝眷我生民。自统一以来，虽暂有雨旸之愆，终未凶荒。然朕岂不知江左之民减衣薄食，助我兴王，供给浩繁，安无贫窘！特以洪武十五年秋夏税粮，除官田减半入官，不为常例，民田税粮尽行蠲免。其江西、浙西虽次第归附，为首定中原民人，为我供给，越大江，入河、淮，抵北平，而漕河南，其劳甚矣。
迩年以来，江东、浙西、江西及直隶府、州官吏粮长，不行优恤小民，已行问罪；亦以今年秋夏税粮，除官田减半入官，不为常例，民田税粮尽行蠲免。所有河南、山东民人淳实，无巧以取愚，无强以凌弱，笃力于田亩。且山东之民，东供辽左，北给北平，惟山东民资皆至焉。北供山西，西入关中、河南，民资岁常助关内之民以供官。斯二布政司民粮，今年秋夏亦尽行免之。
呜呼！为民上而不为民便，岂有不罚者乎！自今以后，任事官民，毋蹈前非，虐我良民。故兹诏谕。
◇谕云南诏
自有元失驭，群雄并起，声教异为，烝黎各擅，是致废兴叠叠，民不聊生。
朕秣马厉兵于江左，控弦三十万以观诸雄，久之，群雄弗成，乃命征虏大将军平元都，肃靖华夏，奠安黎庶。
迩年以来，士不弯弧，马牧平野，农耕有余，人皆乐福。惟尔西南诸夷，密迩声教，恃险弗庭，纳逋逃匿有罪，坐受四川之任，肆侮中华，凡我朝臣，孰不奋恨！是以特兴问罪之师。
今云南既平，诸夷服从，故诏谕以更生之恩，所有事宜，条列于后。（云云。）
於戏！知天命者福臻，昧天理者祸至，信如四时，速如影响。播告诸夷，想宜知悉。
◇赦工役囚人诏
奉天承运皇帝制谕尔故违宪章官吏、人民：暴者命礼曹布令于天下，朕仿古制以礼导人，后以律至诸司，是绳不循轨度者，斯乃行刑也。且刑，圣人不得已而用者，为良善弗宁故也。
今朕一寰宇而兆民众，如尔等官贪吏弊，民纵奸顽，诈良侮愚，若不律以条章，将必仿效者多，则世将何治！
尔诸人所犯，若论以如律，人各尽本犯而后已。奈何工已久矣，构成楼阁以居大觉金仙，塔就而志公之神妥其下，因是将尔等罪无轻重一概宥之！
於戏！君子非善，何以永世！志人非功，何以名书！释迦志公已逝数千百年，犹能生尔等众，其善正之道，志者可无觉乎？故兹制谕。

[book_title]卷三 制诰
◇制
◇答太师李善长等表请御正殿制
朕闻尧舜之君，德备天地，禹汤之治，大洽民心。朕本才疏德薄，惟知图治，弗克行仁。乖上帝后土之好生，负海岳之呵护，累祖宗于地下，致五雷奉命，著迹扵殿廷，虽不遑宁处于斯时，甚畏无知于悠久。
昨卿等请御大朝，故不违群情，朝臣民于正殿，赖尔臣僚，毋隐匡辅。
◇答太师李善长等表请上寿制
父母劬劳之恩，昊天罔极。当生之日，思无上报，痛心无已。所以奉祀清晨，静居终日，毋敢歌欢。
迩来卿等数云太平，以朕年高，固请称贺。今不违群，情许卿等依期来朝，毋致过奢，惟仪肃礼当。故兹诏谕。
◇诰
◇西安卫都指挥使叶升林济峰诰
握乾符，君天下，惟陈纪而立纲，施以当时，取法后世，所以为王者也。
朕受上天明命，履前王之规，发号施令，但有赏善罚恶耳。所以内有中书、都府、台察，外有行省、都卫及指挥使司，皆重任所在，以居功德者。然而都府系总天下之雄师，都卫亦总方面之勍兵，若居是职者，选非轻易，任非薄功。
迩来西安卫都指挥濮英等，惰事弗勤，不谋怯敌，是致归者失于抚劳，逃者终不复还，为斯官不称任，难居重位，诏令还朝，送付法司责问难易。其西安所在，机务甚重，不可一时缺官。今特内调都府佥事叶升、林济峰前往署事，以长兵戎。尔升、济峰当夙夜勤劳，雄镇番胡，使远人入贡，庶称朕怀。
於戏！深高城隍，实边戍之首务，列旌旄而张赤帜，必壮军威。尔惟懋哉。
◇飞熊卫指挥使司佥事郭洪诰
昔之君天下者，非忠义之士弗成，故所以汉高帝美雍齿而斩丁公者是也。
曩者郭云出自农家，因元国乱，帅义旅保乡里，受元平章事。彼时中原皆为吾所有，其云独保裕州，叠谕不服，累战不屈，必欲有为。奈何势孤援绝，阵败被获，终无善言，自将必尽，为所守者慎羇不能自为，解至朕前。
当是时，朕嘉其忠义，抚以存生，授以有司之职，以观施设。是后不终任而民称颂，方知才兼文武，特授南阳卫指挥职事，命还乡里，戢兵备御南阳。到任之后，军民乐业，深体朕怀。奈何一疾长往！惟存长男郭洪，年方十有三岁，性颇聪明。其郭云虽无开国之功，难以世袭，次有抚安之道，加以忠义凛然，今既去世，可以子洪入开国功臣之列，授以宣武将军佥飞熊卫亲军指挥使司事，世袭其职。宜令中书奉敕毋稽，早为到任。尔洪毋狎小人，勤习武事，以备长城，庶称朕委任之意。尔惟懋哉！
◇李世昌诰
昔君天下者，赏有功而官有德，圣人之心明焉。历代相承，永为模范。
尔李世昌，年虽未冠，而受兵卫之职者何？盖为尔父遭时大乱，能率众以保关内，是以民安而地辟。及至胡人退，诸雄有无知者，以汉人弃父母之邦，遗丘陇，从胡人，复为我中国仇雠，皆无所成。惟尔父效窦融之事，帅二万骑及步兵之众，助朕成功，至今关内之民时思之。尔当习将之筹谋，以待成人而备侮，特授尔某官，永为世袭，尔惟懋哉！
◇信国公汤和诰
古者哲王立纲陈纪，赏有功，罚有罪，执此道而天下安。
朕起草野，赖诸将扶持，得平群雄，定祸乱，君主华夷。当定功行赏之时，尔汤和虽居旧将之行，惟守毗陵于忠少欠，虽未彰显，其情在心，然终未实。为朕念相从之久，泯前过而封见功，爵以中山侯。今者朕复念前功，尔曾东平越地，南下八闽，西擒察罕脑儿酋长，下巴蜀，颇有其功。今朕特释尔过，报昔勤劳，授以信国公之爵，永为子孙世禄。
於戏！人臣无将，可谓忠矣。威福不専，可谓智矣。尔其慎守斯道，以训后世。宜哉！
◇西平侯沐英诰
德懋懋官，功懋懋赏，昔帝王之定制也。思亲恋旧，实人事之常。朕观人之处世，易难之两端，往往目击耳闻。且为人者，易于衣食起居，不亦乐乎！有艰于度岁月者，不亦嗟乎！
曩者朕于扰攘之时，年已二十有五，尚未生儿女。尔沐英因兵受厄，父母不可复会，尔当是时，八岁而逢难，罔知存活。朕怜其孤而且幼，特抚育如儿，夜卧同榻，数番鼾睡于朕怀，后因吾有诸子，尔亦长成，以人情天理度之，不晦尔名，使从尔姓，祀尔祖宗。
呜呼！推仁穷理，特释患以提携。今也不忘尔孩童之状，以吾无殊扵尔父，蒙蒙儇顽于左右。俄而思起，若是犹动首育之心。念昔以尔为子，今有微劳，特贵尔为西平侯。尔当思幸逢之初会，休忘释难之恩，梦寐神交，则鬼神知报矣。
呜呼！扶颠持危，惟仁者之为；知报不忘，独君子之道修。其若究心利济，永为多福，吉哉！
◇驸马都尉李祺诰
夫妇之道，人之大伦。婚姻以时，礼之所重。帝女下嫁，必择勲旧为期，此古今通义也。朕今命尔李祺为驸马都尉，尔当坚夫道，毋宠毋慢，永肃其家，以称亲亲之意。恪遵朕言，勿怠。
◇大都督佥事陈方亮诰
曩者天下兵久，迩来既偃以息民。朕尝设都督府以总内外诸军事。其任官也，非勲旧有功德者，安能职焉！
尔陈方亮，乃兄随朕渡江，有劳于前，遗功在册。尔亦服勤，足称委令。及从征有功，职昭勇将军、羽林卫指挥使。今特授奉国将军佥大都督府事。既承朕命，夙夜毋怠，以称斯职。尔惟懋哉！
◇驸马都尉黄琛诰
朕稽古典，昔帝王之女，别之以三：一曰帝之姊或帝之妹，皆称大长公主；若帝之亲女：曰公主；其余兄弟之女，则曰：郡主。此所以别尊卑、明嫡庶，斯彛伦之大端也。
尔黄琛，本朕房兄蒙城王之婿，于理以职事称之。其侄女则当名之以郡主。曩因草创之时，未暇考究，概称驸马。礼部乃执礼以奏，特去前名驸马之称。朕思止有侄女，不忍去其前名，故仍称公主，无公主之食禄。尔琛亦仍称驸马，不与驸马之门庭，其禄止食前官指挥使俸。然公主见食五百石，已过汉唐郡主之禄多矣。尔其知分限，勿骄傲，永保富贵，吉哉！
◇翰林承旨宋濂诰
昔君天下者，官有德而赏有功。世之文武莫不云从。尔濓虽博通今古，惜乎临事无为，每事牵制弗决。若使尔检阅则有余，用之于施行则甚有不足。然方今儒者，以文如卿者甚少。朕念卿相从久矣，特授卿翰林学士承旨。尔宜懋哉！
◇光禄卿徐兴祖诰
昔汉治天下，官不技艺，商不乘马，锦绣不得衣。於戏，禁哉！
朕统御以来，随所善而应是职，使有知而不妄，其前代必欲以无知而役有知，朕不知何？且帝王之饮食，非精于烹调者，孰敢易为之！故选官，必择忠勤慎德之士而为之职焉。
尔兴祖世业烹炰，其于五味之施，皆无过不及，可谓能矣，善矣！朕已就尔善此而用之，自下而升，已几转矣。然当在微职时，其所为尔司之者，人莫敢过而轻之，何也？以其心诚而志笃，他伪不作。
迩者彼司有犯宪章者，法司究其源，朕将谓尔或若是乎？其犯者词尽而尔无所干，朕谓法司曰：“官首无知乎？有知乎？”曰：“犯者为宻而机深，首者不得而察，无知。”吁，难哉！于斯之际，可伪而不为，安得不诚志乎！
今命尔为光禄司卿。尔尚益尽乃心，洁涓食饮，五味均调，慎始慎终，毋怠。
◇吏部尚书王敏诰
昔君之用人也，善用而无疑，非也，非独君能无疑于臣，实由臣不致疑而能成贤者矣。
朕统寰宇，设官分职，惟吏曹为六卿之长，可不精其选而索其人焉！尔王敏虽周旋左右未久，见其施设，诚为允当，今特授吏部尚书。
◇追封陇西王李贞诰
昔君之典礼，为人臣有功勲者，制有生封、死赠；其骨肉之亲有功勲者，甚有褒焉。特进荣禄大夫、驸马都尉、右柱国曹国公李贞，前因朕之姊贵，遂为驸马。今因儿贵，至列公班。迩来长往，当赠以王爵，受之于冥冥，封陇西王，谥恭献。尔中书如敕施行。
◇追封宁河王邓愈诰
人臣于世，死而不忘者有二。何谓死而不忘者二？
其一者，谓生秉忠义，磐石国家，虽死之后，君不忘其忠，国人不忘其正，功播史册，名垂千万年之不朽。虽死，是谓不忘也。
其二者，谓生不忠于君，而蠹政害民，将危其国，祸及其家，虽杀身之死，君尚不忘其奸，国人怒其恶，致奸顽名于书史，与忠良之名同流传于后世，永不能泯灭者，亦谓不忘也。
所以忠良者，千万年称忠良，福及其家。其奸顽者，千万年刃及其项，祸及其家，亦如之者。
今尔卫国公邓愈生，秉忠良将，殁而复建战功。朕昔行赏，与尔有誓：生封公，死封王。朕思前劳，特追封尔为宁河王，谥武顺。
於戏！名传天下，福及其家，可谓死而不忘者乎？千万年不朽者乎？尔当正直于冥冥，宜哉！
◇追赠义惠侯刘继祖诰
朕昔寒微，生者为衣食之苦，其死者急无阴宅之难。吁，艰哉！
尔刘继祖发仁惠之心，以己之沃壤慨然惠朕。朕得斯地，乐葬皇考妣于是，至今难忘，朝夕怀之切切，今怀之极切，特赠尔继祖为义惠侯，乃爵于冥冥。尔其有知，服兹宠命。
◇追赠义惠侯夫人娄氏诰
人之处世，家道兴隆，必夫妇之良德而然后昌，其内助之功尤大。义惠侯刘继祖妻娄氏，非独夫之仁惠外施，实由内助之功旷阔。
曩者朕寓居是方，家遭流疫，父母俱亡，无地可葬，因尔夫妇怜悯困苦，乐惠斯地，以致朕皇考妣阴宅于是，至今难忘。特赠尔娄于冥冥，为义惠侯夫人。尔其有知，服兹宠命。
◇赠翰林承旨宋濂祖父诰
昔者圣人君天下，凡名臣之善，非崇一己之善，必惠及至于祖焉。
尔濂学通今古，性淳而朴实，有古人之风，挠之而不怒。静之而不肆，岂不如渊之澄清者乎!夫渊之澄清，搅之而不浊，静之而不清。朕观濂之性有若是焉。
今者公卿等皆有祖宗封号，尔为文章之首臣，祖亦有赠焉。朕敕中书下吏部，特赠尔濂祖德乂为太常少卿，父文昭为礼部尚书，故谕卿知之，奉迎前去，以爵冥冥者也。
◇封康鉴母朱氏诰
昔君天下，必崇德以报功，使勇者安而德者怀，社稷悠久，黎庶咸宁。
前都督蕲国公康茂才，助朕兴邦，事将成而中道忽疾而逝。朕念前劳，特以嫡出次子铎授封侯爵，正妻田氏已禄夫人，惟长子康鉴虽系庶出，已长成人，因前人有勲，梦寐难忘，授明威将军，广西护卫指挥佥事。其母因子贵，今以朱氏为德人。
◇安庆侯仇成诰文
昔者圣君定赏报功，惟贤能受之。朕观古制，汉封最多，然侯之名则同，其食禄世守者各有等差。为功有先后，业有巨微，所以食禄有等，阶级有序，以辨轻重也。
尔大都督府佥事仇成，从朕渡江，所向皆战，每必当先，为敌众而我寡，尔效力于当时，后彭蠡之战，尔巨有功。今已年迈，朕思前日之劳，特封尔为开国辅运推诚宣力武臣、荣禄大夫、柱国、安庆侯，食禄二千石，以贵其身，子孙仍袭指挥原职，尔宜懋哉！
◇永昌等侯诰文
昔者圣君定赏报功，惟贤能受之。朕观古制，汉封最多，然侯之名则同，其食禄世守者各有等差。为功有先后，业有巨微，所以食禄有等，阶级有序，以辨轻重也。
去岁命将西征，以平羌戎，今岁获功已归。虽首恶未擒，其部落已经剪除，所有孽畜尽行拘入，势孤力寡，将自消矣。
今特封某官为开国辅运推诚宣力武臣、荣禄大夫、柱国、某侯，食禄二千石，以贵其身，子孙仍袭指挥原职。尔中书如敕奉。
◇申国公邓镇诰文
朕闻昔列圣之驭宇，必贤能以辅之。所以贤能辅之者，在御大灾而捍大患，斯守升平之良臣也。至于创业垂统，摧坚抚顺，忠君泽民者，生则振威华夏，殁则名彰后嗣。雄哉！呜呼！斯善成于前者也。
朕初帅师东来，尔镇之父，年虽居幼，体态英迈，肩群将之列，耀武扬威，转战豪雄，神风凛然。立俘囚于麾下，每战有之。所以行赏验功，亦同乎最。故生受公爵，死后王封，此实朕法先圣之典。
今洪武十三年，服制已终，朕思愈劳，命尔袭封。尔恪守前业，毋晦勲劳，是成扵后者也。庶不负朕体哲王之道。钦哉，钦哉！
◇致仕官诰敕文
朕观古今贤能者，遇君有迟速，名彰有先后，奈何时运之不齐，壮衰之相临！何谓？壮志贞而名未出，君将知而暮年垂。虽有贤能，为斯所艰。
尔某（久历诸司，久司某事）每稽无疵，特命中书下吏部召见转官，而乃苍颜皓首，纵有自强之志，终是年高，故加升品，以养老于家。今授尔为某官致仕。尔往，钦哉！
◇真人张宇初诰文
朕闻上古之君，天下者民从者四，曰：士、农、工、商而已。始汉至今，率民以六，加释、道焉。所以道萌者，由尔宇初之祖，通神、善幻化，能忽恍升太虚，冒廓落之刚风，吞宇宙之浩气，以是利济群生，功著历代。所以法传之久，香灯之永，盖谓行深愿重，德敷上下，精神愈灵。
今前真人既往，尔当世嗣。特遣使诣府，命尔为正一嗣教道合无为阐祖光范真人，领道教事。尔其慎哉！钦哉！
◇曲阜知县孔克荧敕文
朕闻古人有必报而不忘者，先师也盖谓传德明道，终身不受祸患，故报之。朕与臣民同世于斯时，方知大成至圣文宣王，当世之先师。时人去古既远，有失报礼。稽诸古典，报则有光，其光之显扬，师徒共之。若果诚能报之，则益而无损。
洪武十四年，吏部奏，为袭封衍圣公长逝，生前因曲阜知县孔克伸卒，其官系孔氏子孙世职，昔衍圣公已荐族人孔克荧为知县。朕思衍圣公逝后方奏，虑恐不实，以族中长者悉至京师，论贤排嫡。族人既至，宗派分明，以尔克荧为贤。特命为曲阜知县，以报先师。尔当敬事以在公，而信以来庶民，俭使人效，勤问民艰，用力以时，以扬先师圣德。
於戏！阴骘流芳，万世不泯。英灵长存，子孙承之，尔宜懋哉！
◇建昌卫指挥使月鲁帖木儿诰文
建昌之境，密迩四川，番汉同居，诸夷乐土。官守是方者，必仁智之兼，义勇之备，方安诸种而世禄者也。
前平章月鲁帖木儿，祖世守斯土，传至月鲁帖木儿，军民怀泽已有年矣。暴者朕命将西南，经理其地，而月鲁帖木儿顺天地之革命。弗驱兵民以御敌，乃率僚属以归格，上下之鉴见昭，境内之民安，斯为至福矣。尔兵曹具由中书，中书笔诰，授以昭勇将军、建昌卫指挥使，封印仍统旧部以报来诚。如敕。无怠！往，钦哉！
◇贵州宣慰使宋诚诰文
黔中之地，诸夷杂处，汉姓同居，御其方者，悲德足以化顽，勇足以捍侮，则官守不宜。况历代命世守者，必初从之义笃，竭忠之勤不辞，方膺是任。如或不然，曷能居其地，驭其民？
尔宋某之父，当朕命将西南，经理斯土，首以义从，固膺斯任，永保世禄。今命尔袭父前勋。当抚恤诸夷，选能御侮，以安是方，则于尔嘉。
◇普定府军民知府者额诰文
西南诸夷，杂处群居，古至于今，虽称每以事大之礼，以尊中国；其间能几人诚敬而始终者耶！
朕统寰宇，经理西南，惟逻逻氏者额者，平日习读汉书，善云华夏之言以理道深长论之，笃于正一之道，斯奉神之心弗怠。若与讲明安民之理，亦有大善。今授以普定府军民知府，仍统旧部，抚民练兵，以听朕命。尔吏曹速为施行。毋怠！往，钦哉！
◇参军府参军诰文
驭兵之道，微司所以者，机无暇时，谋出万全，智人不测。观静识动，察奸料伪，在知人于显微之初，制之扵首萌之际，斯可谓驭六军，动静而有方，所以历代设兵政而或参军，实助君之慎密也。若得其人，则京卫宁谧，致九重无宵衣之忧，宗社磐石之安；非其人，不独失机误事，而军士强弱之不分，混淆难用，赏罚不精，月支无别，弊出多端，斯罪之大者也。智人职此，时谋日虑，知机扵机人之先，料出奸顽之上，则称职矣。
今特命尔某为五军十卫参军府参军，尔往，钦哉！
◇谏官诰文
语善兴邦，仁君泽民，大贤以为易，中志以为艰，所以今古名臣者，罕为此也。
然朕尝命儒者诵诸通鉴，欲本于心。善扵言者鲜矣。若商之伊尹、傅说身心寅畏，故以格神之词而敷奏，仲虺佐新运而明革命之道，未尝不以幽明之理表正人君。
今则不然者何？心非精一之诚，智非通古之才，事务一临，泛应恍惚，顷刻乖违，所以不易而艰。上志之士，精诚无二，动合神人，辨是识非，去恶优善，君心革而神明知，四时序而阴阳和。斯非艰而易，实诚志之所协也。
今朕司言者，命尔某职之，特授某官兼某官。当体先贤而慎神人，则永昌于后，名于世。吉哉！
◇文渊阁大学士宋讷诰文（翰林典籍吴沈敕文同）
朕观古今贤能者，遇君有迟速，名彰有先后，奈何时运之不齐，壮衰之相临！何谓？盖壮志贞而名未出，君将知而暮年垂，虽有贤能，为斯所艰。然昔望扵磻溪，亦老而已，犹有非熊之兆，而乃兴周八百。尔某年虽高迈，特授某官。宜往，钦哉！
◇华盖殿大学士刘仲质诰文（武英殿大学士吴伯宗诰文同又与东阁大学士吴沈诰文同）
朕阅宋书，见尚文之美，崇儒之道廓焉。且当时诸儒，皆本贤之德，所以辅景运三百有奇，未尝文辱君命，事体滞行，可见文华君子之贤，君子行文之盛。
今特仿宋制以，诸殿阁之名，礼今之儒，必欲近侍之有补，民同宋乐，文并欧苏，然久未得人，朕甚歉焉。
迩来朕观前某官某才颇称任，授以（某殿某阁）大学士、奉议大夫。尔吏曹速为施行，毋怠！往，钦哉！
◇袭封衍圣公孔讷诰文
三皇、五帝之道，明陈攸叙，大展彛伦，协天地阴骘，定民居者为此也。至周文繁于三坟，道迷扵五典，兼八索、九丘之泛，而诸家之说并生，是致道纵途横，虽欲驰之，莫知所向。独先师孔子明哲，心枢睿智，定真析伪，以成《诗》、《书》。其“修道之谓教”，可谓至矣。“率性之谓道”，可谓坚矣。由是天鉴善德，血食之祀，万世子孙，弘衍于今，耿光而弗磨者，因幽明之诚无间，咸通上下，故若是也。
前衍圣公某婴疾长往，嫡长子讷服阕来朝，令袭其爵，以奉先师。尔吏曹如敕，毋怠！往，钦哉！
◇建昌卫指挥使安配诰文
历代先圣，赏有功，官有德，相传至今。凡有天下国家者，未尝异此道而能服海内之民。朕统寰宇，务体前王之道，官德赏功。
前宣慰安配建功有年，今勤劳于建昌地方，宣朕所以，可为至功矣。特授建昌卫指挥使，右封印署事。尔兵曹速为施行，毋稽！往，钦哉！
◇刑部尚书开济诰文
制刑之道，始至圣，发大仁。及其行也，才非王佐，衷非恻隐，何克先圣贤之制，斯非贪愚要名者善知！若官得其人，海岳无震涌之灾，天无紊度之曜，百川循流，四渎弗溢，商乐经营，农乐种树，百工技艺无不美其仁，所以尽寰宇人皆居于寿域之中，是盖谓官掌刑者，当致有彛伦不整而自伦，攸叙不理而自叙，是皆刑当其罪也。仁恻于仁人，至圣之道行焉。
朕尝命官职古司寇之任，必欲仁有施而法中罪，何小人无知，倒持仁义，法加善良，病国殃民，愈治愈乱，已多年矣！
朕观尔开济至智之士，特授以司寇之职，资善大夫、刑部尚书。但愿明理条章，仁法并施而允。书不云乎：“钦哉，钦哉，惟刑之恤哉！”朕不简辞，特意不二，以诰谕之，汝往，钦哉！

[book_title]卷四 诰命
◇中书左右丞相诰（左丞右丞相同）
朕闻贤者辅君，则君德备倍焉。何哉？盖冡宰之职，出纳王命。若使岀纳非宜，则君德亏矣；出纳合宜，则君德张矣。
然何止出纳王命而已矣，其进退庶职，亦为重要。所以庶职为重要者，为分理天下之多务，若多务理，则民之乐苦晓然矣。既知民瘼之艰辛，必使之无艰辛矣。于斯之道，岂不君德备倍焉！
若为人臣，异此道而他强为，则众职臧否不分，事多繁而不律，则君德亏矣。然用人为易，惟得人为难，若欲必得其人，使见之于行事。
今尔某国之旧臣，施设诸事已有年矣。今特命尔为中书某官。当夙夜奉公，上美皇天之昭鉴，下契黔黎之仰瞻，使阴阳和而四时序，均调玉烛，海内晏然，蛮貊来宾，朕与卿等同阅熙熙皥皥之年，岂不伟欤！今承朕命，当崇乃功、广乃业，为邦之柱石，亦尔嗣之阴骘，安得不贤智者欤！尔宜懋哉！
◇左右都督诰（同知与佥事同）
朕惟驭兵者，必机枢而智圆，谋出不测，气果而刚，心勇而断，忠义凛然；务他不及之算，怀仁人以观劳苦；令三明而复五申，信众而无惑；临事之际，功必赏，罪必诛。若将者能备此五事，所向孰敢当先！
然将之道，不但行营于敌如是，其守承平之将，尤为难之。夫行营于敌，乃两军相加，谓形影俱见，不难也。若御侮防奸于承平，其事密，其机隐，非慎忠时刻，机心无罅，观形察色，以辩朝野，何足以掌内外之兵！若居是职者，知贵而忘忠，知忠而忘备，知备而忘机，知机而忘断，知断而忘谋，虽知谋而忘算，纵事有成，犹谓侥幸。若加以酣歌夜饮，以士则失教练之方，以队则无知虚实之数，设若有警，则五事靡矣。若坚五事，夙夜匪懈，则朝野之奸纵有之，亦当敛迹。
朕于斯之大用，掌天下之兵，必欲兵期于无兵，岂轻授职事于无智者！尔某祖有开拓之功，兼尔韬谋颇达特命为大都督府某官。尔惟懋哉！
◇御史左右大夫诰（中丞同）
君居九重，上古之君无，中古之君置之。然上古之君，无九重之隔，故有易于耳聪目明，而乃天下治。其中古之君，礼有出警入跸之威仪，及其居，则九关之要禁，似乎幽远，人莫可易见，却乃天下之事达，于国事则明修而刑政，自后之君法九重之制而居之，兼九关之要禁备，果幽远而罕见也。天下之事，云屯雾集，于外内不可得而达，所以天下未真于斯。
三等之君皆有说焉。
且上古之君，出入无警跸之威仪，九关之要禁。何哉？於戏！当斯世之时，元首之明，股肱之良，亦由民淳风厚而若然。
其中古之君，起居否上古之君，制威仪险要，亦事理而天下康宁，因何务而然也？盖爵人以官，寄之以耳目，如天之执法也。所以施行者何？在绳愆纠谬，申纲理目，使彛伦攸叙，井井绳绳，所以天下康宁，为斯道之立。
今朕有天下，其制礼如前。朕之德薄才疏，与古哲王甚相远矣。然惟在设官，若官爵得人，则九关为通衢之事进，天下之事达矣。若爵以非人，则假九关为虎豹之纵横为由，则上下闭塞矣。
于是广访多搜，他无贤良，独尔某非愚下之才，特命尔为御史台某官。尔惟懋哉！
◇太常卿诰（少卿同丞敕亦同）
祀神之道大，所以古人于此虔恭寅畏，特专职以典掌之，使坛场净，牲牢洁，不敢有怠，备奉上下也。
今之设官，与汉唐同，官职太常，所供之事，其理亦然。凡达人智士居是职者，自以为万千之幸而至斯地焉，故夙夜在公，必欲周旋于上下，神祇之左右，又必欲使神悦，福及将来。何故？以其大祀无如国之祀，至尊者惟天地是也。人于世若敬之，岂不万幸者也！若愚而不知者，将以为泛常，无夙夜在公之心，以神明目无视而为无，怠多而敬少，非独一身而不福，又必将来不佳。于斯之道，可不慎选其人而责任之。
今尔某明习礼仪，恪勤匪懈，故命尔为太常某官。尔其懋哉！
◇户部尚书诰（侍郎同）
昔君天下者，首建仓廪府库，于斯建者，备精粮，藏金帛，以待禄给庶职者也。然而必设官以司之，且古称“天子富有四海”。斯言既出，永世人云，可谓患骄愚之君臣。何哉？盖斯言似理而实阿，以其德隐而道微故也。
言富有四海，而为四海用，所以民为命而供君，君为民而集给，此所以道德也。其似理者何？以其尽海内以供之，岂不臣有者乎？此言富之理也。实阿者何？所以奸人若至君之左右使掌之，动以富为首言，则君悦富而妄费，不问民瘼之艰辛。若贤臣必欲致君知民瘼之艰辛，当敷奏府库之储集，乃曰：“民脂民膏，若妄费则道德亏矣。”若奏以艰难，谨以出纳，则府库仓廪有余，庶职禄备而军足食，民无横科，则国之常经定、大道张，君德美矣。
于斯之职，古今慎选贤能以职掌之。天下户口之增减，尤当备知而册。朕于此职可不重乎？今特命尔某为户部某官。
於戏！量入度出，毋复扰民，至公无私，永怀朕命。尔宜懋哉！
◇礼部尚书诰（侍郎同）
昔圣人之驭天下也，必先彛伦而攸叙，立条置目，纲以张维之。册书曰令，颁布臣民，使遵守之。则富贵贫贱有别，长幼咸安。若去此道，而欲天下安，未之有也。故重其礼者，盖为国之治道，非礼则无法，若专法而无礼，则又非法也。所以礼之为用，表也，法之为用，里也。
昔汉初，会中有以剑刃柱者，因是而叔孙通以绵蕝而制周旋，使百辟皆循轨度以成列，方乃仪表上下。朕法前代，特设官备礼，协和神人，务得通今古、博群书，明于礼而善周旋者，乃为是任。今朕命尔某为礼部某官。尔勤点诸仪，使不失其节，则汝佳焉。
◇兵部尚书诰（侍郎同）
兵始黄帝，列圣继之，而君军六，诸侯军三。军大将率之，左右副将副之，裨偏二将参赞之，其诸战将则为队长之。于是乎张九伐之威，天下定，民乐康。
然将之职，有警则命行者也。其军之资给，功过之等第，必有属焉。故立兵曹以总繁务。所以务者，甲仗精，旗帜明，刃必利。兵行，粮草为之先，桥梁舟车为之坚，前期使道清，傍无毙人，则军士神清气爽，勇倍且雄。
于斯之设，非忠良之士，奚称此曹之任！若忠良之士，必以军为国之大事，凡皆有备而无用，然略无因公托私，肥已害民之伪。如他非忠良者，必假军务为重事，假公营私，一日干犯宪章，伏罪而瞑目，身家及焉。至于军国之事，非失机则误矣。故于兵曹之任人，不可不重择也。若得其人，兵备修明，使天子威加海内，奠安黔黎，必得人而后已。朕今法古，以尔某为兵部某官。
於戏！识山川之险易，辩地理之迩遐，严烽燧之分明，岂不虑危于居安之道哉！尔精勿怠。
◇刑部尚书诰（侍郎同）
於戏！昔圣人以德化天下，则民乐从者众，否从者寡，天下治矣。
然圣人之心，必欲使天下人皆为善而无恶，共乐天之乐。其思治之心切，故又张刑制具以齐否从者。既而法行，否善者无，于是乎上曰君圣，中曰臣贤，下曰民良，寰宇气和，天地清宁，可谓咸亨。
於戏！相继之君臣，罔知大道，务小惠而伤大德，特简刑以治之，法不如前，故奸者得以恣肆，良者含冤而受暴。是后，岁月弥深，不法者众，如法者鲜矣。欲必治之，不可得而速成也。若以斯君臣言之，心非不道，盖虑浅而见薄，亦欲天下治耳，不期倒治也。然于此，可为世之大病；于国，可以沽名于当时之一气耳。斯在圣贤不若是，于己，必济之以世，虽万古可为也。非圣非贤，小人奸人，则不然矣。何也？若非圣贤，必见浅而识薄，所谓谬矣。小人奸人，则是非非是，其害于家国，身及焉。所以及家国、身焉者何？谓以是非，则君与民良者受谤而祸，所以受谤、祸者何？谤者谤君，祸者祸民。身家者，谓执法者不法，干宪而伏非，身覆而家丧，此所以身家者也
又，国有大病而可畏者一。所谓病者，谓愚仁人者也，愚名名者皆是也。云何？盖愚人仁不仁，愚名沽名名，斯所以为国大病，莫甚于此者矣。
故治国者，必择人以治刑。朕于此，欲必以人而执法。若非仁人执法，则国务繁由此而生，必仁人则可。尔某佥曰“可”。今特授尔为刑部某官。尔敬慎体道哉，毋伪焉！
◇工部尚书诰（侍郎同）
昔圣人也朴，民俗亦厚，制不饰华。六曹之设，内工官居数中之一耳。其所司之工者，皆无异伎，国无奇役，然而工务虽简，其成也必精，其废也必当。故一举而无再为，一废而无复造，所以民逸者多，劳者少，因是而官贤，称君圣德。
今之人受职任事，则又不然矣。凡临事之际，必因公而役私，因私以弊公，于国则不利，与民为害，是有人神共怒，祸及身家，往往有之，未尝有福臻而愆消者也。然罪者已往，存者复为，是不隔禽兽也。所以古人重其事而选人，在福民之福，固国以奉天地。是以前贤能体君心，而以务事工，得家保而国昌。
今朕设工部，实法古制。特以尔某为工部某官。当敬事，信工无弊，上下咸合。汝贞良哉！
◇钦天监令诰（少监同又与监丞敕亦同）
两仪奠安，中含万物，惟人最灵。天有日月星，地有山河海，君于其间，则父天母地。然人之父母，言能教之。独天地不言，以垂象告之，则人君钦畏之。所以黄帝立人以司之，宵昼仰观俯察，不匿而报。若忠君爱民之臣，斯称厥职。若非其人，则君失钦若昊天之道，警诫无所知，此其所以重在任人。
然非历数之精专，识气候之否泰，尤为难之。于斯之道，必熟于算者可，异于常术者佳。特授某为某官。
於戏！罢寝而露月星，非盖而暴赤日，机察九泉而俯厚坤，力双睛以目霄汉。慎哉！毋怠。
◇翰林承旨诰（学士 侍读 侍讲 直学士 待制同 修撰 应奉 编修敕俱同）
自汉以来，惟贤知者得与君同游。稽其所任之事，则宰国朝之典章。凡侍左右，必慎容仪，致礼节于上。若言，则阐先圣之威德，尧舜之道统，无稽之言不语。故职名曰五经博士。以今言之，则翰林院官之职是也。
于斯之职，非博通今古，己身已修，己家已齐，善恶之人美恶，口无择言，行无颓迹，古人以此数事而能之，乃得升是任，而辅君弼仁，以踵先圣先贤之事。若不，安得居此任而同君游乎？朕今特以尔某为翰林某官，尔当一前人之道助朕未知，则扬名者矣。
◇国子祭酒诰
太学之设，无知古称，但始自汉唐。所以设此，而教君之嗣，责臣之子，故立名曰太学。既立之矣，则爵官以司之，以专文学，乃曰师。师乃泛称。又官称。官称曰何？曰祭酒、司业、博士、助教，皆有肄焉。斯官之首者，不独教生徒而已，其职亦首在祭祀也。
吾说似非而有理焉。且仲尼，昔人于世务德仁人，无强暴而不榖，凡出弟入孝，谨以事君，流今皆经而书，历代崇其德而先师焉。
然王者亲祭必寡，故设官以代祭之，其名曰祭酒。所以祭酒之职，洁牲牢，净厨灶，精笾豆，祭不失时，则礼焉。或云：为饮之长而先奠之，曰祭酒。吾甚愧而不通斯说，未然，今必以奠先师而名，吾方诺，不然，则非也。况子曰：“祭神如神在”，所以祭必谨之。若以孔子生之礼祭，则相去既远而莫可考；以今时之礼，孔子之如生，又非仲尼之生。礼不过时宜而已矣。然不可不谨以时宜，依期而奠焉。
今特授尔某为国子祭酒。尔尚竭乃恭而临祭，静乃神以对神，则冥冥鉴知，庶不负委令之意。尔惟懋哉！
◇太仆寺卿诰（少卿同与丞敕亦同）
昔人问国之富，即数马以对者何？盖事在戎，其戎始轩辕。其马载甲士，代涉劳，备边御侮，足折冲，斯力之大，斯功之美，可不爱育乎！所以古人先马而后钱粮，故数马而对。
马之功不但备戎事耳，若使君有道，则马之力牵犁耜，驾粪车，辟土沃田，其利甚焉，所以古重之者为此也。
历代相沿，皆设置长养者，使择地利之可牧，节水草之多寡，必寒暑纵放以时。其群媾之际，必健健而配，弱弱而应，色辩毛而岁明齿，使强弱异处，群饰以名，则君用无选择之难。官于斯务此道者，岂不智者乎！若纵放不以寒暑，牧养不节水草，失调而致娇，乘不远而乏，齿毛不辩，强弱混淆，及其用也，误事失机，其官可谓得罪莫大矣。
今朕群马既多，公厅曰寺。爵官首者，为寺卿、少卿、寺丞等，欲备前理道之事而牧养之。以尔某职某官。尔夙夜毋怠，以称朕委令之意。尔惟懋哉！
◇漕运使诰（同知与副使同 判官敕亦同）
漕运之设，启国名家之良法也。何以知其然？民有已供入府库者，官欲他给而移之，则漕运者行焉。若江、海者，必帆巨舟，假天风，可刻期而抵所在。若道由河、淮，则操轻舟，用便楫，假天风，加人力半之，亦期而可至其所。于斯之设，岂不便于国事而兴起焉！若居是职，身律法张，于上无瞒，于下无虐，身立而名家出矣。朕所谓良法也，谓用力少而致重多，故如是而言。何也？假以陆路转运，较之于舟楫之举，则百夫可代陆路十千人之艰辛，其所扰者少，其所安者众，生民得遂其生，岂不良法也！凡任此者，非忠君爱民之士，不可使之行。
今朕将欲用人而求之，惟尔某佥曰“可”。今特授某官。尔往无怠。以政来闻，则功录焉。
◇尚宝卿诰（少卿同与丞敕亦同）
宝乃乾符也。昔列圣握而统寰宇，故为神器，特谨以示信。然非忠勤无伪之士，安可职于尚宝者耶！
今命尔某为朕尚宝某官。尔当宵昼慎恭，使事密而隐，机潜而深，方可周旋于左右。尔其敬哉！
◇内外卫指挥司诰（使 同知 佥事 千户 百户同 卫镇抚所镇抚 敕亦同）
轩辕平蚩尤以制兵，列圣相传而有军职焉。所以军职者御侮防奸。朕虽薄德，敢不效先圣而安众庶。尔某职某官，今特授某官。既承朕命，夙夜毋怠，以称斯职。尔惟懋哉！
◇功臣庶子诰
古者赏有功，官有德，则爵分五等。其于世食禄者，必宗子承之，庶子则庶人也。
朕于洪武三年定功行赏，法前王之制。已后，于洪武七年，朕于暇中秉鉴窥形貌，已苍颜皓首矣。静思曩者发乌气壮，当群雄扰攘之秋，披坚宵昼，提三尺之铓锋，帅六军而四出，其野宿风飡，与诸功臣立命于白刃之杪，鏖战于猛士丛中，其患难之苦，朕备知之。
且朕有天下，诸庶子皆封王爵，立国方隅，惟功臣庶子未有所得。古者宗子承之而食禄，其后庶子无所存活者有之。所以朕为诸功臣庶子恐后无依，故敕中书都府，皆爵以流官，傥后有能捍大患而御奸侮，则功入世袭，不在流官数内。或不恭而怠事者，则律如宪章。果能慎守律于承平，若或遇国之患难而忠义凛然，威风大张，则功并己之尊长者，其享福之期必与国同坚。
今以某官某庶子某为某官，使知前人受赏功之由，而夙夜在心，方称任焉。钦哉，钦哉！
◇都指挥使诰（指挥使与同知 佥事同）
昔圣人制兵御侮，职其人者，非忠果之士不用焉。所以用斯者，近镇腹里，远守四夷。其当时之将，与士卒同苦乐，冬不围炉，夏不纨扇，料敌制胜，机无暇时。故有中国奠安，四夷宾服，所以为士卒者乐于戎行，以其教养如法也。
所以教养如法者何？夫教明旗鼓，知角金，使进退，熟而刺札，便弓之弛张，箭之端曲，甲坚兵利，骑勤习而知战，此其所以教之能者也。养者何？养谓不夺其给，不己劳而劳，不闲而闲，使有而有，不致违禁，此养之道也。
或云：当时之将，居边陲而临重地，先知地理之易难，布斥候于要害，专烽燧而告部下，备内奸外出，外奸内入，毋中敌闲。斯数事周密，虽与敌旌旗相望，彼安可轻得利而归！曩者之将备若此之为，方磐石国家。
今朕一寰宇，仿古人法，守在四夷，设都指挥使司，总方面之兵，非如前人，岂称委令！尔某父 兄前功在册，今特授尔某处都指挥使司某官。尔往。钦哉！
◇承宣布政使诰（参政同）
昔者二帝、三王之设官也，爵分五等。列国天下，使守其土，子其民，世世禄给焉。惟周诸侯不法，为秦所有。秦监周事，遂罢列国为郡、县而治之。
斯法也、制也，自汉承而行，唐宋皆然。元蹈中国，体之然也。郡、县之多，寰宇之广，其中书不能一一总其事，又设方面大臣，流其职，理方隅之务。所职之名，汉曰州牧、刺史。唐因之。宋改而曰安抚。元亦改名曰行省。此皆历代总郡邑而专方隅者也。
迩来朕有天下，更行省为承宣布政使司。所以承者朕命也。宣者代言之也，布者张陈之也；所以政者，军民休戚，国之利病；所以使者，必去民之恶而导民之善，使知有畏从。于斯之职，可不重乎！若非其人，则方隅之军民失所仰瞻；若得其人，则方隅之事，军足食，民乐耕，其鳏、寡、孤、独不失其所焉。不但如是而已，则朕虽菲才，德必张矣，国家磐石矣。
朕于斯，广访多搜，人皆愚下之愚，称朕之意者杳然。今某处承宣布政使司缺某官，尔某历事有年，佥曰“可”。朕特授以某处承宣布政使司某官。往，钦哉！
◇王府武相武傅诰
古者诸侯王居方隅，列土虽有多少之不同，其设官匡政则有大夫、相、傅之职，职必文武备之。所以用文武者，文以臻善启德，武以耀武扬威。然居安之时，或相或傅则不专操，其兵事在卫官。若入宿值日，其士卒之数有无，或如否常法，则相、傅点闸分明，毋使昼勤而夜惰。其相、傅如忽有警，则出为主将，傅与指挥。傅之入，不预兵，止怀韬谋以控奸顽。是谓设武相傅之道在斯。若非忠良而毅果，岂称是任！
尔某从征多战，开拓有功特以尔为某国相 傅。当精卫护之道，永王国，昌尔家。慎哉！
◇提刑按察使诰（副使与佥事同）
古者致太和于寰宇，遂生民之休息，政在列国。天下爵分五等，授法诸侯，使世守。而绳不律，则天王以时而狩，兼考政也。当时事简民安，故狱无囚滞之徒，野无怨声。
自秦并之后，设郡、县以治民，官无世守之心，乃有削剥之食。因若是，自汉、唐、宋以来，皆设纠察之职，分道以镇核之，若比古则不如，然得人以任，犹为美治。今按察司之设，岂轻授非人，以静方隅而振纲纪也。斯必得人，使权豪敛迹，奸宄潜踪，是其人也。
朕今以尔某为某处提刑按察司某官。尔其敬慎无私，公被一道。吉哉！
◇各处知府诰（同知与知州同）
昔君之育民也，体天地之造化，欲万物得其所咸亨，故列土以官之。使有德者永世禄及子孙。
於戏！当时之君，天地之德，日月之明，得圣人称，谓德相称也。然当时之臣，自列土之后，人不人，贤非贤，昭然矣。何以见之？且列土者使子其民，禄及世世，而称小国之君。无乃不才者，非其所有，而有敛取无厌，有十年而削土者有之，有三十年而泯号者有之，有二十年而覆命者有之，有五十年而禄及者有之，当斯之际，贤不肖晓然矣。
自周以下，秦并六国之后，罢列土为郡、县，历代因之。其司牧之官，无永守之条，故有铨选连年又未得人，然非君不得人，由人负天、君、民也。所以君知报而君天下，臣知报而名贤天下，民知报而乐于天下。若君知报，报天命也，所报者立法治民；若不知报，非君天下。如臣知报，报君命而又特报民也。臣所以特报民为何？谓禄出于民。若为臣而不知报君，则非臣天下；若不知廪禄出焉而报民，则非为民上于天下；若不知报君，而未审何功而官？若不知报民，亦未审何劳而食禄？若功劳俱无，却乃官、禄其身，古今未之有也。
今命尔某为某官。当立身务政，必欲知报，以格皇天之昭鉴。往署，毋怠！

[book_title]卷五 书
◇与元幼主书
皇帝特问元幼主曰：“自伊父子北往，至今每有人来，皆称‘流离无宁，衣食艰辛。’未知是否？诚如是，当较之于知命者，方乃可全。不然，东趋战而西殃民，丧已成之士马，图不可得之资，非善保者。果若不信，昔者彼居和宁，朕发六军卷甲趋三千里之战，果曾获利否？以此观之，当为己戒而自存可也。”
朕与彼，本为勍敌，何以书教之，莫不似乎有诈？不然。古人得天下，岂尽灭人祀？决不如是，所以继绝世、举废国是也。曩因彼先皇知天命而北往，遂得善终。
且中国实汉朝之故地，胡本不可久居。今我朝炎运方兴之时，若违天命而来犯，恐自就囚也。即目买的里八刺，非昔日买的里八刺，近二年以来，语言自能，发潜民间，见为牧童，彼若来取，即当发还，诚不有谬。今遣使特问，至当审之。
◇与元臣秃鲁书
大明皇帝记问元臣秃鲁曰：“上古君天下及名世者，至今历数兴亡，又非止一人。
前者元失其驭，群盗暴作，尔元君昏臣权，终不能定。朕乃平之。以致更元社稷，鼎治黔黎，今已七年，中国颇安。
且曩者兵戍北塞，遣将安边，不期耿指挥好杀、贪污，是致同人而异志，乃有小雪罕等畏死北往，实朕用人不当，非来归者不诚。今耿指挥累受刑责，法尚未巳，尔诸人还曾知否？只此可见朕之本情何如。
昔者朕被妖人逼起山野，不过匹马单戈，那有百万之众！今也诸番入贡，朕擅中国之富，戍兵百万，军民乐用。以此观之，朕非诚，可动神人乎！
尔聪明，宜详审。达者识之，天命有归，人不强违，此顺天者也。今遣使记问，余不多及。”
◇与元臣乃儿不花
大明皇帝记问元臣乃儿不花：“尔遣人大同来信，欲于平地驻札，意在臣顺于我，却虑前日犯扰边民，又恐不容。
朕思果有此论，是何言哉？孰不知古人之治天下，惟是安民而已。岂有怀私雠以伤物命！且尔等本元之臣，彼幼君流离沙漠，余气尚存，尔不得不听命。尔前日犯边，各为其主，尔何哉！去就之机在乎识时。今者入国观光，诚与不诚，亦在于彼。记至彼中，若有知运者，使上观乾象，下察人事，自取避凶趋吉之道，不亦美乎！尔其图之！”
◇与元幼主书
大明皇帝记问大元幼君曰：“顺天者昌，逆天者亡。古今通论如是，非新造之语。自古无千载国家，亦理之常也。
且君之父子当主中国之时，兵多将广，尚不能自持其权，以致上等兵多者意在莽操懿温，中等者颉颃日废生民，下等者东送款、西归降，剥民以供上下，君之父子曾一敕令而谁何者欤！
以今日之事君尚迷如酒酣，昏若重寝，所以不省者何？盖在至正之间，兵多将广，尚不能驾驭，又被逼挟。今之众，壮弱不过二万，流离边境，意图中兴，君之神谋，予不知何如耳。君能自度，今时之权，比至正时低昂若何？以此观之，岂不愚哉！君以万骑或八千骑，欲与全中原相抗，予又不知轻重若何！
予谓君明天理，若能悟我所言，必得一族于沙漠中，权时自为，或得善终。何以见之！君之祖宗，有天下者一百余年，养育之久，生齿之繁，以此恩此德观之，未必至于便终，此亦天理之常也。君若不悟，不效古人之事，他日加兵于彼，祸福有不可测者矣。
昔君在应昌，弃下皇子南来，已经五年，潜养乡野。今闻奥鲁去全宁不远，念君流离沙漠无宁，储嗣未有，故特遣咸礼等护送前去，庶不绝元之祀。君其审之！如不答而不省，祸将不远矣。”
◇与元臣秃鲁书
大明皇帝记问元臣秃鲁：“近者圣保自尔营中归，所云尔心意在不屈而不顺，将以为守忠道而为良臣。吾不知果然乎？若如其云，尔不成者有四，又将不得其死，甚不远矣。何以见之？
且尔素为元臣，累效力于王家，衅隙一生，君臣彼各，又将三年矣。以人臣论之，凡为人臣，君有难，为臣者不守君而自处远方，此臣耶？逆耶？此不成之一也。
方今彼元运终，天命不留，幼君昏而邪正莫可知，尔若固相而不离左右，久之，非为谗所杀，其流窜远方有不可逃。不成之二也。
即目孤处沙塞，步骑不满万数，部下者口无充腹之餐，体无御寒之衣，人将散而尔独不能居。不成之三也。
若严号令，律士卒，使饥寒逼身，不敢旋足，吾又恐尔为部下所戮。不成者四也。
果如吾言，不得其死明矣。当此之时，不知勒石于何庭？垂名于何册？以此观之，则忠顺两亡。其为丈夫之志欤？小人之迷欤？有此者，悔之晚矣。若以吾所言，以尔所自度，力不及，他无往，则开心助我，岂不待尔如勋！问不多及。”
◇与驴儿书
记谕元臣驴儿：“三月间，罕帖木儿火者归，言尔见于长峪驻札，又起营东北。然此将军果能终身事尔幼主，乃世间之美事，忠臣之道，人神共愿者。朕恐尔事有不得已，若入人彀中，奈何今尔所守疆封，与吾边将旌旗相望，甚不多远，若不通一介之使，则恐将军他日有进退两难，是为丈夫于世似乎无机；若通信使，进退自由，则有无穷之乐。若不从吾言，他日幼幼一失，尔群臣中强者自立，弱者从之，即为臣下之臣。以英名论之，美耶？辱耶？不然，强者自立，有不服者，必驱兵以并；若乃力不及，兵为人所有，命为人所害，妻子星散，身膏草野，比通一使进退自由，吾不知此孰丈夫之智耶？愚耶？将军若听吾所言，则结我为后着，他日遇难则来依，是其时也。”

[book_title]卷六 敕
◇谕太师韩国公李善长江夏侯周德兴江阴侯吴良等
古有移民之道，为产少而食多，所以狭乡之民，产少业薄者，被迁至所在，使得其安生理且厚，可见昔君养民富国如是，诚为良法也。
前者胡运衰，豪杰起，荡废中土，民不聊生。朕与卿等帅六军，东保江左，二十有一年。立纲陈纪，平荆楚、定吴越，中原席卷，将如律，民无犯。华夷一统，惟淮甸沃壤尽为萧疏。前者移江南民十有四万诣凤阳，使各农田而实地，以壮京畿。恐斯民之众，下人不能驭，特留卿等督责其事而提调之。
近闻南安侯俞通源惰事弗勤，辟田之役，拟作三月通算，日工一夫，止辟三分，皆不及半亩。于斯情状，未审何如？方今霜天在迩，正当二麦种下之时，若一夫不及十亩，则通源有异方之行，必辽海之外，未知悦乎？卿等开国老臣，特示以利害，惟卿督责之，是便。
◇谕岐宁卫经历熊鼎知事杜寅西凉卫经历蔡秉彛甘肃卫经历张讷等
敕尔西行，务持汉案，以便来闻。其余蒙古行移，从其自择。近知彼中事简，文案不繁，尔甚清闲。即目秋高，露坠结而为霜，衰草连天，又将飞雪蔽野，若不谙练，暴入其方，则肌肤为之折裂。若欲乐是方，度酷寒，惟狐裘可御。然此物，塞外边人之常服也。卿奉敕塞外，未及备行，今遣使驰驿，赍衣往赐，作御寒之用。设若备寒不固，又不可轻取上下，紊乱宪章，贻笑后世。卿当笃听朕言，善保岁寒。九年春交者至，尔归面闻。
◇谕征虏将军曹国公李文忠副将军济宁侯顾时及诸侯等
前者孟秋，敕尔舟行，代将军颍川侯等归，以解风霜之劳。八月，颍川侯已还。
自尔去后，至今又三月矣。即目季秋将尽，彼中动静尚不知，亦不见曾无的知元人消息否？若未知元人情状，当差的当人有机变者，跨轻骑数十，潜形深入，获彼之人；务知端的，不致疑惑。古人之用兵也，惟务知彼知己以为上策。
以朕细料，幼胡今年得种，羊马颇牧，彼中有达者，安得不以为苟延残喘之上计，且得养力休息。设若彼中无识者，舍休息之上计，驰疲乏之军，废渐少之骑，来寇边境，尔等慎督三军，一鼓可俘获俱尽。若彼不来，尔当坚诸隘，谨斥堠，潜形获讯，以静朔方。
◇劳辽东都卫指挥
沧海之东，辽为首疆，中夏既宁，斯必戍守。朕功未暇，乃有盖州诸将共意来庭，固守其地，以待朕命。于是整舟楫，特命指挥马云、叶旺等帅精兵东渡深、高、金、汤、盖、辽阳以安黎庶。
北夷罔知天命，屡害生民，旧岁冬十二月我金州，指挥某某，苦同士卒，战在当先，以寡敌众。辽、盖诸将，深谋扼险。惟尔辽东诸将忠义干天，得获渠魁，不负委托，宜镇方面。
於戏！练兵保民，在历代之必先；祀天地以会百神，欲人之多福。北虏无知，尚强虐善，岂宜道哉！
◇劳大同都卫指挥
古之守天下者，君慿臣能，故忠义之士，不待君督其事而自勤，是故功著史册，垂名不朽。
今朕有天下封疆，四际遐荒，各以臣守。卿当北镇，身被酷寒，昼驱驰于戎马，夜虑擒谋，心神俱劳而无息，朕甚悯焉。
今者首春气和，坚冰渐薄，塞草将萌，胡马瘦而弓弛。卿当解甲以候薰风，整雕鞍以待秋至，控弦执矢，观衅而动，卿其慎之以制人。
◇劳西河卫都指挥
卿守西疆，今已九年矣。恩威怀播于戎羌，号令严明于壮士，忠心昭著于朝野，朕甚嘉焉。时当初夏，特遣人往劳。卿宜慎恤边戎，晨昏毋怠。
◇劳海南卫指挥
南溟之浩瀚，中有奇甸，方数千里，历代安天下之君，必遣仁勇者戍守。地居炎方，多热少寒，时忽瘴云埋树，若非仁人君子，岂得而寿耶！今卿等率壮士连岁戍此，朕甚念之。今差某往劳。
◇赐诚意伯刘基还乡诏
朕闻古人有云：“君子绝交，恶言不出。忠臣去国，不洁其名。”尔刘基，括苍之士，少有英名，海内闻之。及元末，群雄鼎峙，孰辨真伪者谁？
岁在戊戌，天下正当扰乱之秋，朕亲帅六军，下双溪而有江左，独尔括苍未附，惟知尔名耳。吾将谓白面书生不识时务。不久而括苍附，朕已还京。何期仰观俯察，独断无疑，千里之余，兼程而至。谒朕陈情，百无不当。至如用征四方，榷坚抚顺，尔亦助焉。不数年间，天下一统。当定功行赏之时，朕不忘尔从未定之秋，是用加以显爵，特使垂名于千万年之不朽，敕归老于桑梓，以尽天年。何期祸生于有隙，至是不安！若明以宪章，则轻重有不可恕；若论相从之始，则国有八议。故不夺其名而夺其禄，此国之大体也。若愚蠢之徒，必不克己，将谓已是而国非。卿善为忠者，所以不辨而趋朝，一则释他人之余论，况亲君之心甚切，此可谓不洁其名者欤？恶言不出者欤？
卿今年迈，居京数载。近闻老病日侵，不以筋力自强，朕甚悯之。
於戏！禽鸟生于丛木，翎翅干而飏去，恋巢之情时时而复顾。禽鸟如是，况人者乎？若商不亡于道，官终老于家，世人之万幸也。今也老病未笃，可速往括苍，共语儿孙，以尽考终之道，岂不君臣两全者欤！
◇赐署令汪文刘英敕
古今名爵奔走天下豪杰者，愚夫未达，以其不知其志，罔识其意焉。
朕本农夫，家贫丧父母，灵及壮，可以作为。元天下乱，乘时得人，岁久众集，所以定群雄，平祸乱，臣民推戴为天下君。上尊四代为帝，坟称皇陵，以报劬劳，此历代必然之理。其设官尤重，所以重者，保山陵奉香火也。于此之职，朕犹未官。今汪/刘/姓者见勤农于乡里，其人尚未立名特赐之以名曰文/英/敕授从仕郎，署令卫护皇陵。
於戏！古者帝王以六行教人。尔善其一，尚逢如是，况备行者乎？尔文/英/可谨遵朕命，以传永久，以励后人。宜令，准此。
◇命功臣祀岳镇海渎敕
朕闻天生民而立君，君为民而立命。所以谨百神之祀，乃国之先务也。
朕与卿等，当群雄角逐之时，战胜攻取，非上天后土之眷命，岳镇海渎之效灵，安能如是！
今者新秋在迩，岳镇海渎之祀，理当报谢。古者君狩方隅，诣祠而祭。朕为新造邦基，民生方治，未获亲往，特命卿等代朕以行，奉牺牲、祝帛于神所。故兹敕谕。汝往，钦哉！
◇谕晋王敕
世之有血气者，未尝不以饮食为命。在常人则常之；在人上者，于饮食必重其事而精调之，庶无患矣。然饮食固为人立命，其饮食非操膳者，亦不能成其膳矣。若欲美而不伤，非精调者不可。
前者命尔之国，闻道中忽责操膳者，吾甚惊之。且吾气雄而志壮，率群英，平祸乱，未曾姑息。凡人有犯，轻重必使各得其所以。然惟操膳者，小过释之，大过详审而议之，若非犯分则又赦之，果犯分则罪而弃之弗用，若罪而复用之则祸矣，盖为保命之要也，故不轻易。
尔知吾操膳者否？止一徐兴祖者，操吾膳二十有三年，轻易不辱之，吾平昔甚不忍于事，于操膳切记忍之，保命也。尔当蹈吾所为，勿轻易，吉哉！
◇谕中书天象敕
洪武十年十月初十日，荧惑犯舆鬼，主冢宰凶，贵人当狱死，不尔则火灾。
朕尝切思上帝好生，故爱德人而象之，使省不觉之过，改故为之愆。特敕中书，使诸大臣皆知，务以德禳灾。就中亦为兵事正在西番，教河州严备御，恐无知肆侮。
◇命中书议律敕
刑部尚书奏：卿等众议，有司三考，若过不及，则律皆一百，徒三年。众议曰：“未当”，闻改同贡举非人，律罪止八十。朕知卿等于律详明矣。
尚书复云：市村小民行使伪钞，元律杖一百，倍追。今卿等欲以太重，将轻之。朕恐因小惠有大患，他日钞无用矣。以朕深思熟虑，律合如前，不许别议。其倒印钞而无律，欲收入漏印律，当哉！
◇命中书免浙西秋粮敕
洪武九年，浙西水灾，民人缺食，朕遣官验户赈济。至洪武十年，虽是时和岁丰，却言小民九年缺食，借利太重，既还之后，仍复生受。荷天怜悯，今年好收，若不将九年被灾之民全免，今年秋粮不足以救艰难。尔中书下户部，如敕奉行。
◇命中书诛户部主事赵干过期赈济敕
国以民为本，民以食为天。去秋，荆、蕲等处水灾，特差户部主事赵干前去早为赈济，何期抵所在，不念民瘼之艰难，却乃为一已部事之繁，假公在外，坐食廪禄。自洪武九年十二月至今，五月将终，方才赈济了毕，以致过期，饥民饿死者众。详情度理，法所难容，虽经断决，亦合处斩。
◇命中书赏赐北平等处军士敕
朔漠多寒，未秋，劲风先至。朕戍边将士必挟纩以重裘，方度岁寒。其北平、永平、大同、山西、陕西各处官军御寒之衣，早为之计。今六月将至，比使抵所在给与之，则草木黄落雁南宾矣。上、中、下赏赐，火速发行，毋稽！
◇命中书整理甲胄敕
甲胄之成，非易为而速得也。比成铁而成器者，艰哉！且铁之成，刳山取矿，链石成汁，凝精为铁，然后入良弓之手，千槌万剪，方乃甲胄成焉。若不时时整理，恐废前功。
今陕西之甲，其数甚广，差人前去，将见在水磨者，务要常川鲜明，有线穿者，当以皮穿，或临期而用，以便壮士俘囚肆侮者。
◇命中书诛知县高翼敕
朕闻天为民而生君，君为民而职臣，臣体君心而问民瘼，宜乎职焉！
迩闻颍上县知县高翼，视民不如犬马，既无察民之疾苦，而层檐峻宇于邮亭，若不就县诛之，恐神有怒。余者杖断役之。法司如敕而往决之。
◇命中书谕止安南行人敕
使者自安南归，即日奏陈安南人情礼意，其彼中动以侮诈为先，非以小事大之诚，乃生事之国，不可数令人往来。近有岁贡将期，尔中书速遣人至临境，止行人归，毋尚虚礼，令安南国王省己修仁。
◇命中书劳苗人敕
治国之道在礼，君子安、野人正。所谓无野人不养君子，无君子不显野人。
方今平定之初，往年来庭之人，当此之际，或畏威而至，或怀惠而来，日渐有之。朕恐三衙大臣失劳问，罔知缘由，使观光者素手而归，则恐礼君子之道未当。
且三苗之为民也，昔在尧舜之时，尚未钦服，虽有来格之云，不过暂朝而已。昨日颍川侯将至，苗人首目及解侯王来者，几乎轻易发行。理合重劳加赏，然后遣归，彼方必将来得人。

[book_title]卷七 敕
◇命中书西河等处种粮
尝闻凡有中国者，利尽南海。以今观之，若放通海道，纳诸番之微贡，从其来商，市舶之所官得其人，取合古征，则可比十州之旷税。
朕新定华夏，边戍劳民，西蕃之地中盐，所得之供甚薄。迩来三佛齐胡椒已至四十余万，即今在仓椒又有百余万数，可轻定价钱，出榜令好利者往西河及梅川两处中粮，可免腹里之民转运艰辛。若果可行，作急为之。
◇命中书劳袭封衍圣公孔希学
先师孔子，孙袭封衍圣公孔希学至京朝觐，尔中书下礼部，用心礼待。所有随行者，皆要欢心，勿使有缺。故敕。速行，毋怠。
◇谕中书却高丽请谥
朕起寒微，实膺天命，代元治世，君主中国。当即位之初，法古哲王之道，飞报四夷酋长，使知中国之有君。当是时，不过通好而已。不期高丽国王王颛即称臣入贡，斯非力也，心恱也。其王精诚，数年，乃为臣所弑，今又几年矣。彼中入来，请为王颛谥号。朕思限山隔海，似难声教，当听彼自然，不干名爵。前者弑其君而诡杀行人，今岂遵法律，笃守宪章者乎！好礼来者归，尔大臣勿与彼中事。如敕施行。
◇命中书谕高丽
自高丽国王王颛奉表入贡称臣，其表云：“子孙世世愿为臣妾”。何期数年之后，王被奸臣所弑！弑后叠差人来，来文皆言嗣王之使。为未知王之端的，拘使询由，又三年矣。朕不忍使者父母妻子悬望，特敕归还。未几，复差使至。却之不纳，使彼自为。人回，不逾数月，止称贺正贡马为由而又使至，称臣措表，皆嗣王之称，如此者五次矣若。却之不纳其表，皆云嗣王之所为也。
然朕观高丽之于中国，自汉至今，其国君臣多不怀恩，但广诈交而构祸。在昔汉时，高氏失爵，光武复其王号，旋即寇边，大为汉兵所败。唐有天下，亦尝锡封，随复背叛，以致父子受俘，族姓遂绝。迨宋之兴，王氏当国，逼于契丹、女真，甘为奴虏。元世祖入中原，尝救本国于垂亡，而乃妄怀疑贰，盗杀信使，屡降屡叛，是以数遭兵祸。今王颛被弑，奸臣窃命，将欲为之，首构雠怨于我，纳之何益？
以《春秋》论之，乱臣贼子，人人得而诛之。又何言哉？奈何前后五次，皆云嗣王之为，陪臣奉之！尔中书差人诣彼，问嗣王之何如？政令之安在？若政令如前，嗣王不被羁囚，则当仍依前王所言。
今岁贡马一千，差执政陪臣以半来朝。明年贡金一百斤，银一万两，良马百匹，细布一万，岁以为常。仍将所拘辽东之民，无问数万，悉送回还，方乃王位真而政令行，朕无惑也。设若否此，必弑君之贼为之，将后多诈并生，必肆侮于我边陲，构大祸于高丽之生民也。
朕观此奸之量必恃沧海以环疆，负重山固险，意在逞凶顽以跳梁，视我朝调兵如汉唐。且汉唐之将，长骑射，短舟楫，故涉海艰辛，兵行委曲。朕自平华夏、攘胡虏，水陆通征，骑射舟师诸将，岂比汉唐之为然！且遣使往，观问嗣王安否？如敕施行。
◇大祀礼成谕中书
立纲陈纪，治世驭民，斯由上古之君，立至今不过相承而法则焉。凡有国者，必以祀事为先。然祀事之礼，尝闻起于圣王，所以有周旋上下，稽首鞠躬，或进或退，献牲致帛，酹酒奉羞，甚为殷勤之至矣。若以朕亲行圣王之礼，法依奠位之仪，其于敬神之道无，乃亵渎而华饰之过乎？是反不诚也。
且人不诚者广，暂诚者有，永诚者少。若措礼设仪，饰过事生，礼繁人倦，而飨祀之神弗安，非礼也。昔孔子有云：“禘自既灌而往者，吾不欲观之矣。”斯昔礼过而且繁，所以仲尼特发是言。朕因周旋神所十有一年，见其未当，于是更仪殊式，合祀社稷，既祀，神乃欢。今洪武十二年，合天地而大祀，上下悦。若不敕中书下翰林，令儒臣纪其事而文之，何足以知上帝皇祗来歆来飨，福及黔黎者也！
◇谕秦王府文武官
王府设官，本古之道，惟文章之士以，匡王之性体，务欲端方。朕封诸子，颇殊古道。内设武臣，盖欲藩屏国家，备侮御边，闲中助王，使知时务。所以出则为将，入则为相。
因靖江王府官与指挥耿良不和，甚有欺凌指挥之意。于是令武相：若有警，出则为将，护卫指挥，副之；归则不管军马、钱粮、刑名，其军情事务，文武议之。但则闲中导王以善。其中书省草茅行移，是致错朕旨意，难为听命者。今后，如敕施行。
◇谕丞相枉序班敕
传曰：“刑罚不中，则民无所措手足”。今日序班奏：昨晚一使自山西至，一使自太仓来省。引进将至，与名姓，且曰：郎中教只于此处，候丞相提奏引见。已而终不见郎中复唤。于是不敢引见。是有丞相怪责，不由分诉，刑及二十而肤开，甚枉之。
因序班奏枉。试详之、若为上者教人正其事而后罪人。不行其事。此果刑罚之中乎？
◇谕山东布政使吴印敕
洪武十年六月二十日，御史台奏：山东按察司副使张孟兼，言布政司倒换钱钞事，来云：以民倒不许军倒，军倒不许民倒，若以如此为之，是布政司官有所作为，特与军民便利。诚可嘉尚。比之其余布政司官。坐视不问民瘼之艰难，意思如何？
今张孟兼轻薄小人，必是妄自尊大，以致布政司官观透所以为人，少有笑慢，以致此等小人不顾生死，阻壊公政之事，特来诳闻。今敕御史虞泰前去，将张孟兼杖讫六十，就锁项前来，再行问罪。敕到奉行。
又
易云：“开国承家，小人勿用。”用则“必乱邦也”。朕不聪明，以小人居大位，使当要害，致是小人恃要害，侮君子，害忠良。今观此徒，诚然有犯古圣人忌避不才之者。洪范亦云：臣下无有作威作福者。其无知之徒，擅敢大作威福以致灭亡。然自今已后，卿等独守前诚，为国为民，神天必昭鉴焉。朕更谓卿等言：勿畏强而自弱，勿恃大而眇小。于斯慎守，吉哉！
◇谕太师韩国公李善长等
世人之于世，虽聪明智慧得之于天性，然成人之际，若不教习而经历其事，恐于事未稳，纵使发行之后，自觉其非，急为之改，又恐不便。
前者朕特令东宫躬亲朝政，以练其心志。近者朕恐事不稳当，又行亲理，已数日矣。朕与卿等议：今后诸衙门一应事务，必合经由东宫与尔群卿等决可否，然后闻奏，庶得嗣君将来作有道之主。卿其依朕命而行之。
◇命知衢州府事文辐
尔文辐承朕命知衢州府事，奉公子民，毋造后愆，则汝嘉焉。
◇谕山西布政使华克勤
尝闻历代为官署政者，多被奸吏所侮，亦能作弊，互相陷害忠良，有乖国事。朕每听之，切齿忿恨。
近于六月十四日，山西布政使实封到来，内云奸吏无状。今就令布政司官明白省会缘由，于市曹中典刑，毋得犹豫不决。敕到施行。合杀者：徐瑗。其唐礼、吴鼎、任瑀、袁文礼四名，若可杀时，就便典刑。
◇赐文学赵晋致仕
孔孟之道，卿幼学壮履，虽在有元，君不卿用。惜哉！空怀抱而未舒也。
及朕继大统，物求方正，惟卿名播中土，特遣使召至，以辅储嗣。朕观周旋，未尝失仪，启沃之道谆谆，皆二帝、三王之制，若此以辅君，君非仁人，未之有也。
朕自得卿，宵昼有不胜之喜。奈何年已七旬。迩来闻苦老疾，诚为可怜。尝闻人、鸟将终，言善、鸣哀。况去家数千里，俄而有疾，岂不眷属之思乎！因如是，令卿归。
於戏！孔孟之道，卿能体而导人，名彰今后，亦此道之力焉。既行，当详审调理，释结自由，惟智人为之。吉哉！
◇命桂彦良职王傅
孔孟之为人也，乃一圣一贤。所以称圣贤者，自汉唐以来则称之。所以然者何？盖谓务怀才而抱仁，专博济以善天下。其为圣贤之称，非人强称，由阴骘厚而天地鬼神使然也。何当时无圣贤之称，而乃后世称之？此所以阴骘也。
且孔孟之贤圣也，当时奔走天下，志在助德者，以安生灵，使二帝、三王之道。兴何期事在七国纵横之秋，不能行矣！
朕观当此之际虽，圣与贤犹不得其位，如尔桂彦良心淳而不诈，本固执而不变，其为人也善，其为学也笃，使其通达变化，则无所取焉。若校之愚人及作聪明者，尔尚犹为能士也。
今晋无王傅，特命尔往职之。岂不思一圣一贤，在当时切于入仕，却乃不得其王佐之位乎？尔既往而至，其王府之事所以专者，祖训录为规，毋作聪明，务欲静安，毋干有司事。其助王之道，务扬善而使之以由善，常论不德之人，当使不履其踪，避其险恶也。于此切记在心，则王佐之才足矣。汝往，钦哉！
◇劳翰林承旨宋濓
卿去此数月，朕常思之。今卿来此，已一复时矣。朕恐失顾问、少劳劳，特遣礼部致食粮及酒有抵所在。卿当引觞而自酌，美食肉以养神，方称朕报劳之意。未审悦乎？
又
以臣事君之道，固宜虔恭不怠，然得休官于家者，今古几人？况致仕者，非寿高寻常，德迈群职，安有是耶！
卿福膺永寿，精力愈加，自致仕之后，每岁来朝，甚感朕心，不忍使驱驰数千里而来觐，已敕礼部赐食米肴醴，卿当自育高年。故兹敕谕。
◇谕辽东备御
兵戍辽海已有年矣。虽曰农战交修，其航海之运，犹且连年未巳。
近者靖海侯率舟师，广重载，扬帆东往，所运甚大昨晚忽闻纳哈枢正欲整兵来哨，已被叶旺中途阻归。因此而料，彼前数年，但凡时值暑天，胡人必不策马南向。今将盛暑，彼有此举，大运既至当。火速差人星夜前去，云以备御，然后上粮则无忧矣。
◇谕群卿督工
尔群卿等督工已有日矣。工将成就之期，更当善抚梓人早为完备。
明旦，实朕父母劬劳之时，前人皆称万寿节。日往年为有司因此而扰民，已下令止之。尔诸人来日勿以此而怠务，是谓不可。明日皆不许离工作所，犹当谨之，毋怠。
◇谕宁夏卫指挥耿忠
人居天地间，凡智者，必慎修天爵而勤于人爵，则祸无门而入，福可得悠久也。
洪武十一年四月二十九日，西安都司报宁夏地震，且久时刻，数之将过半日，其所灾者，颓城壊屋，于灾异可谓甚矣。
尔耿忠乃功臣之子弟，前者为不循轨度而有罚焉。今降职敕守极边，所统者皆非惯战之人，亦非忠良之士。为首帅者，若恩威有归着，则必事乃成、功业就；若恩威谬有归着，则恐有变。切防此等阴构外寇，宜宻察之。
方今天下大定，尔所统军内多有小巧智术者。当秉心以正，毋为所惑，则无患矣。故敇谕之。
◇劳临洮卫指挥赵琦
西戎北虏，顽不遵化，每调兵讨，皆俘获来献。虽节次总兵官运谋筹算及诸旧将用命，以致如是。其指挥赵琦，世为藩将，累朝皆有勋而致名。今琦自归附以来，奋身将队北征刹罕脑儿，西征甘肃，又西南追伐朵耳只把于安定王地。方今遍南征川、藏，皆从征勤劳，特差内官前去，有官羊所在，令留二百羫赐与之。所司奉行毋稽。
◇谕辰州卫指挥杨仲名
兵以恤民为重，伐暴当先。三苗不遵教化，朕命尔杨仲名帅兵讨之。但知兵行日期，其所到去处，至今未审何处？特差内臣吴诚诣军前观兵说话。尔其遵守施行，的当消息，令人来报。
又
三苗种类不仁，自古帝王多抚而不能遵化，以致累世为良民害。今年朕特遣尔杨仲名率兵进讨，果有韬略。十一月初一日飞捷至京，不觉朕心欢悦，是命内臣尚履奉御吕玉亲诣军前观兵阅胜。尔其用心以制人，勿怠，吉哉！
又
三苗无道，负险重山，既不同于人事，甚不奉于天时，屡起盗心，久为民患。今命尔杨仲名为总兵官，率辰、沅等处官军及土著隘丁兵夫人等，相机进取，以消民患。尔其深制人之韬，以称朕意。其辰、沅等听调官军，悉遵节制。违者以军律施行。
◇谕安南使臣阮士谔
尔阮士谔入贡来朝，久驰山川，其劳甚矣。今命尔归，复达尔邦，当与叔明言：昔者安南国君陈日熞荒昏，以致灭亡。然既亡之后，国中多事连年。今王若不德胜前王，又恐宗社不安。若欲久安之道，务以仁治国，毋以虐为政。傥有小愆，当自省修德以释，则可回天意。
◇谕元丞相驴儿
洪武十一年六月、七月、九月，三次遣人北行：两为吊祭，一为与卿等行礼。自去至今，杳无归者。正念不知存亡，忽十月二十四日，边将送至平章完者不花。朕于边将甚是可怒，见遣使道经本处，而乃擅将平章取，来岂不失信邻邦！为此，令平章完者不花回。恐路途有阻，特差内臣一名同行，直抵丞相下处，见了才方是好。且内臣存亡，或送北行，或就彼诛戮，或使南来，卿以智量之。
◇劳袭封衍圣公孔希学
卿家昭名，历代不朽，富贵永彰天地间，乃由阴骘之重。云何？以其明彛伦攸叙之精微，表万世纲常之不泯也，故若是。卿常思祖道，可动人天。
朕闻卿来朝，已敕中书下礼部，使所用如意。未知给否？虽从行者，务要欢心。故兹敕谕。
◇谕年幼承敕郎曹仪及给事中等省亲
朕闻上古至智之士，所患者五焉：患同庶人而不超于庶人；患无学；及学；患不齿于志学者；虽齿于志学，患无官；及官，患不忠于君；即忠于君，患不能尽孝于二亲。昔智人患此而豁然无患矣，此其所以智也。
尔承敕郎曹仪等，初，有司以生员选入国学，已异常民之子矣。未及数年，授之以官，不止齿于志学，又出于同学者矣。今各言归由，有云省亲者，有云家无尊长，往挈妻孥而来居者。斯二者，人之大伦也。前五患已畏而行其三矣，惟志与忠未审若何？果必欲患其志，则当思孟轲三五鼎之厚薄也，民之享也。无鼎，乃微官之享也；有鼎，乃贵智士。既知有鼎食而贵，则必远寒微而忠君矣。尔往，省悟之。吉哉！
◇赐魏鉴等守服家用
朕尝思之：昔古创业之君，必由群英而兴，又必以贤能而治。尔魏鉴，曩职炎方，虽岁月未久，亦不见赃私以干宪章，纵使古之贤洁者，不过如是而已。尔臧哲，曩职桂林，虽岁月未久，亦不见赃私以千宪章。然尝闻饮酒太过，每有失焉。且古人欲全其身名者，若一德不备，则日省月修，必备而后已，所以贤能也。卿年幼，以其无酒施设，一应事务，已能者矣。　尔徐中，曩守案牍，虽职事之微，而乃身居势要，未尝以势要临人，亦不见赃私以干宪章，纵使古之贤洁者，不过如是而已。自卿守服至今，朕未忘也。倏经许时，恐所用艰辛，特差人赐卿魏鉴、臧哲米六十石，钞二十五锭。徐中米五十石，钞二十锭。为守服用。卿当恪恭以孝，服满来朝，分理庶务，为生民福。故兹敕谕，想宜知悉。
◇谕高丽使回
尔来者，承奸之诈，不得已而来诳。今命尔归，尔当谓高丽祸首，言朕所云：其杀无罪使者之雠，非执政大臣来朝及岁贡如约，则不能免。他日取使者之兵，岂不知沧海与吾共之！若不信吾命，则以舳舻数千，精兵数十万，扬帆东泊。特问使者安在？虽不尽灭其党，岂不俘囚大半！果敢轻视乎？
◇谕曾秉正等
孔子有云：致知格物。物格而后知至。所以累朝名臣及士夫君子，能成其名者，皆因履此道而不妄，故美矣。
今尔曾秉正等，职专详审内外文书当否，奏闻行止，是其务也，别无相干行移。其正官首领，官吏皂隶，皆应设之人，已有员数，其奏差之设，非所宜也。
且奏差之职，奔走四方，传递公文，方是用而展其功。今不当有而有，影射顽民不当差役。况使居幸位，食廪禄，非助君之道，故敕台以问之，非君命而为理乎？职专可否而已，非道乎？
◇谕罪人曾秉正
朕观昔帝王之用臣也无疑，而臣有奸者，奉君多智，是有作聪明之举，探人主之意，因是罔知所以，是非喋出，离间亲亲，斯古人所以陷身没姓由是。
尔曾曾秉正资聪敏，干办且能，方今出庶民，习儒业，果若是者罕矣。所以尔在职时，凡有言计，朕尝听从。何其计出多端，自欲深根后程，乃有效古杀身之奸，岂不愚哉！
且鳏寡孤独，古圣王恤此以为先。尔诵圣人之德，学贤人之心，其是非晓如黑白，却乃不守所学而构殃于身。朕向怜才能，免死免窜，使还乡里。尔鬻四岁小女，声曰：“为资以归”，是其心之正也乎？于此之际，不才之机可见矣。所以昔人有云：“君子绝交，不出恶声；忠臣去国，不洁其名。”尔何如也？今尔既不能为人之父，实难种于世，故阉之。不致生人陷人，是其罚也。
◇谕中书赈济京城孤老
今春雨雪霏霏，经旬不止，严凝之气切骨。朕思昔居寒微时，当此之际，衣单食薄，甚是艰辛。此时居九重，衣貂裘，觉寒若是。其京城孤老，又不知何以度日？尔中书下府尹令，各三等给盐，以十斤为上。如敕施行，毋稽。
◇劳河南府守戍陆龄
西崤函，东虎牢，龙门襟其前，黄河带其后，四险固，其守疆不言可知矣。然卿戍此地，勿以四险为必然。昼当勤率军于屯所，夜则慎守城隍。身心虽劳，必终世而无患。可为全人矣。敕至，严号令，远小人，亲君子，勿蔽下人功。
◇谕太师李善长敕
尔太师韩国公李善长，昔当扰攘，挈家草莽，仓皇奔走，顾命之不暇。时朕帅师东入滁阳，尔迎道以从事，待以腹心，用如手足。朕无上智于尔，尔或小疵，置之不问，遂成名世之英才，无乃朕忘相从之久乎？非也。朕报功之诚，惟人神共知。
今卿年迈，故精力之为可期，不审为何同小吏而枉功臣，而乃夤昏定拟诡语，符同朝奏，此非臣下之当为。传不云乎：人臣无将。况国有定律，奏对不实者杖，以心欺诳者斩。卿谋欺诳，法当斩首。然行赏有誓，尔当三免极刑。今无患矣。止削禄一千四百石。尔其听之：克谨后诚，庶有嘉贞。故兹敕谕。
又
昔者人臣修身洁已，静性存公，确言行之相孚，端表里之如一，然后匡君未善，以治生民。未闻符同小吏，构词饰非，惟以欺诳。及至事觉，意在舍身受责，恃顽强巧，而面对无知，此岂智人之所为！朕若怀猜笃疑，思古奸顽之不善，务要防微杜渐，尔何生焉？前本降敕释尔所犯，为尔冥顽，复加若是。今闻认已之非，为朕悯相从之久，思姻亲之重，枉法以恕。尔其怀之。故兹敕谕。
◇劳江阴侯吴良
昔者朕与群雄争命，卿藩东鄙，既而往戍，高深城隍，沃野开辟。当是时，朕用事于荆楚，乐无东顾之忧，遂灭荆楚之妖。虽诸将效力于西，卿保东藩为重，终首尾，内奸无出，外奸无入，可谓智矣。天下平，卿爵侯封，乃朕报功也。
前者第七子榑封为齐王，特与卿结姻，就命卿如齐，肇造宫殿，今将新年，遣人赐酒礼以劳。齐王幼而无知，亦也专人行礼，若体之欢心，则英豪之气畅矣。故兹敕谕。
◇劳致仕承旨宋濓
卿多积德，以致高寿康宁。虽居致仕，恋阙之心甚切，不畏严寒，年必斯时而至，特赐日用。故兹敕谕。
◇谕翰林修撰刘泰
朕闻孔子之论孝也，亲在，游必有方。斯可谓孝矣。其人子之道，仲尼明之。
朕昨与卿暇游东苑，与之语。询及尊长眷属之几，卿对昔之族属甚广，因兵大减，亲戚杳然，犹存卿与老母，老母方今八十有奇，除卿外别无侍养，见居淄川。卿云至此，朕心有警。
吁！“哀哀父母，生我劬劳。”今虽君天下，育万民，二亲已逝，恨不生全，得奉温凊，梦寐于心戚戚。卿母年迈，云无他养，岂不动孝者之情！因是敕卿自意，若欲奉来就养，或弃职往侍，皆从所由，勿拘。故兹敕谕。
◇命太医院官代职
医善七表、八里及观、听而诊视者，尤不如时运之亨泰，病者之命坚。若御轻疾而捍浮疫，则医之善也，民知医之妙也。或医之运蹇，纵是轻疾，亦不能愈也，必待他医而方瘥。审斯医者、病者，安得不有数焉！然或有回生者，亦不可知，盖出乎寻常之外，则人莫知其所以然也。
前院判郝志才医行濠梁，时朕病笃，其郝志才针以调其气，药以理其中，以当时言，之不过回一微命。耳今则君命也。此果医者能耶？朕命坚耶？不然，彼医与朕必合乎天理而有是焉！故职医官数年。今寿高，筋力不能自强，特敕子代，令其致仕。
未几，院使葛景山、院判郑德，亦以年迈，皆以子代。然官于位者，以三年为满。今葛景山职上官十余年矣，今以子居左判而代其职。其郝志才之子升院使，郑以子袭其位。其刘、李虽劳已深，正居壮年，弗代。余有老医林、陈者，未有深功，年虽有寿，弗代。中书吏部，如敕奉行。
◇命道士祭岳镇海渎
岳镇海渎之祀，今年秋报之礼，特命尔效仙人等诣神所在，奠以牲醴、祝帛。尔其一乃心志，必欲神交。汝往，钦哉！
◇命使赍帛祭历代先圣
朕惟历代先圣，立纲陈纪，相继为君。朕制祀礼已有常规。今秋在迩，特遣尔奏差某等，体朕至意，赍帛各诣陵所，命有司涓洁致祭。汝往，钦哉！
◇命中书召李思迪
前丹徒知县李思迪，为牧守县治，而乃不仁，死于非命者，而纵凶恶。法司究其由，而无赃私，一谓迂所误，一谓贪吏之所侮，无干偿命之条，而当失入之法，杖贬炎方，已数年矣。中书差人，特敕召还职国学，以训生徒，使终天年。如敇，毋怠。
◇命中书礼部访求卜士
昔在列圣之时，群贤济济，皆耳聪目明，日究方寸，惟治世安民。阅册之所载，睹岁月之所行，甚哉！以勤之所以，以公之所以，终日乾乾，履道不息，无不及也。
凡兴民之利，除民之害，虽耳聪目明，下愚有所不及，犹谓恐之，而且见疑，斯所以圣贤亦不自恃，其能特设无上之诚，幽通鬼神，决兴息以福民。书不云乎：“七，稽疑，择建立”。斯用卜筮者也。斯所以钦天畏地，意在幽通而黙相之，此其所以用天理者也。
朕当大位，缺斯卜筮以决惑疑。尔中书礼部行诸布政使司，广访多求，至朝验用。故兹敕谕。
◇问中书礼部慢占城入贡敕
九月二十五日午时，直门内使报占城国王所进象、马，至于承天门，合无发付，何该？朕闻知，甚难容辅弼者。
且朕居中国，抚四夷，若夷有诚从者，必以礼待之，若肆侮者，必异处之。前者爪哇非礼，所以贡物不以礼受，但拘收而已，使者囚之。其占城来贡甚诚，王非侮我，行人方物既至，则当陈设，晨朝以礼而进。今不令使者进献为何？宰相之职，出纳朕命，礼接百僚，今以重事视为泛常，岂不法所难容！特敕尔等自思，果何理道哉？
又
敇问中书礼部，必欲罪有所归。古有犯法者，犯者当之，此私罪也。
今中书礼部，皆理道出纳要所，九月二十五日，有慢占城入贡事，问及省部，互相推调。朕不聪明，罪无归着，所以囚省部，概穷缘由。若罪果有所归，则罪其罪者，仍前推调，未得释免。
◇废丞相汪广洋
敕谕：怠政坐视废兴，丞相汪朝宗，虽相从之久，初务事军中，凡有问，则颇言是非；不问，则是非黙然不举。既入台省，叠至两番。公政不谋，民瘼不问，坐居省台，终岁未闻出视。兴造役民处所，工之巨微，茫然无知，有问无答。奉祀诸神所在，略不究心。自居大宰之位，并无点督之勤，公事浩繁，惟从他官。剖决不问，是非随而举行。数十年来，进退人才并，无一名可纪，终岁安享大禄。昔命助文正于江西，虽不能匡正其恶，自当明其不善，何其幽深隐匿，以致祸生！前与杨宪同署于中书，宪奸恶万状，尔匿而不言。观尔之为也，君之利乃视之，君之祸亦视之，其兴利除害，莫知所为。以此观之，无忠于朕，无利于民，如此肆侮，法所难容。差人追斩其首，以示柔奸。尔本实非愚士，特赐敕以刑之。尔自舒心而量已，以归冥冥。故兹敕谕。
◇召前按察副使刘嵩职礼部侍郎
奸臣弄法，肆志跳梁，拟卿违制之责。迩者权奸发露，人各伏诛。卿来，朕命官礼部侍郎。故兹敕谕。
◇召山西左参政偰斯职吏部尚书
保身固位，无补于君者，甚非良臣。卿前朝之名家，今事于朕，已有年矣。于事未见刚明，迩来露其过。若欲究之，虑恐可惜。特赦尔过，取任吏部尚书，驰驿前来，毋稽。故兹敕谕。
◇命户部定俸禄
稽古建官，略知等第，其于品级次序，自汉以上未闻有是，所以汉官之制，以食禄列等差。其品之礼始于魏唐，因之以辨服色，禄之重轻，亦法品赐食之。
朕观古之无品也，则以禄为式，是尚质也。惟魏之定品，是尚文也。其于文质之道，虽华朴之有殊，亦模范之可经，守之不紊，履之不烦。
今也任官惟贤，食禄法品，勒石昭示，命户曹司之，毋紊轻重之条，依期而给与之，斯至公之良哉！故兹敕谕。
◇赐翰林编修张美和致仕
朕观古之至贤之士，修已行仁，以为时君之用，否则独善其身而终天年。或尔著书立言，传之永久，以训愚顽。斯若是者，虽不显于当时，而光于后载，以其德重而意纯，故不磨也。
尔美和历多难而无易从，笃先圣先贤之至善，斯非泛泛之可比，愚下之可知。云何？盖昔元纲之方弛，英雄角力于江右，他非至圣者，朝东趋而暮西就，杀身者众，苟全者寡。方今在学职师者群然。迩来命有故者京师弗居，许以自实，不旬日间，各言因由者甚广。朕命弗留，十去八九，独卿侍朕左右，日与同游。正欲询问古今典礼，以沃朕心。然观其所以，终是年高，不能自强。何以见之？因首步同童，不忍任之以周旋，以卿归老。然卿去此，朕将谁从？
於戏！千载一遇，古今之通言，全于善解者罕之。今卿始也良，终也善，不亦美乎？
◇赐吏部尚书刘嵩等致仕
君子之生也，莫不由父善良而母淑德，专慈爱以训成。已而壮矣，则志于四方，若或时运之应期，致君垂拱，利济群生，斯一仲尼之道。其先贤者，岂独名于千古！
卿等学问过人，善备剸繁治剧之能，今各年高，或当智盛者，正宜助朕措安，奈何昔新造之初，纲维紊乱，误罹宪责！迩者人神有变，朕于寝食不安，命卿致仕。
於戏！克己消愆，君子道长，匿祸含冤，小人罪甚。卿等去朝，必坦怀而端志。故兹敕谕。
◇命王圭职翰林典籍
昔者哲王，善由贤出，智由能生，所以礼贤待儒，正欲论道经邦。
前者御史吴兴宗以尔王圭学问优长，德行兼备，内外如一，朕允所奏，差人诣舍，以礼来朝。圭今至斯，年已六十有八。比吕望之兴周未老，较之公孙弘助汉正壮。然朕观圭之精力，若与之同游论道，登眺佳景，游目骋怀，则决不能同往；若职以翰林典籍，坐院中，有宣则至，或问则答，是其宜也。圭职虽小，朕命东宫赐坐，闲中讲道，悉尔丹衷，沃我储嗣，于斯可乎？果如朕命，汝往。钦哉！
◇命御史审决罪囚
西风坠露，肃气当权，凋宜其所凋，荣宜其所荣，斯二仪之常经，亘古今而不异，未尝倒置者耶！
今以尔监察御史某出巡审视，以决弃市者。尔慎法凋荣，毋获罪于人神。故兹敕谕。
又
风摇木落，露结将霜，斯化机之权，由此而当时。故所以显荣枯，应节侯，孰物能背是理而久长者乎！必当理而承候弃市者决焉。
今命尔某于某处审实干宪章者。尔慎法天时，则阴骘焉。汝往，钦哉！
◇劳致仕营田使马世熊敕
卿州里长者，本镇乡人。昔于扰攘之秋，孰知天命何如？所以无知者异志，或从张，或他往，斯人辈虽皆乡里，意不我从，皆已灭矣。
当是时，惟卿与单夏、胡四翁，独不弃乡里之寒微，挺身合意，率众来从，朕甚嘉焉。
尝闻福寿康宁。迩者忽闻微疾，未知痊愈否？特遣内使劳尔羊、酒，为成穆贵妃以报生前之恩。卿其乐之，永为多福。故兹敕谕。
◇命群儒议建言事敇
昨忽闻沙门上言，自云为教门事。朕弗许而囚禁之。少时，开书视之，实为本等宗门，所以言僧多不奉敕，污处同俗。况僧寺田粮役重，特上干朝堂，意在免僧寺、道观税粮、差役。有此无知，令左右究其所以。
是僧昔职运司典史而上言，朕欲进人言，擢为县牧。而乃不循轨度，居徒役，遇宥而归。其人志不力田，业不商贾，窘于乡里。于是乎去须发，作沙门，所以特与僧便，因是朕责之。且本僧昔役运司，而不能清煮海之课过；擢为县牧，既不询民瘼而干宪章，侥幸遇宥。观斯情况，补朕之功甚少，蠹政害民之心如渊泉焉。令收入禁。何如处之？请决。
◇谕王本等职四辅官
朕观上古君臣，必正直无私，心同气合，方乃上悦天心，下忻地祇，致海岳效灵，于是乎经邦论道，永安社稷，利济生民，臣亦昌焉。
朕本寒微，遭胡运之天，偶与诸雄并驱，逢多难，遇深艰，率英俊，自中土渡江东来造基。于是君天下，子庶民，十有三年。朝无辅佐良臣，以致道乖政靡，弗获太平。于是访近臣而求士，得尔诸儒来朝。朕欲洗心涤虑，与贤者志同，永安寰宇。今将旬有余日，彼情难知，丹衷无究，若或用之，傥心怀异志，无利济之诚，则昊天昭鉴，加以祸淫，又何救焉？故敕尔群儒等，若果心无异志，诚可会神，与朕同游，以安天下。故兹敕谕。
又
昔有莘耕者为政，社稷永安；傅岩之野者在朝，君仁民康。斯二贤，叠出于殷商，致君六百年之大业。是贤者，虽处同出异，其忠君济民之道一。
然朕政未施，访近臣而求士，召尔王本等来朝，命为四辅之官，兼太子宾客，位列公侯都府之次，必欲均调四时，德合人天。卿等慎之，同安盛世。故兹制谕。
又
卿等受斯重任朕，与卿等民生击焉，可不重乎！且卿等昨为庶民，今辅朕以掌民命，出类拔萃，以显父母，岂不天人交庆！
於戏！慎哉！二仪之敬，事理无乖，心常格神，言常履道。故兹再谕，想宜知悉。
◇谕四辅官王本毋陪祭敕
祀神之道，非会人也。古法：刑、丧不预。祃旗之祭在迩。卿极刑。毋列班。
◇问断事官敕
五常之道重，莫重于君臣、父子。然而夫妇之道犹为甚焉。
迩来关中、汉中民人告失妻于妻家，数告，有司不理。其夫亲捕奸夫。今有司止将奸夫作私茶为由解赴京师，不以略人妻女为重。朕特命尔理，今不见来闻，果何询焉？敕至，晚朝来奏。
◇命方常职御史敕
朕闻昔人怀才满腹，抱道衷盈，一时志不能伸，致是窘于衣食，困于羇旅。一遇君者用之，竭忠报效，务公无私，终世不忘其恩，特致君称仁于海内，固为贤者矣。
尔方常自云窘于生理，来朝，今命尔为守院御史，出纳一道之务，深察幽微，敷奏毋隐。
◇谕祭酒乐韶凤敕
文庙之设，是尊先师也，因之而国学焉。所以历代以之而训君嗣，教公子也。观斯所以，不为不重。故哲王必选名儒以导学者。
今朕法前代，命尔乐韶凤承是师范，阐扬博通，使幼者记，壮者解，毋怠寸阴之工。不但称此职任，甚有补于朕政。若此，必后贤之济济焉。汝往，钦哉。
◇谕国学师徒
古今贤能，首以学为本，次特以操持辅弼其所学。斯二事既行，则善名于两间矣。
然以今言之，则学有先后，人有灵愚，所以曩之学者为今之所习者师。惟师者，模范其志，竭胸中之所有，发世之良能，不隐毫厘以训所习者，未闻物不一于规矩而如式，人不律师教而良能。以斯论之，人之循理，物之如式，必规矩而教之者矣。若师隐知晦善，罔尽师理，则罪怒人神。若学者非究心宵昼，必欲至知而后已，又将艰为人于世者也。
朕所谓师必尽师者之礼，学必尽学者之诚，敕后否此，责有归焉。所以学者学其所至善，操者操其所不齐，持者持其所真诚。三者备矣，奚愚顽者耶？
昔仲尼入周庙，阅西阶有金人焉，三缄其口，斯所以戒慎妄言者，如或理道之词，未尝拘禁。今去古既远，失其所传，反以此而助奸愚，愚愈觉修道之教不明也。
且以李思迪、马懿言之职，当谆谆切切而训者也，而乖理纵非，果诚相信乎？斯不但非理，而又甚不知忠义而报人者也。日召同游，朕所慕者，慕其所学，望其时忽有言，使朕得闻嘉言善行，不亦乐乎！而乃非有所问，终日缄黙，有时遣侍东宫，暂游时刻，朕欲彼时发先圣之幽德，以资后嗣，及其至所在，亦缄黙不语，但瞠目视之而已。或傍有言书者，则因而问及，不过就他人之所言以答，毕后，未尝效诚补其未知者也。此深其所学，秘其所操耶？抑持其所能，务独善其身耶？其怀奸伏诈，朕所不知。因是故敕师徒必达操持之所以然良能矣。
◇谕幼儒敕
洪武十二年春正月，朕于暇中观幼儒，权官人皆空度光阴，略不见志出于群者。且诸人年俱未满三十，所读之书，不解旨义，其于字也，少知运用，束手闲目，一日一日而已。
呜呼惜哉！孰不知光阴不待人之逸也，所以自幼渐壮，自壮渐老，自老渐衰，自衰至于殁，终无立行名身之道，而乃同于常民耳。可不嗟乎！
于是命内官给纸笔，令其各日进先儒古文一章，特以习熟，期将来之善作，或四书一章，使诣前而讲，以观利钝，导迪理道也。
明日，人皆以文书来进。其文多韩柳，书皆孔孟。朕听观之间，展转艰问，其幼儒多寻行数墨者有之，粗知大意者有之，细察寻行数墨者，岂不同于愚夫者也！其粗知大意，不究其精者，是同于无志也。何以见？盖于马退山茅亭记，见柳子厚之文无益也。而幼学却乃将至，且智人于世，动以规模，则为世之用，非规模于人而遗之于世，亦何益哉！
其柳子厚之兄司牧邕州，构亭于马退山之巅，朝夕妨务而逸乐，斯逸乐也，见之于柳子赞美也，其文既赞美于亭，此其所以无益也。夫土木之工兴也，非劳人而弗成，既成而无益于民，是害民也。柳子之文，略不规谏其兄，使问民瘼之何如，却乃咏亭之美，乃曰：“因山之高为基，无雕椽斵栋、五彩图梁，以青山为屏障。”斯虽无益，文尚有实，其于白云为藩篱，此果虚耶？实耶？纵使山之势突然而倚天，酋然而插渊，横亘其南北，落魄其东西，岩深谷迥，翠蕤之色缤纷，朝莺啼而暮猿啸，水潺潺而洞白云，岚光杂蕊，旭日飞霞，果真仙之幻化，衣紫云之衣，著赤霞之裳，超出尘外。不过一身而已。又于民何有之哉？何利之哉？其于柳子之文，见马退山之茅亭，是为无益也。其幼儒无知，空逾日月，甚谓不可。戒之哉，戒之哉！
◇谕群臣务公去私
朕观孟子对尚志，所谓志者，谓人处世同民，随群逐队，斯常民也，故超出之。所以超出者，去诸不善而行众所善，然而尚为寻常之善，若于志所由来，必为无上之善，斯乃志之尽矣。所以古重务本而去逐末。汉令商贾技艺不衣锦绣、乘马，特存斯贵，以重有志君子也。
朕自即位以来，十有二年，设官分职，各务所司，终未见人，但见身受重名，怀私在职，或忘理众务，心在贪商，或贿赂公行，不知身名之重，俸禄之优，以致杀身。书不云乎：“人心惟危，道心惟微。”斯圣人授心法之要，贤人悯愚顽，特纪册以教后人。至今顽者不行，愚者不悟，虽有聪明者，怠无尚志，泯于崇功广业，愚顽每被杀身。
古人之尚志，在务功名，匡君之政，济人利物，今之人不然，惟在怠尚志，务易利，专速达，此所以人心也，启之未尝，善行之必殁身，以其利之易厚，不知害也。
道之说，日行月纪，终身不忘，兼善之德，务欲超出，建崇功，累广业，行斯数，事身名世，家厚禄，其德似薄，其达似迟，斯小人之见若是也。昔圣人以为无上之道，故行之。是以孟子专尚志，小人难之。
今之官吏，有不才者，巧以舞文，奸以弄法，紊乱条章，是致身不名世，家不丰荣，殁身而后已。其立心尚志，有何艰哉！故兹敇谕。
◇谕举到人材
天之所以命人主者，为蒸民之重，所以命者，命其必治者也。若以天人量之，则天道远，人事迩，以此言之天，何命人主者，不贰其命而能成之，何也？此所以天道幽微，下察无遗，其神妙鉴观，必非一朝夕而辨是非也。
今朕菲材，承上天之命，法古之道统，育黔黎，宵昼自思，人心之险，奸顽者众，数制弗改，将焉奈何！故敕有司访贞士，授之以官，使职守所在，为民加福。何期授官任事者，忘修福民之德，务在循私残害其民。当犯之日，殊古制法，纵之以宽，若非生成志人君子，其学道慕贤者，莫不从而肆欲以由之，所以谨法如古，犯者律如条章。然虽如是，其作聪明之徒及愚蠢之辈，终莫可禁。此令谕之不明耶？抑实有司所举之不当耶？
迩者中原、江西各布政司，皆以贞士至期，已有日矣朕。不暇亲问，特敕问之。彼贞士人皆庶民，岁受官役，朝廷得失，有司利病，莫不周知。若既知朝廷得失，有司利病，朕授尔以官，当匡朕之失，去有司之病，则彼为官非贤者谁？诸贞士听之，永其志而职焉。为朕福民，乃受命之利也。
◇谕恋阙臣僚敕
朕闻古之为士者，志在匡君济民，立身扬名，崇父母、彰祖宗，必欲为世之杰者也。然亘古至于宋元，若此者书载不多，但见不才者众，其于忠孝者甚寡，可见今古得人为难，若或得人为易，其识人尤难。
朕自开国以来，九有之邑，笃遵列圣之所稽，罔敢更置。其设官分职，损益不同，代代有之。朕前数年间，敕诸有司，访求民间俊秀，入学教养，以备将来。其有司如敕，连年贡到民人子弟，出入不等，约计千人。
自洪武八年间，朕观年长者许出学，权行历事，幼者考课作养。至洪武十三年春，丞相胡惟庸谋逆事觉，朕亲阅诸生，命赍丹符出验四方，取勘事迹，至三月将终，验先归者何如，验间，内有多诈，不诚者甚广。因是点选，欲将俊秀聪敏者职于近侍，年长者职于部台。及其点选之际，人各以故来陈，内有真故，十去其六七，有等无志之士，非故而托故，又一二而往。
朕静坐，忽思若是，蓦然兴叹，不觉出于丹衷，自以谓空眼略无至志之士。少顷，众中有数人，身心恋阙，意不忍行，故归告朕，仍复原职，侍朕左右。
尝闻古有贤士，忠不舍君，意不欲离，虽死不忘，所以谓之忠也。有等误遭责灾君，不能释其忠臣之志也，犹不嗟怨。正所谓“君子交绝，不出恶声；忠臣去国，不洁其名”者也。古之佳贞之士，有若是耶？今朕千数人中得此数人，非上天之将欲备辅嗣君者何？因是有感，夜卧不寐，由去留而发焉。特加赏劳，以表恋阙忠诚也。
◇谕仪礼司序班等尚志敕
昔老聃职周朝，专纪事，历年甚久，所以量宽智大，由乎目事之多，验是非之广。未几，周政不纲，度关西游，尹喜异之，留着书五千言，所言皆鉴人君诸侯之失。自著书之后，虽云西往，实莫知所之。言传至今，语奇句奥，智哉！设使老聃生于周盛之时，君若信而用之，其皋、夔、稷、契，无乃与之并乎？
朕所以引老聃而言者云何？为方今为士者，无观况之志，无出群之心，故为之言也。
且目前微职者，居仪礼，任行人，或优游度日，或汹涌从时，暮归而寝，朝朝如之，若有志者。观朝廷大宴，群然列坐，上公者谁？其汹涌奔趋而奉事者谁？所以愚者顽然不知。
朕观若是，不能无憾也。若此之辈，贤能由何而出？假使有志者奋志，观列坐者若是，岂不自云：登楼之道，吾已得矣，在诚心一往耳。其道者，官阶十八，吾居八级焉。楼之道有级，履最下焉。不患不登楼，患中级而旋。今登级者不少，中级而旋者甚广。朕忽述此，为无志者云耳。若或发此志者，于事弗能，于心不公，徒然有志，化为虚名。
今愚顽者，多舍身而伪为，无舍身而为国家。何以见？且舍身伪为者，心贪行狡，命且不顾，何有国家肌肤者耶！历代为国家而为民者，皆舍身以从事，无伪心，无家忧，为其衣食足，扬父母，身荣家贵耳。以其舍身，舍身之道非死之谓也，惟在公而已。昼夜恐事弗周，虑身弗立，忧君未仁，此其所以忘其身而虑君民者也。
佥曰：“即今微职者有人焉。”朕不觉笑而谓曰：“行人奉命而往所在，惟贿是从。序班之任，朝错暮差，互相颉颃，一班行尚常多谬，他事安能善耶！故未轻选，待彼出群用之，岂不善乎！”
◇谕各处巡检
朕设巡检，扼要道，验关津，必士民之乐业，致商旅之无艰，然虽法古之良能，未经点督。今特差人诣所在，谕以巡防有道，讥察多方，有能坚守是职，镇靖所司，役满来朝，朕必嘉焉。故兹敕谕。
◇谕天下有司
前者奸臣乱法，事觉伏诛。初，将以为中书御史台朕用非人，是致上干五星紊度，下戾地气而节候乖常，既以明彰法律，扫除奸臣，想天下诸师有职掌者，必人各精审其事，与朕共治，升平安，黔黎乐，雍熙于市乡。故于二月初一日发丹符出验四方，令有司将连年秋、夏税粮课程从实具陈无隐，以奏目来闻，不以文繁，敕谕分明，必各各职掌者以忠诚来闻。去逾月而使者归，有司官间有发忠义之心者，即以排年总目来奏，以致欢动朕之衷情。其余各各有司，皆以舞文弄法，窥探朝政，不将自洪武初递年诸色钱粮岁岁开收之数报来，故犯宪章。
今再差人各抵所在，务要县不通州，州不通府，府不通布政司，即将自洪武某年本郡入籍当年直至洪武十二年诸各项钱粮、金银、疋帛，尽数报来。当该佐贰官首领官各一员，吏一名，与赍符者一同赴京面奏。仍着落本邑乡村耆宿，举力士年当二十四五者二名，前来充校尉。若新官到任，毋习前非。如敕奉行。
◇谕出使人员敕
敕尔出使：既如所在，毋枉贤良，毋美恶人，新官方任，导以从实，勿习前非。若旧官在职，务要督责分明，若有虚诈、买免，从实回奏。尔若凌辱新官者斩，能察旧官非者，验有实迹，而乃赏焉。汝往，钦哉！
◇命礼部谕有司谨祭祀
上古君天下者，设官分职，各守方隅，爵级五等：公、侯、伯、子、男居之。是五等，虽有巨微，皆称曰国。所以动止首以祀戎为先。自秦汉以下，官虽异古，其祭礼则不殊。
迩来天下有司，既无诚以奉该祀之神，其余人事，又何惧焉！盖儒者，在任不明于理，或麄俗者，居官亦不访
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>