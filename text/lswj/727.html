<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,跋,司徒林忠宣公传,序,掖垣疏草,出山疏草,城南书庄草目录,城南书庄草卷之一,城南书庄草卷之二,城南书庄草卷之三,城南书庄草卷之四,城南书庄草卷之五,城南书庄草卷之六,城南书庄草卷之七,城南书庄草卷之八,城南书庄草卷之九,城南书庄草卷之十,城南书庄草卷之十一,城南书庄草卷之十二,城南书庄草卷之十三,城南书庄草卷之十四,城南书庄草卷之十五,赐闲草上,赐闲草下,赐还草,赐传草,林忠宣公集全文在线阅读,林忠宣公集全文在线下载,大玄古籍书库">
<meta name="description" content="二十卷。明林熙春(约1598前后在世)撰。林熙春,字志和,别号仰普,龙溪。(今福建龙海)人。生卒年不详。万历十一年。(1583)进士,授巴陵令,擢户部给事,转礼部、兵部,历太仆寺卿,晋户部左侍郎,卒谥忠宣。事迹俱详郭之奇撰传。此编首为《掖垣疏草》一卷,乃官给事中时所上奏疏,其中以《参东封灭织造疏》为最著。次为《出山疏草》一卷,乃官太仆寺掌国政后所作。又次为。《赐还草》一卷、《赐闲草》二卷,大抵皆罢官归田后所作。其古今体诗多仿王、孟之音,酝酿深厚,得风人三昧。虽闻有一二语近俳近俚处,然尚无碍于大体。又次为《">
<title>林忠宣公集_林熙春_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">林忠宣公集</span> <br/>
          作者： <span class="inputVal" id="bkauthor">林熙春</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]241775</span> <br/>
          说明： <span class="inputVal" id="bkdec">二十卷。明林熙春(约1598前后在世)撰。林熙春,字志和,别号仰普,龙溪 (今福建龙海)人。生卒年不详。万历十一年 (1583)进士,授巴陵令,擢户部给事,转礼部、兵部,历太仆寺卿,晋户部左侍郎,卒谥忠宣。事迹俱详郭之奇撰传。此编首为《掖垣疏草》一卷,乃官给事中时所上奏疏,其中以《参东封灭织造疏》为最著。次为《出山疏草》一卷,乃官太仆寺掌国政后所作。又次为 《赐还草》一卷、《赐闲草》二卷,大抵皆罢官归田后所作。其古今体诗多仿王、孟之音,酝酿深厚,得风人三昧。虽闻有一二语近俳近俚处,然尚无碍于大体。又次为《城南书在草》十五卷,乃序、记、传、志、祭文之属。其中上梁疏及贺序卷帙较多,但价值不高。至于其《贡葛议》、《海阳七郡受灾节略》、《兵食议》则对理解明代历史大有裨益。原书刊于启祯间,此乃乾隆间印本。盖其版入清犹存,故书衣仍题城南书室藏版。有乾隆间重修明刻本存世。</span> <br/>
          封面： <span class="inputVal" id="bkimg">Z_18916.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]林忠宣公集
[book_author]林熙春
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]241775
[book_dec]二十卷。明林熙春(约1598前后在世)撰。林熙春,字志和,别号仰普,龙溪 (今福建龙海)人。生卒年不详。万历十一年 (1583)进士,授巴陵令,擢户部给事,转礼部、兵部,历太仆寺卿,晋户部左侍郎,卒谥忠宣。事迹俱详郭之奇撰传。此编首为《掖垣疏草》一卷,乃官给事中时所上奏疏,其中以《参东封灭织造疏》为最著。次为《出山疏草》一卷,乃官太仆寺掌国政后所作。又次为 《赐还草》一卷、《赐闲草》二卷,大抵皆罢官归田后所作。其古今体诗多仿王、孟之音,酝酿深厚,得风人三昧。虽闻有一二语近俳近俚处,然尚无碍于大体。又次为《城南书在草》十五卷,乃序、记、传、志、祭文之属。其中上梁疏及贺序卷帙较多,但价值不高。至于其《贡葛议》、《海阳七郡受灾节略》、《兵食议》则对理解明代历史大有裨益。原书刊于启祯间,此乃乾隆间印本。盖其版入清犹存,故书衣仍题城南书室藏版。有乾隆间重修明刻本存世。
[book_img]Z_18916.jpg


[book_chapter]序

[book_title]目录
林忠宣公全集　　（明）林熙春 着
●目录
跋
传
序
疏草
城南书庄草
诗草

[book_title]跋
●跋
先司徒忠宣公集共廿一卷原版毁于兵燹曾祖康熙己酉乡贡士蓝田令世榕公于潮阳宗家得其本归重锓之即今版是也较原刻字略小行略密而目录未备今补刻书庄草目录十五页并总目二页乾隆壬子秋礽孙日华谨跋

[book_title]司徒林忠宣公传
●司徒林忠宣公传
郭之奇
林熙春字志和别号仰晋海阳龙溪人登万历壬午举人联捷癸未进士授巴陵令清浮粮豁差役为治井然有序丙戌觐回闻讣归服阕赴部补将乐视巴陵之政而更广之崇学宫建龟山祠前后二邑不手民间一钱两邑之民去后祀之不忘行取擢户科给事历礼科右兵科左工科都因事建白具掖垣疏草中而最著者参东封减织造又如请免入彝采回青尊朝体而塞彝祸于今为制可谓言关国计者矣军政拾遗之事起一时勾斥言官三十四人圣怒不测阁臣疏救而各官降杂职冡臣疏救而各官为民震迭之下掖垣逡廵申救公疏轮次属刑科都侯廷佩乃气沮色变废然避也公毅然首列率同官抗疏入宁不知严谴在前窜逐在后固不忍青琐吞声朝堂黯色以默为容已耳既而降调家食二十六载未曾只字长安即政府李公廷机叶公向高同年最昵并绝竿牍则他人可知矣丙午从茶陵州判量移贺县至庚申恩诏起废始以南仪部赐环随转光禄少历升添注太仆少右通政太仆寺卿管少卿事添注太常寺卿简大理寺卿所任各能其官其在冏贰恤马户革常例马政赖之以修值玉田兵变叱驭而入面谕解散布告朝廷威德众皆投戈谓非素望精诚何以猝然得此于乱卒也其在冏正奉敕总理京边马政年终命迫一月之内简乘三万余骑合武弁而殿最之无不克当非识力警练而能之乎其在廷尉旧详堆积如山约属分理弊绝风清不忍囹圄多一日之冤因使案牍洗数年之滞诸所条陈如苏牵累省繁文酌参驳与夫约民约官十六款俱已奉旨举行使公而久于其位明刑平法葢庶几矣时虽珰祸未起然票儗中留揽权授指其端已露公六疏乞休所谓见几而作不俟终日者与又以忠谏老成眷孚者素遂晋户部左侍郎予告仍俞尚书李宗延等之请敕将当日抗疏事情宣付史馆特赐驰驿有司优礼真异数也南旋不一月而魏崔炎腾缙绅祸及知交贻书明哲相庆而公若惄然有大不安者丁卯以前闻朝端有一举动未尝不当食废箸及龙飞干奋而后喜可知也葢其忠爱性成喜愠不见古称知有其国而不知有其身者于公信之前后立朝未尝依一门户今天下南北东西惟粤东仕路最清于公可槩见矣居乡凡桑梓利病始终不遗余力诸所兴草如争监税释疲役倡建凤凰台三元塔修玉简塔筑铳城于海口浚三利溪修龙头东集等桥使形势增门户固舟楫便利不为小补复倡修文庙贤祠捐赀赎浮屠田百亩为诸生科试卷资此利之在一郡者又如筑许陇堤桥建文昌阁创龙溪会馆减龙溪里役十分之四其作兴人文便益居户此利之在一乡者至于下士恤民隐恶扬善虽至年爵已隆村甿贱隶未曾不和颜相待人之为所接者如坐春风中祥蔼披拂潮之众自贵及贱老及幼未有不乐道林司农者此人人所同然也间有匪类自弃亦终为公所容而其人不及知又或济危扶倾趍人之事而人又不及知然则公之见知于人者犹其大槩矣若夫孝友天笃踰六丁艰孺慕不衰抚弟昆老幼如一日和气所锺膝下振振至四十余人享寿八十考终而逝以当道题请蒙恩祭葬而郡邑绅庶奔哭几前者至庭不容拜亦可以见三代之直道犹存而上天之报施仁人不为无意矣余历览邑中诸先达惟中离薛子在朝在野气节风度于公今昔一揆然每以中离坎于仕不获竟厥施为恨今而得尽睹之于司农何快如之又惟古所称社稷臣以安社稷为悦及夫乡先生生有功德于民没可祀于社者非此不足以拟公非公又谁足以当此耶公勤于著述又喜吟咏所著有赐闲草赐还草赐传草城南书庄草掖垣疏草行世学者多宗之嗣后朝廷追念殷切特赠三代尚书谥忠宣公论殆久而弥彰云
赞曰五岭之南百粤之东卓生伟人林左司农谦卑以牧允出自中直大而方即赋乃躬修髯广额曰貌有颙我闻在昔温厉安恭求诸今日庶乎见公揆兹素履表厥遗丰两仕为令乐只何融四垣既历正色何恭廿载家食敦睦何雍形虽三变道本无穷潜见飞跃公其犹龙六卿晚陟寅协载同帝嘉乃德老成直忠归真反朴急流维风云胡能此至至终终呜乎太山云出天下雨蒙朝既嘉赖乡复被蒙休休仪表烱烱德容仪写人目德留人衷衣裳我觏佩玉其瑢赞以赞德匪像是供兴歌赤舄徒仰乌弓永言法则世也其宗

[book_title]序
●序
序
文未有不如其人者人亦未有不如□文者今夫海风发而排山□峡吞天吸地蛟龙出没□化其闲而□可测非风为之而汝为之也申韩之文刻其人故不平欧苏之文正至人故不□宋濂洛诸儒之文深于理□人故不□□利□文为之哉宛转相似□□符而恰肖□□□之所为□神行乎其间者□仰晋先生同先大夫举南宫余生也晚□从甲子南闱之役一奉先生榘海蔼然和易穆□春风而其规度森严词旨庄重不啻□眉插汉嵩岳干霄肃乎示人以不敢犯予幸师事之亲而恨父事之后东几先生猒世得就长君□读先生全集不觉忾然叹曰夫文与人何必巧相佀乃尔先生立朝正直不屈□阿士绅宗为坊表孝友敦睦于德于□之人像之以为凤鳞再出欲尸而祝之如水木之有本原人伦之有冠冕而其所抚字处重茧敝跣不□千里而□挽先生于□尾之上此□诗为文能动之□然而有动焉者无文不事钩棘而崇体要诗□事纤丽而抒性灵緫诗为文而论一为神女玉妃令人断不敢于罗绮珠贝中求一为梅岭雪松际月其傲人处在骨在□必有能辨之者夫文以写照也妍始黑白即未必淂尽淂至神亦必不能以彼易此藉令□□恠僻自矜人不易去而其人固有不可知者无今天子痛惩积习力正文体始去六朝浮靡□有消歇之时三代衣冠定君重新之会请以先生集□之国门则天下之□文出□
崇祯乙亥春王正月赐进士第资政大夫礼部尚书兼翰林院学士协理詹事府事经筵日讲官起居注实录副总裁前礼部左侍郎掌翰林院事教习庶吉士国子监署监事司业年家丞姜□元顿首拜譔
林忠宣公遗集序
潮州林忠宣公以直声亮节有名明万历时其归老于乡也简朴醇挚为乡人坊表乡人至今称之不能忘其所为书有城南书庄草掖垣疏草赐还草赐传草赐闲草凡数十卷皆刊行于世其孙曾之肄业庠序者十数人皆闭户诵读有乃祖风岚瘴火磷中抱其遗文不忍舍仅而得存呜乎难矣颖有事于纂志之役贡生有源与其弟应璧拜而请曰潮城破后副本无存乞先生为推而考之着于卷帙之前俾先侍郎获有传也颖感其意焉明万历在位四十八年天下治安不乐谏官之以言居名高也一切苛核琐琐之论槩置不问其时台省亦多端亮和平为天子养无事之福或以言获戾龃龉去位旋即召还尊显之公由县令入居谏垣所言皆其大者具在国史其去国也以申救谏官某掌垣气懦不署名公越次奋然为之夺数级以出一时直声震天下其出也以见人主之好受尽言而又思有以尽直臣之用颖葢读何穉孝先生序而为论其世卒乃洊历卿寺晋司徒乞归者再得请人主之待老臣之有礼也如此而公归里杜门不复言夙昔获谴事唯昕夕祷祝寿考而已凡传所云主圣臣直何以复加呜乎亦云盛矣至于发为诗歌一唯本乎忠孝悱恻之意未有异指吾故稍为诠次入郡志中后世读公之遗集者见公出处之际不独以明志节抑亦以征明人主之盛德之无穷也公讳熙春赠尚书谥忠宣海阳人其行谊详公志传不具载
溧阳后学吴颖撰
司徒仰晋林公疏草序
天启四年五月户部尚书臣李某工部左侍郎臣柳某大理寺左少卿臣区某太常寺卿臣卢某光禄寺卿臣李某太仆寺卿臣黄某上言当万历之二十四年臣等以言官待罪陛戟下神祖怒臣等不言事臣等三十余人并斥逐皇怒创骤言官合申捄大凡申捄疏名更直署首得罪与不则首疏之臣受之维时有一都给事中直疏首废然避也独御史臣马经纶工科都给事中臣林熙春御史臣鹿久征锐身捄先后谪陛下即位次第收复是三十余人者独臣等七人在而疏捄臣三人存者臣熙春一人耳熙春从茶陵州判渐次进光禄少卿入国门陛下不次擢用洊历大理卿熙春引病乞身陛下勉留不得晋户部侍郎予告所以优礼老成人甚盛臣等追念神祖怒诸臣不逮时始第调外而已继阁臣陈某捄则降为小吏继冡臣孙某捄则削籍矣葢神祖降罚不之捄者而之其被捄之人臣等民而辞陛民而出国门民而巾平定巾布衣芒履也民而策蹇民而道傍舍为蘧庐而废然避者扬扬长安道中矣比时非三臣申捄无论臣等破甑即三臣全瓦尔去之二十余年而臣等蒙召为今官今熙春又先臣等去臣等恐当日事久远不明章乞敕下史馆备修实录昭示后世以明先朝臣有清忠直亮如熙春也者抑熙春粤人家天南至远侍郎故事得乘遽臣等合辞请且为絜令非都给事中削籍二十余年加衔侍郎者不得引为例魏征录疏唐史增光广德悬车汉官独盛甚休甚休制曰可于是林公行矣朝野欣传为上优礼老成人果如此盛也公归隐海阳之滨去予泉五百里而遥而数相存葢予与公地相近方言相通其赐环同其历官同予归同蒙恩加官如公官则又同故时时相存而一日者公诸子孙刻公先后奏疏以传寄予序之予读公疏在户言户在工言工仆臣言仆奉常言常大理言理要以成主上仁圣恭俭久德拯民生之困剂时务之急饬官常之惰窳预边鄙之备御而典故周通经画详明真一念不苟一职不负以故获承上恩备有终始公其可谓名臣也己矣予最爱公大理时疏与僚属分阅外详一节云葢予少年备官西曲见大司寇所受成与诸郎听断者悉民间鬬殴财产诸事而外详置高阁即不置高阁欲有所施行正郎辄以付郎之新入署者使依葫芦样判多此时虽不更事辄叹中外吏留心职事者少而况狱讼之情无宁骋私鬻智恶上官驳而他属而又恶所属人反之夫人也谁不为仍者无宁上官权要授指焉州县颜色承之无宁年少也或愦愦也何知律例高下听吏胥而葫芦样者后官复承前官也公之疏曰宁无有应死而不死乎市宁无有应生而不生乎家美哉仁人之念劳臣之庸也上方嘉公疏听公施设而公行矣予谓凡此世界亦愦愦世界耳一有仁人劳臣焉欲不使愦愦而卒不得伸其志或者每生众庶苍苍者置不问耶不然何有善言卒不行也然公以生与人而天以其生与公公今年踰七-康强如少年时孙子膝下绳绳也此葢天所以佑德人天佑德人主上又与诸臣同赞天之意则天开人为善之方已见之矣是又安能于每生众庶人人问之而人人生之也
旧治寅弟何乔远顿首序
司徒林公疏草叙
自吁咈陈词皋益进规而奏疏之来远矣荩臣直士何代无人乃有居其寔而避其名如孔光之毁牍义真之焚草者意则似矣而寔非大公果尔则从古献替之言备载籍而流传至今者何以称焉夫存规格之训是以法垂后也倡謇谔之风是以善与人也忠莫大焉德莫盛焉岂其翘翘巷然旗皷自雄亦何取于忞忞然櫜藏示慎耶则司徒仰晋林公之疏草不可无传明也宋儒有言文字无关世教虽工何益苟其关于世教虽欲无传不可淂也曩在神庙静摄既久有厌薄言官之意而公历三垣前后疏数万言冣后伸捄言官一疏时首名序不宜公而当事慑于霆怒缩腝不敢出公毅然以身当之遂逢谴谪人谓公不自为计而公不知也奉身以退逍遥于龙溪凤渚之墟者二十余年若将终焉今上侧席耆旧起公田间繇郎署而洊陟九列三岁凡七迁眷遇非常而公益自奋励以图报塞疏复数万言言辄见采随事着效人谓公大拜伊迩而公以引年请矣章至六上上度其不可留则降旨褒嘉特晋公少司徒以归期以痊可召用而大司徒汝宁李公少司空临清柳公等六人旧在公伸捄之列者复胪陈往事请上敕付实录并请赐驰驿及行地方官优礼以示圣眷崇隆之意恩溢例外奚啻二疏祖饯光垂史册宁徒白傅赋诗挽近老成去国荣名终始无有盛于此矣余尝取公疏读之大抵以忠爱真衷纾经纶妙略虽折槛撄鳞而温和之气常存虽触邪嫉奸而长厚之度自在古称贾谊通达国体陆贽长于论事若以公疏并观谁能轩轾然梁傅不善取穷而宣公暗于见几致有颠踬为世所惜独公逌然自适于放置之日而飘然远举于浓膴之场利害莫摇其中爵禄不撄其念岂非云霄仪羽而缙绅之表则耶或曰公以引年归矣天子素稔公无恙一日锋车趍公公其复以年辞乎曰年何足以限公不闻楚丘先生吾乃壮耳何老之有顾君子出处关世运污隆天如欲平治天下乎则当今之世舍公其孰也有疏刻在请以觇公一班
年眷弟黄琮顿首拜撰
林司徒先生疏草叙
余承乏于潮谒林司徒先生授以掖垣及再起列卿诸疏盥读卒业喟然叹曰此先生所以格心而致主也哉人臣事君蹇谔敷奏固难而质之隐微天日如对尤难虞廷凛几康于弼直宣尼诫犯颜于勿欺谓堂帘远隔真窽孚洽耳夫撄鳞逞诤白简披衷岂不足以增鳯鸣之风采而正言则拂深言则忌补牍则显过溅颈则触威主忤臣激堂陛谓何至于迹暌心谅谴薄恩孚即俄顷不无瑕衅以相恊于易世数十载之后诚窽之泌澈自莫量也先生为令而掖垣政泽洽于楚闽久矣已而列工垣户垣诸卿直亮屹峙峩莪辇毂间朝绅莫不奉为蓍蔡倚为砥柱而忠诚感格能于朝廷起二十余年遗老于田间而不能留神庙俄顷之外谪能伸二十四臣朋侪之枉而不能消避事者之心惭观局者之揭陷能苏漕河役夫工卒数十万之民命而不能逃阴阳之为沴盖先生所能者天下咸孚其诚款而所不能者亦不以其进退去就为荣悴则先生之感格主心何如哉昔韩昌黎文章道德百世所师一疏斥于阳山再疏斥于潮阳卒以名卿一代山斗公潮人以谏显为当代山斗上且大用岂凤山席暖地哉余推夫始终道之若奏疏昌言伟论凿凿经济观者自得余无容赘也
温陵后学李栻顿首拜书
[book_chapter]疏草

[book_title]掖垣疏草
●掖垣疏草
海阳林熙春着
参正史总裁疏
元旦风霾摘陈时政疏
参东封疏
请免差催绫纱疏
陵泗告急敬摅一得疏
河工宽限力敕疏
导淮分黄请决大计疏
河工截留漕米疏
河工参道府疏
请省织造疏
请免入彝采买回青疏
报河工并敕当事疏
伸捄言官疏
○参正史总裁疏
题为总裁滥及舆议大骇恳乞圣明亟赐改易以重大典事臣切惟帝王之兴必有纪载以示劝惩非圣人不能作亦非名臣不能助圣人之作也今国家已二百余年于兹矣其间圣祖神宗之大经大法贤卿硕辅之嘉谋嘉猷非不有历朝实录昭垂琬琰顾杂记野记新闻野闻等书纷出民间何以示信顷者皇上特允儒臣之请将为正史之修夫讵非大圣人之作为也欤哉第修史难而奉诏为修史总裁则尤难葢总裁者树之旗皷诸史臣所恃为盟主者也在诸史臣不过挥铅而奋墨属辞而比事至明立科条审定区域部究于治乱安危之原昭析于是非可否之介辨别于邪正贤不肖之间一言关世道片词系主德则非总裁莫之与也故总裁得其人则史尊而史传非其人则史轻而史不传自古及今未之有改也孰意近日所推正史总裁亦有原任詹事府詹事刘虞夔者列于其间哉刘虞夔者去岁京察拾遗两台交章论劾有谓其受林商人三百金之器者有谓其占徐性善七千两之房者有谓其代张嗣修撰试卷结邢尚智为通家而甘为鹰犬者有谓折干鞭笞驿丞修怨揭陷县官而肆为蛇蝎者有谓其父戍二十年而瞒旨请封者有谓其母病十八载而不归忍诀者有谓其逼父妾至堕胎极惨者有谓其忍妻死不制服注籍者有谓其扣藩司葬银一百五十两至勒民夫折工银每月八九钱者似兹名节扫地罪恶滔天即苟留衣冠腼颜党里尚无以自解于士君子之口倘旦起田间滥总史局臣恐以贪财附势之夫而督史将必重权利而进奸雄以瞒君忘亲之夫而督史将必抑忠臣而扶骄子以不仁不义之夫而督史将必后循良而左节烈国家果何赖于若人而必欲起若人以拂舆议辱汗青耶说者谓执事多役一时乏人即讲读编检出差请告者犹然催促刘虞夔位正詹官宜起服已满时宜起不于此借纂述而惠弓旌谓体面何且论其才无问其品足矣殊不知正史非皇上之史也皇上所以承祖宗传子孙千千万万世之史也昔许敬宗褊鄙曾奉命撰编年人便以毁誉失真弃之今日宁为传无宁为弃敢望皇上亟斥虞夔别选有德望大臣以充此选庶史以人不朽皇上亦以史不朽而令名与天壤俱流可也不然虞夔不己　　　等之徒且借口接踵而诸史臣亦窃笑而疾走矣事干重典不识忌讳伏惟圣明裁察臣不胜战栗待罪之至万历二十二年三月二十八日奉圣旨先该吕坤保荐刘虞夔急宜起用今御史纷纷参驳孰为公论著该部院定议来说
○元旦风霾摘陈时政疏
题为元旦正始风霾特甚敬摅愚衷摘陈时政以答天戒以图治安事臣闻帝王举动与天流通政事修则休征应政事失则咎征应甚哉天人相与之际最可畏也皇上临御以来兢兢业业惟时惟几葢三十二年于兹矣顷臣待罪该科见礼部岁报灾伤所为天鸣地震火光水潦等异随处辄见臣心业已惊骇比正月初一日维日庚辰也三元伊始万象更新宜其风和物畅庶终岁而后即安耳不意狂风蔽天黄沙布地更昼夜不息纵寻尺不辨人形稽诸我朝典故或日食元旦而未覩风霾或风霾别时而未逢元旦即求之载籍在周秋雷电以风成王感泣犹非履端也在宋无为州烈风崔立上书犹非畿何也乃今则有之正古所谓变见三朝灾非常有应为独重者臣数日以来惊骇益甚偶检阅占候诸书有曰正月朔日大风折木扬沙其岁大恶者有曰庚日风声呌怒宜备边者有曰辰日大风大将出行者有曰正朔之风立春同较风大寒北　侵掠者有曰风来其势纷错交横其声聒耳为小人昧惑之风者臣反复再四切谓变不虚生事有感召敢披沥为皇上陈之自古盗贼之生发每由水旱之频仍未有民穷而盗不起者往者荒犹一岁而止今则无岁不荒往者荒犹一处而止今则无处不荒甚至汝南淮徐之间骨肉无亲人畜相食疾疫枕籍恶少揭竿势已岌岌矣今日果如督臣李戴留漕二十万石之请如抚臣张一元发帑四五万两之请虽云杯水难救车薪然犹所收者民心所尽者人事近考题覆在江北止予四之三在河南止予五之一臣恐有司拮据无策苍赤展转无生枵腹之民宁肯甘心就死不为啸聚弄兵以贻忧中原者乎似占书大恶之说宜信是不可不亟破格蠲赈以遏乱萌者也自古中国之治安每由四夷之慑服未有外警而内不忧者东倭之变兴师一年费金己二百万而釜山之聚犹恬然未解至贻宋应昌书甚倨倘志不在小必侵我辽左撤我藩篱即不然东犯登菜南犯浙直闽广皆可寒心近日蓟　又以贼报陕西又以火酋报要皆窃窥狂逞诚宜彻土戒氷数年以来畴不言整兵畴不言理饷第玩愒日久备御尚疏李如松大将卸回刘綎孤军尝敌大同宣府之马匹以东征而倒死甚多山东江北之班军即奏讨而刓忍不发边储更如悬罄戌士终虞脱巾似占书备边之说宜信是不可不亟振刷边防以固内治者也自古众正之盈朝每由羣邪之屏迹未有邪胜而正不害者近有一二小人无端生事骂詈大臣排击堂官而南北伸捄诸疏又言词激烈致勤圣天子切责贬斥其小人之祸亦甚炽矣第欲遏憸邪宜登正直年来得罪诸臣或以建白抵触或以援解株连或以铨推被斥惩创已从酬报方殷海内莫不延颈跂足有拔茅连茹之想即皇上量包天地度廓沧溟决不忍祖宗二百余年养士废弃牖下也方今四方多事之秋岂贤良高蹈之日若不及今收骏骨而来燕廷臣恐豪杰志阻而倾危之徒宁无滋蔓而不胜擈灭者乎似占书昧惑之说宜信是不可不亟录用君子以抑小人者也夫春风和煦方称泰和朝野熙明方称至治乃今变与事会自当惧随变生臣恭诵圣训矣太祖因天旱曾谕羣臣曰亢旱为灾实朕不德所致纵食能甘味乎乃下令免民田租成祖因地震曾谕侍臣曰比年兵旅饥馑朕夙夜恒怛于心当敕边将严为修戒不虞宣宗因日食曾谕羣臣曰古人君所谨莫重乎天戒惟修德行政用贤去奸庶几可以回之在祖宗每因事而畏天命在陛下则益当知天命之当畏在祖宗每因变而修人事在陛下则益当知人事之当修臣愿陛下崇高而时惕若宥密而愈严恭一下箸必思有啼饥之赤子而减膳常殷一授衣必思有冲寒之将帅而赐貂宜切一驭仆从必思有野伏之贤人而弓旌宜勤庶治安可图而郅隆在我明宇宙间矣诗曰敬大之怒无敢戏豫敬天之渝无敢驰驱书曰食哉惟时柔远能迩惇德允元而难壬人蛮　率服臣敢以是为今日献惟圣明垂察臣不胜战栗俟命之至
○参东封疏
题为东事失策万分可虞恳乞圣明抑邪谋定大计以图万世治安事臣待罪该科见蓟辽总督顾养谦一本为恭报倭情以慰圣怀事奉圣旨兵部看了来说钦此又朝鲜国王李昖一本为贼情事奉圣旨这所奏着兵部看了查与顾养谦近报倭情是否相合明白具奏钦此臣披览未终肝肠欲裂至得陪臣金晬等上总督书读之又愤懑如狂恨当事者之不以忠事陛下也葢国家养士非徒宠禄为荣令苟延旦夕正欲其备缓急为社禝计耳东征之役当宁所以推毂宋应昌者最称隆遇宋应昌果能除氛海上献俘阙庭犹未足偿士卒数千命马骑数千匹膏脂二百万两也乃俄而许封俄而许贡转换支吾罪当莫赎顾养谦夙负重望奉命料理天下咸以吞夷期之倘能改弦易辙庶慰拊髀虚怀夫何踵袭旧词竟亦蒙蔽圣主今且洋洋然欲以倭将赍表入国门矣夫此表也果出倾诚耶何为乎经年以来必曰守取必曰催促耶果出畏威耶何为乎乞款之后又有全罗之犯川兵之杀耶即倾诚矣畏威矣其机械变诈亦有不可尽信者臣不敢远引请以祖宗事借箸为皇上筹焉在洪武二年非不奉表称臣也乃使未至而掠温州至五年复同使人而寇海盐十五年复进蜡炬而暗藏火药矣在永乐二年非不首先纳款也乃九年而寇盘石十五年而寇金汤平阳矣在宣德六年非不遣使贡纳也乃戎器满载遇官兵即为矫杀矣在正统四年非不来献方物也乃大嵩桃渚之惨至掘发塜墓汤沃婴儿刳剔孕妇以为咲乐矣在弘治八年非不差使寿蓂也乃沿途生事至济宁杀伤罪及照磨指挥提举矣嘉靖元年非不以僧宗设宋素卿至也乃以争坐之故杀都司掳指挥且以日本国号封我仓库至末年而荼毒浙直蹂践闽广矣葢至观于刘荣望海埚之捷而倭不敢窥辽东者二百余年观于胡宗宪舟山之捷而倭不敢窥两浙者三十余年则信乎创之则中国安款之则中国不安无可疑者乃经略总督二疏一则谓关白欲得天朝封号庶可服得人心一则谓关白欲假中国名号以詟服诸夷夫中国之治夷狄必欲携其党与庶可剪其羽翼今既不能挞伐之解散之至以威命灵爽资其狼吻鸱张非惟助虐更虑反噬矣且封贡之说和议之别名也非我之有求于彼即彼之有求于我彼之有求于我则王崇古俺答之故智是也穆庙时赵全等居云州集亡命至数万人汾石之祸实板升为祟朝廷募得全者拜都指挥银千两那吉擒全以献则封贡之说似属有名然犹不数年而杀将偾军曾修备几何哉我之有求于彼则仇鸾俺答之故智是也世庙时拥众入犯执内臣杨淮胁开马市仇鸾出塞无功潜以金币媚许未几而叛盟肆掠即置仇鸾重辟则亦何益哉今日之事果彼之求我乎抑我之求彼乎利害昭然舆人共晓祸福己着岂不寒心乃在经略曰反复难定又曰恭顺向化在总督曰拥兵虎据又曰身任无事在朝鲜王曰筑城葢房运粮练兵在陪臣曰夷情无厌和事非计是二臣明知故犯反不如朝鲜君臣之有胜筭矣昔宋仁宗时元旦日食富弼请罢宴彻乐时相不从弼争曰万一契丹行之为中国羞已而契丹果罢宴仁宗大悔今朝鲜之说如彼二臣之说如此宁不为中国羞也欤哉虽然本兵石星亦与有责焉本兵蒙皇上起之田间宠以宫保即鞠躬尽瘁犹难报称乃不制御是谋而惟沈惟敬斧柯之术是听意谓饷缺兵寡人乏有何足恃臣以为挟此策以说本兵可斩也一旅十年尚足吞吴以堂堂天朝岂曰无财患在不节岂曰无兵患在不练岂曰无人患在一意目前苟图了事即有人不知知之不能用也少卿万自约疏称十害给事中田大益疏称五忧臣愚敢以五罪足之绝不与通国有明戒诸臣雷同附和擅议封贡为悖祖训罪一封贡既称不便则当明与倭绝纶音具在乃说愈更而愈亵甚至有不忍言者为悖明旨罪二名器至重毫不可假果如其议则始以贼来今以王往为损国威罪三关白之陷朝鲜原以贸易斧山得之今覆辙不鉴令其窥我虚实弛我边备为贻隐祸罪四建白盈庭岂尽无当乃敢力持中议诸疏一切报罢令海内豪杰之气阻而不宣为拂人心罪五以此五罪参以十害五忧乞敕廷臣会议宁为远计毋为近谋如其表文果至辽阳臣愚以为从之则无名拒之则速变姑以去岁明旨原谓倭众尽归然后议款今屯聚釜山未可封贡为辞仍焕发德音数其不恭之罪待以不杀之仁差来小酋量赐遣回倘能甘为死间擒杀关白不吝高爵厚赏予之至一应边防尤望呵咛整饬养威蓄锐倭若来侵则相机而剿杀倭若远遁不贪利以穷追庶德威常伸即四夷亦可服矣何忧倭奴哉
○请免差催绫纱疏
题为绫纱等物告匮何当特旨差催恳乞圣明责成抚按以苏民困事臣等接得司礼监太监张诚等一本为急缺绫纱等物乞赐行催以备供应事奉圣旨这绫纱等物原系上供屡旨催解如何通不遵依好生怠缓着工部便马上差人星驰前去守催作速解来迟违定行究治钦此臣等遵查得绫纱派之苏州松江笔料派之杭州太平宁国或以修餙宫庙或以供奉乘舆均之国用不可缺一者惟是圣德撙节不责有于所无圣量优容每用一以缓二地方该管不体上心远者欠至二十余年近者亦至一十余载宜于该监之累牍以请也第绫纱之未完颇少笔料之取数无多即一纸从事足矣恶用是马上差人为哉葢均一绫纱笔料也无论万历二十一年二十二年行催只督抚按即历稽往牒庄诵纶音一则曰这绫纱纸札着各该抚按官上紧督催完解以济缺用不许迟悞工部知道钦此是万历十五年八月之明旨也一则曰土纱着先买办送监应用其拖欠绫纱纸札各该抚按官严限催解工部知道钦此是万历十六年三月之明旨也一则曰这绫纱纸札着各该抚按官严限如法织抄拖欠的上紧催解工部知道钦此是万历十八年二月之明旨也明旨具在昭如日星要之皆责成抚按竟未闻特遣守催也特遣守催则自今日始此岂抚按之效忠或减于差役差役之宣力或贤乎抚按耶臣等谓东南数百万生灵不难寄抚按以休养东南数百万财赋不难托抚按以输将而此区区绫纱等物至欲舍抚按以马上董之非惟视抚按若弁髦然抑亦未观东南今日为何如也东南自灾旱以来闾阎之疮痍未起即加生息犹难安全倘重以特催申以森命将欲各府而并差一人则一府数月反至迂迟将欲各府而分差一人则五府五使岂无骚扰始也索及驿逓而鞭扑以充囊继也溷及有司而供帐以饱腹有司不已必及机房机房不已必及匹户机房匠户既剥肤刮髓以媚差人则绫纱笔料不粗纰滥恶以供上用臣等不信也且臣等仰度圣意所以特遣守催者亦不过欲其速解而己矣岂知差役之有欲孰与乎抚按之无求沿途之稽扰孰与乎邸报之飞驰曩者明旨犹宽或有恃其雨露而缓于事今则明旨已严孰不惮其雷霆而急于征窃以为马上不必差亦不当差也在昔成祖曾谕尚书郁新曰赋入有经长民当顺其情虽取之亦思有以利之不当急责于民急责必至于病民其勿问第更与约限令民输之又曾谕尚书吴中曰比闻工部差人催办诸事多有暴酷伤人事有不可已者亦当从容使人措办若暴酷逼迫实为敛怨失人心痛治之夫永乐时物力繁富差役循谨而成祖犹然惓惓加意如此真恤民之龟鉴垂世之鸿谟也伏愿皇上上法祖德下悯人穷敕下该部停免马上差人以防敛怨特立约限与抚按更始倘造不如数解不及期即守令而下罚治有差庶国用无悞而亦有光于圣明之德臣等无任战栗祈恳之至
○陵泗告急敬摅一得疏
题为陵泗告急势在燃眉敬摅一得少裨勘议以图万世治安事臣等伏覩皇上笃念根本特允按臣牛应元之请遣科臣张企程前往勘议葢诚重之也臣等近得河臣杨一魁疏谓开仪之闸辟王鲍之口淮水渐已消落私心窃喜陵泗数十年水中即安有期矣不谓本月二十日接得直隶巡按崔邦亮揭帖为目击异常风雨地方水患益甚等事内称五月二十八日雷雨交作势若倾盆一据奉祀呈淹及陵寝一据知州申淹及州治并乞科臣即日就道河臣速出视事等情臣等一加披阅五内俱伤随稽十九年抚按所题载考二十年勘议所报在昔曰淮水陡涨三尺有余今则云五尺有余矣在昔曰神路三桥有水痕一二尺今则曰八尺四寸矣在昔曰旧龙觜积水尚余三尺今则云九尺九寸矣在昔曰州香花门一街略便人行今则云察院仪门外水深尺余城内积水二尺五寸矣在昔曰公署民居墙垣倒塌今则云倒塌崩裂者陵墙至一十三丈城墙至一百二十余丈矣夫祖陵王气攸锺也何当此惊涛怒浪泗州生灵系命也何当此沉灶产蛙凡有心知孰无惊怖臣等就今日而求方略岂不能袭旧说而肆敷陈第持筹主计之臣思屈羣策履河蹈泗之士自纾洪谟臣等即曰某处当开某处当浚亦焉能遥度千里取效百年哉惟是稍有涓滴之流或可为瀛海之助者则有数说焉礼遇水旱必禜山川弘治时天寿山雨雹犹灾在一时耳孝宗必祭告为兢兢者安祖灵也祖陵自隆庆来岁且被水曾未闻皇上致罪已之辞修遣官之礼是圣祖神孙精尚未贯尚安望川岳效顺淮水安流耶则遣祭宜先也向者浙直中州告灾不吝司农金钱百十余万而使者且相望于道泗州重地四面滨湖即岁谷丰登亦当为汤沐赤子减省示与众庶异也乃年数沉溺日益阽危而三千三百余两之马价仅免至三年而止一万八百余石之漕粮仅折至三年而止则疮痍愈困苏醒无期独不可议永免永折为重灾民起死回生计乎则蠲恤宜急也前姑勿论即自差勘以后或主开腰铺或主开老黄河或主开高家堰或主开张福堤或主开五港口或主开清口沙语虽盈庭谊均为国倘分彼此便属参商谓宜独断果臧何妨任已众思果善焉谓狥人则定计宜决也先是恒谓勘事者操其是非任事者与其利害今利害且移之勘事矣倘任事者因循岁月借匮诎而迟延畏惮烦难工夤缘而速化功成而已受上赏绩隳而人被重愆竟亦何济天下事哉则责成宜专也然此皆勘议之稗说也至其所以握干纲而奠坤维臣等端有望于皇上焉曰者明旨森严既戒诸臣以偏执又望诸臣以永利在诸臣决不敢不协心计议有负委托至意第愿皇上上念陵园中念运道下念民生事贵责于万全毋以巨费而靳内帑功必期于永赖毋以速効而责目前议论可裁弗从中而掣其肘便宜可假弗自外而挠其权庶诸臣毕効其忠而国家亦亿万年无疆矣臣等肤见如斯未审有当于圣明否伏乞敕下该部复议施行万历二十三年六月二十五日奉圣旨工部知道
○河工宽限力敕疏
题为按臣谋国过急巡河请遣非宜恳乞圣裁宽限勘议加敕新差并饬当事同心以固万年根本事臣等于本月二十三日接得江北巡按崔邦亮一本为特请治河台臣期臻实效等事奉圣旨该部知道钦此臣等伏读疏意大都因河道诸臣会集武家墩数日而后决策遂谓今日之事不在勘议而在果断今日之功不在谋始而在考成诸如措处钱粮调度夫役明核功罪凿凿可行要之皆心切痌瘝为陵寝释昏垫谋急经济为王上解焦劳非寻常所能言亦非寻常所肯言也臣等窃惟事起于断亦废之于略故按臣意在勇决诸臣意在周详非所以相拂也功成于终亦辨之于早故按臣意在善后诸臣意在谨初正所以相济也惟是请差巡河台臣一节据崔邦亮之意谓抚按各有专司漕鹾亦有分责必如是而后可以断亦必如是而后可以成耳殊不知平成未奏消落有期而导淮分黄业已次第讲求矣为不必差总臣职要诸司职详而献谋定计不可谓下无其人矣为不待差况省直两院犹分循紏乃总河治河御史亦治河将相为颉颃抑代为奔走乎一不便于事体相事相使犹难相下乃诸差御史巡河亦御史将众握一权抑人持一见乎二不便于职业官属旧设犹免重费乃建衙置役备廪授餐将年踰千金抑加派百姓乎三不便于供应夫巡河之不便若是如必欲若崔邦亮所云助其勘之所未及行济其总之所未及详则果何修而可臣等询之舆论酌以私衷其要莫若为科臣张企程宽限葢期逼则阅历难详时缓则周游可徧谓宜乘此消落再加采勘俾其遡流穷源由高及下履浅临深庶咨诹万全亦难以苟且塞责其次莫若为按臣蒋春芳加敕葢江北事省而神有余闲举劾自操而吏多畏志谓宜授以简书责其稽核倘钱粮虚射夫役影占督率怠玩即部臣而下亦得以白简从事庶把柄归一而其权不分体统相联而其事可举矣如以为必台臣而后可则巡按非台臣而为谁也如以为台臣必牛应元高举而后可则牛应元高举诸疏具在实可采而行也然要之亦在乎诸臣之同心与否耳使诸臣而同心也则羣策可屈见谓忘私众谋可裒见谓广益即不然而片言弗合辄肆戈矛一议未投便生荆棘于圣明委任谓何即国家亦何赖于若人哉伏乞敕下该部再加复议如果臣等所言不谬乞将科臣量加期限按臣特赐敕书并乞天语叮咛河道诸臣各以宗社为重毋以祖陵民生运道而稍分岐同以公事为心毋以河渠漕司鹾政而争职掌阻挠宜禁毋幸浮言而堕成功艰巨共肩毋借他词而巧规避将见臣工太和即天地可格而何患于河伯不效顺也臣等无任悚息待命之至万历二十三年八月二十八日奉圣旨该部知道
○导淮分黄请决大计疏
题为导淮分黄议论未一仰乞圣裁速决大计亟责成功事臣等办事该科于本月初五日接得总漕户部尚书禇鈇一本为直言灾民艰苦之状河工缓急之宜恳乞圣明酌议以袪祖陵积患以消地方隐忧事奉圣旨工部知道钦此又于本月初九日接得总河工部尚书杨一魁勘河礼科左给事中张企程各一本为祖陵水患日深国脉关系匪细恳祈圣明鉴照亟敕当事臣工早决治水长策以图保安大计事俱奉圣旨该部知道钦此又于本月十一日接得四川道监察御史牛应元一本为河工会勘平成有期当事诸臣意见稍异敬陈致一之画以决万全之效事奉圣旨工部知道钦此臣等窃惟天下有大兴作亦有大议论使议论而合也人得持定见而奏肤功议论而不合也人将惮异谋而隳成绩今读漕臣之疏则谓时有重歉导淮宜先矣读河臣之疏则谓患有相因而分黄宜急矣读台臣之疏则谓分黄导淮折衷宜慎矣大都谊切奉公何嫌彼此心在为国焉问异同惟是旁观者身在委任之外而持议也易当局者身在付托之中而任事也难臣等请以淮河关系及疏浚稗议为皇上陈之河自昆仑历数千余里而至徐邳淮自桐柏挟七十二溪而至泗■〈日台〉而祖陵王气屹然中峙葢圣子神孙亿万年锺祥矣汉唐若宋都秦都汴岁漕粟不过数十万三十万二十万石而已国家定鼎北平非四百万石无以恃命亦非浮江绝淮挽河越济无以通达京师矣国家边陲半倚鹾饷亡论六十万金场灶星布淮扬即林林总总之生齿高宝兴盐通泰等处者亦不可胜算矣以故我朝经理漕河之臣最称隆重其经理漕河之费亦最称殷繁而不虞其今日之昏垫至是也为今之计倘亦一并分黄乎则珠米桂薪之地何堪大兴九死一生之民何当重役万一外变激发祸不在祖陵而且在地方此漕臣之所以有酌议之请也倘亦一意导淮乎则淮势既分强河不无倒灌河势益振弱淮岂能相容万一祖陵再沦祸不止运道而且移郡邑此河臣之所以有并举之请也臣等私心以为天下事当论利害亦当论利害之重轻葢利害在人者人犹得而握其权利害在天者人不得而操其柄则治人治地之别也治人无法则有河工乱无河工亦乱治地有法则无灾不乱即灾亦不乱顾其机则又在人而不在天耳今河臣杨一魁业已奉有重托科臣张企程业已奉有特遣上流分黄一并勘议具奏业已奉有明旨是淮河大役悉以付河臣矣在河臣之疏一则曰效有可必一则曰利亦甚多是淮河大役亦悉以身肩之矣河臣既以身肩淮河则据其原疏所请亦不过六十八万金而止也国家虽甚称诎厝处亦可苟完倘此时犹泄泄未决恐日甚一日如根本重地何独不可及今责成令其得以便宜从事乎如其只导淮而可也则周家桥武家墩高良涧金家湾芒稻河子婴沟泾河之一一疏泄也惟河臣如其必分黄而可也则黄家坝毛家沟渔沟五港口之一一疏泄及娘子庄鲍王口之当有待也亦惟河臣如其导淮分黄即折衷而可也则金家湾芒稻河之当从省黄家坝之当略浚鲍王口之当尽挑高良涧之当建闸淮安城北之当益广也亦惟河臣大率以数十万两而听其设施以数万余众而任其调度自是而某处当增也不得为虚冐自是而某处当减也不得为克削务求一劳永逸无负朝廷任使乃为快耳不然而靡费金钱粉饰功绩臣等且以白简从之矣惟是劳民动众容有意外他虞臣等所以处之者则诸臣疏中犹未及焉洪武中宋礼原武之役发丁夫十有六万而无怨言者以蠲租百十万石也景泰中徐有贞张秋之役发丁夫五万八千而无怨言者以蠲濒河民牧马庸也况今大祲何妨破格是蠲免不可不议也董率官员惟廉生威惟能集事倘得正官解印专理庶为上策即不可得就择佐领悬以旌书而省义原非受禄果効有勤劳省祭咨吏部超选义民亦给扁冠带有差是劝赉不可不议也海口郎中樊兆程曾有河防末议谓十六年开里河丈报二钱其实未给毫末十六年开魁山日报四分其实只给一半合无佥派之夫仍就丁免差召募之夫只就工筭值其工食毋经胥吏牌长有司不妨烦琐逐名包封唱名给散是禁克不可不议也聚众数万岂尽一心谓宜定以界限编以字号以一约十以十约百庶免諠哗亦杜强窃是纪律不可不议也诚如是则兴作之中即沾帝赈灾罢之众岂惮子来将见应协神人灵效山岳即书所称地平天成何以加焉伏乞敕下该部复议速行河道诸臣分猷共念刻期举行至于犒工之惠恩出自天并乞俯允河臣之请以鼓亿姓之心臣等无任悚息待命之至万历二十三年九月十四日奉圣旨工部知道
○河工截留漕米疏
题为河工并浚灾地当怜恳乞圣慈特留江北漕米免发户部帑银以济大工以苏民困事臣等伏覩皇允河道诸臣之请为分黄导淮之计不吝水衡金钱五十六万司农金钱一十二万俾以上慰祖灵中安运道下妥民生葢诚重之也臣等夙夜思惟以为兴作犹小也则旬日可完尚未至劳民而动众兴作犹不与灾值也则闾阎颇实尚可以那东而补西乃今据漕臣禇鈇之疏极灾已至十分次灾亦至五分矣据河臣杨一魁之疏导淮夫约二万分黄夫约八万矣以二万八万之众聚食于十分五分之灾地人计十万米日千余万一不继必至枵腹而其弊不止废工则当为夫计以十分五分之灾散备于二万八万之丁夫价虽官给募亦民累万一不恤亦至枵腹而其弊至于生变则又当为民计近者河臣曾贻书于臣熙春称选千百户十二员给与马票前往产米地方平籴葢亦为民与夫而两计之矣独念分黄之工拟六个月方完导淮之工拟三四个月方完总计所需之米大率非二十四五万石不可也即多官効劳人愿公粜恐市镇赊遥或不能缩地而至时日急逼或不能刻期而齐臣等查得江北漕粮正改共该三十一万九千四百余石而耗脚轻赍不与焉见年如凤阳之泗州旴■〈日台〉淮安之清河桃源安东扬州之高邮宝应兴化或蒙蠲停或准改折共去米八万二千五百有零实征米二十三万六千八百有零也今计催科之期正在十月则计疏浚之期亦在十月故与其羣千百户四出而仰给于远方孰与于督府州县并征而取足于近地与其借金户曹自北而南而推挽于数千里之外孰与于留漕该处免南而北而探囊于数百里之内葢役夫一日受直三分漕给而米可平每日尚可存二分有余而劳无冻馁也利一时际大祲室如悬罄正留而耗亦留地方尚不下三十余万而价无腾踊也利二旗军刁悍藉脚勒索运免而脚亦免每石尚可省六斗五斗而人尽沾恩也利三语曰所费者财用所收者人心况人心可收财用无费亦胡为而不一转移也或者谓漕米六军系命未宜多留殊不知二十一年之灾亦留至二十万石且其时尚未有大兴如今日者臣等窃以为留之便如蒙敕下户工二部公同会议果臣等所言不谬即将太仓一十二万之银住支免发其江北漕粮二十三万六千八百有奇行令漕河衙门责成有司及时追征存留资给所有原派脚耗轻赍大约一十余万合无尽数蠲除惠此穷庶即不然只每石量起数升补官运费倘谓所留米石尚浮银数不妨截筭将工部未发料价扣下抵还或将重灾州邑稍为改折庶聚众数万而体恤恒周劳役半年而里甲无损所为济工安民术无踰此矣万历二十三年十月初一日奉圣旨该部知道
○河工参道府疏
题为河工奉有明旨道府玩忽非宜恳乞圣裁亟为责成以图万全事臣等查得八月初四日工部一本为祖陵受患有自诸臣会勘已悉等事奉圣旨黄淮阻塞为患这开导事宜既经科臣勘奏便行与各该河道官将周家桥等处作速疏浚以安陵寝毋得推诿观望如有造言阻挠的参来重治其余工程还上紧酌议具奏钦此又九月二十三日工部一本为祖陵水患日深国脉关系匪细等事奉圣旨导淮分黄既勘有定议可行与河道各官着他及时兴工开浚早泄祖陵之水并无妨于明年运道钱粮俱依拟取用钦此臣等祗诵纶綍不胜惊惶即任事诸臣宜其上宣皇恩下解民惑疚心蒿目为主上释焦劳胼手胝足为宗社祈宁谧不谓于本月十九日接得总督漕运户部尚书禇鈇一本为河工事体重大道府意见未同等事奉圣旨工部知道钦此臣等相与看详见其一据淮安知府马化龙申文谓分黄又有五难一据颖州兵备李弘道疏稿谓导淮宜开高堰并乞为酌议等因臣等窃以为积水为患淹及祖陵者淮也流行不驶致有退缩者非淮也障淮不东令无旁泄者堰也泥沙日淀致淮滞涉者非堰也以故先后建明莫不究极标本而导淮分黄之议葢不自今日而已然矣然则今日大工之兴将以为可永赖乎则沧海桑田天行之数臣等所不敢知将以为不可永赖乎则人定胜天旋转之力臣等亦不敢知苐计此时乾坤何等时也圣心震怒至斥重臣而无恻容圣心畴咨至遣侍臣而为勘议圣心祗畏至命勋臣而为祭告圣心笃念至捐金钱五十余万漕粮二十四万而无难色乃马化龙守土之臣耳竟不闻为朝廷借一箸献一筹但曰某也难某也难至为日贴一钱之说以摇动齐民则所为思艰图易者谓何而可以如此也此在总漕始曰字字的确既曰过当过虑可置勿问惟是李弘道力主开高堰一节其关系又岂眇小哉葢国家陵寝以天下为命脉与缙绅坟墓以一家为命脉者不同昔成周定鼎郏鄏卜世卜年而为八百有道之长者德也曰使吾子孙有德则易以兴奚尝拘拘堪舆家言即使堪舆家言未可尽弃则四百万运道千亿万生灵宁可置弗讲乎是故周桥之开也犹曰高宝尚远而婴沟金湾可通也武墩之开也犹曰建闸有节而永济泾河可泄也周桥武墩之并开也犹曰支流两分势自稍稍可缓也议者过计犹有私忧若以长淮之水尽决高堰而下之滔滔东注势如建瓴就李弘道亦自谓散散漫漫矣焉有散散漫漫而不溃漕渠者乎焉有散散漫漫而不坏田庐者乎倘漕渠既溃田庐既坏即如李弘道所云增运河之堤豁无田之粮迁失业之民以捄之恐大变将作亦无及矣且周桥高堰武墩同条共贯在昔神禹陂九泽疏九河未闻结地痈破地肉也乃谓开高堰则合襟开周桥武墩则不合襟谓开周桥武墩则夺黄开高堰则不夺黄又谓留高堰则结地痈开黄家坝则破地肉一则曰人子须知二则曰人子须知支离荒唐亵媟君父弘道雅负时名何其尊青囊如蓍蔡视成命如弁髦至此也或者曰国家以来未尝无祖陵未尝无运道未尝无民生何高堰未修而无事高堰既修而多事耶殊不知淮犹昔日之淮河非昔日之河也先是河身未淤而淮尚安流今则河身日高而淮受倒灌此导淮固所以为淮分黄亦所以为淮即工部新尚书李戴久历淮扬所见甚真亦谓其宜如此也若果如李弘道所云一开高堰足以了事则一县官固饶为之又何必劳皇上之过为宵旰哉伏乞敕下工部亟为议覆如其事有缓急不妨酌量次第举行若谓明旨已定难以迟违亦乞天语叮咛漕臣与河臣平心易气无生彼此共分猷念所有河道诸臣亦当恪遵明旨多方召募夫役曲意轸恤灾民听其调度及此冬初成此盛举如措置无法疏浚乖方及推诿观望造言阻挠必有各任其咎者岂能令臣等不以白简随其后哉仰惟圣明裁夺臣等不胜战栗待命之至万历二十三年十月二十七日奉圣旨工部便看议了来说
○请省织造疏
题为敬循职掌恳乞圣慈俯念民穷国匮节省织造潞紬事臣等近闻内承运库传奉圣旨封发花样下工部行山西布政司织造潞紬一万三千余疋臣等仰窥圣意或以上供万乘或以内备六宫费不及奢华岂为靡既奉纶綍敢不将承惟是撙节爱养者先民之彝训也审时度势者驭世之微权也礼天子之器必有金玉之餙饮食之肴必有八珍之味至于凶荒则彻膳降服葢岁敛则示之以丰岁歉则示之以约道固如是而已以今观于天下何如哉江北荆南灾则汤沐之地病矣苏松常镇灾则财赋之地病矣汝洛梁豫灾则腹心之地病矣夫天下有几幅员而重地受病若此在抚按诸臣方蒿目疚心而力为请命在台省诸臣亦疾首蹙额而代为徼恩计皇上必穆然改容恻然动念者顾潞紬至一万三千余疋工费当不下二十余万金而竟责备于禾谷半登之山西焉臣等度疮痍未起加派难堪山西决有所不办矣若以是而取给之节慎库则节慎之所入臣等得知其入今岁新收项下仅七十八万三千七百有奇也节慎之所出臣等得知其出今岁开除项下至八十一万九千六百有奇也日者羊绒段疋并传导淮分黄并举内帑不足继搜外庾外庾未敷更留关税关税未敷更借户曹此非陛下所曾闻者乎倘不于是时刻意节惜纵财源如河亦终匮竭万一更有紧急工程重大兴作朝廷又何以应之昔宋臣司马光曰国用不足必重敛于民民已困穷何以供命饥寒所驱必为盗贼此乃安危之本毋以为细事而忽诸臣等愿陛下有味于斯言也且臣等又曾历稽往牒伏覩嘉靖八年圣祖曾因灾荒尽止织造待丰年举行乃皇上临御以来无论苏杭告歉或准减半或准暂停洪恩浩荡遍及东南即就潞紬一节在万历三年之数则二千八百四十疋而止也在十年之数则四千七百余疋而止也在十五年之数则四千八百疋而止也在十七年之数则五千疋而止也岂意于今四千七百之带造者尚未输于国门而一万三千之特造者复行于工部耶臣等由前而观数年而仅止数千不见其不足由今而观一年而动几踰万岂无至有余伏望皇上垂慈念一丝一缕尽属闾阎膏脉一铢一两足活灾疲数命特焕德音敕下工部将四月所传亟为催完以济目前急用仍将近日所传赐暂停止候一二年另造如其必不可已亦望皇上择其少缓者酌量减省将见上光圣德中纾国计下宽民力一举而三善备矣至于以后传奉更乞从内合票拟令调燮者得关其忠由该科发抄使封驭者无溺其职庶成宪无斁亦足以昭大公于天下永永也伏惟圣明裁察臣等无任战栗祈恳之至
○请免入彝采买回青疏
题为回青告诎人　采买未便恳乞圣明特行抚按申饬贡物以尊中国以服远人事臣者窃惟华　之分犹天地然以　狄而奉中国则中国重以中国而下需　狄则中国不重亘古以来曾闻其重译来朝八蛮通道而未闻以中国而下市方物者臣等自万历十年见皇上传造瓷器九万六千有奇嗣后难完者减半新样者停免今且十有余载尚未完解天下莫不仰德节俭而诵宽大之仁不衰矣近于本月十七日接得内承运库管库事太监孙顺等一本为缺少回回青事奉圣旨这回青着工部行文该地方作速采买解彼应用已后番　进贡都要真正的方许验收钦此臣等揭查疏内一则曰节经关领摉括已尽一则曰虽有土鲁番进到俱系铅矿葢不得已而有是请也第伏读明旨所云行该地方采买者臣等看详数日不知果行之甘肃乎抑行之土鲁番回回国乎甘肃远界西陲另是一天其民不陶青决不聚即问其土产则非土鲁番回回国不可耳回回故伊吾地与哈密连东距甘肃西距土鲁番而土鲁番则古所称车师也控弦可五万骑其去神京亦不下万三千里而遥粤昔汉唐屡拜大将军窦宪及大总管侯君集等相继犁之而乍臣乍叛其强弱葢可镜哉时入我朝一慑于成祖之神武而遣使来王一慕于宣宗之怀柔而赋马执玉嗣后则稍稍多事矣语湛恩濊泽莫如孝宗语顺治威严亦莫如孝宗乃终孝宗之世以马文升之秉枢而不能使阿木郎之不殉以张海之经略而不能保罕东诸卫之不掠以许进之袭破而不能令牙兰之不逋逃以王越之帅诸路而仅以四十余使易城池比及正嘉则满速儿以万骑寇肃州而彭泽且夺官矣速檀儿以二万骑入甘州而陈九畴且论戌矣夫代经列圣而迄不倾心谋经诸臣而率无善计则土鲁番等之桀傲不辨可知乃今犹称臣献琛岁修无斁者岂非以皇上之礼乐教化默启其即叙之心皇上之福泽声灵潜消其悖叛之气耶自是而修其政不易其宜听其来无扰其地臣等思患预防尚宜彻土戒氷一旦言瓷器之有无而索回青于内帑辨回青之真伪而遣皇华于荒徼臣等私以为青六百斤直当数万以厚赀而探豺狼之境焉知其不我梗乎民生风气彼此殊科以华语而入侏■〈亻离〉之乡焉知其不我欺乎居中制外古今常经以天朝而徼绝域之物焉知其不我侮乎奉使不辱代有几人以四牡而载简书之重焉知其无刚惊　路懦屈　庭乎通番者禁为意良深以严令而开熙明之时焉知其无奸乘出外勾犯边疆乎由前三说则孽由彼作由后二说则患自我生内之损朝廷之德威外之起毡裘之厌薄近之破已往之成法远之贻将来之隐忧亡论朝贡难继即如先朝多事亦未可知臣等万万知其不可也为今之计诚宜将见在所藏称为假青者一面淘洗应用庶不误明年岁运仍乞敕下工部转行甘肃抚按宣布圣慈申令文告谓尔土鲁番回回等世受国恩视以外藩诸所来庭一切假馆受餐乘传授节所以待尔等良厚而瓷青微物亦敢以诈伪献谓归顺何自今与尔约所有不易心改虑以真诚上供者其闭关弗纳庶几名义正而中国之体统常尊中国尊而远人之输将不替即古所称明王慎德四　咸宾者何以加焉臣等无任悚息待命之至万历二十三年十一月三十日奉圣旨工部知道
○报河工并敕当事疏
题为恭报河工分数少慰圣怀并乞敕当事诸臣亟乘春和以成大功事顷臣等接得总漕户部尚书禇鈇揭帖内称会同总河勘科及按盐各院督过司道府县疏浚工程各以十分为率一分黄东工夫一万七千八百余名自十月十五日起至十一月终止约完四分一厘中工夫一万七千七百余名自十月二十三日起至十二月初五日止约完三分五厘西工夫一万七千八百三十余名自十月十五日起至十一月终止约完三分四厘浚海口工夫九千七百名自十月十六日起至十一月二十五日止约完三分一导淮周家桥建闸工清口辟门限沙尚未兴工高良涧闸工自十一月初三日起至二十日止约完未及一分武家墩闸工自十月初十日起至十一月二十日止约完未及一分泾河浚河工自九月初二日起至十一月十五日止约完六分建闸工自十月十六日起至十一月十六日止约完未及一分子婴沟工约完四分等因到科臣等见之不胜喜跃窃以为皇上之以孝治天下也仰思祖陵被淹亟求治水长策至不吝金钱五十六万漕粮二十四万付河臣经理之葢我朝以来仅见此役矣以故河伯歆祭告之诚黔黎徼蠲恤之惠臣工大奋工程毕兴计其效则已数分考其时则仅一月回视负薪沉璧歌瓠子而筑宣房者其劳逸何什伯也使当其时始不稽于道府异同既不罢于雨雪寒冻则絜尺度寸其功岂直如是而已耶第天下之事非兴工之难惟乘时之难亦非善始之难惟成功之难语曰迨未阴雨彻彼桑土又曰为山九仞功亏一篑葢有味乎其言之也今分黄导淮之工折言之则难完者完多易完者完少总言之则已完者尚少未完者尚多在事诸臣计祗畏简书胼胝手足必了此而后报命无疑惟是时势逼切工役艰巨则臣等日夜蒿目而疚心耳国家兑米议单在三月过淮倘顾此失彼令漕渠溃乱与浅涩均无当也则国计宜虑河淮二水恒时在夏中涨发倘宣泄不早而淋澍随之即陵园犹未离沮洳也则国脉宜虑江北风气稻田在四月播种麦田在四月刈获倘招采不广令役夫以播刈故停歇即不停歇而令其不获播刈亦不可也则国本宜虑使自今以往就日筭工就月见效犹恐为时几何功且难竟万一暴风盛雨有未可以人力胜天岂不可不为之豫防哉伏乞皇上敕下河道诸臣严督所司趁此春和亟兴大役职在征派者必期会以时而名数无容短少责在督率者必调度有法而钱谷无敢侵渔治本治标毋苟且以图塞责分猷分念毋矛盾以负圣明务期先兴一日则河淮受一日之益先完一日则君父释一日之忧仍乞申令河臣每月揭报以凭稽考如有前项情弊容勘河科臣及本科不时指名参究庶心力可齐平成可奏而国家亦永有攸赖矣万历二十四年正月十六日奉圣旨工部知道
○伸捄言官疏
题为圣主霆威叵测言官语默两难恳乞明示上意所向以便钦承事臣等待罪琐闼媿无表见日者皇上斥去两京科道至三十有四人臣等过蒙优容存留供职即捐顶踵岂足以报陛下惟是官以言设职以言尽而诸臣既以不言斥矣臣等顾影增惭氷兢蚉负日求所以拾遗补阙责难陈善以不负圣明广厉言官至意而诚意未孚天威正赫扣阍尚有待也顷者河南道御史马经纶慷慨陈言忠诚报国臣等私窃自慰谓皇上诚罪诸臣以不言矣幸有敢言如经纶者计转圜止辇或旦夕可望乎乃吏部接出圣谕经纶竟从降调圣意深远未易窥测其果以言罪抑乃以不言罪臣等未之解也臣等象上之指若水之在盂方圆易向其当以言为戒抑仍以不言为戒臣等未之解也且同一言官也前所处者既以不言被谴今马经纶也又以敢言获罪旬日之内诏旨数更一人之身进退维谷受谏则如转石发号则如反汗此又臣等所未解也夫经纶之敢言与前勾去诸臣之不言无两非之理也陛下斥不言者又茹纳所为敢言者则诸臣将饮炭吞刃讼缄默之愆陛下逐敢言者又弃置所为不言者则诸臣且借口扬眉收戆直之誉第诤臣得以收誉则人主不能辞愆臣窃谓陛下之计左也昔唐太宗谓侍臣曰朕每闭居静坐则内自省所以每有谏者纵不合朕心亦不以为忤又曾问魏征曰比来朝臣都不论事何也征曰陛下虚心采纳诚宜有言者今陛下英明神圣固薄唐太宗而不为者也倘果以不言者为溺职则臣等不难为诤臣杰士进危明忧盛之苦辞果以敢言者为忤旨则臣等不难为谐臣媚子效希旨望风之故智顾谀佞取宠则祸归于人主而利归人臣批鳞折槛则祸归于人臣而利归人主两者相去天壤悬隔臣等功名富贵之念非与人殊死生荣辱之念非与人殊然宁为此不为彼者二祖列宗昭监之灵在上二百余年养士之恩在下清议在前信史在后不忍负陛下且不忍负此生耳有如人诺人趋旅进旅退倏而京堂倏而开府又倏而八座长安道扬扬意得臣等非有胷无心岂不羡慕而顾为此九死一生之拙计哉忠于谋国则诎于谋身在圣明一加察耳臣等不胜战栗待罪之至万历二十四年正月二十六日奉圣旨这厮每党捄同类辄来烦激渎扰既说批鳞折槛官以言设似昨者肘腋巨恶奸逆张诚未见尔等置一喙之忠荩以报国恩其谀权臣负君上媚灶固位明矣且罪各官俱以有屡旨明白林熙春这畜故又来聒激好生可恶马经纶着降杂职极边方用林熙春姑降一级调外任用俱不许朦胧推升其余的且罚俸一年吏部知道

[book_title]出山疏草
●出山疏草一卷
海阳林熙春着
请蠲畿辅加派并　　　疏
参援辽将官疏
荐举管马府佐疏
举劾畿省种马官员疏
荐举东路寄养官员疏
陈情疏
运军顺　　　疏
□□通融疏
□□查参疏
自陈疏
亲郊登陛疏
申饬法纪疏
附刑部覆疏
循职掌以明法守疏
稽查寺属以励庶官疏
乞休疏
再乞休疏
三乞休疏
四乞休疏
五乞休疏
六乞休疏
谢恩疏
辞朝疏
附户部等衙门公疏
辞驰驿疏
再谢恩疏
再辞朝疏
○请蠲畿辅加派并　　　疏
太仆寺添注少卿臣林熙春谨奏为固内地安民心并陈保甲乡兵之所未及以壮根本以保万年封疆事臣窃惟天下犹人身然京师腹心也畿辅营卫也山海关咽喉也辽左肩臂也而民为邦本则一身之元气在耳元气充然后营卫实咽喉可固即肩臂麻木犹可支数十年无事而腹心犹无恙也试观今日之元气何如耶三辅郡邑频被灾伤加派以来朝不保夕者已十室而九又重以马匹之征调无己器甲之缮修无已车辆之缔造无己荳粟之买运无己而援兵绎骚鸡犬靡宁父母妻孥又鱼惊而鸟窜焉民无乐生业已思乱自是而益加保甲乡兵之役恐甲未必申兵未必集终亦不得之数也然则此法终不可行乎臣曰何为不可行也臣忆嘉靖末寇入潮阳赖乡兵巷战堵出臣外祖黄良曾以乡兵而抗倭　臣族人林尾曾以乡兵而抗吴平臣邻乡溪东岐山二堡曾以乡兵而抗林道干臣令将乐时以保甲稽民善恶以民兵杂军操练数年之内盗不生发皆小试之验也今近畿州县不下百十有余即古称带甲百万之国有悲歌慷慨之风倘州县各练得一千上下亦可得数万兵而羡亦何不可行之有第臣又思河西一块土耳主之以经略恊之以巡抚猛将如云谋臣如雨十万之师闻风奔溃即黔首青衿且欲组化贞之颈奉　此何以故失民心耳昔宋儒有言曰莫柔于民心而不可以威刧莫强于民心而可以德感兹欲安民心以固神京愿皇上念畿辅百姓仅存皮骨将加派钱粮尽数蠲除又欲如诸臣议团练乡兵愿皇上慨发帑金数万照依各州县加派之额尽数分与以为团练乡兵之费可也葢乡兵有父母妻孥系又有比闾族党相维骨肉关心身家重念与援兵乌合而来者万万不同兵部诚能宣上德意印给守备札付每州县各一张许以冠带从事州县正官留心咨访如有好义任侠舆论攸归可为一方表率者即挈札付与之以一募十以十募百如结万人缘然一乡之中或膂力相当或技艺相等或意气相投听其自为队伍旗帜用布费省而坚器械或刀或棍或铳各随所长衣甲或绵或纸祗求结实有力者听其自备无力而人可用者官为给与东西南北分为四总得就近赴操一月以三操为率一日训练九日耕锄庶不妨本业守备量赀廪给给以官马骑坐以次遍及惟实心整旅无同儿戏每月既望毕赴州县教场比阅较艺奖赏有差仍每人给银数分以为饭食之需其有殷实具牛酒劳劳者官为籍记年终扁门或冠带以风厉鼓舞诸凡花费俱动帑银每季倒销不许藉称科敛自守备以及总哨免其杂差佐领仓巡不许营委点闸及责以勾摄挨查迎送等役致人疑畏团练而外有司务加意安辑保如婴儿将见闾阎折冲有寓兵于农之意行伍充满得有备无患之思百姓含哺鼓腹当击壤而歌曰我皇上蠲征省赋以恤我之苦复减膳解衣以卫我之生有君如此何忍负之或备野战或收城守所不执干戈以捍社稷臣不信也臣本书生不闲兵事自少诵法孔子而饥馑师旅之际犹能令其有勇知方则信乎雪耻除凶果在乎民心间也伏乞皇上穆然深思毅然发念知民心断不可失财帛俱属倘来敕下该部议覆将加派蠲免仍发帑金以练乡兵果练得实效较各州县称最者名色守备抚按不妨叙荐予以实授职官总哨以次升赏有司以边材纪绿超升如懒于任事独称难练者以不职论庶官官奋发处处皆兵而封疆自有盘石之安矣奉圣旨畿辅加派蠲免已有旨了余着该部覆行
○参援辽将官疏
太仆寺添注少卿臣林熙春谨题为援将启衅酿祸异常谨据目击亟请正法以靖封疆事臣奉钦命署理东路马政于十一月二十六日陛辞出巡点马沿县印烙十二月初一日抵玉田县离县五里许有巡捕典史吴世爵仓皇口禀称城内兵变似未可进臣询始末荅应不甚清楚乃询有县官在郊否可令一见以知情形庶便与兵诘问随有遵化县知县顾天宠丰润知县单明翊同来具言袁参将押带浙兵援辽途中逃走踰千始就天津招募凑数许以安家银两前路给与今至玉田又无以给始有此变在兵情亦可哀也臣遂驱车进城将入门间新兵满街拥戟露刃环列舆前喊吶请捄臣诘以余奉命点马尔等作此模样意欲何为兵云袁参将兵逃哄招我每凑数许以安家分毫无给某等穷寒敢望一救臣问尔等何处人具言某系武昌某系南昌总之皆东西南北之人也臣又问袁参将何名共称不识臣又问尔识彼名否彼识尔名否亦共称不识臣私叹兵不知将兵不知兵一团乌合将何纪律臣又云尔每要安家只要尔每心实与不实耳尔每果勇于援辽此中院道自有处分朝廷不吝千万金钱以捄残疆又何难怜恤乎尔勿再鼓噪甘为乱民法不尔宥也兵遂寂然臣入门至署尚在午未间未许各官谒见遂朱书一示大率宣布朝廷威德与面诘语意相同臣又思此时三县马匹毕集不散恐为兵资遂将遵化丰润之马忙忙点烙并令各县官率夫马先回虑外县人众招摇街巷忤触或有他变耳薄暮玉田县丁忧知县李春英来见始言新旧兵格鬪杀伤拆墙之事甚悉臣又问曾申抚台否答云己申李知县又云此时虽己解散犹团聚一阁恐夜有不测臣又云既申抚台当有牌到且余己许听院道处分是夜决然无哗臣达旦出署点马而抚臣大牌果至中问理谕法禁欲其东行也臣点马毕即往宝坻见其街巷兵列左右释戈徒手纯无一言臣私喜谓此岂一纸之力实抚台传檄而定者此后日远一日不闻消息至十三日途接邸报见抚臣李瑾疏且言初三之事其参将袁应兆之残虐尤甚也夫当抚臣传檄再到应兆果能乘令旗宣谕关门不远钱粮旦夕可入囊中即不然日给日粮资其朝夕好语相劝未必不俛首相从又不然即歼厥一二首恶令反侧子自安亦未为不可何至如抚臣疏云应兆乞哀旧兵藉其声势枭首二名打死二名捆打一百余名割耳三四十名又有死于街道死乎各家死乎四门外城濠内者七名打伤待毙者数十名顿令途鲜完人路有流血又大索编户殃及池鱼斗大畿邑何不幸而有此惨毒耶臣以为援兵骚扰到处为然而援兵鼓噪到处迭见未有如应兆之酿祸至此极也今应兆抚臣己参臣似可无言臣以为抚臣耳闻不如臣目击之为真敢悉数其当诛之罪以为将来者儆兵法千言万语无过智仁信勇义五字葢智以运谋亦以察奸援兵召募家属有保领里递有保领然后发行而途中且有迯逸奈何引聚一班无籍以为儿戏可谓智乎其当诛者一信为号令定如金石乃可服人万金安家谭何容易奈何哄出前途便谓了事可谓信乎其当诛者二义不苟取乃可称廉乃可生威惟将一介分明始可责兵不伤一草一木奈何人言啧啧科敛扣克结怨已深可谓义乎其当诛者三勇不顾身行不踰时始言主将奈何逗留两旬希免出关不思国家费尽财力购此血肉之躯何为可谓勇乎其当诛者四仁者之将兵食始食兵卧始卧问疾吊丧分甘释苦抚之如婴儿始可与赴深溪奈何屠戮卒伍喋血郊原为数十年未见之事可谓仁乎其当诛者五夫应兆负此当诛五罪倘犹谓卒难得人众无可驭稍从宽假戴罪立功则逗留无法残杀无刑恐援兵将领尤而效之将有甚乎应兆者伏乞皇上大奋干刚勑下兵部转行督抚查核淅中来文兵数若干迯走若干更查玉田折损若干需索若干就应兆家勘产赔还仍行经臣将应兆立殉赐剑将原兵另将统领或分拨各营附队操练庶纪法严肃而各处援将一意援辽无他外慕封疆未必无少补矣
○荐举管马府佐疏
太仆寺添注少卿臣林熙春谨题为荐举管马府佐官员以专责成事窃惟俵马地方虽有州县正官专理然千里辽阔鞭长不及马腹每府各设佐贰综核葢其重也岁终例有殿最更稽之本折完欠参之各官会册贤否颇详谨会同印马御史张慎言本寺卿丁懋逊据实为皇上陈之除顺天府通判郑之侨展骥邑遗去思参乘郡多来誉品题识朗劳苦功高真定府通判刘光普骥足初腾凤威已着力大思驰峻坂志清欲饮甘泉一系京衔一未及期不敢槩叙外如永平府同知刘嘉会敏识环转毂旋逸才过都历块一庭氷湛万井烟笼大名府通判张彩粹守拔尘真心捧璧著述渊源邹鲁敏迅驱策骅骝河间府通判张懋德禔躬一介不淄表属五花来贡声腾三辅治最列城保定府通判熊嘉兆驱驰不惮勤渠比心慎常怀儆策绩优数马节中和鸾山东东昌府通判张万目操莹白雪才利青萍佐郡朽索常严署邑乱丝立解河南开封府同知李恒茂气格轩然霞举才华沛若泉流节比羔羊品同神骏卫辉府同知邸宅抗珰浑身铁骨率属伟度金相蠹绝凭城骐多超乘彰德府同知张国光秉心塞渊长才逐电督浚殊多保障解纷卓有担当以上诸臣皆东路管马府佐官员之贤所当荐扬以备擢用者也内刘嘉会虽未及期然转自蓟州实东路臣属例得并荐郑之侨先令文安民有遗思近奔驰二路点检二旬臕息不爽分毫勤劳特冲风雪较各府佐尤为独苦至邸宅之判襄阳也气劲触珰志存报国齐车逮系数年之黑狱堪怜易网宽仁一寸之赤心可剖宜重千金之价以快万里之驰臣特表而出之葢非可以常格拘者伏乞勑下该部再加查访如果臣言不谬将诸臣分别擢用庶府佐竞劝责成而马政益饬矣奉圣旨该部知道
○举劾畿省种马官员疏
太仆寺添注少卿臣林熙春谨题为循例举劾种马地方官员以饬马政事臣闻马服而后求良士悫而后求智能马不服则为泛驾士不悫则为虗车虗车与泛驾等耳我朝马政广俵乎燕赵齐鲁河洛之间不啻千里而遥虽臣署事甫匝二月苐本折钱粮有前臣之案牍在而州县贤否不得之抚按则得之道府两者参阅而马政吏治如对千里就中殿最间有吏治不举则臣不收即马政不举则臣亦不收决不敢以泛驾虗车而溷之露章也今东巡竣事谨会同印马御史张慎言本寺卿丁懋逊据实为皇上陈之查得赵州知州蒋觐诚心可贯金石雅操足凛冰霜骥德空羣龙文映斗安州知州武之祯俨然乔岳穆如清风擘画无忝神君抚摩堪称良牧晋州知州王纲三尺霜锋独握一轮明镜高悬城社风清郊埛日蔼沧州知州蔡秉元雅度秋肃仁怀春温试观刍牧苦心益觇经纶玅手冀州知州乔可大气薄青霄才驰紫电惠政九方湛露颂声万户歌风真定县知县王昆美格朱霞映玉灵才赤水探珠士愿执鞭人多推毂清苑县知县张弘襟经纶运掌纷沓应心操刀豫似天闲下笔美称云锦滑县知县李胤华雄才千里名驹清品九皋瑞鹤一庭月皎两地春浓卢龙县知县刘诏循超汉谱器作周祯月明犬卧潘封日暖马蕃鲁野南乐县知县宋师襄敏若风鹏运海逸同天驷行空干济真才清修上品大名县知县蒋向荣美秀凤姿崚嶒骏骨真恳沟中起瘠迅敏几上销尘内黄县知县庞尚廉精莹魄兔横空敏练燃犀截水乘骢高步倚马逸才东明县知县顾其仁金辉玉润日丽风恬轩轩两地飞黄恳恳一腔保赤枣强县知县喻思恂操心执玉捧盈治剧驾轻就熟吏惮三尺民戴二天肥乡县知县周汝弼函牛大器倚马长才霜烈城狐遁迹风清庭鹤窥人南宫县知县张廷箴粹洁寒潭彻底剸割迅霹当空舆卫日闲骨相天授宁晋县知县吕一奏操严白璧誉播青天逸才皇路和鸾粹品朝阳鸣凤魏县知县陈序清韵琴鸣鹤友芳猷辔振龙媒清可告天仁同爱日浚县知县赵建极玉尺清操氷壶朗识历块天骧逐电发硎郢锷追风长垣县知县孔荣宗清洁蝉鸣秋树腾骧骥骤春衢冀北空羣畿南重望朿鹿县知县王永寿端凝气宇蹀躞才华月明独鹤随琴风迅双鳬飞舄清丰县知县陈此心操持饮雪餐氷展布肩鸿任巨千驷呈锦万户沐膏蠡县知县张其实金台逸骏玉圃祥麟春回比屋棠滋霜肃一庭槐冷深泽县知县张士元太阿出匣风裁明珠走盘朗照五花云锦千里霜蹄完县知县徐克让清修照彻穷檐剔蠹锋寒凭社一空凡马直儗游龙庆都县知县张应泰肫笃无欺清真不染绩懋循吏之轨名符君子之舆无极县知县王家征皎洁金波动色孤贞玉屑生香誉擅拊循歌腾騋牝盐山县知县王会图夙学天成敏才风迅驰骤必追上驷宰割若烹小鲜高邑县知县谢于阶触处宽髀自解骑来瘦骨独高四境甘霖一天化日鸡泽县知县张素裕骨本嶙峋器尤清远蕃息騑騑四牡剔厘凛凛一庭成安县知县马珍清贞秋水为神汪濊春流沛泽空羣天驷出世人龙山东除汶上县知县范文若心若履薄临深才堪理烦治剧声高百乘价重千金任浅不叙外如高唐州知州郭时斗三善雅堪镇俗九逸真足超羣望重专城声高列岳巨野县知县吕鹏云伟度宏襟修才妙品龙文九霄耀日骏足万里嘶风滕县知县朱舜年盘错斤斧独操张弛韦弦互佩周祯八骏仙品双鳬丘县知县赵延庆洁白褆躬威严驭下千里霜蹄耐雪万丈风翮横空德平县知县胡克开两地清风皎月一腔白雪严霜凤下德辉骥出夷路齐河县知县张应泰政袪害马节比县鱼月照闾阎之隐风清城社之奸莘县知县蒋克家皎洁一庭鹤影规恢三尺龙泉品出骊黄治夸卓鲁河南辉县知县陈必谦器宇海阔天高规恢云流石转无双奇骏第一神龙仪封县知县李鲁生才敏追风神闲历块三邑潘花常灿一天孙锦如云临漳县知县白贻忠粹品天球昆璧铦锋楚剑吴钩誉播漳南羣空冀北兰阳县知县江士英庭无鞭扑野有轻肥阳和春蔼兰芬风静云铺桺灿项城县知县王璟禀就才诚两合传来政学兼优龙马精神鸾凰丰采汲县知县董魁心有持衡政无委辔堂上月明似日阶前露湛连云以上诸臣皆东路种马有司之贤所当荐扬以备擢用行取者也内张其实今任虽浅然调自满城为东路臣属例当并荐臣再惟举刺并行功令常规而臣寺复命或遇大计之年间有举无刺臣窃以为不然葢朝廷既与以殿最之例岂可废其旌别之典况臣寺无权苟非藉此一线宠灵则三方寥阔有司何以磨砺臣谓抚按各差虽有紏劾亦当略存饩羊以示各官有多口之□而臣寺有众好之察也随据会册开载查得唐县知县梁彩廉隅不饬科敛有声钱粮偏重充囊原被概儗有力献县知县赵景星性既乖蹇志在苞苴赋税既加侵渔馈遗又且滥受藁城县知县赵魁体貌龙钟操持狼狈半年视事数日匹马扣及十金获鹿县知县杨凤翥家奴出淫门役内蛊俵马每多克削饮酒不分贱良城武县知县南文焕守非莹璧才类铅刀力量竭乎营私民瘼置之罔恤武城县知县王子鎜优柔成性近习为奸沉迷曲蘖之中罔念簠簋之饬安阳县知县李长春客气未融寅衷不协只马克银五两铺户索货大横考城县知县为衮性既粗浮识复短少借查地为科罚屡换帖而需求以上各官多经抚按各差参劾备计胪列甚详臣不敢再摭条款又查得濮州淇县三运马匹只解一运秋冬二运未到殊为非法苐署濮州者则本府通判杨方亨署淇县者则本府经历宗若愚二官考语亦有可观岂其摄事未久抑亦了不关心相应查明量罚臣于此各官非敢过为多求苐倘毅然改啚憣然悔悟则各官未为跃冶之金臣亦且为它山之石矣伏乞勑下该部再加查访如果臣言不谬将蒋觐等擢用行取梁彩等分别议处则贤者益劝不贤者知惩而于马政无不振饬矣奉圣旨该部知道
○荐举东路寄养官员疏
太仆寺添注少卿臣林熙春谨题为循例荐举寄养地方官员以饬马政事窃惟我朝马政自孳生而变为寄养皆在附近州县谓偶有缓急可旦夕而至意念深矣如今岁东事孔亟非储蓄有素安所从猝兑而猝集焉臣虽代庖未久而前臣之故牍可稽而核也况奉命巡历不惟课其马抑亦课其人而官评在目舆论在耳不啻详矣兹己竣事谨会同印马御史张慎言本寺卿丁懋逊据实为皇上陈之除大兴县知县李思敬核侵百蠹神明去汰一腔召杜无双良牧有数真才平谷县知县赵思睿才识敏练器度安详一心雅集归鸿百计惟厘害马一系京衔一系任浅不敢槩叙外如遵化县知县顾天宠丰标岳峙闿泽云流长驱万里嘶风独立九皋傲雪任丘县知县霍锳驭吏不加青眼牧民惟有赤心安问骊黄自知骐骥密云县知县王家楹驾轻就熟兼才濯汉流泓洁守九天雨露两地讴歌武清县知县李士元英标冠玉利器发硎褆躬无媿四知逸足堪腾千里宝坻县知县周诗雅粹品金相玉质宏猷甘雨和风冀北羣空畿东特出丰润县知县单明诩凌云爽气嚼雪清操威凤翩翩德辉神驹矫矫皇路静海县知县杨肇泰誉擅人龙才称天骥据案日无剩牍对衾夜可焚香文安县知县杨梦龙慈祥露缀春葩振刷风行秋箨才诚两合鞭□俱捐青县知县杨应震器度伟矣山凝操持莹然玉洁三载骏绩一路鸿猷以上诸臣皆东路寄养有司之贤所当荐扬以备擢用行取者也内王家楹周诗雅今任虽浅在王家楹调自三河周诗雅调自广平皆臣东路所属例得并荐其应刺官员臣惟养马者去其害马养民者去其害民果能时其刍粟节其劳逸则马政举能恤其饥寒问其疾苦则治政举今臣属州县贤者己登荐剡遗者亦无溺职独有永清县知县郝士遂会册开有制锦未成更弦有韵之语今己备计矣此外多履任未久臣岂敢法外吹求伏乞勑下该部查访如果臣言不谬将顾天宠等循资擢用行取庶贤者竞劝而马政益修矣奉圣旨该部知道
○陈情疏
太仆寺添注少卿林熙春为天恩有加臣心无己谨遵勑谕照例陈情以溥皇仁以广孝思事职广东海阳县人由癸未进士万历二十一年以将乐县知县选授户科给事中历升工科都给事中二十四年正月内皇祖因军政拾遗震怒陆续勾斥言官数十余人职不揣率同官合疏申救荷皇祖宽宥仅降级调外职自甘废弃躬耕田间为终焉之计不意皇上御登大宝起升职南京仪制司郎中随升光禄寺少卿不数月转升今职职自七月内从职光禄寺衙门请给诰命随蒙吏部题请给赠职父乔樌光禄寺少卿职母职妻俱赠封宜人是职以万死一生之身辱皇上沛以天高地厚之泽勿论存者顶踵欲捐即殁者亦环草欲报焉敢不自知足为得陇望蜀之求惟是职一念乌私有不能自己者职恭查泰昌元年九月初六日恩诏内一两京文臣一品至九品各给与应得诰勑钦此又恭查泰昌元年十一月十九日勑谕内一文官一品至九品仍与应得诰勑已经前诏颁给者应补各官候升任之日一体给与钦此又查天启元年八月初六日吏部申严诏谕题疏内起废一款凡起在勑谕之后题疏之前者给与诰命一次其在题疏之后者一槩寝阁不与职起在十月初二正在勑谕之前不在勑谕之后也向从职太仆寺衙门请给新衔诰命乃吏部慎重犹然未与职益皇皇计无复之惟□九回膓仰于乎圣慈而己缘职少贫苦向无受业从师只职父卯翼提警始有今日而职父又笃学笃行为德乎乡以故职十一学诸生佥呈督学批职父家敦曾史之行渠开郑白之利闇修无媿内省迯名不使人知檄祀瞽宗业己多年兹逢尧舜之世而不再邀丝纶之荣则职之报父反不如职乡之报职父矣臣尝读孝经曰立身扬名以显父母孝之终也夫孝自天子达于庶人无贵贱一也职见皇上于皇考皇妣恭上徽号不一而足是皇上之自为孝而诏谕之颁不论中外崇卑新旧显晦有请必俞无人不给皇上又教天下之共为孝今职蒙起田间躐跻清秩皇上不难予职以实又何难予职父母以名而成职之为孝况职起在九月初六以后所为首奉恩诏者惟职又在十一月十九以前所为得奉勑谕者亦惟职职虽不敢自附乎云龙风虎之会亦窃躬逄乎圣作物覩之期职不敢他引惟以职同官为例先职而升以光禄少卿新衔得诰者王佐涂乔迁郝名宦等是也后职而升以太仆寺少卿新衔得诰者何乔远等是也职虽不肖事例实与相同倘以职在勑谕之前与在勑谕之后者同类而共视之则题疏之时只宜云题疏以前只给一次不必云勑谕以后四字既揭出勑谕以后四字便是前有二诰之例在矣况洋洋圣言昭如日星而诸臣之成例在乎今后者一给而前者亦一给恐起废诸臣惟职一人向隅似亦非法之平也用是披沥血诚一字一叩呼吁乎君父之前伏乞皇上察职至情怜职孝思俯照诸臣例给与新衔诰命不惟职一人矢心致身自是以风励天下移孝用忠啚报皇上乎无穷矣奉圣旨准给与该部知道
○运军顺　　　疏
通政使司右通政臣林熙春谨题为广豫戎器护漕资兵两利三便以培命脉以固封疆事臣闻之易君子除戎器以戒不虞葢其豫也今虞在封疆且数年所矣勿论辽阳广宁继失戎器尽以与　即守山海以来业已自春徂秋而历阅诸臣条奏戎器犹未整备此何以故缘物料取之四方匠作亦自有限需之数月难以辏手宜其尔也臣因是而思国家漕粮岁入四百万以实京师漕艘一万漕卒十万统以勋帅协以把总指挥千百户分缕钤朿与出师之部伍何异而复以重臣总之豸史监之简书宪法不啻严矣在祖宗之意岂不知民粮民解得省旗甲需求民解民交亦见收支清楚而必寄之以戎运者诚谓粮行师行而江淮河济之间年有漕艘络绎道有漕卒更番倘剽掠偶侵可以随扑而灭都门彳卒变可以随召而来其法甚善而其意甚深远也不意妖贼突起粮艘被刦漕河几为梗塞追求其故祗是戎器不备空拳难以应敌耳臣查会典漕规纤悉具载正德六年令漕军果有余米令其自买随船弓箭鎗刀等件准其支销无奈因循不行至今仓卒张皇遂至此也自今筹策欲为护漕计又欲为资兵计诚思都中物料孰与乎南方之为平都中匠作孰与乎南方之为工即如去年应朝官员各造数件入京便至数万此足征矣但当时式样未见画一钱粮犹费措处运带犹费脚力此可为暂而不可为常也兹从长计议凡有漕粮省直该部移文抚按官查动料价或新饷银两责令府州县照依民间工料召匠制造每总粮船若干每只旗几竿盔几顶绵甲几张长鎗几枝鸟铳几把腰刀几把踼刀几把弓箭几副硝黄几斤铅几斤务使船无闲人人无空手无事则弓刀又敛勿试为有备无患之思有事则胆力可壮为折冲御侮之威比抵京也随粮投批务逐件而交割比入部也善藏待用听各镇以请求以是而护漕则漕可稳以是而资兵则兵可强臣之所谓两利者如此第其所谓三便者何也京师物料孰不取之南方今戎器既以附漕则京师省采办之苦其便一也南方转运不特铅铁重物跋踄万里即料价新饷亦苦脚费今既以器附漕则道途省盘解之苦其便二也先是盔甲王恭等厂无事亦足供应近且益以别厂犹然未足今既集四方而来则自此可减制造之苦其便三也说者曰今边事急矣倘待之四方又何捄于目前殊不知物料亦待之四方也欲捄目前虽为少缓然以备明年押运备将来恢复犹未为晚耳说者又曰南方既以苦漕奈何又以戎器益之臣谓民之所谓扰者皆以官价官工四字扰之也国家费千万金钱讨贼岂可与民争锱铢之利诚价仿民值工依民给而官吏无一毫扣克民自乐为输而乐为用周礼所云寓赈济于兴作此也惟在贤监司率作而抚循之不数月而一年之计毕矣葢以应解之银造急用之器于朝廷为有益于闾阎为不亏行之数年□□自灭若有赢余仍将原器回空以为来年之用未为不可也伏乞皇上勑下该部议覆如果臣言不谬即将历年式样并将纪効新书所啚盔甲鎗刀铳炮等器一一参酌绘画刊刻成书明注尺寸斤两于逐件项下分发各漕粮省直抚按行与各府州县就动料价或新饷银两如式制造务求精致坚实堪备战阵之用勿以设处病官勿以刻削病民勿藉言节啬而致滥恶勿借言宽恤而致冐破逐件凿钉某州县造以辩坚瑕仍一面申报抚按一面送府攒册逐件开明并用何项银两总批汇送把总把总分发各船无致短少无致浥露至京交总督三部照依省直收顿俟关镇申领给发如吏书勒索饱欲然后发批者听交人陈告坐赃重遣其上车起用不妨动支官银支销勿致偏累运军中间系料价攒造者归工部销算系新饷攒造者归户部销算庶军需完满神气充盈不惟万橹舳舻培亿姓之命脉抑且三军敌忾巩千载之封疆矣臣不胜悚息俟命之至奉圣旨运军顺带兵器极为两便着该部即覆行
○□□通融疏
太仆寺卿管京营少卿事臣林熙春谨题为　　己穷谨求通融之法以济国用以广孳生不至病国病民事臣去冬代庖东路马政业知俵解地方有采买之苦有解运之苦又有交纳之苦此苦人人知之亦不特齐梁燕赵受此苦者而后知也又知寄养地方有喂养之苦有倒瘦之苦又有交兑之苦此苦人人知之亦不特畿辅三十六州县受此苦者而后知也此时臣虽知之不过俵寄两端而寺中大较未甚详核又不数月而转通政遂不敢冐昧条议为暗中摸索日皇上不以臣为不肖擢臣今职于马政盈缩及库数出纳例得与闻因年终印烙查得五军等营见存马二万四千七百有零内损瘦五百六十二匹倒失至二千一百七十五匹矣本年库中收纳马价等银仅三十一万七千一十七两零而支放至六十七万八千九百九十九两零矣夫营马所费几经括闾阎膏脂而所失几半乎所兑冏库所收几经削南北骨髓而所出更倍乎所入此岂马尽天行之数而牧赀为不涸之源耶倘天厌　祸犹可支持万一鸱张如故不三年而马尽藏空计将安出易曰穷则变变则通通则久今正变通之时矣臣以为天地有自然之利奈何其闭之以自穷祖宗有可久之谟奈何其反之以自困臣有一得之愚私谓冏寺若欲裕财不必求之俵解之外而俵解之内亦可裕也冏寺若欲裕马不必求之寄养之外而寄养之内亦可裕也何也国家自户马而变为种马种马之时日生月长云锦成羣国富兵强夷虏不扰即行之万世可也驯至正统征驹解俵发畿寄养犹有遗意正德间令民买俵隆万间尽行变卖而孳牧遂绝志曰孳牧绝而马政亡圣人复起不易斯言矣今日欲骤复种马势亦不能臣查得齐梁燕赵每年俵解马二万匹每匹马价草料共三十两也三十六州县寄养马户共二万户每户免差地亩各州县顷数不同大约以七两二钱为率也近见行事例本色七分五厘折色二分五厘除折色十五万两外实征马一万五千匹非四十五万金不能办此也兹徐分为三年每一年分为三分第一年买骟马一万以备用买儿马一千骒马四千以孳生儿骒二匹只当骟马一匹可减存银七万五千矣以是儿骒五千寄养每年准得驹三千也第二年折色马五千骟马五千儿骒马五千折色存银十五万儿骒减存银七万五千矣以是儿骒五千并前五千同养每年准得驹六千也第三年折色马一万可存银三十万儿骒马五千可减存银七万五千矣以是儿骒五千并前一万同养每年准得驹九千也自此以后齐梁燕赵只征银四十五万两解寺所谓采买解运交纳之苦庶乎其可免矣如是而养户可少苏乎每户除地亩外以库中折色银帮叄两六钱可也如是而倒失可少苏乎追赔半是虚名限年而各酌其中可也如是而交兑可少苏乎量地达近量给折色以资守候或一两或八钱可也说者又谓昔之成规既以课驹而罢今之易辙复欲以课驹而起民固隐矣谁其稽之而儿骒亦可以操骑否岂知皇华四牡古人未尝不用儿马也騋牝三千古人未尝不用骒马也况先朝就马征驹就驹撘配原无赏赍今折色既多自当定为赏驹之法上驹六两中驹五两下驹四两生则报之州县籍记月日俟两路臣巡历视验而亲赏焉人岂不乐为报而忍为欺乎既验之后有司分发空户喂养工食每与前符总之每年经费散在养户者在十五万以内存在寺库者在三十万以外而原折十五万两不与焉倘二万户己足则老羸者发卖壮徤者发操万一有警取之存积采买裕如也臣愚若斯伏乞皇上勑下兵部复议如果一言可择赐之施行庶俵解省而寄养宽三方享和平之福畿辅销愁叹之声顺治威严在此一举矣封疆幸甚臣寺幸甚十二月二十九日奉圣旨马政紧要这所奏通融事宜该部酌议具覆
○□□查参疏
太仆寺卿管京营少卿事臣林熙春谨题为年终　　事竣查参怠玩官员以饬马政事臣惟国之大事在戎而戎非马何以折冲而制御故谓问国君之富数马以对此也我国家设五军等营内卫神京外护陵寝远以惊骄　而寒其胆其所系顺治威严不啻重矣况今　　披猖羽檄旁午□□失地千里山海仅隔一墙此乾坤何等时我皇上不爱生灵膏血俵采齐洛燕赵名马而羣牧于三辅郡邑之间解者养者峕无宁晷而又大捐帑金人人犒赉遣使四出市大宛购宣云以补其所不足则皇上之宵衣旰食推心置腹真笃挚无余所为督理各官果能顾山河而涕泪甘薪胆以捐糜自为简卒搜乘枕戈褁革以报主上恩私更宣布德威朝夕点阅提其衔勒丰其蒭糈恤其疲乏宽其任载岂不云锦充房骕骝布野为龙骧虎贲熊罴不二心之臣哉乃今官委其辔军失其调玩愒成风亏损日甚非惟骊黄变色抑且牝牡成灰可叹骅骝空余皮骨既不能闲舆卫而备驰驱尚安望寒毡裘而复封疆耶有官如此徒费军实害马良多伏读大明会典内一款京边例失马以百匹为率倒失马五匹者为上等免究十匹至十五匹者为二等千把总罚俸两月副参游守等官罚俸一月二十五匹为三等千把总降一级副参游守等官罚俸三月三十匹以上者为下等千把总降二级副参游守等官罚俸半年仍查追桩银八分以上方准开俸通行钦遵在卷今照天启二年年终例应印烙臣于十一月二十七日受事于二十八日会同户科给事中许可征兵部车驾清吏司员外闵之闻集乎射所照册点验目不停瞬手不停批其印烙过马三万四千七百四十八匹内瘦损五百六十二匹外倒毙二千一百七十九匹自今不惩前毖后三营之马当为乌有臣谨按籍造册奏缴其倒失马匹除任浅暂代情有可原者不敢苛求及分数未至太甚者臣照例另行戒饬外查得标兵左营坐营陈幼属中军把总千总陈如栋谷应选原管马四百一十八匹倒失七十一匹瘦损二十五匹三司把总苑国臣原管马三十三匹倒失一十匹瘦损二匹八司把总谢尔梅原管马三十一匹倒失五匹瘦损四匹九司把总李天爵原管马三十一匹倒失九匹瘦损四匹十司把总郑存住原管马二十八匹倒失六匹选锋把总高勋原管马一百零四匹倒失一十七匹瘦损八匹五军一营二司把总张吉先原管马五十六匹倒失一十匹瘦损一十一匹三司把总尚国忠原管马六十二匹倒失一十匹瘦损九匹七司把总施应登原管马六十一匹倒失一十一匹瘦损十匹八司把总杨守正原管马六十五匹倒失一十匹瘦损一十六匹九司把总侯光裕原管马六十五匹倒失一十一匹瘦损一十八匹十司把总王应科原管马六十八匹倒失一十三匹瘦损一十七匹二营三司把总俞忠原管马五十一匹倒失八匹瘦损一十匹五司把总蔡应奎原管马三十七匹倒失一十匹瘦损四匹六司把总杨礼原管马四十三匹倒失九匹瘦损六匹九司把总李化龙原管马四十一匹倒失七匹瘦损一十匹十司把总周应举原管马三十八匹倒失七匹瘦损五匹四营三司把总冯润原管马六十七匹倒失一十匹瘦损三匹五营三司把总梁应诏原管马三十七匹倒失八匹瘦损五匹六营三司把总袁豹原管马七十六匹倒失一十二匹瘦损一十八匹四司把总何承恩原管马七十三匹倒失一十二匹瘦损九匹五司把总赵光祖原管马八十一匹倒失一十五匹瘦损一十三匹八司把总姚梁原管马七十二匹倒失一十五匹廋损五匹七营头司把总陈鸣雷原管马六十九匹倒失一十三匹瘦损一匹四司把总鲁润原管马六十九匹倒失一十四匹瘦损五匹八司把总田贡国原管马七十五匹倒失一十三匹瘦损七匹八营二司把总李文魁原管马七十五匹倒失一十三匹瘦损四匹备兵营五司把总宋光裕原管马四十八匹倒失九匹瘦损七匹标兵右营头司把总赵萃瀛原管马三十二匹倒失六匹瘦损一匹六司把总柳遇时原管马三十七匹倒失八匹十司把总李应元原管马三十七匹倒失六匹瘦损二匹神枢一营头司把总高继登原管马六十匹倒失一十五匹瘦损八匹二司把总杜应干原管马四十七匹倒失九匹瘦损三匹三司把总蔼吉士原管马五十七匹倒失九匹瘦损六匹五司把总杜学诗原管马四十九匹倒失八匹瘦损八匹七司把总欧慎行原管马四十七匹倒失八匹瘦损一十八匹八司把总李文魁原管马四十四匹倒失一十匹瘦损二匹十司把总杨宝墀原管马四十九匹倒失八匹瘦损六匹二营四司把总张文照原管马四十五匹倒失八匹瘦损七匹七司把总叶如兰原管马五十五匹倒失一十一匹瘦损二匹九司把总吴孟育原管马五十一匹倒失八匹瘦损三匹十司把总彭永年原管马五十匹倒失八匹瘦损七匹三营三司把总刘盛祖原管马五十六匹倒失九匹瘦损六匹四营头司把总崔万春原管马六十二匹倒失一十三匹瘦损四匹四司把总刘天佑原管马六十匹倒失一十匹瘦损七匹五营头司把总邢■〈日上永下〉原管马三十六匹倒失九匹瘦损五匹二司把总金伦原管马三十三匹倒失五匹瘦损三匹六营二司把总李应登原管马七十二匹倒失一十二匹瘦损七匹三司把总蔡承恩原管马七十三匹倒失一十六匹瘦损四匹六司把总郭尚仁原管马六十八匹倒失一十四匹瘦损三匹八营五司把总王子忠原管马三十四匹倒失六匹瘦损四匹六司把总马正晓原管马三十七匹倒失一十匹瘦损一匹七司把总潘守仁原管马三十四匹倒失七匹瘦损六匹八司把总王忠原管马四十九匹倒失九匹瘦损二匹九司把总杨龙原管马三十二匹倒失九匹瘦损二匹十营二司把总安住原管马三十九匹倒失六匹瘦损八匹备兵营二司把总吕文龙原管马一十九匹倒失三匹瘦损一匹神机一营二司把总范世瞻原管马五十七匹倒失九匹瘦损九匹四司把总杨孝忠原管马五十一匹倒失一十匹瘦损七匹五司把总王承恩原管马五十三匹倒失一十匹瘦损九匹七司把总张显宗原管马四十六匹倒失七匹瘦损一十匹十司把总杜应元原管马四十五匹倒失八匹瘦损十三匹二营三司把总陈世禄原管马六十二匹倒失一十二匹瘦损十四匹四司把总李应奎原管马四十六匹倒失八匹瘦损六匹五司把总梁应元原管马四十七匹倒失九匹瘦损七匹六司把总陈三畏原管马五十四匹倒失一十二匹瘦损四匹七司把总孙世忠原管马四十六匹倒失一十匹瘦损十一匹九司把总郭应登原管马五十一匹倒失八匹瘦损一十九匹十司把总张国士原管马五十三匹倒失九匹瘦损一十一匹三营二司把总李承恩原管马三十三匹倒失七匹瘦损三匹四营头司把总尚登科原管马六十六匹倒失一十三匹瘦损二匹二司把总马继芳原管马七十一匹倒失一十四匹瘦损一匹六营五司把总强守德原管马七十七匹倒失十四匹六司把总杜茂卿原管马七十匹倒失一十一匹瘦损一匹八营头司把总杨汝缙原管马三十九匹倒失七匹巡捕东营东北头班把总陶承恩原管马二百二十七匹倒失三十匹瘦损二十二匹以上各官受直怠事不闲牧圉之方袭弊承偷坐耗腾骧之气秉心塞渊何在溺职罪状何辞均应降罚以示惩创者也他如报倒少而册倒多隐蔽即成诈冐计桩多而追桩少拖负亦是侵欺簿书视为虚文任其鲁鱼出入期会仅同儿戏听其进止去来即此卤莽因循安冀森严纪律容臣详查另行参处子马政未必无少补也伏乞敕下兵部再加查议将坐营陈幼属等照例分别降罚庶法纪严而怠玩知警马政实而捍御有资矣天启二年十二月二十一日具题二十四日奉圣旨该部知道
○自陈疏
太仆寺卿管京营少卿事臣林熙春谨奏为自陈不职乞赐罢斥以重计典事近该吏部具题考察在京官员臣叨三品例应自陈臣繇万历十一年进士本年授湖广岳州府巴陵县知县十四年丁母忧复除福建延平府将乐县知县二十一年行取选授户科给事中二十二年升礼科右给事中兵科左给事中二十三年升工科都给事中二十四年建言降调湖广长沙府茶陵州判官三十四年升广西平乐府贺县知县四十年丁父忧泰昌元年起升南京礼部仪制司郎中天启元年二月升光禄寺少卿八月升太仆寺少卿添注二年五月升通政使司右通政十一月二十五日升授今职窃思臣两令楚闽四年侍从拮据罔禆河工建白徒逢圣怒乃神祖待以再生之恩而皇上加以累次之擢既儗天地孰与高深奈戴德之心虽长而报国之才犹短贰光禄则节省之寸衷靡効署埛路则俵养之二苦难苏载宣帝命而通民情未杜谗说而销殄行凡此分猷佐政尚难委过辞■〈侃上言下〉况今以废弃余生轻腾骧之寄驽骀贱品滥膺厩圉之司印兑及三万四千精力自惭多敝臕息祗拔十得五品题岂尽中程简骏既己无能典牧终将有悞旷官如臣实不职之尤者伏乞敕下吏部将臣亟赐罢斥庶冏政可举愚分稍安而于计典为益肃矣臣不胜悚息待命之至奉圣旨林熙春着照旧供职吏部知道
○亲郊登陛疏
太常寺添注卿臣林熙春为圣驾亲郊登坛仪注互异乞赐裁议归一以光大典以宪万世事臣本竖儒不意叨陪礼乐之司幸遇皇上龙飞特举亲郊旷仪正所谓惟仁人为能享帝惟孝子为能享亲真千载一时也苐日见礼部题发仪注与本衙门太常纪所载多相符合祗有登坛一节礼部主登酉陛太常纪主登午陛此处关系不小臣窃疑之向未敢以请至本月二十三日臣合衙门同官前往演礼见午陛即中陛也郊庙一体臣随驾享庙有年见皇上俱从庙右门下辇从左门而行登左陛入庙拜位居中始终出入不犯中陛一步葢其慎也今圜丘正位在上配位居东倘就午陛升降恐进涉直冲退亦稍背何其与享庙异况立不中门孔子犹致谨于国君之门而此何地也上帝临汝太祖配天正一举足不敢忘帝一举足不敢忘亲时也合无驾入昭亨左门甫至坛前导者导登酉陛至二成转东而就拜位每一献俱从西上正位献毕转东献配位毕从东陛下而复拜位非惟不背上帝抑龙步东行亦且不背太祖也此不过一转移间耳夫行不可中矣而拜位又居中何也葢拜位乃对越之位与进退不同临之在上质之在旁如在其上如在其左右凡此皆对越之说也说者又谓二成左右各有从位帏幄陈设之前余地无几且系分献官行礼之次不便龙行则亦宜仿太庙中陛规式将圜丘中陛三层稍为增廓中镌云龙山水虚之不行惟左右各砌数级约宽六七尺以便圣驾升降三献俱从右级而上左级而下庶几一升一降俱于中道无犯或亦存敬天尊祖之精忱也由前之说则为礼之至当然犹恐地狭而难于行也由后之说则为礼之就简然犹恐时急而难于改也考之古礼圜丘实有八陛有八陛则有中亦有左右矣世庙中兴而当时议礼诸臣此一大节尚未议及至今犹有异同如此臣闻非天子不议礼今皇上尧舜之君也至敬格天大孝格祖倘自今日定之后世将取则焉所为建天地质鬼神考诸三王而不谬俟诸圣人而不惑者非皇上其奚属耶伏乞皇上敕下该部议妥施行
○申饬法纪疏
大理寺卿臣林熙春谨题为三阳伊始万物维新仰体圣明好生之德申饬纪法以重民命以保太和事臣谨按月令孟春之月天地和同草木萌动天子命相布德和令命太史守典奉法以下及兆民葢顺时而宣湛泽如此兹圣主龙飞震男应索巽命疏华恩诏缕列纤悉具备诚不忍以一草一木伤天地之和真千载一时矣臣备员廷尉实称天下之平即至愚极陋敢不摅一得而处乎此臣家食有年见今之世界吏道杂而多端而讼狱亦大可异人命本假反移尸而抢财盗情本真尚听嘱而攀善本有男子可告而必羁縻乎妇人本有乡贯可凭而必欲诡匿乎异籍事本一事而装点变幻为奸人本一人而呼朋引类助虐细故本自易结乃躲闪而拖累不休旧案本宜相安因拨置而牵缠不己凡此皆民情之薄恶尚望乎有司之循良无奈贤者固多而不肖者亦自不少检验委之丞簿丞簿宁无贪乎生死焉得分明拷讯责之捕衙捕衙亦有欲也玉石乌能办晰牌票宜请堂印不尔皆吓诈之媒词状必奉堂批匪是终滥觞之局供罪之外复有科罚陋规有折纸折谷之名囹圄之外复有铺仓佐领置自收自放之簿一赎而淹禁数月传染渐入瘴乡一案而沉滞踰年磨累竟成鬼域诸如此类实可涕零在抚按非不申饬而奉行亦祗因循自是闾阎萧条妻孥离散嚣然丧其乐生之心致物怪人妖到处而是岂尽民穷盗起使然所繇刑罚不中上干天和者什常八九也臣为此惧敢括略景象以闻如蒙皇上省览谓臣言不谬乞敕法司复议严行天下俾以后开数条特立圣旨石碑竖之府州县门首触目儆心官民知守于世道未必无少补而太和在宇宙间矣臣卑卑无甚高论但在法言法聊以佐圣明好生万一耳臣不胜惶悚待命之至
恭拟约民者八条
一人命自有正法不许移尸抢财
一盗情未入监即审不许攀及良善
一有男子可告不许告及妇女
一告词须真正乡贯不许冐籍匿名
一一词只告一事不许变幻多情牵扯多人
一一人止告一词不许更名图准多插党与为证
一原告不出即便立案不许躲闪拖累
一事己经结不许听唆希图番案
以上数款民有犯者依律重究伏乞圣裁
恭拟约官者八条
一检验三日内正官亲行不许委及佐领
一鞫盗须正官隔别自鞫不许听捕衙拷讯
一牌票须用堂印不许擅出私刻条记
一词讼须奉堂批不许擅受民词并私置监簿
一罪有正条不许律外罚纸罚谷折银入己
一监为囚设不得已方收不许轻寄仓铺致有滥枉
一纸赎只纳粟备赈原差带比不许收监
一结审沉滞即直亦累不许经年累月
以上数款官有犯者轻则提吏重则听参伏乞圣裁天启四年正月二十三日奉圣旨这所奏深得省刑恤民之意着法司即议覆通行
○附刑部覆疏
刑部尚书臣乔允升等题为三阳伊始万物维新仰体圣明好生之德申饬纪法以重民命以保太和事陕西清吏司案呈天启四年二月初一日奉本部送刑科抄出大理寺卿林熙春题前事内称约民者八条一人命自有正法不许移尸抢财一盗情未八监即审不许扳及良善一有男子可告不许告及妇女一告词须真正乡贯不许冐籍匿名一一词只告一事不许变幻多情牵告多人一一人止告一词不许更名啚准多插党与为证一原告不出即便立案不许躲闪拖累一事已经结不许听唆希图番案约官者八条一检验三日内正官亲行不许委及佐领一鞫盗须正官隔别自鞫不许听捕衙栲讯一牌票须用堂印不许擅出私刻条记一词讼须奉堂批不许擅受民词并私置监簿一罪有正条不许律外罚纸罚谷折银入已一监为囚设不得已方收不许轻寄仓铺致有滥枉一纸赎只纳粟备赈原差带比不许收监一审结沉滞即直亦累不许经年累月乞敕法司复议严行天下特立圣旨石牌竖之府州县门首等因天启四年正月二十日题二十三日奉圣旨这所奏深得省刑恤民之意着法司即复议通行钦此钦遵抄出到部送司案呈到部臣惟法者天下之平也其作奸犯科以明轶于法之外则不平尚在民情而深文巧诋以阴骫于法之内则不平反在吏治故国家饬刑官以明罚守法明有慎之之意守有执之之意虞廷之言刑也首曰钦哉钦哉继之曰惟刑之恤哉此其意良可识已皇上如天好生敻只千古臣等为皇上法官而不能仰承德意修举政刑以佐平明之治为罪滋大寺臣条议一疏实获臣心如所云借人命为抢掠假盗贼为陷阱牵连妇女诡匿籍贯一事而颠末屡更一人而姓名几易蔓延不已累岁经年奸宄横生改招翻案凡此皆所谓不平之在民情而明轶于法之外者也至若生死攸关则检伤不可委之丞簿玉石须辩则讯盗不可听之捕衙牌票不必堂印将虎役飞而食人状词不必堂批且豪民因而乱听有赎锾复有加罚医疮割肉以谁怜有囹圄复有铺仓廷尉山头而莫控圜土久稽虽追赎亦归鬼录积案不结纵得直亦有沉冤凡此皆所谓不平之在吏治而阴骫于法之内者也明轶于法之外还可以法绳之阴骫于法之内遂不得以法域之嗟此小民几何而不丧其乐生之心嚣然欲乱哉寺臣条议以请其思深其虑远矣伏乞皇上特允所议敕下臣部移文各省直抚按通行所属特立圣旨石碑竖之府州县门首以垂永久俾天下晓然知皇上画一之法无有不得其平者其于人心世道良非小补也既经该司案呈前来相应覆请恭候命下钦遵施行缘系三阳伊始万物维新仰体圣明好生之德申饬纪法以重民命以保太和及奉钦依这所奏深得省刑恤民之意着法司即议覆通行事理未敢擅便谨题请旨本年三月十五日具题十八日奉圣旨是钦此咨都察院行各省直抚按衙门转行所属一体钦遵施行
○循职掌以明法守疏
大理寺卿臣林熙春谨题为谨循职掌摘遵会典紧要事宜议苏牵累议省繁文议酌参驳以宽民命以明法守事臣按会典开载凡在京衙门大小词讼非繇通政使司准行各衙门参送不许准理非繇本寺评允不许发落葢其慎也功令具在谁复敢干此例殊未有改今照人情世态朝化夕迁即人命盗情亦何时蔑有苐近年以来假印伪官纵横乎积蠹逃兵遁卒刼掠乎郊原未有甚乎此时者也以故一案而连十余人一招而动数千语者每每而是倘一出一入生死攸关一重一轻军徒立判臣天下平也苟不奉法持平谓溺职何坐是不揣敢忘因陋摘三事为皇上陈之其所谓苏牵累者何葢会典载一应囚人犯该死罪徒流者具写奏本发审笞杖罪名者行移公文发审诚谓罪有重轻必经评允乃无枉纵耳臣视事未久见有罪仅笞杖而证佐若而人随审若而人累累胥縻不堪菜色缘人众难拘不无迟滞衙门多历使费不少即因而累毙者未必无也臣见在外有司笞杖之罪且不申道府今刑部有司审有堂审两经庭鞫玉石自分合无以后量其无干免提并量其无干免解乎其所谓省繁文者何葢会典载问刑衙门供招之外不许妄加参语违者听科道紏举诚谓口供既明何用画蛇添足意念深矣近供招多不出囚口参语似不可无苐雕琢为工连篇累牍非惟构思踰时抑且犯人难解因之招词冗长主文不无罗织顿令书者手倦观者目眩殊非刑名之体臣癸未本寺观政见招末多只用参送到司覆审相同二语今纵不能复旧独不可人众事幻间或用多人少事真不妨用寡乎其所谓酌参驳者何葢会典载罪有出入者依律照驳事有冤枉者推情辩问又一款凡经寺驳回者多要限内结绝问官躭阁者听本寺参究本寺徇情参驳者听科道官紏举诚以吐词者人各藏私谳狱者人各起见或初终异词或证佐改口或伤痕不对或赃仗未明或法踰乎情或情溢乎法或律例不同比附难一惟推求至当庶犯人无展辩之阶亦不负圣明好生之德耳苐驳者总属无心承驳者亦何有意臣观政时见一驳而招如故再驳而招益坚累月经年官移吏改身在事中者嗟结局之无从身在事外者叹释系之无计诚不如不驳之为愈也今不意践其地矣尝读书见成王之命君陈予曰辟尔惟勿辟予曰宥尔惟勿宥惟厥中夫成王君也不难降志令臣勿就君以就中况部寺相关比肩事王法律朝廷之法律民命朝廷之民命务集虚平方广忠益臣左右寺审录及到堂圆审其寻常无碍当与相安不得己有驳果徇私吹求听科道官紏举而该部问官亦愿不分畛域蚤为结绝无致躭阁有累同行庶足以称同心乎以上三款在前一款则就成宪中而稍为通融在后二款则就成宪中而互相恪守总之徇法司之职掌不敢以一死一生而拂刑章体圣明之宽仁不忍以匹夫匹妇而干和气耳如蒙皇上采纳乞赐天语叮咛该部问官如有人犯送审得慎省一人则一人受博大之恩得蚤结一时则一时受浩荡之泽臣寺亦可藉手以受成矣臣不胜惶悚祈恳待命之至天启四年正月二十三日奉圣旨依议着各问官遵行以清刑狱法司知道
○稽查寺属以励庶官疏
大理寺卿臣林熙春等谨题为稽查寺属正副之缺官当补评事之养俸宜留谨遵祖制讲求均平之法少助近议之所未及以励庶官事窃惟本寺序九卿之末额设寺正寺副评事共一十六员葢以刑部都察院之内招外详纷然杂至以待本寺评允然后请圣天子之亲裁典至重也苟独持己见何以烛万死而一生惟广集众思始可得千求而百当以故寺正总之寺副协之评事分谳之则额设之官即缺一而不可也顾署非膻地澹泊可以宁神职本法司推鞫可以练识祖宗二百余年评事与博士中行同一除授同一行取得非以此四途也均制科之妙选乎不意万历中年评事一途咨访不及致制科初选多不乐就棘寺遂为不光前岁寺丞房壮丽少卿冯从吾相继条议与都给事中薛凤翔复议为养俸之说以待咨访随该吏部覆奉钦依己一体行取矣鸣凤有阶振鹭可望夫讵非千载希觏哉苐近日文选司移手本过寺取合属俸单臣随查寺正己缺一员寺副己缺二员而评事之俸踰四年者己二员矣兹将欲以正副而悬缺乎得无有废事之虞将欲以评事而递迁乎得无碍清华之路反复思维乃稽之载籍考之题名在弘正时以评事而选御史者有曹审张景旸等四人嘉靖时选给事中者有姜良翰乌升二人选御史者有孙锦王镐陈情王祚等八人驯至隆庆则又有御史王元宾而傅元顺韩介管橘即万历初年犹尔而何今之寥寥耶冯从吾谓评事之不得行取乃评事之速转正副悞之臣等以为评事之不得行取亦万历以后正副之尽转太守悞之也查嘉靖以前寺正副李茂刘瀚董方升本寺丞孙伯坚升尚宝司少卿盛当事升吏部主事而升副使者郭仕温如春等是也升参议者锺云瑞刘日干金罍蒋同仁等是也升佥事者杨廷栢毕天能丁应诏万廉刘经等四十余人是也即万历年升副使者犹有游朴其人而此后则尽转太守矣夫正副之尽转太守岂太守之不足以得人苐太守俸促则评事俸与俱促咨访不及实坐于此臣查得吏部职掌一款寺正副有缺尽本衙门寺副评事与在京在外各衙门相兼推补是升除之前程原宽而历查祖制又太守藩臬与京卿铨臣相兼优转是竖立之末路亦远彼一时也吏治淳庞名臣迭出未必不繇于此抑臣等因是而有感焉近来正副之多转太守亦有繇也衙门原无额编公费即臣等各堂官执事自备跟役多缺又何况于寺属俸薄又值靡风日长苟非坚持雅操宁不动心于五马臣等仰承德意勉率各属务捐时套刻节自甘无冀躁进以追前辈风度计圣明在上统均在下自当具只眼以待也伏望皇上垂慈省览如果臣言不谬乞敕该部议覆如正副有缺不妨照依职掌于内外间补仍奖恬抑竞果有年劳独深品望俱隆者遵照前朝事例分别优升则前者不期速化后者亦可养资似亦鼓舞豪杰之一端而吏治之禆益不浅鲜矣臣等不胜惶悚待命之至二月二十五日奉圣旨该部酌议具覆
○乞休疏
大理寺卿臣林熙春谨奏为报国心长奉职力短恳乞天恩俯容休致事臣繇万历十一年进士两令楚闽二十一年选授户科给事中历升工科都给事中二十四年神宗震怒勾处言官三十余人臣建言伸捄人皆危之蒙神宗待以不死得降湖广茶陵州判官废弃二十六年梦想不到长安不意泰昌元年十月奉皇上恩诏起臣南京仪制司郎中天启元年二月升光禄寺少卿八月升太仆寺少卿添注二年五月升通政使司右通政十一月升太仆寺卿管少卿事三年二月升太常寺卿添注十二月升今职窃思臣草莽余生遭逢圣主累次递迁德儗高厚在犬马尚知衔结即臣子敢爱发肤三年以来不敢一日注籍不敢一日懒朝亦不敢一日有废大礼两任太仆两值验烙冻雪自甘幸可无过而太常之命下矣夫太常奏祭骏奔自是职掌而圣天子亲郊尤数十年旷典也兴礼乐而协神人即千里父老亦扶杖以观威仪臣又安敢言去自外于千载之遭耶比郊礼既竣钦奉皇子覃恩得叨封荫此正臣知止知足之时也乃大理之升卒然遄及犹私谓前此数任论事在烦简之间论职有僚友之协今廷尉天下平也倘得平反数人或可纾皇上好生之心亦微臣一念稍効皇上之职分耳不意卯辰而入午未而出招详杂沓喙喙争鸣即以少年精力强干者推求谳鞫犹恐难以得情况臣以四十年尘冐之人当此重任万一一字有差生死立判臣自知己审纵微人言臣己欲去今台臣李光春不谓臣失职只论臣喘息不己步履艰难当赋归来而友松菊此忠告之言也臣又安能自讳乎喘息步履而掩人之千耳万目耶敢不佩服以负此良友伏乞皇上怜臣己老奉职难胜速赐休致臣八千里外朝夕焚香祝圣寿而歌麟趾有余适矣臣不胜惶恐悚息待命之至为此具本谨具奏闻伏候敕旨二十八日奉圣旨林熙春以忠谏起用且年力未衰何得因言乞休着照旧供职该部知道
○再乞休疏
大理寺卿臣林熙春谨奏为蒙恩宽贷夙疾陡发再恳休致以便调理事臣于二月二十五日具疏为报国心长奉职力短恳乞天恩俯容休致事二十八日奉圣旨林熙春以忠谏起用且年力未衰何得因言乞休着照旧供职该部知道钦此臣承命惊惶魂爽飞越俯仰天地莫知所容业于三十日具疏再请忽闻圣躬违和不敢轻渎今照臣之事君犹子之事父母也上臣讽谏与子之几谏等当神祖之勾处言官也六垣几空矣时刑科逡巡臣以工科疏捄稍存言路力既不能回天诚又不能格王犯颜逢怒罪莫大焉而皇上奖臣以忠谏臣媿不敢任受臣科第四十二年废弃二十六年家居岭表即韩昌黎所谓州南数十里有海无天地处也瘴岚时染气魄亦销而皇上复奖臣以年力未衰臣又媿不敢任受惟是臣之应诏而来也辽阳猝陷主忧臣辱古有童子尚能执干戈以卫社稷臣即老马亦颇识路入京供职三岁递迁添注者二实授者四苦心焦思因事建白多蒙采纳施行有君如此何忍负之感恩啚报矢竭涓埃以荅高厚亦微臣区区一念葵藿况皇上责臣以供职而吏部亦照会到臣欲其遵明旨供职臣亦安敢不供职无奈福过灾生夙疾陡发葢缘两任太仆辛酉代庖东路有马伍千有奇壬戌督理京营有马三万而羡隆冬验烙时日无几各以未明而兴戴星而息目不停阅手不停批舌敝唇干始得告竣然亦祗忍寒视事依火为命也初犹不觉久之则寒侵而肩背受疼火炽而鼻血为衄也赖臣善摄始可支持不意至今而陡发更甚耳夫棘寺非卧理之官环寺皆待鞫之人臣之疾痛若此其何以解民冤而溥尧舜好生之德伏望皇上垂慈容臣休致回籍以便安心调理则自此以往之年皆皇上之赐也臣将率子若孙祝圣寿于无疆咏太平于有永矣臣不胜感戴恳祈激切待命之至三月初九日奉圣旨林熙春明刑尽职寺务方殷着遵旨即出不必再陈该部知道
○三乞休疏
大理寺卿臣林熙春谨奏为臣病日甚臣职难供三恳赐休以全余生事臣本月初六日再具疏为蒙恩宽贷夙疾陡发再恳休致以便调理事初九日奉圣旨林熙春明刑尽职寺务方殷着遵旨即出不必再陈该部知道钦此臣静摄数日冀其痊可随于十四日接得吏部照会欲臣钦遵明旨施行臣逐臣也蒙起田间滥附九列恩出望外幸在生前不捐糜以报三朝豢养非惟不得为臣即较诸犬马犹且不若矣况日奉严纶责臣以遵旨即出又责臣以不必再陈臣即以守身为哲亦当以从令为恭焉敢不祗承以自蹈乎抗违之罪惟是臣职司法中外之狱情咸待评焉轻重出入之间实关天地鬼神之鉴即臣之心不敢以不尽而臣之职又安容以易尽臣入署之期改疏为密祗欲有一案必蚤结一案有一犯必蚤鞫一犯以求得当无奈久年外详堆积若山虽已陆续具题而题之不尽题者省直囹圄宁无有应死者而不得死乎市宁无有应生者而不得生乎家臣甚悯之政约僚属分理参看必欲了此而后即安而竟以臣病而止不谓皇上更奖臣以尽职而臣亦安敢自谓为尽职也然欲职之尽非精干而强有力亦乌能胜其任愉快臣前此之肩背犹时疼而时歇前此之鼻血犹时衄而时止今则疼无时而衄亦无时矣延医调理咸云治疼以温犹恐其碍乎衄治衄以凉犹恐其碍乎疼补泄难施非谢事以静摄不可也臣之元气几何安能当此销削臣之公事无算安能当此填委皇上纵不为臣之性命虑独不为棘寺之职业虑乎披沥控陈情岂得已伏乞皇上垂怜臣乡万里半年始得祗舍早赐休致放臣回籍俾得一意调理倘徼鸿庇或未即填沟壑则率海外之田夫野叟歌九如而祝天长矣臣临奏无任惶恐激切待命之至三月十八日奉圣旨已有屡旨谕留何得连章求去林熙春着即出供职该部知道
○四乞休疏
大理寺卿臣林熙春谨奏为臣病转深乞赐罢斥以全余生事臣于前月三疏乞休未蒙俞允臣小臣也谊当以顺命为恭始勉病强出报名谢恩供职外苐臣谢事未及一月案卷堆积如山朝夕查理头目俱眩饮食减少精神尽耗政儗再疏以请不意二十六日早朝臣寺应进缴本揭帖奈捧本该吏王尚文违玩不到臣维时朿手无措仓皇面奏天威咫尺南音未亮虽蒙天语优容臣心滋惧即将该吏参送具疏认罪而失悞之愆其何以赎更蒙圣旨不究只将属官罚俸该吏打革顾心益怦怦惧终无己时已草疏自陈送同僚属官共目中多劝臣不可再渎遂尔中止乃偕少卿区大伦等寺丞彭际遇等并罚俸评事刘弘光同于午门外叩头谢恩讫今科臣胡永顺以前事为言且谓臣为青琐名流先朝遗直臣何人斯读之宁不媿死至谓臣不能引分自决真为爱臣以德惟是臣之大当引决者科臣或未知或不深言也臣肩背之痛遇风则剧而衄血之疾己入膏肓向在协理张经世宅暴下不已经世之僮仆皆惊近以入夏骤暑长流如注班皂目击咸为臣危况臣老矣血气有几焉能当此重病臣倘不病亦焉敢餙病以欺君父伏乞皇上垂慈怜臣真病罢臣归里别选贤良以任寺务臣幸甚法司幸甚臣不胜激切待命之至四月十四日奉圣旨林熙春着遵屡旨照旧供职不必又申前请该部知道
○五乞休疏
大理寺卿臣林熙春谨奏为臣病危剧乞赐蚤斥蚤便生还事臣于本月十一日具疏为臣病转深乞赐罢斥以全余生事十四日奉圣旨林熙春着遵屡旨照旧供职不必又申前请该部知道钦此臣惟人臣之委质登朝也以尊君为忠而其陈力就列也以尽职为义忠义二字向曾受教于臣父矣臣父临革犹命臣废弃己久倘召用有日宜以忠义自勉万勿有负圣明言犹在耳念之涕零今皇上不以臣不肖躐跻今官三赠臣父又赠及臣父之父即碎骨粉身其何以荅天高地厚日以犬马之病三疏乞休而三旨俯留一则曰以忠谏起用一则曰明刑尽职一则曰己有屡旨谕留何得连章求去奖借优容之辞真有出于寻常僚寀之外臣么么小臣何当隆遇至此况棘寺之职何职也满目桁杨寸腔痛割一日不得平反则一日不得结局三月以来鳏旷殊多岂不辜负好生之德乃今皇上责臣以遵旨矣复责臣以供职矣倘屡旨不遵是为不忠有职不供是为不义不忠不义皇上将焉用之而异日亦何以见臣父地下无奈肩背鼻血之病日剧一日风至而疼疼极而麻则不欲生热至则衄衄极而眩又不知其所以生臣前疏谓温凉难施补泄无策亦逆知其有今日也臣家岭表水陆程途己几万里舟车跋涉亦当半年至风雨炎蒸又有意料所不及者皇上于匹夫匹妇之冤犹欲臣不忍置之死而臣辱三朝豢养亦宁忍不置之生乎伏望皇上垂慈念臣病臣又念臣远臣三疏不己继之以四今且五矣留之无益放之得生俾得首丘里门皆皇上帷葢之恩实覆载生成之德也臣熙春无任瞻天仰圣激切祈恳惶恐待命之至为此具本谨具奏闻伏候敕旨十九日奉圣旨林熙春屡旨慰留只为老成人不可不惜况清徤能任事着供职勿辞该部知道
○六乞休疏
大理寺卿臣林熙春谨奏为屡疏乞身未蒙俞允敢力疾再请俯容休致事臣于十六日具疏为臣病危剧乞赐蚤斥蚤便生还事臣前后控陈并此已及五疏自谓小臣琐渎皇上宜何如督过即不然亦亮其真病迫切就此疏赐骸归里不谓十九日复奉圣旨林熙春屡旨慰留只为老成人不可不惜况清徤能任事着供职勿辞该部知道钦此臣惟今日满朝师济中多起废之人是皇上人惟求旧之心与古帝王何异苐老成之所以可惜者或其品望超卓谋略异常庶不负熙世弓旌盛典也臣通籍四十余年而废在田间者己踰其半筯力销于耕凿精神敝于风尘亦何清徤之与有而天语至奖以任事臣非无任事之忱也遭逢王圣誓以致身无奈心长力短己非遗大投艰之器而近日病骨支床医药罔效过蒙怜悯责以供职勿辞是皇上之知臣犹未若微臣之自知耳况昨日午时臣接得刑部手本到寺奉圣旨如今天气暄热两法司并锦衣卫见监罪囚笞罪无干证的放了徒流以下便减等拟审发落重囚情可矜疑并枷号的都写来看钦此大哉皇言即大舜好生之心大禹泣罪之意不加于此臣备员法司例得与闻虽开写矜疑自是刑部职掌而减等平反则臣仰承德意以大造乎桁杨者在此日也倘先一日则狱囚受一日之惠迟一日则狱囚多一日之苦今臣以病告注籍不便具题是臣以一人病而更为众犯人病罪莫大焉臣为此惧敢以迫切至情再为鸣吁伏望皇上怜臣真病实难供职速准臣休致另蚤推人俾臣早得生入里门是即以恤犯人者而恤微臣臣之报以奕世者又在诸犯人上矣臣不胜激切恐惧待命之至为此具本谨具奏闻伏候敕旨四月二十三日奉圣旨林熙春资深望优请告恳切着加户部左侍郎回籍养病痊可起用该部知道
○谢恩疏
大理寺卿臣林熙春谨奏为恭谢天恩事臣于二十日具疏为屡疏乞身未蒙俞允力疾再请俯容休致事二十三日奉圣旨林熙春资深望优请告恳切着加户部左侍郎回籍养病痊可起用该部知道钦此臣闻命遄临扪心益悚随就私寓恭设香案勉起扣头讫伏念臣岭海庸流章缝末学策名四十二年久戴历朝之德谪籍二十六载甘从三径之荒幸际龙飞得承凤诏繇仪郎而晋棘寺回翔已及六迁自大父而迨妻孥褒荫尤延四世己媿恩深报浅何期福过灾生忽罹沉疴数疏吁之君父乃怜旧物加秩贰以司农略羊质而餙豹文宠光在爵赏之外被显名而鲜厚实■〈女斩〉负在帷葢之中况予告洪慈既以宽施乎弱质即召用盛典亦复轻许乎陈人似此泽朽润枯孰非天高地厚云仍衔结桑梓諠传是用力疾布私斋心陈谢俨天威于咫尺莫展手舞足蹈之欢仰圣颜于云霄祗切铭心刻骨之感一字而首百叩万里而肠九回臣下情无任激切屏营待命之至为此具本谨具奏闻伏候敕旨二十三日具奏二十六日奉圣旨览奏谢知道了该部知道
○辞朝疏
原任大理寺卿今加户部左侍郎臣林熙春谨奏为辞朝事臣屡疏乞休节奉圣旨加臣前衔回籍养病痊可起用臣感媿不胜己于二十三日具本为恭谢天恩事二十六日奉圣旨览奏谢知道了该部知道钦此伏念臣半生潜伏三载递迁猥以犬马之躯偶染支离之疾蒙恩加秩幸赐归田既不得朿身面辞又不敢擅自离任敬据床而具疏用扣阙以陈情自是匍匐出燕末就玉阶瞻日近间关入粤祗从珠海望云端伏愿陛下法祖敬天清心寡欲远小人而亲君子攘　狄而巩皇啚将歌尧舜于今时绵熙明于永世臣下情无任激切惶悚待命之至二十七日具奏三十日奉圣旨知道了
○附户部等衙门公疏
户部等衙门尚书等官李宗延等谨奏为忠直旧臣乞休去国仰恳圣恩敕纪实录赐之驰驿以示优崇事臣等切惟慷慨直谏之忠人臣之所难而引年齿及之文尤朝廷之所重若夫当主怒震迭之时庸臣结舌之际明知撄鳞之必危甘心仗马之一斥保留言路三十余人沦落山林二十余载服官未几止足自裁三朝遗直史册所宜书八千里路间关之足念如大理寺卿今加升户部左侍郎林熙春者请为皇上陈之万历二十三年十二月偶当神祖籍没张诚与霍文炳之产怒谴言官一时并逐者三十四人故事公疏申救轮该刑科都给事中侯廷佩首列职名乃廷佩气沮色变不敢居人之先而贪位阿世不肯置己之名当斯时也张位屡肆揭害致圣怒不测先发调外任之旨再言者重处已而太学士陈于陛疏救而各官降杂职矣继发降调之旨再言者重处已而吏部尚书孙丕扬等疏救而各官竟为民矣三发削籍之旨再言者重处臣等陛辞之日青衣小帽帘面南归跨蹇驱骡居停茅舍绝无一人敢骑驿一马用逓一夫者共视长安青琐兰台之署几于昼闭侍从绣斧之班相为吞声廷佩扬扬长安道上谁肯代他人以触威颜捐性命以膺捶楚独有河南道御史马经纶工科都给事中林熙春江西道御史鹿久征三员南蛇在胸囚服候逮义愤所激偕众无生之心利害都忘首倡有死之气遂抗疏而请赐环悉逢怒而遭贬斥先是廷佩之参张诚也皇祖亟恶之故有旨曰何先无一吠之忠及马经纶被斥去而京师为之谣曰侯吠不如犬吠马鸣争似凤鸣而诸臣或语或嘿或去或官人品于此定矣此事迄今三十年中间故老凋谢典故希闻乃今经纶有子也材英英不侪俗儒畿辅缙绅举之谥而久征之孙鹿善继清毅绝似其祖剏收新饷弊绝风清今随枢辅行边重孙之麟乡书领解额熙春之子若孙多至二十八人个个呈美人人竞爽仕籍侈为美谭至于廷佩身卒于官其祀亦馁天之分别报施真不差矣臣等抚今思昔顿觉形骸之日非吊死问孤益增幽冥之永别幸生而存者仅与熙春七人耳然亦自分终身摈弃无复望见阙廷之想讵意遭逢明圣我皇上起臣等于田间堕履见收登朝未几联翩而跻九列方与熙春等同心期许奋益壮之初心以报皇上求旧之隆眷而熙春屡疏乞归业蒙皇上嘉其恬退予告晋秩生还岭表可谓身名俱泰熙春之愿遂矣惟是臣等诸人皆熙春所救之人也当日代人抗疏因而削籍此一段公案与其清忠直亮表着先朝洊历今官望高品重者史册又未及收恐湮没而不传又熙春家在天南程期经几月日以昂藏之丈夫先微臣而旋里臣等深惭焉为是合词陈乞圣恩敕下史馆将熙春等之疏救始末备收实录不致遗忘且侍郎例得驰驿特徼钦赐一言荣如华衮彼非都给事中削籍二十五年加衔侍郎者不许援以为例并敕该省抚按有司官员岁时优礼所谓录魏征之疏唐史增光悬广德之车汉官独盛垂之将来俾知圣世君臣心均休戚义敦终始此万代之所瞻仰者也臣等无任斋心俯首悚惕翘企之至天启四年四月　　　日户部尚书臣李宗延工部左侍郎臣柳佐大理寺左少卿臣区大伦太常寺卿臣卢大中光禄寺卿臣李本固太仆寺卿管少卿事臣黄运泰五月初二日奉圣旨这奏内事情实录自当纪载览卿等奏具见雅道林熙春忠直老成准驰驿回籍后不为例仍着地方官优礼病痊奏荐起用该部知道
○辞驰驿疏
原任大理寺卿今加户部左侍郎臣林熙春谨奏为君恩隆重臣心惊骇恳准辞免以安愚分事臣初二日接得邸报见户部尚书李宗延等一本为忠直旧臣乞休去国仰乞圣慈敕纪实录赐之驰驿以示优崇事奉圣旨这奏内事情实录自当纪载览卿等奏具见雅道林熙春忠直老成准驰驿回籍后不为例仍着地方官优礼病痊奏荐起用该部知道钦此臣闻命自天措躬无地追惟万历二十三年之军政拾遗也神祖意有所属苟非兵科之扣名易疏何至霆怒震迭谪至三十四人而遗神祖以斥逐言官之名即兵科亦与有罪焉时逢怒疏捄则御史马经纶臣熙春及御史鹿久征也蒙恩不死幸矣幸矣今三十四人幸而存者计臣等与臣七人而疏捄三人又只臣一人存耳臣自以一发九鼎诚难格主每羞对人言致马鹿二臣之名弗彰亦臣之过也不意计臣等怜二臣之身殒名晦又怜臣之代刑科受谪相率发愤入告君父真有如圣谕之所称雅道也苐臣万里孤踪乞骸晋秩已非驽劣宜蒙乃温纶焕发完满备至勿论臣梦想不到即长安亦啧为罕闻臣反复思维言官建言自是常事然事连三臣得奉纪载实录臣死且不朽苐臣愚戆疏腐敢云忠直老成物望素轻敢冀地方官优礼向用已灰敢希病痊起用此臣之所自知者至于明旨准臣驰驿回籍则又惶恐而不敢当逡巡而不敢拜也者臣查大明会典内一奉特旨准给驿者支廪给应付双马站船量拨车辆人夫臣么么小臣亦蒙特旨准给得非怜臣家乡遥远水陆跋踄过听诸臣之请乎殊不知施恩而出于循旧则为常典承恩而出于袭旧则为常分今明旨谓后不为例则事非常而臣遄得臣何人斯敢当隆遇至此也虽天高听卑于物何所不容而卉柔露重于力实有不堪耳伏乞上鉴臣悃诚收回成命准免驰驿庶臣分安而臣心亦安矣臣不胜战栗祈恳待命之至为此具本谨具奏闻伏侯敕旨五月初三日具奏初六日奉圣旨隆礼耆贤朝廷盛事既有成命不准辞该部知道
○再谢恩疏
原任大理寺卿今加户部左侍郎臣林熙春谨奏为再谢天恩事该户部尚书李宗延等为臣乞休去国恭请圣明敕纪实录并赐驰驿等事随奉钦依臣不胜恐惧于初三日具疏为天恩隆重臣心惊骇恳准辞免以安愚分事初六日奉圣旨隆礼耆贤朝廷盛事已有成命不准辞该部知道钦此臣闻命载临谨就私寓恭设香案叩头讫伏念臣望匪老目贤何当隆礼之及质本驽劣更■〈女斩〉盛事之加况力鲜回天无捄三十四人之屏逐言难格主益增二十六载之沉沦论情虽属苦心论事似属轻举乃讣臣必欲收之纪载而圣主亦已付之纂修垂之将来死且不朽苐六传天锡本以待乎亲近之臣而四牡皇华反以及乎疏逖之职诏来北阙频年几许白云归祖出东门今日占看朱履集将谓其盛夏炎景而恩波浩荡转生凉将谓其道远天遥而纶綍飞扬翻若近即不云风伯雨师效顺亦自必榜人驿使输诚揽辔登舟行色带天河之影布帆锦缆先声拂山野之尘纵是潮阳八千无俟征夫问路即此长安咫尺定知穉子候门孰非高厚之恩敢忘顶踵之戴用是一腔布悃九顿陈情载驰载驱虽向东溟依故里倾葵倾藿每从南斗望京华惟愿圣寿无疆率子孙而歌风击壤幸瞻太平有象侣猿鹤而凿井耕田感在今生报以后日臣不胜激切屏营待命之至五月初六日具奏初九日奉圣旨览奏谢知道了该部知道
○再辞朝疏
原任大理寺卿今加户部左侍郎臣林熙春谨奏为再陈辞朝微悃事臣蒙皇上予告已于四月二十七日具疏辞朝正在启行间忽阅邸报见户部尚书李宗延等感慨今昔为臣请赐驰驿随奉钦依臣不胜惶恐业经具疏控辞又具疏陈谢外为照臣么么小臣行能浅薄主恩未报负罪良深不意圣恩高厚予臣晋秩予臣乘传天语辉煌殊骇听睹是诸臣之所不易獥者而臣独徼之皇上皇上之所不轻者而偏之于臣异数稠迭顿与亲近之臣等臣且喜为非常之荣亦且惧为非分之得也喜惧交集恭儗报名匍匐廷谢少摅一念悃诚绿犬马之病未捐委顿之状犹在欲进恐玷班行欲行恐嫌专擅坐是斋沐具疏用告九重怜臣苦心宽臣疏节从此极目岭表虽不无归里之欢而回首云端亦能无恋阙之想惟愿皇上远追尧舜近法祖宗长怀恢复之心用振中兴之治臣即伏在草莽歌咏圣明当劝田畯野叟守法供禾免共为太平之民矣臣不胜惶悚依恋瞻企待命之至初九日具奏十二日奉圣旨知道了该部知道
[book_chapter]城南书庄草

[book_title]城南书庄草目录
◇城南书庄草◇
卷之一　　序
卷之二　　序
卷之三　　序
卷之四　　序
卷之五　　序
卷之六　　序
卷之七　　序
卷之八　　记
卷之九　　铭　状　传
卷之十　　祭文
卷之十一　　疏
卷之十二　　启
卷之十三　　启
卷之十四　　条议　呈稿
卷之十五　　杂着

[book_title]城南书庄草卷之一
●城南书庄草卷之一
海阳林熙春志和甫着
序
◆序
贺剡溪徐公祖转河南参政序
贺郡司理历峯王先生暨尊人云岩翁荣膺封典序
赠郡太守瞻鲁胡公入觐考绩序
赠郡太守赡鲁胡公入觐奏最序
贺郡司农顺庭俞公考绩序
贺观察任公三载考绩序
贺郡相潘公荣荐序
赠郡丞箴盘潘公入觐序
贺司理瀛曙姚公治最序
贺来虞汪公得民获上序
○贺剡溪徐公祖转河南参政序
今上二十有四年春惠潮观察徐公当满三载考观察例寡三载即满三载未有不易地行者乃御史大夫御史用黔首意交章谓岭以东旧无祲祲甚且数年则自今日始傥治兵使者以绩最迁则安所从为察吏安民计也愿圣明属意加秩任之荐绅父老莫不相顾动色谓公可岁月留未几天官氏以公劳苦海上前后十余年所傥不于此时稍稍移内地则民情怏耳岂天子所与旌异意哉乃特章推公参知河南政事荐绅父老又莫不相顾失色以为公将旦夕去顾上加惠封疆又雅重卓懋欲从天官请则见为非远恤欲从两台请则见为非优叙迟留至数十日遴选至数十人而公竟擢河南矣荐绅父老莫不相顾惊异数又度不能借寇久燠休则相与过林子熙春而语曰往观察按吾潮即无所谓传舍其官故纸尺一第不无炫赫声称操切吾元元尔徐公至一意与闾阎休息而疾苦痛痒断断为民蠲除者何啻什百条请无毛举敢举其大先是岛彝声讧当事者过为张皇增兵理饷至仰乞于藩司而不得时给公度尽存则虞食诎骤去则虞变生公密为销减法日汰月削老羸不觉尽遁去而年来可省万金瀛州弹丸地第盐若铁若诸货可当南北关钞一臂故事督课者月入羡百金盖为观察经费非自润也公视之若凂旦破百年之规岁郄千金之例而无难色菽粟榷税岂直非古即求之六合亦奚有于是公持议于直指王公一切芟革以故岁不有年而有司得操闽舟之禁民不至就沟壑揭竿且乱者秋毫皆公力也潮人煮海朝不谋夕顾功令予担负犹博升斗尔鹾商挟重赀至桥以下都邑尽把持之煮海之民目侧一二豪有寝皮食肉之思久矣公置一二豪于法即绳以四五百重赇而公犹以为未尽于法也则环海户口始沾沾有解颜耳大都公三尺如山满腔似水树高节于棨戟之间而苞苴逆销于千里之外葢百职事无敢遗一豆诸乡大夫无敢遗一筐者求之于古傥所称汲长孺杨绾其人非耶今公彺河南矣子盍次其绩为久要赠乃公益不自得曰子毋臾予予乡者浮沉雷阳几不免于求多者之口赖主上明圣以有今日然其心恒惴惴然恶敢侈一绩苦父老齿颊为林子再拜曰潮人知公绩而公不自知此其所以为公也今公往河南矣河南当天下之中帝子王孙十倍诸藩车马辐辏且相望于道而职方贡赋亦不下数十余万第俗浮靡然鲜积聚一年丰可以富人一年歉可以贫人葢至观于癸巳之灾至煮胔炊骨而无恻容真可令人涕零也况迩者圣天子会两宫立破盈庭之议遣司徒郎挟缇骑使者搜矿利于嵩洛之墟余恐利之所在人必争之倘东来齐鲁西来川陕南来郧襄北来晋阳四方云集利有几何聚之则枵腹散之则异志所不贻中原忧者仗祖宗宠灵耳以公不自知之心行将持一谦以屈羣策执一实以御百虚亡论职主计计当裕即所为慑奸雄而消睥睨者海内谁不壮公哉愿公自爱圣天子衡监司材品必推公为治平第一更当大拜公矣
○贺郡司理历峯王先生暨尊人云岩翁荣膺封典序
夫人涉世孰不乐于用亦孰不甚乐于用之用孰不怼于不用亦孰不无怼于不用之用葢丈夫生而悬弧岂曰无志四方即非自底不类谁肯与草木等则始滞衡门终沐显誉而亦俦伍于纡金絁紫此所谓不用之用也丈夫折人之圭担人之爵岂不欲显其材品以媚县官县官亦岂不欲显其名号以谢天下第下之人投箧上之人投抒往往而是则见知当路而亦得受令闻于当宁此所谓用之用也顾其所重则又有在彼不在此者葢名实之辨哉辟之琢玉于山范金于垆其贵为执珪为佩铣每日一试之以御百官而临九列至于祀两郊而禋七世则鸣球敦彝亦未始不试以卒岁葢用者用不用者亦用惟是麟趾褭鼌虹光之为火^火^耳倘赤仄碔砆杂然并陈即置之明堂清庙亦恶足为天下重也余曾执是以衡人物每从学士大夫慕说孝庙时吏不修刻核操切吾民民亦不熟吏为博名高故通都僻壤多躬行长者无所缤纷以自溺其质乃今则何寥寥也未几而得王历峯先生时时为余道其父云岩翁固生长孝庙者大都称是矣翁业儒不就去而拮据家政诸昆六人敕各事事而诸所私藏尽出之以助什一息不十年家当素封翁不言劳均以诸叔季即食指数十百怡怡然无几微间自是而兄兄弟弟子子侄侄衿带充闾揖让且彬彬焉以故党里向往公旦改称而月贵其评凡有不平之鸣葢不愿质之所司惟愿质之翁者翁之名不出阛阓外而淳行默报不在翁而在先生先生之为理官也佐郡郡治摄邑邑治正所谓不刻核操切吾民者余间和诸父老后先有论著不具述第理官步趋绣斧每每借天宪以风行宇内视诸生恒自贵倨而诸生亦神明慑之无敢近乃先生师帅其身子弟其少年政暇为少年谭说经义时务令车辙所临诸生依依然不忍一日舍去则自朿发来于今始见耳有是父有是子即太宰未上计天子未用考功令郎先生文林赠翁如先生官而凤栖鳄徙之间闻翁隐德见先生世德谁不推为万石君家况今主上明圣每每重一字褒予以磨厉人羣独翁及先生一曰敦伦尚义率礼蹈和一曰缘经饰治本恕求情天语琳琅为人间百世耀者岂直惟君知臣天子自有神鉴夫亦即名即实宜其尔也如不求所重而惟以丝纶光宠重王氏则楚之先汉阴丈人甘凿沼抱瓮而莱子戏彩仅仅以筋骨悦亲亦何曾并蒙人主尊显而声施永永无穷者何耶立身扬名以显父母有味哉孔夫子其言之也顷台省得罪寥寥辰星太宰虚怀以待先生者几一年所倘天子霈然发德音下明诏召先生入司耳目则朝廷大用者正骎骎起先生之所以用者当令天下父荣子贵者必若翁及先生然后可毋徒使千万世而后谓国家巨典采名不采实也
○赠郡太守瞻鲁胡公入觐考绩序
在昔有虞氏辑五瑞以朝诸侯而考绩昉焉其当时之所责备者曰食哉惟时曰柔远能迩而终之以惇德允元重教化也后世罢侯置守而汉且因之明兴仿汉法酌疏密而经制大备大都三年一朝亦三年一考葢朝以尊主为义而庆让惟命考以核实为义而黜陟惟命亦犹行古之道也惟是朝不与考会者则万里驰驱徒供舆人一饱即征逐长安市亦终不得稍展帝容也考不与朝会者则四目四聦秪寄之御史大夫御史即有治行循卓亦安从躬为执牍而上之宸衮也况乎法令滋烦私听易起偏辞不足继以里言前是守潮州者间或坐此今瞻鲁胡公正所谓朝与考两相会者也车驾既饰攀卧有期诸文学某等沐公教有日矣相率造余言二千石专制一方诸凡吏治民瘼水旱盗贼刑名钱谷皆得以只手持衡独计某等校官耳请在校言校故事季有校艺只及两庠年来即两庠亦未有校者公甫下车即尽所部诸生而甄别赉予之所以鼓舞于士类者特至也郡庠建自胜国而殿宇圮甚至无以妥神圣而将灌鬯尚安望其翊我人文也诸生屡议欲新竟无有图经费躬劳瘁更数百年成规为士类乞灵于山川者公至采诸生议议上报可搜帑得千金焉庀材于闽鸠工于粤区画大详而弘壮倍之葢不世之伐也诸如养贤堂尊经阁文昌阁营建又其经纶绪余耳以此度治挈行即汉所传文成都黄颖川何以加焉余惟二千石即虞所称羣后而诸君所悉数于崇学校以章教化者诚足以当公而实未足以尽公也人亦有言移风易俗非俗吏能为潮有韩公昌黎世以太山北斗宗之亦何必远慕于成都颖川观其请置乡校一牒兢兢然惟以德礼为先而所取进士至命南面为士者师亦不过沉雅专静排异端而宗孔氏而己繇斯以谭善教之道躬行为上粉饰次之潮世守文献故称邹鲁今之以儒术进者岂不斌斌要以行取苟合学取速化视昔之逡巡退让则少逊矣每学使者至聚族而试其能无虑万人间有闾巷少年非以竿牍借资亦以窦隙贾巧一被章甫逢掖则扬扬以明得意或接足衙幕或摩肩市肆或亵及有司或侮及前辈有此一二似不免为千伯之累公每叹曰始进以正犹以不正继之厩马始驹弛其御橜及齿壮有窃辔而奔耳安能闲舆卫致千里哉故使马之泛驾不逊者驭马者之过也使士之凌节不逊者造士者之责也是故履任以来其持论也宁迟毋捷其范身也宁方毋员其临民也宁宽毋察其驭下也宁严毋缓其理纷也宁静毋躁取予不滓不矜其廉囹圄无冤不伐其明凡此皆躬行以率为学校树一赤帜耳蜾蠃螟虫雨品非类而肖公以师帅临之其不速肖者非夫也公行矣朝与考毕有如天官氏评公治行为天下第一我皇上召赐清问行公所欲言则汉之赐爵关内赐黄金百斤者又越在下风矣诸文学曰某等语其末先生语其本请以是而内公行李
○赠郡太守赡鲁胡公入觐奏最序
今上二十有八年秋九月潮州守臣胡公正满三载考守臣满三载考御史大夫御史例当为十万户乞留即十万户甫被括税功令亦谋叩阍留守臣以加惠海滨元元会天下诸司当明年元日受计又不敢以干典章而蹈不臣乃涓是月有六日公始驾朝车于时倾国而出凤城祖道如枳各以次待公前茅诸缙绅父老扶杖扬言谓天佑我潮潮每得人吉州先是郭万安郭泰和相去虽数十年其所为系思畏垒者恍如一辙今公非吉州产乎循良卓异于乡有光至考与觐值又二公不可得者第圣天子恭默转穴犮度诸司云集或不得一覩天颜独计平秀海酋耳献俘之日且登五凤楼受捷称贺今播逆跳梁久矣师勤三省金费百万旦仗宠灵业已就缚则帝居虽邃喜可知已有如御东朝召二千石贤必首潮州潮州去京师万里尔兴除几何教养几何其最何在公即谦让未遑恶能默默无言乃祖道有众各以其党拥父老前更仆而悉数之公甫下车就庙而盟诸神所不持廉秉公自底于邪者咎在余质明就黄堂而盟诸佐若令所不正已率属同底于道者咎亦在余载饬郡吏务法行自近无轻犯三尺以为守戮已复召诸服役跽庭下尔曹负郡如嵎历年所躭躭虎视安知其不为狐乃摘其舞文者监门者胥徒者若而人斥逐以去乃餙黉宫首内诸生请举数百年旷典而轮奂一新乃稽奇羡帑积汰兵银二万两即上所部以助军需乃解结纳里中少年僭为名号以衡有司公钩置之法而闾阎以安有匹夫匹妇不胜一朝之忿每自罹于死者以甘心于生者即反坐之无难色城社神奸每以告密为奇货乃穷得其情一一榜诸市而其风始熄摴蒱成俗牢不可破即事在豪门亦未曾以投鼠贷直指行部谳词至六百余条其间情未蔽法者开释至数十余人碣石之汛羽书旁午公所为督舰理饷者不遗余力迨今犹恨于倭已禽而其伐未酬也郡故洞重门彻阍者人得伺意旨行求公钥之肃甚第两造至则犹若家人父子得尽言往吏惟抱牍而已公乡宦蜀宦吴宦汴宦建业交游故广一切谢绝之客即怏怏有若弗闻也者庚子之试公欲罗真才以为民范即簿领纷繁不惮身为品题而挟童子技以贾径窦者公曰始进以苟后将何极乃表阅地以象泽宫令邑长而下分督之其部署一如行间也葢至于厉声不出堂赫虎不及肆厮隶不下邑苞苴不入境竿牍不入门则始终犹一日耳公之最具是自是而积爵赐金非他人必公也乃父老又谓有众之言虽不能尽知公亦不谓不知公若执是而报圣天子清问请以质诸志和子熙春熙春曰不佞自楚役粤侍公有年纵不能尽知公亦安敢雷同于有众之言之为德也乡从诸文学请则曾以崇教化为公诵葢在校言校礼宜如是耳窃想圣天子不问则已问则必欲闻所未闻公稽首顿首言臣无似待罪海滨日见国用匮诎无能借一箸以助宵旰急皇恐皇恐惟是先臣言利无如唐刘晏能即有间架垫陌等榷然犹曰理财以养民为先则本末之间尚未甚溷而且不免于奉天梁州矧今使使何如晏物力又何如唐也铸山煮海潮有浮名而一缗一粒实饷六军乃先后额进不下二万五千有奇无已至毛举其细者以补鏬塞隙所繇殆与剜心医目类矣臣远臣末繇诣阙为十万户请命幸以职事觐耿光愿潮少及宽政则圣天子之造我遐方也大甚父老闻斯言举欣欣然相告曰志和言当否或可一当前席公且至则以志和之言告之公下车曰某不敏敢不拜昌言之赐
○贺郡司农顺庭俞公考绩序
今上二十有七年春潮州司农俞公满三载考令甲司农满三载宜抱牍往考功考也公大得民聚族谋所以借寇公复度有其举之莫敢废之则岂可以公燠庥故而干典制为未几会海防乏当事者辄以公经理海上而三露章留焉民于
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:20-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>