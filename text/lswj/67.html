<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,拾遗卷上,拾遗卷下,丹渊集全文在线阅读,丹渊集全文在线下载,大玄古籍书库">
<meta name="description" content="诗文集。北宋文同著。40卷。文同以学名世，善诗，工书画，诗文甚富。据范百禄所作《文公墓志铭》，云其“平生所为文五十卷”，其曾孙文鷟刊行之时，已有散佚，遂重编为40卷。庆元元年(1195)，家诚之守邛州(今四川邛崃)，以文同曾三仕于邛，多遗迹，因取其集重加厘正，以体分类，而卷帙则仍其旧，又增集外诗16首、文5首为《拾遗》2卷，并附《年谱》，自是家氏邛州本遂为以后各本所祖。然此本今亦不传，今存最早者乃明代万历刻本，一本为万历三十八年(1610)吴一标所刊，题《陈眉公先生订正丹渊集》，除正集40卷外，有《拾遗》">
<title>丹渊集_文同_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">丹渊集</span> <br/>
          作者： <span class="inputVal" id="bkauthor">文同</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]137349</span> <br/>
          说明： <span class="inputVal" id="bkdec">诗文集。北宋文同著。40卷。文同以学名世，善诗，工书画，诗文甚富。据范百禄所作《文公墓志铭》，云其“平生所为文五十卷”，其曾孙文鷟刊行之时，已有散佚，遂重编为40卷。庆元元年(1195)，家诚之守邛州(今四川邛崃)，以文同曾三仕于邛，多遗迹，因取其集重加厘正，以体分类，而卷帙则仍其旧，又增集外诗16首、文5首为《拾遗》2卷，并附《年谱》，自是家氏邛州本遂为以后各本所祖。然此本今亦不传，今存最早者乃明代万历刻本，一本为万历三十八年(1610)吴一标所刊，题《陈眉公先生订正丹渊集》，除正集40卷外，有《拾遗》2卷、《石室先生年谱》1卷、附录1卷。另一本为万历四十年盐亭县令蒲以怿刊本，题《新刻石室先生丹渊集》，有正集40卷、《拾遗》2卷、《年谱》1卷、《续编诸公书翰诗文》1卷、杂记1卷及万历四十年蒲以怿序，多存宋本原貌。通行之《四库全书》本及《四部丛刊初编》本，系据崇祯四年(1631)毛晋汲古阁重修本钞录或影印。四川大学古籍整理研究所以蒲以怿刊本收入《宋集珍本丛刊》，线装书局于2004年影印出版。</span> <br/>
          封面： <span class="inputVal" id="bkimg">Z_18256.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]丹渊集
[book_author]文同
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]137349
[book_dec]诗文集。北宋文同著。40卷。文同以学名世，善诗，工书画，诗文甚富。据范百禄所作《文公墓志铭》，云其“平生所为文五十卷”，其曾孙文鷟刊行之时，已有散佚，遂重编为40卷。庆元元年(1195)，家诚之守邛州(今四川邛崃)，以文同曾三仕于邛，多遗迹，因取其集重加厘正，以体分类，而卷帙则仍其旧，又增集外诗16首、文5首为《拾遗》2卷，并附《年谱》，自是家氏邛州本遂为以后各本所祖。然此本今亦不传，今存最早者乃明代万历刻本，一本为万历三十八年(1610)吴一标所刊，题《陈眉公先生订正丹渊集》，除正集40卷外，有《拾遗》2卷、《石室先生年谱》1卷、附录1卷。另一本为万历四十年盐亭县令蒲以怿刊本，题《新刻石室先生丹渊集》，有正集40卷、《拾遗》2卷、《年谱》1卷、《续编诸公书翰诗文》1卷、杂记1卷及万历四十年蒲以怿序，多存宋本原貌。通行之《四库全书》本及《四部丛刊初编》本，系据崇祯四年(1631)毛晋汲古阁重修本钞录或影印。四川大学古籍整理研究所以蒲以怿刊本收入《宋集珍本丛刊》，线装书局于2004年影印出版。
[book_img]Z_18256.jpg


[book_title]目录
钦定四库全书　　　　集部三
丹渊集目録　　　　　　别集类二【宋】
卷一
词赋
卷二
乐府杂咏
卷三
诗
卷四
诗
卷五
诗
卷六
诗
卷七
诗
卷八
诗
卷九
诗
卷十
诗
卷十一
诗
卷十二
诗
卷十三
诗
卷十四
诗
卷十五
诗
卷十六
诗
卷十七
诗
卷十八
诗
卷十九
诗
卷二十
诗
卷二十一
杂着
卷二十二
记
卷二十三
记
卷二十四
记
卷二十五
序
卷二十六
序
卷二十七
表
卷二十八
表
卷二十九
啓状
卷三十
啓状
卷三十一
啓状
卷三十二
啓状
卷三十三
先状
卷三十四
奏状
卷三十五
文
卷三十六
墓志
卷三十七
墓志
卷三十八
墓志
卷三十九
墓志
卷四十
墓志
拾遗上
诗
拾遗下
杂着
【臣】等谨案丹渊集四十卷宋文同撰同字与可梓潼人汉文翁之後故人以石室先生称之皇佑元年进士解褐为邛州军事判官後历知陵州洋州改湖州未至而卒至今画家称文湖州从其终而言之也遗文五十卷其曾孙鷟编为四十卷庆元中曲沃家诚之守邛州以同尝三仕於邛多遗迹因取其集重加厘正而卷帙则仍其旧所增拾遗二卷为集外诗十六首文五首皆诚之所蒐辑而在湖州所作黄楼赋则巳佚之矣同早以文章受知文彦博其诗如美人却扇坐羞落庭下花诸篇亦盛为苏轼所推特以墨竹流传遂为画掩故世人不甚称之然驰骤於黄陈晁张之间未尝不足颉颃上下也集中称苏轼为胡侯或曰苏子平见诚之跋中盖其家避忌蜀党而改之今亦姑仍其旧云乾隆四十三年六月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
丹渊集卷一　　　　　　　宋　文同　撰
词赋
超然台赋
方仲春之盎盎兮览草木之菲菲胡怫欝於余怀兮怅独处而无依陟危谯以骋望兮丘阜嶊崣而参差穷莽苍以极视兮但浮阳之辉辉忽扬飇以晦昧兮洒氛霾於四垂踬余心之所行兮欲溷溷其安之蜕余神以遐骛兮控泬寥而上驰辟晻暧以涉鸿洞兮挥霓旌而掉云旗导长彗以夭矫兮从宛虹之委蛇曳采旒以役朱凤兮驾琼輈而驱翠螭涉横潢以出没兮历大曤而蔽亏羾万里以一息兮俯九州而下窥有美一人兮在东方去日久兮不能忘凛而洁兮岌而长服忠信兮被文章中皦皦兮外琅琅兰为襟兮桂为裳俨若植兮奉珪璋戢光耀兮秘芬芳贾世用兮斯卷藏游物外兮肆猖狂余将从之兮遥相望囘羊角兮指龙肮转嵎夷兮蹴扶桑倚泰山兮聊徜徉下超然兮拜其旁愿有问兮遇非常勿掉头兮告以详使余脱乱天之罔兮解逆物之缰已而释然兮出有累之场余复僊僊兮来归故乡
石姥赋
上嶜崟之飞泉兮披荟蘙之榛莽骭倦而膺喘兮穷其巓於絶岨爰有石而跂跂兮旁无他而相伍色黤黕而骨劲省兮具支节而带文缕其远睨之若人兮廹犹疑其蹲虎里俗神而甚恭兮号相尊其曰姥谓遽亟而丐况兮缘其求而下予忽旱阳赫而上爇兮飞光流而燎土燀多稼以巨甗兮烹羣命于硕鬴走羣灵而莫答兮後率归而此愬役稚耄而竭蹷兮来号呶而嘂謼会诸力以掀掲兮使转移其常处灵歘然而见景怪兮衆外愕而中怖慃堀堁而下发兮郁黯靉而上布憺砰磕而中作兮漭滂沱而四注囘极炽而施大润兮曾不暇乎旋步已复还其故立兮各再拜而引去问其端而何从兮年皆失其几许吾闻怀泽之与符阳兮亦有石为牛鼔彼民衅而击之兮常以旱而取雨宛其於尔为类兮彼又载于国谱噫惟皇之大职兮系隂阳之煦妪奚磊砢之顽质兮辄矫权而自主事岂无於适然兮而惑者槩从而为语皇忽寤而震恚兮列罪目而尔数诃星士以施棓兮勑雷将而挥斧赫电火而灰尔兮皷箕风而荡汝閴大空而泮散兮一摩抗其处所俾愚黎之偭正兮识惟皇之覆露皇未寤而民尚惑兮徒吾髀之长拊
莲赋
彼芳莲之纷敷兮乃横湖之绣绘挺浊淤以自洁兮澡清漪而逾丽纎空其上下兮细理周其向背甘液凝而露浥兮清香馥而风递向氷筋与玉骨兮外吐心而露肺承宝座之千趺兮?琱舆之万盖张翠帷於月下兮列彩仗於烟际容鸥鹭之徙倚兮取龟鱼之芘赖既帖水以不竞兮复沿涯而自退实华蘤之上品兮岂草木之一槩
松赋
度衆木而特起兮有高松之可觌擢双干以旁达兮耸千寻而上击怪难入於图画兮老莫知其岁历含古意以茫昧兮负天材而岑寂柯磅礴而如枹兮叶獑猭而若幂停余雪而暖溜兮栖宿雨而晴滴险穴聚乎魑魅兮隂枿藏乎霹雳蒙烟雾之洒润兮傲氷霜之惨戚荣枯系乎所托兮用舍由乎见覔敢并名於杞梓兮甘取诮於樗栎
问神词【并序】
丙申岁夏五月南豳大旱土人走寜之要册池取神水者如市旣得各就其社祀以祷雨然踰旬不应民甚恐惧禾稼焦枿不得食以死且疑神何不若向时之速验也羣口咨嗟余闻之为作问神辞使歌之凡三篇如左
一
惟岁之旱兮叩羣灵而寂然蠒踵汗颡以历他疆兮俾趋神之所渊饰盎缶以借余润兮辇护以归期监乃衷之?兮少悼民之凶饥巫歌觋舞兮舌挢而腕垂原呼野召兮翁走而妪驰奉新絜以罗庭户兮日屡荐而益祗吾将问神兮不闵此而曷为
二
寜山之环兮寜水之湾吾神宅兹兮几千百年土民所仰兮重如一天凡旱取雨兮易若手然润逐灌洒兮隂随?烟尽秦之境兮岁无赭田兹夏陇之槁渇兮风燥而日煎吾将问神兮岂或不职而累前
三
神尝以功兮荷天之福衮画藻火兮冕垂蠙玉楼殿轇轕兮楹庑聨属炫熀煜兮盘山结谷幄帟之下兮云藏雨蓄宜以其润兮惠吾百谷胡为自啬兮肆魃之酷吾将问神兮宠其为辱
去陵
度巃嵸兮外岑崟宛诘竭兮辞高而谒深望嵼之危堞兮隐重闼于幽林石涂龉龉而直注兮盘苔磴乎千寻问守居之何所兮凌絶壑而缭层峦櫩庑郁其?绌兮观阁缘乎孱顔嗟余胡为栖此兮日俦伍乎羣山岁月淹其两周兮怅何时而当还熇兮爀憯兮栗若寐之觉兮疾而复承诏易守汉上兮幸旋辕于夷陆侧身东望兮掣余思而太息山中不可以久留兮无四时而萧瑟
秋望
怆嶷立兮临层顚极延迤兮睇遥川杳营营兮其何之驰滉漭兮浮寥然彼美人兮在一方望泊郁兮蔽云烟期将迈兮殚所思念莫致兮劳且悁零露蒙蒙兮促其归洒涕泪兮纷如泉
送李道士
云离离兮风漻漻羣山空兮万木凋水滉瀁兮大野平天泬寥兮新霜晴送先生兮归鹅池晨霞鲜兮明羽衣乘青骡兮度南冈荷琼笈兮秘云章先生去兮来何时上三嵎兮余之思闲居灵嵓兮摛锦词有鹤可使兮其致之
哭仲蒙二章
憯憭栗兮临清秋怀坌愦兮纷予忧拂其弭兮久复留念将焉适兮升高丘问胡然兮予之思絙予心兮不解以缪谓遐阔兮愿如其宫怅西南兮川涂缅修已忽寤兮往尝此以讣盖子之生于世兮期为已休万感芸然兮?予之中魄干漂溃兮索其若抽念子一去兮不可以复见顾予之於道兮尚胡为而此谋欲子似兮取友但寥寥兮安求孰识子兮予深当何人兮与侔彼徒以文行兮为子之高其不为贱正体而贵余肬如刻画兮妄以累子类神珠兮衅天球知子之末兮尚可以表世其不能究者兮彼又何尤已矣乎子之存兮在予忆子之疢兮将何时而可瘳歛予恨兮暮来归烟云飘萧兮奉予以愁
右临高
念子将归兮于嵩之阳彼山之中宅羣僊兮欣得子而翺翔冠芝英兮佩兰芳蹑暐?兮服荧煌执琼笈兮披锦囊遡天风兮诵霞章神君揖兮登宝牀玉女进兮奉瑜觞予浩歌兮颂灵休瑶瑟差荐兮相与子之献酬客下缑岭兮飘霞旒人来颍阳兮驾琳輈蟠桃春兮白榆秋云开月皎兮桂嵓之幽子之乐兮千万亿年下视此世兮不肯还猿嘷鹤哀兮怳惝乎空山相望何所兮杳莫可攀
右怀嵩
仲蒙为人无所不备采摘一二以为其美行累之多矣刘元平尝论人之贤者曰无长仲蒙似之故同之二章如此熙寜辛亥仲秋癸酉仁夀郡东斋题
哭任遵圣
览颢宇之渺漭兮悲万彚之漂揺林薄?以殒瘁兮带原隰之萧条幨离魂之怫郁兮纷涣散而孰招怅节物之变易兮付余怀以无聊念先生之生此兮皇曷为而有之旣诞畀以才德兮又复艰其所施使辗转於偪侧兮踬其行而莫驰哀抱愤以遽去兮问谁贤而尔师饱道义兮富文章轰大声兮发洪光洁如玉兮凝如霜坚不可挠兮凛不可当嗟尔世俗兮曾莫测其所高但辄诋以絶衆兮实自疵于尔曹且勿辨其芗臭兮混兰茝於蓬蒿不善择其至行兮务族噪而丛嘷今已矣兮想孑立而孤居游鸿洞而入奫沦兮乘威凤而跨鲸鱼出入乎无极兮旁羊乎太虚下视夫尘寰兮谅将厌其如帤惟不肖兮有性自天蹈大道以直骛兮繇中轨而掉长鞭寜刚折而方毁兮耻从柔而逐圆获稠人之笑詈兮独先生之见怜负先生之所与兮羌莫恤乎其他今旣失先生之为徒兮顾泯泯而奈何兹忽讣以大事兮还英气于岷峨恨不能抚柩以一诀兮横涕泪而滂沱乱曰先生之美兮岂衆人之足云兮先生之庆兮有弟贤而子文兮先生之安兮地旣吉而可坟兮先生之夀兮期万祀而有闻兮夫何憾耶
哭许驾部
曏余登大?以囘轸兮过君公之故里涉郊垧而历闾閧兮聆弦歌之盈耳稔德义於洋洋兮时属君之令此因执名以愿见兮遂日亲於燕几挹佳论之端洁兮识所存之可喜议为邑之良术兮欲俪君而无几复余出守於陵阳兮君亦拥麾于通义封壤相切行不越宿兮朝暮之闻愈美彼邦之政素艰其施兮前罕称乎善治惟君之才力强敏兮条若纷丝之就理余改符於汉中兮君复驾题舆於锦水阅月未久而君以疾闻兮忽遽传乎君之不起哀哉淑人之云亡兮无由抚棺而问天以死徒临风以永叹兮何夀夭祸福之反是获河内之来讣兮蒙不鄙於君之子云将归君于幽宫兮撰吉日而且迩汤汤乎大河之漘兮峩峩乎太行之趾岸磅礴而冈隐辚兮兹有利乎君之所止限川涂之修缅兮阻陪葬乘之末轨悼余怀以遐荐兮曾莫殚於累纸酌芳椒以盈樽兮寘生刍而在篚远不能修此以奠君兮怅音容之已矣
送人
风寥寥兮黄叶飞黯栗冽兮寒满衣历崎嶔兮山迳微背晨霞兮送子归子之居兮锦水湄乐莫乐兮奉庭闱凝流尘兮掩瑶徽知此音兮天下希
玉女
艳明霞兮体霏烟秀婉嬺兮静婵娟如龙之矫兮凤之翩倏见光景兮忽自还乎杳然宅幽宫兮閟灵囦领羣娣兮司宝泉福斯民兮千万亿年享丰祀兮期终山
登山
余将往兮南山路骫靡兮何高昧其适兮茫茫历崎嶬兮嵯峨枳棘纷兮鈎衣解难进兮前阿指屡血兮险艰翳罥拂兮丛萝地结兮伺人复虎兕兮羣嘷念失足兮安逝其怅恨兮奈何
丹渊集卷一

[book_title]卷二
钦定四库全书卷
丹渊集卷二　　　　　　　宋　文同　撰乐府杂咏
秦王卷衣
咸阳秦王家宫阙明晓霞丹文映碧镂光采相鈎加铜螭逐银猊压屋矜蟠拏洞户锁日月其中光景賖春风动珠箔鸾额金窠斜美人却扇坐羞落庭下花闲弄玉指环轻氷扼红牙君王顾之笑为驻七宝车自卷金缕衣龙鸾蔚纷葩持以赠所爱结欢期无涯
殿前生桂树
童童彼芳桂蔼蔼生广内灵根浃和液柯叶冬不改日月最临照雨露偏汪濊愿保刚劲质与君同万岁
临高台
临高台望故乡地千里天一方极目外空茫茫孤云飞不我将安得羽翼西南翔
自君之出矣
自君之出矣吊影度晨夕中门一步地未省有行迹闺闱足仪检常恐犯绳尺欲寄锦字书知谁者云的
东门行
士有失所偶难甘蓬荜微拔剑出东门感愤不愿归贤哉彼嘉匹逐逐牵其衣愿同此饘粥节义安得违况今谓清世不可复为非
西门行
盛年可爱重芳辰宜嬉游金瓮酿醇酒玉盘炙肥牛青春九十日不可一日休勿自汩浩气满胷藏百忧君莫惜黄金黄金身後雠自古贪与吝常为贤者羞
塘上行
寒塘涨新雨灧灧翠波满沙晴步声澁风引罗带缓蒲牙妬舌利荷叶欢心卷生平玉衣梦至此神亦诞徒诵小星篇无人觉肠断
钓竿
霜刀裁緑筠桂饵挂轻缗歛迹天地间侧身江海滨悠悠宝帐夜寂寂烟波春何时投竿归再与君子亲
乌生八九子
南山有乌鸟生子层崖巅戢戢新羽成相将弄晴烟朝饥集壠上暮渇来溪前托居深林中自足终尔年胡为去所依无乃甘弃捐却爱庭树好羣飞投碧圆高枝踏未稳身已随潜弦因知万物理主者默持权凡云爱此命生死期已然出入既有定何叹於後先
野田黄雀行
搥鼍铿鲸宴瑶台红鵶弄翼春徘徊和风入坐宾主乐金觥玉豆天中来劝君剧饮莫自诉暗中光景能相催试看庭前好花谢枝下落多枝上开人生不厌苦行乐勿用蹙促相惊猜贤愚贵贱各有命此理悟者眞贤哉
苦寒行
上太行兮高盘盘日将暮兮岁已阑入谷口兮出林端风惨惨兮吹骨寒氷霜结兮玉漓岏光上照兮天色乾纷横委兮草树残黯栗烈兮烟云仆足皲兮马蹄抏望所舍兮摧心肝囊立空兮衣且单嗟道途兮胡艰难
苦热行
黄人顿驾留天中金鵶吐火烧碧空炎光染云耸岌岌旱气烁土飞蓬蓬龙揺乾胡不作雨虎裂渇吻无生风安得有术擘海水入底一扣鲛人宫
侠客行
紫髯围碧瞳勇气炙坐热生平脱覉靮少小服义烈堂堂吐高论牙齿若嚼铁宝剑压?横谁耻我可雪酣歌入都市当面洗人血常言荆轲愚每笑豫让拙事已不受谢门前车马絶自谓取功名焉能由笔舌
巫山高
巫山高高凝烟十二碧簪寒挿天危嵓絶壁已飞动况复下压万丈之苍渊波冲浪激作深井虎眼彻底时一漩长风澒涌发灔澦恶色怒势因谁然我欲截中流虹梁莫得施蜷东西相远望不到两目欲断心将穿囘看高唐庙下洒灵雨遣我归意常翩翩
水仙操
嗟哉先生去何所兮杳不可寻舍我於此使形影之外兮唯莽苍之山林仰圆峤之峩峩兮俯大壑之沉沉长波澒涌以荡潏兮羣鸟翻翻而悲吟寂扰扰之烦虑兮纳冥冥之至音先生将一我之正性兮何设意之此深我已穷神而造妙兮达眞指於素琴先生盍还此兮度明明乎我心
大垂手
华堂合乐轰春昼凤叫龙嘶画鼍吼琼猊压地开组绣美人舞兮献君夀红婆娑兮翠蚴蟉雪飜花兮风入柳曳轻裾兮扬彩绶金鸾飞兮玉麟走入急破大垂手香檀扎扎江雨骤情凝力定方举袖烟收雾歛曲彻後锦盈车兮珠满斗
采莲曲
緑缬裆红绣裳衫盘蜂蝶裙鸳鸯雕瑰错宝垂鬓长紫冒翠盖行新粧蹁跹曲堤下囘塘画桡送入波中央罗袖卷起金钏光揺轻撼脆敲短芒丹琼绀玉低复昂沾裛薄粉扑嫰黄蚕腰蛛腹丝飃扬列坐彩舫求比方笑声吃吃动明璫挨蒲拂蓼次岸旁风吹落霞供晚凉西城鵶鵶啼女墙归来索酒酌满觞吴屏蜀帐围象床困卧不起灯烛张琉璃盎缶丛生香
对酒
朝廷皦如日区宇清若水殊方文教达微品德泽被伊人复何幸遇此栗陆氏茫然大虚内蒸郁尽和气眞风浃敦俗无所容一伪唯宜对罇酒酣饮乐无事人闲此昭世得偶须自贵无为名所劳区区取愚諡
白头吟
忆昔宴华堂金徽导幽意虽知取名贱越礼奉君子相期本同穴谁复耻犊鼻一见茂陵人烟霄与泥滓愿言保新爱妾以甘自弃恩义薄所终多生於富贵
芳树
庭前有芳树穠隂满轩碧莫惜更携酒醉此青春色朝来见鶗鴂飞鸣绕其侧光景不可留徒遣君叹息
武溪深
峤南之武溪其深不能测潭潭滀瘴疠水色重如墨昏然潦雾作上下毒气塞仰视高飞鸢跕跕堕两翼交州恶女子制驭费衔勒伊余缪兵寄得总浪泊役常甘马革死持此期报国卧念少游言从之何可得
走马引
羣蹄踏空山半夜若风雨平明即其地已复天上去惟予廹大义盍免以名捕蟠蜗入寒殻此岂谓安处脱身入浩渺固有神物护礼谓不戴天天知天亦许
起夜来
晓牕明緑纱蜀锦压春卧横腮虎魄冷惊起新梦破玲珑转条脱缥缈梳矮堕高轴响银床时误君车过
长安道
长安道隋唐宫殿生秋草若使皆知嗣业难争得行人望中老
王昭君【四首】
不惜将黄金争头买顔色妾貌自可恃谁能苦劳力
其二
絶艳生殊域芳年入内庭谁知金屋宠只是信丹青
其三
几岁後宫尘今朝絶国春君王重恩信不欲遣他人
其四
极目胡沙满伤心汉月圆一生埋没恨长入四条弦
吴趋曲【三首】
万顷平湖水晴光射早霞红裙鬪画楫相结采荷花
又
岸上相将叠鼔催青翰齐上碧波开鵁鶄属玉不惊起惯见兰桡日日来
又
荡漾水中舟徘徊岸边马相看两不语密意待谁写
刘生
历古推任侠彼刘生者何提椎击朱亥引剑刺荆轲饮肆扶头出歌楼掉臂过无人继义勇关陇气消磨
紫骝马
翩翩紫骝马烂烂黄金鞍流水四蹄急飞星双目寒拥头青玉釳蔽臆彩丝鞶谁取交州鼓摸将骨去看
骢马
鬐鬛拥如云西人号乞银更逢桓御史特地起精神
丹渊集卷二

[book_title]卷三
钦定四库全书
丹渊集卷三　　　　　　　宋　文同　撰诗五十七首
贵侯行
将军功勲满旗常昨日赐对开明光腰悬槖驼紫金钮爵号进拜诸侯王戟衣翩翩弄春影大第高门临万井但愿囊书絶边警常官中都奉朝请
朱樱歌
金衣珍禽弄深樾禁籞朱樱斑若缬上幸离宫促荐新藤篮宝笼貂璫发凝霞作丸珠尚软油露成津蜜初割君王日午坐猗兰翡翠一盘红靺鞨
拾羽曲
新罗砑红裙襵齐彩缕刺衫花倒提新晴暖日丽烟草金兽啮锁藏春闺朱桥逼江晓沙白锦带交风大堤窄兰洲遗翎得残碧归来惊飞上娇额
沙堤行
金吾驰骑东复西督兵万指平沙堤传言筑路拜新相恐与九衢同一泥夜来上在蓬莱宿手写姓名符梦卜连诏黄门下北扉趣草赞辞登力牧平明劒佩罗东阁大字满行书德业谒者长言告紫宸感召一庭和气合上心喜曰予良弼未谢急宣令直笔羣吏迎归政事堂指顾之间歌画一午漏初移催入马宝带盘腰印垂胯归来冠盖烂盈门异口同音贺太平
五原行
云萧萧草摇摇风吹黄沙昏泬寥胡儿满窟卧寒日卓旗系马人一疋夜来烽火连篝起银鹘呼兵捷如鬼齐集弓刀上陇行犬噪狐嘷绕空垒羌人钞暴为常事见敌不争收若雨自高声势叙边功岁岁年年皆一同将军玩寇五原上朝廷不知但推赏
读武纪
嗟哉武之有天下甘心神仙希羽化五十余丈起楼观万八千里走车驾安期羡门竟何在五利文成终死诈若非留意尚文学嬴政且贤非尔亚
题东嵓隐者壁
青峰丛丛拥危壑绿树团团扶曲阁幽人睡起漱寒泉坐看一林山雨落岩前火气杂芝术涧下苔痕乱猿鹤自怜尘土满衣衫欲解从君今尚莫
东山亭
朝阳之峰乃天设曲岭长岗地盘结下临絶涧走萦回上耸巍亭飞嵲晩云几处水墨画秋树数番红绿缬安能恰会此时闲静与诗翁吟晓雪
水边春半
芹牙差差兰笋短石渠氷销水色浅倡情冶思不可奈好鸟间关花婉娩鲜衫翠裾者谁氏行歌杨枝惜时晩临流有客抱危膝苦调长謡问谁遣
采药归晩因宿野人山舍
东岩隂深崖巘古夹涧垂泉结鹅乳我来采药晩忘归试宿荆扉问鷄黍春风满林灯火冷一夜不眠山月苦平明携策下青苍松叶纷纷洒新雨
後溪晩步
隂隂芳树暗回堤路入蒙笼转野溪泽雉应媒高复下林鵶引子歇还啼青蒲宛宛全淹水紫笋斑斑半出泥倚杖风前感时节乱烟斜日一蝉嘶
山中新晴
山中新晴晓烟暖散带颓冠漱岩畔海盐未去猿鹤喜柴桑初归松菊乱林间余雨时一滴岭上飞云忽双断安能举手恣扶摇欲共高鸿拂霄汉
盐亭县永乐山叩云亭
长江合高峰爽气左右绕中流望絶巘万丈见木杪孤亭揭其上隐隐一拳小李君令兹邑邀我升缥缈是时天宇净晴色洗霜晓万象满四隅转盼皆可了神清压尘坌志适喜猿鸟人生贵轩豁世务苦纷扰兹焉获登览浩思欲飞矫令谓亭我为胜絶此应少愿子立佳号光辉饰松茑因名之叩云大字榜霞表
杜逸人归龙山
上亭北望二百里颓巘堕壑围龙山余尝往来见之喜饮食梦寐皆孱顔恨无羽翼一飞到羡子长往不欲还安得摆手掉世故相与傲兀於其间
晓入东谷
振缨効王官释耒去乡县十年始还此景物觉尽变东谷素所爱乍到若创见烟云引晨策数里入葱蒨明霞照溪口花草露初泫长松盘高岗竦竦擢秀干垂隂杂羣木上欲接霄汉柔萝互鈎锁揽地走荒蔓修篁揭其间万个挺若箭登临怆旧历眺听悦新翫读书破茅庐径彴巳漂断唯余舍南水尚吐石窦溅潺潺落危壑衮衮引飞练临流濯尘襟照影寔觌面功名竟何所旅迹转孤贱引手谢猿鹤深慙尔惊怨
东谷沿小涧树木丛蔚中有圆潭爱之久坐书所见
野水泻古穴石岸盘回渊飞尘不可入竹树围清涟静往得胜玩深居逃俗缘寒光照烦襟景寂心自圆枯篁蹲碧禽垂颈窥沉鲜对之不敢动相望两俱禅
东谷茅斋
野径转深密静无车马痕松花金粉堕苔叶翠茸翻虫鸟春音杂烟云晩色昏俗尘何处入长是掩谿门
夏树
夏树始繁密条缕方且柔左右覆吾庐合如张碧油新蝉噪晴午余响藏深幽轩窻转炎日清影为我留蚊蚋亦取庇閙若春雨稠拂挥不停手咀嚼胡尔雠何当薰风来一与扫荡收吾将就高?濯足临寒流
田舍
园林晓气清篱巷夕阳明石窦闻寒碓烟坡见晩耕豚蹄供祷赛龟殻问隂晴欲识丰年乐一村鸡犬声
高槐
高槐夹前除合?卷若洞交柯载宿雨压地翠色重青虫煖自挂黄鸟晴辄哢枕簟傲炎风为君高兴动
春闺
枕带萦春思窻纱漏晓光蠨蛸伤远别鶗鴂感流芳粧匣蒸残粉薰炉试旧香洞房灯烛外只有梦悠扬
采桑
谿桥接桑畦鈎笼晓羣过今朝去何早向晩蚕恐卧家家五十日谁敢一日惰未言给私用且以应官课
青城山丈人观
羣峰垂碧光下拥岷僊家神皇被金巾坐领五帝衙威灵摄真境俗语不敢譁精心叩殊庭俯首仰紫华愿言凤罗盟毕世驱尘邪循奉蘂珠戒期之飞太霞
上清宫
琼台横紫霄上有缥缈居云霞抱窻户日月循庭除飞羽下金辇隐芝吟玉书俯首视人间人间臭如帤
张少愚书院
涧水侵断桥车马不得通飞岚积庭础秋藓垂紫茸窻纸烂溪雨帘衣拆林风主人殊未归使我烟景空
誓鬼碑
正一受天籙腰垂神虎章羣魔狱幽隐秘篆刻青苍故事骇前志余威惊大荒谁能识奥诀禹步学魁罡
天师栗
天师携此种至自上饶远当时十七树高干倚孤巘苍蓬蒺藜大紫殻?榔软蜀部名果中推之为上选
孙知微画
太古奇伟士精思独於画驰心入茫昧万物赴挥洒当时一名重顾陆非尔亚卓哉青城笔妙絶冠天下寥寥九天仗一一若神写吾恐千载後是终无继者
早晴至报恩山寺
山石巉巉磴道微拂松穿竹露沾衣烟开远水双鸥落日照高林一雉飞大麦未收治圃晚小蚕犹卧斫桑稀暮烟巳合牛羊下信马林间步月归
杨山人归绵竹
一别江梅十度花相逢重为讲胡麻火铃未降真君宅金钮曾盟太帝家道气满簪凝绿发神光飞鼎护黄芽青骡不肯留归驭又入无为咽晓霞
闲遣
庭竹拥高丛移床就好风掩门休务外隐几坐忘中世事元何物人心了即空客来休借问此意浩无穷
睡起
寥寥公馆静门掩似山家竹簟屡移枕石盘频浸花闲多新得策事少早休衙一觉高舂睡谁来伴试茶
梅
寒梅引旧枝映竹复临池朶露深开处香闻瞥过时凌兢侵腊雪散漫入春诗赠我岁寒色怜君氷玉姿
永泰刘令清曦亭
木杪照初日卷帘知晓晴轩窻无限思图史有余清露下蒙花重风来泛竹轻何须嫌五?持此谢渊明
贫居
?床拥敝裯初起发未栉南窻展书卷就暖读寒日门前絶车马薄暮垂片席短墙挂纎蔓幽鸟啄红实羣蜗恶积雨缭绕篆空壁男儿处贫贱举首宇宙窄翩翻抢榆鸠宛转匿絮蝨妻孥竞相笑憔悴守文笔
惜花
胡蜂采花花气薄黄鸟啄花花蘂落林风吹花花片乱池水浸花花色恶少年惜花会花意晴张青帏雨油幕劝君直须为花饮明日春归空晩萼
贞女吟
身外无一簪何以供铅华饰行不饰容浊水白藕花藕心乱如丝妾心圆如珠丝乱端绪多珠圆瑕纇无焉得偶君子奉之此高节所生虽至亲此意安可说
莫折花
莫折花花好亦自喜勿谓花无言请以君心酌花意君容待花转丰艶花枝因君愈憔悴莫折花任花飞落地但对春风倚芳树长遣香英伴君醉
织妇怨
掷梭两手倦踏籋双足趼三日不住织一疋才可剪织处畏风日剪时谨刀尺皆言边幅好自爱经纬密昨朝持入库何事监官怒大字雕印文浓和油墨汚父母抱归舍抛向中门下相看各无语泪迸若倾泻质钱解衣服买丝添上轴不敢辄下机连宵停火烛当须了租赋岂暇恤襦袴前知寒切骨甘心肩骭露里胥踞门限叫骂嗔纳晩安得织妇心变作监官眼
野花叹
昨看百草抽新芽今看百草开新花岩隈水侧自成列红丑紫贱何交加东皇施恩岂不溥随所付受无少差尔之琐细亦蒙被尽使奋发争春华纎丛密蔓不可数竞起涂抹如矜夸妖莺冶蝶不尔顾去尔自欲寻名葩尔知有艶贵尔否歌管匝树侯王家尔徒此地弄顔色只自狼藉随泥沙何当照水自窥览枝赧叶惧相藏遮晩村无限晒残日索酒为尔成吁嗟
均逸亭【普州三亭】
亭宇跨城端新苔磴道盘风光晴水石烟景暮林峦簿领仍多暇宾从每尽欢何由掉尘鞅聊问借阑干
东溪亭
短彴逶迤渡高櫩夭矫沉波光环堵浄日色彩梁深萍荇翻金鲫兰苕超翠禽主人公事简时此照清襟
碧崖亭
断巘渌溪边危亭翠壁前轩窻谁是客诗酒自称僊远壑春藏雨长波昼起烟吏人休报事高兴正陶然
送郭经知县
促促送归客短亭垂柳风离罇掩残日去骑若轻蓬百里讴歌内三年畏谨中鄕人问蜀物笑指一囊空
过禄氏山斋
过水得凭槛满川皆夕阳江山逢胜絶手笔恨荒唐城郭蒙笼近汀洲杳霭长明朝又东去尘土入衣裳
题李处士月轩
圆蟾喷金波万里洒清滴幽轩得虚敞皓彩溢素壁绳床有高隐苦调起岑寂盈襟纳孤光静与爽气敌余过兴州太守晁侯延之於东池晴碧亭且道其所以为此池亭之意使余赋诗
郑谷题诗处荒凉不复知使君来问日景物欲归时崖巘供清溜亭台绕翠漪主人怜过客借与傲炎曦
蒲氏别墅十咏
风交蒲苇乱烟断鳬鹜飞日暮一笛起扁舟垂钓归
右方湖
轩窻晓吹清枕簟晴光冷亭上逍遥人满身摇水影
右涵碧亭
逼帘呈素艶入座荐清香何以陪暑饮对之飞玉觞
右白莲堂
晓霭滋花色晴辉发水光何人露新缬不管着秋霜
右芙蓉溪
积水自渊渊来源常汩汩岸上翠衣禽对人时一没
右鱼池
紫盖嫰贴水玉梢长刺沙避风红出没惊雨绿交加
右莲池
溪光摇玉壁云影漏金盘谁此伴高兴画桥凭曲栏
右清蟾桥
决水转横渠交塍画方罫秋风报秋熟满顷吹?稏
右稻畦
高台按虚境飞驾罗太空小兆佩神虎每来清夜中
右朝真堂
深深郑真谷小小焦先庐借问贮何物满床皆隐书
右草庵
丹渊集卷三

[book_title]卷四
钦定四库全书
丹渊集卷四　　　　　　　宋　文同　撰诗五十一首
苍溪山寺
正午风色高遂泊苍溪县层崖抱林木有寺藏葱蒨出舡步危磴?密颇萦转上到金僊家缘空列台殿修篁挂悬溜坐觉炎暑变老僧晓经论言语何贯穿引我上高阁阑干俯江面寥寥百里内山水尽奇观谁谓覉旅中所见皆所愿汀洲白鸟聚井邑青烟散乐此暮忘归踈钟起岩畔徙倚下松门尚怪舟人唤
五里三滩
羣石壅水成哀湍五里之地凡三滩舡如走丸势不住力敌万弩云涛盘门窻掩塞怕飞浪巳倒床座飜盃盘长年三老色自落捩眼不敢窥波澜捎涡撇漩出九死衆命幸免鱼鼈飡须臾出缆系高岸竞以好语相慰安是时左右有观者应亦为我心增寒
昝公溉
晩泊昝公溉船头余落晖携家上岸行爱此风满衣村巷何萧条四顾烟火稀问之曰去岁此地遭凶饥斯民半逃亡在者生计微请看林木下墙屋皆空围好田无人耕惟有荆棘肥至今深夜中鬼火流清煇衆稚闻此语竞走来相依错莫惊且哭牵挽求速归
王会之秀才山亭
盘盘翠城山君在城中住溪流逓萦转冈势复回互苍林无春冬啼鸟常旦暮漠漠岭头云霏霏岩底雾中间列亭榭佳景实天付物象皆自然人巧谁能寓浮生欲何事有此即乐处况君弟兄贤信道各巳固诗书诲儿侄觞豆燕逢遇敢问彼簪裾何如此巾屦
谢友人寄画
客从长安来厚纸封小轴题云此奇画寄赠公可蓄开之挂高壁烂绢止一幅中有两骆駞气韵颇不俗大駞载半髀正面颈愈曲小駞方就乳蹲身脚微局一马立其後才露头与足三犬乃子母共卧衔脔肉老羌抱朱旗状貌何狠愎端然立高岸势若不可触定是羌中酋华旃盖鲜服不知何所来随从无一仆初谁作此画精妙亦可录应余右方在次第不止独更愿君访来我肯万钱赎
夏日闲书墨君堂壁二首
先人有敝庐涪水之东边我罢汉中守归此聊息焉是时五六月赤日烘遥天山川尽燥草木皆焦燃尘襟既暂解胜境乃独专高林抱深麓清?密石绵层岩敞户外浅瀬流窻前邀客上素琴留僧酌寒泉竹簟白石枕稳处只屡迁忽时乘高风远望立云烟野兴极浩荡俗虑无一缘气爽神自乐世故便可捐却忆为吏时荷重常满肩几案堆簿书区处忘食眠冠带坐大暑颡汗常涓涓每惧落深责取适敢自便安闲获在兹怳若梦游僊行将佩守符复尔趍洋川山中岂不恋事有势外牵尚子愿未毕安能赋归田
其二
归来山中住便作山中人冠带亦自闲累月不着身散发层岩阿濯足清涧滨石藓黏简册松风堕衣巾乡里多旧游不厌过从频山肴与野酿待我如佳宾有召即走赴爱其爱我真常恐礼数乖取问吾交亲正此一夏乐忽兹遘萧辰还愧拥千骑又走西道尘
送冯允南倅梓
去年父老送督邮衣上泪痕犹未变今年吏民迎别乘马前懽声挽不断梓州城中十万家家家尽喜见君面以君乡里最相近物态人情素谙练况复才力强且明中理之的无漫箭从来府政号少事今更得君愈清简太守李公词掖老淘汰心源无滓淀时携宾从访山寺惟以高谭侑清宴苍崖素壁多自书是处新诗题欲遍君今到彼亦尔为异日唱酬知几卷
宿东山村舍【是秋粟为白虫所食虫复为羣鵶所食】
八十雪眉翁灯前屡歔欷问之尔何者不语惟擦泪良久云老矣未始逢此事种粟满川原幸已皆茂遂喜闻欲登熟近复失所冀有虫大如蚕日夜囓其穗羣鵶利虫食剪摘俱在地驱呵力难及十止余三四供家固未足王税何由备瘠土耕至骨所得几何利又令遭此祸不晓上天意在世幸许年必以饥馑死闻之不敢诘但愧有禄位移灯面空壁到晓曾不寐
季夏已亥大雨
黑云堆空天地昏风势猛恶山岳掀怪电烧爇嗔霆喧鲸海起立星汉翻玉竿银索倾缾盆豪威怒力凌乾坤川陆浩渺同一源泛滥直欲浮高原涧谷汹涌龙蛇奔沟渠溪壑相吐吞土肉刮尽惟骨存漂荡秋稼无一根天生烝民主仁恩覆露养育生理蕃谁持害钥开祸门絶灭黍豆灾元元无路能去陈九阍此事是非安可论
谢任遵圣光禄惠诗
常念文选诗最爱顔光禄君今作此官诗亦顔之躅寻常得君诗如隼饥见肉凡当忧愤际不可不取读我自山南归幽居值炎溽六月久不雨万物蒸煮熟正在墨君堂流体汗可掬单絺与圆素岂解疗烦毒闻君有诗至猛起捧大轴拆开得累纸半日了一幅使我困病除如药清头目把诗坐前轩愤惋几欲哭君也实高才径庭无骫曲六十尚为县不自耻碌碌近闻移小麾所用愈局促安得长康庄走此老骥騄哲士甘藜藿鄙夫厌粱肉天理不可问长吁倚乔木
谢任泸州师中寄荔支
有客来山中云附泸南信开门得君书欢喜失鄙吝筠籨包荔子四角具封印童稚瞥闻之羣来立如阵竞言此佳果生眼不识认相前求拆观颗颗红且润衆手攫之去争夺递追趂贪多乃为得廉耻曾不问喧閙俄顷闻咀嚼一时尽空余皮与核狼藉入煨烬
霹雳【六月四日有父子被震者】
君不见前时忽疑天地坼万里一声晴霹雳彼某氏者尔何人敢自欺诬被诛磔子烂华容神火燎父碎梓潼灵劈惟震与曜今晓然谁对君亲肆奸逆
後溪
新晴揉蓝染溪色我爱常来坐溪侧一林奇石宛如画两岸野花殊不识蝉鸣尽日竞何事鹭下多时犹未食细观物理须静中归去无辞更昏黑
黄功垂秘书岚城阁
羣峰绕高轩四望如城密晴岚逼窻户净若新洗熨杳杳其中人衣襟照寒碧临风设横几潇洒坐终日门前车马道扰扰乱如蝨转眼不复观长歌傲簪绂
凤山古祠
林木摧折堂庑倾其中塐像犹纵横狂巫腾踏野老拜瘦鸡薄酒邀神明形容诡怪蛇虺乱声音丑恶鸱枭鸣灾牛祸犬亦可作世有此事何由平
静中吟
客去复掩户高松下清隂微风动其间对语双珍禽幽人独凭几听此古意深起来南窻下被以朱弦琴弹之代佳话俚耳谁知音
送黄庶先岷州赴举
朝廷取士及洮西君今去就岷州荐男儿致身自有地六月万里君莫惮君也经术三十年此发必中后羿箭声名大抵重文章慎莫便从班定远
大热见田中病牛
壠上病牛良可悲皮毛枯槁头角垂两鼻谽谺只自喘四蹄屴岌曾不疲牧童默坐罢牵挽耕叟拱立徒嗟咨朝驱暮使气力尽尔死主人安得知
呈里中诸友
君莫怪我不读书君莫笑我不饮酒更精文史岂足用渐老懽娱复何有负郭安得二百亩举家已聚三十口且来伴我数月闲未几区区又西走
寄彰明任光禄遵圣
轩轩任公子本是钓鳌人手把虹蜺竿一举百万钧得鳌谓无用坐卷千丈纶却自絓蚯蚓浅瀬收纎鳞悠悠世上儿不识此有神但将俗士眼下视穷水滨
庶先北谷
路自西溪入园当北谷开月亭诗作客雨馆睡为媒摘果衣沾露寻泉屐渍苔闲居正无事莫问我频来
谢王庶轲秀才见赠诸篇
览君山中诗多有赠我篇感此意爱厚使我将澘然世态日衰薄交道君独全岂若贱丈夫心丑貌甚妍我已婴组绶君方傲林泉出处虽有殊所乐同一天
前溪独游
溪水碧溶溶纡余短彴通小滩晴霭外独鹤夕阳中倚杖对清瀬披襟当好风几时归住此长下钓鱼筒
书绿帷亭壁
乔木绕舍如绿帷羣山四面寒参差春禽入秋啼自别早云到暮归常迟庭前好菊劝饮酒案上佳纸邀吟诗闲居数月兴便野浑忘簿书相聒时
青山道
冥冥青山道丛木含古烟远客事行役未晩不敢前乳虎正养子采食大路边但顾巳所急其谁辨愚贤
野老
野老扶白头耕垦事田壠岂无儿与孙冻馁实我恐地产止数出财用知几种食肉与衣帛贤者何言冗
谁氏子
缥缈谁氏子学道要昇仙人世岂不乐何苦求上天反首顾我语子岂得谓贤智如扑灯蛾甘就膏火煎
秋兴二首
晨风吹茂林夕露下芳畹秋容变憔悴复此白日短萧萧岁华暮冉冉节物换浩叹倚前楹使我心曲乱
其二
白虫感秋隂入夜声更切问尔苦何事到晓啼不歇盈庭不可止蓊薉藏万穴会是天使然相将送凋节
书平泉草木记後二首
卫公当国日力与天地均平泉植草木取尽四方春海岳欲必得亦能役鬼神可笑身未冷已闻属他人
其二
公岂不聪明嗜好乃如此若非以私饵是物安至止彼致者何人定非端洁士草木固为尘丑名终未已
重过旧学山寺
当年读书处古寺拥羣峰不改岁寒色可怜门外松有僧皆老大待客转从容又下白云去楼头敲暮钟
书隐者壁
枳棘分三径猿猱结四隣茂林修竹地枕石漱流人看雨搘藤杖迎风卸葛巾我来怀愧甚衣上有红尘
访古寺老僧不遇书壁
寂寂复寂寂门前苔藓积巾鉢定何之禅房封屈膝蛛丝网窻户蜗涎篆墙壁欲去重迟留空中望归锡
村居
日影满松窻云开雨初止晴林棃枣熟晓巷儿童喜牛羊深涧下鳬鴈寒塘里田父酒新成缾罂馈隣里
宿田家
日落云四起牛羊下高原今夜宿何处孤烟生远村寥寥岩狖响扰扰林鵶喧危坐欲终夕此意将谁论
大热
大热早复暮幽居如火围更无风稍快只有汗频挥袒露忧生客沾濡怕熟衣何当生两翼直近广寒飞
闲乐
昼睡忽过午好风吹竹牀溪云生薄暮山雨送微凉粉裛衣裳润兰薰簟席香归来闲且乐多谢墨君堂
寄杨归一
出处久异矣居常劳所思烟霄惟子未鬓发已翁为世故岂须问人生当自知林泉闻幸好足可乐明时
行李载书成咏
於世已无用何苦爱读书自笑身许大所处如蟫鱼编简补断烂卷轴收残余又锁十余箧作数随行书
还友人诗卷
作诗所患格不高君今巳得诗中格吾乡风物最清丽君向其间作诗客定余絶景在幽深更欲烦君用刀尺上亭北轩对月吹笛得才元舍人昭华引醉霜月草堂吟皆诗谱也【三首】
潋灔金波泻碧空隔霜寒影下征鸿夜深一笛昭华引吹满千岩万壑中
其二
羣山暝色烟开後远水寒光雨过时今夜何人醉霜月卧听缑岭玉参差
其三
涪江东岸有云林峦岭萦回涧谷深何事迟留未归去强顔犹唱草堂吟
苖子居运判归宿州同赴武康西县道中奉寄【二首】
霜风舞征袂有客去符离斜谷雪晴後曲滩水满时乱山谁对酒孤驿独吟诗不得陪清絶怅然空所思
其二
汉中为会失兼程雨雪曾无一日晴拗项桥头聊立马使车应已过褒城
孙怀悦纸本乱石
孙老抱奇笔临纸恣挥洒从头扫乱石磥砢随墨下焦顽与圆润无一不精者谁信万钧重卷之不盈把熙宁辛亥岁春予自京师赴陵州因过家省坟墓是时见所居东西长衢比户竞取榆栽列植於官道左右者後移兴元满替复归待洋州阙始四年尔而榆巳高大繁茂深密可爱予正得此过一夏旦夕与诸亲友优游於其间蒙庇厚矣闲因作诗示诸君
昔我去守陵阳日门前夹道初种榆今年我自山南归向椽大者皆柱麄两边合隂若深洞满地清影繁如铺是时暑气正炎酷无处容此烦病躯昼揺清风夜筛月日日不可离羣株闲邀亲友坐其下左右间设琴与壶人生适意乃为乐此乐已恐他更无霜飇未起枝叶在且与诸君同此娱
旱雷
夏旱亦已久衆惧非常灾茫茫大田中赤风起炎埃密云徒满空甘泽竟不来但闻南山下日日喧怒雷
久不雨喜见晚云
晩云万丈如银山日光返射红孱顔莫夸突兀在天上且放滂沱来人间雷公施力已愤怒风伯坏事休庸顽我将待之至夜半慎勿更似前时悭
丹渊集卷四

[book_title]卷五
<集部,别集类,北宋建隆至靖康,丹渊集>
钦定四库全书
丹渊集卷五　　　　　　　宋　文同　撰诗五十一首
贾佩兰歌
緑发忆新梳君前侍玉壶相随五色凤飞止帝宫梧凤时入紫烟一举万羽趋乘风恣敖荡衆首倾云衢帝既天上行留凤不与俱铩翮下永巷髠编钳徒赭衣舂且歌北望鸑鷟呼凛凛赤喙鸩一盃死其鶵凤亦饮瘖药鞠域支体殊娥姁岂不仁幸此全贱躯归来南山下秋风裂罗襦寒床覆龙具霜雪侵肌肤忽自感时节临风只长吁徒怀掖庭事饮泣对民夫
徐太元
彼徐太元者杭州之参军同僚曰张惠犯赃抵深文徐哀其母老诣狱辄自陈谓惠所受赃太元本同分今傥独坐惠此狱无乃寃均之不满法惠遂减死论太元亦坐免不调十余年西台李侍郎典选世所贤闻徐之所为特以不次迁擢授郑司功太元名始传後为申王师德行人推先嗟哉後世人恩义日不完初既同职事言色殊相欢谄酒与佞食旦夕同杯盘一有不得意艰险立万端推之入网罗又以毒箭攅昂然了自得衒露其术全此等虽曰人犬彘曾岂然眼见与耳闻天下何可言我今作此诗中有二义存欲使在位者此风幸相敦勿令有识人命尔为蝎蚖又欲彼正士为国掌三铨须察此恶子废斥入冗员自然此浮薄不长其奸根览者请味之勿罪其言烦
盖寛饶
次公清而狂其本出天性惜哉公亷质不以儒术正陷害公峭刻奸犯语坚劲在位及贵戚合然仇怨盛稀迁愈失意躁戾因以逞王生识其趣劝以全寿命胡为不开纳封事转凌横五帝官天下此语岂君听上怒以不改章下求衆定礭然金吾奏直以大逆订虽为郑昌颂万嫉掩一诤遂尔属诸吏羞复受笞榜行当北阙下辄引佩刀刭时虽衆所怜终为端士病
诸葛丰
少年名特立初为贡公起元帝擢司隶刺举无所避间者何久濶京师语如此驰车下许章去节自丰始上书擿章恶此举诚可喜奈何少恩恕春夏常系治人多讼其短遂徙城门尉复列堪猛过上为之切齿制诏白其罪不忍下丰吏丰初在朝时数道堪猛美失职乃自取不内省诸已反惑怨其他转誉以为毁不欲加以刑上怜之老矣庶人终於家反覆丰可耻
新津退思堂
三江古剧邑入籍生齿夥词源百端起区处不可惰子醇为之宰幽隐照必破断事精且密有若麦历磨尚惧忽一失退即此堂坐戾者思改易无使下罹祸如此凡二载不识有纎过贤哉令之师敢以此为贺
墨君堂晩晴凭栏
墨君堂中看新霁十里平林铺净绿青烟一去抹远岸白鸟双来立乔木戴胜入园蚕已老栗留过陇麦将熟坐待月破东岭云自取帘鈎更高轴
山舍早起探晴
山鸟啭晴日独行风满林涧花薰野袂岩水溅幽襟侧石惊新滑垂萝爱近深萧然此清兴不似戴华簪
东谷独往
久不到东谷晩晴欣细履隂隂夹路木溅溅落溪水幽涎界屛粉乱喙刻窻纸兀坐忘所归烟云逼人起
西崦道友
西崦入深窅幽茅藏隐仙虚窻画云篆净几校灵编絶巘耸玉干危岩泻珠涎相留飰青?人世凡几年
送李野夫兼简公择学士同年
吾友野夫官满归峡中风物正春时莫因道路起长叹且对江山吟好诗异日滑台君若到寄言别乘我相思声名已重更论底但引冰堂金屈巵
任居云栖枝阁
峩峩仙鸾山杳杳山上阁道傍问耕者居云之所作居云倜傥士缰锁不可缚读书三十年议论写不涸纵横入衆艺深晓不止畧自笑与世踈回首念岩壑安排事幽隐终老期此托结茅层峦巅退比篱下雀栖枝榜其号意岂羡鹏鹗时兹入岑絶寄愤满寥廓江风拂危栏涧月满踈箔独横古溜琴【居云琴名】远意追淡泊萧萧履霜操隐隐天外落【履霜居云之所好弹者】飘扬杂仙籁泛响度林薄其谁共高兴维此猿与鹤愿言解尘缨一赴方外约朱康叔郎中弃官求母於金州因会华清宫作此诗送之
蟠桃实在枝蟠桃花已飞相隔五十春一旦还相依康叔视金龟解去如粪土徒步入嶤关金州取其母古人亦有此比之康叔难几时有古人能如公弃官玉莲仙宇中相会谈此事使我发惊叹达晓不能寐借问侍安舆辇下何时过我欲率诸君扶服诣门贺
蓬溪苏令均利泉
潜流蔽荒壤嘉惠鬰所施邑人念远汲视此无以为苏君作之令大利收前遗一日会衆?兹焉发清漪既已就新甃瓶缶何累累尽言彼污浊岂尔同甘滋比户获美饮颂君皆一辞何以纪君德是泉无涸时
寃妇行
婉婉西隣女韶顔艳朝霞淑性自天与少小传令嘉孝爱亲党重巧慧闾里夸其母最娇怜看若眼下花自从挣冠笄未始离窻纱读书佩箴戒举止无纎瑕求媒不自审得壻非良家如以琼树枝使之并蒹葭忆初行嫁时遗赠矜豪华明珠蹙袿裾杂宝装簪珈余赀讵可数但较辇以车其姑本寒种贪壑常谽谺得妇不问好求索惟无涯侍奉四五年叫物愈饿鵶百欲一不应用毒同虺虵岂惟被诟辱抑亦遭笞挝驰使执贱役课责日夜加手指尽秃瘃鬓发仍髟髿一旦不任事病骨枯若槎委顿卧在床尚尔磨怒牙既死亦不顾但恣攫且挐闻之道路人涕泗而咨嗟养女择所适此事宁轻耶家法要相委在迩不在遐娉礼贵得中尚约不尚奢尊嫜若慈仁至死甘苎麻请看西隣女一失干里差
林居
宿发未暇梳林居且辰诣鲜晖散清滴湿湿满衣袂仄行盖前碍倾视因远翳野意浩盈怀曾忘傲公退
墨君堂
嗜竹种复画浑如王掾居高堂倚空岩素壁交扶踈山影覆秋静月色澄夜虚萧爽只自适谁能爱吾庐
监崖【山居有青崖平滑如监】
层崖莹青瑶冷滑不可扪秋光发浄照林影揺晴暾飞瀑涤吟肺垂萝清饮魂惟忧渍愁霖碎藓来相痕
宿超果山寺
荒途涉沮洳危岭升坡陁爱此清浄居不倦来往多山僧见余喜颠倒披乾陀引我坐前轩山果丹碧罗食巳步野径新柔踏晴莎就石枕古棱依松执长柯是夕乃宿此东山吐圆波夜久不能寐禽虫伴幽哦达旦鸣落叶固非俗士歌岩猿与谿鸟应笑频经过
富乐山海师
上人者何人富乐之禅客成都昔尝见时巳坐法席别来二十年嗟此出处隔昨过芙蓉溪舍檝得携策盘盘转危磴上叩金仙宅林间识孤标梵眼老愈碧引我翠壁下煮茗拂藓石问之第二月雄辩发古译无由从之游不得蒙久益翻然入尘闠俛首愧名迹
彭州南楼
百尺压城端飞檐欲上抟湖光摇埤堄山影转阑干秀野含春煦乔林拥暮寒回头大?雪千仞玉漓岏
大慈交师演古轩
万法一轩中周回百座容曲燃薝卜久横揭贝多重信士供晨鉢门人集午钟何时听雄辨几柄换庭松
新晴後溪树隂洒然览景成韵
雨後溪水急晴光鬰如浮高林放繁隂黮黮幢盖稠麦熟桑椹好撩乱黄栗留咿咿动新蜩局局啼乳鸠晩策贪静境缓带成独游照影俯回渊濯足临漫流愿言怀世虑逐此潇洒休定知今夕梦不作尘土忧
黄秀才北郊书堂
吾邑固僻陋巉巉合羣山苟无贤者居孰能营幽闲黄子治北郊胜絶收其间长溪断谷口嚣譁隔尘闤始至甚夷旷渐往颇险艰洞穴烟云昏涧壑松桂环幽芳自芬馥野哢常绵蛮缭磴挂絶壁孤彴飞遥湾气象夺天奥景物搜鬼悭筑室贮羣籍轩窻面孱顔朱黄列几案坐把古穴删自取天爵高下视五两纶处心固已定讵恤时辈讪伊余素无似谬入文墨班前得省亲归屡此容追攀时亦窃讲议始蹈贤圣关譬之拉虎豹所得才一斑自愧鄙朴姿得涉道谊寰余亦有东谷对此何格顽每来辄尽日须步明月还
读杨山人诗
秋高羣山空衆籁吐天窍霜飇击林野岩壑起哀嘂萧萧寒月下合若万鬼啸疑是太古魂??此中吊山人住中巘侧耳得清峭谱之入文字满卷冷雪照其声太凄楚劲澁皆古调俗尚正淫靡惑者自夸耀山人持之归无乃取衆谯会有知此音相逢当一笑
巳师竹杖
巳师杖奇竹坐亦不去手循摩莹且腻瘦骨何蚴蟉丛枝抱奇节两两相对走寻常出孤梢上下分左右如何此独异天产固非偶师初得之谁此实世未有不为师所用亦共衆植朽愿师勿弃置珍之比灵寿
晩至村家
高原硗确石径微篱巷明灭余残晖旧裾飘风采桑去白袷卷水秧稻归深葭绕涧牛散卧积麦满塲鸡乱飞前谿後谷暝烟起稚子各出关柴扉
雨喜客过
积雨无所诣十日不出屋故人念端居牢落如槁木高轩过穷巷下马想慰沃载酒酡扬顔裹饭饱桑腹日暮从者散还寻旧书读
墅居
不复入城市乱山围一村云霞供几席水石佐琴樽病久筋力缓眠多头目昏无人来谷口苔藓上松门
东窻
丛榆落碎钿蔓柳扑轻绵丽畹暗红雾曲堤横翠烟嘉树正隂合好禽新语圆东窻日已满犹记隐囊眠
大雨
惊云驾长风大雨洒九有崩腾百川倒豪怒一雷走茫茫草木乱隐隐岩谷吼高阁昼眠人觉来但支肘
芹叹
清霜入寒溪水迹落一尺飞沙上芹叶脆卷如燎炙孤根抱生意春泽守遗沥愿奉野人荐充君盘中实
忧居
忧居向山林虫鸟日为伍形骸乍摧剥骨肉惯辛苦蔬盘羞客至病榻厌人语地僻谁往还闲门闭深雨
任氏鸣璫桥
清谿漱碧崖衮衮寒声落子川爱溪声架桥横絶壑山风撼松月倚槛听喷薄遂号曰鸣璫古人无此作
过友人谿居
篱巷接菰蒲间扉掩自娱水虫行挿岸林鸟过提壶白浪揺秋艇青烟盖晩厨主人夸野饭为我煮新芦
江上主人
客路逢江国人家占画图青林随远岸白水满平湖鱼小犹论尺鸥轻欲问铢何时遂休去来此伴潜夫
咏月
见说楼台满玉波中间惟只锁孀娥可怜八万二千户每到缺时争奈何
五十
生平曾不事悠悠倏忽年华五十秋宦意文情俱淡泊可怜浑似李蒙州
揽照
耻将衰晩竞青春强把圆波拂晓尘自笑年来须鬓白王昭不解作官人
梁景和
隋氏廷中列百官几人风节动朝端越公事势炎如火独有梁毗会忍寒
何桂林
十万余工造羽仪夹堤浮浪去参差堂堂送入江都去浑忘当年揽颈时
傲吏
管马心何在排车意自闲问时将手板拄颊对西山
阆州东园十咏
锦屏阁
茂林斑若锦秀巘矗如屏底处供登览阑干在杳冥
清风台
无时来见袭有地更临高坐客清谈起纷纷落麈毛
四照亭
画箔褰何碍珍丛发已圆愿公皆遍赏莫为一隅偏
柳桥
挼风夸晩态垂雨怯春寒为问题芳意同谁倚画栏
曲池
水似珠璫入池如玉磬开临流唯自适鱼鸟莫相猜
明月台
微棱生海角圆魄到天心共上唯佳客无容照俗襟
三角亭
合栋交生角囘栏互引牙由来因地势不是故尖斜
花坞
缭绕穿红萼斓斑踏紫苔谁将锦步障端为使君开
药栏
玉笋齐抽日金釭竞列时自然俱可爱莫放画帘垂
郎中庵
巳筑环为堵仍裁月作床公来时隐几身世在羲皇
丹渊集卷五

[book_title]卷六
钦定四库全书
丹渊集卷六　　　　　　　宋　文同　撰诗四十首
和仲蒙石龙涡
羣冈压泾湄於此聚衆首其间石屋露远视若呀口林端蹑縆上却入势愈斗围空竖古壁阔可百人受洪钟谁倒仰巨瓮忽侧剖层岩寒泉飞絶巘怪树走隂风喜复怒野雾吞且呕晴岚逼衣襟欲住不得久尝闻耕者说自昔藏蚴蟉当年救旱事有记刻不朽近岁灵恐歇百祷无一偶至今闾里人不复来奠酒
和仲蒙山城
大历年忠武居豳扞逆氐平民营板堵断贼閇远蹊连橹横朱鸟飞墙切紫霓萦纡围絶巘靡迤附深谿外濬池隍险旁联堡障低轒輼防蔺石埤堄碍云梯树杪鸣廵铎崖端响守鼙石头何培塿龙首太醯鸡岁久苍苔上时平白草齐全秦襟带地惟此壮山西
和子山春日雨中书事见寄【二首】
菀菀冥冥雨气沉一春长是咏春隂鷰归画栋帘栊静鸎下雕栏院宇深鬭草玉钗应复约看花金勒悞重寻谢郎风调将谁奈独倚书床拥鼻吟
其二
青春已破六十日正好共携歌管游莺花有意欲恼乱风雨何事相淹留南园彩棚映绿树西湖画舫临清流几时云隂得歛霁愿把一罇相献酬
马子山为余与贺顺之书记李仲蒙察推同年同幕作题名记复有诗督程适之书石余因和兼谢
太常旧得同科第幕府今还次姓名作记马周文已赡书丹程邈隶尤精定知二美能传久从此三家觉转荣每对雄词观健笔自慙孤迹附羣英
官舍春日书怀【二首】
自趍戎幙佐鞬櫜四见新隂发旧柯学饮不成欢意少好吟无倦苦心多舞伤池柳风图甚泣破庭兰雨奈何敢对青春叹留滞且须开口更狂歌
其二
琵琶泉水碧溶溶又见春归玉柱峯欢绪已阑羞老大交期将近懒游从杏开暖萼融红?柳放晴花拆白茸赋得上林佳景尽不知谁为荐临卭
登邠州城楼
试此望摇落秋襟成惘然客怀伤薄莫节物感穷边断烧侵高垒微阳入晩川年来旧山意常与鴈翩翩
秋尽日陪诸友登白佛阁
危刹隐高阜孤轩横碧虚登临赏秋杪笑傲乐公余野外景入画坐中欢可书重城已严钥归马尚踟蹰
极寒
灯火宜冬杪图书称夜长帘鈎挂新月窻纸漏飞霜酒醴慙孤宦皮毛逐异乡谁知旧山下梅艶满东墙
谢惠橘
缃叶隐朱实累累楚江澨寒香摘清露奔走寄迢递琳腴满金殻咀嚼想佳惠君未致此时风已吹削肺
登山城书事
节物感覉旅连空生塞隂乱鸿寒渚远羣雀晩丛深霜重泾滩出烟高陇树沉岁华徒自老幽愤满登临
送夏殿直【时壻於李璋太尉】
霜树东门晓清寒满客衣一樽从此别百两几时归漆水鱼初荐梁园雪正飞高堂今远郡须念报春晖
送钱规判官归蜀觐亲遂之岳阳
严风吹玉柱有客动归装古道转危阪全家行晓霜休嗟游薄宦且喜拜高堂会合知何所春江泛楚艎
和梨花
素质静相依清香暖更飞笑从风外歇啼向雨中归江令歌琼树甄妃梦玉衣画堂明月地常此惜芳菲
山樱
岩壁自丛丛年华寂寞中偶因移晓雨似欲占春风嫩叶藏轻绿繁葩露浅红孤根知幸否从此对雕栊
秋子
袅袅复翻翻封条压树繁羣芳非姊妹乱实见儿孙?日临虚槛披风拂短垣主人无奈尔常为醉幽轩
桃花
种近短墙边开临小槛前倚风无限意笑日有余妍枝輭围深密苞穠堕碎圆祗应芳树下时见武陵仙
杏花
仙杏一番新妖娆洗露晨待粧忧粉重欲点要酥匀月淡斜分影池清倒写真君须怜旧物曾伴曲江春
秋日寄吕永寿微中
落日照容谷寥然官署秋开帘临絶巘凭几对寒流古意深中得诗情静外游三年多少景满箧是冥搜
吟春
春工运潜巧是处有行迹庭梢发新颖岩溜融暖脉晴湖影拨刺晓树音格磔须知玉峯下日有寻芳客
琵琶泉
险道入幽邃深溪转岑寂苍烟鬰孤岩秀石围断壁古藓甃碧润寒泉洒清滴谁能厌尘襟兹可供洗涤
和子山种花【五首】
风流从事季长家遶徧官居种尽花应为清才无比敌拟将文彩竞春华
其二
碾薄搓圆粉色匀一枝寒艶恼青春晓来带雨西厢下恰似蓬莱见太真
其三
曾宴琼林烂漫红宝津树下看春风今朝忽向君家见犹忆当年醉眼中
其四
几树山樱曲槛前花开如火叶如烟待将短句夸形似已被休文道欲燃
其五
新自泾州趂雨移便开繁萼拥芳枝红霞照地清香起似到玄都观里时
和张屯田雪中朝拜天庆观【二首】
簌簌遥空堕碎琼一街寒色晓风清题舆想入箫台下似驾颷轮向玉京
其二
宝幢珠节共玲珑九虎严关有路通遥望玉宸端象简宛然身在广寒宫
送酒与吕令答所示诗【二首】
君无彭泽五十亩我有谪仙三百盃闻道山中足春意满壶聊为拨新醅
其二
见说西溪里羣花艳正繁不知红影下谁共醉芳罇
初雪
一色隂云蔽晓空粉英琼屑乱茸茸不知游骑将何处巳失南城玉柱峯
对雪独酌
云隂低重玉花繁独拥貂裘对一樽不语佳宾是何物古书名画满西轩
槐庄渡口
云烟飘泊树微茫一岸人家带夕阳欲上高原便回首可怜风物似吾乡
约春
去岁相违恨巳赊今年相遇喜无涯红情绿意知多少尽入泾川万树花
和子山陪使君游西湖三絶正月晦日
柳色遶堤金粉明湖光浮岸玉烟轻风柔日薄恰新霁正好访春来此行
其二
游骑翩翩从使君娱宾亭上宴西矄座中不用频辞酒明日青春已一分
其三
满眼垂杨照绿波就中春意此先多不将歌管酬佳景拟奈翠漪堂上何
探春
豳郊寒重勒春迟消息如今尚未知只是垂杨?先得每朝来覔向东枝
春寒
东风何事力犹微澟澟边寒犯客衣旧雪未消新雪下南园春色几时归
丹渊集卷六

[book_title]卷七
钦定四库全书
丹渊集卷七　　　　　　　宋　文同　撰诗四十首
新秋读书
高风发远籁转响为清商隆曦减炎威未晩先自凉庭前碧桐树昨日闻早霜朝来逐叶上已晕一拂黄壮岁觉时节?若翻电光自顾勿嗟惋徒然搅中肠官居幸少事署案日几行公退清且闲垂帘坐虚堂解带辄傲兀左右罗缣缃所务唯讨论一灯从夜长
贫士行
侧身入穷阎局影守环堵日高齿未嚼风劲骭犹露胡为迫冻饿此道吾所素出每驾鸡栖归仍伏龙具原生本非病董子盖不遇谁将斗升水活此辙中鲋不见裹粮人欲死者亦屡徒自讽诗书区区立名誉
冯氏道中早行
畏暑事晨役高原动征覊遥遥历广博浩浩长风吹踈星才出没河汉西南垂林端啓明上飞光发丹曦荧荧洒晴露百物含华滋爽气入肝膈宿浊无一丝寒泉漱清甘洗涤俗虑遗还忧火轮怒万里烧云逵
宿李同年?碧亭【时自长安虑囚属疾】
抱病出烦闠投此青林间高轩得清凉坐致精爽还主人止之宿借与终南山中宵皓月起绕枕皆孱顔望久气自清心胷无结顽平明又西走胜轨不可攀
李生画鹤
昂昂青田姿杳杳在轻素一身万里意双目九霄顾钐钐羽翮利竦竦骨节露君初本谁学我恐必神悟得於想像外看在絶笔处稷筌如复生相与较独步
豳州
昔年戎马尽南豳今日风光已太文雅吹夜喧金府月靓粧春艳玉峯云泉亭柳色浓将滴水寨荷香远更薰逻候不惊烽燧息高原闲猎旧将军
寄友人
惟秦抵於蜀间可历万巇遥怀向英义潜想一夕驰乏人探道奥求合常苦奇【音覉】见谓可招纳欲与相埙篪夫何屡乖絶出处各一涯秋风动孤况回首劳所思
和仲蒙夜坐
宿鸟惊飞断鴈号独凭幽几静尘劳风鸣北户霜威重云压南山雪意高少睡始知茶効力大寒须遣酒争豪砚氷巳合灯花老犹对羣书拥敝袍
明教院【在泾北贺贵谷】
野迳欹危入谷斜曲岗回岭共交加经年不到为隔水此日独游因看花两岸烟云闲景物一轩泉石静生涯自怜冠佩婴身者直入樊笼老岁华
和仲蒙夏日即事
簿领初休几案清西轩移枕卧前楹香从菡萏红苞发粉入篔簹翠节生不分【去声】便衰闻蚁鬭可嗟俱妄见蜗争日长景静官曹冷莫厌频来对一枰
西轩秋日
官舍萧然似隐居一轩秋色伴恬如深藏宿雨树木暗高洒夕阳篱落踈景物静思临水石光隂闲觉入图书此心只有云相信长伴吟魂遶太虚
和张屯田秋晩灵峯东阁闲望
直栏横絶紫微隂凭久秋光照客襟一道山川寒色远万家烟火夕阳深泾滩水落羣鵶集秦岭云高断雁沉此兴浩然须把酒可怜难醉异乡心
春庭
春院隂隂翠霭低春庭寂寂晓光迷花间蜂去抱黄粉苔上鷰来衔緑泥两行高梧初?合一番新草恰生齐微禽巳识幽人意飞下栏干向里啼
过永寿县
驱马上危坂暮鞭摇客愁峯峦惊满目咫尺拟回头红树拥野店白云藏县楼须知此北下地底见豳州【杜老有豳郊入地底之句】
东谷偶成
府事幸稀简常为东谷游旧山兹髣髴佳景每迟留断续溪云起纵横野水流拂衣知未得聊此慰乡愁
宜禄昭仁寺後轩
危栏凭絶壑欲奈此时何但有夕阳处就中秋色多与谁同徙倚空自发吟哦便觉成覉旅归心逐鴈过
过高塶城
颓壁乍高低中间已乱蹊长原想鹅鹳大塜记鲸鲵黯澹寒云结萧踈野草齐兴亡尽遗迹立马看扶犁
夏日翠漪堂
湖水碧溶溶寒漪四望通龟鱼游浩渺鳬鹜下虚空爽气吟窻外清光钓艇中一襟时自快多谢北轩风玉峯园经春不得一过因成诗呈同官约游
春来少嬉游俗事日相耗南园只城外累月不一到花香雨後歇树色风中老惟有嵓下泉犹能涤幽抱
送张兢无悔秘校赴调
无悔富道谊卷藏无所施端笏拜上官十年走堦墀人皆为嗟惋君独安且怡又执考书去当衡谁与知
六月十日中伏玉峯园避暑值雨
南园避中伏意适晩忘归墙外谷云起檐前山雨飞兴余思秉烛坐久欲添衣为爱东嵓下泉声通翠微
咸阳道上晩晴有作
积霭晩尽散南山明夕阳秋容徧丰镐古恨入隋唐草木咸摇落风烟自渺茫客亭须下马把酒慰殊乡
岁晩登清素院北阁
云端访古寺树杪临危阁风厉慑草木霜乾喜鵰鹗天时既凄惨人意亦寂寞回念故山远心随日西落
炭泉险道
一涧呀然截乱峯更於何处问途穷高深出井又入井曲直上弓还下弓絶底乍临浑偪仄危颠才彻似飞冲我来行县须经此正在炎炎三伏中
玉峯园避暑
伏日当饮酒南城会羣贤开樽?碧树移席临清泉浩意脱尘土高怀轶云烟早归休信俗须待月娟娟
早起览物成咏
移枕出幽幌披衣步前楹秋容草木静晓气烟云轻蝉噪宿露滴鴈飞朝霞明尘心幸未动聊此纳余清
寄冯永州
山水永最善守居闻更优烟云万石古风月九岩秋几案少俗事壶觞多雅游无因陪後乘幽意满湘流
暑夕待月庭下夜深方归
昼蝇方少夜蚊多摇脱霜纨奈热何独向中庭待明月一身清露泻金波
中伏日诸君会玉峯余以病不预作诗寄呈
去年中伏在南园同听清泉引绿樽今日诸君又高会独嗟移疾卧西轩
兴平原上赤热因寄永寿同年
日午终南翠色燃满襟飞土下秦川是时独想君高尚正在山亭弄野泉
亭口
林下翩翩鴈影斜满川红叶映人家岩头孤寺见横阁有客独来登暮霞
浅水原
鹑觚西北地鳞鳞此处当年起战尘见说如今沟壠下断锋残镞属耕民
兴平原上
东西车马走秦川扰扰飞尘混晓烟我亦中间游宦者尚惭无语赋归田
西湖荷花
红苞绿叶共低昂满眼寒波映碧光应是西风拘管得是人须与一襟香
石龙涡
嶮势围空断壁圆四时常见聚云烟为霖救旱今何在徒有遗文记昔年【有李怀又记备述祷雨有验之亊】
水葓
红芳宵露清翠节晓霜犯雨後晒残日秋容满庭槛
黄蜀葵
锦江何日别漆水今朝见清露染顔色秋鹅一分浅
千叶鼓子花
柔条长百尺秀萼包千叶不惜作高架为君相引接
鄠上怀古
未晓南山去从禽夜不归凡行多少地十二所更衣
石竹
蜂啮红蘂烂虫啼碧丛短秋风畧地起惟有苍苔管
丹渊集卷七

[book_title]卷八
钦定四库全书
丹渊集卷八　　　　　　　宋　文同　撰诗五十一首
卭州东园晩兴
公休时得岸轻纱门外谁知吏隐家闘鸭整羣翻荇叶乳乌无数堕松花携琴秀野弹流水设席芳洲咏落霞向晩双亲共诸子相将来此乐无涯【秀野芳洲二亭名】
雨过侧调
隂车飞空载急雨雨过林塘若新换柽花浮波鱼误食松子落屋乌惊弹白云挂树久不起青烟泊草殊未散东园傲吏爱高竹把卷倚风头发乱
题象耳山寺
转谷萦岩路始穷隔林遥望一门通溪山俱在见闻外台殿尽藏怀抱中像阁罘罳明海日经幢璎珞撼天风劳生又逐轻舠去珍重高僧解苦空
题晋原舒太博清谿阁
危阁飞空羽翼开下蟠波面影徘徊光揺画板月深浅声遶曲栏风往来暝色四郊烟莽苍晓云千嶂雪崔嵬主人好事民无讼日夕登游对酒杯
县楼独酌
向晩无公事身如太古闲县楼明夕照罇酒对南山放意利名外游心天地间生来不能饮到此学酡顔
残秋郊外
萧萧风色弄寒威见尽郊原向晩晖昨夜星霜和月落满林红叶隔烟飞巳嗟北渚莲初老更惜东篱菊渐稀休感岁蕐伤节物眼前罇酒重相违
郊外
城市压尘土高原聊振衣晩云多浅碧秋树半深绯江气杂轻霭山光明落晖因成求好景更就野桥归
静林诗僧已老
七十吟中老清风满旧林倚筇秋岸远围衲夜房深未得云空在将成月已沉生平苦如此谁是识师心
高堂山兜率寺
孤絶不可状此山余旧闻因官多暇日与客到深云门外一尘断座中千里分劳生当自去缭绕下西矄
闲居院上方晩景
绕岩萦谷到禅扃更上危颠最上亭风搅乱鵶盘古木雨催羣鹭下寒汀秋田沟壠如棊局晩岫峰峦若画屏诗巳就成终夕去远村灯火一星星
李道士惠琴轩集【二首】
驱役精魂入大幽满编奇絶尽冥搜不教天地畧容隐应与鬼神同访求海藏光芒开宝玉羽林锋刃立戈矛萧台自好擕归去莫向人间苦暗投
其二
寿宁孙老画壁下当日偶同君此行是时衆里畧一揖自尔乃得君诗名风驰雨絶十五载此地忽尔相逢迎见投琴轩两大集宝匣金钥缄瑶琼未开试使道所有毛发寒竖肝胆惊归来烧灯读至晓句险字硬才力狞君身长不满三尺万象何术独手擎嗟我气俗音韵浅不敢与君相和【去】鸣聊书短歌报佳惠它日愿将朝七璎
彭山县居
公馆静寥寥园亭景物饶溪光明短彴树影?危谯山鸟忽双下池鱼时一跳主人王事简文酒日逍遥
下金鸡山
峡束几重烟山分数尺天岩猿与溪鸟一似过飞仙
过金鸡关
关头气象古关下风烟淡春深草木活岚重坑谷暗禽声着部奏花色成窠勘归鞍虽若水留此亦能暂
夜静独登小阁有所见因书
危阁横空蔽野扉夜深来上久忘归水光潋灔和烟动云色?褷夹月飞隔岸苇村闻笛远背湾松坞见灯微此间自得吟中乐不觉霜华满尽衣
送黄梦得
去年轻舳过巫山今日羸骖度劒关孤客每嗟随断梗慈亲常把梦连环兰陔岁晩虽堪采桂窟春深正好攀决取荣科归旧里板舆迎侍且承顔
送郭方叔南充簿
六月东山道炎风满去鞍谯周之旧里仇览此初官簿领无烦壅图书好燕安清朝名路阔慎勿学长叹
送张郭二秀才赴举
二子共齎刀翩翩去意豪负才皆万选入守定双高上道梅薰袖还家草映袍须知本鸿鹄终不在蓬蒿
谢人寄蒙顶新茶
蜀土茶称盛蒙山味独珍灵根托高顶胜地发先春几树初惊暖羣篮竞摘新苍条寻暗粒紫萼落轻鳞的皪香琼碎?鬖绿虿匀慢烘防炽炭重碾敌轻尘无锡泉来蜀乾崤盏自秦十分调雪粉一啜咽云津沃睡迷无鬼清吟健有神氷霜疑入骨羽翼要腾身磊磊真贤宰堂堂作主人玉川喉吻澁莫惜寄来频
谢许判官惠茶图茶诗
成图画茶器满幅写茶诗会说工全妙深谙句特奇尽将为远赠留与作闲资便觉新来癖浑如陆季疵雨後看山因忆黄世南先生诗以相招
新霜夜落羣梢鸣羣风刮天为早晴南山向晓尽张列颓岭断壑当空横开轩一见喜无量走上高阁临飞甍层栏倚遍不能下状貌秀活围双睛奔腾远近若波浪爱极拟去中间行此时只恨少佳客相共叫笑夸峥嵘我思黄子者奇士趣向超越无俗情手提诗笔若椽大到处咏物物有名我今此县颇幽僻复在岁杪天气清溪中鱼蟹易寻覔林下梨栗新收盛子如访我住旬浃此品可备盘与觥遂驰仆马去邀子愿子为我聊出城私心不独徒见子亦愿播此山之声子如不见不为咏可惜此山虚此生
送杨议卿赴举
寒日照残树新霜结衰草有客奉高荐策马奔远道声名近转大文字素已好壮岁虽可恃荣科亦宜早勉自报春晖高堂亲发老
和杨仲轲春难度【三首】
春难度红梢梢寻缕缕朝披烟暮结雨劝君饮酒莫用诉春难度
其二
春难度歌满阕酒万举喉欲破肠欲腐风光满天已不暮春难度
其三
春难度池浮花墙拥絮枕书睡树隂午日长几何万尺许春难度
和何靖山人海棠
为爱香苞照地红倚栏终日对芳丛夜深忽忆高枝好把酒更来明月中
访李奂山人隐居
多暇无所适故来寻隐君搴开压屋树触散拥门云状貌不妨古言谈何太文令人重高趣归去每斜曛
冬晩书事
倚杖立亭臯寒威向晓豪雪乾山色老风烈树声高残日干鵶舞孤云一鴈号自然成感物不觉首重搔
晩次江上
宛转下江岸霜风绕人衣翩翩渚鸿堕冉冉林鵶归前壑已重霭远峯犹落晖孤舟欲何处划浪去如飞
十月梅花
十月冻墙隈英英见早梅应从九地底先领一阳来紫膜纷纷脱黄肤迤迤开得风浑自变与雪欲成堆细晕轻檀口浓粧腻粉腮月娥身解写青女手能裁冷艳浮氷沼清香落玉杯只忧融乳酪不惜露琼瑰避妬情堪重禁寒术可猜有谁怜寂寞尽日独徘徊共语诚无计将题耻不才东隣夜夜客莫放笛声哀
吉祥院
欹危一迳通下马转深丛便是尘寰外可怜烟坞中修篁寒滴雨老栢静吟风日暮庭前树归鵶自遶空
书鹤鸣化壁
晩气隂隂别作寒夕阳林下动归鞍忽然人报後山雪更上上清宫上看
题鹤鸣化上清宫
秘宇压孱颜飞梯上屈盘清流抱山合乔树来云寒地古芝英折岩秋石乳乾飇轮游底处空自立层坛
寄题何靖山人隐居
门外铺寒水墙头立好山先生忘势利高隐寄中间鳬鹜应同乐烟云已共闲几时能少暇携酒到松关
寄楞严大师
锦官城里寺一室若云峯水缩秋吟鼎霜低夜讲松住斋尘入鉢出定藓生筇曾听三摩义居常梦晓钟
揖山阁
一阁此孤迥苍苍欲上摩有时临缥缈尽日对嵯峨絶底秋隂重危层晩照多无由从隐者空自愧云萝
杳杳堂
杳杳堂何者余常此养愚放身依曲几忘虑若枯株庄老题书册乔松列画图客来休见问非尔识于于
安仁道中早行
行马江头未晓时好风无限满轻衣寒蝉噪月成番起野鸭惊沙作队飞揭揭酒旗当岸立翩翩鱼艇隔湾归此间物象皆新得须信诗情不可违
竹阁
回庑抱曾阁萧然深且虚画栏凭曲曲高竹爱踈踈尘滓外不到衣襟清有余每来聊自适幽意满琴书
寻春
马行如疾轮十里去寻春盎盎日光丽鲜鲜云色新楼台出花木道路夹松筠欲买前村酒陶然作醉人
太博孙公游火井因寄
七盘云道与云浮下见高林压县楼览景莫能陪後乘临风空自忆前游已闻去日谋诗席更羡归时就钓舟好句定知酬不得尽将奇诡入冥搜
墅居
林下览清旷此怀殊不覊散行轻帻便独酌小瓯宜自可追三乐何须作五噫世情歌笑外纷扰竟何为
面川亭
幽亭最孤絶直入乱丛间近晩独来此有谁相与闲卷帘通大野临槛数前山便欲教携酒陶然踏月还
南亭
晩衙初散吏人归独立南亭着道衣浅酒小诗聊自乐此心浑欲外轻肥
北郭
绕树垂萝?曲堤暖烟深处乱禽啼何人来此共携酒可惜拒霜花一谿
读史
不得荥阳遂失秦始知成败尽由人可怜一掷赢天下只使黄金四万斤
夜学
已叨名第虽堪放未到根原岂敢休文字一牀灯一盏只应前世是深讐
画眉禽
尽日闲牕生好风一声初听下高笼公庭事简人皆散如在千岩万壑中
鸎
浓染羽毛深画眉晓来风日正晴时只应自道新声好啼遍後园花万枝
佛头【地名也此中山水絶佳】
公暇常来此处游碧波苍巘解相留翩然又向城中去回顾溪山只自羞
丹渊集卷八

[book_title]卷九
<集部,别集类,北宋建隆至靖康,丹渊集>
钦定四库全书
丹渊集卷九　　　　　　　宋　文同　撰诗三十五首
和子平吊猿
去年汶山花平僧求得匡猿远相寄来时野性已驯熟趫捷轻便殊可憙呼来遣去会人语一成巳絶归山意置之眼前看不足解去绦索令自恣月明木杪倚风啸天暖花隂向阳睡儿童围绕宾客惜倒挂横跳衒嬉戏豢夫每日费提举未始时节亏饮饲前时忽来报之病抱立堦前自临视与之柿栗不肯顾局脚埋头交两臂毛焦色暗肉挛缩斗觉精神变憔悴寻常忽然遇小疾不过蜘蛛噉三四咽喉才下即无恙何此不効况频饵今朝霜风冷入骨早遣之问云已毙人情不免为伤怛退自悔恨中且愧重峦复岫本其乐大薄长林违尔志苦将缰锁强维絷不究天年良有自遣人包裹瘗深僻不使筋骸属蝼蚁西隣子平最好事闻之搏髀叹无已再三惨怛来访问归作长篇踰百字其词读之甚凄怆亦谓一郁叹其死复推物理重相慰聚有散无皆偶尔把之庭下读复读仰望高株一歔欷
和子平悼马
生来未尝畜良马近得此驹诚可嘉骨节权奇毛肉好此种无乃真渥洼健蹄駸駸稳而疾历目一过如飞霞自归官下少出入惟是刍粟意转加前时相期好天色往返百里驰平沙谁谓兵奴踠其足针烙熨里成瘢痂立多气毒愤入肺双膁攅缩两鼻呀庸工谬药久不効倒死枥下鬃髟髿敝帷一区瘗以赠惜尔命薄如萎花子平平时最爱尔对客满坐常洪夸今朝见尔忽毙踣重以好诗形叹嗟嗟余逐贫官职小此马岂合居余家从今但只跨欵段坏辔破鞍仍短挝
冷缾
海南有陶器质状矮而云初日炙就鍜铄不以火水壶丑突兀酒甒肥磥砢山罍颈微肿石鼎足巳跛圆如鸱夷形大比康瓠颗华元腹且皤王莽口何哆蕃胡入中国万里随大舸携之五羊市巾匮费包裹侏?讲其効泻辩若炙輠课以沸泉沃氷雪变立可炙敲疗中渴其用岂么麽君凡几钱得不惜持遗我曾将对佳客屡试辄亦果勿云远且陋幸可置之左
中秋夜试院寄子平
忆初我来时夜色如墨障心常念明月几日西南上松梢倚楼角一玦偃相向渐见轮中物依稀吐形状今宵东岭外灔灔金波涨人间重此夕一岁号佳赏而我督秋试鏁宿密如藏细务纷满前约束甚鞿鞅无由奉朋侣彻晓坐清旷之人富才华笔力趫且壮谁陪把罇酒露下与酬唱南墙咫尺地使我起遐想人生此良会可惜巳虚放独立中夜归俛首入书幌
赠城南观音院庵主广师
簿领日婴薄纷然汩幽襟驾言出城南聊欲清此心平冈见净刹石迳郁以深中有苦空人峭健奇骨森十年一庵下形迹了莫寻兀如拥败褐口吐衆妙音时下寂照堂声絶响亦沈默矣盖自得其谁知少林
送韩震都官监渭州酒韩近悼亡
士师每失官未始有忧愠园吏既丧妇何尝复嗟愤二子道义胜一与天理顺之人乃其徒心迹两相近区区赴穷塞而使卖官醖胷中浩然者俗口不得问好军此开府遇士以恩信若访御戎策请为讲三阵【时仲仪帅渭】
成都杨氏江亭
汀洲烟雨卷轻霏遥望轩窗隐翠围万岭西来供晓色一江南下载晴晖鳬鸥惯入阑干宿鱼蟹长随舴艋归我亦旧多沧海思几时如此得苔矶
汉州王氏林亭
短彴疎篱入野扃竹烟松露满襟清奔湍激险飞寒响弱蔓穿深挂晩英惜去更观曾画壁记来重注旧题名门前便是红尘道谁肯同过洗俗缨
春雪呈知府龙图
胧胧玉魄沉霄彩簌簌瑶花破晓隂和气所蒸缘异政丰年之兆慰羣心画楼卷白欢声洽游骑障泥乐意深太守安闲民讼息锦城无限好园林
同苏秘丞子平登延晖故亭
城端有亭余故基吏曰旧榜题延晖行穿蒙笼倚孤陴霜风飘萧吹我衣高林满郊目四围云起日落晴烟飞感今念往聊久之埤堄昏黑羣鵶归
金桃
雨染烟蒸万实垂丹朱为骨菊为衣客疑丽水新淘得人向瑶池旧带归只恐压枝星欲落最怜和菜露初曦银瓜玉李君休并此品仙家亦自稀
房公湖
一顷清波四面平宛然唐相旧经营高秋林木形容老落日楼台彩绘明有景可寻兰櫂远无幽不入竹桥横二年所得官居乐肯厌频来缓带行
锦鸡
高原濯濯弄春晖金碧冠缨彩绘衣石溜泻烟晴自照岩枝横月夜相依有时勃窣盘跚舞忽地鈎輈格磔飞寄语人间用缯缴瑶台鸾凤好同归
竹?
秀干扶疎彩槛新琅玕一东浄无尘重苞吐实黄金穗密叶围条碧玉轮凌犯雪霜持劲节遮藏烟雨长轻筠此名未入华林记谁念西南寂寞春
无为山寺
一絙危磴遶峥嵘上彻幽深入化城烟外川原谁绣画云中楼阁自隂晴老僧高论都无着古佛真身宛若生闻道军持新呪水愿倾涓滴洒尘缨
剑州东园
羣峰高拥碧嶙峋亭宇清华气象新两岸烟云先向日一林花木暗藏春溪明夜阁轩窗月风断晴桥井邑尘好酒满樽诗满轴主人曾不倦行人
运判南园瞻民阁
青都高与紫霄通独此危栏望不穷万岭过云秋色里一峰擎雪夕阳中櫩楹晓落天苍月牎户晴吹石阙风民吏安闲财赋足管弦时复在层空
读渊明集
吏人已散门阑静公事才休耳目清牕下好风无俗客案头遗集有先生文章简要惟华衮滋味醇醲是太羮也待将身学归去圣时争奈正升平
张次公太博归阆中
制诏频来试玉京清途犹自滞豪英策高三道竟何用恩拜二亲方尔荣嵇阮襟怀终旷达仪秦才术本纵横阆中胜事知无限且向城南烂漫行
寄成都监库石屯田远叔
一年同住夹城中小圃高斋幸见容吟尽物题春唱和讲穷人事夜过从寻芳待去门前约访古邀回道上逢别後西楼不堪倚满川林木暮云重
宿隆平精舍
万木罗青盖双峰敞翠屏风埃愁客路钟皷喜禅扃下马穿蒙密随僧入杳冥俗襟如见濯试为泻铜缾
弭盖亭
弭盖长亭下轩窗慰客心田塍交远日水堋泻清襟北道云千里西山雪万寻尘衣无奈拂去骑复駸駸
什邡道中
驱马下遥川残阳促晩鞭高林夹广道乱水入平田村落晴如画桑林昼起烟飞鸿正南下归意满云边
夜思寄苏子平秘丞
乱竹敲风远高松过雨凉检书防落烬下幕恐遗香好月娟娟上轻云冉冉长端令阻佳客不得共清觞
西湖
丞相淹回地光容满落晖池塘存旧梦城郭叹前非烟霭隂晴出鳬鸥远近归松风殊有意犹欲下金徽
猿
岷岭高无敌来从第几层攀缘殊不倦趫捷尔诚能晩啸思危石晴悬忆古藤王孙非汝类只可以文憎
幽沼
促促开幽沼涓涓引细渠无由安岛屿才可活龟鱼秀荇新宜食圆荷浄好书时来坐高柳濯足?扶疎
步月
掩卷下中庭月色浩如水秋气凉满襟松隂密铺地百虫催夜去一鴈领寒起静念忘世纷谁回此佳味
中秋对月怀寄凤凰山邓道人
有客千岩万壑中緑毛丹脸紫方瞳不知今夜西楼月几处飞仙下碧空
秋日晩晴呈同院
秋风淅淅吹碧虚白云鳞鳞如卧鱼共君今夜赏明月兴来谁欲骑蟾蜍
戏呈凤凰长老用师
七十头陁会语言舌根流利口阑珊罗浮居士最难奈稳把无弦琴与弹
郡学鏁宿
长栢高柟?广庭夜凉人静梦魂清不知山月几时落每到晓钟闻雨声
子平棊负茶墨小章督之
睡忆建茶斟潋灔画思兖墨泼淋漓可怜二物俱无有记得南堂棊胜时
长安李晦叔醉老庵
醉老名庵晦叔为庵中长是醉淋漓扶头未得日过午门外万端俱不知
和邵兴宗棊声
二客与棊酬寒声满侧楸急因随兴发断为见迟休花下莺飜翼林间鹤转头丁丁竹楼下不独在黄州
丹渊集卷九

[book_title]卷十
钦定四库全书
丹渊集卷十　　　　　　　宋　文同　撰诗二十三首
续青城山四咏
昭庆观
琳崖盘玉霄彩翠接步武云霞不可画泉石固难谱神幢逾百寻帝辙历万古灵瀑谁与穷长飞六时雨
天仓山威仪观
羣峯削琼瑶老藓抹古绿应朝大?去簪笏俨相逐珠宫秘仙仗锦笈藏宝籙上帝此为仓其田堪种玉
飞赴寺
平林露层巘上独置孤寺羣仙驭飞驾往往赴於此风高幡影乱日落钟声起谁可谓诗豪兴来吟万纸
香积寺
道险转诘曲山深愈漓岏行松耳目清入竹襟袖寒殿阁红芙蕖嵓峦碧琅玕高僧把金字拥衲对云看
夏秀才江居五题
枕流亭
爱此烟景佳开轩故临水晴晖照寒浪飞影动牕纸倚槛见鱼游卷帘知鴈起憔悴笑湘累区区咏兰芷
闘碧亭
雨余山景鲜风定水光好晴阳破宿雾秀色浓可扫平时一樽酒野客共倾倒朝暮山水间年华不知老
天隐洞
层崖削青瑶谁昔此镌镂潭潭鬭孤洞中可百人受漓岏列岫绕汹涌大江漱虞卿方着书入此几年就
直鈎矶
尽知人鈎曲独见君鈎直年年此矶上万掣无一得持竿只自苦吞饵何尝识试效人所为君鱼不胜食
醉经庵
垂茅缉为庵有类穹庐形之人伏其中日醉乎羣经世俗安尔知但谓长不醒寄此语二豪渠非彼刘伶
寄题杭州通判胡学士官居诗四首
凤咮堂太史书言官居在凤凰山下此山真如凤有两翅翅上各建一塔而凤觜正落所居池上旧有一堂在山欲落处近葺之谓之凤咮堂因而求诗【四诗为子瞻赋今易以胡侯岂党祸未解故窜易失真欤】
胡侯外补来钱塘所居之山名凤凰不知元本发何处虵颈鱼尾盘高冈婆娑欲下大江饮万里一息头低昂谁将浮图压两翅直使帖地不得翔前人眼俗不知顾会有贤者来形相怜汝困欲共汝语故近汝咮营斯堂起居饮食不离上外孰有耳听琅琅应云汝德未衰在旦暮可起鸣朝阳
溅玉斋又言山上草中多怪石近取得百余枚於东斋累一山激水其间谓之溅玉斋
石林古木森座隅激水注射成飞渠寒音琤然落环佩爽气飒尔生庭除主人清标自可敌底处胜槩为能如想君不欲时暂去其余满案堆文书
方庵又言堂後有屋正方谓之方庵同按释名庵圜屋也
衆人庵尽圆君庵独云方君虽乐其中无乃太异常劝君刓其角使称着月牀自然制度稳名号亦可详东西南北不足辨左右前後谁能防愿君见听便如此鼠蝎四面人恐伤
月嵓斋又言累石为山上有一峯穿窍如月谓之月嵓斋【诗中子平即子瞻也】
月为太阴精石亦月之类月常寄孕於石中事理如此何足异天地始分判日月各一物既名物乃入形器安有形器不消没况此日与月晓夜东西走珠流璧转无暂停岂与天地同长久其为劳苦世共知惟是月有生死时既然须常换新者人但不见神所为日须天上生月必地中产君不见虢州朱阳县之山谷间才成未就知何限石有不才者往往其卵□灵媪弃置不复惜任人取去为珍玩佳者留之待天取藏满库楼千万许彦瞻博物天下称更无定不以予之说为寱语予恐世人不知嵩丘嵓洞中中有八万二千修月户其人所食尽玉屑昔有王生见之满襆提斤斧应是当年灵鹫山直自天竺飞落西湖前其上有石姙月月巳满此人朅来就彼剜剔归上天所以此石拆疈不复合至今神胞所附之处其痕圆抛掷道傍凡几岁风刷雨淋尘土秽子平一见初动心辇致东斋自摩洗更选他山相拥列就中独尔一峯最奇絶每至瑶魄流光下照时玉柱横欹无少缺子平谓我同所嗜万里书之特相寄邀我为诗我岂能窗前累日临空纸遥想嵓前宝穴通玉蟾从此去无踪请君为我细书字於侧名为月母峰
寄员文饶屯田
英英文饶江汉士何者天教丧眸子用心专一性转明无所不知余两耳能为乐府胜张籍暗诵史书过杜顗弃官新自荆渚归万里逆风冲峡水峩峩全家载巨艑坐卧吟诗满千纸自言从此生事足可了芋栗及麻枲数椽旧屋蔽风雨一榻萧然容隐几丘明国语浩如云子夏门人纷若蚁向人问口夸舌在道义文章吾岂巳自知俗事无所观便落双睛君亦喜
奉送少讷还青神
湿云堆空泄淫雨日与三嵎气相轧春阳沈伏不得动万木屈蘖草藏茁丛冈复岭谁敢度旦暮寒鷄叫泥滑少讷胡为犯此苦特念我困来省察延之累日对佳话如侍大飨听椌楬彦瞻弟兄别巳久使我心胸昏莫刮天将少讷愈我病次第为取蹊茅拔长编巨轴写治乱笔墨挥洒何横猾词章直如子长健辩论不比仲连黠我慙无琴类师旷鹤误衔珠投二八酌泉煮蔬共家馔敢用俗礼费烹杀少讷忽尔道其去归辕在途不可揠此怀作恶定数日愦愦已觉渐磨戞欲留少讷意无尽更为逡廵柅西辖
送无演归成都
曾读契嵩辅教编浮屠氏有不可忽後於京师识怀琏彼上人者尤奇倔余尝从容问其友琏复为余道居讷是三大士才过人所蓄岂肯吾儒屈文章汪洋道义富不止区区事其佛余思此等更谁似蜀有人焉颇超越成都敏行字无演所谓万星中一月想嵩琏讷见须避不尔往往被呵咄通禅晓律两无碍前会定预耆闍崛羣经列史固汗漫独泛其深仍出没外之所精者书画不问不语常若吃计其夏腊殊未几在大衆中诚突兀余守陵阳至穷陋雨浸一春泥汩汩英磎硗磝磴道嶮行客欷歔上崒无演冲冒独不顾来欵余门手持谒呼之使前见巳喜相貌圆满藏神骨【退之送澄观诗有坐睨神骨空澘然之句】清谭坐久愈飘洒顿遣尘襟落如拂新诗古文览嘉贶气格俊健凌霜鹘观其衮衮出论议收歛便可与簪笏试将邀之使从仕笑指此顶安更发日招与语自无厌何乃告去苦仓卒西城晓日照高岭倒搭乾陀入深樾师归常宜见嘉佑此老心中已无物好音相与频寄惠余在空山正伊郁
阎君见示岷山赋因为小诗谢之
大岷西南镇嵓壑天下秀厥初造此者以作神仙囿相如子云没李杜继其後欲赋俱未敢於词怯轻构阎君通方士才力谁可闘驱联入健笔万状无一漏駸駸语趫劲骏马杂驰骤太华杨已拙天台孙亦谬示余读数过惊耸肩缩脰勉为成短章聊酬君意厚
阎生谈黄庭
茫茫诵灵文谁为抉久瞽不能辨三一岂复更知五方迷得真指忽悟有奇覩自此日相亲赤龙交黑虎
送范尧夫
遝遝走闾巷都人起中宵相拥候府门惟恐失此朝尽言来送公车马城北桥桥边脂辖亭大尹此相邀歌管盛宴集簪裾合羣僚四座酒既行相顾魂已销亭前有杨柳秋风减长条折以持赠公莫猒霜叶凋节物虽谓晩比春情更饶逓起劝公饮双呼金翠翘岂徒要公醉恐公遽乘轺借问何尔为重公若琼瑶美质未省变与人存久要既莫不可留征衫遂飘飘鸣驺过昇迁羣甿閙如蜩感公来二年免我於无聊今公舍我去何由借诸朝愿君富且贵寿命等松乔直似先令公巍巍佐唐尧涕泪逐公行不惮公更遥公诚上下通和如奏笙箫所以得如此人情不相辽嗟同缪与公一时赴弓招于今二十年不见有所超前日荷君相与印垂之腰使归守山郡藏伏甘寂寥闻公将治行乃心日夜摇恨不能送公俛首类酸痟徒为送公诗有如草虫喓强勉写之去忧来立危谯
推官惠李庶子鄂州篆字
天下有奇篆阳氷书鄂州异兽呀五口狂咬掉三头磥砢玻瓈盌诘屈珊瑚鈎愧无希世宝何以为子酬
和提刑度支王店鸡诗
王店有邮吏养鸡殊可笑昂然处高襟不肯以时嘂官有宿此者西征待初晓鸡竟不一鸣问吏吏巳告云此最荒絶左右悉蓬蓼狐狸占为宅恣横不可道前此三四鸡一一遭其暴寻声即知处尽获爪牙吊自後始得此其若有人教东方或未明羣丑尚腾趠此鸡但钳结直伺太阳耀虽然谓失旦似得保身要官曰此何用不然则宜粜不见不鸣鴈先死盖自召天下已明白岂假更喧閙徒尔费稻粱曾莫知所报吏云官言是且愿勿嘲诮知是本在人此物何足校
送李道士
先生若孤云两在隆山见清标瘦弥耸秀骨老愈健高谈吐深诣大句写精链忽起忆鹅池岩飞石泉溅
送韩山人
昌黎山人抱藜杖三度访我於三隅端然入座更谁顾谈辩衮衮如流珠灵丹尝凝日月鼎至宝自产乾坤炉要行撇起不可逐安得双舄为飞鳬
丹渊集卷十

[book_title]卷十一
钦定四库全书
丹渊集卷十一　　　　　　宋　文同　撰诗五十四首
二年陵阳不见中秋月
陵阳乱山中隂雺日夕发晴光尚希见况复求夜月二年逢中秋曾不识皎洁烟云尔何事常此作蓬勃才令薄中明巳遣浓处没羣邪利幽暗左右觉窸窣清光若蒙蔽谁为我磨拂庭下倚高株露华沾鬓发
夜声
秋风动衰草摵摵响夜月其下有鸣蛩到晓啼不歇乃知揺落时衆籁自感发安得苦吟人不能为一吷
送棋僧惟照
学成九章开方诀诵得一行乘除诗自然天性晓絶艺可敌国手应吾师牕前横榻拥炉处门外大雪压屋时独飜旧局辨错着冷笑古人心许谁
送喻介夫
介夫陵阳奇男子节义素为人所谈身长七尺气万丈自谓流落谁能甘去将旧学中新格坐取高第如手探明年西归有光耀且请为我来山南
飞泉山寺
东城兀高峰爽气浮翠微霞光射岩壁中有寒泉飞上方金僊家煌煌啓双扉栏干出云表目可了四围我来久不下幡影移斜晖风吹月中桂天香满人衣远渚鳬鴈落前岭牛羊归尚此恋幽胜不能手聊挥
山雨
山雨洒春城潗潗声颇急牕下读书人横编揭隂湿高鸢饿独叫远燕寒双入南园有桃杏尽抱羣梢泣
送牟太素山人
山人高迹若孤云聊问太虚求所止昨因随风起西北翩然远堕三隅里揽之不住瞥尔去瞬息谁知几千里东游必定遇鸿蒙请问无为最深旨
送龎中秀才
曼倩学精知蜥蜴公明术妙识蜘蛛临卭复有龎成叔万事先将入卦图
遣兴效乐天
君莫学杨虞卿奉李宗闵宗闵权势岂能久君莫学刘栖楚附李逢吉逢吉禄位宁长守虽然一时身暂好其奈千古名常丑丈夫读书要知道所信不笃被其诱大张富贵作罗网愚者纷纷以身就左纒右绕不可脱诛窜还当逐其後君不见虞卿须遇李固言君不见栖楚终遭韦处厚一朝摧折灵气尽龙如蛇兮虎如狗劝君圣贤术内好潜心劝君邪佞党中休入手岂不知潞州处士田佐时唤与美官嫌不受
遣兴三首
恻恻抱伊欝试此登嶣嶤隂风吹繁云黯黯蒙泰霄关河眇无际节物何萧萧过鴈安所之惊哀翻泬寥幽怀漭如失随此羣草凋嗟予生胡为迹玷明盛朝服职讵云补赧然缀羣寮感此四序迁一昬复一朝寒霜入两鬓渐积不肯消良辰乖所遇慨叹心魂飘贱禀迂且介於时信无庸欲适阂所之此道当何从富贵谅非有僻陋知可容岂不媿上恩耗此釡与锺昨归得此州满眼皆乱峯事物固琐碎敢兹任顽慵报国秖自明惟神诱其胸
其二
少小事编简渊源极沿洄不自测其深津涯信悠哉既长务修省日以德义培一篑敢中画期之至崔嵬振缨仕明庭鸳鹭忝游陪蹇修无嗣者谁可吾与媒吐艶落晩春蔫然抱枯荄因人寔自耻寂寞余敢哀何当清泠泉襟裾濯氛埃故山有松菊待赋归去来
其三
连隂不肯解山雾尝霏霏积润日已滋厌浥沾人衣辗转厌早起隔牕问晴晖幸闻太阳出身体轻欲飞
中秋夜坐遣兴
素纨不揺风满襟露气中夜寒相侵予怀浩然杳莫寄伴月直到青天心
临闤阁
絶壑迎朱槛高林拂画楹卷帘千嶂远入座一川平蜺彩缘云断霞光射水明不须夸旷望为语谢宣城
野迳
山圃饶秋色林亭近晩晴禽虫依月令药草带人名排石铺衣坐看云缓带行官闲惟此乐与世欲无营
寒蜩
山月满地流金波寒蜩向秋鸣更多大都时节使如此止尔不得将奈何
辛亥孟秋戊子有虹下天绕飞泉山入东谷饮古井良久去作大雨咄之以诗
长虹落天帔万丈截羣岭蟠身下深谷頫首饮古井居人莫之指况复敢引领幡然绕空去云雾变俄顷乾坤为之黑喷雨极暴猛崩流汇沟澜巨涨没四境民田一漂荡多稼不可省此物盖虫类闻亦具头颈淫沴之所生诗传载为眚朝西暮东出辄与日对影夫何此凶孽得使乘时逞高风扫寥廓一帚昏秽净煌煌太阳起隙穴被光景羣隂逐海内此物应远屏
寄何首乌丸与友人
此草有奇效尝闻於习之陵阳亦旧产其地尤所宜翠蔓走嵓壁芳丛蔚参差下有根如拳赤白相雄雌斸之高秋後气味乃不亏断以苦竹刀蒸曝凡九为夹罗下香屑石蜜相和治入臼杵万过盈盘走累累日进岂厌屡初若无所滋渐久觉肤革鲜润如凝脂既已须发换白者无一丝耳目固聪明步履欲走驰十年亲友别忽见皆生疑问胡得尔术容貌曾莫衰为之讲灵苖不为世俗知盖以多见贱蓬藋同一亏君如听予服此语不敢欺勿信柳子厚但夸仙灵脾
霜栢亭试墨
山风吹早晴裌服觉微凛烟云有佳尚竹石得幽禀闲牕覆旧局晩阁试新品几欲赋郊居奇词未如沈
阅史感事
世间诸味巳全疎惟爱缣缃似蠧鱼名覇者来为御史姓关人去作尚书晋师嘿嘿曾何害楚客昂昂只自如安得汉隂归抱瓮满园青甲灌新蔬
富春山人为予道其所获石於江中者状甚恠伟欲予作诗言若可得持归刻其上当相与传无穷余夜坐平云阁是时山月清凛啼虫正苦余因此景物索笔砚为山人赋之
奇礓漓岏倚秋江俗眼过几多所忽风霜鍜链愈坚重怒浪喷激不可没富春山人好尚古见此便以作吾物镌鑱牵挽置庭下犀角鲸牙蛟蜃骨精金凝滑露筋膂老玉磥砢开窍窟狂螭奔挐势天矫猛兕抟生气蓬勃山人夸我谓如此欲我诗之慙拙讷何当走到山人家抚月摩烟观突兀
平云阁偶作
陵阳郡事全稀少嬾守长赢半日闲晩後须来上高阁就中无厌是云山
闻陈山人定命丹成试以诗乞
水火相交养大还已闻神汞满炉乾彘肪糓漆寻常得敢服灵丹二万丸
厌虫
月出松坞明露下莲塘清今宵好风色独遶林下行百虫尔胡为啧啧饶秋声求静不能得我诗何由成
新晴山月
高松漏疎月落影如画地徘徊爱其下及久不能寐怯风池荷卷病雨山果坠谁伴予苦吟满林啼络纬
送尧夫二章
有志深沉定无心出处同庙堂应为国台省复还公肖似家声重端方士论雄上如留左右风采壮朝中
其二
欲与民为利先求政所妨纷更初下议旁午遂交章不尔毛安傅其如体自伤西南余弊在归为对明光
秋日田家
淘漉沟源筑野塘满坡烟草卧牛羊今年且喜输官办豆荚繁多粟穗长
二色芙蓉【巳下五首和吴龙图韵】
蜀国芙蓉名二色重阳前後始盈枝画调粉笔分粧处绣引红针间刺时落晩自怜窥露沼忍寒谁念倚霜篱主人日有西园客得尔方於劝酒宜
洗竹
斤斧从来到此稀为撩疎密遶藩篱已繁不用饶新笋纵碍何妨惜旧枝风外清音闻曲阁月中寒影下方池想公日在琅玕迳正是棠隂讼少时【琅玕迳在西园竹迳名也】
明堂肆赦不得预观感而成诗
季秋阳馆事严禋能飨洪惟上至仁游庙衣冠参帝坐侍祠簪佩俨星辰欢声被?和於律恊气流天蔼若春即见陪銮千万祀岂长如此在遐垠
经史阁
自持金节此为州小善何尝不见收更起丽谯连石室盛藏缣帙拟蓬丘师延旧德皆高谊士集他邦尽久留当念河南向儒意莫教弦诵少时休
有怀致政景仁侍郎
一生名籍占风流为识庄环可自由几杖未销容早退庙堂将近肯中休有人把酒思高节何处挥毫咏素秋故国岷峩最佳絶几时归伴赤松游
吴公惠酒因谢
山城物色正严冬梅放长梢露小红破萼未深聊敌雪收香不密任随风尽教挿满金钗上休管吹残玉笛中须至开筵召佳客为公连夜赏郫筒
登陵阳云山阁寄上吴尹
云山高阁倚危墙晩意无穷在渺茫极望不知云几许满空惟见鴈交相与谁把酒邀明月独自吟诗到夕阳因念平台有佳兴邹生枚叟奉梁王
和寄白圣均
年来双鬓已丝丝头角低摧羽翼垂无命不穷常自笑有谋皆拙敢求知荣途谩说居三馆僻郡还甘守一麾赖是山城好风物不能逢子共吟诗
和提刑郎中阅兵之什
晓营金革列周遭大纛长牙拥帐高虎豹用韬传妙略龙蛇供阵役羣豪言初抚处如萧纩恩尽均时若楚醪敢谓施行剪诸盗亡之才比一牛毛
晚坐山亭口占
岭上生来月似磨嵓前断去云如削遥闻褐吏叩高林应是雷公催采药
送王晦叔
岂无旧德为清望亦有强亲在要流班簿至今才博士郡书犹自许诸侯贫甘远宦氷盈腹老忆高堂雪满头不恃交期便求去趂归春圃奉兰羞
重送
一生自守至如此惟道外皆非所亲顾已通塞尽有命是身可忍求因人
又六言
鷰尾归艎正稳鸭头春水方深不得同摇楚棹与君齐到山隂
登山亭
登临平楚外徙倚夕阳间归鸟乱飞叶暮云凝远山行知筋力倦愁欲鬓毛斑坐久成搔首疎慵好强顔文领相仍意虑烦浊聊携野策独访山园因覩霜栢亭残梅忆公向时有诗酒之惠感物成诗缮写拜呈知府龙图谏议吴公
昨日梅开饮公酒今朝梅谢念公诗眼前光景急如水案上簿书棼若丝且试辍忙来此地可怜遗恨满残枝西园想已成青实敢问调羮去几时
依韵和张推官元夕
山郡上元荣乐事大开金地作遨塲烟云向晓谁教霁灯烛乘春自有香紫陌荧煌随步远彩棚佳丽闘眉长游人莫惜酬高直买取银蟾一寸光
小阁戱书
闲揭新刋集时装旧窨香还如到茂灌无物在牀旁
伐枯株
层崖垂空石壁牢上有大木百丈高古荔全身裹铁甲顽姜满腹铺金毛空根老蟒露拥肿曲枿恠争呼嘷一朝壮士挥巨斧无限随死蓬与蒿
可笑口号【七章】
可笑庭前小儿女栽盆贮水种浮萍不知何处闻人说一夜一根生七茎
其二
可笑陵阳太守家闲无一事只栽花已开渐落并才发长作亭中五色霞
其三
可笑此公何太惑读书写字到三更也知学得终无用自肯辛勤比後生
其四
可笑生平事迂濶向人不肯强云云到头官职难迁转一似城南萧次君
其五
可笑为官太儌幸养愚藏拙在深山君看处置繁难者日夜经营心不闲
其六
可笑儿孙亦满眼朝朝庭下立参差谓言饱读诗书去憔悴如翁亦好为
其七
可笑山州为刺史寂寥都不似川城若无书籍兼图画便不教人白发生
近日
近日簿书全简少吏人惟趂两衙休归来便只寻冠屦遶遍林亭山上头
丹渊集卷十一

[book_title]卷十二
钦定四库全书
丹渊集卷十二　　　　　　宋　文同　撰诗五十首
送知府吴龙图
国初已来治蜀者处置尽自乖崖公当时奏使便宜敇不与天下州府同行之已及八十载奸宄消伏谁之功因循至此渐抏敝有未晓者时相攻鞭笞小罪亦检察不许畧出常科中下民知之颇不惧州县往往藏羣凶侧身歛足未动者实以累朝恩泽隆公之初来蜀人喜慈爱旧熟民情通衆心欢然耻犯法捄药浮薄归醇醲尽将约束付僚吏兴起学校还文翁二年美化极沾洽远近循服如偃风上将归公问谁代当使间作如笙镛遂求元老得青社其人廊庙之宗工往年鎭抚有异绩大斾再遣来於东公今与之合符去到必奉诏参夔龙大资旧德固无虑剖判自出其心胸所忧厥後嗣之者忠定良法还如空养顽活狡作渊薮不免剪殄烦兴戎同之愤懑久塡臆言贱不得通九重愿公上殿起居罢第一用此闻宸聪
送通判喻郎中
前年为郡得陵时不谓其州陋如此萧条官宇嵓岭上零落民家坑谷里西城初入已可厌窃谓岂堪余所止幸逢之彦倅郡事日月渐深殊可喜予之所禀至迂谬君亦恬然尤自委每来聚议一朝罢各去掩门归隐几虽然有时亦为会此事可知谁得已酒肴麄粝妓乐可况复譊譊满公使惟於试茶并看画以此过从不知几幕中有客乃佳士爱遣高谈聼亹亹如斯共处五百日索寞情怀未尝起君今官满忽先去撩动予愁安可抳英溪长亭一挥手自此吴蜀五千里谓言川江会北固中亦有船多上水愿君因出到金山遇此莫忘批纸尾
送通判喻郎中【二首】
晴霞照西城漠漠卷宿雾高空缭危磴此乃君去路吴蜀向万里上马初一步莫言道途远况已嗟久寓今兹有行色便可到北固长亭聊把手几日更逢遇不敢醉君酒君意实急遽惟是送君心相随亦东骛
其二
羣居五百日日日如初见一日忽远别能不成怆恋人生三万日光景若激箭何苦於其间喜愠费顔面兹缘胜心在胸内每交战旣欲多上人计校须自衒於事固无补在已亦非便仕路繁此徒可谓丈夫贱爱君性浑厚殊不与时变相共为此州敢说皆尽善何尝分彼此惟务乃职办所以将二年无有长短辨为人倘如此所至复何患官满去还台岂能忘眷眷阳关调虽苦且尽西城宴问君到京国几月方下汴予亦想是时移守至梁甸佳音幸见及西南足邮传
山城秋日野望感事书怀诗五章呈吴龙图
原隰萧条草木衰倚风浑类楚人悲便成孤愤终何事且寄遥怀对此时千里暝隂云杳霭一川寒影鴈参差登临自不宜覉旅更敢凭高賸作诗
其二
已是秋隂更夕曛乱山高下起寒云危楼愿见客何处远笛不知人厌闻身外流年波渺渺眼前生事叶纷纷此愁万斛谁量得直为重拈庾信文
其三
才力虽难敌楚骚赋诗常亦在秋多自然野思元无限不尔闲愁可奈何要路故人皆废忘偏州佳客少经过明时且为贪荣禄岂学湘累便九歌
其四
嵓谷雨余生晚烟高城危阁坐萧然侧身仕路本谁使回首家山空自怜远信断来从过鴈苦吟多後敌鸣蝉郡斋有客唯庄叟常与高谭内外篇
其五
早是蓬山预校雠起居常赴殿东头鵷鸾拥陛聨簪笏日月开天拜冕旒一出光隂销远郡两形篇什咏清秋有人更在杨庄上文似相如肯见休
东丘老人
东丘老人眉有毫皮肉光润牙齿牢自云新年九十九须发白者无一毛问之吾术本无有咽津纳息徒嘈嘈莫将元气佐喜怒自然所得春秋高吾尝行之五十载此事至易曾不劳饮之以酒谢使去手足轻利如猿猱尝闻唐人柳公度八十许岁精力豪其言与人亦如此老人无乃斯人曹
送坚甫同年【五首】
坚甫神太清不谓久流落别来二十载论议转深博其中富所有种道以文获铺张讲治乱破若劲弩彍衆人诮青衫可笑俗眼薄兰筋隐瘦骨垂耳受覊络拳挛喙拄地过者无伯乐去蜀持底归雄藁满坏橐朝辞玉垒关暮上石柜阁知子者云谁独我怀抱恶
其二
得数常奇懒下筹肯来荒徼治累囚三年笑别浙江远万里吟归岷岭秋赵壹囊空常肮脏虞卿书就愈穷愁跖香回臭都休问未有林泉且宦游
其三
春深行剑栈羡子此时归照日江浮马迎风花聚衣下程家累省对景俗题稀若遇西来客书言不可违
其四
春风吹雪满西窗此夜无人对酒釭若到杭州见苏子为言常梦过松江
其五
华亭有珍禽毛丰而骨细他日上隋渠为我致清唳
送李道士归
先生状貌古瘦健若老鹤秋风唳清霄寒响满寥廓一腹氷雪词勿为俗人作便可住鹅池乾死守嵓壑
师厚还朝
闻公之名三十年常恨与公不相值岂期今乃出门下每一见公心自醉词章豪荡已难敌辨论注射尤可畏谘询故事要蒋乂讲正大体须贾谊荆山拾玉抵乾鹊虞坂装盐压良骥用人最忌非所宜愿莫使公嗟俗吏
牵牛织女
桂阳有仙人姓成名武丁胡为堕人世人惟识其形一日语其弟吾将返青冥乃曰此七夕上天呼羣灵织女欲渡河暂诣牵牛星诸仙尽还宫天路罗云軿吾亦向祈召当往不得停弟问何时还答云三千龄明日失丁在恍惚迷所经後世凡此节儿女喧家庭纵横具鍼缕花果排甘馨贪巧但云得欲寐曾莫宁俗尚每恠妄吾言谁见听
金凤花
花有金凤为小丛秋色已深方盛发英英秀质实具体文采烂然无少缺纎空翩翩翠影动红白纷乱如点缬谁云脆弱易飘堕自卵至翼亦数月美人形相欲摹画巧不得施暂自拙铺茸剪彩转难似只把长条恣穿结眼前草木尽零落怜尔开於此时节常开恰如小儿花性命所系不忍折君不见昨夜雨今朝风一队惊飞返丹穴
亭前高栢
石田硗硗地力燥谁种双栢已高大长材夭矫堪巨栋老顶萦纡若层盖雪下孔翠寒不起风中笙篁清可爱莬丝幸好求女萝莫倚纎柔欲无赖
凌霄附栢
古栢苍苍高入云凌霄万朶拥其身有如巨君染须髪新娶杜陵佳丽人
谢黄森惠诗并草书【黄兰溪】
南?黄夫子生平气凛然吟诗旧有癖写字近方颠可惜空山老须为後世传兰溪修褉否愿续永和年
东斋闷书
读书已无效何用转劳苦闲斋幸无事日共古人语古人议论好善恶皆有补舍此欲奚为惟应睡满午
寒食感事呈同官
三月八日值寒食隂霾蔽空不肯收北园花木殊未动到处哭雨惟鸣鸠吾曹可怜爱薄宦甘此寂寞来山州酒肴有无更莫问逢遇相与清谈休
惜杏
北园山杏皆高株新枝放花如点酥早来其间有啼鸟儿女尽识名提壶急教取酒对之饮满头乱揷红馍糊可怜後日再来此定见随风如锦铺
读蒋都官画像记【蒋为永康军判官甲午之乱死於贼】
闻昔妖氛满巴蜀所临州县偃如风其城陷者尽从贼以义死之惟有公节与岷山高莫敌名随皁水注无穷兰台秉笔今谁氏舍此何由壮史功
题黎公照序训堂
常爱三峨临古郡君之别业在其城近营大第当高处更起新堂立美名满外江山皆秀絶入中文史自纵横如何置得乌尤住相与谈经过此生
朝阳亭
峩峩乎守居已与前峯对朝阳乃危榭更在守居外烟云一川满林麓三山会近槛有胡牀无忘傲公退
观风阁
危阁覆高林晚步聊徙倚东南两峰断空阔见万里茫茫落霞外苒苒孤烟里忽暗识归云乍明知积水风从半天下月向平地起夜久殊未还峩冠露盈几
山池
偪侧苍苔地邪白石池数枝红菡萏几尺碧涟漪鱼鳖争香饵儿童簇钓丝爱来芳?下每日日西时
忆西湖旧游
西湖晴碧晚溶溶与客常来坐好风记得有人歌小玉月明犹在画船中
再送师厚
久使西南此召还鹿头东去渐云山莫嫌策马经烧栈正好题诗到散关财利文书犹络绎边防田地已朱殷奇谋不吐将何用况是归临咫尺顔
平云阁观雨
黑云漆天雷破地风卷雷射雨倾泻喷崖倒壑恣颓荡咫尺不可辨牛马鷄豚已见逐高浪禾稻应须没平野莫言鱼鼈走堂厨且看泥沙漫屋瓦
不雨
陵阳官居遇久旱发喘浑如起新病已惊赤日晨可畏更恨炎风午尤盛徒嗟禾黍尽焦落无奈蝇?转豪横安得神龙驾九霄大霔满倾如倒井
久雨
寒鸠劬劬屋上鸣欲使此雨何时晴山中有客抱幽郁日日起望东方明今朝晚霞发光焰喜极再拜当西楹须臾云隂又蒙没遣我涕泪流沾缨
山园
久雨无所适新晴步山园西风满高林败叶惊已翻时节急如此世事安可论夜归灯下吟寒虫伴幽喧
石泉
岩岩耸石壁拆穴中流泉断崖散激激曲窦藏涓涓蓄润活古藓烝虚发晴烟时怀一勺惠使我心泠然
史少讷见许江豚未得以诗戱
霜重水落岸有氷江豚乘寒弄晴日揺波拍浪乍羣起尾厚喙长鬐鬛赤鱼人清晓横巨舟一举大网凡数头想君盘筯已厌足何不畧遣来陵州
北园梨花
寒食北园春已深梨花满枝雪围遍清香每向风外得秀艳应难月中见苦嫌桃李共妖冶多谢松篁相葱蒨黄鹂紫燕莫过从时有一声拖白练
华山【二首】
嵓头漠漠卫卿云谷口纷纷张楷雾安得钩梯上石龟欲看明星洗头处
其二
石莲峩峩横紫霄中泻万丈银河水安得大箭长八尺欲与天神博於此
黄崖洞
黄崖大洞埋古云入去所履平如席其中玉髓尽可飡只恐归来变为石
师鲁推官惠甘蔗戱谢
满节甘滋渗齿寒醍醐谁与酿琅玕不知佳境何时入试似前人取倒飡
寄呈温江安寺丞
高崖古驿荒凉甚过客何尝住久之独有门边君写处每来无不读多时
嘲任昉
幸自文章亦可怜不消一事已为贤何如却逐?儿去忍耻更来王亮前
袁术
四代司空倚世劳可嗟不肖事奸豪妄云名字与?合直欲起应当涂高
偶成
僻陋为州耻不才偃然空见两星回祗应归举謡言日三府诸君口尽枚
即事
公礼欲下格具观人所存须知范孟博岂肯伏陈蕃
薄命女
夭夭东邻姝艳色如春柔去嫁不得偶罗衣空自羞轻埃掩菱花不分鈆华休囘首视庸奴寂寞还卷收子平寄惠希夷陈先生服唐福山药方因戱作杂言谢之
蜀江之东山色尽如赭有道人云此是丹砂伏其下烟云光润若洗濯涧谷玲珑如刻画我闻神仙草药不在凡土生是中当有灵苖异卉之根茎果然人言所出山芋爲第一西南诸郡有者皆虚名就中唐福衆称赏肥实甘香天所养有时嵓头倒埀三尺壮士臂忽然洞口直举一合仙人掌土人入冬农事闲千篝万锸来此山可怜所鬻不甚贵着价即售曾不悭往年子瞻为余说言君所部之内此物尤奇絶後复寄书劝我当饵之满纸亲题华岳先生诀予因购之不惜钱依方服饵将二年其功神圣久乃觉筋牢体溢支节坚自问丹霄几时上早生两翅教高扬尘世如帤不可居待看鸿蒙对云将
丹渊集卷十二

[book_title]卷十三
<集部,别集类,北宋建隆至靖康,丹渊集>
钦定四库全书
丹渊集卷十三　　　　　　宋　文同　撰诗四十四首
李太尉【固】
昏雺翳紫极横霓势光大妖威集凶冀忍秽实中赖奸鋩日增剡谁汝触取害骄根愈自固所植利孱昩容容彼羣辅窜伏皆鼠?侧视况未敢肯复形叹慨太尉汉中士气引八极外岌然处大麓天下耸风采自开煮饼祸贼意已莫快移书沥愤胆语激益睚眦罹寃卒用此数与六九会基兹被沈酷燮免乃天贷高忠揭万古宇宙莫能载垂晶耀简策粪土视广戒归来葬埇墝冢祠兹俨在宏垣敞深豁巨木森晻暧神灵皎如日过者知再拜同愚忝郡寄公里曰境内心期欵举像所顾官有碍精衷托明酌举手向东酹
赵壹
壹也本西县状貌徒磊砢其才固难得行有所不可世人讵能掩而尔辄自我旣慾焉得刚所守实未果抵罪当至死其中遂水火一为人所活上赋何琐琐为文好讥骂恶吻事掀簸逢陟与规辈次第滋尔祸无成困乡里倔僵老愈叵何烦遣相视器识自么麽余因守汉中作诗揭墓左劝君莫学壹学壹终坎轲
张骞冢祠【一曰灾冢】
中梁山麓汉水滨路侧有墓高嶙峋丛祠蓊蔚蔽野雾榜曰博望侯之神当年宝币走絶域此日鷄豚邀小民君不见武帝甘心事远畧靡坏财力由斯人
骆谷
高峯偃蹇云崔嵬层崖巨壑长峡开龙蛇纵横虎豹乱古栈朽裂埋深苔行人侧足恐惧过飞鸟歛翅哀鸣回君不见德宗注意用奸慝大驾从此苍黄来
慈济院双楠
双楠高耸緑氤氲密叶长柯?四邻佛现宝幢经几刼天开云帐待何人护持必有诸贤圣触犯宁无恶鬼神付嘱寺僧常洒扫莫令向下有纎尘
观音院怪松
恠松屡见无如此每度来观说向僧若遇风雷宜守护恐生头角便飞腾秋声遶殿随斋磬夜影侵廊对佛灯韦偃毕宏今不在欲求人画有谁能
江原张景通善颂堂
庭前云盖碧巉嵓堂上先生雪满髯说药客来聊下榻谒斋僧去便垂帘种时法好花难谢买处钱多石易添子?光荣身壮健只将香火事华严【云盖堂下石铭】
夏夕
池馆萧然夜欲分满林虫鸟寂无闻风吹松子下如雨月照荷花繁若云泉作小滩声淅沥笋成新竹气氤氲清隂正覆吟诗石更引高梧拂练裙
寄宇文公南【自文州曲水令弃官】
彭泽长谣便归去君辞曲水亦其徒一官何藉五?米二子况皆千里驹懒对俗人常答飒厌闻时事但卢胡从来绵竹多贤者唯是扬雄识壮夫
北禅龙井
城北神龙去几年近日人言归旧止澄潭沈沈不可近百步之外毛骨起今年兴元辄愆雨衆恳问龙求滴水香烟才上云满空一夜滂沱遍千里
送潘司理秘校
已自多时赋式微五峯佳景梦长飞四年远地为官去万里高堂喜客归下马便呈新授敇开箱争认旧缝衣乡人覔次来相贺蓴菜鲈鱼正软肥
又五言
曲栈绕斜谷钩栏天际分吟鞭摇岭月倦枕拂溪云好景不关俗新诗皆属君西南有归客一一幸相闻
收复河湟故地
哑儿峡西山已尘驮金辇帛无断羣河湟故疆尽收复解辫厥角归如云堂中玉带赐丞相陇外金节酬将军唐兵万里若日月请作古今人未闻
自斜谷第一堰泝舟上观石门两岸奇峯最为佳絶
北风吹云落寒水逆波刺船行五里层峦夹空抱丛石万剑侧脊翠烟起草木枝叶自殊别禽虫羽毛亦奇诡安得鷄冠数棱田便可诛茅此居止
宿斗山奉真宫
山形如斗势坡陀魁枕杓携万尺高近世无人知火枣当年有客得蟠桃灵蟾尚隐凝琼髓神鹤常归堕玉毛一夜杉松响天籁满空疑是奏云璈
晴望汉川
城头看雨霁天地若新浴晚容变云霞秋意着草木四时易迁改万事苦迫促旧山何日归三径有松菊
清景堂
公外捐尘虑闲中见物情蕉花红炬密竹节粉环轻燕泊帘钩语蜂寻笔架鸣静能知此趣吃吃笑劳生
梁山大雪
严风吹屋鸣向晓尤凛冽应从北山上一夜吹猛雪幽人不能饮身体冷如铁空向龙具中苦吟声不絶
寄夏文州左藏佾【二首】
翩翩贵公子佳誉本能文大第辞京辇高旌拥塞云劝农唐刺史养士汉将军莫刻和戎誓朝廷重立勳
其二
寄语文川守谋边想甚劳封疆通鸟鼠种落杂猿猱甲马廉颇少诗书郄縠高当须办乃事不用耻弓刀
狗溪迎湫祈雨辄应
夏雨渴久矣秋苖忧槁然至诚通祝版灵贶逐香烟桐祓应无讼囷仓定有年曹公三大堰一夜满民田
晚兴
衆吏晚已散西园常访寻覆棊苔阁静行药草桥深草色晴承屐松隂密洒襟山蚿欲重赋倚竹聼清音
嘉川道中寄周正孺
草木春深後山川雨过时清佳常满目衰倦敢忘诗好尚旧若此飘零今比谁争如画堂上日日听新词
还李中舍【杞】奉使集
奉使道中诗百首古人遗落尽冥捜自怜吴蜀佳山水一夜灯前得遍游
雪後寄景孺提刑【时按洋川】
云隂低重雪花繁夹道欢謡引使轩何处邮亭链佳句彩毫挥罢索清罇
寄永兴吴龙图给事【三首】
高舂铃下索焚香镂管纹牋发彩章应在後园凉榭里玄霜仙帽紫霓裳
其二
见山楼迥倚晴虚看展终南百幅图闻说二林尤胜絶想公高兴在香炉【公有别业在庐山】
其三
土风豪盛古长安谁谓元侯卧治难使客不来公事少一牀蕲簟石林寒
不饮自嘲
能诗何水曹眼不识盃铛而我岂解吟亦得不饮名持此以立世可笑实浪生
寄纪禅师
自笑尘中游宦客长输林下坐禅僧水田百亩一区宅归老城南何日能
中梁山寺【四絶】
台殿晻暧山嶣嶤云霞鲜明天泬寥侧身下望厌尘世安得羽翼凌九霄
其二
烟峦彩翠霜林红层楼复阁云雾中襟怀太爽睡不得一夜满山铃铎风
其三
羣峯南北争嵯峨如泻大壑翻衆波爱之欲把入图画世无好手将奈何
其四
上方梯磴绕嵓头谁就孤高更起楼直望汉江三百里一条如线下洋州
仙人【二首】
身着青罗绯衣裙口诵白羽黑翮文半空欲下复不下回首翩然归五云
又
头梳三角髻余髪散垂腰时伴秦楼女月明吹紫箫山堂前庭有奇石数种其状皆与物形相类在此久矣自余始名而诗之
鹦鹉石
静立身微耸惊窥首畧回何人将至此应自陇山来
柘枝石
紫藓装花帽红藤纒臂?被谁留断拍长舞不教休
狻猊石
巨尾蟠深草丰毛覆古苔雕栏临绮席长欲上香台
崑仑石
雨渍身如漆苔侵面若蓝问时都不语应是忆扶南
罗刹石
洗濯形容露剜挑口眼通试教常点检每夜定飞空
珊瑚石
海底初生处扶疎苦未全几时随铁网流落汉江边
病眼
病眼每至午其视何??安得张中书就欲求古方吾友务深有叹琴之什运使子骏荅之佳章务深亦使余继作
白水满方湖山中好秋色逋翁促瑶轸来坐湖水侧临风起高调此兴浩无极波静戢游鳞云空矫飞翼萧条变林野万籁一以息且莫缓商弦令人涕横臆
丹渊集卷十三

[book_title]卷十四
钦定四库全书
丹渊集卷十四　　　　　　宋　文同　撰诗四十九首
子骏运使八咏堂【八首】
宝峰亭
嘉陵抱江回平衍出横澨中间筑雄垒独据两川会行台敞严府磊砢北城外潭潭走羣楹直上峦岭背危墙缭空阔飞阁入茫昧上有宝峯亭仰见白云内迢嶤占孤絶下与万山对层櫩动寥廓曲槛枕闤闠主人从篮轝晚兴在公退心掩万象远目引八极大鈎帘拂坐榻隐几缓衣带诗书抉关键笔砚产珠贝是时衆吏去不敢呈计会虽然彼郡邑原本穷利害自取金饶无烦米盐碎此地寄清襟岁书从屡最
桐轩
晴影满空壁晨曦上清轩庭下双高桐枝叶蔚以繁种者意自远岂并羣木论谓可絙朱丝中有雅韵存成之在谁手但为培霜根须知治世音尽付於此孙
栢轩
沈沈敞幽轩耸耸列寒栢清音纳牕户爽气逼几席主人重端劲坐若对佳客时复下抚摩破藓交履迹此意乃如是来者当爱惜大厦须良材相期早千尺
竹轩
此景絶可爱丛筠挺修竿侵帘复映幌翠影何檀栾霜威忌晚秀雨气矜晴寒每向极静时幽禽发清弹自无车马尘飞来泊琅玕宜遣老铃下日日申平安【李卫公言北地童子寺有好竹其纲维令人每日报竹平安】
巽堂
华堂耸严台地势侧随水高临巽宫上其取名以是峩峩宝峯顶日影正辰已缭栈入云林诘屈如篆字轻霏互亏蔽乱樾纷间厠宾来获清欢吏散生野思静见万物本一一齐於此体道以行权端居得深旨
山斋
职事凡少休余复不经眼幽斋设横榻尽日对层巘遥怀寄浩荡静想萦嵼松雨润书匳竹风吹酒盏荣名付傲兀胜事入清简虽有旧林泉何须嗟去晚
闲燕亭
静宇占幽深是中何所有轩牕极清洁砚席罗左右公余每休此俗客曾不受六尺局脚床解带就横肘扫除闲景物健笔当大帚敢问公许年得诗凡几首
会景亭
谁兹敞高亭磴道绕千蹋江山接平远百里俱会合人间最佳景牕户供远纳烟云互蔽亏虫鸟相应答吟牋摘奇胜画笔写纷杂安得日从公短屐手自蜡
呈李坚甫中舍【杞】
往年曾忆过长安短纸书名诣门下君时延我坐终日洒扫东轩留看画横图巨轴不知数但见匣中时一把甲犹未竟乙复作门类着番开满架使人叹羡不能已只恨有门归隔夜归来兀坐想精絶念此荣观若为谢就中寒林两大幅此物世间谁敢价倏然一别十五载常向人前盛夸诧因君奉使临敝邑见先问此余不暇君能为我再讲说座上不容人俗话如君所蓄更谁有有亦未能无笑骂况君累世尽清职摹本敢来前弄诈君今还省正擢用异日须求作邻舍峩巾曳屦日相谒更欲重烦开几帊待寻前辈用心处欵曲应须频假借每厨閲讫当便还不敢奉欺言羽化
采芡【通判卢微之携种种之次年大盛】
芡盘团团开碧轮城东壕中如叠鳞汉南父老旧不识日日岸上多少人骈头鬅松露秋熟緑刺红鍼割寒玉提笼当筵破紫苞老蚌一开珠一掬吹台北下凝祥池圃田东边仆射陂如今两处尽堙没异日此地名应驰物贵新成味尤美可惜飘零还入水料得明年转更多一匝清波流万子
峯铁峡
东风吹空力何短三月陇山全未煖文法奸酋引骑兵飞随银鹘弓刀满霜矛雪甲寒如水候卒何由知首尾君不见峰铁峡头云色死一过萧然五十里
周思道如诏亭
繁上先生教子时义方题榜贴亭楣当年此地开师席今日其言入制词乡里共传为盛事鬼神相助使前知後人若续成都记第一详书不可遗
陵井喻氏岁寒山居
蕨平处士居山日手种青松一万根岁月渐深枝尽偃雪霜虽厚叶仍繁本营胜槩逃轩冕更结清风遗子孙寄语後人须爱护莫敎空有令名存
提刑司勲示及瞑禽图作诗咏之
朱华盛发穿疎竹寒枿齐枯徧野矶大雪蔽天方乱下衆禽争地各相依非公好事谁能得此画如今自已稀试待晴明挂轩壁定开羣眼一时飞
北斋雨後
小庭幽圃絶清佳爱此常敎放吏衙雨後双禽来占竹秋深一蝶下寻花唤人扫壁开吴画留客临轩试越茶野兴渐多公事少宛如当日在山家
北城楼上
满目望不极城楼当最高地形连楚阔山势入秦豪平外斜通骆深中远认褒图经何壮观故事有萧曹
晴登北城
积雨已逾月久妨於此行云山劳梦想风日幸晴明常爱往来处尽皆苔藓生一壕新草木强半不知名
寒食书事感怀
寥寥官舍静於僧虽有园亭亦倦登桃杏花隂流似水图书滋味冷如冰坐观棨戟慙无状归扫松楸恨未能得报君恩便休去虞卿前日本担簦
送李坚甫中舍奉使还阙【自洮西又入蜀】
曾歌出塞愁又遣使西州去国星辰动还家岁月流褒斜新路晚鄠杜故园秋归对延和殿从容问讲求
汉中城楼【二首】
解带缓幽忧登城复上楼断烟横沔水孤鹜入洋州浩荡成遥望凄凉起暮愁山中自有桂何事此淹留
其二
藓径踏层斑高林古木间鴈随平楚远云共太虚闲晚霭昏斜谷晴阳露斗山将身就清旷名路尔何顔
凝云榭晚兴
晚策倚危榭羣峯天际横云隂下斜谷雨势落襃城远渡孤烟起前村夕照明遥怀寄新月又见一棱生
山堂偶书
几日无公事山堂兴颇清和诗防积压丸药趂晴明斸石新棱出浇蔬晚甲生此皆忙外得低首笑尘缨
清阁
治庭区纭纷斋阁简应接身闲憙枕簟虑静厌图牒孤芳媚深丛幽哢出密叶物理兹领会真境知可蹑
静庵
问此初谁筑经营羡尔能依深还巨木就?覆高藤坐与境同寂来无人可憎一床黄卧具茂灌本如僧
忘忧堂
磴道循城近垣墙占地幽轩窗谁指画砚席我优游不许簿书到恐为图史羞此心元自适何处欲忘忧
夏日官?
省事公多暇虚心景更长舍书无可乐就枕不能忘短葛沾肌薄寒泉沃肺凉何当逢靖节相与话羲皇
寄成都赵资政
才承宠诏联公鼎便谒除书别帝阍万口一词歌盛德四年三度福遐藩已为魁垒无双士更入摩诃不二门应笑临卭病痟客最先参见在江原
晴步西园
急雨正新霁林端明晚霞松亭临旷絶竹迳入欹斜花落留深草泉生上浅沙稚圭贫亦乐一部奏池蛙
金影轩
开轩俯清溪正在修篁内霜筠抱冰节爽气常四会主人厌俗客日与此君对月上寒影来满襟摇琐碎
忽忆故园修竹因作此诗
故园修竹遶东溪占水侵沙一万枝我走宦途休未得此君应是怪归迟
寄景孺提刑时按武兴
夹栏虚栈武兴西使骑翩翩晚夕驰想过飞仙须下马此中佳景入吟诗
子骏游沙溪洞
闻有沙溪洞公将柅使轮还如探禹穴应见避秦人石繖形容古琳房气象春若逢丹辇客问取虎文巾
送郭荣叔秀才应武举
爱君才辩吐如倾圆直横斜善讲兵休弄向时闲笔砚破蛮征虏是功名
乞画鴈寄泾州毋使君
寒影乱翻秦岭月晚行高处陇山云回中有客能传鴈异日从公乞一羣
兴元府园亭杂咏
甚美堂
潭潭栋宇盛窅窅轩窻辟高深与地称可大张宴席府事如少休兹焉会佳客
武陵轩
水从前嵓来转入後溪去中间载酒下各到客前住醉後皆怳然再来无覔处
緑景亭
竹间有幽亭所宜惟暑饮层隂隔炎日四坐障绿锦过午不可留单絺觉微凛
激湍亭
高轮转深渊下泻石蟾口临之设轩槛清絶更无有爱此山中来应须坐良久
凝云榭
朝云南山吐暮云北山翕来往高榭中留者颇堆积坐客如久之去须襟袖湿
照筠坛
积土削为坛险然在深竹中惟一诗石独坐拥寒玉勿谓人少知此境不容俗
桂石堂
尝闻阳朔山万尺从地起孤峯立庭下此石无乃似爱尔常独来一日须三四
四照亭
峦岭附梁山汀洲随汉水秋容上屏障左右二百里此景谁能论残霞独凭几
垂萝迳
长萝托高株晻暧蔽烟雾垂蔓已百尺更引欲何处愿少放余条恐伤君所附
盘云坞
几曲上层城盘盘次文石爱之有佳趣不倦纡晚策禽虫应见疑日遇此狂客
北轩
天上之贵神所居皆在北有轩正相望慢恐取隂劾余常过则趋不敢兹少息
棊轩
北城云最高上复有乔木埀萝密如帐中乃营小屋时引方外人百忧销一局
山堂
何以山名堂层石作崖巘余本嵓穴士每往不欲返公吏呈俗书还来愧冠冕
静庵
知动以为幻旣知即非静名庵以静者无乃自起争为语庵中人勿以静为病
丹渊集卷十四

[book_title]卷十五
钦定四库全书
丹渊集卷十五　　　　　　宋　文同　撰诗六十三首
将赴洋州书东谷旧隐
晚客无一来独步入东谷园林已成就此景颇不俗落落岩畔松修修涧边竹爽气逼襟袖清如新出浴寒泉激乱石磊磊漱琼玉荒溪渍余润满地苔藓绿珍禽静相倚毛羽华且缛高下相和鸣不去若驯伏幽花杂红紫点滴乱盈目坐久微风来时闻散余馥往年读书处宛尔旧茅屋虽然小破坏修整可数木开门拂轩窗无限起蝙蝠纵横列虫网不免自扫扑壁间细书字多是亲写录当时苦谋身如此用意毒於今三十年才抵羊髀熟一从入仕路行步每踖踧所畏惟简书其甘者藜菽中间何大幸致身在天禄无状陪俊游俛首常自恧连章乞外补得郡悉乡曲虽名二千石敢自辞碌碌朝廷设新法布作天下福或虑多诟玩训戒稍严肃刺史当是时能不为驱督行之以中道勉副议者欲刻薄素所憎忍复用刑狱进身岂不愿实惧有隂戮昨从汉中归於此度炎燠亲朋日相会分义愈敦笃便欲从之游投簪解朝服退自数年计伏腊殊未足还当武康去就养若鸡鹜贫虽士之常於我何廹蹙箪瓢若自具尚可继前躅奈何食口衆不比回也独东方千余骑导从催我速行复登长途貌展心甚缩渊明岂俗士幸此有松菊
崔觐诗大【中时人】
崔觐者高士梁州城固人读书不求官但与耕稼亲夫妇旣已老左右无子孙一日召奴婢尽以田宅均俾之各为业不用来相闻遂去隐南山杂迹麋鹿羣约曰或过汝所给为我陈有时携其妻来至诸人门乃与具酒食啸咏相欢欣山南郑余庆辟之为参军见趣使就职漫不知吏文已复许谢事但谓长者云补阙王直方本觐之比邻文宗时上书召见蒙咨询荐觐有高行用可追至淳诏授起居郎襃斜走蒲轮辞疾不肯至高风槩秋旻我昨过其县徘徊想芳尘访问诸故老寂无祠与坟斯人久不竞薄夫何由敦此县汉唐时诸公扬清芬刻诗子坚庙来者期不冺
寄题阆州开元寺泽师竹轩
泽师种竹三十年竹成满院生緑烟苍龙子孙太繁盛分领眷属来渭川藏风蓄雨?殿壁不敢辄近寒森然香飞常入佛座上叶落不到经窻前芟除扫掠净如洗栏外不许行狂鞭泽师瘦健如老鹤坏衲几尺披左肩手持数珠读梵筴状貌兀若塐与镌朝旋暮绕在其下不肯出院求斋钱古人亦有爱竹者岂得似师心意专我亦平生苦如此兼解畧把笔墨传逢师正谓同所好但恨尚有区中缘何时相对月明下坐彻清影谈幽禅寄题密州苏学士快哉亭太史云此城之西北送客处也
出城送客客未来主人到此先徘徊地临潍水极清旷每为送客双眼开客来旣坐歌管作红袖劝酒无停盃主人自醒客已醉门外落日骊驹催揖客上马退岸帻未忍便拥千骑回满襟高兴属轩槛野阔风长眞快哉
独游
孤亭入隂森竹迳北松坞高林动清吹犹滴前夕雨解衣此危坐左右一不许性本不奈杂况复兹寡侣孤怀托寥旷世虑絶参伍幽花为谁笑独鸟只自语身闲得天全一息了万古忽往而忽来其谁知踽踽
夏日湖亭试笔
亭台清凉水竹净爱此来避蚊与蝇莲花窥人类楚女野鸟弹舌如胡僧旋来开卷坐松?却把钓竿沿石棱二年何幸尔足乐慙报上恩无所能
杨山人草堂
九陇山人文父後心闲身健两谁如玉函经外传奇诀画戟门前创隐居入鼎灵丹黄似橘隔墙凡境臭如帤何时再到高柟下倚徧清隂听道书
咏鳬
双双纹羽弄清漪全得天眞似尔稀万顷沧波供口腹一梁寒日晒毛衣雨归别岛呕唲语风度前滩翕呷飞好向中流最深处等闲休要上渔矶
弄珠亭春望
岸柳舞毵毵春醲物象酣烟云分极浦舟楫聚回潭上水鱼千万眠沙鴈两三遥怀无可奈长是寄城南
新晴望北山
西风吹北山晚日晒新雨岚光发岩岫草木纷可数翠壁倚万丈白云横一缕待访飡霞人斯游欲谁与
城南江馆
汉江之北涯轩宇颇高爽西南正空阔时此托遐想谁家有竹石更可悦新赏待学袁愍孙乘兴欲直往
属疾梧轩
高梧覆新叶满院发华滋白日一何永清隂闲自移暖虫垂到地晴鸟语多时病肘倚枯几泊然忘所思
北园避热
缭绕度回塘纡余转短墙引筇聊散诞入竹得清凉正午禽虫净初晴果木香移床就高处更欲解衣裳
施公潭
盘岩复转溪磴道入云微断巘双屏立垂泉一剑飞浮空交彩翠溅远乱珠玑啼穴饥鼯出翘滩宿鹭归寒光清彻骨晚气润沾衣东谷牛羊下摇鞭去夕晖
罢郡
自问尔何事端然信方策本是鉏犁人强为簪组客何尝补万分徒自劳七尺还如裴昭明罢郡归无宅
送文铸师游襄阳鹿门
师今鹿门去正此冒炎曦野店乞晨馔乱山吟古诗问程行几日览景立多时我有怀贤意凭看堕泪碑
夏日南园
隂隂乔木下翠影若云浮满地紫桑椹数枝黄栗留迎风湖上去避日竹间游定作今宵雨绕墙啼晓鸠
北楼晚晴望秦岭
秦岭巉巉列万峯晚岚浑欲滴晴空如何学得崔重易吟啸终南明月中
柳枝
墙宇周回院落深日光风色净隂隂柔条一似孙荆玉帖地反腰衔宝簪
送王存之
野水冰生薄似绵短亭梅发大於钱想君归到江阳日欲话今时已去年
放言
裨海之外旣尔知自问何苦安喧卑胡不往见蒙毂士看卷龟殻食蛤蜊
寄褒城宰
灧灧清波泻石门茂林高巘夹烟昏何当画舫载明月共醉江心白玉盆【物五斗诗润滑可爱故云江中有大白石穴殻然如盆可撼】
赠竹【篔簹谷】
我昔初来见尔时秃稍挛叶病?褷遮根护笋今成立好在清风十万枝
竹答
我实仙陂百世孙二年生长感君恩近闻官满将归去更望临时莫洗园
守居园池杂题【三十首】
湖桥
飞桥架横湖偃若长虹卧自问一日中往来凡几过
横湖
长湖直东西漾漾承守寝一望见荷花天机织云锦
书轩
清泉绕庭除緑筱映轩槛坐此何可为惟宜弄鈆椠
冰池
日暮池已冰翩翩下鳬鹜不怕池中寒便於冰上宿
竹坞
文石间苍苔相引入深坞莫撼青琅玕有时露如雨
菡萏轩
朝阳媚秋漪菡萏隔深竹谁开翠锦障无限点银烛
荼蘼洞
柔条缀繁英拥架若深洞是处欲清香凭风为持送
篔簹谷
千舆翠羽盖万骑绿沈枪定有葛陂种不知何处藏
金橙迳
金橙实佳果不为土人重上苑闻未多谁能为移种
荻浦
枯荻饶霜风暮寒声索索每见有微禽投之宿如客
蓼屿
孤屿红蓼深清波照寒影时冇双鹭鸶飞来作佳景
望云楼
巴山楼之东秦岭楼之北楼上卷帘时满楼云一色
待月台
城端筑层台木杪转深路常此候明月上到天心去
二乐榭
?山孰云静汉水亦非动二见因妄生仁智何常用
天汉台
北岸亭馆衆最先登此台台高望羣峰万里云崔嵬
吏隐亭
竹篱如鸡栖茅屋类蜗殻静几默如禅往来人不觉
霜筠亭
危亭入幽深正在修篁里坐久寒逼人暂来须索起
灙泉亭
迳源分灙水衮衮出亭下横湖能许深日夜见倾泻
无言亭
谁此设孏床颇称我衰惰公事凡少休须来默然坐
露香亭
宿露蒙晓花婀娜清香发随风入怀袖累日不消歇
涵虚亭
石磴抱城回入竹见虚槛前望佳景多倚筇聊此暂
溪光亭
横湖决余波??泻寒溜日影上高林清光动牕牖
过溪亭
小彴过清溪有亭才四柱地僻少人行翩翩下鸥鹭
禊亭
悬流效曲水上已娱嘉宾饮罢已陈迹那复山隂人
南园
农桑乘晓日凌乱如碧油紫椹熟未熟但闻黄栗留
北园
春风有多少尽入使君家当与郡人乐满园桃李花
寒芦港
落月照冰湖晓气何太爽两岸雪烟昏鳬鸥出深港
野人庐
萧条野人庐篱巷杂蓬苇每一过衡门归心为之起
披锦亭
繁红层若云密緑叠如浪青帝下寻春满园开步障
此君庵
丛筠裹圜櫩净影碧如水谁识爱君心过桥先到此
湖上衆禽尽以俗呼为题【六首】
淘河
羣鱼见新晴万鬛戏清泚忽尔下淘河惊回入水底
连点七
翩翩彼珍禽金羽耀寒日飞落滩上冰对人连点七
拖白练
盘石坐深林不欲人求见隔岸谁品弦数声拖白练
泥滑滑
春日正晴明满园花盛发劝尔竹木鸡莫啼泥滑滑
提葫芦
花开已堪摘酒熟正好沽山禽会人意劝我提葫芦
咏莲
全红开似镜半緑卷如盃谁为回风力清香满面来
题友人书斋新壁
彩槴纵横设雕厨次第开须防何法盛直入此中来
张净琬
骠骑极豪侈後房多艳姬可怜张净琬不识半酣时
待雪
向晚欲雪天气隂木叶乱飞杂归禽城头徙倚待飘洒东北万里皆云林
丹渊集卷十五

[book_title]卷十六
钦定四库全书
丹渊集卷十六　　　　　　宋　文同　撰诗四十七首
送提刑司勳
同昔分符守兴元公始杖节来武信因而出入在门下未有三日不亲近台移希疎狱谳少凛凛清风满墙仞乘闲每许陪後乘好寺名园遍游尽惟携茶具赏幽絶新胯珍团曾不吝或因议事阅书画止用小肴并浅醖清欢雅兴自无厌妓乐喧烦谁愿进开张胷怀脱覊检顔色何尝形喜愠使威歛霁官况乐瞥过二年如一瞬後同先满去涪上数月复来为属郡再将厚?蒙旧物掩蔽不才寛责问同常自念性偏僻凡取交游最精慎虽然衆中事泛爱仁者与亲余不认生平所得无几人旣已得之心自信公家兄弟何磊落一一光华如美瑾顾同质状似顽石辄簉其间袭温润令昆强季没已久公独康庄驰驵骏朝廷要人办繁剧昨下诏书催入觐连城衆口惜公去不问鲵鲐与髫齓烟开汉沔晓光薄雪下褒斜寒力峻嗟同不得送行斾回视腰间绾双印灙城西北有危楼徒望高鸿寄长韵
翡翠
清晨有珍禽翩翩下鱼梁其形不盈握毛羽鲜且光天人裁碧霞为尔缝衣裳晶荧炫我目非世之青黄爱之坐良久常恐瞥尔翔忽然投清漪得食如针鋩如是者三四厌饫已一肮旣饱且自嬉飜身度回塘飞鸣逐佳匹相和音琅琅是时鳬与鴈狼藉岛屿旁满腹酿腥秽纷纷晒晴阳鶖鶬最麤恶觜大脚胫长入水捕虵鱓淤泥亦衔将想其见尔时一啄亦尔伤其心肯谓尔被体凝华章劝尔愼所止好丑难同乡清溪多纤鳞亦足充尔肠江海深且阔所获未可量尔当事澡刷帝囿参鸾凰
平阿马上依韵和图南已下共五首
江山相引转平臯满马诗情拥敝袍鸣鹤不知谁使怨飞鸢何谓尔能高嵓头乱木森如戟涧下繁云涌似涛才到邮亭便沈思向来佳景待吾曹
过朝天岭
双壁相参万木深马前猿鸟亦难寻云容杳杳断鸿意风色萧萧行客心山若画屏随峡势水如衣带转岩隂生平来往成何事且倚鈎栏拥鼻吟
晩泊金牛
一襟初觉晚霜清短鞚垂头任马行斜日歛回疎木影急风收断落泉声望穷好景番番别题徧新诗阕阕精终是敎人夫潘令许多才调赋西征
金牛相别呈诚之
出门相与望横参露浥幧头冷逼簪驿在金堆随涧远路经铜冶入烟深过桥住马应回首上岭闻猿想动心胜事莫过文酒乐此时销得各沉吟
大桃途次见菊
英英寒菊犯清霜来伴山中草木黄不趂盛时随衆卉自甘深处作孤芳其他烂漫非真色惟此氤氲是正香却念白衣谁送酒满篱高兴忆吾乡
弄珠亭下柳
江柳早春前蒙蒙弄紫烟未容长作带已见乱飞绵远外分晴岛深中泊暮舡惟应汉水色奈尔一年年
弄珠亭春日闲望
弄珠亭上客来想弄珠人野草迷晴岸垂杨暗晚津天涯覉旅地村落寂寥春何处皤然叟扁舟下钓纶
寄子骏运使【时按西乡】
西乡巴岭下嶮道入孱顔使骑到荒驿野禽啼乱山问民青霭里访古白云间几日南城路新诗满轴还
寄景孺提刑
江由嵓嶮地万木与云齐弭节山中宿思归夜半啼麝香沾野草虎迹滑春泥到此须凭酒何人手可携
公馆
公馆昼沈沈烟云晚作隂琴轩氷沼净书阁火炉深默坐自有得闲行谁可寻还应上高阁看雪一千岑
衰晚
衰晚得洋川劳生只自怜文移供尽日心力付流年咄咄空书字便便声昼眠其如昏嫁在了即赋归田
欲雪
山城蔽层隂晚照空外灭天低云气暖此意欲作雪归鵶烟惨澹断鴈风萧屑樽酒聊自持同谁感时节
晴山
东北横群峰新过夜来雨扶空立屏障浩翠小万古岂无短齿屐携手谁我侣欲往殊未能【阙】
临汉亭
危亭俯絶岸汉水望天表遥源泻金穴高浪灌朱鸟纡余转荆楚万里合浩渺谁知嶓?下悸然如带小
雪中三章寄景孺提刑
城头高榭陟嶙峋坐看江郊洒玉尘恨不同来对清絶拟将佳景待何人
晚雪湖上寄景孺
朔风吹雪满横湖衆鸟归栖日欲晡独坐水轩人不到满林如挂暝禽图【暝禽图景孺所藏之奇尽也】
斋宫
玉龙喷雾碧霏霏钿枕珠衾照百枝自与侍书人一处此中全不管岷之
咏柳【二首】
风外挂帘夸輭甚雨中盘砌奈长何一般草木缘何事听唱骊驹尔最多
其二
绿蛾缘条立春後金蛹抱花寒食前行人折罢自欲去更?长梢留客鞭
郡斋水阁闲书【六言】
湖上
湖上双禽泛泛桥边细柳垂垂日午亭中无事使君来此吟诗
独坐
不报门前宾客已收案上文书独坐水边林下宛如故里闲居
湖桥
湖桥北颊花坞水阁西头竹村霏霏薄雾红暖漠漠轻烟翠昏
推琴
点点新萍帖水蒙蒙乱絮萦风尽日推琴默坐有人池上亭中
静观
十许文鱼弄水一双花鸭眠沙静观只恐惊去无语凭栏日斜
亭馆
亭馆翛翛度日园林寂寂经春且遮新笋夸客莫扫残花闷人
流水
四首秦僧絶论一篇楚客离骚读罢却弹流水先生此兴尤高
报国
报国无忘竭节居官勿用论功莫问咥咥趋乐不烦咄咄书空
闻道
闻道幸非曲士读书甘作陈人为文自怪逆俗好画谁知入神
相如
相如何必称病靖节奚须去官就下其谁不许如愚是处皆安
彭泽
彭泽先生未去武陵太守常贫上官幸且容已下鬼休来笑人
凭几
列传日逢佳士羣书时得微言自对古人凭几不烦俗客登门
衰後
衰後常亲药饵忧来颇忆林泉身坐谢庄小阁心游沈约东田
自悟
自悟空王理胜因知辩士辞穷但了一忘六解休论四异三同
鹭鸾
避雨竹间点点迎风柳下翻翻静依寒蓼如画独立晴沙可怜
莲子
绿实塡房未满黄茸绕殻方开为问因谁劝酒一时齐侧金盃
采莲
岸帻客来桥上溅裙人在湖中桂楫兰桡甚处莲花荷叶无穷
翡翠
见诸长喙须避得少纤鳞便飞为报休来近岸有人爱汝毛衣
朱槿
含露方矜杳袅摇风旋见离披湖上先生笑汝朝开暮落何为
青鹳
常恶静时鳬鹜不惊饱处鰕鱼与吾闲正相似问尔乐复何如
车轩
平湖静处朱阁垂柳深中尽桥隐几香烟露湿投竿衣带风飃
偶书
犊去食苖莫问乌来攫肉休知物须以信相感事忌於心有为
北岸
曲榭红蕖影上圆庵绿筱隂中门外何人会画故来写作屏风
自咏
看画亭中默坐吟诗岸上微行人谓偷闲太守自呼窃禄先生
再赠鹭鸶
颈若琼鈎浅曲骰如碧管深翘湖上水禽无数其谁似汝风标
闲书
逐出堪羞子溥归来可重渊明试问七松处士何如五柳先生
丹渊集卷十六

[book_title]卷十七
<集部,别集类,北宋建隆至靖康,丹渊集>
钦定四库全书
丹渊集卷十七　　　　　　宋　文同　撰诗五十二首
往年寄子平
往年记得归在京日日访子来西城虽然对坐两寂寞亦有大笑时相轰顾子心力苦未老犹弄故态如狂生书窗画壁恣掀倒脱帽褫带随纵横諠詉歌诗嘂文字荡突不管邻人惊更呼老卒立台下使抱短箫吹月明清欢居此仅数月夜夜放去常三更别来七年在乡里已忝三度移双旌今兹惛惛意思倦加以跕跕疾病婴每思此乐一絶後更不逢人如夜行
赠日新禅师
嶣嶤祝融峯?窱懒瓒岩师也西南人尝居彼巉巉十年不下山烟云烂衣衫借问尔何为法味见愈馋妄萌将轧然即以慧刃芟既久辟门户不须更封缄龙神护水缾鬼物扶经函叠足坐苍石放身依古杉一日望剑门归心瞥如帆过我画戟前清晨投短衔欣然揖师坐未语已不凡再勘自不破谁敢分酸咸大朴本无痕巧者强削劖师如捉龟拂定不空諵諵
送窦佥判同年
冰霜满清汉此地送君归天涯作远别怀抱殊依依短亭临灙水杨柳长条稀道傍有寒梅幽香扑人衣折以持赠君爱之含春晖酒罢不可留晩鸿随马飞
拙诗六韵奉寄兴州分判诚之蒲兄
武兴山水郡左右有佳处仙岩蝉两殻【何贾二真人】佛宇玉一柱神坑孕金砾【宜口金穴】灵窦泄琼乳【郑都县泉】乳柱石窟寺不辨文字古【郙阁汉铭】主人好事者乃我诗酒侣安得陪後乘放荡此历覩
依韵和蒲诚之春日即事
轻烟漠漠雨斜斜无事常敎放两衙问客江边求好石倩人山里覔奇花新蔬宛宛生晴圃浅溜涓涓出暖沙入夏盃盘须准备绕畦亲灌邵平瓜
和提刑子功喜雨
时雨已可喜况当春发生入地如流膏浸灌万物萌真宰每自惜才洒复却晴常时稍沾湿庶彚亦已荣昨宵忽盛下栏宇翻瓶罂高原与庳陆旦可一尺盈寻观太阳起红光吐峥嵘万里洗氛浊四顾苍烟平羣农悉就野上下罗晨耕父老荷锄锸林间笑相迎尽言此美泽天意恤下甿麻麦固已足预见禾黍成且幸赋输办敢望求他赢次第还与官口腹甘别营愿常获丰稔自觉所取轻言罢乃散去沟壠纷纵横使者有职事其喜谁与并高斋听淙淙不寐达五更岂不省文移赖此一夕倾天明作浩歌满纸编和声
谢夏文州寄金线狨
天地生奇兽朝廷宠近臣覆鞍须用此投网为何人梨栗恩虽厚云山梦想频烦君远相惠时为一沾巾
依韵和子骏雪山图
一白溪山六
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:14-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>