<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二【附录】,节孝集全文在线阅读,节孝集全文在线下载,大玄古籍书库">
<meta name="description" content="宋代诗文别集。30卷;附有语录1卷,事实1卷。徐积著。《直斋书录解题》著录此书为20卷,而《宋史·艺文志》载有《徐积集》30卷。《四库全书总目》谓此书“旧本首载《事实》一卷,后附《语录》一卷,景定甲子淮安州学教授翁蒙正合编刊行。明嘉靖间淮安兵备副使刘祐又依据翁蒙正本重刊。”本集第1至14卷为古诗,第15至26卷为律诗,第27卷为古律诗(均系挽词),第28至30卷为各体杂文。其文奇谲恣肆、不主故常,正如《直斋书录解题》所引,“东坡谓其诗文怪而放,如玉川子。”《四库全书总目》谓:“今观其集往往纵逸自如,不可绳">
<title>节孝集_徐积_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">节孝集</span> <br/>
          作者： <span class="inputVal" id="bkauthor">徐积</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]114469</span> <br/>
          说明： <span class="inputVal" id="bkdec">宋代诗文别集。30卷;附有语录1卷,事实1卷。徐积著。《直斋书录解题》著录此书为20卷,而《宋史·艺文志》载有《徐积集》30卷。《四库全书总目》谓此书“旧本首载《事实》一卷,后附《语录》一卷,景定甲子淮安州学教授翁蒙正合编刊行。明嘉靖间淮安兵备副使刘祐又依据翁蒙正本重刊。”本集第1至14卷为古诗,第15至26卷为律诗,第27卷为古律诗(均系挽词),第28至30卷为各体杂文。其文奇谲恣肆、不主故常,正如《直斋书录解题》所引,“东坡谓其诗文怪而放,如玉川子。”《四库全书总目》谓:“今观其集往往纵逸自如,不可绳之以格律,轼所论者诚然。然其文虽雅俗兼陈、利钝互见,颇有似于卢仝,而大致醇正,依经立训,不失为儒者之言,则非仝之所及也。”本集传世版本有元刻明补本,明嘉靖四十四年(1565)刘祐刻本,清康熙三十五年(1696)山阳丘迈刻本,清康熙六十年锡山王邦采刻本。各本都是文集30卷,附语录1卷、事实1卷;元刻明补本另附有《本朝名臣言行录》1卷,《皇朝东都事略卓行传序》1卷,《诸君子帖》1卷。</span> <br/>
          封面： <span class="inputVal" id="bkimg">Z_19299.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]节孝集
[book_author]徐积
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]114469
[book_dec]宋代诗文别集。30卷;附有语录1卷,事实1卷。徐积著。《直斋书录解题》著录此书为20卷,而《宋史·艺文志》载有《徐积集》30卷。《四库全书总目》谓此书“旧本首载《事实》一卷,后附《语录》一卷,景定甲子淮安州学教授翁蒙正合编刊行。明嘉靖间淮安兵备副使刘祐又依据翁蒙正本重刊。”本集第1至14卷为古诗,第15至26卷为律诗,第27卷为古律诗(均系挽词),第28至30卷为各体杂文。其文奇谲恣肆、不主故常,正如《直斋书录解题》所引,“东坡谓其诗文怪而放,如玉川子。”《四库全书总目》谓:“今观其集往往纵逸自如,不可绳之以格律,轼所论者诚然。然其文虽雅俗兼陈、利钝互见,颇有似于卢仝,而大致醇正,依经立训,不失为儒者之言,则非仝之所及也。”本集传世版本有元刻明补本,明嘉靖四十四年(1565)刘祐刻本,清康熙三十五年(1696)山阳丘迈刻本,清康熙六十年锡山王邦采刻本。各本都是文集30卷,附语录1卷、事实1卷;元刻明补本另附有《本朝名臣言行录》1卷,《皇朝东都事略卓行传序》1卷,《诸君子帖》1卷。
[book_img]Z_19299.jpg


[book_title]提要
钦定四库全书　　　　　集部三
节孝集　　　　　　　　别集类二【宋】
提要
【臣】等谨按节孝集三十卷宋徐积撰积有节孝语録已着録积少力学受业於胡瑗之门渊源笃实其事母以纯孝积立身亦坚苦卓絶盖古所谓独行之士然其文乃奇谲恣肆不主故常故陈振孙书録解题引苏轼之言称其诗文怪而放如玉川子今观其集往往纵逸自如不可绳以格律轼所论者诚然然其文虽雅俗兼陈利钝互见颇有似于卢仝而大致醇正依经立训不失为儒者之言则非仝之所及也惟其复河说一篇欲求九河故道而穿之不究地形不明水势未免失於迂僻史称其双耳瞶甚画地为字乃始通语终日面壁坐不与人接而四方事无不周知其详殆不然欤旧本首载事实一卷後附语録一卷景定甲子淮安州学教授翁蒙正合编刋行明嘉靖间淮安兵备副使刘佑又因翁本重刋今语録巳别本孤行不更复载惟附録其事实一卷备考核焉乾隆四十五年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
节孝集卷一　　　　　　　宋　徐积　撰古诗十首
忠烈诗【并序】
皇佑四年山阳赵公以赞善大夫守晋康未逾厥月侬智高起於广源遂及邕州贼乘其鋭势如飘风突至晋康乘城而鬭公率羸师数百身为扞蔽手杀数十人又射其一骁帅应弦俱倒贼势虽沮而其徒大至尽鋭攻之於是军吏辈请公避贼公曰全家吃着是国家?於是三百羸师人人争奋血战而後死卒无一人亡者其赤心义烈贯通白日遂令此曹舍生取义此君子所以为公泣也盖历代之祸奸臣贼子所以得遂其恶者以肉食焉者避其难也如令不避其难何奸之不可除何乱之不可平耶如此则王莽之徒不得簒其国王俭之徒不得卖其君安有世为其臣世食其禄并其国而卖之者乎至如禇彦囬辈是肉食而避其难者也闻公之言其亦自讪於地下矣问者曰公之死节其义则然然而何益於败答曰守义死节不论成败计成败而後为之者是庸衆人之事也且智高本谋出人不意而攻其所不备也如使兵无留行直指番禺则其城危矣番禺所以得纾少日以修备御者以康州力战与贼相持故也则广州不陷者康州之力也何谓无益问者又曰假使旷日持久能为睢阳之事乎答曰凡全城者所以全人也使人相食鱼肉其民此康州之所不为也然则为之柰何曰必不得已北面再拜以谢朝廷伏剑自杀以谢百姓此康州之所能为之矣嗟乎使康州而无死何义之不立何忠烈之不可为耶故为忠烈诗云
在昔皇佑蛮党交构聚为伏枭起为攫兽出人不意其锋甚鋭州无敌州城无守备所在奔亡贼势益张横身扞蔽爰有晋康羸兵数百摧坚沮敌殊死血战气吞逆贼按劒一呼眦裂吻拆凶焰方炽公方虎视人方忧死饱食鼾睡勇如项籍哀歌恻恻为虞姬泣康州不然忘其妻息猛如敖曹强梁粗豪伏藏于桥康州不然坐叱凶妖李陵壮夫终降匈奴老母何辜顔鲁虽贤所守不坚大节不全奇哉康州其勇絶类以义配勇其本在内不动如山不倾如地何物可摇何兵可制如令不死社稷所恃如令复生可备宿卫佩刀骖乘执戟殿陛用之朝廷朝廷之纲使当一面胜於金汤无疆无界人迹鬼方知有斯人中国之光若斯人者决不狥利肝胆可沥头璧可碎生乎由是死乎由是生亦可贵死亦可贵死而有子时方三岁死中得活此乃天意使世其家世为忠义子子孙孙永不失坠我为此诗激励万世
和杨掾月蚀篇【幷序】
杨子常掾为月蚀篇示予辞义甚伟某不敢虚辱其贶廼吟哦而和之诗曰彼月而食则维其常春秋月食不书其非大变也可知矣形而为诗歌若无不可者遂卒赋之云尔
元丰之元岁戊午斗柄斜指西南维月行赤道日南陆营丘分野星虚危昨夕既望复今夕盛若不损盈不亏安知变起在顷刻突如有物侵其肌其始色变甚苍黄须臾赤黑相合离良久烟焰极薰燎一团白玉烧为灰黄琮苍璧不可辨枯株死兎将安归孰乌其吻吞巨皿孰丹其汗流墨池如食非食始为薄有物无物不可知虾蟇何物敢张口麒麟何故敢争鬭是何星曜敢侵犯自是其形不可久君不见对月数眉毛须臾引臂不见手嗟吁天上之神物乃有如此事所蔽至甚不可解凶而家室亡而身不然借使幸而免後世讥笑遭恶名君不见汉朝贾生文有余其心大勇其才踈当时如必用其术纷纷不免危其躯鼂错堂堂蔽於刻公孙规规蔽於谀谷永之才蔽权势有若鹰犬供指呼霍光虽贤亦有蔽何不早去显与冯子都刘歆致位为国师岂若扬雄久以为大夫蔽於太高李膺辈蔽於巳甚陈蕃徒窦武不断蔽可痛柬之不忍蔽可吁王允所蔽在无权荀彧所蔽不早图张禹之蔽入於佞王衍之蔽失之虚牛李虽奇蔽朋党机云虽俊蔽附趋王导蔽怨杀周顗遂良蔽诬杀刘洎崔浩蔽强杀其身所蔽若此甚可畏我爱安世真朴忠匿名远世归至公有私见求坚不许以私求谢絶不通诸葛武侯为将相心迹皎然无所枉有罪至亲而必诛有功虽雠而必赏谢安知壻王国宝不以身蔽能辨早人心自是悦而服不顾四肢与肝脑苻坚之师号百万一战而北若摧槁我吟此篇不足録却忆唐衢忠义哭古人今人何择焉大抵人心蔽多慾月之所蔽惟须臾须臾蔽去明如初人之所蔽何太甚至於终身不悟不可除月乎月乎明哉明哉善去其蔽何速之如君子法之所以改过贤者法之所以知非勇决之徒所以奋发感慨之徒所以嘘欷我虽老且病龊龊无所为犹能对月吟歌诗安得慷慨之士如桓伊把笛为予吹
大河上天章公顾子敦
万物皆有性顺其性为大顺之则无变反之则有害禹之治河也浚川而掘地水行乎地中其性安而遂因地为之防犹恐不足制故附之山足使循山而行山不可必得或原阜丘陵水行乎两间既固而既寜及将近下流山远而地平渠裂为二道河分为九形虽暴不得怒虽盛不得盈所以顺而制归之於沧溟後代蒙其业历世六七十凡千有余年而无所决溢国君与世主岂皆尽有德盖繇河未徙一皆循禹迹河道既一徙下涉乎战国水行平地上廼堤防堙塞其时两堤间实容五十里水既有游息堤无所啮毁後世廹而坏河役始烦促伐尽魏国薪下尽淇园竹羣官皆负薪天子自临督其牲用白马其璧用白玉歌辞剧辛酸姑不至号哭瓠子口虽塞宣房宫虽筑其後复北决分为屯氏河遂不复堤塞塞亦无如何两河既分流害少而利多久之屯氏絶遂独任一渠凡再决再塞用延世之徒有天时人事可图不可图有幸与不幸数说不可诬其後复大决大坏其田庐灌三十一县言事者纷如将欲塞之耶凡役百万夫费累百巨万亦未知何如如此是重困是重民叹吁言事者不巳亦不复塞诸李寻解光辈其言不至迂遂任水所之渠道自割除当时募水工无一人应书学虽有专攻术亦有穷欤诸所说河者桓谭实主之但聚而为书实无以处之班孟坚作志亦无所出取事有甚难者虽知无所补今之为河堤与汉无甚殊远者无数里近无百步余两堤束其势如缚吞舟鱼适足激其怒使之逃囚拘又水性隐伏有容而必居浸淫而灌注日往而月俱埽材有腐败土壤有浮虚水进而不止正如人病躯病巳在骨髓医方治皮肤下不漏足胫上?为背疽或水如雷声或埽如人喘或决如山倾或去如席卷如蛟龙引阵如虎豹逃圈如地户开辟如谁何生变如神物主之不可得而辨嗟乎有如此堤防岂能禁盖缘平地上失水之本性而又无二渠分九河所任以九合为一所以如此甚今之为邑居多在古堤内以诸埽凖之高於屋数倍以水面凖之亦高数尺外诸埽正如城而土有轻脆民正如鱼鼈处破湟畎浍被溺者常事不溺者幸大又河水重浊淀淤日以积又夏秋霖雨诸水凑以入故有必决势不决者盖鲜或决彼决此或决近决远或决不可塞或塞而复决或决於旦暮或决於岁月或新埽苟完或旧埽溃裂譬如千万钧用一绳持挈必有时而败必有处而絶而自决大吴凡害几郡县河既北浸边诸塘皆受患强敌与逸马孰为之隔限今虽甚盛时亦防不虞变所以议论者复故道为便故道虽已高可复亦可为但恐既复後其变不可知我兵学虽陋公兵学虽奇我说兵之难公亦莫我违河事异於兵其难堪歔欷智有不可及力有不可施汲黯非不伟所塞辄复隳王遵无奈何誓死而执圭若与唐衢说号哭垂涕洟未说穿故道未说治故堤且说塞河口所费不可推诸所调发者委积与山齐卷埽者如云进埽者如飞下埽名入川其势忧流移上埽名争高少动即势危万人梯急赴两大皷急椎作号声号令用转光指麾其救护危急争须臾毫厘又闻被灾郡数路方荐饥官私无畜聚民力俱困疲朝廷谋已劳两宫食不怡生民仰首望使者忘寝饥为之奈何乎勿计速与迟事虽有坚定议论在所持如一身数疾必以先後医假如移所费用以业贫民偿其所亡失救其所苦辛或贷其田租或享其终身独孤有常饩使同室相亲露屍与暴骸收歛归诸坟精选强明吏处之使平均乡官与胥徒欺者以重论如此庶几乎可无愁怨人下酬更生望上慰再造仁然而论议者至今犹纷纷或复其故道或因其自然公如决於一勿使衆议牵在已者有义在命者以天而况行职分而况本诚忱圣朝无不察知子之赤心嗟余何为者草莽且贱微与公本无素一见即弗遗以伯兄处我以古人相期小设犹致说大事寜无辞年且六十一未作沟中屍常恐公礼义如投诸污泥岂欲为迂阔不得已为诗沥吾之肝胆但恐同儿嬉又恐误公事公千万慎思如将从近功即深图便宜如必谋久利唯古人是希是询而是度是访而是咨或博物君子或宿儒老师或滨河野叟或市井年耆或愚直夫妇所言无蔽欺或老胥退兵耳闻而目窥或世为水学可与讲是非或博募水工按地形高卑从便道穿渠稍引河势披海既为大壑汴既分一支如关窍疏通臓腑病可治此说如何哉但恐出於狂如何完障塞如何复诸塘观变而待时亦恐谋不臧为复有说者且须严边防如魏尚守边见称於冯唐如祭同久任使匈奴伏藏以车制冲突如卫青武刚多置强弩手如李广大黄选募如马隆练卒如高王如汉置奔命使我军势张短兵斫马胫冲车乱其行赏不以首级所以严部分大陷刀如墙可以坚吾阵羊叔子以德郭子仪以信光弼战河阳挥旗令直进其时诸军势如决水千仞杨素不用车可汗下马拜仅以其身免号哭而大败将帅在方略胜却百万兵安边在良将胜却筑长城愿子治水功有以酬明时便领铁林兵尽衣犀牛皮连营环绣?大纛随牙旗分金赐勇敢藏书付偏禆先声义信远下令霜风驰出塞有丰草近关无马蹄穹庐大汉外别部黑山西伐谋为上策何用长缨羁本朝正明盛以德服四陲使来不受献南越回山梯西闭玉门关东却高句丽四方无一事各安巢穴栖名将更无功优诏勒鼎彛师旋作皷吹军容除虎貔银铛致郊劳翰林严鏁扉除书纸用麻省吏身着绯公方有所念山足江之湄无心入黄阁有表辞赤墀乞得老来身浩歌还会稽白云与緑波无所不可之春风桃花坞秋色黄菊篱茶篮与酒榼壶矢兼琴碁烹鷄炊黍飰可倩龎公妻岂无会稽老雪夜同泛溪亦有二三子棹歌相追随散尽槖中金留得身上衣有宅是官借无田可扶犂闲吟题寺观长啸入云霓公得我诗後一梦须先归
李太白杂言
噫嘻欷奇哉自开辟以来不知几千万余年至於开元间忽生李诗仙是时五星中一星不在天不知何物为形容何物为心胸何物为五臓何物为喉咙开口动舌生云风当时大醉骑游龙开口向天吞玉虹玉虹不死蟠胸中然後吐出光焰万丈凌虚空盖自有诗人以来我未尝见大泽深山雪霜氷霰晨霞夕霏万化千变雷轰电掣花葩玉洁青天白云秋江晓月有如此之人有如此之诗屈生何悴宋玉何悲贾生何戚相如何疲人生胡用自缧绁当须荦荦不可羁乃知公是真英物万叠秋山耸清骨当时杜甫亦能诗恰如老骥追霜鹘戴乌纱着宫锦不是高歌即酣饮饮时独对月明中醉来还抱清风寝嗟君逸气何飘飘枉教谪下青云霄大抵人生有用有不用岂可戚戚反効儿女曹采蟠桃於海上寻紫芝於山腰吞汉武之金茎沆瀣吹弄玉之秦楼凤箫
送程守【并序】
山阳太守程公始至之日其民切切相告谓其不生事也至於逾月其民稍稍安之又至逾年然後其心信服而日益以安也夫不生事者固足以安民矣於是各以其所见称之称其性者曰质直真厚称其德者曰如其所性称其政者曰寛曰恕曰处烦剧约而详曰事归乎平允总而称之得民之和也夫为政而至於得民和足矣然民之所识者浅又其见闻各有所止故其所称之者止於如此其不可得而称者太守之量必待见其所见闻其所闻然後可得而知也即弗见弗闻虽良士大夫盖有不可得而知者矣虽知之岂尽知之乎太守之量性所自有而所养者大也有是量故有是政故善处烦剧至於日力有余而其心裕然也夫人不可以无量无量则居之不安如是则於外物难与言命矣夫难与言命者求之为政人不可得也为乎其人则蔽於所持难与言义矣如此则将有受患之民避色之士也闻程侯之风者亦可以少自警矣此皆缙绅先生间并所谈二三子羣居共讲乡人父老之所闻者也故因程侯之行发而为诗其亦庶乎有益於後世者也
蜀之有眉有山有江江大而浚山形甚厖是生程公为国重器可处大任可决大事凡有措置凡有施设坚不可揺牢不可拔所以蜀人号为铁塔维公有子为山阳守所性所养质直真厚维其质直不浮不苟不生巧心不为利口维其真厚不矫不激体无邪气面无邪色视其气貌察其动静可知所养可知所性可知其德可知其政质直真厚故不生事不为小数不任小智以恕辅法因法行恕不烦不苛不暴不怒遂使斯民如行大路无险可虞无伤可虑肌肤以完手足可措奸凶以衰盗贼亦沮父母妻子邑居田庐各安其故各保其居为政如此民是以和是以可慕是以可歌不能歌者太守之量可歌可传可法可尚可以容衆可以任重无适不可惟上所用
送李端叔
有人颇似长沙傅得官亦望长沙去去时好赋楚江谣还使风骚满江路便须酌酒吊三闾正是忠魂寃愤处县令如今未去时兰亭故事犹可为莫惜千筒万筒往诸君方壮我已疲登科学究文章豪数奇老将诗能高长沙县令号才吏方将睥睨谢与曹凉风即是八九月红萸黄菊花将发正是诗家得意时莫学古人悲暮节东南美者有吴姬红襦绣袂无所施把酒一巵轻皓腕得诗一句胜蛾眉山夫野叟只如此诸君逹者应相嗤有酒且慢饮有歌且慢讴共君说怀抱未语先搔头良久欲说说不得胸中有物如山丘君不闻东家女子花见羞十六未嫁便悲忧墙头楼上到日晩马骤车奔如水流西家亦有闺中女月璧龙珠求未许有心自比蟠桃花无言窃笑阳台雨谢鲲便是妾家邻败唇折齿犹相语何况五陵轻侠儿抛金掷玉敎人非一夫奔处千夫驰不论荣辱与刺讥羶中之蚁醯中鷄攫金逐兽两眼迷主人下马客巳齐拜起俯仰容正卑有如六月卖蒲葵唯恐不售霜风凄言至於此良可悲所以慷慨见於诗谁能起舞谁能歌瓮中有物如秋波古来多少无奈何要须一醉都销磨茫茫人间岐路多不如海水通天河
上赵少师【并序】
自宋之楚千里之远也赵公少师致政之六年年且八十乃眷然东顾束装载舟顺流而下浩然而来所以照临山阳也山阳公布衣时所居也自荐绅大夫诸生官府之吏下至幅巾闾巷之人识与不识皆喜而相告也邑人徐某实辱公义方公之来宜其率先衆人驰省于首一拂几杖而操之从诸孙之後视饮食起居之节何如与夫乡人父老日呼子弟洒扫朝夕以伺公出入肩舆安车唯公所御角巾鸠杖唯公所之新阡废圃唯公所问深林大木唯公所识台池园榭城阁燕游之观唯公所指故居旁舍对庐同巷之人皓首黄发其存为谁唯公所访念故追昔感之为嗟叹娯之为笑乐童子在左冠者在右二三父老奉巵酒进湖鱼淮蟹洞庭之橘杂以脆甘尽东南之美唯公所欲然後取公之德述而为乐章使琴工奏之公凭几而聼之可也坐则公侍行则公随此公之游故乡人修子弟之职义当然也乃不幸而有疾不获少如所愿者切自恨悯顾无可为因言而为诗为公一笑之娯也
义高德厚贤在躬进荣退美光初终越有神明相元功疾忧之外康寜中乃眷乃顾爰徂东徒御虽寡人望雄其高可仰厚可宗兹行允美江淮风父老相呼告儿童三朝无事繄厥忠公谋公惠世所蒙肆安於贾田安农温衣蔽体食饱胸小攘大窃消奸凶州牢县狱囚多空欢心和气成年丰汝曹虽騃念所从汝心汝貌加爱恭薪蒸勿采米勿舂亟歌屡舞驰省公有人昔与公车逢汝隂颍尾洛与嵩山有迹兮水有踪水之鹤兮山之松一朝赐号逍遥翁马资仆费官与供汝曹努力吾老癃公若再来勤筑宫
俊老行送林次中赴都司【并序】
客有张文潜与之夜坐论事良久及林公之义於是两人者名公为俊老因公之去作俊老行送诸御者为公一笑也
熙寜察院一开口谁人胆落御史手其时面坚黑髭须力欲回天气冲斗一从蹭蹬作外官所居不苟心迹安刚不可回坚不变头如霜雪心如丹所以论者悦而服所养有义其质端东西南北二十载一朝有勅却召还皂囊封上晓班肃绣衣步入秋霜寒义有所徇乞得身白日降下天上人黄金龙节青?印赤帷熊乘朱斑轮以其余才修职分以其余力娯精神望淮楼上对秋色玉女花前泣晩春时时共帐过南郭来就陶潜漉酒巾与人论事不必合直无所苟气色真持此以往无不可古人所以为正臣淮南一路事如草嘉苖恶莠俱分了中心皎皎如斯乎外计区区何足道两宫日月方齐明羣公戮力营太平公议急须招俊老清风先已过南京
鲁恭王祠【并序】
山阳太守蔡公祈雪於东海恭王庙实得所祈守乃为诗以答神贶又谓某曰子亦为王歌之乃为东海恭王祠诗曰
帝子非无贤孰有恭王者脱身辞汉储一芥视天下勇故不失义智故不失几身既脱诸险德亦潜其辉羣奸非无目浑浑无罅窥隂谋不得奋佞舌不得施以此终其身万世不可非初王受汉封奉诏实都鲁如何千载後庙貌在东楚岂非王之赐生尝及兹土所以淮上人世世作神宇然而鬼神道不可接形声所感唯以德所通唯以诚去年冬不雪江淮非一城人心谁无戚蔡守最不寜守乃欵王祠俯伏祈於廷其日腊且尽其夕大雪零前驱方入郭後乘犹在垧田者懽於野途者懽於行如饥哺斯食如疾医斯平骄阳遁无迹和气来有形因知王之心虽殁不变更好诚而乐义凛凛如平生一祷辄已应为赐良不轻侯拜神之贶民歌侯之明
莫饮吴江水寄陈莹中
莫饮吴江水胸中恐有波涛起莫食湘江鱼令人寃愤成悲呼湘江之竹可为箭吴江之水好淬劒箭射谗夫心劒斫谗夫面谗夫心虽破胸中胆犹大谗夫面虽破口中舌犹在生能为人患死能为鬼害患兮害兮将奈何两巵薄酒一长歌洒向风烟付水波遣吊胥山共汨罗
节孝集卷一

[book_title]卷二
钦定四库全书
节孝集卷二　　　　　　　宋　徐积　撰古诗十四首
琼花歌
春皇自厌花多红欲得花顔如玉容春皇青女深相得先教歛与秋霜色乃有雪月供光星榆献白?量银汉琉璃湿人间美玉捣作灰荆山崑山鬼神泣天上有人名玉女投壶之外能为素姑射神人解种花先须此物为根芽天罅地窍掬精粹蟾身骊颔偷光华其时正是天地交二气上下隂阳调此花孕育得其正其间邪气无纎毫所以其色为正色出乎其类拔乎萃一如君子有诸内粹然其色见於外三月将尽四月前百花开尽春萧然扬州日暖花开未春香不动花房闭仙掌秋高玉露浓鲛人泣下珠玑碎黄鹂本是花中客啼尽好声求不得春皇费尽养花心春风使尽开花力春归莺去花始开谁人放出深闺来唐家天子太平时太真浴罢华清池红裳绣袂厌君眼更作地仙披羽衣麻姑睡起蓬莱岛风吹玉面秋天晓洛川女子能长生水中肌骨成瑶琼褒姒不见诸侯兵尽日不笑如无情宋玉移家安在哉东隣不画燕脂腮卓文君去成都速锦衣金翠慵装束吹箫容貌果何如见说其人名弄玉若比此花俱不足淫妖怪艳文之累一如妇人有贤德不为邪色辞正色孀居之女能自持终身唯着大练衣又如正色立朝者不以柔媚为奸欺以此论之乃可重人之不正将胡为论德乃是花之杰论色乃是花之絶洛阳花名古云好看花须向扬州道君不见去年花下吹黑风霹雳闪电搜玉龙此时半夜花光中不觉屈曲蟠长虹又不闻天上琳琅树种在烟霞最深处白云枝叶白玉英此花莫是琳琅精此花爱圆不爱缺一树花开似明月襄王半夜指为云谢女黄昏吟作雪杏花俗艶梨花粗柳花细碎梅花疎桃花不正其容冶牡丹不谨其体舒如此之类无足奇此花之外更有谁世非红紫不入眼此花何用求人知诗人自与花相期长告年年乞一枝
姚黄【并序】
紫霄漫翁李道源见约分吟姚黄余畏其才不敢措笔不得已而後塞命因为之序曰天下牡丹九十余种而姚黄居第一其名虽千叶而实不可数或累计万有余英不然不足高一尺也花肉既重其梢下屈如一器欹侧之状此亦花之巨美而精杰者乎是宜见於诗而不可泯然使寂寂也
黄河南畔伊川北姚家宅是真花窟古来多少豪奢儿埋却千莺万莺骨中央精粹得之多西方秀气来相和天与明光常借日水宫暗脉正通河春风如酒半酣时谁教糓雨报花期司马坂前娇半啓洛阳城内人俱知姚家门巷车马填墙头墙下人差肩花上红绡都蔽日花傍翠幕恰如烟玉面儿来争供帐锦袍郎去鬭抛钱无人不说姚花好费却春功亦不少日长风暖緑梢低坐上金仙困将倒麴尘饼剂和香檀何以贮之承露盘烂锦脱来嫌太艶鲜衣染就欲骖鸾君看此花肌肉丰一尺余高千万重粧面深藏青步障宝冠斜堕碧霞丛步揺好称钗凤凰玉鐶犀佩珠鸣璫帝女何缘心好道阿娇安用金为房绀窠累栖舒鴈雏沉烟喷出狻猊炉一种养成余意态千花瘦尽春肌肤峨峨一器欹且倾覆杯难辨锺与觥染以鲛绡求正色叩之玉挺希宫声魏家红共牛家碧迭覇花中耸高格如今俛首甘下风九十种中为第一此花莫似武昭仪出得宫来不画眉情貌欲为狐媚态衣裳却是比丘尼杨妃本是倾国身脱却红襦号太真河水欲濡头上髻马嵬犹着旧时裙物色一定犹可疑人心多变宜难知容易莫评真与欺貌或如是心或非君不见老庄有深意万物之中最防伪
大松
东海有物天下雄万灵戮力生奇松天精地粹萃其下沧溟百道来相通一根直去穿九泉一根斜揷鲸鱼渊远者压折巨鳌背近者倒纒山根偏小枝可就千钧弓大枝可挂万斛锺唯有老干苦难状吕光营外堆玄龙身披北帝雄犀甲虎贲连臂围不匝无计都将大地遮有心尽把浮云刷樛枝入地旋复上怪怪奇奇非一状谷陵相变任古今土木两行专王相列帜空遗渭川垒犒师留得杨隋帐玄驹来撼亭亭盖渌鱼飞入苍苍浪最是半霄风雨声山妖走尽川魅惊十万争挥铁槊骑百千齐阚黑旗兵有时海面波涛小一部仙韶下蓬岛残声逐水散鸣琴遗响穿云聚啼鸟混沌死来凡几朝清气浊气痕未消独叶耸来新盖凤双柯合处旧藏蛟其本既异其事殊德若有容材有余大鹏斥鷃皆可居相忘有似江湖鱼美哉此木真不凡能以智免斧斤间过尽工师无所用庄周应作不材看大松大松如此奇方舆圆盖不可知隂阳山海气合离不然神物相护持
芰荷歌【并序】
荷之初生如孔雀团花如钿如钱如海上渌鱼之胆其方卷者如瓦斜卷者如牋卷而舒者如杯舒之大者如盘其花如处女妇人其翛然而出乎其上者如墙头冶容其偃然而隐乎其下者如闺房之秀静而正者也其鸥鹭之属往来嬉戏毛色鲜明者白紵郎也於是赋之者穷物之形而寓意故有焉其亦庶乎如有所补姑不至於苟作者也
孔雀团花翡翠钿青皇抛尽买花钱渌鱼飞胆大如拳琉璃瓦坠紫微天湘妃曲谱谁可传彩毫不动斜卷牋我家食客常三千盃盘一样青瑶圆麻姑下来?水仙不见波澜只见烟昨夜秋风吹洞房起来先着碧霞裳半含笑面齐鬭粧家家院落绀为墙不道采花人在傍贪看飞来白紵郎亦有美人贞且良独在碧绡帏下藏
双树海棠【二首并序】
双株海棠者余秦中时见也其高皆数十尺翛然在衆花之上与夫江淮所产絶不类矣或说荆南官舍亦有两株其姿艶柔婉丰富之美前篇所序者皆其略也而此篇虽多亦未有以为工者然後知李杜无诗其所以为真能诗者乎虽然是亦可惜恨也使李杜辈俱在方春盛时花艶正开风温日舒置酒于两花之间半酣而赋之不亦美乎二三子能者姑为我歌之如何
独树已难有双株岂易培东风三月後浓艶一时开种是鸳鸯骨根非玳瑁胎英英万千数滴滴四三枚恐淡添猩血矜香弃麝煤鲛绡翡翠眼宝钿珊瑚杯绦节朝真去丹砂驻貌回童粧两株色花格一僊材自得骖鸾侣何烦跨凤台明珠留汉水碧洞寄天台对举霓裳步高铺绣被堆超如御烟雾势欲摆尘埃冶艶皆泥滓卑枝亦草莱好临湘水照莫近宋家栽汉殿昭阳宠唐家学士才浴终兰液溅帖就茜罗裁惜粉轻匀面偷霞试点顋急窥鸾监了齐报玉人来不是沾红雪仍非污落梅啼痕才髣髴伫立各徘徊真态有如此深情安在哉歌阑都不语舞困可堪推淡若疑相犯烘然笑自媒画眉郎忽误挟弹客应猜洒绦谁先戏挥朱亦共陪差肩奉青帝聨袂踏苍苔好被金钱掷宜兼玉箸催罗巾如可拭瑶枕谩为灰供帐朝还暮买春琼与瑰一枝怀旧物百醮费新醅目断秦山远心分荆渚隈柔姿谁是偶温德汝为魁绰绰闺房秀怱怱风雨摧离歌连理曲送酒合欢盃坠脸殷金谷寃情怨马嵬烟波水东去岐路日西颓遗恨传芳草余隂伴緑槐香魂如未散相吊复相哀
又
此花出在海州东千涛万浪围山峯不知谁是栽花翁花根屈曲蟠双虹英英鬭繁葩葩丰晨霞夕霞滴不供歘有神物射蛟龙团团血溅揺春风超然花格非凡容吴姬半嚲钗头红谁人移下海中山神仙姊妹来人间人间无玉可消斑歌姬舞态都且闲当时血泪乱瑶关金盘洗面痕犹殷吹箫郎去先骑鸾粧未成时情巳阑汉臯台下娇蹒跚曾解明珠瑶佩环无媒不嫁矜殊顔自共美人香往还霓衣同步绀云车麻姑面上藏丹砂绿鬓巳坠金钗斜酒红不着罗衫遮且教半笑含春华但恐分飞成乱霞宜哉天下为名花连根都种名卿家温温容态孰可加有如女德贞无邪共君醉倒揷乌纱从他羣儿笑哑哑
玉女花【二首并序】
部使者林公作玉蘂二诗并序其事同使赵公属而和之亦以见命因吟之为玉女焉盖序诗者以楚花为杨花别本也则玉女者其亦庶乎可以为之别名也
杨花可与名玉妃楚花可与名玉女天上瑶台是本居人在月宫合同处一点难容赤水霞平生冷笑巫山雨此女持身色太严玉璧如盘求不许
国艶虽殊情太少蛾眉不画双瞳了新就明河洗面来更佩明珠踏瑶草不用朱鸾与紫霞玉麒麟驾白云车君看面上都无邪更看身上都无瑕越王国女金可邀卓王孙女琴可招更有秦王家弄玉嫁人只被爱吹箫
和李道源清风謡
漫翁说尽清风好犹能顾我邀吟藁吟时欲倚白云飞到时恐在红尘表有如列子御风行百骸齐奋双瞳了借问清风何处来玉水之心玉山杪曾经崑阆拂瑶花亦度潇湘过蓬岛借问清风何处居深寄碧芦藏绿筱芭蕉径舞凤衣寒薜荔墙飜龙甲老遗英堕箨无处?一径十年未曾扫但恐春深花木稀定知秋後氷霜早快心何羡楚王台披襟适得麻姑爪中山酒客饮辄醒八斗司徒醉不倒箫声易咽笛声哀客思难平物容愀君看檐前避暑巢不是岩乌即沙鸟万谷藏氷山气来千涛喷雪江声遶借问此间清奈何况是中宵月华皎鷄鸣漏尽眠不成披衣起看氷壶晓便乘枯木饮明河仍御双鳬入冥杳藤床角簟无所施綀布蒲葵价弥小有客俄如梦觉时窃笑梦中何扰扰中心无累清则明蔽者常稀欲者少儿啼女笑坐可忘兽鬭禽嬉悟俱了毁誉一过遗如空富贵浮云视弥藐古人凛凛良可思世俗纷纷何足道尝闻外物可娯中所以诗人取萱草谁何乘兴为此行坐摆尘埃出污潦贾生可与忘悲忧楚屈犹将醒怀抱区区何用作离骚弄琴聼我清风操
望淮篇示门人
闲花落尽春无有脚踏青红望淮走到淮适值晩潮来满淮皷吹风波吼传声急唤钓鱼船船未到时洗双手买得船中双白鱼便访村前五青柳旋烹野茗问村醪五柳隂中坐良久此行大略类陶潜但乏黄花白衣酒操舟人去一点鸥帆入云开何处收孤鸥浴处依浅滩修竿放饵投深流岂无野妇荷而汲亦有老翁行且讴君看此景直几钱此时正是夕阳天便教金印大如斗何似鱼庵共钓船有人问君莫要说怀中取出吟翁篇
太华
怪怪不可状谁云仞五千直侵黄道窟高傍白榆偏秀气环秦甸浓岚滴渭川掌高长托日汉狭半含巅夜响金丹杵秋香玉井莲排虚摧劲翮横锐决浮烟隐豹文章异孤松节操坚渇虹麤饮涧饥虎瘦吞泉磴道奇花合杉株古蔓纒羣材皆挺特余壤可陶甄义兽期臻萃妖狐困坠颠二关资控扼万里畅垓埏直势南冲斗雄姿北阚燕波涛清大海风雨到穷边镇压地常静磨砻天更圆他山皆俯视何物可齐肩
管春风
我是蓬莱山上客为管春风归不得今年更是春来迟江南未寄梅花枝探春童子青霞衣时时去上青云梯春风消息苦不远瑶台瑶水氷霜浅蟠桃花在海东边此花不烦春一点东风日夜来人间到时先催草根软大都红紫心先动小桃先觉枝头重更有纎纎杨柳枝路傍先得行人弄诗翁自爱蟠桃花鸾鹤不在无云车城南夜半无酒家和氷和雪吞月华有客笑中携劒去偷得银瓶与肥羜诗公两眼看浮云为管春风不回顾
高楼春
山阳有客似相如身着儒衣当酒垆尘埃市井不到处烟霞往往生衣裾一竿横挂数幅帛题云酒味如醍醐三月高楼满春色椒浆琼液盈金壶盘罗江笋烹淮鱼樱实赤玉梅绀肤弹丝敲金半空里醉挥玉爵撞珊瑚凭阑直下是烟火坐上清风凌太虚夜深正然红蜡烛罗幕遮风留客宿是人俱爱何家楼自是何君德如玉
淮之水示门人马存
君不见淮之水春风吹春面洗青薰衣绿染指渔不来鸥不起潋潋灔灔天尽头只见孤帆不见舟斜阳欲落未落处尽是人间今古愁今古愁兮将奈何莫使骚人闻棹歌我曹自是浩歌客笑声酒面春风和
节孝集卷二

[book_title]卷三
钦定四库全书
节孝集卷三　　　　　　　宋　徐积　撰古诗十九首
项羽别虞姬
垓下将军夜枕戈半夜忽然闻楚歌词酸调苦不可聼拔山力尽无如何将军夜起帐中舞八百儿郎泪如雨此时上马复何言虞兮虞兮奈何汝
虞姬别项羽
妾向道向道将军施恩义将军一心靳财利妾向道向道将军莫要为人患坑却降兵二十万怀王子婴皆被诛天地神人咸愤怨妾向道向道将军莫如任贤能却信奸言疑范增当时若用范增者将军早巳安天下天下成败在一人将军左右多奸臣受却汉王金四万卖却君身与妾身妾向道向道将军不肯聼将军虽把汉王轻汉王聪明有大度天下英雄能驾御将军唯恃力拔山到此悲歌犹不悟将军不悟兮空悲歌将军虽悟兮其奈何贱妾须臾为君死将军努力渡江波
白云先生
白云先生面如铁一片良心似明月腹中和气如春阳齿下清风欲为雪羣儿走马正讙讙先生高躅方寻山嵩山泰山俱有约先访王乔後陈抟浮丘严驾欲迎子玉女整衣开瑶关山中自是逍遥家手摩红蘂生龙霞鼎中气焰成何物不炼黄金炼丹砂明月一声何处啸但觉半夜鸾凤叫猿不敢号虎不鸣一夜清风生万窍此路高深易迷错只见先生一双脚山中不似俗人家有客但寻猿与鹤西峯犹有秦宫女身上乱毛如鸟羽秦时人事不忍闻若见斯人莫与语先生何以遗时人先生有语醇乎醇莫分巧拙与强弱莫将外物成天真岂不见北邙山下狐狸窟掘出枯骸与陈骨其间岂无乡原人其间岂无强梁物强梁物乡原人当时尔等空纷纷後来之事竟何如不及痴儿醉梦之浮云
山中乐
洞里桃花开早春洞中酒熟宴真人红蘂紫芝俱在手本家猿鹤亦随身采拾飣餖随所有物无不义即是真何须谢傅山东妓却用陶潜漉酒巾漉酒复漉酒何必金印大如斗一瓢复一瓢莫辨人间淳与浇时情大抵恶贫贱此间却是青云霄君不见古人自谓为贤豪或入於佞或以骄但言富贵我所欲一身不保领与腰孔光屈身事董贤谷永隂与王凤交贾谧之党遍天下望尘拜者尤为妖须臾苟得快所欲终以血肉污斧刀假令当日幸而免後世讥笑安能逃岂如孙登但长啸眼看时事如鸿毛嵇康阮籍不与语何况纷纷儿女曹
花下饮
我向桃花下立饮一杯酒杯酒先濡须花香随入口花为酒家媪春作诗翁友此时酒量开酒量添一斗君看陌上春令人笑拍手半青篱畔草半绿畦中韭闲乌下牛背奔豚穿狗窦潜身猫相雀引喙禽呼偶包麻邻乞火穿桑儿饷糗物类虽各殊所乐亦同有谁知花下情犹能忆杨柳中心卒无累外物任相揉余方寓之乐自号闲人叟
江南春
今年是处春风早江南地煖春更好春风先把江山扫次入梅花後芳草芳草春深更有情直共江山到洞庭落花流水从武陵湖中有山春更青日欲落时一点明少年莫上岳阳城
欢乐辞
吁嗟人兮人生凡几何汝胡不思兮故为扰扰而纷纷人生如一梦兮万事如浮云汝胡不思兮胡不为直道兮胡为薄物细故兮疲精而劳神汝之所得兮余以为失兮汝之所失兮余以为得兮汝胡不思兮胡不为义而为仁仁义之道如大路兮人皆可以行兮汝反以为艰兮汝胡不思兮胡为失性而离真祸既自召兮福亦自弃兮汝胡不思兮故为乎灾及其身善恶之报各以其类至兮汝胡不思兮胡不观乎古之人与今之人嗟予言之不可忽兮汝胡不思兮汝其书诸绅吁嗟人兮
登高辞
九月九日兮登高何为古有此语兮吾未暇论其是非菊花黄兮茱萸紫二花此时还鬭开花满握兮酒满杯人人欲上高楼台我与世人虽异好此时亦难平襟怀因思雕虫篆刻事此文乃是儒之灾如今此灾亦可避不辞万里登崔嵬其如此物避不得但恐积蠧伤良材是以天下美璞少甚於矛戟戕琼瑰纵有美璞直万镒埋之尘土何由来圣朝有意去灾害愿将此物为渠魁
淮隂义妇诗【并序】
淮隂义妇富商之妻李氏有姿色邑人有同商者见而悦之因道杀其夫厚为棺殓持其丧以归绐云溺死且尽归其财无一毫之私焉於是伺其除葬谋为婚媾且自陈有义於其夫义妇亦为之感泣遂许而嫁之廼一日家有大水水有浮沤其夫辄顾而笑义妇问之未应遂固问之恃巳生二子不虞其妻之讐已也即以实告之曰前夫之溺我之所为巳溺复出势将自救我以篙刺之遂得沉去所刺之处浮沤之状正如今日所见义妇默然始悟其计而复雠之心生矣即日伺其便即以其事奔告有司卒正其狱弃其雠子夫雠既复又自念以色累夫以身事讐二子讐人之子也义不可复生即缚其子赴淮投之于水已而自投焉盖以谓不义而生不若义而死也故谓之义妇或者以其生事二夫不得谓之义是大不然是责於人者终无巳也东汉时蔡文姬者丧夫之後一为胡妇一再嫁之其传名为烈妇考其心迹与义妇不同远矣嫁盖其心出於感激谓其人真有义於其夫也既嫁之後凡再生二子闺房帷幄之好已固於人情无毫发可以累其心者故能复雠杀子又自杀其身雪沉寃於既往豁幽愤之无穷昭乎如白日之照九泉也如此之义是岂可不以为义乎故闻其风者壮夫烈士为之凛然至於扼腕泣下也而奸臣逆党亦可以少自讪矣故君子谓刘歆为苟生王俭任昉范云之辈为卖国禇彦回之辈何足道哉盖自魏晋而下佐命之臣教人持兵以杀其夫者多矣使义妇视之以为何物耶惜乎事不逹于朝节义不旌于里哀哉
酷贼奸雠既已除衔寃抱耻正号呼当时但痛君非命今日方知妾累夫舍义取生真鄙事杀身沉子乃良图几年污辱无由雪长使清淮涤此躯淮隂妇人何决烈貌好如花心似铁杀身沉子须臾间身虽已死名不灭
北神烈妇诗【并序】
烈妇有美色夫为小商舟行上下载以自随至于北神其夫病死贫无以殓同舟富商者假贷与之丧费所须一切皆具是自恃有恩顾其妻以为巳物烈妇既葬之三月复墓以归势且甚廹遂取其婴儿缚置胸前母子号呼赴淮而死是其所以自度者其势终不得免焉也与其被污而生不若洁巳而死也呜呼其决烈如此是岂可不谓之奇女子乎盖古之贤女藉其家世因性而习之渊源渐渍其所从来者远矣此诗人所以赋庄姜与夫韩侯之妻也至於负贩之家见闻之陋安知义之所在乎乃一日猝然变生不幸毅然不顾如泰山之不可揺也是知其义利之分死生之轻重故至於杀身而不悔也惜哉亡其姓氏且不知何许人也以其死於北神故号为北神烈妇
海水犹可泛君身不可犯淮水犹可瀦君名不可污鸾凤犹可驯氷霜犹可亲不是云间月即是月边云
赠子瞻【三首】
翰林主人其姓苏左臂不任十上书几年乞得江与湖吴中父老争懽呼玉堂金户不肯居肯来南郭?樵夫樵夫所识山与水除此如何论奇伟八月十五钱塘江海门山下潮头起
翰林岂特文章工赤心白日相贯通先与吴人除二凶【谓法外除二顔】次与吴田谋常丰乃与徒役开西湖狭者使广塞者除溉田不知几万夫其田立变为膏腴世世可知无旱枯吴人衣食常有余有余之人善可趋官司亦可省刑诛无穷之利谁与俱前有白傅後有苏翰林如此能成务吴人叩额呼为父未知何处立生祠定是吴山行坐处翰林却过淮之东无人不看眉阳公玉堂气貌将以恭又到南城?老农仍使尊中酒不空玉泉最好白醅醲便将玉水倾喉咙须臾醉倒无忧翁老翁虽醉不敢迂记得杭州三事书欲毗舜智臯陶谟事防阻隔有所拘翰林此说若行诸圣朝惠泽可大敷譬如雷雨动天衢旷然霈然而廓如无分草木与虫鱼一时奋振皆沾濡满堂饮酒尽懽娯更无一人泣向隅老农虽然无所逋愿同衆口齐懽呼
昔者益州牧意欲见杜微不能以身往使人轝致之虽用为谏议待士礼巳非而况君房辈端坐呼子陵子陵胸中气直与青云平岂肯为人屈彼亦徒骄矜孰如扬州牧自处逊与恭德不矜其盛事不矜其功南郭已三顾迂身为衰翁以手书所问视面叹厥容移时能立语避乘乃鞠躬不知古之人几人能如公
感秋和张文潜【三首】
泛泛河中舟莫系河上柳君看道傍叶行人一挥手枝条旦旦空顔色何可久坐恐霜霰繁诸媚归一朽我有千丈松亭亭不可揉生在孤峯上独与云霞偶羣形靡且纷不与较妍丑羣动日夜驰而以静为守守松者为谁白发无憾叟蓬蒿可蔽身糟糠可餬口言者寓於诗默者寓於酒谁知杯酌间便是无何有念子於我深我於子亦厚记我守松篇行行重回首
又
张子非不厚涕泗中夜起兰蕙虽已衰松筠正堪佩君爱兰与蕙忘我筠与松君爱洛阳官弃我淮上翁翁如扬大夫其心甘贱贫不投天禄阁却反离骚文骚人虽已殁万古为忠魂欲知寃愤气但看苍梧云寃情寄湘水寃声寄湘竹年年霜露时夜夜秋声哭
又
秋风一何惨物形随以变秋风如无情虫鸟声俱怨我无外物累但有屋中燕翩翩势将去盼盼如有恋此物虽至微其旧殆可念而况西郭交年将屈五指南城文字间东臯松竹里气类亦相合老少两忘齿昔居吾舍傍今在河之涘船头缆将解船上桅将起留君恨不早此役定难止如何舍我去处我复何以君看淮泗间一派良可喜从来病浊污而今稍清泚人方涉其流冠缨殆可洗此行君乐否一千五百里未见洛阳山先见洛阳水
谢周裕之【二首】
乐不须丝竹花不须桃李舞不须轻躯歌不须皓齿人生各有乐顾我如何尔我是两柳翁家在南郭里诗酒以为乐宾客至即喜酒味酸或淡瓷椀麤而伟或无一飣菜但费几张纸【客所言用纸笔】人情慕贵富公何眎贱鄙寒冷载肴酒暮夜烦屐履孚诚非猝然飣餖亦劳止不用卞郎瓠但坐杜侯椅两卓合八尺一炉煖双趾不以药随时而用缯掩耳或啖鱼菹尽或爱藏蔬美或取鱐与腊或约酒以指人皆悦真厚谁敢停箸匕一客癯而清偶坐为六子吟声尚皷吹懽情胜罗绮俗物无所用高会有如此
义无所不感诚无所不动诚义既如此外物斯何用以外表诸中以物将其义所谓君子诚诚亦不虚致人有忘恩者嗟叹而泣涕我心非土木亦有眼中泪
赠玉师失鹦鹉词
红蹊翠坞风花客家有千山万山碧一从流落在人间玉环绦重金笼窄金笼一片烟霞晓花艶成团柳枝袅足穿蜀锦茜靴牢身着吴绫绀袍小参差微露红霞裙丹喙即是胭脂唇真是人间富贵物何异朱门罗绮身慧性驯姿良可取只被多言仍巧语前身不是亡国臣即是倾城倾国女门外人来连报客点茶沽酒俱催索叫人名字学人言吴语秦声俱记得大都有似原人为视人欢戚为笑啼俗客面前多俚语逢僧辄诵陁罗尼嗟嗟何用畜此禽岁月养成奸巧深莫信口中一片舌对面千里万里心主人曰予未有知为爱能言不放归不道奸心多诈伪吭肠才饱脱身飞
节孝集卷三

[book_title]卷四
<集部,别集类,北宋建隆至靖康,节孝集>
钦定四库全书
节孝集卷四　　　　　　　宋　徐积　撰古诗二十二首
送蒋宪颖叔【并序】
国之南服逾岭而西号为重地而兵刑最大本朝选用名贤即拜山阳太守蒋公奉使以往公始闻命不敢安处即日束装以俟即拜其命遂决行日一州之人皆惜其去以其严而不苛察而能恕实受其惠也作诗者因民之情述公之义送公之行亦以告诸越人也
五岭之南其极西徼其旁大海木深山峭内有谿洞外有交趾皮厚肉坚铁为骨髓雉兎伏藏猱猿突起动如飘风猛如湍水独恩不畏独威不怀扰之则去抚之则来恩之与威不可去一寛猛交济不可无术坐当一面则有帅臣按刑将漕要皆得人以德以才公称其选能不择官义不辞远始闻有命严装以需青氊角簟药鼎茶炉琴堂旧谱铃阁新书史帙籖重诗囊卷粗前施斋舫後设行厨公既拜命不敢寜居廼戒徒御廼建帆樯鸣刁击皷旗帜开张州人感恩父老童稚知不可留以足顿地或前塞路或後从行或献花酒或犒从兵或望於野或送一程即日渡江江南春早雪尽氷消江山如扫柳径桃蹊梅花芳草沽酒村遥卖鱼船小晨散乌羣暮归白鸟春正好时已到岳阳岳阳楼下苍苍茫茫岳阳楼上飞沫浮光江山旧物吴楚凄凉夜宿巴陵晓过洞庭湖中水绿湖口山青黄陵古祠长沙古路潇江湘江风烟古渡岳麓茶林沙洲橘树此时春深衡阳鴈去时饮一杯时吟几句更望九疑清诗无数揽辔登山日日西南褰帷叱驭车不停骖廼有部吏廼有蛮酋青衫负弩锦帕纒头公曰使者实典兵刑增置强弩多募土兵宜浚其隍宜坚其城公曰弓手宜如旧制加之训练可使精鋭可代城郭为民扞蔽公曰民命悬在狱官不可不慎不可不寛寛於善良勿失有罪恶人如虎养之成害公曰生民不可无教教民之官县令最要今则不然困於簿领甚者可除烦者可省仍复乡官则无所病凡我部吏各恭厥职夜则精思昼则宣力一节当官赤心为国如此教告如此施设吏则心服民则心悦诸公闻之荐者交章朝廷器之下诏褒扬召而用之优於冯唐
谢吕帅寄书【并序】
淮上老人七十四岁矣衰朽疾病日入於不可支废书久矣故作诗代书为吕公一笑也公家兄弟以问名子是其所尚者家法如此作诗者其可妄乎以其法可传也
畴昔逢公时老人悦公义率然应公问而云在藏器公以问为好其法为可传老语不记时人事成恍然
送程运判
江南风物可醒酒江山气势侵牛斗大庾梅花入界香南康瀑布从天吼此间好共吴人乐井蛟为害须除却观风未到庾公楼褰帷先上滕王阁仙籁鸣时独凤吟劒池黑处双龙跃县令寜无种秫翁还似王弘就翁酌最是高贤徐穉坟急齎酒脯祠溟漠部吏争迎使者车野人夹道亦懽呼且得官司减鞭箠若逢水旱放田租关市如何从薄赋设法通商为远图方今圣世虽无事须修武备戒不虞生民所恃在城邑更严壁垒完其郛何况荆湖与二广溪洞尽是蛮所居一日除书遣受降便持斧钺建油幢阵上风神应更伟军中才气亦无双势似疾雷从便道挥兵直指富良江
代玉师谢苏子瞻
海上山翁归童子言有客身披一鹤氅足曳双鳬舄控却大鹏头踏着巨鳌脊面带玉山气手画龙泥壁诸仙争进砚一笑已投笔其夕刮两眼烧却犀一尺
寄李道源
春风本是诗家友典却琴书也沽酒呼童去问紫霄翁近来枕上吟诗否不醉不吟将奈何过却今年春已多胸中壮气吐不出看看空作送春歌
酬李道源弹琴之句【二首】
数尺焦桐常在手知子爱歌兼爱酒今朝已是二月三梅花驿使曾来否古今多少无奈何古人慷慨良已多为报陶潜且饮酒无弦琴上不须歌
又
漫翁来索诗千首须与古人沽美酒近来声调大寻常不知得似阳春否漫翁教我歌云何水远山长春思多安得桓伊吹短笛共君慷慨一时歌
和马秀才【并序】
余为淮之水鄱阳马进士为长淮謡二篇大指皆归於平和而无憾是平世之音也夫既歌而善矣於是乎自反而和之也
君看淮上翁虽老胸中意气从来好白日吟到夜夜後吟到晓门前是双柳树上无栖鸟西边是人家人家儿夜啼四更五更後往往催鸣鷄东边是空庭空庭清风多吟声上河汉河汉生银波移声入明月桂树无停柯蟾蜍不得睡狡兎将奈何清风却下来直入淮之水不知淮东西波浪如何止清风清风不复住复住射阳湖上路寜知烈士怨曹袁义鬼哀哀寃未诉此声未可【阙】臧洪不须更往吴江去吴江心中有寃血寃声吼兮寃气结奈何乎湘江亦有独醒夫醒时何故沉其躯当时鱼腹今在无此声莫过洞庭湖
谢皇华使者【并序】
皇华使者送赵公也赵公罢山阳守奉使荆湖邑人徐积作是诗也
皇华使者将就车先声即日传江湖良民置酒相歌呼奸人落胆猾吏逋手中平握三尺书权衡轻重量锱铢寃声弊狱一切除寜其家室完其肤本朝寛大恩涵濡一物不被成焦枯烦公大手持刀鈇开塞去拥锄荆芜其和易致仁易孚此行遂与春风俱蛮酋鼠窜稽天诛官兵指日缚狂奴皮囊揷羽徵军须人方汲汲公有余藉公之智须公谋使星已动宜疾驱非惟一道无无辜朝廷南顾无忧虞吾州父老将何如呼其子弟牵仆夫絷之维之马与驹晨炊夕?空其郛亦有下客身鳏孤怀公礼义心区区寄诗如问公起居公能报我荆州书
谢田守【并序】
太守大夫公重於安节近在燕居不视事日有缙绅士大夫布衣诸生吏民之在部中者问公居处各以类至而某独不肖独不以身往失事太守之义其罪固以自讼矣太守复视事一日登乘以出即以其日遣使持简送柑酒二物所以问劳甚温是其意笃情专勤於爱士又能恕人不及如此顾不可无诗以谢且欲因是诗祝太守之重自爱也太守自移疾凡有三简一再送酒而衰朽吟哦缓且粗略惟公一笑也
前日李山阳说公安且裕精神健复初决遣敏如故吏复畏其明民复爱其恕可保长康寜但更勉将护?闻车马出州人喜可知或出车前望或走车後随南郭有贱叟虽愚亦更喜不敢问公者恐烦答数纸贱叟固自讼太守谦愈劳即以出之日折简亲挥毫送之上尊酒副以黄巨苞情意专如此礼义积已高贱叟不能报自恨如时辈所以作诗者欲公重自爱自爱以为国为国斯为民慰我之乡党悦公之慈亲
谢毕令
一身多难过春风两眼未见花枝红近来废却无限吟今年自觉诗无功毕令与我如相识遗我春醅表胸臆知我爱酒兼爱诗使我吟哦醉春色春色半酣正二月草头争露花争裂是花是草属诗家若无此酒几虚设此酒有似君德醇先入六腑搜吟魂相将醉魄御烟云游遍江淮无限春
谢王观文【韶】
东野鳏夫未识公寄声直入茅庐中茅庐四面生春风草头添緑花添红东野鳏夫最好吟感公高义藏於心为公制作平戎曲弹向蔡家焦尾琴
谢呼延禁侍
有客从京南来?淮上叟气貌良肃雍辞令亦温厚如此巳可喜遗我故人书须臾四千里恍惚游江湖
昨日之夕和蒋頴叔
昨日之夕谁叩扉大使遣人来索诗吟声一发巢乌飞一夜清风摇木枝吟亦不住风不停安知半夜风出城大使船上风霜清更添南郭吟哦声
寄崔尉
人间多少无奈何劝君收泪且酣歌不须载酒但相过共君携手踏青莎东臯闲日苦无多南城应是合吟哦胸中有泪难消磨惟予诗兴如风波
送张君河朔之行
尝闻此道春来迟山中积雪埋狐狸黄河三月氷正合朔风凛凛吹人衣吁嗟客路正寒苦数千里外将何为答云此去非徒尔有如羽翼投高枝主人之贤闻天下出门舍此将安之嗟予赠此复何说少年养取胸中奇古人之学不可废丈夫之操不可移江淮之上亲且老临行须约将归时边城吹角客心乱此时应望东南飞
答范君锡泛泛爱花之句
泛泛爱花非爱一范掾爱花如此密一从春色到人间每月弄花三十日第一花中爱牡丹待与金钗共玉冠第二桃花及杏花此花大抵顔色奢又爱墙头看海棠乱点燕脂如急粧更无闲暇及芳草却解回头觑绿杨其余好花有何限范掾看花眼头烂见花如见故人来寻花太紧攀花慢洛阳城内骑马走山阳城外坐监酒坐地爱花情更深时时取酒为花斟谁知有此风流掾诗情酒兴纷如霰好来闲伴老翁吟老翁是物吟将遍海间亦有蟠桃花可能同发乘桴愿
赠倪敦复
北轩主人吴中清所居才义皆有名曾在东臯压衆宾人皆阁笔诗已成其时於我最有情如今相见情更深野人情义亦不轻夜来枕上为公吟
赠张敏叔
张家船上雪压篷船头船尾堆玉虹此时半夜明月中有人两脚登云空其人便是吟哦客能作清诗无俗格更向孤舟雪里吟一生多难头先白白毛吟处彻骨清喉咙往往生寒氷可能乘兴到南郭戴家为子烧破琴
送汝弼赴潭倅【二首】
莫说江南行路长山苍苍兮水茫茫莫问长沙城远近洞庭湖口是潇湘去时先上岳阳城夜宿巴陵探隂晴泛洞庭时四五更出湖口处曈曨明平生闻说潭与衡今来吏隐驻箳篂四时所见皆所经湖青草兮庙黄陵眼看君山别洞庭笑谈却作江南行巴陵渡口转船头一帆风过岳阳楼行尽江山到真州画船旗皷入扬州不作长沙行湖湘少斯客洁身不可污好义是所积口不出巧言面不为邪色谁可谋定交斯人不可失
富贵篇答李令
我有一筒诗写出千年意将令後世观不是前言戏感君再唱洞庭謡我亦重歌酬子惠古人逹者尝有云富不如贫贱胜贵君不见古之富贵郎父祖俱封异姓王一门五侯三将军弟兄同入中书堂对开大第连几坊私门列戟森锋鋩十二帘卷珠荧煌双姬扶起坐牙牀緑鬟红袖花成行左盼右顾生春阳高车食客劒佩锵堂上已满坐两廊巨镬大鼎烹牛羊玉壶挹酒金船长美人拜客求尽觞歌姬一误已絶肮纒头彩币堆如冈酬歌买笑金鸳鸯奴袍火浣直两箱三千廏马红锦障厠帏文绣炉薰香更衣侍妾如闺房主人意气秋鹰扬其心端如彩凤凰一言合意青云翔须臾睚眦磨刀枪门前腊月可烘裳一日失势成氷隍小者腰领屍道旁大者连颈宗族亡犬鷄散尽空遗墙野鸟入室山魈藏呜呼哀哉可叹伤至死不悟犹陆梁古来如此有多少岂似洞庭湖上老无租无税一生闲有饭有鱼一杯饱日落波间烟正昏云开湖口山光晓棹翁适自巴陵回挂帆直指潇湘道有言不问俗穷通何忧可入翁怀抱修竿短棹巳自足更有前村一茅屋卖鱼沽酒任醉醒绣户朱门自歌哭嗟余未往心先慕更谢棹翁询去住风前月下有谁知醉魄吟魂自来去堂前画作荆南图梦中记得巴陵路
节孝集卷四

[book_title]卷五
钦定四库全书
节孝集卷五　　　　　　　宋　徐积　撰古诗二十九首
寄管久中
我头未白心先老吐出精诚为君祷若无归计似陶潜学取萧生抱关好
赠查宣教
晩来闲共秋风约惟有黄花莫吹却有人怀抱似陶潜待向东篱共花酌
答卢鲁山秀才
吾道一於中所得无背向吾神充乎形所得无衰王气入春风和兴与秋鹰扬有累已驱除无酒亦酣畅外如不可挠内如不可状更读鲁山诗何乐可能尚
答刘子静秀才并示鲁山
难逢一笑乐易遇千黄金而况吾胸中所得盖已深百物正烂熳二子方歌吟一乐已自足两乐交吾心
和鲁山感春【二首】
君看纷纷能几时一番情态随春尽懽者常少戚者多共君且趂春风歌莫学时人种花草不似山中松桂好一笑一啼何日休一荣一悴何时尽樽中野酒亦无多日伴吟翁慷慨歌茅屋窗前栖乱草胜却花间绣裀好
呈次中
烦公素叶诗答我碧芦柬我亦为长句枕上不合眼两城俄相通一意如同撰用韵亦无殊便可书之板
述怀寄吕帅
君看关西山壁立春云突尽春空窄浓岚滴去渭川寒孤峯深与秦天碧白云流水岂无情立马吟诗定相忆且倩东风先寄声我整西装期已廹吟到秋风放我归归来待作潇湘客
和李自明【二首】
青松何嵓嵓生在孤高处能鸣月下风更入云间路云汉何渺茫远过衡山阳松风上河汉高韵落三湘
又
我有金玉交家在临流处秋来诗更清吟喉饮风露崔子在何方清思满残阳不知今夜梦几度过衡湘
送沅州通判
过湘江时君且听但恐水中有寃声当时无地容屈平衆人皆醉嫌独醒烦君须吊独醒翁以酒注之鱼腹中不须以物纒米筒但投诗去责蛟龙为君质直有古风能高其义哀其忠投诗已罢吊已终寄声急报南城翁
赠吕帅
玉门关静边锋息囘首金城赵充国绣?霜须马上吟诗兴如云满秋色最好青门长乐坡灞桥路上情更多绣岭风烟新草木潼关形势旧山河洛阳城阙秋风紧有诏疾驱催大尹两瞳直是有精神管取无寛亦无猛
谢周亷彦致奠
义无所弗感诚无所不动诚义既如此外物斯何用以外表诸中以物将其义所以古君子诚亦不虚致古人感恩者叹嗟而涕泣我心非土木亦有眼中汁
寄道原【二首】
好笑李诗翁寄身明月中饥肠吞白露醉口吐清风时时跨霜鹤步步凌秋空相呼且相待略住白云峯
又
漫翁身上霜可刮酒未醒时诗已发急放人去守船门恐向河中捉明月
和李自明
病叟相逢恨不早蒹葭敢比瑶林好谁作羊车卫玠看不道好玄扬子老使君礼义高如山清风更可清尘寰明日王君来访我陶潜欲卧君须还
送吕掾归扬州【二月四日於枕上奉送】
年年二月春色稠今年二月寒未收路上无花空酒瓯清吟清啸到扬州到扬州後登高城緑波芳草连江津吟哦若望江南春梅花便是江头云
寄范掾
昨日沽酒典布袄今朝所典未可保最好绵衾剩典钱又恐夜寒妻懊恼两务酒官俱见怜沽我好酒如甘泉为报孟光莫恶发待将黄卷换青钱
送晦叔
两人俱是白发翁不用语言情意通且喜胸中无一事一生常在平易中愿公活百岁我活九十九白发变成黄发翁回来同把一杯酒
赠张敏叔
张子生平最多难未老头毛白一半头虽更白诗更清正作诗时人莫唤头不肯转身不移口中声调霜风凄太清宫殿月明时第一莫吹松竹诗
送辛朝奉
几日迟迟辞我去梦中犹忆南城路不知昨夜月明时泮水宫中来几度三月春风正向西我将心逐春风飞送过高丽亭下路别遣春风随客衣
送崔主簿赴雅安
见说西川好山水此行便是秋风里洛阳年少本多才马上一挥吟一纸凤凰羽翮非徒尔上击浮云九千里枳棘须教别鸟栖自趂春风便飞起
送张九掾兼简同事钱明府可与慎叔良蔡彦规同一笑也
有人独酌南窗酒春是故人诗是友故人消息在江南为我江头探杨柳诗人见春双眼明迎春送春俱有情何况温温张九掾可无诗句赠君行
送王潜圣
公车待报凡几年萧生罢去心浩然盐渎野中寻旧隐扬子江头呼渡船太湖波浪湿秋天洞庭橘柚生红烟马踏新霜吴岭外猿啼小雪建溪边关西夫子虽迟暮行笑行吟正安步菑川海上牧羊儿亦说公孙放豚去
寄张文潜
不知今之人谁识张县尉勿问胸中事但看面上气所谓人英者正是斯人辈前年南郭中文酒日夜会一从舍我去忽忽再逾岁今兹岁且尽为子吟不睡起坐却就枕伸头出纸被约是三四更老老抱双脚此时吟正酣声调不可却春风起淮东须叟到嵩洛往往入子家但子眠不觉子觉将奈何声尽情思多上东门外路洛水生春波还我大松来不用寄诗歌
代简呈通理察院
去年过时花未红今年过时春未融春未融时得子来吟翁面上生春风吟翁近来成白颔种种头毛无一半唯有胸中气未衰更得公来激吾懦
送诗僧严上人
日晩孤云飞故山在何处八月凉秋时正望江头去定无尘埃气清风与白露
送端叔【二首并序】
夜漏将尽枕上再送端叔也洛水之阳马上为我诵此诗即此诗用木叶书投之水中便为将来故事也延安塞上见羣鴈能为我诵此诗东南望否夜中枕上闻孤鴈声尤数数诵此诗也纸穷意未尽
端叔上马去巷口马头转我唤端叔时端叔急回面记取此时意莫使落风埃上东门外水正望楚州来此水一来不复见不及黄沙塞头鴈
是物可寄情是物可寄声不须使黄犬延州岐路远莫怪不登淮上楼只为淮水不西流直待衔芦鴈却回其时随到天尽头
再送端叔【并序】
此诗於前诗亦补遗也端叔为我吟此诗果有情否此情得似醴泉故主簿否凡我所以爱君者皆在乎心今则形而为诗言在四诗也千万自爱行有日否
关中日落时但见山相接塞上闭城时但聼吹芦叶延州平安火过早月出山头照孤堡王家池上醉欲倒铜鉢声中诗已了落笔挥成露布草主人更索平羌表文章意气入杳冥金船揷羽如飞鸟诸军鼓吹高牙晓大纛门开扑余燎壮士犀衣劒气寒客身依旧红霞绕陆生待寄梅花枝庾郎莫爱芙蓉好
节孝集卷五

[book_title]卷六
钦定四库全书
节孝集卷六　　　　　　　宋　徐积　撰古诗二十三首
呈路倅
三十年居官而无一椽屋随身清风高所至义行足今兹尽室来何可久船宿奴僮已暴露勿使乏饘粥也须谋外物种取柳与菊记取节节高爱我茅檐竹其时花尽落手把麦黄緑公酌我须釂公吟我须续慷慨见怀抱静介无所欲最是谒祠堂老泪澘可掬迩来六七岁病叟头已秃万事置浮云壮气自满腹感激论忠义犹爱唐衢哭更思桓野王把笛吹一曲
奉呈河中教授
不息之谓诚诚所以入德无微而弗大何往不可适惟其能言者自求其所得惟其自得之久而能弗失
奉酬守道
教官昨自江南来但有清风无尘埃曾遇芙蓉池上客仍过方家旧钓台
赠蔡长官子
去年冬至第一日省墓人囘船过急不知两眼血乾无使我时时为君泣
谢董元逹
鄱阳董元逹七叩樵夫门新葅乏三韭浊酒欠一樽名言有余理老怀思共论今日复一来刮我两眼昏
谢石运干仲谋
奉议清而温义心无所遗已看巅髪白更与吟清诗更与吟诗清奈何樵翁一夜为吟哦吟到四更月出後床头看月忽成歌
寄陈伯模
腊月初四日有人叩吾庐言从江上来手把鄱阳书发书见康强细字盈数纸仍说九雏中两雏正飞起
送李光道
忆昔见子时我在西关住顾我已衰朽爱子特明悟其後十数年於此数见之气貌日益好胸中即可知貌者德之表精神气所为气无所不适其本在养颐所养得其正其美充四肢子是名公孙家法能自持子学有旧业尤富礼与诗重之以所养何适而弗宜古人有大路行者皆坦夷夫以子之明岂惑於多岐修鞭与长辔逸驾无停时古人亦何人勿问皆可追昨见子笔札老人为子喜其言逊而恭贲然有文理愿子更勉之莫忘老人语所居求正人正人德之辅
卜居一篇二章别望之【并序】
宝文中大吕公治弋阳之行其去有日使其子永奉君实来告行廼云疾不可以身见公遂作野人之辞一篇二章所以送诸御者为公一笑
卜居何所尚静轩栽此君万事付流水一心游白云亦有灵夀杖可登浮光山圣朝须旧德玉笋虚清班
西山高寄崔刑部
西山高胡为高上有摩天之巨势下有黄河不测之险甚於蜀道之难西山高长安之路如云霄乘无逸驾兮飞无劲翮我欲往兮有千艰百险之相辽西山高长安之路如天遥夜短梦不到白日其心劳西山高我欲往兮方穷处於蓬蒿恩之大兮报不可以速太山之重兮置之有若鸿毛西山高无如之何兮徒引领而长謡青门路兮有时到愿公之寿兮如松乔
答崔伯易白雪之句
北叟有奇歌调与声俱絶此歌本难名强名为白雪一唱白云开再唱青云裂朝唱迎朱霞暮唱入明月声在明月宫桂树生秋风秋风吹明河银浪翻长虹河汉与海通安知声所终如此谁可知但问牵牛公如此谁可聼直须登青冥酒仙骑赤龙诗仙骑长鲸一夜到平明北叟声且停遗响来南城犹似孤鸾鸣南公对北叟阮籍逢孙登阮籍正长啸孙登作凤鸣羞杀阮步兵笑杀孙先生
送张宜父赴南从幕府【正彦】
江南秋色芙蓉香满江秋水倾银潢泛水依花人姓张涛翻浪涌挥文章突然出者何苍苍巨鳌曝背来中央鼋鼍仰首伏四旁登临谈笑得庾郎安得霜鹘腰胯长骑上秋空追鷫鸘北望海门形势强美哉壮观吴封疆若将前代论兴亡直谈孙氏到陈梁凡为佐命可哀伤其诸奸孽如豺狼倾谗正直诬忠良以国贩卖为贾商歌姬舞女金满堂不须为盗持刀枪身虽幸免遗其殃子孙戮辱甚犬羊所以不欲读史书鼻洟目汁沾髭须润州支使相知无山阳老子如唐衢
寄吴行甫【并序】
正月十日夜枕上代书寄钱塘吴行甫初行甫顾予於南郭旧隐自旦昼至於暮夜五日而後去去六七年间书亦至於六七余未尝一为书行甫能亮我故不以我为简我亦亮行甫故不自疑其简余虽未尝为书而日欲为书而未尝为书者重为书也重为书故欲寓之於诗如此非一日重为书重为诗所以重之也
人事无穷时白日常纷纷夜久静不眠枕上还思君形神有合离忽过江之濆已过江之濆更随东南云赠荆南王秀才天爵集虚二堂求诗仍往武陵
天爵名甚高集虚名甚悟悟高已与俗人非更望武陵花下去
送李昂长官
征南兵势欲平蛮军声杀气秋风寒南国此时霜霰早八月草黄枫叶丹江有渚兮山有麓君向洞庭何处宿四垂天幕乱波平九疑山送愁岚緑日斜叶落黄陵祠月明风起清湘竹愁娥远放峡云来寃臣暮借江声哭鴈号孤喙度苍梧猿叫哀肠抱霜木君看樵坞与渔村緑橘黄柑随柿熟此行正合风骚情县衙仍在衡山足新岚老翠滴吟?风松云溜生琴曲衡人侧耳聼先声报道官来不碌碌可使汝农无逃田可使汝市无寃狱汝胥可脱簿书烦汝民可免鞭笞辱日中放吏不坐厅夜半投金不受嘱回时唯载俸余钱茶满衡山无一掬
谢江倅
病叟在所收越已为高义就而饮食之盛具烦亲致让榻行殊礼朋酒代贿币非徒追古风兼使奉时祭
谢李次翁
次翁情义高不在古人下惠我春山芽清吟为增价记得西窻无言诗遂及雅且待李张来说子到清夜
答李昂长官富贵贫贱终篇之贶
前日正凭几长须叩我门手置一筒诗义高辞且温三读至终篇尤爱子所存我有不言意子已自得之余将缺不报嘉意忽如遗吾闻诸物理动静固其性静有不如动动有不如静所病入於邪大率要归正穷通存乎时死生存乎命与其以邪通孰如以正穷汉之主父偃其卒败以凶不义而有生不如死於夭所以君子徒而恶跖寿考谓富不如贫谓贵不如贱其说岂徒尔亦各有所见贫贱与富贵亦不必去取始也以道得卒也以道处岂特区区身时乎非小补万世赖其法天下受其祜所以古君子得之亦不拒处之不以道君子所不与景公马千驷孔子贤夷齐曾孟藐晋楚原顔甘冻饥我爱张车骑我爱郭汾阳大业中兴汉余基再造唐天资既忠厚以义能自将德盛不敢肆功大不敢当匿迹远权势以身系存亡以寛不以刻以逊不以强兹可谓之贤虽盛其何伤博陆岂不伟区区蔽孽显当时虽已幸其後卒不免至於充谧辈何足污齿牙机云死好进岳晏死佞邪下近隋唐间其辈尤可嗟甚者弊天下非唯凶而家所以富与贵有时而可恶淫夫所不从奔女所不娶色美而行非嫫母胜西施所以汉烈女深恨蔡文姬文姬文姬其奈何如姬之辈可悲歌我欲采药山之阿亦欲把钓披渔蓑茫茫人间岐路多不如海水通天河
赠陈留逸人【二首】
不知何许人忽在陈留市生来无得失物则有泰否春时看物生秋冬看物老大意寓之笛余情付云鸟无处不可居不问江与湖亦不问田庐今夜入城市往往呼狂夫狂夫胜独醒以身葬江鱼
又
有人持一管不用芦叶卷能作陇头声其女操六板吹者寓其声拍者会其情情声与气貌内外俱和平时时入酒家便揷几枝花归来无一事醉卧日西斜人或问所得答云无忧嗟或问其所欲何物可相累我爱斯人者富贵所不如有如此娯乐作如何称呼呼为无忧人画作无忧图更画几枝花酒瓢与酒壶
谢叶祖洽
叶公有高义常叩茅茨居不嫌杜微病更附荆州书龚遂合驰传郭汲方驻车海人受公赐约在秋风初
送沈判官
四月芙蓉花未开王家客去登瑶台瑶台高在白玉京麟毫玉谱书姓名名儒庾子能清悟肯学买臣与严助受福王明不为身泽遍生民便归去
酬传道
有客从东来廼是徐方秀言行过乎恭篇章一何富顾我白发叟赠以青瑶枝我将投木桃桃始开花时
节孝集卷六

[book_title]卷七
钦定四库全书
节孝集卷七　　　　　　　宋　徐积　撰古诗二十九首
寄龚豫之震
海角龚支使平生无所苟而今五十六岂肯变所守岂独龚支使古来无奈何逹人自知命世俗徒悲歌
谢永城令陈德任举
县令有余义以碣表孤坟昔尝致酒脯两手披荆榛今乃重加惠使与羣塜辨数十百年後名亦附公传
寄豫之
掘地须臾便得泉主人劲直使之然此水埋藏千万年岂无勃勃气冲天主人意气蛰亦久不知谁是掘泉手最好盐场作选人面目心肠无所苟
赠郎朝散
仕宦何须论权贵司宾且喜属郎倅篇章淮上至今传德性清温善詶对神仙船过北神来应思诗老任员外沙河路上且吟诗犹有黄花伴吟醉
乞留草赠路倅【二首】
膝上已无三尺桐门前更少两株柳唯有庭芜似野风告【阙】留伴东臯叟
又
君看我家门外草欲把烟姿慰吟老谁知人静雨余时还似村深日斜好
答倪令挑战之句
南城病客方闭门西郭檄书俄入手霜涛洗开醉合眼清风吹起困低首诗阵须知少敢当吟魔已遁无何有可笑将军不用机示以强兵殆非诱
答俞簿
诗者为乐章所以贵声调我虽好之笃子乃得之妙子妙既相逢如何慰病翁有时闻数阕尽日想清风
送思权随赵守往扬州
一自移船便恐行城中两夜梦河汀武林夫子在船宿往往将身梦入城夫子恋德虽未休不过送公到扬州我遣吟魂无远近直过潇湘江渡头
谢存中送四花并酒
有人自折四般花手中四色成云霞瑶瓶贮酒白如沙呼童急送野人家一般花是水林檎白处偷红红不匀笑脸易残留恨色浅粧难就带啼痕无夫少妇善居寡以礼自防容不冶君看盈盈闪色桃酒红睡起未全消意待倾城又倾国花中偷得两般色深色桃花将奈何猩猩血染春衫罗欲成鸾凤吹箫急借涂鈆粉施朱多却是梨花白为胜四色花中容最正若与梅花相并时花叶花柯较麤硬为花倾出瑶瓶酒香泉急溜蚍蜉走两手各擎花一枝深闪桃花将与谁主人醉起欲骑马自揷乌纱带取归
寄蒋大漕
大使莫忧淮上老无山可望梅花少梅花可种山奈何日中枕上山更多不开两眼行一步悬崖絶磴青嵯峨岂无闲僧坐林下亦有樵子持斧柯起来恍惚从万里便买玄猿栽薜萝人间流水寓之意天外白云来者歌
寄汝弼
行人过江来遗我数纸书书云困行役家事仍纷如真州嫁孤妹苏州取病弟方且谋医药相期未可冀
古风一篇赠梅使君【并序】
涟水县尹梅大夫景纯以古人之心行古人之义淮上老人亲闻而亲见之故为之吟哦读其诗诵其事何必古之人乎哉今之人亦古之人也
古有贤令尹为贫民出租今亦有贤令代民偿所逋何必偿所逋不忍伤肌肤君以古人心能为古人义我是吟哦翁亦有古人意几夜月明中为君吟古风
寄江子和
客有江子和时时慰衰老寄我江黄书其意不草草恐我有疾病欲我得寿考古人正如是但恐今人少
送吕明府
古人吕明府而爱南郭吟不嫌我衰朽知子有良心良心何爱吟笑翁为我平生怀抱空一心常在浮云外万事付之流水中
送陈明府
人而有常德古人良所贵乃有陈明府其如斯所谓予尝察之久得之辞与气何以为不忘比诸太羮味
再送吕明府
昨泛江都船曾作寒冷篇今浮清洛水仍是清风里野岸有幽花孤村有酒家此酒与此花尤宜日西斜大抵人生要自乐何必持花与杯酌有无酒花俱笑吟为我回头望南郭
有客所养厚一首赠送吴安中归省其兄
有客所养厚气貌已可知而况五日间议论未停时亹亹来逼人我觉老且疲何人慰衰朽须臾合复离所为吴中喜鸿鹄翩翩飞最好西湖上一床同寝衣【鸿鹄喻兄弟也】
和吴奉议
一物勿令侵吾神一事勿使摇吾真养诸内者气欲息散所滞者体欲伸为报平居既安叟幸为平世难老臣亦有闲僧晤言否呼来伴子逍遥身
赠程秀才
我是南郭翁门前两株柳君是谁家隽肯来顾衰朽兄弟六人应姓荀一人错认李膺门不谈俗物唯谈文更说长淮謡主人
所祝送甯秀才【四言】
所祝君者岂敢如昔在养在正在进在德在好闻过在亲亮直精讲明辨所以臧也早夜思索不可忘也以正而通以正而穷以义而始以义而终勉之戒之其所养者勿使害之
送张子厚滕县行
战国甚於狼虎鬭孟子力将仁义兴岂无父老传闻事为我访之邹薛滕
送钱思权
子处我为兄我以子如弟何待去呼唤自可来相视因敢苦留君留君住数日待问六年事但恐烦纸笔明日从早起等君到昏黑
赠张教授【与弟别】
君看两鸿亡所依江南塞北何所归一鸿留在淮之湄一鸿独犯霜露飞哀复哀兮将奈何愿期弟子废蓼莪先翁经却忧患多为君半夜成悲歌
戏答【二首】
我喉已吞霜我口复吞月吞霜吞月太麤豪五臓心胸总清彻东家亦有人中清一从年少名豪英文章余事能用兵虵矛丈八折羽旌排成大阵将横行太华屹立洪河倾螭腾豹跃哮虎鸣斗胆可落突眼睛冲车突骑出不意锋不可当声动地前军已胜後兵继唱罢凯歌氊帐睡将军但筑受降城老夫不烦修武备
君看月上霜君看霜下月不知月盖霜不知霜盖月但觉我一身上下中央四旁总澄彻霜是何物如此清月是何物如此明白头老翁坐中庭半夜可数毛发茎羣隂积聚纯粹精虾蟇吸尽瑶池津银河两道来藏氷玉龙走入蟠千寻倩君两耳为我聼其间恐有波浪声初出海时蛟螭鸣却入海时潮头生小鲸走入尾闾内大鲸大鳅寒不睡莫教射倒金银宫鳌背神人难设备
赠徐彦
昔者见君面记得秋风时遗我寿阳书故人情可知一从西城居复来南郭住时时还忆君不知在何处
寄朱少府
过巴陵後北风猛洞庭水白湘波冷江头风猛霜霰多竹节老硬竹梢紧此时谁为湘江行其人有道直而清宜其所至无寃情蛟龙不复侵屈平
代人上陕西漕生辰
尝闻五百岁一有贤人生议者实在公仍与圣运幷全资五岳粹高挹太元清与帝为元老与国为名卿中外试已烦玉振而金声漕柄虽云剧其道安足行宜哉廊庙器蹇蹇王之庭春色满长安春山围长垧春芳森绮绣春风锵瑶琼秦封几千里富庶而安荣人与春意和跂竦长安城何以献公寿庄氏之椿龄何以献公福洪范之康寜黄河为富贵太华为功名此诗何为者聊用歌羣情
节孝集卷七

[book_title]卷八
<集部,别集类,北宋建隆至靖康,节孝集>
钦定四库全书
节孝集卷八　　　　　　宋　徐积　撰
古诗九首
赠慎伯筠
掘尽崑仑山美璞才一双何人横大阵未战敌巳降秋风吹老桧明月沉空江礼天者大事其器不可尨
送秦漕【并序】
部刺史秦公罢淮南奉使河北其行有日即学官而告之曰我且去矣子何以教我学官曰美哉使乎其有意於古人而及此之问也盖西汉时暴胜之为直指使者闻隽不疑之贤使人召之不疑既以身见又不待其问遂进其所言是未可言而言之也公则不然盖未尝召士也廼至於就而问之矣是其可以言者也夫可以言而弗言君子非之其可以弗言乎於是敬而言之遂言而为诗也
维古之人厥修有道使臣之美於诗可考其马维良曰骐曰驹六辔贲如如沃如濡而况其身洁不可污身不可污其可辱乎载驱载驰载驰载驱虽则驰驱咨询咨诹以来厥修聚其所闻使於四方如圭如璋赫赫煌煌为国之光其美无疆後人不忘维时不忘而有斯人斯人维何维古人是思古人是思是思是为如璋如圭如圭如璋维德之辉如醖如藉维德之仪维德在躬维日不足是问是辩善也弥笃美哉是乎诚自中出诚隐而显成已成物维诚则然亦在所勉勉而弗巳终之不倦所往所居老生腐儒穷商贱贾野人山夫彼所知者出於精专情伪利害穷根到源其可遗乎可使之言
寄太康知县周宣德
冬之季月月及上弦太康书来慰此皤然并其成法别为一书敏而有术使我嗟吁考其大指官之楷模官守其约事总其要何弊不除何隐弗照如升高台俯视四旁不持度量是物可量挈裘之领提网之纲维简维能维能维精维精维思维思维诚既诚既明既信既行日有余力民亦闲暇不肯顽恶孰为欺诈不出一符不遗一力或将尔车或负尔穑四境之内如云坌集一岁之事先期以办私无所扰公无所患至於盗贼无处伏藏情既暴露脱身奔亡吏案可空刑书可阁俾尔室家既安且乐岂唯太康世蒙其业凡百有司皆来取法勿毁其成在彼後人勿有所嫉勿摇勿倾如川斯流勿窒其行美哉太康不负厥官到官之日坐席未安所成者大所及者远何以加之加於所勉又何加焉不倦於终遗之无穷智者之功
送张漕正【并序】
传曰必也正名乎即正言是也视其官考其名不问可知为正谏之臣也居其官顾其名不待劝赏与夫督责之令弗正则弗言必其正而後言者也此吾太宗所以建官之本意也今上即位之十年总揽万几赫赫明明一新天下之耳目可因者循可革者去革而当民斯随之循而当民斯宜之此其所以忧勤侧席求下情而防壅塞必有待於耳目之官也於是开辟言路搜择贤隽内臣即拜外臣特召而左右正言其选弥重此欲治之主所以命官不负太宗之本意也而淮南转运副使张公实充其选除书既下於是论议者各以所见而名之曰公之所性笃实曰所性坦夷曰真而不苟夫坦夷者不诡不激真者直之所自出以直居官主之以笃实而不诡不激其有涉乎弗正者乎其有负於明主之所用心者乎其有负於生民之望者乎张公优为之矣於是述焉而为诗也
以正名官居官以正岂唯朝廷生民之幸名官以正居官以直岂惟生民宗庙社稷积者为庆流者为泽远者无疆久者无极此奚有他一言之力维时我后智勇兼有揭日当天操杓运斗随手如意不劳而治明明赫赫有因有革所因者宜所革者当维当维宜生民之望维正维言民之望之维言维正何以尚之越有诤臣义不顾身白刃可蹈赤心可倾既曰真矣弗变弗移既曰直矣弗阿弗随何事可沮何利可囘不可则止其可则为往司厥官往成厥功回天论事有祖之风
送赵漕儞【并序】
淮南赵公大夫罢转运副使召为户部郎中除书既下去且有日公移席在泮燕於公堂自始入门至於即席皆以客礼自将劳问慰诲手自书之如诸葛武侯之待杜微也盖公之礼义待人有终其用心笃厚皆如此类酒既数行论及世务遂及乎大河赈饥之类二者天下之大事方今之急务也大河利害形势曲折在公掌中盖其身至目覧心所自得洞无所蔽人或泥於九河故迹公则不然以为九河故迹不必求也求所以为九河之意庶乎得禹之法也其指在乎顺水之性因地之势省役简费应变者也同使林公直而不苟爱公论议数以相告也乃今日亲受之於公矣既讲大河遂及赈饥且问曰已成书否盖其所用心者凡皆为民故也夫赈饥方略公所自有至於逆为之备莫如义仓义仓者天下之命也其法始於杨隋而弊於李唐以其移为他用也每亩出二升是亦履亩而税之也常税之外又生一税取於民者已甚矣则於立法本意亦未为得其卒又移为他用矣盖古今之法未尝无弊变而通之可也故以此意述而为诗因公之行答公之问唯公所以复教也
人之古貌心未必醇心醇貌古或非通人我视赵公其貌甚古心德俱醇通达明悟我曹山野岂足尽知但据所见以类可推大河之说何其通达精简平允明辨昭晳盖其心得身至自阅坐而可言起而可设又云九河勿守故迹但求禹意然後为得此说尤奇汉儒不及我自黑头尽心河渠逢人辄问三十年余得公此说庶几成书既讲大河遂及赈饥如此方略所系甚大乡官胥徒实为巨害使领虽贤吏不可乏必得官吏斯为善法可为利泽可制奸猾如其备预莫若义仓勿取军民勿法隋唐裒多益寡斯谋乃臧损上益下民悦无疆可自王公下至选人每月之俸百取一分凡千钱者其出钱十斛取一升缣取一疋各从本所贮其本色主者不劳但视其籍不移一符不烦一力月知所增岁知所积出者不劳如无所出其所损者毫毛涓滴一仓之内诸所畜聚尽是官俸凡皆为民不得移用即移用者法不可纵不以去官不以赦原设法如此其谁敢干古人所贵讲辨之学应而弗精询谋诹度惟是陋生不足待问问而不应应而不精君子不为非人之情惟是弗精面目腼然在乎复教庶无後愆
送赵守【并序】
元佑五年高密赵公自徐州通判移守山阳客有告者曰我识赵公是其特立独行以节义名於布衣者也民且受赐矣公既视事拊循慰劳其设而行之者皆其胸中旧藴而出乎其义惟恐一物之失所也故无所扰故无妨民故自市井闾巷至於野人之类无失其职其听讼决狱用心之详既明且慎故无非辜古之所谓温良慈惠之师正如是也是以民安之惟恐太守之去也明年之夏未及满岁罢山阳守奉使圻内州人父老与其子弟各以其党相告至於吁吁而叹息也於是作诗者因民之欲述民之意以其民之所欲言而不可得也
齐有高密有沂有沐旁有泰山莒鲁郊关粤有人焉气清神耸立节以高处义而重维节维义肇自布衣根本渊源所养可知以义为文洪畅精微以义持守隐如坚城以义作为动如精兵面有正色口无谀声赤心可割肝胆可倾以义接物不矜不骄以义临民实庇汝曹实康实济实恺实悌民实宜之实受其惠方今天下虽曰治安正在所恤民有饥寒公所往居岂肯草草戒吏侵渔欲民温饱言者为准行者为表维恕维平除烦去扰狼摧其牙虎缩其爪父子室家足以相保作此诗者岂徒然乎庶使其民传告懽呼
谢玉师
河沙亦可数海水亦有畔师恩及吾母其多卒无算远者穷无边深者入黄泉黄泉儿莫到慈母忽有告冥冥长夜中如行白日道儿一别母容可想不可逢凭师无量恩恍惚如相通师恩若何为真诚与高义幽明虽有殊母子各有慰欲报将奈何肉镌骨可磨泣尽感恩泪慷慨成悲歌
送云鹤山人
星非甘公卦非焦赣善言五部枝干迭用所据甚精所发必中辅之以教其益弥衆以刚止邪以柔止讼躁者使静义者使动仁使之修虐戒之纵险者使平浮者使重如此庶乎殆可折衷行矣勉之斯言可诵
送李守孝博【四言并序】
山阳太守李公以治行高第即拜广东提点刑狱其去有日作四言诗送诸御者凡四境之内设而行之者既述其略矣至於好谋而问亦附於篇
外官之重其惟使乎使者之重兵政刑诛持挈纲领设施楷模以实去伪以清革污善本须养恶根必鉏非严不肃非寛不舒非威不行非信不孚诸如此类一不可无而况百粤岭阳海隅其俗彍悍戒吏侵渔缓之则怀扰之则吁又况其徼谿洞蛮居虑要先定戒须早图使臣之重不其然欤命使维何曰山阳守维山阳守其质忠厚既明而恕惟所自有以严以威以左以右维恕维平维详维精所济维敏所孚维诚刑无必用事皆原情或虚其狱或空其庭称者盈巷传者盈城四境之内尽为懽声其体则庄面无浮气其目则了心无所蔽不激不诡不迁不泥亦不自务亦不自恃好谋好询使臣所贵维询维谋何以酬之维时武备为国修之我闻番禺熙宁之前弓手之外枪手三千总计一路何啻万数因而循之不烦招募可增其籍可当土兵不费斗粟不用尺缯其便如此何惮弗兴付之善吏以成其能训之练之按閲有程可如汉制选择骁锐号为奔命无所不备岂唯广东自广而西闻命即赴势张力齐如声如响如鸷如飞如决大水从山赴谿盖神速者用兵之奇仍坚其城仍濬其池虽有交趾正如狐狸伏藏窟穴其何能为
节孝集卷八

[book_title]卷九
钦定四库全书
节孝集卷九　　　　　　　宋　徐积　撰古诗十五首
赠武夷旅人【并序】
客有处於山阳者以其母在远方日夜所思所谋者及乎是时归省其母也其母老矣日夜之心所念所祷者及乎是复见其子来归也其闾巷之人望见而识之必将奔走以告其母也其母方惊方愕俄然果然其耳复闻其子之声也其目复见其子之面也於是母复有子矣子复有其母矣虽邻里同巷之人犹且为之懽笑至於持酒脯而相贺也而况於其家内外所亲者乎此君子之所以喜之也君建人也与余爲同姓其字得之初见余於南郭辞曰欲公之言凡八九年矣余未及有言君不以是爲怼其视予如故而情貌有加焉是其用心不迫不隘盖与世俗异矣故於其行因其所可喜爲诗二章赠而送之并以告诸游士将行者思止已行者思归已归者宜乎速归如旅人之有以慰其母心也
武夷旅人而有气节不肯琐琐亦不屑屑持此守身归慰其亲既慰其亲亦告鄊人
赠龎公
司马德操来就龎公杖履直入名姓不通坐其堂上指挥呼索催令作黍云我有客龎公妻子堂下罗列拜且听命奔走陈设此时龎公适自外归忽见司马其喜可知一堂之上相从笑语其傍观者莫分客主我读其书爱其古风真厚如此精诚交通量如溟海义薄云空至於妻子亦爲叹者苟非其人往往见骂盖有是夫而有是妇能佐夫义善敬夫友可警薄俗可示厥後
送裴守【并序】
维时西南述裴公之藴也夫以裴公之贤其所欲发而设施者岂一诗之所能道耶
维时西南巴蜀一道强楚侵疆故蜀东徼水激以猛山迫而峭人性坚悍地形险要孰往而使孰抚而教惟帝难之乃眷东顾曰山阳守智足知务能正而和能察而恕严所以立寛所以辅性不狎侮躬有法度是表是仪可俾可付其往钦哉所居必裕公拜稽首驰传以赴入境褰帷登山叱驭设施有本先後有序可者立行不可立去公曰来汝吏受约束天子圣人汝勿苛酷民心无他罪生不足穷檐荒村颓垣破屋岂可罗网更入牢狱公曰兵官当去其懦贼侮则犯贼畏则挫勉之在勤戒之在惰兵要素练慎勿安坐公曰县尉县无城郭奸者鼠伺狂者兽攫一邑性命弓手是恃选择补之训练使之即有能者有以劳之即不能者戒之告之在昔汉氏蛮多变者失信失恩扰之故也今则不然有以处汝德以服汝威以御汝恩以结汝信以固汝汝无自恃皇帝神武凡公敕戒吏皆奉行何法不恕何刑不平何兵不练何技不精一纲尽举百为大成盗贼衰息蛮夷信服四封之内截然整肃小人有依良民受福天子嘉之驰传以召慈母喜之载色载笑神亦祚之永锡难老
送范宣德
客有斯人而有美质可养而充其在不息养之以正充之以义何适不可何爲弗至
送李推官【并序】
山阳幕府李从事闳中以学舍敝陋身任其事厥有成功而爲可继之法焉教官徐积述爲诗章因其代去赠而送之并以自警至於二三子职事下逮诸生亦从而得其所戒焉也即如所警复如所戒所以慰从事之劳以称厥功也
物有所兴因人而就其人维何所性忠厚能谋而果能明而究身任其责力成厥构既成之法可继於後入门而东自南而北如污斯隆如枉斯直如塞斯通如隘斯辟如翼斯张如衡斯举如蔀斯赫如阒斯覩室有明窻墙有坚堵地无游蚁穴无伏鼠既完既成既安既处师乎师乎岂可苟然心爲道本身爲义先心之所无道不可传身之所无口不可宣唯正唯直求已以全以义以命如耕平田处心积虑贯通神明无忝鄊校勿负朝廷成人子弟慰人父兄二三职事其亦警戒欲善诸外先治诸内存诚防邪集义养气作僞心劳作德心逸如此两句守而勿失谨佐尔师各修其职庶乎诸生其则不远已修加修巳善加善不率者从不类者变子弟如此父兄所愿可慰鄊人可成学风可酬其劳可称厥功
送乔司法
乔掾循循有如寒士面无浮气能训诸理可养可充曰正曰直其维思诚其在不息
送贾镇卿
萧县大夫气质端劲其中所养不邪而正正以辅才恕以辅明面无谀色口无谀声若斯人者宜於王庭而况一县爲惠爲泽恕所以惠威所以立猛寛得中韦抗是也诛奸殄寇有贺齐者东汉龎参作守汉阳政所以茂寔繄任棠以君之正以君常德力追古人是宜是适
可养一章赠别范子舟
可养可充曰性曰气以君美质斯已可贵养而充之何所弗至
送山阳宰
大夫三年平恕如一静而不烦民安厥室大夫去矣何以述之我述民言民实德之
赠吕公侍讲
我敬吕公以其德齿敬之爱之何时巳巳美哉吕公文在其中见乎外者古人之风维贤有德神相其祉何以祝公勿药有喜
送汪宫教
尧亲其亲教官得人所性忠厚貌纯气真学爲耕稼经爲本根实之爲行贲之爲文辞令出口法度在身大学小学其谁弗循循之维何维义是适不骄不肆无邪无僻大者敬义如汉元王小者乐善如汉王苍乐善敬义何有不臧保躬无悔受福无疆无疆之福维顺维忠维忠维顺维师之功
代诸生送蒋守【二首】
明明楚侯爲国之光王明是选王命是将皇皇者华六辔如濡辔且如濡其德可孚其孚维何洁不可污皇皇者华六辔沃若辔且沃若其德可度其度维何清不可浊洁也不污清也不浊德则不渝泽则不涸民则宜之民则乐之神亦作之
长淮之南楚爲最剧守者爲谁以才以德守既视事未逾厥月吏则胥畏民则胥悦物来必应事至立决守之动静皆有法度不苟不简不暴不怒处烦以敏辅严以恕庭无滞讼狱无寃囚民无愁叹俗有歌讴古之三府謡言奏事今岂不然兼采公议付之使节是以用之付之远俗是以重之其俗既平其刑既清章德表功来朝两宫两宫圣明柱上记名
送山阳太守李公
维淮东南孰为州最曰李大夫实劳于外公虽老矣方壮方刚处剧而静不烦以详大率郡县事如草芒而况楚州车轮中央传繇其冲客出四旁北迎大车南乱巨航公移私讯骈檄交章大夫酬应谈笑以将大夫甚健日力有余事至立决罪无囚拘教以好语完其体肤据案而坐处之须臾吏休两廊庭中空虚所以楚人爱公之敏挥刀截绳弯弓射隼敏所以辅其本则明穷奸破伪窥心见情譬如工师譬如良匠手无所设目无所妄物随以就法随以施大?小尺方矩圆规嗟民虽愚所欲有几曰敏曰明曰公有体曰不生事曰不悖理不阿不随不激不诡民以是悦衆以是和何以送之其可弗歌在昔奏事实采謡言凡我乡党宜歌斯篇
送江倅
昔之别驾则有王祥其民歌之海隅称焉今亦有人能绍厥後民之悦之称不容口庶民所见乃其皮肤见察情伪见敏簿书见法平恕见狱空虚事见无留才见有余已不敢肆人安厥居其所见者止於君子良士大夫谓其所性得之刚毅所以能断所以无蔽所以敢为所以勇义决遣簿书是其余事汉之朱博赵张龚尹抚恤大衆何独古人王祥虽贤失在宝刀正而平者心则不摇人或赠之则弗受之借曰受之何佩有之弗佩曰正弗受曰平维平维正宜於朝廷用之一方一方之纲在我者正是谓为政
送蔡守【并序】
维淮送蔡公也蔡公罢山阳守奉使广东故取公之行事章章在人耳目者述而为诗也
维淮之南楚为剧州守土之吏孰明以周蔡公既来爰究爰乂明维照奸威维沮伪维明维威无敢恣睢侯曰可矣其治孔易廼兴学校示之本原儒居儒处礼容义言廼修释奠教民之恭有严其色有孚其顒廼行乡饮躬为主人拜辱拜豆盥洗献宾其仪孔肃其礼孔均廼召父老父老俱来幅巾短褐浩其盛哉父老升矣侯则兴矣父老坐矣侯则妥矣父老未醉笑歌其声父老既醉髪白顔頳父老去矣侯则举矣馈之物矣告之语矣其语维何维善是示善者使修恶者使止告尔宗族告尔邻里维时父老奉之以行维时庶民亦克用承悖傲者沮善良者兴狠不敢鬬强不敢凌不义之讼莫涉吾庭行之期年几移其风吏事用简狱牢数空道上之物必归其主行路之人无或敢取逋攘慝奸明其购赏倾其巢穴破其支党侯曰未也江淮之患不备不虞廼召尉逻廼呼卒徒廼张尔弓廼操尔殳廼坐廼作廼驰廼驱勇者廼奋怯者廼舒我备既强我戎既整小剽之攘破胆缩颈侯之方略可以扞边扞边如何威名毅然何兵不精何城不坚人不敢犯敌不敢前侯有所祈曾不旋日雪霶雨零舆濡衣湿维其有德将之以诚神由以格物由以亨侯之为人不患不恕维恕维威维民维宜侯为使者不患不威维威维恕维感维豫侯之察狱不患不明维恕维明维平维精维时岭表维时海隅闻侯之风既安且需寃者使伸戚者使愉吏长则进物残则除抉其已垢刮其已污维有其才无施不可用之本朝维良维佐用之一方一方之纲嗟今之人莫如侯者侯之所为可示天下维其可示是以可歌作歌送侯侯其鸣珂
节孝集卷九

[book_title]卷十
钦定四库全书
节孝集卷十　　　　　　　宋　徐积　撰古诗三十四首
谢李自明【并序】
弗德其德施於其所不报者也其人谓谁谓自明也邵武李自明爱其人以及乎亲乃一日持酒具即其所像伏谒顿首酌而馈奠之其容色有孚其恭中礼退而视其貌温温裕如也其不肖子既拜之矣顾不可无述焉於是言而为诗盖恩之所施有大小轻重顾其所用心者何如耳论其人量其势度其能报与弗能者是世俗也德其德者也夫德其德者虽大而小虽重而轻君子则不然因吾之性行吾之礼设吾之义也世俗之论吾所弗论也世俗之所量吾弗量也则所谓报者固君子之弗道也是何也是其所养者充所积者久故其中裕然其为之不劳其见於外者不可得而掩者也如此则鸟兽可感草木可动而况於人乎故见者悦之闻者至於叹息而况其人之身亲获而受之者乎此所谓弗德其德也夫弗德其德者虽小而大虽微而着然自明之於予何以知其弗德其德也夫以六十之年病其两耳贱且死矣固不足以报人之德也知其不能报然且施之真所谓弗德其德者也
养以其久真以其积维积维久是以爲德德而德之或表而失德而弗德然後能造孰爲斯施孰爲斯报德其德者伐干以斧弗德其德培以根土德乎【缺】乎其孰御乎
赠胡大夫
兵有三难一曰难知二曰难处三曰难言眇忽精微伟哉胡公讲辨必精以兵爲难是爲知兵是爲力学是爲老成惜乎老矣未见设施其谁知公胷中之奇弗施於兵施於有政所在所居斯民之幸
送吕清叔
寒水如烟霜似雪半夜踈牕透明月此时有客正不眠淮上吟声无断絶
昨夜月初圆今宵月初缺月圆月缺本无情惟有文通恨难说
惨惨黄昏天欲雪萧萧淮浦人声絶风击寒云鴈正鸣客眠孤棹灯残灭
赠王观文【并序】
盖古之君子以好贤爱士尊德乐义而爲之始亦所以爲之终故大有其才大有其德大有其位大有其功大有其名五者皆大而持之以谦道巳行於天下泽已加於万物法可传於後世可谓美矣盛矣盖缺然自视犹以爲不足也故於能贤有道致恭尽礼将之以诚而加之爱心势若不敢与之钧敌惟恐不得有所闻不得有所见也是以善其始而光其终何独古之人耶一有好之者是亦古人也好之能之行之尽之古人之盛德也居今之世而爲古人之事者王公其人乎某也不肖窃伏淮滨越在草莽非有左右之介一日之素也食顷之间使者相望叩其所舍即不肖而问焉如待故人旧物也适以野处无良纸笔以报公命因略爲诗歌见於私写缮藁未及即不意其传也既不污公几席公既受而弗却且置之齿牙间谓之爲可也公之德量既恕如此二藁之略率然之罪顾无辞以谢是以复爲西征篇焉大江之心波涛浩然旌幢蔽空鼓吹合作歌酒半酣借壮夫勇士歌之虽不足以娱王公之听而动王公之容至於麾下骁俊必将慷慨气作奋思忠烈如班超傅介子之比也其辞曰
一自西征登将坛探其窟穴除其残邻羌余喘虽粗安匈奴右臂殊不完闻公姓字摧胆肝穹庐部落匿可汗何当饮马朔海乾雄丈高勒燕然山古来从事多壮夫凯歌得意更豪麤共公谈笑观投壶醉笔挥成露布书归来却佐神圣王爱贤乐道不敢忘德功甚盛谦尊光始终一节郭汾阳
答张文刚
张子问着书使我长嗟吁有意在黄绢无能任白驹筋力如老骥颐颔生霜须二子少且壮努力相雕枯
答刘子静
风兰不复采风树何由静一日复一日大龙自驰骋无限好花开何异秋风景洒泪报君诗正是鹤孤警
荅頴叔
大使莫忧淮上叟万事付之诗与酒若问我家何所营爲比陶潜少三柳
和张文潜晚春【六首】
春在亦饮酒春去亦饮酒若问此间时便是无何有
又
昨日枝头红鲜鲜染人指今朝寻不见已在污泥底
又
麦颖未黄乾桑实半红湿恰得一犂雨田事正火急
又
人事无如何多於道傍草但问酒有无莫管老不老
又
人生少娱乐闲日亦有数药草正肥时好望云山去
又
风暖燕窠牢云晴鸟翅健物生自有乐亦各适其愿
示诸生
子莫爲文学纎丽须是浑浑有古气本源要在养诸中不然恐汝爲时辈
谢张尉
鱼葅乃以玉版名可将苦酒试光明张华陆机勿下筯盘中恐作霹雳声
送秦漕
以身送客情几何以心送客情最多任意所之无远近不论山险与风波
赠郑毅夫
摩天羽翮森森齐胸中壮气蟠虹霓区区世俗谁相知青云岐路看如泥
送陈长官赴衡阳
楚天摇落霜风早山色依依江渺渺洞庭水寒帆影孤鴈声正在衡阳道君不见屈原憔悴贾生天遗恨至今犹未了日晚江头船住时行人莫望江边草
南山有奇木赠慎彦邻【并序】
慎彦邻与予爲故人又与予共学予爱其才卓然有可爲之资因其行作南山有奇木以赠之其欲其充之也
人皆患穷饿子独无寒饥子乃何爲者汲汲售於时汉之公孙弘唐之张柬之子岂不知此与世相驱驰南山有奇木荦荦松桧姿此木在深山年代不可知烟云终日?雨露早夜滋一干可爲栋一枝可爲榱耽耽廊庙中小大皆可施子岂不知此汲汲将何爲子其自努力发愤而忘疲孔孟非异域行者皆可几退之虽絶足大步亦可追嗟子之兄弟与我如四支余言子其听无使我歔欷
答何楚才
有客能操耒而舍其良田有客善攻玉而探珠於渊二者之是非子以为何如子乃舍所急若是其渠渠然余有二说可爲不可爲所谓不可者子家无寒饥所谓可爲者奉养之所资余此二说者子当慎择之余尝奇子貌亦尝怜子文不能爲子谋嗟哉空云云
还崔秀才唱和诗
元白有余势孟韩无困辞子美骨格老太白文采奇当时大道久破碎人人文字萎苶而支离天生数子将卓卓鸱鴞正成羣一鹗摩天飞嗟君不与数子共使君逸气填塞无所施我来虽无知黄金白玉看如泥自从诗卷一入手掣然直上青云梯十宵不睡亦不困厌宾日日关柴扉秋风猎猎吹横河苍天万里生银波起来半夜吸一口睡魂酒病都消磨
赠慎叔良【三首】
昔日黑头交今爲白髪叟约是三十年情好於此久且待花开时同把一盏酒君看我门前兼有两株柳
又
昨日故人来慰此白颔叟两叟忽相见面色如饮酒将此酒色面抵却春风寒饮酒岂易比懽好良所难我已五十八君巳五十七人生勿草草两公须努力
又
相逢便吐胷中奇直道而交与世违砚席已逾三载共鸾凰须约一时飞嗟予从事於今僻似子知音自古稀好去上书言得失买臣犹取虎符归
赠卢鲁山【二首】
充囊勿用钱古律长短篇子勉如不已斯文终可传
又
一诗将两年不出非空然为子有佳行重爲进德篇孔孟有常处四通八达路其道甚坦夷行之莫能御夜思而昼行求至慎勿遽存诚防他岐积微从寸步积之能不已其率可驰骛仁义固其常忠信乃先具正直常与游前却慎勿顾所谓气马者尤宜审其御孟子言最详扬雄亦深悟勉之复勉之子无忽吾语凡我今之人皆欲达其所而况鄊闾中待君为处女
寄秦少游【太虚】
子用心於我知者蔡彦?彦?今死矣谁能述所爲若说子用心古人如此稀顾我不能报临老形於诗
赠钱思权【四首】
好笑两学官果然作不了子去恐无船我眠幸有草君看野田中闲花亦不少昨日有人来赠我吟诗藁
又
有客叩茅庐时来见鳏老今朝二十七春风有多少共子乐有余如何醉不倒坐中忽索马归慰亲怀抱
又
有客怀刚义无物能干抱堂有白头亲惟忧甘旨少其家十五口行计亦草草也须谋饘粥不可使饥倒
又
同室与乡邻势与他人异义当同子去岂敢狥於利但恐登舟时无以慰亲意沽与玉瓮醅岂烦酒官义
赠袁评事
今年七十岁岁岁增康宁人间有夀鹤天上有夀星更若欲齐椿但看南华经
大河上蒋宝文
大河者大事我辈安足明野人好狂言夫子知本情念此有官守不可从公行心方愧古人渤海之王生
节孝集卷十

[book_title]卷十一
钦定四库全书
节孝集卷十一　　　　　　宋　徐积　撰古诗二十四首
寄王十七丈
舒州怀寜尉是我丈人行两遗小书去其礼若非抗何德称殊礼胡顔拜首贶更致附吟哦以问公无恙
寄张芸叟
豳有张芸叟言行俱无邪摄官为别驾虢州仍近家寄书来报我便可取其兄两缣为一被同卧复同行
寄吴安中
十月十四日人自江东来书询杜微病粟代陆生梅高义有如子恤病而救灾老身将入土报之何如哉
赠魏教谕
酒官幸得风流掾任贵须沽不须贱共君吟笑醉春风诗似阳春共黄绢祝君长作白头吟台背肌肤冻黧面
赠陈诚父
东海陈诚父回身过山阳登时来见我言恕而行方主人太山野薄意似酒浆仍劝客莫饮恐酒有所伤
赠张才父
自笑陶潜辈相逢却论兵谁知阵上客时访郭西生喜公抱忠义顾我非纵横今来求笃论古事聊一评奇正要两存衆寡不可轻兵间有万变所慙思弗精
赠陈纠
子来别我时送子到巷口约去百步地出巷更引首乃与二三子回所舍依依故人情可见何用送行诗
和蒋龙图【二首】
公之所设施道德之余事有性给其才无物蔽其意大车积以载牛刀迎者解以要操其纲以妙观其会善誉不尽知善毁没可讥校之古人辈彼若有所为公之所然者以智不以凿其力日以裕其济日以博至於我曹者使相望相闻犹能领官属携诗叩吾门先看陶家柳次看陶家菊茶中许投花坐上呼燃烛顾我为乐叟勉我以不倦我是孟东野终附郑公传
又
鷁口衔波船过猛樯幔排云北风紧耽吟俊老绣衣寒传诗急使筠筒冷诗同使者从何来谢安枕上吟哦回吟哦去望江南雪雪中往往梅花开
和李自明
自明多奇辞更为奇怪歌好共卢仝骑騄駬吟哦直上崑仑坡更令张旭辈醉中挥笔书嵯峨安用呼老子两脚跨槖駞有命得坚疾无术除沉疴一从水木迭用事肺为废物囚网罗而况小暑之後有初伏与大暑更添热厉兼昏魔骨间赫赤炭丸走皮上烘炙铁手摩有时一屋之内但觉汤火近不辨镬与锅手持匕箸腹先胀酒到喉咙顔已酡青黏漆叶无所用鸟伸熊顾其奈何五臓孰云可湔洗百骸终恐生虫窠脱身难上赤霄路梦魂忽泛沧溟波沧溟尽处是星汉有人常弄机与梭枯槎去後更无客历历赤桂来经过取得良书挂牛角持将斗柄吞明河但把明河吞满腹不去龙田拾瑶玉便控鳌头出海来霞点云痕在眉目起穿两柳行青莎怪歌使我须吟哦吟哦作文非小事要为法度後世无讥诃大抵文章本诸内归之无憾斯平和拟之於经辅之友精讲明辩相切磋君虽病肝其心可用教我虽病肺心亦不自阿日夜思索已矣老矣所学亡失多
和倪敦复【二首】
一别北轩君参商与胡越先声从西来尘榻为君拂吟行时引头吟坐即揺笔未见问行人既见惜短日缓颊相问劳剧谈尽忠切耳窍虽塞豆口角自流沫崔子祥而论祝令闵且说篱间菊参差樽中酒澄澈把酒互相劝投菊两不絶客主莫分辨僮仆亦娯悦若比龎公家妻子不罗列悔令唱骊歌惜不醉寒月念子为令尹行义高突兀当官志不回歛版腰可折与俗皆背驰而慕古遗烈竹节未便坚剑气久已发其时东野外频烦大夫谒篇章日相?气势谁可遏仍携大轴来使我两目閲人事有合离岁月成恍惚逸翮腾方高骏马足不蹷子实不我忘我亦不子忽与之气类同见之心欲豁金城不可破铁槊不可夺择交盖已定言志亦已合布阵诗甚详挥洒手不歇更约临行时斯言可赠别
县令醉时花满睫县令卧时云满榻其时北面竹轩凉雨声霎罢风飒飒美人争唱醒酒歌湿透红绡声未匝玉容沃以沉香水瑶盘冻屑珠玑杂魂梦适从何处来帐中犹把浮云?自说骑鸾向阆风到时玉洞诸仙合只被桃花迷杀人行顾瑶关忽双阖枕上犹能走笔吟累累吐出珠千蛤压倒唐时白与元两翁相顾如何答
答范君锡
醉中吟问风流掾酒价太高何日贱如何使我典衣沽诗人未有春衫绢诗人有酒不须歌自有春风四面多山阳才吏倪大夫烦君为我特致书正月腊寒犹未去诸君吟坐待围炉
报漫翁无钱可沽酒青衫典不得黄卷卖不售借问公田中秫米种几斗休管将来旱与水莫为妻儿种粳米兄来留下二万钱送与酒家主人未不然何计见春风空将花揷白头翁簿书营营几时了何如载酒访扬雄漫翁俊逸几无偶安得吟诗类中酒却是蓬头枕上吟不知还有人嗔否漫翁春思今如何但觉新诗老更多却应笑我粗豪甚颇似将军出塞歌
呈周裕之
海陵周裕之又为淮上客来寻南郭路不见张宜伯宜伯在京口不知谁与游时时应北望只可见瓜州
恨君不作洛阳客
余虽不作洛阳客自有吟魂兼醉魄吟魂醉魄御风行看尽千花万花色寜知洛浦有人留挽定春衫归不得脱身误入嵩山中山中逢见白须翁懽然借我双金童须臾引入花林中乱花深处迷西东花光照天香薰空金盆挹酒双瑶锺酒酣邀我吟春风绀云千丈挥玉虹搜罗万变穷神功有人飞下紫霄峯酬诗解佩声玲珑余方却步不与语笑余不似郑交甫
答钱思权
两个学官位都来一步地青眼与白眼五日不相视子为道涂行我为刀笔吏两者较勤劳大同而小异
妾薄命【并序】
妾有过江馆题其壁作隐语诗者其文甚哀且自言吴女也士大夫相告而感之余尝病吴风俗多不嫁其女乐以与人而婢妾之至不幸有良家子失身於人者甚可悯也故因所感作妾薄命以告吴之父老其亦庶乎悯而悔之悔而改之也
妾家本住吴山侧曾与吴姬鬬顔色燕脂两脸緑双鬟有貌有才为第一十岁能吟谢女诗十五为文学班姬十六七後渐多难一身困瘁成流离尔後孤贫事更多教妾一身无奈何其时痴騃被人误遂入朱门披绮罗朱门美人多嫉妬教妾一身无所措眉不敢画眼不擡饮气吞声过朝暮受尽苦辛人不知却待归时不得归罗衣满身空挹泪何时却着旧时衣
如今
如今八月九月时吟翁还爱黄菊篱及见清风杨柳枝时时对柳呼酒巵头颅半秃牙齿稀村田未去寻牛衣为唱骊驹不及时主人先道无庸归
梦中作
诗翁吟袖忽翩然便脱红尘腾紫烟一身病骨如生翅两道银河不用船奔星相随趂明月鸣鸾引去追飞仙琅玕树下夜宴起云童为汲瑶山水仍遣诗筒寄阆风诗筒落下烟霞中人间知是吟哦翁举头齐望青冥空
谁何哭
谁何哭哀且危白头母朱顔儿儿忽舍母去母何用生为架上有儿书箧中有儿衣儿声不复闻儿貌不复窥谁何哭哀复哀肠未絶心先摧母恃儿为命儿去不复来朝看他人儿暮看他人子一日一夜间十生九复死君不见昨夜人静黄昏时含辛抱痛无人知其时忽不记儿死倚门引颈望儿归
客去
客去即吟诗吟诗即饮酒时时进一杯往往积成斗贪忆洛阳花忘却江头柳借问别离客得似?常否
醉中咏牡丹
此花未开时美子藏深闺香心若无有深浅何由知前日花忽开美人放出深闺来春风尽日不相管莺是郎兮蝶是媒谁将金钱掷西子笑中不掩燕脂腮君王亲执紫金盏太真又醉白瑶台此花万态不可说莫教容易为尘埃我心虽然淡如水为花一醉何辞哉
节孝集卷十一

[book_title]卷十二
<集部,别集类,北宋建隆至靖康,节孝集>
钦定四库全书
节孝集卷十二　　　　　宋　徐积　撰
古诗二十二首
杨柳枝
杨柳杨柳复杨柳舞罢青衫困垂手相如病思最多情沈约才清更酣酒君看好鸟鸣枝间日与春风问安否清明前後峭寒时好把香绵闲抖擞
睡【二首】
睡入净域居梦有殊方乐不须泛海装去采神仙药手辟黄金阙足?巨鳌殻更作西方行真到崑仑脚
又
人莫嗟劳生睡者吾一乐困来入醉乡梦去得仙药瘦胫鹤伸足老背龟侧殻日出纸窗明烟霞忽失脚
醉题友人诗後
可惜两眼青不见一室白为子吟喉乾使我酒面赤醉中一夜骑鸾凤麻姑空敞桃花洞南楼下去北轩中西关放过东臯梦
同门人夜看花示卢鲁山
罢酒巳半夜重来慰幽花可惜遭风雨大半成泥沙移坐环其丛含香嚼其华五人摘满手归来千万葩
谢人惠梅花
江南费尽春风力岭头驿使无消息有人赠我一枝花满面春风与春色
代简招魏君
诗老今朝颇安否且来同酌一盃酒虽无鼓吹相欢娯自可笑吟相拍手
偶题
轺车使者良苦辛手持汉节入红尘青嶂断时初见日黄沙飞处不逢人妾身安在何足恤红帘翠幙遮罗裙男儿大抵贵忠义而况委质为人臣不忧死节奉王事但恐偷生为妾身妾嫁郎时尚痴騃可惜黄金如土卖误将玉体与儇儿身卧污泥佩兰茝无礼无义将奈何但抱罗衣千万带欲令高节比梁鸿说与墦间仍不改莫嗟远别离离合良有时所愿君自爱养取胸中奇莫恨别离久愿君自持守所守义或非得之适为丑君莫爱妾身妾以死奉君一片玉为面百尺布裁裙子亦当何如为国爱其躯一节死不变如妾事吾夫束带人待行牵衣未能别遗子酒一巵听我歌三阕其一献君寿白发为君偶其二祝康寜玉体和而平其三无累家无令妾咨嗟不患不富贵所患入於邪
三月三日作
今朝乃是三月三三分春色二分去一分春色能几多吟翁老病无如何却思翁在秦中时年少爱游山与溪其时人物如神仙手携酒榼擎花枝人不惜钱似痴騃乞者与之见者买人人都着好衣裳处处纷纷成五采山上山前閙如市人半归时城欲闭西溪最是栢坡头人家占却无闲地更有几处入城早清明上已踏芳草若无疾病与死亡人家大抵无烦恼
鴈从何处来
鴈从何处来正望东南飞毛间认白露肚下看残晖浮云共烟水日夜为所依衡阳是故山但恐故人稀
金沙行
关西不雨凡几城孜孜谁独劳其情镇潼太守真贤明驱车远有金沙行春空破碧幢高旌东风环佩锵瑶琼溪翁不钓童不耕隆隆千里讴歌声从容祷罢残霞横莲花顶上微云生云兮云兮云莫停霈然一洒尘埃清
梦李白
乌纱巾紫绮裘梦中太白从吾游陶陶烂醉江山秋半夜起来覔不见头背长安泪如霰
好笑南郭翁【并序】
南郭翁病且老矣而最好柳菊所居之室适有巨柳二株夹户翛然与常柳不类亦江淮间所难有者也名之曰老柳其居在学舍之西廊故无东篱即於西篱下多种菊花至於十月其花犹有存者名之曰晩菊每饮酒先举杯向柳熟视然後移杯转头向西篱下呼小儿取菊花投之杯中一釂便止盖其所乐者在乎其内而不在乎其外也南郭翁常自比於陶潜而柳数不及又其种菊之所东西相反至论其所乐亦无以异也乐乎乐乎其如此而止乎犹未免寓诸物而已也
好笑南郭翁白鬓爱杨柳如今十月後犹饮菊花酒杨柳色渍面菊花香渍牙喉咙溜香汁肠胃浮香葩所饮几何酒所吟无限诗若言丝与管便是吟哦时心无一事累意与千古期一身成土木两脚登云霓但欲比陶潜岂肯为杜微公有如此客可不使公知更问公安否且喜公来归
观草
一从有意惜庭芜几日无心到杨柳好色尽归帘下翁余光掬与船中叟绀液难从日下乾芳姿易向霜中老才到春还车马稀青青胜却朱顔好
山前胜入樵儿手亦胜江头伴烟柳闲中好步陶先生醉里宜眠郑云叟我辟闲堦恨不早草正茸茸花又老人心好恶任不齐但问青红阿谁好
观草亦有术可使无涯际谁知帘下情或有林间味南郭虽如此东臯亦何异便可弃衣冠闲枕青云睡
绣屏戏呈思权
先生卧内花为屏锦堆四面红云生珊瑚枕上三四更半醒半醉魂梦惊安得仙葩千万英不是天台是武陵
与熊熊作策写诗
此是熊熊策先题吴季诗季自题学书如此怜吾儿季有古人风怜儿心可知
莫望草【并序】
莫望草为路公而作也路公行且有日某方抱病伏枕感公之行於枕上为此诗焉时夜漏方半适与孤甥老老同寝窃自感其意即以手抚老老而歌之老老最耽眠至明日犹能记忆是其歌之甚数也既而即欲自书而病不能书然卒亦自书之公且行矣某病未除也某不知恤已之病唯欲公之长无苦也公其强食自爱为国慎疾此乃诗之所不能道者也方某年未四十时历事尚浅或见人感慨悲歌至於澘然出涕或对之窃笑或意色不悦盖以为此非壮夫之事廼儿女子之情也其後历事浸多或得之於所见或得之於所闻或得之於传记然後知其所以然者是其不可以巳也然後以为非特儿女子之情真出於壮夫烈士之义也盖士有徇一日之义蹈白刃趋鼎镬出万死而不顾者则悲歌涕泣又何足道哉彼壮夫烈士者未必皆合於义虽近於义未必皆合於中道然至比於薄俗小人忘德背恩者可为之长叹息也夫以悲歌涕泣为不足道则此诗尤为不足道也盖其所以恋公之意不能少见故少见之於诗也虽然以公之义岂区区之诗所能道邪是亦不可以已也此诗乐府也借喜事小吏歌之不一歌而止可也
莫望坡头日日色催行人莫望河上草草色空连云云边芳草路茫然是何处行人望不见草色自如故
书乐陵王百年太子传
酷哉武成枉杀乐陵一步一杖遶堂土頳投之池中池水尽赤其妃哀号至死不食其指其手拳不可擘九院之後小屍犹在骨碎肉烂绯袍金带一袍有靴一髻有解哀哉呜呼此儿何罪贼人之孤负人之托毒如豺狼险如谿壑身自为孽其子受之扼咽蒙头连颈横屍报应如此其来勿问与其自杀不容尺寸我哀其愚作为此诗永贻厥鉴勿为险欺
哭崔刑部
前年离长安与公为死诀长安门外长乐坡胸中壮气浑消磨其时夜宿灞桥上梦中勒马犹西望江淮之上情愈劳去年曾寄西山高今年今日春将归春风不似秋风时山阳数月雨不止泥深穷巷行人稀忽闻公死终南山坐中忽过东西关黄泉一去几万里吁嗟公兮何时还盂有水兮无食荐烹有茶兮无酒奠魂兮来兮不可知来若飘风去如电报恩之事终有期未必儒生只贫贱
哭狗狗
东门园上春风微醇醇塜上花成围醇醇一去不复返食一盂兮酒一巵悲莫悲乎今日伤莫伤乎旧衣思其言而想其貌吁嗟乎天殇吾儿
偶述
罇中一勺水其味诚淡薄尽日设重席无人与酬酢东邻有旨酒金壶而玉爵门前罗轩车陶陶一何乐
闵灾词【并序】
春秋大雨大水震电皆书今淮南不幸有此变故故作闵灾词以吊之
神地出渊泉商羊向天舞电火烧黑空雷车震金鼓大块噫风吹黄沙黄沙须臾化为雾此时隂气一何盛蚓嘘云兮鬼啸雨雨绳绳兮云蒸蒸天惨惨兮朝复暮嗟尔长淮之民何生而苦方馑而饥方疫而愈乃有此患普及於汝地涌水泉天降淫雨浩浩之势包山逾阜汝居无庐汝耕无土汝口嗷嗷其谁安诉吾闻尧水凡九年民虽昏垫不失所愿我君王发德音一变悲号作歌舞
节孝集卷十二

[book_title]卷十三
钦定四库全书
节孝集卷十三　　　　　　宋　徐积　撰古诗十六首
复古颂【并序】
汉承秦灭学能以经术取士自孝武帝始故三代而下汉为盛至杨隋建进士科李唐又加诗赋之类破坏学者於是天下尽为进士而明经之路寖徒不复矣故杨绾贾至之徒发愤建议而代宗不能行遂为庸人所沮岂不谬哉皇帝三十六年乃诏天下复以明经贡士明经古之道也进士非古也明经之道寖以长则进士之路寖以消此朝廷之意乎春秋之义贵复古春秋之所贵固学者之所宜歌也颂曰
其难其难道亦大艰或缺或完战国盗窃嬴秦暴孽遗风余烈所存几何枯株之柯填源之波汉得天下方有学者其徒盖寡孝文孝武稍稍复古仲舒之伍巉嵓峥嵘穷先王经道乃大明西汉之风与三代同实儒之功晋魏寇雠学者寖浮不源而流齐梁之间斧斫刀剜大朴益残隋唱唐和元气尽破为斯文祸学者皇皇赋道大光六经逃藏冶容艳肤绣衣红襦衆奔羣趋若大有为谓之背驰终身寒饥物不终盛皇帝有命万口齐庆复明经科大张网罗海隅山阿麟之奔奔凤之轩轩龙之蜿蜿会稽之竹崑仑之玉牛山之木逢蒙执射伯乐进马造父御驾琴瑟既更韶音濩声复还於今唐虞之谟夏商之书其庶几乎天下之赋摧缩消沮迷失道路革万世弊兴万世利繄我皇帝臣敢不歌流为太和百世不磨
暴雨
玉女投壶天大笑千寻火炬当空照老龙行迟天忽怒雷车壮士连鼔黑鳞铁甲十万许急把银河倾作雨
思诚斋夜坐
胸中不平气忽然凌太虚无人哭一声半夜思唐衢
逃席
主人虽好事其来不知几胡不筑高垣胡不关重扉不敢直道退遂由邪径归饮过即有疾何以慰亲闱
有客何为者
有客何为者不穿亦不凿匣中是何物尘埃渍锋锷登山守直道荆榛与沟壑安得百亩田以就斑衣乐
周长官出二子诗相示
丹山一凤双雏生十分羽翼三分成未能飞奋先能鸣才鸣不作凡鸟声羽毛安得相混并鹏霄九万当冥冥箫韶九奏仪王庭光华舜旦魁羣经
又赠二子
周氏二子千人英余观其诗余辄惊浑然骨格已老成凛乎辞句氷霜清不然何以知君名余知必作诗之精今观君诗眉且低文章老大无人知少年便莫相轻欺丈夫壮气如虹蜺古之庸者犹雄飞青云自有相逢时
封本堂【四言并序】
淮南转运副使黄公即其所居因地之宜构为栋宇名之曰封本堂谓山阳学官曰子能有以述而赋之否乎学官曰唯唯盖所谓本者民也譬如植木培而封之其本必固既固必茂本固而末茂蕃衍盛大必然之理也即委而弗顾弗壅弗培又抔其土而去之或斧其干或戕其枝则木之长也其可冀乎固君子之所闵也故因其职分设施所好恤民之灾救民之患其务在乎一切便民使夫农安於其野贾安於其肆各得其安而不失其职通舟车之货平关市之征凡一州两税者悉奏罢之其法始於淮南而行乎天下天下受其利矣即世世弗改世世受其利也封其本者孰大於是以此名堂谁谓不然
物无其实其名弗至实以先之名以次之事无其实君子弗名可表其实可考其行信斯名者斯民可见乐斯名者斯堂可燕可燕可歌使臣之光有孚实惠民悦无疆
书江氏芝草记後【四言】
天门嶪嶪洞达通彻地虽幽隂明白昭晰有来即应无往弗答或旋其日或逾厥月或降吉祥或出妖孽或生美好或产丑缺或使合并或令分裂凡皆若此其故可说人之所喜神则懽悦和气流畅精粹凝结草木受之形类孤絶其无所苟而不徒设爰有江氏世载其德子子孙孙能敬勿失其叔有令如出诸意戮力同心道路相继二十六丧收歛聚会在圉之北同日俱瘗廼有二物以彰厥美其一维何是曰灵芝如盖上设如杠下持其色黄紫其光陆离其肉坚厚弗枯弗衰其二维何是曰连理巨干修枝贯通骨髓物不可间人不得披以类考之不必异本其奇若此其吉勿问其恍其惚其惚其恍必寓诸物以来神贶维神之贶如冈如陵有德者胜德虽可胜其心兢兢则亦可承维神之贶必以其类或大其家或大其世敬之戒之永终厥义
新安吕公尚书夫人坟【四言一首】
彼美新安有水有山有坟岿然百五十年爰有曾孙赤韍朱轩来守兹土以慰斯坟扫除必躬奉祠必亲水毛陆产膋牲上尊百物皆具千兵骏奔观者如堵从者如云心追无穷诚通无垠溟漠之魄恍惚之魂如辟其涂如啓其门如兴于寝如作于室如出黄泉如见白日
谢秀才晦庵
山有武夷水有建溪有猿有鹤有庵可栖有庵可栖云乎不归
哀吟赠蔡子骧女
蔡氏之子彼仲女者考之古今如仲者寡有德之容有德之性所好所习一出於正貌庄而丽气温而醇女子之中而有斯人慈良端厚内敏而重终日寡言亦不戏弄字无难易所见辄识不知此女从何而得读释氏书欣然有适身之所有皆出自然如何不幸不假之年扬州道中死於六月二十七日暑气酷烈二十九日三更大殓形神如生体亦不变其气甚洁其香甚郁附於身者何用珠玉不知此女而往何处杳杳冥冥云霞烟雾世之所有则维其常若斯人者独秀孤芳吾於其母是为内兄哀吟恻恻慰其死生
题淮隂泰山行宫庙
泰山隆隆作镇于东有如配林在淮之隂厥庙维严厥貌维肖斯民奉之是为别庙
登淮隂古城【并序】
盖以传考之所谓甘罗城者非也谓之淮隂故城可也余登斯城为之叹息久之盖韩侯天下之奇丈夫也方其寄食妇人受辱於市其志固巳大矣及乎出自亡命杖钺而起决策东向项籍之辈已在掌中而天下胜负定矣其兵一出遂虏魏王禽夏说斩成安威震海内战胜而不骄方且问谋於败军之将西面而师事之一何奇也平齐之後请为假王行县陈兵藏匿亡命此皆智者之所不为一何谬也然而云梦之游盖亦遽矣此实高祖豁达大度其弊入於不审而果於用诈遂令无罪无辜身被囚絷怏怏不能平鬰鬰不可活而至於此之极也方此之时以义处命能平其心者是何人也是其所养者巳充所充者已固利害不能揺死生不能变奸人不得施其计辩士不得措其辞确乎不可拔者也至如韩信者其才虽奇而所养实不与此故可以处无憾故能却武涉拒蒯通知义利之所在也即不可以处有衅而况身被废辱如此之甚故其侥幸万一终之以败死支体分裂肉骨糜烂亡宗赤族为万世之笑岂不哀哉余既为诗因序其事其亦庶乎登高而赋为功臣之警戒也
此城不可名甘罗淮隂侯国寃忿多其气鬰鬰而勃勃遂令平地生嵯峨
爱爱歌【并序】
子美为爱爱歌巳失之矣又其辞淫漫而序事不得爱爱本心甚无以示後学余欲为子美抉去其文而易以此歌以解学者之惑其序曰爱爱吴女也幼孤托於嫂氏其家即娼家也左右前後亦娼家也居娼家而不为娼事者盖天下无一人而爱爱以小女子能杰然自异不为其党所污其巳艰矣然爱爱以小女子顾其势终不能固执此其所以操心危虑患深之道不得已而为奔女之计也於是与其人来京师既数年其人归江南遂死於江南爱爱居京师自以为未亡人也慨然有必死之计故虽富贵百计万方卒不能动其心以至於死此固不得谓之小节是奇女子也古之所谓义烈之女者心同而迹异按爱爱所奔即江寜富人张氏也张氏纳奔妾於外弃父母而不归以至其父捕去此乃不孝之大者固不得齿为人类禽兽之行所不足道也故余之所歌意有详略事有取舍文皆主於爱爱焉歌曰
吴越佳人古云好破家亡国可胜道昨夜闲观爱爱歌坐中叹息无如何爱爱乃是娼家女浑金璞玉埋尘土歌舞吴中第一人绿发双鬟才十五耳闻眼见是何事不谓其人乃如许操心危兮虑患深半夜灯前泪如雨假如一笑得千金不如嫁作良人妇桃李不为当路花芙蓉开向秋风渚忽然一日逢张氏便约终身不相弃山可磨兮海可枯生唯一兮死无二有如樗栎丛中木忽然化作潇湘竹又如黄鸟春风时迁乔林兮出幽谷文君走马来成都弄玉吹箫才几曲不闻马上琵琶声却在山头望夫哭去年春风还满房昨夜月明还满床行人一去不复返不是江山岐路长前年犹惜金缕衣去年不画深燕脂今年今日万事巳鲛绡翡翠看如泥一女二夫兮妾之所羞不忠於所事兮其将何求蛾眉皓齿兮乃妾之讐不如无生兮庶几无尤喓喓草虫兮趯趯阜螽靡不有初兮鲜克有终鸳鸯于飞兮毕之罗之人间此恨兮消何时深山人迹不到处病鸾歛翅巢空枝
一般花下饮一盏
一般花下饮一盏但是花开不须拣乱红乱翠巳迷人犹望桃源回醉眼
节孝集卷十三

[book_title]卷十四
钦定四库全书
节孝集卷十四　　　　　　宋　徐积　撰古诗十六首
题寄亭【并序】
唐人亭榭好为美名者当时讥之以其苟於所玩宴安酖毒弗戒弗劝者也山阳通判吴郡朱公即其所居因地之宜构为栋宇名之曰寄亭寄有来去曷常之有如旅人之栖籧庐也一出一入主人弗与居处晏然气貌如故曷者为得曷者为失曷者为喜曷者为戚曷者为寥寥曷者为赫赫然人之常情以去为讳以寄为不臧盖有避是名而弗往者矣又况肯名而居之者乎是其旷然独得廓然大悟内虚其心外无系於一物其所以为乐者皆在乎其我而不在乎其彼也与夫患得患失问蓍问龟从相师而问之者异矣如此而弗贵贵而弗歌非诗人之志也
大抵人间同一寓外物之来寓中寓主人於尔本无心谁使之来谁使去来时无所增吾悦去时谈笑亦不辍惟有山叟与溪翁屋里闲云船上月一从古往成蹉跎失之则憾得之歌不从平路从风波或遭陷穽或网罗有人啮臂遗其亲有人之楚复之秦侯门洒扫寜苦辛牛衣涕泣伤贱贫谁人衒鬻来上书谁人乞贷留公车谁人入关便弃繻谁思跃马疾其驱更有隋时二隐夫欲将林壑谋金朱倒行之辈尤可吁当时自欲烹其躯却是扬雄所性恬谁须名字学韦贤积薪可恨汲生言不道真风任自然自然处者其为谁以寄名亭如此奇俗人所患在失之安知达者静者心平夷达者洞然无所蔽静者泊然无所累无蔽无累无所营其中主者性与诚登斯亭兮观斯名人间万事皆可平
耳边啼鸟唤不起
耳边啼鸟唤不起有人醉卧春风里被花迷入梦魂中却上烟霞弄瑶水
偶述
淮隂寄食卒为将南阳朝卧卒为相孟轲之道其如何枉尺如何直寻丈
有客不为赋
有客不为赋而乃求荣阶是犹适吴楚却背东西来孟郊从进士闻者徒相咍退之发巳秃知巳其谁哉余独谓不然此事何足哀但恐子之道未足为奇侅子歌坚诚好不为利所囘得则为顔氏失则为隤敳为子歌一阕为子酌一杯余歌为尔宜何歌余闻日月如飞梭但忧其道不到古穷通之事余如何
八月十四夜
有人望月吟太虚半夜秋风生碧芦碧芦风起吹老桂吟声入月惊蟾蜍明夜中秋更好吟兎肥蟾大桂成林桂兎之外有何物玉池水到中秋溢秋风刮水如霜滴
中秋月下作赠吕秘校
去年中秋月与子共吟诗今年中秋月与子嗟别离前书约相见颇说中秋期夜久风霜寒对月空相思
寄汝弼
山阳如许大不与我同住翩翩鴈与鸿可惜分飞去淮中极清泚亦有洲与沚一鴈自安栖一鸿望江水
寄张宜伯
空中气候何苍苍风力不劲云不黄一冬无雪农家忙为忧麰麦不丰穰若有雪时满引觞仍将诗去报庾郎牢收浙帅厨中羊恐有剑客过城隍【山寺雪夜诸僧围炉有美酒肥羜之思坐中有剑客提剑而起俄而携一银榼酒一肩羊乃浙帅厨中物也出北梦琐言】
渔者
缚竹编茅杂乱蓬四篱俱是野花丛莫道江湖山色好篱落不禁秋後风秋後风从西北起身上蓑衣冷如水夫妻却在钓船中儿孙走入芦花里夫妻不会作活计辛苦卖鱼沽酒费儿孙身上更贫穷白日无衣夜无被昨日前村酤酒处今朝忽见无人住闻道江南地更暖移舟急望江南去
钓者
有人口诵浮云曲手把潇湘一竿竹荻花洲上作茅庵坐看江头浪如屋
渔翁
白发老翁心似铁网尽溪鱼犹未歇船中浑是卖鱼钱买酒烹鱼醉明月
渔父乐【六首】
水曲山隈四五家夕阳烟火隔芦花渔唱歇醉眠斜纶竿蓑笠是生涯
无一事
见说红尘罩九衢贪名逐利各区区论得失问荣枯争似侬家占五湖
堪画看
讨得渔竿买得船归休何必待高年深浪里乱云边只有逍遥是水仙
谁学得
饱则高歌醉即眠只知头白不知年江遶屋水随船买得风光不着钱
君看取
管得江湖占得山白云同散学云闲清旦出夕阳还不知身在画屏间
君不悟
一酌村醪一曲歌囘看尘世足风波忧患大是非多纵得荣华有几何
濉阳
尝闻唐李氏世号为贤妻以力营七丧或谓难庶几孰知蔡家妇其事乃同之岂特在中馈无往而无仪孝於其所尊慈於其所卑既知义所在终能义所为我生至此极我嫁逢百罹其属死略尽其骨俱无归身为未亡人心乃真男儿以已任其责无忘须臾时但恐事不济安知恤寒饥乃捐奉生具而为送亡资面不御膏沐首不加冠筓金珠鬻於市文綉容何施更无囊中装唯有身上衣殆将截其发幸苟完其肌所得盖良苦所积从细微如此十年久犹以为支离日下卜诸良宅兆相厥宜一举十八丧一旦得所依手自植松楸身亦沾涂泥何暇裹两足但知勤四肢居者叹於室行者泣於岐鸟亦助叫号人思操虆梩冥冥长夜魂所获喜可知鬰鬰佳城中不为中道尸卒办其家事少慰而心悲义深海可涸行坚山可摧孤诚贯白日幽光凌虹霓吾闻古烈女荦荦非无奇一死盖易处一节亦易持至如张氏者使人尤歔欷谁为孝妇传谁为黄绢碑亦有淮上翁为述濉阳诗移书太史氏无令兹逸遗
临卧
临卧更饮一杯酒自唱仙謡拍双手春风欺醉入怀来留下乱花香一斗
哀哀词
哀哀复哀哀哀哀至此极孤儿与慈母中路忽相失恍惚须臾间终日不复得谁复坐我堂谁复入我室谁复饮儿酒谁复哺儿食儿饥复谁念儿寒复谁恤耳不闻慈语目不见慈色譬如行路人日远於一日行人犹可期远道犹可追天穷地尽处一日犹可归哀哀复哀哀此去无尽时谁言生离别不如死别离君不见人巳闭门鸟巳栖黄昏塜畔孤儿啼
李阳冰篆
书之有古篆文之有六经秦汉而下浸以徙隶学基路生重扃其间述者亦世出牛蹄之水才一泓先生之志在复古胸中直气何森森独乘骐骥追大朴执缚浮鋭攘欃枪手中一笔千万变天风号令驱雷霆地蟠蠖屈体既具鹗立虎视势乃成刚柔伸屈有常势天地之道阳与隂杰然出者其势耸岳仞五千磨太清盘然屈者非一屈黄河九折来沧溟龎然一画势自若老将坚卧中军营至於一点亦有象地丘人目天之星先生大体贵淳古轻轻重重齐权衡周家太师负黼扆高冠大斾朝王庭唐虞二帝正揖让臯夔稷契环两楹圣人作乐有大本剔抉淫哇完古音大匠作室以规矩悉去臲?除斜撑专车骨节世不朽今乃一纵而一横巨灵以手遏大难印入山骨磨不平雄恢严毅不可犯手中常握十万兵信乎创字自有说宜必象形而象声天地之大有万象万象不能遁其情呜呼篆法乃如此大哉刚健纯粹精走兽之类为麒麟飞鸟之类为鹪鹏蹊径之类为大路垣墙之类为坚城以德论之为圣人以法论之为朝廷傍睨衆字乃可笑太山之重鸿毛轻亡国之主好逸豫儿女子辈多骄淫圣人之後惟孟子古篆之後唯阳氷金浑玉璞天下宝嗟乎世俗多聋盲欲行古道世辄笑欲言古道世辄惊志之所之在一赋斗筲之器徒易盈雕虫篆刻满天下不矜实行矜虚名六经尘土塞高阁圣人之道成坎坑况乎古篆固可弃胡为独好于先生
节孝集卷十四

[book_title]卷十五
钦定四库全书
节孝集卷十五　　　　　　宋　徐积　撰律诗二十六首
吊屈平【并序】
汉文帝时贾生亲吊屈平于湘江其後扬子复吊之其书谓之反离骚自岷山而投诸江客有松滋令朱明府至几赴官故因其行附而吊之以是诗也
洞庭湖口君须过为我囘头吊屈平楚国谁曾怜直道湘江依旧寄寃声反骚义命贤扬子作赋讥伤陋贾生若是独醒无不可荷蓑犹可钓而耕
重阳日访马存秀才席上寄崔公太守
区区拖损一紬袍行到郊居力巳劳有命自知谁畏祸无灾可避谩登高黄金菊满花情薄白玉樽深酒兴豪尽日使君人不至渊明吟醉也陶陶
哭彦规七首【并序】
徐氏居乡与蔡氏最旧邻屋对宅凡巳数世矣故余知蔡氏为详於彦规又详也然以斯人足以知我以我亦足以知斯人不必乡邻之旧也初彦规为儿时与儿曹羣行余在帘箔间望见觉其气貌异於羣儿意甚念之後一日忽来刺谢然後知为彦规矣取其所为文读之巳与时辈不类盖其辞皆所自出又能自立意理不蹈不袭凛凛可畏矣才固出於性也然後至於充积盛大也如此宜其文名冠其东南之秀而贤士大夫所以亲慕者不独在乎文而已也余外氏在关中自祖父母而下凡八九丧积数十年未葬彦规却有关中官即与之买地又为之谋葬其棺衾器皿一切所须自首服而下裳衣舄履无一物不具葬有月日而彦规病矣即以成事付其孙王正行其所未了者独未为埋铭一事不见其棺就窆耳盖彦规平生用心其义大率类此而世俗必待见而後知之也彦规卒官京兆其守吕公哭之甚哀应襄事所须尽出吕公也而至於谋及家事如郑元於孟氏也於是诸公遣使相属有二主簿者唐君刘君也亦忠於其事近乎孟氏之有樊子也孟氏无儿女二季俱在江南东野以六十四岁赴兴元之辟道病卒於阌乡其妻买棺用二人舁归洛阳此亦不足为穷也唯其不幸无子耳彦规儿女六人以四人自随自寝疾至属纩常在骨肉眼中同官问讯朝夕在门食饮药物不问可知其得所也易衣而後敛择木而後具棺不知凡用若干人舁归儿女护丧道中早晩馈食其伯兄与二季率内外亲属迎丧於洪泽葬于先茔既葬而虞设几筵馈食如平生时呜呼神乎其安之乎子可无忧矣孤儿女有所依不失所也诸蔡以骨肉之恩同谋婚嫁在数年间耳二子使从师学凡我乡里之人必有忠於教诲者焉子虽不幸矣将亦以此自慰也古之人或死於乱死於谗嫉诬罔幽忧怨怼不平之忿或死於浮死於骄死於毒害少恩死於不及巳甚而最甚者奸谀佞邪情状暴露羞辱气沮以至於死也彦规官为主簿随所居官以行其义也面无邪色口无邪言身无邪行所以事上官也生於平世何所戚耶君子谓彦规生为有义死为正命故谓之有终也嗟乎彦规生平不幸动辄有碍所欲者不得为所为者不如所欲唯葬王氏一事临死时适无碍耳使之平生无不幸尽其所欲所为及於物者何如也古之人既贵用事矣而不如意者十常七八何况匹夫贱士乎此君子所以常恕而不恕者常巳甚也凡吾言所以及此者非以示後也将以慰彦规於九泉耳丧至之日余扶疾往哭其棺巳下将掩圹也因感范巨卿事意有所愧既见於诗即夜梦彦规见予於僧廊握手号哭嗟乎彦规虽死犹能相恕且不忘我岂顾不能为张元伯者乎我自不及巨卿也
巳矣哀哉死有终青衫就木未为穷义如有枉荣斯辱事苟无邪蹇胜通力致全丧关右帅泣寻孤榇郭西翁精神入梦非生及使我低顔愧古风
初余视子发垂肩及至成童便耸然忧患纒来成白颔声名随去入黄泉孤甥见恤情非浅暴骨收藏义可传多少文章零落尽朝廷何处访遗编
与君相得久忘言晩更倾肠共豁然剗尽丘陵平作路决开沟浍合为川古人刎颈终相杀世俗操心爱胁肩六十老翁能有几却寻旧友向黄泉
有时半日两敲门语罢南窻坐北轩意外得文哀絶笔理中论事酷能言须知是物非无本若论斯人自有源不蹈不袭真所性洪河自古出崑仑
青衫伴我情弥重白首期君事忽乖天下若敎俱好义道傍安得有遗骸且将绵盖孤儿寝谁折荆为稚女钗吟至此篇还索酒更持姜桂坐寒斋
我诵千涛喷雪诗急提笔去写僧扉碧芦隂处评文坐黄菊花时载酒随老丈为儿亲送药衰翁赖子少呼医最是秦中葬枯骨不须铭墓只镌肌
道傍有无车马通朝复莫兮秋且冬草头半折木巳空鸟啄噤兮霜与风白鸥肚上残日红一丘莽苍黄昏中亦有松陵怨诗否此诗谁访谈玄翁
赠胡大夫
好读奇书好运筹横刀常赋玉关秋铜符正选千兵守金印犹虚万户侯鷁趂潮来家易到龙投池上剑难求应须读尽平蛮策二广封疆近吉州
寄吕帅【五首】
北边控扼重瀛州虎视鹰扬属壮猷尽道敌人新断臂安知汉将欲舂喉为文法度堆青简奉使勲劳半白头六路全秦与全魏不须野战覔封侯
师屯十万建牙旗大纛森森重使威燕颔将军宜绣帽龙骧战士爱犀衣银枪作队行春去蜡炬成林校猎归更看铃斋凭几处文如布阵翰如飞
北人勇悍真勍敌汉将威名重太山隐若金城当一面横如铁阵控三关防秋甲士屯田去牧马氊裘避塞还儒帅着书闲暇否两淮人物太平间
帅臣所统在燕南事事如窥指掌间仗钺精神堪破敌搤吭形势正当关十州部分连沧海一道军声过黑山文武非徒尹吉甫前时方叔已平蛮
事皆术内宜谋帅奇在胸中合运筹战士常骑突阵马将军须养犒师牛雅歌坐燕春归塞缓带行吟月上楼且劝主人宜饮酒边城六月巳如秋
赠刘懋功【并序】
县令刘懋功赴官贵池见积於南郭出诗一章乃淝上李次翁所赠并出其简见索继和因次其韵以为赠言诗未及録又得一诗於枕上并酬次翁累诗见寄江南早春到官时候梅花正开如驿使来并附此诗次翁得诗不一览而止也即须依依引首东北也白须老柳俱在目前其日之夕携酒赋诗梦游南郭矣
李令归来岁月深池人得子贵其情定知县事依前简还见官曹复旧清如问以思谋所贵能严而恕罚斯轻芙蓉水上人相忆因寄梅花附此声
赠汪判官
庾郎酝藉本仙材适自王家池上囘杨柳风前红蜡炬芙蓉香畔白髯顋便揺健笔挥诗藁仍替衰翁倒酒罍说与泗州倪发勾梦随淮水向东来
赠刘合使
荦荦雄名骇世间堂堂谁敢举头看高谈豹略今无敌谁汚龙泉血未乾蛮贡急趋金殿肃胡踪深入铁山闲关中自号诗书将肯愧齐王在将坛
寄路倅
此中可恨恨无山犹胜纷纷富贵间緑野尽充公好尚朱门安得水囬环对云披住云边浪踏月空行月下湾好戴宫纱着宫锦时时吟去复吟还
和范君锡观梅【二首】
君看梅艳似何人不画蛾眉色自真冷寄北风淮上雪暖思南国岭头春莫嗔俗眼偏相弃若比夭桃太不匀我共参军同所好折来酣笑揷乌巾
月庭有影终难辨雪径无香不易分江上肌肤新出浴岭头环佩忽藏云少他几幅青罗袂解与何人绣段裙我爱此花真一色将诗急报范参军
和吕秘校观梅【二首】
若论君顔色琼瑶未足珍花中谁作偶物外独先春有艳皆归朴无妖可媚人江南看已厌洛浦种还新日晩巫山雨墙低宋玉邻施朱其巳伪傅粉亦非真堪把歌诗赠何辞唱和频君篇为第一便可献枫宸
又
寒梅虽淡薄乃是物之珍天与离羣性花前独步春江臯多冒雪山路不逢人根本蟠虽久花趺长自新妖姿虽共处正色愿相邻纵使红为饰何如素是真北人殊未识南国见何频须假东风力春香到紫宸
寄顾瀛州
本朝谋帅得雄刚气语无邪面目方掌握事严持斧钺咽喉地紧扼豺狼铁林猛士新翻阵幕府奇书旧满囊可减边兵三十万匈奴走入黑山藏
送倪敦复【三首】
手持报简人归後足步回廊角住声但恐舟行随早晩此时秋色半隂晴明朝路向云边望今夜诗须枕上成四壁无灯窻有月直无老梦到三更
连朝送客经三日每夜忘眠约数更枕上寻船无梦去牕间望月有诗成莫愁病叟添愁思为恐行人趂晓晴急送村醪追後乘要教饮处忆南城
各自逢人且寄音仍须南北梦相寻巳成鳬鴈分飞势更值淮湖连日隂每论事时於义切重来别後此情深山东定饮登高酒剩折黄花望我吟
节孝集卷十五

[book_title]卷十六
钦定四库全书
节孝集卷十六　　　　　　宋　徐积　撰律诗四十一首
寄吕海州【嘉问】
朱轮海上新迎部玉笋朝中旧立班曾屈高风来泮水宜将老梦到朐山霞张列炬红弥野潮作飞霜白叩关三四百川为第一日华先照郡楼间
赠至几【五首】
淮东学士求新范海角仙人弃旧居不用更携扬子醖但来同噉庾郎蔬赤墀待把文章献黄绶难亲议论余泮水宫中方就讲何烦留下橐中书
西城塔下逢君後南郭庠中借馆居正共孤甥栖暖席未如老圃灌寒蔬直生岂敢嗟年暮饿死犹惭乞祭余六十衰翁如可敎更忙须遗所藏书
僧房几载如禅定州序今来以义居直道褐衣犹胜锦枉身牢鼎不如蔬何心敢冀浆先馈无善兼令岁有余最是学文方自讼只堪把笔教儿书
南州本是诸儒秀上国宜从大隐居别我好留仙竹杖送君欲献野芹蔬所惭下士文章陋未报诸公礼义余若见汝隂前太守为言迂濶正谈书
谁家门外柳双株满屋清风是我居霜後正逢篱下菊雪前已贮瓮中蔬沫流口角耽吟睡毛坠头心久病余努力正如初学辈老瞳昏澁夜看书
复明经
上欲求稽古天书下四溟儒风久湮鬰诏意乃丁寜削剥因唐氏源流自汉庭春秋披日月易象炳丹青礼乐搜潜奥诗书抉杳冥今焉拘注疏何谓复明经
和蒋龙图
吟翁如共老庄游物外能齐乐与忧鳌背不为三岛客鱼竿终泛五湖舟何须大使诗来问合使幽人病为瘳陶令菊花犹有在未知肯饮一杯不
送吕清叔【四首】
人为多情乃送君余虽不送情更深破窻半夜风霜冷危坐灯前为子吟
平生志在青云霄十年不飞藏羽毛夫子乃是知我者吟诗赠子何辞劳
怱怱一棹向东行抖擞空囊无一金买鱼沽酒向村市典却蔡家焦尾琴
深院吟哦夜半时须有鬼神聼此诗吟声往往到明月淮上有风揺桂枝
和蒋頴叔【二首】
城外人传大使来吟翁正共客衔杯赤帷便记长安道骏马仍思御史台义色可令奸胆破刚姿不为疾风摧公能几日山阳住待报舟人且倒桅
盛德尊光不召宾玉环香弁自迂身北窗卧者陶元亮大使车中陆子真自道老来心愈壮若论兵後气弥亲所惭旧学非精义仰负高风如古人
送人之洛阳
待到伊川濯尽尘洛阳城下且留身文才得似长沙傅试问如今有几人
寄苏子由
午日移隂後行人罢燕时路从西郭去船值北风吹梦里犹回首心中欲附诗从来义如此两意自相知
赠慎叔良
我是东臯叟君居在屋东已曾同砚席最好共耕农蕙帐兼栖鹤蓝舆亦带筇若评樵采事须更唤邻翁
寄田大夫
老掾成迂阔弥年信不通白头负高义病眼想清风奉使更三节题名在两宫有人能举类旧德起淮东
寄慎朝奉
一别三千里俱为六十翁日中多俗事枕上忆清风闻子生双凤看书快两瞳以囊仍贮果寄我厥包红
寄张景修
东南未囘客行乐又经年吴市花朝酒松江月夜船穷檐无屋住广殿有诗传若论平生事无如任自然
寄朱博士
吴有朱夫子相知凡几年心怜闭门叟书附过江船行巳为人表文应许世传临风有余诲时复慰皤然
和李闳中
幕官真有道野叟是何人彼此新诗赠兼之古意醇若论今世事前是老农身谁谓芙蓉客能来相顾频
送王潜圣【四首】
前日喜重来今朝复送回出门无仆马为子走风埃远客有诗赠短亭无酒杯南州虽得士东观却遗才
又
一自渡江津茫然不记春船谙淮上月马惯洛阳尘可去问唐举未须惭买臣终令旧关吏还似弃繻人
又
两翅慢如云倦飞归故林褐夫怀有玉贫女【缺】无金北阙报初罢南陔情更深升堂拜亲後先看白头簪
又
南北倦游客离家几问津文随年共老名与德俱新射策谩稽古抱关犹误亲穷通只如此寜愧断机人
送李守
千兵州将巳严装犹入西庵曳绣裳坐燕起来中酒色行春归後落花香难酬高义情弥重欲述余恩事更长但看楚人遮道处草头垂泪湿残阳
寄林虙
昔者淮南使刚中辅以和生前无所苟身後事如何有子泣枯草无人诵蓼莪林公为不死下客谩悲歌
送蒋宪【二首】
节用黄金诏紫泥皇华仍赋使臣诗三千里路争迎送五十州官待指挥尽解累囚南到日却寻急传北归时趣装亦有明珠否八树成林桂一枝
远服兵刑事可知全吴分野有星移汉家诏使登车後蜀道忠臣叱驭时山色迎来城到近桂香随去马行迟梅林亦是公家管广帅应
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>