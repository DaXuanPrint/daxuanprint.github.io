<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,浮溪集全文在线阅读,浮溪集全文在线下载,大玄古籍书库">
<meta name="description" content="诗文别集。宋汪藻(1079—1154)撰。三十二卷,拾遗三卷。藻字彦章,饶州德兴(今属江西)人。崇宁进士,累官中书舍人兼直学士院,擢给事中,迁兵部侍郎,拜翰林学士。后以显谟阁学士、左中大夫,知徽州、宣州。卒封新安郡侯。另有《浮溪词》、《浮溪文粹》。《宋史·艺文志》著录有集凡百二十卷,原本久不传,明嘉靖中胡尧臣合旧传诗文,成《浮溪文粹》十五卷刊行,清乾隆间,四库馆臣又自《永乐大典》辑抄补缀,重编为是集,文二十八卷,有奏疏二卷十五篇,表四卷百○八篇,外制文四卷百七十七篇,内制文五卷百七十二篇,序跋等一卷十六篇">
<title>浮溪集_汪藻_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">浮溪集</span> <br/>
          作者： <span class="inputVal" id="bkauthor">汪藻</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]194191</span> <br/>
          说明： <span class="inputVal" id="bkdec">诗文别集。宋汪藻(1079—1154)撰。三十二卷,拾遗三卷。藻字彦章,饶州德兴(今属江西)人。崇宁进士,累官中书舍人兼直学士院,擢给事中,迁兵部侍郎,拜翰林学士。后以显谟阁学士、左中大夫,知徽州、宣州。卒封新安郡侯。另有《浮溪词》、《浮溪文粹》。《宋史·艺文志》著录有集凡百二十卷,原本久不传,明嘉靖中胡尧臣合旧传诗文,成《浮溪文粹》十五卷刊行,清乾隆间,四库馆臣又自《永乐大典》辑抄补缀,重编为是集,文二十八卷,有奏疏二卷十五篇,表四卷百○八篇,外制文四卷百七十七篇,内制文五卷百七十二篇,序跋等一卷十六篇,记二卷十五篇,碑、传、铭赞、祭文、书札三卷二十八篇,启二卷四十七篇,神道碑、行状一卷四篇,墓志铭四卷三十六篇,凡五百四十八篇。诗四卷,有古诗五言四十九首,七言二十三首;律诗五言四十七首,七言七十八首;五言排律六首;绝句五言十五首,六言三首,七言六十一首;词三首,凡二百八十五首。藻学问博赡,文章淹雅,为南渡后词臣之冠。文如代隆祐太后手书建炎德音诸篇,皆明白洞达,典当情事,诏令所被,无不凄然愤发,天下传诵,足以动人,为辞令之极,擅绝一时。其他杂文,也多深醇雅健。其诗早年学江西诗派,今观其诗受苏轼影响尤深,情感真实,不乏忧念国事之作。有《丛书集成初编》据《武英殿聚珍版书》本排印本,附清孙星华辑《拾遗》三卷,数量也可观,并逐一注明来源。另有《四部丛刊》本,无《拾遗》;《四库全书》本作三十六卷。今人栾贵明又自残存《永乐大典》中辑得清四库馆臣漏辑诗五首,文十二篇,见一九八三年中华书局《四库辑本别集拾遗》。</span> <br/>
          封面： <span class="inputVal" id="bkimg">Z_19037.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]浮溪集
[book_author]汪藻
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]194191
[book_dec]诗文别集。宋汪藻(1079—1154)撰。三十二卷,拾遗三卷。藻字彦章,饶州德兴(今属江西)人。崇宁进士,累官中书舍人兼直学士院,擢给事中,迁兵部侍郎,拜翰林学士。后以显谟阁学士、左中大夫,知徽州、宣州。卒封新安郡侯。另有《浮溪词》、《浮溪文粹》。《宋史·艺文志》著录有集凡百二十卷,原本久不传,明嘉靖中胡尧臣合旧传诗文,成《浮溪文粹》十五卷刊行,清乾隆间,四库馆臣又自《永乐大典》辑抄补缀,重编为是集,文二十八卷,有奏疏二卷十五篇,表四卷百○八篇,外制文四卷百七十七篇,内制文五卷百七十二篇,序跋等一卷十六篇,记二卷十五篇,碑、传、铭赞、祭文、书札三卷二十八篇,启二卷四十七篇,神道碑、行状一卷四篇,墓志铭四卷三十六篇,凡五百四十八篇。诗四卷,有古诗五言四十九首,七言二十三首;律诗五言四十七首,七言七十八首;五言排律六首;绝句五言十五首,六言三首,七言六十一首;词三首,凡二百八十五首。藻学问博赡,文章淹雅,为南渡后词臣之冠。文如代隆祐太后手书建炎德音诸篇,皆明白洞达,典当情事,诏令所被,无不凄然愤发,天下传诵,足以动人,为辞令之极,擅绝一时。其他杂文,也多深醇雅健。其诗早年学江西诗派,今观其诗受苏轼影响尤深,情感真实,不乏忧念国事之作。有《丛书集成初编》据《武英殿聚珍版书》本排印本,附清孙星华辑《拾遗》三卷,数量也可观,并逐一注明来源。另有《四部丛刊》本,无《拾遗》;《四库全书》本作三十六卷。今人栾贵明又自残存《永乐大典》中辑得清四库馆臣漏辑诗五首,文十二篇,见一九八三年中华书局《四库辑本别集拾遗》。
[book_img]Z_19037.jpg


[book_title]原序
浮溪集原序
显谟阁学士左大中大夫知徽州汪公自崇寜初起太学诸生策高第校三馆秘书尚符玺再迁尚书郎立柱下为右史遂赞书命入翰林为学士盖仕朝廷三十年专以文学议论居儒官从臣之列所为诗文若干首传天下号浮溪集凡若干卷公以书属故人孙觌为之序余曰天下有能事而文章为难工由汉迄唐千有余岁一时大手笔作为文章闳丽精深杰然视天下而自立于不朽者盖几人而已杜子美诗格力自大雄跨百代为古今诗人之冠至他文辄不工荀卿所谓艺之至者不两能信矣夫道丧文敝作者衆矣词句儇浅益不逮前其间心竞力取驰骋上下欲一蹙以造古人之域而择之不精守之不固殉名而媮习鄙而陋固不足与于斯文左太冲积十年之勤仅成一赋刘伯伦以一酒德颂终其身而一能之善一语之工亦遂列于作者之林而名後世今汪公之文所谓闳丽精深杰然视天下者也公平生无所嗜好至读古圣贤之书属爲词章如啗土?嗜昌歜爲一病寤寐千载心摹手追贯穿百氏网罗旧闻推原天地道德之旨古今理乱兴废得失之迹而意有所适者必寓之于此登高望远属思千里凡耳目之所接杂然触于中而发于咏叹者必寓之于此崎岖兵乱潜深伏隩悲歌慷慨酣醉无聊而不平有动于心者亦必寓之于此伎与道俱习与空会文从字顺体质浑然不见刻画如金钟大镛叩之辄应愈叩而愈无穷何其盛也公在馆阁时方以文章爲公卿大臣所推重每一篇出余独指其妙处公亦喜爲余出也後十五年公以儒先宿学当大典册秉太史笔爲天子视草始大发于文深醇雅健追配古作学士大夫传诵自海隅万里之远莫不家有其书所谓常杨燕许诸人皆莫及也公诗自少作已有能名及是与年俱老兴微托远得诗人之本意览者当自知之公鄱阳人讳藻字彦章云晋陵孙觌撰

[book_title]目录
钦定四库全书　　　　　集部四
浮溪集目录　　　　　　别集类三【宋】
卷一
奏疏四首
卷二
奏疏十一首
卷三
表二十四首
卷四
表二十九首
卷五
表二十七首
卷六
表二十八首
卷七
外制三十七首
卷八
外制六十八首
卷九
外制三十六首
卷十
外制三十六首
卷十一
内制二十六首
卷十二
内制二十三首
卷十三
内制三十四首
卷十四
内制二十九首
卷十五
内制五十九首
卷十六
内制三十首
卷十七
諡议一首　　　　　策问一首
序跋【题说书後附】十四首
卷十八
记八首
卷十九
记七首
卷二十
碑二首　　　　　　传一首
卷二十一
铭十三首　　　　　赞二首
祭文四首　　　　　书劄六首
卷二十二
啓十九首
卷二十三
啓二十八首
卷二十四
神道碑一首　　　　行状三首
卷二十五
志铭五首
卷二十六
志铭八首
卷二十七
志铭十二首
卷二十八
志铭十一首
卷二十九
五言古诗四十九首
卷三十
七言古诗二十三首　五言律诗四十七首
卷三十一
七言律诗七十八首
卷三十二
五言排律六首　　　五言絶句十五首六言絶句三首　　　七言絶句六十一首词三首
【臣】等谨案浮溪集宋汪藻撰藻字彦章宋史文苑传云饶州德兴人孙觌作藻集序则云鄱阳人考宋史地理志德兴县属鄱阳郡觌盖举其郡名也登崇寜二年进士历官显谟阁学士左大中大夫封新安郡侯藻学问博赡爲南渡後词臣冠冕其集见于晁公武读书志者仅十卷陈振孙书录解题始载浮溪集六十卷而赵希弁读书後志又增猥藁外集龙溪文集六十卷共一百二十卷宋史艺文志竝着于录然赵汸跋罗愿小集谓浮溪之文再更变故失传颇多则明初已非完帙其後遂亡佚不存嘉靖中有胡尧臣者以旧传浮溪文六十五篇诗二十七首词三首合为十五卷名曰浮溪文粹刋行于世学者欲观藻着作仅据是编而其原本终不复可见今检勘永乐大典各韵内所载藻诗文甚夥皆题曰浮溪集视文粹所收不啻倍蓰谨重为编缀裒合成帙虽未必尽符原数大约亦十得其六七矣藻工于俪语所作代言之文如隆佑太后手书建炎德音诸篇皆明白洞达曲当情事诏命所被无不凄愤激发天下传诵以比陆贽说者谓其制作得体足以感动人心实为辞令之极则固不独其格律精密擅絶一时其他诗篇杂文亦多深醇雅健追配古人孙觌作志铭以大手笔推之洵可无愧虽杨万里诚斋诗话纪藻与李纲不叶其作纲罢相制词至比之驩兜少正卯颇不免为清议所讥然其文章自能雄视一代固未可以一眚掩也惟明堂大礼毕奏告三清玉皇大天帝圣祖天尊大帝元天大圣后表本二篇明堂神异露香表本一篇奏告嘉州峨嵋山普贤菩萨等处表本一篇奏告潭州南岳司天昭圣真君等处表本一篇祈祷道场罢散表一篇功德疏表一篇均非文章之正轨谨禀承
圣训槩从删削焉乾隆四十七年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
浮溪集卷一
宋　汪藻　撰
奏疏
行在越州条具时政
臣窃惟人君当承平之时中原无犬吠之惊人臣以未见未然之事自下劘上甘心蹈鈇钺之诛义士犹不以爲难今国家之危如坐烧屋之下漏船之中陛下宵旰忧勤未知所以拯救之术而求言于臣等傥犹狃习故态用猥幷之辞取塞诏旨而已岂臣等事君之义而陛下所以望臣等之意哉况陛下诏臣等以当今保民弭盗遏寇生财之要而卒曰当虚已而力行之此正臣等惓惓效忠于陛下之时也臣昨扈跸温州尝蒙陛下赐以条对臣以爲方今所急者惟驭将一事更无他说譬御饥者当用食舍食之外皆非所急也已疾者当用医舍医之外皆非所急也陛下不以臣爲愚虽不施行然颇加采纳臣今日区区之愚犹守前见敢再爲陛下陈之古之进说者曰人君恭俭爱人清心省事建立法度制礼作乐岂非甚盛之举而至美之谈欤是数者固人君不可须臾而忘然今日用此则未足以解纷何则敌骑充斥于中原羣盗跳梁于诸路陛下专于恭俭爱人清心省事而已爲足以却之乎建立法度制礼作乐而已爲足以却之乎是必陛下能使诸将能使士卒爲足以却之而陛下诸将爵禄已极家赀已盈习成悍骄无复鬭志一方有警辄狐疑相伏无一人奋然爲国请行者或敦廹不得已而行则邀例外之赏肆无名之求上不恤国下不恤民使朝廷爲之黾勉曲从不啻如奉骄子是岂爲国家平祸乱立功名之人哉臣于此有驭将之说三焉惟陛下留神省察一曰示之以法二曰运之以权三曰别之以分何谓示之以法古者人君之于将帅未尝一日废赏亦未尝一日废刑如冬夏寒暑然相须而成岂有独恩无威漫然略不绳治如今日之甚者哉议者谓承平之时朝廷尊荣操纵由我故武夫提兵者可予可夺可生可杀今溥天抢攘国难未已方藉此曹爲腹心孜孜拊循犹惧不济奈何欲咈其心将谁肯前死且今诸将悍骄已成虽朝廷有法果能一一治之乎此言是也然臣所谓治之以法者岂欲明主自亲其文哉古者人君以恩结人必有人臣爲朝廷任其责者肃宗在灵武广平王以兵二十万复长安其权可谓重矣先驱不肃顔真卿劾之王爲之不敢当阙而乘李佑夜入蔡州缚吴元济其功可谓大矣违诏进马温造劾之佑曰今日胆落于温御史夫先驱不肃违诏进马于军政未有害也而二臣已不贷如此盖小过不贷则恶之大者知朝廷有人不复敢萌于胸中矣今诸将虽骄然臣得之传闻亦尚知畏朝廷之法而陛下羣臣方平居时聚谈切齿无不以诸将负国爲言及进言陛下不过掎摭目前爲逭责进身之资而已至此事则未尝有一言及之者岂以爲细故而不足言也哉揣陛下非所乐闻而不以告耳殊不知陛下专于用恩恩过而骄有司时一警焉是使陛下结其心者愈固而愈深也何不乐闻之有哉何谓运之以权臣闻驭将如驭马必驭者之力足以胜马然後周旋曲折惟我之听不然窃衔诡辔毁首碎胸虽跬步之间不能使之前矣高祖之诸将其枭雄而难制者莫如韩信方其围于荥阳汉固危甚人人怀去就之心高祖一旦入其军中自称使者卽卧内夺其印符麾召诸将易置之信盖不知也及信下魏代辄收其精兵以距楚旣项羽死垓下则又尽夺其军徙爲楚王以信之材而周旋曲折惟高祖之听者岂不以其智足以胜之故耶故信尝曰陛下不善将兵而善将将是信自知其材惟高祖足以制已故甘心俛首爲之用而不辞也大抵人君之于将帅必有得其要领而使之心畏诚服者谓解衣推食便足以得其懽心者果非也唐宪宗时刘辟叛蜀宰相杜黄裳度惟高崇文足以破之而崇文素惮刘澭使人谓曰公不奋命当以澭代崇文惧尽力缚贼以献是以澭代崇文者黄裳得其要领也高祖之用韩信其术岂亦出此哉今陛下诸将仓卒之时可收其精兵而用以自卫乎于立大功之时可夺其全军而使之归鎭乎臣有以知陛下不能矣幸今诸将皆龌龊常才固不足深忌万一有如韩信者不知陛下何以待之如此则平居之时亦当深察其奸如以刘澭代崇文之术不可不知也何谓别之以分汉高祖谓功臣曰诸君知猎乎夫猎追杀兽者狗也而发纵指示兽处者人也今诸君徒能走得兽耳如萧何则发纵指示者也盖古者用兵谋臣坐于帷幄之中以出筹策而将帅则听命于前爲之役使此命之所以一而功之所以成也高祖之所与谋者萧何张良陈平而已黥彭之徒不得而预也蜀先主所与谋者诸葛武侯而已关张之徒不得而预也唐太宗所与谋者房乔杜如晦而已英卫之徒不得而预也今谋臣之任宰相执政而已陛下以爲谋之不臧欤慎择而易之可也独不可使武夫参预其间窃观陛下对大臣不过数刻而诸将皆得出入禁中是大臣见陛下有时而诸将无时也臣非不知艰难之时陛下欲得其心姑与之无间然此曹何所知识必不能上补聪明不过入则希求恩泽出则凭藉权势而已比道路流传遂以爲陛下进退人材诸将或预焉以陛下英睿择善而从顾于此曹何有然致此言者恐必有可疑之迹不可不慎也又庙堂者具瞻之地大臣爲天子建立政事以号令四方者今诸将率骤谒径前便衣密坐视大臣如僚友百端营求期于必得而後已朝廷岂不惧卑哉祖宗时武臣莫尊三衙见大臣必执梴趋庭肃揖而退非文具也以爲等威不如是之严不足以相制以今观之一何陵夷之甚耶兼国家出师遣将诏侍从集议者所以慎之重之博衆人之见也而诸将必在焉夫诸将者听命于朝廷而爲之使者也乃使之从容预谋彼旣各售其说则利于公而不利于私者必不肯以爲可行便于己而不便于国者必不肯以爲可罢欲责其冒锋镝趋死地难矣臣愚以爲自今诸将当律以朝廷之仪每有奏陈必使之如有司之式毋数燕见其至政事堂亦有祖宗故事且毋使参议论之余庶名分不至混淆而可以责其功效是三说者果行足以驾驭诸将矣何忧乎保民何难乎弭盗何患乎遏寇哉若夫国财之生则臣愿陛下毋以生财爲言也自五六十年来士大夫喜操生财之说民穷至骨矣今四方莽爲盗区国家所有不过数路数十州而已所谓生者必生之于此数十州之民古者以暴赋横敛爲非尚有赋敛之名也今则直夺而已耳古者以收大半之赋爲非尚有其半也今则直尽而已耳南亩之民寒耕暑耘黧面涂足终岁劳苦而不厌糟糠者陛下不得而见也胥吏坐门朝暮不得休息愁叹之声日与死比者陛下不得而闻也贴妻卖子至无地可容其身者陛下不得而知也尚何以生财爲哉惟有痛加裁损庶几乎其可耳外之可以裁损者军中之冒请内之可以裁损者禁中之泛取何谓军中之冒请朝廷不得已而取民之财当一铢一缕一粒以养战士今一军之中非战士者率三居其二有诡名而请者一人而挟数人之名是也有以使臣之名而请者一使臣之俸实兼十人战士之费而行伍中使臣大半是养兵十万而止获万兵之用也有借补官资而请者异时借补犹须申禀朝廷谓之真命今则一军之出四方游手者无不窜名军中旣得主帅借补便悉支行禄廪与命官一同无有限极访闻岳飞军中如此类者几数百人州县惧于凭陵莫敢诃诘其盗支之物至不可胜计不惟是而已自军兴以来州县贪残之吏惟患盗贼之不来一闻入境则便置军期司率敛民财无复稽考恣爲侵渔与盗无异此而不治虽财赋日生于国家果有秋毫之益哉何谓禁中泛取臣窃观国家军兵之饷百官之廪乘舆之俸悉在有司而禁中时有须索如户部银绢以万计礼部度牒以百计者月有进焉以陛下清心寡慾必无嫔嫱横给宴游侈费也以陛下恭勤节俭必无营缮浮耗使令妄予也然人主用财要须有名使有司预闻用而无名是取民膏血掷而弃之沟中耳至于度牒则国家以虚名而权天下之实利陛下用之以重则重陛下用之以轻则轻免一时掊敛之疮痍而实济军兴之用诚非小补幸毋以爲方寸之纸捐以予人而不知惜也若内外竝加裁损大农之计虽未知有余其视不知节用而专务生财者有间矣陛下所以诏臣者臣固已毕陈于前矣而臣有私忧过计者敢复言之臣闻坤之初六曰履霜坚冰至象曰履霜坚冰隂始凝也驯致其道至坚冰也盖患之不可不豫防者如此自古以兵权属人久而未有不爲患者岂不以予之至易收之至难不蚤图之後悔无及耶晋以六卿帅师而卒于分晋者六卿也鲁以三家帅师而卒于弱鲁者三家也汉自元成兵在外戚而汉由是以亡唐自中叶兵在神策而唐由是以乱古今一同此必然之理也国家以三衙管军而一兵之出必待枢密院之符祖宗于兹盖有深意今诸将之骄密院已不得而制矣臣恐寇平之後方有劳圣虑孔子所谓吾恐季孙之忧不在颛臾而在萧墙之内也臣尝观自古偏方霸国提兵者未尝乏人岂以国家四海之大虽曰多故而将帅之材遂至寥寥如此哉意偏裨之中必有英豪特爲二三大将抑之而不伸耳臣以爲及今之时当用汉建诸侯之法衆建之而少其力精择偏裨十余人人裁付兵数千直隶御前而不隶诸将合爲数万以渐销诸将之权此万世计也惟陛下毋以臣人微而忽其言不胜幸甚
抚州奏乞罢打造战船等事
窃惟陛下屡降明诏求直言欲闻民间疾苦朝廷阙失盛德之事也臣幸以侍从蒙恩领州熟眎疾苦而不爲陛下一言臣则有罪臣尝闻孔子之言曰足食足兵民信之矣或问不得已而去于斯二者何先曰去兵去食夫食之与兵不可去也明矣圣人岂不知此而顾独存区区之信哉以爲不信之祸甚于无食无兵不可不愼也陛下卽位以来诏令之下未尝不以恤民爲言恳恻丁寜出于诚意官吏于常赋外秋毫及民者辄论之是宜父老扶杖往听愿少须臾毋死思见德化之成如书传所载也臣伏覩近日百姓见朝廷命令之颁反嘻笑咨怨其故何哉陛下以空文示民而民莫之信也何则财利之在人间非无量数之物也譬一巵之水酌之一巵则竭矣岂复能供锺釡之用乎国家逐路逐州逐县之财皆有成数量入爲出其理当然今朝廷不问一路多寡有无而责之漕臣漕臣不问多寡有无而责之郡守郡守不问一县多寡有无而责之县令今日移文曰爲某事支系省钱若干不管阙误明日移文曰爲某事支经制钱若干不管阙误不禀承者以威命临之上下便文递相逃责至县而极矣推移不行则浚民脂膏以应期会此所以陛下有爱民之心而民莫之信也且以臣所领一州言之岁得酒税钱不过六万缗而月桩大军起纲水脚官吏军兵请给衣赐打箭头铁叶等钱岁当用四十余万缗不知此钱从何出哉虽积欠当催而积欠非朝夕可得以爲不取之于民是欺陛下耳然尚有可议者曰遽改之难臣请试指目前一两事最急而病民者言之打战船买箭簳翎毛是也本州正月初六日准安抚转运司指挥抚州打战船二十二只限五月毕出违限期官吏竝重寘典宪臣承命惶怖卽时行下诸县计置材植人工方欲施工间二月初六日又准安抚转运司指挥本州改造大様车战船二十二丈十六丈各一只本州办集工料如前三月初四日又准安抚使指挥分抛二十六车船各一只下抚州候様打造三月初六日又准安抚转运司指挥分抛二十车船一只下抚州候様到应期打造前後四牒未尝一同虽其末止于打造二十车船一只安抚转运司每承圣旨指挥辄有改易民间莫知执守数月爲之骚然今方候降様不知其様如何岂复当改易也木植人工驱而致之水滨去州百余里一月余矣様未至间势当复散散而复集是重扰也不知此役何时已耶建议者必曰官降度牒矣何以民爲不知军兴以来度牒重重相因虽减价不售今又州州承打船抛降仓卒安能成钱亦其钱岂能及朝廷所降之数哉借使便得此钱以官钱贴支犹须四倍其数民间之费又当数倍于此盖船之大者二十二丈法当用材四丈有余此材非深山穷谷中无有也挽而致之水滨岂一日之工一人之力哉船之可用不可用非臣所敢知但见江西地理素薄民生甚微方此耕蚕之时举家暴露眎田桑盻盻然不得爲卒岁衣食之计人人愁叹陛下所当恤也不知谁爲陛下画此得无用程昌?之言乎昌?人材难逃圣鉴是果足与参议论共功名之人哉陛下听其言而使数路生灵爲之嗷嗷臣窃以爲过矣至于箭簳翎毛有司当计实用之数下所产州郡收买抚小州也岁买箭簳二百万翎毛一百余万一州之数如此总诸州盖不可胜计矣亦安用其数如此之多乎大抵地非所生必求之他郡今他郡各忧不足安能及人此其价所以十倍也故一簳之直几百钱而翎毛则尤难遽集至有县令以翎毛决事者诘朝讼者执翎毛罗立于县庭之前往往旋捕鴈雉鹅鹜取之物被其毒矣岂特民乎夫民既无聊如此而江西一路数千里之间羣盗处处盘结以爲劳而爲民不若安然作贼万一羣起合而爲一岂不爲陛下宵旰之忧乎况方解严之时尤当爱惜民力若平居无日不扰不知四方有警陛下何以待之臣所以夙夜爲国寒心者此也此皆陛下与大臣画可帷幄之中而臣乃以区区之愚妄言于阙庭数千里之外其不爲下所信也必矣然事固有不可忽者陛下胡不遣一二忠信之臣按行而廵问之乎傥不如臣言臣当受罔上之罪万有一分可采陛下何忍驱数州赤子使之相延而爲盗哉臣不胜忧懑待命之至取进止
奏论诸将无功状
臣窃惟金人爲中国患虽已五年而自陛下卽位以来祖宗土宇日蹙一日生灵涂炭岁甚一岁臣尝稽之载籍虽至微弱之邦至衰闇之主敌人临境犹能使其国人勉强一战未闻以堂堂中国之大州县所存者大半陛下英明之资励精求治无失德于天下而敌骑长驱去其都万有余里如入无人之境至山东则破山东至淮南则破淮南至浙江则破浙江嘻笑而来饱满而去坐令原野厌人之肉川谷流人之血宗社不絶如綫以万乘之尊至于乘桴入海伥伥然未知税驾之所其所以至此者何哉将帅不得其人而陛下所以驭将帅者未得其术也今陛下所谓将帅者谁乎臣知之矣不过曰刘光世韩世忠张俊王之徒是也论其官则膺节钺之除兼两鎭之重视执政之班有韩琦文彦博所不敢当者其宠可谓极矣论其家则金帛充盈所衣者锦衣所食者玉食奢豪无所不至虽舆台厮养皆得以功赏补官至一军之中使臣反多卒伍反少其志可谓骄矣平时飞扬跋扈不循朝廷法度所至焚掠驱掳甚于敌人者陛下不得而问也拥重兵居闲处邀犒设锡赉者陛下不得而吝也然天下之人犹谓陛下寛之至此者防秋之时责其死力耳及敌人之来是数人者曾不能爲陛下施一镞之劳独张俊明州仅能少抗若更坚守数日待敌再来乘其机会极力剿除敌必终身惩创不敢复南此则俊忠于陛下也其利害岂直爲今日计哉奈何敌未退数里间遽狼狈引军而行其引军而行也虽三尺童子知其不可以爲寇性强愎不婴其锋犹惧屠戮况已致怨而去旣不增兵益戍反旋军空城以挑之是前日至小之捷乃莫大之祸也未几果残明州无噍类是杀明州一城生灵而陛下再有馆头之行者张俊使之也臣尝痛念自秋以来陛下爲宗社大计惧敌人之侵宵旰焦劳未尝顷刻少安以建康京口九江皆要害之地当宿重兵故以杜充守建康韩世忠守京口刘光世守九江而以王隷杜充其措置非不尽善也若敌骑渡江杜充韩世忠王并力扼其前刘光世掩其後可使奔北之不暇洎杜充力战于前世忠王卒不爲用刘光世亦偃然坐视不出一兵方与韩梠朝夕饮宴敌至数十里间不知呜呼诸将已负国家罪恶如此谓须少畏陛下之威惮台谏之言日夜惶恐席藁负质请罪有司谢数州生灵之死亦知尚有朝廷之法而张俊方且以万人杀数十人之功冒朝廷不赀之赏自明引军至温道路鸡犬爲之一空居民闻来奔逃山谷数百里间寂无人烟王自信州入闽所过州县邀索动以千计公然移文曰无使枉害生灵其志果安在哉方国家危急之时所恃者诸将而诸将所爲如此不知何以立国臣窃愤之此事人皆知之而无爲陛下言者岂以爲不急之务哉以天步艰难正借此曹爲重而不敢言耳然臣窃有惧焉臣闻王者所以得天下者以得民也得民者以得其心也兹者陛下南廵可谓播迁之极矣而百姓尊君亲上之志略不少衰岂非祖宗德泽结人之深而恃陛下爲之主耶所谓爲民主者平日取民财力以养兵缓急之时排难解纷而使民安业也今诸将闻敌人之来则望风遁逃反汲汲内相攻残以爲民害车驾所过一路则一路罹其烖所过一州一县则一州一县罹其烖今江淮两浙已如此矣万一幸湖湘幸蜀则敌人侵其前而无人以拒官军残其後而无法以绳是复爲江淮两浙无疑矣古者天子所临曰幸言所过人以爲幸也岂今日之所谓哉臣恐人心一离而陛下无所恃也持此将安归乎臣又闻张俊离明之时士卒颇有愿留击敌者俊声言陛下召之臣知其说矣陛下诸将皆本无鬭志方无事时例先取赴行在指挥以备警急警急则引去曰朝廷召我矣其实欲自遁而又假上诏令以欺其欲战之人使归非于上及用事之臣此尤可罪臣比至黄岩闻陛下使李捧屯兵县中降指麾云俟金人至台州则前来温州是诸将旣欲遁而陛下又令之使遁也夫士驱之使鬭犹惧不前况令之使遁耶然则敌人长驱无所忌惮者适其宜耳何足怪哉臣窃观今日诸将在古法皆当诛然不可尽诛也惟王本隶杜充充败于前而不救此不可赦当先斩以令天下其他以次重行贬降使以功赎过如张俊之军独可赏其有功将士耳所以移军辄遁者俊也罪亦何逃如此庶几国威少振昔周世宗承五代之衰将士习爲骄惰河东之败一日而斩大将樊爱能等三十余人然後东征西讨无不如志白起于秦可谓有功矣一不受命赐死杜邮郭元振唐之勲臣也明皇怒军容不整坐之纛下盖威克厥爱允济爱克厥威允罔功是数君者其知之矣何则人之欲无穷恩有时而旣惟吾威足以制之然後恤焉足以爲恩况此曹平时厌饫于掳掠之赀矣用几何锡赉而能满其意哉如有赏而无刑是姑息之政耳自古有能以姑息而成功者乎且汉高祖之兴所将者韩信黥布彭越也以今诸将之材视之何如哉所就者布衣而取天下也以今诸将之功视之何如哉然高祖于是数人者欲王则王之欲诛则诛之曾不少贷此其所以爲高祖也故韩信曰陛下不善将兵而善将将岂非将将者人主之职耶今陛下当以将将爲职熟视诸将悍骄如此而无以治之异时张俊集西兵而来则又靡靡相效成风矣不知生灵何时息肩国家何时兴复以臣观之今日之兵今日之将玩习至此陛下已不得而用已不得而制矣非特无以责其至诚徇国所至人心震恐动有意外之忧有之不如无之臣愚以爲敌退之後正朝廷大明赏罚再立纪纲新人耳目之时莫若择有威望大臣一人统摄诸将虽陛下亲军亦听其节制稍稍以法裁之凡军辄敢擅移屯以护驾爲名者主将将佐僚属竝论如法仍使于偏裨中择人材可用者间付以方面之权待其有功加以爵秩隂爲诸将之代以天下之大岂无数人将帅之材哉特爲诸将所抑而不得伸耳若陛下驭诸将如臣所陈则敌或尽数过江或于建康杭越等州留兵占据守亦有功战亦有功车驾囘临安或平江徐议所向留江浙亦可幸湖湘亦可如其不然虽大臣忠贯白日谋臣如雨言利之臣能使钱流地上何益于事哉譬御饥者当用食舍食之外皆非所急也已疾者当用医舍医之外皆非所急也今日所急在于驭兵驭将其他皆非先务惟陛下与大臣熟议断而行之臣愚狂瞽不知忌讳罪当万死
奏论吕源除两浙转运使姜仲谦除转运副使不当状
臣窃惟国家自军兴以来纪纲日失其序陛下赫然中兴凡民物之利害官吏之黜陟法令之当否所恃者郡守监司郡守休戚止于一州监司实通一路苟非其人产祸召乱有不可胜言者今两浙密迩行在盖一时根本之地新经兵火郡县疮痍大半未复议者谓朝廷必留意监司愼择人材非他路比及除目之出乃用吕源姜仲谦是二人者其操行污浊略同一旦竝制选除且同爲一路以此士论沸腾相视窃笑茫然莫知其端臣谨按吕源升卿之子家富于财专以包苴交结权幸爲进身之资初自常调结林灵素孟昌龄而得监司未几罢黜复结王黼而得旧物黼败人爲源危之方是时李邦彦当国知赵子崧者邦彦所厚之客也遽以女妻子崧之子厚其奁具卽除军器少监意犹未已遂倾赀结梁师成无何除职帅广西及赐对便朝一日而获恩数者八进职进官进赐名锡章服父赠待制所生母封夫人诸弟补官之类皆人臣非常之恩盖师臣极力荐援称其所赂而爲之报也比者源被召赴阙士大夫谓朝廷必深知其所爲且斥而不用矣曾未閲月爲两浙转运使夫两浙名部也转运使崇资也平时进擢能臣不过爲副使而已吕源何人辄当此选若仲谦则甘心爲谭桢之奴者桢之讨方腊也仲谦以官从军秃巾小带身杂胥吏趋走桢前倚托权势傲睨视人施施然自以爲得计而忘其身之丑也自後除延阁典大藩对宾客辄言仲谦卵翼皆显之之赐显之桢字也此浙人熟闻而亲见指名而嗤侮者奈何使之持节居其士民之上乎若朝廷以二人者沾沾自喜似敏敢爲诞漫似才奋当剧烦似有风力以爲足以办两浙之事臣窃以爲过矣今两浙人心未安缓之则凌迟急之则纷乱正当得老成而知大体者威惠兼行庶几稍定当此之时岂堪二小子重扰之耶况近者臣僚论列自崇寜以来谄附非类得官得职者竝行追夺且镂板籍记姓名爲万世奸邪之戒蒙陛下开纳施行今源由灵素昌龄师成而得直龙图阁仲谦由谭桢而得直秘阁皆当在夺联籍名之数者旣未扫除乃同时陞擢不知朝廷好恶安在无怪士论之纷纷也伏望睿慈连罢源仲谦别选修饬廉平之吏毋使十四州之民谓朝廷用人复如前日之谬善人闻之解体奸人得以乘间窥伺其害非细所有吕源除两浙转运使姜仲谦除两浙转运副使词头臣未敢撰进
浮溪集卷一
<集部,别集类,南宋建炎至德佑,浮溪集>

[book_title]卷二
钦定四库全书
浮溪集卷二
宋　汪藻　撰
奏疏
论淮南屯田
臣窃惟国家遭金人之祸于今五年无岁无兵而去冬之役振古未闻廼者盘礴之师至江壖不渡此陛下忧勤上通于天而天赞我也然臣尝观古者两敌相持所贵者机会此胜负存亡之分也敌兵旣退国家非暂都金陵不可而都金陵非尽得淮南不可淮南之地金人必不能守若爲刘豫经营不过留签军数万人而已耳盖可驱而去也淮南洊罹金人蹂践且羣盗继之民去本业十室而九其不耕之田千里相望流移之人心已弃决非朝夕可还也国家欲保淮南势须屯田则此田皆可耕垦臣愚以爲正二月间可便遣刘光世或吕颐浩率诸头领招安人马过江营建寨栅除现存人户田产不可借外其余流移未还者明降指挥各借五年使诸军分地而耕俟粮食充盈规模已定然後徐步而图中原旣固行在藩篱且清东南羣盗此万世一时也取进止
论侨寓州郡劄子
臣闻自东晋以来累朝皆治金陵当时中原爲五姓所据于江南北侨立州郡纳其流亡之人故江都谓之南兖州则兖州之人所居也京口谓之南徐州则徐州之人所居也以至南豫州南司州亦然比金人入寇多驱两河人民列之行阵号爲签军彼以数百年祖宗涵养之恩一旦与我爲敌者岂其本心哉特妻子父兄爲其劫质以死胁之出于不得已而然耳固未尝一日忘宋也今年建康鎭江爲韩世忠岳飞所招遁归者无虑万人其情可见臣愚以爲莫若因此时用六朝侨寓法分浙西诸县悉以两河州郡名之假如金坛权谓之南相州许相州之人皆就金坛而居其他类此无事之时多印文牓先行散布使皆明知国家优恤之意俟其入寇徐以旗帜招之彼旣知所居各有定处粗成井邑父兄骨肉亲戚故旧皆在其有无足以相通祸患足以相救与乡居无异亦何爲而不居乎哉况浙西州县昨经焚劫之後人遭杀戮户絶必多如令有司籍定田产顷数以待侨寓之人计口而给与土人杂耕抚存老幼系累其心俟稍安居料其丁壮教以战阵皆精兵也必争先用命永无溃散与夫从彼驱掳反爲我敌者其利害岂止相万哉取进止
奏论赵士高邮军再任不当状
臣窃以人主之柄赏罚而已赏必及善然後人知所劝罚必及恶然後人知所惩未闻且赏且罚而可以爲政也谨按赵士始以苏迟赴官不肯受代朝廷怒其稽违朝命特降两官又缘自陈四任堂除粗有劳效乃发运使李佑劄子保奏复令在任臣不知朝廷以士爲是耶爲非耶若以爲非则方命不从者尧四凶之罪也不应使之在任若以爲是则借留在任者汉循吏之恩也不应使之降官以一士之身而一日之间可赏可罚臣窃惑之且士自陈历任有劳至据其所临推之不去公违诏条不顾义理亦可谓无廉耻甚矣纵方今乏材岂无一人可治高邮如士者耶况新除人别与差遣在任人迁延依旧使有力者交结当权无日不居官无援者待阙及期辄爲人所夺有十年不沾一日之录者宣和之风也今陛下中兴当痛革此弊奈何因士复啓侥幸之门耶臣以爲不罢士恐人人效其所爲苟欲贪禄则冒耻自陈及计会监司侥幸保奏者皆得之矣此风渐不可长伏望圣慈别择能吏知高邮军或且令苏迟赴任斥去士爲後来鄙夫之戒所有赵士依旧在任降两官词头臣未敢撰进
奏论邢焕孟忠厚除授不当状
臣闻人主之政公与私不竝行恩与法不两立以公灭私以法夺恩者治以私害公以恩挠法者乱此古今不易之道也陛下以邢焕爲中宫之父易文资从武中外之人莫不以爲当而称赞圣德不已者以其出于公法也至以孟忠厚爲系隆佑太后之亲令依旧文资中外之人哄然不息致臣僚交章论奏虽烦圣训谆谆诲谕终莫能弭者以其出于私恩也昔汉明帝马后爲章帝之母帝欲封其家太后屡辞不许帝重请曰汉兴舅氏之封侯犹皇子之爲王者太后诚存谦虚奈何令臣独不加恩三舅乎其言可谓切至而后终不从至数年仅许封关内侯而已彼外戚封侯汉法也而明德拳拳如此岂不以妇人内夫家外父母家宗族太宠非已之福耶故自古欲观母后之贤否者无他在于能远外家之宠与不能耳隆佑太后盛德着问天下三十年于兹矣今一旦以忠厚之故使陛下屈公法而隆私恩臣恐海内之人非特得以议陛下而于隆佑亦不能无疑非所以成隆佑远嫌之德而全陛下孝养之诚也此事所系非轻臣不敢缄默伏乞睿慈检会以前臣僚章疏详加省览早赐施行所有邢焕孟忠厚书牍行下指挥臣未敢施行
奏论宋晦落职不当行词状
臣昨论王革等不当因赦复职陛下亲降德音以为王革等系参酌元犯降等陞叙今来臣竂论列若全不叙复即不沾登极赦恩可于逐官更行减等降职臣狂瞽之言既蒙陛下留听又烦圣训委曲开谕如此臣虽至愚岂不知幸然臣区区犹有不能已者敢因宋晦再为陛下陈之臣闻庆赏刑威曰君言赏而人不以为庆刑而人不以为威者非人君之道也陛下自临御以来半年于兹矣宵衣旰食侧躬修行非不励精焦劳是宜天下之人无不畏威而怀德然兵出则叛将用则北士大夫方命偃蹇莫知听上其故何哉以赏不当功罚不当罪故也其赏罚不当莫甚于因赦复职之人昔齐侯之郭问父老曰郭何故亡曰以其善善恶恶也曰若子之言贤君也何至于亡父老曰郭君善善而不能用恶恶而不能去所以亡也自崇寜以来纲纪日紊其兼官据势者非赀结权幸则权幸之亲也非误国开边以取赏则奴事阉官以进身也如此等辈皆仆厮之材本非士类乘时誖谬攘取公器如盗贼然考其平生一无分毫可得之理以此清议不伸搢绅道丧天下切齿驯致今日之祸幸陛下中兴清议亦望稍伸搢绅亦望行志承平之风庶几可复彼一时饕窃之人虽尽行削夺适还其素分耳况名位已极矣家赀已积矣子弟已官矣亲戚已显矣士大夫犹谓有已不可追夺者为国家之恨今日陛下亦既深知其非乃徒以赦恩之故复使累累然玷污清贯将使终身保其宠荣一何小人常幸而君子常不幸耶臣恐蹈郭君不能去恶之戒而四方解体也或谓登极赦者人主非常之恩也于此而不复非所谓旷然一新者臣以为赦所当复者复其阶官耳职不当复也何以言之阶官者积岁月可至而职名者人主所以待天下英俊一时甄擢之权苟非其人终身莫得而至也且谓之复者言其才足以当此偶缘过失夺之今赦其过失复之耳既止缘侥幸初无当得之理何名为复哉若小人其初得之如此其易既得之後夺之如此其难则英俊之人有以相谓矣曰我何以砥砺为哉正使襃迁不过与此曹等耳欲望风节之强事功之立岂不难哉议者又谓彼职名者朝廷既已与之矣若夺而不还如咨怨何臣以为人主与夺但问其当与不当而已昔管仲夺伯氏骈邑三百饭蔬食没齿无怨言以其公也李吉甫相宪宗省冗官八百员吏千四百员亦不闻其咨怨也彼管仲吉甫人臣耳犹能使人退听如此岂陛下以人主权势之利革数十年名器之滥而忧此数鄙夫不乐哉臣以为如宋晦辈治之不胜其多何足一一烦朝廷词命伏望陛下诏有司取会凡有职名者自观文殿学士而下直秘阁而上共若干人每职分为一等每等集为一类各具得职夺职因依及其人劳效过恶申三省用祖宗旧法每等止留数人无其人则阙其余取旨虽未夺者悉行追夺不止于不叙复而已又有虽尝落职而寄禄官叨窃至银青或通奉正议正奉者皆前日奸凶邪佞之人非所当得亦乞降至中大夫而止臣又闻昨降指挥前宰执子弟因恩泽带贴职及待制以上者竝罢而近日郑修年亿年公然以杂学士乞见朝廷亦不问而许之钱盖以诞慢落职初未尝复也而于奏状擅带龙图阁待制而羣臣亦无一言及此者臣窃未喻臣愚欲乞如修年亿年竝明降指挥孰为当得孰为当罢指定姓名镂版施行如钱盖者问其何以复职如无所因即重行黜窜庶几卿士大夫共为陛下守此名器辅成中兴之业所有宋晦落职词头臣未敢撰进
奏论金人留建康乞分张浚军马策应状
右臣昨自三月末得之传闻云金人在建康筑城为度夏计臣虽幸其不然然心窃忧之以为中国困于强敌而得少休息者正赖其不能触热故常已寒方至未暑先归吾于半年间汲汲措画犹每岁奔命不暇今若纵其度夏则长为安宅无所忌惮不知朝廷何以枝梧洎到行在闻韩世忠列战舰江中遮其归路日有所获且言金人穷蹙之状臣窃欣幸以为三月所传诞妄耳续观黄榜备録韩世忠捷奏又谓朝夕必可扫除今近二十日矣其耗寂然未必皆实兼数日人自常润来者皆云敌于蒋山雨花台各劄大寨抱城开河两道以护之及穴山作小洞子以为逃暑之地陆增城垒水造战船而采石金人已渡复囘者累累不絶今且五月矣比常年去已月余乃反去而复囘其欲留建康明甚如此则与三月所传又似符合臣闻金人动设诡诈尤喜为穷蹙之状以疑我师我师堕其计中者前後非一今安知其本为度夏计而阳为穷蹙者特以疑我师耶建康为东南咽喉国之门户也天下转输朝廷号令未有不由此而通者若金人果据此为安宅则东南馈饷遂絶如人扼其咽喉守其门户果得高枕而卧乎不知羣臣日至上前亦尝有反复及此者否岂遂以为无事而所当讲者承平之先务乎抑揣陛下非所乐闻而不以闻也不惟是而已人既扼我咽喉守我门户则羣盗亦将视我缓急以为向背国家果有力能使之退听屏息乎况又有意外之忧所难言者不得不虑臣愚以为此事所系非细庙堂当若救焚拯溺然朝夕在念及五六月间我师便利之时会诸将与世忠一举扫除非特去目前之患将使惩创终身不敢复南其利害岂不相万哉虽闻近遣张浚提兵过江节制浙西人马迤逦前去以为策应此固陛下长算也不知张浚果能为陛下有慨然立功之意乎臣愚欲乞专差得力使臣数人齎陛下宸翰星夜兼程自襄邓荆湖以来迎张浚军令分数万人顺流而下仍于上流自计置粮斛载以自随彼张浚军既皆新人必精锐可用且敌人见上流之师突然而至莫知其数必破胆奔溃此制敌一奇也如其不然八九月间气候稍凉彼得时矣机会一失虽悔何追伏望睿慈不以臣言为愚轻此贼忽此事特加采纳不胜幸甚
论苏良冶转官不当状
臣窃以国家承平几二百年朝廷安富尊荣中原初未尝有犬吠之警也一旦奸臣唱为取燕山之计贪功嗜进之徒如蚋奔酸希慕恩赏卒之敌骑再逼都城丧地数千里百万生灵肝脑涂地二圣北狩至今未还其祸盖始于燕山今士大夫闻说当时之事者无不流涕痛恨尚复忍论当时之功乎苏良冶臣不知其何人亦不知其功状虚实但今日而録燕山之功实为非政且良冶一人被赏其类必多将源源而来朝廷与之则其失愈甚不与则恩施不均恐于综核名实鼓舞四方之时非所以训臣愚伏望圣慈明诏有司凡燕山之功更不收叙庶几杜塞无名之赏慰天下忠臣义士之心所有苏良冶转官词头臣未敢撰进
乞惩劝均税状
右臣先奉敕与三司同共详定均税已立条约下诸路监司行去讫窃以为国家凡欲立事当先使赏罚明白然後事无不成伏见职方员外郎秦植前通判德州事均立县税皆得平允竝无人户词讼若与庸愚之人烦扰败事同归常调一等殿最则能吏解体必无成功伏望朝廷察其勤瘁优加酬奬并其余均税官吏随其功过量行惩劝则来者覩之无不尽力矣
乞修日历状
臣昨待罪禁林尝于经筵面奏本朝实録自艰难以来金匮石室之藏无复存者伏观列圣自哲宗皇帝而上皆有成书流传人间颇有其本朝廷已访而藏之御府矣若太上皇帝渊圣皇帝及陛下建炎改元至今三十余年竝无日历乞诏有司纂述未见施行臣窃惟自古无国无史史未尝一日无书晋谓之乘楚谓之檮杌鲁谓之春秋以此见无国无史也春秋以事系日以日系月以月系时以时系年必四时具谓之编年以此见史未尝一日无书也汉法太史公位丞相上天下计书先上太史公副上丞相唐及本朝宰相皆兼史官其重如此故书榻前议论之辞则有时政记録柱下见闻之实则有起居注类而次之谓之日历修而成之谓之实録所以广记备言垂一代之典也若旷三十年之久漫无一字之传将何以示来世乎此其不可不纂述一也韩宣子适鲁见易象与春秋曰周礼尽在鲁矣吾今乃知周公之德与周之所以王则国家守文者不可无史萧何入秦先收丞相御史律令图书藏之沛公具知天下阸塞户口多少强弱处民所疾苦以何得秦图书也则国家创业者不可无史今陛下躬受天命虽名中兴实兼创业守文之事乃一代典章残缺如此恐于理未安此其不可不纂述二也恭惟太上皇帝聪明睿哲之资孝友温恭之德畴咨臣下言必成文裁决事机动皆合道在位二十余年未尝刑一无罪杀一不辜涵养生灵耕桑万里视唐虞三代无不及焉渊圣皇帝恭俭忧勤招延听纳虽登至尊之日浅而膏泽浃于人心止缘奸臣误朝驯致遐狩今若无书纪实恐千载之後徒见一朝陵迟之祸亟不知二圣积累之功深兹事非轻羣臣当任其责此其不可不纂述三也自古史官无所不録况三十年之间朝廷之施设豪杰之谋谟政事之废兴人材之进退礼文之因革法度之罢行岁事之丰凶远人之服叛有本有末有源有流一法弛而不书则一法熄一事略而不载则一事隳且当时羣臣间有在者以为忠贤耶不着其素行安知其可嘉以为邪佞耶不条其宿奸安知其可弃苟因散逸遂废其书岂孔子及阙文之义哉此其不可不纂述四也公羊传曰所见异辞所闻异辞所传闻异辞孔子作春秋于定哀则其事详隐庄则其事略圣人犹尔况其他乎中原失平三见闰矣及今耳目相接尚可追求更数年间事将湮没虽有良史莫知所凭况比年风俗之衰公论不立士大夫取予皆出爱憎因一事为一人而着书行世者多矣若不乘时订正则数世之後信以传信疑以传疑是非混淆白黑颠倒小人之说行而君子受其诬矣可不惧哉此其不可不纂述五也臣政和中为着作佐郎修太上皇帝日历东观凡例臣预闻焉今所领州又幸经兵火之余独不残毁视诸故府案牍具存如御笔手诏赏功罚罪之文尚班班可考失今不辑臣实惜之古之有国家者虽颠沛中史官不废况今边烽稍息羣盗屏除正朝廷蒐讨补阙之时也伏望睿慈许臣郡政之余将本州所有御笔手诏赏功罚罪文字截自元符庚辰至建炎已酉三十年间分年编类仍量给官钱市纸劄募书工之类缮写进呈以备修日历官采择
贴黄
臣契勘御笔手诏赏功罚罪文字但见当时所颁命令若除受差遣黜陟与臣僚出处始终则有所授告劄或家集行状今湖州土着及流寓士大夫家未尝被兵藏书具在如陛下从臣纂集乞并赐移文于逐家取上件文字録讫付还庶几粗成编帙伏候敕旨湖州奏乞修鲁公祠并赐额状
伏见本州城东能仁院有唐顔真卿祠堂一所谨按石刻真卿以大历七年自抚州除湖州刺史逮今四百余年州人奉祠不衰前此为湖州刺史者多矣而此州独拳拳于真卿者岂非以忠义感人有不能忘者耶自艰难以来州县官吏日以军兴为忧如真卿之祠见为不急栋宇倾仆将就泯灭臣实惜之窃谓方今多事之时所以昭劝羣伦者忠义为首而名节暴白莫如真卿昔章圣皇帝东廵嘉张廵许远之节至亲幸其祠所以旌异代之忠示将来之训真卿风烈诚不在廵远之下幸车驾驻跸临安真卿之祠适在旁郡若不特加崇奬恐无以慰邦人之思伏望圣慈量给度牒十余道付臣市材葺治显遗直之魂激懦夫之气诚非小补如蒙俞允仍乞赐一敕额伏候敕旨
书局转官辞免官劄子
右臣昨蒙指挥编类上件诏旨虽访寻坠典缀缉缺文以备史官之求粗有区区之志然未尝笔削一字与掌故不殊有何劳能妄叨显秩况臣方食奉祠之禄日愧空餐恨无毫分仰报知遇岂有偶缘一事便冒迁官非惟愚分难安实惧人言可畏所有诰命不敢祗受
浮溪集卷二

[book_title]卷三
钦定四库全书
浮溪集卷三
宋　汪藻　撰
表
羣臣上皇帝劝发第一表
天命有归将嗣兴于景运人心胥悦咸昵就于至仁虽睟表之非遥犹鸿称之未正辱居近列殊震危衷伏念臣叨受国恩早居法从方百六朝廷之厄会偶二三辅弼之无人猥以庸虚参其谋议旋属敌情之变遽成天步之艰二帝出郊既蒙尘而不返九祧乏祀将摄祼以为名所宜引死以力争顾独包羞而苟活生虽可耻志则甚明盖天下屯危方苦存亡之未定而古人事业惟观济否之如何使生灵相顾以无归虽沟渎自经而奚益辄慕周勃安刘之计庶伸程婴存赵之忠傥奉真人光膺神器嗣一祖八君之传序慰四方万里之讴吟誓伏欧刀敢烦司败幸率土相从而归啓且诸侯不辍以事周虽国鸿休实臣素志愿假须臾之死前瞻咫尺之威伏望皇帝陛下中奋英明外符信顺受图高邑之壝趣驾未央之宫盛九宾之礼以见羣臣辑六献之仪而朝清庙时方多故幸少留黄屋之心臣既无功愿自谨清宫之职
上皇帝劝进表
天人同心方嗣兴于有德宗社重事可久旷于常尊虽恳款以乐推犹逡巡而牢避凡兹俟命安可措躬恭惟皇帝陛下识照几微诚参化育早毓神明之胄茂昭文武之英有开必先既讼狱讴歌之毕集惟德是辅将神只祖考之咸安当承再造之休乃守一谦之益三灵交徯四海畴依惟圣人所贵于因时凡天下莫先于定分今九庙尚虚于祼献两河未入于舆图继体守文当亟收于衆俊宅中图大宜深究于远图傥差一日之几孰啓千龄之运伏望皇帝陛下俯占舆诵光御法宫涖中国而抚四方履至尊而制六合虽以位为乐非尧舜之本心然其命维新盖周邦之旧物瞻威在望得请为期
羣臣贺皇帝登宝位表
天啓昌期御萝图而出震人瞻睟表负黼扆以当阳既三灵宗社之有归将万世人民之永赖窃考帝王之受命殆将今古以同符必国步艰难始天地出非常之主及治功宏济乃子孙承罔极之休恭惟皇帝陛下勇智自天英明冠古躬返朴还淳之俭奋兴衰拨乱之刚方率土之讴吟共思刘氏宜昊穹之历数专在舜躬爰除高邑之坛俯应大横之兆取炎精用事之月即艺祖兴王之邦有三千同德之臣共扶鸿业用七百卜年之数重立丕基方图政事之修独运神明之断岂止两河之复即观二圣之还臣等幸备周行获逢嘉会接千岁之统交侵行殄于四边盛九宾之仪率舞但同于百兽
车驾移跸临安府贺表
涓日上春移都近甸用虞书东狩之礼示魏阙西归之期国步寖康人心胥悦窃以用永地于新邑盘庚所以靖民会诸侯于东都宣王由之复古不有真主孰恢远图恭惟皇帝陛下清明在躬强勉行道自强邻之荐入为宗社之深忧侧身修行而志极于艰危菲食卑宫而力图於兴复始游襄野卒然虽假于问途旋驻岐山从者有如于归市既天心之悔祸宜宇内之休兵将返旧京先移清跸越涛江而北渡御方岳以中居臣蚤扈时廵适婴郡寄入关建策莫输戍卒之忠望日驰诚徒喜长安之近
车驾移跸建康府起居表
江山地险将定厥居舆卫天行先巡所守会公侯方岳之下览形势帝王之州宇宙清明华夏震叠伏以盘庚五迁而商人卒服重耳三驾而楚子莫争方宏远之是图非宴安而孰戒矧谋旧物之复可讳属车之劳恭惟皇帝陛下孝通神明诚配高厚虽居万乘躬曾闵之至哀爰整六师摅高文之宿愤既王者不闻于有外故春秋尤大于复雠臣方奉真祠莫居官守兴琅琊而续晋之祀窃陋前规游云梦而缚信以归愿求故事
车驾亲征起居表
万旅戒严六飞巡狩法成周之时迈张大汉之天声恭惟皇帝陛下诚贯神明资兼智勇合羣英之策虑兴中否之基图念问安犹隔于鸡鸣岂拨乱得辞于马上姑从简约用示忧勤臣方远阙庭莫供牧圉神戈所指方令裴度以视师清跸之行将获吕嘉而名县
车驾巡幸起居太上皇表
年运而往天时俄及于凛秋日舒以长物外方观于浩刧恭惟太上皇帝陛下研几系表探赜寰中既与夫造物者游孰肯以天下为事遗玄珠于赤水久矣相忘饮膏露于金茎自然难老臣等幸参法从尝侍清光徒倾就日之诚莫遂瞻天之意【案此表当是靖康初藻为起居舍人时所作因本集原目先後无考类次于此】
皇太后还阙贺表
伏审皇太后旋舆朔漠正位东朝惟一人修不已之诚故四海覩非常之庆恭惟皇帝陛下德配高厚孝通神明躬行曾闵于九重力奉姜任于万里虽天人之交相实今古之未闻十载中天瞻郁郁葱葱之气一朝广内赋融融泄泄之诗於昭梦日之祥永享含饴之乐臣属婴官守阻造阙庭方叹唐朝屡下建中之诏忽闻汉殿一新长乐之仪遥知坤极之尊莫望天顔之喜
星变百官请皇帝御正殿表
乾象垂精稍咈清台之候圣心祗戒久稽路寝之朝既祲沴之潜销犹彝仪之未复凡居覆帱孰不屏营恭惟皇帝陛下光绍祖宗丕膺历数萃勤俭于一已济艰难之百为虽功如尧帝之巍巍与天同大然心体文王之翼翼无日不恭比缘象纬之愆昭示国家之戒皆臣子素餐之过何圣神轸念之深乃迁黼座之尊退避法宫之正损厥奉御出于精诚然百辟晨趋宜肃乾坤之位四方秩请愿瞻日月之光傥降次以自居则在庭之安仰伏望皇帝陛下特囘渊鉴俯徇诚祈称警跸以出房垂衣裳而当宁向明而治合礼之宜不惟安羣下之情抑以答高穹之意
星异请御正殿表
星孛经躔兹为变异帝居便坐爰示焦劳既蒙昭格之休宜复敦临之大仰输诚恳未赐俞音窃以圣人明精祲之文儒者守灾祥之说求厥象类捷于形声惟皇天笃佑于人君乃垂谴告在明主丕承于上帝独有寅恭比妖象之下临虽有邦之所戒孰云忧责上及圣神若稽太史之占靡推于数躬正格王之事不应以文既损饍羞之珍仍蠲声乐之奉布诏书而求民瘼开言路而达下情其为报塞之诚可谓精专之至尚虞五事之阙弗御九筵之居于盛德以维光在羣情而实惧伏望皇帝陛下俯稽邦典参酌民言正天子当阳之尊副海隅倾日之意瞻威在望得请为期
星变请御正殿表
保章瞻象既除星祲之灾太仆诏王盍正朝仪之位洊布瞽言之渎未蒙渊听之移敢冒威尊再陈悃愊恭惟皇帝陛下忧勤御宇寅畏事天侧躬如云汉之诗省已甚桑林之祷比逢大异尤轸清衷靡临便坐之朝退即斋宫之次虽星移应德本繇和气之乖然人定胜天卒致妖氛之息精祲已通于上下等杀宜肃于尊卑尚屈天威曷全国体伏望皇帝陛下顺抑扬之理协中外之心躬秉璿玑齐列宿左行之度光临黼座示一人南面之尊积此恳诚祈于矜允
宰臣进三省通用格式表
政省藏书实纪机衡之要儒臣奉诏重加笔削之功粲然诠次之新成以缉熙之久裁为信典仰冒清光臣伏以帝有所兴虽本精神之运事为之制必求防范之中盖世无一定之宜则朝有屡迁之令既阅岁时之积遂增品目之繁不综其归孰稽而决况台省纪纲之地盖国家政事之原诒厥孙谋尝厪纷更之患视诸故府多仍蹖駮之余顾虽日月之奚伤正恐江河之易犯懋昭成宪有待圣时肆垂三尺之文尽削两端之弊恭惟皇帝陛下政循周旧法体尧成惟聪明睿知足以有临故号令文章焕然可述会萃累朝之式编摩一代之书盖将垂裕于无穷岂复习传于既往三圣相授益为孝友之光百世可知奚取质文之变部居绮错凡要星陈臣等蚤以襃扬总兹论撰退惭末学无国侨润色之才愿与羣工遵文考仪刑之典
元命日百官乞诣宝籙宫行香表
天佑民而作之君宜膺备福臣归美以报其上冀效微忠洊输悃愊之辞未动崇高之听敢同衆志再冒严威臣伏以至人无名岂隂阳之能制大德必夀盖臣子之愿然矧逢基命之辰茂集纪生之庆眷惟吉壤夙有殊庭标秘籙之新名会丛霄之真驭当肃朝绅之列就增神筴之期閲六十日之囘旋时焉致款祀亿万年之绵远意则无穷兹爱戴之常情非寅恭之过礼敢图睿圣固执谦虚谓将仁夀以同民不欲福祥之专已仰戴乾坤之大益深渊谷之危未赐矜从若为退听伏望皇帝陛下俯垂渊照曲徇羣情许令承学之徒咸遂增高之算虽华封至贱祈年屡辱于尧辞然庄语可稽受命终期于舜独
贺建筑隆兑州城寨表
申画封圻域彼要荒之远列为郡县赫然亭障之新方图治以宅中既由中而及外同诸近服锡以嘉名伏以天下一家王者必期于无外日辟百里圣人务斥于提封惟兹生聚之甿自昔羁縻之域冞入其阻往成于方我陵我阿不以山溪之险有民有社在吾邦域之中来称都护之觞增广职方之籍疆以周索达于海隅楼橹相望虽广谷大川之异制书文混一岂故家遗俗之有存坐成形胜之区无复华离之国恭惟皇帝陛下神武不杀聪明有临成乎安强声教极舟车之至同其实利畏怀无镞矢之遗坐令种落之居皆置朝廷之吏用充国金城之略过伏波铜柱之封幅员既长错地形之如绣财赋底愼裒方物以来琛同我太平惠于中国臣等幸逢休运亲睹肤公守在四边已扼襟喉之势对扬万夀愿陈江汉之诗
贺诸州祥瑞表
天地相合充满至和舟车所通徧为祥瑞会四海之图牒献中天之冕旒悉输橐龠之藏若有机缄之运伏以福有象类诚能感通惟日新之德难名则时万之祥屡应定乐章而为年纪何可殚名旅王命而诏史官殆无虚日恭惟皇帝陛下功超治古福浸黎元盖天其申命用休故物皆不召自至成非雕刻骈衆巧以俱新合若节符越数州而竝见宜作春秋之一艺载彰洪范之九畴臣等亲睹降康敢忘归美上符瑞数千百所既揜前闻称封禅七十二君愿求故实
贺赤乌白鹊表
治格时雍祥昭羽属生皆异禀凝丹素以成形出若相符信图书之上瑞必有召此来非偶然伏以乌本阳精鹊知岁事方圣祖绍隆于火德适天时应在于金穰宜尔珍禽呈兹瑞质孝能致哺煌煌仪则之新喜必传音翯翯羽毛之洁用明诸福之毕至孰谓二虫之无知恭惟皇帝陛下保合太和缉熙纯嘏跂行喙息皆安性命之精岳贡川珍尽发乾坤之藴是生神物来相昌期将合采以成章乃同时而荐祉徊翔有炜协周家王屋之符粹美而真异庄子雕陵之见既九重之有托寜三匝以求安臣等幸列近司喜逢休应有生咸遂宜多可俯之巢同类相求将致来仪之凤
贺黄河经夏雨不泛溢表
天眷弗违水行斯应尽伏黄流之奔猛来符圣德之休明伏以河入中原行一十五郡水失故道盖千三百年方渚涯莫辨马牛之时举城郭皆为鱼鼈之食岂有安行于积岁略无泛溢之颓波坐息堤繇永无邻壑兹盖伏遇皇帝陛下诚参高厚幽赞神明九功皆出于天成三策靡资于人力气涉桃华之候民忘蚁溃之惊南亩相望多稼云弥于四野金堤不动长桥虹峙于中流宜鑴砥柱之铭行睹珍图之瑞臣等幸陪近列获望荣光端委以临旣不忘于禹绩允猷而翕将无媿于周诗
贺解池生红盐及盐宝自生表
治格天休祥开地宝神功自着尽输盐泽之藏瑞色相鲜独表炎精之应惟时竝见从古罕闻窃以周观安邑之池晋宝郇瑕之利繄民仰食与海分功酾以千畦必待薰风之至凝而一色每同积雪之珍未闻春液之先坚更与朝阳而争焕盖天地作成之功速靡顾常期故坎离融结之气交合为瑞彩恭惟皇帝陛下丕承三极协用五行眷惟广卤之源实佐大农之用方百神之受职仍一德之昌期宜尔坤灵效兹川贡成非人力真润下以作咸粲若霞敷异熬波而出素史有特书之美人无淡食之嗟臣等幸服迩僚欣逢休应既同梅实助圣人神鼎之调将致虎形备重屋嘉笾之荐
贺泸南班师表
小丑乱常敢凭陵于鼠穴偏师薄伐旋毁覆于枭巢捷书流闻戎漠震竦窃以玁狁孔棘十乘以之啓行蛮荆来威四方以之无侮维二川之南鄙有六诏之遗黎虽种类寖微莫能统一而封疆交备每辄寇攘大张我师冞入其阻未悔触藩之祸尚怀拒辙之奸武节载驰灵旗所指伐山通道骇王旅之如飞折馘执俘信天声之有赫旣扫除于妖孽益恢扞于方隅边障肃清里闾安悦此盖伏遇皇帝陛下操德勇智玩心神明端拱九重之中折冲万里之外沈几罔测独断不囘干戈省躬居无忘于远略鈇钺饰怒动必克于仇方矧絶塞之荒墟宜指期而殄灭臣叨备近职预闻吉音徒诵周雅采芑之诗莫陪汉庭奉觞之庆永言拚跃实倍等夷
江西提举司贺冬表
日官祗日于朝告阳来复天子承天之意与物咸亨爰修亚岁之仪茂对履时之庆恭惟皇帝陛下诚参化育幽赞神明朔复朔而谨治历之端形无形而体好生之德推步舒长之景数得周正逍遥供奉之班心存魏阙
已酉年冬至遥拜道君皇帝表本
伏以日官推三统之元兹为终始王者会八能之士以卜丰凶惟亚岁之佳辰啓後天之遐福恭惟太上道君皇帝陛下道隆治古泽在生民虽孔子之居九夷寖忘其陋而黄帝之从七圣未免于迷旣阳复于黄宫宜庆囘于丹扆臣违顔兹久结恋殊深上汉殿万年之觞莫谐至愿御穆王千里之骏惟祝遄归
庚戌年冬至表
伏以三微肇序方迎舜日之长万类倾心同望尧云之远恭惟太上道君皇帝陛下功齐列圣道冒羣伦温柔寛裕而足有容夙谐民愿进退存亡而不失正允合天心理极屯艰时当亨复臣久违温凊徒轸夙宵听嶰谷之新筩于占则吉知襄城之法驾不日而旋
辛亥年正旦表
伏以接千载之统推神筴以膺期上万年之觞御端朝而受祉若稽故实遥企清光恭惟太上皇帝陛下体道粹精怡神冲漠方席宗祧之庆遽成国步之艰帝尧游汾水之阳久忘天下文王遇明夷之卦益见圣人臣自远威顔洊更时序当玑衡之载复怅旒扆之犹賖鸿鴈虽宾莫附帛书于沙漠风涛中阻徒瞻云气于蓬莱
绍兴十五年元会贺表
接千岁之统方啓昌期盛九宾之仪大朝献岁会簪缨于率土瞻旒扆于中天恭惟皇帝陛下道冠羣伦泽流亿世天休滋至知受命之惟新治具毕张见修文之益备臣久尘法从叨领真祠闻盛典之复行与羣情而交庆受四海之籍遥企于垂衣奉万年之觞莫陪于舞手
浮溪集卷三
<集部,别集类,南宋建炎至德佑,浮溪集>

[book_title]卷四
钦定四库全书
浮溪集卷四
宋　汪藻　撰
表
奉上宣和皇太后册宝贺表
准进奉院报十二月十二日奉上宣和皇太后册宝者凝旒南面奉册东朝诚格两仪益见孝心之至风行四海咸知母道之尊恭惟皇帝陛下圣贯羣伦行高百世念龙飞之有日瞻騩驾以无期怀思屡废于寝饔祈请几殚于书币未暨朔南之教犹虚温凊之仪大横之兆庚庚久当迎奉城颍之诗泄泄行即旋归辑大议于曲台加徽称于长乐臣叨临支郡阻簉近班二妃夙嫓于重华虽同远狩十乱莫尊于文母还佐中兴
册皇后表
帝图内治天锡柔仪前占龟筮之祥懋举褘褕之礼伏以坤承天而乃顺月受日以为明不表徽音孰宣隂教既辅成于全盛宜登配于至尊恭惟皇帝陛下诚以齐家孝于尊祢爰正轩星之象用承长乐之顔臣久冒明恩欣逢盛典虽外庭称庆莫陪百辟之趋然辅郡承流首被二南之化
贺皇太子正位表
伏审显膺宝册升位春宫临轩行旷古之仪见庙示承祧之重恭惟皇太子殿下分辉宝绪毓粹璿源挺天人岐嶷之资禀神圣徇齐之教当周室本支之盛独冠百男宜汉家羽翼之成无烦四皓前星外炳洊震中潜某幸列宗枝喜隆邦本河润九里方率族以依仁月有重轮愿登歌而荐祉
皇子贺北郊礼成表
宿斋路寝裒对方丘至哉坤元肇享精诚之报达于天下均蒙持载之安恭惟皇帝陛下体道寜神诹经制礼刊循诵习传之陋讲贵诚上质之仪甫候一隂之生踵修三岁之祀为下必因川泽既合羣灵成功可告神明遂膺多福臣幸当稚弱亲睹休嘉知穷壤之俱尊与臣民而同庆
又
出次明堂肇禋方泽称典礼威容之盛契神明精祲之交燕及生灵同深庆赖恭惟皇帝陛下中天而立法地之宜眷言博厚之功未极尊崇之报稽古称制前期庀官仍牺牲圭币之宜正时日坛场之谬匪颁从约仪卫去烦整法驾以躬临出宸衷之义起辟公相牡以陪後髦士奉璋而在廷孙竹发扬媪神娭喜竝垂锡羡允答休成臣夙荷慈怜欣逢熙盛称庆莫班于阶墄卜年愿比于冈陵
又
讲颂只之美报修尊祖之上仪天跸顺旋海隅胥悦恭惟皇帝陛下德业渊妙精诚静专踵行三岁之祠竝答两仪之贶谒款郊畤修明国章地求习坎之方物取上黄之象合于经谊黜汾脽就祭之文揆厥本原追神考欲行之志臣幸当幼学亲睹祲容闻熙事之告成与外朝而同庆
又
迎日之隂奠琮而祭发扬厚德登就吉仪正圜丘竝祀之文为夐古不刋之法六飞还御四海交欣恭惟皇帝陛下出抚亨期备膺诸福独化陶钧之上储精蠖濩之中神罔时恫地不爱宝乃尊母事之礼祗见泽中之丘从祀山川共乐咸池之奏告成天地更观梁甫之仪臣幸托天枝早蒙圣泽庆方舆之隤社阻文石之称觞
又
郊兆宗祈归功于厚载国章时举精意以亲祠逮兹竣事之初咸有受厘之庆恭惟皇帝陛下成能三极修理百神敛时民物之休推本乾坤之造候星躔之日永严法驾以天行昭对后祗侑登皇祖器尚陶匏之质牲从茧栗之诚宣函锺灵鼓之和备衮冕元圭之盛因地事地共观熙事之成匪今斯今何止丰年之应臣幸蒙圣泽亲睹明禋进趋虽隔于外庭鼓舞实同于庶物
又
禋柴升燎先款于圆坛郊血告幽继称于隂祀懋叶熙成之庆均蒙锡羡之恩恭惟皇帝陛下承七圣之休抚百年之盛文物声明之悉备神只祖考以咸安肃驾天行严禋地载鼓钟具奏符周乐之八成坛壝更新陋汉儒之五徙丰年绍至嘉物荐臻臣早蒙加惠之深未预成人之列观瞻有炜荣拚实多
刘相公贺明堂礼成表
建重屋以崇成因刚辰而肇祀一人昭事万?骏奔窃惟三代之君皆备九筵之飨维时去古寖更秦汉之余设位从宜莫正房心之次会逢熙旦蒐讲上仪求遗踪千载之前得妙意六经之表诸儒聚讼尝忧改作之难一日成能始媿习传之陋恭惟皇帝陛下坐兼衆妙躬享丕平凡赫然庶事之新皆断以渊衷之独曲尽合宫之制靡逾旬岁之期将视朔以颁朝先飨亲而配帝脗合我将之颂无烦玉带之图精祲潜通观瞻有炜臣久陪近着甫隔清光莫与英髦共秉文王之德徒闻熙事遥兴太史之嗟
皇子北郊青城起居表
舆卫天行亲讲颂只之礼臣工宿戒交修扈圣之仪当解愠之清和宜储精之睟穆恭惟皇帝陛下接千岁之统合三神之欢膺多福以履至尊举祲威而明德意肇修隂祭裒对坤灵千庐星列于坛场万骑云屯于次舍协气旁达祥光上浮臣方习幼仪莫陪显相嘉与函生之类共凭持载之安遥企威尊惟深庆拚
又
对越坤灵佑登皇祖即帷宫而展采端冕服以荐诚惟孝子必见其所为斋故地只皆出可得而礼恭惟皇帝陛下缉熙纯嘏统摄羣元推本盛仪比隆治古乃严宗祝之奠茂格媪神之休陈百物之具修俨千官之容卫瑞气承宇灵光烛坛臣方习幼仪未亲外傅莫缀侍祠之列惟深恋圣之诚
又
顺移天仗柢就国隂遵路寝之经涂宿斋宫之大次恭惟皇帝陛下诚参高厚幽赞神明执古御今刺六经而制礼尊天亲地穷万物以报功谓郊丘合祭之文繄宗祝习传之陋乃叶长赢之候特修禋瘗之仪两圭有邸以陈前五岳眎公而陪後臣礼当践豆年未胜衣庶物具宜官备展牲之夕清光在望心驰省膳之朝
又
警清跸以戒行奠黄琮而昭见已临大次将举祲容当时燠之靡烦焕灵光而旁烛恭惟皇帝陛下宅尊四海成位两仪会有极以居中秩无文而咸祀顺迎长夏祗款方坛岳只渎鬼以悉临风马云车而来下臣年当幼学班隔外廷稽古礼文遥想奉璋之盛违顔咫尺徒深向日之诚
又
函锺八变将修大祭之仪陛戟百重密警周庐之卫举典容而创见殚诚物以骏奔恭惟皇帝陛下道与时升礼由义起谓一郊二祭之合非三代六经之传弗讳属车之劳躬临方泽之祀坛垓在望笾豆告陈蠖濩深思丰融来应臣属当龆龀莫侍冕旒徒瞻睟穆之光无补肃雍之相
又
肇称币玉修泰折之明禋夙届郊宫拱钩陈之衆卫一人斋祓万宇骏奔恭惟皇帝陛下出乘昌期奄有诸夏极天所覆皆予相祀之臣环海之间备厥丰盛之物却懋功而不有推美报于无穷歌昊天成命之诗明万物资生之德惟至诚能参化育允答坤元凡有气莫不尊亲载严母事臣尚婴觿韘莫执豆笾方暂阔于清闲期早膺于锡羡
昭慈献烈皇后?宫朝拜表
臣某言伏以比陈廞卫奄毕窆封顾孝养之永违罄哀悰而何及谨差某官奉表奏告以闻臣某谨以摧以感顿首顿首谨言
昭慈献烈皇后祔庙毕?宫旦望等表
八月旦
伏以宫壼兴哀屡改阶萱之旦寝园在望俄惊陵柏之秋恭惟昭慈献烈皇后位正累朝德齐先后仙游虽邈慈矩具存地隔三山莫献蟠桃之实神归九庙长游大练之衣适遇萧辰何胜永慕
秋社
伏以宫衣揜御已虚夏凊之仪农扈报功忽届秋成之候恭惟昭慈献烈皇后俪天德大救物功深既链石以告成遽乘云而不返追攀无及感怆奈何
中秋
伏以长乐终天人结母慈之恋蓐收告节月圆秋气之中观玉琯之屡移望柏城而增怆恭惟昭慈献烈皇后体姜任之德希黄老之踪倏赴帝乡之期永违天下之养每怀遗训徒极哀悰
九月旦
伏以轩星既掩騩驾莫还方兴长夜之哀忽届杪秋之序恭惟昭慈献烈皇后功参十乱道冠六宫问寝承顔一朝违长乐之养祔姑合食千载奉泰陵之游揺落有怀追攀无所
重阳
伏以穜稑告成尝帅九嫔之献菊萸在荐莫伸万夀之祈恭惟昭慈献烈皇后厚德俔天徽音垂世自哀纒于厚夜忽时及于凋年爰致孝思式陈时荐
九月朢
伏以椒掖戒寒柏城无晓永隔乘云之驭倏更濡露之辰恭惟昭慈献烈皇后化首宫闱泽流寰宇念纂承于丕绪蒙保佑之隆恩缅想徽音何胜孺慕
十月朔
伏以衅结终天时丁良月虽閟宫之在望瞻大练以无阶恭惟昭慈献烈皇后梦月锺灵补天俪德奄隔长昏之养屡惊弦晦之迁睹兹流光何胜永慕
下元节
伏以验灰缇室将观一气之囘校籍清都莫重三元之毕缅思慈范永隔仙游恭惟昭慈献烈皇后所忧在贤以俭为宝方俟含饴之庆遽兴复土之哀爰即佳辰载陈诚荐
十月朔奏告太祖皇帝表
伏以时丁良月嘉万宝之既成节逼凋年怅三微之将复恭惟太祖皇帝陛下功弥宇宙泽浃紘綖光垂鸿业之余燕及眇躬之嗣因节寒之始届致时奠以遐思
徽宗皇帝梓宫还阙慰表
舆卫遐征千年厌世衣冠永閟万里还京痛缠宸极之尊哀被海隅之远恭惟皇帝陛下躬承龟鼎慕见羮墙龙髯既絶于中天蜃路尝淹于异域虽迎瞻引綍动一人罔极之思然归祔庙祧实千古非常之事愿寛圣抱俯慰羣心
显肃皇后梓宫还阙慰表
慈极终天灵輴返国凡居持载孰不哀摧恭惟皇帝陛下功懋承祧孝深陟屺念昔从周狩莫陪八骏之归幸今祔汉陵当乐千人之聚孺慕虽锺于此日母仪如见于平生愿抑圣情少安羣下
懿节皇后梓宫还阙慰表
騩驾当还龙輴乃至变俄生于坤载哀尤切于宸衷恭惟皇帝陛下运啓中兴教先内治汲汲方求于故劔迢迢已隔于灵津瞻六引之来归抚九嫔而增恸然数存修短而礼极哀荣愿裁临感之悲永副苍生之望
浮溪集卷四

[book_title]卷五
钦定四库全书
浮溪集卷五
宋　汪藻　撰
表
谢进书赐银合茶药表
臣藻言伏蒙圣恩以臣再投进编次元符庚辰以来诏旨一百册赐臣茶药并银合各一具遣成忠郎枢密院准备差使胡泽就臣所居给赐者肤使临存贷其猥酿宝奁颁赉实以珍芳非幽屏之宜蒙辱隂私而反惧伏念臣昨者奉承明诏蒐补阙文遭汉家百六之烖漫无载籍取武成二三之策乌足成书方虞抵牾之诛忽拜便蕃之赐兹盖伏遇皇帝陛下轸羮墙之念矜铅椠之劳分北苑之上腴用濡燥吻乞西山之灵剂使制颓龄眷尚不忘报将安所惟悉裒于凡目庶少补于毫分方多事之抢攘未尝汗马岂余年之晼晚敢复捐书
谢进书特授左中大夫表
臣藻言伏奉告命以臣再修到元符庚辰所编诏旨等特授臣左中大夫者国史补亡虽日勤于采获君恩驭幸乃岁冒于迁除矧方抱于遗弓忍独荣于载笔上还不获退省为忧恭以太上皇帝圣学高明天资仁厚承熙治百年之後享安乐两纪之余凡今言动之所传视古诗书而无愧秪缘误国之相继循致陟方而不还既海隅皆服于尧丧宜柱下一新于汉注夙蒙垂付适幸纂成岂谓皇帝陛下明发有怀兼收罔弃嗟夏时之既失于杞莫稽幸商颂之复全以那为首特懋存书之赏猥沾承学之臣敢不仰奉殊私俯殚緜力裒中朝副墨之要俟良史杀青之求穆王御骏以来归巳孤此望孔子感麟而有作尚见其人
谢除显谟阁学士表
臣藻言准告一道伏蒙圣恩以臣编次徽宗皇帝诏旨进书了当特授臣显谟阁学士寻具辞免蒙降诏不允者蒐求载籍仅输掌故之劳越进通班益玷承明之选蒙隆私之洊及惧小器之难胜伏念臣少则嗜书老而忧国念广记备言之所载虽诸侯小国以犹传岂承万世之丕基乃缺一朝之信史因露章而有请蒙给劄以兼收周旋虽閲于七朞缀辑敢忘于一日多识汉事徒窃慕于蔡邕续成晋书谁见推于陈寿岂意奏篇之渎遽叨增秩之荣兹盖伏遇皇帝陛下继体守文奉先思孝既皇皇追慕望鼎湖弓劔之还宜汲汲纂修求石室图书之备明诏周询于海内遗编悉上于史官方博见闻一新凡例而臣夙蒙眷委适就编摩固难追补于螭头幸已获臻于麟趾爰冒尘于乙夜俄超擢于西清仍许乃僚亦同兹赏臣敢不誓殚朴学仰称明恩问周穆王之诗庶无慙于子革上段太尉之事当更采于宗元【案是表据宋史本传当在知抚州後知徽州前绍兴八年所作而事辞与前二篇相近故类次于此】
谢笏带表
枫宸黼扆误参国论之余象齿南金猥辱身章之锡拜手方承于帝命折腰已焕于朝班伏念臣奋迹诸生无心膴仕策名下吏但知敛版之恭服采周行常佩书绅之戒幸会真人之出亟叨近弼之除进侍轩墀每慙骨相忽被匪颁之渥始惊藩饰之优兹盖伏遇皇帝陛下道贯三微礼先四近谓百度殚残之殆尽当复于初怜孤臣衰朽之无堪特华其老肆垂异数加贲终身臣敢不尊如五瑞之仪宝若万钉之玩书而对命不忘议论之忠束以立朝益懋筋骸之力
谢加食邑表
庆发九重恩加四海辱在廷绅之列猥蒙井赋之封下拜增辉中藏知感臣某恭惟皇帝陛下辑寜夷夏光复乾坤爰因涣号之颁例有真租之锡论效何殊于澼絖冒荣乃甚于繁缨臣敢不奉以周旋退而黾勉念家无甔石既叨食采之田虽年在桑榆会有捐躯之日
谢授新安郡侯表
臣藻言准告命伏蒙圣恩以宗祀赦文授臣新安郡开国侯加食邑三百户者礼洽中天庆覃外服猥奉十行之诏就加五等之封伏念臣积冒恩私寖踰分愿昨投闲于异县蒙起废于偏城久客还家方憩南飞之鹊通侯授印忽成左顾之龟虽渗漉以维均何遭逢之独异兹盖伏遇皇帝陛下调和万类藩饰羣工属宣室之受厘罄寰区而蒙福臣适临本郡仍胙乡州宋人洴澼以得封望胡及此汉将银黄而夸里荣乃过之宠既逮于子孙忠敢移于生死
谢除中书舍人表
朝廷有命莫严内史之赞书沟渎何知遽补甘泉之法从既冒久虚之选仍叨不试之除伏念臣居世寡谐资身无策一官平进安知巧宦之机半世倦游长在穷愁之境昨幸蒙于起废恩复许于参华适値时艰俄遭敌变身将沦于异域望巳絶于中天岂意生还复膺器使备史职中兴之始摄词臣多士之余所忧芜累之陈不堪代匮乃误便蕃之及遂使为真过分所期循名而惧兹盖伏遇皇帝陛下兼收羣策光复丕图谓聪明睿智之有临须号令文章之可述故于掌制必以能言而臣学昧渊源文惟雕篆况齿发早衰于多病而精神新耗于百忧大惧旷瘝上孤甄擢虽不能草诏使武夫悍卒之涕流然常愿输忠俾君子小人之情得倘酬鸿造何有余生
谢除兵部侍郎表
东省瘝官方祈病免中台分职乃误优迁资逢世以非宜宠逾涯而益惧伏念臣江湖遐裔章句小儒材不过庸仅及下中之品学虽忘老安知左右之原偶随多士之游幸备公朝之选徧夸清贯遂缀迩联旋遭値于干戈获奉承于羁靮才因事见初无横草之功烖与衰期乃有负薪之疾屡投诚于魏阙将归卧于漳滨猥蒙内史之书俾贰文昌之秩戎昭所系儒绂奚堪兹盖伏遇皇帝陛下睿智有临忧勤无逸光复祖宗之旧既已配天兼收文武之长未尝愒日惟臣琐质负国明恩竭股肱之力而徒有此心譬腹背之毛而何裨于用耗糜廪食羞愧神明不辞勉效于秋毫顾恐溘先于朝露周六典治凡之职虽幸叨居汉九卿赐告之恩终期得请
谢除兼侍讲表
视草禁严谈经闲燕兼近侍进言之责极儒臣稽古之荣拜命以还抚躬而惧臣尝谓天纵将圣奚须博学以成名王求多闻盖欲取人而为善故自古右文之世必留心讲艺之官如臣至愚何以仰称兹盖伏遇皇帝陛下卓然上智济以克勤同汉祖之英论道不忘于息马笑齐侯之陋读书见议于斵轮而臣猥以非才膺兹遴选第竭简编之习仰承帷幄之光虽海岳深崇顾何取涓埃之细然圣贤闻见或不如农婢之专
谢除翰林学士表
非才冒宠久夸文石之班优诏传恩趣上玉堂之直既假朝章之焕仍分御府之珍逊避莫从叨尘为惧伏以文章虽本一技命令实行四方故自古禁林之除极当时儒者之选矧今多士尤重他官内敷帝制之坦明外应军书之警急学非闳博难酬跋烛之咨思或淹迟将误掣铃之召当得?杰来承燕闲如臣者猥以诸生起于遐裔首尾策名之二纪中间不调者十年会真人光复之初陪列辟骏奔之後骤膺简拔徧历高华既时巡清跸之屡移方驿召羣英之未至执羁在道视草无人姑从东省之联兼候北门之对尝因多病不胜狗马之心愿赐寛恩任逐桑榆之晚孰云代匮遂使为真兹盖伏遇皇帝陛下志靖封疆忧深宵旰厉精于学每求稽古之臣罪已以言欲致销兵之福治虽得要人岂当材敢不仰佩眷知力思补报丝纶行远顾奚俟于丹青海岳居微或有资于尘露
谢除龙图阁直学士知湖州表
论思无补席宠过优蒙内史之赞书预西清之更直载循侥冒冞积兢危窃惟祖宗谟训之藏上宪奎壁图书之象敞禁楹而竝峙命儒学以递居矧接鸳鸿之游尤高龙马之选法从假之而出守书生借此以为荣夫岂孱庸所能堪副兹盖伏遇皇帝陛下聪明稽古寅畏事天见贤而拔其尤每兼收于羣策拨乱而反之正将光复于丕图而臣久服周行最为冗从入备内朝之供奉出分辅郡之顾忧虽远清光实繄全度重高明之地怅已负于明恩践文石之班敢遽忘于雅意
谢抚州到任表
吏最无闻宜从黜典戍期未毕转畀名藩蒙拔擢之过优惧颠隮之益速严程及境涓月班春伏念臣蚤窃儒科晚陪法从久污禁林之直寖膺州绂之除去国三年长望蓬莱之气移官千里遥瞻牛斗之墟矧江介之奥区实里门之邻壤熟知风俗当省教条此盖伏遇皇帝陛下运属丕承志期光复采薇遣戍伫一月三捷之露闻细柳劳军知李牧亷颇之可用凡在照临之域举怀驰骛之忱而臣投老无堪冒恩最甚虽一收朝蹟无复修门然两剖守符皆非凋郡方圣主躬巡于侯甸宜羣臣皆备于戎行乃从简书莫扞牧圉惟州县异承平之日尤在恤民使里闾无愁叹之声是为报国
谢徽州到任表
五年蓬藋之居仅终载笔百世枌榆之壤猥使分符既弹贡禹之冠仍衣买臣之绣即趋官守恭布诏条伏念臣早出寒乡晚跨近列释锄耰而作吏几四十年望旒扆以拜州才二百里惟今日股肱之郡乃平生父母之邦行道咨嗟举家感涕兹盖伏遇皇帝陛下恢张治具驾驭人材谓臣不改岁寒故起之散地知臣素推月旦故付以本州而臣久廹衰残颇怀静退虽迩封之易治惟緜力之难胜属县前驱初比缘于草檄行朝在望复何竢于移关誓捐不肖之躯仰报非常之赐
谢泉州到任表【案宋史本传不言藻曾知泉州知镇江府除江东提刑今就表中去父母之邦及五岭百粤三吴诸语辨其先後类次于此】
恭承休命就易名藩去父母之邦接淅敢同于他国问蛮夷之俗褰帷如在于中州责重扪心恩深陨涕伏念臣昨从祠馆叨领守符素号迂踈无问马及羊之智乃蒙安便得维桑与梓之州二年而劳力劳心一身而畏首畏尾力祈罢免反冒迁除虽卖剑买牛老犹堪于渤海然举头见日身益远于长安兹盖伏遇皇帝陛下总核百工照临万国眷方隅之濒海须师帅之得人故遣近臣往绥遐俗况今闽徼莫盛泉山既旁接书文之同当尤惩狱市之扰臣敢不仰遵寛大俯厉衰残讲求百粤之宜参诸禹贡奉上三年之计对以春秋
谢除江东提刑表
蛮方久次忽蒙恩诏之颁使节内迁仍获乡邦之便盖始望未尝及此虽自谋何以过之人知从欲以为荣臣独感恩而至泣伏念臣早缘孤直叨备使令虽才疎屡至于颠隮然事白即蒙于超擢顷驾一朝之传深行五岭之区眷言风土之异宜常恐庭闱之动念既云尽瘁敢复图安尝中被于襃升亦寖忘于留滞岂期私计之上达不待终更而北还千里绣衣初入中原之郡县双亲白发重瞻故国之江山遂令忠孝之两全何止平反之一笑仰视必恭之梓旁连听讼之棠兹盖伏遇皇帝陛下衆建人材恢张治具薄海内外而竝照其智如神因时轻重而制宜以刑为体欲广哀矜之意必求忠信之人谓臣素习于民情知臣粗安于名节特捐兹宠俾效厥官臣敢不奔走十城奉行三尺勤于夙夜尽人臣欲报之忠同我州闾乐陛下好生之德
谢镇江府到任表
起废江湖甫三周于岁龠疏荣观阙凡四易于州麾嗟治蹟之无闻辱除书之屡至人微责重天大恩深伏念臣积冒宠荣寖成衰朽咸谓陈人之安用独蒙圣主之不忘念尝陪扈于初年未忍弃捐于中道适当盛际徧历名藩深行百粤之区远薄三吴之境兹盖伏遇皇帝陛下厉精求治虚已受言择循良共理之人先悃愊无华之吏故如臣等亦在选中臣敢不恭布诏条具宣德意坐揽淮山之形胜深究古今心如江水之朝宗靡忘夙夜
谢宣州到任表
宣为辅郡古号名藩邈然千里之封蒙此一麾之赐圣恩加厚臣意知荣伏念臣昨自禁严叨分忧顾违天威而寖远惊星纪之忽周虽中解于印章亦屡更于符竹比祗明诏往守遐陬顾期年何补于秋毫恐一旦溘先于朝露力陈诚恳仰渎听闻班超求入于边关本缘衰病韩愈召还于海道喜见华风况承流密迩于行朝而上冢经过于旧里此盖伏遇皇帝陛下得天人之助成宗社之安混殊俗以为家视羣臣而若子念年廹桑榆之吏乃日陪羁絏之臣新建武之官仪不图重见数贞元之朝士今已无多特予便安稍令亲近臣敢不布宣寛大招复流逋课农桑阡陌之间庶为乐土夸觞咏溪山之上肯效前人
谢乞宫祠降诏不允表
上需头之奏具述土思奉方底之函未容家食拜恩深厚省已衰残伏念臣一去阙廷四叨民社虽竭从补外屡膺符竹之颁然靡称在前宜被玺书之责既力求于置散乃犹许于饕荣兹盖伏遇皇帝陛下受命宅中隆寛尽下不替惟良之选猥私亡益之臣一心而同三千幸逢兴运百里而半九十敢爱余生
谢罢中书舍人除集英殿修撰宫祠表
臣藻言准尚书省劄子臣僚上言以臣考试潭州进士何烈卷子内称臣竝不举觉囘避特罢臣中书舍人准告授前件差遣者臣子事君当谨嫌疑之戒圣人容物止从黜免之科既联秘殿之班仍赋殊庭之禄惟天假宠何地酬恩伏念臣朴常材蹉跎半世遇陛下作兴之始在羣臣推择之中念平生値主之难常思奇节耻私智容身之陋复踵前规故因词命之行务极论思之报庶丝毫之小益非虫篆之空文而臣意广于才宠逾其分乃昧严恭之礼自投卤莽之诛如孟郊之应答参差唐人或有若何武之荐扬盘辟汉法岂容置散已优饕荣何幸兹盖伏遇皇帝陛下隆寛尽下观过知仁谓子路使门人为臣虽诚悖理而徐邈云酒中有圣初亦何心程文尚许于兼收考吏奚妨于末减谳为失职斥使去朝臣敢不追讼悔尤过为兢慎画马者并尾而五常负谴忧网禽而去面之三永衔生赐
谢提举江州太平观表
抚凋瘵之民常忧意外汰疲驽之吏首在遣中虽卒抵于谴诃然实安于分愿感恩至骨横涕交颐伏念臣去国五年分符两郡禀生无用嗟樗栎之漫存视?几何况桑榆之已晚自徙江湖之外不胜狗马之心瞻帝所以寖遥知人言之必至力陈衰惫幸得罢归方负负以何言果断断而不可尚叨冗从有愧空餐兹盖伏遇皇帝陛下祗遹祖宗辑寜华夏揽英豪之策岂止虚已而问公卿重师帅之官未尝单辞而专守长而臣自伤晚节孤奉明恩昔尝叨直于九重今乃不堪于一障亟还印绶甘老锄耰登俊良而治具毕张生非不遇坐輭弱而终身废弃报自无期
谢再任宫观表
参华法从均秩仙祠本清朝优老之恩岂愚者养疴之地猥蒙申命弥愧素餐伏念臣阻远清光侵寻衰朽中华未复当先多士以着鞭衆杰竝驰乃效庸夫而高枕负国涵养为时指名兹盖伏遇皇帝陛下笃孝于亲择贤而辅念搢绅之长物为羁靮之旧臣忍令中道之弃捐姑使全家之饱煖臣敢不偷安圣日待尽余年挂神武之冠敢言长往刻浯溪之石愿颂中兴
谢罢知镇江府除宫观表
愿投散地屡奏囊封惧速烦言卒蒙薄责荷圣恩之深厚矜微物之衰残特与便安何胜感涕伏念臣早缘薄技误简渊衷当乘舆廵幸之时历行阙高华之选一麾而临千里违顔坐见于周星半岁而閲三州奔命几驰于百舍食息未容于黔突姓名已挂于丹书既屈刑诛仍捐稍廪俾脱剧烦之地永全孤陋之身兹盖伏遇皇帝陛下子视羣臣天临万物浩浩陶熔之大拳拳簪履之余而臣生也有涯身其余几俟河清而已见幸同父老之歌去日近以虽荣无复轩墀之望
谢谪永州居住表
孱愚冒宠久仰日月之光盈满挻烖自处雷霆之下蒙圣恩之寛大与善地以生全罪大心寒感深涕落伏念臣初无称道积有悔尤所当退养于疲癃乃复寖成于老誖忽闻威命适在穷途冒风雪以疾驰越江湖而跧伏非恃冕旒之察难逃鈇钺之诛兹盖伏遇皇帝陛下刚健法天聪明稽古干戈不用再臻全胜之时刑赏何心一付至公之论而臣靡思兢慎仰负函容缾居井眉虽有措身之地狐正丘首未知归骨之期
谢永州再任宫祠表
六年循省敢逃司败之诛一札哀矜复予奉祠之禄孤大恩而莫报雪衰涕以何言伏念臣承学无闻饕荣最久徒幸冒陞于班序不思祗畏于简书自取颠隮合从窜殛蒙除于大戾止投畀于遐方未绵历于岁时已续颁于稍廪兹盖伏遇皇帝陛下励精庶政加惠微臣虽云原贷之已多亦复弃捐而未忍今于徙所拜此恩光捧诏天涯如获望威顔于咫尺铭诗座右以明复玷缺之艰难誓策疲癃终期糜殒
又
间关百舍敢怀故国之心循省六年复窃真祠之禄圣恩加厚衰涕交零伏念臣推数奇穷负愆深重扪心无可言者擢发皆自取之惟弃置以是宜何矜怜之敢望冒陈微恳遽奉俞音如丝如纶耸九夷之观听继粟继肉寛百指之饥寒仰戴生成之私未知糜殒之所兹盖伏遇皇帝陛下至仁恻怛大造鸿蒙谓尝陪文石之班且久在细旃之上怜此愚戆老于颠隮姑安处于遐荒使长沾于温饱蘼当盛夏而槁虽隔南讹葵见太阳而倾敢忘东向
又
自求口实辄贡于危衷下遂物宜亟颁于俞旨既切竿摩之惧又增尸素之惭伏念臣顷从远方入冠法从久无裨于毫髪居殆类于赘肬福过生菑志壹动气甫一麾而出守凛百病之交攻力丐奉祠庶几救死苶然疲役虽幸得以息肩僒若囚拘其何施而报国徒苟延于余息益有负于初心岂谓隆寛复容因任兹盖伏遇皇帝陛下至仁普诩大智有临设官分职之甚严控名责实之惟谨然而疾必使之有养禄或加于无功如臣所蒙其比尤少盖平日皆繇于忝冒而晚途洊赐以优闲臣获此便安敢云暇佚虽筋骸之非昔尊足者存顾年岁之几何修身以俟
谢擅减均籴米数放罪表
臣藻言准尚书省劄子湖州奏昨承尚书省抛籴米三万石及属县经承发运司籴米三万五千石本州官吏辄上体国计下酌民情将两项米一面分下诸县各籴二万石所有不候朝旨囘降先次减免罪犯伏乞重赐黜责奉圣旨依奏仍犯罪者守藩无状妄干专辄之诛当宁原情遂亏已除之诏恩虽衆共幸独臣多窃惟师旅之屯莫重餱粮之积矧当廵幸尤急转输乃缘凋郡之余擅减太仓之入坐期谴黜反获矜从此盖伏遇皇帝陛下求治焦劳爱民恻怛谓区区郡邑敢怀闭籴之心而碌碌书生寜识泛输之罪露奏方尘于乙夜免符已降于中天臣敢不推广上恩访求民瘼催科靡及既容拙于阳城矫制自归复寛愚于汲黯誓与此邦之生聚共图他日之糜捐
浮溪集卷五

[book_title]卷六
钦定四库全书
浮溪集卷六
宋　汪藻　撰
表
宰相星变待罪表【代】
天事常象俄谪见於星文帝德罔愆盖咎繇於臣等亟上需章之请愿从质斧之诛未赐矜从若为退听伏念臣等猥缘误宠叨污近司才不适时初无一日之效罪乃累国致干三光之明既贻当宁之忧宁有在廷之理敢图睿圣意在寅恭任天下之责而欲以身先修胸中之诚而不为文具谓象无虚应捷如形影之相随傥变未能销移寘股肱而奚益肆加训勉罙积兢危伏望皇帝陛下垂察父之仁体昊穹之意选于俊杰付以经纶无嫌大正于刑书勿使更妨於贤路既王省惟岁朝廷皆有用之才则德隆晷星社稷享无疆之福
又
天文见异既验实於保章政路非人宜自拘于司败荐布囊封之恳未行策免之诛尸禄为羞寘躬何所伏念臣偶缘人乏叨豫政机虽有戆愚慕萧生之忧国略无事业如伊尹之格天致星气之飞流劳宸衷之儆戒靖言塞变敢复逃刑爰席藁以自陈终叩阍而莫听虽一人退托引过失以自归然四海沸腾谓燮调之安在伏望皇帝陛下稽格王之训采舆论之公原大异之来臻皆具臣之所致博求贤佐修五事以承天毋徇虚文使百官之降物
代唐恪相公辞免观文殿大学士表
扶颠弗效宜寘严科图旧未忘更颁显秩既负愆之万坐敢忍死而一言伏念臣本以孤生起于遐裔邂逅寖叨於器使推排遂至于冢司既不能折冲绥远而使敌寝谋复不能排难解纷而为王敌忾乃使四郊之多垒岂惟千里之畏人上孤君父之恩俯愧庙堂之地订其罪恶肆市朝夫复何疑绳以宪章御魑魅犹为末减尚兹窃宠何以为顔伏望皇帝陛下於弱图强以威克爱原御敌因循之至此繇在廷经济之缺然欲使法行当从臣始尽镌爵秩快一时义士之心投畀要荒为万古愚臣之戒
代何?辞免左仆射表
愚诚上达愿加考慎之宜明诏中颁未改延登之意顾超踰之可惧敢冒渎以终辞伏念臣初乏技能误蒙知奬未閲十旬之久遍膺三省之除念学者平时尝耻君不及尧舜泪国家多事乃当馈叹无萧曹誓竭驽材志平仇敌偶献可上符于天意自投闲复秉於政机方龟玉毁於椟中莫知攘却至梯冲舞吾楼上始议扫除尚赖隆寛未加显戮所愿顔行之前死夫何魁柄之敢知伏望皇帝陛下照以无私谅其非据收涣然之大号安蕞尔之孤踪别选英豪共图康济姑令选懦克清大憝以为期傥息抢攘虽处周行而奚恨
又
圣主之明未垂照察匹夫之守终冀哀怜情既迫於兢危义固难於泯默伏念臣材虽无取心实愿忠自偕衆俊以还朝即值强邻之思逞方庙算有东隅之失举朝臣无左足之先窃愤拘挛妄思策励既安危之在此誓生死而以之虽然任大之难胜岂敢顾私而祈免然人主所图之一相在朝廷实总於万几如遴选以得贤国无陋矣或叨居而累上人谓斯何伏望皇帝陛下俯谅曲衷无嫌迁令博选非常之俊追还已误之恩方盛德之中兴固宜有佐矧虚怀之下逮何患无材重此投诚祈于得请
代汪伯彦枢密辞免表
圣神有作方收海内之人豪緜薄何为遽本朝廷之兵柄顾超踰之已甚虽庸懵以知辞窃惟枢筦之司实次钧衡之任惟时初载交信顺於天人宜帝远图注安危于将相傥以小人而大受孰为元老之壮猷如臣者生本寒乡出陪多士早从外补甘心簿领之劳寖齿周行敢意功名之会昨属裔夷之谋夏猥承明诏以临州内拊三军虽无奇策外乘一障仅守故封会帅幕之肇开总兵符而入侍扞防牧圉跋履山川逮九五御图之初预三千同德之列负羁絏而巡天下自知罪戾之多听鼓鼙而思将臣敢幸捜扬之及既委腹心之寄仍加体貌之优非不愿荣惧终速谤伏望皇帝陛下特垂渊听俯谅危衷收涣汗之误恩责捐躯之後效义非所处虽匹夫不可以利囘情有可矜在明主固容於理夺
代汪枢密辞免覃恩转官表
便蕃之宠弗许固辞震惧之怀终难安处敢再输于危恳庶有槩于渊衷伏念臣猥自周行获陪兴运未閲半朞之久巳跻二府之崇虽鸿恩务极于生成而小器自忧於盈满矧国步艰难之後兹人臣陨越之时讵可包羞惟知冒进故屡上缕陈之牍愿必还泛进之阶子虽幸於父知天未从於人欲伏望皇帝陛下特垂简炤无徇彝章念微臣事主者既本至诚则圣主待人者何忧不贵肆颁明诏追寝误恩免疎远之孤踪速僭差之大戾使鵷鹭共由之路行次而升则桑榆未尽之年皆上所赐
宰臣谢星变放罪表【代】
高穹见异明辅相之非才圣主隆寛为蠢愚而屈法假以尧言之宠蠲其汉法之诛有腼在顔报恩何所伏念臣受材无取席宠过优初欲尽愚任宗社安危之寄终难语上昧天人精祲之交积政化之愆尤致星文之变动既元圣克祗於天戒岂微臣敢逭於邦刑虽帝念更生不使身罹於灾异然人讥周勃罔知职在於隂阳罪既有归幸安可数此盖伏遇皇帝陛下丕承上帝加惠黎元方侧躬修行之时责惟巳独及销变弭灾之後福与人同故虽旷败之余亦在亏除之数臣敢不仰惩咎证俯戒空餐君已知言荧惑坐移於三舍臣当守职泰阶愿献於六符
行在百官谢许乘轿表
臣劳于下宜无俟驾之行君恤其私至许肩舆之便一奉纶音之渥皆如砥道之平仰服恩怜惟知感涕臣伏以一人端拱百辟骏奔兹古今不易之规亦贵贱相安之分故虽迟暮犹合据鞌傥在艰危何妨叱驭岂有遵途之近乃虞委辔之伤怀塞翁折臂之忧赐汉相小车之佚兹盖伏遇皇帝陛下隆寛尽下内恕及人谓堂陛势严虽俯仰有级亷之限然腹心情厚当戚休如手足之情方披棘以立朝适雨霜之在候虑乘欵段或至颠隮乃曲轸於睿慈俾获安於徐步爱念及此虽父兄何以加诸图报谓何誓犬马死而後已
代王枢密谢知建康府表
辞荣金马尚继粟於祠庭假宠玉鳞骤承流於帅阃龙光有耀鲰腐奚胜伏念臣拱把微材任微犹可枢机近地据要岂宜输劳报国之谓何移病乞身而遽去蚤暮道家之香火冞戒易盈梦寐故里之江山敢怀共理祗荷冕旒之眷俾荣锦绣之归俯偻拜恩扶携就道猿惊鹤怨昔愧草堂之讥虎踞龙蟠坐窃台城之寄乍閲我理我疆之耘耨恍思某水某丘之钓游耆旧至于欢迎簪绅以为盛事昔王氏着称於江左荣未如斯如韩琦被遇于昭陵勲乃称此夫何异数猥继前修此盖伏遇皇帝陛下广大法天英明冠古察臣诚深爱主视犹闺门父子之间怜臣老益怀乡加诸闾里士夫之上桑榆炫日松檟囘春臣敢不宣布中和激昂孱懦销叹愁於四境严徼卫於九阍襟带一江益念上流之重貔貅万旅愿寛北顾之忧
代陆藻侍郎谢龙图阁直学士表
锋车趣召记甘泉法从之余芝检疏荣陞延阁清班之首恩光曲被感涕交流伏念臣顷以疾辞安于外补剖符方面两膺南国之除持橐禁严四玷西清之选自守枌榆之壤屡惊蒲柳之秋身留闽徼之山川梦寄长安之钟鼓所忧余日莫陪鸣玉之班何意中天忽降赐环之命奔驰上道辗转逾时曾未对於清闲已亟蒙於襃叙赐之华秩宠以神毫岂伊踸踔之微踪堪此便蕃之异数兹盖伏遇皇帝陛下天临万物子视羣臣怜孤生去国之七年抱衰疾守藩于万里靡由人誉召季布于河东因受帝厘见贾生于宣室特假河图之峻用为州绂之荣岂惟示眷于始终盖欲均劳于中外臣敢不益坚晚节无愧初心虽宿疢未除难矣筋骸之勉强然大恩必报誓于肝脑之糜捐
代嘉王谢及第表
袭庆璇源幸备维城之列阶荣桂籍俄先入彀之英广陛胪传诸儒圜视共欣千载之嘉会亲值一人之至公臣尝谓朝廷设科目以致英豪学者用文章而守富贵故自古布韦之士有终身铅椠之间既登鴈塔之标题至比龙门之变化岂有恩隆于帝胄更令名玷于贤书班联玉笋之华光动金枝之秀由圣德曲成於小大视人材无间于亲疎虑汨没於膏粱特甄陶于翰墨肆垂渊问猥及孱踪仰渐圣化之深虽能仅缀俯揆天资之陋终愧无奇甫上奏篇遽陈殊等鹏击天潢之浪鸎迁帝苑之春兹盖伏遇皇帝陛下长育羣材并包衆甫谓秦之士贱由先王教养之衰方周以宗强宜近属奬成之急傥不俯同于寒畯孰为自致于亨衢昔慙假宠于分茅今喜成名於拾芥繄君父义方之素致邦家儒术之尊某敢不敦尚诗书勉思忠孝既与在廷之多士同值文兴将令就傅之百男悉从隗始
代嘉王等谢车驾临幸赐第表
宗藩肇启既叨轮奂之荣诏跸亲临遽望顒卭之表荷恩曲被慙已非宜臣幸袭璿源躬承宝训蚤赐真王之爵寖传外傅之经行能未立而膺冠阼之仪术业非优而首在廷之选比讲异宫之制遂蒙赐邸之恩方怀察父之亲亲寘之华构敢意圣君之下下贲以清光兹盖伏遇皇帝陛下福与人同恩繇家始乃眷宗枝之肺腑适当夏屋之权舆欲兼示于荣怀宜特加于顾复上栋下宇将为百世之基前驱後陪首驻六飞之御事冠金枝之籍光生银牓之宫岂伊驹犊之微堪此风云之遇臣敢不因多男之授职率羣弟以强宗既喜帡幪留万乘经过之迹愿为屏翰效千龄翊戴之诚
代刘正夫相公谢落致仕移镇表
力疾造朝方释违顔之念疏恩易节俄蠲请老之文用诞告于簪缨知稍寛于药饵伏念臣久婴宿疢阻望清光每慙体貌之过优益恨筋骸之难强比承恩诏入奉燕闲中怀踊跃之情坐失支离之苦既蒙迎劳仍许给扶溢周旋慰藉之言略擎跽曲拳之礼引临秘殿同父子以荣观命食殊庭尽君臣之至意无毫髪不关于圣虑顾丘山奚报于鸿恩兹盖伏遇皇帝陛下德比隆天仁深察父怜孤忠之享上积有岁时喜病质之来前粗胜簪笏萃便蕃之异数光憔悴之余生新封皆锡于嘉名误宠更沾于愚息考古遭逢之无比举感涕泗以潸然臣敢不上体眷怀精加调护虽俯从微恳暂令申伯之归然豫戒还期敢废萧生之意
代刘相公谢给展省先茔表
帷幄八年事靡秋毫之补江山千里恩容昼锦之归敢图苶尔之躯果遂浩然之志清光暂阔衰涕交零伏念臣生本寒乡出逢兴运夤缘恩宠秉政禁枢惟疾之忧每上烦於君父不能者止晩得请於朝廷朝迁旁及於族姻问劳相望于道路方窃萧何之第遽为庄舄之吟许佩宠荣归扫松楸之垄庶缘萧散得全蒲柳之年身虽卧於漳滨心实存於魏阙兹盖伏遇皇帝陛下天临万物子视羣臣特轸孤忠常共股肱之喜方婴宿疾忍令簪履之遗故屡贡於忱辞始曲囘于渊听至令疲曳入奉燕闲形天语之丁宁慰土思之宛结扶衰远去岂蓴鲈适为於秋风衔恋何言冀狗马未先于朝露当逍遥於物外益调护于经生傥凭休养之仁得遂夷瘳之福故乡虽乐敢久托於渔樵残息稍苏即再瞻於旒扆
代汪枢密谢赐鞌辔表
蕞尔才微何补庙堂之数焕然被具猥分廐库之珍恩及私庭光生行路伏念臣偶从人末叨预政机虽戆愚务竭於微诚而萋斐已盈于渊听所愿归乘于款段敢图宠借於鲜明意在驱驰陋矣绕朝之策务为奢僭小哉新筑之缨孰谓孱躯坐兼徽数兹盖伏遇皇帝陛下眷怀旧物崇奬近臣予之鞌者使便服乘授以辔者豫防蹶失于服驭之间不忘及此虽父兄之爱何以过之据此从军誓扶衰而矍铄揽之閲世敢无意於澄清代汪枢密谢子自北归不令入城降诏奬谕表
主忧未释难怀舐犊之私睿奬非常遽降恩纶之渥孤衷易感衰涕交零伏念臣顷窃州符适遭宼骑欲肆凭陵之虐先行刦质之威邀国重盟絷臣私属防之百计难逃虎穴之深逮此经年宁有鴈书之信已分终天之诀忽闻间道之归在於常情可谓至喜言念一人之孝尚违二圣之欢颍谷及亲郑伯方思于大隧庐陵在远王綝敢顾于眉州虽复锺情忍令会面岂谓抗章之渎乃蒙青诏之襃天语一颁臣隣胥叹兹盖伏遇皇帝陛下配天业大抚物恩深知臣齿髪已凋常恐邓攸之无後怜臣肺肝可见有如去病之辞家特示至怀用嘉微尚臣敢不因谐鄙愿思副渊衷西伯在商辄妄希於闳夭太公留楚誓博访于侯生
代汪枢密谢覃恩转官表
赫奕中兴之运庆与衆均汪洋序进之恩施由近始荐被丝纶之渥惟深渊谷之危伏念臣资本腐儒进陪多士适在艰难之际误蒙特达之知执羁絏以历山川昔知免矣秉枢机而坐廊庙今岂堪之所忧罪衅之盈更冒宠光之积虽云泛赏何异特迁兹盖伏遇皇帝陛下道冒羣伦功高邃古兴滞补弊仰求列圣之心昭德塞违俯核百官之实如臣被遇于世鲜伦臣敢不黾勉夙宵绥怀中外幸安可数惧器局之满盈知无不为誓躯骸之糜殒
代薛左丞谢除门下侍郎表
久参帷幄方俟黜幽进贰机衡遽叨图旧莫寝已成之命惟深非据之忧席宠过隆抚躬何幸伏念臣粤从孤远遭值圣明少诵师言每信书而违俗晩陪国论更充位以妨贤蒙渊鉴之误知保孤衷而平进肆竭股肱之力何施毫髪之功岂伊白首之衰踪堪此黄扉之重任虽缘人乏实玷诏除兹盖伏遇皇帝陛下刚健粹精聪明齐圣疏通万物之理灼见羣臣之心猥怜朴学之无他擢处周行之至要第崇资显秩常收有用之材方治世昌辰尤急可观之效誓勤鞭策力振纲维与多士以同寅上承休德殒百身而图报敢爱余生
代薛昂门下谢本省书成囘授二子转官表
政省成书儒臣第赏炳然圣作慙润色之非工至矣君恩许疏荣而及嗣孰云公器并在私门窃惟官制之新实系朝廷之重时称右地莫要东台欲具载于源流宜精加於笔削久更异意今见完书逮兹铨次之终篇乃以襃嘉而延世有如二息才效一官于狐突教忠之言虽知粗勉若桓荣稽古之赐彼岂宜蒙既叨爵秩之升仍冒身章之锡在庭莫望举族生辉兹盖伏遇皇帝陛下砥砺羣材陶钧万类取善随长而未尝以已施恩从厚而不止其身故虽碌碌以蒙成亦使诜诜而拜赐臣敢不退相规戒共保宠荣中怀舐犊之情能无拚蹈外弭维鹈之刺独有糜捐
代何?中书谢生日赐羊酒米麫表
叙顾复于私庭幸光初度出旨嘉于中禁益愧空餐繇礼厚于股肱致恩均于口腹诏颁甚渥跽受知荣伏念臣禀性迂愚起家寒远少依亲膝但知驹犊之从长冒儒冠未免箪瓢之陋积叨误宠遂污近司初无寸效之经纶每辱渊衷之记录门弧夙设虽尝有志于四方鼎食载加大惧黜幽于终岁仰荷戚休之共坐令饥渇之忘兹盖伏遇皇帝陛下道格三无礼优四近谓捐身许国既资于父以事君方推食用人宜醉以酒而饱德肆垂异数昭示羣工况臣千载逢时双亲就养用羞甘旨无烦颍谷之陈誓竭疲驽何止翳桑之报
代陈过庭中书谢生日赐羊酒米麫表
闾史记时叙劬劳于亲膝台臣致馈分食饮于君庖骇备物之前陈拜私庭而登受伏念臣材非敏劭世本单平早虽被於简求中尝遭于堙厄年书亥首甘为绦县之老人气禀崧高敢意周邦之良翰偶承人乏参预政机徒惊蒲柳之衰莫致涓埃之效孰云渊抱每记孤踪乃因载育之辰更厚属厌之赐兹盖伏遇皇帝陛下天临万物子眎羣臣曲垂体貌之私用赞股肱之喜臣敢不退而饱德进以忘身持奉旨甘固异小人之食誓坚忠义永为孝子之门
代江西运使侯大夫谢盐课增羡赐金紫表
民食懋迁仰遵成算身章蕃锡俄辱厚恩衣在笥以诏功口语心而知愧伏念臣奋身寒苦遭世盛明虽规画不逮于中人然毫髪皆缘于上力蚤被鞭驱之数寖专飞挽之权轮贡土之毛登三仅足正牢盆之筴共二奚堪敢图茂渥之继来每有微劳而必录略铨衡之常法加龟紫之殊荣使节增华计臣知劝兹盖伏遇皇帝陛下天临万物柄驭百工器人于殿最之间砺世以赏刑之具故兹烦使不以遐遗饰三品之弥文为十州之荣观疏恩不次已无反汗之繇砥节自修敢蹈维鹈之刺
代开封程振大尹谢上表
恩赐丝纶忽从中出任隆辇毂不以次迁举万方辐凑之区付一介颛愚之士身虽甚宠力恐难胜伏念臣生本寒乡出陪多士少从师学仅知儒墨之是非长佩官箴安识求由之果艺徒以昔参于储禁斐然长奉于牋词缘此孤踪简于圣听逮自江湖之远来瞻日月之光裁奉燕闲即蒙襃擢俾佐铨衡之任初无根柢之容曾未逾时复叨进秩惟三辅幅员之大萃四民囊橐之奸必发摘如神方胜缿筩之讼苟拊循非术能无桴鼓之惊谁谓鲰生可当器使兹盖伏遇皇帝陛下留精治术端本京师欲令张敞之春秋稍施於政故试望之于冯翊非有所闻而臣自历仕途未更吏治一旦任剧烦之责衆人为緜薄之忧臣敢不用恕平反以文缘饰为四方之极庶几无愧于周诗从一切之宜未肯追踪于汉吏
代明州赵修撰谢到任表
罪更百谪方幸洗湔地镇一隅猥分忧顾骤齿簪缨之列洊膺纶綍之颁仰服记存惟知感涕伏念臣早缘官使误辱圣知忘孱琐之无堪谓治理之可寄所期报称不胜犬马之心何意颠隮自处雷霆之下朅从诋弃深省悔尤将投闲置散以穷年怅补劓息黥之无日敢图茂渥特予名藩惟兹濒海之区自昔分符之选岛夷修好护星使之行舻玉食荐新修鲑珍之贡篚岂伊人乏堪此诏除兹盖伏遇皇帝陛下垂布隆寛并包衆甫极天所覆既兼四海以为家与物咸新不忍一夫之失职欲因重负以纪成功臣敢不佩戴鸿私鞭驱緜力譬诸草木知亭毒之难酬收之桑榆或过尤之可赎
代镇江府赵修撰谢到任表
鄞江上印甫遂收身京口分符复叨共理坐得江山之胜曾无岁月之淹望过所期感深以泣伏念臣早缘衰绪寖齿周行荷圣神特达之知更中外剧烦之选出将使指擢领州麾乃者代还喜於得觐方入趋於表着即召对于威顔永怀先世之孤忠尝预本朝之大计绍兴汉统喜丙吉之有谋追录唐勲叹郑公之无後肆颁异数特与名藩岂微臣词训之能然实上圣旌贤之至此兹盖伏遇皇帝陛下恢张治具驾驭人材谓有祖必有孙世传忠义尚忧民如忧国政或循良用秘殿七年之资付长江一面之寄矧今临治自昔要冲二千里之乡关通波不隔十八年之官守故俗犹存惟此典成过于自择臣敢不俯求民瘼仰服官箴门户虽微永佩肯堂之戒江湖方远益深存阙之心
代河北籴使程户部谢到任表
久污郎选甘为襆被之行擢领使华叨奉赢粮之寄衔命朝离于观阙迎亲夕至于封陲恩自曲成荣逾始愿伏念臣早缘朴学冒处周行甫辞州县之徒劳即玷朝廷之临遣寂无称效积有悔尤点持江外之麾收预省中之籍繄上圣保全之厚嗟孤生报塞之难逮兹烦使之乏人复以薄材而奉诏惟河朔襟喉之地实兵屯飞挽之冲欲贷新陈长有余而实塞当权轻重无甚贱以伤农方大计之仰成岂至愚之能办兹盖伏遇皇帝陛下鼎新庶政钧播羣材因时内外而试以百为随器方圆而取之数路顾断断鼠穷之技虽匪才堪然拳拳乌哺之情能无禄养未投闲散仍获便安臣敢不力效涓埃无忘夙夜金汤积粟寛当宁之顾忧犬马依人俟乘轺之归报
代江东提举监香楮大夫谢到任表
黾勉郡丞方虞官谤阜通邦货忽领使华蒙睿奬之过优抚危躬而若厉伏念臣受材肤浅遭世盛明繇诗书误缀于末科行州县寖成于华髪分投闲冗无复激昂孰云蒐择之辰亦在鞭驱之数惟山海懋迁之利实朝廷开阖之权吏或不?法因以废故比下丁寜之诏至重分刺举之条宜得时髦执此如金石之固坐令国用沛然若丘山之多猥及孤踪惧乖烦使兹盖伏遇皇帝陛下恢张治具驾驭人羣察万货之低昂为之调度因百官之能否责以事功谓从事之有年宜理财之知要特假道途之便使趋期会之严臣敢不上体纶言肃驱轺传徧行所部竝大江千里之余庶得其赢佐少府万分之一
浮溪集卷六

[book_title]卷七
钦定四库全书
浮溪集卷七
宋　汪藻　撰
外制
隆佑太后推赠制
曾祖
朕惟国家诸后比德姜任考其渊源皆有所自非一时勲阀之後则累朝将相之家惟其先置社稷於安斯子孙享天下之养伊予太母实对前人既克济于多艰盍推尊于奕世隆佑太后曾祖具官某早缘才奋式副时须建鵰鹗之旗肃清戎垒总貔貅之衆祗扈殿庐由功纪于太常故庆锺于长乐念方伸犹子之礼何以慰弄孙之心是用特侈恩颁追崇祀始稽诸国典襚以王章活千人者封兹为显报泽五世而斩岂限常规冀夫未泯之灵服我无穷之宠
曾祖母
妇从夫母从子於隂功及物为难而能使百年之後三世之孙履六宫之尊閲四朝之久其积累岂浅也哉隆佑太后曾祖母具封某氏胄出名家化行中壼静专恭顺蔚有采苹之称硕大光明衍为梦月之庆发源既钜再世而兴既推母党之尊宜极祖慈之报乃侈脂田之旧用为泉穸之荣家国同休启魏邦之吉壤云来致享隆孟氏之新祧尚尔有知保兹无斁
祖
朕以寡昧而托南面之尊于艰难而获东朝之养欲厚外家之报孰如大父之亲爰举彝章用昭余庆隆佑太后祖具官某戚畹之望将种之英沈迹下僚久抱孙吴之学流芳後裔蔚为马邓之家方隆坤育之仪盍焕廷扬之宠惟显亲孝之终也德本身修乃自义率而推之恩从祖始锡上公之峻秩荒大国之新封持我命书告於园邑
祖母
朕惟烝畀祖妣以洽百礼王者所以祀其先也虽吾羣臣亦得用此岂国家奉太母之尊而恩不及再世哉隆佑太后祖母具封某氏克承姆训夙有闺风生子则贤初肇纪侯之庆至孙而大遂开渭水之祥天命既新坤仪方肃宜崇二室之配用赫九原之光推本徽音孰致思齐之盛相攸吉壤莫如全冀之雄尚我宠灵行于冥漠
父
明德高汉两京本伏波之贻庆懿安佑唐四世由代国之能贤於赫予家有严圣母更夷险于二纪系安危於九重欲报之恩当循其本隆佑太后父具官某丕承徐国逮事泰陵早奋迹于周行独有声于外戚才堪共理屡分藩屏之符谋必折冲几秉斋坛之钺虽国勲之屡纪于人爵以未酬乃积隂功用隆坤极念慈闱之方正于恤典以畴先爰正台躔用宏祢庙为国家肺腑之式慰宫壼葛覃之思逝魄如存垂休曷已
母
后为王之贰繄德是宜母者女之师非贤曷似仰惟坤载懋育寰区伊厥范之非常于所生而可见爰加异数用发幽光隆佑太后母具封某氏以淑惠之资配高明之族身先胎教早成衣练之贤家积隂功遂发造舟之庆念隆长信之奉宜饰观津之藏爰出明缗进封大国焕鱼轩之故秩旌沙麓之初祥亢尔夫宗光吾戚里
宣和皇后推赠推封制
曾祖赠太保
涂山有娀有莘皆古诸侯国也以积功累行启天子后妃之祥然本大源深必数世而後见繇今比昔天岂吾欺宣和皇后曾祖具官某挺独善之资励久幽之操太隂叶梦兆百年积德之余华衮升班为三室荐饎之首属兴大隧之感遥正东朝之仪爰锡命书载光前烈正公台之显秩加帝保之隆名尚作曾孙之休永为太上之辅
曾祖母赠越国夫人
后妃上直四星母育天下其流庆之源固岂一世之积哉宣和皇后曾祖母具封某氏以淑德宜内外之亲以隂功笃幽明之佑乃启当熊之懿实开降?之祥既升配於至尊宜推崇于所本爰旌泉壤载启汤封庶潜德之显融与始基而緜远
祖赠太傅
俪极之尊世无比者抱孙之泽今乃见之矧天下不足解忧惟圣人无以加孝其於母党敢废邦彝宣和皇后祖具官某秉德自强韬光不试虽心游物外无汾阳高密之勳然庆衍家余有和熹懿安之裔方兴怀于所恃盍加宠於其先是用慰我亲闱显其祖武升一品公台之贵为二南风化之光精爽如存宠灵奚远
祖母赠徐国夫人
朕惟宣和皇后懋俔天之德储梦日之休诞育眇躬纂承丕绪虽正宫闱之号尚遥亲膝之欢乃宠家庭先崇祖配宣和皇后祖母具封某氏禀灵有自渐德惟深早积闺中之仁百神所相遂生天下之母再世而昌既成位于后坤兹加封于王妣春秋合享上齐帝傅之夫今古緜休下视公师之子便蕃所及肸蠁其承
父赠太师
朕膺图籍之尊念庭闱之报虽少康之承禹後实本有仍然文帝之自代来未迎薄后爰稽列圣之典载锡外家之恩宣和皇后父具官某善积诸躬实孚于衆是生圣女亲育朕躬方进策于长秋宜显亲於厚夜眷惟祢庙之宠已极台躔之崇用是襚以密章班之衮职赫外家之孝祀慰吾母之慈心往厚所凭永绥乃後
母封福国夫人
周诗言后妃者无虑数篇而独以葛覃为后妃之本岂非恭俭节用化天下以妇道者自其父母家始哉宣和皇后母具封某氏为女有事亲之孝为妇有仪家之贤为母有积庆之实乃生柔德作合清躬既陟中宫丕显思齐之德盍隆外氏大开新野之封以衍脂田之腴以增园邑之奉尚垂景福式称嘉名
李纲用登极恩封赠制
父夔
木之升者本大而实蕃水之积者源深而流广故自古真贤之命世必其先盛德之传家具官某道本中庸气全刚大潜心圣域蔚为学者之宗晦迹卿聨靡逐世人之好名浮于位祉集其门是生谋国之英任我中天之业肆因大赉载举彝章正维垣一品之尊为窀穸九原之庆以遂显亲之志以崇教子之功尚尔幽间服吾襃宠
母吴氏
朕惟哀哀父母生我劬劳者古孝子不得终养之诗也故每于国家大庆缘人情而厚追封之典况相臣汝之自出顾可以不襃哉具封某氏家本望族嫔于名卿庆善所锺是生人杰与吾同德有此茂恩载宏脂泽之封用示泉扃之宠其钦襃显慰尔子孙
妻张氏
朕嗣承大统凡公卿士大夫之家无不预被其泽也矧以德配吾任职之相者顾可以不襃哉尔婉淑之称为时妇表传中郎之业既以名家知京兆之贤自其平日肆因大赉载举彝章宏汤沐之旧封涣闺门之新渥汝其任壼内之责使汝夫专国家之忧克济艰难则为汝庆
李纲封赠制
曾祖僧护赠少保
君子之泽更五世而未衰国家之恩虽九原而必及具官某潜德不耀老于乡闾庆锺其家既远而大是生元弼济朕中兴肆于秉政之初伸汝显亲之志进居帝保兹谓公台尚繄明灵歆此光宠
曾祖母卢氏廖氏龚氏已赠郡夫人赠国夫人
妇人之秩系其夫与其子孙今汝夫登帝保之尊而三世之孙则吾大丞相是也亦可以为荣矣具封某氏出於名家克配君子庆积而大实生英贤致身庙堂秉德陪朕属此延登之宠伸其追远之诚正位小君改封大国尚其精爽不昧钦承
祖赓赠少傅
贤者之报不必在身大夫之家则知尊祖矧吾元弼出汝庆门其于大父之亲可後羣臣之宠具官某家传经术世禀义方教子以忠既肯畲而且获至孙而大遂自叶以流根肆于柄任之初知汝隂功之自进居帝傅兹谓公台尚繄明灵歆此休命
祖母黄氏饶氏已赠郡夫人赠国夫人
吾与大丞相朝夕论天下事亲莫二焉而尔为之祖妣呜呼亦荣矣其于褒叙之典可不厚哉具封某氏禀性淑灵来嫔望族积庆流祉是生英贤光复中兴为吾伊吕爰正鱼轩之秩大开脂泽之封庶几明灵服我休命
父夔赠少师制
谢裒以晋名士老于太常而庆集谢安李栖筠以唐直臣终于御史而宠归吉甫盖爵禄不酬于盛德则子孙必飨其令名具官某如古耆儒登时膴仕学精以博得圣人至当之归志大而刚有君子後雕之操早正乐卿之位晚登延阁之班亷静无求优游卒岁既辞荣而不有宜流祉於无穷生此真贤与予同德肆遇登庸之始爰加襃宠之优进位公师用光泉壤以示籯金之训以明畲获之功尚尔英魂服予休命
母吴氏已封郡夫人进封国夫人
朕读卫人寒泉之诗览鲁侯寿母之章而知人子以不得终养为恨而以及亲为荣也具封某氏壼范有闻嫔於隽老是生贤子佐朕中兴爰因柄任之初益侈胙封之旧尚期精爽不昧钦承
妻张氏已封郡夫人进封国夫人
朕惟公卿大夫以学识自见於功名之会者岂独师友渊源之力哉亦内德有助焉耳具封某氏族出华大嫓于宗工读父之书勉夫以正肆予论相并宠其家爰开大国之封正尔小君之号是为光宠无怠钦承
顔岐初任执政封赠制
曾祖仲昌
孔氏顔氏皆鲁国之望孔氏繇秦汉以来本支蝉聨文献相属而顔氏仅闻于宋齐之间至唐方显今孔氏稍微矣而尔家三世皆有令闻为国光辉搢绅所慕岂圣贤之泽所行者远其兴也固自有次第哉具官某言为人师行为世表以学从仕栖迟一官若子若孙前英後喆究观厥庆其德可知爰因登俊之辰俾遂笃亲之志加之峻秩振尔遗芳岂惟世家增谱牒之荣抑使士夫知为善之报
祖太初
朕思凫绎之贤其流风遗书具存而其人不及见也虽後世无闻犹当有以襃大之矧其孙预吾机政而宠绥之数出于常典者哉具官某道德文章着于当代发明古学独得孟轲之传疏辟化源聿兴鲁国之绪家承厥范再世似之皆因特起之招继被非常之用虽其躬可贵宁须人爵之崇然以泽上覃难废邦彝之旧宜颁宫保之命往赫冢祠之光庶尔名扬令吾俗厚
父复
昔汉陈寔以道理高世而其子纪纪子羣皆有令名信史书之以为盛事今吾顔氏亦庶几焉具官某嗣谦退之风得精深之学气刚而行峻用以立朝言信而文醇见于垂世早被裕陵之眷晚登延阁之华有子而贤弼古之治爰因闻政之始用奬教忠之能繇法从之旧班正宫师之新秩魂而不昧尚克享之
滕康初任执政封赠制
曾祖
萧瑀事唐八叶相传而益大王祥在晋百年虽远而屡兴厥惟衣冠不絶之家必有廊庙非常之器今吾滕氏亦庶几焉具官某学道圣贤传家忠孝遥遥谱牒早为族党之华奕奕子孙常出乡评之右既厥锺之茂盛宜所报之绵长当此艰难生吾英杰竝属延登之始爰加追锡之荣纳襚重泉升班亚品尚焄蒿之不昧知焜燿于无穷
曾祖母陈氏王氏
妇人之德其贤不出于闺门王者之恩所报必通于泉壤非尔後昆之有立安能数世而益光具封某氏挺柔婉之资配高明之族化行於内既壼范之潜修庆衍其余遂家声之遐振因闻孙之入辅择吉壤以增封正邦国小君之仪焕宗祧初室之祀其祚乃後永孚于休
祖
大夫之家则知曾祖贤者之报不必在身矧吾近辅之贤出汝庆门之大盍加异数用发幽光具官某养志安恬禔身孝谨力探载籍自表于儒先漫仕周行靡求於宦达观本支之相望知朝夕之所存襃章以子而既穷恤典因孙而更越锡储宫之峻秩揜家牒之前休往体密章永安泉穸
祖母张氏郑氏
位之尊者礼不可以不称功之茂者报不可以不隆今吾二三执政大臣非其材者莫得而居也既在兹选矣虽祖妣皆与荣焉非称情文而为之报也哉具封某氏闺风静专母道慈懿以子而贵既参象服之朝至孙而昌复侈脂田之赐爰因初命载锡湛恩焕鱼轩之旧仪明柱石之新纪九原虽邈不显其承
父
璧琮之璞必出於方流松柏之材岂生於近阜注意功名之会每求忠孝之家具官某识造几微气函刚大知言之要文章为後学之宗直道而行议论得古人之正早挺险夷之节晩齐得丧之心虽嗟顔驷之不逢终喜臧孙之有後是生人杰参预政机因其履位之初懋以报亲之典正宫师之峻秩隆庙祀之新仪旌而教子之忠成朕得人之庆盍缘肸蠁来对宠光
母常氏
父母之有令子犹国家之有良臣皆人之所愿然也今吾用康任枢筦之事而实汝之所生盖同其庆也其追封之典顾可以不厚哉具封某氏出於名家端静有法配黔娄之德盖尝以道而相安生仲郢之材非止于先而无愧既有柄朝之命宜疏饰壤之恩荒千里之新封发九原之潜懿荣魂如在茂渥其承
故妻张氏
朕闵士大夫之家同艰难於婚宦之初而不得其贵宠也于疏恩之际既追荣其先则并及焉所以正风化之端厚人伦之本也具封某氏世胄高华嫔吾硕辅牛衣之泣虽效于生前翟茀之朝但荣于身後咸寜吉壤兹谓新恩从汝舅姑承休无斁
妻朱氏
古者诸侯之妻必齐姜宋子所以取其族出之大闻见之华有夙夜相成之道称其服饰之盛而与君子偕老也岂今公卿室家为助于内者其贤遽不如古哉具封某氏以崇宁大臣之子嫓吾枢辅之贤婉娈静专壼仪甚着小君之号非尔孰宜尔其勉夫子以功名忠孝之事协济艰难无愧周诗所云则吾当屡封特封不一封而已也可不懋哉
桂州甘氏年九十可封太孺人制
朕恢崇孝治尊礼高年嘉涵养之遐区有期颐之寿母爰加封邑以厚人伦庶几万里之庆门尚见七朝之遗俗
掌设王氏典言吴氏竝转国夫人制
朕自潜藩入承大统汝祗妇职常侍宫闱其迁大国之封以视小君之秩益思淑慎用对宠休
宣和皇后侄女母吴氏封恭人制
朕感颍谷封人之言于母党之亲未尝不致意也以尔常事外家实生息女宜加封号以示异恩尚保厥休无忘所命
恭福帝姬追封隋国公主制
尚亲慈幼本骨肉之至情追远厚终有邦家之令典具封某受灵宝纬敏粹璇源方欣设帨之祥已遇逝川之戚既安厚夜宜锡新章爰开主邑之封用正王姬之号尚期婉淑不昧钦承
浮溪集卷七
<集部,别集类,南宋建炎至德佑,浮溪集>

[book_title]卷八
钦定四库全书
浮溪集卷八
宋　汪藻　撰
外制
皇叔祖郑州观察使同知宗正司事仲畇可承宣使制
昔宣王中兴召穆公以同姓纠合宗族于成周而赋常棣之诗今朕受命纂承汝亦能辑吾支属虽肺腑葭莩之亲莫不咸在朕甚嘉之书不云乎亲睦九族九族既睦平章百姓虽尧之圣不敢後宗族而治天下也则汝之劳乌可以不录哉留务之秩实亚节旄肆以命汝尚思吾所以宠进之意可不懋哉
中书舍人范宗尹御史中丞制
国家建御史以纠百官之正邪以维持政事之得失与汉唐略等而常虚大夫之官不除用中执法为之长然其人之贤否系国之重轻观一时朝廷举措如何而中执法之才见矣具官某操修端亮学问渊深高论凛然力扶公道直声藉甚屡击权臣久违表着之班良竭箴规之益是用还之宪府付以朝纲昔真卿当再造之初不废抨弹于多事僧孺踵稍寛之後每先简练于有才惟尔之贤必知所处
谏议大夫卫肤敏中书舍人制
朕惟古者讳言之朝谏臣有不得其职者况非言责之任乎如其不然虽畎亩刍荛皆蒙危言之策矧居侍从献纳岂殊以尔具官某直谅多闻端方有守出将使节屡为疆场之华入对便朝每罄箴规之益比虽升于厥秩实未究于所长是用嘉尔能言试之掌制辍自七人之列擢居四禁之聨虽润色除书所赖词章之富然论思政本必资风节之强勿以兹迁而忘予弼
中书舍人刘观给事中制
东西二省自祖宗以来为维持政本之地其要等耳然琐闼邃于掖垣书牍优于词命抡才既遴疏宠亦殊以尔具官某秉直谅之心懋精深之学贯穿今古饰以词章之华辨明是非凛然风节之劲比司诏命蔚有能称宜升文石之班遂正黄扉之秩惟忠臣事上知无不言惟君子居官要为可纪勿令批敕之誉减于代言之时
赵鼎除司谏吕祉除正言制
古者君臣之职在于听言纳言之间言而不从君任其咎矣居言责之地而不尽言于其君者独无愧于其官乎以尔学问操修士夫所仰兹予置尔于七人之列尔其夙夜罄竭以报所蒙毋谓其君不能而蹈古人之戒也
左司谏赵鼎殿中侍御史制
法吏以纠官邪谏官以箴主失二涂虽异委任则均以尔亮直端方其言有物伏蒲未久厥誉四闻姑借尔才重吾宪府尔其勿惮大吏知无不言勿谓当从容议论之余而不乐抨弹之事也
给事中刘珏吏部侍郎制
唐以铨衡付吏部居其官者得进退天下之才而人重于法今启拟归朝廷典选者谓之有司按籍第员书名惟谨而法重于人自艰难以来真伪浑淆铨综之权其轻尤甚非用心于法度之外者安能振颓纲于既坏之後哉具官某性识疏通天资雅亮守其当守必求至理之归言所难言良得近臣之体比居琐闼之任屡閲囊封之陈孰副予求莫如汝器往佐尔官之长深求厥弊之源呜呼惟仁能恤滞淹惟明能察侥冒惟勤能济事剧惟正能检吏欺兹尔优为勉之而已
李楫监察御史制
朕稽考百官之治赖一时耳目之官求诸时髦未见刚者以尔殚精古学博极羣书不以轩裳为心老于州县之役兹近臣之论荐适有契于予衷擢自遐方俾参台属夫为国督奸者法吏之职至诚嫉恶者古人之心朕既以激浊扬清待卿汝无以交浅言深为戒
方誾国子司业制
朕惟国家之治乱未有不由庠序之废兴者也故古之贤君有投戈讲艺息马论道者岂尝一日忘学哉以尔某秉心靖专操行纯一必能使吾胄子弦诵不衰呜呼贤士之关风化之所从出也其销患于冥冥之中多矣朕之所以望汝者故岂浅哉
商守拙大理卿制
法者一成而不变情者日出而无穷以不变之法驭无穷之情而决死生于此非其人可乎以尔某详练有闻端方不挠古所谓明察之官忠信之长者尔庶几焉往践九卿之聨司吾三尺之宪昔人以身蹈死救人之死者方为称职汝当其责可不勉欤
王彦成太仆少卿制
朕临御以来躬节俭为天下先未尝有舆马之好也然郊庙之奉攻守之须所以为军国之容有不得而废者以尔某清修有立廉靖无求出入朝廷践扬盖久必能修明厥职体朕至怀然古者仆臣正厥后克正则朕之所以望尔者亦岂舆马之间哉
祝廷卫尉少卿制
九卿朝廷高选也异时率以诸郎久次者为之未有径跻而躐至者也以尔太学誉髦之旧累朝循吏之余独抱遗编不忘所学屡持使节几老于行是用升之特揖之聨遂尔本朝之志职闲无事惟以均劳
王拨除直秘阁制
朕惟敌人寇边小雅尽废枕戈尝胆虽寝食间意未尝不在大河之北也尔効官忠勇假守一州能得士心杀敌过当隽功来上朕甚壮之延阁之华搢绅所贵肆以命汝尚勉之哉朕之期卿不止于此
贵州刺史知顺安军徐沆转团练使制
昔李牧为赵守边匈奴不敢犯塞吾艺祖用郭进守山西疆场无事几二十年肆国家艰难以来敌骑长驱城门无结草之卫朕思古人之贤而恨今日枭俊擒敌之臣未之见也以尔等智足经远忠能解纷于王灵不及之时厉士卒沮伤之气力固吾圉不为敌吞朝廷爵禄乃与汝等共之者也顾惜一官为汝之劝哉然锐于始怠于终古人之至戒其益明筹策副吾所以仰成之意隽功来上嗣有宠襃
随龙康益特转团练使监御辇院制
方国家多事凡禁列之高者无不将屯乘塞为士卒先尔乃以霈恩升州团之班而掌吾舆辇之事靡有忧责从容殿庐非以劳且旧乎往践厥官求所以称此者毋谓恩可常得而不知幸也
范冲荆湖北路转运副使制
呜呼自艰难以来民劳甚矣欲惠吾元元无侵寃之苦者非部使者孰任其责哉以尔论议英明世其家学践扬中外所至可观惟湖湘控带东南地数千里盗新喋血耕稼失时汝其谨视官邪应条辄举使一方之俗皆蒙朝廷之恩副朕临遣之意则汝之誉处岂不休哉
王敏文潼川府路转运副使制
呜呼自艰难以来民劳甚矣惟两川独为全实譬善医者护其良肤则其他疮痏所生不劳而复其于命使可不选抡以尔操行廉平所临辄治是用付尔以潼江之节尔其调节邦用如血脉然使一方阜安则中原蒙福能任兹责时乃之休
禇宗谔广南东路转运副使制
朕惟岭海万里之远虽飞挽刍粟不至中州而象犀珠贝之珍实佐经费以尔吏能高妙所至有声深逹利源精于心计其上江壖之节往临蛮蜑之区报政来归参华奚远
曾谓陕西转运副使制
关陕虽被边临塞然天下用兵未尝不为朝廷重也矧今多事尤在得人以尔风力强明见于屡试朕方西顾藉尔一行尔其峙糗粮通盐筴勿病吾俗勿饥吾师萦策蚁封之间挥斤盘错之地往办吾事益观尔能孔彦舟转武翼大夫添差东平府钤辖制
朕惟国家多事之时智者献其能勇者服其劳兹人材毕见桑隂未徙而功成也顷者帅幕初开羣臣陪扈间关跋履遂济中兴小大悉襃汝其一也擢居使秩出总州兵兹谓异恩无忘报称
武功大夫成州刺史黄珙已复旧官差知邕州制
朕于天下一视同仁虽遐荒万里之远择二千石之良与吾东西州无以异也尔明于军政有将帅材洊更使令中坐小法肆予擦拭用汝典州汝其慎守封陲信于蛮蜑有民有社所任非轻足食足兵以安为上勉图来效嗣有宠襃
京东路转运判官柴天因升转运副使兼知青州制
海岱之间称古形胜人比习乱莽为盗区思得详练刚明之材兼膺折冲馈饷之任以尔知吏方略为时老成久分外计之权颇熟东州之事其升使选勉为朕行昔管仲佐齐侯内修军政龚遂至渤海首散郡兵伊治术之何常惟贤明之所择审思筹策毋失事机
凌唐佐直秘阁京畿提刑再任制
朕省方南服空京师不都然宗庙宫室在焉既命重臣以守又择部使者岁时按行其封以尔详练有闻不辞繁剧平反畿内民以不寃其升延阁之班重付祥刑之寄尚廵凋瘵毋废哀矜
甘晖可宣赞舍人制
朕以宸闱二合处天下戎班之俊而掌宾赞之事者其选尤高以尔器识疏通屡更繁使顷从牧圉事朕艰难既缘大赉之均仍有旧恩之异积兹宠数陟以华资汝其体朕眷知勉思忠恪始终保此惟乃之休
蔡溥太府寺丞制
周官太府下大夫二人而上士七十二人为之属今丞其遗法也以尔知识敏明践扬滋久盖能知出纳之吝者往助而长以济剧繁
郭敏修都水监丞制
古者有水官水学以是学而居是官其失鲜矣以尔习于河事用志不分往督堤繇寛吾忧顾勿徒繁扰而或负丞
傅宿韩澄吏部郎官制
天官所以总天下之材而自省方以来官簿不辑吏缘为奸苟得其人贤于法具以尔宿儒学之秀以尔澄世家之良兹用付以铨曹之繁处之省户之要往佐而长益观汝能
张公济仓部郎官谢亮主客郎官制
朕设诸郎以振举治功以待异时非常之选凡加抡擢必考佥言以尔公济有剸繁之材兹予命尔以司储之职以尔亮有专对之敏兹予命尔以掌客之官各既乃心钦承予意
季陵右司员外郎制
朕惟国家艰难以来百司纲纪日失其序诏令稽壅吏媮不?思得誉髦之英任吾宰属之职以尔受材开敏临事激昂经术精深为诸生之冠议论坚正有前辈之风稽诸佥言汝称兹选惟蚁封知良马之艺惟肯綮见良庖之能勉究乃心赞成予治
胡寅驾部员外郎制
朕比裁中都官之员于员外郎选精矣其委任之间亦岂异时比哉尔问学有闻早膺推择兹锡命书之宠复从省户之游往服清涂益恢远业
驾部员外郎尹东珣库部员外郎制
朕于郎曹均取才望选除之宠易地皆然以尔开敏之资有声省户兹缘换部姑正厥名往服朕恩靖共尔位张宗臣大理寺丞孔仲原大理司直制
臯陶为大理汉法罪人必正于理岂不以狱者人之司命固不可苟哉今尔等有职于其间盖朝廷遴选也其思钦慎以对宠依
李迨李承造御营使司参议官制
朕遭时多艰思屈羣力既与二三大臣制胜于帷幄之中而又览天下之英豪以收其略以尔性资明锐多所践更明今日之事机得古人之筹策兹升延阁参预秘谋往图不世之功以济中兴之举
张自牧补从事郎御营使司准备差使制
朕出爵不待廉茂几以致天下之豪杰况汝以经术行谊为衆所推而逹于朕听者乎然名誉之下古难其人可令施行毋甚高论
都官员外郎尹忠臣广南东路转运判官制
朕惟岭海去京师万里之远民弱而陋吏贪而愚法令诏条所存无几非廉平强济者孰能称吾临遣之意哉以尔风力有闻吏功屡最宜从省户之选往疾使轺之驱尔其谨视官邪拊循蛮俗使斯民受赐如在朕户庭之间则汝为称职
赵哲提举两浙路廵社兼提点刑狱公事制
古者乡立坞壁防盗贼之侵已室家可保今吾广其法于天下又置使者推行之庶几奸宄潜消里闾无事以尔屡更烦使蔚有能称兹用假尔绣衣之荣往临吴会汝其徧诣提封申明约束毋强不欲毋纵败羣使农安于野行旅通于涂则为称职
陈起宗直徽猷阁都大提举川陕路茶马制
朕惟马政不修无甚今日军容废缺朕甚忧之以尔少有俊才累更幕府必能为吾讲摘山之利得充廐之良协和种羌贸易无壅是用进凝严之直为临遣之荣昔卫文公承国迁之後元年车三十乘末乃十之岂区区诸侯之国而今不及古哉在尔勉之而已
知兴仁府邓绍密右文殿修撰制
昔汉陈汤唐郭元振皆以不护细谨卒成功名故古之论人材者曰使信如尾生廉如伯夷亦何益于成败之数哉尔起于投闲守此凋郡而能因时制变分朕顾忧纠合民兵率先诸郡清资显秩本以待功矧方艰虞于汝何惜往服朕命益勤抚绥岂无茂恩观汝来效
吴给徽猷阁待制知东平府制
朕惟齐鲁之墟更此侵陵之变不复为郡逮今逾时每轸念于夙宵孰拯民于涂炭以尔具官某谋能威敌勇不顾身坐修坞壁之严悉保旄倪之衆剿除羣丑绥靖一方爰升次对之聨仍委藩宣之寄往图长算勿废前功
张自牧转两官直秘阁京东转运判官制
朕惟东州经喋血之余兵民杂屯农末皆病思得奇士通吾利源以尔膺特起之招有非常之略顷将使指信着此方其升延阁之班仍峻文阶之等往乘轺传临按列城如飞挽之稍行则疮痍之可复政成来报朕不汝忘
进士周义起刘宜孙充大金通问使属官特授从事郎制
汉使絶域必求茂材异行之人唐聘诸蕃亦用经术通明之士尔等早游庠序以学发身而能临义慨然奋身不顾虽为人之属而任则匪轻何惜一官成汝之志使诚通而好结则予之所以待汝者岂止此哉
傅崧卿黄叔敖中书门下检正制
朕惟异时宰士止于中台之属不足以预闻命令之原故又置检正之官以通知三省之政非夫详练老成通知世务者不在兹选以尔性资明锐多所践更兹予首以命汝汝其摘过差以禆国论程期会以扼吏奸肆观尔能尚有殊擢
上官愔秘书省校书郎制
汝名臣子少有轶材方时急贤当在崇养今册府士大夫之冀北也少休骏足以适夷涂
张孝纯子颍直秘阁制
尔父身陷敌而尔母援比为尔求官夫延阁之华朕方澄此选今以假汝不谓无恩惟毋颓家声是为报国
李长民秘书省正字制
朕惩夫艰危之时见士大夫无可使者欲广储英俊时出而用之以尔种学绩文声华藉甚图书之府本以养材往游其间观汝远器
黎译御史台主簿制
御史府朝廷风宪之地以簿领钩稽于其间者盖不轻授往赞而长毋失官职
苏良冶太常寺主簿制
簿领虽卑然隶于预闻礼乐之亊非他官比也非尔通敏朕不汝除
萧伦都水监主簿制
水失其行堤繇不息虽勾稽之官有不得而废者今以命汝往服朕恩
赵善淑等各可补承信郎制
公族国之枝叶也葛藟犹能庇其本根而况于国乎此朕于艰难之时敦睦之恩尤不敢替也汝等幸同属籍岁久寖蕃虽胄出祖宗信厚皆如麟趾然身夷编户贫者或乘牛车各命一官使之从仕往安尔禄无负朕恩
宗子赵彦谟补承信郎制
尔宗室子学业中程更此湛恩宜登仕版益勤讲习上答所蒙
谢才等补承信郎制
顷者盗发潢池东南震扰汝从民伍斩敌有功何惜一官旌其忠勇尚图来效以称朕恩
进武校尉常益等可承信郎制
尔顷因遣使奉靮以从既返国都宜酬其绩进官一等尚勉之哉
任浃补承信郎制
春秋时士有死兵者其家必得仕于其国盖责人以所甚难者其报当尔也今予以尔从弟某死于城守襃恤有加泽之所覃遂至官汝呜呼汝知夫死者不可复生而国家之恩不可妄得也可不勉哉
枢密院编修官张灏改宣教郎制
计日而迁不可秋毫私者有司之法也今尔以编削之才游枢机之府而略其岁月者盖朝廷之恩往服宠荣以须甄擢
知寿州康允之进直龙图阁制
自军兴以来师帅之官闻敌而委城者相望也尔以孑然孤垒屹立于羣盗沸拏之中得其人心皆以死奋坐令反寇奔溃不支河图之华未足旌汝方稽阀閲嗣有宠襃
张昱转两官合门祗候知慈州制
得城则以侯其将得赂则以分其士兹古英主所以收天下豪俊之用也肆朕临御适遭多艰恨无奇功当此醲赏今乃得汝尚庶几焉进官而兼上合之华因仕而付专城之寄并兹异数待汝可知尚既乃心无忘予报
秉义郎甘晖可合门祗候制
上合之秩武臣之高选也朕常遴择不妄假人以尔材识敏明忠于奉上肆加兹宠以别汝能尚克祗承无忘报称
承信郎潘璋可合门祗候制
朕于小大文武之臣苟材轶于衆者必思有以表异之以尔智识敏明服勤匪懈兹予试尔以上合之秩虽未极襃陞而于汝辈流则宠矣可不懋哉
吴诩改合入官通判本州制
昔令尹子文毁家以纾楚国之难春秋贵之尔以小官与闻郡政区区城守惧力不支愿解已官募兵讨贼讫臻绥靖其志可嘉宜辞铨调之劳就佐一州之政勉图来效称我茂恩
吕士昭提举保甲兼河东提刑制
朕惟河东之民当敌骑之入一方凋瘵士气索然思有以作新振起之以尔擢自稠人屡更繁使必能为吾得被坚执锐之士扬钩深致远之威虽列职外台未殚所藴政成来报朕不汝忘
刘亚夫何处厚复职与郡制
朕持刑赏之柄若权衡然称物而为之重轻不以铢黍私也尔名在刑书有年数矣今而更始可以自新其还尔之宠名以分吾之忧顾汝知夫复玷缺之艰难也可不慎哉
建阳知县黄邦光起复制
晋人墨衰闵子腰絰然一切从权有不得而废者以尔字遐方之俗当羣盗之锋扞御征输备殚忠力方为军府之赖遽有家庭之忧宜夺尔情姑安厥职其体藉才之意无忘移孝之诚
大洪山僧守珍补承节郎制
顷者羣盗鼓行攻围城邑汝营坞壁招辑乡闾既卫善良亦除凶慝其忠可录何惜一官尚勉之哉毋忘後效
进纳陈真可承节郎制
国家用兵有节者死有财者输所以能济也汝入金县官盖知此意往登仕版无忝朕恩
信阳军义士首领孙仲等补秉义郎制
尔等顷以从衆弄兵潢池闻朕招?幡然听命其膺铨录以待使令尚服予恩无渝所守
向子襃钱丰赠官制
朕惟敌人寇边衣冠蒙难皆吾不足以胜残而置汝于涂炭也故于追录之际每加意焉以尔遭世艰虞共婴城守力全节履遽没其身爰锡闵章进官三等英魂如在尚克享之
王琪赠武经郎制
顷者奸民侵败王略守险族拒犯吾顔行尔以偏裨出从主帅先登陷阵遽没元身朕惟死者人之所甚难而至于以生易死者非根于忠义畴克尔哉是用?然进官二等尚期精爽不昧钦承
曾升赠五官与一子恩泽制
朕闵夫死者以身从事而不得终于牖下也既崇以秩又录其孤呜呼亦足以明朕意矣魂而不昧尚克钦承
浮溪集卷八

[book_title]卷九
钦定四库全书
浮溪集卷九
宋　汪藻　撰
外制
知江宁府宇文粹中落职宫祠安置制
朕惟国家于都会屯兵列戍又择重臣临之者非以屏王室于平居闲暇之时亦惟朝廷或出于艰虞则四方万里之远赖其大拊循之功以固吾圉具官某顷从近弼出殿大藩所图绥抚之良无负顾忧之托而威权素夺巽懦无谋乃持柄以授人至委身而就絷吏戕民死喋血江壖朕方穷致乱之繇用正尔弛防之罪而一方寃状猥自发舒其镌秘殿之资往食真祠之禄无忘自讼服我寛恩
知东平府卢益落职宫观制
朕惟国家有天下几二百年所恃以安存者繄中外士大夫相与维持之力一旦事出仓卒宗社阽危而四方藩臣赴援者无几朕甚伤之具官某初无他长早服显仕光被累朝之眷进登常伯之尊知人臣有见危致命之忠在方面有振旅勤王之义而丁宁靡顾酣饮自如逮予践阼之初巧作谋身之计近臣如此谓疎者何其镌延阁之资往食真祠之禄兹为寛典无重後愆
翁彦国追夺宝文阁学士制
易曰开国承家小人勿用召康公于成王莅政之初亦以求贤用吉士为戒盖朝廷安危治乱之分在于用吉士小人之间具官某本摘山之徒操驵侩之术谄事非类亟汚从班以妾妇之道为身谋以豺狼之心幸时变比缘廵狩遣治别都言念艰虞之未平务从简易而安衆屡加训敕非不丁宁乃并法以为奸专阻威而害物毒流千里诸路骚然未明跋扈之诛已被幽闲之戮不追宠秩孰慰羣寃虽既死之何知庶将来之可戒范讷罢东京留守司降授承宣使淄州居住制
天下安注意相天下危注意将廼者朝廷盖多故矣其所以宠任汝者亦岂轻哉具官某擢自周行首膺器使加以节旄之重付之管钥之严所望夙宵分吾忧顾乃令弹劾上逹听闻谓专怀顾望而无意勤王公纵剽攘而不能戢士汝尚为尔予何赖焉宜还眷倚之权往即省循之地过而能改朕不汝忘
李囘秘书少监分司南京制
节义廉耻朕所望于士大夫也方国家艰危于此观人而以择利误朝形于言者之牍汝安取此哉具官某奉事两朝尝参三府既不能知存亡而雪主之辱复不能辨正伪而立人之朝处之恬然顔亦厚矣其正名于中秘以分务于陪京服我保全无忘惕厉
马忠落龙神卫指挥使降充经制副使制
朕于将帅待之至者所以责其忠望之深者所以必其胜具官某粤从小校擢领中权宠任兼隆在廷莫比谓能夙夜分朕顾忧乃无多算之奇莫止偏师之败全军退舍坐失事机宜镌卫帅之崇仍损使权之重再稽朕命军有常刑
惠柔民等押赴河北京东陕西路监当差遣制
人臣策名委质知忠于所事而已若夫死生祸福岂人之所择哉尔被选为郎分居台省国家休戚何所不同乃逆料时艰飘然去国自为谋则善矣独不为朝廷毫髪地乎被边之州汝所忌者姑令而往当知夫忘身殉国者未必不安而小智自私者不容于幸免也
赵点勒停制
孟子曰未有仁而遗其亲者也未有义而後其君者也然则挟利怀奸不知尊上移所报于他人者其可使之在服哉尔受命典藩仕非不显岂有国家之德不如权贵之恩驵骏名驹选充私廐驽骀下驷乃及乘舆悖戾之心一何至此斥从民伍示有朝廷汝虽至愚宁不知罪
开封府推官范世延降一官制
国尔忘家公尔忘私人臣所以事君也尔列官都畿分守城壁方此多事岂容有他乃乱法以为奸专营私而丰已徇羣小无厌之请希一时横得之恩靡思体国之忠徒挟耗财之意不加惩创孰警贪邪聊褫文阶用明邦宪尚图来效以赎厥愆
向子諲落职与郡制
汝戚里子朝廷以六路之权付汝任不轻矣谓能夙宵力图报称而肆为虚诞行不顾言私拥衆而多耗邦财擅补官而不繇王命姑镌宠秩畀以一州虽汝辩足以欺衆亦岂能掩至公之论哉
张瑁散官安置权主管北外承司公事制
古之居官者官修其方一日失职则死及之尔职在河堤所当夙夜乃便安离局择利自营坐使狂澜奔流千里一城被害民悉为鱼靖言昏垫之烖皆汝旷瘝之致宜申典宪以谢无辜聊黜置于散官俾责成于後效尚殚尔力以盖厥愆
周懿文散官岭外安置制
昔季文子有言见无礼于君者犹鹰鸇之逐鸟雀也故春秋不诛其人而诛其人之意岂无说哉尔服采在廷官荣禄厚国家平日何负汝曹方君亲危急之时虽嫠犹不恤其纬乃乘时幸变乾没自私以为无复朝廷之治矣呜呼汝亦士也何为而至于此极哉念本无知诛之奚益姑全首领投畀遐荒尚保余生毋忘予德
前户部侍郎邵溥降一官制
古者挈缾之智守不假器出纳靡吝何名有司属者国家多艰泉府政坏汝受寄委实为大农乃从官吏之营私不顾邦财之折閲公形判语案牍具存鞫实以闻宜从薄罚背公之罪毋废省循
仲辑降三官制
朕观汉唐宗室以?贪暴戾失其爵禄而亡其躯者至不可胜数故择同姓之贤者为汝曹率庶几人人信厚如古盛时而近属之间尚有仲辑朕甚伤之廼者王室多艰宗盟靡振朕于九族惟恐不咸而尔乃以口语纷然为有司所劾岂朕所以待汝之意哉其示薄惩褫官三等尚思自好无陷非彝
胡舜陟胡唐老姚舜朋王俣各降两官制
御史于百官之邪政事之阙皆得纠而言之朝廷所恃以为安也御史有不能其官者顾独无责哉顷者代马内侵变生都邑銮舆出狩事孰大兹汝曾无一言为国长虑乃始终和议堕敌计中闻而不惩失政刑矣褫官二等聊着厥辜尚服寛恩无贻後悔
王公亮降两官放罢制
人臣守法所以事君率意妄陈罚安可逭具官某比缘岳狩遣使殿庐方国艰危当思忠恪乃专为姑息欲利小人无体国之公心怀市恩之私意不加惩艾孰塞侥求聊镌宠进之阶仍解谁何之职其祗予戒以省厥愆
淮东提刑汪师忠降两官制
朕惟江淮之间羣盗充斥二千石不为用非部使者躬行其封明于赏诛则民之寃安所赴愬尔幸蒙推择职在督奸知臣子奉公所当夙夜而栖迟偃仰于国藐然食人之食而忧人之忧者固如是乎姑示薄惩镌官二等尚无後悔朕不汝容
方闻降两官冲替制
廼者盗发江壖一方喋血汝为使者受命督奸不折其萌已为失职至变成祸结当力翦除乃退避以自营至文移而亦废逮臻绥靖事出他人方公肆于诞谩反自论于功伐事君如此于汝安乎宜免所居仍镌厥秩尚为轻比无废省循
太府卿徐公裕等降两官制
孟子以左右望而罔市利者谓之贱丈夫故君子之观人在于有所不取尔服官朝列惟禄是资谓能洁已以明汚顾乃乘时而射利市所临之公贿法既不容利其直之私赢义将安据镌官二等聊愧尔心取予之间毋忘慎择
高卫落职降两官宫祠制
古者将帅死绥士大夫死列有离局失官者必杀无赦兹师行有律而敌不能侵也具官某蒙国选抡分时忧顾敌兵一入狼
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:55-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>