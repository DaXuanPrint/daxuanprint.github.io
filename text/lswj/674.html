<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="寄欧阳舍人书,醒心亭记,墨池记［1］,道山亭记,《战国策》目录序［1］,送李材叔知柳州序［1］,越州赵公救灾记［1］,书《魏郑公传》,曾巩文集全文在线阅读,曾巩文集全文在线下载,大玄古籍书库">
<meta name="description" content="文集，曾巩著。曾巩的散文创作在艺术上获得了很高成就。他的散文以“古雅”“平正”见称，讲究章法的严谨和布局的分明，叙事、议论委曲周详，节奏舒缓平和，用词素朴有分量，表现沉着，思致明晰，形成了自己独特的风格。此文集精选《寄欧阳舍人书》《醒心亭记》等曾巩文章8篇。一一加以导读、注释和翻译，该书比较全面地反映了曾巩的文学造诣。_曾巩文集_全文在线阅读_曾巩文集_全文在线下载_大玄古籍书库">
<title>曾巩文集_曾巩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">曾巩文集</span> <br/>
          作者： <span class="inputVal" id="bkauthor">曾巩</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]8029</span> <br/>
          说明： <span class="inputVal" id="bkdec">文集，曾巩著。曾巩的散文创作在艺术上获得了很高成就。他的散文以“古雅”“平正”见称，讲究章法的严谨和布局的分明，叙事、议论委曲周详，节奏舒缓平和，用词素朴有分量，表现沉着，思致明晰，形成了自己独特的风格。此文集精选《寄欧阳舍人书》《醒心亭记》等曾巩文章8篇。一一加以导读、注释和翻译，该书比较全面地反映了曾巩的文学造诣。</span> <br/>
          封面： <span class="inputVal" id="bkimg">Z_18863.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]曾巩文集
[book_author]曾巩
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]8029
[book_dec]文集，曾巩著。曾巩的散文创作在艺术上获得了很高成就。他的散文以“古雅”“平正”见称，讲究章法的严谨和布局的分明，叙事、议论委曲周详，节奏舒缓平和，用词素朴有分量，表现沉着，思致明晰，形成了自己独特的风格。此文集精选《寄欧阳舍人书》《醒心亭记》等曾巩文章8篇。一一加以导读、注释和翻译，该书比较全面地反映了曾巩的文学造诣。
[book_img]Z_18863.jpg


[book_title]寄欧阳舍人书
巩顿首再拜舍人先生：去秋人还，蒙赐书，及所撰先大父墓碑铭［1］，反复观诵，感与惭并。
夫铭志之著于世，义近于史，而亦有与史异者。盖史之于善恶无所不书；而铭者，盖古之人有功德、材行、志义之美者，惧后世之不知，则必铭而见之；或纳于庙，或存于墓，一也。苟其人之恶，则于铭乎何有？此其所以与史异也。其辞之作，所以使死者无有所憾，生者得致其严。而善人喜于见传，则勇于自立；恶人无有所纪，则以愧而惧。至于通材达识，义烈节士，嘉言善状，皆见于篇，则足为后法。警劝之道，非近乎史，其将安近？
及世之衰，人之子孙者，亦欲褒扬其亲，而不本乎理；故虽恶人，皆务勒铭，以夸后世。立言者既莫之拒而不为，又以其子孙之请也，书其恶焉，则人情之所不得，于是乎铭始不实。后之作铭者，当观其人。苟托之非人，则书之非公与是，则不足以行世而传后。故千百年来，公卿大夫至于里巷之士，莫不有铭，而传者盖少；其故非他，托之非人，书之非公与是故也。
然则孰为其人，而能尽公与是欤？非畜道德而能文章者，无以为也。盖有道德者之于恶人，则不受而铭之，于众人则能辨焉。而人之行，有情善而迹非，有意奸而外淑，有善恶相悬而不可以实指，有实大于名，有名侈于实；犹之用人，非蓄道德者，乌能辨之不惑，议之不徇？不惑不徇，则公且是矣！而其辞之不工，则世犹不传，于是又在其文章兼胜焉。故曰：非蓄道德而能文章者，无以为也。岂非然哉！
然蓄道德而能文章者，虽或并世而有，亦或数十年或一二百年而有之；其传之难如此，其遇之难又如此。若先生之道德文章，固所谓数百年而有者也。先祖之言行卓卓，幸遇而得铭，其公与是，其传世行后无疑也。而世之学者，每观传记所书古人之事，至其所可感，则往往衋然不知涕之流落也［2］，况其子孙也哉？况巩也哉？其追睎祖德［3］，而思所以传之之由，则知先生推一赐于巩，而及其三世；其感与报，宜若何而图之？
抑又思若巩之浅薄滞拙，而先生进之；先祖之屯蹶否塞以死［4］，而先生显之。则世之魁闳豪杰不世出之士，其谁不愿进于门？潜遁幽抑之士，其谁不有望于世？善谁不为，而恶谁不愧以惧？为人之父祖者，孰不欲教其子孙？为人之子孙者，孰不欲宠荣其父祖？此数美者，一归于先生！既拜赐之辱，且敢进其所以然。所谕世族之次，敢不承教而加详焉。愧甚，不宣。
【注释】
［1］先大父：已故世的祖父。
［2］衋然：悲伤痛苦的样子。
［3］睎：仰慕。
［4］屯蹶：艰难而不顺利。否塞：境遇不好。

[book_title]醒心亭记
滁州之西南，泉水之涯［1］，欧阳公作州之二年［2］，构亭曰“丰乐”［3］，自为记以见其名之意。既又直丰乐之东几百步，得山之高［4］，构亭曰“醒心”，使巩记之。
凡公与州宾客者游焉，则必即丰乐以饮［5］。或醉且劳矣，则必即醒心而望，以见夫群山之相环，云烟之相滋，旷野之无穷，草树众而泉石嘉，使目新乎其所睹，耳新乎其所闻，则其心洒然而醒［6］，更欲久而忘归也，故即其事之所以然而为名［7］，取韩子退之《北湖》之诗云。噫！其可谓善取乐于山泉之间也，而名之以见其实［8］，又善者矣。虽然，公之乐，吾能言之。吾君优游而无为于上［9］，吾民给足而无憾于下，天下学者皆为材且良［10］，夷狄、鸟兽、草木之生者皆得其宜，公乐也。一山之隅，一泉之旁，岂公乐哉?乃公所寄意于此也。
若公之贤，韩子殁数百年而始有之。今同游之宾客，尚未知公之难遇也。后百千年，有慕公之为人，而览公之迹，思欲见之，有不可及之叹，然后知公之难遇也。则凡同游于此者，其可不喜且幸欤?而巩也，又得以文词托名于公文之次，其又不喜且幸欤?
庆历七年八月十五日记。
【注释】
［1］涯：边际。
［2］欧阳公：指欧阳修。
［3］构：建筑。
［4］得：寻到。
［5］即：到达。
［6］洒然：吃惊的样子。
［7］即：猜想。
［8］其实：这个地方真实的情景。
［9］优游：悠然自得的样子。
［10］且良：指有才能。

[book_title]墨池记［1］
临川之城东［2］，有地隐然而高［3］，以临于溪，曰新城。新城之上，有池洼然而方以长，曰王羲之之墨池者［4］，荀伯子《临川记》云也［5］。羲之尝慕张芝［6］，临池学书，池水尽黑。此为其故迹，岂信然邪［7］?方羲之之不可强以仕［8］，而尝极东方［9］，出沧海［10］，以娱其意于山水之间；岂有徜徉肆恣［11］，而又尝自休于此邪?羲之之书晚乃善［12］，则其所能，盖亦以精力自致者［13］，非天成也。然后世未有能及者，岂其学不如彼邪？则学固其可以少哉！况欲深造道德者邪?
墨池之上，今为州学舍［14］。教授王君盛［15］，恐其不章也［16］，书“晋王右军墨池”之六字于楹间以揭之［17］。又告于巩曰：“愿有记。”推王君之心，岂爱人之善，虽一能不以废［18］，而因以及乎其迹邪［19］？其亦欲推其事以勉其学者邪?夫人之有一能，而使后人尚之如此，况仁人庄士之遗风余思［20］，被于来世者何如哉！
庆历八年九月十二日，曾巩记。
【注释】
［1］本文是作者应抚州州学教授王盛的请求而撰写的。
［2］临川：指宋朝的抚州临川郡，今江西抚州市临川县。
［3］隐然：凸起来的样子。
［4］王羲之：字逸少，晋朝临沂人，东晋著名书法家，官至右军将军，人称“王右军”，后人把他称作“书圣”。
［5］荀伯子：南朝宋人，曾任临川内史，著有《临川记》。《太平寰宇记》载其记叙王羲之官临川及墨池的事。
［6］张芝：字伯英，东汉著名书法家，善草书，人称“草圣”。
［7］信：真。
［8］强以仕：勉强当官。
［9］极：穷尽，这里指游遍。
［10］沧：深绿色。海水呈现出深绿的颜色，所以称“沧海”。
［11］徜徉：徘徊。肆恣：放纵，没有拘束。
［12］休：止息，停留。晚乃善：到了晚年才特别好。
［13］则其所能：他所擅长的。致：达到，取得。
［14］州学舍：指抚州州府所设立的学校。
［15］教授：官名，宋朝的路学、州学、府学都设置了教授。主管学政和教育所属的生员。
［16］章：同“彰”,显著的意思。
［17］楹：厅堂前面的柱子。揭：悬挂。
［18］虽一能不以废：即使是一技之长也不能让它埋没。
［19］因以及乎其迹邪：因而推广到王羲之的遗迹吗？
［20］仁人庄士：有道德有修养、可以作为别人学习的对象的人。遗风余思：留下来的好作风、好品德。

[book_title]道山亭记
闽，故隶周者七。至秦，开其地，列于中国，始并为闽中郡。自粤之太末，与吴之豫章，为其通路。其路在闽者，陆出则阨于两山之间［1］，山相属无间断，累数驿乃一得平地，小为县，大为州，然其四顾亦山也。其途或逆坂如缘絙［2］，或垂崖如一发，或侧径钩出于不测之溪上：皆古芒峭发，择然后可投步。负戴者虽其土人，犹侧足然后能进。非其土人，罕不踬也。其溪行，则水皆自高泻下，石侧出其间，如林立，如士骑满野，千里下上，不见其首尾。水行其隙间，或衡缩蟉糅［3］，或逆走旁射，其状若蚓结，若虫镂，其旋若轮，其激若矢。舟溯沿者，投便利，失毫分，辄被溺［4］。虽其土长川居之人，非生而习水事者，不敢以舟楫自任也。其水陆之险如此。汉尝处其众江淮之间而墟其地［5］，盖以其狭且阻［6］，岂虚也哉？
福州治侯官，于闽为土中，所谓闽中也。其地于闽为最平以广，四出之山皆远，而长江在其南，大海在其东，其城之内外皆涂，旁有沟，沟通潮汐，舟载者昼夜属于门庭。麓多杰木，而匠多良能，人以屋室巨丽相矜，虽下贫必丰其居，而佛、老子之徒，其宫又特盛。城之中三山，西曰闽山，东曰九仙山，北曰粤王山，三山者鼎趾立。其附山，盖佛、老子之宫以数十百，其瑰诡殊绝之状，皆已尽人力。
光禄卿、直昭文馆程公为是州，得闽山嵚崟之际［7］，为亭于其处，其山川之胜，城邑之大，宫室之荣，不下簟席而尽于四瞩。程公以谓在江海之上，为登览之观，可比于道家所谓蓬莱、方丈、瀛洲之山，故名之曰“道山之亭”。闽以险且远，故仕者常惮往，程公能因其地之美，以寓其耳目之乐，非独志其险且远，又将抗其思于埃壒之外［8］，其志壮哉！
程公于是州以治行闻，既新其城，又新其学，而其余功又及于此。盖其岁满就更广州，拜谏议大夫，又拜给事中、集贤殿修撰，今为越州，字公辟，名师孟云。
【注释】
［1］阨：隔断。
［2］絙：粗绳子。
［3］衡缩蟉糅：水势顺着地势蜿蜒流动。
［4］被溺：船被打破而溺水。
［5］处：处理，安置。
［6］狭：狭窄的意思。
［7］嵚崟：山势高耸的样子。
［8］埃壒：凡尘，世俗。

[book_title]《战国策》目录序［1］
刘向所定《战国策》三十三篇，《崇文总目》称第十一篇者阙［2］。臣访之士大夫家，始尽得其书，正其误谬，而疑其不可考者，然后《战国策》三十三篇复完。
叙曰：向叙此书，言周之先，明教化，修法度［3］，所以大治。及其后，谋诈用而仁义之路塞，所以大乱。其说既美矣。卒以谓此书战国之谋士度时君之所能行，不得不然。则可谓惑于流俗，而不笃于自信者也。
夫孔、孟之时，去周之初已数百年。其旧法已亡、旧俗已熄久矣。二子乃独明先王，以谓不可改者，岂将强天下之主以后世之不可为哉？亦将因其所遇之时，所遭之变，而为当世之法，使不失乎先生之意而已。
二帝三王之治，其变固殊，其法固异，而其为天下国家之意，本末先后，未尝不同也。二子之道，如是而已。盖法者，所以适变也，不必尽同；道者，所以立本也，不可不一。此理之不易者也，故二子者守此，岂好为异论哉？能勿苟而已矣。可谓不惑乎流俗而笃于自信者也。
战国之游士，则不然。不知道之可信，而乐于说之易合。其设心注意，偷为一切之计而已。故论诈之便，而讳其败；言战之善，而蔽其患。其相率而为之者，莫不有利焉，而不胜其害也；有得焉，而不胜其失也。卒至苏秦、商鞅［4］、孙膑［5］、吴起［6］、李斯之徒，以亡其身，而诸侯及秦用之者，亦灭其国。其为世之大祸明矣，而俗犹莫之寤也［7］。惟先王之道，因时适变，为法不同，而考之无疵，用之无弊。故古之圣贤，未有以此而易彼也。
或曰：“邪说之害正也，宜放而绝之［8］。则此书之不泯，其可乎？”对曰：君子之禁邪说也，固将明其说于天下，使当世之人，皆知其说之不可从，然后以禁则齐；使后世之人，皆知其说之不可为，然后以戒则明。岂必灭其籍哉？放而绝之，莫善于是，是以孟子之书，有为神农之言者，有为墨子之言者，皆著而非之。至于此书之作，则上总春秋，下至楚汉之起，二百四十五年之间，载其行事，固不可得而废也。
此书有高诱注者二十一篇，或曰二十二篇。《崇文总目》存者八篇，今存者十篇。
【注释】
［1］《战国策》：成书于战国末年，后来经过刘向整理成为三十三篇。主要记载战国时期各国的游说之士的策谋、言论和活动。
［2］阙：通“缺”，缺少。
［3］明：表明。修：整治。法度：制度，规矩。
［4］商鞅：鞅卫的庶孙，喜欢刑名之学，入秦见孝公，劝说富强的方法。
［5］孙膑：战国齐人，师从鬼谷子。
［6］吴起：魏国人，在他逃到楚国之后，做了楚国的相。
［7］寤：通“悟”，醒悟。
［8］放：放弃。绝：断绝。

[book_title]送李材叔知柳州序［1］
谈者谓南越偏且远［2］，其风气与中州异。故官者皆不欲久居，往往车船未行，辄以屈指计归日，又咸小其官，以为不足事。其逆自为虑如此［3］，故其至，皆倾摇懈弛，其忧且勤之心。其习俗从古而尔［4］。不然，何自越与中国通已千余岁，而名能抚循其民者，不过数人邪？故越与闽、蜀，始俱为夷。闽［5］、蜀［6］，皆已变，而俗独尚陋，岂其俗不可更与？盖吏者莫致其治教之意也。意亦其民之不幸也已。
彼不知由京师而之越，水陆之道皆安行，非若闽溪、峡江、蜀栈之不测；则均之吏于远，此非独优与？其风气吾所谙之，与中州亦不甚异。起居不违其节，未尝有疾；苟违节，虽中州宁能不生疾邪？其物产之美，果有荔子、龙眼、蕉、柑、橄榄，花有素馨［7］、山丹［8］、含笑之属［9］，食有海之百物、累岁之酒醋，皆绝于天下。人少斗讼，喜嬉乐。吏者惟其无久居之心，故谓之不可；如其有久居之心，奚不可邪？
古之人为一乡一县，其德义惠爱，尚足以熏蒸渐泽［10］。今大者专州，岂当小其官而不事邪？令其得吾说而思之，人咸有久居之心，又不小其官，为越人涤其陋俗而驱于治［11］，居闽蜀上，无不幸之叹。其事出千余年之表［12］，则其美之巨细可知也，然非其材之颖然迈于众人者，不能也。官于南者多矣，予知其材之颖然迈于众人［13］，能行吾说者，李材叔而已。
材叔久与其兄公翊仕同年，同用荐者为县，入秘书省，为著作佐郎。今材叔为柳州，公翊为象州，皆同时，材又相若也；则二州交相致其政，其施之速、势之便变可胜道也夫！其越人之幸也夫！其可贺也夫！
【注释】
［1］柳州：今广西马平。
［2］南越：也写作南粤，今广东、广西一带。
［3］小：认为……小。逆：事先打算。
［4］懈弛：懈怠，松懈。
［5］闽：今福建地区。
［6］蜀：今四川地区。
［7］素馨：长绿灌木，花长得像茉莉。
［8］山丹：多年生草本植物，叶长而尖，花有红、黄两种。
［9］含笑：是一种兰属植物，可以做香草。
［10］渐泽：浸泡、润泽。渐：靠近的意思。
［11］驱于治：想出政策来治理。
［12］表：外表，外面。
［13］颖然：才能出类拔萃。迈：超过。

[book_title]越州赵公救灾记［1］
熙宁八年夏，吴越大旱。九月，资政殿大学士、右谏议大夫、知越州赵公，前民之未饥［2］，为书问属县：“灾所被者几乡？民能自食者有几？当廪于官者几人［3］？沟防构筑，可僦民使治之者几所［4］？库钱仓粟，可发者几何？富人可募出粟者几家？僧道士食之羡粟书于籍者［5］，其几具存？”使各书以对，而谨其备。
州县吏录民之孤老疾弱不能自食者，二万一千九百余人以告。故事，岁廪穷人，当给粟三千石而止。公敛富人所输，及僧道士食之羡者，得粟四万八千余石，佐其费。使自十月朔，人受粟日一升，幼小半之。忧其众相蹂也［6］，使受粟者男女异日，而人受二日之食。忧其且流亡也，于城市郊野，为给粟之所，凡五十有七，使各以便受之，而告以去其家者勿给。计官为不足用也，取吏之不在职而寓于境者，给其食而任以事。不能自食者，有是具也。能自食者，为之告富人，无得闭粜［7］；又为之出官粟，得五万二千余石，平其价予民，为粜粟之所，凡十有八，使籴者自便如受粟［8］。
又僦民完城四千一百丈，为工三万八千，计其佣与钱，又与粟再倍之。民取息钱者［9］，告富人纵予之，而待熟，官为责其偿。弃男女者，使人得收养之。
明年春，大疫。为病坊［10］，处疾病之无归者。募僧二人，属以视医药饮食，令无失所。时凡死者，使在处随收瘗之［11］。
法，廪穷人，尽三月当止。是岁尽五月止。而事有非便文者，公一以自任，不以烦其属。有上请者，或便宜，多辄行。公于此时，早夜惫心力不少懈，事巨细必躬亲，给病者药食，多出私钱。民不幸罹旱疫，得免于转死；虽死，得无失敛埋，皆公力也。
是时，旱疫被于吴越，民饥馑疾疠死者殆半［12］，灾未有巨于此也。天子东向忧劳，州县推布上恩，人人尽其力。公所拊循，民尤以为得其依归。所以经营绥辑［13］，先后始终之际，委曲纤悉，无不备者。其施虽在越，其仁足以示天下；其事虽行于一时，其法足以传后。盖灾沴之行，治世不能使之无，而能为之备。民病而后图之，与夫先事而为计者，则有间矣；不习而有为，与夫素得之者，则有间矣。予故采于越，得公所推行，乐为之识其详。岂独以慰越人之思？将使吏之有志于民者，不幸而遇岁之灾，推公之所已试，其科条可不待顷而具［14］。则公之泽，岂小且近乎？
公元丰二年，以大学士加太子少保致仕，家于衢。其直道正行在于朝廷，岂弟之实在于身者，此不著。著其荒政可师者，以为越州赵公救灾记云。
【注释】
［1］越州：治所在山阴，也就是今浙江绍兴。
［2］前：在……以前。
［3］廪：官方供给粮食称为“廪”。
［4］僦：雇用。
［5］羡粟：余也，多余的粮食。羡：多余。
［6］蹂：践踏。二日之食：两天吃的东西。
［7］粜：卖出粮食。
［8］籴：买进粮食。
［9］息：利息。
［10］病坊：收容病人的地方。
［11］瘗：埋葬。
［12］饥馑：谷不熟为饥，蔬不熟为馑。
［13］绥辑：安顿。
［14］科条：规程，条例。

[book_title]书《魏郑公传》
予观太宗常屈己以从人臣之议［1］，而魏郑公之徒，喜遭其时，感知己之遇，事之大小，无不谏诤，虽其忠诚自至，亦得君而然也。则思唐之所以治，太宗之所以称贤主，而前世之君不及者，其渊源皆出于此也。能知其有此者，以其书存也。及观郑公以谏诤事付史官，而太宗怒之，薄其恩礼，失终始之义，则未尝不反覆嗟恨，恨其不思；而益知郑公之贤焉。
夫君之使臣与臣之事君者何？大公至正之道而已矣。大公至正之道，非灭人言以掩己过，取小亮以私其君［2］，此其不可者也。又有甚不可者，夫以谏诤为当掩，是以谏诤为非美也，则后世谁复当谏诤乎？况前代之君有谏诤之美，而后世不见，则非惟失一时之公，又将使后世之君，谓前代无谏诤之事，是启其怠且忌矣。太宗末年，群下既知此意而不言，渐不知天下之得失。至于辽东之败［3］，而始恨郑工不在。世未尝知其悔之萌芽出于此也。
夫伊尹、周公何如人也？伊尹、周公之切谏其君者，其言至深，而其事至迫，存之于书，未尝掩焉。至今称太甲、成王为贤君，而伊尹、周公为贤相者，以其书可见也。令当时削而弃之，准区区之小让，则后世何所据依而谏，又何以知其贤且良与？桀、纣、幽、厉、始皇之亡，则其臣之谏词无见焉。非其史之遗，乃天下不敢言而然也。则谏诤之无传，乃此数君之所以益暴其恶于后世而已矣。
或曰：“《春秋》之法，为尊亲贤者讳，与此戾矣。”夫《春秋》之所以讳者，恶也，纳谏岂恶乎［4］？“然则焚稿者非欤？”曰：焚稿者谁与？非伊尹、周公为之也，近世取区区之小亮者为之耳，其事又未是也。何则？以焚其稿为掩君之过，而使后世传之，则是使后世不见稿之是非，而必其过常在于君，美常在于己也，岂爱其君之谓欤？孔光之去其稿之所言，其在正邪未可知也。而焚之而惑后世，庸讵知非谋己之奸计乎？或曰：“造辟而言［5］，诡辞而出，异乎此。” 曰：此非圣人之所曾言也。今万一有是理，亦谓君臣之间，议论之际，不欲漏其言于一时之言耳，岂杜其告万世也！
噫！以诚信持己而事其君，而不欺乎万世者，郑公也。益知其贤云。岂非然哉！岂非然哉！
【注释】
［1］屈：委屈。
［2］小亮：小的信用。
［3］辽东：辽河以东之地。
［4］纳谏：采纳好的言论和劝谏。
［5］造：拜访。辟：君主。

        </div>
      </div>
    </div>
  </div>
</div>
<!--update:2025-08-30 10:27:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>