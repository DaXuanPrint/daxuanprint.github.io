<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,须溪集全文在线阅读,须溪集全文在线下载,大玄古籍书库">
<meta name="description" content="宋代诗文别集。刘辰翁撰。刘辰翁字会孟,庐陵(江西吉安)人,须溪是他居住的地名。《须溪集》原本200卷,但传本颇稀,明代已很少见。清代初期,仅能见到《须溪记钞》8卷及《须溪四景诗集》4卷,前一种是文集,但所收篇什寥寥。康熙二十一年(1682)刻有《须溪集略》4卷,也是很简略的辑本。乾隆年间修《四库全书》时,从《永乐大典》中采辑出刘辰翁诗文,重新编次为《须溪集》10卷。卷1—5为记,卷6为序、题跋、说、赋,卷7为墓志铭,杂篇、古近体诗,其中有五古2首,七古5首,五律5首,七律9首,五绝1首,六绝2首,七绝7首">
<title>须溪集_刘辰翁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">须溪集</span> <br/>
          作者： <span class="inputVal" id="bkauthor">刘辰翁</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]142102</span> <br/>
          说明： <span class="inputVal" id="bkdec">宋代诗文别集。刘辰翁撰。刘辰翁字会孟,庐陵(江西吉安)人,须溪是他居住的地名。《须溪集》原本200卷,但传本颇稀,明代已很少见。清代初期,仅能见到《须溪记钞》8卷及《须溪四景诗集》4卷,前一种是文集,但所收篇什寥寥。康熙二十一年(1682)刻有《须溪集略》4卷,也是很简略的辑本。乾隆年间修《四库全书》时,从《永乐大典》中采辑出刘辰翁诗文,重新编次为《须溪集》10卷。卷1—5为记,卷6为序、题跋、说、赋,卷7为墓志铭,杂篇、古近体诗,其中有五古2首,七古5首,五律5首,七律9首,五绝1首,六绝2首,七绝7首。本集的卷8—10为词。据《四库全书总目》,上述10卷本已将《须溪记钞》中的篇什包括在内。刘辰翁的作品,以词最有特色,其词作承继辛派遗风,与张炎、周密等宋代遗民的词作风格有明显区别。其词另有《须溪词》辑本行世。本书除《四库全书》本之外,尚有《豫章丛书》本等较常见的版本。但《豫章丛书》本《须溪集》仅为7卷,不包括3卷词,但附有民国魏元旷撰《校勘记》、胡思敬撰《续记》各1卷。《四库全书》编者对刘辰翁提出了批评,认为:“所作诗文,亦专以奇怪磊落为宗,务在艰涩其词,甚或至于不可句读。”但无论怎么说,在宋代遗民中刘辰翁都是相当有影响的文学家。</span> <br/>
          封面： <span class="inputVal" id="bkimg">Z_19552.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]须溪集
[book_author]刘辰翁
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]142102
[book_dec]宋代诗文别集。刘辰翁撰。刘辰翁字会孟,庐陵(江西吉安)人,须溪是他居住的地名。《须溪集》原本200卷,但传本颇稀,明代已很少见。清代初期,仅能见到《须溪记钞》8卷及《须溪四景诗集》4卷,前一种是文集,但所收篇什寥寥。康熙二十一年(1682)刻有《须溪集略》4卷,也是很简略的辑本。乾隆年间修《四库全书》时,从《永乐大典》中采辑出刘辰翁诗文,重新编次为《须溪集》10卷。卷1—5为记,卷6为序、题跋、说、赋,卷7为墓志铭,杂篇、古近体诗,其中有五古2首,七古5首,五律5首,七律9首,五绝1首,六绝2首,七绝7首。本集的卷8—10为词。据《四库全书总目》,上述10卷本已将《须溪记钞》中的篇什包括在内。刘辰翁的作品,以词最有特色,其词作承继辛派遗风,与张炎、周密等宋代遗民的词作风格有明显区别。其词另有《须溪词》辑本行世。本书除《四库全书》本之外,尚有《豫章丛书》本等较常见的版本。但《豫章丛书》本《须溪集》仅为7卷,不包括3卷词,但附有民国魏元旷撰《校勘记》、胡思敬撰《续记》各1卷。《四库全书》编者对刘辰翁提出了批评,认为:“所作诗文,亦专以奇怪磊落为宗,务在艰涩其词,甚或至于不可句读。”但无论怎么说,在宋代遗民中刘辰翁都是相当有影响的文学家。
[book_img]Z_19552.jpg


[book_title]提要
钦定四库全书　　　　　集部四
提要
须溪集十卷　　　　　别集类三【宋】
【臣】等谨案须溪集十卷宋刘辰翁撰辰翁字会孟庐陵人须溪其所居地名也少补太学生景定壬戌廷试入丙第以亲老请濓溪书院山长江万里陈宜中荐居史馆除太学博士皆固辞宋亡遂不复出辰翁当贾似道当国对策极言济邸无後可恸忠良残害可伤风节不竞可憾几为似道所中以此得鲠直名文章亦见重於世其门生王梦应作祭文至称韩欧後惟先生卓然秦汉巨笔然辰翁论诗评文往往意取尖新太伤佻巧其批点如杜甫集世说新语及班马异同诸书今尚有传本大率破碎纎仄无裨来学即其所作诗文亦专以奇怪磊落为宗务在艰澁其词甚或至於不可句读尤不免轶於绳墨之外特其蹊径本是蒙庄故惝恍迷离亦间有意趣不尽堕牛鬼蛇神且其於宗邦沦覆之後睠怀麦秀寄托遥深忠爱之忱往往形诸笔墨其志亦多有可取者固不必概以礼格绳之矣须溪集明人见者甚罕即诸书亦多不载其卷数韩敬选订晩宋诸家之文尝以不得辰翁全集为恨闻兰溪胡应驎遗书中有其名往求之卒弗能获盖其散失已久世所传者惟须溪记钞及须溪四景诗二种仅寥寥数篇今检永乐大典所録记序杂着诗尚多谨采辑裒次厘为十卷其天下同文集及记钞所载而不见於永乐大典者亦别为抄补以存其槩至四景诗则原属单行之本今仍各着於録故不复采入云乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
须溪集卷一　　　　　　宋　刘辰翁　撰记
临江军新喻县学重修大成殿记
喻学丙戌之修礼殿为大教官吴凤孙以丁学谕敬直来请曰老生无能为於乡党视前楹碑吾宋绍定戊子李侯仁任所修也於今六十年矣柱崩梁坏风雨岿然乃乙酉十月亷部真定赵公秉政既定先圣弟子籍百又二十人复其终身常调不征县旌别有加命修学於是令丞簿尉各以其力为倡士之经营劝相者奔走来会月三望而功毕广辟丈余灵星翼张越佚贯旧夐焉出於震荡残缺之後盖劳於创造而大於兴继凤孙则承乏视成而已此部使者奉宣之实意而诸大夫邑人受学之大谊也於念兹敢请余惟是邑名公多士非猥远凡陋者之所敢及既辞不获让则受言载之于篇道犹天也凡干戈溃乱之出於宇宙如雷霆风雨危不可处而天体霁然不待明日光复其旧必归於礼乐情性道德风俗知使古圣人之所以为天下国家者不用而一出於兵与刑则民之类灭久矣孰非命也繇周公而上千有余岁命世而为君繇孔子至今亦千有余岁命世而为儒君道未尝非儒儒者实辅是君以明其道故诵尧之言行尧之行是亦尧而已矣诵夫子之言行夫子之行是亦夫子而已矣居敬行简以临其民南面之夫子也敬事而信节用爱人千乘之夫子也一日无是道则国非其国矣而儒者犹歉然曰不用道未尝不用於世而世有无用之儒代之所以絶续存亡民之所以死生利病特系於理之是非而不在其人之用舍得乎道而为天得乎天而为命道命一物也古今一日也道在是则夫子在是夫子在是则君道在是故事道如夫子事夫子如事君记曰能为师而後能为长能为长而後能为君夫子教为君者也律有烦有省令有迁有改惟经之为训毋敢畔是故春秋者拨乱反正万世太平之书也利欲之横流也甚於洪水然平成之後不闻复有洪水也由今之俗望春秋犹治世非春秋之世治也所以为春秋者治也刑之而有不惩也兵之而有不遏也君君臣臣父父子子受之天为中国受之王为嘉师必有推明人极之立与天地并其效常得於世教之所不及而後知今之致隆者容有未尽昔之蹔废者本未尝亡也夫视学告朔岂直观美哉诸生低回习礼具瞻冕服其亦思夫东家之匹夫陈蔡之环辙时君遗之乡国违之而所以致此者亦其遯世无闷不怨不尤屈於一时者为教父父故必以迂晦为世守厄穷为家法而况上之人优重之作成之当路简擢之着定之阖邑茂异之顾其踽踽凉凉一或不能专志於道而终安於命则所以为天下国家者又未见其有可望而天下国家亦卒若外之者未必皆世之咎也余既言三代余民受罔极之赐如夫子者又欲陋巷时贤以身之贫贱学其为夫子者盖进取之事不在科举而在学术与人品此世道之古也
吉水县修学记
曲阜遗履千余年自汉高过鲁祠始盛开元诏通祀则又盛庆历置州县学则又盛余尝执俎豆於辟雍祭酒摄三公以衮衣北面庭燎煌煌佩玉锵锵工奏乐章搏拊笙簧其行事视先代帝王社稷宗庙上近年黜陟配飨复增曾子子思下逮先儒与一时游从通祀在列东南徧书院官建御书礼殿不特校庠序止皆古所未尝有也此一时也奎运飈回而讲堂兴董养之嗟玄圃怀敬容之感鹰扬马上儒缓披离慨城阙之园蔬伤绵蕝之何日吉又郡邑之一在多士为最在赋籍为小江岸漂摇壬午稽天学存亡不计水後三年邑有仁侯曰平阳刘焕至之日即有意教养簿朱宪鲁人材足达志每春秋上丁与绂麟之旦有事于先圣如鲁而他庙上元之灯民间江南之乐所以崇祀淫威者易彼於此观听异焉峩峩而会者岩穴常数百拔奉充庖劝侑礼饮閲岁且满大议修学由长暨尉捐竭禆画自殿而门自堂而序精庐胪分列祠兴秩开径旁来星明戟幽规制聿新乃像阙里初见睟容作会閟严冯负致美又以社坛接壤修复种树风雩游息与学为家或曰靡矣非制也将无与灯乐似余曰异教土木穷妖极丽贤侯不以正徇邪不以俭废隆尊教父息巫俗修废官作恭孚先郡他邑有乎不彼疾而此议焉党慝也杜子美於衡山孔广诗以为十年扫地唱恢大义压戎马气况多文大邑动容远慢以中州之盛复百官之富岂比衡山小邑屋加涂塈而已三年之间士不见役所以存奬吾道甚备此又王裒负担携持步送门生而仅免於安丘之役者也吾亦有门生故人不待送而免方愿负耒之滕之不暇而教谕萧惟清实来请记因为之言教嗟乎此一时也又三百年所未有也乐始於蒉桴土鼓祭起於扫地燔兔岂不求诸野哉因三百年之盛而又盛焉非过也而後有三叹於此者矣鲁虽周礼然弦歌不辍亦繇武城余风邑何可无贤宰之泽哉事君者不敢忘其君亦不敢忘其祖古之得天下者必问其所以失猝有问得失於子大夫者亦知之乎其何以言之三代之得天下也以仁其失天下也以不仁又非其所以失也学与政不相待也文与行不相应也其排击也强而负荷也怯则诸君子亦不得不任其责矣我有先正身为盛时庆历欧公中兴忠襄淳熙以来二杨端平刚简间者濶焉而遂至於此人人自愧自悔之无及而纷纷者方肆於平世则亦乐其所以亡矣夫余也岂敢以往事咎诸君子哉均是学也颠也或以为非一绳所维兴也亦以为非一木之力一与一同而兴坏分进退决强弱异也闻之夫子慈与爱者宜歌商明乎断者宜歌齐今之兴於礼者齐矣然而诸君子宜何歌也教者勉焉
南剑龟山书院记
建炎中寇毁将乐独题杨文靖公之门曰此龟山先生屋不可焚由是宅故在为祠复斋陈公宓守剑又即祠为书院至元三十年春蜀某府判以郡督至县求先生之庐拜焉则毁矣毁又五年矣旁徨得故基草间捐俸锄修邑士慨然适溪涨木刋来中梁柱不半月堂成乃白总府台省为书院如旧殿门祭器踵就以记请或疑先生当不可为之时为世麟止而胡文定公谓其时能用犹半可救安在其为半也余曰噫士以处为高不知圣贤之皇皇也岂以一身重於天下当其际会亦岂谓家国之事直由一书生反手为哉任有大小大任可为也求之吾君而非其任焉求之吾相而非其任焉如知其不可而为之何也畏天命也吾能为其半而已古所谓以身为时者未有非其半也自非险倾战国之士安能使尽变其素而惟吾所欲为哉春秋者天道之半也譬犹寒也以暑易之几何其不为异物也夫所谓绥来动和者类非後人力量之所能也惟立乎人之本朝而歌者之田止不幸而与小人比染鼎者如有所惮而不敢发放麑者亦往往有其意焉而世道之可为者从是兆矣此则先生之所能为也所谓半也非耶且先生尝议六馆矣独请择祭酒德望以靖诸生而已甚哉文定公之论为自有见也党锢之诸贤欲以一日为平生而不能半元佑之经筵又欲以一身为千古而过其半龟山远矣後人尊之其必有以信夫文定之论而龟山之道为不废也抑吾因是而重有感焉自古德行之士朝廷不知也州里不知也而盗贼小人尝知之物论之不齐久矣此不齐而彼齐何也鼎也追蠡也亦魑魅者畏之耳人乃以为玩也异哉斯文之絶续则有命矣河畀洛陈而书院复起此世道之盛也虽然微今之役则君子之泽如可巳也岂不悲哉凡循旧易继絶难是间虽小其有功於杞宋文献盖甚大又非如涂涂附者也
双溪书院记
古心江公之门人鄱阳赵倅界如以书介庐陵之为双溪长者曹质抵余曰界如之事先生也後而亦老矣为双溪者再矣溪梁故未有书院也自察使鄂吞公希鲁来余以贡庄请建双溪经营十年屋成而邑毁惟孔顔像在明年亷使姚公炖以分司至改为之余有别业於北湖胥卜之合迁焉明年二月中赋工十月中舍菜燕居睟容皆公手所是正如孔林旧左讲堂右斋序堂後为仰高祠祠先贤回翔高下如监湖曲折为沂上亭春风中种柳为堤衣冠浩然於是聚而谋曰芝山之上同门後死我无他人其属之庐陵乎吾子有意於鄱也则愿以壬辰之记为请余盖矫焉念之而未有以复也或曰有其举之废兴之故未有若此其遽也敢问邑无学乎余曰不然无行而不与二三子者燕居之谓也故曰天何言哉千年学校敝而入於科举以处前名备州县朔望而已洒扫进退之不讲而应对疏容貌辞气之不亲而笾豆远以至门人为臣一跻一否而长幼之节废学政不可为也庶几者其书院乎自古心公为鹭洲而吾乡之友达於理每公退深衣行水竹间抚诸生儿子优游自得不知气至而质化其後余至沧洲规制宛然如鹭洲初而阙里三重外胜内矣夫严威俨恪非所以事亲也故书院之道事夫子如事生愚尝谓燕居之次一顔子而足圣门铸人博约深浅唯顔子为可考四非四勿是并心思耳目纳之罏锤之中使人恍然而失其为己变郑为韶又并会古帝王於尊俎之顷使人粲然确然而识其为用退省其私见其未正则候之者复甚於步趋者不迁不贰顔子不自知也若无若虚顔子不自知也亦候之者知之耳仰高钻坚前日之顔子犹有所用其力也瞻前忽後今日之夫子吾无所容吾力也未尝违也而亦以违为累从是而识其如愚者焉乐矣夫子不可学惟学顔子谓顔子未尝言者非也顔子之学正在於不言顔子之学夫子盖时时言之诸生过堂下其亦思夫圣人之所称可者多於其所自言者则其用心与力之次第岂不可证可信而亦有可希者乎抑顔子圣门之禹稷也箪瓢屡空者也箪瓢屡空非足以为顔子乃其为禹稷者志常在此而不在彼也斯堂美轮奂继粟肉其又思夫昔之陋巷者终其身而不可得则诸公大人所为皇皇汲汲一仆一起者岂不可以兴怀而屡叹者乎其亦以为学校之故常者乎几道典刑寿俊其同列皆江东人望余所敬者意者亦非学校之所能致也余也承几道之命独复以所关於先生者为後之顔子诵之耳若夫诸老则非礼也敢
西昌重修快阁记
西昌快阁在黄太史前二百年间又独以太史重致愈新此人心也人心之好德宜如此也兵後不废亦颓比年乃徙他廏今夏郡治中公行邑治阁上属久旱祷雨雨乃慨然於斯阁之志喜以己俸倡邑民修之陵圮复完墁治如初神观遂还吾州苏黄之迹多矣废台荒草断碑残础至其上者徒踌躇靡徙诵二公之语而悲吾尝欲复清都不能复清凉轩不果岂惟余不能与不果自郡邑地主过使客且千百讼牒筐箧之外有适动其心为兴坏补敝传远地者乎无也治中於此一过而倡再过而新通薪芜秽之余乃有风流谈笑宠光昔贤藻绘江山取高分表如此者虽欲不记不可得也名者实之宾也有其实而名归之人以是公为名曷不他属乃歌曰风月之千年兮太史过之井莝之不可饮兮使君可之更千百年毋廏我兮鼓我歌我风月分我
大梵寺记
异时游豫章者必问秋屏列岫意其广大观也然出新城道衢巷如城中又四五里而倦而後得三门敞然於民居鳞鳞间者大梵寺也乃周遭殿廊不见所谓秋屏列岫者已而入於僧房则秋屏黯然小牕栏楯容数客止而西山在焉忽焉如登丘出於屋极又如幻维摩臂取诸江外何其苍然几案间也於是徘徊徙倚转而得列岫於天寜铁普贤之侧诵山谷二甥四灵紫芝之作者未尝不喜而赋也承平内地湖山千里钟鸣鼓应刹刹如如岂知世有清野哉一日戎衣起登城楼治蔺石渠荅城下环万数千鳞鳞者必不使遗一甓而屏岫与焉盖自盛唐以来四百余年之迹灭向之铁者收为流金人亦何所不至然开关之日兵如合符晏不易肆斯人仰栋俯寝左江右湖如昨而大梵丘墟不可复识矣寺僧飘颻客栖久之东湖谢墅者何宝佑相君渎山惠国之手筑也规制邃严高下横斜仿昭文第而丽都一城胜处望环瀛藐仙集焉何尘埃踽踽之所敢望至是无人乎其间马粪荒凉病者居之其名为安乐堂瓠落大方草树寒烟林燕凄然法印大师则大梵之一僧也在谢公姻娅间如高屐道人泛而言於公孙曰前钦翘後马廏可化马廏为梵宫可乎府判某曰噫吾志也总管某曰噫公志也犹半山公志也厥既得请则白之执政当涂下至史胥徒可者半又白之军司马走马则谁曰不可盖茫如垂槖而归者累月一夕印梦神人纳之旦而告李公如梦曰果然妙圣寿山也奈何其敢弗力如是又数月病者去余者徙岁丁丑月正元日新大梵掲焉皇皇日于其垣墉之不给明年修法堂又明年扶楼阁僧官间之毁焉又一二年遡而得武寜周府於庐陵为之起殿若门如制是为耐轩公自是庄严诸好集施少多而其徒亦各自竭唯印最盛哉金碧辉辉如第新成又为诸方最既告成巳丑求文为记嗟乎世道亦多态巳东湖者吾不知其初由开辟以来章亥之所步神禹之所经营孰非夫佛之所谓清净法身是湖也曾不当礨孔之一其鞠为民蔬不知几何年而化为高明闭为窈窕东湖不与知也书生辛勤建立传子又孙而反乎复者飘茵堕溷至使人指公塾而叹而公塾不与知也佛之为道至是有可言矣今其颓垣断础岁修岁异复如王侯邸第以此易彼更比於昔之秋屏者而胜回视同时故家陈迹有愿为如此而不可得人以为游观春服之始而不知太空变幻乃且从坏得之方其颡驹瘴卒呻吟满目呕泄汚秽有肯顾而有之者乎物莫垢於此矣人亦何用存垢净於心今之所成未有非坏也使其不寂是坏者犹在也夫必坏而後归於寂寂亦坏也而自是无坏矣吾以坏观色以色观世而知佛身之所以存彼吊其所亡而又幸其不终废者未必非达道者之所悯然笑而骚人羁客犹区区过是而不释也呜呼其真以为理乱有关於天地与印号可山能赋地大心劳出於其力者十七八吾儒能事有不能及顾睠焉慊焉托於言语文字以久虽然数世之後赋东湖者苍苔夕照得吾文读之犹如西山笑堕泪方悟昔之秋屏者徒以绮语习业系人心如此亦不得不怃然失也
建昌军普润寺记
普润废普润兴君子以为天道而佛之说从是胜焉是岂不亦有人事哉寺创五代时在江南为小在旴为盛在其乡为尤盛当其盛时非有弥天释嗣祖印传四方也直据上腴席美荫撞钟而食利死孝生怖信耳昌黎氏庐居之直道未试乃有富民迩封狡焉藉是日辟而有之扩如也由五季历治平由治平锡普润至嘉定而废当其废时虽欲为其守冢不可得也讵谓七八十年老僧犹存拄锡而起向之主人坟荒而鬼饥乃其颓梁坏础犹寺故物去宅为田亦无虑数姓俯拾如初平畴苍莽之间一日万瓦烟霏云合随取随足四野遗民闻鼓声而叹微佛力不至是嗟乎吾侪小人营阖庐以避寒暑长数年积材木治基址大略具矣独谨时日审面向人献其良洎欲就而身不待二千石之居百里之国稽赤籍避清议或坐视栋桡避堂而去以遗後人甚至无忌惮者扫焉饰焉涂未乾而植坏此寺一隅又山水深处有大比丘曰灯雪壁住凤山城中有年为诸方所仰故法施衆法施衆故授业广由灯得大大曰无外见谓魁梧有演俨风故能力复其旧由大得闻闻吾乡人遇灯抚怜超悟顿异由闻得智智者闻弟自是子子孙孙为凤山别出此则今之普润非昔之普润也所谓人事也其为之易也成之美也灯故也佛何有焉或曰佛力吾不论且其荒草野田建大宫室复为荒草野田在太虚亦一息耳风轮变坏文献皆空悟尘影之何缘抚人间者如彼而能从力所及转为盛丽将未忘情者亦如太虚不能不有物乎此其为持幻之幻则诚有碍然者矣虽然碍者何也去碍为通通亦碍也竺深道人游於朱门或问之荅曰君自见其朱门我自如游蓬户人能以蓬户之见视之则是寺也犹如未有物时而亦何碍之有虽然亦属觉碍谓夫以朱门为蓬户则朱门者犹在也若生长朱门则美者自不知其美巳又以朱门视朱门则无之非我亦无入而不自得巳故高屐忘形未忘乎屐也鸟窠离患未离乎窠也舜居深山之中与木石居与鹿豕游其所以异於深山之野人者几希及为天子被袗衣鼓琴二女果舜未尝异也使当为天子之时而必易地而为野人之事则亦与其心着物其人改操者无异今夫普润之当复也则复普润者其所也亦所谓佛法也灯固通乎儒者故以儒者喻之
龙须禅寺记
未至龙须苍翠逼人至其下獭迳如萦并山委蛇长亭四三又屡憩而後能至入山门匾碣横纵无非李梁谿者使人徘徊远想如见同时此则过江以来封殖位置之旧也自龙须重修改步旁通促数武蹴为亭废径荒芜甚密深游者及门而尽而亦无所得矣壑翁之来梦僧数百绕牀如林三梦三转一日登山植杖见迁塔焉井塌草生喟然曰六百七十年於此矣播之新塘斯惨亟构故基复为普通归僧骨焉自是为普济修白云为山门古路栽松道迎甃如修鳞复亭山光望招云立参栢榜龙须佳处迤逦可画巳而及祖师伽蓝大小山门复梁谿诸匾巳而及行堂浴院山前会所最後彻大殿新之罄空买田为灯长明则住山之九年巳丑十有二月也壑翁之言曰吾所至如以身为常住徧庐山间间华亭上上住且十山大者如能仁起废罗汉庄严玉涧之桥大林华光之阁灵汤钟楼藏殿南禅昭庆法堂佛堂虽辛勤建立无数而未尝留一字其处兹山之修复浅矣记复何为不记古人之迹灭凡余之所为皆古也不记又将迁余曰须吾乡也非为师记也亦不能不为师记也士大夫建一祠修一塾类以为先贤不世之业传图经着碑些少年经营州县岂无遗爱如桐乡名声如颍川者稍易他处则不可复勉强此老出即为人鸿冥雪印皆如撞千石钟树五丈旗事大心劳既成去之江还浙倦晚栖须山复何如香炉一峯湖边一小寺而睠焉用之如栖贤万杉南禅北禅吾行诸方穹龟昂然负石如山就而读之称意希有师於平生不立片石岂独贤於求名者而已作所无作作亦非碍也宇宙之道惟因为无穷昔之门焉捷径者岂不欲便且利後人哉古今成败若此多矣大空大巧莫非理势之自然虽吾为记岂能增益於师之所无言语文字之在天地犹天地之在目前随其心量满足常新即罗汉见身则不知有灵汤矣及至华亭又不知有庐山矣须山虽小华亭庐山一时俱失凡吾所作亦复如是惟泉石之光草木之香去之千里摩挲苏刻甘润颐舌盖穆如清风者世未尝絶所谓法事也是诸法事全提千古不知谁为而於其间仁仁知知不属一法是亦名为无所得法知此则灵汤以来无记有记何待龙须而记始出问记如何亦无一字何以故无作意故不知所说故虽然不可以莫之戒也自吾行须山千章如云藤萝蔽天再过呀然三过襟见时矣今壑翁兴葺大备种植方新来者岂不可以巳乎木之存者如古人小者不百年又未得为材也谨毋曰来者笑人无能而旦旦焉梦之且诊
空相院记
佛以一麻一麦兴而为其徒者皆安受人施至撞钟伐鼓列食万鉢号称禅林其下者犹说缘说果致俗倾信如食租衣税又不耕食又不幸水旱然犹不失业未有受田於人而空夺於官府几废寺不赡日求於无何有以待还定者二十有七年如吾庐陵曲濑之空相院者至其克复旧物则又难於天雨而苦於日辟矣盖彼失而我复之为戒後人虽欲不记不可得也院不知起何年而赐额治平又不知何年何许萧氏舍田百石人世长短不可知以三十年为一世计僧几腊萧几世絶续又未可知会有他杨攘袂起曰吾祖尝施是敢以上学官而增贡士庄籍繇是没入如卷地尽院於此时所有独治平额耳有僧绍隆得大法忍甘受其苦爰贷爰粥慨然曰吾屋不修且废衆谓无田不废亦废岁敝岁修万缘难备僧佛共依指廪何俟起戊午历丙子而贡士庄亦废废且十年隆冒霜露敝衣缕顶天而额地曰士复安取此郡以例如其请归之甫前年乙酉事也壁则故壁而隆亦老且病矣惩曰是田也坏於寺兄弟之不协而後间者托焉非施夺异也乃合云散收雁序戒尚腊白传次灯叶混然大同业习一空又以其铢积衆施者为田可八十石合於前如干不私其更事老人顾而叹曰施易得也耕易获也孰能饥腹以待人之余饱孰能取之其怀而不堕甑弃以及此须溪居士问之笑曰然然非也衆生寿者必起於人我我故彼彼非我不争故我为患若平其心以平不平之物似矣平者其谁与非我之我与今夫得田以遗子孙惟恐其不多也是衆生相也又惟恐其不久也是寿者相也当其得时贪认巳有展转必至诸将并生如尔所争复从舍起今复谁舍斛百几何代閲废兴指冡为薪芳臭同尽长荒凉乏絶而不困者独此心耳而此心亦我也夫知物之空矣而我犹在也是田也非我则不复未复我责既复我忘萧然付之无町无畦见争者之非我既又慊然曰由我而复则亦未忘之我也夫知我之空矣而空空者犹在也於是老隆失然而起曰院名空相非空空相法法皆尽惟记独存是空空巳空相不空居士点头如是如是
多宝院记
业识贪为第一而佛号多宝庄严色身非大贪何云何化诲能使衆生见宝不贪即佛即贪是大方便当知不贪不在贪外譬如渇水少饮愈渇置诸河边恣得尽否则彼饮量有尽还巳又如少年罗求美色不知厌足佛见是人无可谏救即为女子从彼愿欲世间絶世得未曾有罢精竭富不念更求一旦病弊色衰鬒变而可恶秽甚如浓血逃避影絶畏见鬼疰生计困乏追尤积怨身病耗惫展转自怜念佛求救闻是女死不能复顾以其纒染焚之野外但见火莲中拥妙质飞烟而去万口赞叹於是少年悼痛悔悟方知色空色空即佛而此悟性即在迷处若使如来如出山时形体枯瘁是同贫子人见呕哕谁肯高屋奉如兜率诸言宝者皆属地上如其天上一物应无佛幻世人示紫金光备诸异相璎珞华鬘山河栋宇类是世间难得之宝遂使国王太子回视巳有歉然自丧虽空国舍施不见有益一世妄庸瞻相羡慕颠倒梦想忽然反悟佛亦是空如意大珠只在衣内身是宝中无物非宝欣喜满足方便第一一切衆生未识即贪识巳如常如大富人不数府库多故如常当其如常即贪即佛庐陵白沙有寺滨江古额曰再兴在唐曰多宝尝为灰埃无复有佛僧可度者忠简公族求吾先师欧阳巽翁作疏重兴精邃胜前崇远增修高堂广倍凡十八年辛勤愿力求记岁月夫镇圭九鼎神禹之所不能藏帝王之所不能守也彼以位为宝耳失其宝者未闻复得宝也佛以无位之尊兼衆人之富长旷大刼不见乏絶由其萧然得之无用是以常有之也何必佛僧者出於其家常芘蓬荜而床阙足安知三门广厦不见寒暑一日居之禅林高明万间出有钟鼓入有泉石披磨衲浴香雾然视其色求其心遇其四方常如有所不足贪故也呜呼孰知其如有不足者即不贪之本耶何则彼视其所居犹过客虽飞来絶境犹以为非我有也以其非我有而游世间世间犹足恋耶今之多宝者为金为碧矣来者羡之以为好矣居者不知也不知至矣彼见其为宝者固碍以为不足宝者亦碍其惟不居而亦不去物虽宝宝虽多不碍也海在天地间大者龙珠夜光小者珊瑚成林古今无穷佛法海也而求者不之此而之彼及其居於此者又有所不居则其心之所欲有大於海矣而亦不知其谁之宝也盖宇宙以来若此者多矣
紫芝道院记
曩日余方道庐山之上林红磵碧高下横斜曳行竹间渐秀而野踈篱映路得二精庐时闻风香直上二百余步即山半为紫芝道院又上为九子亭其颠余问主人其紫芝何主人呼僮以其芝视余曰箕山斸松得之松根其叶重晕而坚泽其干交植而腾拏高余二寸通明扶舆色如鼎砂按石芝髓土芝爪肉芝婴儿惟木芝出於茯苓者为威喜芝生枝节间龙形为飞节芝又五芝五色惟得之中气而火成之紫为燕胎芝由芝有道院由道院有人物东海而一异人生南海而一异人生其来游其偕隐皆不可知而蛰焉者巳知之矣子亦知之乎此英雄气志之所不能有国朝图瑞之所不能无也而以为非耶则巳见贵於昔人矣将以其小为不足则将必有过此者焉王氏之珊瑚犹是也惟其出於应感漠乎自然达乎际会则赤水之玄珠犹是也是道院独不当吾记也抑是芝也以为宝不如玉以为用不如糓顾得而食之不饥其始许由服之不以天下易一芝之大其後四老人服之以其身为四百年宇宙之身芝者不常有於人间未有此人巳有此芝及其为天下也又若以此芝为此人有者然子云以为世无许由吾亦以为汉无四老何则子房在焉东海君亦在焉其为四老者此人也其为黄石亦此人也不然商於之野刘项之际岂其近於人而不闻於人而其君臣者独知之也子房每以世外用高祖千载之下惟杜子美如见其志曰时清犹茹芝谓必如是而後足以寤人主也岁三秀而芝无穷时闭隐而身有待夷齐采於山而不得故饿故太史公於传首无故而叹曰余登箕山其上有许由冢云说者谓箕山多芝许由不饥盖伤夷齐不遇不得如许由也於是世道人物出处系之矣吾尝与主人登高而望九子玉笥其西梅子真是其选自子真而下之八子者犹子真也仙道往来一屈伸肘如春木之芚五百岁而犹存又千岁而一成纯後人想见眉宇如闻歌声在此犹彼因相视而笑曰与子为二老亦足愿也
南冈寺藏记
欲离诸相而求空相犹蜕衣而後悟四体之本无屏尘而後识明镜之不染空虽非境实不离境苟知空之即我即我即佛非我无佛自飞潜动植皆炽然为我而作佛事亦犹庄严诸好无不可爱又焉有碍我游南冈见古大藏瓠落如海想见盛时滉荡华光电柱二龙委蛇广博颓崩岌嶪转动豪纵自在空濶方还目怒视南冈语我是尝有异相传夜光去复来者後亦如前厥或疑问有是事否余曰顾虎头以痴入神当其得意反覆画耳虽未点睛犹欲飞去况殚精刻削凭虚示现亦与女娲抟土范人之形以至神明圣智彼华藏诸佛如是如是有差别否或又问曰是何不去余谓女非龙安知龙彼其天飞云腾变化不测而谓是形体之区区者为之乎九渊之沈潜不知何时起而不动且不躁也此其藏神精妙微视六合乃亦与上木无异喑呜欠噫志动气随盖神游九天之上而九渊之块然者固自若也龙耶非耶我梦彼梦无诸揑怪今人语神异则如龙极矣不知龙之为物有甚不得志者雷风之驱驰江湖之局蹙为鳞为介岂可与吾等逍遥人间世同日语哉吾意其愿为此龙长守藏而不可得而子顾欲其去耶虽然自其光怪变异以来巳入诸趣惟其能超是以不去而或病其不去也吾请有以喻子尝试以宇宙而观之昔之蜕者飞者王封而庙食者其犹有存焉者乎毋亦与人类同尽也使其不尽则其年寿卵育亦且动於满盈而不可为数是龙也在钟鼓之间不变不去无往无来谓为无所得亦可谓为得法实无所得亦可南冈喟然曰吾安能有法以及此龙哉吾昔者欲缩而小之赖公之言此龙得展布其体至今有余地也而吾力亦从是惫矣吾亦欲为此龙之痴而不可得也此龙在我法中复逃一刼余叹曰坏固刼也修亦刼也古人於一藏地复着四藏地故地大於水旁足回旋修不能不坏坏不容不修复有吝於力而狭於材未可知而此龙无转身处矣能曰奈何吾为尔记之则为修第二藏以至於无穷如是如是前年过仰山不留藏问何故钦为吾言龙畏地动吾笑谓钦是龙犹转此境不过耶遂持此转作南冈藏记亦如说法能谢曰点睛竟
临江军合皁山玉像阁记
江西葛仙迹为多合山最着合山玉像阁最大像最小按熙寜双渐记隋开皇中基灵山馆得玉像三尊遂建台殿隋乱以铁钟覆而埋之至唐贞观复出而吾乡周益公记谓玉石像尺余冯几而坐二人跣足侍咸通大火像仅存视铁钟则咸通铸也与渐记巳不合余游属德佑火後再创问三尊巳无有独小像可古尺半须眉宛然冯几欲言玉色通明琢制精絶而又与益公记不合此穆陵所书玉像阁者因问道人尚方之所锡耶凿地之所得耶盖老宿莫能言然栋炎絶天坠地地坟钟销柏廪无一物之覆以及此此於吹万刼烬末矣难哉今临江道録李頴孙堂构旧基其高六丈广七间霄极加隆缭绕雄深或谓阁至高像至尊也藐山中之玉人才髣髴乎冠裾不似人中之有瞳子耶安用神明通天而楼居若是嗟乎为是说者复何足以知至细之倪与至大之域哉道生於一一者微尘之为体而毫末之为伦以至一身一国一天下亦一耳而以苍苍之色为有物於其间亦如世有大人在乎中洲者耶则虽鼓金铜以轩若士之臂却龙伯以布巨人之迹自达者观之乃亦与牵丝抟土同戏而何以相劣大莫大於元气而人间为小广莫广於人心而天为小由元气为人由人为天得其精为赤子得其道为婴儿昔之为贤为圣为不可知之神无不以此是故玉女以黄英为黍米元始又以黍米为玄珠自其大者而大之则虽崇高效天下建五丈之旗而不为侈自其小者退藏於密则虽华盖之下北辰尊居仰而视之犹如一星子焉惟肖不待大愈大似不肖而况混沌之与形太素之与朴亦犹蚌隐泥沙而孕补陀之相石含委核而献龟蛇之符真复有物在帝之先而非人力所能就者而自咸通火熙寜火德佑火宫观无遗而睟容俨然頴孙以道力负荷翼为千载杰丽无前则近世老聃之役不大於此矣通达之中有魏魏之中有梁梁之中有王近故小也王何与於虚空之数虚空亦岂知有梁魏哉如葛翁者飘然六合犹其壶中在在而见之矣重来偃腹毋拂梁尘
善寂大城记
雪岩老禅与铁船瘿师繙经之次指其中善寂大城者示之曰是宜名归藏之墟铁船欣然归志其处而求文为记曰记即铭我城就瘿且灭吾如鸠摩什不自医也余谢曰奚病病而病病乃益病也大块者虚空之疣赘也人又疣赘大块者也故衆浊聚为瘿虽恶是焉得而去诸一日溃然瓜烂疈裂还与大块者同於虚空昔吾有患今有何患幻身报尽得大法身此则悬瓠之所不能怒宿瘤之所不能羞也彼畏景而求去犹奉恫而图存虽非学佛同以为惑况其学佛夫行者欲休负者欲释怀瓮盎之大戚而堕甑去之似矣乃复为城以处之为记以铭之其来也有是耶无是耶不可得而知也有名耶有姓耶不可得而知也逝将去矣睠焉回顾犹剖之以为尊而封之以为雨我以城雉为害女胡不以城甓为碍彼不可去此独不当去耶船曰不然吾之生也中土中土此城也自吾行於世三里城七里郭而不为限则夫游於大荒大荒犹是也出乎圹垠圹垠犹是也吾形躯之不校而地上者顾区区吾目中耶城诚陋矣中五之一小九之一复何以异此方其未为此也自某至某且不知其为何无城无我世无天地我可不生由天地有安成由安成有泸溪王氏而我为之族自族出家而王於是絶絶而复瘿则吾属於瘿盖不佛不我而入於物物一病也吾医四方有可为者有不可为者忘可为也溃不可为也溃而保犹城而守吾不城彼而城此犹不为沤而为幻孰非幻也天者地之城也人者天之城也我以实际语空而夫子以空际语实笑曰以为不可为而必为於此犹未灭求灭未灭求灭亦妄也吾闻汝人多瘿未尝以为病也见有延鹤颈而高结喉者焉则必以为怪矣是不求灭也苟至於不求灭则灭矣瘿且不能为之害城者亦不能为之碍矣万古一寂也一寂即万古也寂灭为乐不在乎灭不灭是谓善寂师名复济吾号瘿师瘿不常有有之常无闻生予之名则不必死辞其累然亦离乎彼而立於独矣彼无此累亦无此名或曰济师连於颊也赘也非瘿也余笑曰瘿亦赘耳赘小瘿也瘿大瘿也枫有瘿藤有瘿菜亦有瘿岂皆系於颈耶凡长髭白足赤眼矮师亦以异得名耳赘非所以名也铁船瘿盖大可名
永庆寺记
谓佛以离日用为道着虚空为性则佛亦将笑之故千余年间稍知道识性者必以禅为晚合非其涉閲究竟有出於吾心之所同然者则虽父兄师友莫能强也若萧氏之子从则年甚少趣甚高独以其余力起废寺如馆幽客既成过之亦若观他人有而已无与者此由禅悟夙契得之本然不然孰无事而劝主张是吾以世外观出世闻是言也隐几而笑亦为欣然是为永庆禅寺在永新城中县西南唐名新兴有铜佛金光应真感梦藏轮自转图经云乃至元丁丑之毁邑无灵光棊路草青又十三四年而僧远来挿竹远无求於则则亦无求於佛彼实不知其何缘然披榛而起明日而呼吸合荒度改图既除数尺乃与古基四履不失尺寸类非人力勉强如此由是树法座楼方丈与华光之堂罗汉之阁崛然不三月而就虽绩成宿构待岁而举亦未易至此使竢他日由迳及门见者矫然盛哉亦旧所未睹也余谓是间有邑以来未尝有陵谷之变如此其极者而诸方建立岁异亦未见有扫地勃兴如此其易者此一人之力也而非一人之力也如以为一人之力则吾与有焉盖昔者井田之世吾与子并耕乎百亩今其入於十百千万且不可知此则禄之所不能均物之所不能齐也世坏佛兴损此益彼我则何事於斯而施亦等矣庸讵知吾之有力不胜於子之无心者乎抑语稍阔当斯邑盛时高者儗封君下者擅乡井使推此心以及举火之士则起在此敢烦他人必不至食有鱼而出无车也使推此心以舒其国之难则牧也输财助边乃出於人情之蔼然不自已者亦何至舍其金玉而窖其粟也吾以世法閲世间而有以识斯人之不可及矣悲夫难卒者业也有终身而不能成一日之事者有数世而不能继前人之志者许玄度以後身绯衣补浮图是两身浮图半也夫得用一世衆人所不及之力以为其当身之美且完虽前古犹难之吾又以佛法抚世间而有以知其福之过人也远矣虽然尽大地如忉利兜率皆人天小果向非此语一扫而空则其所修崇者峥嵘皆在胷次亦可谓塞乎天地之间矣彼梁武区区赖是而後悟今从则萧然不由闻见舍所尝舍不惟财粟尘也刹亦尘也即有功业大於天地天地亦尘也兹非儒者之所谓过化者乎人能知尘之为量大於天地则知空之为性亦不能离於日用矣吾以言语文字为施故竭所见以告从则犹如从则於永庆之为盖鸢飞鱼跃在在见之矣或曰从则尝见子乎曰不识曷求记曰识未悟不识者识
五显华光楼记
繇南粤道赣右而下繇蜀江转重湖而上左衡右庐舟车百货之会惟樟镇华光楼者樟镇之钜观也五王居之五王祠新安婺台最盛而赫然清江之上者则以风波厚载数路跋涉赴利之夫临深之子操心危而望走近也然大兵大刼与世同烬乙亥六月华光火斯人憔悴之余万无复旧理矧胜旧楼故依寺寺僧师茂往来庐陵二州间不知其几卒起故基高前楼数尺压江西夸婺台复道旁聨丽似华萼为琴棊书画阁四为钟鼓阁二入市而市子来叩远而远响集寜惟灵场翕张所致亦此僧坚苦求者不多而信者衆也僧以予言语音声为倡至此请复记其成予欲求五玉之兴而不可得也乃且通宇宙而言之而不见夫陆终氏之同乳六者乎而非也神者阴阳之不测者也物莫大于五行天而星地而岳如指于掌孰非自然虽星与岳之有名未有非人为之也故谓此五者其初一人之身亦可其存神合变者遂以为五人五姓亦可达则古今六合为同气不达则五藏氷炭其形其色且皆不可得而知也吾不能知五王之为人而知其所以神所以神者未尝不与人同也遂以其神也为灵于人灵于我耶则吾见夫神之为灵有不通者矣故有以幽阴血食神者有以淫威祸福神者王则异于是其车马衣服雍容文雅宜与南面王者同其崇高富贵然西州之灌口江东之昭明人貌而天非不与王同而王犹出入光尘游戏人物几无所不同其忧亦无所不同其庆则其神也非独神于彼也宜乎仙矣吾以其仙也岂非备帝王之福出乎世而未离乎世者欤则报尽重来虽古之列仙有通乎命而不通乎性者矣其仙犹未得为至也仙之与佛如隔一尘而独王之所在必依于佛其在佛也亦命之为五通仙人意者王之超然又有非仙之所得第其高下也是合阴阳五行古今侯王帝子神仙诸佛一视而无间然者也其于性命福智不几于全矣乎虽然吾不能知王之仙耶佛耶其犹未得为佛耶而尝见其复出于人矣在昔道君得之在宥惟肖而绍陵之梦丕显大神之字其灵爽又近而可证也是何其往来变化之不可测如此其神而明之亦存乎其人耶老茂不逾中人而所建立劳费万计在人天小果耳何足陈于其前独王之通行千载未有深着其何以通者盖理有自然而非必荒幻之谓也
吉水洞岩朱陵观玉华坛记
因泰山升中於天近也地载神气而产五行其尤高且大者风雨之所交云龙之所兴僊圣之所往还故柴望通请雩切登封极陟配隆况第为洞天三百六十之一古之真人尝修炼于此後之学者又冲举于此则坛为饰焉植圭璧焉其增高据胜如东方明如四郊合岂直佳时远集俯落帽以兴怀迟暮同游顾沈碑而横涕也洞岩在吾州南东吉水西自贞元六年阎使君寀弃吉州锡名遗荣隐兹山唐会要云今岩石有若扉半阖溜飞瀑者相传入岩中石合繇使君前有谢仙後有彭刘又後有此山道童曾俱无名俱得道而南唐徐锴开宝初记称浮丘王郭尝游此道家紫玄实録遂称王郭洞为小华盖指此古洞岩名实寿观治平改朱陵涧水出东西两洞入东洞道古华盖阁至瀑下未至瀑数步迳絶顶迂回腾拏出瀑上今为玉华坛坛在曾仙童昇处夜有光按江西惟抚州华盖山巢三仙而吾州稍高山辄称华如瑞华佑华南华者不一惟中华盛然稽其实如上所记无一有而洞岩自阎使君外不见称数方民之求福草野勃兴亦犹履巨迹而疑雨星闻雊音而希陈宝虽鸿蒙之与语而汗漫之与期要皆不可致诘然仙骥未归隐然下记其处虹光上烛夜中犹际于天则兹山之为玉华又近也其不可诬也凡人间世质左契彼凿空望走此隐佚沈沦则亦居其所者之有能不能也而人物显晦犹是矣使衆真杂遝者非浮丘翁与其丹犹在是欤吾尝挟二三子与父老争道指山而问在芗城五峯忠简胡公在其下居永和清都东坡山谷游焉佛塔其阴钓台涓涓之所自出前望快阁章贡横陈想见安期老人自此而入海周王南征虫沙猿鹤之後先也僊好楼居楼莫尚于此矣既下道人请记余笑曰宇宙兹山谓自今日始可乎道人曰兹山宇宙自今日耳余谓二三子具笔墨余为玉华记今日自阎使君至今日四百九十二年自宝寿观至今日三百三十一年自朱陵至今日二百二十五年自为玉华至今日乙丙丁二十有三月凡六百三十有三日岁在娵訾月旅蕤宾丙丁统日庚子御辰余游山并记

[book_title]卷二
[集部,别集类,南宋建炎至德佑,须溪集]
钦定四库全书
须溪集卷二　　　　　　宋　刘辰翁　撰记
长沙亷访司题名记
春正月而岁新人情改饰修洁必无肯复仍其旧者重天道也故湖南肃政亷访司之题名始此肃政亷访司者至元二十有八年以按察司玩废更其名首选当世人望有风力者为之观听竦然如霆行空必将有所涤荡震厉至之日列城肃然湖南带岭峤隔江汉地大去天远地大故难治去天远故不尽闻今其民安俗便不待愬而救贪夫远利如耻虽欲假一二以徇而厥罪无繇又如秋之为令行於草木已而惟见天高而气清潦雾俱尽自亦不知其所以然者於是亷司之建逾年矣伻求文於庐陵以为之记重新制也按春秋未笔削前楚有檮杌专记人之恶夫子以春秋易之而义主於秋湖南故楚贪吏之昔也如杌而诸君子之肃也亦如夫子之为秋恭惟圣天子之命则有辞矣且按察犹亷访也而必易之寜惟易之而肇揆之曰肃如加冠弥尊岂贵名哉顾諟之矣按察者日求人之过而肃政者先正已而已矣汉万石君家不言而令行小不释意子弟至无所容措况立乎百官庶民之上不见其形视其影所谓不怒而民威於鈇钺者岂可以旦暮致哉意必有出於击断斩伐之外矣方诸君子之来也湖南之人相与闻而喜曰是尝为某官者在事之诸贤又必有闻而兴者曰是尝以玉雪称者则亦不待褰帷正色揽辔扬声而不仁者远矣此其想见风采隐然在题名之先者也他日之奏事而归也都人士聚而观者不又曰是尝为湖南亷访者夫使天下移风易俗囘心而乡道者其在斯人乎其在斯人乎此其属餍厚望蔼然在题名之後者也吾江西人也昔者得之徐公子方焉曰是尝为湖南按察者是尝为湖南按察而肃者是碑之立锵然与子方前後聨裾叠佩鸣玉相应不知其亦万一有能为江西来者乎独後我乎盖愿言不获如见其人
节斋记
节盖论其大者则天地四时岂谓一事之信一物之啬一小忍之顷哉人生亦如四时有三大节少之时学问事亲既壮则欲忠孝着於事业老则全归以见地下终令誉以遗子孙安大都不过百年每以三十年为一节而及百者少其不及百者多则壮者之岁月有不自知其浸寻已入于日昃而犹以方中为可恃未闇为可待也多行可悔常过惮改不知来日之不足而悔且改无及矣可不哀哉吾夫子大圣人犹不敢以生知废学於其间兢兢焉每十年必一自省吾果可以有进於前十年与否而十五以前之日已不复得矣七十而後之远者又未可知也计其逍遥退老周公不梦则环辙者直三四十年也以三四十年之仕而司寇者数月止後之学者何如圣人而十年间世路际会俛仰赫然者为不可及车马轻裘有不足道而昔之人为无能矣其用於今日如此则其传於後世者当何如也是可喜也固无论其远者试以十年自省由初至此血气智虑其有异於少之所为者几吾今之体力尚得为壮乎其犹未得为壮乎其过矣乎用此思之而六七十如不远矣人能常以旣老为心则日用饮食亦可以寡过也矣节无大小方一介之不当取也则一介为大他时系千驷受天下犹一介也当洒扫应对则洒扫应对为大他时虽使四方临战陈守宗庙社稷与今日洒扫应对一也视小节犹大则视大节犹细彼谓观大节必於其细者观人者之见也节无大小以能守为大江西省掾保庆李元刚号节斋求记余谓言大者而小者无不具焉或曰节之为象取於易曷不言易余拱手曰未学
愚斋记
龙眠李公图其山庄又自为赋句字清丽殆安仁闲居之本色摩诘辋川之别幅也再传而家庐陵袭紫聨缨羣从清华高下朱门连城映圃望如亭池盛时平园公往还就观其家帖厨画比年零落乱丧割为墙东平翁居之客主容膝而车辙巷隘有益公嘉泰龙须碣数尺至无所处则壁之穾隅上规天光下矗盆卉森然亦不啻足平翁起阶庭易短後劒书史鞭尘埃混於吽牙托於娵隅先日而出後日而归间休沐辄会亲友闾里觞咏歌呼不知天地间何者为美何者为恶何者为贵何者为贱或愚之曰固当如是愚之者疑之以问刘子刘子曰於鱼得计於羊弃意盖物莫不自得而为人所愚为平翁者得矣东家西里愁其身以虞明日常忽焉不免则暮为窭人而降臣皁身腊漆而无声墓鬼饥而靡徙欲如平翁得乎盖屋如是华有余世如是乐亦足矣於是又有以其人为智者而吾亦不能辩也
太秀洞天买田记
太秀江西洞天而山田不满三百其为宫观不知几何年簪盍第增环山十里古以至今无人焉居之比年游山者祷祠者暮投宿者日常数人食而田不加多世乱恭奉币者益少涂绍禹之为道司也独寸寸而节岁收岁广复市田七百余石附旧籍於山间耆老共祈乎一言以为记凡方外以嘘吸为乔松而世亦以餐花絶粒者望之故其业视给孤乞食为寡合虽有饥色必将忍之焉千年空山甫及千斛将来者笑人无能则昔之居此者为已多矣谓非才且贤者不及此也当庚桑子之来草根木实澹然至足徒遗後人以其处而代兴赐焉望走施焉虽然有隐有显是山以杜真显而又有法乐天王为鬼神司命幽明证信人物归往而上不及合皁中不及承天比於隐者徒以贫无求素无欲今其辛勤积累视他山能几然井田之世上农夫数百人之食百金之费中人十家之产此荜门圭窦之士所为庐居而窃叹而金堂石室之地顾犹以蜀姜为未足也继自今其俭其勤其益思其始计其终于诸仙之过化为不享于叔季之所蒙为侥幸毋以给足傲苹荐毋以积实废饭刍由百致千难由千取百易继自今其俭其勤其十百乎其初则吾言为陋矣夫吾言且过矣夫陋且过不论吾又自有感也士大夫无担石负米而起熙熙然家如婴儿一日而置二顷则身後有争焉者矣政烦赋重阡陌儗封君念子若孙有愿为窭焉而不可得者矣而惟世外之人皆宛然阅世而无患非其能足以致此所以致此者其道盖是也呜呼大道之行与三代之英吾党未之见也见素抱朴少私寡欲道其道者尚亦毋悔乎其言
南劒双峯书院记
将孙客授南劒而顺昌之诸生以双峯书院介吾儿以请曰邑之有寥氏犹楚申戴也自绍兴中丞公刚以谏显至庆元间运使公义刚为朱文公高第又百有余年而其孙邦杰持乡节过之乃以运使公配中丞公祀为双峯书院养生徒於是两公皆得諡为文靖矣於是龟山杨文靖公豫章罗文靖公延平李文靖公五公矣代变风移有北来寄公屋书院旧基而家有之乃郡府判某过为睠而赎之以吾俸不可会亷使汴梁李公果力主某请归赎今而後乃得复为双峰书院屋虽旧礼殿新诸君子之业勤矣愿有记将孙又言劒学之重新延平之修理龟山双峰之克复皆府判力也余闻而说之为双峰言曰师友之际难言也夫子於尧舜祖述之师也顔子於夫子父事之师也子贡於顔子兄事之师也若文公之所祖述之所严事之所陶铸如服衰缌心所自尽也岂後人可拟而议哉文章之於性天道末矣而或谓其参天地之运关盛衰之数有诸贤不可得而与者若生同乡学同门倡明斯道上接河洛为世之大宗其後讨论从祀後先揆一则自周公以来未时有若此郡三先生文靖之为諡者也其於天地之运不知磅礴几千百年而後一合乎此若夏商以前飂叔安之後廖以国氏又数千年其间生才名世岂皆魁奇迷溺如衡山师而必待中丞公而後显又必待运使公而後合二刚节惠俨然与三先生壹则微文公之泽不及此建为东南洙泗及门之士星连吴蜀孰非语録而跻为先贤疏为封公翼为书院坠而复振而又有台若府共光复之以有寜宇遡观前代其不谓之盛耶不谓之数耶劒视建为小然道统之传发於延平则延平为大顺昌在延平小双峰尤小然一姓两公最称世嫡则双峰为顺昌大呜呼予论师友祖孙之际不胜其慨然也太史公言林之先岂有天禄哉何廖氏之文历异代而尤盛也
竹坡记
自欧公记相锦以来乡郡虽宰执侍从罕至而开庆巳未吾乡平林萧公以王人起家兼江阃岂惟一时家国异数兹亦宇宙不多见也於是飞渡迫矣环城清野合村墟镇市生聚可数十万悍将之烽火一起惟公以家口保之今蜂房蚁丘四望烟绵孰非公之遗爱而公之孙元永复以至元贰卿兴历帅海琼是家乔木将叶叶焉其如初繇是南北之人称公之孙竹坡如平林乃竹坡自叙慊然曰斯竹也吾祖之林之一也不殖且落何以示子孙子曰物之为林者衆矣虽受命如松栢亦当身而止惟竹也乃以孙特闻非以远且多耶是坡坦迤三径苍然试游目乎区中其西则金谷之园盛时花木连堤接壤避车盖者无路今荒苔断础容有存焉者乎稍东为乌衣又东緑野青隂华屋尘空燕徙不论幸而存者馆墟而廏饰幽迁蓬集入汚出奴过者奈何也盖夫昔之为林也芳者葩者蔓者条者翠而葱者风霜一旦凄兮摇落亦其遗後者早巳就植物而论东南之美惟此君独高而况是坡是竹愈厚德以培之勤学问以漑之中虚外直确然当以其节显庇其宇者犹慨然如有立洒然如执热而濯也兹非淇澳之猗猗者耶何其閲世暑寒复其初过其祖以及其子也则夫竹之为孙也有不为当世用者耶而又可胜慨耶且吾尝笑夫晋人之高兴也子敬子猷皆以爱竹欵门而或为人所闭或不为人所礼孰如家有清风逍遥其下披襟永日啸歌命客而俗物亦莫能至焉乐哉岁寒市而隐以此虽然又有去而为相而忧其竹之不平安者竹岂有不平安者哉毋亦馋者甘其萌削者其根子孙不贤者则又引山王以为重植千户以自封又不然者为郫筒湑之肆大嚼慁之虽非戕贼而有一於此则愀然日有不安者矣君起家用世其疎濶恐不免予为记此以是传之子子孙孙即或出或处虽千万里外其平安如一日君起而谢曰噫子孙之幸也先祖有焉
小斜川记
新昌罗思敬为我言所居山水之胜翰苑台折桂峰皆邑望而洪觉范吾邻也溪流一叶洪以其类斜川也钓游乐之予为亭其处以诏子孙待宾客庶几有能赋者焉愿夫子大书而名之以存洪拊洪贲洪余既名为小斜川又系之曰觉范者豫章公之无本鉢盂後之王何也今亦岂易得哉使吾及此老与之夜话证寂音续僧史岂非山间世外之一快而俗子随声取自标重其於名谤皆若此使人秉塞世方招邀高尚祈望八百彼为释氏传之其徒则佛之可也派之祖之亦可也尔乃能索之西家尔乃能纳之畏垒尔乃能逊盖公以招其与骛高慕外迹其人不相接之远与躬为後学图示四方者用意岂不蹇陋疏甚而人弃我取雅近自然邻好新矣为此亭赋者其亦思一僧出处诗词末伎存江山以不朽则夫大之为文章学问功名节义所以树当年而风百世者而独可以已哉
秀野堂记
昔者坡公之赋独乐也曰花竹秀而野妙语天然岂无名园盛丽於此者而不足以当之矣长沙赵公以二十年闲居建第乌衣麄疎种植计今昼锦之堂岂能如前时湖南第一羣山囿之甲乙乃取温公独乐园诗语名堂秀野而移书庐陵记之余得书而叹曰忧乐时也谓温公之乐乐耶孰知其忧以庆历嘉佑之民为青苖保役之世安土之流移永乐之耗败当其居洛孰非幽忧憔悴之日深衣而起旷然与天下为元佑而一马二童之不返是斯园五亩未尝识公一日太平之乐也意其花竹犹有遗憾也若公之秀野岂非真所谓独乐者哉公之新第几时矣杨柳菀其成隂蕙兰芳而如水四时变态鸣声朝暮纷倡酬以盈卷抚童稚则已长然而兵出塞吾不知朝燕坐吾弗与每晓露观花晚风迎月回思往时鞭尘汗血烽堠夜惊蹈海之危踪过河之枯泪顾疎篱寒碧道傍老树无不可爱欲憩焉息焉而不可得今北牕昼倦雪深起晚时时毡骑过门羽书如电世之事吾不得为吾之事非世所慕不知乡社之耆英山林之仙隐其风流兴寄何如也则今秀野其不乐於昔之秀野者耶而又欲为彼耶虽先代大贤理无相胜吾独悲温公之时之志而又以庆此堂此日遂初之不可及者以其生无事之世而当无用之时也即公之父祖可知已彼宅成秉烛日驿平安虽贤愚相远然以忧患之长途易功名之不朽後之君子有闵焉於此者吾闻此堂日用修香谱理琴事如不及区区栖迟相望约公游岳且十年而不往则以逆旅之不如昔也远承授简诵儿童君实语为花竹忧幸公筮遯与世相忘余虽衰晚倦游会当乘兴清时登堂听琴得句长歌歌独乐乐
大隐堂记
人隐天天隐道天於人如鱼水人日处其中而不自知或曰人处天中则闻之矣天何处曰天亦处人中耳莫大於天而莫知此大之所隐止在目前是为道道故隐凡大隐仿此铁柱黄石厓隐铁柱堂名大隐石厓自朝至暮引接士大夫不倦人物之至其室也如肆与市俱兴入夜而後息见者皆以其扰扰若此岂隐者乎余谓此其所以为石厓也今闻百里数百里间有木食涧饮如猿鹿者则跂跂然而喜或徒步往从之亦必无不得者今吾日与之处岂惟彼忘我我亦忘吾而谁何者远矣谓大隐必於朝市亦非也吾生於是长於是耳岂必变氏名哉或曰彼庸也或曰吾东家也而索我於方之外者亦有所不足索矣虽然为石厓易欲不为石厓难劳其身以为人而人安之故曰为石厓易一日关门静坐而人有窥之者矣故不为石厓难昔魏郑公李邺侯辈皆逃儒而入於老故混若以老为老已不得谓之隐矣介子曰身将隐焉用文今名堂曰隐已不得谓之隐矣惟不为木鹤不为鹇客不为金门待诏不为五将军佩印斯堂斯日必无是事而是事亦必不以及我即所谓大隐者如是而隐矣凡市门隐非庸人非方外故能识某屠某佣甚至知其国兵符所在与美人意中事如指师材不辨狡狯此事亦姑置独有一事为大隐过计遇祈孔宾呼勿去眇道士来勿失回道人共住勿怪
朝阳书堂记
同年资中张君夀父尉吾州永丰摄永丰最後摄永新用之隐然如当路甚乃以此得奇祸不悔其後又官武昌城破为诸生灌园而诸生起从之游与之言性命道德至久而南北共杓之为之植屋数间於黄鹄山中学宫之後东面日出君夀於是榜之曰朝阳书堂而驰书於庐陵求记朝阳者天地之仁气也自或者以凤为鸣阳而诗人之意失彼其鸣也高冈也非有取乎朝阳也若梧者感仁气而生而亦兴耳今之名堂者又非取於梧也非凤非梧吾且指朝阳而言之子以为今之扶桑者即昨日之西山者乎非也日虽久照若其沦於倒景也则亦魄耳故有声如雷既夜半而阳生焉其得诸阳也如鼎盖五合六聚而後出於人间世为升其升也至再三焉而如舂孰知天地之为此也有甚於为人者乎而观海於东南者足以识之矣彼以地下如人间昼者非也阳之为盛未有盛於人间者也故其道文明人初生若日初出今吾与子蓬蓬然而日入於槁其又有补於东隅者乎其亦颓焉竢焉而归少休乎彼也则人之所为其不能与天相似也亦在乎此矣凡人之不能忘者在宿念生道日进而日新其昨日者予忘之矣虽丰功盛德大有造於其时者亦忘之矣士方少年起书生涉州县閲当国人物事之成败怀惘惘而如梦其可为悔悼可为噫笑亦复何限今夫日之照也徧天下历万古偶尔尘雾晻霭光景薄蚀寜能复以为意及其兴於平旦之气也皦然赫然其如初则求日於昨日者不知其非矣是谓常清常明是谓性体彼其洗我也如此使吾八九十则已老使吾鷄鸣为舜不更少乎而齎咨而涕洟而鼓缶而歌曰曰昃之离叹吾老而悲吾衰则其对朝阳也如愧之矣朝阳者日日之春而日日之古也凡过而不能改者吝也而不能忘者亦吝也予今之日非昨之日矣故汤之盘铭曰苟日新日日新又日新予也城巷之幽居人也晏而起大如车轮非东方既明者耶而已不得谓之朝阳矣斯堂左凤凰山右鹦鹉洲蜀江浩然推峯而上虽视吾所见不丈五而早而已不得谓之朝阳矣欲观日也观於山欲观日之生也观於海海者地之至下者也而少阳生焉诸阳聚焉人人有是海而不知朝阳者日之可爱者也过是则杲杲矣以阳事阳也朝为近抑放勲曰寅宾出日日之宾也我为主必有事焉曰敬敬已而已矣是则朝阳者未尝不日在乎此而不必待乎彼也
茶陵陈公俊汲古堂记
茶陵陈公俊之曾祖商霖为书堂於所居快阁之後其乡人段左藏名之曰汲古记之他日艮斋谢公又记之繇淳熙至绍定筑茶陵堂废後五十年庚辰而公俊始改居城西复汲古堂存二记慨然曰吾恨欲裹粮挟册一至於庐陵不能也有长沙之介曹氏傥得一言如淳熙二记者子孙如有闻也敢请予笑曰若稽古若稽古远矣请以今喻予居乡望焉有意乎後进之士也每屦二及门无问识不识得其风神小异间或悉其氏名所业欣然客之其必有以启我然寒温时事而退甚乃不及时事既出门初意失然予又惩前客病予讷为之津津然援往昔闻见杂以近事已作万一其郢质我横从我然弱者唯唯强者语他谓初见然尔後相见复然至甚相得谬称门人复然问犹汲也常言曰学问学之道问为急虽有冽泉非诚心渴则其泂也如弃弃非泉病也渴者病矣渴有至有不至不至可忍至不可忍也愈知味则愈至子贡於兵食樊迟於仁知陈亢於诗礼问则至不问不至也汲之为道也愈足而愈不足汲有不足道无远陈良北学中国邴根矩舍东家至安丘历陈留颍川汝南涿郡赵景真起孺子遯二亲为嵇叔夜走山阳古之人古之人其渴名士也如此吾可以望之闾巷之诸君也哉近年每过使客聘予讲予谓讲者非自陈已也使诸生各以其疑问必有疑也反覆从予得之不得不措也是为讲然而问者啬矣何以待问者渴而问者啬也有得少而自谓已多者以时文谈经经者给时文止饮河者骄若不可复进也又有求之之过者惑道听而哀晋都守成书而信燕说浚恒者必求深彼恒也本不深也苟不知其汨陈则汲亦病不汲亦病故吾之於古有不然不然於衆之所然而衆亦谓予不然至浅者记问也有泥且食以为不易者焉典故是也至深者义理也有穿穴旁通而当道塞焉传注是也夫予亦何自言之非夫远者之为汲则予狂不至於此凡古事无所不有得其情者或寡陆羽知水无味有味无味者味味乃至也今人不知水自羽发之勉之哉古者腐也汲生泉
善堂记
自幸弦易佩以来有志於改涂易辙者即美言尊行无不用其取於他山之石者则又惊世絶俗至乃使人不敢称杨侯克恭独以善名其堂初若无所谓者然概乎其无所不包语焉而不可胜既岂不广大矣易直矣纯粹精矣侯以予粗知字义谓予一言予盖敬之爱之为之言曰天地之道可一言而尽继之者必善也苟於其继之者不深识其所以然则必漠然而无所可守矣始为仁义礼知者谁欤求之性初性初无是也善而已求之画前画前无是也善而已善者念之动也虽天地之分亦念之动也方其动也我且不自知其为谁亦犹未动之先天且不自知其为道天即道也道所以为天也而吾为道之子所为继也继犹春也春之於物其何所不至而岂有不善哉人见其无所不生也不能无善不善而不知其不得不生者皆善也而岂独私於人哉而岂独私厚於我哉吾於此见天地之量於此见命之流行自然如不得已於此见性之於人本皆如此而横论为恶调停为混者皆未尝返诸其初也泉初出犹云初兴岂下流之谓哉必有察夫动之惟微而後知其为中也虽不离乎喜怒哀乐亦未至於喜怒哀乐故仁义礼知皆不足以形容之此则善之为善也善者道之所生也吾赤子之心也亦犹人生未有名字所知者其父母而已则其去父母特末远也字之又字之其号名殊而所生不可知矣今之言性者皆字也心言仁仁言爱爱言觉觉言公德言常常言端端言几几又转而元而通而复则字之字也向之员者犹有以为方也而清者不可以为和矣父止慈交止信非不足以为为善之所止而谓善之为善止於此则不可盖有止於此而不足以为善者矣故家有严君而大人者不必信呜呼不明乎善则虽执中犹执一而况愈支愈离愈辩愈惑今世之所称者以并包为善而又以巽懦为为善之人则殆於认恶以为善不知舜之善也有若决江河之勇乐正子之善也优於天下则善之气象为何如也侯於学问既得於念动之初有以达性命之藴而又有服膺固执之力不得志独行其道屡空而不闷昔者荀息之言曰人之为善谁不如我范孟博谓其子曰吾欲使汝为善则我不为恶後之君子无不有感於斯焉杨氏自四世三公为蜀闻家侯青神人
中和堂记
河东李士弘刚果好义人也其来东南徧参历试充然如有所得然余有所不能知也书来语我中和之堂曰堂吾家也所在而揭焉有一言而可以变气质之偏者不敢忘也惟吾子之留意焉抑中和之义弘父何不知也余岂敢以诸贤之衍义复出之乎然自读中庸以来有疑於朱子曰致中和於一身则天下虽乱而吾身之天地万物不害为泰身者天地之一物岂复有天地万物在所谓天下之外而独寄於匹夫一人之身者哉盖勉而学道学而有得而後悟天地非吾身外物也天地之物备於吾身而心之经纶又有天地所不能为者就其所不能为者则亦犹一物耳不知吾之所以物天地者安在而自沦於一物则不知性之罪也今夫隂阳寒暑雷霆风雨以致於沸腾压溺之变何所不有而不足以易吾性之所存是谓彼乱而我治由其治则虽天地待我而正万物待我而生故在舜为玑衡在夫子为春秋玑衡在我春秋亦在我非外物也民受天地之中不知天地亦行乎此中而不自知一隂一阳之谓道道即中也天地何所依依於中彼非中不立吾以此身为天地中是其所谓道者亦依於我耳莫妙於隂阳动静莫神於隂阳动静之间动静之间其间无物犹五常之信四时之土中者天地之土也寂然不动者也动而无动者也喜怒哀乐犹家国天下其未发也正心诚意而已吾能正心诚意耳而家自齐国自治天下自平知此则喜怒哀乐亦非吾之所能为也顺此而已今人知喜与乐之为和而不知当怒而怒怒亦和也非怒之为和而和者未尝不在也犹当哀而哀必哀尽而後无余憾也然此岂动心与忍性之谓哉知其未尝动则亦有所不必忍也故夫大寒大暑烈风雷雨人知其过不知其和彼其宣导湮鬰开辟变化不若是不足以有为故在当日为过在一岁言之亦适和耳凡吾所言非传与疏也道不可须臾离也而亦未尝离也吾尝言之云尔复为弘也诵之彼忖为过不及以为中又以其勉强不妄发者为和不惟不知性亦不知道
德熟堂记
俗儒泥古败误事容可救若俗医不通变存者立毙然不悟吾岂敢劝人服圣散子哉亦身所尝试而验自不能不为故旧诵之云尔余苶然受峻剂苦滋补无甚效殆弱甚非药罪去冬偶失血赖三建旋愈自是杂茸附以为常顾愈弱惟萧尧则戴兼济脉之健疑热乃少用寒苦耳根痛微肿忽痒掉寒甚意亦风热常证耳然视听愦愦中兼济进凉药屡以盌初不谓其大黄与芒硝也既屡下热退而体逾健问补药虽参术不用直健饭而已吾平生燥脾而食不进复少睡眠至是甫进食知睡味耳兼济辨证审不尽言尧则兼言其理以为抱补药非治也莝积去而荣卫昌不补犹补也古法惟汗吐下三安有不吐不下奉恫锢滞而以为中此固疟痢痞膈蛊瘵之媒也彼初病有此哉今人轻用巴毒而壹不知调胃与承气之何说余因其言证之经论良是由是复间御凉剂以为常而日者又足膝冷且疼甚几悔岂不弱证明甚兼济乃复曰敢不凛之侥幸不可再也然少下即寛一下一寛而诸证失余前病热或杂补所致今病岂补罪哉往往南北混而地气迁复有病如予者复有病甚如予者无不以下故苏而兼济损益复自有理此余所身试而目睹者也非身试与目睹亦不敢为他人道也於是戴氏之为德熟矣德戴氏者几人矣德熟者予取坡诗名其堂者也凡试人病初愈如德色非德色也亦自喜也试愈多及愈衆则向之德者愈忘之矣殆不胜其德矣此如轻车旧路入手如丝又如合久知心不问已悉其熟矣断可识矣虽然亦必有未尽识者日谨一日如初不害其精也熟愈精也熟而忽焉非也熟犹果也始种而有欲果之心不可果成矣必迟之迟之何也熟故有味也熟矣而不尽取不尽取何也多故也已不取而人取之则亦喜何喜也喜其传也有东方生者三窃之而树不知多故也吾为子记使得其说而通变用之者人人如东方生焉要亦子之果也
致乐堂记
致乐堂者济南潘氏事亲之堂也景梁之言曰昔者吾父之依依膝下也先生长者喜而名之迄今吾兄弟四人委质南北虽岁时望亲舍即相聚拜家庆愈远独斯堂也常在予目愿夫子道吾志且开後人余曰是乐也人常有之而莫能致也其致此天也孰能得此於天天固予之天固予之而恃此以为长忽之以为常人人有可致之乐而莫能致也则亦未有深长反复言之者也今夫人生有不及见父母者有见其老而不及养养而无救於其衰且病幸而无病有贫不能仕仕而不能待者又幸而能待则有身为亲忧或中夭而遂弃之以陷於不孝皆物理之常然情痛之必至天命之所不可知而人事之无所奈何也人其有不知此者哉知故乐也抑是乐也人能知之人能知之而亦莫能致也有愁苦澹薄而莫能致者人亦孰不欲俭非俭亲也以曾元家学降而彻不请与彼身为君子至终身不忍挟纩後之闻者伤心焉虽其志诚不得已而可憾同也有忧患隔絶而不能致者幸不幸天也而亦有人事焉长沙之望长安也徒愿焉一见其土柳子厚於刘播州至矣复不知谁念子厚者则所树立使然也有爱憎相倚而不能致者弟兄孺子之爱岂人所能知哉思李令伯愿为人兄之语复有不得已而属之其弟如范孟博周伯仁者此其可言者也而亦有不可言者焉余为人子言务极其所不能致使登堂者不惟有无涯之懽而亦隐然有不尽之惧夫余也凄凉天地之间者也盖子路之悲臯鱼之恨頴封人之感诚喟然不释乎吾心而一以微词发之则幸其未至於此者其欣喜满足当何如也昔者孟子之言以为虽王天下之乐不与考古人伦谊至家国犹可憾意亦外物之为累也夫致自致也自致者内尽於心而力无不足今人所以奉其身自宫室妻妾虑无不极分愿岂父母之乐不及此乐则乐矣独言致则未也故诗人讽道又必至於兄弟室家之际而夫子复因而警切之曰父母其顺矣乎夫欲乐其乐者亦必家人妇子交尽其爱也致者推极之谓也无不可以思焉
彭希吕亦乐堂记
客之出於安成者曰彭希吕好客何其声之藉也希吕复为堂曰亦乐余曰岂非乐远方来者乎希吕曰余安能有余以及客哉顾涂穷仆痡何有何亡连床听雨行吾素履干戈息迹来者断鴈吾呻吟牕下周旋故我又未尝不友古人而属明月也吾何客之有亦欲狂歌痛饮芳时暇日而北阮贫南杜絶萧然满目余亦兢兢保乡闾奉遗体之不释盖无食邑於槐宫无征西於墓上而骠骑者莫余加醉尉者莫余呵则又未尝不自以为乐也余闻而壮之曰乐哉斯人若然者独亦乐穷亦乐忧亦乐今人亦安能知客之乐哉故有辞左元放出者有逐王大令去者不乐有客则必乐其为独矣而未见其乐也盖观书无味而欲睡则弃书睡耳若夫穷乃忧也未有不忧其穷者又未有能自忧其忧者如顔氏之子衆之所忧乃其所自乐也有石季伦者见其画犹恶其穷也曰士当身名俱泰不知金谷满盈俄而为墟身名谓何亦悔焉而知愧否千载之下有画季伦者否贫果忧耶必以衆之所乐为吾所不乐亦非也衆之所乐吾亦乐之顾其道亡繇耳则古人之余乐也古人之所自乐者既终其身矣我乃得古人之乐乐之是亦古人也非欤凡有待於外而乐有不乐者焉意亦非今人之所能知也虽然穷者无余如也本余乐也君亦乐是使余何乐也或曰君尝教萍乡今又掌表诸生盖达者非穷者
後隆堂记
後隆堂者永兴刘氏丞相楚公之大父所兴也方叛据从横中立保境曰吾免二国交兵活人多矣子孙当有隆者盖一再世而楚公生後二百余年而永新有负刍之祸衣冠殱焉井邑墟焉又十有余年而丞相之远孙振奇复建其堂於故基曰後隆有老人者感而叹之曰未可知也其相门复生相乎後之为隆者未有复隆於为相者也虽然何必相隆者非必人爵之贵也使公如卿卿如长亦足矣不然武子之施已没而巫臣之美始生於是振奇瞿然曰吾何德以及此亦惟是前人之名堂者不可失且诏後人今吾匹夫何能有一介之积如度浮蚁而可必吾後之更隆哉老人曰又不然也处今之世公相可能也长不可能也人亦何必为人长即穷居内省不设一念一念度衆生度其福德乃亦与活千人等彼所谓公相日所为事无非取於人者取於人者是养人者害人也夫如是故禄尽道穷未有兴者而诗书白屋如岁方春如日方升彼岂尝有意於为善哉能无过而已且夫人常有幸人之心不妬则望使吾日活一人不能而幸夫人之不活者每每如是未有不自知也亦未为不损物也是寡过亦未易能也曹大家有言天命佑善灾恶非有差也然其道广大虽父子百叶犹若一体也今子生於昼行锦绣之乡而立乎兵役荆棘之墅然独饘於斯粥於斯身为遗民代守坟墓固非昔所谓隆者也而亦岂有絶哉子亦思之乎全范阳者范阳百姓也救外黄者外黄小儿也彼百姓小儿犹若此而岂有不能者哉徐秦皆祖栢翳而逊者特绵则後之更事者言之有不愿於隆者矣余闻老人言始而惊中而悲且惧因盘桓反覆自国初至此重为振奇也记之
玉笥山清音堂记
余初入玉磵见其山田曲折草树依微叹曰使此泉生闽浙石壁间皆当琮琤洗人耳矣既至承天如万石公冢高明胪分门巷周回乃若与山不相接者使人曳行所至如见叔夜水边柳下而去往往未离人间意也末至清音堂问木鱼道人已出廖南山在焉观其树立显敞苏块丙舍稍涉屏後则山石苍寒竹树层隂有天竺呼猿雪後之趣时主人理茶事独二客从余坐久悄无余声客曰宜琴恨不令壁间琴语也余熟视壁间耳目萧然方悟无弦之妙以不闻闻殆又胜於闻也此日此堂初见此山後二年木鱼以其师请记曰堂後书堂峰梁昭明诵左太冲诗处也余笑曰山水不如是也即山水有清音五字亦世间常有此语直托之太冲能道耳是虽可诵何必闻乎其声凡音之起由人心生也惟得之天然者可以意会而不可以言传醉翁之听泉声也如操而沈遵之谱琴操也如泉政使高下壹如泉声而醉翁之醉远矣又不知翁之於是操也如当时所闻否山间石上尽日无人鸟啼花落之外属有泉声冷然若衆音会其断其续犹之无可奈何而山之为助也多矣不知者以为湘灵之环佩耶抑点尔之鼓而希铿而舍也一入乎耳神情洒然但觉余音之皆赘复有雍门悲弹华亭清唳亦不愿听之矣此岂可以寻声而谱累句而作哉吾尝谓陶弘景卧听松风比於浩然之气为有悟入松风往矣而曲肱者犹从之也此其在觉梦之间也盖若浮若游而不知其谁我松耶风耶其亦出於山水之间耶於是木鱼跃然而起曰未尝闻未尝不可闻也归而刻之堂上
静逸堂记
逸者自遗於人间而人亦遗之如子房学礼於沧海君得力士扁鹊受药於长桑君饮以上池之水夷门隐者能知魏王兵符所在与如姬所甚恨不言之志此人皆察於世变达於情伪勉强成就出於偶然不为险巇变化高尚奇节而人谋鬼谋贤於蓍蔡远甚彼其初皆有以自善其身不知老之将至平生倏忽困穷邂逅不知其所从来旣疑前此未必有此人又疑今者未必无此人也吾尝谓虞翻解印去官鸱夷身泛西子其感慨忧患与人同而长往轻举与人异以其人为必不死者豪杰之见也而亦莫知其所终也然犹未入於方伎也不知何许老父哭龚生八十而夭自是隐者如有术而术者亦隐至闻山林龙德皆如燕齐海上怪迂之士使有道者噫笑而不平好奇者想望而不及故樊英见列於高艺焦先得附於耆英呼祁孔宾者如神人事陶弘景者为别馆不者亦欿焉俛焉若无足称焉嗟乎此中庸所以不可能也胡氏称静逸者如其字其言静逸劾鬼神致雷雨前有某事某事籍何甚也及与之遇澹如常人正平平耳问其所以能无能也静而已法亦无法也静而已视其貌如其心夷然尘芥物我出入光景为乐使在十年前见之兵间可与合好解纷亦若无意於人事者然皇皇求丹学道或疑静逸未见其逸余笑曰此其所以逸也古有行山如梦人至闻其鼾睡声者晋人有言是中故难得睡处放怀宇内悟则皆道此所谓颠沛造次者今人学静更觉静之为烦因其伎进於道乐以所自得者记之夫静逸则自遗於人矣未必人亦遗之也以其有无用之用也其亦必不免於用也
二乐斋记
赵氏自常庵来言行为诸君子所知其子孟侪取孟子二乐名其斋志意复如常庵盖望而知其人也或曰为尔亦有何乐敝衣曳履泊如旅人虑而後语不自得一笑终身行乎忧患凛焉窘拘而不知免之何日藉是可以为乐乎则区区者不乐於此矣余笑曰是乐也非人所能知也犹其愧其怍亦非人所能知之直自知之耳惟不知愧怍则自以为不愧不怍及欲其愧怍亦且不可得耳立乎衣狐貉者之侧敝緼袍而不自觉者必其所自得者有在緼袍之外也吾何幸斯人之不愧怍吾惟惧斯人之不得乐其乐也乐莫乐於无愧怍而王天下不与焉故人悦之好色富贵无足以解忧而行一不义杀一不辜虽得之犹憾今人可欲心动见便则夺游乎扼亢之涂而立於射羿之府自以为能者之所必取十百之所不如然寤惊神泣芒负形秽逮其运衰智失鬼责人诛洫然如大泽之天亡江东之不可复渡也其於乐不乐何如哉虽然待悔而知者夫人也必天知人知而後俯仰无所容者亦夫人也天犹人也人犹已也则不仰俯而知吾事吾心而已天与人且安在哉人能知不愧怍之为乐则视世之所乐乃皆愧怍耳奈何以愧怍为乐复以吾为不乐哉昔有为王献之祷者欲其自陈献之云不觉有余事管幼安过海几覆舟独以为一朝科头三晨晏起之报吾尝谓此二人者庶几为寡过耳此非人所能知也嗟乎人之所乐吾亦乐之退而有不能堪者焉故不乐也吾视近年有传称长乐自以为天独厚之者有车骑夸人侈然而谓门户方兴者其不羞不恶极矣而由君子视之迹其所以云尔者不能不自饰也其良心也未有无愧怍者也人能知其所乐之自不能无愧与怍则吾之不乐者乐矣夫欲为吾之无愧怍矣而又欲为彼之乐可兼得耶
节庵记
不言而躬行者死节其至也当是时也无蓍龟可决无妇子可谋无身後荣諡可愿无君父简书可畏无子孙後望可期直仰天俯地自行吾意而已而万世而下犹屑屑焉议之然不然尽未尽盖寥廓薮泽之间可以一笑亦不足辩也昔者吾尝恨川洛诸贤之岭海也其後老奸竖孽托梦天人享有太平之福者终其身其後播迁絶漠自李侍郎外无一人死者以此羞当年而轻中国使党锢犹存理不至此若近年蹈海之祸则名士大夫无数如金堂贾纯孝阖门陷殁乃与其祖西和府君死节相望於是可以张吾军矣其视全躯保妻子者非夫不言而躬行者耶岂惟贾氏芳抑东都光按贾氏祖承议公当绍定辛卯倅西和西和陷朝服与家人死者十二口事定慰其父京秩而録其孤赞有忠孝之褒故二贾以昌忠纯孝名俱第而孝以麻鞋见海上填崖山是年己卯上距辛卯四十有九年使坡公复起赋贾梁道当不恨於无孙矣悲夫盛哉昌忠为吾州教号节庵出诸公所为记述初得见其弟名此在他时宜有荣諡後望者顾吾党不得不公道传之而北方之能言者尤极叹仰比之赵池州卯发李长沙芾三数公焉此则公论在晋乘之外者也呜呼吾着君单阏之岁曰西州忠孝贾氏亦以雪西头亡国之耻其自狐射姑以下实宠嘉之节庵勉焉
意乐记
欧阳经叔自英英场屋已学葬书嗜山水如举业尝应择地科累举如志当其时学步者欲得其还盼不可科废度无足用吾学繇是登临纵观旁午历试凡亲若友有往助後罢者必经经叔而後无余憾焉间持一扇求予书意乐且记问何意曰吾家醉翁山水意也余逃空谷久闻足音如坠倦且厌甚矣闻君言落落特未喻经叔曰不然山之在天地间一高一下如驰如伏非无为者而未有知其所为者何在而吾能知之玩其成形如规轮得鐻或穴不得处如败棊取胜更妙一乐也吾无所用於世则已矣独环视国中富者如倾而莫之止存者如阬而莫之救诚悲伤愤叹幸吾术见信不谬而能使朽者殖絶者续败者兴寜惟吾世而止将五世十世无穷之思亦无穷之润二乐也夫行吟泽畔而无益也登华伤生而无闻也孰与放怀圹埌游乎赵文子之所观与黄帝之所休盖得吾波者为龙得吾佩者为仙吾闻其言亦洋洋然动心焉遂欲布韈青纒其间日从之以忘年而济胜之具不进复且焉止君长余一岁已具老态属行田间见其履榛莽遗寒暑如猎得隽夫非意乐不至此余於是得所以为君记矣抑吾党相与言必有益於远者吾尝使人视天台贾氏墓见其葬蛇形湴田中者黑如雾其族无敢拜拜辄祸殆政得其毒处也而吾乡永新孽刘之祖适似之甚哉或以毒天下毒其邑今君之用心诚溥矣其事诚足乐矣若此者亦愿之耶深山大泽何世无之窍混沌者如有悔矣旧过武夷所谓仁智堂者得山水佳处吾欲全君乐以附於其所谓仁智者故竭亹亹焉吾言如苦非经叔莫能喻非经叔亦莫能用吾言也
西山云壑记
道録欧阳士鼎言祖师淳熙左右街道録太一宫主皇甫居中以道行升闻入内主醮事对扬太平护国天尊圣号声振帘帏大见宠遇御书云壑二字又赐以诗今百有余年墨色如新宣押奏纸尚幅十余故在藏阁昭囘西山夜光而未有记敢请盖诺矣而未及作有问者曰此皇甫亦有何异徒以音声动寤而天听沛然如有得於此何也某对曰此大圣人之所以异非可以闻而识也李邺侯读书衡山中闻高处嬾残诵经声前凄怆而後快乐惊曰此必谪堕人也将去矣亟就之得炉中半芋人天哀乐何与於经卷而察之至此此岂师旷六律五音之审子期高山流水之知而已哉惟邺侯知此僧惟此僧知邺侯而非蕲乎知也孝宗天人也其必有所感矣明衣滥竽前喁後于空中遗音何足回首深宫蠖濩龙见雷声其彻重云而摇阊阖耶帝亦俯然而听之矣而谓圣人不知耶则是师之精神气志有出於声前者矣鲁君之呼而门者知之彼微者之知君况君之知微者乎此固不足深论独前代英君有愚於求神仙而荒於颂功德者其究则甚於声色而国命随之天岂离於人而欲昇山何求於人而欲禅下不可以语童子而高可以感帝王惟我孝宗与诸老为师友其於道心执中知其一贯故时时接於方外足证自然而所遇所求亦不过如所闻而止其不蔽不淫不彼不此可以贯彻宇宙为万世法若从是而合儒者知耳入心通之妙则物无不该仙者知尽性知命之同则理无不在以此想见乾淳之际如孔老孟庄同时虽深山之中道家者流犹有皇甫高士而人不知观其正大所感岂肯如化人幻世以亡国之音为月宫之乐欺天辅乱虽其事至微而意亦可识无不足以为鉴於是问者称人天师而退退命士鼎书之

[book_title]卷三
[集部,别集类,南宋建炎至德佑,须溪集]
钦定四库全书
须溪集卷三　　　　　　宋　刘辰翁　撰记
社仓记
巽翁先生无位而一食三叹无食而急人朝饥他日怀编书示予独欣然如有饱色曰此喻邑西溪刘氏社仓约也人人有此心亦人人能之而不为盖吾与子之所共媿也彼将蕲予记其仓予欲传其约予乡自是常慨然为来客诵之而未及记而先生卒然其邑彭君幼远犹望焉为是记来也义哉彭君来庐陵岂三数既恨不可得则委先生诺责於予予澘然受之曰此先生志也前年吾乡旱既甚大家逆劝分闭余粟冬春无所得籴乡人之擕持叩关者累累不能归则徘徊浮桥间中江赴焉市而夺饼饵盘飱以饱者起责之金则含哺而走桥亦中流赴焉盖桥者告余曰夜夫妇相泣既而水声如投石者不絶常数人及旦来者乃巳殆不可数也彼特中人无策羞见闾巷故出此而官以道殣告者一朝而百余不与也于时巽翁流涕解衣易米更相为粥以食饿者游手四望取餍而颓檐曲巷衣冠困敝隂雨连月不能出者又未有省焉其後上捐义仓和籴数万石深山长谷幸忍须臾食新矣暨乡都转致强者乾没伪占弱者择轻受少独区区藉虚声出藏粟耳此无他无社仓之故也使庐陵所在有社仓者何待後时展转望施天上亦或及或不及乃知政术不存仓卒补救虽仁心仁闻无益今世訾无能为者必曰士士亦妄自菲薄如西溪刘氏才二三十人人贷谷二三十石或百石二百石止然既得千七百余石贷之三岁岁收息视乡人杀其一再岁杀其二三岁则谷本可偿矣息自为本矣谷则君谷而乡人之举子者当能言矣又三岁十岁以至于无穷子子孙孙与是仓终始而谷亦不可胜用矣此社仓法也夫数石之谷节於口腹岂人所不能哉士皆若此何事不可为喻西无富家刘固士族仅足尔闻社仓者不暇自量沛然各修其可愿而里中穷士如彭君者又为人奔走後先控极为助夔之怜物不知谁怜夔者亦甚盛心矣吾庐陵其独无西溪刘哉顾其力有十西溪者亦乃与吾等无异可叹耳天下之重未必一人所能任也人为其所可能而不可能者从是举矣宇宙一心也人类以来所不至于生意中絶者政自相依耳圣贤之於斯民也同在畎亩之中而怀巳饥之思极推内之耻彼不自累人固不得而累之何为皇皇焉起匹夫之志勤身死力经营天下之大忧及万世其遗後人以耕且食者皆其业也宁使自有余而已绪前业救民命则陋巷之心劳于平世之心今吾百亩于此不待胼手胝足躬耕播种直推而与之共食其视古人用心与力之劳亦无几耳而犹以为难也以吾庐陵之所难故知西溪之风为不可及也人以善小不足为诞曰濡喣而已孰知斗升之水有大于西江者哉以吾庐陵之所睹故知西溪活者衆也嗟乎人命亦大矣向之死者非尽鳏寡孤独也自鸟兽之羣犹知爱其死闻其悲鸣者犹为之伤心焉况同类并生之民父母妻子临流忍诀则亦见斯世之无足怀而斯人之无足告耳其不大可哀与西溪有社仓西溪之人未病也拯道亦贵豫耳今吾痛定思痛而亡具犹前日吾庐陵岂独愧西溪氏哉抑吾愧彭君矣吾愧彭君矣或曰刘族固多贤君子仓不修且弊来者未可知安知刘氏之子孙不德色于指廪乎其又有能扶植而扩充之者乎予曰噫过矣天地能生而不能使其无饥父母能生而不能使其无困於天地之不能而能之者是仓也壶飱二士人报也孝子慈孙天报也吾见西溪之门驷马高盖钟鸣鼎食润及九里则有之矣世俗之所虑信天道者所不虑也是仓名堂曰集义翼以两廊六仓其积可万石为是仓者奉新监酒刘梦麟少游甫而少游曰非我也伊吾族之力彭君名程其父子屡贡其乡亦佳士
兰玉书院记
世称佳子弟如芝兰玉树本谢家语也想见封胡羯末辈固当风流可爱往往不可樱以世务然仓卒敌百万骑临淮声震都下名臣宿将安在丞相独遣堦庭三少年御之上流老桓至有左袵之叹亦疑其不更事甚使在今人书生语三日不能定既定临事失措三子乃冒然而起谈笑麾之无成谋亦无惧色如干将出匣遇物必割如豪鹰起乎秋风天马发于西极未必芝兰玉树浮脆美观比也古人家庭闻见絶与纸上传习形似者不同其浩然有养出乎志行乎素慷慨自任视利害如白黑春秋战国名卿大夫非公族则世家其从容应对出入战阵以为常事後来君臣多亡命共事崛起粗俗无复礼乐儒者又寒俭狷狭才疎胆薄受任辄败他时曹魏父子稍稍赋诗横槊间则共相怪其文采将略天分不可及盖氏衰族混之余草间无英物久矣科目兴类起徒步致富贵然再世则不可复贱衣冠文雅化及羣从高者矜持自喜下者轻侠不还其家世何如昔人而区区求如江左风气亦不可得矣异哉欲观世道视故家欲观故家验学术三百年间中原如韩吕典型议论为钜人长者过江如五峯致堂南轩诸贤又磨礲精密希顔而肖孔彼功名之士乃当羞愧俛首不复敢望政未知诸贤当事变所就何似而学术远矣嗟夫子弟固难得佳父兄亦复未易今为父兄者皆愿其为此勿为彼至近年又惟以科第不失旧物为难虽中朝盛事不过如此耳此世道之叹也吾刘氏出安成未知龙云先世同异如龙云刘氏之诗书文物不其难与盛哉虽四忠之孙子曷京焉自着作公第元丰中词科号龙云先生先生以来仕至二千石与为奉常弟子贡乡漕者世不絶今为盛或时兄弟数人比肩立非号称甲乙则名位适相似以是长上玩之如芝兰玉树焉其名家塾曰兰玉父兄意也某与兰玉诸少游见其辛苦为名儒笃实有世用因为言古家族人物之高下盖屡叹之不足尚庶几有所感发择而勉焉不至为晋人之清谈而止抑晋人非清谈不直晋也安石在东山时亦子弟耳观其徧诣诸将自托与幼度勤履屐间小物家法政尔人言王谢子弟自别者尚未知王谢子弟恶识古人
蹊隐堂记
龙泉康氏为其子读书之斋种桃李焉周遭可里所霞蒸雪积入境疑仙春流浮远想见千树青隂绕屋时闻诵弦芳时过客不能赋即已能赋未有不眷然问谁氏也于是有大人先生取司马子长李将军赞语命之曰蹊隐或疑之蹊者山间之迹昔未有者也崎岖荦确不用而又将塞也何康之蹊亦若是乎予曰不然彼披榛莽排藜藿入而与猿狖争出而与鹿豕羣忽焉草合不见前辙由行者少也若桃李则无不好也虽深山长谷溪回路断苟有目者虑无不极其处往复袂相属如通道焉繇世之好者衆也曰然则客之得其蹊者千百而隐何居予笑曰子以为隐者之隐必孤山之梅小山之桂竹林之密密兰畹之幽幽乎必去人愈远于人所不好而後隐则丹崖之浑沌絶磵之沉沦虽今无闻可也盖富春之台草堂之墟吾尝褰裳过之叹曰介推母子之言谁则闻之而又安知其緜上也昔者是山也樵斧之所攀援长鑱之所失径自诸君子择於是息於是而蹊生焉故凡隐者皆蹊也亦不能不蹊也蹊而桃李焉桃李而邂逅焉未尝不与人混未尝求与人异未尝不与人同乐顾物之纷华盛丽举无足以易此而吾老是乡矣彼仙人者则不可知若古有道之士种花食菜实未离乎人间而亦不可荣以禄殆真隐矣桃李何负于隐哉方时艶阳华如桃李能不顾省而穷山枯槁者睨而远焉彼诚有乐乎彼而名之所归政复不能不累乎彼也人之情性隐者讵相远哉或又曰康氏之子功名方兴而岂有意于隐耶而独为此名也余曰然康氏之教其子则有意矣今夫静对轩窗行唫花下生意自然一举目而足不待游嬉远想而光隂华悴感发无穷则学之所得或在是矣园林如此他时子孙仕宦倦而思归乃与松菊留情居然无异则亦兹花之为助也何伤於出而何憾於隐凡卉盛衰未尝不与桃李同近世以名品相高谓晚岁为长年风霜为清苦春葩浩荡黯然羞沮谁与领此而我独取之则我希矣彼以桃李为俗吾亦不能不以彼为俗问者喜曰异哉夫子之言之也为蹊记可乎余曰虽然蹊有几世方险艰入者为捷径出者为畏途今之隐者其非後之赫赫者耶桃李不言予不得不言
梅轩记
古贵梅未有以其华者至近世华特贵而其实乃少见用此古今之异也然其盛也亦不过吟咏者之口耳未有以德也数年来梅之德徧天下余尝经年不见梅而或坡?谷或溪?屋者其人无日而不相遇也往往字不见德而号称着焉某梅也即其人可知也如安成彭梅轩与余游每见之如见梅焉是其德也其轩求吾记嗟乎予也为梅役未已也予昨也为分宁郑赋梅轩诗今日又为子之梅轩记也何梅之於余密也予何以记诸记梅乎记君乎夫梅举相似也君梅似也君起于素封之地而呻吟乎氷雪之窗癯然如不自胜澹然欲逃名而人不我舍不知斯芳之藉我乎其山空涧落无人乎岁晏彼不我即则我往即之乎吾尝谓梅者使其生於暄淑之景而立乎桃李之蹊虽翛然欲以其洁独而争姸者有其色好懿者无其人焉是其独也时也好之者亦时也若二三月之间则莫之好矣物莫盛於东南而其盛於冬者以其锺南方之气也故梅尤盛於南而号之者皆南人也是其盛也地也号之者亦地也若出於关陇也而亦号之则异矣虽然吾尝观梅於当涂之野老枝如龙到地复起高花照日者每枝而如盖焉相传昔年蜀人载之雪山之下泛瞿塘而东望孤山近矣而不能进而留之此也是其地也又特以其蜀也又闻武陵官梅一株如屋环其下可百客武陵人刘海蟾尝炼於此此树与海蟾俱不死者是其独也又有在受形草木之外也嗟乎君之梅能如当涂之大且疎又能如武陵之高之寿则是轩也其亦庶乎有以异乎彼矣
存厚堂记
顔士元宗大名其堂曰存厚而问记於余予曰君非能自为厚也厚生於所积人未有无所积也虽吾与君不遇然不耕获不泯絶以有今日者皆前人之余也自行四方所见朱门宾客或怜我而食我今萧条零落问故人子至无存者而韦氏之藏经长卿之售赋新丰之授草乃由寂寂见收传家其敢谓吾能哉抑吾祖宗三世於此天念之矣太虚百年为一息视人间再三世犹屈伸肘耳化机不相待而待者常迟之此天道之所以茫茫而人事之所以尤可恨也吾与君中立於过化之蹊而馈浆於寄食之旅安知子孙来者不笑人无能而骋其所大欲乎而盛衰之多态亦在是矣吾且为君往复言之君所为厚者其能赈人之饥急人之病如陶朱公再散千金乎无也其能有尺寸之柄指麾反掌如古人全一城辨一狱活千人者乎无也人胡能有德於天而况士之善也不过庸言行寡过而已又安得有余与不享而望其所甚奢责其所不报无亦惟是犯而不校贫而无怨遯而无闷为庸人孺子之所易侮意者造物之所尤怜者乎而君之所为厚者从是积矣夫难平者何必其平哉政使为善朝种暮获若左劵相付然即其取於天者无余矣而何子孙他曰之望小大不同未有无所积也禹稷躬稼太王去邠晋重乞块伯诸侯孝公见摈取河外楚三户赵遗孤物之兴也皆若此虽君之顔氏孰非陋巷之先师晚食之处士留以遗後之人乎天之於鲁公盖卷卷矣今吾以宗大为食厚报耶则君穷特类我抑君他日驷马高盖连阡陌儗封君未可知能使君孙子晦其文采气焰如宗大之循循如中人者乎能毋忘疎贫植遗弱如宗大之於乡党朋友亲戚者乎吾见世人凭陵夸夺躏籍豪纵者类以为所自能致往往竭其强弩之力机张而不弛未有欿然如其初者也而昔人之所存亦从是无余矣士之贱也易为下也而人情有甚难者焉贱且贵其为下也始难矣而其势则甚易也夫厚岂有涯哉吾今虽自以为厚耶然已媿於昔人矣厚不自知也将由彼薄故我厚也一念之所积人不能知而天则知之吾何以知顔氏之积哉顔氏有宗大可知巳存至於宗大愈厚矣宗大之孙子未可知也未可知也吾为宗大记之
泉山记
许嗣翁家四壁容阖扉右侯门左贾区陋如连栖□居附隅而求余大书泉山掲焉曰吾泉人也不可以不识也愿记之示吾子孙按许氏祖子春者事晦翁从益公徙庐陵晦翁????新安生延平徙建阳而号精舍紫阳者记乡关也今人每每以异乡名其居者学晦翁也苟有血气心知依风首丘岂能忘本抑祖孙三世百年於此凄其追远跂予望之不一见其处政使子厚得归善和宅无恙而儿童之哓哓者皆楚语矣渡桑乾者得不复思并州乎宇宙虽大惟思无穷凡思之不能自已者惟始念耳燕人弱丧过晋而疑於燕流涕泫然及真见先人之庐冢悲心更微君思泉未见泉也未见如将见焉既见不思矣其子孙来者之不知虽未见亦不思矣人生逆旅前境皆幻谓是居泉也泉犹目前也夫孰非父母之邦虽然泉富州也幸君未识泉为君燕说吾闻泉人言泉多飓风风起少年狂者据圆箕空中系长绳纵之乘扶摇而上如飞篷如纸鸢意其极沧海之观而不知其所底止也君未尝知泉闻吾言也得不哑然而笑及其至泉也又能不笑吾以未见疑所见乎夫逍遥之游秋水之观钧天化人之想得失皆若此矣君毋谓予不实近年蜀士侨东南虽僧庐寓蜀扁金陵诸桥名坊巷大抵东京旧也士於故乡不忘本以一室推天下固当慨然然而念者鲜矣吾尝赋匪风匪风之不可见骤而歌甫田噫孰知甫田之悲有甚於周道之徘徊者乎记君泉山念我远者君庐七尺扫寛三尺着吾记室虽陋毋自隘充是心也其自泉而上益有当念者焉夫许大岳之胤也
安斋记
客有言安斋之为人也被服仁义强勉学问如癯儒陋巷兢兢寡过歉然严师保之在其侧不窘於此矣而谓之安斋何居窃惑之余於是闻而耸然曰子言胡君之为人也余幸乃得胡君之为人也余未识胡君胡君安矣今夫垂绅佩玉凖绳规矩左右斯须不敢失坠圣与贤之所以不愧不怍而有余乐者使小夫躁人易地而处犹猨狙而周公服之乃其所大戚也而况恶衣服菲饮食辞尊而居卑辞富而居贫久幽不改其操见危则致其命彼将频顣而视之何自苦乃尔而由君子即之吾心揆之义理有宁死而後得所安者将为彼小人之所为耶又不能一朝居也而彼未尝不自以为安也华居美食妖声丽色用物多而使令足其悖入厚积犹足以遗其子孙也其羞原宪而拙首阳也宜矣然而无是理也体之所安者未必心之所安也君子之所安必小人之所不安也未闻君子而又安小人之所安也虽然犹有君子而安於小人之所不敢安者盖昔者宰予之问短丧也子曰食夫稻衣夫锦於女安乎曰安予也身游圣门在言语之科污不至薄其所厚试使三尺之童少知义理率然而请必不敢复以曰安对而予也安之岂独无人心哉此小人之所不敢安也然吾视世之君子未尝不为宰予之所安也彼予也乃独以其言为万世笑嗟夫此古人之所不隐也其使後人无疑乎三年之丧则自予始也此予意也此其在言语之科也後之为言语者则异於是矣悲夫客曰吾闻君言於吾心亦有如不安者他日为胡君诵之胡君曰某闻病有难知有不能自言者吾子受人之徽言以惠贶我是使我得复起为人也请书之以毋忘药石之自
本空庵记
余年七八与西家二三儿共受书属对於芗城曾深甫深甫垂髯映墨黑尽日树笔髯间俛首抄六经他解附注傍每叶字如蚁计平生若此何啻百余万字今年七十余皓然秃翁不知此本束在何处後来新义何限旧注岂复更容入耳忽忘展卷斑斑茫然隔今世昨梦空山岁晩歌不成章而问童子然老无受简之儿吟有白头之妻喟然叹曰五十年塲屋富贵不早来功名事去矣萧然四壁读更万卷无字用髣髴记西方偈言不多与我意合遂名所居曰本空一日杖出城举手裂指无他求求余记刻壁间死即埋以为铭余笑曰噫晚矣然士方少时志科举辛勤过古人徒欲以记问工时辈不知心血之耗及其得也或陆沈州县?流落岭塞坐念塲屋何心至此就使奇遇如磻叟晚达如齐人夀騃如柱下相君其睾如宰如亦无异土偶之复於土而其人苦不自已以此方彼不犹早乎百年未得尽为善亦不足初心谁负晚背其师方泊然依彼氏以老宁不冀来日之有闻而手循余髪故将倒行乐婴儿之无知也则先生之志其不使余悲乎盖死而可悲者未有若无成之士而士之可悲者又未有若记问之为误也是庵之设方求释此悲者然以吾记记於斯得无犹有文字之习吾为此记犹如食蟹动人风气抑使读吾记者抚然长吁惨然四顾一雪其心之所甚痛而後俛焉谢去浩然无复意者而乐亦不可言也余年未四十执笔数十万言为人役未休政坐童时属对始悟彼本空求吾不朽岂儒墨相用固尔耶先生妻庄氏贫而乐夀各未有艾其归先後不可知作山曰小孤之山属余记其处焉且志曰同穴夫知性之空矣而未有以易身之为患也则儒者之道其终不能无情矣乎先生名子渊庄氏同邑永和人
心田记
新安章贵安与余同年生同年第尉吾州万安气槩伟然其文浩荡奇崛诗又深古多兴托有苦外之味而又能琴能骑能射能发擿不畏势急义不量力皆吾所不敢望独一事差不吾及盖吾虽不能而能不为而贵安乃不能不为是可恨耳然遂有议是公不少审细喜犯难者余笑曰为贵安谋则欲其毋犯难为任事谋则又患其却审重耳今夫平居议文法不合不过罪去然且人人首鼠无害自营卒有兵革免胄一往之士将以谁望诸君言持重持重盖将道抑吾所自能若不择利不顾死为天下先非轻何以哉今人尚多责古人古人不自言已矣临事乃见余尝以此对客浩叹拊髀政亦恨贵安经事挫折?不免改作今别矣他时何地复见复如今日否吾岂谓君能有益吾事顾反复之而不置者千载而下亦有识余之何心贵安号心田徵余言且一年於此余亦不问是田者名心乎抑心以为田乎独尝恨近年士大夫以口舌为名节亦复不竞间独能数语自喜不啻出万死其望报也如施其终身如骄将自爱不肯复望发天地以来圣贤所为经营出力死不敢倦者适一酬酢而倦虽其初本无所为者而其究或甚於好利矣昔者吾尝行田间见田者俛而耕仰而避吾路也为之怵然止曰粒我者夫子也孰如夫子勤其身以食人而无食人之色盖吾知愧是人者矣而是人犹有愧也夫地不与吾争势而锄耰及焉夫地不与吾吝力而黍稷生焉夫下於人而能大受者此田是也而此田犹有愧也使田而不春则田为无用使天而不雨则田为无成与此田终始昼与夜而不知止者其天乎而天犹有愧也尝见一月之间油然而不为雨者有矣一岁之间沛然而不为秋者有矣若人则油然者未有不自力也沛然者未有不成物也以人救人者心为近心不止於如田也田者有水旱之菑焉有春冬之隙焉有尔我之畔焉而心之生意则求之而无不得也充之而无不达也意者天为可几也而犹有愧也则吾心不既大矣乎人能知天地终岁之功不足以易吾心俄顷之用则所以自任者不得不重矣而又反复思之吾心之用则大矣抑吾力能至矣乎其又有能较毫末於天地者乎而天地犹无功也则是心也岂不愈歉而愈有余量愈用而愈有余力乎夫千万言而一言尽之吾言之不给於口类此若千万人而一人望之吾岂敢以薄待夫人哉固谓贵安之心有同然者也彼闵其田之不熟而欲其不辍耕忧其田之或荒而勉其寸寸而芸则世之言心学者与劝农无异贵安名应子
虚舟记
盖余与方外言庄子虚舟则善矣而未免於触也士俊罗君号虚舟余欲与君言庄子乎则君我徒也非无所为者也江湖之舟为贪夫牛马走昼与夜而不知止其建旗鸣鼓役千夫而从之者亦且与商贾无异而世安有虚舟也人人以其舟游而未有知无用之用忠臣志士临流愿济与百战无成仅以身免者独患无舟耳空江渺然濩落横楫其於世事亦何情者惠而载我适相值而甚不偶然也古之经营天下反覆万里羇旅飘泊若此者何限今茫然远想求其渡处不可得或史不尽载问其为舟则如渔者往矣子胥之逃吴陈平之亡楚以此脱其生而成千载以至乌江之流涕滹沱之仓卒至今诵其语犹悲之此韩退之所以重有感於一壶千金者也今人美前人成事孰知当日之役有元功焉夫任大劳济大险而不以为德者舟也是舟也不为利役隐然与天意合天欲有所为其必自是舟始故余愿君藏之藏之而未尝藏者虚舟是也君必待之抑余四方招涉有二戒焉为刻舟尝募载视其外完物也既载百罅生焉盖从者带索殚於袽苴虚则整实则陋也今吾与若皆虚舟也又尝赴急彷徨絶岸终朝而不能济为之仰天太息非无舟也而未有能操之者也是又以虚为恨也君盛年力学出语英妙有奇气当能为世缓急姑为其所以任重载物者而用是舟者则他有人焉
玉窗记
径畈仙人徐景说尝呼吾乡吟士刘芳润曰玉窗玉窗求吾先师巽斋欧阳公记之记未成而巽翁又僊玉窻怅然中道四望而叹曰巳矣惟会孟也能知二先生意且二先生有知也其亦必以余请为然也余逡巡靡徙久之曰余何敢记玉窗径畈精神笔墨浮动星纬欬林壑如天人独玉窗玉窗夫君此犹霞子烟子见称於谪仙也余何敢记玉窗巽翁暮年絶麟谢頴顾悠然寘玉窗怀抱如欠今神游超远宁能知其所欲记者何说此海内共恨以为不可复得者也如之何其使余获罪於西河也余何敢记玉窗玉窗曰过矣有径畈之诗与巽翁之帖在子姑证余契左耳余亦惟是浅陋不能知玉窗者安出亟且取径畈诗而读之则玉者竹也玉言竹竹言德也嗟乎君荜门之为居瓮牖之为业瑶台琼楼想象何许而玲珑虚白不琢而天四时雪月光彻夜旦得之披褐环堵之间翫其高明政亦与玉何异独古未有玉竹者虽诗人比物无常然闻是窗之名谁能不怪我知之矣温其如玉在其板屋人自人屋自屋也生刍一束其人如玉刍自刍人自人也是窗有竹畈仙玉之言主人则竹无与也言竹而已则今之居者又竹之宾也以竹名窗意者君不可见以玉君从之矣君翛然苦吟立万竹间风环锵然青入编简视窗外皆玉也而繇窗外者视之则颀然玉也颓然者亦玉也以君视竹则竹可见以玉视君则君亦不可见矣不知竹之为玉耶抑君之在此窗也是其可亲而贵又有在寒林劲节之外者而非夫玉不足以况之矣畈语奇甚奇君甚君洒然若惊悚然如不堪拱手言曰芳润何足以知先生意未必先生之意云尔也余曰未也彼植物也君子比之玉焉夫玉亦何贵於斯其块然者得是气之精沉沦宇宙鬰为土石几千百年而一出於中国幸而见佩执於古之君子而其霣焉无传以至今日则吾党之士有终身而不识玉者矣竹则无不识也使竹如玉则玉不必识也使君如竹则识君犹识玉也玉乎竹乎为之赋淇澳君避而起起而赋鹤鸣之二章焉余笑曰君为玉仆亦不得不落落为石
印洲记
安成之刘称龙云龙云之後有集者游湖南摄新学教授新学者羣山溪酋豪之子弟而教之君为之数年归而息焉为余言所居上下数洲田间其一面而正圆可二亩强而名之曰印洲求一言为印洲记余笔墨稍暇不能为是洲记也君栖旅踵门日急如争地待劵证顾客之来者所急不在此宁独取此因客去慨然就残烛记之吾尝谓洪水以来山之颓陊灭没者何限其存而培塿亦必地之有气力者耳洲之为物又其细也数千年间不散为飞埃犁为荒田而士者居之则贵而名印使後世闻有印洲余记非兹丘之遭也耶物之得名也皆若此矣孰大孰小何贵何贱士方未仕视造物区区若刓吝我安得一旦筑坛受之而孰知其不足贵耶吾尝悲夫为此者之不仁不祥欲销之而不可得也彼其閲人也多矣其假人也甚矣人於何择泛然持方数寸好恶肆於人上以撃断破坏其为利益者不一二而残贼可哀未有巳也自一命之微上日视印而不得不多事矣是洲也块然顽然僻陋蓬颗幸犹隐者之无名氏不见争取子欲持此用之人间耶则吾将前贺而後吊也固非印也使其为印亦何常之有意者非余之所得玩也予之为新学也其知之矣隐几而观悠然如怀之而匿其绶其尚有不足耶则吾请有以喻子虽天子之相不与易也印至相极矣季子徒以无二顷失其本心今吾苟有顷即相印亦不足贵也相印犹不足贵也况其下者世道不同人益异见有以与人而涕泣不肯受者有利其斗大杀人以求之者有繋之肘後至死而不悟者今子之专是丘也无官事无天刑忮者弗夺奸者弗窃操之不栗丧之不忧贵为儒者而传之子孙印之谓矣其尚有不足耶方盛年志科举听吾言类不入为彼者恐不免姑为是洲也记之於此洲乎吾惧尔之用於世也
同元亭记
周嗣翁为亭池上池莲花叶万柄嗣翁倚风亭栏零露忘归慨然曰吾家濓溪公见性体於此矣求余书爱莲二字亭上余为改曰同元之亭他日寄声为我记之余谢曰君之乐余不能知也而以余心知之余欲以予之乐言君之乐则君之乐余之乐也非君乐也且余言之而有合於君者何哉凡天地之间乐者皆生意也生意日新未知古人当日所见何似而君之乐顾从古人记之矣何必余记虽谓濓溪公为君记可也抑吾有少恨恨公鄙我其言曰菊之爱陶後鲜有闻莲之爱同予者何人是公喟然为此莲絶望於我也呜呼孰知余今之爱有甚於公者乎吾今虽欲自以为独邪则又巳见笑於嗣翁矣夫余亦不自知僭风流文献有之似之故屈嗜芰平制衣羽嗜茶龟蒙续传君祖孙相望於是莲也而既专之矣我不敢复爱於此莲我不敢复爱於此莲黯兮娈兮怀之远矣昔尔先公得諡於先王曰元公余岂敢谓公之爱同余之爱乎母亦相与有不能无情者窃独与公同此元也且公尝为草言曰此与我同意莲犹草也草犹生意与我同则公之爱莲有在常情之外者其谓是元也其知之矣图书本君家物君左图右书者玩矣君他日坐亭上悠然默然有会於天地生物之理则莲之粲乎吾前者皆此图也元之掲乎吾亭者皆书意也光风霁月则并图与书而失之而君之道从是进矣嗣翁书来曰大哉元乎吾名爱莲安得此义并为我书之
永新贺氏梯云楼记
余前年衢信道间遇一士颀然超然徒步入京有家僮荷笋舆自随天雨涂泥尽数日见其行不见其登车余於是叹曰彼舍车自苦殆以筋力着志陶士行之运甓司马长卿之题桥此其亦各有恨哉问其名居吾乡人永新贺沂叟也吾以是识之矣後二年沂叟擕其子过余出梯云诸诗曰吾父子昼读书是楼也赋诗者识余苦心余笑曰岂惟人哉苍苍者其识之矣夫云也起於山川其盘桓而上者天半能至此者不息故也然吾尝登高山云之出吾杖屦之下者犹如土灰焉仰而视之如土灰者复不知其有几则夫梯是云者非强志健武亦孰能至焉叟必勉之昔者是云也与吾子同在草野之中其去人不远及其得於太空也其崔巍结构奇诡万状自以为极矣抑今之所睹有昨之所尝记者乎太空无是已外之为云者衆矣而科第为下叟必勉之柳子厚云若登梯足愈多身愈高人愈仰之是在科第之外者也然未离乎人间也造不极诣不止复有高於是云者焉而峻极於天矣传曰云从龙从我者也其何若登天之有
朝仙观记
以香城山为南华以南华为朝仙观则自前吉州守天台叶丞相始华盖者北辰之宇也山之穹然者象之故为望今言华盖山者何其盛哉初临川郡有三峯云间号江西高絶处相传隐者浮丘公控鹤而上顾尝约其弟子王若郭後见於此是为华盖山三仙翁而所至高山必有二弟子之迹何盖昔者之皇皇其师也於彼乎於此乎未可知故所在而见之也繇临川遡永丰有西华山又西至吉水东山为中华繇中华上五十里得庐陵香城山又高为南华皆二弟子徘徊白云之地而南华三峯略与华盖山相似其下有忠简公胡氏居之又庐陵望也故南华最盛余为记仙姓名不求人知而知之者曰浮丘公足矣又求公之弟子而不可得则曰是尝授诗申公不乃与王子同耶或曰控鹤在老子前与太子晋同时其授诗亦犹老子二百余岁见秦献公也或曰授诗後有王褒王乔皆列仙传殆是已殆是已而郭又未见闻也则曰王之郭也变姓也盖从兄弟也先後时代且不可知而知其同姓从兄弟变荒哉乎方之外而不得而方内败之也某丘以地氏氏浮丘者不一世安在其为授诗翁且授诗翁荀卿门人彼知授诗之为人师而不知荀卿之於浮丘又其师也仙籍多王氏古今王乔六聋俗肤引舛错无足证而华盖山托为顔鲁公记如麻姑者尤俚华盖者北辰之宇也山如华盖可以出云致雨斯望之矣浮丘先生古之隐者也隐如浮丘则仙矣自其弟子求之不可得则隐矣与之隐者不可知为浮丘之役则浮丘矣王与郭且不必问而为乔为褒为子晋譬千载之後吾知香城之为南华耶南华之为香城耶於此有云其下为雨吾不知谁为之雨则归之天而天又谁为之也意者其帝也反而取诸裳衣衮冕焉圭璧焉耳目具而高明者区区犹夫人焉犹夫人焉今吾一举首而凛然临之其明威其明畏其比人间南面巍巍乎宫室之钜丽哉羲皇尧舜氏而天无称虽有巫阳莫之敢尸而心之精神极其远想寥阳金阙紫微玉皇崇高富贵备物典策神而明之也若此陋矣天无情帝无形仙无名以帝为主宰则人之也无物者有物也以仙为某某则神之也有物者犹无物也仰而兹山兹仙也犹仰而为天为帝也其不可知也则亦至矣太山之上有巨人迹焉曰昔黄帝战於此闻者隐然笑之及至山之有崑仑也星之有牛女也招焉指其过客纪其时日辨其处所如所尝睹如家人语古以至今山不崩天不坠厥亦若有持之者焉而皆意之也忧其崩且坠者为愚为诞而知其所不可知者为智穷无穷极无极吾将证之南华而南华老仙复隐然笑之悲夫吾闻韩子之论山也曰最远而独为宗其神必灵余避乱方山之下天大雪望香城雪倚天照日如峩嵋西其中峯高大人指之曰朝仙观也王玄洞其左郭公岩其右蝗旱祷焉天灯出焉道士锺允升掌观事与其师张次良焚修祝曰惟宋万万年子子孙孙惟王永作神主自有天地不知何年此山为香城香城生忠简以匹夫扞城郭以编修官按宰执吾所知者其灵以此其最盛以此星沦岳踣南北壅隔近年始宗华盖福华者无不在则如忠简者尚有人也是为德佑元年吉州南华山朝仙观记
虎溪莲社堂记
方山在青原东东山西泷江出其左右村江其右方山之泉出山下山束为峡委蛇循峡左右赴二江是为虎溪元年冬十二月余避地虎溪主萧氏诸君幸哀我馆且谷我余惟世方乱蓬累而行瓜牛以居掲揭焉载其木主而无所可祭一日步行田间得精庐曰莲社欣然蹶然就而腊焉社友十余中堂高洁佛祖咸在道人觉就可晤语请记余谓道人莲社本远公庐山庐山前则亦虎溪也远送客未尝过虎溪谢灵运求入社不纳而往来渊明山水隐映醉醒两相得非以其徜徉方外世味薄耶渊明为参军六载县八十日余尘居寡谐非无意斯世名穆陵进士十又五年独尝教授中都百六十日罢又三年起从庐山公江东七閲月从江东得掌故入修门四十五日以忧归归又七年而当德佑初元五月召入馆辞未行十月除博士道已阻岁晚自永新江转入虎溪留虎溪三月矣十年之间仕巳如此去年庐山公以节死諡文忠惟余与同年萧献可皆公客相对感念离合出处流落惟师友之故而余尤以贫似渊明独诵其诗辞百世下彷佛求一语不可得以此愧恨天其以余畸於彼而合於此牵帅山水至此逋播耶何虎溪同莲社同道人相得又同志为此堂记甲子则余与渊明命也亦本无高处正自不得不尔八表同昬平路伊阻诵停云此语泪下露土何能无情此堂起咸淳二年静观居士萧公某创为之献可其弟是年为德佑二年二月戊午社
鹭洲书院江文忠公祠堂记
故大丞相赠太师益国江文忠公古心先生祠鹭洲侑欧公巳卯曹山长奇所作也於是諡文忠四三年矣廏廪荒凉矧暇俎豆至曹君始有意教事以及乎此祠成闻者垂涕先生生庆元戊午遭伪禁之世父师窃窃传习朱氏处白鹿游东湖所交多考亭门人出入端平诸老其为吾州年四十有三声名德业高迈前闻故能创鹭洲如白鹿深衣入林媚映前後无不心醉名理然所聘不过十数名士而缙绅德之吏民怜之悍卒化之去之四十年贤侯健吏其何不有同时父老化为异物而识与不识曰古心古心如昨曰江检详者亦如昨岂惟吾州士论胜而民俗厚亦先生之流风繋人心能使其没世不忘如此也盖尝痛名贤之在天地间如风雨其变化及物关繋晦明也极其所至曾何足以当俄顷之运而鼔之动之沛然如出乎六合之外者声也虽复身数朝家累世寿考且百年之久而又能不殄厥愠不陨厥问以有成也要亦如风雨过之尔而谗者败之忌者离之不肖者塞之当先生之盛年则有不见释於乡人者矣藉第令其人亡恙亦谁复比数而先生之所存每抑而愈彰巳远而弥长者声也计其三四起家直出於谗者之疏忌者之远不肖者之隙复何能遂其志行其道展其四体而闻其名者愿其有所成谅其犹有余藴虽善不足以相及而犹欣然乐之者声也凡大人之行其声宜如此也先生闲居其志念在国家其精神在庐陵往从班时尝问叶西涧庐陵曾得士否因为言布衣数士环堵水竹间意西涧退而叹曰吾至庐陵梦耳咸淳初发德音欲求诸儒之後时宰以先生自建来主朱氏先生奏曰臣在建安收奨朱氏备至今世所少惟节义有以死易节而子孙仅得一泽後遂不振絶望者以臣所知近年庐陵胡梦昱可念也繇是廷评後得擢用又议諡廷评忠公不果其用意类尔即增贡额减岁籴荐进除目或用?不用常事无足论廼其经世则有大愿矣再相再不合尝叹平生志气之乐惟鹭洲一事过江百年仁山字水人自为士然学校科举终有愧於道孰能学校科举外而求志又孰能因学校科举而成之自鹭洲兴而後斯人宿於义理自鹭洲兴而後言义理者畅又不惟文字而已而後学者知矫其质习存其气象又不惟气象而已而後立身名节一以先生台谏为风采推论人才长育之自斯文一变而至欧公再变而至先生而先生又以身徇宇宙与之终始虽康之山番之水同光而共洁而其道隐然增鹭洲之重与欧公而并其好士似欧公论谏似欧公变文体似欧公而又得諡似欧公受乡人毁似欧公欧公老颍而先生祀吉老颍者有所避而祀吉者以其思呜呼岂偶然哉方其为鹭洲四方书院未有萌其後徧诸贤论建实始此顾独尝有遗恨欲修鹭洲仆前碑为续记虽未能知其何意然昔者吾见其考亭书院记矣曰如以名而已穷山空谷袂属肩随人以为此学之盛而由更事者旁观而窃叹乃不如昔者退学於伪禁之时信之之深而得之之实也则吾亦为世道隐之於心久矣然则续记虽不作可知也意者其在斯乎某事先生十有五年日所见之犹史独为庐陵言则言之先生玉立如山和气在眉睫间如柳声含弘如量登斯堂望二公者不知山川之气何时而复生而又安知其不共天风而下也
南康军昭忠禅寺记
往余从庐山公於绿野门径萧然望春流数百步外楼殿峩峩旧只园寺也时公罢政府国朝恩例厚臣子宠灵其先则即近寺赐功德院改寺额而公之先太师墓距今第三里而近故只园至是为昭忠昭忠云者景定元二间也余往还日涉独未尝过溪一至所谓昭忠者谓当崇丽大刹也後十有八年以负土之役再至同野徘徊且久步昭忠落日及门门废升堂堂坏风廊雨立僧饥佛黧旁无寸垣光际湖外盖戎马刼灰累年於此必尽废乃止会公之子镐说衰入燕有蜀僧文举从之杖锡北来望昭忠住焉余劳苦之曰自上都过河涉淮渡淛江历重湖可无愁絶胜处过此耶举笑曰吾惟慕文忠名贤以至此也且北方隆震旦以此他日镐以书来求记於余曰甚念昭忠盖名为功德之旧而不敢忘既舍田若干又助财粟若干重修某某愿有记余以所见荒凉惊异欢喜即为之记不待考尔时只园且安在徧大地佛身则只园在彼犹在此只园在此即双树亦在此然是园也昔者无一椽一瓦一草一木不知何人辛苦自营乃能积日几年重楼复殿撞钟建鼔长廊高座千灯分谱万法云会遂为都昌禅林彼此比於山南山北愈小见尊则浮屠之业极此矣孰知数代之远百年之後锺为异人起为名家贵为元宰夀为耆英死为姱节乃在东家之近培塿之旁方其退然与樵夫野叟乐阡陌守坟墓过长门而不入岂尝睥睨及此而昔之为此者乃若与国家中兴气数名节合而有待又何其盛也呜呼吾欲以前日为盛耶则盛者若此矣吾见马蹄兽迹梁空木坏龙象凄然虽昭文地宅林残磵絶升其堂者俛今仰古人亡迹熄而流涕继之矣夫其盛也若此则今之修者其於木石之间山川之外犹足久存耶是虽世外之人无与於得丧而悲伤感慨终已不能无情者以此况彼得不谓之愈衰耶夫其衰也虽欲复为只园不可得也以吾之盛者托於彼以子孙絶续为不足恃以君臣会遇得於丕显休命为不世又以大文之可传者为不朽万一其出於荒田野草犹可以有考於此也悲夫法法有坏昭忠之忠也不磨不磨则不系於只园之废兴必将与文忠为终始凡天地之间忠臣孝子人心天理其或者有考於此而有所不忍废也则斯文也其亦不可以巳夫
归来庵记
归来者古心先生石山庵也先生生於林塘老於同野死於芝山之下死而不死者在宇宙不死而死者人心是也嗟乎归来乎归来乎四方上下其何归乎昔者闻之大禹曰死归也归有几有战败而归者有去家愈远丧其所挟而归者有呻吟中路流离悔恨而不得归者有赴蹈不顾毁伤其面目者有优游卒岁全名於牖下者归有几呜呼人谓之不死奚益东坡谓延州来季子庶几不死然终春秋之世余皇姑蔑之不返甬东泰伯之不祀复能萧然人间若无意於去来者则吾亦不知其何心盖不死而死者人心是也悲哉是庵为先生之所手筑意其?魄犹不忘是间臯复之道於此乎於彼乎未可知乃作山中归来之歌作歌者谁先生之门人宋玉也歌曰臯归来兮山之阳高冠青云兮拥白露以为裳遇子卿於盛汉兮十九年而牧羊天荒荒兮日星无光地茫茫兮两乳雷琅箜篌哀兮湘瑟御过平实兮玉堂臯归来兮山之隂而为阁兮宫沉沉清风时至兮芳草满林山空无人兮猨啾啾而夜吟父前而弟後兮熙春载临忽相顾以流涕兮又痛哭而不可禁彼紫芝之垂絶兮遗我哀音庵成於某年月日记成於庚辰十二月
灵应庙记
凡方社数姓之祠甚明着尤异有功於当世羣望不偶然天高也而难攀人近也故易求其理一也旧见杭叟言贾平章故狎游尝深夜密期窃负出巷口遇隣老人止之曰公年少贵极未可量何玷累至此贾愧悟返之肆及明视其地里庙也因自喜及武昌围城中拜右相呵道巡城曲见小庙碍车止曰梦是矣城隅梦其自道若平康巷肆则余犹及见其既相後所饰新庙庙浅甚人之未达亦何所不至神不能与人所无而急人之病导人之善为人所归往尤近尤信不必有封爵氏号泊然出於盛心感动本无求与无功而物之为报自有不能忘者里将兴神必灵陈宝之鸣大横之兆竟亦不知其何神而存之後世异哉此图志之所不敢遗岳渎之所不能效也吾巷曲以西为灵应王庙直三巷口庙丈余甚古崇之者香炬尝接昼比年前亭後馆敞於鳞迹之所不容斥又盛圜相顾求记或曰凌王姓或曰岁梦某某应或曰庙褊矣余惟混浊隐约之中数步之近如夷门生市南僚郑弦商陶朱公友类耳目所忽不意而解纷救难如神明者人事常有之况名为神建为庙而求记是者非婣友则里人也复何辞何择之有
汲古堂记
汲古堂者宋公子诸生国学之堂名也尝有井故云德佑鼎迁堂废又七年学毁而铅山前释褐进士赵嗣德以其重修大义桥之寺之井之堂亦名之曰汲古汲古者又过江初邯郸贾逸祖所自号也先生则嗣德之祖之友南来依於赵於寺学焉赋焉死而葬焉章泉赵蕃表之曰宋诗人贾元放者是也至是祖而配焉又取诸章泉配焉登斯堂酌斯泉者低徊乔木之下如过周墟观鲁庙无不仰止其名而怜伤其意复求文於余以记之余为之长太息曰莫古於天天者不平之积也由今言之亦孰非古也第论前曰峩峩堂下安知其至此其至此无怪也南渡百年奸臣擅者五六久矣夫福威之不惟辟姑为君宗衮而言之毁金縢被霜露闲居闻问之党遍天下当其时非圣主意也凡咈天理负人事宁独此其平世所谓敌国者直弹击文致口语而已流恣於近年班朝绿野愚寡冲如黔首寃怒激极震电横彗诞取前史所谓宦官外戚藩镇权臣以为是反复迭起不可解之宇宙者一反手而胜无遗而古有不足为矣吾尝叹夫日所见之犹史或言与事悖事与情异颇疑文字以来欺世也皆若此其为苍苍冥冥者忿而欲塞务使能言之类亦如其不能言而古有不足信矣今子之读书是堂也其能得夫世外者而志之耶其亦不免於传闻所传闻也悲夫子亦知之乎古之所存者今不必有今之所有又古之所无也古犹汲也其陈乎吾前者或废或絶则?地下者有之耳故冢之书泗之鼎岘山之石参差零落出於千载陵谷之有待然而汲者希矣古犹汲也必竭而後新今吾雷同诸老之後常一经而百传复欲舍是而图之则必僭先贤而背师说虽童子亦且以为不可然而汲者新矣直心盛年高尚甫得一第即唾弃归而养志此其中有大过人者斯堂何许宛其麟止傥能得夫元放章泉之为友揽古所谓不平之恨肆而评之当有出於衆人之所不讲是为汲恨吾不能赞其志徒想见斯泉於重湖之上万山之外寓焉言之发其微而止抑惠山如海发於梦寐有寺僧者谬之曰在是则在是矣是得之华池者犹惠山也亦所谓汲也则吾与子得不已相见於此堂与直心惠字也友元放者其曾祖赠金紫彦孟也友章泉者祖龙图充夫也桥县北寺桥北桥寺一新桥最钜
生意堂记
士不愿为相愿为医自吾所见异时贤相或荐士不达相与叹息惟悴而止尽日坐政事堂署吏牍无一如志然不得退下至州县狱事或衒奇取胜或偏闇遂非屡争而气塞顷尝建议分画数道报闻既事坏思吾言欲行之巳无及世事大谬类此遂使人思里巷仓卒投一药治一病夺命顷刻之间独行其意无求於人受托专而成效速惟医道最善亦最乐而少不习此数年间坐见陈元吉医名起活人衆家世兴而吾等腐儒从昔无用愈至是决矣余亦欲为元吉而不可得也日妇病甚赖元吉有瘳元吉间出诸公生意堂说相示复有以触余心焉因从上记之医书言手足痿痹为不仁今之不仁者非手足痿痹之谓也而心死矣其人康强饮食富贵夀考而若存若亡若宇宙无与我事则其形虽具而心死矣幸而沉昬废锢之中有一二焉若颡之有泚而其归亦泚颡而止是其存者虽异於衆人而少焉忘之亦衆人而已矣吾前所以落落难合於世者以其无生意者心死故也天下未遽有不治之疾也若此者不治矣故夫子曰殷有三仁焉悲夫天下之无生意也久矣三百年间周茂叔之不除草张子厚之闻驴鸣槩以为观生意於此孰知神农之所尝千金之所授樵夫野人之所挟其於纾疾痛延时命有大於隂阳寒暑而儒者以方技略之昔者吾尝志斯业也以事亲济人已矣惟节饮食审药物以自救晩得元吉精意善治如此实资以安老而又甚恨於不如盛哉元吉之用心也盖彼失而此得之皇皇乎其三吐三握之盛也优优乎其一贵一贱之交也俨乎若属之神明其无私德忭乎若饮之有量辅欹器而早正之也方卧者惫於床狂者渇於井号呼靡及水火互至骨肉圜视欲絶越人者固非能使死者起也然及其倒垂仰饮俄而颠眩失壅泄道躁扰平不震不徐举目意会於凡情之表古方法之外盖病家以为更生而吾术以为常事每诵当今人物眇然蔡公委笃之语此人事之所不能齐造物之所不能及也非夫生意之尤大者乎而元吉足以领此且其事亲孝兄弟睦有本如是鷄鸣而出暮而归虽其劳不啻而思所以及人者无憾则其乐亦不可言也夫余亦欲如元吉之一日而不可得也独喜谈而乐道之且以信於乡人士大夫云尔
济庵记
自易简方行而四大方废下至三因百一诸藏方废至局方亦废亦犹中庸大学显而诸传义废至诗书易春秋俱废故易简方者近世名医之薮也四书者吾儒之易简方也安成谢清叔疗病能出入诸方而加以巧思尝试之奇验他日以济庵记为请余亦喜言之因谓谢曰子知济之为义乎医不止於如济也山穷路断江空日暮虽人情所甚急亦必有不尽急者固未离乎岸也瞰焉而不得济则巳尔少须待之终亦必济未祸也若夫中流失船浮沉托命而邂逅渔者乱渡援手则天意也其更生之日也隂阳之薄人也害於溺而人情之忍死也甚於浮皇皇而拯之犹惧不及而贪夫嗜利暮夜不忘或珍而後市?乱而後捄怀鍼厉石存变留行此曹氏所以抚床而呼韩医所以望商而败也故善舟者无不济而济有迟有速则必有不济者焉谓人命之不足以有待也悲夫盖尝疑孙思邈之捄髯病也彼龙也而求吾急靳而返诸其室焉曰此有秘方吾欲得之返而获获而见捄其亦甚矣龙之为病也不死人则有不堪者焉赖其利也利其方也其方之足以利人也则其持也乃所以为济也龙者有方不自捄而蕲於孙则孙之治是病也必有出於是方之外者矣彼亦自以为秘矣而孙实知之则龙之智不智於孙吾惟惧夫後之急者无龙之藏有龙之病而求龙之所不能求则济者寡矣於是清叔笑曰几见夫舟之济也倦於人又几见夫舟之济於人也德於色余谢曰君进於技矣他日得夫龙者而捄之是龙也能济於天下是亦子之济也清叔曰吾能吾济而已安知其济天下也使吾望是人也而济之是有泽余曰然博施济衆岂能博且衆哉无心而已无心博矣济其一济者衆矣子乃能济衆我不能病诸善夫
本泉堂记
观於水曰观海极矣其善论六合之内者曰未之海也非江河杂流百川灌输不至此而其为杂流灌输者亦末也故三王之祭也先河而後海谓之知本虽然近之矣其犹未得为本也尝观於瀑焉歕而忽者不知其几千百尺若有冯怒愤絶其涸可立而待而自天地以来震荡倾动巳若此矣是必有为之本者也循流而上声势渐远俛而视之汩汩行未数里如有而无仰而得之涓?其泠然投谷如相尔汝向之霆惊魄悸者非尔也耶而亦不可得而进矣因悟天地之初人物之理其緜绵若存者类此达之为灔澦扞之为龙门闸之为汴为漓奔流万怪不可注视凡?涓者其祖人能不菲薄暴弃则身之宇宙亦岂小哉吾言本者如此或曰是本也又孰为之本也则吾前所谓緜緜者是已隂阳之浩然也无穷而山水之行世也如往人见其往也而不知其浩然者常在是也夫是泉之本也江也海也本於泉是泉也本於气或曰泉之下也为江海其不为雨乎其必江海而後能雨雨复为泉乎则夫泉之本也在是矣曰近之矣其犹未得为本也夫气之感也未有不本於人心天地之间者心也悲而鼻为之酸痛而目为之泫雨者天地间之恻然者也一勺之水或藏蛟龙非藏蛟龙也恻然者为之也故能往能来而时出於天其变为旱而常也为潮昔者孟子谓雨无本雨无本本於泉泉之为雨本於心吾庐陵遡贑江而上富川出值夏为忠简公乡又夷道三十里得富川为文山文山之友邹氏次清乡人称邹长者其曾祖长者厚益公既为平园尝以其余返邹氏不受则植庄邹公桥示报道桥与庄一不朽士两贤之同时往来诚斋父子番洪景卢学士近年曾无疑隐者代为铭诗显其世次清又甃夷道者振孙其孙好义如次清为堂曰本泉求余记余字振孙曰庆元前陈者皆其本矣尚无忘庆元少年清修意趣非凡充而川流感而天雨将渊然由此堂起是能味吾言者吾言亦复未尽舌根有泉
休岩耐隐记
罗君伯雨起童科贡乡漕当景定盛年诸老先生喜其才欲寘馆阁不果退居竹村号竹村世乱更名所居扁曰休岩曰耐隐或曰休者其谁欤隐者其谁欤而何此君之不一也余曰然是或一说也且不耐非休也亦休故耐耳农圃代耕再易所获当不与旦旦分尺寸者等虽天地冬春之故生物炽然日新日化而不知其休久矣虽一日之间东西代起行三十七万八千里而所休亦称是矣人身天地之元气於其间一日一时积而不可胜用虽建功立事之日月人人有蹉跎之叹而优游与蹉跎异正自不得不优游者由潜至跃一飞一踣盖重耳十九年子胥六年句践二十年其间云雷之屯风雨之变可悲可喜可生可死回视俯仰之间而成败得失居然相远安期生与居巢老人同时干项羽老人中道愤发背死而安期以不合去而长存是又在九州之外功名之表可以掀髯而笑矣彼夸父渇张毅热?而死何足道就其高者计之人生百年有早休者中休者晚休者晩休少耐中休又耐早休又甚耐人亦何能自知其为中为早如陶渊明杜子美陶弘景贺知章槩中年知止而自其初终计之则亦晚耳呜呼龚生遂夭天年之数人者皆老於世故恬於世味早休後死所得不既多乎其不又耐乎或又问曰如子之言是自古至今无一人早休者皆暮矣奈何余曰不然太公年八十居东海之滨是早休八十年者或人笑曰七十九而钓不可不谓休矣八十矣舍钓而从之亦不足休乎鹰扬展转迨夜行秉火以趋齐则九十余矣而不休亦未可以休乎其休犹後此乎我以其老而不休而子且以为早休余曰不然子能八十不求用乎自其少年以至八十而不求用得不谓早休乎此其所以耐也子徒知其夜而赴国之行暮而不知其畴昔磻溪之日长也休乎彼不休乎此非不休也耐也耐耶非耶或者喻曰子之况彼也远矣然则以为竹村寿可乎曰可
庐陵县学立心堂记
余年十三以童子试县学堂上後十年而进士第一者亦於此噫其如梦耶当其时堂跂跂集不可一布武讲於斯食於斯後偪县丞簿廨隣嚣爨其左喑分寸不得入每霖溢沟浸无可泄亦百年於此盛时美宰圜顾无策仅疏为楼窗数尺飞雨沾扅比年邑改是赘旒者尚不废坠而教谕鼎来廪空而客去况有能议改拓迨萧涣可至独慊然陋已起而图之则向之丞簿廨莽焉已久屡请僦囘复岁余而後下沟埓余五丈厥既荒度而老兵居之僦之不可栖之左已而废寺炽然有禅居僧贋契齿而胁新安学田将夺涣可指学碑辨危而後定而工役亦少间矣兴造未易为也难又若此吏且接踵而向之役既而不休斯堂比进士第一高深倍广称盖凿而筑之三尺翼以雨窗然後席函丈余然後池雨四集然後取楼窗西之为藏书易米廪为小学观者环回不独棂星之新其外也涣可曰吾为乡校不可以累後人一以己力任其费惟是棂星小学等成终而会涣可复以其奉廪不足诸生感曰此悃悃复为谁事请各效供奉余足焉由是不毫髪挂簿责有赞有叹无敢间起丙申冬终求堂名予命之立心是日也揖诸生而进之曰学何为也政尔不为抑复谁能强此自有天地而斯人立焉斯人天地心也其心天地者学也伏羲尧舜氏作而後人得其所以为人者伏羲尧舜氏不作而立焉者私淑於曲阜之匹夫自曲阜千年而天下为学校之天下以至今日邑无小曲阜是也学无小伏羲尧舜氏是也洪水汩陈三光五岳之不得其宁禹以胼胝为平成功当是时也天地托之禹师尚父之所经营父师微啓之所归往而独首阳之子戚然其间为纲为常当是时也天地托之夷齐春秋者山林诛讨为尤难於一圣二贤而接乎伏羲尧舜氏以垂万世然微言絶而邪说塞孟轲氏以闻知辟之廓如也当是时也天地托之孔孟俎豆之弦歌之虽存乎寥廓而天下以学不学为治乱人亦未尝不以不学为其耻向非隐然者检而律之则游梁而困者皆为仪秦读城旦书者皆为鞅斯封君侯王皆为五霸而功利与刑名交骛於世民之黔赭其不鬼魅几希党锢清流虽无益於存亡之数然此风不竞将宦寺小人皆迭执其柄斯人者虽不幸乃其心则布之天下国家矣故尝谓韩欧当平世崇辨拒邪又在关洛之先杨墨之外为学校功宗皆所谓天地立心者也夫庸人者不足以为天地心矣异氏者不足以为天地心矣千载一时科举废而学校兴学校兴而人材出故学校又为天地心之心也予也若昔堂下之童子也丰碑在刋忠节如前盖荏苒衰迟而有道德初心之愧故於斯堂也始之喟然终之喟然涣可名涣时同官赵时第前职周适道朱介实相成之

[book_title]卷四
[集部,别集类,南宋建炎至德佑,须溪集]
钦定四库全书
须溪集卷四　　　　　　宋　刘辰翁　撰记
吉州龙泉县新学记
天下未尝一日废学自孝弟日用君臣上下历象祭祀官寺曲直使客应对军师名义市井然信器服度数事事物物皆道事事物物皆学道何尝一日不行於天下夫妇之愚由之而不知学者习焉察焉是故以校庠序学不以无校庠序而不学而校庠序亦不絶於世者则长育人才之事自不得不由此其选耳混一以来文献次第举或者遂谓儒生出吏胥异教下俎豆不复设设亦戏会二三廉吏典型相望闵焉於礼乐之缺失布德音厉名教於是收绮席於园蔬扶坏壁於马廏然周爰所不及者其县县远也龙泉又远也廼五星聚南斗之明年乙酉三月龙泉改夫子庙庙新学遂滨之诵曰我有夫子鲁人祀之我有弦歌嘉宾啓之谁能纪成千载竢之则相率具吉水朱簿请孙氏没官宅为夫子庙状伻来愿记其始簿名宪东平人也以檄至龙泉谒殿圜视门扉斋庐无一有负城濠廹江岸水岁至岁陷慨然曰吾鲁人也吾不可以不力於夫子吾尝制诸暨事夫子如鲁属邑簿亦有意素定是日相攸得孙氏故居金山之麓夷旷高敞极四面中佥曰邑何不毁存是如有待朱簿以是驰白郡如邑请邑令佐学官多士兴起如涌奉城外迁城中庚寅舍菜予披图志状为诸生叹曰学官废学有矣有以遂事兴者乎何所为而为之不可当吾世而废吾邑学吾邑也吾兴之可也异邑之大夫何所为而为之二三子亦知之乎此夫子所不能得於晩周者也今人惟见衮衣赤舄万世通祀以为贤於尧舜之世不知从其祀者非畏匡之士则陈蔡之役也盖圣人之业勤矣今吾兵革之後得与周余幸民闲居无事咏歌先王之道又邂逅往来贤人君子拾遗补阙不惟有绵蕝之观而又有爽鸠之乐大哉居乎此一邑之士所不能得於其盛时也帘垂白日世短年长岂无老洫伤坏而抱不用之恨者乎毋亦惟是圣人复起斯文未丧身为顔闵抑何为於此道未尝不见用也以吾道为不用则佛氏独得而用之乎彼无君臣上下者也以吾道为无用则老氏独得而用之乎彼重以身为天下者也今夫敬忠以临其民孰非夫子之教是吾道?然独立於天地之间万法之表道用於时岂必其我四时行矣百物生矣复欲为於四时百物之外天厌之矣人亦有言用舍行藏在舍能藏惟有道者能之故曰惟我与尔有是伤夫吾党之无人也是乡俗厚气淳前修未远忠信多而甚好学为士此时惟当灌园以急公上谨身以训闾巷他年过是邑者闻有处士之庐能却城围於三十里幽居谷口者又隐然名重於京师素位而行其必自平时不由径始不然道未尝废也人废之人未尝废之士废之学固未尝不盛也呜呼吾於父兄师友至卷卷也
吉州重修大中祥符禅寺记
佛灭度後二千二百六十年为大旷劫来未曾有旷劫上自羲农尧舜圣贤文献神明帝胄王侯列国僊真海岳三宫九庙玉堂金门台省馆学上林邸第州县亭驿庠垫礼殿园池故家田庐丘壠断烟废址荒墟残照以至无有区宇情识沉沦迹絶虽如天竺灵隐浄慈径山诸大宝刹漂摇惨怆昼无游者祥符此时在吾城中号第一襌又自往年圮坏欲尽斋厨网空堂序嚣尘颓廊萧然不待兵兴无复起理有大比丘宝龙居会自岳来归推重教席入门而叹乡闾古寺凋敝至此会当干戈南北纵横岁俭人饥豪右衰落施者犹丐工价腾涌官无阖庐败不遑救又於其间楼船驾海斩伐百祀六合为炉铁牡欲飞祥符此时乃能新成晃如湖山起自衡檐以栖过笠中建云林开合万衆道人高坐风旛堂堂梵僧来礼初见仪矩钟楼藏殿坏无不举金晶碧暎塔崇故本侵者归疆壁涌诸天灯彻内外用意久远积铢絫息传之千灯丙子庚辰工费万亿不知昔者祥符盛时亦如是否於是观者赞叹疑怪会虽宏愿以何化力时绌举赢舍旧图新於灭劫末郁为庄严是大希有求记於余余曰盛衰反复之变天也盖故老尝言过江前城内外惟开元并圆通塔院藏院为一而祥符直慈恩之罗汉一院耳计其初基墙垣缭绕鼓钟铿鍧高下相应萦城带圃鳞袭雾合何其壮也衣冠侨寓以来蜗争蚁附侵为世业横列万间佛且余几甚者寺田千石擅入一姓苍头庐儿犴吠高闳零丁食鉢仰哺而蹴与薄贷而厚责当其时虽把茅盖佛不可得於是亦几年矣佛者下於凡民之间以不争为业而儒代斥之为名高官淫用之如赘附孰知好还之故其事烈其言长吾以世外观人间意天之厌是人也而既久矣朋党也而清流清谈也而横议忿消世短事快国亡吾以一寺之区区言之而读吾记者可以三太息而垂涕矣天何分於彼此佛何与於荣衰虽世界起灭因缘受报皆由一念相续幻空空尽彼其不坏者不在此而狂华倒见从断执常则亦达者之所隐笑耳世之变也有过其旧者有不如旧者旧有因有改若大中祥符之寺则莫之改也而物有改之者矣苏明允记其乡圆觉院慨然有感於楚汉之际曰季布之忠於楚也虽不如陈韩之先觉而比丁公之贰则为愈夫其记圆觉也而及此为不切吾取以记大中祥符大中祥符则然
吉州能仁寺重修记
往时春游出半苏堤过凤山能仁止观道塲在二园间古木萧然前尘自消余时过诗人堂下曳倦入寺寻山谷留题徘徊受禅师井塔久之闻塔下泉声泠然乃能去後数年过之则荒苔路断种为墓林山门昼扃钟鼓弗考僧散莫居又二十余年而德佑初元融堂冲师拾於衆人之所不取蓬累处焉余乃避乱祷张祠识之颓檐之下衣弊履穿宾主不备然空空有意兴复首以记请余甚嘉而狂之为举荆公龙兴寺记语为笑出寺门见断经憧草间摩娑彷佛认唐咸通字叹兴废之去来托浮沉於俯仰茫然知复来者之何如而惓焉图余以不朽也然自是有城西来者言能仁再造栋宇日盛衣冠时至讃叹佳胜篇咏不絶惟余想见旧处凄其如初会去年采菊至林下师坐堂上汲止观泉煮罗汉手植雨供余回廊蜿蜒重檐静深龙象从容楼阁飞动凴栏草竹犹有佳色念往时徵记以为戏论今而余诺之有宿责盖为之周遭徙倚举目苍然彼汪堤与会园复安知其至此因问师以何佛力建此胜事师曰吾空鉢入山视诸山藏薄寺又日蹙昔在景佑本公则有若应真堂堂化供吾何佛力之有惟是先畴之不腆以诲渖汁一二居士剖田劝相地灵悔祸侵疆来归人持华严选入吾社陵迁谷满粥熟鱼清祠山其颓复创金碧吾能勤能俭而不能者时时自当尔如雪地麦如山顶泉善哉乎冲往时士大夫为县或始至一郡必曰不可为即小腆如出已力厚秩以邀之峻迁以答之犹有赴北门而怨南山者而释氏之徒以攻苦出愿力拨乱起废寺俛然若有廹而为之虽岁增千柱日食万指亦以为吾道盖是无能名无实功无尽分也则凡能言者媿是矣驿传倾田赋陷货来积府藏虚徒飞书倚牍携上听市衆援死之日墓有谀史有諡盖知者以为民贼而论者以为人才吾非厚自毁而尊异彼也言之何及将以泄吾心之所甚愤而激来世以所可羞庶几虚伪省而真实见如冲才使冠巾与人间事吾岂忧残敝与凋乏哉一废一兴必有痛坏千古者而後识吾言之悲也尽大地皆佛心则皆能仁也而儒者以仁为公为觉为爱为当理而无私心之谓讲焉而未已而皆其似也若未有文字之先既有天地之後岂可以一言尽哉既有天地无一物而非仁未有文字无一事而非仁不知全体则质之手足证之一果一核自以为似而其实愈远惟佛以不能为能而吾以无不能为能以无不能为能则虽尧舜有所不能矣前所陈者皆能也而未至於无能也无能者不在是无能者无不能也师於是劳勩七年矣山前後应复者无不复应有者无不有又种松竹坪甃古路蟠青翳密位置亭次暎带八泉将复为禅林胜处而退然不自以为能事方卷卷焉理诗人堂表山谷祠余问师修复至此备矣止观塔安在师从坐起立目光炯然
南冈禅寺记
山起於空虚微尘不息一下一高其奋为东山也势至已不可遏然犹坡陁宛延平田广泽之间憩焉为南冈冈隆隆为寺寺於治平间为禅山田百余视吉文诸禅尤下余游玉笥西归宿焉寺创如新完且弗饰门径荒唐松竹手植戢戢老能披蓁藿说法残僧数鉢视如丛林方规隐然余周回太息国无乔木久矣高陵下谷望而苍然者必寺而兹寺亦翦无几旧惟一藏龙光出焉想见盛时参差曲折晖暎宏称然循其初则皆幻也繇山有木繇寺有钟钟鸣法食牕列葱翠比於万石之家千室之邑种种赡足祖孙不替孰知一麻一麦建立次第哉世教灭亡而山间林下以西笑兴虑亡不增益盛丽独此莽苍初见成立而能力亦少极矣乡非此僧用意於衆人之所不视岂复有寺哉而能方戚然惟一大藏未了不为能事余笑曰人苦不自足方其为荒丘败屋也欲求佛不漏不可得今横膝敷坐长廊转目见在岂不十七八何不安意慰志如是如是可矣尚皇皇南冈曰吾法以不住相布施故尔余曰不然譬如驰求径行万里无有住处以为不住已改住法以住为利况住亦碍不住亦碍碍在不住吾不住者不离於住吾住常住住即不住如江行船身在船中随住即住而此船者实未尝住於是长老从坐起曰信如君言即今南冈为有佛处为无佛处彼露柱者实代余对余指曰住住师能吾城中龙氏号明知大师说佛法甚辨余故喜言之云尔寺修於五星聚前记成於五星聚後三月又六月为中元乙酉并书
紫极宫写韵轩记
余旧过洪游紫极宫徘徊写韵轩上虽江山明丽而栋宇凋残加以俗书满壁类鲜不媿文吴二才子者後十六年当闰辛已之正月余自庐山还滞留过之则殿角如飞高出廊右前栏俯月澄景内彻中分为三官之祀谓吴氏故司江湖水官附焉亦安知水官之久不复为天官耶皆未可知也於是祀三官犹二仙按仙籍吴彩鸾者以女子游许仙之会行歌之次文箫过之感其词亦知有已迹其缥缈与俱陟焉坐顷几何而文书狎至问而知其主舟楫覆溺也又顷帝怒谪向人间则言语漏泄是罪缘是下至紫极栖焉文本书生不自业赖鸾书唐韵每得数千钱且书且罄後各仙去是轩其写韵处也韵者人间书也鸾也舍其仙都而降从於人士其尘劳浊辱可胜道哉今人知吴仙之游之为谪而未有知文箫之生亦谪也其幽明遇合天也不然彼男子女也何自知之仙者知之可也匹夫踽踽何自从之邂逅从之可也皇皇上帝何自成之今人有爱女且不肯以与凡子矧是玷言而淫从其欲堕而复召且其谪不至是非仙风道骨冥数玄契娈彼玉女宜不可以一朝堪睠焉卑栖静言出涕而谓人间之游乐乎则其惑亦不至是此常道非常道以非常求道故自不见其常耳其为仙者常也其谪亦常也庸讵知吾之非常又焉知仙之在人间世不至今混混如常人哉吾且指是轩言之韵之有字也谁为之乎天为之乎则吾未知天之於字也识之乎不识之乎以其初制字者人也则吾又未知声之为道其先有声而後有字乎抑因字以为声乎其又谁告之皆知声音文字之皆天则我亦天也其为我者天也则我为之亦天也必仙也而异於人道则仙者非人为之乎而又谁为之乎自韩退之作弥明狡狯语而谓天上为别有书自侯道华为天上无愚懵仙人而仙者遂又当徧读人间所谓书而由达者视之皆非也吾与造物者为人则书之出乎吾後者犹日閲人而成市当亦何所不识凡吴氏唐韵皆反复作叶子书朱墨分部精楷宛丽开玩如新近年犹数本尚存世人不能效也彼女子岂常习为此字哉古所谓不死者复为人也二仙故在携手来游
【按彩鸾本晋将军吴猛女父女俱登仙籍距唐踏歌遇文箫时乃四百余年其为并谪无疑在仙籍吴文应其故偶
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>