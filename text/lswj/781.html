<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,横浦集全文在线阅读,横浦集全文在线下载,大玄古籍书库">
<meta name="description" content="宋代诗文别集。20卷。张九成撰。本集为作者门人郎晔编。凡赋、诗4卷,余为论,策、进讲讲义、序、记、书简、杂著、题跋、赞、铭、祭文、墓志铭等各体著作。其书卷末原附《心传》、《日新》2录,因已有单本另行于世,故《四库全书》辑入此书时并从删削。张九成是宋代经学家,其说经之作,在此集中竟多达10卷。《四库全书总目》称:“陆游《老学庵学记》谓九成对策有‘桂子飘香’语,李易安作‘露花倒影柳三变,桂子飘香张九成’之句以嘲之。今读其策,其铺陈繁缛处乃正为耽恋湖山、忘亲忍辱者痛加提唤,其用意最为深切,又岂可以是相讥!”此书">
<title>横浦集_张九成_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">横浦集</span> <br/>
          作者： <span class="inputVal" id="bkauthor">张九成</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]86307</span> <br/>
          说明： <span class="inputVal" id="bkdec">宋代诗文别集。20卷。张九成撰。本集为作者门人郎晔编。凡赋、诗4卷,余为论,策、进讲讲义、序、记、书简、杂著、题跋、赞、铭、祭文、墓志铭等各体著作。其书卷末原附《心传》、《日新》2录,因已有单本另行于世,故《四库全书》辑入此书时并从删削。张九成是宋代经学家,其说经之作,在此集中竟多达10卷。《四库全书总目》称:“陆游《老学庵学记》谓九成对策有‘桂子飘香’语,李易安作‘露花倒影柳三变,桂子飘香张九成’之句以嘲之。今读其策,其铺陈繁缛处乃正为耽恋湖山、忘亲忍辱者痛加提唤,其用意最为深切,又岂可以是相讥!”此书除《四库全书》据以录入的明万历刊本,尚有北京图书馆所藏宋代施德操刊本。</span> <br/>
          封面： <span class="inputVal" id="bkimg">Z_18970.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]横浦集
[book_author]张九成
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]86307
[book_dec]宋代诗文别集。20卷。张九成撰。本集为作者门人郎晔编。凡赋、诗4卷,余为论,策、进讲讲义、序、记、书简、杂著、题跋、赞、铭、祭文、墓志铭等各体著作。其书卷末原附《心传》、《日新》2录,因已有单本另行于世,故《四库全书》辑入此书时并从删削。张九成是宋代经学家,其说经之作,在此集中竟多达10卷。《四库全书总目》称:“陆游《老学庵学记》谓九成对策有‘桂子飘香’语,李易安作‘露花倒影柳三变,桂子飘香张九成’之句以嘲之。今读其策,其铺陈繁缛处乃正为耽恋湖山、忘亲忍辱者痛加提唤,其用意最为深切,又岂可以是相讥!”此书除《四库全书》据以录入的明万历刊本,尚有北京图书馆所藏宋代施德操刊本。
[book_img]Z_18970.jpg


[book_title]提要
钦定四库全书　　　　　集部四
横浦集　　　　　　　　别集类三【宋】
提要
【臣】等谨案横浦集二十卷宋张九成撰九成字子韶自号无垢居士其先开封人徙居钱塘绍兴二年进士第一授镇东军签判历宗正少卿兼侍讲权刑部侍郎为秦桧所恶论其谤讪朝政谪居南安军十四年桧死起知温州丐祠卒赠太师封崇国公谥文忠事蹟具宋史本传九成研精经学於诸经皆有训释少受业於杨时以未发之中为主史称其早与学佛者游故议论多偏然根只精邃实卓然不愧为大儒今所作经解惟孟子传仅存已别着於录是集乃其门人郎晔所编凡赋诗四卷杂文十六卷中如书传统论春秋讲义孟子拾遗亦多其说经之作其廷试对策极陈恢复大计规切高宗安於和议之非又直指时弊言皆痛切而於阉宦干政尤谆谆致戒杨时谓非有刚大之气不为得丧回屈者不能洵可称忠言谠论陆游老学庵笔记谓九成对策有桂子飘香语李易安作露花倒影柳三变桂子飘香张九成之句以嘲之今读其策其铺陈繁缛处乃正为耽恋湖山忘亲忍辱者痛加提唤其用意最为深切又岂可以是相讥至洪迈容斋随笔载洪皓没後道出南安九成往祭其文但称年月官爵而无辞情旨倍觉哀怆以为前人未有此格不知此特一时避祸不收措词非文字工拙所关迈所言未免好奇之过也九成别有心传日新二録原本亦附编集後今以其已有单本别行故并从删削不更复出焉乾隆四十三年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
横浦集卷一
宋　张九成　撰
古赋
述志赋
伊余生之好修兮纷溷浊而独清朝饮蓝桥之云液兮夕飡月殿之落英制芙蓉以为裳兮纫兰芷以为佩蹑天风余上征兮将以朝于玉帝朝发轫于泰华兮夕余叩乎天阍览瑶台珠阁之突兀兮骖苍虬彩凤以骏奔吾与羣仙遨游兮曰蓬瀛乎此焉处既徘徊而四顾日与月为吾侣丰隆列缺其先驱兮搀抢招揺为吾扫除廓氛埃而下视兮块五岳其尊罍揽四溟而一泻兮宴王母乎崑仑之隈忽凭几而坐寤兮知万事其如梦聊与此世而婆娑兮长笛呼风而三弄悯屈平之怀沙兮笑子云之投阁已揽袂而歘起兮怅星移而月落
谪居赋
嗟余之生兮西湖之滨烟云为家兮风月为隣一行作吏兮丧厥真筮仕会稽兮继命奉常着作东观兮出持刑章未及佩印兮谗口伤世路险巇兮人情浇薄拂衣归来兮求志独乐温诏三下兮辞不获卿宗正兮侍玉座谈尧舜兮上甚果小宗伯兮义则可知难而退兮奉余亲庭闱之乐兮如三春奇祸作兮湘江奔天忽崩兮骨欲折心糜溃兮目流血日月驰兮成永诀祸又作兮事更危天心仁兮哀怜之免余死兮窜江西维兹地兮古横浦岭之北兮江之浒团瘴烟兮飞雾雨七年于兹兮无与晤语俗目并观兮吾何以处惟吾早闻道兮传孔孟用圣心兮履圣行曰君子谨独兮无愧怍圣人乐天兮无适莫夏葛冬裘兮何用美饥食渇饮兮无求备神明昌兮穷不讳道义重兮物偕逝优哉游哉聊以卒岁古诗
客观余孝经传感而有作
古人文莹理後人工作文文工理愈暗纸札何纷纷君看六艺学天葩吐奇芬诗书分体制礼乐造乾坤千岐更万辙要以一理存如何臻至理当从践履论跋涉经险阻冲冒恤寒温孝弟作选锋道德严中军仰观精俯察万象入见闻不劳施斧凿笔下生烟云高以君尧舜下以觉斯民君如不我鄙时来对炉熏
见柿树有感
兹山余初来掩冉柿叶青相去未三月柿花亦已零及兹寻去路累累满空庭人生岂无情眷眷不忍行严霜八九月百草不复荣唯君粲丹实独挂秋空明寄语看园翁勿使堕秋风愿比樱桃春置之大明宫
鲁直上东坡古风坡和之因次其韵
幽兰如君子闲雅翰墨塲春风晓畦暖斜日半牕光竟夕澹相对菲菲吐暗香掩关清杖屦帘卷度修廊钗玉jing分紫官梅花更黄岂惟堪纫佩试伴菊英尝退处深林好休移庭户旁自同凡草茂无事莫相伤
又
浮筠云海上时作钟磬声政似月中挂不比首阳苓蓬莱日月长顷刻已千龄羣仙集其下谈笑得长生回首看尘世秋瓜易落蔕青鸾何时来欲作飞升计衆真问平安此诗烦送似
癸亥初到岭下寄汪圣锡
人物苦难得闭眼不敢看孤芳擢荒秽秀色出榛菅怀我同心友正在天一端文字妙入圣操履到所难美玉经三煅贞松过凝寒怜我窜庾岭色惨顔不欢书来每慰荐苦语余辛酸不上泰山顶安知天地寛相思暮烟起片月过前滩
正月二十日出城
春风驱我出骑马到江头出门日已暮独游无献醻江山多景物春色满汀洲隔岸花绕屋斜阳明戍楼人家渐成聚炊烟天际浮日落雾亦起羣山定在不江柳故撩人萦?不肯休风流乃如此一笑忘百忧随行亦有酒无地可迟留聊写我心耳长歌思悠悠
二十六日复出城
杜门不肯出既出不忍归借问胡为尔江山栖落晖濯濯漱寒玉青青入烟霏柳色明沙岸花枝作四围玉塔天外小渔舟云际微兴远俗情断心闲人事稀我本江湖人误落市朝机计拙物多忤身臞道则肥所以此胜槩一见不我违吟余尚多思白鸟背人飞
十二日出城见隔江茅舍可爱
茅屋临江上四面惟柴荆緑隂绕篱落牕几一以明门前滩水急日与白鸥盟不知何隐士居此复何营朝来四山碧晚际沙鸟鸣碁声度竹静江深琴调清终擕一尊酒造门相对倾心期羲皇上安用知姓名
客至
客有叩门者冠剑何巍巍登堂各就坐醻荅好言词中席客轩眉扬袂论是非纷纷乱我耳扰扰败人思主人默无语仰看孤鸿飞须臾进盘馔劝客酒一巵谓言西山好爽气入吾扉客思亦沈寂炉熏自霏霏
食苦笋
吾乡苦笋佳出处惟石屋玉肌腻新酥黄衣缘深緑林深恐人知头角互出缩烟雨养春姿此物未成熟三月腊酒香开罇慰幽独烹庖入盘俎点酱真味足未须五鼎牛聊称一囊粟朅来庾岭下岁月去何速经冬又七春未分穷途哭今朝好事者惠我生一束头髠甲斓斑味恶韵麄俗儿童不惯尝哕噫惊媪仆老妻念乡味放箸泪盈目丈夫志有在何事校口腹呼奴更倾酒一笑风生谷
示两儿
余性便静素於世寡所谐惟余黄卷里聊与古人偕古人不可期古心尚可窥当其会意时悠然忘渇饥可怜朝市人大与古相违所得渺何有所亡无町畦嗟乎寓此生惟善为可为舍善亦何乐至死有余悲悟此聊自警亦以警吾儿
有客
春雨止复作闭门无与居童奴告予言有客叩吾庐束带出见之颀然一丈夫手擕一尊酒辞气何晏如谓言久闻名曾未瞻簪裾天寒宜饮酒一盃聊以娱盘飱亦草草蔬果间溪鱼顔色温胜玉言谈贯如珠岂期有道者而来警我愚酒酣意两适心闲乐有余四海元有人君勿轻荒区
读梅圣俞诗
吾生前辈後不及识诸公每读诸公集想见其音容圣俞仁庙时欧公最相知春风一盃酒夜坐数章诗雍容长者风忠厚君子辞格律从正始句法自鑪锤衮衮鸣山泉欵欵语亲闱试一涉其流超然忘百忧後辈亦有作岂曰不冥搜雕琢伤正气磔裂无全牛堙郁暗大理矜夸堕轻浮所以圣俞诗把玩不能休死者如可作吾其与之游
菖蒲
石盆养寒翠六月如三冬勿云数寸碧意若千丈松劲节凌孤竹虬根蟠老龙傲霜滋正气泣露泫春容座有江湖趣眼无尘土踪终朝澹相对浇我磊磈胷
三月晦到大庾
我登超然台积雨久不止台下柳成行柳下满塘水环塘率乔木照影弄清泚恍如在故乡西湖古寺里气象极幽深景物尽苍翠十年劳梦想一夕居眼底独坐不能去颓然起深思钟鸣主人归烛光何?炜笑语复移时夜久余当起归路夫何如江声寒玉碎
勾漕送建茶
我谪庾岭下年年饷焦坑味虽轻且嫩越宿苦还生分甘尝此品敢望建溪烹勾公道义重不与炎凉并持节漕七闽风采照百城寃苦尽昭雪草木亦欣荣得新未肯尝包封寄柴荆罪罟敢当此自碾供百灵捧盃啜其余云腴彻顶清爽气生几席清飈起檐楹顿觉凡骨蜕疑在白玉京整冠朝金阙鸣佩谒东皇须臾还旧观坐见百虑平
五月十七日冒暑报谒
炎热不可触报谒当及时登车汗如洗黾勉将何之城隅行诘屈路转沿江湄仰看山列黛俯瞰水沦漪心寛天地大思远云雾披犹如尘土中忽见元紫芝暑气渺何许清凉今在兹客子且休辔与汝同此嬉人生贵自适奔走亦奚为
九月七夜喜新凉
晚来天宇隂便有如许凉衣襟不作苦灯火耿寒光青编如故人入眼兴未央忆昔炎熇日蒸郁如扬汤百事懒不支何暇考短长念此深自喜拂牕浄琴张老来纵眵昏闭目自焚香心清神亦正圣贤俨在旁此意勿轻语此景吾弗忘
十一月忽见雪片居此七年未尝见也
寒色遽如许神清瘦不禁瓦沟声磔索珠琲乱衣襟斯须忽复变玉片堕前林风劲势回旋飘零蔽遥岑落此炎瘴地七年到于今不见六花飞况闻寒玉音今年盈尺瑞天以慰吾心呼儿具盃盘开樽须满斟更制白雪辞入我緑绮琴
庚午正月七夜自咏
余性寡所谐平生惟自得谈名颈深缩论利面作赤文不贵雕虫诗尤恶鈎擿麄豪真所畏机巧非予匹所以常闭门千载求知识黄卷有可人为之忘寝食亦复爱山水策杖无与适看云独忘归听泉常永日内乐万事休中虚衆妙入欲以语斯人此事吾无力道丧亦久矣无言三叹息
偶题
道立神自昌心闲气常正平生饱此味不与时俗竞得失了不关荣辱任无定君看富贵人表里互驰骋雍容若恬澹笑语多陷穽见此辄自喜魂梦亦清浄告我同学者谨勿落此径
课书
汲汲我何事爱此牕日光北门终日开风透轩槛凉贫病何以疗六经真古方荣辱顿尔失太山亦毫芒呼儿来读书弦诵惊满堂仕途有捷径掩口笑我狂
读书
伊余生三吴窜逐落荒外大目试环顾四海等一芥谁能於其间清浊分泾渭含菽亦饱满食蘖有余味不羡嵇叔夜左右持酒蟹大哉黄卷中日与圣贤对
又
横浦非吾土久寓亦何聊不学元相国百斛贮胡椒饥寒何以遣唯以文字消方其得意处捽茹亦逍遥顿忘物我情天地本寛饶告尔二三子我歌汝其謡
罢禄
嗟余命偏奇一生堕枯槁虽无青精饭顔色亦自好富贵点汚人修洁终可保居处既悠悠衣食亦草草静观天宝间脂泽逞淫姣氷山赫日来随例须崩倒所得无纎毫所丧不到老施施若无事忧心惄如捣
偶成
冒热不安寝整冠常夙兴清风入我怀眷眷如有情嗟彼朝市人正与膏火争藏机入鈎钤肆辩纷纵横所得无几何所嗟无一诚往来各有趣南北自分朋明德天所相欺诬祸所婴犹如赴火蛾纒緜尚营营悟此澹无作不与炎凉并居闲苦无事驱马出南城登山猿不避鼓棹鸥靡惊谁知瘴岚中谈笑适此生祥凤非矫矫高鸿本冥冥请君少安坐此诗殊可听
游尘外亭呈妙喜老师陈元器郑叔茂沈季诚
我本山中人推出尘寰里鸟囚不忘飞今日乃来此长江流吾前列岫环其趾豁然万古心揽之不盈袂同来二三友秀句粲玉齿中有奇道人机锋如建水此境到吾徒成一段奇事【绍兴丙子二月廿一日】
横浦集卷一

[book_title]卷二
钦定四库全书
横浦集卷二
宋　张九成　撰
古诗
寄端砚与樊茂实因作诗以遗之
端谿石砚天下奇紫光夜半吐虹霓不同凡石追时好要与日月争光辉韬藏久矣不敢用惟恐翰墨汚染之樊子文章有余地汪汪万顷谁敢窥赠君此砚勿轻弃经史妙处其发挥飞流溅沫满天下要使咳唾皆珠玑
怀汪圣锡
美玉藏精璞明珠媚深渊天清气或朗光景露涓涓或者辄按剑奇才叹难全之子英杰人声名何轩轩妙龄魁四海终始皆称贤过眼不再读悟心非口传文真飜手成识超余子先森森列五岳浩浩朝百川谓年未三十当握造化权陶甄到唐虞修洁偕渊骞谁云一戢翅沈滞十二年衆论今未谐子心方藐然磨礲尽箭镞刮洗成混圆上造羲轩外下极宣政前讨论分本末鈎赜穷由缘遥遥数千载恍然落眼边斯文天其兴子能常踬颠试看桃李花三春何暄妍未及瞬息间飘零堕风烟青青乔松枝霜雪弥贞坚子如识此理聊卧白云巅
送郑仲远
仲远英俊人落笔惊飞电来自神仙中风姿氷雪盥我谪天南陲君来适相见忆昔我与君射策麒麟殿君时气横秋九万抟风便文辞洒星斗议论倒江汉便宜上玉堂不尔登蓬馆别来二十年青衫尚州县兰薰麝所忌玉洁女多怨嗟我正衰迟何阶往论荐岂有如此人而得长贫贱朝廷方急贤珠璧聨清贯去去行勿迟九天春昼暖
次陈一鹗韵
大道若坦涂践履何早晚榛荆蔽不扫日夜劳勤垦圣门一以披即日到堂阃但办不已心此道谁云远譬如积水陂万顷才一建胡为不勇决长年成连蹇百事皆已余一心正吾本人欲如火聚急避勿缱绻超然领斯会故乡今已返嗟我困不学终日徒衮衮羡子有渊源浚治令深稳斯文付诸公容我老息偃
多雨偶成
谪居天南陲终年寡俦侣四月山气行淋漓满城雨独坐北牕下萧然无一语睡起复何如鸡鸣已亭午
即事
梅天喜蒸润江国饱雨泽况我谪逐人穷巷宜阒寂今夕复何夕门有此佳客贫家亦効勤草草具一食高兴良未尽奈此短景迫微言若发蒙喜获此三益人生务明德余景不足惜区区名利人长年竟何得使我市朝心一扫便无迹怀君如古人每事三叹息
十二月二十四夜赋梅花
我来岭下已七年梅花日日鬬清妍诗才有限思无尽空把花枝叹晚烟颇怪此花岚瘴里独抱高洁何娟娟苦如灵均佩兰芷远如元亮当醉眠真香秀色看不足雪花氷霰相後先平生明明复皦皦一嗅霜蘂知其天固安冷落甘蛮蜑不务轻举巢神仙他年若许中原去携汝同往西湖边更寻和靖庙何许相与澹泊春风前
辛未闰四月即事
闲居喜无事冠栉每晨兴今朝鸠唤梦疑是大雨徵万事虽颠沛此兆常可凭须臾倒江湖一扫蛮瘴腥雨罢有何好环江数峯青蛟龙得时横长堤豁然崩衰老甘寝寐半夜闻雷声连冈万株松漂零一毛轻雨意疑未已浮浮晚云蒸咄哉造化儿徒劳竟何成
又
穷居不择交贤否那复辨似人辄已喜况复曾半面相见且寒温不问风雨变晚来无与游澄江喜如练携筇信步行屈曲随山转数日雨不止冲波颓激箭旧雨已不来今雨谁复见瓮头香满屋吾计今已办岂复思故乡无事且强饭
又
相马须相骨探水须探源君如识此理知人若神仙可以千岁下坐照万古前有时隂求人得意初无言如闻失一士每食不下咽人才何其尠求一於百千岂独今世欤自古皆已然我欲授此法其谁可与传
又
平时罕启门爱此月色佳倚杖看未厌戍楼已鸣笳须臾星斗稀河汉亦横斜余生知几何短髪今已华且尽此盃酒未用辄兴嗟乾坤真转磨羲娥互奔车
又
种槿已五载入门幽迳深拒霜偶然植亦解成清隂晚凉新浴罢松风披我襟终日岸巾坐閴无人见寻浩然媚幽独发兴付瑶琴
又
寓居城中寺萧然如深山终年客不到终日门亦关晨朝香火罢去履脱危冠饱读古人书会意有余欢客有馈荔枝荐以碧玉盘吟哦更咀嚼未羡朱两轓鲛绡作红皱护此氷肌寒
又
横浦亦何好人烟渺荒墟所以常闭门九年唯读书余幼好奇服玉佩而琼琚念往复推来薰然乐有余客有不知者笑我长勤渠目昬心则莹道腴形自枯千载陶渊明箪瓢常晏如譬彼鸡羣中有此海鹤孤
有感
日月不知久优游萧寺居腊月三十日方惊岁又除如此度九年终朝乐有余後圃剩寒菜水南多美鱼饭罢亦何为北牕工读书兴来或意倦玉轴时卷舒旁人多失笑谓我何迂疎巍然王公门胡不曳长裾
十九日杂兴
不是南方热爱此有永日人事断经过萧然空一室风惊牕外竹声如清庙瑟西塘荷已花北户枣亦实仕途非所长进寸辄退尺所以入市朝愁苦甘首疾谪来已九年底事无忧色山林兴甚长湖海情何极
又
物理情不齐人生各有好所好傥不获亦各骋奇巧浅者不及门深者入堂奥名利工欺人市朝徒胶胶所得无几何舌焦唇亦燥其间狭劣者不售辄复躁亦有操金珠侯门致私祷葡萄得凉州所求辄复効舐痔或尝粪车服夸新好吾唯戒妻奴酒熟宜予告
和施彦执怀姚进道叶先觉韵
西湖十里山春风一盃酒兹兴良不浅何日落吾手我读君和诗襟期一何厚同生上下宇共阅古今宙死生何足云余年付美酎佩印还故乡衣锦眩春昼一时正儿嬉千岁堕尘垢所以贤达人中怀元有守试看牕日中野马互奔骤区区竟何成尚夸舌在口宿习犹未除新诗漫怀旧环顾天地间四海惟三友两老虽未死二妙已先踣生者岂其巧死者亦非谬君如悟斯契万事可怀袖铜钱自如山金印自如斗只今定何在腐骨久已朽篱菊师渊明庭草悲王胄彼已升层霄此犹凿户牖浩歌君其聆相看都皓首
彦执赏予诗
年来百念灰求友良未已一昨窜逐来万事风过耳忽得故人书惊喜或不寐人生等行客斯会姑小憇吟诗本不工信口何足贵譬彼蜩螗虫时时一鸣沸自惟尽喑默何以玩浮世不烦更咀嚼欲听已漂逝胡为不解事异好仍偏嗜从来不求名游戏聊卒岁
拟古
平居自相乐忽焉成别离君居天之南我堕海之涯四海岂不大非君谁我知狡兎营三窟鹪鹩安一枝勿云千里远相见无迟缓精诚傥可通指日日犹反毋为浪相思我老尚能饭
又
夭矫山顶松葱蒨门前柳高低邈不同日日满牕牖穷通端似之尽入乾坤手愿为深闺女勿学商人妇闺女老弥贞商妇多失守
又
昔我窜横浦佳致未易陈偶经头宿谿山妙入神烟波横小艇疑是古玄真逝言或生还孤志良一伸别来已十载念此渇生尘何当携我辈径往莫问津谨勿思高官惊忧可悲辛
又
平生澹无营生计亦草草吾庐尽有余懒问长安道楚泽惊屈平书空咤殷浩愿君且休矣沈忧令人老
又
余生本无用颓然落涧阿饥食山顶薇寒编松上萝岂敢怨明时贫贱固其宜原宪乐穷巷屈平愁深陂度量何相越道在胡速迟屈子则已矣原子有余辉
又
愿随春阳和不随秋草萎光隂瞬息耳忧悲亦何为兰蕙生深林时有朝露滋清香随春风邈若有所思我亦慕明德杖藜往从之林深不可见相遇终有时
又
萧骚老蚕妇窈窕深闺女闺女曳罗裳老妇勤机杼夜深灯火微那复凄寒雨辛勤贡王宫弃掷乃如许一缕不着身含愁谁敢语
又
促装何喧喧西笑都门道出门何所见王孙媚春草緑鬓仍朱顔未信人间老去去谨勿迟功名苦不早君看郭令公书二十四考丈夫自足珍珠金何用宝
又
山色翠挼蓝盃中酒如玉饮酒弹瑶琴漫奏流水曲音微澹无味弦缓轸不促不须苦求知古人有遗躅推琴一长啸清风振吾屋
又
乔松列万行知是谁人墓龟趺表山冈石马夹山路潺潺瀑水秋萧萧白杨暮苍黄愁杀人何物能超悟人命极危脆不殊花上露秦皇死则已规与山河固一朝祸事发所掘无尺度想见冥漠中自叹平生误遗臭千万年至今汚尺素
又
少小有高志思与古人亲二十学文史三十穷典坟坐观世间事抱火厝积薪此心虽炯然不敢以告人君门深九重欲陈谅何因
又
已往不足念未至复何忧今辰天气佳驾言聊出游欲识斜川时佳处只在兹穆王宴瑶池飜为达者嗤锺子今亡矣难与古人期
又
夜月冷如氷朝霞灿成绮借问孰为之大化自然尔斵月为酒壶裁霞为寝被酣眠九天上此意谁能似要与同心人情话当及此
横浦集卷二

[book_title]卷三
钦定四库全书
横浦集卷三
宋　张九成　撰
古诗
赠樊茂实铁照
吾箧有铁镜其光常炯炯有时置堂中千妖百怪都潜影今以赠吾子吾子其试听谨勿以照人百鬼闻之怒生瘿不如照汝心非心邪意令远屏闇室何妨日月明闤闠方知天地静他年相见打破镜吾当大笑君其领
子集弟寄江蟹
吾乡十月间海错贱如土尤思盐白蟹满殻红初吐荐酒欻空尊侑饭馋如虎别来九年矣食物那可睹蛮烟瘴雨中滋味更荼苦池鱼腥彻骨江鱼骨无数每食辄呕哕无辞知罪罟新年庚运通此物登盘俎先以供祖先次以宴宾侣其余及妻子咀嚼话江浦骨滓不敢掷念带烟江雨手足义可量封寄无辞屡
嘉佑寺
曳屣出南郭招提在高冈谁言林樾中乃有此宝坊甘泉溢中庭修桂?层廊三秋此花开清香驻高堂试问红尘中那得六月凉门外江声急堂中松韵长古殿俨像设佛灯龛夜光不见堂中人斗觉心悲伤人生本无定乐处是吾乡吟余复何事月落山苍苍
读东坡谪居三适辄次其韵
旦起理发
忆昔叨从班入朝大明宫五更催上马梦里过万松想见天竺山九重吟清风头垢不暇梳爬搔常靡通今来幸闲放栉比肯怱怱清晨解绦辫千梳复重重不羡列御寇散发揺风气舒两目明顿与离朱同此乐岂易得快意适相逢再拜复再拜深恩荷天公
午牕坐睡
年老目飞花心化柳生肘万事元一梦古今复何有六月苦夜短午昼何其久颓然北牕下竹几休两手昬昬不复知酣适如中酒睡乡日月长椿灵未为夀形存若蝉蜕质槁如木朽荣辱漫纷纷正梦那复受有梦尚有思无梦真无垢欲呼李太白醉眠成二叟
夜卧濯足
夏日乏絺葛冬来无衾裯况复窜炎荒令人生百忧空城舞狐狸深林鸣鸺鶹此邦无足恋聊为薪水留枯枝煮寒泉大竈声飕飕老盆深注汤徐以双骹投沃久意痛快絷维今脱韝须臾膏液上两踝暖气浮生平苦寒痹一洗皆已瘳登山不须扶跳梁逐狙猴
秋兴
秋意入茅屋杖策登平原落日衔西山一川顿明鲜萧萧江上竹溜溜岩下泉我生本闲放胡为此拘拳身世两相违於今六十年勇退未为怯锐进岂其贤
又
半夜惊梦回桐叶纷索索杖藜视天宇雨罢云收脚清风拂襟裾片月堕篱落嗟我游已倦怅此久淹泊豆畦今已花稻壠行可获飜思黄卷中古人谁可作田园爱潜归箪瓢识顔乐譬彼鹪鹩心平生在丛薄
又
月落在楼角惊乌连夜啼门前蝉噪急牀下蛩亦悲岂不念节物清霜殒华姿况我有鴒原九年此生离时亦咏归去缅焉久无期为善天所相何以报吾施大明生於东皎月生於西兹理傥不昧胡为浪嗟咨
七月十二日偶成
今夕起乡心何日归渔钓欲归定何所无言独长啸君意复何如老少不同调此生吾自断天道自难料
又
塘南莲吐锦塘北树成幄夜来已秋风朝见一叶落呼酒玩余景行见纷索索人生如寄耳何苦不行乐
秋晴
秋空极清快偶值数日隂造物果何意成此三日霖晚来风色转天边露遥岑无言若有得古人知我心
中秋
隂云不见日何处有秋天今夕复何夕青山满檐前况是中秋夜玩月不知眠盃盘同胜友此事记年年
闻桂香
清晨未盥栉桂香递秋风不知此花意何为恼衰翁举头复何有燕鴈书晴空景物如此好谁云吾道穷
喜晴
今晨日色佳一洗数夕隂开门玩秋色爱此佳山林人事端可絶俗虑莫相侵緑绮奏流水门外无知音
桂
清香不复闻雪英惊满地尚余青青叶浓隂犹可庇我欲营茅屋示此惜花意兹谋未易言俗士寡清致
拟归田园
朝市良可厌不如归故山故山山色好别来知几年威凤翔高冈神龙潜深渊黄鹄志千里皓鹤恋芝田吾意亦如此志在山水间千峰列溪上修竹满檐前樵唱归落照僧钟鸣晓烟晚来闲览镜白发冠颓颠回思人间事百计不如闲吾言奚激烈此事非偶然
又
圣贤乃准的仁义即羁鞅遨游君子塲邪思不入想时与顔闵徒结交尚来往稂莠日以消稻粱日以长荆棘顿披除大道何其广犹恐忽戒谨失计成卤莽
又
所居极幽深事简人迹稀乘兴或登山兴尽辄复归芝术足吾粮薜萝富吾衣一生澹无营百事不我违
又
不必效沮溺聊与世相娱荒山无邻里人烟在村墟所以近城市幽处卜吾居门前草三径堂下柳五株虽无羊酪羮箪瓢亦晏如在我傥知足清贫乐有余子云作甘泉相如赋子虚嗟我懒此学箧中一字无
又
安得我辈人一盃叙心曲肝胆已相知吾事一生足长日何以消忘言书一束夜阑相对语松膏胜华烛衮衮不知眠牕明天已旭
又
出门何所见桃李漫阡陌东风自有情万物各有适驱驰丧我真尘垢投其隙可怜漫不知终日常役役及其盖棺时平生无寸绩达人深了此名利终无益
读东坡叠嶂图有感因次其韵
虬须英武喧天渊当时功臣画凌烟汉家骁骑才三万北攻稽落书燕然勲名鼎鼎磨星斗百年衰落归黄泉人间万事都如梦不如挂冠神武寻山川我昔曾登会稽顶逍遥疑在羲皇前下观江涛卷飞雪旁看秦望森摩天祖龙定是同鲍臭鸱夷却得携妖妍悠然会意不复出荷锄便欲耕春田君不见渊明归去传图画伯时妙手埀千年我藏东绢今拂拭正欲写此春江浩渺山连娟更要元龙湖海士百尺楼中相对眠玉京蓬岛置勿问人间今是地行仙岷江寥寥三峡远此心欲往知何缘烦君断取来方丈径入东坡叠嶂篇
闻彦执熙仲有辣螺诗聊复有作
乾坤中空绕沧溟千奇百怪鬭露形鲸鲵鼋鼍突相撑蚶蜃蚌蛤角介狞是中有物入眼生羊肠蚁垤纷纵横入口小辛美且清荐酒百盏壶更倾有如汲直官汉京谏诤虽切心本平肩吾作诗飜手成士龙笔力敌相勍嗟我材短谁敢赓欲往侑坐愁颉羮句涩韵梗君莫轻雄豪似胜苍蝇鸣
有感
江天之南有一士自称圣世无知子辛勤读书欲有为平生未曾用一字憔悴而今白发翁天地之间谁复似胷中却有最佳处一息遨游三万里
杨干致仕
黄锺毁弃鸣瓦釜古来才智贱如土杨公浩歌声可怜巢居知风穴知雨怜君面色莹有光未似相君便饮乳胡为决去不少留别意殷懃辞更苦丁宁戒我宜退藏静中得路何须语酒酣意气尚尔豪拔剑高歌为予舞君今去矣且加饭我亦从兹不出户莫嗟糟糠食牢筴终胜绣衣登鼎俎
所见
两肘横奋何翩翩中欲高举外则然想见胷次开闤闠一谈名利如火然君知古人着意处君且少听休弹冠人生百年如逝川那用如此争後先
六月晦送孙少刘
三年相处如弟兄他时当以名节称文章烂若蜀江锦行义清胜万壑氷龟山先生今往矣我於吾子见典型青衫半百官岭下衆论称屈气甚平乃知胷中万钧重此外真成一发轻道如未央神明台虽高自可阶级登卷之不殊方寸小舒之足以苏疲氓我衰退缩如蜗螺爱子对我怀抱清平生艰苦今已老空叹白首都无成看公权奇非凡骨努力吾道谨其行
横浦集卷三
<集部,别集类,南宋建炎至德佑,横浦集>

[book_title]卷四
钦定四库全书
横浦集卷四
宋　张九成　撰
律诗【五言】
竹
帘外谁家竹凉风日日生凌霜惊节老带月出云明色映樽罍緑声传钟磬清葛陂看变化甘雨满寰瀛
游南路菩提寺次刁文叔韵
高僧居物外有户昼常扃海阔知天大泉甘识地灵【南路有乌龙井】一帘春月静数点列山青便卜归与计移文休勒铭
双秀峰
且向城西去休惊雨溅空乱山明灭外古刹有无中笑指双峰翠回看落日红中兴喜无事歌管莫怱怱
送单普赴肇庆节推
岁穷情错莫吾子欲何之庾岭梅今见端谿石自奇瘴深宜饮酒公退好哦诗莫谓无征鴈而忘酌别时
过报恩寺
篮舆访萧寺烟暝涨春空远树楼头緑残霞山外红昏钟发林杪人语殷桥东回首都无迹人生真梦中
雨
已止还复作泻檐声更长苔钱添晚翠梅子试新黄屋里图书润庭前兰芷香倚栏闲覔句水阁夜生凉
三月晦城门晚景
雨涨春江浪沄沄日夜奔羣山落云里万壑吼岩根沙际人呼渡烟中牧入村萧然何处士终日掩柴门
题竹轩
老僧真好事种竹绕禅房月出牕扉静风来巾屦凉清香泛兰芷幽韵咽笙簧何日林间去归欤兴未忘
又
听说竹轩趣清幽尽此房春禽一声杳夏簟五更凉落雪鸣寒玉啼螿泣古簧因君诗意到欲罢不能忘
又
平生酷爱竹日日到斋房高节霜松老清隂璧月凉朝来宿烟雨夜半奏笙簧隐几如有得尘凡一笑忘
夜雨
春隂正愁絶夜雨复淋漓楚客南冠日湘累去国时千山花尽落万壑水东之脉脉灯前意夫君知不知
次单推韵
执别动经岁年光挽莫留壮心今已老雅志自无求白日将诗遣生涯着醉酬颓然烟瘴里一饱更何忧
又
庾岭三江外相过车马勤孤吟清庙瑟愁思楚江云寂寞林逋宅凄凉伍相坟何时定归去摸索断碑文
又
每思乡里秀日日听新除愁苦千行泪【单丧偶】清贫一束书端谿元秀爽梅蘂正萧疎公事多余暇箪瓢亦晏如
到白石寺次壁间郑如圭韵
寺古僧多老云深水自流鸟声惊客梦山色到江楼落日千林迥清风一迳幽幽怀终未已归去辄回头
七月十二日出城
一水去萦绕四山来周遭夷犹聊适意登降自忘劳五岭烟云古三江气象豪此邦真蕞尔形胜助风骚
八月十四日偶成
物情犹惝恍门户更萧然勿念客来往何妨吾醉眠北园肥菜甲南浦鱠鱼鲜一酌余妻子此生休问天
二月二十四日即事
春来寻胜事此兴亦何穷夜雨乱江渌朝花褪日红雷声惊岭北云气涨溪东蓑笠冲泥去谁知与我同
三月十一日不出
老罢慵人亊柴门尽日扃春江入幽想夜雨涨前汀何日当晴霁西山云渺冥江头无限好见说柳深青
晚兴
雨罢隂云过緑苔生满斋清诗哦晚思远兴动幽怀自恨无与适谁云寡所谐茅檐有余爽点滴在空堦
即亊
幽树晚山色幽斋春雨余乱红欹涧水浮緑涨郊墟北牖迸新笋西园生野蔬槿篱绕茅屋已分老樵渔
三月二十四日出城
数日雨不止今晨晴已还江头看浊浪牕外见青山白鹭投前浦轻舟漾远滩樽中有余酒一酌驻颓顔
喜晴
今夕何清快风光胜去年水南无宿霭天末有孤烟老矣休荷槖归欤挂锦鞯西湖多乐事感慨旧山川
悼王侍郎
气郁芝兰秀心虚水镜明訏谟三代学献纳万人英未遂平生志空余後世名江湖添老涙落日照铭旌
悼玉溪
闻名四十载兹地忽相逢每听谈前事相看泪满胷干戈今偃息诗酒曷从容寂寞千秋恨新阡植万松
又
长年闻老病终日拥柴门冷落田文饭凄凉北海樽功名看似梦术业付诸孙慷慨临终语精诚彻九阍
夏日即事
拂袖归来好亲朋语笑真山高多爽气溪迥只清沦帘幕深无暑琴樽静照人短衫吴縠细团扇越罗新翠竹书千卷沧波钓一轮身闲人自远心浄世无尘月出千峰外风生万壑滨庾公楼上兴曾点舞雩春高论倾今古长歌动鬼神勲名吾已判朝市任纷纶
雨晴到江上
今朝山色好不似未晴时路转沙汀出桥回榉柳移羣山来衮衮积水去披披云叶多奇态苹花弄晚姿人家机杼急野寺鼔钟迟欲去不得去冥搜足此诗
律诗【七言】
山蝉
浴罢风来玉宇凉山蝉吟咏送斜阳长缫独茧来还去九折升车短更长窈眇笙箫云汉冷凄清风露月华香看君定是神仙侣且择高枝深处藏
惠声伯牕前孤桐
只期翠影在牕栊岂谓年余到碧空自笑襟期惟我似饱谙霜雪与君同千岩夜月双溪外一曲晚天横笛中且向幽斋伴清致会看廊庙奏薰风
闻沈元用帅南海喜而有作
与公相别五经年忧患流离理固然怅望故园江渚外还惊横浦瘴烟边喜闻金节专南海行看锋车上九天顾我不才仍老矣只思归棹五湖船
寄故人施彦执
百念都忘万事休一觞一咏自赓酬坐看庾岭当南断又送横江转北流已觉摧颓侵两鬓更无术画补前旒何时把醆西湖上笑数浮生岁几周
次施彦执韵
新诗宛见故人面思入江山气象雄几岁不堪青草瘴今朝还喜鲤鱼风高秋木落鴈为伴久雨江深吾欲东他日樽前如把臂莫惊我已白头翁
见菊花呈诸名士
勿谓重阳把一枝嗟予何限古人思灵均自着离骚日元亮长歌归去时未晓只疑犹泫露开门忽见满疎篱要呼四海平生友来醉花前金屈巵
再用前韵
野涧江湾三两枝一时清絶破愁思纎纎弄蘂霜秋里滴滴开花叶落时借问哦诗记幽梦何如把酒对东篱不然采向林逋庙并与寒泉荐一巵
又
凭谁为斵凤凰枝欲寄朱弦写我思着叶浪同烟雨里开花独向晚霜时羞随燕麦争春色故伴乔松栖败篱唤取老嵇挥数弄不辞满引帐前巵
倅车送海棠
瘴雨蛮烟西复东海棠岭下占春风清肌本自同梅洁晕脸应知是酒红澹着燕脂春未透半匀胡粉日初烘此花不与凡花并桃李休矜造化工
客有谈嘉佑间事者一客瞪目不应及闻介甫新法则心目开明殊可怪也聊作诗以纪之
吾道何衰只怆神六经文字变仪秦魏侯酷喜听新乐中尉生来好杀人海鸟错将金奏眩叶公元爱画龙真不逢伯乐休骧首忽遇长沮莫问津
次单推韵
七载离家梦亦惊春来又是听仓庚熟谙世味心如水忽见吾人眼尚明青镜不堪看白发长鑱何处覔黄精只思归去西湖上饱吃东坡玉糁羮
柑花
羣芳落尽只青青独有柑花照眼明已许江梅来结友未容岩桂擅清名芬芬兰麝三春底濯濯氷霜一座倾更待秋风资爽气埀黄篱落伴金橙
咏梅
策马寻梅过小桥江边驿路正迢迢灵均清劲余骚雅夷甫风姿堕寂寥半吐暗惊云挿月横枝忽见雪封条徘徊未忍轻归去楼上何人调玉箫
又
已知节物向春荣篱下溪边照眼明夜雪压枝生冷艳晓寒入骨耿飞英长条直上姿尤媚斜朶横来思更清疑是玉皇传诏急羣妃委佩赴仙京
松棚
炎炎暑气若为当旋买松枝庇草堂一望翠隂何爽快暂来吾室变清凉直疑仙去氷壶里岂是生居汾水阳向晚薰风香入座为君一再奏文王
题大庾新楼呈郑仲远年契
忆昔衡门动远愁忽惊甍栋半空浮朝披爽气山围坐夜发清吟月满楼公事早休帘迥昼圜扉常静草连沟已闻名姓传天上行看骑鲸隘九州
十二月初七日述怀
谪居寂寞岁将阑几案凝尘酒盏乾落落雨声檐外过愔愔雪意座中寒孤飞只影人谁念万里长途心自安世亊悠悠君莫问雪芽初碾试尝看
十一日咏梅
一年胜事又相亲数树寒香巧鬭新拥鼻独来江上晚行吟忽见渡头春孤标不入千花伴冷艳初无一点尘飜笑渊明太多可千秋作好菊花人
六月十四日观云有作
深深萧寺足幽居寝饭行藏亦自如仰识白云天外意俯看青史古人书摩挲方寸生无愧周览山川气有余不用棹舟江海去清风明月是吾庐
悼吕居仁舍人
精识高标不世才泉台一掩怅难回词源断是诗书力句法端从践履来西掖北门聊尔耳春风秋月亦悠哉问君身後遗何物只有牕间水一盃
某还故里过括苍谢景思少卿示及诸公和诗次韵为谢
朝随落月东郊去暮逐归云北浦还岂但劳农勤稼穑要知为郡足清闲家传诗句东山谢学到精微陋巷顔今日倚栏聊解带欲看烟两四边山
前日偕长文赴大庾饭坐中见黄菊盛开故有前作新诗既三复矣最後乃云黄菊尚未之见间有一二株白菊耳且有闲傍短篱寻嫩蘂忽惊孤蝶绕幽篱之句黄花岂得无语辄发一笑
曾向华筵折数枝不知心正阿谁思却怜弄玉吹箫伴忘了小桥同醉时和泪盈盈凄晓露含情脉脉怨东篱孙郎风味年来减且对西风罚满巵
絶句
夜起
昔日尝惊堕俗尘今朝始觉是闲人夜牕睡起无人见万里青天月一轮
出城
不出柴门近两旬江边柳眼已窥人却思归去西湖上剩把长条醉几春
元夕
前年元夕宴谯门万朶红灯闹早春谁谓今宵顿寥落长天独拥一氷轮
午睡
深杏小桃暄午昼游丝飞絮搅长空觉来一枕轩牕静燕子双双西又东
丙寅正月
常年正月未全春春色今年辄去人试上小楼南北望红英满地緑粼粼
岭下桃花作澹红色絶可爱因作絶句
江北桃花色颇穠不堪凡陋也春风谁知岭下新来様故作宫粧澹水红
忆北轩菊
长忆故园秋色好满篱霜菊炫宫黄无聊却向横江畔笑倚西风覔暗香
忆天竺桂
湖上北山天竺寺满山桂子月中秋黄英六出非凡种肯许天香过别州【天竺种他州无本】
酴醿
蜀锦年来可作衣西园春色故芳菲天工成此新飜様翡翠机中玉唾飞
又
昨夜姮娥到万山更擕青女散山间天明欲去归不得化作此花来破顔
三月五日
隂隂帘幕作轻寒蔌蔌花飞已满栏困思不忺尝美酒却怜山色倚栏看
出城
凌晨江畔倚筇行正见横云冉冉生失却前山寻不得双尖微向日边明
元宵
万叠灯山辊绣球怕寒骑马着驼裘要看十里红莲满须上谯门最上头
夏日即事
寂寂柴门可设罗唯余柳色许相过重帘半卷鸟声乐闲看炉烟篆髻螺
又
心莹是非都不入神清?梦亦无多年来借问生何似梅雨寒塘颭露荷
又
萱草榴花照眼明氷厅水阁晚风清萧然终日无人到帘外时闻下子声
清暑
碧纱灯照素屏风满院凉生秋意浓谁信人间五六月清寒如在玉壶中
雨中海棠
玉脆红轻不耐寒无端风雨苦相干晓来试卷珠帘看蔌蔌飞香满画栏
三月六日出城
春来多病懒寻山送客今朝漫出关杨柳江头无限思欲擕樽酒煖衰顔
喜晴
数日隂霖气不舒江流作涨我其鱼晚来风起云头散夜半星辰满太虚
夏日即事
隂隂庭院静无声只有黄鹂遶树鸣午睡觉来何所见玉炉风细碧烟横
又
日长廊迥思悠悠自视真如不系舟欲趂好风河汉去玉楼银阙剩遨游
又
日长院落迥无人忽悟犹余此老身只拟一时都忘了放教桃李四时春
又
云开日出四牕明恰到斋余梦自生一枕觉来人寂寂时闻儿子读书声
惜花
数日生寒紧杜门今朝步屧到前村可怜桃李都飞尽细雨斜风更断?
二月八日偶成
今年春色可胜嗟二月山中未见花长忆去年今夜月海棠花影到牕纱
又
春寒渗渗越常年桃李枝头尚悄然数日长隂君莫叹人人道是养花天
又
庭院无端作许寒好花无处压栏干东君今岁知何意勒住羣花不得看
六月十二日偶成
闲居百事不关心只有多情尚苦吟午睡觉来何所乐邻鸡一唱柳埀隂
又
目昏数日不观书闭眼无言意自如忽笑子綦云丧我仰天何事尚长吁
题郡斋壁
吏散兵休文案静数竿修竹隔疎帘嗟予老矣欲归去肯对江山叹滞淹
横浦集卷四

[book_title]卷五
钦定四库全书
横浦集卷五
宋　张九成　撰
论
少仪论
圣人之道本无小大於其中有辨之不精者此予所以不得无说大矣哉圣人之论礼也其曰礼之以少为贵者以其内心也德产之致也精微观天下之物无可以称其德者如此则得不以少为贵乎故君子谨其独也礼在於是则寂然不动之时也喜怒哀乐未发之时也易所谓敬以直内也孟子所谓尽其心知其性也有得於此未可已也释氏疑近之矣然止於此而不进以其乍脱人欲之营营而入天理之大其乐无涯遂认廓然无物者为极致是故以尧舜禹汤文武之功业为尘垢以父子君臣夫妇长幼为赘疣以天地日月春夏秋冬为梦幻离天人絶本末决内外茕茕无偶其视臣弑君子弑父兵革扰攘岁时荒歉皆其门外事枯槁索寞无滋润之气如秋冬之时万木凋落离睽败絶无复有婆娑庇覆之状又乌知夫冠者五六人童子六七人浴乎沂风乎舞雩咏而归之气象也乎殆将灭五常絶三纲有孤高之絶体无敷荣之大用此其所以得罪於圣人也礼之以多为贵者德发扬诩万物大理物博如此则得不以多为贵乎故君子乐其发也礼在於是则感而遂通之时也发而中节之时也易所谓义以方外也孟子所谓存其心养其性也自内心之贵进而得於此则为尧舜禹汤文武之功业为父子君臣夫妇长幼朋友之大伦为天地日月春夏秋冬之照用兼天人通本末合内外循环往复无有不可譬之於木从元生本从本立根从根立干从干发枝从枝敷条从条出叶以枝叶而观本元相去远矣然枝枝叶叶皆元气也有元气而无枝叶不足以见元气之功有内心无外心则无以见礼之大用由是而推一叶之黄一枝之瘁皆本根之病也一拜之不酬一言之不中皆内心之不充也昔尧舜性之则不勉不思内外兼得矣汤武反之则触人欲而知反矣然而其反也有力量之浅深焉昔顔子三月不违其余日月至焉犹未如汤武之一反而不复起也盖汤武之反反於礼而已以礼为反则动容周旋皆中於礼矣皆中於礼则一唯一诺一起一止一进一退一取一舍无不合於礼者此其所以为圣人也先儒训少为小其意以谓所记者小节尔以此为小孰能为大殊不知小即大也是少当有副意如太师之有少师则少者所以副其大是仪者所以副其礼也有大无小何以见其用哉犹成象之谓乾效法之谓坤则仪者所以效法於礼也是以谓之少焉伊川先生曰洒扫应对即形而上者之事岂不信哉且夫释氏之学以归根反本为至极岂知恻隐之心为仁之端羞恶之心为义之端辞逊之心为礼之端是非之心为智之端乎予请举一端为诸君明圣人之教推恻隐之心於天下则如春风如和气遇花则花红遇叶则叶青遇草则草緑油然巧妙非刻画雕琢所能致也岂不优矣哉若夫释氏则如雪霜凛冽万木秃立谁复承其庇覆乎昔子思明此道矣曰大哉圣人之道洋洋乎发育万物峻极于天此明内心之理矣又曰优优大哉礼仪三百威仪三千待其人然後行此又明内心而进於外心之礼矣此少仪之意也诸君诚有意於斯道当自喜怒哀乐未发之前求其所谓内心傥有得焉勿止也当求夫发而中节之用使进退起居饮食寝处不学而入於乡党之篇则合内外之道可与论圣人矣傥其於威仪之间龃龉未合盍亦求内心之所以为未至者乎若夫不得乎此徒有事於进退盘辟仪章度数是俗儒而已矣君子肯为之乎
四端论
昔孟子抱尧舜禹汤文武周孔之道历聘齐梁之间於梁惠则一去不复介意至於齐宣则眷眷不忍舍去其故何也盖孟子有节於内合其节者可与论尧舜禹汤文武周孔之道也不合其节虽爵以公卿禄以土田不复回首将浩然长往矣所谓节者何也其曰仁乎人而不仁则我饱而忘天下之饥我暖而忘天下之寒我逸而忘天下之劳惟知有我而已天下四海虽血肉伤残沟壑流殍不恤也是谓血脉断絶犹人之肢体不知痛痒医家谓之不仁盖以其血脉不通也知有我而不知天下四海非血脉不通而何梁惠以土地之故麋烂其民而战之大败将复之恐不能胜又驱其所爱子弟以殉之惠王知爱土地而已虽付斯民於死地不恤也未快其意又付所爱子弟於死地亦不恤也血脉断絶如此故孟子曰不仁哉梁惠王也仁者以其所爱及其所不爱不仁者以其所不爱及其所爱惠王如此是与孟子之节不合矣决然而去何足怪乎齐宣王好勇好货好色好今之乐庸鄙如此孟子何为而眷恋哉盖尝闻其以羊易牛也齐宣王坐於堂上有牵牛而过堂下者王见之曰牛何之对曰将以衅钟王曰舍之吾不忍其觳觫若无罪而就死地夫见牛赴死而其心恻然有不忍之意是尧舜禹汤文武周孔之心也是孟子所存之节也好勇好货好色好今之乐傥推不忍之心於其间决不为一已而与民同之也故孟子指以示人曰是心足以王矣孟子即齐宣王不忍之心游泳其间眷眷不去盖谓此也呜呼人者天地之心也其谁无不忍之心哉但不忍之心一起而辄断此所以为愚人也若圣人者其心常在緜緜不絶施之於身则耳目聪明血气和平施之於家则父子笃夫妇睦兄弟和施之於朝廷则君君臣臣赓歌迭和施之於政教礼乐之间使四海九州之民咸被其泽犹未已也埀法天下使後之人举其心以行其法传其仁心使亿万斯年而不已何所存之远乎子产惠人也然惠而不知为政至於先王有不忍人之心斯有不忍人之政矣非所谓惠而不知为政也夫有不忍人之心而不能行不忍人之政是其思虑之狭小识见之卑陋也孟子曰今有仁心仁闻而民不被其泽不可法於後世者不行先王之道也子产不知先王之道故有仁心仁闻而所济不远矣且以一事观之子产悯溱洧之人深冬涉水乃以其乘舆济之是其心之不忍与尧舜禹汤文武周孔之心同也然而焉得人人而济之乎故孟子推其失曰为政者每人而悦之日亦不足矣若孟子之心先王之道则思虑广大识见深远不为目前之给而为万世之利故人之涉水也则每岁十一月徒杠成徒杠者人徒所行之桥也十二月舆梁成舆梁者车马所涉之桥也桥有两道人车不相妨而往来者受其利免冬寒之苦而有亿万斯年之福所谓政者类如此即此一事以观之则先王有不忍人之政皆可以心喻而默识矣以不忍人之心行不忍人之政使事事皆如徒杠舆梁之利岂不治天下可运之掌上乎然而人皆有是心也何独先王乎何以见人皆有是心哉有人於此其心本无一事也倏然见有孺子者将入於井则其心将如何哉必於无事心中肃然而起怵惕恻隐之状期乎疾走救之而後已当是时也其几迅速间不容息思虑不及知识不致何暇较计内交於孺子之父母乎亦何暇较计要誉於乡党朋友乎又何暇较计恶其声而然乎是其天理决然遇事而发欲罢不能也若夫释老之学岂知此耶彼已视世间如梦幻一彭殇为齐物孺子死生何所介其心哉是未知天理之运用也予尝闻给谏吴公之论此矣曰孟子云乍见孺子乍见字极有意义予笑而领之今日试为诸君明之世有从事於兵革之间者朝杀数千暮杀数万至有置婴儿於锋刃以为戏玩之具彼岂无不忍之心哉以其惯习於杀人尔使其端居静虑乍见孺子入井将有不忍之心瞥然而着其心矣乍字之意岂在是乎孟子悯天下之故掲以告之曰恻隐之心仁之端也羞恶之心义之端也辞逊之心礼之端也是非之心智之端也恻隐之心予前论之诸君已默识矣所谓羞恶者大凡羞而不肯为恶而不肯作此心即义也所谓辞逊者大凡辞而不肯受逊而不肯争者此心即礼也所谓是非者大凡是而喜之非而恶之此心即智也诸公试以心体之坦然明白谁可眩惑虽然有是四端而不知学问不能辨识者则其心无所节行恻隐於所不当行故有不爱其亲而爱他人者行羞恶於所不当行故有不恶小人而恶君子者行辞逊於所不当行故有逊位於子之而召乱者行是非於所不当行故有非君子而是小人者此其所以不可不学也此四者之心因事而起随即变灭者是其端耳有四端如人之有手足也可以运用可以行止若释氏则无手足徒有腹心尔安知运用行止之理哉故明道先生斥之曰言为无所不周实则碍於伦理自谓穷神知化而不足以开物成务谓其无手足也孟子曰人之有是四端也犹其有四体也其真知言者欤盖有是四端则有父子之爱有君臣之义有夫妇之别有兄弟之懿无是四端则如死灰如槁木无君臣无父子无兄弟夫妇枯死瘠絶何足以知宗庙之美百官之富乎然人之自弃者多矣其弃人者亦多矣故有是四端不能体认而举行之者自贼者也谓人君不能当此而不肯告之者贼其君者也故孟子断之曰凡有四端於我者知皆扩而充之矣若火之始然泉之始达夫知之一字在我而不在人知者体认之意今恻隐之状愀然怛然是吾仁也吾既知其状矣则推而达之於人事之间使血脉流通则扩而充之即所谓推也夫知之非艰而推之为艰知也犹火之始然泉之始达也知之而不推是必有人欲以碍之也人欲碍之是灭始然之火而窒始达之泉也岂有照用灌溉之功哉知而推之恻隐羞恶辞逊是非见几而作不俟终日其心何事哉惟有四端而已所以本根深固枝叶婆娑游泳乎君臣父子夫妇兄弟之间如听丝竹笙簧如观文章黼黻何其甚乐也故曰苟能充之足以保四海以谓血脉疏通也苟不充之虽父母且不知矣况君臣兄弟夫妇乎血脉断絶不仁之人也学者傥观予少仪之说以审其内观予四端之说以行其外则圣人之心亦思过半矣
乡党统论
予观乡党一篇每读一事必为三叹其叹者何也叹羣弟子之学夫子不在言语之末而察於无声无形之中也中庸曰鸢飞戾天鱼跃于渊言其上下察也古人之学其精深也如此夫至於察鸢之飞察鱼之跃其故何哉夫子乃曰君子之道造端乎夫妇及其至也察乎天地察之之妙如此羣弟子於孔子可谓察之之深矣夫夫子乡党燕居宗庙朝廷饮食寝处言语应对一皆天理初未尝有一毫私意介于其间也亦不知羣弟子隂观默记详备纎悉察之乃至於此也使夫子强勉为之得於彼者或失於此合於始者或悖於终今彼此始终无一步之失一节之差则天理之全为可知也今予端心一意以眇眇之思追当时之事如入洙泗之中与羣弟子之列亲见夫子之顔色威仪亲闻夫子之音旨训诲使人心醉而意消则当时羣弟子之所得又可知矣夫夫子之动也天其发於音声见於步趋形於衣服着於寝处具於饮食无非天也虽使皇天上帝居处人间亦不过如夫子而已其静也天音声未发步趋未见衣服未形寝处未着饮食未具亦无非天也虽上天之载无声无臭亦不过如斯而已矣夫子之动也是天理之应於用也羣弟子即其动处而察之夫子之静也是天理之全其体也羣弟子即其静处而察之且动者天也察之者谁乎天也静者天也察之者谁乎亦天也夫何故夫子之动吾之察处亦动夫子之静吾之察处亦静夫子日日示此羣弟子日日见此夫子念念出此羣弟子念念用此吁何不於此而径入乎或动或静皆出天理或见或寂亦出天理彼夫子有何声色臭味以悦人使羣弟子察之至於此哉堕於人欲者志气纷乱思虑飘盈曷肯一念专静深观夫子於俄顷乎以是逆知羣弟子之所得矣此道灭絶学者例失其宗其高者谈天说道空虚窈眇而不经於世用其下者博闻强记絺句绘章以投合世俗之耳目求亿载於旦暮求江海於蹄涔邈乎其无有此学也是故孔子之心尽发於乡党孔子之用尽着於春秋不学乡党无以知春秋之用不学春秋无以知乡党之神吾侪幸得享此太羹玄酒之味闻此朱弦疏越之音如因陶匏以见上帝如因扫地以见皇天可不自庆自幸知圣门之可入乎傥惟怀疑惑之心起世俗之见是终无以望圣人之门墙而入圣人之阃奥也醉生梦死虽名为人实异物也呜呼
横浦集卷五

[book_title]卷六
钦定四库全书
横浦集卷六
宋　张九成　撰
书传统论
尧典论
尧典之名乃舜时史官所立也舜大圣人也其史官岂司马迁班固流哉余味此名乃知当时史官识虑之高远也何以言之孔安国曰少昊颛顼高辛唐虞之书谓之五典言常道也是典之为义特载帝尧常事而已今观其所载皆後世人主勉强劳苦终未能彷佛其万一者而曰常道则其意所责於後世人主者其亦不浅也夫其所载者钦明文思以下以言尧之德如此岂常事哉克明俊德以下以言尧之用贤如此岂常事哉乃命羲和以下以见尧之同天亦岂常事耶畴咨若时以下以见尧之知人此亦岂常事耶朕在位七十载以下以见尧之识变此亦岂常事耶顾此数事皆光明俊伟超诣硕大卓卓乎羣圣之上而不可及乃以谓常道意欲後世人主读此书者味此名者抚心自问曰吾之德果如尧乎吾之用贤果如尧乎同天如尧乎知人识变如尧乎审曰能之不足高也特人主常道尔如未能焉宜如何哉余以是知舜之史官决非司马迁班固流也学之为王者亊其已久矣吾侪读书当学尧舜尧之德尧之用贤尧之同天尧之知人尧之识变果何自而来哉当亦知所主也盍深思其所以然他日以尧舜之道辅吾圣君则亦有所据矣若乃止资为博物洽闻之具此非尧舜时史官所望於後世者戒之哉
舜典论
舜典一篇所纪载舜之德舜之历试舜之摄位舜之察天舜之祭祀舜之朝觐舜之巡狩以至分州定山川谨刑罚去四凶尽下情戒诸侯命九官北三苗皆朝廷之大务天下之伟观自匹夫而登庙堂其规为矩画有足以耸动天下若素所更练者此岂常道也哉而史官亦称之为典以是知人主之职不易为也尧舜之盛仅免过而已矣谓之常道岂无意哉後世有天下者其可少肆乎
大禹谟论
余读此篇舜禹臯陶益之言杂然并着而作史者独以大禹谟名篇孔子序书亦不闻有所刋正何也曰尧放勲舜重华禹文命勲出而成华华着而成文其曰文命以其言语见之於文也大禹平生所学所得止在后克艰厥后臣克艰厥臣政乃乂黎民敏德数语而已故力行克艰厥臣之言於下尽力沟洫而不惮力陈克艰厥后之事於上使舜念德而不忘作史者名之以谟正以其平生所学所得在此而言也孔子存之岂以是乎然则诚如此说止载一二章足矣又何必尽入诸人之言以充足其数乎曰此一篇意义累累若贯珠岂可去也禹一倡此谟於上而舜以尧证之益又证之禹又证之益又广克艰之意以为戒禹又广克艰之意以为九功之说舜又称述禹功而致禅位之意禹又陈述臯陶之功念哉之言舜又称臯陶之功臯陶又称舜之德舜又称臯陶而终禅位之语於禹舜又传为天下当执厥中之法于禹禹又徂征有苗益又使禹自克此皆大禹倡克艰之言而君臣之间言语往复以广此意至於数叠而後已要皆谋之大者也此所以总名之曰大禹谟以言此篇之谋出於禹之倡也想史官作书之际爱此一节事故收拾排比於此篇而因文命之称以敷述焉其经营用意可得之於万世之下呜呼此意微矣岂迁固所能万一哉此所以为唐虞之史官也
臯陶谟论
此一篇所载皆臯陶所言其目为臯陶之谟不疑矣然而大禹平生之谋止在克艰而臯陶平生之谋止在允迪厥德其曰谟明弼谐以言允迪厥德之效也盖臯陶平生所学所得止在允迪厥德谟明弼谐两语而已其散为知人之术典礼德刑之说者皆自允迪厥德而推广之也人之学问皆自有所入大禹自克艰而入皐陶自践履而入顾其所入虽不同要皆足以谋天下万世之常理此所以独称谟也後之学者因禹克艰之言臯陶允迪之言心体而力行之见天下万事往来今古皆不出於克艰允迪之中则大禹臯陶之心见矣学不如是其读帝王之书复何用乎余故悉力而言之
益稷论
益稷未尝有一言而乃以名篇何也曰此史官之意以谓禹之所以成功者以益稷同心为之佐也同心协赞得以名篇使後世之士知功不必争名不必擅傥吾怀至公之心共成天下之务如益稷者亦自不废於唐虞之时至列名於禹臯陶之後则忌嫉之心强愎之意庶几其少瘳乎益助禹以刋木而奏鲜食稷助禹以濬川而奏艰食鲜食二人与同其劳苦共成此大功三人之心一而无间史官以其一也故以益稷名篇而附於禹臯陶之後焉至於论安汝止以动上帝作股肱耳目以至治庶顽谗说反覆辨论至於赓歌皆禹昌言之所及也故因以附焉其主则在益稷而已观书者宜详焉
禹贡论
此一篇以为史官所纪耶而其间治水曲折固非史官所能知也窃意禹敷土随山刋木奠高山大川此史辞也禹锡玄圭告厥成功此史辞也若夫自冀州至讫于四海皆禹具述治水本末与夫山川之主名草木之生遂贡赋之高下土色之黑白山之首尾川之分派其所以弼成五服声教讫於四海者尽载以闻于上藏之史官略加删润叙结成书取以备一代之制作而谓之夏书然其间称只台德先不距朕行此岂史辞哉此禹之自言也自称只我之德不违我之行而不知退让安在其为不矜伐哉曰古之所谓不矜伐者非如後世心夸大而外辞逊也其不矜伐者在心其色理情性退然如无能之人不言而天下知其为圣贤至於辞语之间当叙述而陈白者亦不可切切然校计防闲如後世之巧诈弥缝也使其如後世之人中外不相应岂能变移造化成此大功哉余因以发之然此书所纪事亦衆矣而谓之禹贡其间言篚赋亦详矣乃不略及之何哉曰此史官名书之深意也其意以谓昔者洪水茫茫九州不辨民皆昏垫今一旦平定四海使民安居乐土自然怀报上之心以其土地所有献於上若人子具甘旨温凊之奉於慈亲焉此民喜悦之心也名篇之意其在兹乎不及赋篚者为名虽曰赋篚亦非强为科率使民不聊生也其喜悦愿输亦若贡物然此所以总名之曰贡也意其深哉呜呼山川道里水土细微事亦大矣而其名篇乃以民心为言则圣贤之心盖可知矣其意如此岂班马所能及哉
甘誓论
尧禅舜舜禅禹其俗成矣大道之行天下为公选贤与能至禹乃传其子虽曰夭命而德自此衰矣是大道既隐天下为家大人世及以为礼之时也然讴歌讼狱朝觐者不之益而之启曰吾君之子也其间岂无不平之人乎史记云有扈氏禹之後又曰启立有扈氏不服故伐之此所谓不平之人也启乃亲至其国以兵临之又至於大战比尧舜揖逊而治大相远矣誓所以约信也兵事贵严故誓以赏罚犹祀五帝之有誓戒祀事亦贵严故也事至於此天下亦可知矣
五子之歌论
呜呼禹方一传而太康遽失国以是知天下之难保也禹之功大矣挈天下垫溺之民人人置於安平之地启方即位有扈不服而至於用兵太康继启一出畋猎便至失国使孤母衆弟凄然暴露洛水之上无所归赴岂非天下难保乎虽大禹平生之功不能盖此畋猎之过也为人君者其可少肆乎予意有天下者当书此歌置之座右以警放肆之心其庶几知免乎
胤征论
东坡按史记及春秋传晋魏绦吴伍员所说以见征羲和出於羿擅国政时非仲康之意其说详明信不诬矣且史记云帝太康崩弟帝仲康立仲康崩子帝相立帝相崩子少康立羿既逐太康太康崩其弟仲康立而羿执政是仲康名虽为君其赏罚之柄则在羿而已如汉曹操魏司马懿是也孔頴达云左传云羿因夏氏以代夏政羿於其後篡天子之位仲康不能杀羿必是羿握其权据五子之歌仲康当是其一仲康必贤於太康但形势既衰故政由羿尔羿在夏世为一代大贼其说是矣仲康崩其子相立羿遂篡位国是有穷相依斟灌斟鄩二国盖夏之同姓也羿淫于原兽弃武罗等而用寒浞为相浞虞羿于田家衆杀之浞取其国家淫于羿室生浇及豷使浇灭斟灌斟鄩杀帝相相之后曰缗方娠逃於有仍以生少康有仍盖后缗之国也少康为有仍牧正浇又欲杀少康少康奔有虞有虞思夏德於是妻之二女而邑之於缗有田一成有衆一旅夏之遗臣曰靡当羿死时奔於有鬲自有鬲收二国之烬少康遂收夏衆抚其官职遂灭有过复禹之绩祀夏配天不失旧物东坡曰以此考之则太康失国之後至少康祀夏之时皆羿浞专政僭位之年胤征之事盖出於羿非仲康所能专羲和淫湎之臣也而贰於羿盖忠於夏也如王凌诸葛诞之叛晋尉迟迥之叛隋故羿假仲康之命以命胤侯而往征之何以知其然也曰胤侯数羲和之罪至於杀无赦然其实状止於酣酒不知日食而已此一法吏所办尔何至以六师取之乎夫酒荒厥职之人岂复有渠魁胁从之事是强国得衆者也读书如东坡之见可谓过人矣孔頴达知之而不敢断者以孔子叙此书而不删也然余考之羿挟天子以令诸侯羲和在朝知必将簒位稍出智虑必为有羿所图故一付於酒如竹林诸子之处魏末晋初也以智求免将有所待耳明知日食而不告者其意以谓吾夏臣也乃尽职於羿朝何为乎以酒自汚使羿不疑一旦轩然归国知日食之祸当有篡位之举故严兵起师将以图羿而复夏氏也胤侯盖羿腹心之臣故遣往征之尔功之不成天也羲和之心非东坡其谁与明哉至其淫湎事偶未深辨故余表而出之
汤誓论
余读尧舜二典以还初见甘誓而怅然曰去尧舜未远而有此举尧舜之风不复有矣既又读胤征则又异焉去尧舜未远已有簒弑挟天子令诸侯之事使章怀读之必不忍闻使贾谊读之必至於痛哭流涕尚有说者曰羿凶人也安知义理今读汤誓乃公然以臣伐君取天下而有之其惊骇耳目震动心志益又甚矣伊尹成汤皆圣人也圣人而为此举此所以愈可怪骇也呜呼使启知太康不肖择圣贤而授之使尧舜之风相踵不絶安得有胤征汤誓之事乎此余所以深悲也
仲虺论
汤之伐桀非汤本心也伊尹为之谋主也桀既奔南巢汤归至大垧其心以谓桀君也我臣也以臣放君乃自我始得无惭乎且启後世乱臣贼子之心以谓臣皆可以放君也其惭岂有既乎仲虺以谓事既往矣天下已归我矣傥汤念不释如此其何以思惟新之政以号令天下乎故作诰首言桀之得罪于天次言桀必害己次称汤之盛德次戒汤之谨终于始永保天命之意以安慰汤之心此臣子忠爱之至也东坡曰汤之所惭来世口实之病仲虺终不敢谓无也夫君臣之分放弑之名虽其臣子有不敢盖况万世之後乎真格言哉
汤诰论
成汤听伊尹之说脗然与其心合故其诰诸侯也一以仲虺之意而不少异焉先称上帝爱民人君当体天意以爱民而夏王作威敷虐以失天意次言万方诸侯并告无辜于天天已降黜之矣次言我体万方之意以请罪于有夏与伊尹戮力请命于天今夏王已黜服矣次言吾有天下兢惧如此此又惭德之发见也次戒诸侯无从匪彞无即慆淫各守尔典以承天休此所以安慰天下诸侯之惭德也至其弗敢蔽弗敢自赦在予一人无以尔万方之语皆惭德在心不得不为此悲苦之言也读之使人凄然况当时诸侯有怀惭德者其敢少肆乎呜呼汤亦可谓不幸矣处危乱之时行放君之事人见其尊临天下位居九五而不知其憔悴无聊与狴犴之人等也其亦可谓不幸矣彼尔莽卓及尔操懿偃然不惭真天下凶人也借汤为口实是益重汤之惭德尔吁可痛哉
横浦集卷六
<集部,别集类,南宋建炎至德佑,横浦集>

[book_title]卷七
钦定四库全书
横浦集卷七
宋　张九成　撰
书传统论
伊训论
此一篇乃太甲即位之初伊尹以太甲继汤之後其任甚重其责亦重一失其机天下事去矣而吾乃成汤谋臣相与伐桀有天下者也其忧不得不深其防不得不预故於告庙之际侯甸羣后之前称说夏之先君有德如此而桀弗率遂亡天下汤伐桀有天下以寛除其虐犹秦苛法而汉祖入关止约法三章以收天下之心也太甲守成当以爱敬为主汤如此盛德犹从谏好古故为君为臣皆尽其道而以忠恕为归所以有天下又为子孙无穷之计所以敷求明哲之士以辅相之又制官刑使羣臣匡正之先王之意如此太甲宜自爱重况天之福善祸淫如此而吾之善恶所系如此其可少忽乎余深味其言谆谆如富家老翁惟恐其子孙忘其平生劳苦而失其基业也夫成王即位周公作立政太甲即位伊尹作伊训伊周之见其过人远矣想见伊周见太甲成王皆非有天下之姿特以天下不可无主祖宗不可无嗣故立之尔心知太甲必不义成王必听谗故於即位首训以祖宗之业首告以知人之事亦心知太甲必悔过成王必悔寤故断然立之使其有过或放于桐以救药之或居东以欵待之终无不如其意者其规模造化为如何哉使学者不至伊周其殆矣夫
太甲论上
呜呼传子之弊乃至是哉禹再传而得太康太康以畋游失邦汤一传而得太甲太甲以纵欲被放使启与汤复举尧舜故事择天下大圣贤而授之安得有此危事哉噫太甲非伊尹事其去矣盖君天下自有君天下之姿如太康太甲其姿乃如世禄之家不肖之子耳岂有君天下之器局乎然传子之法既行虽伊尹亦无如之何特恃圣贤於其间造化之耳伊尹知太甲姿质下中非人君之质然亦知其有善端可引而纳之於善故於即位之始当祖宗羣后百官前以伊训一篇警动之又有肆命之篇又有徂后之篇是皆开大其为善之路而沮止其为恶之机也太甲善端浅薄恶气闳大不能自还故於伊尹之言漠然不省伊尹又陈先王求贤之说以感发之又陈越命自覆之言以震动之而太甲又不省夫其所以不省者恶气也然而善端融融非困於心衡於虑不能作非徵於色发於声不能喻此伊尹所以放於桐宫以造化之使其屛远小人以杀其恶密迩先王以大其善悲辛感怆恶念潜消此所以克终允德而卒为有商之贤君也呜呼伊尹其巧妙哉其亦不幸矣哉首相汤以放桀终摄位而逐君使其有一毫奸心天下其肯帖首妥尾以听其所欲为而无异辞乎古之人其过人远矣此余所以三叹而不能自已矣
太甲论中
此一篇载伊尹以太甲克终允德以冕服奉之以归又作书以庆太甲之改过太甲又自陈往昔失路而今日自新之意伊尹又陈允德必有实效如先王子惠困穷而民悦之邻邦徯之其所以望太甲者无已既又指允德之实在孝恭聪明使上念祖宗下念臣民所见远大而不为一时快意之计所听仁义而不听悖道害德之言则允德协于下而为明明之君矣岂不休哉呜呼天下乐事其复有过人主改过复归朝廷百官羣后皆退就诸臣之位以听新政者乎此余所以想见商家君臣有无穷之乐也
太甲论下
呜呼伊尹爱君之心岂有纪极哉伊尹於伊训肆命徂后太甲上太甲中其所以开导太甲亦至矣今下篇方申诰以敬仁诚之说其要欲太甲修德不已而所以修德者正在於用君子??恳恳如富家老翁所以诏告其子孙者丁宁再三喋喋不已其爱君之心可谓极矣且又使太甲修德当有其渐不可凌节躐等以自欺也第听君子之苦言而絶小人之美语使深思力行一到元良之地则万国正矣万国正可以已乎学岂有止法哉默而成之不言而信存乎德行岂在多谈哉申公曰治道无多谈顾力行如何尔故戒以辩言乱旧政伊尹之心期於太甲悔过修德法先王而已使太甲元良而万国皆正则伊尹之职办矣成功不去此贪位也故又自誓以罔以宠利居成功君臣两尽其道则汤之天下国家其太平岂有纪极哉伊尹拳拳之意真可为臣子之法
咸有一德论
此伊尹告归留遗意以告太甲也其拳拳於宗庙社稷可谓至矣其忠爱太甲亦可谓极矣盖德者得也一德者其所得终不可乱也傥非真有所得其能不乱乎记曰人生而静天之性也是人生本自有得也又曰感於物而後动性之欲也是感物而动已堕於欲而非本体也天下有真能得其天性者则有感而应应而不流人欲每不能为吾害虽千变万化而吾所得原不乱也此一德之谓也非笃信好学超然自有开寤者其能强为之哉夫天难谌命靡常天命不可保如此吾有一德天在此命亦在此谁谓不可保乎吾德不一是堕於人欲矣呜呼人欲何所不至乎适为亡国之资而已夏桀不识此德故不知幽有鬼神又不能知明有民人堕於人欲为慢为虐使皇天弗保而鉴观四方开导有命可以当历数者当历数者其惟一德乎有一德则可以为天地神明之主惟伊尹与成汤君臣之间皆超然真有所得上当天心可以受历数而君九有革夏正夫一德之所在天之所在民心之所在也有此一德天必佑之民必归之犹影之随形响之逐声也岂天私於我我求於民哉德之所在理固然耳夫成汤伊尹咸有一德而至得天下夏桀弗克庸德而至失天下然则吉凶在人灾祥在德复何怨尤哉太甲新复君位可不知躬求一德以为君又可不於任官左右亦求一德哉自惟新厥德至时乃日新此使太甲自求一德也自任官惟贤才至惟和惟一此使太甲求一德之臣也太甲悔过乃愤而启乃悱而发不可谓无所得矣然又不可止此以自足也既有所得当广大之日新之故既有所得之後方且主善为师而无常师此盖所谓广大之日新之也然而广大日新之则可舍吾当时所得则不可故曰善无常主协于克一欲识一德之效使万姓闻吾号令不期而皆曰大哉王言又因吾言以行其善政又皆曰一哉王心如此则一德可见矣其感寤天下也深矣然後可以上安天位下活烝民如此可以已乎曰未也七世之庙尚可以观德万夫之长尚可以观政况君民相须其可不留意乎夫圣人之道夫妇之愚可以与知夫妇之不肖可以能行焉傥以一德自止以夫妇为愚不肖不足与有言此非真有所得也真有所得者必广大必日新使匹夫匹妇不得自尽此少有所得而忽天下之人也非一德之本也惟日新而不已者然後可与论一德诗曰维天之命於穆不已盖曰天之所以为天也文王之德之纯盖曰文王之所以为文也纯亦不已天不已文王亦不已则一德之不已复何疑哉伊尹以告归故历举传心之法以付太甲犹尧之禅舜舜之禅禹以一言相付曰允执厥中是也中即伊尹所谓一德也君天下之法止於此而已矣可不念哉
盘庚论上
异哉商家之君皆以迁都为家法夫迁都岂细事哉周有天下八百余年后稷封于有邰太王避狄居于岐文王徙于丰平王避狄迁于洛不过三迁而已而商自契至于成汤八迁自仲丁至盘庚又五迁朝廷宗庙烦费劳动人民生业经营破坏何苦而为此举耶盖商自有玄鸟之祥其家法颇信神怪往往如西汉夏贺良陈阳九之厄东汉杨厚豫言三百五年之厄故有迁都之说以攘其祸乎何以知其然哉自亳有桑榖之祥太戊一传至仲丁即有嚣之迁再传至河亶甲见殷复衰故有相之迁又一传至祖乙有耿之迁太史公曰自仲丁以来废适而更立诸弟子弟子或争相代立比九世乱於是诸侯莫朝阳甲崩盘庚立盘庚复迁殷九世之乱事几亡国而迁都纷纷皆桑榖之祥也岂商家君臣见商绪渐衰而桑榖生朝将有亡国之祸故为迁都以应其变乎其间又有造化之意试一言之自汤以前虽为诸侯所迁不过百里之内其事为轻自仲丁以来以至盘庚已有天下矣王者以天下为家京师为室其迁为重盖朝廷宗庙百官人民一动劳费公私皆然其所以区区如此者盖宅都既久风俗寖衰事势寖大恭俭久而奢侈生勤劳久而简慢起以德率之既未易化以法齐之又拂人情非大有以劳动之使之一变其心术一易其耳目未可以言治也惟是迁都上下劳动跋履山川升降险阻风餐而水宿露居而野处耋艾既欲其安也孩幼又欲其适也忧惊迫乎内纷纭变乎外一家之情如此况上自天子下至小民散漫乎山泽交横乎道路薪水之给其能如所求乎器用之资其能必所愿乎此特其涂路之苦尔至於已至新都山川异处风土异宜昔时之处所便安者今亡矣昔时之所往来劳苦者今变矣上下一切失其故步奢侈变而为恭俭简慢蹙而为勤劳以德率之则易以从以法齐之则无不听此商家祖宗以迁都一变弊俗之意也至於盘庚不特俗弊又有圯毁之患因时而迁其意在此然迁都太数上自百官下至庶民无不惮劳而怨咨者余以董卓迁都事观之盘庚亦可谓贤君矣董卓谓杨彪曰百姓何足与议若有前却我以大兵驱之可令诣沧海呜呼此盗贼之说也岂可施之庙堂哉且盘庚人主也福威在我生杀在我欲迁则迁欲止则止有何不可而三篇之意丁宁反复详尽周悉言祸乱将临而新都之可乐必使上下之心皆通畅快适晓然知利害所在而後已其与贼卓所为岂止霄壤哉上篇之意大抵主在羣臣其意以谓自先王以来皆灼见天命即有迁都之法岂我私意创为此举哉傥当迁不迁将有非常之祸今我此迁乃延将絶之命于永久也盘庚之教既出矢言又斆于民委曲尽情不为暴厉以谓斆民当自在位始今羣臣乃不循商家旧事不禀祖宗法度不从君命不听人言而私图适意岂臣下之道哉使此时复生一董卓则斯民其殆矣惟圣王之心悯时俗之衰敝矜愚下之无知委曲周全谆复训谕犹父母之於子于再于三而不以为病又命衆悉至于庭其意专主於羣臣而已盖倡为浮言以揺撼衆心者羣臣也故呼之使前曰予告汝训汝等谋黜私僻之心无傲而不听上命无从康而不肯迁都我念先王所与共政惟图任旧人而已旧人能与先王同心凡先王播告之下旧人能宣其指意便民晓然知上之心是以先王每事不敢慢易出言不敢轻忽迁都之命一下民皆变动而为行计今汝等乃不然乃不体上心聒聒喧啾起造无根之语不知讼谁之短也非我自大此德以遂此行则为汝中辍矣今不有以警动惟汝等是含容使汝不畏人主是我观火之燎原而不扑灭也如此不已是我拙谋以成汝过也汝不悛此心我将诛汝矣必使汝等知君臣之分如网之在纲知他日安定之功如农之力田而後已汝等能黜此私僻之心毋为譁言以取虚誉其务迁都以实利施於民以至於尔亲属果能如此我方敢对衆大言称汝有积累之德非一日造作以要虚名也乃不畏人主不听我命是傲上也是施大害於远迩之民使皆傲上不肯迁都是惰农自安以从康也不昬作劳不服田亩使皆怠惰从康也农不力田罔有黍稷将饥而死矣今不迁都罔有安利将自丧其生矣汝等今造险肤不和吉言于百姓是乃汝自生毒害自入祸败奸宄以断汝命以受诛罚自灾於厥身汝自先以恶率民罪有所归汝受诛罚之痛虽悔何及哉观此憸民小人以口舌为事汝等颇似之然憸民闻箴言尚知畏惧盖箴言既来傥不改惧其祸败之发有过於口舌之倾覆者箴言尚可畏矧予有生杀之权能制汝短长之命乃不知畏乎汝等所见有未便於心者汝何不别白为我言之而造此浮言恐动沈溺於衆人汝何心乎我观汝浮言胥动相煽而起若火之燎于原虽不可向迩然而岂不可扑灭乎事至扑灭则亦已矣无可救矣岂有好为苛虐哉则惟汝衆自作非谋非我之咎也顾汝等所为如此宜速摈絶矣然念古人有人惟求旧之语故我未敢自决又有器非求旧惟新之语故我决欲迁都又念我先王及汝祖汝父相与同其劳逸今一旦敢动用非罚遽戮其子孙乎是以我世选尔家之功劳不掩汝等之善汝岂不见大享于先王时汝祖皆得配享乎然我作福作灾一循天理虽念汝祖父不敢动用非罚及其子孙而汝等自作弗靖亦岂得动用非德而妄贷汝等乎我告尔迁都之难不可轻易若射之有志审详参订一发破的可也今朝廷老成人知先王典故皆以谓当迁汝不肯迁是侮老成人也孤儿幼子待父兄以有生汝不肯迁是弱孤有幼也汝等不可顾目前所居之利不谋所居长久之利长久之利无若迁都胡不勉出汝力无或从康听予一人之作猷无或傲上顾汝等所为私僻如此不已有死之道我当有以劝沮之今无有远迩亲疎有罪即攻之不养汝至於死地有德即彰之必使汝兴於善道如此迁都而善则是汝衆之力迁都而不善则是我有余罚盘庚自任如此必其所见出乎羣臣之上也凡尔衆臣其致我此意遍告斯民使下民通晓上意无或以尔浮言疑惑民心太史公曰自仲丁以来比九世乱诸侯莫朝盘庚之立适当其时是时风俗衰败无复知君臣之分亦不闻贤哲之风各弛慢职事各紊乱名位各喧嚣多口故盘庚总其过而目之曰自今至於後日各恭尔事而不可弛慢各齐乃位而不可紊乱各度乃口而不可喧嚣倘或不循罚及尔身其可悔哉呜呼观盘庚丁宁勤苦如此亦费辞矣余於谆复之中独见先王忠厚之心商鞅变法志在必行项羽行兵尽阬秦衆夫民心未晓当委曲详尽以告戒训谕之使之心安气平可也不是之问曰我君也汝臣也我所欲为汝当听命汝何人而敢疑何事而敢与有不吾听命杀之坑之耳此以犬彘草菅视民也哀哉董卓曰天下之事岂不由我我欲为之谁敢不从盗贼之言类皆如此盘庚为臣下如此傲惮乃从容训谕略无忿疾之心与多士多方之篇相为照映乃知圣王之心在此而不在彼矣东坡先生曰不仁者鄙慢其民曰民可与乐成难与虑始故为一切之政若雷霆鬼神然使民不知其从出其肯敷心腹肾肠以与民谋哉可谓深见先王之心後世之暴矣故并録之
横浦集卷七

[book_title]卷八
钦定四库全书
横浦集卷八
宋　张九成　撰
书传统论
盘庚论中
此盘庚将迁又恐民当道涂跋履艰难辛苦将有怨咨吁叹之事故先委曲开喻使之忘其勤劳而晓其志意也自盘庚作至登进厥民皆史官形容其当日之举动与精神而传録之也言盘庚之去耿非玩游逸豫也惟涉河以民迁而已又以善言诱弗率之民大告本心用诫其有衆盖衆心为浮言所动务为闭匿多不以诚事上今盘庚布腹心以起其诚心使衆皆尊严其心毋敢轻易列在庭下也则又登之使升进之使前委曲告之曰汝明听我之训诲我有命令汝毋或荒失以取祸咎也则又嗟叹而语之曰古我先王以心相传无不以敬民为心而先王之民亦以保君为心上下一心相与同其忧戚故凡一动一作少有不视天时而行止者浮如物之浮水一听水之行止亦如先王动作之顺天时一听天时之行止岂敢容心於其间哉自太戊有桑榖之祥是天亦降大虐于商也故仲丁以来随天时以行止而不以旧邑为怀故至於今五迁也然其所作岂快一已之嗜慾哉一视民所利而迁耳汝今何不念我先王之事所以闻於後世者惟以敬民为心故其迁都意便汝民相与底於喜庆康宁之地非如有罪而投诸四裔之比也我所以如此呼召汝衆怀此新邑者非我自快耳目之玩也亦以汝民之故而已盖汝民之志志在喜庆康宁今此邦将有荡析离居之灾故我从汝志徙於喜康之地是以今我将用汝迁之亳殷以为安定之计汝其可慢乎然我心所困苦者以耿邑将有非常之灾而汝等偃然自安不以我心之困苦者为忧乃皆听险肤之说包藏於心不肯宣露不生尊君亲上之念动皆疑贰无复以至诚感动於人主者然而汝何能为哉汝乃自穷自苦而已我观汝心犹若乘舟理在济涉而靳固留恋坐观所载日向臭败如耿邑理当迁徙而怀安恋旧日待非常与之俱毙所以如此者无他亦诚心易间或进或退进闻我言则有迁意退受浮言则又怀安往往相与沈溺於大祸而後已略不稽考先王故事以从迁徙至大祸已临乃方自怒其不迁不知其何所济乎汝据目前之利不谋长久之计不思灾患之来是安其危而利其菑乐其所以亡者岂非大劝忧乎倘如汝意而不迁是止有今日而无後日也汝将相与沦於幽隂陷於死地何得复生在人上乎我今再训诰汝汝当一其心勿听险肤之言起稔恶之念以自臭汚其所为予恐险肤之人倡险肤之说倚乃身以为奸迂乃心以为恶将陷汝於死亡之地予悯怜汝为小人所刼如此故丁宁训诰以迓续汝今之命於天我虚心下意以劝谕使汝回心向道改过自新耳岂胁以刑戮之威乎以此诚心敬汝养汝所以然者以我念先王曾劳汝祖先汝乃先正子孙岂当摈絶汝而不收乎所以大能进汝於爵位者用仁心以怀汝耳非以威也倘我徇汝之意而不敢迁权柄自下纲纪纷如是失於政也我倘如汝见眷恋久安於此耿邑是陈於兹也则幽冥之中决不我贷先王在天将降罪疾於我曰汝胡得怯懦愚暗以吾之民纳之於死地而虐之乎汝万民乃不以生生之计为念止以目前为利乃不与我同心是非我之罪也罪有所归则我先王将大降与汝罪疾曰何不与我幼孙同心致我国家有失德乎夫显明之中倘有罪罚尚可哓哓也幽冥之中鬼神责罚自天而降汝复能聒聒道说乎且人主断罪以刑鬼神断罪以疾曰降罪疾者谓断罪以疾也古我先王与汝祖父同其劳苦以养斯民今汝亦与我畜养此民汝不惟民之念乃有戕贼在心传曰毁则为贼戕毁也戕则在心是贼心也包藏贼心陷害斯民使之趋於死地汝所为在此我先王与汝祖父其肯已乎盖先王与汝祖父相安国家不安则先王不安先王不安则汝祖父不安矣汝祖父不安则将如之何将断汝弃汝不救汝使之以疾而死也且迁都之举民平时藏蓄不免暴露将有见之而动心者则有作誓於鬼神曰凡我乱政同位之臣敢怀奸心乘权挟势贪饕兼有他人贝玉者则汝祖父当大告於先王曰作大刑於朕孙开道高祖大降不祥非特使汝疾病而已将使汝家有非意之祸仓卒之变凡人间不祥皆当萃于汝矣则又总而告之曰呜呼今我告汝不可易也汝当久敬之无或懈怠大忧之无或轻忽使我与汝同心一德无相絶远矣相絶远则死生异路矣汝不可并为一党牢不可破当各分其心谋长久之计从我以迁也汝人人自有中道今所见偏颇中道掩没倘如我训各求长久则中道自见惟理是趋是设中于心之义也乃有不吉不道凶残小人不守常分而颠越不畏刑法而不恭暂遇一时之利而为奸於外为宄於内以相结约将为盗贼以掠夺人之所有者我岂贷汝哉小罪劓之大罪殄灭之无遗子孙无易种类于此新邑今我此迁将大变斯民为士君子岂容凶残小人盗贼遗类杂於其间哉则以迁徙之间必有此事不可不预防也往矣哉将为生生长久之计故今我用汝以迁永建汝家国矣且盘庚告戒动以鬼神警动之何也此风既行得无有奸人倚此以为奸乎盖各一时风俗不可以後世之见而可否之也商人敬鬼盘庚以风俗衰弊训诲不能遽革之故因其所畏而警戒焉然亦岂诳误之哉幽明一理也古人有言曰明则有礼乐幽则有鬼神是明之礼乐即幽之鬼神也得罪于人者必得罪于天而民爱之者天亦必爱之也兹理之自然无足怪者学者其深思而谨取之
盘庚论下
此盘庚已在新都所作之篇也专为士大夫设盖未迁涉河时则并臣民而告之欲其上下一心以从我之号令也今既在新都民各安业无他心也所以图天下之治者正有赖於士大夫不可少失其心焉故此篇勤勤恳恳告饬在位不复以刑罚为言第陈所以迁都之意而劝谕安慰之呜呼盘庚之心可谓忠厚矣其未迁将迁时则多苦切严厉之言而其既迁也其辞语乃安平深厚是知下篇乃盘庚之本心而上篇中篇之言皆不得已以济事也上中二篇譬如拯焚救溺焦体濡足纷呶叫呼岂暇为雍容之言至於下篇则如拯救之後各有生意率皆嬉怡欢笑互相庆贺戒劝而已岂复为此急迫之态乎观书者能识其意则三篇之说涣然氷泮矣
说命论上
史记曰盘庚崩弟小辛立殷复衰小辛崩弟小乙立小乙崩子武丁立是为高宗高宗梦傅说一旦自匹夫使为宰相其亦异哉曰此盖甘盘之力也周公知此意故曰在武丁时则有若甘盘而不曰傅说也何以知其然哉高宗将兴起成汤之绪亮隂不言既免丧又不言盖知朝廷羣臣不足以有为也乃恭默思道上通于天乃授以傅说非其平生学问深入至诚中其得有此事乎且惟天下之至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可与天地参矣学不至於诚则不足以运动四海造化万事惟学至於诚以此通天以此求相当无不如意者夫上帝尊高其谁能见傅说隐遯其谁能知上帝不可见惟诚能见之傅说不可知惟诚能知之高宗遗落私心一归於诚私心有隔诚心无隔欲见尊高举心则见欲知隐遯举心即知诚其大矣哉高宗倘非旧学於甘盘其能造此理乎此周公所以遗傅说而称甘盘也观高宗此篇命傅说之语不知学者有此见识智虑乎是知人主将欲继先祖之德业立万世之基本为百王之楷式非学不可学不至於诚亦不可欲知诚乎当以高宗傅说事卜德之进否耳倘未至此无怪乎道德功业之不及二帝三王也余因傅说事有感发于心者故表见高宗之善学
说命论中
此篇之意皆傅说一见高宗知其非心所在而启沃之也夫高宗之学能以至诚格天梦赉良弼可谓盛矣尚有非心何哉曰君子无所不用其诚倘诚止於一处不能运用於万事间此非圣王之道也如羿之射良之策班之斧秋之奕僚之丸庖丁解牛梓庆削鐻痀偻承蜩皆诚止於一处虽即事而神而不能运用於万事此所以易地而处则拱手而无所长矣此所谓曲则诚耳非天下之至诚矣惟天下之至诚则无处不诚矣在我有一念之非在天下有一事之失皆不得谓之天下之至诚盖至诚无息故也傅说将挽高宗进於此地岂止梦帝而已乎中篇之戒谆谆如此是所以大其所学也
说命论下
高宗闻傅说中篇启沃之戒专在於忱诚而知夫诚之所以诚者有在於学也故於此篇首有旧学于甘盘之说又有麴糵盐梅之说其望於傅说者岂浅近哉傅说之对乃以学於古训为言其意盖使学有所凖的而已人之学问倘无所准的则茫茫渺渺何所适从昔孔子以周公为准的至形於梦寐顔子以孔子为凖的至劳於瞻仰今高宗倘以成汤为凖的则治心修身与夫平天下国家之道昭昭然森布於心目之间矣傅说盛称惟学逊志厥修乃来惟斆学半厥德修罔觉其大如此乃终於监于先王成宪而已是使高宗以成汤为凖的也高宗以谓我岂能自致哉亦有赖於傅说耳昔成汤赖伊尹今我赖於说其言语答问如珠贯璧联明良相会真不虚语
高宗肜日论
呜呼余读高宗肜日乃知古之谏争之法如此其优缓也夫祖已之意正以高宗典祀厚於近庙至有雊雉之异故作此书为戒而其书之所言乃言民之中絶厥命者亦不知理义也不若德不听罪则孚命以夭若德听罪则孚命以永其意在民初若不切於高宗其终乃言王当以敬民为主无或媚神以求福至典祀厚於近庙也其意优缓如此是言之者无罪闻之者足以戒下既无失言之责上又无拒谏之名此三代谏争之法也学者不可不熟思
西伯戡黎论
史记以谓纣赐弓矢鈇钺与文王使得征伐为西伯西伯隂修德行善诸侯多叛纣而往归西伯夫修德行善臣子之常何以隂为哉此盖纣矜人臣以能高天下以势以为皆出已之下文王岂敢显然修德行善以取其诛戮乎既而纣日夜失人心文王日夜得人心故诸侯叛纣而归西伯西伯虽欲辞焉不可得也诸侯听西伯号令者皆有志於为善黎侯乃恃纣为恶略不畏天下公论故西伯仗义以征之其意亦以警纣也夫纣所恃以暴虐者天下也今天下既归文王至文王敢称兵伐近王圻之国亦可警畏而修省矣使纣修省文王则将率天下诸侯北面而就诸臣之位不疑也祖伊见西伯戡黎此所以恐而奔告於受也祖伊以天命将絶格人元龟罔敢知吉民罔弗欲丧之事告之事亦迫矣是天命将归西伯矣纣乃偃然自以谓不有命在天与桀对伊尹之言同乃知亡国之君其心符合如此单于曰我天之骄子也无知之人大抵安於为恶以天自大呜呼天岂为无道之渊薮乎其亦可谓愚矣祖伊忠国爱君之心甚切余上遡其心为之流涕而不忍读此书也
微子论
呜呼观微子一篇则人臣去就之义见矣商之乱至此极矣无可为者然三人之心尚庶几其万一焉故微子之去国以警纣比干则直谏以警纣纣杀比干至箕子独佯狂而不死者尚庶几纣之警悔吾可以成就之也纣终不悔而死此三人者一存宗祀一守死节一陈洪范去者非叛死者非激生者非偷故孔子表而出之曰殷有三仁焉以此知臣子之处心当究观微子一篇可也又以知所谓仁者或去或死或留皆仁也倘以去为是而留为非以死为是而生为非皆常人之客气而非圣人之道也第顾其心於宗社如何尔
泰誓论上
下武诗序云武王能广文王之声卒其伐功也西伯戡黎近逼王畿其伐纣之心已露矣文王伐纣之心已露是天心已欲伐纣矣文王之心即天心也文王为西伯九年死武王服毕十一年观兵孟津以卜诸侯之心退而待命以卜纣之善恶纣暴虐滋甚是天使之为恶而来佑周家也何以知之孟子曰舜禹益相去久远其子之贤不肖皆天也则纣之为恶不悛岂非天意乎天何为恶纣如此也曰商家之历数尽已久矣特以圣贤六七作辅相裁成於冥漠间有不可得而絶者纣之资禀盖天生亡国之君也纣懵不知改故十有三年春武王大会诸侯蛮夷以伐之其伐之者顺天意也天道茫然谁识其意此说倘行得无启奸臣贼子动以天为说乎曰不然人意即天意也受有臣亿万惟亿万心此人心皆叛纣也人心叛纣是天已絶纣矣予有臣三千惟一心此人心皆归武王也人心归武王是天已归武王矣武王伐纣非武王伐之也乃天伐之也使武王有一毫私心而不出天心是盗贼也此篇之终曰商罪贯盈天命诛之予弗顺天厥罪惟钧岂欺我哉是则桑榖之祥雊雉之祥其祸乃见於此也商绪絶矣呜呼伤哉然而有一桀必有一汤有一纣必有一武王此自然之理也人主可不谨乎
泰誓论中
上篇总誓友邦冢君下至庶士御事此篇誓西土有衆西土有衆乃武王心腹之师友邦冢君乃赞助之师尔或曰审如是武王何其小哉夫以腹心待人则谁不为腹心以报我何遽分别如此也曰王畿千里有六卿之师而甸服之外皆扞卫王畿者也岂得与王畿并哉故王畿六军自此大国三军小国一军而已由是观之事势当尔武王岂有心哉盖腹心之师武王与同死生者也故别告之所以牧誓既曰西土之人又曰友邦冢君也此篇大意以谓桀流毒下国汤体天以降黜之况纣罪浮於桀予其可遏天命乎今梦卜协吉而受衆离贰我师协同今日之事有进无退可也盖圣人举事不苟然也必当审谛紬绎隐之於心验之於衆断之天地质之鬼神不悖不疑不愧不惑然後沛然作为不可复止岂有中辍之理哉告腹心之衆使之必往无或顾虑以谓不复如十有一年观兵孟津退而俟纣之举矣
泰誓论下
此篇总受罪恶以誓西土之衆盖欲发起衆士怒心使视受如仇敌必欲殄灭而无遗也惧其有私心者起不忍之心故以赏罚誓之夫不忍之心仁人之心也而曰私心可乎曰好贤如缁衣恶恶如巷伯天下公心也见恶人而不忍岂非私心哉此所以誓之使知所畏避焉呜呼君臣至此亦天下之不幸矣武王不幸值如此君至於如此立誓知我罪我其惟春秋此所以有伯夷之非而又有孟子是之也余读尧舜二典至君臣赓歌都俞之间如享钧天九奏之乐使人玩味不厌至读汤誓太甲泰誓则如入狴犴中见桁杨桎梏之器闻鞭箠挞决之声使人忧愁无聊无复生意况汤武当此时乎此余所以怜汤武之不幸也
横浦集卷八
<集部,别集类,南宋建炎至德佑,横浦集>

[book_title]卷九
钦定四库全书
横浦集卷九
宋　张九成　撰
书传统论
牧誓论
此已至纣郊而誓也泰誓上篇誓友邦冢君至庶士御事中篇下篇则誓西土有衆至牧誓则并西土与夫友邦冢君微卢彭濮人而誓之故其言曰王左杖黄钺右秉白旄以麾曰逖矣西土之人此誓西土之衆也继曰王曰嗟我友邦冢君至微卢彭濮人此誓诸侯蛮夷之衆也西土之衆腹心之衆诸侯蛮夷之衆乃赞助之衆夫纣之恶远及蛮夷乃至庸蜀羌髳微卢彭濮偕来助力欲并亡之则当时天下之心可知矣昔汉高祖起师而巴俞闽粤之君皆来効力为人主而天下欲亡之则其辱宗社也深矣此篇所誓大槩教以战阵进退步武之法以武王亲为大将以破纣无道之师何啻纵洪炉而燎毛髪哉商家社稷自此亡矣吁可伤哉
武成论
武成之义以谓武至此而成不复用也夫武王所以起兵者为何事哉为诛纣耳纣既已诛武功已成矣复安用武哉此篇所主谓武王归马牧牛偃武修文不复用兵耳所以高百世而埀後昆者莫大於此也
洪范论
武王胜殷杀纣虽快四海天下之心然殷家宗臣当痛入骨髓何者邦家既亡宗社已殒君父衔戈此何等情意哉箕子不此之问乃为武王说洪范呜呼此岂人情也哉此岂人情也哉岂後世人情与古人絶不同欤抑古人之於君父专以理论略不以情论欤然而余深考此篇乃有微旨在其间足以见箕子之用心矣夫洪范乃天下万世大法也箕子之丧君父失邦家乃一已之私心也从古以来君臣易位邦家兴废固难必也而天下大法盖自有天地以来不可失也大法在箕子不为武王陈之是以己私怨坐废天下万世之大法此特浅夫贱士之识趣尔箕子肯为此哉所以抑情下意为天下万世而言不为武王言也其书非箕子自作他人有不能至者何也不能深述箕子之深意也其书称祀而不称年称王访于箕子而不言箕子之朝王称王乃言而後箕子乃言深见箕子为天下万世大法不得已之意若其伤痛之心与後世之心同也东坡述箕子出处甚详此未及叙
旅獒论
余读孟子尝怪其云人不足与适政不足与间也惟大人为能格君心之非君仁莫不仁君义莫不义君正莫不正一正君而国定矣夫君心之非何由而见之及读旅獒见召公谆谆如此然後知古之大人其事君也犹子事父母也子于父母同气而异息同心而异体故人子之心拳拳体父母之心知其喜怒哀乐寒煖燥湿之节以调养之臣之於君亦然专体君之心而察之召公体武王之心故武王稍有放怠则召公已知之而训戒己洋洋乎耳目之间矣夫当纣之未诛也天下之责在武王天命之定在武王文王之业在武王武王於是时其心肃然无敢少怠使西旅於此时而献獒武王敢受之乎及纣既受诛矣天下之责已塞矣天命之归已定矣文王之业已成矣使武王之心常如纣之未诛时则西旅献獒固将却之今武王既诛纣既通道於九夷八蛮其心亦稍放且怠而渐起狎侮之心矣何以知其稍放且怠而起狎侮之心乎召公於受旅獒时而见之故召公区区为此篇以训焉深察其言有若严师尊父之训於未知稼穑艰难者何哉夫仁义何常之有蹈之则为君子背之则为小人使武王此心一开不有以救之其去纣也不难矣观其不矜细行终累大德为山九仭功亏一篑之言何其悲辛警切如此也呜呼緜緜不絶蔓蔓奈何毫毛不拔将用斧柯勿恃圣人之资而辄放怠也非召公高识远见体武王之心见其微有放怠之非狎侮之渐格而正之则武王未可知也武王自是其敢少怠而入狎侮之路乎岂不见晋武帝自平吴後而侈心作唐宪宗自平淮西後而侈心作唐庄宗自灭朱梁後而侈心作皆为不终之君使无召公之训乌知武王之克终乎孟子曰汤武反之盖谓此也余於旅獒得孟子格君心之义故表而出之使为人臣子者当如是也
金縢论
此篇之书何其异也周公作册以代武王之死成王出郊而天乃雨反风岂不异哉唯其异也此金縢之书所以见取於吾孔子也以後世浅薄之心观之岂有此理哉夫天人一心本无彼此自是学之不精不能尽识流荡人欲故此心不见尔惟学问之深者人欲不行惊忧之迫者人欲暂散故此心发见焉此心既见则天理在我耳欲代武王欲天反风惟吾所造如何耳周公作册而武王疾瘳此学问之深者也成王出郊而天乃雨反风此惊忧之迫者也所以皆足以动造化焉造化何在吾心而已矣吾心如此其大而或者以人欲而狭之殊可悲也孟子深识此理故曰尽其心者知其性也知其性则知天矣存其心养其性所以事天也夫知天在尽心而事天在存心则人之於心其可不谨乎此余所以表而出之
大诰论
此篇周公摄政代成王大诰多邦及御事以征三监之意也此事正在流言时未必成王之心也当时柄在周公而周公身受武王之托故专此事而不疑以谓区区之心天必知之武王知之若以嫌疑为自安计则吾与武王辛勤艰苦成此基业一旦坐观其将坠而不救此亦何心哉然而以後世观之周公所以自谋者亦已疎矣以是知古之圣贤不求人知而求天知不为身计为天下国家计疑在成王忠在一身周公心与天通与鬼神通则成王疑心自当破散而吾之忠诚自当见矣此篇益见周公之忠益生成王之疑余反复读此辄为之三叹周公以为三监贼也在所当征成王以为三监忠也周公擅兵权以骋私欲杀三监以灭口耳事既如此而邦君御事又以为成王当考翼不可征周公谆谆以卜乃先王之所信而十夫予翼贤者又以为当征武王所图之事所图之功所指之疆土岂可中辍为他人凌践哉所以独忤君心独违衆议以十夫为助而秉此忠诚上通天心下通三王之心以征之征而成功成王愈疑非上天明其忠呜呼周公之负枉其有既乎
微子之命论
微子盖帝乙长子特以其母初贱而生故不立其母後贵而生纣故纣得立然而纣无道亡天下其子武庚又背叛亡其国商绪宜絶矣周家忠厚不忍灭商宗庙社稷卒封微子以为商後且使成汤以来不泯祭祀凡三十二传而灭於齐是全汤之宗祀者微子也使微子继帝乙有天下岂有牧野之事乎呜呼自尧舜之风一变其间祸故可胜道哉余深痛启之不能上继唐虞而使後世至此极也悲夫
康诰论
三监既诛乃尽以其地封康叔然周公不以封微子何也微子贤者也夫何疑哉盖所以一商人之心也武庚之叛以故都之人思商家旧德故因以骋其区区之忿焉今微子虽贤商人见微子乃商家子孙其心不能无感伤奸雄乘此又将生变如此则天下何时可一乎周公奇谋密计以周家懿亲主之不复以商氏子孙杂於其间如此则奸雄亦知无可奈何而其起乱之心止矣微子在宋自不害修汤之礼物而周家忠厚仁义之心已炯然着在天下岂非经纶之妙乎若夫此篇所主大抵在明德谨罚不特恃区区刑杀专以明人道之大伦以教商民而已此所以见周家之盛欤
酒诰论
治国如治病善医者知病之所在而药之表则汗里则下虚则补实则泻故死者生危者安傥医不识病表里虚实汗下补泻一切颠倒而舛施之故生者俄死安者忽危治国不知病之所在而诏令纷纭刑罚峻密徒失民心尔无补也周公成王知商之病在上下荒耽于酒故康诰之後专为此篇以药之且举文王诰毖诰教之说为凖夫文王之治亦多术矣岂特为酒一事乎以商民病在嗜酒故取文王戒酒之说以实之所以使康叔法文王而药商民也审知此说则治天下者非高见远识果足以运动四海乎
梓材论
余观此篇言若作室家若稽田若作梓材义亦衆矣而史官独以梓材名篇何也曰梓材之义其义深长非若稽田室家之义也以谓犹梓人之治材也梓人治材既加朴斵之勤不可巳也必涂以丹雘然後内实外华适於用而要於久成王周公之意以谓文武造周黜商亦已勤矣而商俗未革犹当以礼义养之使人自爱自重皆有士君子之行和顺积中英华发外则成王周公之心足矣此史官所以体成王周公之意而独以梓材名篇也
召诰论
此诰召公以成王将即位故因营洛而为进戒也营洛何为乎周官曰以土圭正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所会也隂阳之所和也然则百物阜安乃建王国焉制其畿方千里而封植之洛邑正当天地之中其建王国也宜矣夫履至尊而制六合莅中国而抚四夷傥非择中和之地以安处之其何以变移四方之风俗使皆出於中和哉然而成王未尝都洛也文王都丰武王都镐至平王避犬戎乃都於洛其区区为此不急之务何哉曰是有说也太史公曰其居洛邑则四方朝聘贡赋道里均焉而车攻之诗序曰宣王能内修政事外攘夷狄修车马备器械复会诸侯於东都是成王虽不都洛而会诸侯时必居洛邑焉是太史公朝聘贡赋之说是矣非特此也召公之意以周公摄政履天下危事居天下疑地今天幸成王年长周公之忠将有所见脱危事而去疑地岂可不使四方晓然知之且以埀後世法哉故因营洛时庶邦冢君庶殷越御事咸在大明周公还政之忠而当千官万列之前告王以敬德受天命也盖天难谌命靡常疑若不可测识也召公历陈夏商兴亡止在敬与不敬而已故不敬则皆坠厥命敬德则惟有历年敬之一字其行甚要其功甚博何谓敬妄虑不起百邪不生是敬也顾此敬处即天命也惟有历年夫何足怪不敬则思虑纷乱私邪横生其去天命远矣早坠厥命亦何怪乎人常言天命在彼今而後知天命不远在我而已何以知其在我哉行吾敬则是天命岂非天命在我乎召公反覆以此一字为言岂召公平生所得在此一字而自后稷至文武传心之法止在此一字乎呜呼後世人主以敬而得天命不敬而失天命者亦多矣召公之意岂特为成王设哉抑亦埀示凡有天下者皆以敬而已矣故於庶邦冢君庶殷御事前昌言之而不疑使成王之心竦动森列苟不敬微起则如见召公进戒时庶邦冢君庶殷御事在列时其敢忽乎曾子曰十目所视十手所指其严乎此召公所以当庶邦冢君庶商御事前陈召诰之义也学者不可不审至於摄政以俟人主年长而复子明辟此君臣之大义而元老大臣之忠正也当庶邦冢君庶商御事於营洛时而举此大典其埀法万世亦已大矣莽卓操懿宋齐陈隋皆不知此义此所以为天下後世罪人也呜呼
洛诰论
余以召诰考之周公以三月十二日乙卯至洛二十一日甲子以书命庶殷二十五日戊辰王在新邑此书之作大抵王以年幼未能办国事未容周公之归也其书宜在命庶殷之後而庶殷之丕作宜在戊辰之後也不如此说则龃龉参差其说不合然则此书有往新邑伻向即僚之语疑若在丰而为此书也余以日月考之周公三月二十一日巳在洛都非与成王对谈安得拜手稽首诲言之辞乎然则往新邑之往宜与自今以往之往同然後义理流通不相阻碍或曰伊尹归政即曰罔以宠利居成功乃超然而归周公拳拳诲谕有不忍去之意成王留之固确矣周公遂尔不去比伊尹为如何曰圣人斟酌变故审处时宜进退去就皆合乎道岂可以凡心俗虑可否之乎当伊尹时而不去则有亢龙之戒当周公时而去则有巨擘之讥学而不至於识时奚以学为哉此又周公之遗意
横浦集卷九

[book_title]卷十
钦定四库全书
横浦集卷十
宋　张九成　撰
书传统论
多士论
此多士者周所谓顽民乃商家之忠臣也盖其被纣之酷如在汤火中一旦武王伐纣民虽皆有生意既而见有天下者非商家之子孙在朝廷者非商家之大臣往来导达者非商家之使者则又悲辛忿懑故欲与武庚举事再复商家之社稷也由此观之岂非在商为忠臣乎然而在周谓之顽民者何也周武王伐商非为一己乃救此无辜之民今得安居乐业乃反怨叛非顽而何然由汤至於武丁贤圣之君六七作天下归商久矣商人谓周於我何有哉周公无如之何所以作此奇计营建洛邑迁商民於是使其耳目一新心志变易日见周之士大夫日闻周之号令日被周之德化变念商之心为念周之心岂不宛转巧妙乎观此所诰其言温如春阳润如时雨使之有感动之心而无鬭狠之意其论迁居於洛则曰是惟天命无我怨论夏迪简在王庭则曰予一人惟听用德既安慰其劳苦之余又开勉以选任之意使人人自喜有仕宦之望而无摈絶之忧有一家之心而无防闲之苦呜呼周家忠厚之风其亦见於此乎
无逸论
余观周召之於成王所陈在敬所戒在逸盖敬则不逸逸则不敬以敬为心则为恭为畏为不暇为克己尊先王之典彝而享国至於长久以逸为心则为傲慢为耽乐好田猎峻威刑听小人之邪说而享国不克长久此理之自然者也呜呼人主之有天下上焉则受皇天之畀付下焉则司万民之性命内焉则祖宗社稷之所依外焉则蛮夷戎狄之所赖其任至大其责至深此岂细事哉如此重器必以敬为心者乃能负荷之其可以逸豫之心持之乎历观自古以敬保天下者仅能无失而以逸豫为天下者必至於覆宗絶祀周公戒成王以此一字可谓知所本矣又历陈商三宗周文王所为使成王知所凖的又历陈末後逸王所为使成王知所警戒又历陈皇自敬德及乱罚无罪之说又历陈小人譸张变乱先王正刑之说其所以为成王计亦已尽矣此盖成王即位之初警戒之事也召公以敬之说陈于前周公以无逸之说继於後前挽後推左枝右梧惟恐其坠文武之业也其亦辛勤劳苦矣不如是不足以为周召
君奭论
此一篇之意皆周公慰勉召公同相成王保守文武之基业召公之意以谓成王幼小一惑流言乃疑周公其才止中人耳而我与周公当师保之任傥或成王不能保守其罪当在於我故每怀不悦常有惟恐失坠之意而欲求去焉故周公以伊尹伊陟臣扈巫贤甘盘之辅商家虢叔闳夭散宜生泰颠南宫适之辅文武告之意欲使召公强留辅相成王以效商家周初诸人庶卒文武之业观其言曰汝明朂偶王在亶承兹大命则其区区之意正谓治乱在我二人我二人在朝则成王焉有不善终者如商有伊尹诸人在朝周初有五人在朝安得不治者其意专以恢廓召公使抗志强力无自忧沮无以去为全身也周公之心盖可知矣先儒谓召公不欲周公留相成王故不悦何待周公之浅也
蔡仲之命论
或曰舜殛鲧而用禹周公囚蔡叔而命蔡仲在舜与周公不失为忠厚之举矣而大禹蔡仲其何以处之曰圣贤於此其有所处矣父诚无辜天下有公论其子不仕抱痛而死如晋王褒可也父有如鲧绩用弗成父有如叔挟武庚以叛禹为司空仲为蔡侯勉力为善以盖父之往愆可也此仁人孝子之心也傥不论是非以不仕为高而忿恨其上是怙终遂非先王之所不赦也此不可不讲
多方论
余读此篇乃知商家德泽入人之深使人不忘至於如此也又知夫周家忠厚哀怜迷妄不忍杀戮而反覆开喻使之感寤至於如此也是皆先王盛德之事後世所不及矣夫由汤至於武丁贤圣之君六七作其深仁厚泽渐渍天下旧矣纣既去武丁未久而又流风善政犹有存者又有微子微仲王子比干箕子胶鬲相与辅相之此遗民所以不忍遽忘商至於同武庚叛又同奄叛而不恤也岂民在纣虐政中如在汤火皆欲脱去而纣亡周兴见夫所以君天下者非商子孙而位朝廷居民上者又非商士大夫号令禁戒所以诰告天下者又非商家旧法此所以悲辛愁苦思为叛乱以复商之社稷也然而周公於此胡不用长平之诛行亡秦之法而区区恃告戒以感动之以告商士则有多士以告诸侯则有多方烦辞叠语谆谆切切如哲父慈母之训子孙既惧之以威刑如此篇有大罚殛之之语又有离逖尔土之语又诱之以爵赏如此篇有大介赉尔之语又有迪简王庭之语或推或挽使之归於善道何其迂阔也自後世观之疑若不快人意者夫快意乃秦皇汉武所为而不快意乃先王所以为忠厚之道也快意事岂士君子所当为哉惟先王不忍快意而务为涵养诱掖之道此所以为先王之正道而後世所以终不可及也其至矣哉学者观先王之道毋於快意中求而自不快意中求之则思过半矣
立政论
周公致政于成王其法度纪纲典章文物皆已灿然备具但欲成王择其人以立之耳故周公作此一篇之书所戒无非任人之事此周公作立政之大意也然是说也岂特为成王设哉为天下万世无穷之计也呜呼有此天下非其人而使共政其丧亡也必矣故历陈夏商以为戒人主当书此篇置之座右饘於是粥於是造次必於是颠沛必於是可也
周官论
成王由周公克由绎之之说深得用人之术思为天下後世计乃以其所见作为周官以谓必如是者乃为三公必如是者乃为三孤如是者为冢宰如是者为司徒以至为司马为司寇且总告别告以为子孙之守使子孙高明者得其心而常才者得免过居位者有此才则无愧无此才则怀羞其有补於人主也大矣
君陈论
昔周公营洛使成王於此朝四方诸侯而处商之顽民於东郊谓之成周则成周乃洛之一邑也谓处顽民於是故尹东郊之人其任为甚重其责为甚专昔龚遂治渤海谓宣帝曰治乱民犹治乱绳不可急也故成王之告大抵欲调和之而已如寛而有制从容以和之说无忿疾于顽无求备於一夫之说必有忍其乃有济有容德乃大之说是也又使之一切便宜从事如予曰辟尔惟勿辟予曰宥尔惟勿宥之说是也大要欲不失周公本意而已故有式周公之猷训懋昭周公之训尔惟弘周公丕训之说周公本意如何哉欲教化顽民使之归心周室耳君陈傥能因事制宜不拘法制优柔涵养使民自归於善道则周公之意得而成王之说行矣此作君陈本意也
顾命论
顾命之义以谓成王将崩顾祖宗基业传之後嗣而有付托之命也抑余尝怪尧舜禹汤文武亦圣矣而尧无顾命舜无顾命禹汤无顾命文武无顾命何哉呜呼死生之际鲜有不乱者故春秋之法尤严於死盖人君之死也必居正寝不死於妇人之手其书法曰公薨于路寝者得礼也书公薨而不言所在则深痛之也鲁隐公是也孔子作歌而死曾子易箦而死子路结缨而死子张有庶几之言而死此皆圣贤之盛事也尧舜禹汤文武无顾命则已见其死时乃平生典谟训诰中事耳岂亦为异事哉此所以无顾命至於成王特中材之主尔周公大圣也而疑之管蔡流言也而惑之曾不若昭帝之於霍光孙亮之辨鼠矢也平时如此死盖可知及夫周公为师召公为保太公在前毕公在後四子挟而维之一日即位天下廓如也观周官之勑戒君陈之训辞森严尊大俨乎如天帝之临北极也此盖学问之力也至其将死也而告命明白如此真可谓难及矣此所以有顾命之篇而列於左史焉孔子取之盖以诏天下後世人主勿自弃也成王前日如此而後日乃不可及如此可不自勉乎其意深矣或曰太甲亦前愚後智也何以无顾命曰太甲悔过之语已足以见其所存矣而伊尹乃告之咸有一德之大顾不了死生乎此所以不载也或去或取皆圣心之用学者当深穷之
康王之诰论
此篇乃成王崩时适诸侯有入觐者或因朝新主以进戒而康王亦报诰以戒诸侯史官以康王新即位而其告戒切事尽情绰乎已有人君之道故缀而集之以为後世法焉余观此篇想见唐虞三代之盛而後世不及也昔帝舜作歌臯陶赓歌今诸侯进诰康王报诰蔼乎其相孚也炳乎其相辉也累累乎端如贯珠之相聨也读之使人见忠爱之实想辑睦之风其与夫阿意苟容不敢进一言恒舞酣歌不以斯民为意无一辞以儆励臣下者大有间矣若夫释丧而冕服谅隂而有言则有东坡之论在学者宜择焉
横浦集卷十

[book_title]卷十一
钦定四库全书
横浦集卷十一
宋　张九成　撰
书传统论
毕命论
呜呼商民之难服也甚矣於此可以见商之德泽入人也深人不忘之如此夫以三监之亲乃与之同叛以周公之圣君陈毕公之贤前後相继仅能得其心耳观周公处商民一事其巧思深智非後人所可及也如商民之不服在白起处之坑四十万可也在项羽处之坑二十万可也周公肯为此乎在晋武帝处之使在边鄙卒有元海之难在符坚处之用为腹心卒有慕容埀之乱周公肯为此乎呜呼既不可用之又不可以计处之迁之洛邑使日见周之仁政日闻周之仁声日亲周之仁人君子优游涵养以变易其不服之心如此者三十六年矣难化者或老或死已化者方少方生於是时也得不有耸动之术以一新其耳目为永久之计乎君陈分正固有其兆矣至於毕公乃晓然旌别淑慝表厥宅里使知为善者如是而尊荣弗率训典则殊厥井疆使知为恶者如是而黜辱又申画郊圻使为奸者无所觊谨固封守使居安者常虑危其耸动之术可谓尽矣抑又可虑而为风俗根本者世禄之家是也惟德惟义时乃大训使世禄之家尽由於德义则下民皆由於德义由德义则风俗美而天下安不由德义则风俗恶而天下危有耸动之术以起其心有德义之训以美其俗则非特中国尊荣而四夷皆受其赐矣顾其巧思深智皆周公经营之君陈祖述之而毕公成就之也三后协心同底于道非虚辞也呜呼古之圣贤其用心若出乎一人若同乎一心後之有位者见人之有功则饰辞以毁之见人之有作则曲意以败之王濬平吴几於不免府兵成制破坏无余闻君陈毕公之风使人抱经而叹
君牙论
余读舜典一篇历试禅位受终占象祭告天地巡守黜陟尧崩舜格询岳辟门明目达聪之事杂然并举其命九官事亦大矣不过数十语辞简意足穆然浑然含不尽之意何其大体也降及成王命君陈尹正东郊耳而作书一篇康王命毕公保厘东郊耳又作书一篇今穆王命君牙又一篇命伯囧又一篇平王锡晋文侯又一篇呜呼何其辞烦而意杂也曰虞舜之书辞不尽而意无尽命者受命者皆自得於言意之表岂待训谕而知哉至於後世意不一而辞无穷谆谆喋喋尚恐不吾审也虽可以见仁厚之意亦可以见大道之衰矣余读君牙篇见穆王称述先正尊敬先王??恳恳有如将失之之意而训饬慰勉蔼乎有治世之音严乎有父师之法表表乎以祖宗为凖而不敢越也此夫子所以有取焉岂偶然哉
囧命论
余观君牙之篇穆王自以谓继文武成康之绪惧其弗称而托於股肱心膂今命伯囧又言文武赖小大之臣侍御仆从皆得其人故下民只若万邦咸休而已寔赖前後之人正其不及绳愆纠谬格其非心且曰后德惟臣亦虚心於治道矣然而治功藐然如此岂君牙伯囧之不足与有为耶抑岂穆王有其言而无实耶曰是固然矣君牙乃在昭王时区区无补之臣而伯冏之为太仆乃见穆王驰骋天下有车辙马迹而不能正救者也是二人不足以有为者也穆王其父昭王溺死於汉水略无恢复之志而驰骛四方与两篇之言大不相似是有其言而无其实者也然而余三复两篇见其殷懃恻怛有足以感动人者何也曰德宗何人哉有陆贽作奉天诏书遂使山东父老为之泣下则夫二篇之命亦必当时仁人君子悯穆王之无志故修辞立诚以劝励于臣下惟其诚实所寓所以使人读之必至于感动也辞之不可已也久矣夫易曰鼓天下之动者存乎辞信矣或曰二篇之意略不及昭王何也曰此穆王讳父之恶故代言者亦不敢强之也曰安知非出於穆王之自为耶曰使出於穆王其殷懃恻怛如此必当大有为於天下盖有是言者必有其诚有其诚者必有其志穆王无志如此以五十之年乃即尊位而乃不以父耻为念区区如儿辈务夸马力奔走四方此不才之主也安得有此至诚之言故余断以谓非出於穆王而出於大臣之贤者也学者试考之
吕刑论
穆王五十即位今此书言享国百年是即位又五十年矣当耄乱之时乃能大度时宜命吕侯为司寇而训吕侯以夏时赎刑之法以轻刑辟为事且其书以刑为至重上以尧舜为法苗民为戒主在吕侯乃遍饬四方司政典狱又饬同姓诸侯又饬有邦有土又饬官伯族姓而终饬戒嗣孙焉其言互相发明皆典狱者所当留意也赎刑之法乃详载於有邦有土之下则知在朝廷所当遵守也非互相发明乎夫穆王非周之令主也周道之衰穆王实为有罪且以昭王之死不明而略无痛悼之意乃甘心於驰骋之事而君牙伯囧吕刑圣人取以为书而不废何也曰训辞深厚意旨恳切穆乎有三代之风渊乎有赓载之作非有文武遗绪能至是乎此夫子所以玩绎而不忍删也
文侯之命论
余读史记知幽王废申后及太子宜臼以褒姒为后而立其子伯服为太子宜臼奔申申侯怒与犬夷杀幽王虏褒姒晋文公与郑武公乃即申侯共立宜臼是为平王呜呼尚忍言之耶以史考之是平王因申侯杀其父而得立也呜呼尚忍言之耶春秋之时始於隐公其亦以是乎使平王知有父子方且痛伤求死之不给肯为杀父者所立乎使平王权以济事方且枕戈尝胆以报父仇肯命文侯而无一言以及幽王乎今文侯之命止有嗣造天丕愆与夫侵戎我国家两句而已略无伤痛之辞何也岂犬戎凶暴申侯残忍初造国家未能胜之故为此畏惧将以有待耶而在位五十年略无施设而扬之水之诗发於怨叹是於申侯甚厚报其杀父立已之恩呜呼尚忍言之耶是特不孝之子而已耳然则此书何足存而孔子不删去何也此盖存之以着平王之罪与胤征同也观书者当以时考之可也
费誓论
费鲁东郊之地鲁侯伯禽方就侯国居曲阜而徐戎淮夷遽兴兵侵扰伯禽誓於费以御之观其饬戒一何严哉盖军事性命所在一失其几所害非一夫性命而已其可不严耶甲胄干戈弓矢矛刃马牛臣妾糗粮桢干刍茭无不告戒其防微早虑如此而襄公不鼓不成列陈余不用诈谋奇计以谓行仁义岂知周公之子行兵乃如此其微哉
秦誓论
穆公不听蹇叔之言以败於晋故悔过而作誓以惩艾前非也然而伯禽穆公等诸侯耳虞夏商周帝王之书也而以诸侯之誓系之此学者所以致疑也曰此孔子深意也如王者之迹熄则大雅降而为国风王者之道亡故秦鲁升而系三代於诗以见其亡於书以见其意其意曰平王锡晋文侯而言不及於复雠王道不可望也得如伯禽之用兵庶几於王道矣又曰王道不可望也得如秦穆之悔过亦庶几於王道矣取秦鲁以补王道所以深痛王道之不复兴也夫国风始於平王春秋始於平王王道终於平王而以秦鲁补之则平王之罪可胜言哉夫何故天下之雠莫大乎弑君父而平王君父之雠不报天下之恶莫大乎弑君者所立而平王为太子走而之母家母家与犬夷弑其父而立之呜呼事至於此王道絶矣平王不胜其罪矣故孔子之意以谓使平王用兵得如伯禽申侯犬戎庶可诛戮乎使平王悔过得如穆公听言用贤周家其中兴乎今而亡焉故痛愤而以伯禽穆公继於其後也以谓如此二人犹胜於平王也惜乎此义未有发之者余故表而出之
横浦集卷十一
<集部,别集类,南宋建炎至德佑,横浦集>

[book_title]卷十二
钦定四库全书
横浦集卷十二
宋　张九成　撰
状元策一道
问朕承中否之运获奉大统六年于兹顾九庙未还两宫犹远夙兴夕惕靡敢荒宁悯国步之久艰悼已事之失策虚心求治不惮改图故详延子大夫于廷咨以当世之务冀间长计以兴大业将核其言以收其用非直循故事设科举塞人情而已盖古先辟王继中微之世承思治之民芟夷大患事半功倍少康一旅而复有夏宣王兴衰以隆成周光武三年而兴汉祚肃宗再岁而复两京皆蒙前人之绪拨乱反正若此其易也今赖四方黎献翊戴眇躬列圣之泽未远也朕焦心劳思不敢爱身以勤民然屈己以和戎而强敌内侵招诱以弭盗而盗贼犹炽以食为急漕运不继而廪乏羡余以兵为重选练未精而军多冗籍吏员猥并而失职之士尚衆田莱多荒而复业之农尚寡严赃吏之诛而不能革贪污之俗优军功之赏而无以消冒滥之风方今欲外攘则不足以靖民取於民有制则不足以给车徒之衆为人父而自榷其子则又何以保民而王哉朕弗明治道仍暗事几凡此数者常交战於胷中徒寝而弗寐当食而叹也子大夫与国同患难久矣宜考前世中兴之主施为次序有切於今者祖宗传绪累世其法有可举而行者平时种学待问奇谋硕画本於自得可以持危扶颠者其悉意以陈朕将亲览焉
臣对臣闻祸乱之作将以开圣人也商道不衰何以见高宗四夷不叛何以见宣王汉无昌邑之变则无以启宣帝唐无宫壼之变则无以启明皇是以知君天下者遇祸逢乱当以刚大为心无遽以惊忧自沮灼知此理然後可以知天意之所在矣臣尝历考前古兴衰拨乱之君以谓莫善於宪宗莫不善於文宗何以言之宪宗当唐室陵夷之际藩镇跋扈主权下移乃能左顾右盼慨然起恢复之心不幸廷臣异议刺客在朝京师皇皇朝不谋夕惟宪宗当宁发愤屏声却欲讨贼之心愈厉明年平夏又明年平蜀又明年平淮蔡元和之功卓然为天下冠此以刚大为心者也文宗当昭愍之後阉寺执柄主威不宣虽能高举远蹈毅然有扫除之心不幸委任失当害及非辜甘露之祸言之使人酸楚岂非文宗遽以泣下沾襟?飞气索自比周赧又自比汉献又自谓无与尧舜又自纵酒以伤其生悲辛愁苦不复以朝廷为意此以惊忧自沮者也故臣尝断之曰若宪宗可谓知天意之所在若文宗者又何足与论天意哉盖祸乱之作正圣人奋励之时也何至以惊忧自沮乎今陛下痛九庙未还两宫犹远又悯国步之久艰悼已事之失策然深察祸乱之故是乃皇天所以启至圣也伏惟陛下谨之重之以刚大为心无遽以惊忧自沮庶几与商高宗周宣王汉宣帝等相揖於千载之上合皇天所以畀付之意不胜臣子至愿然以刚大为心者要当夙兴夜寐恶衣菲食屛远便佞登崇俊良好切直之言戒声色之惑先定规模以定大事臣观古之圣人将大有施为於天下者必先默定规模而後从事其应也有候其成也有形非若顺风扬颿一求快意而无所归赴也商君之法非良法也然而规模先定故能兵雄天下臣服诸侯苏秦之术非善术也然而规模先定故能合六姓之异却强秦之兵淮隂对高帝以北举燕赵东击齐南絶楚之粮道而西会於荥阳无一不如其言者规模先定故也耿弇对光武以定渔阳取涿郡还收富平而东下齐无一不如其言者规模先定故也伏仰陛下欲迎九庙归两宫安国步而康庶事式扩规模固已定於圣心而又元枢捷报殱厥渠魁自前世之君观之固有满假而自大以速天下之谤者矣独陛下不然乃撝谦不居躬御便殿亲颁德音以前世中兴之君为问至於攘夷狄弭盗贼足食练兵澄冗官复农业革贪污而消冒滥寛民力而给车徒前世中兴之施为祖宗传绪之法度下询於承学之士曰本於自得可以持危扶颠者此有以知陛下用心之勤也臣虽智识浅陋然而仰见规模宏阔深大辄整冠肃容再拜稽首曰猗欤盛哉有君如此天下何忧乎宗庙社稷何忧乎二圣六宫暂当淹恤亦何忧乎臣学术至空虚也然忠愤所激敢不敷陈管见上禆日月之光臣谨昩死上愚对臣伏读圣策曰古先辟王继中微之世承思治之民芟夷大患事半而功倍少康一旅而复有夏宣王兴衰以隆成周光武三年而兴汉祚肃宗再岁而复两京皆蒙前人之绪拨乱反正若此其易也臣有以见陛下规模远大知所以为中兴之本也臣闻禹有治水之德民心怀之故其有天下也十有七世历年四百六十有二少康一旅而复有夏者祖宗之德在人也稷有播种之德民心怀之故其有天下也三十七世历年八百有余宣王兴衰以隆成周者祖宗之德在人也汉高祖有寛仁之德在人故其有天下也二十一世而历年至於四百然则光武三年而兴汉祚者岂非蒙高祖之德哉唐太宗有仁义之德在人故其有天下也二十四世而历年仅及三百然则肃宗再岁而复两京者岂非蒙太宗之德哉皇宋一祖六宗英灵在天功德在民中兴之运正归今日傥能扩此规模济以兢谨果何往而不可乎伏读圣策曰今赖四方黎献翊戴眇躬列圣之泽未远也朕焦心劳思不敢爱身以勤民然屈己以和戎而强敌内侵臣有以见陛下规模远大知祖宗之德士民之归将乘此时为两宫中国雪积年之耻也臣观金人有易弱之势三夫好战者劳失其故俗者敝人心不服者离而金人皆与有焉臣请为陛下历陈之始皇并吞六国可以止矣恣心快意复征南越曾不知骊山之役未成而二世子婴已被害而就擒矣此以好战而伤也隋文帝远平江东可以止矣炀帝嗣位亲驾征辽曾不知锦帆未过隋渠而大盗已据其都矣此亦好战而伤也金人负其勇鋭自靖国兴兵越于今三十余载矣适国家当此否运乃敢因势乘便犯我民人侵我疆土夺我两河又捣我都城又要我二圣又入我淮右践我江浙转战经年恃其士马之盛而不知民力固已殚矣无平不陂无往不复此臣所以言好战必伤也西晋之乱兵燹侵陵纷纭於中国而其豪杰间起为之君长如刘元海苻坚石勒慕容隽之俦皆以絶异之资驱驾一时之贤俊其强者至有天下大半宜有以自立然不过一传再传而已何也君臣相戾上下不安虽建都邑立城社其心岌岌然常若寄寓於其间其可恃乎金人既灭契丹复陵中国中国声名文物洵非遐陬所及然承平日久士人或溺词章小人共安畎亩怯战鬭而 恋身家使金人乐而效之其亦易弱也此臣所以言失其故俗必衰也始皇灭韩张良奋椎击其车朱泚僭号段秀实提笏击其额以今日我士庶蒿目时艰固亦有豪杰慷慨之士欲图之久矣而又凌辱及於公卿鞭扑行於殿陛贵为将相而不免有臣仆之耻将见有愤惋郁结而思变者矣此臣所以言人心不服必亡也区区一刘豫欲收中国之心呜呼愚哉中国之心岂易收乎彼刘豫者何为者耶素无勲德殊乏声称黠雏经营有同儿戏何足虑哉然金人虽有易衰之势而我有必兴之理不可不讲也臣观古人所以谋人之国必有一定之计越王之取吴是骄之而已秦之取六国是散其从而已高祖之取项籍是离间其君臣而已今越之计秦之计高祖之计宜次第而用之当先用越王之法骄之使其侈心肆意无复忌惮天其灭之将见权臣争强簒夺之祸起矣臣请备论越王所以取吴之术惟陛下听之范蠡曰卑辞厚礼以骄之越王则自称曰草鄙之人自称其国曰贡献之邑范蠡曰玩好女乐以骄之越王则先之以皮币随之以管龠使大夫女女于大夫士女女于士其称吴为天王者范蠡使尊之以名也其请亲为前驱者范蠡使以身为市也今日之金人当损益其法可也呜呼越王含辛茹苦志在报吴非笃志之君其孰能之以民之不蕃而兵之不给也乃下令於国中曰壮者无娶老妇老者无娶壮妻女子十七不嫁丈夫二十不娶则罪其父母生男子也赐束修一犬生女子也赐束修一豚生三人公与之母生二人公与之饩支子死当室者死则哭泣之葬埋之如其子也载脂与粱以食孺子身耕妻织以裕国人国人荷其恩感其德愤其土地之狭而悯其会稽之耻也於是父兄请战不许父兄则又请战而致其辞曰越四封之内其视君也犹父母也子而思报父母之雠臣而思报君之雠其敢不尽力乎及其将行父勉其子兄勉其弟妇勉其夫曰孰谓是行也而可无死乎陛下欲报金人当先结吾民之心可也越王之在国也觞酒豆肉以分左右饮酒不尽味听乐不尽声求以报吴今陛下有是乎病者问死者葬老其老长其幼慈其孤求以报吴今陛下有是乎富者安之贫者与之救其不足裁其有余求以报吴今陛下有是乎南事楚西事晋北事齐春秋皮币玉帛子女以宾服焉未尝敢絶求以报吴今陛下有是乎如其有也天下幸甚若犹未也伏愿陛下勉之越王归国四年愤祖宗之雠思欲一战以快心范蠡曰未可也五年而吴王信谗喜优憎辅远弼又欲乘其间以伐吴范蠡曰姑待之七年吴王杀申胥又欲乘其间以伐吴范蠡曰姑待之七年而吴国稻蟹不遗种又欲乘其间以伐吴范蠡曰姑待之今之金人虽有易衰之势三然而信谗乎喜优乎憎辅而远弼乎曾杀贤如申胥乎曾有天灾如稻蟹不遗种者乎必也俟其天时去人事失然後可以图之越王归国二十年乃得举兵以遂其志其举兵也必智以度天下之衆寡仁以共三军之饥劳勇以断疑而决大事又舌庸使之审赏苦成使之审罚大夫种使之审物大夫蠡使之审备大夫皋使之审声其将行也则背屏而立委夫人以内政背檐而立委大夫以国政其至军也则斩通行赂者又明日徙舍则斩不从令者又明日徙舍则斩不用命者又明日徇军则归无兄弟尽在军者又明日徇军则归有昏眊之疾者又明日徇军则归筋力不足以胜甲兵志行不足以听命令者虽列国之君不足以为今务然其禁密如此亦可喜也故能一战而败吴於囿再战而败吴於泓又战而败吴於郊夷其城犁其庭墟其庙以雪积年之耻陛下欲报金人愿观其用心而以越王之法用之不亦可乎伏读圣策曰招诱以弭盗而盗贼犹炽臣有见陛下规模远大欲先靖中国也臣闻唐太宗之说曰民之所以为盗者由赋繁役重官吏贪求饥寒切身故不暇顾廉耻尔当去奢从俭轻徭省赋使民衣食有余则自不为盗韩愈之说曰刺史不得其官观察不得其职财已竭而歛不休人已穷而赋愈急其不去而为盗也亦幸矣此皆论良民为赋歛所困故不得已而为盗尔今日之事则又甚於此其横行於州郡啸聚於山林者类皆军兵尔此曹在太平时帖首妥尾惟上之令不幸中国多故朝廷权轻何尔动辄怨怒耶而一夫倡乱百夫从之百夫倡乱千万人从之然使吾无间而可入则朱滔不能起卢龙之卒而李怀光不能强邠宁之兵今其所以一呼响应者其心不服也其心所以不服者无乃吾恭俭未至乎用人未当乎赏无功而罚无罪乎昔唐德宗放象豹出宫人以恭俭服天下罢常衮用崔佑甫以用人服天下赏淄青将士以折其奸谋杖邵光超以惩其贪冒又以赏罚服天下时李正己持兵十五万雄视山东其将士闻德宗所为如此皆投兵相顾曰明天子出矣吾辈犹反乎不特此也吐蕃恃其强大以凌侮中国非一日积也德宗即位使者归告其国主曰新天子出宫人放禽兽威德英武洽於中国吐蕃大悦遣使入贡夫德宗恭俭委任信赏必罚行於户庭之间而强蕃悍卒自格於千里之外使其恪守此心终始不变则贞观之风亦不难到奈何其自败坏也臣愿陛下笃恭俭谨用人明赏罚以收天下之心若曰我有甲兵可以诛其不服我有招降可以俟其改过诚恐去一大盗其事卒未巳也诚能用臣之说非特悍卒格心而蕃戎亦且悔过也故臣以太宗韩愈德宗之事为献伏读圣策曰以食为急漕运不继而廪乏羡余以兵为重选练未精而军多冗籍此有以见陛下规模远大知兵食之不可不虑也臣以谓漕运不继宜选财赋之官选练未精宜责将帅之职唐代宗以国用虚乏馈饷纷纷独得一刘晏斡山海排商贾制万物低昂操天下赢赀而军用以给以财赋得其人也臣愚欲於常赋之外创置一司名曰军兴凡关市榷酤载在有司者不与其数独变通有无权制轻重使利归公上歛不及民出入钱谷勾检簿书则付之士类书符檄觇低昂则付之皂吏明敏精悍如刘晏辈实司其职夫何忧漕运之不继乎马燧之在河东也驭马厮役教以骑射制甲有长短之等造车为行止之宜比及二年得精兵二万以将帅得其人也臣愚欲於冗兵之数创置一军名曰精锐凡攻卫战鬭功在有司者不与此选独招降之兵擒获之兵俾弓矢戈矛随器而使有能者则书之尺籍其无能者则驱之屯田择强力勇毅如马燧辈实司其职夫何忧选练之未精也伏读圣策曰吏员猥并而失职之士尚衆田莱多荒而复业之农尚寡此有以见陛下规模远大知吏农之不可不虑也臣以谓吏员猥并宜行辟举之法田莱多荒宜行屯田之法昔沈既济欲宰臣叙羣司州郡辟僚佐其意欲无失职之士也臣愚欲使宰臣精选太守部使者之职若羣僚则太守辟举若监当若巡尉则使者辟举举而不当重者禠其职轻者罚其金吏部台谏得以纠正之每辟一员则具二人以待之补者既上则又辟一人以待之前後相承虽怠者亦励夫国家所以设官分职将惟贤才之求非为尔衣食之资也志在衣食胡不为工乎为商乎为农而力田亩乎胡为在缙绅之列也夫责之以士人则朝廷待之亦不可轻凡太守监司之赴官也若内若外皆陛辞而後行监司为一辈郡太守为一辈当行之日陛下亲御正殿借辞色告监司则曰一路官吏实汝之托告郡守则曰一郡官吏实汝之托汝当夙夜以思宣我所以爱民之意予有大赉报汝功亦有大罚惩不恪庶几贤才并用则失职非所患也昔邓艾欲行陈颍以东屯田两淮得谷五万斛其意欲得复业之农也臣愚不敢远引且以镇江一路论之屯兵江口无虑数万人就以二万人论之人必有家家止五人人日二升日计二千斛月计六万斛则岁百万斛矣顾此馈运非由天降非从地出皆当取之於民三吴之间旱暵仍岁长淮以北草莽连云去岁到今米斗千余今此下民谁救其迫而又追需急於星火箠械酷於秋霜开元屯田之法振武屯田之法不知其可用乎勲官八品以上前资七品以上此建官之法也土柔则五十亩而一牛土刚则二十亩而一牛此耕耨之法也如是之法出於开元募人为十五屯屯置一百五十人令各就高为堡东起振武转而极西过云州界中出入河山之险八百余里寇来不能为害人得肆耕其中如是之法出於振武臣愿自淮以北开置屯田参开元振武之法非特足以招复业之农而军储所资亦足以寛其忧矣伏读圣策曰严赃吏之诛而未能革贪污之俗优军功之赏而无以消冒滥之风此有以见陛下规模远大欲清流俗而惩侥幸也昔毛玠为尚书而士大夫不敢鲜衣美食杨绾为宰相而豪贵功臣为之彻乐毁第减驺御赃吏贪污流风远矣臣愿陛下去声远色躬俭节用以励朝廷朝廷宰相却苞苴断货贿以励猾胥而惩狡吏又何患贪污之弗革乎昔元载王缙秉政四方以贿求官者相踵於门大者出於载缙小者出於卓英倩皆如所欲而去代宗欲得士大夫之不阿附者为己用乃擢李栖筠为御史大夫事出主意宰相不知缙等由是稍绌臣今欲用此策以消冒滥可乎凡大将以功来上陛下亲据其中一二人晏见而劳问之果有功者优加拔擢其或言语不伦事涉诞罔者痛加惩斥又何患冒滥之弗消乎伏读圣策曰方今欲外攘则不足以靖民取於民有制则不足以给车徒之衆为人父而榷其子则又何以保民而王哉此有以见陛下规模远大恤民如是之深也臣伏读圣问至此不觉涕泗交颐仰知陛下仁心如天地之大而天下弗知也臣观滨江郡县为守为令者类无远图阳羡惠山之民何其被酷之深也率敛之名种类闳大秋苗之外又有苗头苗头未已又行折八折八未已又曰大姓大姓竭矣又曰湮实湮实虚矣又曰均敷均敷之外名字未易数也流离奔窜益以无聊前日桑麻沃润鸡犬相闻今为狐狸之居虎豹之宅苍烟白露弥望满野彼所谓守令独抵几而言曰与其委之於盗贼孰若输之於国家呜呼安得此委巷之语乎堂堂国家而下比於盗贼不忠之罪莫大於此矣夫节财即生财之道也今藩方大使各置使臣收召亲戚竭民膏血以市私恩或曰凖备或曰干办者不知其几人也色目纷纷难以数举凡医巫卜祝之流皆在其选又诸县添置武尉尤为无用见敌则走小胜则杀贫民以要功居山则卖私茗滨海则鬻私醝未及交付则已捕之为已功矣不知平时剥肤椎髓歛怨招谤以廪此曹果何谓哉臣愿陛下明降诏书戒饬藩方罢去武尉以苏凋瘵此亦保民之道也伏读圣策曰朕弗明治道仍暗事几凡此数者交战於胷中徒寝而弗寐当食而叹子大夫与国同患难久矣宜考前世中兴之主其施为次序有切於今者祖宗传绪累世其法有可举而行者平时种学待问奇谋硕画本於自得可以持危扶颠者其悉意以陈朕将亲览臣有以见陛下规模远大谦冲退托将以追配前王绍述祖宗旁搜远取以尽愚夫之虑也臣窃谓中兴之主大抵以刚德为上是故震伐鬼方者高宗之刚有严有翼者宣王之刚信赏必罚者宣帝之刚赳赳雄断者光武之刚也陛下之欲中兴当以刚德为主去谗节慾远佞防奸此中兴之本也祖宗传绪之意大抵以俭德为主恭闻仁祖服浣衣寝絁被力行恭俭不忍费一毫以伤民力至今父老言我仁祖必泣下沾襟盖俭必仁仁必能感天下陛下欲绍祖宗当以俭德为主珍奇弗御玩好弗求此祖宗之意也夫攘夷狄弭寇盗足食练兵澄冗官复农业革贪污而消冒滥寛民力而给车徒者臣以一言而该之不过曰刚与俭而已然刚俭之德圣心自明天下犹未信者何也臣窃有说焉臣尝读左氏传见吕甥论君子小人情状於秦穆公何其切至也其曰小人戚谓之不免君子恕以为必归又曰小人曰秦岂归君君子曰秦必归君又曰小人曰必报雠君子曰必报德夫士人所见高远故其言多恕小人所见浅狭故其语易深善夫孟子有曰百姓皆以王为爱也臣固知王之不忍也夫百姓以齐王为爱牛以小人之见每如此也然小人满天下而所谓士人者几何虽家置一喙言提其耳不能胜衆多之口也则人主於食息謦欬之间其可以弗谨乎夫文王一饭武王亦一饭文王再饭武王亦再饭是武王以身试文王之安否也盖一饭则我力微矣今吾亲一饭而已力不其微乎此其所以可忧也再饭则我力强矣今吾亲至於再饭无乃夀考之期乎此所以可喜也夫武王之於文王如此若陛下之心臣得而知之方当春阳昼敷行宫别殿花柳纷纷想陛下念两宫之在北边尘沙漠漠不得共此融和也其何安乎盛夏之际风牕水院凉气凄清窃想陛下念两宫之在北边蛮氊拥蔽不得共此疎畅也亦何安乎澄江泻练夜桂飘香陛下享此乐时必曰西风凄劲两宫得无忧乎狐裘温暖兽炭春红陛下享此乐时必曰朔雪袤丈两宫得无寒乎至於陈水陆饱奇珍必投筯而起曰鴈粉腥羊两宫所不便也食其能下咽乎居广厦处深宫必抚几而叹曰穹庐区脱两宫必难处也居其能安席乎今闾巷之人皆知有父兄妻子之乐陛下虽贵为天子富有四海以金人之故使陛下冬不得温夏不得凊昏无所於定晨无所於省问寝之私何时可遂乎在原之急何时可救乎日往月来何时可归乎每岁时遇物想惟圣心雷厉天泪雨流抚剑长吁思欲扫清蛮帐以还二圣之车此臣心之所以知陛下者如此若小民之心则不然以谓搜揽珍禽驱驰骏马道路之言有若上诬圣德者此臣所以食不甘味寝不安席不量微贱思为陛下雪之也深察其言盖亦有自焉唐阍人仇士良致仕其党送归私第教以固宠之术曰天子不可令闲尝当以奢靡娱其耳目使日新月盛无暇及他事又曰谨勿使之读书亲近儒生彼见前代兴亡知忧惧则吾辈疎斥矣其党拜谢而去此术既行卒使天子昏惑於上大臣壅蔽於下兵柄在手官爵在手废立在手至自称曰定策国老而称昭宗曰门生天子呜呼不臣之态臣岂忍陈於君父之前彼私求禽马动以陛下为名此臣之所以耻也又何怪乎小民陛下欲尊临宸极泽及寰区何不反其术而用之勿为其所陷也且阍寺闻名国之不祥也是以尧舜阍寺不闻於典谟三王阍寺不闻於誓诰竪刁闻於齐而齐乱伊戾闻於宋而宋危今此曹名字稍稍有闻此臣所以忧也窃惟万乘之尊深居邃宇万机之暇何以为情贤士大夫晏见有时矣宦官子女安居前後矣有时者易疎前後者难间圣情荏苒不知其非不若使之安扫除之役复门户之私凡交结往来者有禁敢与政事者必诛陛下日御便殿亲近儒者讲诗书之指归论古今之成败追求典故历访民情不在於分文析字絺章绘句为书生之学以取天下之名也呜呼隋炀帝陈後主岂曰不文适足以亡国而已果何补於人主之学欤臣愿陛下之为学也见前世道德之主英明之王则瞻之仰之退而自省曰吾其以此为法乎见前世暴虐之主则震焉沮焉退而自省曰吾其以是为戒乎读贤臣传默观百僚中有类是者任之勿疑读佞臣传默观左右有类是者诛之无赦久之不倦将闻阍寺之言见便佞之态如狐狸夜号而?枭昼舞也则陛下之圣德进矣昔唐宪宗卓卓为中兴之主其必有以也及观其与宰相论道於延英殿日旰暑甚汗透御服宰相请退宪宗留之曰朕入禁中所与游者独宫人宦官尔故乐与卿等共谈为理之要此其所以兴乎臣闻鸣鹤在隂其子和之陛下勿谓深宫密殿万事无迹也然善恶未究四海已知历观前史所载宫闱之谋牀笫之语想见时君以谓宫中不得而知也而况外庭乎外庭不得而知也而况天下乎然而皎如日星不可掩没卒为天下後世之所嗤笑呜呼其亦可畏也哉故古人有言曰莫见乎隐莫显乎微故君子谨其独也谨独之学其用甚大陛下不可不知也古之圣人所以端拱岩廊而四方万里日趋於治天地清明日星循轨百糓用成蛮夷率服用此道也心一不善足以伤天地之和心欲悔过固已同天地之德古之圣人所以趋衆善之门而得改过之要者不过听谏一路而已此臣所学於师盖以为持颠扶危之术也舜圣人也而益戒之以罔游于逸罔淫于乐武王亦圣人也而召公戒之以不矜细行终累大德以至禹有善言之拜汤有改过之称汉高祖何人也止能听谏故能成四百载之大业唐太宗亦何人也止能听谏故能成三百载之洪基至於商纣杀谏臣其祚终归於周室成帝杀谏臣其祚终移於王氏明皇杀谏臣其祚终微於禄山杀一谏臣真若无与於治乱也然乱臣贼子苛政虐刑一切不得闻也不亡何待乎故臣愿陛下先以谨独为心後以听谏为意奬借言路以旌直士之风以至远阉寺亲儒臣以成就规模之大此臣所望於陛下也草茅贱士充赋在庭者志在一第尔独臣不揆愚贱妄议国体负罪於不可赦可谓愚矣然臣闻天下之事宰相能行之谏官能言之职不在此虽抱奇策拥雄材无路可进卒於老死而已伏惟国家策士之制上自公卿之子弟下至山林之匹夫皆得自竭以罄其所怀非天子黜陟赏罚之吏而得议百官之长短非天子钱谷大农之吏而得推财赋之多少非天子帷幄将帅之臣而得论兵革之强弱则夫宰相谏官之事一旦得以详说而悉数之而臣何敢无说以处于此又况晏子一言而使齐侯省刑田千秋一言而使武帝念太子柳伉一言而使代宗黜程元振谁谓皇皇大宋无其人乎臯陶谟曰天叙有典是父子之间君臣之际无非天理也臣处闺门之内勉明孝道久矣今自山林中来望见陛下突兀孤忠卓然发於悃愊不可遏也此盖天理自然无足怪者臣或志在爵禄不为陛下一言臣谁欺欺天乎故臣虽进一言退受鈇钺之诛於司败不忍欺天以昧此心也惟陛下幸赦其愚臣谨对
横浦集卷十二

[book_title]卷十三
钦定四库全书
横浦集卷十三
宋　张九成　撰
迩英春秋进讲
夏曹伯来朝
臣九成曰书曰六年五服一朝记曰诸侯之於天子也比年一小聘三年一大聘五年一朝是诸侯朝王礼也今周王在上曹文公不朝天王而来朝鲁圣人书之所以诛絶之也考之周官行人之职有曰凡诸侯之邦交岁相问也殷相聘也世相朝也十一年曹文公即位其秋书曹伯来朝壤地相接讲信修睦不忘先君之好尚有合乎相朝之说今十五年又来朝其意何耶臣试论之周室不纲诸侯不知尊王而畏大国凡书来朝者不复问礼义所在独畏其威耳且以鲁考之二百四十二年之间书如楚者二如齐者十三如晋者二十有二何其多也盖齐晋楚皆大国也鲁之所畏也故鲁不惮山川道路之远而朝之书公如京师者一书公朝于王所者二又何其少也以王室微弱鲁之所忽也夫伐秦之役假道京师成公因以朝周践土之役河阳之会僖公因以朝周皆非本心也且鲁越境以朝诸侯乃因会而朝天子不臣之心莫此为甚圣人於鲁有君臣之义故迁就而为之讳其曰如京师而不言朝曰朝于王所而不言京师微见其意使天下後世知圣人不与之也呜呼朝天王者礼义之心朝大国者势利之心徇势利而忘礼义则天理沦胥人伦颠倒其祸有不可胜言者惜乎春秋之君不知之也臣窃悲之夫不朝天子而朝大国则君臣之义絶矣势利之心开矣诸侯怀势利而忘天子则大夫亦怀势利而簒弑诸侯簒弑之祸相踵而起此不朝天子之所致也奈何当时之君曾不少警乎臣所以深悲之也臣又考来朝之意有书名者有书爵者如曹伯来朝滕侯薛侯来朝之类皆书爵尔至谷伯绥来朝邓侯离吾来朝特书名者岂无意乎盖以桓公乃弑君之贼宜天下之所共讨今邓谷之君不率天下诛之反背天子而更来朝故特书名以罪之使入失地灭同姓之例此圣人深意也虽然何以使之来朝哉盖有以力而使之来朝者有以德而致其朝者不可不知也如鲁之如齐如楚如晋邾鄫纪薛郜杞曹滕之朝鲁皆以其力足以制我而朝之岂诚心也哉齐晋楚之君未尝
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>