<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,武溪集全文在线阅读,武溪集全文在线下载,大玄古籍书库">
<meta name="description" content="诗文别集。北宋余靖撰。二十卷。靖字安道,韶州曲江(今属广东)人。天圣进士。少以文学称乡里。曾官右正言、桂州知州、集贤院学士、工部尚书。范仲淹被贬时,谏官御使均不敢言。靖上书反对,与尹洙、欧阳修同被贬逐。与欧阳修、王素、蔡襄同称为“四谏”。为官廉洁,有政绩。谥曰襄。是集乃其子屯田员外郎仲荀所编,周源为之序历元及明,几经湮没。成化中丘濬抄自内阁,始传于世。此本为嘉靖十三年(1534)重刊本。含诗二卷,序、论、记四卷,寺诗三卷,制诰二卷,判词二卷,表、启四卷,杂文一卷,墓志二卷。计收诗百余首,文三百余篇。靖为皇">
<title>武溪集_余靖_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">武溪集</span> <br/>
          作者： <span class="inputVal" id="bkauthor">余靖</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]127911</span> <br/>
          说明： <span class="inputVal" id="bkdec">诗文别集。北宋余靖撰。二十卷。靖字安道,韶州曲江(今属广东)人。天圣进士。少以文学称乡里。曾官右正言、桂州知州、集贤院学士、工部尚书。范仲淹被贬时,谏官御使均不敢言。靖上书反对,与尹洙、欧阳修同被贬逐。与欧阳修、王素、蔡襄同称为“四谏”。为官廉洁,有政绩。谥曰襄。是集乃其子屯田员外郎仲荀所编,周源为之序历元及明,几经湮没。成化中丘濬抄自内阁,始传于世。此本为嘉靖十三年(1534)重刊本。含诗二卷,序、论、记四卷,寺诗三卷,制诰二卷,判词二卷,表、启四卷,杂文一卷,墓志二卷。计收诗百余首,文三百余篇。靖为皇祐、嘉祐间名臣,狄青讨平侬智高,靖为之摩崖作记,以旌武功,颇为当时推重。其奉命使辽,撰《契丹官仪》亦可与史传参证,具史料价值。有《四库全书》本,《摛藻堂四库全书荟要》本。</span> <br/>
          封面： <span class="inputVal" id="bkimg">Z_18989.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]武溪集
[book_author]余靖
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]127911
[book_dec]诗文别集。北宋余靖撰。二十卷。靖字安道,韶州曲江(今属广东)人。天圣进士。少以文学称乡里。曾官右正言、桂州知州、集贤院学士、工部尚书。范仲淹被贬时,谏官御使均不敢言。靖上书反对,与尹洙、欧阳修同被贬逐。与欧阳修、王素、蔡襄同称为“四谏”。为官廉洁,有政绩。谥曰襄。是集乃其子屯田员外郎仲荀所编,周源为之序历元及明,几经湮没。成化中丘濬抄自内阁,始传于世。此本为嘉靖十三年(1534)重刊本。含诗二卷,序、论、记四卷,寺诗三卷,制诰二卷,判词二卷,表、启四卷,杂文一卷,墓志二卷。计收诗百余首,文三百余篇。靖为皇祐、嘉祐间名臣,狄青讨平侬智高,靖为之摩崖作记,以旌武功,颇为当时推重。其奉命使辽,撰《契丹官仪》亦可与史传参证,具史料价值。有《四库全书》本,《摛藻堂四库全书荟要》本。
[book_img]Z_18989.jpg


[book_title]提要
钦定四库全书　　　　　集部三
武溪集　　　　　　　　别集类二【宋】
提要
【臣】等谨案武溪集二十卷宋余靖撰靖字安道韶州曲江人天圣二年进士累除右正言知制诰出知古州经略广西南路安抚使预平侬智高迁工部侍郎英宗时官至工部尚书諡曰襄事蹟具宋史本传靖初为台谏以申救范仲淹外贬蔡襄因作四贤一不肖诗颇涉标榜【语详蔡忠惠集条下】然实襄随衆嚣譁非靖之本志迹其生平树立要不失为名臣其文章不甚着名然狄青讨平侬智高靖磨崖作记以旌武功当时咸重其文尝奉命使辽作契丹官仪一篇颇可与史传参证他如论史序潮诸作亦多斐然可观以方驾欧梅固为不足要于北宋诸人之中固亦自成一队也是集乃其子屯田员外郎仲荀所编有屯田郎中周源序凡古律诗一百二十碑志记五十议论箴碣表五十三制诰九十八判五十五表状启七十五祭文六卷目与欧阳修所撰墓志相合其奏议五卷别为一编今已散佚故集中阙此体焉历元及明几希湮没成化中邱濬抄自内阁始传于世今所行本为嘉靖甲午都御史唐胄所重刋云乾隆四十一年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
钦定四库全书
武溪集序
夫性之相近其得也深文之参尚其体不一甘辛互嗜华质异好其所由来尚矣尚书余公之才长於应变文亦如之不名一体初举进士天禧天圣之间文尚华侈公以词章皷行名场取高第与尹师鲁应拔萃科公又为冠穆伯长欧阳永叔起文复古公亦变体弃华取质以道理相交与欧阳蔡诸公埒名价当时公卿士大夫碑碣铭志亭舘记引道释观寺撰述不得公文为不孝不可四方砻谷鑱辞声相闻晩节芸殖不落积原涵深益工遂完公倜傥负气节以功业为已任以文章怗职丽正落落不常范文正以直言贬逐远郡公以章捄解忤权贵夺职监筠州商税仁宗庆历中揽治断英复置谏官四员公与欧阳蔡公并命益奋不頋争抨权幸溢於文辞知制诰使北戎者三究机会辨方言赋诗虏庭椎少文者作丞相忌公坐习蕃语出知吉州不快意夺官屏居曲江凡六年游山水益自肆於文学起知?州宅父忧蛮獠侬智高闭形穴中积年蓄锐兵一日乘虚捣十余州公以农兵扞乡里州将以公方略闻於朝起公於家知潭州未几经略岭西制贼盗公以轻兵踔番禺城下料贼势独上言贼无他志止欲复旧穴尔寛朝廷南頋忧遂与狄宣徽青孙密谏沔以兵邀归路贼兵精甚逆战归仁铺我军出左右翼横絶贼阵以铁檛击之尽殪独其首窜窟穴兵驰其地胁特磨酋豪诛智高并擒母子以献戮於藁街磨桂崖为文筑京观於邕作记以旌武功志与气两雄故观公之文可以知其武矣复镇潭帅青与广声张实副才大取忌官止八座不登三事文不化成儒效不极贤人君子所以为之齎咨痛惜矣嗣子尚书屯田员外郎仲荀编公遗藁得古律诗一百二十碑志记五十议论箴碣表五十三制诰九十八判五十五表状啓七十五祭文六凡二十卷泣而谓源曰先人知君深常五荐君於朝得君文及书必命别藏巾箧序先人集非君而谁源不敢辞而为序云朝奉郎尚书屯田郎中骑都尉赐绯鱼袋周源撰
岭南人物首称唐张文献公宋余襄公二公皆韶人也韶郡二水夹城流自泷来者曰武溪浈水自庾岭下与武溪合是为曲江张公既以曲江名其集余公之集名以武溪盖有意以匹张欤予家岭表极南之徼自少有志慕二公之高风每恨其文不行于世於张公文仅见其羽扇感遇等数篇余公文仅得其潮说及诸书判盖莫能覩其全也求之天下几三十年今始与曲江集并得於舘阁羣书中昔孔子言夏殷之礼杞宋不足徵徒以文献不足之故解者谓文典籍也献贤人也二公之集之存岂非岭南文献之足徵者乎予尝恠柳子厚谓岭南山川之气独锺於物不锺於人曾南丰氏亦谓越之道路易於闽蜀而人才不逮其然岂其然乎夫人才莫大於相业南士入相在唐仅三数人张公之後有姜公辅刘瞻皆岭南人也当是之时南方之士以功业显盖未有或先之者也进士科兴江以南士固有与者然多在中叶以後且终唐之世未有得抡魁者张公在开元时已以道侔伊吕科进而大中间开建之莫宣卿亦已魁天下选矣然则二子之言果可信乎史册所载岭南人才固若落落然间有一二率皆秉忠贞砺名节求其所谓巧宦佞幸者盖絶书也世之人因二子之言往往轻吾越产予故因序余公此集而发之初得公集手自钞録仅成帙闻先妣太宜人丧解官还家携以过韶韶郡太守苏君韡同知方君新通判涂君暲请留此刻郡斋中且求为序予既免丧乃书此以引其前非但序公文也盖假公之文献以徵吾之言且用以为越之人士解嘲云成化九年龙集癸已仲春初吉翰林院侍讲学士琼台邱濬序

[book_title]卷一
钦定四库全书
武溪集卷一　　　　　　　宋　余靖　撰律诗【五言】
送曲江知县赵节推
命将久征蛮骚然数载间【郴韶共屯兵夫七千余人】一言巢穴破千里皷旗闲刀盾无私蓄【猺人兵器尽输官库】耕桑有复还【避寇之民并即归业】居民此休息遗惠重邱山
寄题广州田谏议颐堂
退食公堂暇应无俗虑侵帘开双燕外吏散百花隂海域逍遥境荣途淡泊心政成先养正惠爱及民深
送僧惠勤归乡
旧国起归兴三江一棹轻夜吟逢月白晓渡趂潮平楚岸云藏寺吴宫水绕城羡师尘外去何日濯吾缨
题刘太博栖心亭
宏构小侯第避权长掩关地分金穴贵人共白云闲野色春墙外池香暮雨间燕申忘万虑吏隐敌箕山
送薛秀才归乡
半岁接高论一朝归故关道存慙设醴【主礼不腆深愧前哲】别易忍登山进即龟龙瑞退当江海闲无为牵俗趣碌碌利名间
双松【在故县】
自古咏连理多为阳艶吟谁知抱高节生处亦同心风至应交响禽栖得并隂岁寒当共守霜雪莫相侵
新息道中遇雪
寒深雪压春去去秪伤神巢穴有归鸟路岐无住人远光天共白夜色月相亲独酌不成醉自嫌名利身
次韵酬孙明复见寄
门外车尘絶罇前俗虑无轻身脱覉绊曳尾得泥涂出处天真在炎凉物性殊寄言钦雅意相望隔江湖
送海琳游南海
触目尽尘累如师真不羣圆明水中月去住岭头云意为乘风快名应过海闻翛然此高迹世网慢纷纷
荔香亭
虚亭何所赏为爱菓中奇气禀南方秀生当火王时渡淮嫌橘变经庾笑梅衰不共花争艶残鸎莫傍枝
送容州杜秘丞
官满一舟归高怀俗背驰家藏唯翰墨民政在声诗【秀士陈生为诗言政甚详】气劲秋霜并吟多夜月知知贤无路荐何以报明时
谢连州沈殿丞惠石
遗我岩岩石拜嘉贤使君何当天共补应免玉阶焚想自乘槎得知从饮羽分试将檐畔累尚带故山云
寄题宝峯山玩云亭
指月犹为幻玩云应强名遥思一雨润能使六尘清望岫幽人兴观空达士情何当扣禅闼高论俯轩楹
留题龙光禅刹呈周长老
寻幽逢胜地方外趣无垠双涧流寒月千峯锁暮云路盘尘境断世系祖灯分却愧留题处犹须说见闻
送峡州推官
决科雠汉策佐郡得荆关地胜诗锋锐兵销檄笔闲路岐高鸟外城郭白云间婉画应余刃何人荐祢还
留题澄虚亭
湖光湛寒碧帘影拂莓苔鱼戏应同乐鸥闲亦自来雨余轻霭合竹外杂花开久欲留诗去慙无绮靡才
灵树喜长老属疾见寄次韵酬之
鸣韶山下客多病似吾身每想弥天辩谁为问疾人泉清偏照月松瘦不知春未遂寻高论相遥一水滨和伯恭殿丞登武江门楼怀杨叔武太保
徙倚江边槛旌旗望处遥交情深慕蔺风韵渇闻韶寄远缄灵药迎归舣画桡伏波新荡寇气入岭云飘
同李秘校谭员外宿月华上方
上方逢夏夕月色徧千山但觉星河近偶同江海闲事抛兴废外谈极有无间却笑明朝俗红尘随马还同李秘校谭员外月华长老谒慈济禅师会宿宝林道塲
祖堂留胜迹再宿此登临云月自明暗山川无古今谷声猿啸远泉脉虎跑深共到忘言处休论佛与心
送施屯田知太平州
天阁汉郎居新荣刻兎符趋曹兰在握到境弩先驱地望遥分楚州封半入吴仙科存俊望归路约蓬壶
送栾驾部
赋政古循良恩威着一方疲民恋冬日黠吏畏秋霜直道经摧折公心愈激昂米盐躬细务绳墨谨周防度岭囊装简攀辕父老忙采诗如有诏持此续甘棠
寄题田待制广州西园
善政偏修举增完池舘清地含春气早月映暮潮生石有羣星象【庭际罗立旧名九曜石】花多外国名【异花皆舶上所来岭北无之】与民同雉兎邀客醉蓬瀛翰墨资吟兴云泉适野情镇应持左蠏快欲鱠长鲸积霭藏楼阁驯鸥识斾旌甘棠留美?高倚越王城
詶和苏梦得运使
选任逢明主休嗟尚散郎远均天雨露全抚越封疆早振连城价尝陪照乘光官途更险易人事变炎凉遽喜輶轩至同期远俗康交情重推致民意乐舒长况有江山助无怀节物伤罇前且欢醉一别久相望
塞上
汉使重颁朔边臣旧乞盟烽烟虚昼望刁斗絶宵惊虎落云空鏁龙堆月自明祁连山更北新筑受降城
送李廷评知福清县
世阀茂儒绅瓯闽宠命新县图遥尽海乡树密藏春供帐鸎将老登车雉巳驯行闻趋召节旧美政如神
子规
一叫一春残声声万古寃疎烟明月树微雨落花村易堕将乾泪能伤欲断?名缰慙自束为尔忆家园
桂源早行
闻鷄已行迈策马更徘徊月色依山尽秋声带雨来自堪悲玉璞谁复筑金台薄宦空覊束西斋长緑苔
桂源晓别秦珏河湜
回舘逢清论长亭惨别襟亡羊南北路跃马利名心酒市揺风帜花村鏁雾林行行俱得意结绶有知音
山舘
野舘萧条晚凭轩对竹扉树藏秋色老禽带夕阳归远岫穿云翠畲田得雨肥渊明谁送酒残菊遶墙飞
微凉
鲛绡蝉翅薄湘簟水纹流雨送三金伏风生一叶秋檀栾疎影乱菡萏远香浮飞盖宜清夜天高挂玉鈎
晚至松门僧舍怀寄李太祝
日暮倦行役解鞍初息肩雾昏临水寺风劲欲霜天蓼浦初闻鴈人家半在舩思君正怊怅黄叶更翩翩
湘中送人
离讴方掲耳别绪已凄然草蔚湘累浦花残蜀魄天嶷山晴拂汉啼竹冷澄烟後夜思君意空歌皓月篇
慧照大师
已向南宗悟尤於外学精士林传字法僧国主诗盟初地形容古弥天语论清因思支遁辈徒擅养鹰名
游水南寺
双刹耸浮云层轩絶世尘松溪千盖雨茶圃一旗春夜梵龛灯暗朝香篆火新暂来犹永日堪羡白莲人
暮春
草带全铺翠花房半坠红农家榆荚雨江国鲤鱼风堤柳绵争扑山樱火共烘长安少年客不信有衰翁
宿山观
孤枕秋宵永山寒梦不成残灯背窗影急雨带溪声未分山中老空思日下名区区如逆旅此际若为情
和伯恭殿丞游西蓉山寺
休澣约过从宁论隘与恭溪光染醽渌山色秀芙蓉【最秀者曰芙蓉峯】乍霁千丝雨齐张万盖松岫孤如欲遁迳曲似相逢共快云霞志更寻麋鹿踪氅披吴国紵杖拄蜀郊筇奕布东西刹鳞差远近峯禽喧五色聚钟迥六时桩兴废虽留目荣枯莫荡胷忽惊雷出地未省雪经冬隂谷鸣归鹤灵湫起应龙跳梁窥菓?缥缈入花蜂磴滑并萝蹑岩幽半藓封竹间泉缭绕烟外草蒙茸民乐讴謡洽春和气象浓吟多资雅兴望极动离悰有语嫌双鷰无虞羡大槦【横?数亩斤斧不加】归来却囬睇暮蔼已重重
送岳师归贑川
千里起归思翛然物外身海山经处雾梅岭到时春药更开新楮庭应长旧筠年衰重方术聊此送行人
谢伯恭篆屏蟾砚
古砚蟾蜍滴文屏薤叶书世间多倚伏休叹橐中虚【来诗云橐中奇物为棊输】
享庙诗【庆历四年进】
祼献遵彛典时思展圣谟猗那百世祀孝爱万邦孚礼盛郊丘配感因霜露濡承祧光德劭进册报仁劬想见光猷远恢洪介福俱明灵钦至治纯嘏被欢呼
禋郊诗
函夏恢文治禋燔讲礼隆物兼明德荐天以至诚通制度亲祠盛威仪陟配崇戎容俨仙仗霁色照郊宫国典书昭事神禧报屡丰端闱宣大号王泽浸无穷
仁宗皇帝挽诗二首
丕承三后绩盛烈古难陪纳谏书囊集谈经殿阁开御弧圆月满宸翰舞鸾回冠劔虽归葬英风万祀恢四十载居尊勤劳涤化源精禋敦舜孝至治布尧言武尚包戈节刑寛解网恩遗弓初奉讳雨泪徧乾坤
古诗
游韶石
世务常喧嚣物外有真赏结友探胜槩放情谐素想韶山南国镇灵踪传自曩双阙倚天秀一迳寻云上长江远萦带衆峦疑负襁千里眇平视万形罗恠象日影避崑仑鳌头冠方丈青螺佛髻高群玉仙都敞霞城晴煜爚桃溪春浩荡仰攀霄汉近俯瞰神魂怳涧深溜如织岩虚动成响造化与真质妙画胡能仿贱子生海隅逢辰辱朝奨靡成彛鼎勲甘从邱壑往惊禽恋故林困骥畏覊鞅兹游得幽深同怀乐清旷世言帝有虞朔南声教广丹冥卜廵幸翠华临苍莽箫韶曾此奏锺石无遗像但觉薰风存翛然天籁爽姬公着治典历代所遵仗九野奠山川万灵通肸蠁医闾与吴岳半列戎夷壤四时迎气祠犹烦礼官掌况乃祝融区羣物资含养来仪威凤居乐育菁莪长肤寸起成霖崇高一方仰跻之佐衡霍无慙公侯享
南斋新植牡丹初冬忽开数朶爱玩不巳因而感咏呈知郡中舍
峤南足暄候秋叶不凋霜孤根自北来绣蘂忽葩张嗟尔本国艶秀色含天香淑气入春萼园苑生辉光豪家走钿车珠翠妍新粧贵门陈广宴金碧开华堂惟恐风雨至不羞歌舞狂意态占韶景衆媚曷能妨今兹植荒圃空斋围短墙节物寒蝉後林木野梅傍胡为吐奇卉特此昧温凉秪知逢日暖岂测非春阳蜂蝶不尔采坏栏啼夜螀伊予久杜门荆榛三径荒独酌难成醉徙倚徒旁徨怜尔守常性幽丛不改芳
游山五题
题白莲庵【长老琳公旧隐之地】
掩室昔宴居冥心遗万化菡萏本无染纷华共高谢夜禅杉月落晨斋庭鸟下栋间云气浮地面秋香诧演法辞故栖幽踪贲寒野蜡屐此同游愿结宗雷社
题憇贤亭
虚亭迟嘉客登临日相继松篁夏吹寒烟霞暮江霁高兴山光远急影波声细区区荣利途扁舟暂时憇
赠青林庵主
佛性深如海中边见各异道在有无间语论皆儿戱几多名利僧妄习诸家气贪嗔尚纒牵生灭何由离三世古今佛岂离根本智舍此覔菩提谁证菩提位吾师识自心有为皆委弃宴坐不知年了了忘言意
游大峒山诗【并序】
予尝恨游观山川皆前贤所称图籍所着者耳未能索幽访异舆音马迹之外得古人所遗絶境一寓其目状其名物与好事者传之无穷也韶之境富於山水而佛刹占胜相望於野其名声洽于四方者无几因闲居里舍与上饶从事子元王君撷其遗槩得大峒焉始自州治水行七十里得月华山舍舟楫肩篮轝道樵径又十五里乃至是山观其磅礴耸峭秀倚天际絶顶之上千里在目日浮月沉雷惊虹断随方下睨晦明异壑则虽邱垤衆山蚊虻聚落不足谕其高也相与拂幽石翳修林涧声泠泠清入毛骨真可遗世而絶俗岂独摅忧赏异而已耶各为诗以志之自汉武帝元鼎六年庚午岁始平越为郡县凡一千七十年至皇朝建隆元年庚申岁始有僧建刹而居之又七十九年始为什方院又二祀康定元年庚辰岁始有衣冠游者岂天作地藏有所待哉王君暨同游本郡布衣李访月华山罗浮达二禅师咸书名于长老习公方丈壁云
十里松桧风万仭斗峭壁阳崖雷自奔隂壑雪犹积势争衡霍雄地控楚越厄胡为千载间名未光图籍物乃因人彰闻人於在昔不逢巢许高箕山亦顽碧我今共游覧逍遥非俗格?论穷古今玄谈叩虚寂攀萝蹑孤峯和云坐幽石濯缨清泠泉留为不朽迹
留题龙潭
峭岭盘远郊幽泉生石罅沮洳成深潭神龙隐其下气昏云雾朝光寒风雨夜絶境隣梵宫余波沃农稼秋态月色澄晴蛟虹影射势非蛟室卑名将凤池亚存身此蟠蛰得时扶造化何当岁大旱移湫救函夏
送陈京廷评
曲江居岭厄楚越封壃间【去声】异时置冶官岁入不盈万将漕择材能招徕委成筭扇槖大野烘凿矿重崖断闽吴荆广人奔走通昏旦千夫即山铸毕给未酬半三监居江湄僦辇日充羡地官奏计最遂为天下冠尝闻卜大夫名声传史汉素履骋修程逸足何由绊
酬黄都官舟次近垧见寄次韵
南州苦炎酷薄宦淹翘隽恬然贤者心五稔若一瞬归程江海遥永日风波进屡经溪壑险且乐帆樯顺忽传邮驿音雅什浑金振披襟许见过握兰欣入觐衡门久索居黄陂渇余润觏止君子容玉光窥千仭高谈尽今古不独期廉蔺相逢勿惜醉别去生蒙吝
和王子元过大庾岭
秦皇戍五岭兹为楚越隘尉陀去黄屋舟车通海外峭巘倚云汉推轮日倾害贤哉张令君镌凿济行迈地失千仭险途开九野泰安得时人心尽夷隂险阂
湖鄊检旱回入南路夜宿江寺对望郛郭
高城鏁夕霭远水浮秋空此时行役心展转如飞蓬路入浅沙断堪恸车辙穷岂无舟楫利枉道非所从虽有泉石趣暂到徒怱怱儿啼不入门敢辞身狥公梦归身未归薄宦真池笼披衣复起坐惊鸿鸣西风
送林秀才南归
红尘倦客游彩衣归故山凛凛朔风劲携手江之干江声万雷震帆影孤鸿翻修途南尽海氷雪凄人肝不但川陆险所思在承顔亲膳足甘滑家居富林泉怀安实败名无为乐邱园好爵縻英贤早奋冲天翰
松门守风
彭蠡古来险汤汤贯侯卫源长云共浮望极天无际传闻五月交兹时一隂至风生海隅余力千里曀万窍争怒号惊涛得狂势涌恐楚山拔声疑夏鼎沸妖蜃吐浓烟层台夸北丽奔雷鸣大车连皷声粗厉岂诚隂阳争长忧天地闭孤舟一叶轻飘如斿在缀所以泝沿人未尝贪既济逆犹上坂丸顺比飞鸿翅直待浮云收乾坤廓然霁湖光百里平波色连天翠然後榜兰桡以避蛟龙害进退甘迟留克保无祗悔我愿修身者体此操舟态动静惟时几畏慎存纎芥跬足虽平易尽心防暧昧长如履险时终身不危殆
夏日江行
解组趋宸阙扁舟泛江练健橹鴈齐鸣轻帆云一片水濶烟难收雨昏风易转曲浦逗留多修程梦魂倦舟子怯风波终朝股交战预忧雷电惊先喜虹蜺断安知农夫望只顾行人便愚儒有所思自愧心如面追惟亡异才承恩得为县盘错非所长耕桑当勉劝十日愆一雨灾恐延农畔靡爱币与牲群望走之徧山川未应诚兼晨不敢饭霈然得嘉澍荷天知免谴何以迅流间遽逐庸夫变江淮民荐饥糟糠未充膳粢盛苟无害岂将风雨怨玉烛长均调寸进真君愿
过大孤山
有形天地分设险山河壮孤山镇南服峩峩楚之望中立亡所倚屹然恠其状石嵾入春空翠柱榰秋浪片时起雪痕万顷排霜仗噫气专吸呼横流以溟涨行人多躁进那解明得丧不顾风涛险半就江鱼葬挂席经其旁往往乞灵贶遂因孤独名塑立轻盈像绰约姑射姿梦魂巫峡想如何方面祠终古承其妄五岳视三公降杀不过两不然为子男何以通祀享四气均分风条融各有掌避其吼怒势亦可利攸往亭育天地心凭险恣荡漾正直鬼神德非名奚独飨不使悔吝侵庶几忠信仗在人不在神勿为虚稽颡
观钓
趋尘寒浦波桂子秋空月烟湿钓纶轻雨溅苔矶滑健鲤吞香鈎锦文红鱍鱍将为沸鼎游势穷犹喣沬榰颐闲怅望江湖晴荡漾奋鬛就其深族类能相忘胡为贪一饵委身刀机上寄言洗耳翁逃名真可尚
读车千秋传
汉武好迂诞江充专险贼引对大台宫君臣自相得世乱谗人胜奸谋多造饰元良天下本掘蛊遭荧惑春坊一动揺前星冷无色忍为扶苏诛掘节储君侧屈?亡庙谋转战同昬蚀臣心无以明野死不容息千秋初奏疏翩翩举其直一言能寤主破怒成凄恻归来及望思层台起东域徒步取卿相分茅非旧德因思壶关老先此陈奇策嘉言若时用生归当有益徙薪不蒙赏焦头为上客汉道用人轻取笑羞夷狄
送希昱上人永嘉觐亲
阊阖西风高振锡吴门去三江碧浸天惟持一盃渡败叶梧桐秋云中永嘉树借问何言归亲齿桑榆暮再怀生育仁聊为馨洁具聆师金石词郑重加钦慕陆梁原上兽羣居先识母嗷嗷林中鸟歛翼受子哺云何蚩蚩辈胜衣复能语口腹徒自丰骨肉如行路师本谈空人浮云无去住未出轮回身归心应有悟临岐索赠言愧乏雕章句愿达采诗官当令不孝惧
山寺独宿
柴车走县封穷途秋耿耿急雨带溪声残灯背牕影驱驰下士身凄凉旅人景山寒梦不成愁多知夜永
咏史
王氏席世宠垂组驰朱轮五侯同日拜四塞黄雾昏妖气徒勃勃爵王各终身富贵若在天祸淫真谬云
寄韶石长老求栢栽
森然桃李隂当春皆手植更求青青枝要见岁寒色
寄邓秀才求桃枝接头
自惭闲索居岂贪顔色盛爱渠真不言可以通三径
和王子元中秋会饮
混元皷橐四气平西商之气爽且轻望舒按辔出东海孤轮斵氷碾太清碧落坦夷轮不停银河浩荡波无声千家万家调管弦唯恐游氛翳至明秋深夜永景澄霁老兎不死穴青冥世间荣谢易反掌得意难与良晨并我谪闲官归故里君承新渥来江城相逢并座叙离濶把酒共见圆蟾生嫦娥耐间不肯嫁破监再合光荧荧白露乍零羣动息浮云一开万目倾但知吟?罇前乐勿问区区时世情高人洗耳让天下下士紾臂争杯羮贤愚相远九牛毛宠辱去就何足惊醉鄊无关好游处劳生万虑徒营营
代赠
幽房寂寞时香散轻袿衣可怜夜永不成寐苦恨春残犹未归归来一见伸修眉宝柱新声逐调移多少相思说不尽泪满玉壶只自知
送温陵庄君崇班赴长乐都尉
新命升鵷序办严辞浚都去乘关吏传归握戍兵符云濶逢乡树风和见海桴南枝羡君乐遣我忆蓴鲈
武溪集卷一

[book_title]卷二
钦定四库全书
武溪集卷二　　　　　　　宋　余靖　撰律诗【七言】
留题许国博申申堂
宴居潇洒一斋寛每到高谈暮忍还境胜自容巢鷰托时清谁顾卧龙闲桥前水石纷华外窗下琴书寂寞间兼济未成归有地羡君因此转思山
送淩屯田知和州
粉署仙郎守一麾都门别岸柳依依定知春雨随车至且喜秋风破浪归仁政便当闻虎渡治声犹在隔牛矶【君前宰芜湖县】侬今亦恳怀章请假道尚应鲈正肥
送任秘丞知长兴县
懿文通识气飘飘二十年来困下僚吾道本将忠许国世途休叹老登朝囊装冷落堆青简衙署幽深枕画桥预想吴人蒙美化海鸥桑雉共逍遥
回鴈
暗随春力起冥冥微物宁知造化情律变渐逢氷雪解风和应助羽毛轻塞云空濶归犹远鱼网稀踈意尚惊不学鹰鸇因肉饱背人扬去恣飞鸣
谨吟五十六字攀送仲求殿丞之任贑川窃惟严君国博挂冠归闲而仲求兄弟为邻部守倅其荣至矣诚欲赋述词不逮意
一门三组序西雝又见双旌并训农三釜亲庭交禄养夹河子舍接邻封酒阑风雪催行色吟际江山助笔锋我亦思亲求郡绂东湖南浦好过从
和王子元同归曲江有感
年少登科今白头不才多病分归休深恩未报云天施弱质易惊蒲柳秋进退无机常蹭蹬穷通知命自夷犹相逢莫问市朝事緑水青山是胜游
斋中芍药与千叶御米花对发招伯恭饮
岭南卉木少珍奇且喜逢春具数枝百禄大来惟酒美一年全盛是花时芳心未吐蜂先到秀色如凝露暗滋犹倚栏干忍虚过可能垂顾习家池
贺运使学士分散傜人
狂猺数载扰湘东多谢招降息战攻千里山川还汉界万人戈甲卷秋风牛羊野放狼心伏鹰犬闲眠兎穴空不独事宁论爵赏须知全活有隂功
闻栾驾部度岭因寄
久接贤规见凖绳还朝犹听颂声腾安民虑远疆封静【佑计司以傜寇酋豪三十余人在州境君拒而不留民乃安堵】富国材高帑藏增【君二岁市铜八百万斤银二十万两一岁铸钱二千万贯】野老赓歌除横歛【三溪盐场并草虚量子岁出钱千缗以供傜人君皆罢之】侍臣交表荐殊能【近闻侍从诸公累表荐导】岭头若着关官籍可察孤清节似氷【国家於岭道未着检察过岭之事制若行之则清汚可分】
同黄宰游宝林精舍书佑长老壁
浮生万虑日营营同访禅居耳目醒寻胜已穷烟霭外谈空应有鬼神听松筠不变春长在风雨无时地本灵便拟构庵来结社莫嫌频此扣岩扃
恩守贑上谢和叔见寄次韵
六载心闲类死灰岂期朝奨念麤材凤衔君命从天降鹊喜邮音度岭来恩重乍惊三采绶使专仍咏一枝梅切磋甫得依贤检疾恶刚肠愈不囬
寄题宋职方翠楼
层楼幽趣称登临望远凭高豁素襟棊酒等闲忘世虑溪山最乐是家林松声带雨千峰外潭影涵虚落照深此景为君珎赏甚起予归兴欲抽簪
酬萧合副惠末利花栽
素艶南方独出羣只应琼树是前身自缘香极宜晨露勿谓开迟怨晚春栏槛故将宾榻近丹青重整画图新移根得地无华裔从此飞觞不?频
先赏牡丹寄提刑考功
花期何事早追陪鸎未迁乔燕未来曲槛为逢春日暖香苞先逐晓风开旋邀歌舞同侪乐却叹光隂急景催可惜韶妍莫虚掷余芳留待使车囬
又和寄提刑太保
常记临岐把酒盃芳心应得见归来不从去日丁宁约已向东风取次开清燕固难停烛待雕鞍须是着鞭催栏边残艶犹堪赏莫使韶光过了囬
和伯恭自造新茶
郡庭无事即仙家野圃栽成紫笋茶疎雨半晴回暖气轻雷初过得新芽烘裭精谨松斋静采撷萦迂涧路斜江水对煎萍髣髴越瓯新试雪交加一抢试焙春尤早三盏搜膓句更嘉多谢彩牋贻雅贶想资诗笔思无涯
和王子元重阳日千善寺会饮
人生聚散苦难期且喜清游酒满巵秋径却逢黄菊日春风休惜落花时仙翁有?应须避楚客多悲亦强为好景莫教容易过醉吟何必遶疎篱
谢祖太博见访西园
初闻结驷访幽斋拂曙呼僮扫緑苔方愧蓬蒿开径晚巳惊驺驭过江来林间载酒情偏厚门外囬舟事可咍交态于今易离合感君敦旧重徘徊
荅祖太博借山居要术
经济谅周当世务收藏敢秘老农书相逢莫羡山居好归去蓬山有直庐
送张如京知安肃军
赐戟?恩出斗城塞门迢逓草初青新提司马临戎节旧应衣乌近极星叔子戌吴长缓带单于归汉已空庭圯桥自得家传策不问人间太白经
送刘学士知衡州
朱轓新命汉诸侯地扼荆湘占上游醽渌水声侵古堞祝融峯色入晴楼昼垂三组乡枌过春拥双旌岳寺游番直星垣归缓步谪仙通籍着瀛州
送黄秘校南劔州司法
早年援笔气飘飘尚屈区区补郡寮蒙掾去平三尺法急贤期赴一封轺舟冲柳市吟春昼帆卷江风宿暮潮及着莱衣过乡梓循陔多羡撷兰苕
送苏祠部通判洪州
天家顿网极详延果见鸿风颂得贤庭拜外官聊试治史分新策入编年江淹赋笔虽伤别郭泰归舟只恐仙南国勿思终计最蓬邱番直即和鈆
和胡学士馆中庭树
仙材封植九重深苒苒何年别故林晓色半笼青琐闼春光长在玉山岑静临高阁飜清吹坐见覊禽息密隂休羡井梧能待凤凌霜坚守岁寒心
送杨学士益州路转运
芝函新命直仙蓬又见岷山叱驭忠玉佩晓班辞日下木牛秋粟转褒中花时井邑蚕丛富徼外人家栈道通奇技刺文频诏约此行应更变民风
思夀阳寓居高氏园亭
尝借芳园石友家幽栖无复羡纷华敞扉气爽云生栋卷箔香微露泫花桂向淮山分月魄桃从秦洞得仙葩别来追想清闲境悔禠方中走栈车
和邃卿张学士暑夕
危坐空斋暝色低三金才伏火将西烟蒙细草流萤度月上踈林倦鹊栖荃葛野裳交羽扇桔槹隣圃响蔬畦中宵爽气夺炎热却笑班姬谩惨凄
送舒太博通判眉州
通守方忻再命新东风疎雨拂行尘封疆远入鱼鳬国岐路正逢蚕市春彭岫晓岚迎画隼锦江晴緑照朱轮归期不待更书至旧有清名在搢绅
送邓秘丞知德安县
里閈俊游心久降越台成政俗敦龎香炉山下重为县阊阖风高还度江且喜恩威长及物莫嫌功业未经邦公斋更近渊明宅寄傲情应卧北窗
送张屯田通判益州
数载关中闻美名可怜随调却西征天台晩帐含香别栈阁秋霖叱驭行杜曲尚逢樽酒乐囬溪应望白云生相期勉力宣新政侧耳民謡起少城
送盖太博通判定州【都部署奏请】
墨诏殷勤擢俊贤精求毗佐四方翰封疆谨守卢奴塞旌斾仍亲上将坛衰草带霜秋马健黄云遮日暮城寒燕南赵北边之要旅拒凭君一策安
哭王子野待制
赤墀趋步近相陪邸吏俄传远讣来方冀君心辨忠义岂知天意夺贤材堪伤棣萼同时葬【闻与浙东兄同日襄事】空想铭旌此日回谪宦无缘亲渍酒江边长恸独徘徊窃闻集贤侍郎政成公暇时出游覧因念青社境物之胜长句四韵奉寄观文殿大学士户部侍郎定州路安抚使兼知定州龎籍上
政报公余称雅怀两城烟树尽楼台波通龙口春嬉盛【今州广固通五龙口】云入山门晓望开【劈头山一名大云门】园馆有诗书命笔海邦无寇破蛮才当时不俟交符印恨失岚亭展讌罍
到塞後有怀青社诗今録呈
初到营陵春始囬泱泱风物接梧台鱼盐利重通闤盛竽瑟声和讌席开天际肤云连岱色海中灵药慕仙才早知未许身闲去悔舍尧山石涧来【并青荆游赏最胜处】
靖啓伏蒙观文相公以靖忝承善政特寄嘉篇谨依严韵和酬
幸奉前规尽所怀闲身吏隐裕春台山回翠幌凭栏见花蔟红房遶郭开【青州红牡丹洛下有名南城花园尤盛】爱树细民思美化续貂孤迹愧非才南河旧事依然在褉饮杯盘耻尽罍
次韵奉和到塞下有怀青社之作
十二山河壮东夏黄扉当日建行台封陲自此赭衣尽黉校于今绦帐开【相公重兴学校石刻存焉】负海遂成安堵俗济川元是代天才耆明虽乐归闲趣睿睠岩廊徯再来
和运使张学士惠诗
澄清数路拥轻轩列郡钦瞻已历年谈剧乍欣倾盖日酒深因惜落花天偶回风鍳怜孤拙能聚星文愧昔贤明旦吏迎山驿去不须容易到罇前
九日赏池会上詶王职方
雅集高谈思豁然齐山依约对疎烟江城泛菊逢佳节禁苑闻韶忆去年【去岁九日适在阙下】久厌风波惊世路且同罇酒醉凉天今来古往情何异弄水亭边舣画船
和董职方见贺诞子诗
天幸依仁守列藩佳篇为贶荷谦尊固慙彛鼎无勲阀且喜桑弧有子孙岂比芳兰庭下秀预知苦李道傍繁日临庶狱虞隂谴敢望高开纳驷门
和董职方见示初到番禺诗
五方殊俗古难并千载犹存故越城【今子城及东有故垒俗号赵陀城】客聼潮鸡迷早夜【三更潮上即鸡鸣】人瞻母识隂晴【风欲至西黑云起谓之母】波涛汹涌天边濶犀象斓斒徼外生太守不才当远寄惟忧南亩废农耕
题庾岭三亭诗
叱驭楼
山巅层构与云平贤者新题叱驭名为要澄清归治道不辞艰险表忠诚南枝初见梅林秀九折遥思劔栈横若使当时嫌远宦海隅何得有欢声
来鴈亭
南方旧说无燕鴈岁序严凝亦暂来天外每随寒雨过春前先逐暖风囘人稀弋射矰休避【岭南射生者少】俗厌鱼餐网莫猜况是弟兄封境接登临因此几徘徊
通越亭
行尽章江庾水滨南踰梅舘陟嶙峋城中绍祚千年圣海外占风九译人峤岭古来称絶徼梯山从此识通津【蔡学士弟兄新砌岭路相接】舆琛辇□无虚岁徒说周朝白雉驯
静台
江城吏隐敞朱扉旋筑高台望翠微景对云山诗笔健政移风俗讼筩稀郍将尘虑干方寸但觉仙踪在四围花木隂森鱼鸟乐暂来犹拟便忘机
贑石
万堆顽碧耸嶕嶢壅遏江流气势骄铁马阵横秋战苦水犀军乱夜声嚣吕梁谩记庄篇嶮灧澦休夸蜀道遥怒激波声犹可避中伤荣路不相饶
落花
小园斜日照残芳千里伤春意未忘金谷已空新步障马嵬徒见旧香囊鸎来似结啼鸾怨蝶散应知梦雨狂清赏又成经岁别却歌团扇寄回肠
游应圣宫
驱羸远远出严闉云构祠宫絶世尘伴鹤不知龟甲子?山多见药君臣雨昏仙穴丹砂井云映楼居玉洞人只待策勲书竹帛抽簪来此卜比隣
西山
万壑千岩鬭物华榰筇闲访道生涯一坛星斗修真馆数里云烟?药家鱼戱竹溪寒影碎路穿松坞翠隂斜桃源自有神仙宅未信明河八月槎
和钱学士见谢新栽竹
碧池深院斸莓苔皷吹山前共得来高节最宜和雪看虚心莫把夹桃栽肤清似玉休移石骨瘦成龙不待雷若使菁莪逢此地也应同喜育良材
贺孙抗员外春昼端居
万事皆从适意休何须快马骋长楸高人皷吹鸣蛙地当世神仙笑躄楼燕到卷帘如旧分花开逢雨最闲愁僧来更学尝茶诀白乳枪旗带露收
许申工部招九华许亮山人因有和赠
闻说方平镇往来碧衣曾见立徘徊中真久待茅君会密信频教鹤使催玉斧祖风应共继琼酥宾讌更谁陪【南岳夫人传云夫人觞王子乔琼酥渌酒】西山五色从兹得脱略浮名薄似埃
谢孙抗员外惠酒
白衣远远到江楼报道携壶助胜游醉眼便堪终日富离肠先破一春愁梅梢背岭开犹晚雪片当风舞未休此景满觞方得意不须千酿敌封侯
马当呼鸥不至偶成呈同行诸官
昔年曾泛马当湾团饭唤鸥篙楫间今日江头飞不下应知人世足机关
冬月茹青台子有感
雪霜不到海山隅随分园蔬助歠餔万物无情乘暖长秦皇何事枉坑儒
谢伯恭重阳惠酒
早霜新菊谩葳蕤寇过人家空酒巵【俗重老酒去冬盗入州境居人奔避今岁絶无旧醖】多谢使君怜病废免教寂寞倚东篱
再简伯恭
十载京华九日期帝家园苑醉金巵今朝郭外寻僧话坐听寒泉遶竹篱
谢送篆文屏风因次来韵
一局聊将万境祛非同得兎守枯株北窗枕畔添奇物却想渊明旧日无
荅伯恭招棊
虽知坐隐妙通仙国手那能得万全对面机关难测度临危一着谩争先
端午日事
江上何人吊屈平但闻风俗彩舟轻空斋无事同儿戏学系朱丝辟五兵
端午日寄酒庶回都官
龙舟争快楚江滨吊屈谁知特怆神家酿寄君须酩酊古今嫌见独醒人
谢邕倅王寺丞惠韩柳碑文
南方异产足珠珍薏苡兴谗不忍闻一见知君清白节箧中唯贮色丝文
五色雀
罗浮有五色雀各被方色非时不见若士大夫将游是山则先日羣翔寺僧以是为候某庚辰岁谪官来游将至之夕兹雀亦集感之成咏云
五方纯色俨衣冠【尤可爱者朱蓝正色若朝服焉】应是山灵寄羽翰多谢相逢殊俗眼谪官犹作贵人看
寄袭长老
三径荆榛尽力开千株桃李手新栽殷懃莫恠寻嘉树又喜春风过岭来
曲江津亭谒华严长老见所赐御书因成二韵
数年不侍玉炉傍梦断千山隔帝乡今日见师堪下泪御书开卷带天香
重游英州碧落峒
幽景前贤恨到难泉声清浅出岩间区区宦路重来此【往岁征蛮广州罢任】尘世难逢特地闲
感旧
醉吟曾共倚江楼穠艶清香万柄秋荡子再归时已暮暮鸿惊散水悠悠
送灵谷山人【工相】
万树秋风一路蝉渡头重舣木兰船自慙蹙頞非奇骨拟问清朝跃马年
武溪集卷二

[book_title]卷三
钦定四库全书
武溪集卷三　　　　　　　宋　余靖　撰序
宫师陈相公留题罗浮山诗序
道家品天下名山称洞天者三十六号福地者七十二罗浮籍在洞天之七而岫穴北通金坛盖蓬莱之一洲神仙之聚窟岂独荣公侯之祀擅登临之美已彼嵩少终南中条太华枕乎名利之场故吟咏者日争咀嚼含以买名声而兹山磅礴海上寂寥千载自非安恬愉乐幽静者孰肯於名外摛为不世之观乎今宫师致政相君尝於咸平中领郡来此帅其属而游焉稚川炼药之区景泰冥心之地咸有留咏共成四章观夫大君子之存诚也卷道而远迹不羞於窘遭时而调元不谓之泰所以托言寄意安於适而已矣故其解相印如脱屣岂不素乐於闲旷哉博罗令黄君以曳裾之旧而希其高惜其粉字尘蠧恐湮没而不纪遂买石而移之以永其传某蹑屐来游会其錾刻因书岁月于石
孙工部诗集序
诗之源其远矣哉唐虞之际君臣相得明良赓载书于帝典及周之兴也姜嫄后稷配天之基公刘亶父艰难之业任姒思齐之化文武太平之功莫不发为声诗荐于郊庙被于弦歌协于锺石者矣周召没而王迹衰幽厉作而风雅变然亦褒善刺过与政相通盖所以接神明察风俗道和畅泄愤怒不独讽咏而已迨夫五言之兴时更汉魏而作者衆矣大抵哀乐之所感情性之所发虽丹素相攻华实异好其有乐高古纵步骤局声病拘偶俪为体不同同归比兴前哲论之详矣某屏居岭服北来交问殆絶和叔继以三编见寄自华原通守至庐陵典城七八年间凡得千首观其励精篇翰托情讽谕目之所经迹之所接一事一物亡虚闻覧其间藩辅大臣之美绩道义良朋之荣问泉石四时之嘉景关河四方之行役有美必宣无愤不写虽语存声律而意深作用固当远敌曹刘高揖顔谢兼沈宋之新律跨李杜之老词其他靡曼之作不足方也且其取譬引类发於胷臆不从经史之所牵不为文字之所局如良工饬材手习规矩但见方圆成器不覩斧斤之迹於诗其深矣乎世谓诗人必经穷愁乃能抉造化之幽藴写凄辛之景象盖以其孤愤欝结触怀成感其言必精於理必诣也和叔自关中用兵时即佐华原预闻边事以材召入御史府属莫徭作梗於湖湘奉诏安集遇谗失职守景陵再谪倅汉隂数年徙沔上军壁乃得剖符庐陵其緜历周旋万里间边风塞草陇云江月凄切覊孤无不经涉其为穷亦久矣今天子忧懃求治四海无波羌戎伏顺祥应臻集既已修孝治祀明堂矣方将升中岱宗告成天地而寤寐英杰讨论仪矩和叔当於此时扈从法驾褒赞帝功纪朱草赤鴈之瑞赋我将时迈之什歌於圜坛荐於太室与吉甫清风之颂相照千古乃诗之用也岂独穷愁称工而已哉
朝贤赠行诗摠序
古之贤士大夫尚冲退而轻进取者无他焉盖所以敦止足远奔竞激贪冒励风俗也陇西李氏奕世清德某守庐陵日今致政驾部尝以诗序一编见寄乃朝贤赠行之为也首则先正尚书以蓬邱佐着辞荣就养次则令元贰卿以霜台独坐避权请郡末则传政驾曹以春宫属僚解组归休皆未及引年之典而挂冠勇退故三朝夙德二府名臣台阁清贤搢绅伟望率用揄扬高趣謌咏素风或诗或序共美行色又其豫章所居构阁东湖之涘不杂嚣滓有云泉之致不出户庭杂鱼鸟之乐朝廷文雅之士闻其风而慕之咸寄英词刻在翠琰欲俾摠序録之以为子孙之藏适会某负谤去官不克从命越十稔矣今兹驾部文洎令子比部司门二君悉以书见贻复叙前意且司门之书曰大门世父诗序各在一石今欲合而传之且予兄弟执先妣之丧已终矣兄当僶俛还台定乞便官奉养旦夕侍立未尝不议及此况老父十年之意不为不勤矣吾友之文不可靳也某伏自惟念当世儒宗故司空李公昉故翰林宋公白故宫保晁公迥皆有诗故翰林杨公亿前相国晏公殊皆有序於李氏世德非不光矣岂假鄙拙乃益其重耶幸而获交其父子间今勤如是虽久废笔砚敢怠於词哉於戏求之旧史累代华显传龟袭紫者多矣至於习守退静脱去荣利并踵其高者尤难其人可尚矣哉故直书而序之凡序五首记一首诗一百三十二首列之于石传无穷焉
诸公送苏屯田诗序
今天子皇佑纪元之四年广源州蛮人寇岭南燔毁一十二郡杀三郡守驱掠吏民还?邕州王师数万讨之明年大败蛮衆留屯万人于边凡民之供役运粮饷完城垒未得休息又明年改元至和诏以田曹副郎苏君梦得充广南西路转运使转运职缓於期会则军用或窘急於聚歛则民力益困必须周才通人乃称其任初政府以资叙进拟数人上惩其苛细并却之及见梦得姓名遽可其奏梦得正直自守上知其名故自陕右越録见徙乃知吾君之爱抚远民不独专於利权也前相国太师杜公弼谐元老叙朝廷任贤恤远之意着於篇咏宾客王公当世宿儒龙图包公在朝清德殿丞王君後来文杰并辔其作以宠斯行其年十二月君下车出诸公新什为示故直叙所闻以刋于石
曾太博临川十二诗序
古今言诗者二雅而降骚人之作号为雄杰仆常患灵均负才矜已一不得用於时则忧愁恚憝不能自裕其意取讥通人才虽美而趣不足尚久欲着於言议而莫由也今兹得罪去朝守土滨江同年不疑曾兄惠然拏舟见顾间日共言临川山水之美因出十二诗以露其奇其诗皆讽咏前贤遗懿当代絶境未尝一言及於身世陶然有飞遁之想通哉不疑不以时之用舍累其心真吾所尚哉遂题其篇
朝贤送宝珪诗序
僧徒裾裓日撇公卿之门不可胜数其宴见而欵谈者固少矣来以诚接去以言赠又加鲜焉名高方外无忝延誉仅有存耳湘衡之郊梵侣尤盛游方而归主盟禅席得之岳麓珪师焉昔游云水名动京师息以南还逾十稔矣一日出诸公送行诗一轴率今之名贤因其言旋继成雅咏师皆摸其墨迹勒之翠琰鸾鹊交翥金石流润前所谓去以言赠无忝延誉者也窥玩数四不能去手师乃跽请进序所得遂书之篇首
宋职方补注周易後序
易之道深矣自汉兴有施孟梁邱京氏费高诸家之学列于庠序而传异词师异说往往入于五行?纬之术故其学中絶焉王氏之学传自魏晋盛于隋唐之际大有言隂阳变化人事得失不悖於三圣不荡於术数故独为学者所宗近世言易者复以奇文诡说相高自成一家之言考之卦繇爻象彖系之微有所不通矣今广平宋君贯之补注周易盖惩诸儒之失而?去异端志在通王氏之说合圣人之经字有未安意有未贯必引而伸之用明文王周公之旨初着易明数十篇後得唐郭京举正之说意与已合遂采郭氏举正与易明相参缀于经注之下辩坠简之所缺啓後人之未悟朱墨发端粲然可覩其自叙详矣於戏古之儒者以明经为本两汉名臣未尝不以经进自儒林文苑派分已来搢绅之士视经犹蘧庐耳贯之学必稽古言皆贯道以词章取科第以通博副名实皇佑五年岁在荒落补注既成闻于旒扆俄颁中旨附邮投进其明年蛮事平息因谈经义遂得奏御副本为示廼周而研之尝观刘氏钩隐图言宓牺氏因龙图龟书之文以画八卦又言天五地五大衍之用谓其深於数者及观贯之之释以谓宓牺稽象於天取法於地观鸟兽之文通万物之情以画卦奚独取於龙马之图耶又其言乾坤之策生於四象其於尼父之经辅嗣之注亡所戾而有所明焉固可秘之藏室流之学宫宁止是正文字而已哉叹其言近旨远故题而序之
宋太博尤川杂撰序
康定建元之明年岁在实沉广平贯之以奉常博士移刺琼管途繇曲江因出文藁四编示其一曰劔池编次曰龟城集次曰尤川杂撰次曰永平録皆一官所成之集也且曰劔池永平二集今待制宗人子京暨大理丞王君子元各为之序以冠篇首尚以尤川一篇累吾执某自量识浅才下幸得同登桂科十八年矣宦途蹉跌连蹇江岭之间虽复滕口费词揄扬褒叹不为当时所信奚益其重轻哉辞不得免乃言之曰夫文者经世之具也六籍坦明万代之法自战国而下诸子纷纷各挟所长之术以成一家之作文章之道於是判矣近世以诗赋取士士亦习尚声律以中其选署第之後各图进取或以吏才成绩或以民政疚怀或因簿领之烦或耽燕私之乐回顾笔砚如长物耳其能业官之暇孜孜文史以究当世利害着之篇牍岂非怀文抱质未尽其用精力有余不忘於学者乎呜呼道之难行也久矣今观贯之始以铁钱一议忤於守臣而憸人协心卒成谗毁可慎也已太史公曰人意有所鬰结不得通於道故述往事思来者论书策以舒愤垂空文以自见岂非此耶贯之行为时所推存乎子京之序至於自致远大发其素藴系乎逢辰之会此但序一集之意云耳
宋职方忧余集序
君子之道行之当世以为范言之後世以为稽词章之作寄谋赏而明教化也同年贯之自登第以来莅政退公之暇朋游独处悲欢荣悴未尝不发於文故於着撰为多今论思近臣侍读龙图宋君子京侍讲龙图赵君佑之搢绅闻人王子元岩穴高士李泰伯并为君之集序其言文之体要道之用舍极矣皇佑四年以溪獠干纪侵轶郡县某自丧次中起为桂林守兼总师政贯之自曲江守移倅广西漕军明年蛮事平息得还郡治剧谈之次贯之复出居艰所着文集命曰忧余索序於某读玩数四惟增感叹呜呼古之君子居丧读丧礼既葬读祭礼不欲余事乱哀思也某不幸执亲之丧不得终其哀违坟墓去几筵驱驰壃场万里之外贯之丧中所着则改葬议及斋文清词而已後世之楷岂不高哉故泣而叙之云耳
海潮图序
古之言潮者多矣或言如橐龠翕张或言如人气呼吸或云海鰌出处皆亡经?唐世卢肇着海潮赋以谓日入海而潮生月离日而潮大自谓极天人之论世莫敢非予尝东至海门南至武山旦夕候潮之进退弦望视潮之消息乃知卢氏之说出於胸臆所谓盖有不知而作者也夫阳燧取火於日隂监取水於月从其类也潮之涨退海非增减盖月之所临则水往从之日月右转而天左旋一日一周临於四极故月临卯酉则水涨乎东西月临子午则潮平乎南北彼竭此盈往来不絶皆系於月不系於日何以知其然乎夫昼夜之运日东行一度月行十三度有奇故太隂西没之期常缓於日三刻有奇潮之日缓其期率亦如是自朔至望常缓一夜潮自望至晦复缓一昼潮若因日之入海激而为潮则何故缓不及期常三刻有奇乎肇又谓月去日远其潮乃大合朔之际潮始微絶此固不知潮之准也夫朔望前後月行差疾故晦前三日潮势长朔後三日潮势极大望亦如之非谓远於日也月弦之际其行差迟故潮之去来亦合沓不尽非谓近於日也盈虚消息一之於月隂阳之所以分也夫春夏昼潮常大秋冬夜潮常大盖春为阳中秋为隂中岁之有春秋犹月之有朔望也故潮之极涨常在春秋之中涛之极大常在朔望之後此又天地之常数也昔窦氏为记以谓潮虚於午此候於东海者矣近燕公着论以谓生於子此测於南海者也又尝问於海贾云潮生东南此乘舟候潮而进退者耳古今之说以为地缺东南水归之海贾云潮生东南亦近之矣今通二海之盈缩以志其期西北二海所未尝见故阙而不纪云尝候於海门【通州海门县】月加卯而潮平者日月合朔则旦而平日缓三刻有奇上弦则午而平望已前为昼潮望已後为夜潮【此皆临海之候也远海之处则各有远近之期】月加酉而潮平者日月合朔则日入而潮平上弦则夜半而平望则明日之旦而平望已前为夜潮望已後为昼潮此东海之潮候也又尝候於武山【广州望船之处】月加午而潮平者日月合朔则午而潮平上弦则日入而平望则夜半而平上弦已前为昼潮上弦以後为夜潮月加子而潮平者日月合朔则夜半而潮平上弦则日出而平望则午而平上弦已前为夜潮上弦以後为昼潮此南海之潮候也
送江秀才归庐陵诗序
古语云富贵多士贫贱寡友事之固然也昔田文以齐相之重封君之富邑入万户皆尽於宾客其食客三千有余人遂能折秦之谋而成齐之强一旦齐王以毁废之客皆背文而去莫顾文者廼知人情向背古今常然某沗位於朝毁废而归痛絶宾客日尚惶惧矧敢以死生贵贱责人之交哉江君秀才文清而识远虽尝辱襒裾门下而亡力推致忽自庐陵涉江逾岭惠然见顾其色温然其谈毅然非仁义不出诸其口真有道不同於俗者也呜呼尝闻大将军青仕遇既衰而故人门下多去事骠骑辄得官爵唯任安不去史氏以为美谈今之士大夫能为人轩轾者岂少哉廼肯闲关千里访我陋巷益所以知君之义增我之媿耳及其告归以诗为送感君千里远相过晤语经旬接粹和上客杯盘祗炊黍主人门巷正张罗海山雾暗红尘少岭路梅黄细雨多日暮津亭送归恨唯知极目望烟波
武溪集卷三

[book_title]卷四
<集部,别集类,北宋建隆至靖康,武溪集>
钦定四库全书
武溪集卷四　　　　　　　宋　余靖　撰论
尧舜非諡论
迹骤五帝德规百王者有尧舜焉言常道尼父首之於书大一统马迁列之为纪释者云尧舜諡也翼善传圣曰尧仁圣盛明曰舜後之学者罔不宗焉愚尝考世系之端辨质文之变颇疑是说请试明之粤自邃古圣人迭兴真淳乍散制度未备尊庐赫胥以前未有氏姓皆以教民之事而名之鑚燧改火则曰燧人穴处巢居则曰有巢是也迨及三皇颇推五胜乘火德者曰炎帝应土运者曰黄帝少昊金天亦袭其故迭观兴废渐有兵战自颛顼以来天下之号则因其名颛顼与喾则其名也帝挚帝尧帝舜亦其名也以国言之则颛顼称高阳氏帝喾称高辛氏帝尧称陶唐氏帝舜称有虞氏皆以所兴之地为国号也帝挚非改姓易代之主故不称氏以名言之则颛顼喾挚尧舜皆名也顼正也喾极也挚大也尧高也舜华也古虽敦朴知以美字为称固不疑矣夫諡法者着於周公盖三代之际世有僻王嗜音酣酒者有之荒禽冒色者有之饰非愎谏者有之剖忠害贤者有之欲使闻美号而知劝见恶諡而思惧垂易名之典为观行之则此周公之制也岂以周制而逆观尧舜之世耶且尧之典曰有鳏在下曰虞舜当羣臣举善之初厘降试难之善未显宾门纳麓之功未着安有对万乘而不称其名在侧陋而先定其諡哉斯固知其不然也明矣释者又云受禅成功曰禹岂舜受尧禅而不能成功乎夏商之王以名为号者多矣仲康太甲之类是也禹之保邦莫非尧舜之制而加以繁文缛礼乌有舍诫劝而就质略哉若以夏道尚质则禹非夏耶愚谓周公之着諡法也特取尧舜禹汤之名以为训解将後之下武守文者慕其名而袭其行也周人以讳事神讳其名而称其諡者周道也諡兴於周为得弥文之实
汉武不宜称宗论
创帝基革天命济率土於涂炭者祖之盛恢声敎同文轨纳蒸民於富寿者宗之最存则咏其德没则观其諡所以叙昭穆於百世之下配禘郊於羣庙之上亲虽尽而不毁者祖宗之隆也昔武皇之抚运绍炎汉之重熙拓蛮夷之境则卫青去病之勲立而民疲於干戈矣惑神仙之谈则少翁栾大之宠崇而吏烦於祠祀矣悦韩嫣之佞而处以副车则君臣之位失矣信江充之譛而诛及戾园则父子之恩絶矣举其大槩何昬如之至于即世之日羣臣加諡曾不为灵若厉而反壮其武庙为世宗亏周公之法败三王之制当时洪儒硕生如夏侯胜黄次公议其乐章遽抵诏狱不亦甚乎且祖有功宗有德若夏之少康商之太戊武丁皆废而复兴不失旧物然後始谓之宗也周人自文武而下虽德如成康刑措不用宣王中兴姬道再盛庙在迭毁亦无异号暨乎汉室高帝以英武特起绁婴刃籍戴之曰祖斯固宜矣孝文崇仁义省刑罚弭兵革服节俭而囹圄空虚?内太平庙称太宗斯又宜矣孝武虽廓地斥境而亡德及民不加恶諡固亦幸矣尊之为宗无乃失其正乎或曰孝武雄才远略高出百王西开夜郎之境东建朝鲜之郡匈奴徙庭瓯越请吏修典礼向儒学登封告成而汉之制度於是乎备若如所论不亦过乎曰邦土虽辟兵已黩矣远夷虽服民已耗矣乐府虽盛雅亦乱矣泰山虽封制亦侈矣文景之俗由是而惫可胜道哉末年下哀痛之诏进筦榷之术有富民之心而不能得其道也世谓汉家杂以霸道愚於武帝观之曾霸者之不及代庙弗毁後嗣何以观乎西汉称宗者四而东汉无复区别至于安桓亦有庙号其失自武帝始故着论云
秦论上
前世高论咸以河山之险秦得百二遂并天下者地势便利使之然也所以奉春进计田肯建言着之史牍千古称善愚谓秦人之兴有由然矣自伯翳至於秦仲率以立功克守其业而僻在岐雍诸侯以夷狄畜之穆公之世得人而昌广地开国悉由任贤之勲矣百里奚亡虞之臣也而授以国政孟明奔军之将也而委以师律引咎自责卒复河西之地由余在戎公以为忧当其来聘也降千乘之尊接以殊礼坐则曲席食则传器及其来归以客卿待之故能益国十二辟地千里遂霸西戎而抗衡中国矣暨乎即世之日三良殉葬国人哀之赋以黄鸟秦人不复东征数世不竞者夺其善人故也及孝公嗣守宗祊七雄并立当是时齐威楚宣魏惠燕悼悉已称王韩哀赵成亦复强大诸侯力政而周室卑矣孝公增修穆公之德寤寐贤者列爵而尊之分土而与之卫鞅以孽公子求见遂用其谋开阡陌急耕战法行民便亦以称霸後世遵用先轨范雎蔡泽离蔬释蹻而取卿相任贤之术速於置邮卒能灭二周呑六国而并天下者用此术也且苏秦反复之臣燕王一听其言合从山东秦人不敢窥函谷者十五年以此思之一贤之功坚於山河远矣在用与不用耳汤以亳武王以镐而王天下其政何如哉百二之说於是为负
秦论下
世言秦所以亡者赵高谗邪胡亥蔽愚毒痡齐民四海瓦解而宗社墟矣愚尝以为亡秦而贼天下者李斯也秦人据形便之国气凌山东穆公任由余孝公用商鞅而覇业基矣蚕食虎视累世横骛有起剪括骜握其兵穰魏睢泽执其政斥地灭敌日加其强李斯始以儒学西游於秦乃进一六合兼诸侯之说秦人除逐客之令以从其计破纵擅横卒并天下以斯为相且斯以布衣徒步游说数年而取宰相不为不遇也海内既一属心於斯六国厌战争之苦兵待我乎偃秦人困庐井之废土待我乎辟父子薄櫌锄之异民待我乎教斯学帝王之术居辅弼之地脱或戴其君於成康之列跻其民於仁夀之域如反掌耳而乃背戾古始拔本塞源燔弃诗书愚弄黔首絶尺寸之封以孤其势侈封禅之制以骄其心筑宫弥山川勒铭徧海内戮诽谤禁偶语刑繁令淫国纪隳矣纪纲既隳四国不危者未之有也世子者所以接统而着代君行则守有守则从古之制也故曰太子天下之本本根一揺天下必荡安有着名储贰而握兵边徼废弦诵之大业习皷旗之末节衣裳颠倒莫甚於兹默而不言焉用彼相及沙邱之变赵高以?近之资啓亡国之言丞相当於此时正人臣无将之诛以视天下召扶苏而立之从先帝之约扶苏仁明备尝险阻辅以治道可致太平若剗去严刑罢遣谪戍民无怨讟则秦之社稷未可量也斯惑赵高之词越録而拔胡亥小人在位兵徭并起使四海之人血膏边城骨填骊山比屋嗸嗸半为盗贼尚乃建言督责以固恩宠岂不愚哉贼屠三川卒被高譛黄犬之叹得无晚乎使胡亥得位赵高得权皆斯之由也倒持太阿授人以柄斯之谓乎故曰亡秦而贼天下者斯之罪也卒被五刑非不幸矣
汉论上
史氏以孝成委政外家禄去王室哀平二帝享年不永贼莽乘之盗窃神器汉祚中絶者孝成始之也窃谓汉家之祸不始於孝成盖孝惠源之陈平者决而泄之使其横流不已弥漫于景武宣元之际孝成复败其堤防而极於昬垫也昔者高皇帝逐秦鹿而得之英雄乐推遂正宸极后族吕氏侯者三人奉朝请食租赋而已赏刑大议未尝及之孝惠即祚植性仁弱吕后杀三赵王号令自出惠帝不能以新造之汉正亡穷之法定君臣之分专生杀之柄而乃感人彘之酷意不久生自促夀命以成高后之势不曰孝惠源之乎高祖之约非刘氏不王非功臣不侯彼陈平者用辟疆率尔之辩尊王诸吕分将南北军中宫称制以临天下当是之时向无周勃朱虚之谋齐楚诸侯之兵使禄产体不近下一有羿浞之材则汉之社稷几为他姓所得矣不曰决而泄之使其横流不已乎厥後魏其侯以窦后兄子武安侯以王后异父同母之弟并托肺腑继为丞相孝武最称英明而田蚡为相权移主上上曰君除吏尽未吾亦欲除吏此盖近中宫之势而用之内积愤懑而宣於言也卫青霍去病虽以军功取大位然亦因椒房之重孝昭之时上官桀父子霍媪之谋几倾汉室皆帷廧之亲也许史丁傅之家印累累绶若若分茅土握符节秉钧轴乘朱轮华毂而朝者不可胜数不曰弥漫於景武宣元之际乎汉之鼎所以不移者赖忠贤之士间而持之耳及孝成之在位也赵氏姊弟专宠贼害皇子王氏五将世权外擅国命故莽因元后之势席诸父之基肆其奸险以取名器复缘哀平短祚国统三絶张禹师丹之辈谄谀邪佞故取宗室幼稚未能持国者授之以令天下使汉祚中缺者职此之由也不曰败其堤防而极於昬垫乎西汉之祸於是乎在
汉论下
前史称光武中兴再造汉室戮新都驱赤眉应四七之生赏谋臣酬战功得万世之利以为胙土锡壤不侈其封域带河砺山克保其胄嗣因谓高祖创汉基剗秦制封宗子王异姓或连城数十或裂地千里兵足以张其威权赋足以充其嗜欲故韩彭英卢身?葅醢後世史学罔不推论咸曰高帝之封也地广力强所以速叛光武之封也国小势弱所以易宁於是谓高帝之策为非而光武之谋为得愚虽不敏尝谓不然何则赏元勲诛大憝者法也顺世机息民患者时也圣人立法先乎顺时尧授舜舜授禹汤放桀武王伐纣时也秦并六国蚕食天下尺土寸戈不在他姓一夫奋臂四方瓦解岂封建之罪乎高祖以巴蜀僻左返攻三秦东战荥阳与项为敌当此之时叛王骄将争逐秦鹿者衆矣陔下之役子房请捐山东之地以与功臣楚乃可灭夫言捐之者非汉之有也且陈余於项氏无纎芥之劳环封三县尚怨项籍况韩彭者名虽君臣势等隣敌不设重饵其谁肯来岂能以区区侯爵制其去就哉安可比吴邓辈强邑数四而已耶及世祖之兴也出自宗室翦除凶丑以顺制逆以仁抑乱因思汉之民成复汉之业先帝驭臣之与夺得以增损前世建侯之利病得以沿革於是限其土守削其兵卫足以奉其身而酬其勲杜震主之权大使指之臂终能全其首领不陷刑戮者斯亦可制之时矣使高光易地而居势不可夺礼曰时为大顺次之其此之谓乎必若美世祖之权则可矣若又短高帝之失策则非观时之术也
正瑞论
夫上古明王言为天下法动为後世则犹恐怠惰故立左右史以规之是则史之设所以谨言行於一人正褒贬于千古不独纪岁月办赴告而已矣三皇坟五帝典记言之史也楚檮杌鲁春秋记事之史也训诰誓命之词得失存亡之迹发简可见未闻祥瑞之言焉迨於两汉则有赤芝白鴈醴泉甘露卿云宝鼎之应岂古史阙略而後世该备乎盖有司失为史之本意也何也国之兴也在乎德不在乎瑞国之亡也在乎乱不在乎妖故尧以敦九族和万邦而兴舜以举十六相去四凶则又兴禹以平水土兴汤以行仁政兴周人以积德累仁兴夫是者虽无祥瑞可不谓圣且治乎癸以侈奢亡辛以暴虐亡厉王以聚歛亡幽王以女色亡夫是者虽无妖异可不谓昏且乱乎桑榖生朝高宗复商荧惑守心景公安宋此则明君在上妖不为害矣鲁获麒麟哀公出奔汉鸣凤凰平帝失国此则闇主在上瑞不为美矣仲尼笔削春秋书日蚀星陨地震山隤蝝生鶂飞之变者非广乎异闻也盖欲人君责躬修德见灾思惧而臻於治也特於篇末因麟之无应以明述作之意耳其他瑞则无闻焉寉舞晋庭龙见洊水不由德至斥而弗书若是之比求名而亡则圣人微旨可见矣子长孟坚推论恠谍其启国也以斩蛇大泽为受命之符而英雄之略弃矣其定制度也以龙见成纪为易服之感而古人之象隳矣及乎蔚宗患其失实则云某郡上言某瑞以示微意与其疑而列之曷若正而削之之为愈乎今之郡县时报祥瑞以为纪事之瑞累谓非良直之法也必若德施於民效易其俗赏不僭刑不滥则四灵为畜日游於君之宫沼郊薮矣又何用索异传恠惑天下之耳目哉苟荐绅者默而不言则示之後嗣得无惧乎
姚畴论
古者天子之立史官也不独纪岁月远近辨朝会同异而已矣盖以王者居亿兆之上喜似阳春怒如雷霆予夺生杀无不从也故立史以谨其言行动则左史书之言则右史书之以示後嗣欲其畏後世之名而不敢过举者也窃见两汉而下唐制度最为近古而史官废置未臻大中敢试论之唐之修史其术有二武德故事小省之官更直近陛执笔对仗随而撰録书之方册谓之起居注姚畴建议秉钧之臣訏谟便殿嘉猷善经退必编次送之史馆谓之时政记於是周官六史之职不复甄叙矣累代着作之局不复刋修矣畴议既行而起居之官立於外朝仗退之後迹便疎远虽延英数刻之对圣人虽有泣辜解网之言应机成务之谋不可得而闻也若非宰臣撰述则军国政要何由知之繇是而言有不可者三焉古者帝王不得见当代之史何则史之为书不隐恶不虚美谓之实録史而可见则其臣不敢以实书书而不实为已録矣实而不讳为已戮矣不得见史者以此也宰臣监修是使自司其过也其不可者一也昔者成王尚幼与唐叔戱剪桐叶而与之曰以是封汝明日太史上舆地图请封唐叔自是成王终身无戏言夫是则史官常在左右也今史臣随仗出入则是用史臣于顷刻之间耳戏言过行尚奚史之畏哉其不可者二也古者大臣不掌注记故董狐得以直笔於晋庭南史氏得以执简于齐设有史官外朝既罢则目不见帝王之容耳不闻帝王之声近臣奏对孰邪孰正孰谀孰诤咸莫之辨也用他人注记为已之笔削夫是则史官失职莫甚如此其不可者三也语曰使廉士守藏不如扃钥之固也使义士分财不如投钧之平也何则有情之与无情也夫以广渊之谋居弼亮之位缉熙庶绩裁成万机而复代史臣之撰述固亦劳矣向使房杜姚宋击轨毂而自序策略人犹疑之脱不幸而有元载卢杞当其任则安所取信哉太宗文皇帝贞观中所论政体皆可冠冕古今粉泽王度着在方册照然可覩者史臣得侍於内朝故也姚畴虽知注记之详未知先王立史之义一失其源而莫之敢议惜哉
三统论
夫王者受命必先改正朔易服色者盖示民之有初也故三统之义於是彰焉然而先儒论止及三王之世是以夏之寅而黑商之丑而白周之子而赤可得而述也至于尧舜而上则虽仲尼之说亦无闻焉岂非旨深而意远乎而汉郑康成之徒则据此而逆推以为舜与周同尧与商同高辛氏乃与夏同正朔三而止文质再而复自古而然也非但不经抑亦于帝王之道有所昧焉尝试论之夫帝王步骤不同文质亦异三皇正历岁准摄提古之为君因民而治故唐虞以上无变易逮夏后之继统也自以德衰不及二帝又知夫时将醨矣必示之以制度故其沿革颇渐於文是以小正之说尚黑之义於是着焉然而服色有所尚而正朔不必改也但纪之於政令而已故仲尼称述三代则曰行夏之时盖以其合於古而得天数也礼因於虞而不言其所损益者盖谓此乎及汤武之革命既以兵胜俗又?弊欲示民以改作而新其耳目俾知夫令出诸已故有服色之变又以服色之制本象於正朔商人以建丑而易寅新其令也尚白而变黑象其朔也周之尚赤而建子由是兴然三王之易服改正必取三微之月盖以君之出令象岁功阳气之始也足以垂训於百王文质制度於斯备矣後王虽兴制作不出於此也故仲尼曰其或继周者百世可知其此之谓矣夫谓正朔三而止者月过三微不可以垂法也斯亦王者之制耳安可及於上古哉且五帝之书二典存焉其尧之书则曰敬授人时顺历数也又曰日中星鸟以正仲春日短星昴以正仲冬此则分至之候正在四仲契古历而符夏正也又乌闻建丑之说乎舜在璿玑以齐七政审已之德当天心与不尔至於历数亦不异於尧又曷覩建子之言乎及其制服则曰观古人之象故山龙日月之数较然可知也又何服色之改乎然则五帝之德淳三王之俗薄德淳则制简俗薄则政备故三统之义起於三代而自太吴或推五德之运者盖顺天之数也正朔则无所更焉至三王则政有偏矣夫有偏则有弊故後之兴者必举其偏而救其弊也若谓文质可推於上古是则夏尚忠商尚质周尚文此三正者又何行於帝王之代乎斯见其不然也自秦汉以下服色但依於五胜此又不可推於三王亦明矣康成既已失之而杜佑孔頴逹之徒复引为证贻误後学甚矣夫
禘郊论
先儒之所以解经者盖欲导前圣之渊源启後学之钤键也援古有据垂世不惑者也祭祀之仪国之大典今之礼经以郑注为正而康成释禘祭之文前後驳杂大传曰礼不王不禘王者禘其祖之所自出郑云谓祭感生帝於南郊也祭法曰有虞氏禘黄帝而郊喾祖颛顼而宗尧郑云禘谓祭昊天於圜丘也祭上帝於南郊曰郊祭五帝五神於明堂曰祖宗皆谓祭祀以配食也观郑所释似有未悟尝试论之夫禘者宗庙大祭之名也王者禘其祖之所自出谓虞氏之祖出自黄帝不立庙祧故五年盛祭则及之夏亦禘黄帝商周禘喾盖姓氏所出是为远祖也诸侯之禘则降於王者止祭始封之君不得禘姓氏所出之祖故曰诸侯及其太祖是也而郑谓太微五帝递王而王者之兴必感其一因其所感别祭以尊之故以感生之帝祭於圜丘而祀上帝於南郊唯据纬书以释经义太微亦为星象昊天亦谓北辰苍穹之号遂有六天郊丘之名分为二祀斯皆舛谬深用轸惜何则郊与圜丘俱是祭天之所王肃所谓犹王城之内与京师异名而同处也岂可郊丘分为二祀祖宗合为一祭乎康成俱以禘文在郊祭之前其祀必尊当为圜丘皆罔研经意肆其臆说耳又以祖宗五帝五神於明堂小德配寡大德配衆郑之此说殊为失旨误取孝经宗祀之名以解祖宗之义乃以二主泛配五帝若谓太微五帝耶则郑说太微与昊天上帝为六天矣天尚无二安得有六按天官书太微宫有五帝者自是五精之神不在穹苍之例若以为太昊炎帝之属耶则又非仲尼配天之意也周礼曰王将旅上帝张毡案设皇邸祀五帝张大次由此言之上帝之与五帝自有差殊岂可混而为一乎古者祖有功而宗有德盖若周人尊文武之功不毁其庙非谓配食明堂者也郑引孝经而反违其旨惜哉汉承秦灭学之後遂使儒者进无经据康成最为明礼而於禘郊之义不能尽之故其释祭法即云祀感生帝解大传即云祭昊天笺周颂又云大於四时之祭而小於袷注左传称郊配灵威仰笺商颂又称郊为祭天首尾纷拏自相矛盾孰为辨之哉
武溪集卷四

[book_title]卷五
钦定四库全书
武溪集卷五　　　　　　　宋　余靖　撰记
大宋平蛮碑
圣宋体天法道钦文聪武圣神孝德皇帝在宥之三十一年天宇之内海渚之外毡裘卉服罔不率俾粤五月蛮贼侬智高寇邕州陷其郛贼虐衣冠驱虏稚艾遂沿欝江东下所过郡县素无壁垒倏然寇至吏民弃走因得焚荡剽钞无所畏惮乃攻围广州五十余日不克大掠其民而去然所存者官舍仓库而已百年生聚异域珍玩扫地无遗矣国家於岭南不宿重兵故贼起三月而後师集蒋阶张忠素号骁将相继覆没由是畏懦者望风溃走贼锋益炽逼连贺毁昭宾再穴于邕矣驿骑继闻上甚忧之枢密副使狄公青以为将帅之任古难其才若再命偏禆事一不集则二广之地祸连而不解矣亟自请行天子韪之遂改宣徽南院使荆湖南北路宣抚使都大提举广南东西路经制盗贼事九月拜命既授禁旅仍啓以旧镇骑兵荆湖鋭卒从行十二月至桂林督部伍亲金皷然後兵知节制矣明年正月甲辰至宾州先是钤辖陈曙领步兵八千溃于崑仑之关公推其罪首斩曙及佐吏已下三十一人然後人知赏罚矣兵将股栗咸思用命是月已来引师至邕城一舍贼悉其徒以逆战公之行师虽仓卒道途皆有行列贼至驻先锋以接之公凭高望撝骑兵以翼焉贼徒大败追奔十五里斩首二千二百余级生擒五百人尸甲如山积于道路伪署将相死者五十七人是夕智高焚营自遁复入于蛮中先是命湖南江西路安抚使枢密直学士孙沔入内押班石全彬过岭与广西经略使余靖同其经制东西路贼盗故命公督大提举然孙石赞谋而军中悉禀公之节制贼之再据邕也农者辍耕商者辍行远迩惶惶不聊其生及公之拜命也朝野之论中外欢然以方召之才兼机轴之重出剪狂蛮无噍类矣贼之巢穴曰广源州交趾之附庸也父为交趾所戮遂弃其州奔南蛮界中渊薮悖慠以僭称号自名其居曰云南道又曰南天国再名其年曰景瑞曰啓历杂名其左右之人自侍中开府已下署之其主谋者黄师宓侬廷侯侬志忠等战没於阵未有剪其羽翼而能飞刳其腹心而能全者也故宵遁矣呜呼智高之谋十余年间招纳亡叛共图举事十余月间连破十二郡所向无前夫岂自知破碎奔走在於顷刻之间乃知名将攻取真自有体哉二月甲戌改乘辕其月丁亥至桂州诏徙护国军节度复以枢密副使召仍曲赦岭南民得休息矣遂磨桂林之崖石以书其勲其词曰
有宋之大　天覆地载　四海正朔　百蛮冠带蠢兹狂寇　起乎徼外　父戮于交　逃死?界招纳亡命　浸淫边害　边臣罔上　习尚以懈卒陷邕郛　乘流东迈　志图全越　肆其蜂虿广城言言　梯冲附焉　攻之五旬　掠民而旋贼锋一至　千里无烟　还据于邕　五岭骚然天生狄公　辅圣推忠　情存义烈　志嫉顽凶请缨即路　仗节临戎　英材遴集　猛将风从贼之敢鬭　实惟天诱　来迓于郊　奄丧羣丑当我摧锋　易如拉朽　僭补伪署　丛然授首羽翼既剪　心腹既刳　虽欲自举　人谁与图焚庐而去　回巢以逋　六亲不保　曰献其俘厥推邕边　南国之纪　九洞襟带　列城唇齿险固一失　兵粮无峙　庶民蚩蚩　鸟兽惊跂我公之来　电扫云开　叛涣斗破　纲领重恢师成庙筭　民得春台　天声远振　繄公之材
大宋平蛮京观志【并序】
大宋皇佑四年夏五月广源州蛮犯邕管陷之乘江流暴涨东陷九城遂至广州广人怯战登陴自固贼得驻兵傅城攻之五旬云梯土山极肆其巧城坚不能下乃还经途复残二郡覆四将再入于邕凡害将佐三十余员虏生口万计牛畜资宝无筭所过焚荡无余楚越萧然矣朝廷忧之君臣为之旰食枢密副使狄公青抗章请行愿授成筭上重其诚从之先是命枢密直学士孙沔入内押班石全彬同本路经略使余靖经制贼盗命青以宣徽使都大提举总其节制明年正月已未青帅三将兵至邕州归仁铺贼举衆出城拒战大败之骑兵追奔十五里所杀蛮衆二千二百余人伪署侍郎黄师宓等腹心将领五十七人死于阵贼首侬智高其夜焚城自遁诘朝引兵入城俾供奉官贾荣就战场歛贼尸而殣之为塜于归仁之南又遣郴县尉区有邻聚重伤还城而死并活擒而戮及奔而蹂践燔灼者复三千二百二十八人为一塜瘗之于城之北二月有诏即其地筑为京观乃命立石以志其伐铭曰
庸臣司边　率职不?　盗起其间　蠢尔异类藏亡纳叛　以辅狡烦　窥兹无备　乘虚袭怠遂肆凶奸　顺流而东　列城皆空　岭表骚然师徒桓桓　矢劲摧完　天下恻焉　帝命枢臣握节属鞬　拯坠绥残　师行之律　赏罚贵必其谋乃专　兵家之势　动静有制　所击无坚吁嗟羣丑　狃於常胜　敢当其前　驱彼犬羊敌此熊罴　血膏于原　弃甲如山　遗骸亘野百里腥羶　武功外扬　仁心内悯　念及幽泉肩?之葬　京观之封　铜柱齐年　天声远振皇泽重宣　永镇羣蛮
韶州新置永通监记
古之建国者义以制事材以聚人八政之先曰食与货即山皷铸三代而然禹铸历山之金以御水祸汤造庄山之币以拯旱虐周以金锡之利分隶虞衡唐以郴桂之郡并建罏冶货之所产本无定处兴造之谋期於便事而已国家平一诸夏宠绥四海开宝兴国之际收复江闽因其故区作为泉布时移岁积地产靡常比年已来冶民几废焉今天子嗣位之二十七年特诏翰林学士叶公清臣宋公祁经度山泽之禁以资国用乃佥作奏曰谨校郡国产铜和市之数惟韶为多而夐处岭厄由江淮资本钱以酬其直实为迥远谓宜即韶置监分遣金工以往模之岁用铜百万斤可得成币三百万三分其一以上供余复市铜几得二百万如是则其息无穷矣诏下其议於广东于时转运使直太史传公某知韶州比曹副郎栾公某协恭承诏以经厥始郡有故堞号为西州遗趾高平宛出郛外乃相厥土墨则食焉凡栋宇之制管库之严询于故实断以心匠模沙冶金分作有八刀错水蓥离局为二并列关钥互有堤防当其中扃控以厅事谁何警察目无逃形其鈆错之备用薪炭之兼蓄别藏异室布于两序出内谨密前为大闳冶官列署于闳之南羣工屯营于垣之外市材于山市甓于陶雇工于巧凡手指之勤筋力之用率平价而与之金不发帑赀不徭民籍而功用成为屋八百楹最材竹铁石陶瓬之用一百四十万惟材木六千资于连山钉口十万出自真阳余悉办于韶之境而民不知役乃知循良之政诚自有体哉以皇佑冠年龙集已丑三月甲午始筑其基而?其材八月辛酉栋宇完范熔备物有区工有居九月已亥大合乐以落之董旧巧募新习朂怠励惰授以程凖日课千缗不愆于素初郡之铜山五岁共市七万前太守潘君一岁市百万及栾公继之乃市三百万明年又差倍之岁运羡铜三百万以赡岭北诸冶苟非主计者通其神提纲者扬其职守土者宣其力则何以协规剏模成効之速如是哉且韶被山带海杂产五金四方之人弃农亩持兵器慕利而至者不下十万穷则公剽怒则私鬭轻生抵禁亡所忌惮缓其覊绁则鹰挚而陆梁急其?勒则兽骇而踶啮故境壤虽狭而狱犴寇抄常倍他境必资威肃惠和兼被于物乃成善政观此图功赋事精至详简则民之受赐其可知矣初以远方置监议者不一故朝廷有以待之明年四月乃下敇赐名永通时天子亲享明堂之岁五月记
海州社稷坛记
古之言社稷者其尊与宗庙等诸侯始封授以茅土归其国而立社上以尊天子之命下以教民美报也汉制郡县置社太守令长侍祠牲用羊着于祠令则知郡国虽异而祀事无改春求秋赛未之废也东海郡社稷旧坛藐在孤山之麓地形险廹仪度草略素亡坛壝高卑之式絶无畛域外内之限牛羊所践刍牧弗禁慢神渎礼阙莫甚焉范阳祖君择之庆历戊子由兰台丞佩郡印既下车之三月以为羣神之在祀典者衆矣惟社稷得用笾豆奠贽币以修万民之报而祠所弗严何以示教乃相美土改而筑之去旧趾五十步得平壤焉广轮数亩命以官田易之封土为坛陞降有陛袭今据古一本於礼树以所宜之木敞以门墙奉祠执事者斋有宫侍有次又閲章圣皇帝所颁崇器制度未如制者咸俾新之於是政礼具举人祗交感风雨以时田谷顺成秋八月行事于新坛以报神福民心熙熙觇盛仪而乐嘉应也於戏择之以通材远识屈在外补观其临民赋政先於典礼得古君子之风焉修淫祀以求庇者得不愧乎督役者朐山令李良辅云
同游泐溪石室记
人之跂高慕远乐在林壑者厥游不得其胜则无所记焉地之藴灵蓄秀於方域者所赏不遇其人则无所发焉游赏之会其难乎哉予以分司归韶之明年江夏黄君子京始宰乐昌其明年以书见遗曰弊邑虽小地多胜槩泐溪石室宜为称首元和中番禺从事李文孺尝志其游惜其景出涵晖之右而文不逮於到难故使兹山不甚显闻於世若迂高车以辱临之愿去道茀蜡履以从又明年乃往游焉其始去县郛西北平行五里而近西为大山其厚无极东亘高阜积石所成澄溪下流人迹中断掲溪即阜属当大窾外若敞扉中如华屋平有度筵之广高逾结栋之隆穹中四注屏舒玉削幽崖婉入如曲房小槛之容斜窦旁通有连甍接庑之势云蒸雾积闭隂辟阳冬漏暖脉夏含凄气天地炎凉所不能制固仙游之所宅岩栖之嘉致也既而徧览幽趣庶逢前轨洗尘而视则有陆羽题名墨迹在焉张炬而入则有六祖偃息石牀存焉呜呼苟非子京奏刀恢恢之暇以奇胜见招何由崎岖百里一届其域及窥陈迹则古之贤哲寝处为常乃知世称今人不如古宜哉子京时又招摄尉唐某进士谭某同游既书名于壁复鑱石以志之今天子亲享明堂之岁三月二十五日记
韶亭记
贤人君子乐夫佳山秀水者盖将寓闲旷之目托高远之思涤荡烦绁开纳和粹故远则攀萝拂云以跻乎杳冥近则筑土?材以寄乎观望惟韶山去州治八十里自元精胚胎阳结隂流不知鑪锤者谁独秀兹境在昔虞舜南狩苍梧九韶之乐奏于石上山之得名起於是矣国家丕冒海隅择材绥远殿省丞潘君伯恭特膺诏选来守岭厄锄强构弱有意於古下车期年人用休息乃曰山为州镇厥名尤着自秦开五岭迄今千载凭轼之使泛舟之宾大麓之下往还如织不知观瞩之地以为山荣岂守土者详近而略远哉遂按郡谍而相之背山东渡五里而近得地曰灵溪即道左建亭而山之奇秀森然在目矣伻来以图授之矩画先是赐紫僧法崇者推诚导摹衆所钦信尝於康衢构榭以壮州邦既勤基缔将贲髹艧太守曰吾以敦朴化人无事於侈可去华就实移其用於兹亭崇曰明使君之言非唯集事兼存为政之体繇是舍饰画之浮费市楩梓之美材持畚筑运斧斤者子来而乐成矣越再朏魄而亭就则兹山具美纎芥无隐屹者如阙闤者如庾平者如台呀者如谷向者如鬭背者如逃人立鸟跂霞明雾暗碧玉千仭青螺万疉殊形诡制纷不可名驱鬼投物巧不能备信尘外之絶区也既而请名太守曰亭以山构而能尽山之美其名韶云岁月日记
涌泉亭记
峤南溪山之胜曲江称最然其絶境多在远郊徙州治以跨二江百余载矣亭榭池馆面高临深前剏後续不逾雉堞耳目所诣不为难能尚书外郎杜君挺之之为守也狱无寃私赋役以时事举条领民用休息近郛胜槩亡不周览梁济真水越一长亭得涌泉焉始其出喧嚣入杳霭层峦曲涧岚碧相照涧极崖平泉源在焉横岗屈盘隐若伏兽疏洼为沼泉出石罅大若涛涌细如鼎沸久旱不竭经冬常满南方瘅暑酷如惔焚暂息泉上寒悚毛骨挺之乘间一来吟酌永日自非嘉宾无预兹赏傍有精庐因泉得名於是知事僧谋於衆曰古之君子必观於水盖有道焉习氏之名千载若存盖有遇焉今太守适意水石而露坐泉傍虽旷淡自适岂吾人之所安也乃募金伐材构亭泉心贯之飞梁虹横波际翼以堂室备宾游之憇外营碓磑为民事之观挺之暇则造焉以涤烦虑既罢郡归阙且半岁某与後太守潘伯恭南康倅李仲求共陟泉亭一饭一啜不同於俗【皆当时之事】乃书名屋壁以志其游後一月又书亭之始以寓仲求请模石而书之因叹曰韶处岭厄杂产五金四方之民聚而游手牒诉纷拏称倍他郡挺之以诚应物庭无留事日自适於山水间乃知为政自有体也斯游斯景书之其无愧挺之名且伯恭名夙仲求名定庆历七年五月日记
韶州新修望京楼记
广之旁郡一十五韶最大在楚为边邑在越为交衢治城居武水东真水西【古名虎溪唐讳虎字曰武】境压骑田大庭二岭故地最善而名着均之远官得名城暨善地故其择守於等夷閲人最贤唐汉之西都也繇湘衡而得骑田故武水最要今天子都大梁浮江淮而得大庾故真水最便骑田虽乘驿旧途而王官往来太平水道是以风亭水舘高台上舍徙在真水不视溪山巧拙而偏诊左臂者势使之然耳今郡守河内常公承命而典城也心乐易而政悉精力先是郡岁课丁夫刺船南海馈盐数十万石俗固緜力而薄产矣又重之以困扰日益窘急而繁狱讼公之下车适遇主计集贤张公昷之乃谋所以息民之策斥工巧占名之卒以代之故民释重负邦事亦简人和於下嘉气应之风雨以时百谷用登政有余力而废堕兹缉惟虎溪浮航之道带遶闉下键闭仅存而雉堞楼橹之制弛然莫具前所谓偏诊左臂之失也公因暇日抚睥睨而四顾则山川欝葱之气森然满目既叹且喜其久蔽而有待乎乃命畚颓土完缺甃饬美材籍士伍顺啓塞之训以门其下因临观之美以台其上民不瘠公不匮而厥功以成飞轩缭砌以望四野重峦复岫周遭万形烟顔雨态远近异色溪流浼浼逗碧泂清鸟声渔唱出入杳霭君子访境也皆絶其命名也必古身居江海之上心存魏阙之下故临其西楼曰望京之楼饮醇酒者不忘於狱市褰车帷者能广其视听故署其入之门曰通闠之门除道梁川而邻国先交故标其出之门曰彬阳之门登高怀古而舜祠在望故题其北台曰闻韶之台目与心适心与境远浩然之气来栖人身如蹑壶中而眄物休也非守臣之贤此景孰为来哉檐庑环合凡二十楹其形胜之游目观之美甲於邦域智者创物夫岂徒然又况登陴之际民瘼可询乘传而来郊劳为便亦所以辅官成而尊王命也时宝元【阙】年正月日记
韶州真水馆记
真水馆者郡守田曹副郎清河张公所建也按地志真水出大庾岭【字本从水从贞今朝以音犯庙讳故改为真】南与武水合二水回曲而流故名曲江虞舜南廵奏箫韶於群石之右故名其山曰韶由是州以山名县以水名凡广东西之通道有三出零陵下离水者由桂州出豫章下真水者由韶州出桂阳下武水者亦由韶州无虑之官峤南自京都沿汴絶淮由堰道入漕渠泝大江度梅岭下真水至南海之东西江者唯岭道九十里为马上之役余皆篙工楫人之劳全家坐而致万里故之峤南虽三道下真水者十七八焉刘氏之自王也割韶之壤置英雄二州壤虽减而道如故韶於岭外为剧郡宜矣今上嗣位三改元而得景佑其三年公自浔江郡易地而领是邦政均而易从令约而易乂雨润霜严施之有宜补坠起废理无遗具先是郡有二馆一临武水曰清辉一据城之东隅曰皇华惟真水之要津则皆亭以居舣舟之次公乃与宾佐谋曰若天子之使诸侯之宾将王命宣民风乘舳舻由真水而至者不授以馆则饩牵积馈虽厚不得盘桓上舍优游山水间地主之礼犹为缺然由是择境於胜相地於隙取材於羡余取工於卒徒民不知役而功用毕东瞰真水故即水名之凡一堂一皇二室两庑以翼于门宿息井树具焉前构飞阁命曰仁智乐山水之趣也烟齐远水风生白苹栏槛千家松萝四望真仁智之所乐也後之至者有以见清河公求瘼之外又能乐山水之嘉不独饬厨传以异上宾盖将使仁智者同此乐云耳时景佑五年岁在豕韦四月日记
韶州新修州衙记
古者诸侯宫室车服各视其命之数故台门露?将将耽耽自秦人罢侯汉沿魏袭郡有守州有牧颁条诏专生杀虑其久而固人心必三岁而易之修职贡於天子在千里外则递促其期再朞而易者故州民视刺史如路人刺史视公堂如传舍民病尚不肯疗矧肯完葺廨宇耶韶在番禺之北去天子都城三千里而遥故为远官去留之心不固又可知矣皇上即位之八年以今尚书外郎太原王君守其土下车之始纲目咸振束黠吏以绳墨制强宗以斧斤威声一驰境内知禁然後险者倾疮者平痼者愈魇者醒仆者起昧者明霜清物寒日和春融畏爱所交衣被黔首於是中诏得比内诸侯满三岁後所请也政成事简地居冲要筑室卑陋人何所瞻不欲视廨舍如前人之视民病也繇是因基构程用度壮栋梁丽榱桷山有羡材不赋於民官有缮工不兴其役焕诸侯之采章谨列郡之仪式挈壶所以授朔树戟所以示威乃伉高门以备其制分争辨讼夙兴夜寐外皇中堂各有攸处首徇公也兎穴防奸简书山积虎符领兵器甲犀利对峙二库加以层楼谨曝凉也按贤序宾容豆举觯则有东西小厅地暖春早百卉先媚亭曰探芳疏池酾流一水回合亭曰环翠射侯之亭曰百中可以观德也燕居之亭曰清虚可以颐神也翬飞翼舒不僭不偪城隅一楼景最奇絶东溪北山秀在眉宇落成之日露袭竹栢味饴颗珠圆美可爱亭曰甘露纪嘉瑞也至於胥史分联廪储供上风雨之庇使葺之工既毕民吏趋走扶伏固请砻石刻文以纪成绩星飞一介见辱嘉命谨按图经控扼五岭韶为交衢虞舜南廵奏乐於此郡有遗迹因山得名汉置曲江县为南海之望邑晋立东衡州居湖南之属城齐梁为始兴郡置内史以莅之伪刘割据析其地建英雄二州故始兴之名移於他部皇朝开国军事民政咸俾儒臣领之邕容经略名存实亡拟於舜韶彼则负矣唇齿江湘咽喉交广地之重也霜露北均疫疠南尽气之和也霞駮万栱云蒸千础署之广也合是数美为郡国最不亦善乎君以天圣庚午自殿中丞领银莬符朞年之间再增秩至屯田员外郎则为郡之才之政为万乘知可见矣明道元年十一月日记
武溪集卷五

[book_title]卷六
钦定四库全书
武溪集卷六　　　　　　　宋　余靖　撰记
浔州新成州学记
桂林之南州郡以十数浔为善地郁江东注上无氛恶蛮溪獠洞不际其境民之从化岂间然哉国家题期敷佑丕冒岭海偃革櫜弓七纪于兹亦尝诏牧守立庠序以崇化厉贤为本而吏喜文法自进故於教育之道缺然庆历纪元之七禩京兆杜君应之被诏守土下车三日进谒先圣祠宫既而笏立周视见其庭堂卑隘像设堕剥冕皇服章不中程式瑚簋之制?杂常用摄齐抠衣居无容席乃喟然叹曰明经进士之科其待贤也久矣州人未尝预太常之第者盖教之不至也乃大相厥土而营学宫卜郛之东龟则食焉肆命从事刁君纾以董其劳鸱屋衮服正厥王礼配食从祀各列像次为堂乎东尊师教也筑宫于西洁斋祠也翼以二序布为校舍旦坐塾门人知所观庙学既成明年仲春行释菜之仪爵坫俎房罍云洗海丹髹矩艧一范之礼奠币饮福仰登俯退相者肄习其容济济诸生袍鞹陪列终事越翌日经师执帙以正厥位听徒就席坐立以齿出?入矩啓愤发悱州人观者知邦君以齐鲁周孔之教而为政先与夫束刑名争寻常以图进者异矣先是邦之秀士白玘等聚而议曰君之丕训于我而广其黉乐育俊民俾邦其昌我不可以不赞其成愿以私钱十万佐官之费故是役也不发帑金不诛民财而人用休息已事俾以状来谒记予谓杜君上以宣朝廷向学之意下以成州里兴贤之本能使远邦学者异时取名爵於朝当自今始真善教者可记也哉
洪州新置州学记
三代之制天子之学曰辟痈诸侯曰泮宫党遂所居必有庠序释菜之奠其来旧矣盖孔子之道万世师表故昔唐氏尊之以王爵奉之以时祀而礼用祭菜夫祭菜之义本於太学存庙而废学者礼之失也大江之西处都会而山水佳者洪为率郡之造秀以文获仕岁有人焉固宜兴学校以宠其俗景佑改元之明年天水赵槩叔平以祠曹副郎兼东壁图书之职来守是邦翦弊擿蠧树立羣善和气被境庭无宿奸乃思本朝一祖二宗承平八十年垂白耉老不识攻守之器今上复好文以守成业而学校之风未甚流布殆於守臣之阙请遂露奏豫章介在江左为支郡凖的援南西二都暨上始封之国为比即其祠宫愿建黉舍诏从之繇是葺旧模新补败增卑广其壖垣峻其亷陛或易椽而朽或筑基而营起桡为隆变蔀为丰寝殿奕奕俨然南面龙衮珠旒备乎王章自高第弟子至汉魏大儒坐而侍壁而立于堂于庑列像有次考室百楹以处生徒凡大夫士庶人之子为俊士者皆许游焉仍乞上庠镂版书以赋其时习给间田五百亩以充其日廪选文行之士观察推官陈肃揔其衆而谨其号令事由中覆咸得请焉又俾设色之工以夏商周车服珪璧梡俎彛斚之器见於经礼者绘之讲论之堂使朝夕观焉孟子所谓乐得英才而教育之者其是之谓乎鸠工於三月庚子告成於八月庚申役用卒徒不劳於民赋以羡材不歛於衆而克成焉噫汉袭秦令以太守领郡而泮宫之制阙焉其或着理効称循吏大抵谨绳墨挟鈎距尚威刑以束缚人耳能知学校为教民之本者惟文翁唱之於蜀故司马相如王褒之徒用文章揄扬汉美与三代相照耀於先後者文翁之力也後人复声而和者亡几焉盖学校之益人也缓威刑之取名也速故为政者有所趋焉今叔平以文学举进士而升鼎科以器识居宦途而历显仕复能敦大教之本储诗书而萃英髦以尊圣育贤为事夫其远大安可量哉与夫徼福於神盛祠庙者异矣又岂知洪人戴之不若文翁之於蜀耶某以上书忤旨贬筠州道出大府目是懿绩故为之记云皇宋景佑丙子岁十月日建
饶州新建州学记
汉袭暴秦之余治定五世乃刋着功令建郡国之学以育隽秀文翁作守巴蜀克变其风比於齐鲁褎然称为循吏之首者谨诏令善条教也国家承五朝之季剗僭薙偪祖功宗德翺翔四裔今上兴葺治本二纪于兹乃诏郡县立学祥延褒博是岁都官副郎清河张君自南海倅车移守鄱阳举遗修要事亡不缉一日集其僚而谋曰今天子思得贤俊基固太平诏啓黉校以广声教郡国当以新书从事庸副上意且古之教者以学校为本卿佐修之於国父老修之於乡旦而里父坐塾上以视民之出暮视其入以朂怠者又师氏保氏以德行书射共训于民乡之秀者移之於邑邑移於国国以闻於天子皆学之制也善为政者固当先之矧奉天子之诏乎先是郡先圣祠宫?干隳剥前守亦尝相土而未遑缔构也君於是即其基於东湖之北偏而经营之郡之秀民闻是谋者争出家以助其费乃命从事之贤曰胡宗尧属城之良曰朱琬籍而司之得资三百五十万於是令畚筑购楩梓利匠器程工力度堂室谨储峙朱墨之督一本规矩远枕城闼取乎居国之阳傍晲湖光象乎雍水之半严俎豆之习以隆乎礼正师资之位以传其经萃乎群贤贯之六艺悉三代之遗则也乙酉仲夏始庀其役越朞年而有成凡为屋百二十楹昼讲夜习各有攸居又市美田三顷以赋其日廪仍奏署属县宿儒胡宁以为其表率真君子乐育英材之意也移其意以及於天下其善岂可量哉文翁范侯不得独擅美於前史矣
雷州新修郡学记
三王四代质文殊迹图治之本惟学为先闾有塾堂巷有校室矧於郡国其可废耶本朝一祖三宗以圣继圣夷落之外威无不讋海?之内泽无不浸先皇帝频诏郡县谨贡条精里选广生员敞黉舍讲经艺崇儒术然而州邑之吏或迷於簿领或急於进取故於承流宣化有不至者海康郡濒海之乐郊也地域虽远风俗颇淳圣训涵濡人多向学颁条者怠於诱导无乃上格明诏下辜羣望乎殿省丞掲阳林君奕世儒家被服文翰既奉休命出守是邦乐得材贤而教育之乃援前诏广学宫而新之相地考古必就少阳之位春秋释菜则先圣先师之像不可不严也朝夕讲诵则函丈接武之堂不可不广也羣翔博习则居处不可不庄也劝勤黜惰则号令不可不肃也将俾其稽古力行以孝显其亲以道致其君不徒习威仪考声病而已矣今天子绍尧舜之明内修曾闵之行揔揽权纲旁求俊乂固应弛弓旌空岩穴以收四方秀茂之杰益阐先王夷易之道也诸生当体贤太守之意以副国家崇学求贤之诏也书来丐词敢以此规嘉佑八年九月日记
康州重修文宣王庙记
古者立学必行释奠之礼天子诸侯皆亲临之周人祀周公鲁人祀孔子为先圣自汉以来遂采用鲁礼盖三王之道备於周尧舜文武之道备於孔子故後世无以易之而加崇焉孔子之教与天子正朔相左右以被四海虽庠序废兴靡常而庙食不絶者教之存焉耳康州在峤南千里北人踰峤而至者率以南方暑湿忧畏疾疟陨获于内尅日月以计归宜乎政之或未暇缉也殿省丞李君仲求被命到郡自以壮年蒙国委用得守土宇不复计远迩若向之为者凡可以济当时利後人者罔不营度焉先是郡无黉舍才建庙室以应令奉祠耳庙在子城西偏广不占亩栋干庳陋不称明德且郡枕郁江下流其源数千里其????十数以合而东每春夏积雨流潦瀦汇浸淫毁民庐舍率走高以避江怒携细拥弱坌入庙下渎慢神宇非严师尊教之意也廼相爽垲去郡东五里而近得紫极宫之故基而鼎新之殿堂门序凡五十楹先圣先师及世所谓十哲者皆扶土为像于殿以致恭七十子而下又设色肖形于庑以存制仍齿博士弟子之位于堂以肄经凡庙学之式参备焉既卒工抨图来京师以谓记属予有出壃之役而不克书其明年得罪为郡又明年廼閲旧讯而志之庙之成以庆历癸未岁董其役者端溪尉王该进士乐其成而来居者百余人云
兴国军重修文宣王庙记
孔子抗帝王之法於六经而百世宗之故其血食与学校无穷然教之兴衰存乎其时惟至治之代其道乃大在汉四叶始建郡国之学而进儒术在唐六帝乃克用王礼而尊夫子五代兵革虽祀典不废羽龠弦颂之音盖?矣圣宋在宥七纪于兹今上纂三圣之丕烈综御大器息武行文泽浸八荒常以只日视朝双日讲学间岁程文擢多士故天下靡然知所向焉郡诸侯独大府剧部能以营葺黉舍为请率报闻从之余或专於督狱赋政而未遑暇朝廷亦置之不问在其自视何如耳兴国军者本隶武昌以摘山皷铁之利遂建军壁故庙学草创而不完景佑受册之明年太原王君以成均博士知军事刚断柔惠敷和於下剔去蠧螫民怀其生柅车期年简肃成政乃谓其僚曰古之善教自学校始家塾党庠职在乡老况今领县立社以有兹土人不知学何以示教先圣先师之祠而不若淫昬之鬼何以示德二者皆为政所当先也惟旧祠在牙城之西风隤雨隙不自撑梧先生弟子居无容席之地岁率常祀俯仰其间实所病焉於是度费饬材以萃百工罢不急之用而用之不疮於民不割於公而霈然余力以克有成露寝奕奕负隂向明龙卷玉璪顒昂其象亷陛严峻庭序闳廓凡爵於唐讃於先朝作配从祀及得图形太学者塑坐绘立咸备其制向之不如制者悉俾新之筵开黉堂以登师儒局列校室以来隽秀是焉者处于东偏又为二库藏赐书以朂生徒之业椟礼器以谨春秋之祀是焉者居于西偏学之稽古先乎制度乃案三代车旗器服图之屋壁使来者观之焕然在前祀之有斋致其?恭复筑斋室于宫之南湖光上照山翠欲滴太虚之庭垢虑可涤事神诲人之道备矣新宫既就而行礼其中邦人怡然知学校之所以为教也宾僚以书来俾为记将伐石而刻之以永其夀年昔鲁人美僖公遵伯禽之法能修泮宫播在诗颂盖以能修其宫又修其化故国人思乐泮水而往观之礼有饮酒养老之仪兵有受成告克之事咸在泮焉则化民成俗之道舍此宜何先哉王君能尊仲尼无穷之教宣当世所宜之治修词宫建学馆知为政之本故不敢让而记
惠州海丰县新修文宣王庙记
夫敎化之本自学校始学校之兴自乡遂始周人有乡先生遂大夫分掌其令以谨其习而荐其贤能焉乡校所建则有皮弁之荐小雅之歌以享先圣先师古之道也自秦人蚕食六国废周之令诗书之教轻於虮蝨汉兴杂霸学者惟集于长安郡县之学?微矣唐室虽欲尊儒而不得其本春秋祭菜专为孔子祠宫已事而逡郁生荆棘因循其弊以至于今矧今之县令惟以断笞杖督赋租为称职耳其能劝学以警俗者几何哉吾友谭君初命为海丰民守农亩吏守曹事阖境恬然夜亡犬声下车朞年政既成矣乃曰习俎豆所以敦风俗兴学校所以励善良严祀事所以教肃祗考前计所以辨制度古之建学必居公宫南之左明堂亦学也在国之阳县虽小亦国也子男之制其可忽哉旧有庙学处之西偏编竹覆葵以为其宫隙雨霾风以昬其像岁二月上丁率诸生祗其常事局蹐庭下退与诸生谋建新庙而崇学馆诸生闻之愿倾私楮以赞其成遂状其事得请於州徙祠舍於邑之东南隅伐山歛材易葵以瓦冕服玉璪仪容大备顔子西向以为先师十哲坐塑以为从祀丹朱其器以荐乎牢醴垩白其堂以业乎讲诵工既毕遣书请词以识之夫素王之道犹天地之大日月之明江海之浸隂阳之变日用於百姓而不知其仁泽及於万世而不为其私口颂目訾不加损益所以尊而奉之者教之所存焉耳今海壖远国王化广被夫子之道同其污隆兴葺黉舍希风邹鲁此亦政之所存焉耳乃书之以示於後康定二年六月日记
筠州高安县重修县署记
国家以县令专调选部用人为轻故难理之邑皆命寺监少署丞佐之官以为之长由保任得寺省官者必之两川以廷谢日为次未之两川而之他处则为权入大江之西县不满五十难理者三十以风波之险狱讼之繁人固畏之而不来其来以权入为资久者或踰年少者三数月其阙也又三数年民之病所以痼而不瘳者其由是乎为政尚然室屋颓圯其谁顾之哉高安剧邑也籍在难理中皇上以景佑冠年之初高阳许君举进士登甲科得秘书省校书郎试治兹邑故得久於其政君啓迪中道斵奸构穷罪之所在虽强必刈志有所守虽威不移吏畏其明而罔欺民信其令而必从满三岁朝廷嘉其成绩就增秩为廷尉平不易其地君之始至也上漏下湿不蔽风雨越二载庭无留事乃议为署以卜攸宁取材计工皆於农隙踰年而後成民无劳焉翬飞鸟革百堵之兴一本於制度昼访夕修四时之居各为其区处至於室容宴豆亭张射侯可以序宾可以观德古君子之事也向使踰年而去则於是署也不暴歛以成之则隳其基必也守宰之不数易观此可以知政矣署既成俾予记之不敢为让景佑五年十月日记
楚州盐城南场公署壁记
国家循汉旧制笼山海之藏以佐经用海滨斥卤至广而民食至急故歛散之权不可不专其法一缓则奸人大贾擅之矣此所谓与夺贫富之柄也淮场负海置盐亭者州军五【楚海通泰涟水也古曰直今曰场然今尚呼亭竈直户】转赡桐栢以南踰九江及荆衡之郊凡六十余州最天下之盐岁入息钱三十五万万而淮海之盐息钱实二十万万其富国也博矣故牢盆禁地必择官以董之自计相及其佐及主计于外者迭举洁亷干济之士以充其选然自建元迄今殆且千稔而尚有遗利者岂废置不常当官者未之思乎景佑初太史吴公【遵路】漕淮南粟兼制置使公事乃奏言楚之盐城造盐之场七皆售县仓亭竈棊列相去且百里掌出纳者以仓为主而不出郛郭故私煮盗贩散漫不能禁请分南五场傅海七十里命一官督察之俾火伏可见私煮可禁天子是其议可其奏公因举殿直曹元素莅焉其收果溢旧数秩既满今三司副使张公存复举曹君供奉以续其职曹君生貂蝉之族而能以清勤自饬才为人知官无遗事是将复大其家者也欲书名於署以谨其始且为他时之志以书来请遂记之云宝元元年十二月日记
楚州团练推官厅壁记
汉制部从事佐刺史提政纲而舒卷之其编氓劳逸群吏善否钱刀盈缩狱犴邪正无虑朱出墨入咸得婉美其画白府而损益焉有唐天宝之後宿兵四郊分建元戎以屏王室大者拥旄而制数郡其次持节而颛一州各立监佐辅其条教然郡曹掾不得闻军谋军尉於民事亦如之兼而赞者必求文雅之士为其上宾故参谋幕府沿使名而命之山阳楚之东都北缭淮东负海漕渠贯中天下辐辏者半四逹用武之国南走广陵为大府故持节者不得制旁郡团练之名得於此矣皇朝命文吏领州将惩诸侯之专也宾佐之任委於选部累资计考不由辟召而主礼轻矣先是团练推官受署之馆位得其表接宾客分曹局列厨廐容妻子各有攸处前居是官者才譾而权不足郡都尉缘隙而豪夺之徙居河亭才庇风雨近市而嚣焚巢而危孰谓官庭返隘民舍枝梧湫底何以观政兰陵萧君江左之秀由进士擢第再命而佐楚会某人为太守仁贤协赞纲领克振民得和气军无怨声议政之暇谋及居室乃根源前事上白廷中愿迁爽垲以正民之瞻视诏可其奏乃择地於子城之东南隅出帑金市山材兴卒徒利工器一毫不取於民间费府缗若干万考室若干上栋下宇可以避燥湿高闳厚垣可以卜清旷噫世之处官局者苟非因循卑陋则兴役动衆疲劳下民矣今萧君革因循之弊絶罢劳之役而安厥居愈见其兼济之能也异时享大名器佐王之国则观其佐东诸侯之政斯得之矣若乃楶梲轮奂亭圃嘉美本无意於华侈故略之明道二年五月日记
武溪集卷六

[book_title]卷七
<集部,别集类,北宋建隆至靖康,武溪集>
钦定四库全书
武溪集卷七　　　　　　　宋　余靖　撰寺记
筠州新砌街记
予至筠州之明年道者僧体谦?谒及门既坐遂言本永嘉人寓筠二年去居庐山筠之崇善者曰吴太元命之复来募衆得钱一千万召工凿山陶土得石与砖若干千万砌成大道北断於江其南西缭於闤闠凡若干万尺横渠暗窦为桥以通之凡若干所喜舍之士以道计者自五百尺至百尺凡若干人以钱计者自三十万至一万凡若干人一万而下不可胜计所得钱不以簪毫自私皆寄某氏之帑朱出墨入悉某氏主之麻衣草屩以董衆役暮宿甄舍饥食於施者家凡若干年而工毕乞书其事而志之吁今夫地征物赋官司列榜笞谨期会上监下督民犹有靳固而逋负者至以西方之教一呼於衆则发畜积割珍爱欣然无所惜其故何哉盖儒以礼法御当世使人迁善而去恶佛以因果诲未来使人修福而避祸然世有积善而遇祸积恶而蒙福者虽有仁智无如之何释之徒则曰彼前世之所为今获其报耳今世之修报在来世又言没有天堂地狱苦乐之趣次序纎悉故无刑而威无爵而劝归之者如川之流壅之不停去之不竭其为教大抵若是其有窃佛之权愚弄於衆财未入手先营其私衣华暖居宏丽噉甘脆极力肆意无畏惮者十六七焉彼上人者独弊衣粝食苦其行而外其利又能得开信同心成此利益使夫趋官曹游旅肆者出滓泥入清净之境真奉佛事励戒行而好方便者也志之无愧词
韶州翁源县净源山躭石院记
古之学佛者内乐空寂以照自性外作饶益以济群动故行修於已而功施於物虽岩居穴处草衣木食委去浮累超然独往而万家之城十室之聚率有信向仰为开导由是攀萝蹑霭栈险梁深异人所居必立精舍躭石院者翁川之列刹也山川葱鬰杳絶纷嚣泉石幽奇足以躭翫唐大中三年有僧法光爰此剪茅衆为筑室去华摭实遂以躭石为名刘氏瓜剖乱离斯瘼锺呗之声几乎息矣开宝初因其故号迁於上潭香火仅在风幡无托不有废也其何以兴天圣中今住持慧周同檀越巢廸等相与谋曰佛之示权也大矣人之起信也久矣察荣悴者知其果视祸福者存乎应崇善者有精进以笃其修畏罪者有懴悔以寡其过多藏者有布施以破其惑念往者有追奉以广其孝是知民之闾井不可一日而违塔庙也既而同焉者募异焉者劝富焉者资巧焉者力其相土也则叠岫宾挹澄溪带附其度材也则百堵云构四阿翬飞其设像也则金璧睟容天龙善卫其据境也则珍木弥望佳气袭人真崇福之秘宇絶尘之幽致也苟非智者创谋善人恊规孰能与於此哉巨石如屏泉淙於下可以爽精灵可以涤尘虑命名之始其在兹乎就崖砻琢传之不朽皇佑元年八月日记
庐山承天归宗禅寺重修寺记
佛氏之权大矣三乘十二分之教虽所说不同同归於化人为善人天龙鬼无不归仰故一一城邑一一聚落一一川原一一岩岫未尝无刹也俗无华裔土无沃塉十室之居万里之远锺梵之声相闻世人不厌其多夫惟羣动外诱则其智昏一念内息则其心寂习浮图者定慧发光以戒为本故居城廓之愦吏不若山林之闲旷也天下溪山之秀江国为最塔庙之严庐阜为胜近不接於尘坌远弗托於岩嶮晓参夕问无非佛事归宗田焉本晋右将军王逸少之宅也坛宇虽改墨池犹存天竺耶舍尊者振锡来居遂作布金之所江左六代至於隋唐揔以律仪莫穷谱系正元中江州刺史李渤与智常禅师为云霞之交兼师友之契爰开法席革以禅规常禅师马祖之嗣风韵殊特初有日者言师相有异表师闻之曰吾学佛者异欲何求遂以沙眯其目辄有流星之应时人因其睑赤呼为赤眼道人四方来学不下千衆自是灯灯相继於今二十三世矣皇朝景德三年以诞圣节名承天赐为寺额仍冠归宗之号丛林之盛少能比拟栋干之隆几及千间皇佑初譆出之灾鬰为煨烬长老慧南既痛已身逢此坏相又思成性庄严当由我兴於是精勤再造同於经始未终厥志奄先归寂妙圆禅师自宝昔尝衆请在十八世矣诸方道目推为禅伯第以云居久隳纲领徙猊座而振之及是缁黄共议还师故处人之求旧羣情胥悦智者献谋匠者献艺富者献财壮者献力土毛所入日用所资衆竭其诚簪毫无隐远者伐山近者陶土而绀宇巍然巧思铺金寓形设色而宝像俨然惜其能事未终倏亦避去道宜绍之亦才数稔今长老慧通嗣揔清衆极力兴修凡陂而未平基而未构器之未具像之未完月缀岁葺工无暂舍期於大备又加?焉素不至朴严不及丽香火所?宾主所止经行作务羣居独息各为区域莫非僧仪愚尝谓臣庶之家虽五世相韩七貂仕汉子孙能保故居者鲜矣至於禅宗佛宇或时迁代易而钟呗巾盖不絶者何哉选於衆择其能而授之乃克起弊补废而永厥世也必因夫大患难大灾害然後见哲匠之才谋菩提之愿力古今已然之势也故十三年之间继择开士而见寺制周焉监寺僧松思宝师之门人也遣价驰书数千里匈词为记不获让而志之嘉佑八年十月日记
广州南海县罗汉院记
孔子曰可与适道未可与权则知道者圣人之中正也守常而不可变权者圣人之轻重也应变而隣於谲权之时用大矣哉佛氏生於西域与诸华土壤断絶殆将万里其灭度後且千岁摩腾竺法兰始持其书踰葱岭东土当时未之识也廼绎汉明秘梦以肖其像复筑鸿胪外馆以居其徒紬其梵音以通华言讽诵讲说日渐月渍自是迄今又且千岁天下之俗云蒸波委秀眉之老毁齿之童服役其事惟恐在後百户之邑十家之鄊铙皷梵呗未尝可阙其故何哉盖佛以大权宠万化归於至理而已其为教也禁杀伐断淫妄崇布施重懴悔性命之说付之通博之士因果之论精入鬼神之域使贤者务修愚者生怖同归於善也且夫蠉飞蠕动含生之伦莫不畏苦而趋乐圆手方足最灵之品莫不跂高而好胜而况血气充於内嗜欲诱於外不足而後争有余而後肆欺诬巧伪皆欲勿为而不能已也非权曷以诱之哉呜呼人羊相噉生死循环一念作恶流入胎卵有知之所同惧也高赀厚产逐利不休暂持所爱则获福报常情之所乐为也欺天罔上造恶者衆摄心自悔罪即消灭衆人之所愿闻也死丧之哀五情溃乱闻有遗教俾其熏修能饷亡者往生善处则虽捐躯破产无所靳吝孝子之不忘其亲也廼知浮屠塔庙相望於野不为过矣南海诸越之冠邑也番禺大府节制五岭秦汉以来号为都会邑即郡治俗杂五方史牒志之此无预焉邑之南有里曰丰衍村曰平洲山曰莠罗院曰罗汉自刘氏归命里落荒榛院之余基鬰为茂草然而名在郡图未削也至天禧中圣化翔洽踰五十载国无横赋民有常业生聚既衆仓廪既实亡者必有悼也而不知其所之存者必有修也而不知其所向耋艾同议香火为归尔时檀越麦延绍等五十余人列名请今住持僧法宗建刹奠居以奉西方之教繇是相山林视原隰基爽垲宅闲旷令元龟而恊谋仰定星而考室罄已所有惟力是视募衆所得一簪不私饰土以寄?故斵砻缥碧以极尊崇之数倚席以待衆故节梲轮奂以开讨论之地一饭之约击钟而示严四方之来折床而忽拒茂松嘉树莫非手植缔构缮完其亦勤矣却视城阙尘嚣不来前瞻海潮法音如在真物外之幽絶也人地相高衆所推择遂选为县僧首凡僧之董领教门者国曰统曰録郡曰正县曰首苟非才出辈类孰能得之法宗师本郡人姓陈氏幼以经业自进长以戒行自守遂能阐扬佛事化其聚落咸使信向称为一邑之首噫彼上人者僻居海屿不求闻达至於志有所立行有可取人则戴之以为领?自修者可以劝人其信矣乎康定辛已岁予以缟冠南来得其状而书之既志佛之权且警夫怠者云耳
韶州乐昌县宝林禅院记
上士冥心而履道其次崇善以济物道充於内而迹彰於外物应於迩而名闻於远所以谘事而察其言寻声而索其实一家之誉必用之於乡一乡之秀必升之於国盖善恶起诸已毁誉成诸衆择贤采异用此术也今夫推自稠人之中陞於高座之上巍然当室之白以师道自处使同袍济济北面就列拜起趋揖如事君父若非深识悬解领悟性相舂容一音发蒙去惑者衆多之心岂易伏哉越人右鬼而刘氏尤佞於佛故曲江名山秀水膏田沃野率归於浮屠氏郡之属邑曰乐昌去县郛四十里有院曰宝林地灵境胜一邑之冠远郊近落率来瞻仰故尝登延开士主其熏修於戏栖山林以遂其高遁江海以安其闲幽人奇士所以击节而争往也又况有栋宇以资其偃息有菑畲以奉其饘粥果能择得闻人以付之俾其发扬佛事开导氓俗奉行诸善共避衆恶此乃因高闲之适成兼济之利者也今长老圆佑师福州怀德人姓陈氏学顿放於黄梅山显宗禅师服勤二十年昼问夕参遂探幽揵乃曰未脱自缚安能度人即谋南归以卜终焉之计惟兹宝林之衆屡易师长而莫能兴葺以延四方於是计使邹公覃远听博采得师於?之慈云遂迎以来俾尸其衆时景佑三年也先是院制度狭小不克称於其名殿陛庳下堂奥浅仄居才数亩面临回照影过亭午则暑气鬰勃坐者挥汗至於末光师以日廪之余悉付营造易其堂殿负隂向阳增筑厥基殆逾百堵伐山陶土剞劂圩墁之工百役自具不假外狥居者执畚而同力来者挂锡而如归夏开南荣冬塞墐户无复往时之陋也乃知择得其人为利自博但无意侵渔能守厥旧已足佳矣矧能指无修之要以悟自性精有为之勤以励後学此而不记将孰记哉康定二年九月日记
韶州净源山定慧禅院思长老自造寿塔铭
夫鸿鹄翔於青云之上鱼龙潜於深泉之下安其性也人之处林野乐闲旷栖神养和保终性命得其适也古之达士者皆自为秘器寿室以卜返其之宅周官有冢人墓大夫掌其禁令与其位数然世人尚以死为讳独蒙庄氏昌言矫俗云富者苦身疾作多积财而不尽用贵者夜以继日思虑善否不若死者无君於上无臣於下虽南面王之乐不能过也庄生之言盖犹佛氏所云厌生死苦乐?盘乐者欤佛之去世天下之国分其齿骨爪发舍利而藏之为塔於其上奉之如其存後之学佛而终者皆塔而不坟从象教也今净源长老名邵思姓李氏曲江都渚人於曹溪南华寺出家受具既而叹曰身居曹溪漫不知其门域当自愧其名遂起游方之念天台南岳无不之也最後见洞山聪和尚得悟入之要以归焉州以近郭名蓝宜择知宗乘者统领其衆遂召师居之昼登师座夕啓虚室以延学徒各以其仪寺之西数百步有岗蜿蜒盘屈左右峯峦拥抱其前平敞可爱乃即岗之南麓为竁穴陶甓以田系其傍上而侧设?道以入又於其上屋之为塔之形曰吾将归骨於此前构草堂数楹署曰宝福之庵日自策杖往来其间又熂其西北原树以松柏仍得土之可垦者数十亩垦之取其苗子为香火之用屡登吾门乞词将伐石而鑱之以自志云尝与朋友私议今夫?声利争寻常者桑榆末光彯撇其气然尚身恋珪组手握牙筹计生兴利不知止息苟能解擿外累以死为归而休其心者亦足嘉矣孟坚书臝葬有为为之也自汉以来文士或自志以掩幽室今思师不攻外典且畏予之去而固求先铭其侧某亡叔葬其西原故尝登是岗乃为铭曰
生?无本　是为佛性　心境皆遣　同归於静不讳其死　是逹真理　性同虚空　体魄归此
韶州开元寺新建浴室记
释氏之为道也兼济於人不待乎逹独善之乐不专於穷以悲智为修者也悲之为言仁之端也能与衆多作大饶益去大患难获大安稳视物之累如身之忧建功而不祈赏益善而不祈报此悲者之为也智之为言介之徒也守静默舍欣厌居市朝而非显宅山林而非晦身同梦幻性等空虚离五藴超三有此智者之为也韶於岭外为望州卢祖印心之域故寺最衆僧最多然郛郭之居初无衆浴开元寺者精蓝之甲也比蒭延吉以头陁苦行劝募依信量力出货聿图胜果乃於寺东南之外壝相善地市?材购梓人售陶工积勤营构用成温室八桂僧道夔勾稽其簿矢谟於康定落成於庆历之某年五日为期一具汤沐熏修者得以涓洁尘垢者得以涤荡至者欣欣真兼济之事也先是州跨二江通以浮梁夏潦暴怒岁苦漂泆人用艰涉户烦科督吉师居河之湄极力纠率伐材以横大航冶铁以络连鏁新而维之衆获其便方輈并辔如履康庄积霖涨波不能冲啮非悲智所乐何以及此月华琳禅师丛林之宗工也以书来抵庐陵谒词为志吉师曹溪人姓侯氏十六受具徧游名山禅学通悟琳师称之今受衆请为住持主云庆历六年六月日记
韶州重建东平山正觉寺记
诗人之咏曰鸢飞戻天鱼跃于渊盖言上下至也翔极于高?极于深则性之适矣山林之士岂不乐夫旷远哉湘之南峡之北山莽连属而韶居其交东平为其望山富乎高深者也剪荆构宇靡详厥初旧传韦宙大夫碑云刘总尚书出家於此赐号大觉较其年名地域乃与本传不同会昌之世例蒙摈毁咸通中知宗大师慧寂再肃僧仪恢复兹地四方来学缁褐千人寂师前住仰山时号小释迦者是也门人道圆扣阍奏牍以东平胜地知宗名流兴复灵境愿颁勅额乾符二年锡名弘祖禅院改赐澄虚太师并紫方袍以宠之及其委蜕谥曰智通塔曰妙光刘主因之尝割曲江之丰乐乳源龙归三鄊民租以赡堂衆国家题期五纬敷佑四海出日入月罔不率服野无屯师里无暴征吏良政清人用休息故摄心奉佛者沛然有余力矣然而作大饶益兴大功利建造崇立显扬佛事苟非戒行涓洁衆所钦瞩者其成之固亦难矣开宝中刺史潘公怀裕尝择名德而绩用弗成至道中火禁弗严鬰攸为患尺椽寸瓦煨烬无余本寺徒弟徙厥基而新之咸平元年勅赐正觉寺额然纲领不振膏膄之土侵牟者大半矣天圣初州命礼僧绍登恢隆祖席缉复未完而顺寂焉提点刑狱林公升酷好禅学遂请今禅师得彬开堂续灯景佑五年也彬师化州石龙人儿童戏玩即好经梵之声少年游方徧参尊宿得法要於庐山罗汉院祖印大师侍执巾瓶十有八载屡齎山仪中闱进贡朝士称其机捷既受衆请居山也到山食讫即召田客具畚挿寻知宗故基断茆结庵以闻於州符报从之明年尽复嚚人侵地籍所余以募梓人瓬人伐材埏埴不烦而备噫佛氏之制闳矣像有?屋堂有猊座人不以为忲画楹而居击钟而食人不以为侈天为兜率山为补陁人不以为诞施者惟恐不得丰其用匠者惟恐不能肆其巧金仙之权何其盛哉先是山去民居三十里指四峯以为境东名灵隐南曰大?西号月轮北为狮子且知宗尝聚学徒千余故其制度得以闳肆穷毫溢楮所不能既若乃禅机祖学缁素所推名木奇树方俗所异非关兴构阙而不録第志岁月而已皇佑元年四月日记
庐山归宗禅院妙圆大师塔铭
禅师讳自宝庐州合肥人姓吴氏生有奇相幼不同俗弱龄出家寿州普寜禅院智柔大师授以经律初具戒腊已抱出羣之见蹑履游方遍参知识蕲州五祖山戒禅师驸马都尉李公遵朂素所友善丛林匠石禅流所宗见师之来则曰大乘器也许其入室置水投针理存默识得彼心要声问翕然寻至筠州洞山自唐而来谓之洞上长老晓聪有名江左韪师通悟堪嘱後事乃白於州愿以法席传之四方禅学闻风远至户外待次每至宵分擅施委积库司常余百万黄檗山者唐相裴休所施庄田旧赡五百余衆近岁僧才数十而饘粥弗充移师揔之清衆日增而资用丰足其为人信向如此江南号为江山佳丽甲於天下其岩岫峻拔磅礴千里者庐阜为最梵刹相照其间名古佛道场者山之阳则曰归宗据云水之都要山之西则有云居覧泉石之幽邃皆学佛者之所辐凑统领苟非其人则去者半矣今丽正直院祖君无择河东部宪程君师孟并着好贤乐善之名继守南康军祖召师临归宗程徙师主云居咸率羣官列名而邀之所至选择名僧自随为其羽翼故学徒加衆厨廪加丰提唱宗乘言出意表啐喙之机不涉名相或纵或夺遂至无言嗣其法而居师席处名山者不可胜数其服人心如此厥後以舟楫往来衣冠之士至星子者咸欲见之故再莅归宗从衆愿也其在峒山时尝自甓寿藏为终焉之计矣後二十岁凡四徙禅席而终於归宗乃知有才德者无意於隐显而人自归之名自从之观师之出处真无求於人古之有道者也初以驸马李公荐其名而赐紫方袍皇佑中特恩赐号妙圆大师至和元年十月二十八日示疾十一月一日斋毕辞衆端坐示寂十八日全身入塔俗寿七十七僧腊五十一既没六年门人松思以状来乞铭乃铭曰彼上人者　丛林独步　激扬宗旨　慈心广度言发其机　俾之自悟　人得其要　直趋觉路横杖而来　舍筏而去　吁嗟妙圆　人天仰慕
广州乌龙山觉性禅院草堂记
伽蓝之制寝室曰方丈十方皆然也番禺之东去郡郛十里而近有山曰乌龙院曰觉性长老僧曰法持剪发为头陁题其寝曰草堂视其迹似好异者察其所为则禅心而戒行衲中之隽也不游聚落将十稔矣语必诚愿人多信向不祈甘美而鼎餁常丰不尚华侈而丹素无废夫道充诸已伏之必衆行敦於内而闻之必远曰缁曰素未有不始於修者也或者谓无修无证乃欲屏去因果混同善恶则与夫愚暗贪恚者何以异哉殊不知无散乱心是无思也无染着心是无为也故虽智空境寂而不舍方便严饰佛刹纳人於善兹所以为衆所归也迹之同异可略矣嘉佑八年正月丙寅行春至此既归而笔之
武溪集卷七

[book_title]卷八
钦定四库全书
武溪集卷八　　　　　　　宋　余靖　撰寺记
江州庐山重修崇胜禅院记
夫万寓之大羣动之衆佛以溥博之教渊泉之语广譬善导无不入其言含生有知之类人人物物皆藴佛性犹木中有火本来无覩方便鑚凿乃见光华离暗得明不从外至故无生之说以去纒缚有为之法以朂因果二者并施於世随所悟解归之等觉佛去世後持其说而化於一方者信向远近视其缘之厚薄云耳大江之南号为山水奇胜庐阜又为诸山之最自东晋以来高人开士蝉联不絶山形磅礴三百里宝刹之有名於天下者以十数四方学心之人多归焉学人之至必又能以圆顿一音之教举其机而惊於衆者以登法师苟得其人则一言顿解出生死海刹那顷耳崇胜禅院江南李氏乾德三年所建也远公莲社絶顶相望渊明栗里高风接秀左泉玉可以涤纷烦前林蔽空可以乐闲旷真遗世观空者宴息之境也景佑初久虚禅席於是州将而下佥议立刹广询法王之器授之猊座遂得今禅祖珂师焉寺之故居庳陋不足容四方之来一日珂师言于衆曰吾以诸法一味离去世间染浄所厌一切差别境界无有少法可说乃能入于如来难思智地然而一切诸善皆由信起不有庄严何能起信若寂然无营则陷于因任止灭之病矣衆闻是说翕然从风其堂皇殿庑序闼管库之不如制者一皆新之筑基而饬材陶土而砻石肖像设色衆工攸序栋宇轮奂见者起恭师以善教而流布其法以信而募其货以智而役其工自丙子经营至甲申落成轩槛回合凡三百余楹雕琢金碧皆极硏丽无有远迩宾到如归其徒之至者寝于斯食于斯闻于斯觉于斯夫见宗祊而起孝覩墟墓而生哀视塔庙而增信其理一也某故史官且师之同郡人故得其实而书之珂师通学识敏少厌荣进坏衣削髪而居丛林不露头角游庐阜若干年提唱宗乘集轴禅録七卷盛行于时时人服其该洽噫自祖法之东流六世而居曲江今珂师生曲江复以心法见于名山古言孔子之後邹鲁多儒信矣哉庆历五年月日记
潮州开元寺重修大殿记
金仙氏立空有二教弥纶人天之际以三乘四果开陈渐路其说曰一切诸善皆由信起不造业故种种诸法皆由戒起能摄心故六波罗蜜由布施起断贪爱故百福之报由庄严起无骄慢故所以群生归向如流湿就燥不可御者其有最胜之理乎潮於岭表为富州开元于浮屠为冠寺畅师於僧官为极选又以金仙氏福报性学之说开导於人故其答者如响之应先是寺有罗汉殿者岁时浸深基倾栋圮压焉是惧风雨何庇乃创是事鼎而新之其募资也毋喜腆毋羞薄同焉者怀异焉者劝归于信而後已由是伐材于山埏土于陶购工于市而布规矩焉金碧之饰雕绘之巧美梓密石厥制备焉自释迦金人部从至于五百罗汉之容率饬化而像之归于庄严而已矣又为二楼一储本朝累赐太宗睿烈皇帝御书真宗章圣皇帝及今皇帝御制一县洪钟而对峙之康定庚辰乃始基之庆历癸未而告厥成凡寺之制完者饬之缺者补之隳者革之凡五百楹为一郡之表三者赡焉既落成踰岭渡江絶淮走辇下七千里以其状来请识岁月乃书之云
韶州白云山延夀禅院传法记
昔者金人见梦经像始东而图绘结构奉遗教者徧於天下既而汉之宗祀废於当涂魏之血食絶於典午西方塔庙岿焉无改大雄之德何其盛哉迄今千?寅恭益衆由是王图侯国商关农井苟有生聚必为浮图大抵南方富于山水号为千岩竞秀万壑争奇所以浮图之居必获奇胜之域也实性大师始来居之絶涧高风怳出物外隂谷夏云阳崖冬葩故非区区林麓之所比也古者谓穹山濬泽必能兴云致雨以济万民之望故以白云名之观夫高士远迹当世非独玩云霞之容同禽鱼之乐而已盖将脱去声利深入杳霭目絶尘累耳忘俗嚣而後真性湛然如太虚月旁无壅障乃克通照耳所居高深所乐旷远者以此也禅那之学其来尚矣自南北分宗思让异派虽达空照理共归玄解而临机接应各禀师模言有体用义有纵夺互相祖习曰为门风然而无善可求无恶可去直指宗门令其悟入云门之教最为真淳实性即云门之嫡也实性者刘主所赐号也名志庠封州人姓陈氏广主延入府中亲问法要有名传灯录庠既即世志文开堂嗣之次曰契本禅师达正次曰达真禅师云端次曰玅光大师云福皆承师嗣法世赐师名厥後有惠龙者凤翔人姓赵氏今长老常简永嘉人姓徐氏皆什方名德之选也自实性至今七世矣栋宇加饰焉田畴加辟焉仓廪加入焉器用加给焉徒衆加进焉远近加信焉呜呼今公侯将相之家不过一传再传或当世而絶者岂非道家所忌陈平所识隂谋而害人者耶至於浮屠氏托大义以承嗣而能世广基构至於不朽贤於隂谋者远矣其可书也遂志其世云
南岳云峯山景德寺记
云峯者南岳五峯之一也昔大禹登祭此山得金简玉字治水之要故有禹之行宫虯虯古碑有时见者遂名其溪曰禹溪梁天监二年动其行宫创寺仍赐近田以资僧食以岩栖谷隐之故世所以推而重之者谓其轻去轩冕踈外声利以全其高者也矧以释氏之谛离藴去着出生死海以全其性岂犹脱嚣埃易去就而已哉自梁已降代有奇人简文帝大宝中有法政禅师身长八尺布衣一食独宿树下虎兕围绕每一入定辄经累月忽一日风雷震树见神人具衣冠端笏而前曰此宜立坛度人师诺之遂奏置甘露戒坛度僧五万基址存焉陈有高僧惠勇修心於此六十余年羣虎旦夕侍卫隋有高僧善伏习禅智三昧通宿命亦能入定一月乃起常念幽途多苦饥渇乃咒食冥饲焉太宗朝有高僧义本博通经律子史百家无不览者内外学徒顺风庭谒至则开纳深得人望无疾坐亡葬於南岭有双鹤悲鸣遶塔三年而去至广顺中寺主僧启仁被诉?法籍没庄土皇朝建隆元年楚文昭王马氏请而复之尔後甲乙承袭迨景德中改为禅刹命僧智吉演法领衆其事上白遂以年名赐今额焉自智吉之後曰希顺智宣怀荀三世相承矣庆历末佥议请今长老纯正绍隆法席正师成都人俗性李天圣中遍参智识深达心要荐居岳麓之法润宁鄊之善果及今居云峯凡三迁法筵皆当世名公今相国刘公资政孙公致仕贰卿刘公而下十余公署疏而请之所至缁徒云集且夫无生之说用达於根本有为之果盖朂於精进故悲智异途而同归济度福慧殊报而俱出薰修所以学心之徒闻言而得要慕教之士覩相而生恭随其机缘示以开入由提唱之余极力营茸塔庙之制华梵相参扶土而为像度材而构厦壹用常均不侈不陋七年中为屋三百余间至於县廨庄舍又五十余间皆率减岁储不外干於檀施此又人之难能也以孙公与某常同南征之役又都官黄君禀岳之秀而聨郡之务故致书求记因不克让而记其世次云至和二年六月日记
南岳云峯山景德禅寺重修佛殿记
佛者号为天人师故像饰以金屋为之殿极尊崇也天下五岳维南曰衡邦之巨镇地多胜境艺林构室梵刹相望据五峯之正势而旁罗禹迹密通洞天者有云峯焉晋宋之间名僧继起隋唐而下世有奇人迨於先朝始起禅席相国刘公之守长沙也以莫猺之梗当全材之选旌麾所指巢穴皆空仁翔封畛威轶聚落武功既成民斯安堵於是礼名士延高僧外修礼法之要中谈性命之本长老纯正当前席者既而从莅方镇尹正神都入参朝政遂服公衮直亮嘉谋弼谐元化天下蒙福固为多矣第以湘衡旧治古先灵迹岳山之下景德为最乃奏紫方袍以锡正师复捐俸金以崇殿像初正师之居是寺也量岁之入约其用而蓄其余募良工伐伟材相厥栋宇堕者完之故者新之越十稔其堂皇庑序库楼寮阁鼎盛者几五百楹惟兹殿制缔构犹缺得相君之教而备焉以恭谢改元之秋而图厥基迨明年冬乃克成之相君之志匪以施材而徼福盖崇乎外护也苾蒭之说盖欲瞻像而起信匪狥乎繁饰也某幸守兹土且辱相君之旧及殿成纯正以状来白遂志其岁月云嘉佑二年十二月日记
韶州月华禅师寿塔记【并铭】
月华山西堂琳禅师曲江都渚人姓邓氏少学儒能谈王覇大略已而学佛以诵经披剃乃游方犹以诗名往来江淮间博覧广记推为文章僧参洞山自宝禅师宝於江南为禅宗丛林无出其右者见师以大心器之遂以心印付焉息机南还结庵於旧山之北曰白莲学者闻其名自远至者无筭州以衆状请出世师遁於大洞累月衆叩不已黾勉从之师既乡邦之望远迩信向廪有余粮人有余力栋宇时构树艺日广江山清旷甲於州域由是搢绅缁素途经江浒无不舣舟造室耳高论目嘉致人人自得而还四方衲子奔走於路逹心要去为人师者数十人晩年避喧退居西堂衆思其道郡以疏请复恢禅旨者三焉宝林山者六祖古道场也诏择名德锡殊名命服以居之漕台以师为举坚辞不行乃即庵自甓夀藏曰吾当归骨於此既而曰生平交游之厚者安道子元而已遂以书来云愿以铭志诿吾执仆以从官鞅掌学殖荒落尝评古人之言曰志意修则骄富贵道义重则轻王公谓道义内充志意不屈於王公之尊富贵之势不能动其心也此理诚高犹是介者之谈耳学於大雄氏者道以性通志非外狥止观无着空有俱忘生死不能汩其真况富贵乎鬼神不能窥其迹况王公乎师之行高乎哉不可跂已乃为铭曰
湛然性相本无为涉於形器有时隳他年幻质此于归尝言无佛良遣有知
庐山栖贤宝觉禅院石浴室记
大雄氏之为教也即空无着之谓性摄心自持之谓修植因成果之说所以道迷也施财获福之论所以破贪也兹道坦明各随所证自像法东披诸华向风塔庙庄严徧我国土凡所经始人皆乐成者非它也彼既未悟於心姑欲弛贪而出迷当有导师掖而趋善使其然也栖贤寺新成石浴室募衆而植因也浴室在寺之西南隅寺在庐山之阳山在浔阳郡之左郡在大江之隂山川佳丽栋宇轮奂梵刹废兴则寺记存焉寺之始创於齐盛於唐赐名於皇朝居之者不以昭穆伯仲相继自智常至澄諟皆海内有名高僧统其衆故建刹启基布金流银日月天宫瑠璃地界霞鲜翼张翕赩相照唯兹温浴屋老不支一之日澄諟言於衆曰六时讃唱当务洁斋若尘垢未除则七福何聚欲求精进比丘备其七物不亦善乎时则有浙僧希昱能湛行为上首愿集其事用因缘相一唱而就募得缗钱二百万凿山筑基砻石构堂仍市美材续成外室凡十一楹其浣濯之所苏膏之器罔不具焉自天禧庚申岁矢谋至乾兴改元之初用浮图旧法饭僧以讃其成壬申岁昱师会某於豫章求文而志之噫佛之性也开示悟人各有所因则知昱湛二开士当於水因悟最上乘入三摩地岂独使洗涤前尘除去七病而已哉按十诵律云昔舍利弗隆暑行化执恼所着有灌园者溉余之水请以为浴此人获报生忉利天由是观之同捐货财成此浴具功又胜彼如佛所说其获福报可思量哉其靡丽宏壮则简而不书聊记岁时而已
韶州曹溪宝林山南华禅寺重修法堂记
孟子曰圣人者百世之师也盖至圣之道高深广博百世而下遗烈犹存贤者袭其?模学者窥其户牗此其所以日鑚岁仰归之无穷者也然而道之大者必久而後隆事之美者不一而能具昔者六祖大鍳禅师初传信器归隐海峤混迹弋猎艰难备尝及其建梵宫登师座敷陈真觉开导人天其亦勤矣灭度以来四百余载虽千灯继照光徧河沙而布金遗址筌蹄寂寞向非睿哲当天英材接迹讲求世务余力佛乘曷能恢复宗风以续先轨者哉天禧四年前转运使起居舍人陈绦上言曹溪演法之地四方瞻仰岁入至丰僧徒至衆主者不能均济率多侵牟乞於名山佥选宿德俾其举扬宗旨招来学徒制诏曰可於是南阳赐紫僧普遂首膺是命庄献皇太后今皇帝亲遣中贵人诣山迎致信衣禁闱瞻礼遂师得於便座召对移刻陛辞之日赐号智度禅师锡以藏经供器金帛等当时恩顾莫与为比归作衣楼藏殿以示光宠余亦未遑开缉也遂师即示中旨付荆湖南路博访高僧今长老缘师自南岳云台山再当是选绍光正念宣扬了义居者蒙润来者如归乃击锺而谋曰嗣其业者为之子也诲於人者为之师也子之克劭然後起家师之不严何以尊道此世教之所以壮堂构也日明月暗墙壅户通因分别以见尘缘视顽虚而识空性此梵刹之所以崇堂宇也由是蓄羡余广购募穷山跨谷以求栋干殚能极艺以召匠硕恊定星之期观大壮之象材得以呈其美工得以肆其巧计广以席度深以筵外像祗陁之居中施狮子之座寻声至者圜立於前如渇饮河满腹而去嗟乎圣不世出故微言易絶昔仲尼生於邹鲁去世未久而杨墨申韩各就其术为异同之论以?贼教化所赖荀孟大儒开陈仁义然後君臣上下大伦以笃夫子之道不絶如线况其远者乎如来生於西域万里之外寂?千岁教乃东被而语皆重译书不同文故翻经着论得以纷纶其说昬愚迷妄贪着福报沦家耗国弃实趋权亦赖诸祖以实际理地密相付嘱然後知佛不外求见於自性造恶修善俱同妄作所以遣空破有不?邪观者宗乘维持之力也不然者天下嗸嗸奔走有为之果何能巳乎初大鍳以诸佛大法眼藏传清源思思传石头迁如是展转相传至今长老缘师为十世矣佛教之来中国也逹摩最後诸祖出世各分宗派而曹溪之胄最衆乃知道在乎要不在乎先後矣缘师兴元南郑人本府出家受具得大乘之要於汉东祚师遂振锡至於南岳郡将邦伯悉饮其名乃於唐兴南台云盖三啓禅师称为岳中之冠及被朝旨乃克归绍本统而肯其基构六祖之道由是中兴矣前所谓必久而隆不一而具者有待而然也缘师状其事请辞錾石以图不朽且予里閈所托故於辞为备云康定二年十二月日记
南安军兴福院慈氏观音堂合碑铭
上古圣人以中道御物反於经制然後济之以权西方之教以大权诱俗涉其津涯然後受之於道西教所以浸淫国土千载弥盛者以其权胜者也且复巧於方便起人信心其言过去未来祸福环转显作而冥报习异则业殊故有大人之乐诸趣之苦盖所以警贪痴悟颠倒也又所说诸佛菩萨世界名号咸表行而着称见名而知证河沙筭数不能穷尽独以慈悲愿力推贤文殊普贤观音弥勒四菩萨能入生死海中极度羣有同佛智见登佛果位超然於无学之徒为其上首观音以甚深般若克证圆通弥勒以最初三昧故名慈氏或自在神力能施无畏使大千衆生免诸苦恼或一生补处受记成佛与百亿天子同其安稳由是赞叹获福瞻仰蒙佑闻名而不堕金刚系念而咸生兜率着在经具流为善谈华都夷聚罔不归向捐货竭哀靡所悭吝虽事存视听之表难以实求纷起是非之端或生异论然而信心所启不谋同听先已胶固於中矣南安军浮石院者江南李氏保大年中闻僧行高结庵之地也振锡云游乐兹奇胜剪荆山麓以卜终焉麻麦仅充风雨才庇百年过隙八世相承皆卷道嵓壑休心息迹者耳今住持智应祥符年中乃结前绪以谓独觉小善皆声闻之果洪愿普济实如来之乘况今天下至大含生至衆十室之邑必有塔庙以奉薄伽之遗像一刹所建必据溪山以先邑落之胜处钦崇虽广废兴在人不有庄严何以示教不有导募谁能同心当勤摄受共令成熟遂倾私楮得钱十万命工计费作为层构上之为阁下之为堂其上望慈氏菩萨拟天宫次补楼阁重重之体其下为观自在菩萨肖宝陁海岸人龙隐见之状皆以大悲含物万行利生大愿坚固佛所称叹将举教以劝修俾见像而思果者矣散召檀施共树福田羣言响答量力出货堂皇门序四轩环合且是院也楚岭之通衢章江之上津前瞰回波却视层阜修篁丛布粉解玉立真物外之絶境也香火之缘泉石之乐居然两适矣工既毕遣介齎书乞铭旌其远诚乃铭曰
章江之源　楚岭之厄　粤有名蓝　字之浮石开榛百年　制度翛然　今得其传　?模乃全广示慈力　衆所悲仰　三十二应　观音之像脱门空濶　愿海淀深　利益世间　慈氏之心睟容并列　遗芳克振　庶几来者　?恭起信实义难穷　权言易从　违恶竦善　繄权之功
潭州兴化禅寺新铸钟记
金皷所以警衆也衆之攸居非夫疾噪大呼安能齐一必以声宏硕而远闻者为其节焉京洛之制睥睨置钟节昬晓也舍卫之法衆集撞钟节进退也则知钟之为用尚矣兴化禅寺唐景福中所建其营造之因景物之美则寺记存焉国家承天立极四圣继统日月所照罔不丕冒民去兵火之厄将百年矣由是僧徒之博识雄辨者得以佛事率导其间故其金璧庄严之像楩柟轮奂之室日完月构时兴岁广不得不益壮而增华也凡百供器还视初制岂不狭小哉钟之当易宜矣本朝铜禁尤严私无铢蓄僧坊道具官为制而给之惟钟之巨则许入金而赋铜焉长老僧绍铣以易钟事闻州内阁刘公为之上白朝旨从之廼募信士得豫章朱氏舍钱二百万为檀施之首衆遂响从购良冶於余杭积劳数千工用鳬氏之剂事皆素练以恭谢改元之明年正月三日皷铸於寺之东隅羣僧讃咀以俟其成乡坊士女捐金钱以助其缘自寅讫巳一皷而就越三月陞之重屋会阖郡僧俗食而撃之声闻数十百里真招提之壮观也自熔范及考撃之始予与羣官偕往视之既嘉其工之巧而赏之仍镌名於钲铣之间绍铣又伐石乞词以志岁时嘉佑二年四月日
武溪集卷八

[book_title]卷九
钦定四库全书
武溪集卷九　　　　　　　宋　余靖　撰寺记
东京左街永兴华严禅院记
上都华严禅院者故崇仪使文州刺史岑君所创也岑君讳守忠早侍两宫屡使於外欣慕禅学遂发洪愿天圣五年布金易地於国城之东始建精舍以待什方缁旅明年上赐钱俾之构堂以安清衆而後架具焉章献皇太后崇其閈闳而锺梵全焉【后以资福院烧香锺赐之】章惠皇太后益其度阁而厨库备焉越明年赐额为永兴华严禅院隶於左街岁度僧二人仍令长老住持年逾一纪三易其人而瓶盂弗驻栋宇弗完康定元年乃请今明悟禅师主其禅席师名道隆潮州海阳人俗姓黄氏得心印於汝州琏禅师衆推通悟廼膺佥请辇毂之下领?攸瞩道眼既具衆心悦从来者如归户外之屦满矣购募檀信日加营缉演法有堂安像有殿绀宇宏壮寺制恢焉接物利人开益既广蔼然德誉升闻帝聪庆历二年上始赐重阳颂师即笺注进呈上覧之大悦特赐紫方袍以宠之繇是御书偈颂提纲语句动盈卷轴师悉笺而詶之圣睠益厚後三年复赐大乘颂师亦笺释和进上愈嘉之赐号圆明大师初岑君於钱塘雕造庐舍那佛文殊普贤等像布而漆之工未半而不禄匠氏沦废者六年师乃亲诣余杭用钱三百万命工毕其装绘舟挽而归师既还阙上抚问锡赉颇复优厚累赐御颂御书金帛香药等频诏入化城殿昇座说法咫尺天顔激扬宗要并赐笔砚令进禅颂仍赐御饍衣物飞帛书等就大相国寺西庑赐廨院一区以为朝宿之地寻以圣藻宸翰溢於居室因构阁以藏焉示不敢?近也因赐瑠璃瓦覆之并赐御飞帛书额曰龙奎之阁岁别度僧一名恩礼加异缁素荣之凡募缘成者由两序而锺台经阁峙焉方丈之室谨宴申也看经之堂励勤修也异其库司慎?请也俨其温浴尚涓洁也僧坊供具罔不辑焉其外则敞车院列僦舍资之给衆咸有规画至和元年内出水陆画像五百余轴赐之廼即西北隅剏造堂为供设之所蒙御飞帛书赐名洪济之殿宣中使押左右街僧道威仪教坊钧容班乐辇卒卫兵奉迎至院嘉佑二年特勑加赐明悟禅师之号恩无出其右者师以为信之所起必始於庄严故不惮於有为也理之所通必去其攀缘当遗照而无着也乃具表辞免不入城阙於今一纪矣丛林之衆至者不下数百所度弟子百余人赐命服摠禅衆者三十余人於戏非岑君之崇尚佛事无以创其基非禅师之恢宏宗旨无以广其制自国朝已来以田衣见上者趋皇闱瞻黼扆则有之矣至若对万乘昇高坐谈性相之实指佛祖之心无如禅师之比者其笺解圣作詶继宸章间发言机直趋觉路宜乎睠赉之频烦也而又高谢纷华超出名相冥心息迹归於无事真佛法之摠持禅门之体用也可记也哉嘉佑四年十二月日记
韶州善化院记
仲尼居鲁而儒学之风隆於洙泗秦皇好兵而将帅之材出於山西六祖开化曹溪而塔庙之兴布於曲江盖圣贤特出熏而炙之故跂高慕远者与习俱盛也韶州生齿登黄籍也三万一千户削髪隶祠曹者三千七百名建刹为精舍者四百余区岂非祖风宏扇人心偃顺而钦崇者夥乎郷曰丰乐里曰长容北出州治三十里而遥有院曰善化唐朝旧额也五代兵火之後其名仅存雍熙二年始有草茅之室檀越列名请袁州僧皓隆主其熏修迄至道中隆师示寂上足绍缘尸承厥位缘师袁姓亦分宜人弱岁随隆来及其卒而嗣焉初院在山椒垣壝隘陋自景德初年缘师乃经始寛平而徙其基掲旧名而署之募资购材斧斤不絶至天禧之末而考室凡十八年间乃得环合立鸱而名殿以安其像度筵而筑堂以崇其法重楼而撃锺以庶乎息苦连?而会食以示其容衆至於庋阁之司舂炊之所折衷丰约罔不具焉清溪如带缭统前左长梁下亘虚亭上覆徙倚轩槛可以优游真尘外之嘉致也又尝於雍熙至道间悉委瓶盂羡余市东臯之田以具饘粥於戏能创其基者父之事也能继其志者子之力也文王无忧於其国以王季为之父也臧孙有後於其家以哀伯为之子也浮屠氏托大义於父子而本非骨肉之爱乃能恢崇堂构以昭前人之光又能捐其蓄积市易田产以贻後世之利此其可书以垂劝也彼滔滔然趋走权贵之门窥伺常住以图割削用实私橐者视师之绩得无愧乎以某尝帖职於修书之殿伻词其实以示亡穷既嘉之因不复让康定元年九月日记
惠州开元寺记
自汉迄今仅千祀天下郡国之胜游云泉之絶境精庐居之殆且徧矣盖名僧高士无世无之或?光丘壑洗心闲旷山林所以栖息或应现度人随机示化国邑之所归仰日聨岁续人去迹存此乃锺梵相闻不为多矣有唐开元天子号令翔於四海每为新制以自张大乃命祠曹州择一最胜寺易以年名冠之俾後世知声教之广被也故天下寺以开元名者必基爽垲据形便祠宇最壮像设最严纲维最亲而不苛制度最古而有序惠州治城之南二里则所谓最胜之寺也古者邑而未郡山犹林莾虎狼宅之肆害民里东汉之末有僧曰文简挂锡栖此猛兽驯伏因为伏虎台云郡本百越之地汉隶南海晋为东营郡晋武帝咸寜元年太社青气属天占者云东营有帝王之祥於是以惠管王伷徙封琅琊是岁明帝始生伷即其祖中兴纂绍实啓祥应於此建刹锡名隆兴隋文帝削平江左南北一统因得西域舍利徧置名山俾筑塔而藏之又改曰舍利道场至开元二十八年乃赐今号奉安睿宗皇帝御容至今存焉兹寺重岗椱阜隐映岩谷长溪带盘湖光相照探幽赏异一郡之絶故累朝诏择名蓝锡以嘉号而常在其选郡廷精?经论名德署为僧职以摠领?衣亦多其人乃知其名实不相浮矣咸平三年以鬰攸之灾悉为煨烬不有废也其何以兴於是即其旧基沿同革异或出自私楮或募於檀信凡为栋宇若干间堂殿若干所扶土设色肖像而争勤捐金弛具不谋而同力禅徒律学各有攸居初寺之名舍利道塲也有石刻以志其本末崑岗之焚字无完点及其造四十余年矣遗缁故老存亡相半陵谷之变将无纪焉以某尝登东壁之府倦游而归佥来乞词以为後观由是询邦志采耆言笔之於石以备遗逸康定二年龙集辛已六月日记
韶州月华山花界寺传法住持记
人之大伦在乎三本父者生之君者治之师者教之父子天性至亲而不易君臣同体至一而不可择惟师则不然去就之分视德之轻重故无位而尊无赏而归者道之所在云耳子夏之居西河康成之处北海传经着録不异洙泗岂有督之者哉金仙之教被於中国及心法西来百年之间传至大鍳而法斯溥矣月华山者招提惠朗禅师演法之地也招提视大鍳犹曾祖父也大鍳门人高第者庐陵思衡岳让让传大寂居江西世呼马祖是也思传希迁居南岳之石头建中正元间方袍之学心者江衡千里道路如织亦西河北海之风也石头之入室者有大小朗招提为大朗以其不出招提三十年故号招提朗然其门人刘轲为之碑甚详云朗曲江人俗姓欧阳氏年十三於州邓林寺出家二十於岳寺受戒既而曰戒岂律我哉乃往龚公谒大寂得佛无知见之说遂归於岳昼操井臼之役夜与其徒发坼齿键石头即世终丧乃去正元十一年将游罗浮途次曲江之都渚乃曰兹地清气盘鬰亦足以栖神矣遂驻锡居之四方学者寻声而至无虚日矣招提既没衆散而寺亦榛废其後百余岁当刘氏称汉於南海也有实智禅僧清裔者自范金铜罗汉像十八躯进献刘主中宗因得延见引问之际器识高远刘主乃於碧玉殿备浮图氏威仪俾裔升正座说法其主自处西向聼之仍俾奉罗汉像自铨胜地以图熏修乃即招提故基置寺以国命赐名龛其像至今存焉实以癸亥年来至壬申为乱兵所害其徒光政继主其院三十年真宗皇帝即位改元之岁赐寺额曰花界四年光政因衆命以院让道寻再为什方居传八世至今长老琳公景佑元年以州命而尸之自正元十一年至是岁凡二百四十三年自招提至琳公凡十二代以其属自相传不敢处师座者五余则以国命州命衆命凡有所宗者七世焉然而学徒或来或不来所谓去就之分视德之轻重也琳生曲江都渚邓姓祥符初寺为外火所延一瓦无完琳公时在徒弟中与知事辈戮力营竪既而叹曰识心逹本是谓沙门何泥於有为耶乃优游江淮徧参师席初慱通内外典攻诗属文所至推为文章僧寻复悔曰多闻亦病耳遂讳作词章洞山自宝禅师见之曰此大乘器也既印其心又欲以院让之让皆不受还曲江於方山结庵而居今所谓白莲庵也漕使郑公载疏名以请之再
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>