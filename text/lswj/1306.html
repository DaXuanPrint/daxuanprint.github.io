<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="晋二俊文集叙,卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,陆士衡集全文在线阅读,陆士衡集全文在线下载,大玄古籍书库">
<meta name="description" content="西晋陆机撰。机字士衡,故名。原集久佚。南宋庆元间徐民瞻将机与其弟云所作诗文汇刻为《晋二俊集》,明正德间陆元大据以翻刻。又有明汪七贤刻本。士衡集10卷,凡赋4卷,诗、乐府3卷,杂著一卷,文2卷。杂著中有《演连珠》50首。别有明薛应旂刻7卷本,张溥刻《陆平原集》2卷本等。清钱培名辑《小万卷楼丛书》本附有札记1卷。1982年中华书局出版点校本《陆机集》,较通行。诗注本有今人撰《陆士衡诗注》,1958年人民文学出版社出版。机诗弘丽妍赡,但骨气不足。_陆士衡集_全文在线阅读_陆士衡集_全文在线下载_大玄古籍书库">
<title>陆士衡集_陆机_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">陆士衡集</span> <br/>
          作者： <span class="inputVal" id="bkauthor">陆机</span> <br/>
          朝代： <span class="inputVal" id="bkdate">晋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]31523</span> <br/>
          说明： <span class="inputVal" id="bkdec">西晋陆机撰。机字士衡,故名。原集久佚。南宋庆元间徐民瞻将机与其弟云所作诗文汇刻为《晋二俊集》,明正德间陆元大据以翻刻。又有明汪七贤刻本。士衡集10卷,凡赋4卷,诗、乐府3卷,杂著一卷,文2卷。杂著中有《演连珠》50首。别有明薛应旂刻7卷本,张溥刻《陆平原集》2卷本等。清钱培名辑《小万卷楼丛书》本附有札记1卷。1982年中华书局出版点校本《陆机集》,较通行。诗注本有今人撰《陆士衡诗注》,1958年人民文学出版社出版。机诗弘丽妍赡,但骨气不足。</span> <br/>
          封面： <span class="inputVal" id="bkimg">Z_19495.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]陆士衡集
[book_author]陆机
[book_date]晋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]31523
[book_dec]西晋陆机撰。机字士衡,故名。原集久佚。南宋庆元间徐民瞻将机与其弟云所作诗文汇刻为《晋二俊集》,明正德间陆元大据以翻刻。又有明汪七贤刻本。士衡集10卷,凡赋4卷,诗、乐府3卷,杂著一卷,文2卷。杂著中有《演连珠》50首。别有明薛应旂刻7卷本,张溥刻《陆平原集》2卷本等。清钱培名辑《小万卷楼丛书》本附有札记1卷。1982年中华书局出版点校本《陆机集》,较通行。诗注本有今人撰《陆士衡诗注》,1958年人民文学出版社出版。机诗弘丽妍赡,但骨气不足。
[book_img]Z_19495.jpg


[book_title]晋二俊文集叙
奉议郎知嘉兴府蕐亭县事徐民瞻
民瞻㓜阅晋陆机士衡传太康末士衡与弟云士龙俱入洛造太常张蕐蕐素重其名一见如旧识曰伐吴之役利获二俊尝伸卷反覆求二俊所以名于世者张蕐所以称道而有得士之喜者观之葢其兄弟以文章齐驱并驾于兵戈扰攘之间声闻闳肆人无能出其右者时号二陆蕐闻服之乆一旦骤得之宜其欣慰而称道之也吁二俊殁寥寥且千载其人不可得而见矣其文章所谓如朗月之垂空重嵓之积秀者固自若也耳目可无所见闻乎其载于文选诸书中者亦多即而熟读之其词深而雅其意博而显远超枚马高蹑王刘百代之文宗也每以未见其全集为恨闻之鄕老曰士衡有集十卷以文赋为首士龙集十卷以逸民赋为首虽知之求之未遂偶因乏使承云间民社之寄二俊云间人也拜命之日良慰千中谓平素愿见而不可得者遂于此行矣到官之𥘉首见遗像于吏舎之旁尘埃漫汚暧昧殊甚大非所以揭䖍妥灵之本意即日辟县学之东偏建祠宇奉以迁焉邦人观瞻无不欢喜称叹因访其遗文于郷曲得士衡集十卷于新淮西抚干林君其首篇冠以文赋士龙集十卷则无之明年移书故人秘书郞锺君得之于𠕋府首篇逸民赋悉如所闻亟缮冩命工锓之木以行目曰晋二俊文集二俊之文自晋历隋唐更五代迄于我宋又二百四十馀年湮没不彰今焉恍如揭日月于云雾之上震雷霆于乆息之中焜耀云间云间学士大夫宗之仰之有馀师矣二俊之名不朽矣民瞻之欲遂矣又明年书成谨述于篇首庆元庚申仲春旣望信安徐民瞻述

[book_title]卷第一
陆士衡文集卷第一
晋平原内史吴郡陆　机士衡
赋一
文赋并序感时赋
豪士赋并序瓜赋
思亲赋
文赋并序
余毎观才士之所作窃有以得其用心夫其放言遣辞良多变矣妍蚩好恶可得而言每自属文尤见其情𢘆患意不称物文不逮意葢非知之难能之难也故作文赋以述先士之盛藻因论作文之利害所由他日殆可谓曲尽其妙至于操斧伐柯虽取则不逺若夫随手之变良难以辞逮葢所能言者具于此云尔
伫中区以玄览頥情志于典坟遵四时以叹逝瞻万物而思纷悲落叶于劲秋喜柔条于芳春心懔懔以怀霜志𦕈𦕈而临云咏世德之骏烈诵先人之清芬游文章之林府嘉丽藻之彬彬慨投篇而援笔𦕅宣之乎斯文其始也皆收视反听耽思傍讯精𩥦八极心游万仞其致也情曈曨而弥鲜物昭晣而互进倾羣言之沥液漱六艺之芳润浮天渊以安流濯下泉而潜浸于是沈辞怫恱若游鱼衔鈎而出重渊之深浮藻聮翩若翰鸟缨缴而坠层云之峻收百世之阙文采千载之遗韵谢朝华于巳披啓夕秀于未振观古今于须臾抚四海于一瞬然后选义按部考辞就班抱景者咸叩怀响者必弹或因枝以振叶或㳂波而讨源或本隐以之显或求易而得难或虎变而兽扰或龙见而鸟澜或妥帖而易施或岨峿而不安罄澄心以凝思𦕈衆虑而为言笼天地于形内挫万物于笔端始踯躅于燥吻终流离于濡翰理扶质以立干文垂条而结繁信情貌之不差故每变而在顔思渉乐其必𥬇方言哀而巳叹或操觚以率尔或含毫而邈然伊兹事之可乐固圣贤之所钦课虚无以责有叩寂寞而求音凾緜邈于尺素吐滂沛乎寸心言恢之而弥广思按之而愈深播芳㽔之馥馥发青条之森森粲风飞而猋竪郁云起乎翰林体有万殊物无一量纷纭挥霍形难为状辞程才以効伎意司契而为匠在有无而僶俛当浅深而不让虽离方而遯照期穷形而尽相故夫夸目者尚奢惬心者贵当言穷者无隘论逹者唯旷诗缘情而绮靡赋体物而浏亮碑披文以相质诔纒緜而凄怆铭博约而温润箴顿挫而清壮颂优㳺以彬蔚论精微而朗畅奏平彻以闲雅说炜㷸而谲诳虽区分之在兹亦禁邪而制放要辞逹而理举故无取乎冗长其为物也多姿其为体也屡迁其会意也尚巧其遣言也贵妍曁音声之迭代若五色之相宣虽逝止之无常固崎锜之难便苟逹变而识次犹开流以纳泉如失机而后会常操末以续巓谬玄黄之秩叙故淟涊而不鲜或仰逼于先条或俯侵于后章或辞害而理比或言顺而义妨离之则𩀱美合之则两伤考殿最于锱铢定去畱于毫芒苟铨衡之所裁固应绳其必当或文繁理冨而意不指适极无两全尽不可益立片言而居要乃一篇之警䇿虽衆辞之有条必待兹而效绩亮功多而累寡故取足而不易或藻思绮合清丽千眠炳若缛绣凄若繁弦必所拟之不殊乃暗合乎曩篇虽杼轴于予怀怵他人之我先茍伤廉而愆义亦虽爱而必捐或苕发頴竪离衆绝致形不可逐响难为系块孤立而特峙非常音之所纬心牢落而无偶意徘徊而不能揥石韫玉而山晖水怀珠而川媚彼榛楛之勿翦亦蒙荣于集翠缀下里于白雪吾亦济夫所伟或托言于短韵对穷迹而孤兴俯寂寞而无友仰寥廓而莫承譬偏弦之独张含清唱而靡应或寄辞于瘁音言徒靡而弗华混妍蚩而成体累良质而为瑕象下管之偏疾故虽应而不和或遗理以存异徒㝷虚以逐微言寡情而鲜爱辞浮漂而不㱕犹弦么而徽急故虽和而不悲或犇放以谐合务嘈𡂐而妖冶徒恱目而偶俗固声高而曲下寤防露与ctext:间又虽悲而不雅或清虚以婉约毎除烦而去滥阙大羹之遗味同朱弦之清汜虽一唱而三叹固旣雅而不𧰟若夫丰约之裁俯仰之形因宜适变曲有微情或言拙而喻巧或理朴而词轻或袭故而弥新或㳂浊而更清或览之而必察或研之而后精譬犹舞者赴节以投袂歌者应弦而遣声是葢轮扁所不得言故亦非蕐说之所能精普辞条与文律良余膺之所服练世情之常尤识前修之所淑虽浚发于巧心或授㰞于拙目彼璚敷与玉藻若中原之有菽同槖龠之㒺穷与天地乎并育虽纷蔼于此世嗟不盈于手掬患挈瓶之屡空病昌言之难属故踸踔于短垣放庸音以足曲●遗恨以终篇岂怀盈而自足惧蒙尘于叩𦈢顾取笑乎鸣玉若夫感应之会通塞之纪来不可遏去不可止藏若景㓕行犹响起方天机之骏利夫何纷而不理思风发于胷臆言泉流于唇齿纷葳蕤以馺遝唯毫素之所拟文徽徽以溢目音泠泠而盈耳及其六情底滞志往神留兀若枯木豁若涸流揽营魂以探𧷤顿精爽于自求理翳翳而愈伏思乙乙其若抽是以或竭情而多悔或率意而寡尤虽兹物之在我非余力之所勠故时抚空怀而自惋吾未识夫开塞之所由伊兹文之为用固衆理之所因恢万里而无阂通亿载而为津俯贻则于来叶仰观象于古人济文武于将坠宣风声于不泯涂无远而不弥理无微而弗纶配沾润于云雨象变化乎鬼神被金石而德广流管弦而日新
感时赋
悲夫冬之为气亦何𢡚懔以萧索天悠悠其弥高雾郁郁而四幕夜緜邈其难终日晼晚而易落敷层云之葳蕤坠零雪之挥霍氷冽冽而寝兴风漫漫而妄作鸣枯条之泠泠飞落叶之漠漠山崆巄以含瘁川蜲蛇而抱涸望八极以曭漭普宇宙而寥廓伊天时之方惨曷万物之能欢鱼微微而求偶兽岳岳而相攅猨长啸于林杪鸟高鸣于云端矧余情之含瘁●覩物而增酸历四时之迭感悲此岁之巳寒抚伤怀以呜咽望永路而汍澜
豪士赋并序
夫立德之基有常而建功之路不一何则循心以为量者存乎我因物以成务者系乎彼存夫我者隆杀止乎其域系乎物者丰约唯所遭遇落叶俟微风以陨而风之力葢寡孟尝遭雍门以泣而琴之感以末何者欲陨之叶无所假烈风将坠之泣不足繁哀响也是故茍时啓于天理尽于民庸夫可以济圣贤之功斗筲可以定烈士之业故曰才不半古而功巳倍之葢得之于时势也历观古今徼一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勲神器晖其顾盻万物随其俯仰心玩居常之安耳饱从䛕之说岂识乎功在身外任出才表者哉且好荣恶辱有生之所大期忌盈害上鬼神犹且不免人主操其常柄天下服其大节故曰天可雠乎而时有●服荷㦸立乎庙门之下援旗誓衆奋于阡陌之上况乎代主制命自下裁物者哉广树恩不足以敌怨勤兴利不足以补害故曰代大匠斵者必伤其手且夫政由寗氏忠臣所为慷慨祭则寡人人主所不乆堪是以君奭鞅鞅不恱公旦之举高平师师侧目博陆之势而成王不遣嫌吝于怀宣帝若𧴥芒刺于背非其然者欤嗟乎先于四表德莫富焉王曰叔父亲莫昵焉登帝天位功莫厚焉守节没齿忠莫至焉而倾侧顚沛仅而自全则伊生抱明允以婴戮文子怀忠敬而齿剑固其所也因斯以言大以笃圣穆亲如彼之懿大德至忠如此之盛尚不能取信于人主之怀止谤于衆多之口过此以往恶覩其可安危之理断可识矣又况乎饕大名以冐道家之忌运短才而易圣哲所难者哉身危由于势过而不知去势以求安祸积起于宠盛而不知辞宠以招福见百姓之谋已则申宫警守以崇不畜之威惧万民之不服则严刑峻制以贾伤心之怨然后威穷乎震主而怨行乎上下衆心日陊危机将发而方偃仰瞪眄谓足以夸世𥬇古人之未工忘巳事之已拙知曩勲之可矜暗成败之有会是以事穷运尽必于顚仆风起尘合而祸至常酷也圣人忌功名之过已恶宠禄之逾量葢为此也夫恶欲之大端贤愚所共有而游子徇高位于生前志士思垂名于身后受生之分唯此而已夫葢世之业名莫大焉震主之势位莫盛焉率意无违欲莫盛焉借使伊人颇览天道知尽不可益盈难乆持超然自引高揖而退则巍巍之盛仰邈前贤洋洋之风俯冠来籍而大欲不乏于身至乐无愆乎旧节弥効而德弥广身愈逸而名愈劭此之不为彼之必昧然后河海之迹堙为穷流一篑之衅积成山岳名编凶顽之条身厌荼毒之痛岂不谬哉故𦕅赋焉庶使百世少有寤云
世有豪士兮遭国顚沛摄穷运之归期当衆通之所会苟时至而理尽譬摧枯而振败因天地以运动●才𤨏而功大于是礼极上典服尽晖崇仪北辰以葺宇实兰室而桂宫抚玉衡而枢极运万物乎掌中伊天道之刚徤犹时至而必保日㒺中而弗呉月何盈而不阙袭覆车之危●𥬇前乗之未完若知险而退止趋归蕃而自戢推璇玑以长谢顾万物而高揖讫浮云以迈志岂咎𠫤之能集挤为山以自陨叹祸至于何及
瓜赋
佳哉瓜之为德邈衆果而莫贤殷中和之淳祜播滋荣于甫田背芳春以𥘉载迎朱夏而自延奋修系之莫迈延秀●之绵绵赴广武以长蔓粲烟接以云连感嘉时而促节蒙惠沾而增鲜若乃纷敷杂错郁恱婆娑发彼适此迭相经过熈朗日以熠耀扇和风其如波有葛虆之簟及相椒𦕅之衆多发金荣于秀翘结玉实于柔柯蔽翠景以自育缀修茎而星罗夫其种族类数则有括楼定桃黄㼐白传金文密筒小青大班玄骭素椀狸首虎蹯东陵出于秦谷桂髓起于巫山五色比象殊形异端或济貌以表内或惠心而丑顔或摅文而抱绿或披素而怀丹气洪细而俱芬体修短而必圆芳郁烈其充堂味穷理而不䬼德弘济于饥渴道殷流而贵贱若夫濯以寒水淬以夏凌越气外敛温液宻凝体犹握虚离若剖氷
思亲赋
悲桑梓之悠旷愧蒸尝之弗营指南云以寄钦望归风而効诚年岁俄其聿暮明星烂而将清廻飈肃以长赴零雪纷其下颓羡纎枝之在干悼落叶之去枝存顾复之遗志感明发之所怀居辞安而厌苦飬引约而摧丰忘天命之晚暮愿鞠子之速融兄琼芳而蕙茂弟兰发而玉晖感瑰姿之晚就痛慈景之先违天歩悠长人道短矣异途同归无早晚矣
陆士衡文集卷第一

[book_title]卷第二
陆士衡文集卷第二
晋平原内史吴郡陆　机士衡
赋二
遂志赋并序怀士赋并序行思赋　　　　　　思归赋并序
愍思赋　　　　　　应嘉赋
遂志赋并序
昔崔篆作诗以明道述志而冯衍又作显志赋班固作幽通赋皆相依仿焉张衡思玄蔡邕玄表张叔哀系此前世之可得言者也崔氏简而有情显志壮而泛滥哀系俗而时靡玄表雅而微素思玄精练而和惠欲丽前人而优㳺清典漏幽通矣班生彬彬切而不绞哀而不怨矣崔蔡冲虚温敏雅人之属也ctext:抑●顿挫怨之徒也岂亦穷逹异事而声为情变乎余备托作者之末𦕅复用心焉
武定鼎于洛汭胡受瑞于汝坟繇鸣凤于百祀啓敬仲乎方震茍天光之所照岂舜族之必陈厌禋祀于故墟飨禴祭于东邻祢八叶而松茂舞九韶乎降神系姜叟于海曲表沧流于远震仰前踪之緜邈岂孤人之能胄匪世禄之敢怀伤兹堂之不构理或睽而后合道有夷而弗顺傅栖嵓而神交伊荷鼎以自进萧绸缪于丰沛故攀龙而先跃陈顿委于楚魏亦凌霄以自濯伍被刑而伏剑魏和戎而拥乐彼殊涂而并致此同川而偏溺祸无景而易逢福有时而难学惟万物之运动虽纷紏而相袭随性类以曲成故圆行而方立要信心而委命援前修以自程拟遗迹于成轨咏新曲于故声任穷逹以逝止亦进仕而退耕庶斯言之不渝抱耿介以成名怀土赋并序
余去家渐乆怀土弥笃方思之殷何物不感曲街委巷㒺不兴咏水泉草木咸足悲焉故述斯赋
背故都之沃●适新邑之丘墟遵黄川以葺宇被苍林而●居悼孤生之巳晏恨亲没之何速排虚房而永念想遗尘其如玉𦕈緜邈而莫觏徒伫立其焉属感亡景于存没惋隤年于拱木悲顾盻而有馀思俯仰而自足留兹情于江介寄瘁貌于河曲玩通川以悠想抚征辔而踯躅伊命驾之徒勤𢡖归途之良难愍栖乌于南枝吊离禽于别山念庭树以悟怀忆路草而解颜甘堇荼于饴茈纬萧艾其如兰神何寝而不梦形何兴而不言
行思赋
背洛浦之遥遥浮黄川之裔裔遵河曲以悠远观通流之所会啓石门而东萦㳂汴渠其如带托飘风之习习冐沉云之蔼蔼啇秋肃其发节玄云霈而垂隂凉风凄其薄体零雨郁而下淫覩川禽之遵渚看山鸟之归林挥清波以濯羽藏绿叶而弄音行弥乆而情劳途愈近而思深羡品物以独感悲绸缪而在心嗟逝官之未乆年荏苒而历兹越河山而托景𦕈四载而远期孰归寜之弗乐独抱感而弗怡
思归赋并序
余以元康六年冬取急归而王师外征职典中兵与闻军政惧兵革未息宿愿有违怀归之思愤而成篇节运代序四时相推寒风肃杀白露沾衣嗟行迈之弥留感时逝而怀悲彼离思之在人●戚戚而无欢悲缘情以自诱忧触物而生端昼辍食而发愤宵假寐而兴言羡归鸿以矫首挹谷风而如兰岁靡靡而薄暮心悠悠而增楚风霏霏而入室响泠泠而愁予旣遨游乎川沚亦改驾乎山林伊我思之沉郁怆感物而增深叹随风而上逝涕承缨而下㝷冀王事之暇豫庶归宁之有时候凉风而警策指孟冬而为期愿灵晖之促景●立表以望之
愍思赋并序
予屡抱孔怀之痛而奄复䘮同生娣衘恤哀伤一载之间而䘮制便过故作此赋以纾𢡖恻之感
时方至其倐忽岁旣去其晼晚乐来日之有继伤頽年之莫纂览万物以澄念怨伯娣之巳逺㝷遗尘之思长瞻日月之何短升降乎阶际顾盻兮屏营云承宇兮蔼蔼风入室兮泠泠仆从为我悲孤鸟为我鸣
应嘉赋并序
友人有作嘉遁赋与余者作赋应之号曰应嘉云
傲世公子体逸怀遐意邈澄霄神夷静波仰群●以遥企顿骏羽以婆娑寄冲气于大象解心累于世罗袭三闾之奇服咏南荣之清歌濯下泉于浚涧泝凯风于卷阿指千秋以厉响俟寂寞之来和怀前修之彷佛觌幽人乎所过抱玄景以独寐含清风而寤语发兰音以清唱撡玉怀而喻予于是葺宇中陵筑室河曲●絶千途而门瞻百族假妙道以达观考贲龟而贞卜茍形骸之可忘岂投簮其必谷方介丘于尺阜托云林乎一木伫鸣条以招风聆哀音其如玉穷览物以尽齿将弭迹于馀足
陆士衡文集卷第二

[book_title]卷第三
陆士衡文集卷第三
晋平原内史吴郡陆　机士衡
赋二
幽人赋　　　　　　列仙赋
凌霄赋　　　　　　述思赋
叹逝赋并序大暮赋并序感丘赋
幽人赋
世有幽人渔钓乎玄渚弹云冕以辞世披霄●而延伫是以物外莫得窥其奥举世不足扬其波劲秋不能雕其叶芳春不能发其华超尘冥以绝绪岂世网之能加
列仙赋
夫何列仙玄妙超摄生乎世表因自然以为基仰造化而闻道性冲虚以易足年缅邈其难老尔乃呼翕九阳抱一含元引新吐故云饮露飡违品物以长盻妙羣生而为言尔其嘉会之ctext:息宴游栖则昌客弄玉洛宓江妃观百化于神区觐天皇于紫微过太华以息驾越流沙而来归
凌霄赋
挟至道之容微狭流俗之纷沮扬余节以逺模风扶揺而相予削陋迹于分丘省游仙而投●凯情累以遂济岂时俗之云阻判烟云之腾跃半天歩而无旅咏凌霄之飘飘永终焉而弗悔昊苍焕而运流日月飜其代序下霄房之靡迄卜良晨而复举陟瑶台以投辔歩玉除而容与述思赋
情易感于已揽思难戢于未忘嗟伊思之且尔夫何往而弗臧骇中心于同气分戚皃于异方寒鸟悲而饶音衰林愁而寡色嗟余情之屡伤𧴥大悲之无力茍彼涂之信险恐此日之行吴亮相见之几何又离居而别域观尺景以伤悲抚寸心而凄恻
叹逝赋并序
昔每闻长老追计平生同时亲故或雕落巳尽或仅有存者余年方四十而懿亲戚属亡多存寡昵交宻友亦不半在或所曾共游一涂同宴一室十年之内索然巳尽以是思哀哀可知矣乃为赋曰
伊天地之运流纷升降而相袭日望空以骏驱节循虚而警立嗟人生之短期孰长年之能执时飘忽其不再老晼晚其将及怼琼蘂之无徴恨朝霞之难挹望汤谷以企予惜此景之屡戢悲夫川阅水以成川水滔滔而日度世阅人而为世人冉冉而行暮人何世而弗新世何人之能故野每春其必华草无朝而遗露经终古而常然率品物其如素譬日及之在条●虽尽而不寤虽不寤而可悲心惆焉而自伤亮造化之若兹吾安取夫乆长痛灵根之夙殒怨具尔之多䘮悼堂构之頽瘁愍城阙之丘荒亲弥懿其巳逝交何戚而不亡咨余命之方殆何视天之茫茫伤怀凄其多念戚貌瘁而鲜欢幽情发而成绪滞思叩而兴端惨此世之无乐咏在昔而为言居充堂而●宇行连驾而比轩弥年时其讵几夫何往而不残或邈而旣尽或寥廓而仅半信松茂而栢恱嗟芝焚而蕙叹苟性命之弗殊岂同波而异澜瞻前●之旣覆知此路之良难啓四体之深悼惧兹形之将然毒娱情之寡方怨感目之多顔谅多顔之感目神何适而𫉬怡㝷平生于响像览前物而怀之歩寒林以凄恻玩春翘而有思触万类以生悲叹同节而异时年弥往而念广𡍼薄暮而意迮亲落落而日稀友靡靡而愈索顾旧要于遗存得十一于千百乐隤心其如忘哀缘情而来宅托末契于后生余将老而为客然后弭节安怀妙思天造精浮神沦忽在世表寤大暮之同寐何矜晚以怨早指彼日之方除岂兹情之足搅感秋华于衰木瘁零露于丰草在殷忧而弗违夫何云乎识道将頥天地之大德遗圣人之洪寳解心累于末迹𦕅优㳺以娱老
大暮赋并序
夫死生是得失之大者故乐莫甚焉哀莫深焉使死而有知乎安知其不如生如遂无知耶又何生之足恋故极言其哀而终之以逹庶以●夫近俗云
夫何天地之辽阔而人生之不可乆长日引月而并陨时维岁而俱䘮知自壮而得老体自老而得亡顾黄墟之杳杳悲泉路之翳翳挫千乗犹一毫当何数乎智慧徒假愿于须●指夕景而为誓忽呼吸而不振奄神徂而形毙顾万物而遗恨收百虑而长逝于是六亲云起姻族如林争𡍼淹泪望门举音敷幄席以悠想陈备物而虞灵仰寥廓而无见俯寂寞而无声肴饛饛其不毁酒湛湛而每盈屯送客于山足伏𤥻道而哭之扄幽戸以大毕诉玄阙而长辞㱕无𡍼兮往不反年弥去兮逝弥远弥远兮日隔无𡍼兮曷因庭树兮叶落暮草兮根陈
感丘赋
泛轻舟于西川背京室而电飞遵伊洛之坻渚㳂黄河之曲湄覩墟墓于山梁托崇山以自绥见兆域之蔼蔼罗魁封之累累于是徘徊洛涯弭节河干伫盻畱心慨尔遗叹仰终古以远念穷万绪乎其端伊人生之寄世犹水草乎山河应甄陶以岁改顺通川而日过尔乃申舟人以遂往横大川而有悲伤年命之倐忽怨天歩之不几虽●信而思顺曾何足以保兹普天壌其弗免宁吾人之所辞愿灵根之晚坠指岁暮而为期
陆士衡文集卷第三

[book_title]卷第四
陆士衡文集卷第四
晋平原内史吴郡陆　机士衡
赋四
浮云赋　　　　　　白云赋
皷吹赋　　　　　　漏刻赋
羽扇赋　　　　　　鼈赋并序
桒赋并序
浮云赋
有轻虚之艶象无实体之眞形厚厥本𥘉浮沉混并六律龠应八风时迈玄隂触石甘泽霶霈势不崇朝露彼无外若层台高观重楼叠阁或如钟首之郁律乍似寒门之寥廓金柯分玉叶散绿翘明嵓英焕鸾翔凤翥鸿惊鹤●鲸鲵泝波鲛鰐冲遁朱丝乱纪罗袿失领飞仙凌虚随风游聘有若芙蓉羣披蕣华揔会车渠统理玛ctext:缛文
白云赋
摅神景于八幽合洪化乎𤇆煴充宇宙以播象协元气而齐勲发愤灵石擢性洪流兴曜曾泉升迹融丘盈八紘以馀愤虽弥天其未泄岂假期于迁晷遇崇朝而倐忽红蘂发而菡蓞金翘援而合葩神收鬼化弼性违序鸟殊类而比栖兽异迹而同处蛟引翳而并潜龙攀鸿而𩀱举鸾舞角以轩罢鸷企翮而延伫长城曲蜿采阁相扶耸瑶台之嶻嶭构琼闼之离娄雄虹矫而垂天翠鸟轩而扶日
鼓吹赋
原皷吹之攸始葢禀命于黄轩播威灵于兹乐亮圣噐而成文骋逸气而愤壮绕烦手乎曲折舒飘颻以遐洞卷徘徊其如结及其悲唱流音彷徨依违合欢嚼弄乍数乍稀音踯躅于唇吻舌将舒而复廻鼔砰砰以轻投箫嘈嘈而微音咏悲翁之流思怨高台之难临顾穹谷以含哀仰归云而落音节应气以舒卷响随风而浮沉马顿迹而增鸣士频蹙而沾襟若乃廵郊泽戏野埛奏君马咏南城惨巫山之遐险欢芳树之可荣
漏刻赋
伟圣人之制噐妙万物而为基形㒺隆而弗包理何逺而不之寸管俯而隂阳效其诚尺表仰而日月与之期玄鸟悬而八风以情应玉衡立而天地不能欺旣穷神以尽化又设漏以考时尔乃挈金壶以南罗藏幽水而北戢拟洪杀于编锺顺卑高而为级激悬泉以远射跨飞途而遥集伏隂虫以承波吞恒流其如挹是故来象神造去犹鬼幻因势相引乗灵自荐口纳胷ctext:水无滞咽形微独蠒之绪逝若垂天之电偕四时以合最指昏明乎无殿笼八极于千分度昼夜乎一箭抱百刻以骏浮仰胡人而利见夫其立体也简而効绩也诚其假物也粗而致用也精积水不过一钟导流不过一筳而用天者因其敏分地者頼其平徴听者假其察贞观者借其明考计历之潜虑测日月之幽情信探𧷤之妙术虽无神其若灵
羽扇赋
昔楚襄王会于章台之上山西与河右诸矦在焉大夫宋玉唐勒侍皆操白鹤之羽以为扇诸矦掩麈尾而𥬇襄王不恱宋玉趋而进曰敢问诸矦何𥬇昔者武王玄览造扇于前而五明安衆世系于后各有托于方圆葢受则于箑蒲舎兹器而不用顾奚取于鸟羽宋玉曰夫创始者●朴而●终者必妍是故烹饪起于热石玉辂基于推轮安衆方而气散五明圆而风烦未若兹羽之为丽固体俊而用鲜彼凌霄之伟鸟播鲜辉之蒨蒨隐九臯以凤鸣游芳田而龙见丑灵龟而逺期超长年而乆眄累怀璧于美羽挫千载乎一箭委曲体以受制奏𩀱翅而为扇则其布翮也差洪细秩长短稠不逼稀不简于是镂巨兽之齿裁奇木之干移圆根于正体因天秩乎旧贯鸟不能别其是非人莫敢分其真赝翩姗姗以微振风●●以垂婉妙自然以为言故不积而能散其执手也安其应物也诚其招风也利其播气也平混贵贱而一节风无往而不清宪灵朴于造化审真则而妙观诸矦曰善宋玉遂言曰伊兹羽之骏敏似南箕之啓扉垂皓曜之奕奕含鲜风之微微襄王仰而拊节诸矦伏而引非皆委扇于楚庭执鸟羽而言归属唐勒而为之辞曰
伊鲜禽之令羽夫何翩翩与𦕈𦕈反寒暑于一掌之末廻八风乎六翮之杪
鳖赋并序
皇太子幸于钓台渔人献鳖命侍臣作赋其状也穹●连胁玄甲四周遁方圆于规矩徒广狭以妨循盈尺而脚寸又取具于指掌鼻尝气而忌脂耳无听而受响是以栖居多逼出处寡便尾不副首足不运身于是从容泽畔肆志汪洋朝戏兰渚夕息中塘越高波以燕逸窜洪流而潜藏咀蕙兰之芳荄翳华藕之垂房桑赋并序
皇太子便坐葢本将军●庐也𥘉世祖武皇帝为中垒将军植桑一株世更二代年渐三纪扶踈丰●抑有瑰异焉
夫何佳树之洪丽超托居乎紫庭罗万根以下洞矫千条而上征岂民黎之能植乃世武之所营故其形瑰族类体𧰟衆木黄中爽理滋荣烦缛绿叶兴而盈尺崇条蔓而层㝷希太极以延峙映承明而广临华飞鴞之流响想鸣鸟之遗音唯历数之有纪●依物以表德岂神明之所相将我皇之先识夸百丗而勿翦超长年以永植
陆士衡文集卷第四

[book_title]卷第五
陆士衡文集卷第五
晋平原内史吴郡陆　机士衡
诗上
皇太子宴宣猷堂有令赋诗
皇太子赐宴一首　春咏一首
遨游出西城一首　赴洛二首
赴洛道中二首　　招隐二首
园葵一首
于承明作与士龙一首
吴王郞中时从梁陈作一首
赠冯文罴迁斥丘令一首
荅贾谧一首并序
赠尚书郞顾彦先一首
赠顾交趾公贞一首
赠从兄车骑一首　荅张士然一首赠冯文罴一首　　赠弟士龙一首祖道毕雍孙刘道边仲潘正叔一首荅潘尼一首　　　　赠潘尼一首
赠纪士一首　　　　为陆思逺妇作一首
为顾彦先赠妇二首
为周夫人赠车骑一首
皇太子宴玄圃宣猷堂有令赋诗
三正迭绍洪圣啓运自昔哲王先天而顺羣辟崇替降及近古黄晖旣渝素灵承祜乃眷斯顾祚之宅土三后始基丗武丕承恊风旁骇天晷仰澄淳曜六合皇庆攸兴自彼河汾奄齐七政时文惟晋丗笃其圣钦翼昊天对杨成命九区克咸讴謌以咏皇上纂隆经敎弘道干化旣丰在工载考俯厘庻绩仰荒大造仪形祖宗妥绥天保笃生我后克明克秀体辉重光承䂓景数茂德渊冲天姿玉●蕞尔小臣邈彼荒遐弛厥𧴥担振缨承华匪愿伊始惟命之嘉皇太子赐宴诗
明明隆晋茂德有赫思媚上帝配天光宅诞育皇储仪形在昔徽言时宣福禄来格劳谦降贵肆敬下臣肇彼先驱翻成嘉賔
春咏
节运同可悲莫若春气甚和风未及燠遗凉清且
遨游出西城
遨游出西城按辔循都邑逝物随节改时风肃且熠迁化有常然盛衰自相袭靡靡年时改苒苒老已及行矣勉良图使尔修名立赴洛二首
希丗无高符营道无烈心靖端肃有命假檝越江潭亲友赠予迈挥泪广川隂抚膺解携手永叹结遗音无迹有所匿寂寞声必沉肆目𦕈弗及缅然若𩀱潜南望泣玄渚北迈渉长林谷风拂修薄油云翳高岑亹亹孤兽骋嘤嘤思鸟吟感物恋堂室离思一何深伫立慨我叹寤寐涕盈矜惜无怀归志辛苦谁为心
覊旅逺游宦托身承华侧抚剑遵铜辇振缨尽祗肃岁月一何易寒暑忽巳革载离多悲心感物情凄恻慷慨遗安愈永叹废寝食思乐乐难诱曰归归未克忧苦欲何为纒绵胷与臆仰瞻陵霄鸟羡尔归飞翼
又赴洛道中二首
揔辔登长路呜咽辞宻亲借问子何之世网婴我身永叹遵北渚遗思结南津行行遂巳逺野途旷无人山泽纷纡馀林薄杳阡眠虎啸深谷底鷄鸣高树巓哀风中夜流孤兽更我前悲情触物感沉思郁纒绵伫立望故鄕顾影凄自怜逺游越山川山川修且广振策陟崇丘安辔遵平莽夕息抱影寐朝徂衔思往顿辔倚嵩岩侧听悲风响清露坠素辉明月一何朗抚枕不能寐振衣独长想
《招隐》
驾言㝷飞遁，山路郁盘桓。芳兰振惠叶，玉泉涌微澜。嘉卉献时服，𩄇术进朝飡。朝采南涧蘂，夕息西山足。轻条𧰼云构，宻叶成翠屋。结风伫兰林廻芳薄秀木寻山求逸民穹谷幽且遐清泉荡玉渚文鱼跃中波
园葵
种葵北园中葵生郁萋萋朝荣东北倾夕頴西南晞零露垂鲜泽朗月耀其辉时逝柔风戢岁暮啇颷飞曾云无温液严霜有凝威幸蒙高墉德玄景䕃素蕤丰条并春盛落叶后秋哀庆彼晚雕福忘此孤生悲
招隐
明发心不夷振衣𦕅踯躅踯躅欲安之幽人在浚谷朝采南涧藻夕息西山足轻条象云构宻叶成翠幄激楚伫兰林回芳薄秀木山溜何泠泠飞泉漱鸣玉哀音附灵波頽响赴曾曲至乐非有假安事浇淳朴冨贵茍难图税驾从所欲于承明作与士龙
牵丗婴时网驾言逺徂征饮饯岂异族亲戚弟与兄婉娈居人思纡郁游子情明发遗安寐晤言涕交缨分途长林侧挥●万始亭伫盻要遐景倾耳玩馀声南归憇永安北迈顿承明永安有作●承明子弃予俯仰悲林薄慷慨含辛楚怀往欢绝端悼来忧成绪感别惨舒翮思归乐春渚
吴王郞中时从梁陈作
在昔蒙嘉运矫迹入崇贤假翼鸣凤条濯足升龙渊玄冕无丑士冶服使我妍轻剑拂鞶厉长缨丽且鲜谁谓伏事浅契濶逾三年薄言肃后命改服就藩臣夙驾㝷清●远游越梁陈感物多远念慷慨怀古人
赠冯文罴迁斥丘令
于皇圣丗时文惟晋受命自天奄有黎献阊阖旣辟承华再建明明在上有集惟彦奕奕冯生哲问允廸天保定子靡德不铄迈心玄旷矫志崇邈遵彼承华其容灼灼嗟我人斯戢翼江潭有命集止飜飞自南出自幽谷及尔同林𩀱情交映遗物识心人亦有言交道寔难有頍者弁千载一弹今我与子旷丗齐欢利断金石气惠秋兰羣黎未绥帝用勤止我求明德肆于百里佥曰尔谐俾民是纪乃眷北徂对扬帝祉畴昔之游好合纒绵借曰未洽亦旣三年居陪华幄出从朱轮方骥齐镳比迹同尘之子旣命四牡项领遵涂逺蹈腾●高骋庆云扶质清风承景嗟我怀人其迈唯永否㤗苟殊穷逹有违及子春华后尔秋晖逝将去我陟彼朔垂非子之念心孰为悲
荅贾谧并序
余昔为太子洗马鲁公贾长渊以散骑常侍侍东宫积年余出补吴王郞中令元康六年入为尚书郞鲁公赠诗一篇作此诗荅之云尔伊昔有皇肇济黎蒸先天创物景命是膺降及群后迭毁迭兴邈矣终古崇替有徵在汉之季皇纲幅裂大辰匿晖金虎习质雄臣驰骛义夫赴节释位挥戈言谋王室王室之乱靡邦不泯如彼坠景曾不可振乃眷三哲俾乂斯民啓土虽难改物承天爰兹有魏即宫天邑吴实龙飞刘亦岳立干戈载扬爼豆载戢民劳师兴国玩凯入天厌霸德皇祚告衅狱讼违魏讴謌适晋陈畱归蕃我皇登禅庸岷稽颡三江改献赫矣隆晋奄宅率土对扬天人有秩斯祜惟公太宰光翼二祖诞育洪胄纂戎于鲁东朝旣建淑问峩峩我求明德济同以和鲁公戾止衮服委蛇思媚皇储高歩承华昔我逮兹时惟下僚及子栖迟同林异条年殊志宻服舛义稠游跨三春情固二秋祗承皇命出纳无违往践蕃朝来歩紫微升降秘閤我服载晖孰云匪惧仰肃明威分索则易携手实难念昔良游兹焉永叹公之云感贻此音翰蔚彼高藻如玉如兰惟汉有木曾不逾境惟南有金万邦作咏民之胥好狷狂厉圣仪形在昔予闻子命
赠尚书郞顾彦先二首
大火贞朱光积阳熈自南望舒离金虎屏翳吐重隂凄风迕时序苦雨遂成䨬朝游忘轻羽夕息忆重衾感物百忧生纒绵自相㝷与子隔萧墙萧墙阻且深形影旷不接所托声与音音声日夜阔何用慰吾心
朝游游层城夕息旋●庐迅雷中宵激惊电光夜舒玄云拖朱阁振风薄绮䟽丰注溢修溜黄潦浸阶除停隂结不解通衢化为渠沉稼湮梁頴流民泝荆徐眷言怀桑梓无乃将为鱼赠顾交趾公贞
顾矦体明德清风肃巳迈发迹翼藩后改授抚南裔伐皷五岭表扬旌万里外远绩不辞小立德不在大高山安足凌巨海犹萦带惆怅瞻飞驾引领望归斾
赠从兄车骑
孤兽思故薮离鸟悲旧林翩翩游宦子辛苦难为心彷佛谷水阳婉娈崐山隂营魄怀兹土精爽若飞沉寤寐靡安豫愿言思所钦感彼归𡍼艰使我怨慕深安得忘归草言树背与襟斯言岂虚作思鸟有悲音
荅张士然
㓗身跻秘阁秘阁峻且玄终朝理文案薄暮不遑眠驾言廵明祀致敬在祈年逍遥春玉圃踯躅千畒田廻渠绕曲陌通波扶●阡嘉穀垂重頴芳树发华颠余固水郷士揔辔临清渊戚戚多逺念行行遂成篇
赠冯文罴
昔与二三子游息承华南拊翼同枝条飜飞各异㝷苟无凌风翮徘徊守故林慷慨谁为感愿言怀所钦发轸清洛汭驱马大河隂伫立望朔𡍼悠悠逈且深分索古所悲志士多苦心悲情临川结苦言随风吟愧无杂佩赠良讯代兼金夫子茂远猷欵诚寄惠音
赠弟士龙
行矣怨路长惄焉伤别促指途悲有馀临觞欢不足我若西流水子为东峙岳慷慨逝言感徘徊居情育安得携手俱契阔成騑服祖道毕雍孙刘边仲潘正叔
皇储延髦俊多士出幽遐适遂时来运与子游承华执笏崇贤内振缨层城阿毕刘賛文武潘生莅邦家感别怀逺人愿言叹以嗟荅潘尼
于穆同心如琼如琳我东日徂来饯其琛彼美潘生实综我心探我玉怀畴尔惠音赠潘尼
水会于海云翔于天道之所混孰后孰先及子虽殊同升太玄舎彼玄冕袭此云冠遗情市朝永志丘园静犹幽谷动若挥兰
赠纪士
琼瓌俟丰价窈窕不自鬻有美蛾眉子惠音清且淑修姱协姝丽华顔婉如玉
为陆思逺妇作
二合兆嘉偶女子礼有行㓗巳入德门终逺母与兄如何躭时宠游宦忘归寜虽为三载妇顾景愧虚名岁暮饶悲风洞房凉且清拊枕循薄质非君谁见荣离君多悲心寤寐劳人情敢忘桃李●侧想瑶与琼
为顾彦先赠妇二首
辞家远行游悠悠三千里京洛多风尘素衣化为缁修身悼忧苦感念同怀子隆思乱心曲沉欢滞不起欢沉难尅兴心乱谁为理愿假归鸿翼飜飞浙江汜
东南有思妇长叹充幽闼借问叹何为佳人𦕈天末游宦乆不归山川修且阔形影参商乖音息旷不逹离合非有常譬彼弦与筈愿保金石躯慰妾长饥渴
为周夫人赠车骑一首
碎碎织细练为君作繻君行岂有顾忆君是妾夫昔者得君书闻君在高平今时得君书闻君在京城京城华丽所璀璨多异人男儿多远志岂知妾念君昔者与君别岁律薄将暮日月一何速素秋坠湛露湛露何冉冉思君随岁晚对食不能飡临觞不能饮
陆士衡文集卷第五

[book_title]卷第六
陆士衡文集卷第六
晋平原内史吴郡陆　机士衡
拟古十二首　　　　乐府十七首
拟古十二首
拟行行重行行
悠悠行迈逺戚戚忧思深此思亦何思思君徽与音音徽日夜离缅邈若飞沉王鲔懐河岫晨风思北林游子𦕈天末还期不可㝷惊颷褰反信归云难寄音伫立想万里沈忧萃我心揽衣有馀带循形不盈衿去去遗情累安处抚清琴拟今日良宴会
闲夜命欢友置酒迎风馆齐僮梁甫吟秦娥张女弹哀音绕梁宇遗响入云汉四座咸同志羽觞不可算高谈一何绮蔚若朝霞烂人生无几何为乐常苦晏譬彼伺晨鸟扬声当及旦曷为恒忧苦守此贫与贱
拟迢迢牵牛星
昭昭清汉晖粲●光天歩牵牛西北𢌞织女东南顾华容一何冶挥手如振素怨彼河无梁悲此年岁暮跂彼无良缘睆焉不得度引领望大川𩀱涕如沾露
拟渉江采芙蓉
土山采琼蘂穹谷绕芳兰采采不盈掬悠悠怀所欢故鄕一何旷山川阻且难况思锺万里踯躅独吟叹
拟青青河畔草
靡靡江蓠草熠耀生河侧皎皎彼姝女阿郍当轩织粲●妖容姿灼灼美顔色良人游不归偏栖独𨾏翼空房来悲风中夜起叹息拟明月何皎皎
安寝北堂上明月入我牖照之有馀辉揽之不盈手凉风绕曲房寒蝉鸣高栁踟蹰感节物我行永巳乆游宦会无成离思难常守拟兰若生朝阳
嘉树生朝阳凝霜封其条执心守时信岁寒终不雕美人何其旷灼灼在云霄隆想弥年月长啸入飞颷引领望天末譬彼向阳翘*拟青青陵上栢
苒苒高陵苹，习习随风翰。人生当几时，譬彼浊水澜。戚戚多滞𫝹，置酒宴所欢。方驾振飞辔，逺游入长安。名都一何绮，城阙郁盘桓。飞阁缨虹带，层台冐云冠。高门罗北阙，甲第椒与兰。侠客控绝景，都人骖玉轩。遨游放情愿，慷慨为谁叹。
《拟东城一何高》
西山何其峻层曲郁崔嵬零露弥天坠蕙叶慿林衰寒暑相因袭时逝忽如頽三闾结飞辔大耋嗟落晖曷为牵丗务中心若有违京洛多妖丽玉顔侔琼㽔闲夜抚鸣琴惠音清且悲长歌赴促节哀响逐高徽一唱万夫叹再唱梁尘飞思为河曲鸟𩀱游沣水湄
拟西北有高楼
高楼一何峻迢迢峻而安绮窓出尘飞陛蹑云端佳人抚琴瑟纎手清且闲芳气随风结哀响馥若兰玉容谁能顾倾城在一弹伫立望日●踯躅再三叹不怨伫立乆但愿歌者欢思驾归鸿羽比翼𩀱飞翰
拟庭中有奇树
欢友兰时往迢迢匿音徽虞渊引绝景四节逝若飞芳草乆已茂佳人竟不归踯躅遵林渚惠风入我懐感物恋所欢采此欲贻谁拟明月皎夜光
岁暮凉风发昊天肃明明招揺西北指天汉东南倾朗月照闲房蟋蟀吟户庭翻翻归雁集嘒嘒寒蝉鸣畴昔同宴友翰飞戾高服美改声听居愉遗旧情织女无机杼大梁不架楹乐府十七首
猛虎行
渇不饮盗泉水热不息恶木隂恶木岂无枝志士多苦心整驾肃时命杖策将逺㝷饥食猛虎窟寒栖野雀林日归功未建时往岁载隂崇云临岸骇鸣条随风吟静言幽谷底长啸高山岑急弦无懦响亮节难为音人生诚未易曷云开此袊眷我耿介怀俯仰愧古今
君子行
天道夷且简人道险而难休咎相乗蹑翻覆若波澜去疾苦不远疑似实生患近火固宜热履氷岂恶寒掇蜂㓕天道拾尘惑孔顔逐臣尚何有弃友焉足叹福锺恒有兆祸集非无端天损未易辞人益犹可欢朗鉴岂逺假取之在倾冠近情苦自信君子防未然
从军行
苦哉远征人飘飘穷四遐南陟五岭巅北戌长城阿溪谷深无底崇山郁嵯峨奋臂攀乔木振迹渉流沙隆暑固巳惨凉风严且苛夏条集鲜藻寒氷结冲波胡马如云屯越旗亦星罗飞锋无绝影鸣镝自相和朝飡不免胄夕息常𧴥戈苦哉远征人抚心悲如何
豫章行
泛舟清川渚遥望高山隂川陆殊涂●懿亲将逺㝷三荆欢同株四鸟悲异林乐会良自古悼别岂独今寄丗将几何日呉无停隂前路旣巳多后𡍼随年侵促促薄暮景亹亹鲜克禁曷为复以兹曾是怀苦心远节婴物浅近情能不深行矣保嘉福景绝继以音
苦寒行
北游幽朔城凉野多险难俯入穷谷底仰陟高山盘凝氷结重磵积雪被长峦隂云兴嵓侧悲风鸣树端不覩白日景但闻寒鸟喧猛虎慿林啸玄猿临岸叹夕𪧐乔木下惨怆恒鲜欢渇饮坚氷浆饥待零露飡离思固巳乆寤寐莫与言剧哉行役人慊慊恒苦寒
饮马长城窟行
驱马陟隂山山隂马不前往问隂山候劲虏在燕然戎车无停●旌斾屡徂迁仰凭积雪嵓俯渉坚氷川冬来秋未反去家邈以緜猃狁亮未夷征人岂徒旋末德争先鸣凶器无两全师克薄赏行军没微躯●将遵甘陈迹収功单于旃振旅劳归士受爵藁街传
门有车马客行
门有车马客驾言发故鄕念君乆不归濡迹渉江湘投●赴门涂揽衣不及裳抚膺携客泣淹泪叙温凉借问邦族间恻怆论存亡亲友多零落旧齿皆雕䘮市朝互迁易城阙或丘荒坟垄日月多松栢郁芒芒天道信崇替人生安得长慷慨惟平生俛仰独悲伤
君子有所思行
命驾登北山延伫望城郭㕓里一何盛街巷纷漠漠甲第崇高闼洞房结阿阁曲池何湛湛清川带华薄邃宇列绮窓兰室接罗幕淑貌色斯升哀音承顔作人生诚行迈容华随年落善哉膏梁士营生奥且博宴安消𩄇根鸩毒不可恪无以肉食资取𥬇葵与藿
《齐讴行》
营丘负海曲，孙守真按：负，原作「●缺字：刀贝」，一本作「𧴥」，非是。沃野爽且平。洪川控河济，崇山入高冥。东被姑尤侧，南界𦕅摄城。海物错万类，陆産尚千名。孟诸吞楚梦，百二侔秦京。惟师恢东表，桓后定周倾。天道有迭代，人道无乆盈。鄙哉牛山叹，未及至人情。𤕤鸠苟巳徂，吾子安得停。行行将复去，长存非所营。
《日出东南隅行或曰〈罗敷艶歌〉》
扶桑升朝晖照此高台端高台多妖丽浚房出清顔淑貌耀皎日惠心清且闲美目扬玉泽蛾眉象翠翰鲜肤一何●秀色若可餐窈窕多容仪婉媚巧𥬇言暮春春服成粲●绮与纨金雀垂藻翘琼佩结瑶璠方驾扬清尘濯足洛水澜蔼蔼风云会佳人一何繁南崖充罗幕北渚盈軿轩清川含藻景高岸被华丹馥馥芳䄂挥泠泠纎指弹悲歌吐清响雅舞播幽兰丹唇含九秋妍迹陵七盘赴曲迅惊鸿蹈节如集鸾绮态随顔变沈姿无定源俯仰纷阿那顾歩咸可欢遗芳结飞颷浮景映清湍冶容不足咏春游良可叹
长安有狭邪行
伊洛有●路●路交朱轮轻葢承华景腾歩蹑飞尘鸣玉岂不儒凭轼皆俊民烈心厉劲秋丽服鲜芳春余本倦游客豪彦多旧亲倾葢承芳讯欲鸣当及晨守一不足矜●路良可遵䂓行无旷迹矩歩岂逮人投足绪巳尔四时不必循将遂殊涂●要子同归津
前缓声歌
游仙聚●族高会层城阿长风万里举庆云郁嵯峨宓妃兴洛浦王韩起太华北徴瑶台女南要湘川娥肃肃宵驾动翩翩翠葢罗羽旗栖琼鸾玉衡吐鸣和太容挥高弦洪崖发清歌献酬旣已周轻举乗紫霞揔辔扶桑技濯足汤谷波清辉溢天门垂庆惠皇家
长歌行
逝矣经天日悲哉带地川寸隂无停晷尺波岂徒旋年往迅劲矢时来亮急弦逺期鲜克及盈数固希全容华夙夜零体泽坐自●兹物茍难停吾寿安得延俛仰逝将过倐忽几何间慷慨亦焉诉天道良自然但恨功名薄竹帛无所宣迨及岁未暮长歌承我闲
吴趋行
楚妃且勿叹齐娥且莫讴四坐并清听听我歌吴趋吴趋自有始请从阊门起阊门何峨峨飞阁跨通波重栾承游极回轩啓曲阿蔼蔼庆云被泠泠祥风过山泽多藏育士风清且嘉㤗伯导仁风仲雍扬其波穆穆延陵子灼灼光诸华王迹隤阳九帝功兴四遐大皇自冨春矫首顿丗罗邦彦应运兴粲若春林葩属城咸有士吴邑最为多八族未多侈四姓实名家文德熈淳懿武功侔山河礼让何济济流化自滂沱淑美难穷纪啇㩁为此歌
塘上行
江篱生幽渚微芳不足宣被䝉风云会移居华池边发藻玉台下垂影沧浪泉沾润旣已渥结根奥且坚四节逝不处繁华难乆鲜淑气与时陨馀芳随风●天道有迁易人理无常全男欢智倾愚女爱衰避妍不惜微躯退但惧苍蝇前愿君广末光照妾薄暮年
悲哉行
游客芳春林春芳伤客心和风飞清响鲜云垂薄隂蕙草饶淑气时鸟多好音翩翩鸣鸠羽喈喈仓庚吟幽兰盈通谷长秀被高岑女萝亦有托蔓葛亦有㝷伤哉客游士忧思一何深目感随气草耳悲咏时禽寤寐多逺念𬗟然苦飞沉愿托归风响寄言遗所钦
短歌行
置酒高堂悲歌临觞人寿几何逝如朝霜时无重至华不再扬苹以春晖兰以秋芳来日苦短去日苦长今我不乐蟋蟀在房乐以会兴悲以别章岂曰无感忧为子忘我酒旣㫖我肴旣臧短歌有咏长夜无荒
陆士衡文集卷第六

[book_title]卷第七
陆士衡文集卷第七
晋平原内史吴郡陆　机士衡
乐府　　百年歌
乐府十首
折杨栁
邈矣垂天景壮哉奋地雷丰隆岂乆响光但西隤日落似有竟时逝●若催仰悲朗月运坐观璇葢廻盛门无再入衰房莫苦●人生固巳短出处鲜为谐慨慨惟昔人兴此千载怀升龙悲绝处葛藟变条枚寤寐岂虚叹曾是感与摧弭意无足欢愿言有馀哀
鞠歌行杂言
朝云升应龙攀乗风远游腾云端皷钟歇岂自欢急弦高张思和弹时希値年夙愆循已虽易人知难王阳登贡公欢罕生旣没国子叹嗟千载岂虚言邈矣远念情忾然
当置酒
置酒宴佳賔瞻眺临飞观绝岭隔丈馀长屿横江半日色花上绮风光水中乱三益旣葳蕤四始方葱粲
健伃怨
健伃去辞宠淹畱终不见寄情在玉阶托意唯团扇春苔暗阶除秋草芜高殿昏黄履綦绝愁来空雨面
燕歌行
四时代序逝不追寒风习习落叶飞蟋蟀在堂露盈墀念君客游苦●悲君何缅然乆不归贱妾悠悠心无违白日旣没明灯辉夜禽赴林匹鸣栖𩀱鸠关关𪧐河湄忧来感物涕不晞非君之念思为谁离别何早会何迟
悲哉行
萋萋春草生王孙犹有情差池燕始飞夭䙚桃始荣灼灼桃恱色飞飞燕弄声檐上云结隂涧下风吹清幽树虽改观终始在𥘉生松茑欢蔓延樛葛欣累萦𦕈然游宦子晤言来未并鼻感改朔气心伤变节荣侘傺岂徒然澶漫绝音形风来不可托鸟去岂为听
梁甫吟
玉衡固巳●羲和若飞凌四运循环转寒暑自相承冉冉年时暮迢迢天路徵招揺东北指大火西南升悲风无绝响玄云互相仍丰水凭川结零露弥天凝年命特相逝庆云鲜克乗履信多愆期思顺焉足凭慷慨临川响非此孰为兴哀吟梁甫顚慷慨独抚膺
董桃行
和风习习薄林柔条布叶垂隂鸣鸠拂羽相㝷仓庚喈喈弄音感时悼逝伤心日月相追周旋万里倐忽几年人皆冉冉西迁盛时一往不还慷慨乖念凄然昔为少年无忧常恡秉烛夜游翩翩常征何求于今知此有由但为老去年遒盛固有衰不疑长夜冥冥无期何不驱驰及时𦕅乐永日自怡賫此遗情何之人生居世为安岂若及时为欢世道多故万端忧虑纷错交顔老行及之长叹
月重轮行
人生一时月重轮盛年安可侍月重轮吉凶倚伏百年莫我与期临川曷悲悼兹去不从肩月重轮功名不朂之善哉古人扬声敷闻九服身名流何穆旣自才难旣嘉运亦易愆俛仰行老存没将何所观志士慷慨独长叹独长叹日重光行
日重光柰何天廻薄日重光冉冉其游如飞征日重光今我日之盛日重光倐忽过亦安停日重光盛往衰亦必来日重光譬如四时固●相催日重光惟命有分可营日重光但惆怅才志日重光身殁之后无遗名
挽歌三首
●择考休贞嘉命咸在兹夙驾惊徒御结辔顿重基龙㡛被广柳前驱矫轻旗殡宫何嘈嘈哀响沸中闱中闱且勿欢听我薤露诗死生各异伦祖载当有时舎爵两楹位啓殡进灵轜饮饯觞莫举出𪧐归无期帷袵旷道影栋宇与子辞周亲咸犇凑友朋自逺来翼翼飞轻轩駸駸策素骐按辔遵长薄送子长夜台呼子子不闻泣子子不知叹息重榇侧念我畴昔时三秋犹是收万世安可思殉没身易亡杀子非所能含言言哽噎挥涕涕流离
流离亲友思惆怅神不㤗素●伫轜轩玄驷骛飞葢哀鸣兴殡宫𢌞迟悲野外魂舆寂无响但见冠与带备物象平生长旌谁为斾悲风徽行●倾云结流霭振䇿指灵丘驾言从此逝重阜何崔嵬玄庐窜其间旁薄立四极穹隆放苍天侧听隂沟涌卧观天井悬广宵何寥廓大暮安可晨人往有返岁我行无归年昔居四民宅今托万鬼隣昔为七尺躯今成灰与尘金玉素所佩鸿毛今不振丰肌飨蝼蚁妍姿永夷氓寿堂延魑魅虚无自相賔蝼蚁尔何怨魑魅我何亲拊心痛荼毒永叹莫为陈
百年歌十首
一十时顔如蕣●有晖体如飘风行如飞娈彼孺子相追随终朝出游簿暮归六情逸豫心无违清酒浆炙柰乐何清酒浆炙柰乐何二十时肤体彩泽人理成美目淑貌灼有荣被服冠带丽且清光车骏马游都城高谈雅歩何盈盈清酒浆炙柰乐何清酒浆炙柰乐何三十时行成名立有令闻力可扛鼎志干云食如漏巵气如熏辞家观国综典文高冠素带焕翩纷清酒浆炙柰乐何清酒浆炙柰乐何四十时体力克壮志方刚跨州越郡还帝鄕出入承明拥大璫清酒浆炙柰乐何清酒浆炙柰乐何
五十时荷旄仗节鎭邦家鼓钟嘈囋赵女歌罗衣綷粲金翠言笑雅舞相经过清酒浆炙柰乐何清酒浆炙柰乐何
六十时年亦耆艾业亦隆●驾四牡入紫宫轩冕纳那翠云中子孙昌盛家道丰清酒浆炙柰乐何清酒浆炙柰乐何
七十时精爽颇损膂力愆清水明镜不欲观临乐对酒转无欢揽形羞发独长叹
八十时明已损目聦去耳前言往行不复纪辞官致禄归桑梓安居驷马入旧里乐事告终忧事始
九十时日告耽瘁月告衰形体虽是志意非多言谬误心多悲子孙朝拜或问谁指景玩日虑安危感念平生泪交挥
百岁时盈数巳登肌肉单四支百节还相患目若浊镜口垂涎呼吸频蹙反侧难茵褥滋味不复安
秋胡行
道虽一致涂有万端吉㐫纷蔼休咎之源人鲜知命命未易观生亦何惜功名所叹顺东西门行
日出西门望天庭阳谷旣虚崦嵫盈感朝露悲人生逝者若斯安得停桑枢戒蟋蟀鸣我今不乐岁聿征迨未年莫及世平置酒高堂宴友生激朗笛弹哀筝取乐今日尽欢情
上留田行
嗟行人之蔼蔼骏马陟原风驰轻舟泛川雷迈寒往暑来相㝷零雪霏霏集宇悲风徘徊入襟岁冉冉方除我思纒绵未纾感时悼逝凄如陇西行
我静而镜民动如烟事以形兆应以象悬岂曰无才世鲜兴贤
驾言出北阙行
驾言出北阙踯躅遵山陵长松何郁郁丘墓互相承念昔徂殁子悠悠不可胜安寝重庐天壤莫能兴人生何所促忽如朝露凝辛苦百年间戚戚如履氷仁知亦何补迁化有明徵求仙鲜克仙太虚不可凌良会罄美服对酒宴同声太山吟
太山一何高迢迢造天庭峻极周巳远曾云郁㝠㝠梁甫亦有舘蒿里亦有亭幽涂延万鬼神房集百灵长吟太山侧慷慨激楚声棹歌行
迟迟暮春日天气柔且嘉元吉隆𥘉巳濯秽游黄河龙舟浮鷁首羽旗垂藻葩乗风宣飞景逍遥戏中波名讴激清唱榜人纵棹歌投纶沉洪川飞缴入紫霞
东武行吟
投迹短世间高歩长生闱濯发冐云冠洗身被羽衣饥从韩衆餐寒就佚女栖
饮酒乐
蒲萄四时芳醇瑠璃千锺旧賔夜饮舞迟销烛朝醒弦促催人
陆士衡文集卷第七

[book_title]卷第八
陆士衡文集卷第八
晋平原内史吴郡陆　机士衡
杂著
演连珠五十首　七徴一首
演连珠五十首
臣闻日薄星廻穹天所以纪物山盈川冲后土所以播气五行错而致用四时违而成岁是以百官恪居以赴八音之离明君执契以要克谐之会
臣闻任重于力才尽则困用广其器应博则凶是以物胜权而衡殆形过镜则照穷故明主程才以效业贞臣底力而辞丰
臣闻髦俊之才世所希乏丘园之秀因时则扬是以大人基命不擢才于后土明主聿兴不降佐于昊苍
臣闻世之所遗未为非寳主之所珍不必适治是以俊乂之薮希蒙翘车之招金碧之嵓必辱鳯举之使
臣闻禄放于宠非隆家之举官私于亲非兴邦之选是以三𪤼世及东国多衰弊之政五矦并●西京有陵夷之运
臣闻灵辉朝觏称物纳照时风夕洒程形赋音是以至道之行万类取足于世大化旣洽百姓无匮于心
臣闻顿●●渊不能招龙振●罗云不必招凤是以巢箕之叟不眄丘园之弊洗渭之民不发传嵓之梦
臣闻鉴之积也无厚而照有重渊之深目之察也有畔而眡周天壤之际何则应事以精不以形造物以神不以器是以万邦凯乐非恱钟鼓之娱天下归仁非感玉帛之惠
臣闻积实虽㣲必动于物崇虚虽广不能移心是以都人冶容不恱西施之影乗马班如不辍太山之隂
臣闻应物有方居难则易藏器在身所乏者时是以充堂之芳非幽兰所难绕梁之音实萦弦所思
臣闻智周通塞不为时竆才经夷险不为世屈是以凌颷之羽不求反风矅夜之目不思倒日臣闻忠臣率志不谋其报贞士发愤期在明贤是以柳庄黜殡非贪瓜衍之赏禽息碎首岂要先茅之田
臣闻利眼临云不能垂照朗𤩶蒙垢不能吐晖是以明哲之君时有蔽壅之累俊乂之臣屡抱后时之悲
臣闻郁烈之芳出于委灰繁会之音生于绝弦是以贞女要名于没世烈士赴节于当年臣闻良宰谋朝不必借威贞士衞主修身则足是以三晋之强屈于齐堂之爼千乗之势弱于阳门之哭
臣闻赴曲之音洪细入韵蹈节之容俯仰依咏是以言苟适事精粗可施士苟适道修短可命臣闻因云洒润则芬泽易流乗风载响则音徽自逺是以德敎俟物而济荣名缘时而显臣闻览影偶质不能解独指迹慕远无救于迟是以循虚器者非应物之具玩空言者非致治之机
臣闻鑚燧吐火以续汤谷之晷挥翮生风而继飞廉之功是以物有㣲而毗著事有𤨏而助洪臣闻春风朝煦萧艾蒙其温秋霜宵坠芝蕙被其凉是以威以齐物为肃德以普济为弘臣闻性之所期贵贱同量理之所极卑高一归是以淮月禀水不能加凉晞日引火不必増辉臣闻巧尽于噐习数则贯道系于神人亡则㓕是以轮匠肆目不乏奚仲之妙瞽史清耳而无伶伦之察
臣闻绝节高唱非凢耳所悲肆义芳讯非庸听所善是以南荆有寡和之歌东野有不释之辩臣闻㝷烟染芬薰息犹芳徵音录响操终则绝何则垂于世者可继止乎身者难结是以玄晏之风●存动神之化巳㓕
臣闻托暗蔵形不为巧密倚智隐情不足自匿是以重光发藻㝷虚捕景大人贞观●心昭忒臣闻披云看霄则天文清澄风观水则川流平是以四族放而唐劭二臣诛而楚宁臣闻音以比耳为羙色以恱目为欢是以衆听所倾非假北里之操万夫婉娈非俟西子之顔故圣人随世以擢佐明主因时而命官臣闻出乎身者非假物所隆牵乎时者非克巳所朂是以利尽万物不能睿童昏之心德表生民不能救捿遑之辱
臣闻动循定检天有可察应无常节身或难照是以望景揆日盈数可期抚臆论心有时而谬臣闻倾耳求音眡优听苦澄心徇物形逸神劳是以天殊其数虽同方不能分其戚理塞其通则并质不能共其休
臣闻遯世之士非受匏瓜之性幽居之女非无怀春之情是以名胜欲故偶影之操矜穷愈达故凌霄之节厉
臣闻听极于音不慕钧天之乐身足于䕃不假垂天之云是以蒲宻之黎遗时雍之世丰沛之士忘ctext:拨之君
臣闻飞辔西顿则离朱与蒙瞍收察悬景东秀则夜光与珷玞匿耀是以才换世则俱困功偶时而并劭
臣闻示应于近逺有可察托验于显㣲或可包是以寸管不傃天地不能以气欺尺表逆立日月不能以形逃
臣闻弦有常音故曲终则改镜无畜影故触形则照是以虚巳应物必䆒千变之容挟情适事不观万殊之妙
臣闻柷敔希声以谐金石之和鼙皷踈击以节繁弦之契是以经治必先其通图物恒审其会臣闻目无常音之察耳无照景之神故在乎我者不诛之于巳存乎物者不求备于人臣闻放身而居体逸则安肆口而食属厌则充是以王鲔登爼不假吞波之鱼兰膏停室不思衔烛之龙
臣闻冲波安流则龙舟不能以漂震风洞发则夏屋有时而倾何则牵乎动则静凝系乎静则动贞是以●风大行贞女蒙冶容之诲淳化殷流盗跖挟曾史之情
臣闻达之所服贵有或遗竆之所接贱而必㝷是以江汉之君悲其坠屦少原之妇哭其亡簮臣闻触非其类虽疾不应感以其方虽㣲则顺是以商颷漂山不兴盈尺之云谷风乗条必降弥天之●故暗于治者唱繁而和寡审乎物者力约而功峻
臣闻烟出于火非火之和情生于性非性之适故火壮则烟㣲性充则情约是以殷墟有感物之悲周京无伫立之迹
臣闻适物之技俯仰异用应事之噐通塞异任是以鸟栖云而缴飞鱼蔵渊而●沉贲皷宻而含响朗笛踈而吐音
臣闻理之所守势所常夺道之所闭权所必●是以生重于利故据图无挥剑之痛义重于身故临川有投迹之哀
臣闻图形于影未尽纎丽之容察火于灰不覩洪赫之烈是以问道存乎其人观物必造其质臣闻通于变者用约而利博明其要者噐浅而应玄是以天地之𧷤该于六位万殊之曲穷于五弦
臣闻情见于物虽远犹踈神蔵于形虽近则宻是以仪天歩晷而修短可量临渊揆水而浅深难察
臣闻虐暑薫天不减坚氷之寒涸隂凝地无累陵火之热是以吞纵之强不能反蹈海之志漂卤之威不能降西山之节
臣闻理之所开力所常逹数之所塞威有必穷是以烈火流金不能焚景沉寒凝海不能结风臣闻足于性者天损不能入贞于期者时累不能●是以迅风陵雨不谬晨禽之察劲隂杀节不凋寒木之心
七徵
玄虚子耽性冲素雍容玄泊弃时俗而弗徇甘渔钓于一壑乃有通㣲大夫怨皇后之失寳伤鸿誓之后闻策玄黄于榛险凭穴嵓而放言通㣲大夫曰奇膳玉食竆滋致丰简牺羽族考牲毛宗俯出沉鲔仰落归鸿剖柔胎于孕豹宰潜肝乎豢龙拾朝阳之遗𡖉纳丹穴之飞凰神宰奇稔嘉禾之穗含滋发馨素頴玉锐灼若皓雪之頽玄云皎若明珠之积缁匮素虮踊而瀺灂滋芬溢而相徽味虽浓而弗爽气旣惠而复奇介景福于眉寿●温克乎齐圣子能飨之乎通㣲大夫曰丰居蕐殿奇构磊落万宇云覆千楹林错仰绥瑰木俯积瑌石敷延袤之广庑矫凌霄之高阁秀清晖乎云表腾藻䕃之奕奕珍观清榭岳立连行云阶飞陛仰陟穹苍耸浮柱而虬立施飞檐以龙翔回房旋室缀珠袭玉图画神仙延佑承福悬闼高逹长廊廻属于是登渐台理俊音镜玄沚望长林逐狡兽弋轻禽览壮艺以恱观聆和乐而怡心子能居之乎通㣲大夫曰金石谐而齐响埙篪协而和鸣于是才人进羽龠玄弁被藻袭俯萦领以鸿归仰矫首而鹤立激长歌而丹唇发铿锵乎柔木合清商以绝节挥流徵而赴曲奏商荆之高叹咏易水之清角尔乃覩蛾眉之羣丽容旣都而又闲矫纎腰以逐节顿皓足于皷盘舒妍晖以妖韶若陵危之未安通㣲大夫曰葢闻洙北有采唐之思淇上有送予之叹关雎以寤寐为戚溱洧以谑浪为欢若夫妖嫔艳女蒐羣擢俊穆藻仪于令表茂当年之柔嫚罄妍䂓之约绰体每变而增闲秀红蕤其愉愉若馀頴之可飡若夫灵晷潜祖颜退羽觞升清琴厉因清明以宣诚流徽睇而授爱纎手挥而鸣佩铿●衿被则芳尘萃子其纳之乎通㣲大夫曰涂有殊而一致业有殊而名约各因姿以效绩期寄响于天人也孰与显奇踪于万邦抚六辔而高游瞰八宇以摅眄齐清风乎诸矦言成否㤗气作温凉弭侵略于强暴综坠纪乎危邦子岂不愿斯之雍容乎通㣲大夫曰明主应期抚民以德配仁风于黄唐齐威灵乎宸极彛伦幸序庶绩咸乂荡流风于雍俗给天民乎齐㤗是以玄灵感而表应嘉神繁而毕觌舞唐庭之来仪鸣岐阳之鸑鷟应天监之休命荷神听之介福然圣主逹持盈之寳术寤经国之在贤各毕荣于分局期赞化于大钧吾子岂不欲縻好爵于天宇显列业乎帝臣欤玄虚子作而言曰甚哉鄙人之惑也犹穷绳自逸于井干凭河盗本于黄川钦至论敷敝祍谨闻命于王孙
陆士衡文集卷第八

[book_title]卷第九
陆士衡文集卷第九
晋平原内史吴郡陆　机士衡
颂　箴赞笺表文诔哀辞
汉高祖功臣颂　　丞相箴
孔子赞　　　　　　王子乔赞
至洛与成都王笺　谢平原内史表吊魏武文　　　　　吊蔡邕文
吊吴大帝诔　　　　愍怀太子诔
吴贞献处士陆君诔
吊丞相江陵矦陆公诔
吴大司马陆公诔
晋刘处士参妻王氏夫人诔
吴大司马陆公少女哀辞
汉高祖功臣颂
相国鄼文终矦沛萧何相国平阳懿矦沛曹参太子少傅留文成矦韩张良丞相曲逆献矦阳武陈平楚王淮隂韩信梁王昌彭越淮南王六黥布赵景王大梁张耳韩王韩信燕王丰卢绾长沙文王吴芮荆王沛刘贾太傅安国懿矦王陵左丞相绛武矦沛周勃相国舞阳矦沛樊哙右丞相曲周景矦高阳郦商太仆汝隂文矦沛夏矦婴丞相颍隂懿矦睢阳灌婴代丞相阳陵景矦魏傅寛车骑将军信武肃矦靳歙大行广野君高阳郦食其中郞建信矦齐刘敬大中大夫楚陆贾太子太傅稷嗣君薛叔孙通魏无知护军中尉随何新成三老董公辕生将军纪信御史大夫沛周苛平国君矦公右三十一人与定天下安社稷者也
颂曰茫茫宇宙上墋下黩波振四海尘飞五岳九服徘徊三灵改卜赫矣高祖肇载天禄沉迹中鄕飞名帝録庆云应辉皇阶授木龙兴泗濵虎啸丰谷彤云昼聚素灵夜●金精仍頽朱光以渥万邦宅心骏民效足堂堂萧公玉迹是因绸缪睿后无竞惟人外济六师内抚三秦㧞奇夷难迈德振民体国垂制上穆下亲名葢羣后是谓宗臣平阳乐道在变则通爰渊爰嘿有此武功长驱河朔电击壤东协策淮隂亚迹萧公文成作师通幽洞冥永言配命因心则灵穷神观化望影揣情鬼无隐谋物无遁形武关是辟鸿门是宁随难荥阳即谋下邑销印惎废推齐劝立运筹固陵定策东袭三王从风五矦允集霸楚实䘮皇汉凯入怡顔高览弭翼凤戢托迹黄老辞世却粒曲逆宏逹好谋能深游精杳漠神迹是㝷重玄匪奥九地匪沉伐谋先兆挤响于音奇谋六奋嘉虑四廻规主于足离项于怀恪人乃谢楚翼寔摧韩王窘执胡马洞●迎文以谋哭高以哀灼灼淮隂灵武冠世䇿出无方思入神契奋臂云兴腾迹虎噬凌险必夷摧坚则脆肇谋汉濵还定渭表京索旣扼引师北讨济河夷魏登山㓕赵威亮火烈势逾风扫拾代如遗偃齐犹草二州肃清四邦咸举乃眷北燕遂表东海克㓕龙且爰取其旅刘项悬命人谋是与念功惟德辞通絶楚彭越观时ctext:迹匿光民具尔瞻翼尔鹰扬威凌楚域质委汉王靖难河济即宫旧梁烈烈黥布耽耽其眄名冠强楚锋犹骇电覩几蝉蜕悟主革面肇彼枭风翻为我扇天命方辑王在东夏矫矫三雄至于垓下元凶旣夷宠禄来假保大全祚非德孰可谋之不●舎福取祸张耳之贤有声梁魏士也罔极自贻伊愧俯思旧思仰察五纬脱迹违难披榛来洎改䇿西秦报辱北冀悴叶更耀枯条以肄王信韩孽宅土●疆我图尔才越迁晋阳卢绾自㣲婉娈我皇跨功逾德祚尔辉章人之贪祸寜为乱亡吴芮之王祚由梅鋗功微势弱世载忠贤肃肃荆王董我三军我图四方殷荐其勋庸亲作劳旧楚是分往践厥宇大啓淮濆安国违亲悠悠我思依依哲母旣明且慈引身伏剑永言固之淑人君子寔邦之基义形于色愤发于辞主亡与亡末命是期绛矦质木多略寡言曾是忠勇惟帝攸叹云骛灵丘景逸上兰平代禽豨奄有燕韩宁乱以武毙吕以权涤秽紫宫徴帝太原实惟太尉刘宗以安挟功震主自古所难勲耀上代身终下藩舞阳道迎延帝幽薮宣力王室匪惟厥武揔干鸿门披闼帝宇耸顔诮项掩泪寤主曲周之进于其哲兄俾率尔徒从王于征振威龙蜕摅武庸城六师寔因克荼禽黥猗欤汝隂绰绰有裕戎轩肇迹荷策来附马烦辔殆不释拥树皇储时乂平城有谋頴隂锐敏屡为军锋奋戈东城禽项定功乗风藉响高歩长江收吴引淮光啓于东阳陵之勋元帅是承信武薄伐扬节江陵夷王殄国俾乱作惩恢恢广野诞节令图进谒嘉谋退守名都东规白马北距飞狐即仓敖㡼㨿险三𡍼輶轩东践汉风载徂身死于齐非说之●我皇寔念言祚尔孤建信委辂被●献寳指明周汉铨时论道移帝伊洛定都酆镐柔远鎭迩寔敬攸考抑抑陆生知言之贯往制劲越来访皇汉附会平勃夷凶翦乱所谓伊人邦家之彦百王之极旧章靡存汉德虽朗朝仪则昏稷嗣制礼下肃上尊穆穆帝典焕其盈门风晞三代宪流后昆无知睿敏独昭奇迹察侔萧相贶同师锡随何辩逹因资于敌纡汉披楚维生之绩皤皤董叟谋我平隂三军缟素天下归心袁生秀朗沉心善照汉斾南振楚威自挠大略渊回元功响效邈哉维人何识之妙纪信诳项轺轩是乗摄齐赴节用死孰惩身与烟消名与风兴周苛慷忾心若怀氷形可以暴志不可凌贞●偕没亮迹𩀱升帝畴尔庸后嗣是膺天地虽顺王心有违怀亲望楚永言长悲矦公伏轼皇媪来归是谓平国宠命有辉震风过物清浊效响大人于兴利在攸往弘海者川崇山惟壤韶●错音衮龙比象明明衆哲同济天网剑宣其利鉴献其朗文武四充汉祚克广悠悠遐风千载是仰丞相箴
夫导民在简为政以仁仁实生爱简亦易遵㒺䟽下睦禁密巧繁深文碎敎伊何能存故人不可以不审任不可以不忠舍贤昵谗则䘮尔邦且偏见则昧专听悔疑耳目之用亦各有期夫岂不察而帷墙隔之矜巳任智是蔽是欺德无逺而不复恶何适而不追存亡日鉴成败代陈人咸知镜其貌而莫能照其身
孔子赞
孔子睿圣配天弘道风扇玄流思探神寳明发怀周兴言谟老灵魄有行言观苍昊清歌先诫丹书有造
王子乔赞
遗形灵岳顾景忘归乗云倐忽飘颻紫微至洛与成都王笺
王室多故祸难荐有羊玄之乗宠凶竪专记朝政奸臣贼子是为比周皇甫啇同恶相求共为乱阶至令天子飘颻甚于赘旒伏惟明公匡济之举义命方宣元戎旣啓风威电赫机以驽暗文武寡施猥蒙横授委任外祵輙承严敎董率诸军唯力是视
谢平原内史表一首
陪臣陆机言今月九日魏郡太守遣兼丞张含赍板诏书印绶假臣为平原内史拜受祗竦莫知所裁臣机顿首死罪死罪臣本吴人出自敌国世无先臣宣力之效才非丘园耿介之秀皇泽广被惠济无远擢自羣萃累蒙荣进入朝九载历官有六身登三阁官成两宫服冕乗轩仰齿贵游振景㧞迹顾邈同列施重山岳义足灰没遭国顚沛无节可纪虽蒙旷荡臣独何颜俛首顿膝忧愧若厉而横为故齐王冏所见枉䧟诬臣与衆人共作禅文幽执囹圄当为诛始臣之微诚不𧴥天地仓卒之际虑有逼迫乃与弟云及散骑侍郞袁瑜中书侍郞冯熊尚书右丞崔基廷尉正顾荣汝隂太守曹武思所以𫉬免隂蒙避回崎岖自列片言𨾏字不关其间事踪笔迹皆可推校而一朝翻然更以为罪蕞尔之生尚不足𠫤区区本怀实有可悲畏逼天威即罪惟谨钳口结舌不敢上诉所天莫大之衅日经圣听肝血之诚终不一闻所以临难慷慨而不能不恨恨者唯此而巳重蒙陛下恺悌之宥回霜収电使不陨越复得扶老携㓜生出狱户怀金拖紫退就散軰感恩惟咎五情震悼局天●地若无所容不悟日月之明遂垂曲照云雨之泽播及朽瘁忘臣弱才身无足采哀臣零落罪有可察茍削丹书得夷平民则尘洗天波谤绝衆口臣之始望尚未至是猥辱大命显授符虎使春枯之条更与秋兰垂芳陆沉之羽复与翔鸿抚翼虽安国免徒起纡青组张敞亡命坐致朱轩方臣所荷未足为㤗岂臣蒙垢含吝所宜忝窃非臣毁宗夷族所能上报喜惧参并悲慙哽结拘守常宪当便道之官不得束身犇走稽颡城阙瞻系天衢驰心辇毂臣不胜屏营延仰谨拜表以闻
吊魏武帝文一首并序
元康八年机始以台郞出补著作㳺乎秘阁而见魏武帝遗令慨然叹息伤怀者乆之客曰夫始终者万物之大归死生者性命之区域是以临䘮殡而后悲覩陈根而绝哭今乃伤心百年之际兴哀无情之地意者无乃知哀之可有而未识情之可无乎机荅之曰日蚀曲乎交分山崩起于朽壤亦云数而已矣然百姓怪焉者岂不以资高明之质而不免卑浊之累居常安之势而终婴倾离之患故夫以廻天倒日之力而不能振形骸之内济世夷难之智而受困魏阙之下巳而格乎上下者蔵于区区之木光于四表者翳乎蕞尔之土雄心摧于弱情壮图终于哀志长算屈于短日逺迹顿于促路呜呼岂特瞽史之异阙景黔黎之怪頽岸乎观其所以顾命冢嗣贻谋四子经国之略旣逺隆家之训亦弘又云吾在军中持法是也至于小忿怒大过失不当效也善乎逹人之谠言矣持●女而指季豹以示四子曰以累汝因泣下伤哉●以天下自任今以爱子托人同乎尽者无馀而得乎亡者无存然而婉娈房闼之内绸缪家人之务则几乎密与又曰吾婕妤妓人皆著铜雀台于台堂上施八尺牀繐帐朝晡上脯糒之属月朝十五日輙向帐作妓汝等时时登铜雀台望吾西陵墓田又云馀香可分与诸夫人诸舍中无所不学作●组卖也吾历官所得绶皆著藏中吾馀衣裘可别为一藏不能者兄弟可共分之旣而竟分焉亡者可以勿求存者可以勿违求与违不其两伤乎悲夫爱有大而必失恶有甚而必得智慧不能去其恶威力不能全其爱故前识所不用心而圣人罕言焉若乃系情累于外物留曲念于闺房亦贤俊之所宜废乎于是遂愤懑而献吊云尔
接皇汉之末緖値王𡍼之多违伫重渊以育鳞抚庆云而遐飞运礼道以载德乗灵风而扇威摧羣雄而电击举勍敌其如遗指八极以逺略必翦焉而后绥𨤲三才之阙典啓天地之禁闱举修网之绝纪纽大音之解徽扫云物以贞观要万𡍼而来归丕大德以宏覆援日月而齐晖济元功于九有固举世之所推彼人事之大造夫何往而不臻将覆篑于浚谷挤为山乎九天苟理穷而性尽岂长算之所研悟临川之有悲固梁木其必顚当建安之三八实大命之所艰虽光昭于曩载将税驾于此年惟降神之绵邈𦕈千载而逺期信斯武之未䘮膺灵符而在兹虽龙飞于文昌非王心之所怡愤西夏以鞠旅泝秦川而举旗逾镐京而不豫临渭濵而有疑冀翌日之云廖弥四旬而成灾咏归𡍼以反斾登崤渑而朅来次洛汭而大渐指六军曰念哉伊君王之赫奕寔终古之所难威先天而葢世力荡海而㧞山厄奚险而弗济敌何强而不残毎因祸以提福亦践危而必安迄在兹而蒙昧虑噤闭而无端委躯命以待难痛没世而永言抚四子以深念循肤体而颓叹迨营魄之未离假馀息乎音翰执●女以频瘁指季豹而漼焉气冲襟以呜咽㖒垂睫而汍澜违率土以静寐戢弥天乎一棺咨宏度之峻邈壮大业之允昌思居终而恤始命临没而肇扬援贞吝以ctext:悔虽在我而不●惜内顾之纒绵恨末命之微详纡广念于●组尘清虑于馀香结遗情于婉娈何命促而意长陈法服于帷座陪●窕于玉房宣备物于虚器发哀音于旧倡矫戚容以赴节掩零泪而荐觞物无微而不存体无惠而不亡庶圣灵之响像想幽神之复光苟形声之翳没虽音景其必藏徽清弦而独奏进脯糒而谁尝悼繐帐之漠怨西陵之茫茫登雀台而羣悲眝美目其何望旣睎古以遗累信简礼而薄●彼裘绂于何有贻尘谤于后王嗟大恋之所存故虽哲而不忘览遗籍以慷慨献兹文而凄伤吊蔡邕文
彼洪川之方割岂一篑之所堙故尼父之惠训智必愚而后贤谅知道之巳妙曷信道之未坚忽寗子之保巳效苌叔之违天冀澄河之逺日忘朝露之短年
吴大帝诔
我皇明明固天寔生体和二合以察三精濯晖育庆怀祥载荣率性而和因心则灵厥灵伊何克圣克仁茂对四象克配乾坤齐明日月考详鬼神诞自㓜冲睿哲宿照甄化无形探景绝曜巍巍圣姿文武旣俊有觉德徽兆民欣顺将熈景命经营九围登迹岱宗班瑞旧圻上玄匪惠早零圣晖神庐旣考史臣献贞龙輴啓殡霄载紫庭辰旒飞藻凶旗举铭崇华熠烁翠葢繁缨千乗结驷万骑重营箫皷振响和銮流声动轸阊阖永背承明显歩万官幽驱百灵随化太素即宫杳亿兆同慕泣血如零
愍怀太子诔
明明皇子成命旣骏保乂皇家载生淑㣧茂德克广仁姿朗隽当克无疆光绍有𣈆如何不吊暴离咎艰曾是遘愍匪降自天肇倾运祚遂䘮华年呜呼哀哉沉云旣祛日月增晖灵宠可赠𡨚魂难追旧物东反灵柩西归伤我惠后寂焉翳㓕衔哀骏奔凶服就列追慕徽尘兴言断绝敢诔遗风庶存芳烈其辞曰
巍巍皇基奕奕紫微有命旣集天禄永绥笃生太子纂德承茂平绍大烈时惟洪胄奇頴发翘清藻在秀诞自㓜蒙逮事武皇展矣太子播此琼芳允矣圣祖无言不●婉娈乗舆名●德昌龙集庚戌日月改度赫赫明明我皇登祚厥登伊何皇统是荷华绂重采翠葢垂葩鸾旗阿那玉衡吐和聿来在宫体亮而诚肃雍皇极思媚紫庭亦旣渉学遵师盛道何年之妙而察之早谠言必复乖义则考惟天有命太子膺之惟皇有庆太子承之当究遐年登兹胡耇缉熈有晋克构帝宇如何晨牝秽我朝听仰索皇家惟臣明圣惴惴太子终温且敬衔辞即罪掩泪祗命显加放流潜肆鸩毒痛矣太子乃离斯酷谓天葢高诉哀靡告鞠躬引分顾景摧剥呜呼哀哉凡民之䘮有戚有姻太子之殁傍无昵亲局●严宫绝命禁闱幽柩偏寄孤魂曷归呜呼太子生𡨚殁悲匹夫有怨尚或殡霜矧乃太子万邦攸望普天扼腕率土怀伤精感六沴咎徴紫房爰兹元辅啓我令图王赫斯怒天诛靡逋搀抢叱扫元凶服●仁诏引咎哀策东徂光复宠祚绍建藐孤于时晖服粲焉毕陈庭旅旧物堂有故臣孰云太子不见其人呜呼哀哉旣济洛川灵斾左廻三军凄裂都邑如隤慨矣寤叹念我愍怀
吴贞献处士陆君诔
我闻有命天禄有秩如斯古人而有斯疾兄弟之恩离形合气矧我与君年相亚逮绸缪之游自曚及朗孩不贰音抱或同襁抚髫并育携手相长行焉比迹诵必共响庶君偕老灵根克固附翼云霄𩀱飞天路人皆年长君独短祚穀则同朝游矣先暮
吴丞相江陵矦陆公诔
根条伊何苗黄裔舜长发有祥贻我作㣧刘王𧴥险冦我西邻公矦赫怒干戈啓陈金龯镜日云旗降文元玉陨难鲸鲵坠鳞戎漠时殪方域清尘
吴大司马陆公诔
我公承●高风肃迈明德●体徽音奕世昭德伊何克俊克仁德周能事体合机神礼交徒候敬睦白屋踧踖曲躬吐食挥沐爰及鳏寡赈此惸独孚厥惠和脱骖分禄乃命我公诞作元辅位表百辟名茂羣后因是荆人造我寜宇备物典策主冠及斧龙旗飞藻灵鼓树羽质文殊𡍼百异行彻人玩其华鲜识其实于穆我公因心则哲经纶至道终始自结德与行满美与言溢吴大司马陆公少女哀辞
冉冉晞阳不遂其茂晖晖芳华雕芳落秀遵堂渉室仿髴兴想人皆有声尔独无响晋刘处士参妻王氏夫人诔
猗猗嘉頴朝阳方翘烈风严霜殒此秀条璇玑倐忽四序竞征清啇激宇蟋蟀吟棂
陆士衡文集卷第九

[book_title]卷第十
陆士衡文集卷第十
晋平原内史吴郡陆　机士衡
议　　论　碑
大田议　　　　　　辨亡论二首
五等诸矦论一首
平西将军孝侯周处碑
大田议
臣闻隆名之主不改法而下治陵夷之丗不易术而民怠夫啇人逸而利厚农人劳而报薄导农以利则耕夫勤节商以法则游子归辨亡论上
昔汉氏失御奸臣窃命祸基京畿毒徧宇内皇纲弛紊王室遂卑于是羣雄蜂骇义兵四合吴武烈皇帝慷慨下国电发荆南权略纷纭忠勇伯世威棱则夷羿震荡兵交则丑肤授馘遂扫清宗祊蒸禋皇祖于时云兴之将带州颷起之师跨邑哮●之羣风驱熊罴之衆雾集虽兵以义合同盟戮力然皆苞蔵祸心阻兵怙乱或师无谋律䘮威稔冦忠䂓武节未有如此其著者也武烈旣没长沙王逸才命世弱冠秀发招揽遗老与之述业神兵东驱奋寡犯衆攻无坚城之将战无交锋之虏诛叛柔服而江外底定●法修师则威德翕赫宾礼名贤而张昭为之雄交御豪俊而周瑜为之杰彼二君子皆弘敏而多奇雅逹而聦哲故同方者以类附等契者以气集而江东葢多士矣将北伐诸蕐诛锄于纪旋皇舆于夷庚反帝座乎紫闼挟天子以令诸矦清天歩而归旧物戎车旣次羣㐫侧目大业未就中世而殒用集我大皇帝以奇踪袭于逸●睿心因于令图从政咨于故实播宪稽乎遗风而加之以笃固申之以节俭畴咨俊茂好谋善断束帛旅于丘园旌命交于𡍼巷故豪彦㝷声而响臻志士希光而景骛异人辐辏猛士如林于是张昭为师傅周瑜陆公鲁肃吕蒙之畴入为腹心出作股肱甘寜凌统程普贺齐朱ctext:朱然之徒奋其威韩当潘璋黄葢蒋钦周㤗之属宣其力风雅则诸葛瑾张承歩骘以名声光国政事则顾雍潘浚吕范吕岱以噐任干职奇伟则虞翻陆绩张温张敦以讽议举正奉使则赵咨沈珩以敏逹延誉术数则吴范赵逹以机祥协德董袭陈武杀身以卫主骆统刘基强谏以补过谋无遗諝举不失䇿故遂割据山川跨制荆吴而与天下争衡矣魏氏常籍战胜之威率百万之师浮邓塞之舟下汉隂之衆羽楫万计龙跃顺流锐骑千旅虎歩原隰谟臣盈室武将连衡喟然有吞江浒之志一宇宙之气而周瑜驱我偏师黜之赤壁䘮旗乱辙仅而𫉬免收迹逺遁汉王亦凭帝王之号帅巴汉之民乗危骋变结垒千里志报关羽之图收湘西之地而陆公亦挫之西陵覆师败绩困而后济絶命永安续以濡湏之冦临川摧锐蓬笼之战孑轮不反由是二邦之将䘮气挫锋势衂财匮而吴莞然坐乗其弊故魏人请好汉氏乞盟遂跻天号鼎峙而立西屠庸益之郊北裂淮汉之涘东包百越之地南括羣蛮之表于是讲八代之礼蒐三王之乐告类上帝拱揖羣后虎臣毅卒循江而守长棘劲铩望飈而奋庶尹尽规于上四民庶业于下化协殊裔风衍遐圻乃俾一介行人抚廵外域巨象逸骏扰于外闲明珠玮寳耀于内府珍瑰重迹而至奇玩应响而赴輶轩骋于南荒冲輣息于朔野齐民免干戈之患戎马无晨服之虞而帝业固矣大皇旣没㓜主莅朝奸回肆虐景皇聿兴䖍修遗宪政无大阙守文之良主也降及归命之初典刑未㓕故老犹存大司马陆公以文武熈朝左丞相陆凯以謇谔尽䂓而施绩范愼以威重显丁奉离斐以武毅称孟宗丁固之徒为公𪤼楼玄贺邵之属掌机事元首虽病股肱犹存爰及末叶羣公旣䘮然后黔首有瓦解之志皇家有土崩之衅历命应化而㣲王师蹑运而发卒散于阵民犇于邑城池无藩篱之固山川无沟阜之势非有工输云梯之械智伯灌激之害楚子筑室之围燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之衆战守之道抑有前符险阻之利俄然未改而成败贸理古今诡趣何哉彼此之化殊授任之才异也
辨亡论下
昔三方之王也魏人据中夏汉氏有岷益吴制荆●而奄交广曹氏虽功济诸ctext:虐亦深矣其民怨矣刘公因险以饰智功巳薄矣其俗●矣夫吴ctext:王基之以武太祖成之以德聦明睿逹懿度弘逺矣其求贤如不及恤民如稚子接士尽盛德之容亲仁罄丹府之爱㧞吕蒙于戎行识潘浚于系虏推诚信士不恤人之我欺量能授噐不患权之我逼执鞭鞠躬以重陆公之威悉委武衞以济周瑜之师卑宫菲食以丰功臣之赏披怀虚巳以纳谟士之算故鲁肃一面而自托士爕蒙险而致命高张公之德而省游田之娱贤诸葛之言而割情欲之欢感陆公之规而除刑法之烦奇刘基之议而作三爵之誓屏气局踳以伺子明之疾分滋损甘以育凌统之孤登坛慷慨归鲁子之功削投恶言信子瑜之节是以忠臣竞尽其谟志士咸得肆力洪䂓逺略固不厌夫区区者也故百官茍合庶务未遑𥘉都建业羣臣请备礼秩天子辞而不许曰天下其谓朕何宫室舆服葢慊如也爰及中叶天人之分旣定百度之阙粗修虽醲化懿纲未齿乎上代抑其体国经民之具亦足以为政矣地方几万里带甲将百万其野沃其兵练其噐利其财丰东𧴥沧海西阻险塞长江制其区宇峻山带其封域国家之利未巨有弘于兹者矣借使中才守之以道善人御之有术敦率遗典勤民谨政循定策守常险则可以长世永年未有危亡之患也或曰吴蜀唇齿之国蜀㓕则吴亡理则然矣夫蜀葢藩援之与国而非吴人之存亡也何则其郊境之接重山积险陆无长毂之径川厄流迅水有惊波之艰虽有锐师百万啓行不过千夫舳舻千里前驱不过百舰故刘氏之伐陆公喻之长蛇其势然也昔蜀之初亡朝臣异谋或欲积石以险其流或欲机械以御其变天子揔群谊而谘之大司马陆公公以四渎天地之所以节宣其气固无可遏之理而机械则彼我之所共彼若弃长技以就所屈即荆扬而争舟楫之用是天赞我也将谨守峡口以待禽耳逮歩阐之乱凭寳城以延强冦重资币以诱羣蛮于时大邦之衆云翔电发悬旍江介筑垒遵渚襟带要害以止吴人之西而巳汉舟师㳂江东下陆公以偏师三万北据东坑深沟高垒案甲飬威反虏踠迹待戮而不敢北窥生路强冦败绩宵遁䘮师太半分命锐师五千西御水车东西同捷献俘万计信哉贤人之谋岂欺我哉自是烽燧罕警封域寡虞陆公没而潜谋兆吴衅深而六师骇夫太康之役衆未盛乎●日之师广州之乱祸有愈乎向时之难而邦家顚覆宗庙为墟呜呼人之云亡邦国殄瘁不其然欤易曰汤武革命顺乎天玄曰乱不极则治不形言帝王之因天时也古人有言曰天时不如地利易曰王矦设险以守其国言为国之恃险也又曰地利不如人和在德不在险言守险之由人也吴之兴也参而由焉孙𪤼所谓合其参者也及其亡也恃险而已又孙𪤼所谓舍其参者也夫四州之萌非无衆也大江之南非乏后也山川之险易守也劲利之噐易用也先政之策易循也功不兴而祸遘者何哉所以用之者失也是故先王逹经国之长䂓审存亡之至数谦巳以安百姓敦惠以致人和寛冲以诱俊乂之谋慈和以结士民之爱是以其安也则黎元与之同庆及其危也则兆庶与之共患安与衆同庆则其危不可得也危与下共患则其难不足恤也夫然故能保其社稷而固其土宇麦秀无悲殷之思黍离无●周之感矣五等诸矦论
夫体国经野先王所愼创制垂基思隆后叶然而经略不同长世异术五等之制始于黄唐郡县之治创自秦汉得失成败备在典谟是以其详可得而言夫先王知帝业至重天下至旷旷不可以偏制重不可以独任任重必于借力制旷终乎因人故设官分职所以轻其任也并建五长所以弘其制也于是乎立其封强之典财其亲踈之宜使万国相维以成盘石之固宗庶杂居以定维城之业又有以见绥世之长御识人情之大方知其为人不如厚巳利物不如图身安上在于恱下为巳在乎利人故易曰恱以使民民忘其劳孙𪤼曰不利而利之不如利而后利之之利也是以分天下以厚乐而巳得与之同忧飨天下以丰利而我得与之共害利博则恩笃乐逺则忧深故诸矦享食土之实万国受世及之祚矣夫然则南面之君各务其治九服之民知有定主上之子爱于是乎生下之体佑于是乎结世治足以敦风道衰足以御暴故强毅之国不能擅一时之势雄俊之士无所寄霸王之志然后国安由万邦之思治主尊頼羣后之图身譬犹衆目营方则天网自昶四体辞难而心膂𫉬乂三代所以●道四王所以垂业也夫盛衰隆敝理所固有敎之废兴系乎其人愿法期于必凉明道有时而暗故世及之制敝于强御厚下之典漏于末折侵弱之舋遘自三季陵夷之祸终于七雄昔者成汤亲照夏后之鉴公旦目渉商人之戒文质相济损益有物故五等之礼不革于时封畛之制有隆焉尔者岂玩二王之祸而暗经世之算乎固知百世非可悬御善制不能无敝而侵弱之辱愈于殄祀土崩之困痛于陵夷也是以经始权其多福虑终取其少祸非谓矦伯无可乱之符郡县非致治之具也故国忧頼其释位主弱凭其翼戴及承㣲积敝王室遂卑犹保名位祚垂后嗣皇统幽而不辍神噐否而必存者岂非事势使之然欤降及亡秦弃道任术惩周之失自矜其得㝷斧始于所庇制国昧于弱下国庆独飨其利主忧莫与其害虽速亡趣乱不必一道顚沛之衅实由孤立是葢思五等之小怨忘万国之大德知陵夷之可患暗土崩之为痛也周之不竞有自来矣国乏令主十有馀世然片言勤王诸矦必应一朝振矜逺国先叛故强晋收其请隧之图暴楚顿其观鼎之志岂刘项之能闚关胜广之敢号泽哉借使秦人因循周制虽则无道有与共弊覆㓕之祸岂在曩日汉矫秦枉大啓矦王境土逾溢不遵旧典故贾生忧其危●错痛其乱是以诸矦阻其国家之冨凭其士民之力势足者反疾土狭者逆迟六臣犯其弱纲七子冲其漏网皇祖夷于黥徒西京病于东帝是葢过正之灾而非建矦之累也然吕氏之难朝士外顾宋昌策汉必称诸矦逮至中叶忌其失节割削宗子有名无实天下旷然复袭亡秦之●矣是以五矦作威不忌万邦新都袭汉易于拾遗也光武中兴纂隆皇统而犹遵覆车之遗辙飬䘮家之宿疾仅及数世奸●充斥卒有强臣专朝则天下风靡一夫纵横则城池自夷岂不危哉在周之衰难兴王室放命者七臣干位者三子嗣王委其九鼎凶族据其天邑征ctext:震于阃宇锋镝流乎绛阙然祸止畿甸害不覃及天下晏然以治待乱是以宣王兴于共和襄惠振于晋郑岂若二汉阶闼蹔扰而四海巳沸孽臣朝入而九服夕乱哉远惟王莽篡逆之事近览董卓擅权之际亿兆悼心愚智同痛然周以之存汉以之亡夫何故哉岂世乏曩时之臣士无匡合之志欤葢逺续屈于时异雄心挫于卑势尔故烈士扼腕终委冦雠之手中人变节以𦔳虐国之桀虽复时有鸠合同志以谋王室然上非奥主下皆市人师旅无先定之班君臣无相保之志是以义兵云合无救刼弑之祸民望未改而巳见大汉之㓕矣或以诸矦世位不必常全昏主暴君有时比迹故五等所以多乱今之牧守皆以官方庸能虽或失之其得固多故郡县易以为治夫德之休明黜陟日用长率连属咸述其职而●昏之君无所容过何则其不治哉故先代有以之兴矣苟或衰陵百度自悖鬻官之吏以货凖才则贪残之萌皆如羣后也安在其不乱哉故后王有以之废矣且要而言之五等之君为巳思治郡县之长为利图物何以徵之葢企及进取仕子之常志修巳安民良士之所希及夫进取之情锐而安民之誉迟是故侵百姓以利巳者在位所不惮损实事以飬名者官长所夙夜也君无卒岁之图臣挟一时之志五等则不然知国为已士衆皆我民民安巳受其利国伤家婴其病故前人欲以垂后后嗣思其堂构为上无苟且之心羣下知胶固之义使其并贤居治则功有厚薄两愚处乱则过有深浅然则探八代之制几可以一理贯秦汉之典殆可以一言蔽矣
晋平西将军孝矦周处碑
君讳处字子隐义兴阳羡人也氏胄●兴焕乎坟典华宗往茂郁其简书啓三十之洪基源流定鼎运八百之远祚枝叶封桐轩葢列于汉庭蝉冕播于阳羡二南之价传不朽而纷敷大頀之音声无徴而必显山高海阔其在斯焉祖賔少折节早亡吴𥘉召谘议参军举郡上计转为州辟从事别驾歩兵校尉光禄大夫广平太守父鲂少好学举孝廉吴宁国长奋威长史怀安钱塘县矦丹阳西部属国都尉立节校尉拜禆将军三郡都督太中大夫临川豫章鄱阳太守𣈆故散骑常侍新平广汉二郡太守封关内矦簮●扬名台阁摽著风化之美奏课为能亭亭孤美灼灼横劭徇高位于生前思垂名于身后遂以罕言不违应期出辅洋洋之风俯冠来叶巍巍之盛仰●前贤君乃早孤不弘礼制年未弱冠膂力绝于天下妙气挺于人间骑猎无畴时英式慕纵情寡偶俗弊不忻鄕曲诬其害名改节播其声誉遂来吴事余厥弟欢然受诲向道朝闻方励志而●诗书便好学而寻子史文章绮合藻思罗●吴朝州县交辟太子洗马东观左丞中书右丞五官郞中左右国史靖㳟夙夜恪居官次迁大尚书仆射东观令太常𪤼无难督匡熈庶绩朝廷谧寜使持节大都督𡍼中京下诸军事封章浦廷矦国犹多士君实得贤汪洋廷阙之傍昻藏寮寀之上射兽功犹见显刺蛟名乃远扬忠烈道自克修义节情还永布琳琅梓杞圭壁栋梁君著黙语三十篇及风土记并撰吴书于是吴平入晋王浑登建业宫酾酒旣酣乃谓君曰诸人亡国之馀得无戚乎君对曰汉末分崩三方鼎立魏㓕于前吴亡于后亡国之戚岂惟一人浑乃大慙仕晋稍迁揔统𥘉入拜谘议郞除讨虏护军新平太守抚和戎狄叛羗归附雍士美之转为广汉太守郡多滞讼有经三十年不决者处以评其枉●一朝决遣以母年老罢㱕㝷除楚内史未之官徴散骑常侍处曰古人辞大不辞小乃先之楚而郡旣经䘮乱新旧杂居风俗未一处敦以敎义又检尸无主及白骨在野收而●之然以就徴逺近称叹及居近侍多所规讽迁御史中丞正绳●笔凡所紏劾不避宠戚梁王彤违法处深文案之及吴人齐万年反朝臣恶其强●皆曰处吴之名将子也忠烈果毅庶僚振肃英情天逸逺性霞骞陜北留棠遂有二天之咏荆南度虎犹标十部之书寻转散骑常侍轻车将军廻轮出于新年士女挥泪褰帷望于广汉鸡犬靡喧振兹威略宣其惠和晋京遥仰部从迎钦是时互贼作逆有衆七万屯于梁山朝廷推贤以君才兼文武诏授建威将军以五千兵奉辞西讨忠槩尽节不顾身命乃赋诗曰去去世事巳䇿马观西戎藜藿甘梁黍期之克令终言毕而战自旦及暮斩首万级弦绝矢尽畨系不救左右劝退处按剑怒曰此是吾効节授命之日何以退为大臣以身徇国不亦可乎韩信背水之军未遑得喻工输萦带之势早拟连踪莫不梯山架壑襁𧴥来归戎士杆其封壃农人展其耕织秋风才起追战虏于雷霆春水方生挥锸同于云雨立功立事名将名臣者乎元康九年回灰增加奄●馆舎春秋六十有二天子以大臣之葬师傅之礼亲临殡壤建武元年冬十一月甲子追赠平西将军封清流亭矦谥曰孝礼也赐钱百万葬地一顷京城地五十畒为第又赐王家田五顷诏曰处母年老加以逆旅逺人朕每悯念给其医药酒米赐以终年以太兴二年岁在巳卯正月十日葬于义兴旧原南瞻荆岳崇峻极之巍峩北睇蚊川浚清流之澄澈娶同郡盛氏有四子靖玘札硕并皆志性纯孝过礼䘮亲坟前之树染泪先枯庭际之禽闻悲乃下遂作铭曰
周南著美岐山表灵叶繁汉室枝茂晋庭皎皎夫子奇特播名㓜有异行世存风烈早驰问望晚怀耿节颇尚豪雄升名禁阙舍爵策勲允归明哲辉赫大晋封豕多故式扬庙略克清天歩海濵旣折江淮并泝汉水作藩条章斯布俗歌揆日人謡何暮忠贞作相追踪绛矦将亭嘉茂遽掩芳猷潜光阳甸返斾吴丘旧关虽入鄕路浮䥴兹幽石万代千秋
陆士衡文集卷第十
士衡集十卷宋庆元中甞刻华亭县斋嵗乆其书不传予家旧有藏本呉士陆元大为重刻之士衡与其弟士龙并以文章名丗人称二俊张司空华甞谓之曰人患才少子患其多葛稚川亦称其文犹玄圃之积玉五河之吐流及观之史则云逺超枚马髙蹑王刘百代文宗一人而巳其賛士衡抑又至矣士衡之文甞载萧氏文𨕖然特十之一二是集复行使学者得尽窥古人述作而效法之此诚斯文之幸而亦岂非学者之幸哉正徳巳卯夏六月太㒒少卿郡人都穆记

        </div>
      </div>
    </div>
  </div>
</div>
<!--update:2025-08-30 10:30:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>