<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,午亭文编全文在线阅读,午亭文编全文在线下载,大玄古籍书库">
<meta name="description" content="五十卷。清陈廷敬(1639—1712)撰。陈廷敬,字子端,号说严,本名陈敬,因举进士时同科有两陈敬,因奉旨增“廷”字。泽州。(今属山西晋城东北)人。顺治十五年。(1658)进士。改庶吉士,授检讨。官至大学士。谥文贞。陈廷敬生平好学,少与汪琬以文章切磋,与王士祯以诗唱合,都能形成很好的交流契合,却又保持各自风格特点。著有。《尊闻堂集》。是书是陈廷敬晚年手定为此编,其门人林佶缮写付刻。陈廷敬有午亭山村,在阳城。因。《水经注》载“沁水迳午壁亭”而名,因以名集。凡诗二十卷,杂著四卷,经解四卷,疏序记及各体文共二十">
<title>午亭文编_陈廷敬_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">午亭文编</span> <br/>
          作者： <span class="inputVal" id="bkauthor">陈廷敬</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]419919</span> <br/>
          说明： <span class="inputVal" id="bkdec">五十卷。清陈廷敬(1639—1712)撰。陈廷敬,字子端,号说严,本名陈敬,因举进士时同科有两陈敬,因奉旨增“廷”字。泽州 (今属山西晋城东北)人。顺治十五年 (1658)进士。改庶吉士,授检讨。官至大学士。谥文贞。陈廷敬生平好学,少与汪琬以文章切磋,与王士祯以诗唱合,都能形成很好的交流契合,却又保持各自风格特点。著有 《尊闻堂集》。是书是陈廷敬晚年手定为此编,其门人林佶缮写付刻。陈廷敬有午亭山村,在阳城。因 《水经注》载“沁水迳午壁亭”而名,因以名集。凡诗二十卷,杂著四卷,经解四卷,疏序记及各体文共二十卷,《杜律诗话》二卷。陈廷敬论诗宗杜甫,不为流连光景之词,颇不与王士祯相合,而王士祯颇为推崇他的诗。所为古文,虽汪琬性好排诋,论文很少推崇别人文章,但对陈廷敬之文亦评价很高。他者生平身居官场近四十年。值文运昌隆之日,从容载笔。典司文章,虽不似王士祯笼罩群才,广于结纳,而文章宿老,人望所归,可称大手笔。该集卷首有廷敬自序,谓:“于汪王不苟雷同,然蹊径虽殊,而分途并鹜,实能各自成家,其不肯步趋二人,乃所以能方驾二人欤。” 由是可知其为文所本。该书有 《四库全书》本。</span> <br/>
          封面： <span class="inputVal" id="bkimg">Z_18424.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]午亭文编
[book_author]陈廷敬
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]419919
[book_dec]五十卷。清陈廷敬(1639—1712)撰。陈廷敬,字子端,号说严,本名陈敬,因举进士时同科有两陈敬,因奉旨增“廷”字。泽州 (今属山西晋城东北)人。顺治十五年 (1658)进士。改庶吉士,授检讨。官至大学士。谥文贞。陈廷敬生平好学,少与汪琬以文章切磋,与王士祯以诗唱合,都能形成很好的交流契合,却又保持各自风格特点。著有 《尊闻堂集》。是书是陈廷敬晚年手定为此编,其门人林佶缮写付刻。陈廷敬有午亭山村,在阳城。因 《水经注》载“沁水迳午壁亭”而名,因以名集。凡诗二十卷,杂著四卷,经解四卷,疏序记及各体文共二十卷,《杜律诗话》二卷。陈廷敬论诗宗杜甫,不为流连光景之词,颇不与王士祯相合,而王士祯颇为推崇他的诗。所为古文,虽汪琬性好排诋,论文很少推崇别人文章,但对陈廷敬之文亦评价很高。他者生平身居官场近四十年。值文运昌隆之日,从容载笔。典司文章,虽不似王士祯笼罩群才,广于结纳,而文章宿老,人望所归,可称大手笔。该集卷首有廷敬自序,谓:“于汪王不苟雷同,然蹊径虽殊,而分途并鹜,实能各自成家,其不肯步趋二人,乃所以能方驾二人欤。” 由是可知其为文所本。该书有 《四库全书》本。
[book_img]Z_18424.jpg


[book_title]提要
钦定四库全书　　　　　集部七
午亭文编　　　　　　　别集类六
【国朝】
提要
【臣】等谨案午亭文编五十卷
国朝陈廷敬撰廷敬字子端号说岩泽州人顺治戊戌进士改庶吉士授检讨本名敬以是科有两陈敬奉
旨增廷字官至大学士諡文贞尝着尊闻堂集八十卷晩年手定为此编其门人侯官林佶缮写付雕午亭为陈氏阳城别业因水经注沁水迳午壁亭而名所谓午亭山村也集中诗二十卷襍着四卷经解四卷奏疏序记及各体文共二十卷杜律诗话二卷廷敬家故多藏书少时即能纵观喜为诗歌门径宗仰少陵颇不与王士祯相合而士祯甚奇其诗所为古文汪琬见而大异之遂肆力焉其生平回翔馆阁遭际
昌期膺受非常之
知遇出入
禁闼几四十年正值
国家文运昌隆之时而廷敬以渊雅之才从容簪笔典司文章得与海内名流以咏歌鼓吹为职业故其着述大抵和平深厚当时咸以大手笔推之卷首有廷敬自序谓于汪王不苟雷同然其诗文实各自成家分途竞爽虽就其才力之所及蹊径不无稍殊而要为和声以鸣盛则固无异轨也乾隆四十三年三月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
午亭文编原序
吾六七岁从塾师受句读见左氏尚书传喜而窃诵之虽诃其不急弗顾也後每见古文辄喜诵之家故多书世父道庄府君有文为帘吏以御史视江南学政皎皎洁严踰太行而北也槖中萧然不足具刍粮顾独载书卷以归诒吾兄庶常君庶常尤好古文先太宰公命余从之学乃尽发其新旧书得纵观焉为诗謌古文辞年二十释褐登朝优游词馆与二三同学独多为诗新城王阮亭方有高名吾诗不与之合王奇吾诗益因以自负然卒亦不求与之合非苟求异其才质使然也其间亦复稍稍为古文以自娯长洲汪钝翁见而大异之苕文故世父所知士吾感汪言遂肆力於古文若自有得焉後
召见殿中余言贻上
诏求文学之士余言苕文两人皆官翰林益礲砺切靡为学以求进於道汪未久告归吴中王今且为名臣而余隤然将老矣始吾於汪王顾颇自得不欲苟雷同岂惟才质乎将以力之所近者求至於吾道焉已耳古之为文者非以其辞期於明道也故或即道以为文或因文以见道其致一其劳逸殊也见今世有有道而能文如二子者与吾忻慕焉顷理旧藳因自叙其为学之大意如此泽州陈廷敬序

[book_title]卷一
钦定四库全书
午亭文编卷一
大学士陈廷敬撰
乐府
朝会燕飨乐章十四篇【并序】
康熙二十年十二月定飨祀乐章
诏礼部翰林院议明年正月尚书【臣】帅顔保学士【臣】陈廷敬等集议言
郊
庙乐章
世祖章皇帝所亲定【臣】等不敢变易独朝会燕飨沿习前明典章未备祈
勅下【臣】等考古乐之原定声律之节作为雅歌用昭盛美
诏曰可於是礼臣曰此词臣职也以属【臣】廷敬【臣】待辠掌院事乃集诸词臣谓之曰廷敬材能浅薄不足以光制述之事乐歌之作无如公等为宜诸词臣固以让【臣臣】不得辞尝考古乐之备者莫如诗朝会之乐正大雅之诗是也燕飨之乐正小雅之诗是也汉以来失雅诗之义魏得杜夔所传古乐四篇遂仿鹿鸣作於赫篇以祀武帝仿驺虞作巍巍篇以祀文帝仿文王作洋洋篇以祀明帝则直以雅为颂且乱以风又乌能得雅诗正义乎晋以後去古虽远间存雅诗之遗逮梁武帝南北郊明堂太庙三朝悉名为雅则是颂声亡而正雅之用混也唐分雅俗二部然所谓雅者以别俗之名耳其实皆俗乐也宋郊庙之乐曰安其义亦犹唐曰和隋曰夏也而朝会燕飨之乐亦以安名词皆短歌其亦犹有雅诗之遗意者与惟六变之曲声调靡曼实皆五字长句也及乎明之乐无有足观者矣我
朝
郊
庙之乐名曰平今【臣】所撰乐章实先定名义
朝会
皇帝升坐曰隆平还宫曰显平
万夀升坐曰乾平还宫曰泰平元旦升坐曰元平还宫曰和平冬至升坐曰遂平还宫曰允平小宴升坐曰协平还宫曰兴平
郊祀导迎曰佑平
庙祀导迎曰禧平谢见曰庆平外藩谢见曰治平虽略仿乎宋而要皆以雅诗之义为准至於六变之曲则槩无取焉【臣】又尝诵正雅朝会之诗曰无念尔祖曰无遏尔躬燕飨之诗曰视民不佻曰徧为尔德罔不尽其反覆丁宁之意而不专主乎铺张扬厉之辞【臣】虽愚陋窃取此义故十四章之中所以陈述天命之不易大业之艰难者虽不能尽其辞亦略举其指焉【臣】不任皇恐顿首谨序
朝会
皇帝升坐中和韶乐作奏隆平之章
赫矣天鉴眷求惟圣保右我
清既集有命假乐大君天位以正莅下有容监于万方念兹崇功骏命孔常
右隆平之章十句
皇帝还宫中和韶乐作奏显平之章
於昭
三后诞降世德亹亹我
皇克艰衮职治定功成中和建极龙飞在天凤仪于庭式奏王夏垂亿万龄
右显平之章十句
万夀
皇帝升坐中和韶乐作奏乾平之章
二仪清宁三辰顺则维
帝凝命函冒区域仁恩广覃讫于动植久道化成隆功骏德
圣人多夀年世万亿
右乾平之章十句
皇帝还宫中和韶乐作奏泰平之章
鉴观惟德丕命惟
皇肇兹夀域薄海要荒物性育茂謡俗乐康冠带之国望斗辨方曰惟万年同于昊苍
右泰平之章十句
元旦
皇帝升坐中和韶乐作奏元平之章
於穆
元后敬授人时四始和令三阳肇基鸾路仓龙载青其旗迎气布德百工允厘行庆施惠及我烝黎
右元平之章十句
皇帝还宫中和韶乐作奏和平之章
有奕元会
天子穆穆蹡蹡羣公至自九服正朔所加海外臣仆率土惠怀万民子育千龄亿祀永绥茀禄
右和平之章十句
冬至
皇帝升坐中和韶乐作奏遂平之章
乾符在握道转鸿钧天心见复物始资元景长舜日纪协尧春玉琯应瑞宝历肇新衆正在位辅翼
一人
右遂平之章十句
皇帝还宫中和韶乐作奏允平之章
皇帝在宥一阳斯溥渊默临朝天职修举君子道长骈珪联组占日书云产祥降嘏宜阳而阳宜雨而雨
右允平之章十句
小宴
皇帝升坐丹陛大乐作奏协平之章
圣皇莅止穆穆皇皇百尔卿士章服斯光吹笙鼓琴式燕嘉宾万福既同归美
一人
右协平之章八句
皇帝还宫丹陛大乐作奏兴平之章
湛湛露零维丰之芑猗与在公思皇多士宴示慈惠以洽百礼敬慎威仪福禄来只
右兴平之章八句
郊祀导迎乐作奏佑平之章
皇天有命
列圣承之我
后配德文匡武绥海隅宁谧神灵宴娭於万斯年流庆降厘
右佑平之章八句
庙祀导迎乐作奏禧平之章
於
皇绍烈累熙重光销铄羣慝我武奋扬肃肃清庙峩峩奉璋奠鬯斯馨祚命无疆
右禧平之章八句
谢见丹陛大乐作奏庆平之章
皇覆万?品物咸亨九宾在列百译输诚济济卿士式造在庭
帝仁如天
帝明如日亲贤任能爱民育物礼备乐成声教四讫
右庆平之章十二句
外藩谢见丹陛大乐作奏治平之章
天尽所覆以畀我
清我德配命涵濡羣生万国蹈舞来享来庭俣俣僔僔视彼干戚
天威式临其仪不忒
右治平之章十句
献平滇雅表一首
【臣】廷敬尝诵诗见大小雅六月采芑江汉常武皆言周宣王南征北伐兴治拨乱以定四方平天下之功【臣】尝窃叹以为如诗所载可谓盛哉後读柳宗元平淮雅表言宣王之形容与其辅佐由今望之若神人然直以雅之故也【臣】按宗元意以谓宣王定四方平天下苟非其臣尹吉甫召穆公辈作为雅诗传之于今今虽欲望宣王之形容及其辅佐之盛其道无从而宣王定四方平天下之功亦不能赫赫必传於後世乌虖宣王之功後罕匹矣乃推较往古验之方今功德盛隆迈于周雅而适无有尹吉甫召穆公其人播为声诗彰大其道其何以昭宣治绩丕扬成功传之於後然则雅之作厥义重矣哉【臣】伏见
皇上文武神圣天锡智勇光宅天下奠安八荒仁威所加率土内外罔不讋服乃有孽臣潜伏伺衅煽构祸乱震摇我疆圉俶扰我人民
皇上赫然一怒命将授钺顷年以来定秦陇降闽海平两粤收巴蜀天兵所向次第告捷而滇逆窃据南楚实为乱首
皇上神机中断指授规略埽清湖湘进克黔南破坚摧险直薄滇城之下师久不解
朝旨督进军麾一动氛祲消灭皆由
庙堂动罔遗策是以疆场举必有功海外怖骇臣黎懽跃太平之会实当今日【臣】尝计滇逆之兴乱干诛也耗糜帑赋私籍甲兵招纳亡命擅行威福尾大不掉反势已成正如汉削七国唐纵藩镇蚤发则易图优容则难拔故三藩之事
圣虑先觉不辞大创之劳永奠万年之治【臣】所谓功德过於宣王而大雅不作不胜惑焉顾朝臣至多岂无尹吉甫召穆公其人者以扬
大清之盛美於无穷【臣】独何人敢专斯事然【臣】备员法从尤以文章为职业不得以能薄材謭不足以自効为解谨撰平滇雅三篇再拜以献【臣】廷敬诚惶诚恐稽首顿首谨言
平滇雅三篇【并序】
岳湖逐寇也
岳湖洋洋我武洸洸谓南有藩无敢撼我疆岳湖滔滔我武嚻嚻谓南有藩无敢阚我郊【一章】
我疆大矣我圉溢矣牙蘖其间竦棘合蝟昔我南藩化为异类【二章】
帝曰大君以覆以载推食以食解衣以衣迁之善地勿剪勿拔【三章】
彼惟狂昏狡焉生心肆为诛首啓戎于南如螳奋臂如蚋决眦首仰臆张如豕斯鸷【四章】
惟
帝咨嗟惠威是崇薄往禽之孰佐予功予矜下民救此一方取其残凶是类是造禡于临冲楛矢敦弓【五章】我弓我矢靡旌摩垒兵无遗镞耕无失耜天堑茫茫限此江水既断其趾且斩其頍【六章】
盗负险阻距趯跃踉翾飞饥歗羽翅以张候在太白占于天狼我泾我陇是震是惊【七章】
维彼闽粤波荡海垠
帝屡下顾哀此垫昏盗往连结倚以父母乃饵乃诱乃为盗守【八章】
帝援天矛铩羽截鳞岭海革面蒙羞来臣禽于威柔肌于恩盗失厥助飞魄殒命【九章】
老雄野死枭雏栖栖巢湖饮江倾摇于波尔居臲卼我步逶迟大袒高骧贼焉遯逃【十章】
洞庭汤汤岳阳峨峨载驱载驰爰拔厥家【十一章】惟人归德惟
帝之谟穷经窟宅是剪是屠我武燀燿式廓鬼区百蛮万国傒我来苏【十二章】
岳湖十有二章八章章八句二章章六句一章十句一章四句
湘东克衡也衡盗倚为巢克之武功将成也
师踰于江于湘之东师如雷冯震衡岳以尊一夫为逆多方则病播虐抗有德我人斯奋卒归厥命【一章】归命伊何衡人之灾衡盗所家追奔逐北犀甲雕戈虎旗龙节
天威所加【二章】
帝臣如虎
帝师貙武烈烈旓旌渊渊金鼓嶷嶷绥章嘽嘽戎路莫我敢拒【三章】
右刈武陵左埽星沙磨崕岣嵝我功孔嘉戎马晨服候烽夕遮劋絶恶本敢遗萌芽【四章】
其恃枫木其恃辰龙震之拔之自西自东陟岭踰徼于山于川远招迩归囚豪解顔【五章】
东西合师进次于沅孽童日蹙怙凶忍顽左捣其虚右攻其坚载辟载祓会于中权【六章】
既克于沅沅人媐媐如日之昇如霖遇曦以肉其枯以勍其羸式歌且舞以乐我师【七章】
南讫罗施来迎壶浆鸣鞞铜鼓洗兵盘江彼寇舆屍昼匿宵奔滇人荒荼待我于门【八章】
凡此滇功惟断乃成古者推毂梱外以行今者决胜一秉庙庭孰是遗孽而厪
睿明【九章】
师徒浑浑渐集于滇惟
天威式监官臣恪守乃获其丑保大定功流声焉穷【十章】湘东十章一章九句三章章七句六章章八句
滇池盗伏于滇师受
圣策平之武功成也
滇池汹汹
帝乃平之匪彼元戎惟
帝之功高居北极洞视下方惟仁智勇克靖万邦【一章】帝命臣塔汝从西粤急捣其窟塔拜受
命衔枚束刃环滇其来龙骇鹏骞军声轰然如坠自天【二章】
帝命臣里汝从巴蜀横剪侧入里拜受
命量沙追蓐有疾其驱无暴我邦踣栅跐垒言壁其东【三章】
帝命臣泰汝从黔趋惟此蟊贼数载旷诛汝将士用命贼其敢逋泰拜受
命于
皇之训【四章】
我旐我旗于苗于蛮度幕轻留弥险蔽关夺其阻隘掀其篱藩兽穷负嵎我师固以完【五章】
帝命我师势为掎角麾城摲邑万里手握维彼鷇麛敢抗乔岳维彼萌枿敢傲霜雹【六章】
彼枿繁矣于焉蟠根雨露既濡忘
帝力之勤
圣人神武施设芟夷斮彼枭骜张我熊螭【七章】
傃镡批亢下甲陷坚箕张翼舒合围于原兽穷于阱人或兽哀快彼凶丑覆卵毁胎【八章】
帝曰吁嗟劳我人师日费百万大农不支滇人望拯如餔疗饥载砺载攻
天策攸宜【九章】
孟冬月杪师薄于城降旛夕竪逆骇纵横林野涂脑邮驿递颅滇人歌舞于屋于衢【十章】
夜半捷来
天心恻楚闵怜下氓罹此荼苦我将我师于野暴露布惠醻功急疾如火【十一章】
于
庙于
郊其仪孔炽华俎腯牲永言昭事都人士女白?黄童欢呀噎笑祝我
圣躬【十二章】
帝曰归来予开明堂制礼兴乐登贤拔良孩养无告施厚仁滂熙我庶绩纲举目张永万斯年率由不忘【十三章】滇池十三章十章章八句二章章九句一章十句
北征大捷功成振旅凯歌二十首【并序】
日者
皇上北顾边陲永惟戡定
圣心独断决策亲征羣臣震悚表请遣命将士毋烦车驾远行蒙
诏旨开喻弗允【臣】廷敬伏念
皇上为天下勤劳历涉沙碛躬莅战阵而臣下晏然安处其何以自宁於时奏乞扈从仰蒙
天心矜怜谓【臣】年力就衰
恩旨下颁【臣】恭听之顷不觉涕零伏念【臣】以衰薄不克备戎行効职役今者
天戈一指凶丑破灭朝至暮捷功成漏刻敷天率土罔不懽忻【臣】受
恩高厚无所报称惟譔述文句以导扬
盛德於万一而【臣】愧非其才惶恐踰时复不能自已【臣】伏见
皇上覆育四海抚有万邦东西朔南怀仁归义声教所通遐荒异域侯王君长稽颡阙廷至若
圣略
天威武功丕显
御极以来平察哈尔定三逆取台湾服倭罗斯收喀尔喀埽荡边尘廓清疆宇固已烜赫炳耀亘古今而昭天壤弘恢服而奠生民矣乃厄鲁特噶尔丹者违我德化自絶生成枭獍猖狂侵我属国洵法所必讨师出有名皇上躬御六龙亲护诸将驱鹰扬螭虎之士临大荒尽穷幕风行电激声震雷霆而天申显佑百灵効顺风雨不惊水草应候时日吉良士马利赖殱廿年逋诛之寇建万世不拔之功此诚开辟迄今简册所宣布宇宙所流传
圣绩神猷旷古无匹者也【臣】虽不能侍
行幄至营垒亲见剪獯屠戎之盛犹欲形之篇翰制为咏歌以敬扬我九伐之光明亦【臣】之至幸也谨按王师大献奏恺乐周礼始着其义释者曰恺兵乐也司马法云得意则恺乐所以示喜也汉有短箫铙歌魏克官渡晋征辽东皆制歌曲被之声乐凡以讽道战伐之事而申写三军凯乐之情唐柳宗元有铙歌鼓吹曲宋有姜夔圣宋铙歌曲皆其所自作以进之朝廷此皆古体诗也然自岑参刘禹锡诸人已自以今体为凯歌声调具有风雅之遗【臣】今窃取宗元夔进诗之义诗用参禹锡之体作北征大捷功成振旅凯歌二十首【臣】目虽昬眵勉自缮写字画芜秽仰尘
慈览【臣】不任荣忭不任兢惕之至
皇家本意为销兵刻日边沙一战清九伐元从
天子出翠华亲总六师行
闻道神功断乃成盈庭连表谏
亲征谁知
圣算高千古一着戎衣定太平
萧萧龙笛出关声云斾晴翻朔吹轻十万羽林眡夜月回看北斗挂南营
汗马河源饮欲乾夕阳万竈冷炊烟
玉鞭应有山灵护指处三军见井泉
宜阳时节草芊芊便是穷荒大有年风伯雨师齐効顺可知圣德格皇天
算得西营计日粮
玉音才罢见封章悬知宿饱三军士金革衔恩在战场祗为生民事远征前军马上捷书成丝纶簿载蛟龙笔批答人知出塞情
月上旌门映细旃旄头影落断狼烟尚衣高锁黄金甲长记龙韬决胜年
开拓边疆四接天职方环海浩无边黄云万叠青霄外收取山河直到燕
苗格于今正七旬两阶干羽更森森全收瀚海为灵囿要置天山列禁林
幕南庭北接
王畿一道清尘捷骑飞四十九藩先拜舞朔天生养在皇威
漠漠云随露布生人知天意为
亲征朝衣半湿苍龙雨点点分明浄洗兵
回军吹角罢连营叠鼓风多破阵声写入
天朝新乐府流传奕世见昇平
武功文德并崔巍
圣藻篇章每独裁万古燕然留片石磨崖共仰勒铭回春归苑树别长安六月龙沙草露漙边柳千条花万朶一时留助凯歌欢
今来杨柳正依依昔去关山雨雪霏鱼海轻阴犹未散五云常绕六龙飞
天廐骁腾汗血斑嘶风别去籋云还瓜时不遣黄龙戍苜蓿青青意自闲
九边万里抱神京地尽遥荒戍不惊夜夜关门开晓月天家本不用长城
剑花弓月拂云还归路边庭障塞闲数首新词翻鼓吹凯歌声里旧关山
帝德天威日正中九宾王享百蛮通炎黄以降多青史万乘临戎第一功
谨献
大驾三临沙漠
亲平僭逆
圣武雅表一首
【臣】廷敬伏见我
皇上抚御万方尽有四海内外
恩德鸿龎声教遐暨比年以来天下宴安而推溯武功所由戡定则诛三逆以平滇黔粤闽楚蜀外辟察哈尔台湾倭罗斯喀尔喀之地幅之广超越前古治化之隆巍焕莫并今
神谋独断
圣武布昭伐罪救民躬行天讨大憝授首余党归诚厄鲁特全国荡平捷书至日雷动嵩呼中外臣士闾巷小民罔不欢欣忭庆盖是时
车驾亲征驰驱戎垒凡三出朔塞矣当
天衷决策初御六师中朝悚栗僚庶攀留【臣】以年力就衰蒙
恩矜怜弗允扈从之请自是以来祗遵成
命不敢再凟
天慈而违离
圣顔日夕?惕伏念
皇上为天下扫除残贼为边疆永致廓清跋历穷荒经涉寒暑勤劳军务旰食宵兴而臣子安居略无寸効今已无事言念
国恩无所报称犹欲俯竭愚诚撰儗文句敬扬
圣烈之无穷而【臣】媕鄙无学寻绎累日莫知所择窃惟自古帝王有功於天下其名声彰着於後世者方策之所纪载金石之所刋録声诗之所流传後之人览其事而遐想其盛焉是以昭昭然若昨日事也然而其盛者亦不数数觏矣阪泉涿鹿以还古今称善用兵者汉之高帝唐之太宗皆自兴事之始乘时构会底於成功若我
皇上圣德而践天位躬居大宝志切生民仁育羣伦义征不譓尊临九重制胜万里
天威所至攻战多方扑灭凶残荡埽巢窟宿寇遗孽一朝顿除伏卅载之逋诛树九边之壮观殱其渠魁降其支党燧烽永息亭堠不施旷古难平之部落尽为臣仆普天所有之土宇咸入版图自此寰海清平兆民乐业集万年之鸿庆成千古之大功【臣】仰窥
圣烈俯稽往古汉祖唐宗起於侧陋角一时之雄乘末流之敝虽精於兵事而我
皇上文谟武烈圣德神功实远迈前徽矣若夫书册所载既有天下优游宫禁之中不过遣将兴师身居其逸坐收其效间有亲征如宋艺祖之北伐明成祖之行边宋则失利明则鲜功是以方策金石声诗之文仿佛儗比可导扬盛美之万一者盖旁徨震掉而莫知所择焉求之於诗惟周宣王身为天子南征北伐有定天下之功虽淮夷诸小敌未为甚难平之寇而玁狁之伐止於太原皆命臣士以行事蹟殊不类然其臣咏歌之词孔子有取焉唐臣柳宗元本其义作唐雅【臣】於向者滇逆之平不度固陋窃取其义进平滇雅曾上尘
圣览今【臣】伏思後世铙歌鼓吹之曲未足以尽
圣武之形容仍依古体谨譔
大驾三临沙漠
亲平僭逆
圣武雅三篇缮録以进【臣】之愚意固以敷宣人事之盛美而其义则归本於天我
皇上即天也覆载照临雷霆风雨天之所以为道栽培倾覆治乱侮亡
皇上之所以为功彼噶尔丹自外於覆载照临之内干雷霆之诛絶风雨之泽盖所谓逆天者亡也我
皇上天威所临贼始则沙塲糜败妻孥磔屠继则衆叛亲离孤雏就缚其卒也我
皇上亲挥将士廹抵贼巢贼知逆天必诛饮药自杀遡始讫终我
皇上驰驱万里劳苦艰难若非
亲征大举必不克迅致肤功此人事也即天也至若晴阳以时灵泉表异水草应候百神致祥旋师之先甘雨洒郊饮至之日云阴开霁臣僚拥道恭迎都人父老孺子瓣香欣跃恺乐庆成【臣】推本於天之义由兹益自信焉【臣】不任荣幸欢忭之至
圣武雅三篇【并序】
惟天初临沙漠安边靖寇破敌大捷行庆于民振旅还京武功盛也
惟天惟
帝惟
帝乃天尽天所覆我徼我边何彼逆鷔为我人患帝自伐之往取其残【一章】
衆曰
至尊毋劳
万乘我师武臣孰不恭命
帝曰吁哉自昔吊民如水斯溺如火斯焚【二章】
帝谓卿士
朕必亲往彼恶贯盈煽虐滋广捣其腹心离其支党安我荒服除彼狙犷【三章】
诹春吉日是类是宜
圣谟先定协于神只既攻我车既秣我马峙我糇粮于塞之下【四章】
六龙遄飞关云四开师行如山如霆如雷蠲租已赋民有庆哉属国讙呀
天子自来【五章】
茫茫荒碛伐薪孔遐湿烟不?万竈以譁我军之行晴空洋洋雨师避道宜阳而阳【六章】
帝减尚食哺我士饥饮我士渴朝斯暮斯野旷无水何以为糜玉鞭所指灵泉弥弥【七章】
无人之乡絶辔之野五日穷追贼衆解瓦彼狂何知窜徙颠魄不谓
帝来初犹笑哑【八章】
寇昏以惊闻
帝自将兽穷突奔心胆堕丧军扼于途大殱巨创瀚海尘扬天山簸荡【九章】
筑颅于丘波血于河九州百蛮为鉴孔多燕然之山苍崕嵯峨伐石纪功万载不磨【十章】
都人黄耉扶擕来迎铙吹所歌告武之成桑麻在郊民熙以耕戎衣一着四海永清【十一章】
惟天十有一章章八句
皇矣再临沙漠相机宜抚降人安兵民武功再盛也
皇矣
圣功边氓孔安惟
帝念兹冀即于完自我来归由暑讫寒旅师在野雨雪其漫【一章】
天初生人岂择莠良
帝德好生并包八荒从化者存不龚者亡汝尚能来无或汝戕【二章】
汝家糜矣汝徒嫠矣羁孤单栖云何嬉矣汝尚能来食之衣之天无不帱天无不持【三章】
怙终者诛国有明纪彼顽不悛盗我储峙师进逐之原野万里皆我职方何奔何止【四章】
皇命于廷是砺是攻拔本塞乱惟义之中
朕不亲往边人??我怙我恃岂惮征行【五章】
朔风萧萧卷我斾旓
翠华载临俨涉我郊藩落老稚箪壶以劳
帝来抚我于险于遥【六章】
或拥周道或控马首
帝顔霁温下拊以手如燠如春
恩语勤厚坐使来前薄飨其有【七章】
言幸师营言廹贼垒烜赫
天声贼党破徙其降如归其趋如市来者既多惟恐後至【八章】
帝待降人曰彼大辜汝则何罪罹彼毒荼致汝于锋致汝于屠其来汝拔爰止爰居【九章】
帝谓降人我黎我赤草枯于原冰坚于碛蔼蔼阳和于疆于陌尽降其人大丑斯获【十章】
我士我旅岁其云迁
帝念我人言归言旋凯声载路士女阗阗
帝威
帝德振古无前【十一章】
皇矣十有一章章八句
武成三临沙漠禽其孽子殱其渠凶余党归命武功大成也
武成自初三援天戈惟
皇之命神人以和长彼蟊螟奈此嘉禾既化其类胥颠其窠【一章】
载祓载严式张我武云旗飘翩日绕熊虎风飇烈烈扬于金鼔弧矢朱弓不殊干羽【二章】
皇眷西土我理我疆于关于塞于边之墙于陇于亩于河之阳下民何幸近
天子光【三章】
皇抚吾民以覆以载是幸是临恩逾汪濊
帝来人欢
帝行人思六师所过言锡我厘【四章】
帝行天中如日正车咨遣两师以翼漠沙尅日并进毋谓远遐角之掎之
天威所加【五章】
爰陟爰止狼居胥山四顾藩部于川于原皆我在宥矜兹弹丸如毒斯螫如爪斯搴【六章】
彼枭日蹙孤雏栖栖我禽猕之槛致于畿人之无良不保妻子惟汝之为求祸自尔【七章】
我师日进言廹其巢卵倾翼折枭困以嘷腊斯焚斯不复远跳乃如之贼为戒兹昭【八章】
戮尸于军传首于边变容栗股孰敢不?
皇赫斯怒远人所观如带如砺如石之磐【九章】
载驰载旋言归凯乐于以庆成于
郊于
庙载沛
德音四方是告
帝开明堂万邦毕照【十章】
惟天同符以清以宁自此无事泰阶永平惟
帝之功与天无极斯岁斯年于万于亿【十一章】
武成十有一章章八句
南廵歌十二章【并序】
圣驾亲视河工宏恤民隐
恩膏广沛远迩同庥【臣】廷敬备员户曹於今六易年所每蒙
天语垂问郡国水旱年岁丰歉仰见我
皇上天覆四海子育兆民尊居九重虑周万里无时不以黎庶为念无事不以仁爱为心兹以黄运两河关漕挽之安危系民生之休戚
乘舆临历指示规为
翠华所莅
皇泽覃敷【臣】所不及知者多矣以【臣】所领职事奉明诏而宣德意者邮驿所传源源靡已【臣】等谨循职守恭绎恩纶俯同官僚欣感
圣政惟我
皇上德盛功高仁深泽厚际天蟠地旷古振今生民以来所未有也【臣】等虽未获与扈
跸之荣而实窃幸遭逢之盛每接
诏旨仰遵宣布传示遐迩朝臣扬颂闾巷欢舞以及四远之人无不手额称庆佥曰
圣德厚矣至矣无以加矣吾曹何幸而生
圣人之世也【臣】伏惟
皇上念切民依特事巡省恩波肆暨江海同沾而始也以河决不治患及吾民仰烦
圣虑夫治河诚国之大事也【臣】尝稽之往古禹底九河之绩禹贡详其文汉筑宣房之宫作歌纪其事盖篇籍所传咏歌所述厥务亦綦重矣我
皇上仰符天道俯惬舆情盼睐之间指挥斯定已收数十年不奏之功肇亿万载平成之绩
圣谟广运嫓隆神禹而恩泽宏普恤民之灾谋其生计悯民之乏免其正供有禹贡之所不能载者扈从诸臣宜备书方册垂休奕禩矣若夫汉塞瓠子作宫其上是名宣房而作瓠子之歌章美其事载在汉书中【臣】以谓汉塞一决河耳且犹咏歌之我
皇上治河上下数千里至於江海之广咸蒙
圣恩诚有非汉代之所能几及万一者而乐府不作其何以阐扬盛美【臣】不揣固陋谨因【臣】部所奉
诏旨每譔一歌仰识
圣德神功於永永无极且以庆幸【臣】之荣遇焉至若寛恤有司矜释刑狱事下他部而【臣】所及知者亦谨并识焉词虽不文然其声调颇取汉魏以来乐府夫乐府之作皆以被之金石丝竹荐之朝庙用之家国非徒为文字观美而已今【臣】所譔虽不敢妄拟古之作者实欲俾奕世知我
国家功德诚远侔三代之隆断非汉以来盛时所可比拟万一於治定功成播
朝廷之美宣天地之和庶几其义有取焉尔【臣】不任兢惕不任忻忭以闻
岁二月第一
【颂奉皇太后銮舆时巡也】
岁二月巡狩惟虞帝之则其始由岱宗顺时布令德我皇握天枢举事合经籍煌煌大业初
慈闱共夙昔及兹抚金瓯九围覩式廓晨昏在
帷銮玉顔正怡怿孝理通烝民欢心洽万国
右岁二月十四句
平成第二
【纪閲河也】
平成际时雍
圣人肇兴万世功以仁为涵濡义为绳约礼为堤防智为疏凿清河排决万斛泥高堰水落蛟鼍移上下河海吾
皇不来民其将焉如爰取其陈惠此贫者士女歌舞金堤下
右平成十四句
淮水清第三
【述留漕也】
淮水清黄水波中有漕船过率三十锺才致一石多淮扬水流滂沱水中人营巢居其能免乎为鱼寒者待衣饥者待餔留船漕二十万石行者得休居者得食感皇恩歌以易泣稼穑艰难一粒一珠
皇恩浩汗
右淮水清十九句
江南北第四
【纪免江南北逋赋也】
江南北江茫茫吾
君恩泽江流与长江以南江以北颂洋洋缓新除旧赋妇子偕乐康江天高高崇隆上天施雨露时乘驾六龙瞻云而就日万姓来邕邕视听自我民民依与天通夀万亿年福禄同年年三月春风中
右江南北十九句
时和第五
【纪免淮扬额赋也】
时和景鸿长
圣人莅阼万斯年恩膏溥流布我民一时违作息润枯甘雨澍尽赐旧年租新谷登塲在旦暮曲体民生从来王道本人情仁且明爱民如此所以致昇平
右时和十三句
吴山第六
【纪免浙江逋赋也】
吴山高越水长江流无波海不扬引领望幸慰我耕桑攀留銮舆福我子妇复其民无有所与长吏安所事蒲鞭九年耕赐三年赋
右吴山十一句
海滨田第七
【纪恤商也】
海滨田川贡珍皎玉雪奔若云民所重俨耕芸
圣泽隆瑞气氲沛汪濊润下土寛余筴惠万估灵露零锡嘉祜叙八政修九府鹾殷殷烂扬光若农畮禾稼穰四时荣和衆芳
圣人出万宝昌
右海滨田二十四句
江湖盘第八
【述广入学额也】
江湖盘坡陀美哉磊荦而英多菁菁者莪在中阿言采其芹于泮之沚芃芃棫朴薪槱是以奕奕龙光济济多士万年以宁媚
天子
右江湖盘十句
淮南第九
【纪免凤阳额赋也】
淮南涘渚混牛马禾穟生耳卧原野秋谷在田中囷簏盖寡
帝南巡恩泽滂欲令里闾富蓄藏
天意岂独私一方十行
诏下通雨阳不事金木占饥穰谷我妇子千仓万箱祝圣君万夀昌
右淮南十四句
岱峰第十
【纪免山东额赋并赐缓征逋租也】
岱峰触云根膏雨来天门自
皇之来矣解网赐生存天下民自以不寃自
皇之旋矣频施除复恩岱峰峨峨肃然祥风乘朝曦播神功周览沧海
圣泽庞洪道光素王心传鲁东跻民仁寿中刑措销兵戎
右岱峰十七句
於昭第十一
【颂天藻留题】
【圣书颁赐也】
於昭惟天惟
圣皇尽覆下土临万方文思被格侔陶唐读书万卷摛天章倬哉云汉神龙翔彤池洒墨江海光山川留题奕叶长从官拜赐罗
御牀赉及守土同岩廊旧臣何幸趋
帝傍鸾回凤舞亲携将心依日月身江乡我
皇文治洵炜煌辉映百彚皆蕃昌微臣奉职占农祥欲请未敢中傍徨作歌传後示不忘
右於昭十七句
击壤第十二
【颂太平也皇上创兴鸿基连岁北伐率土臣服四方晏然犹复治益求治宵旰不遑兹者巡历吴越凡所经过自守土之臣及四方靡不沾被】
【湛恩蠲租除赋赦过省刑太和之化洋溢万国记曰心和形和则天地之和应之此作乐之本也】击壤歌太平惟吾
君圣神万里絶沙漠扫除妖氛安黎元尚虑疾苦壅上闻岁在木日营室
皇乃时巡供张不复烦吾民枯者以濡寒者以暄除租赋以裕其储蓄方伯二千石复其爵秩俾谨身抚字子养有若父与昆蠲释苛与烦囹圄之幽囘春温
天子实活我不知狱吏尊自兖沿吴越恺泽流无垠路无拾遗之夫恤商惠农时吏不呼门九歌既叙兮九叙惟歌九州懽愉兮九奏孔多亿万斯年兮舞蹈太和
右击壤三十句
午亭文编卷一

[book_title]卷二
钦定四库全书
午亭文编卷二
大学士陈廷敬撰
乐府
远游篇
远游何所之乃在大海隅海波何澹澹云气何舒舒赤螭为我驾翠虯为我驱神鱼如山长电目邱松须緑发两仙童指引神所居飘缈白玉阙照耀黄金铺珊瑚为阶砌木难为门枢星娥倚东厢微笑玉齿殊仙老三五人龎眉曳轻裾食我以琼蕊遗我石函书书中何所云保汝千年躯永同金石固日月齐灵符下视人间世荣华真斯须
白马篇
白马骄秋霜银鞍照路傍黄金为马衔珊瑚为剑装被服闲且都杂以绮罗香交游竞意气俯仰垂荣光长兄二千石小弟侍中郎身冠羽林籍名艳鬬鸡塲要间乌号弓右发左挽强一纵连两禽鸣镝随低昂归来道狭邪缓带倾华觞猗嗟阳阿舞迭奏邯郸倡为乐苦不极红顔坐凋伤
关山月
烽冷天山色霜明瀚海流临关弓抱影度陇剑横秋玉笛三更梦金闺万里愁龙堆看夜夜长叹上边楼
陌上桑
晓日渭桥东行人春思中桑间秦楼女緑映顔花红玉钏低枝露香罗隔叶风蚕饥正归去五马立烟空
班婕妤
顔色春桃李东风宁久留昭阳飞燕宠长信婕妤愁玉阶惟见月团扇已惊秋试问承恩者常怀衰谢忧
明妃怨
千古蛾眉意丹青画不成生绡空有恨掖寝本无情红泪边花色朱弦碛雁声那堪孤塜月还照汉时营
铜雀台
昔时铜雀伎曾荐绮罗香遗恨千秋令雄心六尺牀舞余金凤冷望极玉蛾长日暮西陵道悲风生浊漳
折杨柳二首
楼下与君别柳条初覆肩柳今与楼长摇曳金窗烟春暗黄龙塞花明黑水川含情忍攀折远寄东风前杨柳三春树年年别恨长曲中官渡月枝上塞门霜红粉倡园色黄沙剑客妆金鞭不可赠攀折暮情伤
山鹧鸪
何处鹧鸪飞湘江斑竹枝夕烟人影外斜日客行时断续虞妃泪苍黄屈子辞更闻贾太傅鵩鸟赋深悲
猗兰操
猗猗其兰廼在空谷我行四野奚处奚宿其兰猗猗幽幽其香杂彼蕃芜我心相羊兰其如何维霜及霰时节晩暮不我能见子不我见我心则夷悠哉以老乐天弗疑
将归操
河之水汤汤我欲济兮川无梁岂繄川无梁我褰我裳河之水悠悠我欲济兮波无舟岂繄波无舟我曳我裾我裳我裾不可以濡兮吾将焉求
雉朝飞操
雉夜两两朝双飞雄者气盈挟其雌雌欲啄雄欲飞雌不敢以东西彼独何者羣游中野雉子斑奏鸣弦羇孤向人生自怜
梁父吟
我歌梁父吟慨慷谁与陈君不见公旦巧能世絶伦吐哺握髪衆士亲嗛嗛赤舄下白屋後来岂有如公人君不见吹箫贩缯士所羞得时睥晲轻儒流贾生叹鵩陆生老刀笔之吏为通侯
乌夜啼
寒夜夜长夜不明五更盼断霜禽声红顔易歇緑窗里塞鸿欲度林鵶起金井双桐露叶低秋闺月落玉关西年年为伴相思老莫向高楼别处啼
冉冉孤生竹
冉冉孤生竹今为蓟邱篁地寒出不高枝叶稀飘扬不恨枝叶稀三冬被严霜岂无雨露滋时至则萎黄托根失处所抚心多慨伤
幽涧泉
白石烂烂流泉深松风寂历吹素琴山窗明月吊孤影别来五度秋猨吟猨吟人不归怨鹤空山飞泉水波木叶稀缉商缀羽张急徽
北邙行
洛阳城北山峨峨城中人少山墓多白乌半夜啄大屋青磷当昼燔陵谷自经丧乱墓无主野田髑髅悲自语寒食谁家送纸钱魂孤眼望愁鸱鸢客来游眺苍茫里东见虎牢西熊耳山川酹酒一高歌光武陵边杏最美
君子有所思行
生民皇古前心志自澹泊迨彼喜怒烦忧患抵中恶圣人急其病道和捄以药作乐反性初缘情礼乃托悠哉咸韶音风淳合冥漠絙桐通神明截竹谐苇龠千秋凤一鸣四海皆安乐
艾如张
艾而张罗旌门萧萧马鸣兽嘷于田非好杀取足盈大庖白露下来麋鹿始交鹿有匹兮山有罗吹声象匹鹿奈何
芳树
芳树长摇摇四边多烈风黄鹄在其上养子芳树中寒影濯清露羽毛亦不丰托身宁非高心欲陵苍穹回头谓芳树勿作风中蓬大者拔本根小能伤青葱稀枝兼落叶与子分西东芳树谢黄鹄此言何愚蒙风来无时休将吾谁适从汝自慎身口大造无全功黄鹄举翅飞擕子蹑云踪後来见芳树低摧横烟空
种葛篇
郁郁南山葛离离东井瓜本自不同生兎丝缘女萝葛藟亦已长瓜蔓亦已多霜天各刈除弃捐于中阿种瓜瓜有种种葛葛有芽瓜葛相结连我心则匪他拳拳执明信岁寒夫如何
蒲生行浮萍篇
浮萍东西流离离青蒲间小年事君子不知心所欢锦衾生恐栗半臂承夜寒恪勤在妇道冰雪洒肺肝霜天弄机杼缲丝织缣纨充君下体服自顾衣裳单米盐碎小务家室粗以完慊慊三十载一日无欢顔容色不再好罪尤诚有端故人足可弃新人亦可怜人谁不娶妇君家妇良难新人不待故闻声发永叹蒲生何离褷浮萍何丸澜此曲不可竟曲竟增悲酸
蒿里行
青青松柏原郁郁古蒿里留待市朝人容华谢桃李桃李春光摇曳时东风未老已先悲虫蚀叶雨摧枝成阴结子难豫知人生朝露日易曦满堂欢笑翻涕洟言驾幽山去亲戚相攀追遗君旧剑佩卷君旧罗帏清酒安可酌余阁空盈巵狐兎夜深语宾朋四散归各各有一日不必相歔欷蒿里路远在百年近旦暮生时不自纵意乐坐见春花委芳树
陇头吟
生不愿为陇头客亦不愿闻陇水声陇头作客肠应断陇水声多带别情别情未已红顔老北流是向龙城道一箭烽传瀚海云三时马絶交河草陇坂回看陇树春陇关四外战尘昏行人莫作陇头客从此边心不可论
豫章行
秋风吹白杨摇摇豫章山落叶辞本根随风不复还男儿远别离戚戚成颓顔跳丸有迅晷逝波无停川生短嗟世长何况寡所欢贤圣齐穷达流坎天命然委顺全远节去日难重攀介福自已求鬓髪谁令斑
猛虎行
朝从猛虎食暮从野雀栖野雀无定端猛虎还苦饥水浊不见底水清石累累清浊各有以沟水流东西天风吹海色昏昏渺无涯游心三神山百年曾几时
长歌行
鰕?细小虫生长潢潦间燕雀自侪侣寄命于柴藩岂知六月鹏高翅摩云天潜鳞濯鬐鬛游戏于深渊物生各有分吾终慕羲轩
空城雀
鸿鹄翔寥廓鹪鹩声啾啾翩翩嗟汝雀嗷嗷云何求回顾黄口儿常有罗网忧乌鸢各异态爪觜每见投摧颓太仓粟口腹身所仇物生有天命知此絶祸尤
节雁行【史馆僚友语近事】
罗者获雄雁雁活翎翅全置之樊笼中哀鸣欲有宣每当秋春时塞雁来翩翩顾步忍长系饮啄苟自存赖彼牧竖儿飤眡两踰年其秋其雌来闻声於九天夜半翔而下悲吟何关关以颈投笼中咽吭交相纒晨起人貾之雁则双死焉适予在史馆有官屯民田屯夫既来告官因为予言风檐展书坐雁唳过前轩听者尽讶叹终朝掩遗编思用厉坚操作此节雁篇
东海头
东海头古来白骨成荒丘天生海水向东注日出月没沧波流嗟我人民何用相讐东海头长城起秦人筑怨海水深不见长城见海水
堠傍路
堠傍路日日征人从此去古人行尽今人行春草春花只如故莫言今人与古人昨日车轮叠马蹄寒风一夜吹何处
雁门行
雁门关雁不度关上长城高挿天鸿雁高飞从此去雁飞长城间游子关门还雁南君北向相望何由扳塞山连緜秋云起西度五原东辽水传语幽并轻侠儿雄飞雌伏休相疑
饥乌行
北风吹树树怒呼深枝饥啄双老乌身微愿违心羇孤野日冻雪霜蓬枯天寒夜昏何时旦黄鹄单飞泪如綫
鸣雁行
鸿雁鸣度雁门风霜惨檩羽翮存养子俱高飞中有断雁陵云翻渺然独宿沙碛间江湖适远伴侣非稻粱虽多身不肥羇孤畏人行色微心志皎洁衆雁知君有矰缴慎莫施弹射孤鸟古所悲
门有万里客
门有万里客落日照顔色问客适何乡未言先叹息生长西蜀人故里多荆棘荆棘不可居虎豹嘷相索离乡客四野席草荫松柏草长茵以厚松柏上郁错不虞幕府书催令还乡陌乡陌不可居竟言双泪落
白鸠篇
古之纪官或以四时或以云其於物或以龙鸟至於鸠盖鸟之一耳而以名官左氏郯子曰祝鸠氏司徒鴡鸠氏司马鳲鸠氏司空爽鸠氏司寇鹘鸠氏司事鸠亦异於凡为鸟者哉余有感焉作白鸠篇亦古诗遗意也
拂舞歌白鳬吴歌且吴舞感此清商音泪下不能语亦有白鸠辞新声翻旧谱白鸠之白性安驯其子虽七恩平均食之朝上暮自下鸟有如此义且仁丹山凤皇五色文身将九子凌青旻岂惟九子身自将百鸟不间疎与亲呜呼凤德殊絶伦白鸠一遇三千春
午亭文编卷二

[book_title]卷三
钦定四库全书
午亭文编卷三
大学士陈廷敬撰
古体诗
咏古四首
托志在大雅讲德观王风永言播声律和平民所衷五弦奋逸响竽瑟难为工诗亡演别体绮靡将焉终我圣放郑声伟哉删述功烂然三千篇磨灭浮烟空
伊傅起岩野千载道寥寥子房王者佐英风振孤标报韩计不就椎秦功已高呜呼博浪中举事轻鸿毛後来刘项辈以此气益豪匹夫定王霸片言胜萧曹晩从赤松游黄石可相邀
虞帝善使民造父善使马吾生良有涯精爽讵相假人命如虫蛾膏火竞涂赭达人且乐天悠然以陶写日月从跳丸匡坐自潇洒
孟门虽嶮巇洪涛尚容楫大行盘羊肠辕车可冯式君子贵自信流俗乱珠砾闻言识鬷明听歌知甯戚哲人领其微而况目所击
石鼓歌
石鼔歌者韩与苏我今捉笔捋虎须蚍蜉撼树何为乎推寻鸟迹闲自娯皇颉古愁凝斯须浮云变化万事徂斗宿下天羣灵趋羲娥掩苒焚刼余陈仓之野累累俱高穹如屋厚土铺古物敢侮明神扶博士西顾空嗟吁伟哉余庆亦一夫凤翔庙置烦枝梧是时十鼔一鼔殊伪有作者其谁与传师向氏何雅儒殷勤求访鼓不孤辟雍保和皆埤污大观靖康尾毕逋东迁北徙凤在笯王宣抚宅湮榛芜虞集矫矫真吾徒罗列国子森津途安顿妥帖星当枢圣道无害兹无虞天作石鼓宣籀书欧阳虽疑理不诬献襄宇文宣所奴宝玉讵可方碔砆呜呼石鼓穷锼镂流浪岂惮驰与驱艰难尽历形馍糊鳞甲剗落中不枯人生谁能汝鼓如时哉不遇生良虚我歌石鼔排郁纡韩苏歌後补所无
昌化寺吴伟画壁歌
峰巅折屐下半岭霜萝烟昏白日冥松风吹镫山殿开粉图黯黮丹青冷问谁画者留古墙江夏吴生远擅塲神光出没视不定动摇地轴天低昂崑仑磊嵬坼四壁倒翻河源走霹雳阳池蒲类皆细流瀛海茫茫丧归魄殊形奇诡殚莫论蛮人鬼伯头如鼋僧言五百阿罗汉细观一一皆缁髠古今人貌谁相同吴生作笔如化工想其用意极变态上下万古罗心胷生也画手一世雄当时待诏金门中仁智殿西被召见短褐垢脸双鬓蓬岂知图写偶然事後来揽古寻遗踪君不见功德寺望湖亭昔日宣宗游幸处东风依旧春草青新丰翠华莽岑寂游人往往知生名人生不如一笔画千秋万载传其情
东岳庙像元刘元塑【元字秉元蓟之宝坻人官至昭文馆大学士正奉大夫秘书监卿】
上都塑像今谁存刘其同姓銮与元元昔黄冠事青帝既贵惝恍营精魂神居青霄清且尊碧云腾涌连朝暾真仙上谒不可以面觌况能抟捖以手扪元也执艺高絶伦帝命象教如通神雕梁绣户不入眼石闾日观皆微尘运意岂觉沧海濶凝思暗与春天亲驾言岱宗夫如何设像已觉惊生民其西炳灵公其东司命君绦纱玉斧苍龙仗宰执介士俱天人元乎今也不可作高坟何处荒麒麟又闻大都城遗庙秋原斜古像亦元制凄迷沉风沙塞长路远迹不到抚卷稽古空咨嗟人生一艺足自命流传百古称专家亦知虚名竟何益吾生有涯怜无涯
万夀寺华严钟歌【永乐四年姚少师广孝所制】
万石之钟谁所作矗立平地嵬然高不屋而坛岂谓是土花缘碧松萧梢【钟踣於地】我行其下惊突兀两屐倦着才周遭夙知徧写贝叶文五指欲扪心郁陶华严八十一卷字星离云布撑烟霄初如恒河筭沙数忽如大地吹秋毫又如天门下鈎锁堤防撇捩神龙跳缩形极意谨绦镟岂知鹏路容抟翺玉?勾划有余境沈郎运笔光动摇【华亭沈度书】浓点垂露洒银汉纎波倒海抽琳条宝书诸品补隙罅下者铣于高蒲牢尽剗雷回云纭迹直监毘城鹫岭标良工镂刻心亦苦藕丝鍼锋怜攫搔迩来漂转三百载覆以风雨栖蓬蒿讵有石砆厌贔屭空令金钮闲鼍蛟姚师组鉢游市朝鼎铛有耳为尔曹铸此那数九州铁金精焜燿飞廉号吾闻先王古有制不过钧石谐箫韶师也佐命专魁杓徒令天乐声迢迢云门大吕神降格何必万石为钟豪呜呼何必万石为钟豪右军书乐毅论真蹟歌【观于张吏部家】
刻石多有乐毅论风格独让快雪堂摩挲卷帙老将至想像用意分豪芒藤阴别馆见真蹟得此令我书传香昔者晋室遘丧乱南渡士民何仓皇兵革未偃盛文藻风流墨妙传两王大令学书特从横右军作此严其防庖丁游刃中肯綮东野鈎百看腾骧金绳玉锁不受缚天马脱辔羣鸿翔神光陆离势欲动洛灵容与骖鸾皇又如大海回波澜珊瑚碧树枝柯长夏瑚周鼎历世宝法墨直欲与颉颃展转六朝谁所得漂零百战同兴亡晋阳之甲杂儒翰贞观御府亲收藏太平主家借摹写明珠翡翠罗缥缃如云宾客一朝散丹青豪素空籯箱大索十日闭朱邸老妪衣缝潜擕将投之爨下实虚语人间那得知其详世上小儿学解事诋诮正士嫌锋鋩蛟龙岂无角牙厉雷霆变化谁能量岐阳石鼓久漫灭昭陵茧本沉芬芳我贫讵有千金直过眼矜燿神扬扬是日聚观如堵墙击撞觝触头低昂檐花正落飘不入燕泥欲下能禁当心记指画争俄顷焉得常置几案傍默嘱鬼物善诃护干戈时代遥相望断行短纸人爱惜晋家陵土今荒凉对此涕泪翻淋浪人夀几何徒羡女日斜掩卷魂黯伤
墙花
墙花繁香新叶肥苔径漠漠蛱蝶飞邻轩可假非我乐故园此时音信稀我生鄙野性放散池鱼笼鸟愁?鞿青门送客一惆怅烟緜草长柳十围默记旧日所来道行店历历双板扉我家南谿富泉石两山夹流村路微幽处窈窕出林屋山红涧碧含芳菲试歌韩公荦确句安得至老不更归
城南黑龙潭寺西楼对酒歌
春残龙尾横斜道羸骖退食随年少文书丛里过东风欲写幽怀何处好天晴古陂南城南城阴水碧金沙潭是日宿雨林景澹微波流影青于蓝寺前野亭向冥寞狂飇吹尘暗寥廓襍花红蕊寒且禁幸不逢花怅零落亭中袅窕西楼开远烟空翠山光来渼陂波涛琉璃色汉江春酒葡萄醅直须对此衔金杯搥琴击筑心徒哀苍茫万事渺如昨几度落日轩辕台凤兮栖栖不得意东山绣斧流言忌古来贤圣亦复尔醉舞高歌吾老矣回头笑谢新少年有才无命古所怜
贻上湘北同游放生池作
王生矫矫殊絶伦李生气骨何嶙峋高秋风日稍晴美出游得与二子频城南沧池郁漭沆彷佛置我江湖滨云栖弟子真隐沦闭关书坐浄六尘猛兽不搏鸷鸟伏勅龙取水沾枯鳞灵鸡喔咿铃磬寂白兎扑朔当阶驯世上网罟足怖骇尔曹此地娯秋春可怜四海数兵革感事触物含悲辛天狗堕地走郊野熊貔豺虎生攫人苍生性命等蝼蚁刀俎往往屠麒麟吾衰念此涕沾臆买放虫鰕随细民两生才可登要津向我肝胆倾轮囷会当万里策骥足努力斯世谋致身
九日宋玉叔招同诸子讌集梁家园池亭兼送绎堂之中州访愚山嵩岳以秋菊有佳色为韵五首
佳日乐清旷登临池上楼萧条鸿雁来城阙飒已秋四边木叶下亭午寒翠流頫察林树变仰眡天云浮何意京陌间台榭豁远眸含歗媚短景步屧延阻修陟危兴屡奇永念数子游
结轸来西园佳辰快休沐况有舟楫具林风方谡谡谿渚委寒卉时节秀芳菊水泛忻始游波摇骇流目靡靡葭菼开洄洄苹藻逐远穷林塘幽不异在深谷鼔棹入莽苍兴酣欲往复还拟挂轻帆去逐鳬鷖速
冉冉节序高风雨怀重九及此弄晴晖清欢亦希有南原恣羣游北亭飨朋酒坐密觥筹交语多藩篱剖明霞散林薄落日延户牖暝色苍然来严城急刁斗明月悬中林欲去更回首
回首立踌躇念此秋气佳娯乐岂终极戚戚动中怀美人适梁宋骊驹发天街朔色起离筵霜露泫前阶列宿参差明参辰何由偕客子感远游愿期金石谐
宛陵含清真论诗造精域忆昨游嵩峰飘然辞京国君今定相访云壑想行色同宿玉女窗朗吟三花侧羽客链金骨於此生云翼相擕掇瑶草宝诀自兹得奇踪入紫冥化心合窅默下界瞰九州中天擥四极惜哉缁尘人临风空叹息
沈绎堂翰林殿廷槖笔阁门
赐貂图
为忆畴昔策士年手披射策春风前云间才子擢上第掩映金闺榜墨鲜羽猎长杨时扈从校书东观歘联翩诏言中外须?历入为公辅出旬宣觚棱囘首青霄上棨戟还开嵩少边一自鼎湖弓剑远寂寞苍梧生野烟龙飞凤起旋天柄人文际会风云盛澴州学士领机要风裁奕奕清操劲浙东葛公招不来益使清时重微聘侍从当时更几人声华寥落才难并白头宫监合门东勅旨传宣沈侍中曾见章华工作赋红绫分饼
赐恩浓政事堂前昔待诏集贤学士新年少咨嗟沈君天下奇文采风流传墨妙重过承明旧直庐螭头行上近宸居便殿
召来临玉几内庭不用辇金舆尚方笔札鵞谿绢龙团墨花埽飞雷生平所学惟正心
天子敛容知笔谏欲将无逸进箴规不数清平供奉诗是时积雪明丹陛好景斜阳度玉墀自此
乾清频侍直往往公卿伺顔色有时挥翰晩从容漏下重城归不得
温语亲承退食迟锺王楷法鬭风姿特上汉家寛大诏间书唐代颂歌辞赐对夹城又移日左右微闻潜太息九重解赐御貂裘中使催颁镂金织丹青写与异时看览图暗忆鱼水欢近代遭逢谁似此
天顔有喜画来难男儿致身在报国耻学时人甘肉食恩深不醻良可惜我闻豪俊频烦侧席求曾谁能缓旰宵忧柏梁词赋讵偶尔宣室苍生须借筹
送李同年之桂林
昔者子往官京县【李昔为大城令】寒厅夜雪来相见雪花盈盈堕酒杯镫前细酌成欢宴有客曾为百粤游耳热高歌骋雄辩却话岭表山水奇足迹未到目已眴【中州邢生旧令永福是日谈粤中山水】沈吟别子不能寐起坐题诗废朝饭回首离堂夜雪时人生流景如犇电子今寻客旧游处水石风流吾所羡五斗折腰且莫辞四十青衫应未倦莫言天骥随羸牛要使昆吾淬百链猺獞能为襦袴歌桑麻久已销刀剑藤江花落雁来时荐书应奏明光殿
秋日祖氏园同肇余湘北以秋水席边多为韵五首
日高出南城郊野纷晩秋苍茫微径开蒲苇风飕飀红叶捎鞭丝紫花罗马头兴来忘嬾漫我行如有求苔径连野桥池塘落秋水飘摇临虚亭寒流通其里始至孤云飞坐久白鸥起独游良已欢幽怀同二子甫白渺千载美人接瑶席飞合如扁舟寒空下遥碧乐幽趣屡同怀古思逾积落叶满深林惆怅来时迹将军东桥竹乃在韦曲边轩窗新结构台榭已百年林疏出远岫谿回凝寒烟风景长不殊昔游思渺然为乐虽及时日暮哀情多平生沧洲想江海今如何秋高急战鼓烽火郁嵯峨独愧此亭上临风空歗歌
咏汉事六首
汉高续秦虐开国乏远猷作伪导其下云梦胡为游既贵忘急难畏恶如敌讐妇言惟是用功勲滋愆尤嗟哉青衣路已去不复忧道逢吕后来泣涕翻见收牝鸡伏猛士羞中锺室谋惜无周身智辟糓从留侯
沛公破咸阳仗剑入秦宫美人充帷帐珍宝如山崇一朝意已得遑复恤其终兴亡在转瞚虎眡眈重瞳自非樊将军祸乱如影从宁待鸿门会脱身刀俎中哙也起屠狗所见真豪雄儒冠故可溺龌龊多凡庸
项王起陇亩意已无强秦矫矫名将家所敌必万人大战钜鹿下诸侯莫敢前事定从壁上?行趋辕门伟哉戱西会制命杯酒间项王东向坐沛公独骑奔如何去咸阳宫室皆烧燔亚夫无一语韩生空杀身伊昔割鸿沟天下约均分太公脱高俎吕后辞下陈汉王欲罢归子房劝进军楚歌四面起往事真酸辛至今下相祠黯淡荒荆榛虞兮色雕落帷帐凝流尘坐傍伏乌骓猛气惨不伸英雄逓成败怀古一沾巾
安刘必绦勃平智足交驩王陵虽少戆大义折其端知人诚匪易处妇良独难娥姁牝司晨禄产虎而冠自非朱虚侯非种除方艰辟阳游卧内人彘栖厠间骨肉亦何辜酖饮裂胃肝吕公奇此女与之遗祸患
汉文恭俭主止辇事最传亦复事羽猎不敢盘游田万乘登虎圈嘷歗罗满前山禽与原兽名数方纷然顾问上林尉十问十不言苍黄左右眡啬夫代尉宣口对如响应帝曰此吏贤释之汝受诏特拜啬夫官逡巡不肯拜谓佞奚取焉上言周张辈下言秦汉间纳谏诚可贵听言古所难谒者论啬夫啬夫罢超迁绦灌短贾生贾生亦弃捐
田横能得士高义陵千秋横来大者王横来小者侯慷慨五百人不与韩彭俦富贵苟不乐沈殒遂所求至今沧海上天风激清流
黄鹤楼歌送魏使君
我初旅食京华游结髪愿识韩荆州掖梧萧萧苑花寂忆昨含香西殿?是时武英数奏事
九重动色亲嗟异骢马朝回白玉鞍铜龙夜直青绫被使君几载为清郎我曹文采争辉光宣武水楼烟柳碧城南古台野菊黄联翩不悞尚书期【龚宗伯芝麓】婉娈能倾翰墨塲即今会合亦何有汪王程董仳离久【苕文西樵阮亭湟榛玉虬】别梦初惊朔塞鸿离筵又醉都亭酒青霄使者下南云翼轸星文拱北斗使君家世清忠臣步武流风应絶尘要与丹青争气象足令琬琰重嶙峋江表人才席上珍骅骝造父遇有神送君车骑翩然行仰视白日霜天清秋色已老汉阳树春风空忆武昌城我闻崔颢诗中语黄鹤长江万里情白云缥缈楚天外黄鹤飞去楼空在使君登楼黄鹤来烟波渺渺心悠哉
书上官松石所藏程鹄画梅即送之还河东
我观程生所画梅宛在万里厓壑间蹇驴风雪晓陵兢便欲跨之寻寒山楼角呜呜笛声起灯前花落清霜里曲中画图相向开吴绡一幅天如水北风旷野凉萧骚平林低亚生轻涛屈铁溜雨蟠积石琼英拂地连蘅臯上官中丞好奇赏对此亦足生清豪掉头擕画不肯住野宿谿行任芒屦藐姑神人冰玉肌散作寒花亦无数却忆少年行乐时绮窗狼藉罗浮姿山中雪深疏影乱红桥界出横斜枝桥下沽酒桥上醉耳热狂吟百不思旧游已散空云树酒醒钟微隔烟雾回忆三更挂月村梦魂十载还家路残香冷艶真愁予陇头驿使谁寄书君归试过草堂问梅花遶屋今何如
忆樊川梅花用东坡松风亭梅花韵
半林乔木樊川邨数株梅花牵梦魂媌娥靡曼不挂眼夭桃野杏为狂昏一?未安扬子宅五亩欲老香山园玉妃鬖髿露身手暗香冷艶来相温有时先生春睡美绮窗唤起惊朝暾经寒故尝却罗幔避风勤与关柴门翻笑孤山林处士拥衾对花花无言只今人去花寂寞谁怜落月闲清尊
送富云麓少宗伯还闽中
瑶华易衰歇相识红顔稀往者公卿人至老不更归我病卧送子心与闲云飞秋月照离席挂帆扬澄辉沧溟波万里客梦相因依筑堂面海水岛屿开岩扉敷荣日南花荔子生已肥一噉三百颗孰与斗粟饥予亦同流萍浩荡江湖违茫然惜远别白首思音徽
赴北镇发京作三首
塞雨作雪花春风落庭树时节尚苦寒远行生百虑苍凉城东亭门外旧京路驱马览大荒黾俛戒徒御离鸿何翩翻黄鹄已轩翥平生旷逸怀海山得奇遇
衔
命出京邑含情向朔塞春色苍然来雄关渺安在征马萧萧鸣东风卷旌斾乡国别已久况复穷荒外前临碣石古頫视沧海大朱轮日交驰山灵邀我辈岂无江湖乐兹游亦已最
旧披辽海图天地疑将穷远游足自豪万里浮空蒙日月出海水乃在扶桑东男儿志四方蹙廹以自终翻慕游侠儿鞍马生雄风行行尽絶漠仗剑陵长虹
晓发通州
陵晨命夙驾旌斾风悠悠连蜷沙浦堤浩渺开沧洲回首见楼堞孤城如浮舟荒陂下远雁细浪回轻鸥烟中出颿影仿佛不可求谁能舍短策万里乘春流
射虎行
北平太守飞将军城南射猎天风昏射虎中石没羽箭至今石戴霜花痕萧关昔日良家子结发从军动边鄙寂寞南山忆夜行霸陵亭尉醉呵止一朝飞盖来北平三边夜无刁斗声将军善射出天性射敌欲尽兼射生虎也腾伤上猿臂将军意气轻搏刺怒形威振万物伏精爽足可贯厚地我来访古卢龙傍广不逢时吾黯伤吹箫屠狗有异表时来起作诸侯王
食榆关驿有老卒语世父侍御公令乐亭时事
下马食驿亭杯酒乾欲去悯此人凋残停骖诘其故驿卒老记事洒泣跽而语此地古要冲车马繁徒御小县丁徭稀取足外协助乐亭籍民夫十人九饥仆当时陈县尹吾民赖调护走谒大府官抵掌借前箸庶人者在官定禄出邱赋枵腹事公家公事亦缪悞是时大府贤立为尹拜疏雇直余赀粮行役乃犇赴尹去民寒饥尹来有衣袴驿东古神祠尹至常此驻驿南荒沙碛是向乐亭路迩来四十年吾民思乳哺我闻驿卒言双泪零如雨尹吾先伯父宰木已拱墓县路邈难踰古祠在何处驰马往视之祠门日斜暮故额宛犹存戊寅字细署戊寅吾以降老大凛百虑酹酒再拜行春风吹独树
澂海楼观海
燕山蜿蜿如游龙东将入海陵虚空峦壑汹涌变形状腾波赴势随飞虹长城枕山尾掉海海楼倒挂长城外地坼天分界混茫山回城转横烟霭楼脚插入大海头巨灵触搏海怒流呼吸万里走雷电崭凿中涌堆山丘乍到魂虑忽变慴意象戃慌难寻求五岳拳石渺一粟九州小屿浮轻沤沧溟浩荡乾坤窄弱水流沙在咫尺扶桑弄影杳何处空青一綫摇金碧却忆洪涛泛滥时苍茫神禹经营迹百川既导万穴归天吴海若安窟宅四海以内真弹丸秦还汉往如翻澜海月万古堆玉盘愿得一食青琅玕乘风破浪生羽翰我来手拍洪厓肩仰天大笑忘愁叹
出塞行
平沙漠漠虎迹高春风萧萧马鸣号雕弓韔服箭在腰南登碣石东度辽江湖细琐不足数沧溟万里观云涛丈夫得时展壮略坐拥爵印麾旌旄不然五岳及四海笑看珪珇如秋毫安得白首事文翰苦吟寂莫随蓬蒿新购龙鳞双宝刀雪华照地寒生毛佩之金鐶紫锦縧酬恩未忍便归去且向沙塲看射鵰
首山
塞外山益奇图经无其名土荒昧胜蹟问之伤我情首山名颇佳三峰何峥嵘上有古时戍下有今时城南山如龙卧北山如象行中裂忽如凿漠漠春水生厓寺面怪石角立森从横林岨绣苔藓丹碧含晶英山川既盘郁风气亦高闳太息炊烟稀沃野无人耕
宿十三山下
暝憩投孤烟野宿临大荒夜窗过虎豺青狐歗空梁摩挲玉函字凛凛置我傍精祷寡宵寐明发严晨装禹迹昧疏凿虞书分纪疆斋祓入神境王事肃有常岂敢惮险远
皇命被宠光万灵应来格镇此枌榆乡
医巫闾山登览
我寻桃花洞花源寒蕊迟缥缈吕公岩遗蹟不可追古松千年物下有无字碑黤惨积铁色石苔铜緑滋雕斲慨秦汉混蒙思黄羲灵风生两腋扶毂凌欹危羽节俨前导云旗纷後随神人展歆肸赐我金茎芝服之身力健延年以乐嬉
涂河行
拍天风滚边沙来乱石却走如崩雷马蹄摧裂车轮折涂河三日鸟飞絶野阴书昏对面疑猛虎在前何由知黄熊赤豹纷相追劝君早宿荒茅茨
入盘山至中盘寺望李靖庵絶顶诸胜蹟顾念归路不得徧游为诗写怀
我闻盘山七十二佛寺寺寺落花流水中古木分径延客入谷口往往闻微钟稍喜怪石堆磊砢位置天巧烦神工飞岩百尺下磵水谿流时带残香红山深日斜意惆怅车颠马仆何悤悤中盘崚嶒倦登陟山灵奇诡焉能穷卫公舞剑台最古磨厓勒石真豪雄天门中开飞鸟过巉巗峭壁双青铜絶顶塔轮照西日影落塞外随长虹我行荒徼困鞍马亲按唐垒寻遗踪春风血染边花赤夜雨苔生战骨空誓台草木莽岑寂将军片石青山崇此来探胜乐幽閴翻增惋叹愁心胷孤峰飘忽不可到还顾所历烟蒙蒙归途草草罢游览他时蜡屐扶短筇
高阳公生孙作歌
名家父子至宰辅汉有韦平宋韩吕高阳吾师真天人风云接迹夔龙武门地朝廷旧羽仪沙堤夙昔经行处西平有子生更奇两人并是麒麟儿长君娟静玉雪质次君矫厉鸾鹤姿仙李盘根久硕大谢家玉树恒华滋前年次君引凤雏我公退朝清讌娯锦筵绣茵红氍毹弹丝击鼓吹笙竽宾客合沓临交衢後堂高会罗生徒今年长君怀明珠瑶环瑜珥嗟不如我公不乐胡为乎侧闻
圣主劳宵旰边机日奏明光殿庙谋胜算倚元公军檄诏书驻马办呜呼为臣既不易我公精忠日月贯所以当筵再三叹太平指日定戎行我公名与凌烟长一身常系安危望颔首儿孙笏满牀君不见裴晋公郭汾阳
八月十四夜月
五更雨作漏点歇凉风吹衣坐东阙正恐秋阴欺出日翻愁雨色碍行月骑马掖门雨细微黄昏茅堂灯火稀登楼高云亦解駮晖晖月上古城角天寒野旷沙塲多呜呼奈此明月何
中秋夜王北山给谏见过有怀吴玉随孙惟一两编修
昔者与孙吴翫月城西亭萧萧天风来万里摇青冥寒空荡圜魄惊鸟羣悲鸣明镫曜曲房渌酒凄以清短歌易慷慨良时伤我情奄忽浮云驰踯躅东南征光景不可驻犇落如流星二子渺江湖芳顔坐凋零四海何寂寥独处思平生惟我与君子绸缪结至精遥夜命俦匹羽觞罗中庭清浅河汉流金波正泠泠濡翰发妙制朱弦激新声今日不为乐别後徒屏营
书湘北秋水渔父图
吾闻潇湘洞庭烟尘中沧洲不合容渔翁今之画图尚复尔孤舟渺渺寒林东远峰青冥水云白秋树莽苍枫叶赤草木曾无战伐愁谿山欲老菰芦客李生雅好江海奇张颿鼓檝游何时且当结束事鞍马与子射猎南山陲
吴大理宅观菊行
<集部,别集类,清代,午亭文编,卷三
自为燕山十载客轩窗寂莫无黄花今年何处花最盛走马来寻大理家九日传闻思一见人事经秋阻游宴十月向尽开未残天寒野阴飒霜霰小阑曲幕云锦张屏风隔花花低昂想君位次有深意宛然置我东篱傍坐中豪健富与王亦有两吴成清狂逡巡相视不欲去白日渐没冬夜长冬夜沈沈钟漏度镫火交横花影互不知雨雪空中多铜盘绦蜡销烟雾万点繁英岂等闲百罚深杯莫论数君不见去年花贵京城里朱门进花如流水今年花贱军兴时公侯边头征马嘶世间万事反覆俱如斯与君倾倒且尽花前巵
孙箨庵赠篆章歌
射州学士才力健上慕稷契羞管晏天生文采兼奇怀在於敬也徒然羡方寸之石珍南金篆刻变化穷古今怳然置我秦汉上熟视叹絶谁能禁想君拭石初经营意匠凿石石怒生弩张剑抜相盘蹙捉刀如笔刀从横自言工巧不贵物艺技那与流辈争忆交学士十载余太学释褐同时趋门前石鼓累累俱字势蝌蚪分锱铢我初开口恨诘曲学士发声如贯珠宝符玉玺今焉如丝纶手握承明庐太史大篆讶贔屭中郎石经纷鲁鱼天子今年开石渠校书同异罗诸儒今君请急何为乎吁嗟汝归形影孤古人恋阙忧江湖
题容斋所藏画松
晓蹋掖垣松色浓宫树緑阴宫日红归来卧想西窗中西窗恰对西山峰雕阑玉磶纷璁珑碧云寺前双老松别久霜风应更长当时蜡屐曾同往几人云散与星飞只今惟有松涛响山径冥冥松有声苑松山松无限情急呼浊醪埽醉墨为作李侯松树行
立秋日子顾绎堂贻上湘北幼华过集
游子感时节含意难独立秋色萧条来西日忽已入风落庭草低雨过檐禽集高月夕尚圜明星露犹湿兵出吟笳稀戍远捣衣急良时今欲暮无为苦忧悒请看头上丝日夜不可戢危涂行潦深白驹愿维絷
九日同贻上湘北集城南水阁
高阁峨峨凌寒空眼底城阙秋光浓襍木叶丹晩菊痩杯影遥度长天鸿残阳未敛浦烟积渚波细浪涵青铜明霞吹落山势动苍茫檐际闻悲风頫身愿接两羽翰探奇何必扶短筇
送张篑山归庐陵
秋阴匿景光凄凄增暮寒鸿雁应候起黄鹄临风翻高飞览九州谁能铩羽翰念我同袍士矫矫青云端北风吹河梁车徒不可攀高林集天霜大海激回澜君子抱亮节志士多苦顔
君恩当识察臣义择所安肉食等藜藿荣名配芳兰朂哉千岁业离别何足叹
益咏堂歌【为宋玉叔先人作】
顿邱之野古台侧宋公几筵俨在兹杲日对峙霁云庙朱晖映射青霞祠宋公昔时治兹土摘擢奸良桑谷滋召去民若失慈母待公不来交涕洟我民立祀谨伏腊桂栋兰橑施华榱公来翠辂骖鸾螭流云前戒翼两旗朱衣仿佛灵风吹高冠长佩纷陆离耉耋伛偻荐酒牺老巫起舞韶穉嬉进跪再拜前致词我民报事无尽期君不见南山松柏斧声悲不知何王陵蔓草萦累累野棠开落无寒食麦饭凄凉记岁时又不见朱邑桐乡冢羊公堕泪碑千秋终古英灵在留与遗民作去思送宋茘裳观察赴成都因寄艾石方伯
当余束发负奇气草莽梦想英雄人黄尘走马京华道逆旅苍茫会有神片语交懽如故久更两王生夙所友【谓子底贻上】步屧春风日往还韦曲残花灞陵柳锦貂数付黄公垆剑歌萧条白日徂龙鸾之文奋奇响传观宾客争嗟吁才名旧压金华省画戟清香辍朝请忽漫扁舟掉五湖轻鸥浩荡烟波冷盛世求贤重外台玉骢金络日边来隋堤杨柳蜀冈道驿楼官阁为君开吴洲渺渺楚乡去斜日西川在何处送远秋风万里桥怀人暮雨三巴路津亭解缆彩云生?草汀花纷古情江帆笳鼔黄陵庙野戍旌旗白帝城君家吏事兼文藻伯氏并州吾旧好与君前後间清尘相逢为道相思老阿戎七岁笔阵强草书大字森琳琅更烦传语寄一幅我欲擕之贡玉堂【艾石幼子七岁能草书】
赠贾中丞
尚书奇玮姿腾踔万夫上徒步霄汉间谈笑躐卿相风云入高怀眉宇展清旷自余韶穉年轰雷激犇放闻声慕执鞭拘牵屡惆怅当公抚豫还余获拜天仗相识交戟下退朝觉神王
圣皇念才臣秦关迫亭障
诏曰汝往哉厥绩今孰让石经鲁壁余散缺乱纎纩七篇烂熳出炳如日星亮是时边陲静举事惬人望栈道细云连行旅色沮丧下临不测江中有鱼腹葬火攻出上策惨澹劳意匠此时又用兵通行得无恙余威动絶域猛气快所向今之新将军公之旧门将廉颇尚善饭审琦加酒量城南独乐园红亭枕清漾强健归林泉念时增恻怆同之乔山乡风义不可忘公言此宅舍身外即冗长乃知英雄人出处有殊状襍记公生平挂一恐失当他日尊酒间从容或细访
吴耕方翰林自其先世三为国学官诗
世祖临御日边隅宴无事向用文学臣豁达少拘忌曰惟严制科始进絶流弊南北上贤书
殿廷诏历试晓风含元侧儒衣飘翩侍辇路细草菲抽毫发遥思漏鼓隔花外宫莺啭苍翠合门下题目重瞳校文艺翰林冠南彦三试名不二虽匪一战霸十上徒顦顇至今春雨诗雅缛称经义
帝叹此奇才准以贡士例对策铜龙前
帝喜在高第竟至越春官此人
上所置回首苍梧云往事横涕泗穰穰时会殊冉冉日月逝左迁学署丞经年独留滞朗吟百寮底脱略公卿势屈贾才见疎臯稷时所致吁嗟老郑?三絶今犹记朅来惠长謡风流郁清制上言陈
主恩下言引家世君之高王父亦仕成均地是时贵生徒人文实振厉肃肃胄子行落落青衿意磨丹渍墨间关国家大计名臣三数公皆先生高弟逮君之王父先後清尘继缅怀庄烈时临雍步阶戺公班立馆下望见容状异顾问此何官厥官何姓字引坐黄幄右倾耳聆论议琅琅鲁颂音大吐儒生气锦绮出上方小臣前拜赐故知人重官初不以禄位君今绳祖武肯使声华替廼者
圣天子罗贤充中秘东马严枚流登用各以次尝欲开荐口揣分辄逊避中原方治兵豪英手戎辔幕府资参谋
朝廷望开济君其务韬晦宝玉岂终弃名誉起贱贫君臣视遭际古来贤将相静养俟所至
送崔定斋还百泉
读书不求声迹高弃如涕唾轻鸿毛譬之饮酒不尽醉此中为乐方陶陶十年闭户閲坟典千秋怀古相游翺朅来登车意慷慨擥辔奋褏干云霄一髪凛凛引钧石百川浩浩惊狂涛世人逓戒但指口坐令志士空疲劳我恋微官尚尔耳跌宕文史惟嬉遨少壮几时堪把翫意思萧飒枯蓬蒿晩闻至道头欲白婴触尘网非贤豪君归待我苏门上擕家欲往从招要买田筑室可终老安能頫仰随桔橰
赠孝感相公
十有四载春惟三月日吉枚卜择近臣学士登密勿搢绅贺於朝处士庆於室佥曰
帝知人吾等夙愿毕公无得志容庭馆转萧瑟公诚王者佐生平学稷契致君慕尧舜自此见施设铜扉半夜开沙堤带月出暮读书百篇朝入语移日劳瘁咫尺地欲使万国活时方事南征戎马久未歇黎元尚疮痍原野肯骚屑晴风卷军旗禾稼委未折况我仁义师忍此田间物公为民请命闻者涕泪落数日政事堂丝纶慰饥渴中朝相司马姓字及走卒身当画凌烟名其悬日月昔时同学人云霄叹蹇劣
午亭文编卷三

[book_title]卷四
<集部,别集类,清代,午亭文编
钦定四库全书
午亭文编卷四
大学士陈廷敬撰
古体诗
春游摩诃庵三首
微云如媌娥峰岭立鳞次幽寻即郊野山远已惬意落花委清晨疎雨湿宿翠系马柳隂斜寻僧殿庐閟松风吹冷院憩寂吾所嗜
涉径怜青芜寻花怅细萼览游登故墟裴回感今昨荒庭步野鹳废谿委石玃翏翏悲风鸣观身转靡托声闻自狭劣即事动心魄
娟娟西轩竹生此只树林疎磬度寒翠时闻天籁音颇觉衆缘尽泠然清客心落景下远堞孤霞敛夕岑回鞭拂暝色叹彼归巢禽
施愚山见寄长歌和答
阑珊夜雨鸡鸣号关山梦回心魂劳我所怀思渺天末凉风一起秋萧条美人昔赠相逢篇吴绡三尺森琼瑶今晨晓牕坐展翫我欲报之情郁陶忆昔相逢客京辇城南华径纷招要酒酣惆怅秋灯红羡我鬓发漆黑同即今倏忽别四载头上已有霜枯蓬眼前诸子几人在浮云沟水驰西东万事回头泪沾臆人生朝露谁能必楚泽难招宋玉魂缑山不返王乔舄【指荔裳西樵】二子歌词自絶尘声华烂熳今何益男儿七尺良可哀生存华屋终黄埃儒术用世行已矣浮名寂寞何为哉不如放意游八极埽除文字栖渊默尘根未断幽忧来相思茫茫江南北
述旧赠胡海若
昔者在琐闱下帘过春风给谏吾朋邻接?视听同寝食襍铅椠文墨罗青红尚书契秘解洞瞩疏心胷兼旬秉华烛往往连晨钟君壮我年少意气陵云鸿翻飞却垂翼头脑非冬烘至今封事草烜赫动
九重悠悠二十年别君如转蓬吾壮行及衰君复何豪雄托志在忠雅夔契可比踪功成思归来与子寻赤松
题汪蛟门百尺梧桐阁图
别馆秀云木碧梧散层隂高阁与之齐登兹静客心映帘出修枝开牕面平林清晖满瑶席含情托书琴美人独晤言举世难知音
送杜翰读还南宫
二月急霰零微緑蔽春草飘摇离筵花嘉会苦不蚤生平婴世网簪绂自纷绕至人贵乐行所忧为其道炳燿乾初爻观玩可终老怅别盈酒觞赠言倾怀抱灏灏将安穷已大万物小古之英雄士进退凛师保时来树功名浮云点苍昊
豆叶
我家谿谷间隘陿砠田多细岑驱羸牛如蚁缘嵯峨高秋八九月豆叶纷交加妇子散丘野采撷穷烟萝盛之维筐莒湘之匪咸鹾菹之老瓦盆濯之清流河洁比金薤露美如琼山禾条枚感时节调饥发吟哦
赠于子龙秀才
天地大昼夜终古旦暮间渺然思洪荒忽已几万年子夜及昼辰五时去翩翩尧舜适在已文明丽中天仲尼丁我会日午今少偏炯炯青春远凄凄草木繁天工穷藻缋圣道芟榛菅未过而戍来人物皆磨镌尧夫有此语紫阳着之篇且娱图书侧聊想羲文前一息而万古不随运世迁于生蚤契道谓予云之然
治家一首喻家僮
治家良独难僮仆恣面欺文诫怅徒设鞭挞怜屡施我乏克已功训化乖所宜每玩家人爻嗃嗃无嘻嘻终然悔厉集喜怒生妍媸我爱未果是我憎未果非渺然八口多纷於将六师旨哉古昔云人固不易知何况天下广利巧争芒丝謡诼工噎媢忠信经嶮巇结发已白首那用相乖违感此谕汝曹怆恻垂涕洟
祝氏园同王幼华给谏汪蛟门舍人作
斜日秋城隅丘冢如履綦念我为娱游怀古心翻悲花荒奉诚园草积平泉池食客一朝散朱门生棘茨昔者场牧地高楼浮云齐飞除通窈窕曲榭迂攀跻夜凉增脂烛柔指弹哀丝回谿激清风音响何凄迷椎牛击肥豕行爵正逶迤东方日欲出霜落凋华滋不见幽居客贫贱甘如饴
为汪钝庵作
圣路久充塞百家羣背驰弱龄谬志道中与夫子期斯文映朝着每见慰渴饥高词嫓坟典渺论穷黄羲往牒徒纷纭踪绪幸可追迢迢数千载此理不复疑倾膝接诵说辟咡将焉师掺袪讵忍别抽簪去若遗江湖逾千里日月垂十朞
圣皇重儒雅
诏使举所知是时忝从臣玉榻侍右螭下直金明门羸马驱何迟呼烛夜草奏晨谒前致词为言此人贤邈焉超班资
至尊鉴朴鄙耿耿勤
睿思每蒙再四问愿见心则夷尧峰卧未起敦迫烦有司君抱移疾志我怀将母悲寒暄语未竟惊喜翻涕洟仓皇闻闵凶号天失我慈青门洒血泣此恨无津涯陇阡得书札报我还山时盛名不易居精理宁浅闚行身凛尺寸涉俗虞磷缁大贤民所仰永言福履绥
赠日者
学道无定力忽忽悲其生愿得如云翮振奋乘风行我辰命在乙酉金来伏藏譬彼松柏姿径寸遭残戕园林植弱木所喜隣春阳萌芽虽蟠屈节干森微茫虚乏栋梁用惧为斤斧伤间寻日者语聊寄樗散情谓如月在天云卷三霄晴微纎不受汚皎皎金水清我何落世网婚宦相牵萦躭野向瓢笠识分遗簪缨轻肥耻蔡泽挥手辞唐生
春日遣怀
人生谁百年一愁一回老愁断还复来人老不再好青春能几时落花已堪埽夜牕盈觞酒蹔辍忧心捣寄语金闺人山中长瑶草
送吴孟举还语溪
雪晴夜阑镫花长西园祖席飞华觞风笛数声回塞雁骊歌同听是他乡燕山城头落月白罢酒登楼念遥昔江上桃花春水生孤舟惆怅南归客
赠施砚山侍御
北斗挂席银汉横秋晴炯炯明长庚遥思避马栖乌地锦烛华堂觞缓行丈夫五十如少壮努力清时致卿相瓌玮大衡东序悬威棱乔木干霄上忆昔回翔郎署辰倾朝才调更无伦奏赋明光传制草批答淋漓
御墨新柱史东台分鈇钺霜骢遥度关山月坐挹南薰解郁陶行经陇水闻呜咽回首流光十五秋我初通籍从公游只今老大看如此公也声华罕与俦
天子宵衣临玉榻对仗朝回趋入合霖雨吹嘘徧野烟风云指顾生阊阖珥笔儒勲上景钟犹龙异世继仙踪身有葛洪丹竈术名成王掾黑头公栖迟金马看铜狄十五年间事历历殿门执手绣衣人犹是当时好顔色
送孙古喤赴南靖
当时策士蓬莱宫孙郎射策实第一红绫分赐上三头榜墨中更胪唱日故事科名领石渠校书初入承明庐不然翺翔郎署含香趋折腰手版胡为乎朅来词赋游鸿都留滞山公啓事书未老冯唐顔色在岂应骑省鬓毛疏万事反覆浮云徂人生意气无时无一朝怀绶闽天去骊驹蹋春草色暮十载亲闱奉檄归版舆门外芳菲路落日蛟龙江水深烟涛鼓檝鸣素琴县道荔香云锦烂讼庭花合海风隂青衫皂盖行春地急牒繁词满巾笥虚左名王瑇瑁牀征南幕府楼船骑足令岛屿坐销兵炎荒尽处无熢燧天隅民社仗书生汉家功勲重边吏君不见长安贵人簪华缨抚时坐论空深情朝拥文书夕鞍马羡尔腾骧万里行
出守行送程使君之桂林
使君去岁当于役道出并州不十日明月关山塞上楼长歌为报长相忆使君今年出守行翩然五马西南征一别青门无近远况尔迢迢万里情吁嗟往事重回首舍人供奉金门久校书我在日华东槖笔君随丞相後紫薇典故问西厅鸾纸词头归大手窈窕清禁步逶迤欲出往往呼曹偶长安水楼三月时画帘柳影青交枝御沟残红引吟兴草桥暮雨同襟期自从辍直承明殿画省回翔阻欢讌飘零海内宾朋稀经旬不覩故人面虽不覩故人面跨马城南走相见火云突兀山崎嶔五岭炎热愁人心君今朝辞燕峤日梦魂夕到湘漓浔君不见刘蕡上书翻见抑同时数辈无顔色李广难封数果奇延之出守情於邑丈夫身为二千石通侯爵印唾手得行矣风尘须努力独有别离心日夜随君去苍茫百粤烟峦深相思江上相思处若过横江见李卿【李令永福】为道新知不如故
书张沧溪画花鸟
山北山南春十里两岸桃花夹谿水画图相向春风开山草山花纷未已水漫漫兮山张侯邀我题画尾问侯胡为独闭门岩槛冥冥花气昏水禽陆禽各相命千树万树春风翻君不见张侯昔日官沧谿邨邨花柳流莺啼秋锦山前红湿处至今犹忆海棠谿
照镜
多照湖州镜容华能几时霜风吹暮雪短鬓怯成丝此夜关山月空悬万里思
万泉寺二首
野峰青巉巉涛泷或相似北游慕江湖睨眴久非是尘沙激箭镞聒聒困人耳眼明柳邨树草径披烟水落鴈随緑波放鸭逐红蕊轻涛不容楫溅沫才濡轨空陂自击撞枯荷郁填委渺然想沧洲驾颿涉涯涘
寺门落花时决决流泉注我昔游南邨小丘柳夹路马箠扬回风帽檐岸斜树豁然登土城垝垣栗晩暮浊醪荡羇情残阳窘野步禁钥下急符昏鸦屡相赴及兹颇放浪悲乐亦更互且复远吏舍无妨日歌呼
为王黄麋给事题戴苍五君图
黄门逸气空云烟翰林风度豪且妍【舟次】眼中两人吾所贤余子意态皆翩翩摩挲久视心茫然羣游忆昔城南园禹生画我黄门间蚤衰影入秋毫颠我为生诵苏公篇潞州别驾电目悬浩然吟诗肩耸山饥寒富贵云在天仿佛图画空流传人生是幻茧自纒童牙华髪俱可怜不见戴苍写真年黄门顔色得似前
和子瞻饮酒四首
市朝递相欺幽独娱吾真自非饮者流百感危其身萧然杯觞进宛尔顔颊新指口但此物掉头谢时人我生命在天举杯属云汉畴能却老病聊用缓忧患幻影悉破除风霜一销散夜长忽复醒愁来每投间少寐甘独眠枯肠辍夜茗胶胶晨鸡鸣??鳏鱼醒今来红尘中颇涉黑甜境所幸肺病苏一杯还酩酊梅蕊忽在眼蕉叶时沾唇自识瓮头味不数梨花春英英林开府此事功莫邻空传梅麓翁白首为波神【林开府家有瓮头春酒世传河督朱公为河神】
梦松歌寄素心
前年百鹤阡种松宿山家去年客京洛两见寒梅华松小隔丘陇人老长天涯我生一飘蓬翻如繋匏瓜夜梦过石闾明灭随隂霞山僧色冥默问讯松如何旅魂知岁寒郁郁霜中柯流风响深谷疎影吹交加龙雏无卑势苍然郁爪牙对面天马山高树声相摩归来关塞黑林木犹纷挐残镫记往路别泪落滹沱得句如春草为此梦松歌
十二月二十六日湘北贻上幼华蛟门见过用东坡馈岁别岁守岁韵三首
为客心久孤踽踽孰予佐冠盖富烟海取友譬权货锦衾混裋褐物岂在细大以兹寡欢游穷年掩关卧至竟二三子邀宾必在座东风回龙杓西日遁蚁磨别时已屡多岁阑讵重过相对各衰鬓陈迹留赓和
欢多岁易速愁多岁易迟我今既不乐岁往焉用追载赓别岁吟与子俱天涯城南菊花候水亭杨柳时江东有归客蓴美鲈鱼肥【谓苕文】人生聚与散念此能不悲旧岁及旧人去去长若辞岁去还复来人老终就衰岁宴方羣蛰吾道如龙蛇天运有节宣存神以自遮但可勤饮酒苦志将如何空堂久萧瑟今夕同笑譁巾车既投辖枥马且置挝生涯须烂醉暮景亦太斜座中汪舍人少年未蹉跎岂惟争一岁一日犹可夸【蛟门长予一岁】
蛟门见和复次前韵三首
?矣燧人氏实始命四佐譬彼构广厦程材市其货匠伯引绳墨杗桷中细大萧萧栎社木轮囷空偃卧谁能为牺尊青黄光照座同生天宇内如蚁共在磨来风一披拂沃若青阳过请君聆此歌意卑非寡和
鶀雁綪缴疾罗鸗鼓?迟黄鹄游万里一举何能追井?笑东海鰌?安津涯长蛟在泥滓云雨贵及时丈夫自龃龉奚能事甘肥一脔食海鸟顾视增忧悲盳洋见渚崖潎潎将焉辞愿为逍遥游无使翎羽衰
驷不及吾舌遂为添足蛇茹之则逆已吐之谁可遮不知汪夫子背面谓我何六街渐镫火儿鼓已竞譁且为犀首饮不学渔阳挝君看如眉月清影又复斜良辰难合并一笑无蹉跎吟诗自喁噞轩轾谢衆夸
人日雪宿左掖用坡公聚星堂韵
春气涉七蓂弄叶鲁阳戈回六瓣雪花神作意争日时青帝行空渺愁絶掖梧弱枝不胜寒苑松老干浑欲折断续铜龙漏有无离披鳷鹊光明灭细草应知兎迹深锦鞲乍见鹰翎掣坐忆屏牕隔翠微生怜绫被消红缬已堪羇梦湿如云赖有清言霏似屑闭帘覔睡何隂森呼童试问还飘瞥千秋出守杳流风十韵强哦供笑说虽无玉月梨李梅用意宜如金点铁
夕垣与南溟容斋
夕垣鸟啁啾栖树求朋行而我怅交友相逢如面墙曹署豁野性二妙同疎狂名理摉险语幽赏娱中肠东除帘户闭晓暮接一牀自吟各有以妍媚非时妆刻烛惊童奴不知老鬓苍蛾眉弄新影所惜在景光
同南溟湘北春宿左掖闻贻上将至用坡公喜刘景文至韵迎之
李生昼眠惊相呼谓言数子不满隅历下髯王久不见只今如髯天下无俄而起舞忽离立问言不答歌夫夫故知斯人有真赏何论醉倒蛾眉扶同时聚集者三子张公九尺美鬓须为人风义好文藻亦云此理良非迂苍龙奋蛰烟景媚万象品物皆昭苏星光下烛耀衆采谁能謡诼惊彼姝我顾二子发长歗碧山差乐宁负吾髯兮与尔俱白首扁舟可载终江湖
放歌再用坡公韵
明月在牕谁与呼数枝风竹鸣墙隅先生宴坐百不思更鼓未起人声无三旬九食天所病霍然中夜歌可夫丝竹不解作陶写药饵颇赖相撑扶铜镜顦顇已上面更堪拣摘霜髭须敝屋青山何太晩残经白首正坐迂得句浅澹取押韵哦诗漫浪非和苏朝餐暮卧聊尔耳虽百年活岂复殊先王道在古圣远茫茫天壤乃有吾明月与汝生为徒随风一棹游江湖
双镫檠
双檠便且光虽双同一足量之尺不盈夜夜栖双烛双烛照残书开卷愁已续揩摩老眼困一字屡诘曲念昔年少时六籍高阁束时文侮圣言謣语中流毒背人探古册未龀若嗜慾羣童守师说每见遭诮辱及今半面识炎冷岂同俗闲退转益亲双檠对相朂单檠不努力坐待华顔促寄语少俊生檠烛寸如玉无为墙角弃此义韩公告
书于章云所藏恽庆仿王摩诘晴川览胜图
丹青亦小艺粉墨留终古华缨走黄埃过眼谁复数蓝田老画师生绡在何许历历晴川花翳翳净初吐正恐随春风飘零作红雨
祀夜坛门呈张南溟侍郎
冻髭呵复解滴衣如湿雨残夜月逾明天寒翳更吐风枝鸣幽禽藉草命徒侣是夜冬节长坐久数更鼓引气温丹田聊以救疲苦老面新多纹熨冷手数举我本田家夫日出事畎亩故尝把鉏犁所愿毕鸡黍请看两鬓丝量力守环堵
虎坊南别墅健庵招同西溟竹垞燕集
掩关过春风吟讴害寝食朋游岂不佳旧故颇遁匿类别微尚殊嬾性况偪侧夫君磊落人二子不雕饰折简呼相从高楼展顔色槛牖俛远林寻尺纳衆域野桃敛缬红坛树积铁黑杳窱初来径欲记自闵默廊回惜行深石危讶步仄羣峦像荦嶨交檐解掎踣饮酣屏惆怅语讙露挺特外俗誓早捐幽清幸两得惩忿除咿嚘为乐争晷刻虚亭改斜影昏鸟接归翼夜魄栖空牎醉歌写胷臆
同健庵竹垞登黑窰厰高处讌集
吾曹文字饮同游无择行虎坊南寻春龙潭北探胜北台风摇摇所贵豁野兴空濶不碍目四天垂欲竟峰堆衆岚昏水漾一波净日下松坛隂深碧郁交暎俛仰乃自适飞跃各相命夫君独栖栖曷不师尼圣删述志千秋反鲁乐则正吾歌或可夫安能独无懜亦有木强韩窄韵长诗称呜乎敢望公窘曲押竞病
丰台看芍药
东方射牕一寸白残梦犹为看花惜玉街清酒隔夜沽提壶唤起惊僮客丰台花尽芍药新狂香浩态愁杀人黄金买醉不快意与君空负头上巾
次韵宋穉恭兼寄孙止澜
磊落同岁生吾爱孙射州圣道虽浩邈志士耽林丘朝寄讵不任避荣追前修五年三请急归必与予谋斯文在草泽才俊勤罗搜宋生清门子伟盼俯匹俦矫矫有父风弓箕传吴欧高情慕筱篑尘鞅辞由求洪河方奔决谁挽滔滔流结驷诚漫浪枕石亦缪悠时潜或乐行试上金闺游问知射州信神往不得休皇天老眼明日月双瞳眸胡不照幽清痼疾纷相缪牀第困此人恐为衆士羞取友必豪贤可与学孔周宋生父子间逸气横霜秋淮水出桐柏近为禾稻忧忍饥诵古书吐气却輭柔芒刃终不顿目久无全牛生观上国光我欲栖汀洲逝将远悔吝宁独嫌伛偻闲为秧马歌或与渔者讴因风寄故人此意谁为优故人昔喜酒为我倾一瓯回头谢世上不知兰与莸
送穉恭兼寄尊甫射陵先生
凤鸟千仞翔遗音渺八极麟角世亦稀见之浑未识宋生名父子清流展物色淮水行舒舒乃出桐柏侧金茎露高洁朱丝弦正直壮笔戏海鸿野鹜岂兹得欲作彩衣归不愿龙巾拭先生山岳姿亦复弄毫墨寄我空中书千秋石不泐临风景豪贤絮语不能默
送张南溟侍郎还京口
离堂起萧瑟丝管凄微风夫子秉遐尚高揖辞羣公结欢二十载往往连孤踪饯酒不能饮渌波盈樽中挥手且勿道会合安所穷潞河云水清倒影秋花重残月挂海树芳兰靡汀丛江楼系烟艇晴日天冲融陇冈盘龙目作镇金焦雄采秀玉蕊亭铁瓮森芙蓉长笑青云人别久岩户空他时或相访骑鹿茅山东
送徐健庵尚书归吴门
青春帝座傍紫垣明一宿尚书森寒芒璇衡相左右公真天人姿神寄邈巗岫
九重念别深三接动连昼造膝语不闻宫壶每添漏宝牀扶龙鳞华茵?凤咮
赐书墨犹湿罏烟袅归袖南牕惊侪辈东华问门候圣朝礼贤臣历古不一觏公其爱玉体名在金瓯覆
闻道
晩岁得闻道懒不复吟诗今兹理药饵因病多闲时呻吟秋蝉声断续春茧丝知希则我贵绮丽安足为古昔贤逹士陶白良可师以我观二子犹未掀藩篱不免文字习恐为圣者嗤今之雕虫人闻此必反訾而我欲无言溟蒙顺希夷
新年
新年尘事静歌笑亦已阑喈喈午鸡声空帘风搴翻人生渺沧海一波幻影间得此且为乐不慕天上仙海波本无意随彼春风还仙者多畏忌竦息蓬莱班花开青绮牕酒半生朱顔看花酌美酒与子娱新年
新年送别
晓驾午在门离堂语难久君归怆朱顔我留伤白首微霰欲成花轻烟未着柳长恨送别心不在春风後
灯夕醉歌示廖樊两生
东风作寒波泛酒出游不如杯在手六街尘土吾所怜万事沉冥输笑口眼前物态轻鸿毛闭门明月春天高灯火如山坐如块醉歌亦复寻二豪西楼烟牕寂如此有酒盈樽呼不起玉京仙人骑鹤还午朝碧落暮三山谓言汝曹酒谪仙即今不饮空百年
行庐赠张上舍琇瞻敦复尚书犹子也
行庐周微垣索铃连禁筦张公江海姿鱼带必双绾匿牀非浩然伴直得小阮森如玉树质会是竹林选钓车吾方营刑柄讵当揽谒谢上东门经过华阳馆瞥然见公子耳目顿清远野花红始然园果緑何纂山鸟嘤其鸣林风泠逾善欲别上马迟垂鞭不觉缓
醉眠对月放歌
落日已远烟云残三两星宿森芒寒顷之月出庭南端醉卧短檐天地寛咫尺不疑星汉远放眼那觉关山难玉京金阙隔何许狂吟惊絶难攀缘黄帝乘龙所蹋路微茫陡絶一髪悬葛许之徒可诧异白昼直上擕飞仙沈想此事心如颠使我竟夕不得终欢顔洗醆更酌酒荡涤万古愁寂莫此形骸昔人无良谋尧舜之名如浮沤秋风蔓草萦荒丘歌终渺渺增繁忧
钱宫声松屋图歌
春风射策明光殿玉勒蹋花共游宴风尘澒洞岁序移十年不见钱郎面江路漫漫江水深擕画远涉时悲吟东华輭红没鞍马秋城寒山劳寸心归来细视松十寻长风谡谡吹衣巾苍涛飞翻白日出窈窕为我开深林青山空蒙落瀑布石痕?枒水洄沍流入万里之长江游龙行天挟烟雾钱郎钱郎何为郁郁久居此旧隐如斯不归去君不见昨日东园花夭桃穠李空霜露天寒岁暮百卉凋惟有青松尚如故古来材大非偶然坎岂受时人怜
京东赠张玉田兼寄张广宁
京东至陪京郡县连亭障文武吏士中所见或冗长千里得二张每念不能忘玉田楚才士风操郁清壮夕阳城西亭接语领微尚使署开早花牕月暎帷帐客路役梦魂忆子颇神王晨别燕山侧黄云迷背向回飇遵塞垣惊涛鸣瓮盎行行栾江滨秀色稍奔放十日见大海长城亦殊状关门野鷄鸣方轨狭而妨豁逹忽无际天开眇空旷相顾徒侣单边心增恻怆窜墟想人民战垒耻将相军壕委白骨蔓草甘所葬经过狐兎踪豺虎步蹇亢半月抵医闾县令非漫浪广宁昔重地乱後色凋丧祀事亦孔明经营到纎纩萋萋木叶山陵土岂无恙并马行东路鸭江引春望穷塞得乡彦精意矧神谅平生足迹窄兹游已云畅寤言怀二子浩歌襍忻怅
角山赠程淄川
昔我出关东登望关门楼羣山连波涛腾涌天龙游长城为鳞鬛角山为舌喉尾蟠荒陬外首注大海头高亭冠山巅步櫩俯沧洲程生杰雄人翺翔夫旧邱蓬莱与方丈眼底自拍浮缥缈三神山脱躧万户侯奚为客京辇游戏驱羸驺关楼留我诗君归试一讴
喜雨
久旱气始润五月生新凉雾宿林景碧雨过斜照黄未知黍豆色已觉花药香京城百万家粮艘仰四方小人习狱市
朝宁忧农桑昨者下
诏书切责在官常委职操文墨忼慨中旁徨高云闭赤日太白昼遯藏今当见开霁青空絶纎芒理数相感召天心为低昂乃知
帝好生此身逢时康
晩眺赠吴玉随编修时移居东邻
横絶城头山放眼不到地苍然百万峰杳杳落檐际云树无两色天岭但一气连緜亘明霞岩谷积空翠城中端居人户牖分远势荒庭稀游从长夏寡人事山色时时来短墙得罗致喜我素心友巷南新移至虽未晨夕俱客情觉中遂焉知君看山非我看山意
即事忆山园
隂云满中闺晓露泫金井种花三径荒落叶万山静玉徽流凄响锦禽弄孤影归来早闭关水树欢朝景
闻雁怀张公孚
阳景翳飘风孤雁行且吟不见过庭影空闻天外音之子渺江渚悠悠春水深新裁一书札远寄南飞禽
月下怀樊苇村
门掩春院月无人与我共娟娟照庭树花落影遥送回飇悬砌隂含烟嵌牕缝清泠闲七丝思君聊一弄
午亭文编卷四

[book_title]卷五
钦定四库全书
午亭文编卷五
大学士陈廷敬撰
古体诗
立夏气始至赠汤潜庵司空
立夏气始至昼日昏昏然岁月真白驹悔吝成华颠叹恨晩学道欲老今衰顔先生玉润姿眸子了且妍修辞寡则要妙理无支繁物我通冥悟冲和相盘旋对之心融释追往徒险艰景光不肯留此日足可怜别後三数晨示我以文篇浩浩河江流漭漭星宿源圣路久充塞百家翻狂澜谁能芟淫詖默识天无言游心坟索外敛精羲皇前誓将奋迟暮矫厉思孤骞
瀛台进讲赠孙屺瞻学士
历历河上柳宛宛城边路夜短鸡始号月出天已曙驱马瀛台门
神居渺烟雾玉绳低缭垣金波耿回渡屡修独对辞一邀重瞳顾湖州真天人秀眉心胆露上阐羲轩文下晰王霸务
至尊时霁顔鄙儒谬学步荷风翻缥缃鑪香袅章句终恐徒冰兢感激愧
恩遇忽复秋风凉疎雨滴瑶树
破屋行赠叶子吉侍讲
破屋不任葺四壁空嵯峨夜半风雨至屋漏成洪河漂摇增繁忧夏秋连滂沱崩腾夺视听耳目被倾邪讵惟错昏昼实恐隂阳譌重茅卷惊湍余花委回波空梁燕雀飞蝙蝠伺其窠禽鸟饥为身所见理则那黄鹄翅翎湿亦如婴虞罗悲鸣欲有诉翻惧弹射加偪侧南巷士移居近西家书籍正捆载瓶罍亦纷拏君如迁乔莺我如盘室蜗破屋雨不止压覆将如何感君有同患写意於诗歌
御府藏翰歌【时　上御乾清宫召臣赐观名贤法书越日臣为诗以献】
圣皇稽古典制作覃敷文命流荒朔玉榻引近亲儒臣缥缃罗列探秘阁书法无过王右军淋漓宝墨今尚存龙跳虎卧在眼底置身凤阙当天门草圣昔时谁独步汉有张芝唐怀素长沙自言得三昧快笔风飇与神遇平原大节何嶙峋端人正士俨垂绅世人学书工侧媚涂饰形貌无其真五代以来推赵宋眉山作势看飞动大海紫澜波涛雄琅玕碧树枝柯重米家书画满载船字迹逸宕尤争妍近来董王皆自出翰墨风流天下传考亭乐道亦游艺纵横妙得苍史意顿挫盘蹙势最奇行空天马羣鸿戏其余书者纷纷多承旨秀出谁能过东晋遗法宛犹在戈鋩波磔含冲和数卷蛟螭盘玉轴名家豪素藏天禄宝箧开封近
御频光华偏入
重瞳目丹霄绨几罏烟浮
宸章五色兼银鈎神姿结构世无比落笔万象风云收至尊宵衣偶挥洒夐絶天巧非人谋允惟
睿圣超百辟生知好古而敏求
中秋屺瞻送酒
去年登楼风雨夜肺病不饮杯空把今年明月夜登楼有酒无病心何忧湖州学士犹记某遗以香醪可一斗开瓶倾写清光来醉舞狂歌回白首却忆西清风露凉殿门帷幄静高张影娥池畔金波月曾照擕书近御牀
夜行
远树啼荒鸡秋城滴疎漏起坐夜方宴独行念如旧寒沙草色微残月人影瘦韶华去已远朱顔不可又千载笑子云投阁宁自救
夜直怀屺瞻
窈窕洞门夕持被入屏营周庐烂官烛列宿摇空明民碞近崇高夜久宫漏清皎皎阶月净漠漠池水平羣居寡所谐独处怀友生晨朝陪经席鬒发添霜茎
韦苏州诗书後
我观韦公诗澹然生道心鲜食冰玉洁浩歌流清音疏弦下衆响繁手声方淫谁能追大雅辞多吾所箴
昔游赠卫慎之明府
昔游滦江上落日弭轻榜浪花暎圜藓鱼泳出浮响薄云邀旅宿孤霞驻清赏沙边桃花邨野径散遥想君今鸣琴暇遗踪一相访
秋夜
凛凛天气变冉冉时节违明星带檐树凄风吹荆扉秋夜何漫漫褰帏伺晨曦黄叶旦夕霣鸿雁东南飞万彚思本根吾生亦何依运迁感物理时往悟世机空轩独寤言穨然如委衣
岁暮
峥嵘岁华临欲满一如寸寸弯强弓十年往迹宛在眼艰难默数风中蓬流光衮衮奔轮里暮景飞腾已如此有酒且饮酣且歌万事无忧亦无喜天晴斜阳牕雪明红梅蔫緜蕊半委何处紫芝与石髄浊醪此中有妙理世上纷纷焉足齿
厅前水石
怪石谁所作开池俛前牕其上想丘壑其下观湖江轻风澹微波藻鱼自击撞飒然风雨至流声亦淙淙念此一曲水不殊万里泷时节逼炎燠即物心屡降
移居别庭前山石
束书游京国卉载无一椽僦居胭脂巷怪石罗堂前僻性寡朋侣对此情孤骞落月偏晓势斜日回远烟春花不岑寂秋树相连娟闭门长兀傲隐几舒沉緜有时因尘鞅芒角遭磨镌兹石不改色专静无尤愆萧条别汝去况复当残年回首风雪夜幽梦遥相怜
流求刀歌为汪舟次作
丈夫得志为云龙抟服蛟兕羞雕虫归来画笏奏天子宝刀拜献明光宫余者虎气亦腾跃拔鞘漠漠生凉风沧波险絶穷发东乘槎使者浮空蒙图书装轻不满箧碧花镌错青芙蓉含霞饮景霜锷动方口斫地如渴虹麟角鸾趾讵所触剸割暴猛蠲妖凶古强入山豺虎逸方平独卧鬼物空岂似此刀光熊熊大食日本皆提封三金合冶紫烟重海日鼔槖波云红洮鸭緑石不受砺雪刃凌乱神鳌峰东方侏儒饱斗粟昔者赐出惊鸣鸿君方入侍礼遇崇身夹日月乘天风远人脱赠意有以断金切玉理则同沙场此物久不试来庭文齿兼穴胷禁中颇牧掞翰藻摇笔辟易千夫雄清昼造膝三数公英盼往往回
重瞳男儿致身有如此况值威德兼黄农试看渭叟鼓刀者干戈载戢櫜强弓
夏夜
朱曦昼晷长入夜絶衆缘抚枕独不寐危坐临前轩自非蚤闻道奈此百感纒风埃苟不兴水镜良复然朗月生奇怀皎皎光辉妍易简澹自足何为纷险艰以兹颇念世人谁金石坚
问蝗行
六月八日蝗暮飞纷如接翅昏鸦归忽欺斜日夕影乱渐掩列宿寒芒稀汝曹璅璅行丑恶能令天宇沈晶辉昨者
朝宁下明诏忧旱问蝗何因依公卿不语面平视或举五事及细微某也昂首矫奋臆上言
主圣臣职违下言小民吾根本三时勤苦终岁饥长官鞭笞吏卒怒但向公府供轻肥夏秋税粮分应尔缓之数月谷庶几自知无有大裨补传闻此语是耶非天心至仁谅无他凉云吹雨蠲烦苛倾注四野苏黍禾蝗欲下来愁奈何吾言不中理则那
题禹尚基自写真
禹生静者怀孤骞摇笔风雨落屋椽雨收风止万象寂海霞岛日相澄鲜丹青好手衆所怜幽树卷石皆娟娟水邨之图世最传禁庐一见心悠然集贤学士共嗟赏琐牎晴昼生云烟生也此图儗水邨神妙意若无王孙更自写真着蓑笠便欲渔钓归柴门王孙遭时昔多故齿豁头童不归去丹青犹有身後名富贵真如草头露生方年少岂长贫奋飞一举陵高旻
録别二首
皎皎明月光照我清夜牀欲寝不能寐揽衣起旁徨羇人思万里各在天一方双双两黄鹄中道陵寒霜羽翼一以乖河汉遥相望
北风吹河梁明星隐历历悠悠征马嘶驱车将安适白日照东隅黄沙揜行迹念我同袍人高举奋羽翮离顔如卉草霜露忽复易时节已晩暮穷贱竟何益
出门
十日嬾出门万事何丛残事如风中花心如古井澜飞花投堕水井澜寂不起此语解书绅时行而时止
浮山和敦复时在直庐
我闻浮渡山欲往情萧骚琐牕闭晴昼写兴於謌謡岩崿忽在眼飞薄如奔涛石罅粲可数一一穿青霄空灵骇澒洞倒侧疑簸摇翏翏长风声万窍皆怒号中有千载云出岫不可招蒸岚自通透溅瀑巧适遭真宰工刻镂无乃用意劳卓荦龙眠公啸咏冠偶曹凤鸾在岩廊猿鹤空林臯斐然继有作聊足以自豪
夏日遣兴四首
幽居卧青林白日不得晩语默失端倪情欲争舒卷不如舍之游寓目成登览昔者古幽州平沙旷浩衍飞甍何参差引流亦宛澶此中英雄人朽骨畴可辨茫茫六合间人命何能逭誓从今日後悠哉谋独善
西日既隐山余光树颠明赤云带连冈绮霞散层城虚檐交微风当牕落青冥林景稍一动翛然烟磬声寡欲性有托息虑身无营大雅久寂寞苦吟谁见荣勲名苟不立章句老此生
依依见新月下照古时城古人对新月应如今人情列星初烂漫灭烛何杳冥河雾宿近树竹烟罗前楹风鸣弦素响夜静吹玉笙閲世乐幽独外物身峥嵘有酒起自酌谁能关浮名
我本蓬室士田牧东山椒山家闲岁月即事以自劳水碧日照色麦黄风翻涛西庄邀社酒东邻飨炰羔遄归方三载行游违林臯中情异絶裾吾生希挂瓢解爱五千言日玩乾初爻志士陵鸿鹄小人争牛毛遯世以无闷托兴长消摇
洞阳山
我家太行尽处邨蛟龙欲落留爪?蜿蜿腹背故隆起振鳞掉尾如雷奔波涛隐见吞万壑似览衆水穷河源古称上党天下脊兹山拔地尤腾骞俯视砥柱一卷石析城王屋双杯樽颇讶大禹所经画足迹未到回南辕径下河济急疏瀹北顾参井高莫扪乃知龙性跃天汉肯同蝘蜓尺水浑太行以南多峻山地势愈下难并论兹山何不列岳镇使我叹息增烦寃何为叹息增烦寃万古无害兹山尊
开元钟【後唐李嗣昭守上党胜梁范铜为钟在开元寺後置元妙观】
苍茫陵谷开元寺古钟犹带开元字寻向桃花观里来钟声依旧浮空翠此钟流传自後唐谁与作者李昭义黄尘清水变须臾鬭鸡小儿聊角戏昭义此时亦人杰屹立孤城下无地夹寨重云鸟不飞余吾残营白昼闭流矢拔足客不知血暗淋漓痛劈臂龙骧神捷等沙虫铭以蒲牢毋失坠生子当如李亚子进通忠孝先王识我怪欧阳传五代嗣昭特书多可纪当时亦有刘羲叟飘零颇恨文章踬今我来观开元钟与客谈咏梁唐事更数百年歌者谁钟声未歇闻叹喟
冬日杂诗四首
雪後落照红隂风黯中夕萧条关塞情杳然生咫尺念我故乡人同作他乡客冰坚蛟龙深山长鸟兽寂戚戚伤精魂悠悠阻筋力寒镫闭门时明月照促膝
流风舞回雪飘颻盈客衣连雁去安极路远何时归含情掩房闼忧来不可挥触物悔吝集观身色相违逹人慎其端托想谢危机拥衾抱霜月四壁生清晖
仙人王子晋霞举陵太清缅想链金液呼吸猎至精所以缑氏岭时闻吹玉笙逸响久歇絶谁聆空外声徒令千载下寂寞传其名
少负英迈气索居逃人羣偶然事诗书遣情游天云一自落世网昏宦相纠纷起舞击短剑忼慨鸡鸣晨流浪时忽徂三十无令闻空名竟何益心怀难重陈
东冈独游
亭午风日佳陟高循前涧石古径杳冥溪长水清浅巗中熏疏兰汀曲?苍藓台行既修迥树坐乃幽缅挂萝弱可扪落花多愁践怀古事岂殊人往迹空显依依杨柳华萋萋葛叶展时序催物情悠哉谁与遣
东冈同子弟及张王二客
樊川美风日羣游陟东冈少长各异趣曹偶森成行张卿颇解事王郎兴亦长子姓复朗拔矫矫凌云翔伊余少欣悦颇怪鬓发苍丛祠晩云薄哀歌何激昂迟暮赖陶写此意成悲凉登高望古城墟里烟微茫俛仰已今昔尘世鬰中肠寄言少俊人及时为乐方
空山
空山凄心魂中夜四五起憭栗天蚤寒悲风鸣不已六月草阁凉况乃秋节迩牕月炯残明壁灯凝暮紫稚儿睡烂漫倦仆坐触抵人生虽殊涂劳逸本一理念我徒自伤多忧应尔耳呼僮使之卧抱膝当隐几
石闾晩眺
山高墟落出社鼓晩欲歇林隂暝色来邨灯见复没独立闻虎风小步蹋松月羣动又已息幽寻愧仓卒农人夜早眠鼾睡侵卧榻更多秋虫声仰枕两耳聒谁与写愁忧野宿寄傲兀
返舍留三日复往石闾
秋风前日来我亦薄言归鸡鸣发山馆日高到柴扉寄迹如飞鸿爪雪相因依一堕泥涂中胶扰森重围算口计米盐将老生事微兀兀困细琐愁卧至夕晖开我所居室凝尘蔽败帏拂拭怆孤怀坐念百事违明镫饥鼠窜昏院蝙蝠飞妻子可脱屐身世真馽鞿吹笙忆子乔化鹤思令威感此舍之去聊用息吾机
秋日往石闾
舍策涉险艰窈窕穷清秋溪流沙径细草长荒陂幽日高临往路亭午陟远丘旧居渺蕞尔中有万古忧返躬集悔吝阅世纷愆尤遯迹心逾危悯俗行且休游戏采芝药芳序忽已遒羡门不可即徐生入海求仙者良冥漠尘埃难久留何得奋翎翅遐举凌沧洲
思母庵夜雨
空山夜雨秋浪浪危楼梦回衾簟凉我今独来神黯伤千忧万恨堆心肠鸡鸣牕白雨不细睡乡避人亦避世长松袅云烟涨谿杳杳人踪门昼闭隂黑睡起疑日中山前山後雨蒙蒙去家十里信不通山涧水满岸路穷前日我来秋风凄今日欲归秋雨迷人生聚散隔风雨蹇驴卧鸣仆谇语前日日晴不肯归薪刍雨阻人驴饥
樊川东冈写怀二首
伊昔少贱时志在泉石间高步谢时辈游射穷谿山隐遯事不集挟册谒
帝关睨眴公卿侧跌宕文史班归来忽华发壮日不可攀陟丘感旧迹照水羞故顔南山独尚尔苍翠横烟鬟安得遂云卧仙侣与往还
谢客慕张邴乞身不待年嵇生愧严郑乐道欲自全我无安石量而乏丝竹欢亦有东山游仿佛临斜川展步涉林涧忘疲恣跻攀且无念百岁聊开一日顔凄风生岩壑暝色纷烟峦端居集遥慨息虑终闭关
高斋二首
高斋日已暝憭栗霜气寒倚阑望远道露下衣裳单入门复出门踌躇心未安委委池中荷萋萋牕下兰及时媚荣景惜哉芳岁阑
北风日凄凄中堂明灯低北风不入户所居各东西隔河有言辞阻风莫致之虽不闻好音清芳夹路垂
南楼夜歌
日落阑干霜气幽灯昏钟鸣山寺楼书帷牕幔下已久天风新寒增暮愁鸿雁嗷嗷集中洲沙明月高繁露流思君不见城南夜黄草白云天尽头
东山亭子放歌
东山望南山百里堕我前山亭横絶浮空翠阑干缥缈临无地我来气与霜天高风尘归後寒萧骚拂衣枕石每独往垤螘羣笑沧溟鳌百事回头如旧否一片青山落吾手倦客重寻冈上庐童时旧种门前柳尽埽西风万古愁且倾落日三杯酒君不见谢公高卧东山时起为苍生已白首昔时丝竹转凄凉美人黄土今安有百年我亦一东山日夕樵歌动林薮
谱牒後书
侧闻长老训诸祖称豪贤披籍阅往代叹息良复然诫词炳星日志气薄云天处士及吏隐一一皆可传淳休被邑里声华如蝉聨缅维卜东庄始自宣德年耕稼三百载风义桑梓前小子耻甘肥食利忘所先惕然从中惧朂哉以无愆
南楼见砥柱【午壁亭西南有山亦名砥柱】
楼外砥柱山几席浮青空神禹所表置高标天阙通王屋连析城秀色摩苍穹登楼遥见之怀古心忧忡二崤秦垒灭三川晋国雄蛮触纷鬭争役役会有穷渺然想开辟元化观无终
题东坡先生集
星宿渺一泉漭沆归沧池黄河天上来仿佛青莲词杜韩鬰崩腾回风激泷湄香山放乎海澹澹天无涯余子导其流遥遥分纎支苏公天上人万丈银河垂举手扪星辰足蹋龙与螭旋斡周四运浩气森淋漓感心生直亮体道忘艰危圣删三千篇刼火烧其遗真宰固有意风雅将在兹斯文配天命大化需人为何不陟辅相致民如尧时一闻韶濩音季叶还春熙
道上逢张参首丈
驱车越郊邑落日下冯轼岂不急归思惜此舆台力既夕烟雾生星月互相匿迟回大道傍感旧劳胸臆睠言更岁华霜雪暗顔色对面始若疑闻声乃叹息心悬秋浦西目断黄云北相逢逆旅间离别情何极
九女台北黑龙潭
维南有金焦江间屹不动讵知砥柱东山起挟河缝河流两沄沄此山磬而控其北皆连峰排拶故纵送陡崕临数仞潭水郁澒洞相传是海眼仰口若大瓮鬼工施凿成人力匪所用俛视悸心魂危立仗傔从四山下惊风崩坠影与共取道青石丛出险衆声哄此中龙潜栖祷雨屡则中古祠明月高秋轩发幽梦囊中五弦琴改调一抚弄
送韩六一佥宪赴桂林
春明门外柳往往拂行装畴昔攀柳时送人还故乡故乡今送人驾言适何方遥发天北隅轩车指南疆居人恋落日客子怀路长矫矫双黄鹄陵风各分翔良无万里翮何因附颉颃
赠李翰之
吾州隐君尝乐饥一生高视世不羇西崖古屋蓬蒿衰小亭昼闭春隂移我时徒步往见之顔色渥丹霜鬓滋年近九十心胆奇大书洒墨光淋漓短札细字如毫丝方瞳炯如岩电垂僊者缥缈高莫追浮丘洪崖世难知吾徒缩手归来时赤松黄石今可师
偶触怀故山
道揽舆地图适见岳神字悲恻从中来澘然落寒泪此山天马形浮空势东至其阳宛回龙母阡郁苍翠两载阅晨昏新松常守视悄悄岩谷间曾有万端思岁月何逾迈真如过隙驶临别屡回头欲去每停辔昼思劳远魂夜念惊蹔寐时忖所历山或与此山类忽然覩名称感触心中事朔风含酸辛落日助怛悸恨不如飞鸟疾往有翎翅掩册神太伤孤征渺行骑
登屯留城至龙潭
登城秋气变凄风屡增愁路远一望乡但见漳水流漳水南自去客行北未休寒雁相背发眇眇高云浮城荒怅篱落树古惊潭湫小邑穷历览孤征独夷犹立马更延伫应知道阻修
宿沁州怀吴铜川通政
凌晨涉野流?岈入涧口林深长木魈堠古立土偶霜叶得红梨风条惜黄柳岁物森怆怀关山郁回首地闻叔向贤邨云徐积後旧蹟渺犹存遗风啬而厚悬崖人散居营窟老相守华榱及鼎肉萧然此安有仁里铜川子洁清吾所友夙欢结同心离居念分手重为京雒游然诺应无负独觉感异方乡心乱已久
六贤堂
下马平潭驿访古六贤堂滏阳政寛简涌云思炜煌【赵尚书秉文堂即涌云楼旧基赵有记】文献总文柄杨赵齐辈行【杨文献云翼】左司富才藻晩节犹芬芳【元左司好问】栾城老封龙监湖暎末光【李文正治】四贤既卓荦堪此一瓣香後益以王吕名蹟能禁当【王司业构吕忠肃思诚】山川景英哲祠宇成苍凉士节古所重此道今凋伤荒城郁茂草倚徙悲残阳
梅花用坡公次李公择韵
寒夜凛客心鸡鸣车毂动节往如逝湍光景一玩弄稍惜幽牕梅着花破严冻天公怜寂寞物态竞喧哄飞霜点衣裘风埃暗驺从我生无町畦昔者每自纵山泽延四友竹径从二仲息景栖东冈水石获清贡冷梅坼冰雪析析柯屡重卧厌短檐日疎影杂禽哢有时但孤吟足供樵牧讽今是宁昔非当欢忍前痛光宠愧少俊鞍马事上雍未招罗浮魂但惹春明梦何当十年计遶屋手溉种春风吹白日羲驭不得鞚别後绮牕前何人灯火共挂枝爱桐花蹲池怪老凤得如黄叶山洒埽青螺洞待我花下归白酒倾百瓮
午亭文编卷五

[book_title]卷六
<集部,别集类,清代,午亭文编
钦定四库全书
午亭文编卷六
大学士陈廷敬撰
古体诗
七夕以柳恽流景对秋夕为韵作者钱亮工蒋京少吴震一方鳬宗宋稚恭于莲士儿子豫朋五首
霜娥垂半鬓清晖寒欲流复此照银浦影落榆花秋天人苟无情灵匹何相求况我二三子能不结绸缪清响回新飇絶冥倒浮景流盼年光斜数子入眼冷击筑今游燕变徵或歌郢鍼楼人应眠文字坐驰骋青鹊西飞来承华閟灵对此时东方生矫矫蒙英睐我本晒书人兼有标褌态心慕王子乔吹笙骑鹤背玉露未摇落志士怀凛秋清浅河汉水盈盈万古愁星明伫含睇美人凝目留思君荐瑶席托兴於牵牛凤驾岁不虚龙梭月再掷平时扫门人已断辙蹄迹纵酒酌清流濯缨谢华剧将子复能来余欢继闰夕
赠于莲士
逢君蓟门楼对月沧海头濯发青汉边下视渺九州我生走燕营意亦陵高秋南行不百里江湖思远游兰桡带桂桨万里横中流巨灵撑两足金焦双拍浮物产必英异所见何殊尤岂知篱鷃辈不与飞鹏俦美才具舟楫明义敦山邱朂哉贤知士揽古光前修
天禧宫古松歌次敦复韵
张公走马旋风松如骑鹤背陵仙宫青山崩迫白日冷天惊破碧腾游龙抓挐霜雾势嵂屼劈裂雷雨声笼铜太华并根盘后土扶桑接叶横高穹相传已自昧年岁殷柏周栗将无同孤高节目复磊砢落落宁许秦人封计株四十又加四大荒野隂连郁葱樛枝交加影叠见晴云晓月还玲珑苔色常浓殆自古涛响不息非关风千年茯苓此易得便欲劚之谁吾从神诃鬼守语匪幻心旌摇摇胷杵舂再拜肃谢愧自责干霄岂辱尘埃中不见慈恩双老树马嘶羊触纷西东栖栖盘踞不得地只今枯干无留踪松乎托身有如此能令万古凡松空日斜杖策陪公去烟村已远闻微钟
露湑阁望西山怀退谷旧游二首
秋山日转佳天清远峰集苍然气高浮薄云飞不入风吹缥缈楼对此每独立径微忖昔游松落思俯拾何时曳芒履未忧露草湿寂寥退翁亭遗蹟渺难及
退翁耕近郊九经骋剧谈尺五韦杜曲气与霜空函及其栖此山捷径非终南游子领微尚幽僻性所耽旅食走京辇冷眼冲云岚青箱王公堂酌我春酒甘【王文贞公】二老道沦丧後生失毛耼短歌继八哀冥漠天如蓝【退谷孙公北海所居】
廖生行
廖生文采殊絶伦万卷读破笔有神试之有司辄不利生顔闵默亦不嗔为生短歌添酒巡弃置世事谈苍旻天公居高盖覆广岂尽照烛穷幽垠役使衆灵杂鬼物擥执造化抟鸿钧轰雷掣电走风雨鞭驱日月排星辰妖祥彗蚀犹尚尔况分曹府滋纷纶陆飞水潜山土藏各有主者如官臣量才大细百失一欂栌杗桷宁皆真生乎与汝在世上直须勤买抛青春我歌君饮休辞频万事飇忽风中轮骥子十龄吾所珍头白笑我徒苦辛渊明贤愚挂怀抱不见韩昶譌根银烦生教儿粗识字姓名足记堪渔薪何必嗢咿学老子鼓刀贩缯亦致身
西山道中作二首
我筑晩晴台以瞰西山故明灭岭上霞依微岩际树未解尘鞅缘遥寄邱中趣埤墉仰樵踪帘阁俛鸟路游思娱清晖清晖时一遇川长限无梁彩云不可度振衣寒松岭税驾流泉处良游勿蹉跎岁月易迟暮旅行循烟村幽探散沙鹭台高辍回眺山近展徐步二客俨能从英流况厨顾既同西园游时吟晩晴句石栏点笔人空翠没巾屦【同游廖芸夫于莲士】
昔与王侍郎【阮亭】受
诏并为诗兼徵夙所制君进西山辞兹访山中胜因以此卷随凉风开箧笥山鬼来潜闚四顾旧所历苍茫多路岐侍郎既特逹拙疾予栖迟山水自陶写猿鹤相攀追离鸿过我前鸣声何苦悲往时山游人北宋与南施【荔裳愚山】文采今已矣大雅将在谁荒途披蔓草空谷罗华滋行行骋远步言近兹山陲
自圣感寺至宝珠洞西山最高处
回磴陵虚空秋云
御道长六龙所经处万壑流神光半岭碍河汉列宿方低昂犹未穷絶顶已足擥大荒平坡名岂称新额题鸾凰【故平坡寺赐额圣感】窈窕陟危径两腋灵风翔洞中虽幽仄其外何堂堂双阙那可辨一气连混茫碣石在眼底沧海滨城隍我闻道家说三十六玉皇上有无极天此山或相当帝都跨岳镇顶背孰敢望俛视宇内山蜡屐可卷藏惜哉近市朝终焉难徜徉樊山一卷石临老神黯伤
龙泉寺下院
日隐原上村秋隂起桑柘杳杳随烟钟悠悠远峰下境空放梵长天迥飞云泻松门晩色静碧草净可藉风吹篱边花寒香正盈把薄游涉清旷所历向潇洒乐幽抵嗜芰味道如啖蔗至人患有身矧复簪缨假息心同冥寥聊此絷吾马
玉佳庵
商飇振幽厓杖策跨蹊谷翻怅去径窅何以极吾目稍上天影开余翠澹林木高台秀远峰日入净如沐微兴方陶然灭迹向茅屋仰跻清泉流泠泠洒飞瀑攀危不辞疲留念迟往复
龙泉寺
金银二泉流乃在星汉间泠风不可御远望空云烟忽见秋山池暎此碧玉环神鱼长鬐鬛色异凡鲔鱣日影布石上鱼跃不在渊食叶如树游吹气成花圜洑流绕砌来吾欲寻其端稍怜松殿侧泉眼明微澜西轩俛木杪巗径闻哀湍此泉自遥昔斯人如逝川谁能向杳霭终掩青萝关
径秘魔崕登卢师山作
谿回秋风温径仄残阳闪坡陁下高风草木相掩苒填咽谷叶丹山翠叠磨颭流涧波丛林清晖浓於染辍策稍忘疲骈席不觉险昔人晏坐处苔石无崕广狎玩大小青理至物自感视龙犹蝘蜓虫豸亦拘检而我游人间所遇足嗤点怅然卢师山观身老冉冉
碧云寺二首
寺门临高桥涧松交其端径幽室何许欲憩行便姗琐细花蒙密駮荦苔夤缘长櫩栖闲云曲榭萦孤烟稍深境转佳灵风来清緜流泉隔篁竹日斜声溅溅琤琮写哀玉迸落如佩环山水解娱人何事归尘寰
渫云被层阿余霞带前轩夕泉流愈驶林际惊湍奔寻山欣野宿汲水迟夜餐迢迢漏鼓断漠漠烟磬昏烦嚣於此息清回凄心魂风定寒蛸响月黑归鸟翻匡牀静无寐松牕明晓暾【是日宿寺中】
来青轩观红叶歌
来青之轩飒高爽我来直欲攀苍穹便因长空溯海月侧身万里三山东深山晦魄心转悸假道北寺烟溟蒙晨光小雨暗青笠白云如絮连遥峰缘溪林木亦琐细寒香幽草方葱茏豁然此轩俛下界千树万树新霜红是时西颢实司令赤帝行气何冲融跨坑驾谷太陵竞金乌避路争瞳曨视之睨眴久不定羇魂闪烁眼力穷我本看山怅无月岂知奇诡惊愚蒙黄鹤仙人日来往霓旌火伞纷相从白榆但见露叶坠碧桃不觉春花浓丹砂布地灵境閟朱顔一笑回天风
西山归憩西樵门外杂记游事
山行意轩然不复肯慵惰同来尽所亲幽探亦屡作友生各有适语默相答和大儿学阿爷吟诗勤自课小儿十龄许能骑骏马大回策已如萦历块欲扬堁未忍斥轻肥一哂衰顔破草庵具野餐归路发清饿乍辞山泉甘颇怯尘羮涴怖鸽晨不鸣苍蝇晩相过攘攘浮埃间掩耳但困卧
昭王台
春风吹緑草历乱昭王台空怜天下士祗为黄金来燕山落日出沧海古人白骨今安在海水东流西日斜但沽美酒燕姬家莫问当年陵谷事蓟楼明月土城花
挽郑大夫【振华】
建安秀江岭万古一考亭天游羣鸾翔三十六峯青一峰上巉絶屹若划巨灵紫阳光日月我公声雷霆小学字忠孝大篇文六经舍生取仁义宜祀於孔庭女史并记载烈烈同芳声郎君辱齐年遐躅思仪型回首题名处春风语塔铃年年蒲柳緑人散稀晨星曹官偶接膝遗直明邦刑衙餐讯往迹辍箸涕泗零以余谬好古命我为公铭铭当三熏沐短歌侑神听
赠衍圣公翊宸
见公问庙桧溯往徵其形世六十有七二千三百龄元气秘柯叶修干苞苍青我圣宰万彚岂独一物灵不贤识其小有问辱公聆答言林多花被径如繁星记一不辨九无名但芳馨皆门人土宜手自来封扃惟少杏与桃此理尤晶荧林端所生蓍莫敢撷寸莛旁下略采掇候过秋上丁积之凡二岁数适大衍零许以当持赠奚慕尧时蓂斯文慨遐邈俄顷瞻仪型公亲圣人裔渊角兼山庭絶学可继圣为公几杖铭
前山望王屋山怀蔡松年
青山深浅中丘壑不一致清晨登前山高秋散幽意千里如玦环黛色遥相次杳杳数峰间闲云忽飘坠我游王屋山灵境仙所閟君昔从我游栖隐偕宿志故人今在否临风发远喟
池上晩秋
山池如回溪缘流时独往潺潺出石间几曲声逾响残荷虽已零秋水日夜长涧边木芙蓉亭亭接幽赏波净理轻舟聊作江湖想
木芙蓉
灼灼拒霜花顔色衆所殊岂不惜芳时乃与晩岁俱夭桃太冶豓野菊何萧疎感此凌寒姿独立将焉如
秋晓由樊溪至山园
径回水鸟喧寒流隐疎树风竹覆野桥离披豁幽步岩柯交日影篱花明晓露池馆寂无人双溪杳自注
雨後至南园
初霁涉南园晓池风寂历前村云未归高树雨犹滴尘外体自舒林中欣有适游目极远山秋烟净如涤
遣兴四首
牵牛蹊人田田主取其牛蹊则良不直取牛致足羞螳蜋与异鹊忘身将谁尤微哉乘除理芒芴不可求重耳重五贤卓荦霸图起胥臣赏先茅所贵在得士流风传自今龌龊安足儗祁奚请老归举讐且举子前驱射叔武弦高犒秦师见义为则勇功过焉用知嗟此志士节遭彼愚者嗤别嫌古所戒来日犹可追嗣宗澹荡人寄怀特高妙臧否不挂口林壑展清眺萧然苏门生对之发长歗寥寥鸾凤音千载孰同调
待友
微曛度斜涧暝色赴前岭石泉激清响风篁澹疎影烟钟殷林深山禽宿夜永思君拂鸣琴岩壑渺愈静
秋怀
寒色起亭臯高楼远峰集山敛夕曛低牕疎野烟湿画栏见木末一叶新可拾景逸情未懒心赏欢何极
自南村径石院抵九仙台
红叶深红与浅红湿云细雨如春浓桑柘半凋柳黄落三里五里村村同径转溪开叹奇絶千山万山皆玲珑谁令巗壑擅异色纯以金碧施神工寒烟消歇亦变态怪石磊砢环孤峰宇内名山亦无数此山如画展毫素我闻虞山最佳丽丹崖绀壁俨画具一峰道人飞仙人挥染平生钓游处浮岚暖翠晓千重玉洞桃花春万树仙人既去亦复还白云黄鹤游人间清都渺渺在何许玉阶朝罢栖名山只今画者谁其匹天高气清风寥栗欲揽太空为粉图消得仙人两三笔【时擕得大痴画卷】
南村
烟中见南村窈眇径迷旧陟危惊景佳问俗讶名陋【陋村其名】丹砂一林染鸣玉衆泉漱傍巗开荆扉鸡犬喧清书幽兴未云足古道迎只堠
宿石淙院
山房行欲近半空人不知微迳碍古木青霭来差池鸭脚寒已乱鸟翼昏相追林开孤烟出飞崖落厜?巨灵擘左股元气犹淋漓森严惊鬼物幽险疑蛟螭石坎象铁盆千古垂流澌淙淙一线长晴雨无盈亏逝者有如此吾生几何时
潞州留别送者
相送潞州道别袖屡已挥亲宾自此尽徒侣相对稀薄暮涉漳河波浪沾人衣悲风起中流木叶交加飞四顾别时迹行尘连夕晖游子感居人况乃骨肉违我无经世术空自劳骖騑所愿官吏贤敢嗟生事微耕稼供井税逍遥侍亲闱谁甘远离别远离还思归
浭酒歌因玉田孟君寄曹冠五使君
易酒甜多雪酒恶见花对月空萧索前年沧酒贳沧州长瓶开泻碧玉流年年泛溢东风蚤腊味轻香不全好依旧花前又寂寥那能月下常倾倒却忆辽西塞上行酣歌剑舞出关城离筵尝徧京东酒浭酒淋漓最有情东流浭水行相饯近海清波净於练谁将浭水变春醅曹家兄弟成欢宴兄为二千石小弟尚书郎锦衣休澣敬爱客醉卧玉缸新酒傍朔云去雁分飞後回首边沙盈别袖鴒原宿草几番青使君朱顔宛如旧玉田孟君饮者豪丝绳络送瓷罂高东过浭水谿边路因风为寄相思句浭酒歌歌正愁我今潦倒行归休千巗万壑太行险焉能致此燕山头
对酒
秋山衔落日对酒黄金台坐失万古愁朱顔一为开孤斟快心赏海月天边来连霞隐高雁吟风空复哀霜边野菊色盈盈照尊罍含情忽不饮白鬓纷相催忘形在浊醪浮名焉用哉
东坡和渊明读山海经十三首谓其七首皆仙语读抱朴子有感和之余尝欲作游仙诗因次其韵
人生醉与梦去天犹未疎以兹二者故终日息吾庐兴至一把杯倦时或枕书故人多轻肥不必回其车闭户长幽草近市便美蔬形影互相答神明聊与居蹔为生时计亦豫世外图列仙不可几吾衰将焉如
至人黄石公青瞳方朱顔来往谷城道隐见千万年上天下瀛海游戏碣石山遗我丹台书肯与世人言子房师黄石太华凌垤邱辟谷西入关英风渺难俦降心圮上老俯视园绮流圣道久不作且复为仙游维南有王屋维北乃洞阳灵仙所窟宅杳杳烟云长朝罢金银阙鹤驾来辉光授我丹竈诀坐待炉芽黄散遣双玉童孤鹤生爱怜晨骑朝碧落暮跨归神山道逢青鸟使相赠以好言服食饮美酒与子保遐年伊余恨物感神丧如槁木泠然御长霄堕此深崖谷仙人怜垢氛为我勤湔浴时乎迫崦嵫悲歌至秉烛矫矫琼树枝罗生玉堂隂丹凤一来仪和鸣成高林半空天乐流谁能写其音翘首虞山下肃然清我心登真御寥廓颇怪日月长当其寂寞时洞天为故常织女缝裳衣帝厨具餱粮岂特善口体万年乐未央生不能追飞复不能投走季布诺千金在世诚无负硜硜执鄙吝於我意何有仙人劝酒杯且饮乾勿後东游登高邱渺然望云海金堂玉室间仙真一一在青天絶红埃一去应不悔丹砂定可成白髪幸相待渊明真仙人明明凛帝旨太傅才英奇至今皆不死伟哉东坡公忠亮可蹈履三贤友黄石万刼足相恃翩翩云中鹤下覩漫浪士仙人骑之来物外爰集止百年虽旦暮小住聊复耳愿为仙人鹤鸣和及其子吾本幽忧人自无磊落才世故岂我愿纷然胡为来六凿滋罣碍诸天多嫌猜海山非归处兜率或庶哉
出郭
出郭沙水清野林日杲杲柳眠风弄姿花落枝亦好远山森入画乱红堆可扫昨日镜中人朱顔今日老花稀柳复浓玉壶自倾倒及兹华髪时且勿惊衰早
循西山下夜行逹晓
落月欲落山之西緑烟未灭金盆低插天青嶂横丹梯林壑窈冥微径迷临风怅望心魂凄道转高桥溪碧沙堤平柳眠雀啄花杏飘残雪桃蒸霞我行已到山之涯东方海云腾日车
书沈石田山木画次其自题韵
我拙不解画亦自喜奇逸朱粉姑置之萧森此木石放意写荒寒栖神游远碧染云山半青落墨叶尽赤提挈羇旅频卷舒日月疾署字是何年谁为吊古客
见月
夏云如水交横过上有明月新嵯峨我欲弄月乘轻波青天无梁风浪多陵风一举君谓何
久雨
久雨殊未佳幽怀况鲜乐愁此偪仄居凛凛陷於淖高旻停日车积隂连云駮流雾卷地飞惊泡溅堦閙平土水数尺洼处在泥窖暂歇还更然檐禽语稍稍稚子总无忧不能复腾趠排墙虑见及所伤岂皴疱天神自明聪乖龙失告教吾欲扣上穹微悃谅弗効中夜坐咿嚘困眠晓不觉
五月十二日重游崇效寺寻雪公看花之约後二日阮亭侍郎亦往游焉以五月江深草阁寒为韵赋诗予亦作七首
野行不觉迟人影改亭午言寻惠休居岂独招提古门前闲草花戏蝶自迎舞修槐可中庭緑隂欲拾取飘然红楼客笑齿粲可数问法离文字吟哦剧何苦斜风见动旛落日隐悬鼔我亦困诗妄新集编夏五
昨游寻东风径草细緑髪微怜屐齿香散步意超忽青春归茫茫幽芳亦未歇曲廊通野园旷若人寰阙古邱今犹存崩剥瘦见骨有似鳞爪枯中心自突兀四边千树枣嫩蕊娇不发报花如报竹素书来一月
书中何所云上云花在桩会当菖蒲节可供缨络幢下云栀子林清芬散北牕长謡寄遐想觏止心则降开函愁细字数数挑银缸我诗如虢郐子男亦陋邦大师鄙岛可居士慕老龎潘鬓已久白安用文如江
文章小技耳吾欲观其深以兹破万卷寓我不住心湛然遗句字忽流天乐音譬之云在天变化无古今形影岂一同踪迹难重寻所以自开辟天云长浮沈我心正如此万刼劳相侵虽被世俗嗤或为知者钦
折简谢见招单车径相造古殿横翠微初地长瑶草夭矫槐龙蟠嘤呦竹鸟好顾渚瀹泉芳来禽展匣宝因从学佛闲便欲为农老留客看治瓜饷邻拟剥枣还坐读我书西轩日杲杲何当卜夜阑软语倾怀抱
寄诗诗如何问花花恐落漠漠尘沙中鬓丝想禅乐别後秉画烛横陈蜡如嚼谁能从老僧破衲铛折脚永絶罗绮缘亦无妻子缚又闻王侍郎欵门擕酒杓诸子并豪英红顔矜绰约而我方寂然清风开卧阁
忆昨俯寺阁缥缈高云端青天琉璃道日暮凝薄寒惊电彻罘罳宛虹垂阑干山门揖尘土归径迹已残黄缣映绣毂忧患如翻澜幸枉霞上作犹论巗中懽浮艶不挂眼新诗独永叹子美师粲可良游思渺漫
北峰
西山转北峰城中见寻尺始晴出半岑横云带断碧划如人静好媌娥露修额紫台连边沙红顔慨遥昔年年黑山春雪花青塜积羇士心多悲对此成目逆
久雨喜晴怀王颛庵侍郎兼简阮亭
晓雨送廉纎晩雨迎络绎归来困欲卧屋漏牀牀窄稍闻流泉响樵语间??梦里青山长行尽湿无迹忽觉失烟霞孤枕斜光射晴鸟引圆吭风棂转清嗌隂云虽解駮书琴久狼籍低徊把君诗吟诵手忍释不独销愁忧兼亦快夙昔公朝时联镳官曹日接席玉山暎颓顔瑶草起沉癖但无樽酒欢流连展遥夕况逢济南生腹笥藏简册说书口澜翻论古人辟易一台二妙俱我老壮神魄风流襍案牍相对未萧索往来同廨署何俟越阡陌已办青铜钱共醉慰衰白
六月二十五日
召至南书房
赐
御书手卷挂幅扇恭纪
金猊踞地龙蟠栋赤霄云卷晴晖重玉堦行上近椒风小殿开帘褰额凤青疏斜明飞紫烟封题宛转光射天下臣姓名起微陋磨丹
观署迹未乾一函三锡烦屡识光华炯炯浮长笺【臣名上所自署】骊珠迸出蛟螭纒飇若雷电随毫巅皎若日星丽玑璇霖雨初霁万象妍锦机匹练天孙制淋漓
御墨香螺渍书罢留题与後人剪刀不上绞绡织【横书绫以全端赐】直书更有回鸾字仰观再拜千金赐预恐茅斋破壁寒只应珍袭藏巾笥九华宫扇日边来楚竹齐纨次第开明月烟销香鸭动海天风起戏鸿回十九年中被恩遇承顔往往亲缣素画箑云章喜絶伦凉秋未敢嗟迟暮丹青自古谁良臣终始
君恩有几人便蕃荣宠今如此恐惧独立持其身
题王石谷山水清晖卷後【有序】
王君石谷以画名闻天下比侍
内廷
东宫殿下高其品谊书赐山水清晖四字盖取灵运诗中之义【廷敬】捧
睿书以观钦仰久之谓山人何不遂称清晖老人乎山人曰诺乃为赋清晖老人行云
清晖老人王石谷紫鸾曾傍红云宿醉翻东华秘笈文黄尘霜扫秋眉緑君不见洛阳郭恕先君不见富阳黄大痴古来谪仙多画师石谷汝画天人姿真宰开凿初淋漓烟云欲落神龙随鼠须麋角空尔为
九重闻之亟召见写图每觌
重瞳面彷佛凌霄梦里游不知身在蓬莱殿
承华日永问安回宝墨书奁次第开挥赐谢家诗上句知君山水兴难裁我闻一峰道人文采风流世无敌作画半染君家虞山色彭祖巫咸皆辈行游戏江湖不可测相逢夙昔若为情人间石谷留香名惜哉不以清晖称谁为称者午涯生
拟古一首寄林吉人
渌水湛明镜照我青蛾眉几回芳树下荡漾凉风吹思君渺银汉洪涛浩无涯双星虽迢迢会合岁有期不见机中人停梭感鬓丝
送廖衡素还云间
萧条边朔心时节迫晩暮以我幽忧居思君在岐路平生困鞍马不识江湖处怀情向南云极目空烟树繋艇及流潮春风信来去
送杜遇徐大宗伯致政归檇李
玉京仙人侍
帝还紫清朝别暮丹山长风万里留不得明河倒泻随潺潺金壶银箭南宫漏尚书午夜迟笺奏扶桑弄影海云生缭绕觚棱梦如旧遥思供奉西清日
诏试与君连第一柏梁歌就赋长杨琉璃砚水蛟龙笔我愧红顔君少年相逢意气凌云烟白驹晩景真过隙緑鬓秋霜已上颠词华勲业邹枚老曹省功名蹇夏偏簿书往事纷填委文酒风流只浪传君如阮嗣宗臧否不挂口我如王无功泥饮欲濡首我留君去天萧萧离心千叠江山高君过长芦试相访鸡黍近局堪招邀【谓朱竹垞】
巢学士贤母歌
北门学士双银鱼晨随玉榻昼直庐有时惠我蓬莱书开函磊砢千骊珠上言母氏行凛凛与衆殊下言弱弟贤母教勤复劬朱门贵富世所慕孝弟为宝今有无又言子之文可以式浮 趋子为我歌歌以寿母余流传篇籍无删除我感公言为踌躇母善累累不可以别区母昔佐夫子惟孝忠不渝公今昆弟升华涂移孝作忠理不诬参执魁柄争斯须守母善行为楷模吾闻母言食君之禄勿使我虞贤哉母言真丈夫青史万年名与俱福禄永绥神明扶
广陵学士北征扈从图
方花砖影日未红相逢鸾佩?螭东臣朔空饱太仓米颇牧惊看在禁中蓬山仙官寂无语八牕云开见下土清水蟾蜍咽玉壶紫塞胭脂卧鼙鼓龙旌一卷沙漠尘青山黄屋相嶙峋神功如天难绘画归来高阁图麒麟生绡别写君年少横槊簪毫皆入妙衰白对此意飞动掩卷临风起清歗
饮酒寄荀少
老至顔复酡饮少兴无涯前有尊酒行乐府名最佳呼童使之歌声涩如秦娃昔者与诸季樵唱相讙譁别来四五秋分散空荆柴远或隔岭峤近或踰河淮君往官湘州湘州水湝湝渌水可作酒饮之寛君怀饮水还饮酒歌此当优俳
出北郭门赠吴天章
月斜鸡未鸣中宵尘鞅闲心清不染境眼明惟见山初日动林景和风吹客顔花枝自冉冉鸟语亦关关城中幽居者高眠栖闠闤思君共芳草青春偕往还
野亭对酒怀朱悔人
朝来公事罢客心静无氛颇讶衰拙迹忝兹鵷鹭羣怅然一樽酒无由举属君裵且未去为近青山云
午亭文编卷六

[book_title]卷七
钦定四库全书
午亭文编卷七
大学士陈廷敬撰
古体诗
李厚庵少司马生日诗
紫阳起八闽斯文振千古夫子继清尘乡国近接武流风五百年名世天所许伊昔王道微儒冠贱如土纷纷霸与雄管乐仅遇主嬴火照西秦遗经壁东鲁其後稍稍出寒芒翳复吐五星聚於井隐见岂再覩濂洛不逢时渡江况龋龋得如休明运龙飞当九五敛容陈周孔讲学佐尧禹奎文移禁中兵柄揽畿辅民有耕桑居士有侧陋举封章赞庙谟兼多造榻语梧桐高冈音声闻逹九宇五色所披拂德辉荡羣羽古来儒者流谁及文明普会当临阊阖云霄洒霖雨天寿卜人欢舆歌翻乐谱公听旌门外千村连社鼓
送吴天章归中条寿母歌
君不见太华山前黄河水山前沄沄走万里崑仑之源天上来十二玉楼相向开丹山有鸟形如鹤王母骑之珠绣络五色神龙班狻猊黄金茸茸?耏垂仙真羽节从所适小驻崆峒下姑射太华连绵中条长黄河之水流滂洋龙门结束玉谿古男儿不出亦不处有文万卷不求名聊向京华走尘土仙人一笑子归来黄河十月氷崔嵬太华不骞为母寿玉女金盆酌春酒
送桐城张相国还龙眠山歌
闻道龙眠山龙眠今不眠白云从之去缥缈青冥天一朝嘘气生紫烟沾洒千山与万川先生昔时此山居白云出岫随轩车自从云去山逾静春猿秋鹤相吟呼云今冉冉归来乎山前修竹林山下芙蓉湖水石公钓游花鸟公友于曲江荔子嗟莫致成都桑树余几株乃知贤逹少俦侣赤松黄石差可夫且如白云何山无龙眠之山山不如
朱悔人游庐山观三叠泉图歌
五老峰边三叠泉飞流三叠落九天谁其观者前谪仙後有坡老差并肩迩来千载风流歇空使江山坐超忽建安已来蓬莱姿矫矫才名又清发见君朗如行玉山万里卷入胷怀间手持观泉图飒飒天风还燕山云动海月出照此令我开心顔欲骑白鼋去银河相跻攀倒身笑杀五湖水平流浅碧徒潺潺
上元即事简汤西厓都谏
春山苍苍春树緑月高起行月渐没今夜元夜月应圆晓月虽去夜还出我初击筑北游燕横腰宝剑光可怜行向燕人问岐路易水清流古道边归来落日紫烟生壮心未已白髪惊遥看青绮门前月已度黄云塞上城少年踏月琼楼下清辉照耀银鞍马漏水金壶逹晓稀袒屣歌筵与舞社只今闭门对月闲门前灯火高如山忽闻剥啄声逾静云章五色投柴关抚卷摩挲揩老眼顿使少年看月精魂还呜呼此月万古长出瀛海里此诗万古长留天地间【西厓示使黔集】
紫毫笔歌
谁何磊落天人姿手扪星斗骑蛟螭长风万里上阊阖玉皇香案亲来随彩毫掀舞墨花落铺张霞绮搴云旗昨朝示我笔精妙法从天授非人为龙跳虎卧势宛尔紫貂頴力如熊罴文犀琬象式古隽朱网翠羽光淋漓会稽鼠须少牙角中山兎頴徒毛锥良工市肆皆则效都人四远传流之侍中直庐蒙
眷睐奎章云翰常携持囊中往往藏此笔黄封题字标瓌奇贮以幽兰含郁馥濯以清流开芬滋染以芳松之烟雾疏以端溪之纹漪迩英侧畔青藜阁剡藤鵞绢拦乌丝诚悬心正存矩矱世南戈法多风仪丹青点染具生动山光水色心情移写诗作画无不适雅与此笔称相宜无何惠我意则厚风流文采焉能追生花五色梦特异别管三品书难窥珊瑚为阁巧安置宝玉在执忧颠危君不见吴兴承旨迹不冺华亭尚书声方驰
至尊文思高万古犹怜二子非同时吾属幸生休明世公乎努力当如斯人生遇合岂易得况逢
圣神为君师
野亭怀魏无伪
孤云随客来飘飘自舒卷言遵西山行不觉野亭远微吟记独游忆我心所善魏生西山西关河阻幽缅
徐给事虞门宣沙视牧写真
边沙夜静昼不昬长城不锁开关门时清归马天山下千匹万匹如云屯宣沙千廐尤最盛考牧攻驹得雄俊谁其典领坐致此临城长官赤县令使君今为掖闼臣风貌奕奕愈有神肯信书生事鞍马故尔写真传後人更画此图着省壁青琐花骢照夜白就中八尺生有神怪底龙池飞霹雳
书江补斋太常江山览胜图
我闻漾水出崑仑禹所导漾非其源东流为汉走万里仙人黄鹤随孤骞黄鹤楼空逾千载黄鹤高飞至今在汉水东流无尽时朝发阆风暮碧海青霄宫阙渺何许身到红云最深处不知经历几春秋还忆江山汗漫游大别山沧浪水今之画图得无似掀髯英盼夫为谁仙骨惊人见吾子吾子巍巍廊庙姿寄兴烟霞聊尔耳玉宸朝退凝清香江山一片空明里
九日赠同直近公声山
玉晨俯清都高处阅九州何暇寻远山萧条增繁忧琐牕过白日坐对黄花幽两贤真好我语默皆绸缪始惬絶纷扰遂欲恣冥搜耳目寡外缘一室安天游翻念登高人徒令日暮愁
野亭望西山
青山有何好望之开我心我心含虚空岂受谿壑侵奈此前尘影郁若交芦森明镜锁匣中清光宁久沉一见青山色豁然惬幽寻
再哭孟孙【三月卄一日】
我老夙少欢奄忽遭深悲皇天岂私酷要是业所为泪流辄复咽焉得成绠縻我生实愚戆衾影恒自持魔事与魔民侵陵无尽时此心痛自恨克己将尤谁汝去逾半载执笔为此辞汝则聪慧人去去慎所之
归詹事孝仪画像
凤鸣时一闻窅窕千秋长飞鹏上万里重霄閟其光唶嗟天下士有道不得行丹青貌顔色揽图神扬扬此中含诚明可以为世坊词林枝叶大根柢谁持将风轮激海水日夜沃扶桑自非此理存斯文得不亡伟哉桐城公管领翰墨塲春云霭万卉高议无否臧有时屈一指詹事传芬芳昔余知詹事公实告之详所得副所闻历久弥炜煌自听山阳笛感旧犹沾裳公今谢政归云卧龙眠庄詹事有贤子茧足陟涧岗乞公一纸书细字森琳琅上言陈
主恩岁月游虞唐下言叙友谊斐然及文章谓非子一言实至名不彰余昧作者意念古徒傍徨七哀难可继一恸有余伤纪事畏挂漏选词愁仓皇惟贤故知贤举纲目以张以兹示来哲笔简情无量
题汪东山写真
聚奎堂中二十夕闱棘森如背芒刺况复冬烘鬼眯眼老夫耄矣嗟狼籍座中汪君压万夫手握隋珠夺秦璧文采风流貌有神蛟龙欲落摇空碧笔阵横扫词源倾敛我精魂壮心魄散若风雨飘云烟闻君将泛五湖船衡门两版昼常闭剥啄过我生无缘我时早出归在夜软尘漠漠吹华颠当归不归归未得君归却是当少年丹青画出好顔色揽图对君犹依然我留此图君不可回首春时院空锁君是名场第一人来乎来乎思致身
舟行
舟行迷南北杳杳信所适但见东月生银湾落帆席回首软红尘车马倦行役及兹稍休驾涉境喜地僻浮家欲恣情羇旅畏滞迹遥看江鴈过高举云中翮逝将跨黄鹤观海先碣石
风泊沙河
玉杓指东风联绵送远道留帆潞河水氷澌欲尽扫舳舻行稍迟云山历更好微茫平沙流出没回峦抱仰视圆月高俯觉衆星倒六鳌奠坤维四海际苍昊且欲观长江未暇览絶鸟从此涉波涛忠信以为宝
放棹
水宿无常程春气今日佳篙师喜相将故棹河之涯一自发京辇登舻愿始偕复此美烟景良辰天公排岸转捷飞鸟树过回奔騧初或碍净目久乃增奇怀物象虽有变藴真无所乖君看六幅蒲何如十二街不动而谓动长年来俳谐
舟中题李龙眠画佛像歌
龙眠画佛谁可摹大等须弥细入无三十二相信有诸一相本无相乃殊千幅轮文雁王绮绀青宛转珂雪俱耳门三昧讵易画广长之舌声难呼平生说法不闭口一字未说惊万夫师利再请遭佛诟清凉台寺归来乎居士作诗说法如以诗观诗堪卢胡船牕水急日已晡微云澹月光馍糊高卧卷却龙眠图前尘分别心不孤天津北分水处放舟南行二十里夜泊
漾舟今始佳分流波转急津条近堪攀水华俯可拾落日满孤帆余霞带轻楫鄙人耽幽怀夙昔寡游集得此稍自娱风景亦屡挹采緑虽不盈临川每独立见月仍尚圆计日忽欲十慎持中夜心无使百忧入
静海吊励近公侍郎
公昔侍禁庭惟余日月至桐城解机务
勅蚤暮勿离无何公卧疾池亭郁把臂迄今行旅间凛凛佩明义初发抵津南静海吾所志仲春九日夜宣召御舟次大艑换小艑轻风缓遥吹云月互蔽亏渔灯照一穗丁东漏水声旌门屡颠踬
玉音下已久
至尊坐不寐谓言公慎勤卅载独劳勩今兹临故居天书写奰屭阁臣偕礼官议赐以令諡呜呼公精诚更仆难徧记夜分始回船鸣鸡覆奏事
诏曰汝议可文恪标朱字
大恩润羣萌露雨洒蕉萃我衰如柳蒲本根幸蒙庇飘飘玉墀傍叶稀恐失坠日斜龙尾道顾影却欲避春流遶山溪吾生亦浮寄宿草何茫茫三年数行泪遥酹一巵酒匆匆絮难渍
晩泊青县怀励文恪公
山阳笛里声凄断催人去遥遥河上帆渺渺烟中树回首蓬莱宫高话沧洲趣何处君钓游远道犹返顾
沧州微雪
河曲连烟村?古郁沙柳萧萧芦荻花犹洒秋风後是时当春阳润色上陇亩云师岂无意滕六初试手微雪映鹳迹横霭薄鷁首我行适江海临深坚所守欲搴湘沚芳不醉沧州酒
望中条怀吴天章
条山苍河水黄阳城谏议不可作白云终古空茫茫沧州已过官河长时清无事容徜徉我思昔人遥相望隐沦更访河之阳高逹夫刘文房二子此地曾颉颃蒲东佳士吴天章新诗可与二子当此去中条踰千里高才秀士知有几吴生相近玉溪村干旌若贲事堪论
论晋中诗人怀天章
摩诘秀千叶柳州俨天人义山最崛起流别自有真上下五百载遗山接清尘自余诸作者海山罗奇珍尝鼎分一脔已足甘喉唇鄙人老无学枌榆私所亲岂惟乡里贤名与天壤新我初慕圣道矫首思河津缅维三千篇删述埀千春大雅久凋丧风流随波沦昔者卜子夏论诗河之滨沿洄溯洙泗余润沾穷鳞文章宁小技矩矱存先民以兹慰衰晩奋翼攀凤麟既得金鵞子【金鵞天章斋名】刮眼辨玉珉子居玉溪上义山旧卜邻况复龙门峻迢嶤临高旻执鞭今所愿参驾岂同伦蚍蜉与大树天赋理则均撼之适足笑安分不失身扁舟阻千里寸心无由申所期乡国间诗教还清淳
武城
行行慕往迹况复圣所至此非费武城昔人以名识而我以其名写此流览意斜阳望极浦风帆渺河涘当时河未凿弦歌绕平地云天故如常陵谷不相似我来情实耽恐与曩者异覩兹屡怊怅悠悠起遐思辙环齐卫间西迈见简子赵氏杀鸣犊临河阻风义鄙夫本晋人丱角知腼耻我生谬好古千秋有恨事今此入征途颓垣傍沙水犹幸一笑留圣目所眄视谁谓沮溺贤滔滔同一喟
谷城山在东阿东北五里
子房年少时击秦博浪中亡匿游下邳折节圮上翁期後十三载相见谷城东伏腊祠黄石此义千古雄昔梦黄鹤客绸缪蓬莱宫亦有山泽约俟我乎河嵩河嵩不可到谷城访遗踪扁舟渺然去但见烟蒙蒙
观汶水南北分流处
昨行天津北汶水东流出今行济宁北汶水西流发西流来不近及此初荡潏南北忽分流北三分南七投木柹试之其数不一失悠悠百年後此岂有牵率缅想开凿人用意必祗栗凭之俨有神不匮复不溢利涉通湖江仓庾卫京室盈盈一水间伴我已廿日往路幸相从溯洄犹未毕有情若汶水生理向君说老夫今老矣往往情怀恶晨夕亦已久君应悉本末使我饮水心即事自欣悦
分流水送人北归
分流水流溅溅行人到此寂无语别泪滴作分流泉我行南来几千里多情送远北河水北河相送去茫茫南河相迎客路长与君相别分流处春草春花易断肠
鱼台东境山水
好山过客不知名好水图经不入选我行鱼台山水间轻绡半幅平如剪连峰依人行欲近翠岭横天去复远山青水緑画新就道人宴坐却掩卷东行若更见麻姑不问蓬莱水深浅
湖风行
独山微山东两湖独山光净平练铺微山宿雨春馍糊侵晓衆皱堆不舒初犹料峭成崎岖既乃簸扬尘涨途神灵卷舌帝命敷大块噫气嘘焦枯谁令如雷声如呼抟鹏退鷁奔天吴下逮水鼋鼍龟鱼鲂鲤魦鱮鱣鲫鲈潜形息影四散逋罾网虽设愁三虞行人高卧栖舰舻守湖使者前相於为言船行牛酒俱衁池肉屯神其娱我谓飞廉盍少徐钱帛已空单衣襦荤血不饱甘藜蔬村醪十日一懒酤神之清洁凌太虚飡霞吸露奚啜餔我斟河水奠满盂生民正直神所扶作歌反风在斯须歌残雨来帆影孤
泇河咏雪
春寒不归柳欲催轻烟蘸水如青苔宿麦在陇色自好农夫荷耒争黄埃河水沄沄可灌溉我欲手挽东流回惜哉老耄身无力云师风伯多见猜龙公作意初试手映空小雨行裵土膏沾润拜明惠纵横忽讶纷琼瑰资清以化本天德夹钟之律犹飞灰表贺瑞雪吾岂敢诗咏丰年亦快哉
淮南放舟抵金山作
太行窈窕穿林麓千里相随到京国我本崎岖山谷人泛泛湖河望平陆人生无奈是有情流水青山忆茅屋十日见水不见山今朝喜见三烟鬟船头低昂如有意招我紫金浮玉间忽焉江天万里豁丹青幻出峰巉巉鵾鹏抟风乍羁绁龙象截流犹峥潺灵巗涌出多宝塔随身宫殿忘却还帝释冥搜巧施设岂同工力烦人寰庐山面目在山外此山在水尤孱顔天下江山难徧到得此已足栖幽闲故山有梦不归去江神抵掌笑我顽惠山泉和东坡追用唐处士王武陵窦羣朱宿所赋诗韵兼以泉水贻桐城先生三首
昨夕发京口不踏焦山苍今夕过惠山不登漪澜堂昔者苏夫子鸾鹤空翺翔邈然下江海泉水流云光虚明见何色清净闻何香今我亦栖栖尘影岂易忘
水行亦近山清晖相娱人湖江去浩淼岩涧来幽新吾生亦聊尔与物无缁磷性僻耽佳句道远泥客尘夜来浊水珠皎皎凌清旻永言沿余波犹冀德润邻
残红亚山?微緑散林樾夙闻此中泉色味称
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:24-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>