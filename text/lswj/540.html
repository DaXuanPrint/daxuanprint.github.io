<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,彭城集全文在线阅读,彭城集全文在线下载,大玄古籍书库">
<meta name="description" content="诗文别集。北宋刘攽撰。四十卷。攽字贡父,号非公,临江新喻(今属江西)人。与兄敞于庆历同登进士,知曹州、襄州,官至中书舍人。与修《资治通鉴》。著作有《文选类林》、《中山诗话》、《公非先生集》。有集六十卷,然仅有《公非集》一卷流传,原本不传已久。清乾隆间,四库馆臣自《永乐大典》中辑抄成是集。凡诗、赋十八卷,有赋十五篇;古诗五言二百四十七首,七言百○五首;律诗五言三百七十三首,七言二百五十四首;长律五言五十九首,七言十首;绝句五言三十四首,七言百三十六首。文二十二卷,制诰三百○七篇,奏疏十七篇,表四十一篇,书十">
<title>彭城集_刘攽_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">彭城集</span> <br/>
          作者： <span class="inputVal" id="bkauthor">刘攽</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]221405</span> <br/>
          说明： <span class="inputVal" id="bkdec">诗文别集。北宋刘攽撰。四十卷。攽字贡父,号非公,临江新喻(今属江西)人。与兄敞于庆历同登进士,知曹州、襄州,官至中书舍人。与修《资治通鉴》。著作有《文选类林》、《中山诗话》、《公非先生集》。有集六十卷,然仅有《公非集》一卷流传,原本不传已久。清乾隆间,四库馆臣自《永乐大典》中辑抄成是集。凡诗、赋十八卷,有赋十五篇;古诗五言二百四十七首,七言百○五首;律诗五言三百七十三首,七言二百五十四首;长律五言五十九首,七言十首;绝句五言三十四首,七言百三十六首。文二十二卷,制诰三百○七篇,奏疏十七篇,表四十一篇,书十一篇,启百二十五篇,记十二篇,论、说、序、行状、碑文等十九篇,墓志铭二十篇,杂著二十七篇。凡诗赋一千二百十六首,文五百八十篇。曾巩称其“彊学博敏,超绝一世”,朱熹也称其“学问博洽,词章奥雅,才思敏捷,词辨秀利”。然性喜谐谑,不避权臣,故集中戏作之诗也不少,而文章却沉酣典雅。有《丛书集成初编》据《武英殿聚珍版书》本排印本。今人栾贵明自残存《永乐大典》中又辑得四十二条之多,诗十八首,文二十四篇(段),见《四库辑本别集拾遗》。</span> <br/>
          封面： <span class="inputVal" id="bkimg">Z_18729.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]彭城集
[book_author]刘攽
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]221405
[book_dec]诗文别集。北宋刘攽撰。四十卷。攽字贡父,号非公,临江新喻(今属江西)人。与兄敞于庆历同登进士,知曹州、襄州,官至中书舍人。与修《资治通鉴》。著作有《文选类林》、《中山诗话》、《公非先生集》。有集六十卷,然仅有《公非集》一卷流传,原本不传已久。清乾隆间,四库馆臣自《永乐大典》中辑抄成是集。凡诗、赋十八卷,有赋十五篇;古诗五言二百四十七首,七言百○五首;律诗五言三百七十三首,七言二百五十四首;长律五言五十九首,七言十首;绝句五言三十四首,七言百三十六首。文二十二卷,制诰三百○七篇,奏疏十七篇,表四十一篇,书十一篇,启百二十五篇,记十二篇,论、说、序、行状、碑文等十九篇,墓志铭二十篇,杂著二十七篇。凡诗赋一千二百十六首,文五百八十篇。曾巩称其“彊学博敏,超绝一世”,朱熹也称其“学问博洽,词章奥雅,才思敏捷,词辨秀利”。然性喜谐谑,不避权臣,故集中戏作之诗也不少,而文章却沉酣典雅。有《丛书集成初编》据《武英殿聚珍版书》本排印本。今人栾贵明自残存《永乐大典》中又辑得四十二条之多,诗十八首,文二十四篇(段),见《四库辑本别集拾遗》。
[book_img]Z_18729.jpg


[book_title]提要
钦定四库全书　　　　　集部三
彭城集　　　　　　　　别集类二【宋】
提要
【臣】等谨案彭城集四十卷宋刘攽撰攽字贡父号公非与兄敞同登庆历六年进士第官至中书舍人事蹟具宋史本传称攽未冠通五经博览羣书沈作喆寓简亦曰国朝六经之学自贾文元倡之而原父兄弟为最高司马光修资治通监自辟所属极天下之选而任史记前後汉书者攽也其知兖亳二州以不能奉行新法黜监衡州盐仓哲宗初起知襄州入为秘书少监钱勰草制极称其词艺其後以直龙图阁出知蔡州孙觉胡宗愈苏轼范百禄交荐之言攽博记能文章政事侔古循吏身兼数器守道不回乃召拜中书舍人苏轼草制称其能读典坟邱索之书习知汉魏晋唐之故其殁也曾巩祭文有曰强学博敏超絶一世肇自载籍孔墨百氏太史所録俚闻野记延及荒外阴阳鬼神细大万殊一载以身下至律令老吏所疑故事旧章盈廷不知有问于子归如得师直贯傍穿水决矢飞一时书林衆俊并驰满堂贤豪视子麈挥云云盖一时廷评士论莫不共推即朱子於元佑诸人自洛党以外多所不满而语録云贡父文字工於摹仿学公羊仪礼亦复称之岂非攽学问博洽词章奥雅有不可遏抑者乎史载所着诸书有文集五十卷五代春秋十五卷内传国语二十卷经史新义七卷东汉刋误四卷诗话二卷汉官仪三卷芍药谱三卷今所存者自诗话以外惟东汉刋误散附北监本後汉书中未见孤行之本芍药谱亦仅而不亡文集则宋史艺文志文献通考俱作六十卷明文渊阁书目有彭城集十五册不列卷数今所传三刘文集仅有公非集一卷凡诗四首文二十三篇盖掇拾於散佚之余多所阙漏即宋文监所选者且不尽载其他可知至以刘顔之辅弼召对序误属之攽舛缪尤属显然珠不足据今检永乐大典所载篇章尚富盖即据彭城集收入谨掇拾排比厘为四十卷较之原书所少不过十之一二与新编其兄敞公是集钜制鸿裁旧观几复在北宋诸家中可谓超轶二孔而凭陵两宋者矣乾隆四十九年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
彭城集卷一
宋　刘攽　撰
赋
鸿庆宫三圣殿赋【并序　案此赋见宋文与永乐大典原本互有差讹今校改】臣?见陛下追述祖考崇奉明祀新作三圣殿以昭孝明功于天下臣以文学中第太常试官秘书目覩盛事不敢以鄙薄自绌辄作古赋一篇以歌咏盛德昔灵光景福之作世称其美丽然其所谓壮大不出雕刻画缋文彩之煌煌而已又盛道工人之巧民力之衆材木之多金玉之伟臣以谓王者有作则必智者献其巧壮者输其力山林不敢爱其材府库之聚皆所供亿也是物理之常不足以夸大臣愚窃陋之若夫天命废兴之际圣王授受之符非敏智通达未有能究知其始终者固难为寡见浅闻者道也臣窃大之是以略所陋而张所大不敢仰希风人雅颂之列庶几有其志云尔
盖上帝之所以选建明圣命以天位者乃所以享德而报功焉未有德盛于前功播于後而其子孙寂寥千载无声者也贤哲所谈六籍之云德莫着于有虞功莫隆于五臣禹平水土夏姒以家司徒后稷是教是食肇商兴周历载数百臯陶大理五刑以明於其苖裔乃兴于唐若夫董淳耀以攸司奏庶民之鲜食焚山烈泽害服妖息鸟兽咸若草木允殖固伯益之力焉天报以位俾秦周继於其子孙诬祖不绍去火即水叛礼尚刑法以惨急然犹并六国一天下而不知变于初二世以毙非天不相朕虞之後乃其否德得罪于祖而断弃也惟伯益之功未报是以大命复集于赵氏焉五代丧德九土分裂海水横流民用垫溺鸟兽昌炽黔首失职滔滔惑惑盖若洪流之未辟於是太祖乘火而帝继益之功天胙吉土曰惟商丘是为星火大辰之居亦曰明堂布政之由出潜离隐或跃在渊以有九有百度正焉削祸戡乱出民涂炭风挥日舒天地正观荆燕吴蜀楚越梁冀慑威怀仁奔走失气崛强者执服柔从者加赐太宗承之真宗成之登封降禅矢直砥平巍巍乎邈三五而俦俪彼汉魏之琐琐曾何比京夫伯益始掌火而底绩茂宋以火帝兴于火墟天之报施岂不昭昭可推而类也哉且夫积功以凝命而创业因物以胙土由土以建号乐以反初礼不忘其本是故作于原庙建之别都三圣鼎列大厦以居以答景贶以昭成功俾子孙知厥所由亿兆仰德而不穷也厥後烈风云雨电雷震曜儆戒于下滥炎流烧天子怵于大异反已正德伏念七年乃其有得曰天以德训予而以威震予依类托谕予敢不信夫政不变不足以日新礼不修不足以化民天之示人若曰政礼之敝虽祖宗之为犹当勿惮乎改更於是诏三事饬九卿和布揆于旧政载损载益以承天诫以举圣职夫既天行而日白矣乃复閟宫奬夫神衷三后在天对越上穹经之营之不日成之闳伟奇丽所以使宫寝之勿踰也清闲窅密又鬼神之所都也絜百围而置楹兮度千仞以架栋择一木于万章兮顾余羡者犹衆般倕?人之俦献巧而林立兮莫不心竞而贾用亘长廓其如城兮辟重门其似洞栾栱粲其如星兮侏儒屹其承重如翬斯飞如鸟斯革兮诚可栗其将动阖隂房之密静兮虽六月其必寒辟阳荣之敞丽兮盖中夜而已旦涉广除而径上兮每百尽而一级历青珉之莹滑兮曾不得而侧立顾风雨之在下兮足以避夫燥湿良非人力之所为兮宜鬼神之攸集於是使夫设色之工後素之巧想像形容图写必效夫其龙顔日角天质之顒昂兮臣乃今知真人之异表於是驾銮辂登玉虯千乘万骑云动而景附兮想平生之豫游旗常缤纷以赩翕兮钟鼓轩轰箫管发而啁啾杂鱼龙之奇技兮蜿蜒曼延於道周百神纷而并迎兮出阊阖而御夫龙舟尔乃川后静波屏翳息风舳舻相衔若复道之延属兮亘千里而相通百工备官而夙设兮棹夫讙呼而奏功惟吉行之五十兮余日力而靡穷既届既止威仪若初以幸夫夀宫乃即前楹以修祀事威神如在望之可畏殚金玉以备用罄飞潜以荐味帷帐筦簟之安肆几杖笔硏之储偫靡一物之盖阙兮所以广孝思而尽心志也守臣侍祠罔不肹饰既事而旋閟而莫觌列仙之儒偓佺之伦迎神颂只於其侧若夫祝融重黎相土阏伯固已喜动乎魄情见乎色护清跸而睎盛德也巍巍大哉不可得而记巳且夫天命之不忘人主之大宝也祖宗之有继子孙之勿替也兹圣王所以正统垂业超商迈周恤嗣锡羡贻厥孙谋使万有千岁得以曦风而承流也遂作颂曰
崇崇商丘大火主兮曰宋之兴道是配兮建邦设都以有九土兮有皇上帝明德辅兮伯益之功邈不可忘兮三圣承承有烈光兮奕奕寝庙神翺翔兮胥千万年尚无疆兮
葺所居赋【并序】
治平三年秋京师大雨涌水出民舍多垫坏者予所居独完整无恙及雨止加葺其垣墙因为小赋
赜至理之茫昧兮同寓形于一区任所遇之则然兮夫孰贤而孰愚彼每正而或祸兮亦用拙而自如虽背阪而向隍兮将愈乎广厦之宴居岁荒落之淫雨兮涌虽出而为灾汩波流之罔极兮浩潺湲而无涯栋梁圯而弗支兮堂坛荡而为溪何昔日之高明兮今直委而污泥彼携持之与抱负兮或耄耋之与孩婴念独不保其阖庐兮亦有朱户之亡其閈闳将鬼瞰之使然兮固天理平其不平也愧予居之僻陋兮岂择处而淹留四邻耸而逋逃兮恨衆人之我尤福莫大於无过兮顾舍此其何求葺垣墙而圬墁兮其托喻以监予曰全生之近道兮念无厌其所居云尔
写忧赋
悲四序之骤失兮哀逝者之不复春与秋其几何兮霜与露其俱续稚呱呱而既食兮墓积草而已宿追音声而在耳兮悼容色而记目愿一见而无期兮情可杀而逾毒徵图书於疑似兮索梦魂於因想虽可得其髣髴兮嗟暂觏而复往盻黄鹄之怨别兮余犹?其单飞雉朝雊而泄泄兮牧犊子感而陈诗心郁悒而怊怅兮何使予怀之不夷昔闻道於贤者兮虽忘而未信谓生为劳役兮谓死为归人今吾百忧之丛中兮既积月而累辰何重负之如是兮愿脱去而奚因彼冥然而无知兮独甘寝於巨室天地覆坠之不闻兮谅絶世而愉逸伊圣言之可徵兮悼吾学之不竞不窒隙於未兆兮顾饮药而加病遂迷途而不反兮非智士之能竟排多虑而去妄兮引至理而自镜虽既往之不追兮庶来今之能定
不寐赋
忳郁悒其冯中兮何鉴寐其弗夷方永夜之未艾兮廓静处而长思悼既往之弗及兮慨来今之曷知绪将絶而复续兮精发越而淫移倏四海其再抚兮冺万期乎须叟武胜殷而归周兮天保定其千亿叔旦兼乎三王兮仰勤思而有获孔潜精於好学兮致愤懑於无益乐好善而用鲁兮孟见喜乎顔色仁弗遇於卫顷兮愿奋飞而不得繄视氛而见祥兮献肇谋乎虞虢彼远虑之与近思兮智与愚皆从其职良民生之多艰兮嗟以心为形役君子有不安其命兮小民有不度其力非蚊虻之噆肤兮曾内怀於大棘惟昔梦之蘧蘧兮既怅然而独寤亮伐柯之不远兮何内韄而罙固睎圣人之大觉兮緜万世而不遇幸曲肱而自怡兮度无迷於初度
鬭蚁赋
邈乾覆而坤载兮固悠远而无极丛万族於厥中兮既生生而息息虽至大之可倪兮犹至精之可识谅擅已而自用兮羌是非之增积嗟子驹兮何为諡公字小兮纷纷而离离好恶利害之发兮谁其尸之凭怒积怨兮交战而在斯何矜很之若是兮怙恃凌弱之不移欲一究其端而不得兮聊索数而推之夫其列壤分国穴垤重袭硕鼠之所不容兮蜉蝣不可以径入岂天壤之偪隘兮曾分土之汲汲化饭以为子兮祝腐以为民其生孔易兮其衆实殷夫其子孙千亿兮固鲜爱而靡亲又岂有珠玉皮币兮肇乎祸乱之因若是则鬭其可已羣嬉散游足以已矣夺微篡寡何足美矣岂树之君而患乱甫起抑天之有时兮故将雨而不能自止也嗟子兮汝独何诛观世之有鬬兮曾何足以尔殊饕他人之有兮慊已之无妄刦於无用兮矜多於有余一已之不保兮顾有志於九区夫岂无大人之旁观兮諡之陋而名之愚也呜呼
秋怀赋
世量力以为智兮孰不自师其成心不强短以被修兮亦各济其所任盖周任之明清兮予尝服於德音性专直其似愚兮遂底滞而废沈惟古人有不遇兮亦奚慨於斯今昔既冠而从仕兮冀陈力而帅职何日月之不淹兮亹亹至乎不惑世与我岂其异衷兮增余怀之默默数废日而倍参兮愿自竭而安得将奔而及事兮愧初心而变色譬游者之无术兮念愈躁而愈没荷衆贤之并容兮曾介善之不遗辱兴亷之末举兮遂以造夫攸司君之门不可以径入兮既待诏而历时惟褊心之狷狭兮曾绳墨其自持诚诡遇其犹获兮虽得兽而耻之信天命之有在兮非知勇其孰勿疑时既秋而凉风兮草木落而变衰日月丽於西厢兮蟋蟀迅而鸣悲閲四序之代谢兮既逝者之如斯悼我心之弗获兮起惆怅而称诗
射豹赋
悲抗独之难立兮何有用之必害不信孚於弗争兮虽忘怀其获罪齿恒足以自保兮而陨夺於多辈彼南山之珍兽喻变化於君子或隐雾而不食亦胥疏而视履猛毅资於天成文彩蔚乎自已伊麋鹿之强圉与麏麚之儗儗虽腾趠其不羁固指掌之所昧何衆吠之??兮羌朋很而曹戾竞张目而涎吻兮衆遮道而觑伺谅勇怯之不敌兮非乃心之攸畏忽机辟之潜发兮遂解脰而丧精爪牙曾不得而少用兮贻猃猲之成名吾固知夫皮毛之为患兮而党与之足惩嗟物类之相召兮必机数之潜用非明哲之周万兮未有不隳於衆故曰刳心去智万人不谋和光同尘乃与道俱彼形谍而成光与饰慧以矜愚材愈大而增累虽微末而可图
崆峒山赋【并序】
临汝西有崆峒山其下即广成泽按庄子黄帝闻广成子居于崆峒之上故往见之庄子虽多寓言无实然此崆峒广成适皆同处意其真有所谓广成子者也又大隗居具茨之山黄帝至襄城之野而迷皆与崆峒相近事未必皆虚也予因作崆峒山赋
驰平原之旷旷兮登隐弅之高丘林蓁蓁而云茂兮树参天以相缪鸟哀矜而思侣兮兽衔草而羣游即崆峒之旧址兮访成子之所留乌乎服天下之为至美兮夫岂知圣人之绪余独修身为妙本兮窈静默以玄虚何轩辕之徇齐兮而犹特室白茅三月而闲居顺下风而稽首兮曾南面而晏如彼非至人不能以下人兮信崇高之叵娱谓庄生之寓言兮羌林麓其未改瞻具茨之髣髴兮知大隗之所在尝迷道於襄野兮七圣偕而无悔得要道於牧马兮称天师於再拜悲世俗之狭隘兮疑至言於否躗航汚渎之浅狭兮僭瀛海之浮汇守穾奥之荧烛兮昧白日之辉晒追古人之不可及兮独临风而悲慨彼六相之辅治兮曷四海而弗宁名百物而垂衣裳兮云门用而告成尚纡思於荒泽兮勉闻道於长生岂在野之不可蔽兮固前修之所营眇抽思而成章兮庶来今而作程
棊赋
惟夫太朴之未判兮圆方浑而无际倏物生而有象兮乃置同而立异迨数起而滋生兮纷万彚而多事此奕棊之始置器也於是乎经纬纵横封畛远迩包穹昊之度数兮极厚地之疆理局有上於方罫兮信宇宙之异此念巧历所不能究兮兹古今所以甘心而不已也咨白黑之相反兮譬寒暑之进退宁我盈而彼虚兮况生杀之与成败智诈殽然而并用兮莫不矜多而务大有一言可以行之者兮惟见几而得先衆蚩蚩而我随兮乃收功於万全伊昧者之弗察兮虽服膺而拳拳暨应变而赴敌兮常操末而寘颠或败形已兆力鬬未悟忽焉颠仆兮乃悔其辨之晩暮与覆车以同轨兮孰若易辙而遵路或狃快小利死生契阔虽得隽於锱铢兮而外势其已夺或决机两阵间不容思彼多算其泰然兮既先据于便地谓戡敌而致果兮顾自戕而陨毙论兹艺之微眇兮奄衆技而首出语之有道兮用之有术诚巧拙其天予兮莫可得而齐一贵不能得之於贱兮义况老耆而不屈太上贵德服不以力审布置以隂阳兮谨裁度於绳墨故撄之者无抗诈之者必北其次狙诈诡为奋其秘算或见易而守难兮或取近而先远虽侥幸而全胜兮亦蹉跌而事反靡精心而极意兮每随手而应疾贪彼虚之可乘兮忘已力之未实窃冀幸於弗觌兮故虽获而逾失何度量之相越兮乃倍蓰而十百甘受责而无辞兮虽三五而不敌或腾口而携诈兮或匿智而叵测或同行而习熟兮或旁观而少得或乘势而亟捷兮或衒利而加惑故每譬於用兵兮擅庙略於筹画必知已而知彼兮保常胜而有获
诋风穴赋
背崧右洛兮维汝泱泱左界韩郑兮前关鲁阳陵丘曼延兮土膏脉良生植遂茂兮厥夭且长咨飘风兮胡很而狂乘冬肆威兮怒号以常通昼亘夕兮日月夺光宇宙昏惑兮颠倒玄黄折枝排根兮松桂毁伤冲空动楗兮披户登堂兽亡其曹兮鸿鹄失翔问谁尸之兮底此不祥曰兹穴之诡异兮窃神之机幽嶮穷奇兮狭中不夷鼓舞蜚亷兮招揺南箕平居无事兮淫乐而尔为历九州而遐观兮孰乐土其若此独蛮夷之僻陋兮乃自古记之矣邈炎州之荒忽兮汩大海其千里上雾下潦兮垫隘瘴疠魑魅羣游兮乐人之死蓄为风兮?毒疵疠扶涛驾山兮舟航麋毁历日旋时兮然後得已西极旷荡兮隂碛无垠流沙不波兮瀚海无泉五谷不生兮蓬棘蓁蓁热风之来兮天地翳昏触肥为痏兮四肢若燔亦幸有老駞之先知兮呜呼而告言归命野兽兮厪焉得存彼鬼方之幽昧兮固宜以然慨中土之与邻兮不僻不偏胡穴神之忍兮固蔽以顽用夏变夷兮至于髦蛮外百里而不同兮兹邑独为匪民帝之高居兮临照在下虎豹服仁兮九阍莫阻巫咸上愬兮帝命斯许巨灵夸娥兮干其絶膂抜山投石兮北海之渚大野夷爽兮八风攸叙号令专一兮莫予或侮蒙常圣时兮维民所取穴神虽悔兮夫孰闵汝
彭城集卷一

[book_title]卷二
钦定四库全书
彭城集卷二
宋　刘攽　撰
赋【案攽序公是集以律赋列之外集今略仿其意故以律赋列第二卷】
臯陶戒舜在知人赋
惟舜德所以大圣非自为其与人而同者盖择善而从之执两竭而用其中志存乐取见一行而莫之御衆岂遐遗缅思古人实惟虞氏审万物之备我体至人之无已盖夫虑善以动则自用者小焉与人同功而任事者贵矣察言好问但见其闻斯行之明目达聪孰有夫怨乎不以若乃耕稼以力陶渔是亲试诸难而兴事纳于麓以明民然後讴歌之所属历数之暨身曷注措之天若奚持循之日新夫何为哉徒正面而?已弗可及巳常稽衆以从人且夫羣於人者物莫能离同於善者德有常主故我总万彚以兼载人自一言而泛取克协于帝是以谓之重华尚论其人斯弗忘於稽古譬夫山岳之高也其积以细江海之大也其受以虚盖与其足巳而弗及夫孰若忘怀而有余求福不回顾明德之若此乐告以道靡寸长之失於然则一心之所谋其智也浅一力之所济其功也鲜故道莫贵于因衆以宁德莫大乎与人为善不然者安得侧微在下九男顺而服从登庸受终五臣与而丕显大矣哉不震不盈不伐不矜肆昊天之眷命实亿姓之与能是以姒氏承风闻昌言而亟拜子渊希德聆介善而服膺世之人行巳也专改过而吝以出衆兮为可任以逊志兮为必信然後知善与人同巍巍乎其斯以为舜
五星同色赋
德配淳古祥开上天五星之色同矣四海之民晏然验以玑衡察齐辉於七政偃夫金革啓昌运於千年眇觌乾文俯稽皇国伊天事之常象何圣人之合德时也怀柔乎穷髪之北服叛乎流沙之域人迹所及万?於焉太宁和气致祥五纬由之齐色观夫寥寥太清垂文降精灵台考象而有旧保章啓占而可明远而望焉若连珠之并彩陈其数也告緜区之偃兵且夫仁义修则金木为之兴祥礼智用则水火由之凝佑羞五事者莫若信载四象者莫如土倬彼如明粲然物覩候其色兮若一问其名兮有五克明克类喻王道之无偏不缩不盈状君德之周普是以海内蒙福羣生大同鞬櫜之令丕显稼穑之事从隆岂特候於建星当太初之定历聚于东井告汉祖之成功非皇求于列星惟星依于帝者非星私於我皇惟皇化於天下赫赫垂象巍巍纯嘏察其轨道黎民仰首以观乎眩彼交光畴人推策而知也甚矣哉天之鉴人也明於视德之逆祥也捷於馨何精祲之晢晢顾神化之冥冥彼候以非烟纪轮囷於云瑞占於半月验光华於景星语象则幽微推数则疎远岂若考五精之同色知七兵之尽偃方将升中而告成功视大道之来反
不愧屋漏赋【以君子慎微心无所媿为韵】
噫治身莫若慎独求仁在乎表微故屋漏之不媿则君子其庶几诚而明之虽户白之甚迩礼无违者岂顔厚以蒙讥考垂训於前经达嘉猷於戴记谓夫仁也非颠沛之可舍道也非须臾之能离故中庸之为善欲内外之同致然而十目所视惟愚夫知其不欺一室之闲独至人可以无媿斯盖择善图远闭邪虑深非曰鬼神之处俨如师保之临仰瞻西北之隅曾微物覩内省光明之德罔憾余心且夫资之深者处之安为之难者行之慎故不为显晦以殊节出处而易信达黄中之理常只若以存诚念阳厌之方岂儳焉而终吝衆谓之微以其弗见世谓之隐以其弗闻蹈先觉而秉哲无慙德而集勲迩之足以治下远焉可以事君谨尔燕居自获申申之乐仰夫匪隐罔贻负负之文向若识谢邻几仁亡由已昧知非乎伯玉违好学於顔子则虽志深媚奥宁足逭於多慙名或升堂亦深虞於可耻是知观大者莫若小责有者始於无则善恶不能以理夺贤愚不可以智诬美子思之着书诚为治本稽卫后之兴刺彼实迷途异哉阃奥之间寻墨之所犹内深乎戒惕而外齐其居处则夫朝廷乡党之中复何虞乎失步
雕虫小技壮夫不为赋
古人之赋词约而旨畅今人之赋理弱而文壮原屈宋而弥漫下卿云而流宕岂所谓言胜则道微华盛而实丧者哉观夫纬白经绿叩商命宫以富艶而为主以浏亮而为工家自以为游二南之域人自以为得三代之风差之毫厘譬无异於画虎得其糟粕殆有甚於雕虫亦犹乐府之有郑卫女工之有纨绮悦目顺意荡心骇耳里人咏叹其繁声妇女咨嗟其絶技亦何足荐之宗庙献之君子哉若乃托兴禽鸟致情刍荛上则恢张乎宫室下则吟咏其笙箫且子虚大人之文无益於讽谏灵光景福之作不出乎斵雕故白玉不毁珪璋安取六义不散体物何有夫残朴为器者匠氏之罪判诗为赋者词人之咎亦奚足以计得失辨能否也是以子云以无益而自悔枚臯以类得而诋諆故曰童子之功壮夫不为且使孔氏用赋仲尼删诗则贾谊升堂而不让相如入室而不辞然无益於王道终见谴於圣师岂非君子务其广大世人竞乎微小故为学者衆好真者少非龙变乎诗书之林曷蝉蜕乎尘埃之表必若明敦厚之术闲淫丽之涂言合必乎雅颂道必通乎典谟亦可谓登高能赋宜为天子大夫
敌弓赋
昔桃弧棘矢成周所以服荆楚楛箭石弩明王所以来东夷伊敌弓之在御亦厥贡之同归想夫极北穷髪千里无草杀气之门回复植物於焉凋槁风霜凛乎无期氷霰积而皓皓非刚强不能以自存故有生而必老粤有乔枚是惟阳干托岩谷而挺本擢云霓而上冠理坚厚而密致根盘深而交贯鹰隼晨击於其傍罴虎暮啸於其畔伊猛毅之攸司虽采择而可惮尔乃落以斤斧附其胶漆弭切象以洁白箫饰桦而柄郁错良金於拊中缋鹿斯之殊质岂既弛而不张谅有直而必屈乏茧丝之为絙乃裂革而加袠虽朴质而可喜得汉巧之十一矧夫俗本射猎士习纵送骋良骥而夸勇腰菆矢而备用驰突乎荆棘之林蔺轹乎貙兕之衆择肉而後发先得而命中皮毛为之寝处滋味得以衆共莫不兴利而除害便已而自奉也岂比夫繁弱之为分器大屈之为宴好顔高之坚和氏之宝载厥美於史册历千古而擅巧亮万俗之异便吾安得较美而定客好有系而称曰怀柔以礼羁縻以德远人是以来宾大弓为其贡职向使威武不竞乎金革文告不行乎邦域是弓也足资乎凶器彼人也孰匪其敌国
彭城集卷二

[book_title]卷三
钦定四库全书
彭城集卷三
宋　刘攽　撰
五言古诗
拟古六首
南辕适郢都日与冥山背重生与徇名夙昔不相待藜羮采薇蕨芰制兰为佩游乐天地间安知一身外麒麟鬭大荒日食星见沬夷齐饿西山咨嗟尔胡罪
泽陂生芙蕖映此蒲与荷彼美不可逢忧心涕滂沲行乐在及时株林起酣歌欢宴未渠央国门拥干戈巫臣视不悟室家婴祸罗谋已既不忠孰能为君多
赵王飞龙驾翺翔羾天关尘土暂反顾金玉高如山自喻固适志超遥亡愧顔安知马服子军破不得还前亡四十万後复围邯郸虚盈固天理循环乃无端觉寐已不殊何况百岁间嗟嗟道傍子万金非所安
秦昭登西山慕与火帝游颓林刋乔木诏世为博筹富贵良未厌夸谩岂知尤投龟诟苍苍楚灵轻九州涂穷乾谿旁衆散不可留徘徊饿山泽觉失涓人畴新王固有命玉衣被累囚
嵯峨三神山浩荡仙圣游金台冠絶景玉果垂千秋龙伯日已侵巨鳌幸无忧波涛各一隅但见云气浮跂予望可及隐约清浅流大帆交问津长风辄回舟不怨道路邅所悲到无由世主自甘心仙者非有求
老莱隐穷楚因与时世隔暮归怪车辙夜起避山泽若人不可见况肯低顔色安知丛台下一旦三千客西边竟不还嗟哉少良画
读黄寺丞十月十三日寄原甫诗因同作
寒日流短明凉风起秋色嗷嗷鴈晨翔悄悄蛩夜织节物悲旅人天地亦行客心事已如翁但知头未白黄公青云气畴昔振六翮成纪独不侯长沙尝远谪卖瓜青门外种豆南山侧浩歌写穷愁我预闻损益外事来无涯开口笑不得惟当林下游相存度阡陌
续董子温咏陶潜诗八首
佳鱼乐潜深智鸟不远飞逹人避形役逝与风波辞逍遥彭泽下聊然三迳资
好酒岂恡情读书不求解天真任自我淳白忘机械鼎鼎世上名百年竟何赖
嘉树每交?时鸟初变声欣然环堵居自觉轩冕轻予亦葛天民千岁同此情
马队待贤士久知喧且卑周生自晩悟徂谢仍响随岂若田亩间尊酒时赋诗
时命昔大缪贤杰同隐沦陶公晋卿族晩节耻屈身躬耕抱羸疾嗟哉畎亩勤
道术既分裂人人得其偏丹青照千载始觉真检全尔时扬仁风到今犹栗然
贵生未必全徇名良自贼区中共兹患形影相与惑神释乃超然道真於此得
篮舆适山野葛巾傲宾客既无轩冕拘讵可形骸索富贵能畏人千秋但慙色
偶作
时命有通塞百龄皆谓然流行自非我底滞亦在天人知信百龄隂定不可迁苟云有所系朝旦犹亿年天地无穷期百龄未为緜朝旦不可期人事皆具前所以贤达人放心无所县万涂以一究会理宁复偏六月淮水深南风阻归船客行厌滞淫亲朋限长川至言莫与闻达理谁为诠无以谢羁愁聊作言命篇
效白公诗
不得起厌心厌便住不得不得作恋想恋即去不适厌生憎疾业对面为怨贼恋结贪着因转脚落沈惑上士体自然知慧金刚力中人勤埽除补阙塞瑕隙行莫到门返饥莫看人食欲验齐死生且觑居官职
默坐念游者身存至头白起行观病者身健有余力出门视劳者身闲免事役入乡閲贫者身足饱衣食寓形天地间幸已不失职奈何不自休汲汲复戚戚大鹏弥九区转动恐偪窄鹪鹩巢一枝随意翻羽翼驰光无停留驷马方过隙君看北邙山贵贱一真宅
效韦苏州古调诗
於人无旧新相见常为欢本不作崖岸中亦非断刓宾僚自了事县邑无旷官岂惟竞勉力退亦絶间言观者以为稀不自知其然吾闻西方说夙世常有缘将此会中人厚德无讐怨文人讳异术且以儒事论孔圣不可及孟氏固所尊轲云创业易成功则在天乃知古今士无有能与贤达人同衆人不肯妄自专
古意
牛刀割雏鸡未足为深耻奈何狐父戈资以斸牛矢鲁人称家丘会计当而已郢匠不挥斤其质久已死秉心若松柏洁志如雪霜松柏摧为薪雪霜曦春阳乃知丈夫勇万物无以方赐兮不受命枨也安得刚
杂诗
重生世所同徇利良独愚嗟彼纬萧子安事千金珠沈身九重渊脱死骊龙胡得失觉寐间危哉悲矣夫九方焉知祥梱也终奚如虽同国君仓乃在渠公衢馁也命使然顔原亦多娱
荆山有奇璞贵乃和氏俦连城讵云多一视以为优擕挈向都市光彩倾天球虽无指瑕累顾得千金售惊诧遽自反闭匿成千秋岂忘待时意欲往仍迟留凡目陋至宝後生异前修苍蝇矧多变珉石仍先收万一人我欺永为神物羞
樊迟请学稼尼父已深愠安知连城守榷酤殿最问周公无彝酒用是垂大训愿得烹弘羊耕织始安分龙伯钓鳌时连六方自快事缘贪饵起上帝独何罪土疆日侵削形躯仍眚杀才余数十丈尚足令人骇寄言诤毕人努力事机械何当大荒野与尔竞行迈
齐有梁丘据晋有乐王鲋据能爱晏婴鲋欲残叔誉二臣嬖两朝事君为悦豫景有尚贤志据逆以为助平失宥善心鲋乃速其去母以据为贤易地则同趣丈夫处世间必有遇不遇岂无觉者乎正色君亦悟区区嬖幸徒何忍就朋附
伯夷饿首阳太公封营丘同时海滨人将老归西周世故莽难量後王异前修徒让千乘邦不如畜隂谋良知命分然何怨复何尤尘埃采薇诗益使夸者羞自兹奸雄人日日希公侯
虚舟适谁迕飘瓦殊暂然忮心自无怨岂必絶世贤握火欲提人唾空不至天一心抱区区万事长可怜佚女处瑶台丰肌艳皎皎端令鸩为媒告我以不好犹豫令人悲自悔辩不早如何问雄鸠佻巧岂可道野人构茅茨栎柱樗作栋不意豫章材一时同见送拓手百尺长连轸万钧重斤斧欲安施弃置因无用本是絶世姿胡为与衆共
臧孙被恶名鲁侯失其位轩冕非不尊家富马千驷不用子家羁而弃柳下惠末仪谅何为矧论仁与智窃位良足羞乃复为君諡
杂兴
阿嫫年八十睢盱事粧饰仍夸少年日自谓美无敌与子不同时寥落复异域人事虽万殊近者犹可测颓顔与白头何日好顔色
读李某诗【案题为读李某诗而诗止叙李某之事疑有脱误】
李某崆峒人生长西北蕃赤鬓如蝟毛仅能为汉言筋力勇自负马上带两鞬作贼十数年身有百刃痕泳河不用舟羊革随轻轩危厄辄自脱天幸尚得存过壮忽自悔翻然归汉恩徙家汾水阳百口蒙轻温拜官随立功俄列上合门封侯未可量专城谁复论已见狄将军堂堂枢府尊由来功名际鵰鹗胜皇鵷富贵百恶除讵问钳黥髠岂与诗书士履?不敢奔终身蹈薄氷衆口犹喧喧
王四十处见舅氏所录外祖与日本国僧诗并此僧诗书作五言
沧波浩无涯泱漭际朝日安知鲛鱼渊而有邑居室便风送来颿夙昔多人物始信天地间见闻岂云悉惆怅蓬莱说胡为浪自黜夷倭与侏离九译迷彷佛书问顾已同纸墨存落笔俛仰六十年举指不任屈好事见君家闻诗初未失杜邺富小学平通知祖述鄙老独何能执书几涕出
偶题
旦出辄暮归终年长役役自顾若有营谁言了无益少小不如人老大转衰僻昏忘复相仍十事不一忆劳心非所长但觉安坐食使我忍媿羞不如学劳力劳力当自耕自耕还自织百亩为已忧虽忧乃易释
喜雨和任判官奉呈太守【原注先是司天台上四月朔日食及是大两不见】
愆阳历冬序入春日光赤原野为之焦无复青青麦明廷恤农功诏旨怀愍恻谁能共此忧惟良二千石祷祠遍羣望百神潜率职迅雷出深渊密云会将夕应龙不无神女妭罪所极滂沲浃宇宙变化才瞬息矧兹颢穷意岂独垂沛泽尝听君平言以兹消薄蚀周宣成阳事往往在简籍不闻二美具介福逾万亿三农耒耜出自此丰黍稷使君凭熊轩劝耕驻阡陌上客歌吉祥清文缀环璧我岂击壤翁不能知帝力斐然遂成章聊用同悦怿
赠周员外鼎
束髪去乡里白首还旧丘曾无高盖车顾为夸者羞岁晏东臯田躬耕方薄收知君近有道足以无外求次韵和王平甫赠张舍人【原注王时在城东佛舍读书将应举张与吕推官过之】
通物乐自任济时常後安戢翼思迅风腾鳞慕惊澜天书进廉良大罟纲目寛顷来中林士继踵青云端王侯经纬气锦绣罗肺肝念当五鼎食肯甘一瓢箪着书成揣摩脱劒横镆干孟明已焚舟廉颇方据鞍闭门谢尘轨釜鱼朝未飱竟完稽古力己使同学叹凤池响鸣佩芸阁峩高冠忘年义已深踵门情更欢纵谈剧流輠处画逾转丸广廷来风清落日微雨残凉泉为濯溉佳树聊盘桓长歌斓篇轴大盟粲珠盘宁为端木子矜此道旁观
闵两
山上田万顷江中水千里东流自弥漫旱苖日焦死惜哉不能救地势正如此云雷未兴潜蛟龙困泥滓昭回虽在天叹息真已矣
君子行
君子贵自然不为时俗观升车不广欬即席不变顔疾驱不駷辔高张不急弹尘埃视流俗中立何可干顔生处陋巷求仁得所安箪食一瓢饮孔圣推其贤
雨中
丹桂更束薪白璧偿斗粟况兹风雨朝泥潦坏墙屋败竈方生鱼并日能薄粥始知箪瓢人陋巷本自足宁见子桑诗若歌复若哭
游景灵宫
汉家祈年宫玉宇黄金堦回廊起层城高阁横苍崖觚棱拂星斗广除霁尘霾清渠寒泉交盛夏凉风湝大云赤宇宙道途若燔柴幸兹清凉游复此朋友偕前殿朝衆灵瑄玉兹禋柴顾予尘土姿进拜增栗斋扫庭有余洁酌水欣素怀并坐俯坚珉长吟翳高槐丹青四壁尽权舆自轩娲千年羽化人志怪非齐谐始知慕神仙自顾轻形骸圣贤几吹吷寒暑一病痎学道赖远复养生知有涯悟真觉理胜适志忘事乖伯阳推谷神庄叟称安排英风摩盖壤遗躅欣吾侪飞云肆冥鸿拘井嗤沈蛙虚心自兹得归去顔色佳
惠州丰湖
昔在葛稚川求为勾漏令丹砂颇易得罗浮聚仙圣穷荒非人情适已自无竞千岁若须叟斯人已辽夐忽闻惠州守修旧有佳政涨泉作丰湖百顷湛明镜芰荷争秀发鱼鸟恣潜泳新畴日已多耕者乐其盛高斋面空阔写影穷绿净长啸来清风炎蒸亦无病勤忧本劭农爽豁赖怡性宁须学神仙岂必谢朝请明珠还合浦夙昔人相庆君有近郭田足继甘棠咏
柘湖
南海浮柘山尝试问水滨桑海变未久婉娈兹为神昔闻仇池穴上有牛女津物理宁可穷空惊舟檝人
东关山水
青霭望不极连峰如置关不知清溪水漾漾出其间孟夏江水深溪流正西还崕根乱石多散激声潺潺杂树色相映密竹不可删造幽覧衆妙抚事清心顔洄洑自多鱼网罟罗前湾幽人闭上方缭迳才可攀畴昔新安江寤寐龙门山目击暂有遇絶胜犹班班客程非趋时淹泊宁所艰少留尽余兴更伴浮云闲
坐啸亭纳凉
长啸振林木半空鸾鹤声清风苹末来孤月海上生坐久物色改如有神仙迎
束刍
束刍食骐骥斗水活蛟龙辕下虽可哀泥蟠未必穷解骥就衢路借龙起雷风寥寥四海广去矣君安从
题常宁黄令洒然堂
叔度万顷陂清浊谁能料割鸡用牛刀吾亦寄一笑示我林下诗笔力勇奔峭故知才者心玩好必同调岑岑青玉竿千百壮非少清风扫埃尘日影金色照环墀发寒泉霜劒初脱鞘枕流不枕石俯仰穷听眺上堂梵呗声空寂总衆妙兹亦忘言徒领理会其要翔禽竟来集狐猿远相啸不作问鹏翁刻意湘累吊
十月一日
十月西北风肃肃天雨霜节物感人多客子心内伤心伤鬒髪变引领望故乡故乡多乔木丘垄生白杨柏叶自宜翠草根今已黄旦思归阳陂暮忆栖後冈况此佳辰朝都邑事有常平明重城开车马如飞翔贵贱同一丘蒿艾连石羊恸哭朔风悲一豁沉痛肠奈何守微禄局促限一方隳官固非孝捧檄固已狂黾俛聊自抑涕流浩沾裳
吹台
梁王游赏地乔木空白云无复歌吹响况乃麋鹿羣梵刹拟化出山河如绮分北望十二衢佳气正絪緼贤者而後乐固如孟轲云感此多远怀因之濯尘纷闻君已先我携手皆能文置酒临沧流披牕遡南薰由来登此台寂寞谁独闻慷慨作歌诗怅然哀古人千载岂不辽忽如波沄沄适意正在饮无为惜酣醺
送欧阳永叔留守南都
白水帝旧里大火天明堂王都异丰镐原庙崇高光毕命继三后商邑正四方保厘自古贵佥曰朝论昌前旌鸟隼旟左佩麒麟章厄途乱铙吹先路交壶浆风物盛山东令人忆游梁缅然严邹徒赋笔尝慨慷废池扫清冷旧苑开荒凉终留相如坐一伴鳬鴈翔
竹牀
炎光裂厚地江汉如燖汤闭户乐甘寝婉娈在一牀问我何独尔爱此编竹光侧身照琬琰热手循雪霜有时万里梦倏往浮湖湘遂令傲轩冕弥日慵下堂昔闻负暄老意欲夸天王我亦悲世人触热趋道傍
南窻诗
习静觉自逸养恬遂忘俭始知一席安不比千乘忝微风触乔木清气袭珍簟心空物莫喧神超梦无检箪瓢敢望回弦歌欣与点彼哉晋楚富吾道安用慊
抱书南窻下日午天光亮隂隂夏木长翽翽巢禽鬯因之省疎慢亦喜就闲旷散帙寄忘怀曲肱从所尚临文眩今古抚事杂欢怅劳形竟何为有心得非妄释卷忽自娱收视己神放远从华胥游却立钧天上万缘倏皆空至乐了无状悲哉俗学徒头白迷归向
登慈佛寺【原注宋大师造号宋芒儿者】
清溪浅褰裳嘉树大盈抱古寺向百年地幽景罙好连峰拱苍翠秋雨洗穷昊客至登高楼西风动衰草雄豪昔未遇飰粥殆将老岂知风云期草昧及天造杖箠城下邑倾囷载金宝良知积困约固不慰枯槁铭勲久犹存余烈漫浩浩空余祗树园常此伊蒲祷阶除稍芜没梁栋乍倾倒顾览为徘徊物化那能道
筑室种树
筑室非我乡种树非我庐未尝三年淹劳力岂不虚远嘉叔孙子去故情若初此意人不知嗟哉贤大夫
和王绚道赠高七植竹
人言植物中唯竹类有德虚心道所存外劲礼自饰风霜不改隂一何金玉色丘泽无变根还如古人直繁花岂无实所待鵷鸾食卑枝亦可栖不许鸱鸢息为君裁管龠於此谐金石为君度短长於此齐寻尺【原注律历志十丈为引用竹为之】济川倚巨檝扶老杖轻策大厦莞簟安射侯弓矢力乃知天材美固待君子识饱闻崑仑秀盛说潇湘碧岂曰生不迁念当厚封植惟君傲声利心远地更僻择交独此君开迳如三益清风共忘言明月为莫逆还当扫尘榻会待遗名客
涉伊水宿宝应寺
日夕车马烦路絶临清伊云光与水色极望相逶迤饮马清泠泉凉风吹人衣白石可历数游鱼仍俯窥浅濑乍褰裳榜舟亦迟迟古木号乱蝉白鸟时独飞上方两高阁向水双朱扉迢迢际烟霞安得青云梯暝投中峰宿四山凝夕霏钟鸣衆禽寂孤灯明翠微
弹乌
夷羿射赤日霍然落天衢独成万世名皆曰摧九乌偪仄慨时俗臂射妨四禺谁能鶵间计校死与枯孰谓党频频莫黑相为徒何用知雌雄攫肉争讙呼控弦非百钧投丸匪明珠弃捐不俟时讵比墉隼诛矫翼似知机回空如改图但使庭户清何必残尔躯念无网罗祸宁当怨除驱吾庐正深沈嘉木多桐梧萋萋映朝阳会待鸾鵷鶵
雪中退朝与诸同舍登秘阁
密雪晦空曲天作白玉京都城百万家漠漠浮云生束带听鸣鷄谒帝开承明脱身尘埃外自觉肌骨轻归从诸仙子笑语来蓬瀛仰望策府高天禄郁峥嵘步登云蜺表俯视朝日晴寒门杳无涯珠宫聨五城珍木皆後凋冥鸿亦同声还因阊阖风共此夷旷情
清涟阁
平湖侵危台天水相竸入萦回古屿间空阔衆境集大邦屏东南开府记百十胜游虽日来面势忍遗葺能声绍岂弟敏政常暇给喜闻栋梁新甫见规模立横空眩藻丽构迥愁嶫岌居然心意会似匪人谋及草树亦增华神明非旧习青凝夕霏翠冷激回风湿去鸟指暝飞潜鳞视幽蛰达生贵夷旷外物辞妄执臯壤正欣然苍波仍可挹虽云吏隐最世复登贤急徒使棠树诗千秋意相袭
岁寒谷
高松含悲风绿竹带凝雪碧落翻怒涛深崖堕寒月萧条非人境合沓隐城阙爽气露草木精神立毛髪初无隐居迹似为吾人发世事谁得捐相从理营窟
长松过千尺好余万丈材上有积雪翻下有清风来四时景常好六月冻不开何事吹燕律独令阳气回
过开元寺
晨霜耸乔木初日明广庭俯巢鸟鹊驯步迳莓苔青即心百虑扰造境衆独醒安禅到无闷看画匝已经梵音腾潮波幡影垂流星天花雨贝叶帝乐飘鸣铃胜缘此邂逅法界俱清泠世喧暂回首但觉尘冥冥
久旱
山城带嵩高常候嵩高云云兴似焚柴两注如翻盆田莱数百里下泽犹平原虽有耕凿勤不如霡霂恩哀此民生微所赖刍狗仁乃知丘陵外独有五岳尊今春苦淫霖宿麦才厪存过夏乃不雨穷秋气如燔象龙杳无艺巫皷空屡奔豆苗落为萁藜莠乘冬温黔首困粒食或有茹草根卖牛供租赋不忍闻此言此事亦神羞谁能叫其阍登高望连峰正见朝烟昏
彭城集卷三

[book_title]卷四
钦定四库全书
彭城集卷四
宋　刘攽　撰
五言古诗
寄题汉中三亭【原注时伯父守汉中】
梁山屏西南汉水相萦带古惟千骑居今亦一都会守邦多伟人按节森大斾治声我家贫能事斯亭最苍峰上盘云清川近泻濑隅分地俱胜鼎构势争大扶危新栋梁增旧加粉绘功成人不劳事得文无害长涂拥行輈高宴罗羽盖开筵揽锦绣劝客喧竽籁陪游慙望回请赋嗟自郐安得凌风翰径厉褒斜外
养生
世自不乏我我亦安慕时形骸与轩冕冉冉相背驰守约道可学战胜心自知虽无一朝乐亦免终身悲
崑山
兹山本无玉而有崑丘名若人东南秀遂驰终古声蓝田亦若初荆山高不倾嗟嗟九原骨千年不重生
正月四日燕饮江氏
献岁发春阳青炜焕城邑羣公三朝暇冠盖如云集主人高阳老【原注江氏北人】馔客素丰给开门陈壶觞从使来者入春盘具柔蔬香稻进玉粒高谈剧倾波纵饮甚啜汁战碁效军实度曲俪风什欢穷罍不空顾惜驰景急东风卷初雨泱漭天地湿震雷动龙蛇稍复离幽蛰而我独何为无闻既三十人生行乐尔身外非所及
五行王相诗
长生不我欺幼学每自坚沐浴蕙兰芳呼吸朝霞鲜冠带谒紫皇左右宾列仙临官太清上拜赐玉案前帝王固陈迹圣智不足甄衰容了成稚白髪倏更玄病笑留侯晩妙许成子贤死者不复作尘埃殊可怜墓隧侵人居海水为桑田絶迹自此远飘颻周九天胎化两珍禽羽翼为我先养志幸有成眷言慙自然
自蔡河至陈州
舟行过林樾密树相排挤仰视青冥天飞鸟犹不移临流方浩叹照水分鬓眉三十有二毛中肠默兴悲
除日得王深甫书因寄
除日令休吏官曹停簿按深居念驰光忽忽自兴叹七十称夀翁我今已过半时命岂不知胡为此羁宦况兹山野性放荡破崖岸应接人事间何时无谤讪屡诵小雅章惧为朋友怨忽传故人书远道情不问上言久别离下有加飡饭赠我新诗谣金碧光凌乱鵷鸾不铩翮龙虎谢鞿绊乃知韝上鹰不及蒿下鷃往事那复追来今犹可谏终当颍水滨躬耕为尔伴
之官庐州初至仪真寄原甫
家居非不欢禄仕亦岂急愧身无所劳而兹养生给方刚幸未艾黾勉冀有立譾智无远图挈缾庶云及圣教非一方吾愚宁妄执所慙鹪蝘微不过枝与粒悠悠我之思去去异乡邑大江浩东流客悲莽交集登船眺洲渚暝色际日入鬒变谁昔然怅焉寄兹什
将之官清水李廷老来会探韵得光字
四十身无闻忝官省中郎未尝学治民缪假铜墨章置我所读书低心课农桑况此戎马间属国皆军羌陇山一何高缇羣正相望聚粮三月过始厌西路长故人矜我劳置酒客满堂固知後会艰慨慷俱毕觞天弧射狼星旄头烂垂光分我一汉节系取穹庐王
江南曲
江南多芙蓉水绿看最好轻舟浮江来白露秋意早露白秋已曦游子行未归采香欲谁赠但见羣鸥飞鸥飞不避人思我平生亲当亲而返疎怅望空水滨
题欧阳永叔新凿幽谷泉
江南多名山少有琅琊比琅琊盛泉石晩得幽谷美将非造物者留以待君子乃知智且仁必好山与水公有高世材此山共森峙公有济物心此泉共清泚泉始居地中隐塞未如此今为万丈流近自一勺始东浮沧溟广下益松桧喜奈何公之惠及更局千里安得从公居曲肱偃吾几安得从公游枕石洗吾耳是非付天壤尘事如脱屣当为谷中叟肯为轩冕起
张六至
君居衆人里有如珠玉然世疑假浑沌我识真神仙独抱潇洒意不为势利牵少留衡门下谈笑忘吾年
题园树
看花前日雨吹叶昨来风羁旅淹留际年光瞬息中今朝雪消後重见树梢红
先泊龟山夜闻後来者
秋鴈去极浦寒星落远山太虚混茫外羣动有无间中夜数声?孤舟何处还
次韵和苏子瞻赠王仲素寺丞
龙虎不受羁鸾凤不啄泥仙人云涛观俗子闾巷迷念昔喜读书五车号轻齎东瞻识津涯西顾分町畦博物辨鼮鼠诵赋嗤雌蜺轩冕不克求舌在徒问妻世事莫相告慕虚但攀稽赖有逍遥篇尔来颇思齐道真本微眇至言乃筌蹄壹气中夜存大方刓角圭勉从赤松子定有青云梯非若朝市门强力相排挤晩友王子乔如得照水犀因之喻苏耽衰暮母噬脐缅思灊天柱云白风凄凄筑居留四邻与子参杖藜
次韵和原甫登禅智寺上方院二首
访旧起废境赏心如此回平川似曲沼崇冈象层台前驺经林薮飞盖凌崔嵬漏迟日向永景照春已来即事有余胜怀古常兴哀寥落江都宫壮丽安在哉方昔盛欢娱宁知名已颓一咏宜春赋怅然为停盃
夫子信与点赐也敢望回遥知成春服复此登春台一水近清浅衆峰远崔嵬林端白云暝竹下清风来谷深莺徐啭川迥鴈仍哀宾至赋乐胥觞行咏康哉词锋与醉墨余响若底颓何以喻珍奇繁露将玉杯
次韵和张屯田新年六十九
春风数尽九节物都非旧幕府省文书堦除减奔走慵怜啼鸟唤老藉高花诱前林通杖屦小榭勤箕帚喜逢张公子七十健少有解吟长韵诗不避盈樽酒囷仓年谷实邻里均石斗樊圃畦陇成余力到花柳长为子孙主击壤欢百口
人日同弟侄会贾夷叔游射东园和仲冯以退之弄字韵次用
宦情本羁旅节物犹戏弄歘见林下风初开水滨冻登高举遗俗剪彩随衆用暄和畅四体杖履率羣从觞酒从我来林塘复君共捷奕判死生劲弓严纵送新荑缀高柳潜颖发枯葑天空鴈相喜泉洁鱼始纵驰光若漫漫来事常偬偬君看飞云隂既去不可重
从刘园至澄心寺
春泥稍已熟鹳鸣天气新野竹自有径空林不值人悔将车马来鸥鸟未可亲
献欧阳永叔
毛生重九鼎剧孟雄敌国布衣未易轻壮士多感激遍读近古书仰求当时人胶弦非工声直钓良苦辛举世无与游行且三十春岂乏富贵士相视犹埃尘屈指东诸侯侧闻廷中臣霜毛九臯鹤絶足大野麟往者移太常正气横苍旻连翩少垂翼浩荡俄纵鳞天衢自兹亨要路实有津谏疏必焚草王言粲如纶云霄入顾眄方牧宁逡巡岂惟国忧贤固是材致身南金一销铄荆玉成磷少留股肱郡不废廊庙珍道悠任逾重文雄声益振指掌五代论藻监盈门宾信陵虚左乘程子倾盖亲意气已然诺许与忘旧新孤劔虽蒯缑丈夫不羞贫愿言敝縕袍试托狐貉邻往无鲍叔知那识夷吾仁母令箕山客洗耳兹水濒
初冬晨起作四声诗
霜风吹帘栊天高明星曦邻鸡三号呼林乌皆惊飞严城开重门危冠驰轻肥疎慵徒安眠隆冬方无依
右平声
营居依蓬茅在我颇显敞阳晖余朝温野景有远想年华无淹停俛首已古往全生谁为贤偃仰与鞅掌
右上声
山林何时归陋巷似好遯通衢皆高轩竟岁谢讯问行歌聊逍遥衣敝信命分殊胜蒙尘埃势利强自困
右去声
开门谁频来设榻得逸客明窻容棊枰日昃熟藿食丛兰香襟裙雪色覆辙迹忘形非无缘拙直独莫逆
右入声
舟次淮隂寄张郎
风波不可测夷险系所遇泊舟淮南岸始知散千虑高秋风萧爽日夕稍寒雾漠漠烟水深翩翩飞白鹭值景信所贪有怀劳反顾何时见归艎啸吟成一助
记梦
光彩曜白日笑语凌高风冥漠分永诀梦想如暂同当寐讵知觉视色旋成空达性悔不早百忧坐相攻
梦杨十七
昔游梁宋都偶与夫子并尔来各分飞岂独岁月永往事若有亡魂交幸俄顷如从杏山宴坐弄南湖景置酒肠已开论诗心为领君言此会难惊悟卧南郢人生日月丙觉寐谁能省适心故为欢好梦亦所幸自吾客遐方尘事久幽屏乃知逃空虚终日思咳謦
张君以六十九作诗自道其康宁余时年五十九感而自咏
新年五十九处事觉陈旧敲石火难停下坡日如走诗书本拙画孔老徒善诱谁为万乘器谬享千金帚尔来专城居迟暮亦何有此邦白髪人夫子称祭酒贫居玩一瓢健饮轻五斗愧君十年长顾己甚蒲柳方将外形骸余事勿挂口
送汾西高长官
尧风远以深千载殊未央寥寥蟋蟀诗在晋谓之唐今君试宰邑正复汾一方民社非不荣腰有铜墨章安得六七十而非诸侯邦翳翳桑麻区鸡犬音相望因俗固易治学古子所长勿蚩俭以勤葛屦从履霜朞年会有成坐见鸣凤翔吾知尹翁归治迹由平阳远道怅分手游子怀故乡离羣以索居愧惭参与商【原注参商鲁子子夏名也二子皆居西河故云】
送陈同年游固陵
送君固陵游勿忆炎汉初天地不中裂雄杰争锱铢追兵下阳夏百万风雨俱鸿沟不可恃平分知厚诬叱咤梁齐君王业成斯须鬭智不若谖小信良区区尔来数千岁英气存信书山川未改旧壁垒皆丘墟寄心阮嗣宗抚掌当踟蹰
汴上二首
浑黄下湍流地势东南泻潜石激隂怒烈风镇相假客行何艰哉极力无可者永路未遽央扁舟安得舍端思九衢尘快意坚车马
客从江湖来风水畏难测行行汳渠上牵挽意不适惊湍卷前湾怒浪潜乱石至柔动必刚况使相推激随波叹异心枉道复退尺顾思挂高帆勇往逾箭射行险何足忧万事亦天力
望九华山
初行江南道山水皆可爱忽见九华峰瑰奇又堪怪去之百余里青翠若无类羣山特微茫屹起视其背初疑楚人劔真能倚天外快意入浮云耻令白日晦又如羣游龙垂胡饮江濑俯仰令人惊顷刻千万态未知灊与霍何能配嵩岱得无失其真吾为古人悔山中多良田泉源得灌溉颇思藏其间将家事耕耒尘氛未决往暂若观画绘日暮飞鸟还临风久佁儗
晩春登楼
川原自不改春事已畴昔衆芳生晩绿远树森重碧流鸎歇复歌乳燕飞暂息对酒独慷慨惜无同心客
和谢师厚鸨诗
君为田鸨吟哀彼田鸨艰无舌以自鸣衔恨安所宣我徵古人诗得之唐国篇苞栩何足哀悲在不得言君看鶗鴂鸣衆芳为不蕃黔雷讵有知奋此亦已偏万生讵可穷孰能厌多闻颇识鸟兽名从子求诸田
邾园水阁煎茶
溪梅已烂漫溪水方绿浄惜春聊挿花愧花还照影淹留待烹茶初觉昼日永
登瓜步魏武庙
隂崖不见日侧迳劣容步鬼神宅冢奥与物随绘塑惟惜饮马初想见投鞍处木落山势高潮平洲渚露
华山隐者图
六王昔崩荡秦帝按劔兴虎争四十年方隅为之平豪气竟未已用民如不胜因河既为池起洮复坚城嘉哉诸老翁擕手西山行避世往不返逍遥尘外情明星备洒扫巨灵为友朋饥食玉井莲手擕三秀英世事一朝变龙蛇复纵横石火咸阳焚蚁聚成臯争致身青云外顾视不为惊万朞乃须叟安知谷为陵尔来见图画真气犹冥冥世人但蓬蒿安知鸿鹄征桃源迷去路蓬莱浪知名异时三峯游会当慰平生
咏史
原尝四公子养徒各三千金玉弃如沙快意当目前好士要尽心安知悉英贤虽非霸王资豪气故翩翩生为战国雄死亦名千年晋重未反国曹郑方接连靳惜粪土间不能捐一钱宗社几不食恶名高属天山枢刺昭公死矣悲宛然如何万乘邦徒为人所怜
秦兵谋大梁决河灌夷门百万皆为鱼闾里无一存不用无忌谋人人皆有言天方纵秦毒荡涤乾与坤虽得阿衡佐谁能救崩奔政先趣嬴祸指鹿遂亡秦翟义为汉谋摄省因即真为忠岂不难杀身亦已仁天道良悠悠成败难重陈不见商山翁采芝乐全真羽翼安储皇天子不得臣
晩归望月
落日隐城头深林已微暝相擕步明月诘曲穿缭径稍稍归鸟栖四风乱钟磬
六月七日大热及晓微雨
宿云晦城阙晓雨生微凉绿缛草木润清虚尘土香宇宙暂扫除胷襟豁轩昂忽如沉痾去飘若凌风翔适物能须几执热每相望永愧江上翁终岁浮沧浪
苦热登楼
高楼亦炎蒸况乃楼之下念彼生民微累累尽蜗舍上天无清风何以逃永夏顾余更縕蠖眇然用悲吒火流暑当反日暝天欲夜我躬且自閲於此犹闲暇
秋热
蒸暑淹南国季秋如长夏炎凉乱平分天地错常化短日回朱光六龙顿其驾暵似山泽焚惮我如不暇反思岁聿暮却顾旦辄夜寜忍窥昆虫干时事矜诧
夏夜月中
静夜收衆响南轩卧虚寂繁星粲文具初月悬星璧流萤急自照露华重已滴鬼神颇虚无触事生惨戚儿童戏相惊庭有玄冠客夜久待不来微风动松栢
苦热
生长自吴会北游逾十朞来还遂衰老衰老何用知六月江湖间烦炎若蒸炊畴昔不惮暑今者殊畏之纤絺置如仇羽扇常自随对案不得飡脍炙成蒺藜忆我童稚岁烈日犹奔驰鬭草出百品承蜩睨乔枝頳顔不待濯流汗始为嬉自怜筋力便岂谓天序移往闻终南间盛夏含冰澌将家就高寒长与卑湿辞
酷热
坚冰念阳和广莫思柔风天事有驯致星火俄复中飞乌炎千里羲叔顿六龙焚林堕翺翔沸鼎愁噞喁路傍在家田伛偻头白翁恶木不得息百亩为已功如何富贵人方借明光宫
秋热
百里异风土我行岂蛮越中星正常象未与京洛别肃霜乃温风授衣甫絺葛林蜩沸如羮芳草香未歇天令不可推有时倒生杀九土皆若然蒸灼何由豁忆昔过秦陇连山看秋雪隂风鸿鴈号积冻松桧折驱车渡河洛反顾尚明灭大笑咫尺途居然异寒热
次韵以道月中作
月从海底出素景天外来解道千里共斯人安在哉洞庭木叶脱未央帘幕开颢气彻霄汉炯炯不受埃羣居笑李白独与影裴回愿言常相亲无使手停盃
和孙少述雪
同云晦天地浩然自生明萧条乔木风断续过鴈声袁公卧深巷意得神亦清岂知长沙客漂泊万里行饿隐贱禄仕乃见终古情
别黄子温
田园不遇岁羁旅常苦心问君长沙客几年陈武吟白髪映青春天涯一相寻伤弓双折羽迟暮多哀音平原客如市珠履玳瑁簪担簦义何勇归?赢黄金世事不足道丈夫多陆沈何以慰别离春酒方献斟
别王深甫
四海不易遇各自东西人那知汝颍间三岁为比邻爱君故清真有以敦薄鄙亦作酒客难调笑鸱夷子一旬辄擕手曷日不寄声相期此胸中无若平生情士贫非农商敢惮抱关役经术又不如空愧上书客飞鸿羁旅怀流水离别心长因东南风一冀子徽音
与孙巨源苏子瞻刘莘老广陵相遇苏请赋诗为别各用其字为韵每篇十韵
都城每过从车马动逾衆分飞无此欢会合杳如梦薄霜作微寒浅水未成冻秋花正烂斑幽鸟杂清哢此邦人事稠南北屡迎送以兹信宿间得与数君共遂将结吾庐念有用余俸稍营负郭田毕力输赋贡百龄欲过半来日颇自纵冀君数相存诗酒尚足用
本为东方生避世不避喧仍慕管夷吾畏事复畏言外物不可期高风难重论我辞金马门君来西掖垣淮濒一相见握手双泪?矜我鬓雪多岁月何崩奔默然念既往所遇皆笼樊恨不值羽人拂衣入桃源腰间银青绶车上朱两轓专城自不恶相思徒种萱
因言浙江潮忆上吴山尖八月天地空千里澄圆蟾海水为羣飞迅雷发幽潜壮士怀惴栗怯夫窃窥瞻春风潮水平青玉开镜奁轻舟载花女翠髪腰纤纤胜事冠东南君行独能兼吾以狂自名将老无所嫌会当从君游不计岁月淹鱠鱼必令鲜酿酒勿使甜
嗷嗷南飞鸿羽翼何莘莘哀鸣衡山阳落影湘水滨岁晏道路长雪霜多苦辛岂无稻粱谋毕弋如鱼鳞此鴈欲谁比正若羁旅人古来瘴疠地常有忠直臣扁舟慎自将勿重蛟鼍嗔鹏鸟恶似鴞端能伺承尘东风发衆芳宿莽熙阳春鴈归君未归怅望汀洲苹
季孙肥
季孙事颛臾祸起萧墙内秦皇筑长城灭国乃胡亥蒙公不正谏地脉岂其罪战国尚权谋阿谀彼何怪亲为圣人徒鄙陋曾莫解龟玉毁椟中危颠竟谁赖鸣鼓讵可攻菹醢死无悔
约谢师直出猎师直小疾不行作诗戏之
雪後原野空风高弓矢劲岁时有隂杀自古顺天令跃马径丰草呼鹰下空夐烈火生鼻端割鲜矧余兴此亦壮夫乐不与儿女并苦无枚叔辨试起夫子病
观猎
立冬杀气凝清霜会晨朝涤涤原野空烈烈荆棘烧鹰饥肯为用马寒意逾骄旌旗带林莽笳吹含风飈突围狡兽怒得隽壮士嚣老狐屈变诈文雉输英翘讨伐顺天时未许穷奸妖翩翩马上儿弓箭各在腰意矜百战雄巧鬭更相招控弦落明月飞镝来九霄虽虐终无伤为乐固已饶晩临清汝滨寒水如落潮挥壶酌美酒醉归遗皁貂
杂咏四首
衆树日改色凉风下萧森乔柯无定枝存叶非旧隂白露变凝霜百芳从此侵代谢不暂稽盛衰理相寻悬虫自包藏弃巢絶来禽徘徊苍苔地万籁成哀音
短日不能永月华代扬辉暝暗来四隅稍复清影随迢迢河汉章天毕前南箕簸扬蹇无成掩兔今亦时苍苍城隅草地势元有在凉风西北来摇扤色己坏天运正消杀高明彼先罪安见中国葵浅智亦足赖疾风吼篱端啸呼随叱吸翻翻走地叶衮衮强相及重门忽开扉窸窣如有入飞蓬自无根邂逅暂相集万生共冯寓智愚因妄执区区古今士陈迹更缀缉是非竟何常得一已漏十岁晏莽无成白头抱书泣
广陵蒋生死十四年尸犹温有妻子存尝有书自远与其家【案公是集亦有此题】
三径积荒草玉棺不上天初疑青竹葬有值吴门仙妻子同脱屣衣冠如蜕蝉何年独鹤归悲歌城市迁
曹司封诗
自我胜冠带日闻乡党议意嫌风俗衰长老俱喻利缅怀千岁士未谓今昔替果哉曹大夫高度跨一世人皆竞锥刀趋走候形势强能弋公侯弱或丏奴婢而公独长往亦岂恶富贵顾当拯颓波且以伸吾义昔在天圣中太后犹称制桓桓谏议公正色风宪地王室依老臣萧墙屏奸计一麾竟谪守襃赠身後事至今诵遗烈每雪义士涕天伦见霜标粲粲真难弟大雅贵老成春秋有凡例吾将编野史着述二公志直清先伯夷退静後季次愿为得者规不使达者愧
骤雨
山川近淮秀风雨向秋急初为空旷游顿喜清凉集鸣蝉断复续沙鸟飞还立平生耽胜事未暮俱可及
驰道
秦皇侈心极登眺穷阻修言从峡中度复欲沧海游车辙去不反驰道缺每留君看鼎湖人尚畏轩辕邱
树下
百芳与春违嘉树成密叶上枝下相副朝影暮还接徐风气清凉重露香浥裛关关变鸣禽杳杳飞孤蝶神仙彼何有静境我心惬万期犹视?寸景疑度劫何用窥蟠桃沧溟惮舟楫
过荐福寺
下马乔树隂雪霜寒未曦重门开相当广殿晴日晖问僧亦何事荷锄殊未归劳生每多役向此情依依
分题李花得香字
寻幽兴不浅佳木梢己芳积雪春未融明玉仍自香赤日照未好会待清月光念无琼玖报聊复进雕觞
夏雨
邑居苦嚣尘洒扫长不给萧条一雨余草木遍青湿静无浮埃生清有凉风入媿慙天地功人力那能及
马死答刘先之
马恶忧败羣马死遂徒步始知恶有用但愧非善御未能弃山野不得事蓝轝犹当谋欵段尚取州里誉
顾亭林
逝者如去水贤逹无复居朅来顾亭下但见林木疎鱼鸟乐深渊风烟迷旧墟徒幸百世名历历存绪余
齐鲁
齐鲁大儒师专门盛章句应物非己长何以责成务乃其忠孝心足以事君父不如商利徒反道趋诡遇剥床以及肤泉货山岳聚赐金称百斤封邑成千户若无天事变岂不厚且固啇鞅既诛夷桑羊亦刀锯寄言逢掖人施施幸安步
彭城集卷四

[book_title]卷五
<集部,别集类,北宋建隆至靖康,彭城集>
钦定四库全书
彭城集卷五
宋　刘攽　撰
五言古诗
淮上
旦起风颇凉暑薄意弥惬长怀波浪高咫尺不得涉舣舟望连山青霭乱云叶鸥鸟去杳然空迥晨光接卧吟新诗句闲理旧书帖呼儿饲茭茨看妇治箱箧为非急时者无事用轻檝淹留既无闷何必歌长铗
次韵苏子瞻
顾侯磊落人称是腰腹伟不甘封侯相蔡父夸小史功名保唾掌怀宝岂能已鞅掌人所难见之心独喜邺中贵史公秦谚推樗里一蒉障九州亦自其名美金城上方略万里可寸纸顶踵禹墨间挂冠复遗履苏公相知心乃在汤汤水抑扬磕然笑吾心嘲里耳
次韵孙少述二首
艺苗欲其实种椒欲其繁我本正礼家世人称二难学射庾公斯取友念必端相与今白首交通可以完羡君脱尘垢頋已羞素飡聊为鹏鷃飞各自天宇寛一月三寄诗一诗千百观怳若从君游君知我心欢
为贫始愿仕逢辰叨典州朴直守故学迟暮悲旧游此邦诗书林处士原宪俦怪我何所为千骑居上头君恩重泰山未有毫髪酧远慙遂初赋清节第一流桑榆不相遗欢笑脱覊愁
喜王大自固陵归
日月疾过隙生者犹行客念君於此中复久事远役岁暮山林闭天寒雪霜积归来道路勤稍见车马色田事米宜缓春冰行解释相从今其时迨此役车息
畏途
畏途十杀一昧者己知戒奔航失维檝将恐亦同败凝氷难长清甘醴复先坏桔橰独知道俯仰非有罪
椿下独坐
凯风长羣物赤日流正阳幽居似嚣烦嘉树亦阴凉偶坐方丈间吾非厌华堂爱此真不材保彼千载长仰视龙蛇形屈蟠正苍苍勿疑翠羽葆何以居我傍吾闻高盖人专宠来百殃我独安隐幽入鸟不乱行
结庐
结庐东城下适当车马路开门閲过客扰扰不知数客或为我欢客或不我顾欢我我不惊去我我不慕俛仰各异怀音容暂逢迕照影清水中默然不相语魂交夕梦间昔昔已复寤薄厚何从生善恶非有素寄语朝市人知余养生趣
後浦望水
春塘见游鱼芳草宜白鹭溪流定几曲花发应深处重来畏已迷坚坐不能去
奉和寛叔新桥之什
昔贤常夺鬲彼圣犹伐树物情喜崎倾直道每龃龉况兹浑浑川翻覆不可据风波一生忧忠信多逢怒阴虹架层云雨气生寒冱操舟虽云神失势嗟已屡早师漆园学一悟南华趣理会定无闷神全谅何惧吾道乘桴浮斯文以筏喻仰止金玉章焕然谢烦虑
晩泊长芦赠南来邻舡
沿遡同一川风波情岂别维舟暂相从销忧自怡悦明发南北飞离怀更秦越
苦寒
不敢怨云雾不敢悲雪霜此是上帝令所以诛愆阳不见李与桃前日胡为芳不见蚊与往日胡为翔反时固为妖徼幸真不祥但令冷气除岂敢虞冻僵吾道不终穷君看松与篁
赏心亭【原汪时冯当世置酒会吕翰林张舍人章学士皆在坐因以诗赠冯】
高堂面虚无水色照羣有不知归流永但见来帆久苍翠前後山起伏龙蛇走荒芜六朝旧独此存不朽凉风西北至萧飒惊户牖秋意倏已高玄蝉嘒衰柳主人厚宾客嘉赠随所取爽豁破萦纡高凉谢尘垢开筵穷日影玉斗湛清酒长歌激梁尘烂醉颇无负羁游屡飘荡攀援每迟後数公倾盖欢夙昔故未偶夜阑天正黑出户揽星斗明发复殊方行行但囘首
汴渠挂帆
翩翩河中舟一一西上水彼船力有余我船力无几力薄日一舍力壮日百里迟速讵几何推分故尔耳今晨东南风帆席频轻驶舳舻密相衔前後略相似如将平不平颇复令人喜因之念时事冥寞付天理
寄韩持国
帝都冠盖区百吏鲜闲暇学省独优游儒冠足休假腊前辱飞书雨後果迂驾远道靡告劳心期莫予诈三年坐穷山物色多可讶鹤林失昭师演门吊两谢素交怅倾盖陈迹空怛化孤吟不逢人默坐常逢夜朱丹亲簿领虫旱视禾稼全人犹罋盎薄赋兼倓幏君来慰何多高论听虽乍雄风快披襟佳境逾啖蔗从容外形骸约略陈酒?寻芳问名园临溪陟累榭数称滍阳叟谓实龎公亚昔闻固己多今得逾可诧龙门走清洛伊水共东下旧都富形势时卉芬兰麝云峯会深入芳草正可藉乘兴宁有穷归马何当跨小官畏绳墨局蹐甚缰靶苟无咫尺书限此十数舍举头怨鸿鹄羽翼不我借终更行有期屈指计秋夏
寄王深甫兄弟
曹子三败辱卞和再刖悲自古鲜其然今子何似之历块悞一蹶千里差毫厘白璧固有瑕黄金岂无疵识君向十年每叹时尔遗天命兹可信古学滋可疑上书欲荐君身贱不得为寄君北门诗相望空所思
寄王子直
三见登贤书每有千人进少年盛名声高士离幽遁吾怜王子秀屡黜曾不近栖迟困家食屈首仕州郡始疑造物意实于才者吝宁与朝廷分不使山野尽间令特达士竭力事推引知音与彚征干岁名双振忆君盛文华遇事尤精敏雷电腾火车波涛驾蛟蜃譬之逢羿射所发无不凖固穷当益坚达生尚无闷府公枢轴老治道常坐论屡闻下榻迎岂惟虚已问人生贵意气感激多发愤想见吐胸中江河出方寸便当荐书上累鸷推孤隼咫尺青冥天励翼见翔奋年华不吾与二老倏生鬓禄仕久益贫拙谋老仍钝干时尚有违得名谅无分行当鸿鹄举判与?鹿浑江鱼事鈎罩吴稻收囷囤君时据亨衢寄声勿招隐
决意千里游极当何日归终朝仍闭关室迩人竟违北风吹长空弱羽相分飞我呼君应闻何意音问希介者当鲜合俗士所见非会知相忆深不为轻与肥
寄王深甫
昔居沈邱门相过不盈里蓬蒿启三径杖履通彼此去颍已数年居常梦湖水陋巷君所安所居未宜徙忆昨春风时君手种桃李二年当着花今秋应结子同生记五人次卿今禄仕余人皆反冠谁最饱书史娟娟怀中儿长女久生齿侁侁乳下秀相继今有几固陵好田园往岁未疆理菑畲无废功计程万亿秭曩时豫君谋家事最纲纪欲令囊有钱更使囷余米伏腊足自了衣食常好美自兹谢俗徒闭门唯隐几岂论陶朱公未慕子贡氏有志惧难合到今可谁比将无尚瓢箪幸不乏甘旨南风素轻浮衆口巧排诋往闻里中儿责望多苛礼君从段干迫讵免叔孙毁又闻泽宫射吾子时见罢有言厌尘劳自誓不再起穷通非异门出处皆一体达生知顺天偏智乃私已怪君未坦然尚尔交忧喜昨来赦书下拔滞先贤士宁令有道卷近自吾人始丈夫龙蛇变盖棺事乃已探穴必得虎叱枭会胜雉何能守一方寂寥事行苇吾为诸侯客正得戎曼鄙簿书每陈前弦诵不到耳时方尚鸿鹄自愧杂蝼螘匠石悲运斤郢人怨流徵非君美无度孰与裁狂斐思身若烦酲淟涊不可洗弯弓辄堕鴈投竿常获鲤寄书非无缘勿爱缯与纸
寄王子直
王孙意气壮文武两自适着书轻古人时论有马癖尘埃间何濶陋巷稀轶迹西郊秋欲分风露朝暮积岂惟弓失劲况乃鹰隼击何当共驰骋一见万夫敌
寄原甫
鸡鸣行问津日昃未得休高山有悬车深水时泛舟二殽避风雨太华行清秋旅游月魄毁始觉岐路修缅然望西南落日荒维陬应知念行役天中时倚楼
寄王掾
壮齿行九州智当任百忧常慕马将军又怜定远侯汩汩州郡役奔走无停留朝与簿书期暮从农夫游尽力蒿艾间令人愧前筹会计与牛羊古来悲孔邱王卿与我同岁晏方田畴乌攫道傍肉貂余身上裘西风木叶零清雨天地秋归来共尊酒欢言役车休
寄王深甫
昔有扬子云着书恬势利家贫官不达宾客罕肯至时复好书者相从问经义干载故寥寥吾人一何似天凉风雨余草树有秋意蝉吟燕辞归穷士易失志陋巷可相期箪瓢固多味
寻王深甫值其不在归寄此诗
几日欲出门适此天和柔邦人皆异情我忆从君游僻居正穷巷冰水相交流旁舍代应问檐鸟声啁啾士贫难自高柴水劳深谋昂藏尘世间何异川上鸥我能乘兴来不能兴尽留清谈无由接竟夕心悠悠
寄王深甫【原注时为亳州卫真主簿】
公绰志不欲滕薛非所居黄香脱枳栖仍集东观书艅艎不挹浆鹰隼非捕鱼狐裘匪负薪鼎鬲宁柱车物生各有宜得志皆自如违方易故常操末缪续初古贤贵相知末俗随毁誉怀君乏羽翰临风一踌躇
之官汝州舟中作寄都下
浅智惮远谋弱力量所任进途远朝廷退迹违山林代耕抱微愿儋石安素心小官慕既往有道念在今问津自南郭治舟遡清浔鼎鼎去乡悲冷冷游子吟凌风卷晴绿乔木庇高险黄鸟相喧呼嘉鱼一浮沈晨昏偶素月信宿在青岑所遇多可欢离念颇用侵嵯峩天门高浩荡瀛海深髦士相提衡精义穷幽寻顾余倾盖交问我瑶华音戒车辱祖道赠策怅分襟简书甫只畏僻陋方滞淫摇怀日三秋寄情望归禽
早春怀都下
沈滞幕府官三见春华换早闻知命言岂敢窃自叹樗老谢雕刻鈆钝缪鎚锻幸兹省文书聊以骑欵段乡闾越南北弟侄稍婚冠霭霭西掖垣哲兄秉天翰悠悠思者怀历历念可看仰视归飞鸿何当为我伴
瓜步
苍苍林表山下惟瓜步水忆昔魏皇帝百万尝驻此饮马江水浑扬旌翔风起经营竟无成叹咤有遗耻去去常畏人闵默垂五纪大江限南北天意固偶尔柰何奸雄才割据争虎视不有神武功畴能混书轨吾闻清流战王业实基始楼舡蔽空来天堑才一苇此时东流波不足投马箠煌煌轩台威凛凛向千祀
寄老庵
兹山鞰奇胜四野穷眺覧近峯擢矛劒远巘矗莲蓞云霞发光彩气候变舒惨啼禽不能名秀芳多可揽招提就丘壑初地首鈆椠精庐烂金碧净供欢藜糁佛香书緜緜法鼔晨紞紞林风忽飘摇天乐随簸撼灵泉初发蒙温液遂盈坎异源判炎凉及物万尘黕西南江路永水墨画色淡沤鸟破青冥帆樯出葭菼吾人事探讨絶境更平淡悟真心自知得隽首独颔剪茅地夷爽筑基土强?长松启门扃怪石列窊窞遂初本逍遥知略贵刚敢【原注孙会宗智略士】颓龄惜鬓髪壮节露肝胆由来抱轩昂岂复甘黯黮辞满异多秩掺祛嗟不寁高风故难继弱质因自感赬肩疲负任勿药羞是?愿言尔为邻宁使我余憾即今桑榆景光翳将就晻
潼关
上有苍苍山下有浑浑流两崖类筑甬中道才容輈关门密相望设险非一秋借问前代人屈指嬴与刘乃知伯王功天险参人谋百二制六国一面当诸侯东慙洛阳薄北视朝歌羞时平郡国通官守轻戈矛旅程兹出关怅然为淹留
汜水关
四山环若屏土色类坚石青冥积霭间古迳漏天隙虎牢一何险飞鸟不可历狭处乃容车天形正修白山行十里尽路与洪河直惊波走狂沙澒洞踏虚壁寒光着面目噤?避剑戟殷然出地雷下与干仞鬲壮哉造化功置此限南北乃知巢居民老死皆异域帝鸿始舟车夏禹勤底绩轮蹄日相寻隘路遂开坼因缘楚汉交英雄因智力杀人何其悲贻患实自昔西风卷零雨昏雾白日匿泥途未遽央客子怨行役
春日凉榭寄戴大临
老去苦无悰春还暂真赏念无俗虑侵得以山林往寻幽喜人远习静憎禽响东风日暄和触事全胜尚
晚步寄徐从道
日夕兴颇适逍遥步城隅连峯苍翠间决沟见平湖鸟去一何逸白云与之俱太虚自无碍真意宁有拘春华白霭霭欣欣动羣枯园畦亦成趣嫩柳荣寒蔬思君昨相语水木西山居况此天气新田野多欢娯注想已自尔念归定何如
秋园
夕阳下西山反照林杪赤初惊秋事早远见霜叶色山林得吾心消散理轻策翠香袭晚秀柔紫拾新坼凉蝉时一声栖鸟相歛翼还归卧南檐初月照虚碧
寄王固子坚时在固陵治田
苏秦六国相晚被谗慝名使有东郊田安得留此声古今事可知达人尽躬耕多君家事治竭力从老农白水负郭田百顷亩一锺耕亦勿卤莽耘亦无灭裂秋成霜满畦玉粒胜白雪我怀沮溺心早晚从君游且当学林类行歌复披裘
陆瑁养鱼池
何兹水乡士尚复穿池居宁知湖上龙不是渊中鱼漪澜杳无际绿净望有余寂寞垂竿叟啸歌方岁除自舒城南至九并并舒河行水竹甚有佳致马上成五首
升?上南山千峰云碧明晨风激寒水琴瑟环佩声蚕老桑柘空麦熟黄鹂鸣浩然田野兴遂尔忘都城高高嘉树阴下下修竹林水光摇日影人语乱鸟吟兴适尽佳境有逢皆会心安知道路傍前更登嶔岑一溪分百泉一泉流十家恶竹莽连云古树横带沙鱼子戏稻秧鳬雏接荇花信美非故乡无由寄生涯溪水转山曲杳如天际流浅瀬不解衣浮查曰为舟惜无同心子此地聊淹留但爱溪上儿蓬头坐垂鈎南山近仙居太古余积雪阴寒五月寒松桧为之折如何车马客尘土倦炎热挥手谢世人吾将与君絶
自曹还都舟中奉酬子中见寄
结束遡都门欢言瞻上东宿舂不成装徒御殊忽怱倾城千万人髫稚随老翁揽祛强我留路隘马不通志微术无多举动非材雄畦隧不知拙雕朽宁谓工尚怜畎亩民欲使衣食充吏课才第六名品出下中岂期此邦人念我如豳风竟慙不赫赫用底书成功人事非有常物变何必终移是趣日新应谐犹不穷耻为坚白辨判别僻与衷由是知命来但觉心源空思君天材异汗血流骠骢定交既非晚接武崑瀛蓬岁月使人惊冠带昔儿童别离过三秋会合今复同新诗思何深清月醒困蒙相哀蹇无成为客谢诸公
奉酬孙少述
意合非有求道远义弥敦诗书获我心将老遂不谖颓龄若驰波哀逝稍不存念君税馵羁饮水栖衡门正容悟失道已矣将何言
还家
久客常念归还家自深愿虽非湖海游早己时节变果臝施于宇蠨蛸巧相衒墙根思哀蛩危栋辞归燕贫加乡闾慕病益儿女恋栖迟免路旁未厌茅屋贱衡门过凉雨秋草盈芳甸耕耘倘及时筋力自此劝
雪中检故书见王深甫书因寄
积雪閟穷巷天寒四岑寂常时能来人今兹亦絶迹探囊理文书卷轴浩堆积岁序往不留其人或成昔忽如二三子共此笑言适我游皆可人囘也实莫逆诗句何轩轩有若风中翼使我多闻知令我手不释闻君不作官作官固无益由来全生士不以时世激请问紫芝翁宁知五鼎食开门望四野天地漫无隙老鹰冻不飞何由寄消息
送张七和州判官
从仕如博奕百万系一掷君看大司马二十好顔色与子昔献赋共登东堂籍留滞向十年尚为诸侯客我愚数亦奇连蹇不自惜念君复何为无乃玄尚白时平弃奇节幕府鲜筹画譬如埘间安用鸾鹄翼高秋江湖深莽莽烟水碧轻舟犯蛟鼍勉子慎行役
三女冈
吴女飞若烟兹地留尔名上有愁云阴下有蔓草生如此粲者何遗恨若未平宁无东平树靡靡向孤城
澄心寺後阁弹琴
高风动长松萧瑟清我心亦有琴上弦尽得天外音试复向城市余响终难寻
首春学省同舍十一人集王彦祖为主人分赋十韵得河字
意远智无涯乐少忧常多浮生共兹理达士默谓何岁月如奔车冰霜变阳和废书独长叹倚席仍浩歌王子家千金世勲誓山河勅厨具丰羞载酒信所过重帘筛劲风暖日苏庭柯左手持蟹螯一釂朱顔衰老愧投分爱贤心匪他相矜不及门聊欲陈四科
养鱼
知此升斗狭鱣鱏非所容安知庖所捐後不成蛟龙为尔释囚拘置之清冷中不有网罟忧安见拯济功掉尾一何欢余困犹噞喁孰云我非鱼正见所乐同
小雨
十日无油云一春无奔雷天事不可知号令於此颓疾风生梁栋宇宙如沈灰惊霆万车走激裂山石开此声昔未有曩意非所猜况闻波涛音汹汹千里来虽无为霖实犹得驱黄埃终忧稻粱枯所济蒿与莱蛟龙乐盘嬉既往宁复囘茫然怨云汉赤日方徘徊
检覆郏城旱田示同官及寄河南诸贤
昔岁歉无年今夏仍荐饥罢民去南畎贱价捐东菑籍籍道路间饿者何累累藜藿不充肠?然旄与倪嗟我禄代耕每食为不怡徒怀仲由志身贱那得施属城上民讼比牒皆苦词奉诏实有无百闻谢一窥星言说桑田行与父老期触热不敢休重趼宁告疲郊原赤如赭秉穗无孑遗垦艺不可分四旁生蒺藜流行诚代有愚弱岂易欺附上亦有刑残下罪攸司鄙夫不忍此告吏咸赦之庶兹咻噢恩足以苏惸嫠大农急经费言利析毫厘二吾犹不足一切宁谓宜国侨敏争承郑邑用不危冯煖焚劵书田氏人若归区区二小邦两士能若斯当官在必行匪石安可移诸公悉吾友此志良弗非当令徇路人一听狂者诗
退朝
虑澹事从简兴发谋岂豫退朝建礼门走马长楸路阴风脱林槁朝日破寒雾简书亦优游宾友慰迟暮神仙未尝学臯壤欣所慕静境出自然胜游非浪聚杯觞谋须臾肴?讯无虑赏音愧闻弦和歌容执御
引泉诗睦州龙兴观老君院作
上嗣位六载吾宗刺桐川余来拜旌戟诏下之明年是时春三月绕郭花蝉联岚盘百万髻上揷黄金钿授以道士馆置榻于东偏满院声碧树空堂形老仙本性乐凝淡及来更慕玄焚香礼真像盥手披灵编新定山角角乌龙独巉然除非净晴日不见苍崖连上有挐云峰下有喷壑泉泉分数十派落处皆琤潺寒声入烂醉?破西牕眠支筇起独寻秪在墙东边呼僮具畚锸立凿莓苔穿灇淙一派堕练带横斜牵乱石抛落落寒流响溅溅狂奴七里濑缩到疎楹前跳光泼半散涌沫飞?圆势束三峡拄泻危孤磴悬会闻瑶池溜亦灌朱草田鳬伯弄翠蘂鸾雏舞丹烟凌风捩桂舵隔雾驰犀船况当玄元家尝着道德篇上善可比水斯文参五千精灵若在此肯恶微波传不拟争滴沥还应会沦涟出门後飞箭合势浮青天必有学真子鹿冠秋鹤顔如龙辅余志日使疏其源
和原甫郓州乐郊诗
人事有背向胜游不长絶闻公乐郊行慷慨矜岁月东山翠屏秀卢水寒玉直尚有昔来人借问宁异昔蓤蕖乱幽芳梧竹凝茂阴始知秋意高讵厌徂岁深因宜付衆妨【一作妙】大巧当不为岛鱼皆自欢贤者能勿违华堂庇深沉臯壤极虚旷清池湛明辉寒郊无近响公来会旌斾公晏盛笳鼓鲁酒若醍醐齐讴艳巴楚采芹自胥乐食葚怀好音因成池上篇为想思归吟
刘太尉庙【原主燕人刘审交】
世乱争鬭繁废兴不可载磨灭几何人独兹有余爱空同气?武燕蓟风慷慨曾是鞍马间而为治民最桐乡旧墟好岘首遗碑在岁久梁栋倾地荒松栝大古今犹过隙俛仰成百代咨嗟畎亩勤勲业非永赖
欲雨寄张壁
秋事亦已中江南故炎溽北风三日雨正气还凄肃身老虑深简官闲睡常足庭阴堕长梧园芳乱新菊借书喜未见酿酒欣初熟优游谅卒岁何用恨幽独
雨中寄子直
繁阴不时解雨气如深秋朝衣始絺葛暮服乃重裘天事亟变易得为有常不如何世上士欲以全自求行身绳墨问蹜蹜空白头唯君可语此意豪力且遒通衢虽泥途未至乘扁舟兴发骑马来垫巾故风流
林都官种花
休迹异从告退居乃靡禄劳心不治人寓兴此嘉木客来启荆扉侧砌纷衆绿名存洛阳品秀出海南族理会意必欢谁能伤局促时当载酒过三径成幽熟
送邵兴宗之丹阳
赤日裂石土万家如烘炉君行何事役似为贫所驱埃尘稍去眼云景日萧疎扁舟乘长风倏忽徧三吴六年覊旅倦一旦谁扫除慎忽忘囘首浩荡江山娱
彭城集卷五

[book_title]卷六
钦定四库全书
彭城集卷六
宋　刘攽　撰
五言古诗
作假山
幽意难具陈静境可因就远求涧侧石置彼窻中岫前为嵩华高侧构衡霍秀岩崿倏天成风烟若神授他时看图画应接颇意究气色形似间人人轻宇宙尝闻山林士既往又不复此语我知之衡茅非所陋
暑行
憇马道傍舍解衣仍伫立四檐庇隂凉萧萧风气入虽云茅茨陋枕簟亦自给已胜鞍马间筋力苦倦急田野归去来余年犹可及
赤日成畏途相与逃热行中宵寝不安两舍鸡初鸣据鞍寝梦间堕策忽自惊官身跨官马倦奈有程愧负田野翁安稳眠到明
伤胡二
古人虽千岁我见如接迹今人虽比肩我视犹异域乃知相知情心识非貌识所以识胡君不得同砚席今朝满衣泪哭君寝门侧
伤逝二首
去水不可还逝者日已疎悲忧若沈痾百药无能除英英韶华子夭夭昔同车令德其芬芬佩玉聨琼琚舟移悼藏壑天祝嗟愁予蕙兰秀不实徒见荆棘墟含凄抚衆稚吊影还室庐高天杳茫茫日月空居诸
我昔曾远游岁晏不得返又尝惧而梦百怪纷乱眼迨今疑若人虚实未敢辨促驾逝将归惊呼寤何晩百年非淹期愚智俱不满彭聃与顔殇究竟同是短愁忧浪无端衷肠若汤涫
巢父井
访古慕高远回首笑流俗千世得巢父萧然慨遗躅古来知生民满腹所愿足何为让天下牛口信为辱高风渺不嗣世态日局促至今西山翁耻甘首阳粟爱此盈尺泉百寻莹寒玉迁陵复改邑缺甃常湛绿君怀浮云志尘埃兹可浴君有冰炭忧清泠相为沃长涂接周楚轩盖密相续能令贪夫廉更使贤士勖岂如汉隂叟抱瓮伤窘束我游阻胜槩长谣慰心曲
题李白祠
旧闻谪仙人多以我为似三生去来今惟独变名字泊舟姑熟溪风月不如意举头望青山酌酒聊一醉汉宫三十六当时各自贵昭阳与华清究竟谁为愧奴辈不自省脱靴更谁避而令弃贤材孤负青云器
宿蔡口
竟日监寒水泊舟复新月浮光镜上下空寂照毫髪华星涌波际人语自天末潜鱼跃相闻去鸟飞渐没明生思虑尽清入心源豁洗耳事诚非濯缨情愈阔
立春
岁隂已暗去春色复潜动嘉树欲芳华归鸿杂清哢乾坤自长久节物厌迎送浊酒欢我愁浩歌为谁纵古人尽流水世事皆宵梦白日少借留青春亦公共举眼向高天吾谋不能用
次韵和杨叔恬赠郑秘丞
纬萧弃明珠龟手安絣漂浮生每殊涂吹万亦异窍传剑不成显谈舌无与掉圜冠岂误身儒术真寡要岁时不我与壮年更稚少白髪绿鬓多班班已盈照安排慕无闷推命独孤笑趋愚甘就迂遣累稍夷峭嵯峨天门开事业寄周召登贤如弗及得士故颇料乃知古犹今孰有贺随吊寸善曾不遗有功辄先调骅骝自西极翠羽出丹徼黄钟陋巴歈文鼎嗤畚筱况闻邱园秀得以虚名钓唯忧有道卷莫敢後时诮食苹鹿相呼在鹤鸡羣叫饭牛歌何哀筑岩貌惟肖顾予乃迷方黥劓谁与疗章甫期适越风帆欲踰峤敦敦乐瓢箪耿耿甚荧燿聊讙龟曳涂犹畏牺入庙同声邈难期僻陋常耳剽逢君独欣然夙昔共明诏屡闻诸侯辟复见尚书召奈何竟栖栖尘土翳光曜西山悲采薇鼎食归洒削飞将不得封重侯付嫖姚新篇一何工大巧全衆妙上言道路勤山海穷听眺次述畴昔游弁髦迨冠醮下云厌屡空藜藿甘咀嚼英贤困奇蹇为善谁复劭譬如饮洪锺伟量乃能釂郑公亦全材大厦方?窱珉瑶谢尺璧丝管让清歗同当鹄翻云肯为鱼在千里由咫尺西城始春烧吾闻天佑贤柞棫民所燎胡为沮溺俦躬耕老蓬藋
寄刘道原秘丞
君家庐山南云水当户庭丈人悬安车鲵齿头髪青吏隐粟三釜繙书十二经胡然辞羇旅大江急扬舲太史司马公老成兼典刑周南叹留滞武库森长扃叩关起九州授简欢真詅自兹访都邑乘兴及郊垧清洛湛寒玉嵩高环翠屏宫观想旧躅丛祠记遗铭俗物不挂眼俚言谁载听毕事黄鹄举翩然问长亭念昔始相从子少予壮龄定交自倾盖结好深鶺鴒放怀脱羁馵高论穷杳冥纵博恣叱枭极饮常虚缾後会十五年见子云龙廷官书职雠校旧简同编硎瓠落无所容柘弹缘蜻蜓河梁一分手南北如漂萍岁月不肯留瞬息无暂停跳丸指飞鸟急雪看凋蓂壮怀益漫漫衰鬓成星星劳生百年间所恃七尺形从衰得老病讵足称最灵而君复何为疲茶非康宁目视乱白黑奇疮出潜丁饮肠日以狭永夜甘独醒南方多奇药芝术余芳馨引年亦多术何必非豨苓往昔志读书苦心过聚萤期以怪幻闻岂秪辨文鼮班白乃自悟有为皆浊腥古来豪杰士蒲庐祝螟蛉埋骨蒿艾间鬼火犹青荧孰知出宇宙浩荡浮沧溟翳昬照白日幽蛰惊迅霆道心不可传法语容亲聆怀君意无涯永望几涕零寄书南飞鸿矫矫双翅翖
送杨秘丞
结髪仕明世四十列朝籍汉庭殊多贤向子每叹息羁旅间何阔相逢头已白车马故匆匆复为北州客萧条大河渚疲瘵空城域思得爱人长而君着吏迹去思常蔼然所居不赫赫推此化百里坐当致繁殖常服子路言有志千乘国饥馑师旅余可使义且力由来骋骐骥历险始尽识尚恨此中小颇复拘绳墨太平进取难子云尝执戟金张许史间无所用奇策不如课农桑弦歌树风绩无由之武城赠诗慰相忆
题孙昌龄归来亭
丈人髪如漆筋力不知老七十置官归时人以为早多公逍遥志所向豁怀抱虽云容膝安不减专城好忘机睨云水寓兴植芳草世故不经听尘轨从却扫壮子官瀛洲济美擅词藻亲欢适为主家事意承考古云陶渊明避俗非达道息交以絶游自处何枯槁公为乡先生里邑每倾倒一言可镇浮不啻千金宝宦游失门户驽蹇悲栈皁祝身得如公每食心再祷
江南田家
种田江南岸六月才树秧借问一何晏再为霖雨伤官家不爱农农贫弥自忙尽力泥水间肤甲皆痏疮未知秋成期尚足输太仓不如逐商贾游闲事车航朝廷虽多贤正许赀为郎
寄题萧山岁寒堂直已亭
我兄昔高第时论推捷敏由也政事科五人实亲近古者邦诸侯今之县令尹试材非不难善政知所藴投虚刃若新利刜钟已泯遂驰能者声肯作俗士窘高堂久颓挫往者尝隐忍即事新栋梁开轩凌隐嶙後凋抜天材破的见标准山川濯襟尘药饵纡客轸呜呼九州间胜事岂有尽向观松桧姿稍欲死蒿堇始知岩穴士自古须汲引愿赋嘉树诗为公广招隐
与亭
构亭彼为谁高士自相与与游皆可人与言是真语与醉不独醒与歌从和汝与忘形骸迹与偕同出处实与不待求久与非强许世涂异冰炭咫尺或龃龉开此与者风宁当转弃予
次韵穆父送仲至使北
结束大使车张旜理轻策八荒已信浮万里无直责由来昆弟欢庸非一日积冠带引弓民长城限疆场边人安昼眠老不逢鬭格将帅剽甲兵褒衣垂韍縌金缯出王府百万载书籍候馆如鱼鳞相望交国客外门名家驹长大俨且硕诵诗三百篇岂减崔亭伯斯焉思无邪羣书矧探赜指掌幽冀州左右皆阡陌皇华一何远区脱为我役前驱弩在?郊候抹红额天声畅无外不必关塞斥但看书同文依然具点画夷羞珍湩酪胡舞喧匏革猎围得孤兔割鲜亦奚择儒生自古贵忠信行蛮貉虽令博望侯何敢轻逢掖
西都大内作
太紫异垂象河洛殊出符卜食绵往祀宅中雄别都旋宫千万门层城十二衢佳丽帝王州爽垲神明区过位思自饬檐阙在必趋瑠璃映瓦翼瑲琅耀金铺白日互蔽亏凉风倏来苏仰视制作雄疑有神物扶始知壮丽功不使来世踰择材自千章衒巧非一图傥无日新美何以除规摹西宾尚余谕望幸犹踟蹰何当树翠华万玉趋赤涂
慈孝寺送顾待制?韵和孔舍人
丈夫老益壮鬓毛岂知秋多君志慷慨不避千里游跃马过黄河北视三四州要官在东序河图间天球古来功名人未就不肯休譬如凿空使尚致安石榴况今南亩民往往东西流还定安辑之千仓仍万輈
新作西池呈王守
清源注长波萦回十里内泓澄鉴羣物杂细分毛介旱岁未尝减隆冬方可爱传云五龙旧疑有神物在惜此去人近久随荆棘废赏心一朝同版筑四面会凿池两汉集抗榭羣山对种花渐成蹊栽竹俄自倍荷芰入四邻鸥鸟盈千辈鱼游明镜中人语红尘外眷兹仁智乐况乃登临最沧浪欢濯缨药饵劝飞盖讼闲固材胜神逸自形泰愿言载笔间屡得从公迈
泛舟
出郭已清思浮舟暂长啸水云两涵泳青翠相照耀赏心随值遇物色相顾召逍遥忘回期顷刻揽衆妙白鸥亦知机潜鱼不可钓飞沉信乐然回首寄一笑
和黄节推陪王守泛舟
清池堪百亩珍木多十围灌泉昔未盈移树今更肥境豁自心匠宴游及韶辉居然坐高斋不减临郊扉青旗贳冻酒春服成单衣游人半童叟好鸟偕鸣飞彤?照银章宾从相因依置觞面高轩密坐罗芳菲清笳急鸣皷红粧耀迟晖澄潭止可监画檝相与挥曳裾载笔简自顾才也微之子倾盖贤赏心谅云稀长歌善必赓旧令繁勿违徒令夕阳暝不醉终无归
舟行
川形直如线川水疾如箭扁舟急鸣?顷刻异州县晤语不及闻注视目己眩川后扈予桡黄鹄莫我先客行自超越快意令人羡寄语幽并儿勿夸鞍马便
题卞大夫西湖所居
献玉晩见售刺虎有余勇宦游四十年老髪成种种乘轩非不荣半刻未为冗而有田园归末路益光宠平湖澹空阔古木俱秀耸樵斧间渔舟稻畦连麦陇田舍易所求达生厚自奉晏眠胜饮氷一笑异将恐予亦濩落人不知物外重卖书问东家此计行接踵
重用前韵赠卞大夫
辞满苦不早独往始为勇闻君湖上田二顷容五种力农有休期杂费宁谓冗岁事副夙心素封弥假宠若人夀者相眉豪耳秀耸陶公请息交林类歌面陇诸侯非得友明诏期不奉丛茂鸟所安渊深鱼勿恐由来浮云志九鼎未加重胡为突不黔憔悴摩顶踵
江行
移舟次北渚风水亦有说隐几见羣山昂头看新月田舍烟微茫江舡火明灭夕阳归鸟尽入夜人语絶劳生间忧虞各自有怡悦趣取一时欢谁能问蛮越
题刘羲叟着作泽州园亭
王屋连太行重关束其左自古悲摧轮多君识高卧凿泉深百尺养竹成万个诗书满高屋谈笑惊四座人常求赢余世每敝名货看君逍遥风陶阮不远过
次韵
落泉无时休泄云常自还居然万峯秀共此亭户间擘华力何壮凿陇巧已艰造幽非近规会心宁愧顔朝扉面苍苍夜枕听潺潺莳以松桂藂葱翠皆可攀长歌发真赏锦绣先斓斑座客齐起予清玉聨玦环夙龄慕远游未能遍人寰学仙理茫昧遁俗事间关风波天一隅不到三神山终当振衣往对境聊自闲
贺吴九
儒术喜迂濶学官每留滞君侯诚百一才智两自异新书三十章慷慨天下事每闻一篇奏左右称万岁峨峩蓬莱山册府上帝秘紬书必英才念子方历试前此三数公致身自容易心知青云路已识翰飞地岂独鈆椠间是正琼瑶字顾念倾盖交寂寞弹冠意
盆池
覆杯坳堂上儿戏种莲芰自怜守甔石及物功己细虫鱼共涵泳苹萍生自恣清澄照毛髪列宿镇三四炎风久无雨淮海日腾沸岂不潜蛟龙莫肯救憔悴惜哉万里波贻此升斗愧人当问能否何必嫌小器
赠黄安期推官【案攽本传从知兖亳二州吴居厚代为转运使奉行法令致财赋乃追坐攽废弛黜监衡州盐仓诗内言我来衡山阳当即监盐仓时也】
退之谪阳山始得区生喜其後迁揭阳颇复称赵子穷荒非人境瘴海絶涯涘亲识久去眼此言不到耳所欢诚易为未必尽泃美谕如逃虚空闻人足音尔我来衡山阳情况本异此一意等万殊何尝分远迩四海皆兄弟蛮貊固州里而於择友间颇戒不如已乃得黄夫子风韵淡如水为学本之性言文贯於理遗我累幅书磊落字盈纸不诡亦不矫不华仍不俚胡为连城珍韫藏匵与匦赏心一何快区赵非所拟昔我在朝廷尝得二三士声名未振发自任以为耻於今复何能有志而已矣譬将助飞迁身方在泥滓作诗写吾心词殚意未巳同韩持国游五岳观时原甫暨诸公先在因寄江邻几梅圣俞
简服车马轻出郭尘埃远况兹偶同好慵惰重推挽夀宫如屯云重门谨关键五城十二楼瑶池芙蓉苑境深日迟永天近春纎婉异花秀的的弱柳垂宛宛初从钧天游列帝皆龙衮俗骨已屡惊凌虚翻自忖却逢桃源客笑语何缱绻尚留樵叟棊竞劝胡麻饭金醴泛余杯芝英饵丰本平生此游胜余恨相知晩重来恐己迷尽兴仍忘返羣公谪神仙吏隐亦肥遯尚平夙昔志读易明益损宁知五岳期不待越崖巘何当谢羁束相与同息偃
夏夜露坐
林卧霄露清仰观衆星晖上天垂光彩楼观何参差阁道絶银汉华盖临紫微凝神云霓表忽与汗漫期整衣阊阖门濯足牛女矶酌酒援北斗鼓箑招南箕极意谢嚣烦尘世良喧卑
雨後
雨後炎氛减空堂起清凉萧萧野风声淡淡孤月光晩睡梦亦短常苦秋夜长停灯览羣书坐以待未央鷄犬互争栖邻里舂黄粱中夜寂无喧蟋蟀呜我傍
送福州范文学兼寄张宜
山林忍长饥君门不易入今时行路难自古志士泣范生岷峩秀学古名字立流沙万里驹未恨晚羁絷一命吏瓯越扁舟去乡邑文学亦备员海禺更卑湿扬帆下三峡南斗安可挹问津颇浩荡蹈险实蹇澁吾闻养贤俊不但糠籺给乃知黄金台始隗衆士集送行勿惆怅人夀期七十古来功名士白髪亦可及因君谢张老青紫未易拾且当黄鹄举不尔玄蛇蛰
送孙巨源
衰老不择交倾怀未尝悔非吾相知心亦有中获罪谁能若楸柏雪霜不变改自念孤劔心炯然镇长在识君始恨晩及此将十载相与忘形骸依然见乐恺翔凤刷羽仪天真辉文彩清泉濬长源滥觞己自倍乘间辄相过慰我胷傀礧使我意轩昂脱我中心痗今君官南州扬帆尽淮海腰绶盘青緺儿衣闲缯彩兰羞当及时倚门方有待一值归飞鸿寄声尚无怠
登城望山
城隅见连山苍翠横座中白云卷霄汉千叠张屏风此地有佳致望望情不穷忽如出尘寰相对前後峯古墙有石色草树仍蒙笼樵隐事不一养痾方易容
同谢二兄弟游城南王氏园坐竹中水上
昧旦从吏役中昃既休闲慨然田野兴策马从近关谢公虽朝裾雅意存东山相期物外游待我季孟间晴阳煦烟郊蔼蔼春气还南溪已浮氷乱石声潺潺意得境弥好形劳心讵艰名园得暂息奇树多可攀去水贯林竹修篁夹澄湾波光龙蛇行微风鸣佩环窄径偶深入交柯存勿删并流一长啸照影清心顔胜事岂有尽向此同蒯菅发兴自我辈忽如远尘寰严城迫归鞅夕阳稍朱殷後游期不忘秀卉春斓斑
颍州始居
伐树圣不忧夺鬲贤不羞士生志四海外物非预谋乘流既孤逝择廕方暂休俱非田园归而媿乡党投卜室远人境开门面良畴车马寂不喧水火仍易求主人邦之良高义逾九秋倾盖仍旧交食薇亦愿留如何千旄诗千载令更酬
春葺所居
贫贱智不远终年谋一身北堂甫成冬西轩已送春开窻纳清风扫地祛凝尘今是觉昨非会意成日新一悟蓬荜兴寄言当世人时事亦寒暑无为迷旧津
寄傅推官尧俞
三川帝王宅二周官盖都上公厘德化多士盛中区是年诏有司使献贤能书传纳事匪易吾与夫子俱率马仰骐骥治玉慙礛?同舟共艰难倾盖聊欢娱浮云俨高冠白雪纷长裾驰辞若波涛掌握皆明珠诋诃讵敢然倚办实有须从子骖之靳相与步骤趋棘围似南宫大暑临通衢不遗老成人颇多君子儒丞相顾而叹里闾共称誉狂士或妄谈衆人皆揶揄至今颇自矜快意胜过屠不言世所无请问谁弗如微官苦绳墨离别天一隅向风愿相从不及单飞凫云中多宾鸿河中多鲤鱼契阔诚未忘寄声当勿疎
和原甫同诸公饮郇公园
车马何籍籍相从城南陌大第鏁名园朱闳间素壁即事览胜?抚旧叹陈迹零落归山邱慨吒西州客春风几时还顾盻生顔色杂英缀初红宿荑吐新碧故池无还波乔树实自昔赏心及兹辰缅想缔构力十千置尊酒玉斗雪霜白饮醉半欢哀浩歌怀感激天地亦旅人川谷故变易欢娱瞥过目百年犹暂觌即令西驰晖稍复向禺昃我辈不尽兴将为後时惜
颖州和永叔
羁鸟能择木游鱼知赴渊飞沈岂异志行止私自怜玩世本无术辟人庸得贤卜居幸乐国负郭依良田心与地俱远我徒共熙然生涯亦何有聊以忘吾年
送谢大城南还游集禧观寄谢大得箕字
骤雨堕河汉烈风振南箕秋隂变萧爽重此田野期森木蔽严籞交流会清池幽鹭起丰草鸣蝉嘒乔枝客车忽已远樽酒难重持谁令语言适罙作别後思夕霁归马轻叩户仙真祠羽人披衣笑宫殿凉参差黄鹄自飞来青竹方可骑相从岂无术望君隔前陂
书怀
幼学慕高远读书不求解志为逍遥游耻以声名卖宁从子桑简不愿伯夷隘未常忧瓠落岂复顾机械遯时良无闷涉俗适得怪但使心休休那论行夬夬世涂剧坎穽人理甚蜂虿低顔费将迎非意成睚眦铁冠喜弹画法吏乐罥絓洗濯出瘢痍丹青恣描画抗言畏不伤奉职谓匪懈指擿本无瑕销铄缘鼓韛羣嬉更啸呼鬭巧逾狡狯抵巇加捷翻取必期称快上恩初优假一眚犹纵解虽蒙三面寛未免六翮铩全生愧液樠有道羡瘖聩失马未必悲堕甑何足喟后皇物羣生大块为之噫在盈或时亏有支那可坏行苇无践履甘棠勿翦拜犹将采葑菲讵有弃菅蒯宁当置韶濩始欲荐任韎厌饫椒与兰玩惜饐而餲宿名守枯槁知命遗芥蔕猖狂蹈大方屈服嗌若喝腰舟虽云慎吹虀亦已惫既往诚无追有来当自戒萧萧鬓毛改杳杳岁月迈愚谋向千失晩悟犹一洒龟手世絣支离保鍼繲鬻渡学操舟闭肆从问卦念皆贤者为亟闻古人话有田倚江湖往岁成亩浍还归岂无图绪业顔未败采菰仍得鱼种榆因及薤小屋蔽蓬茅大囷输精稗逢迎具壶浆称贷偿私债暑从泉流濯寒有檐日晒何苦事明经区区矜地芥
剥枣
枣下人不行四旁生蒺藜秋来见成实粲粲青红垂敲树落碧瓦溅石投赤矶纷纷竞口实聊混儿女为树上已空枝树下亦有蹊人事但如此桃李真自欺
彭城集卷六

[book_title]卷七
钦定四库全书
彭城集卷七
宋　刘攽　撰
七言古诗
赤甲竞渡
古潭苍苍照毛髪龙藏水心波色活风雷如在石壁下有时云雨何仓卒今年大旱百昌死神物亦恐俱埋没南人厌龙抱珠睡骈舟伐鼓探龙窟皆言龙惊当上天九河翻雨石涌泉君不见朝来积水上鱼鼈死尽龙安眠
酴醿轩雨中
积雪犹残雨复新正朝日晦只逡巡浮云未省见白日细草何事知青春杖藜苦恨泥汚客解衣生憎寒着人迁鸎来燕势未可天意靳靳留芳辰
在郡作【案本传攽曾为京东转运使又从知兖州此诗云今时督府雄汉魏鲁国太山四千石当系此时所作末句云乃不及舞文巧诋为诈忠岂受吴居厚之谮将去时作】
朱门深沈十二戟高槐蔽庭有佳色令时督府雄汉魏鲁国太山四千石读书作文五十年齿牙脱落头半白平生心事竟何许衮衮簿书为报国吾衰不复梦周公闻道家邱居在东垂老才为少司寇杀一正卯那为功诗书误身既可信却忆扛鼎之重瞳宰割山河一何壮指麾天地如回风背关怀楚更龌龊沐猴而冠涂遂穷区区诸老为城守头胪晓入旌旗红鲁人之臯乃自昔犹复弦歌一亩宫圣贤万事尽有命世人何用夸材雄府丞久吏掾史健时雨沾足年谷丰深居闭合不复出曲肱甘寝日正中昔闻汲黯淮阳亦如此乃不及舞文巧诋为诈忠
杨之美弹棊局歌
汉皇初厌蹙鞠劳侍臣始作弹棊戏东方诸公盛得名魏文以来称絶技後宫粧奁乃可为客着葛巾尤更奇谁令朱墨异贵贱百世纷纷无已时君从何处得此局石理温华莹寒玉山形四隤涧谷深别将望秦森在目少年博戏日益新古事不复传今人君能兴此亦先觉辟雍老儒悲絶学
过王氏弟兄
出城问穷僻负郭正潇洒主人着书长闭关嘉树当门宜系马下马上堂还读书新诗古琴双起予昏鸦栖鸡欲歛翼兴尽将去犹须叟徒见城中轩冕客不如吾人一逢掖安得茅茨同里居子在东阡我南陌
和陆子履鱼胶亦名阿胶可以羽箭又宜妇人贴花钿
汉家金缯抚絶域远夷畏威亦怀德南琛北珍不自惜译官贾人多未识此胶出从辽水鱼居人钓鱼取专车秋风时节候可折白羽铺缀随呵嘘赤车使者来穹庐绣鞶玉玦通函书黄河之清那可竢美人红袖应时须丈夫辛勤万里外少妇深闺苦凝待京兆眉怃传长安翠钿彩饰令人爱凤凰得髓麟取角将来续弦弦不觉更嗟珍物空传名欲倩张骞问方朔
昭君怨戏赠
武皇听歌长太息倾城不难难絶色连娟修嫮果自得三十六宫宠无敌君不见孝宣既没王业衰优游时事牵文辞延寿丹青最叵信无盐侍侧捐毛施此时昭君去宫掖边风侵肌雪满碛穹庐旃墙烧蠡琵琶怨思胡笳悲犹怜敌情不消歇子孙累世称阏氏传闻汉宫翻可愁纨扇缘衣长信秋燕啄皇孙两凄恻当时无事成深仇覆杯反水难再收深渊瞬息为高邱尘沙萧条猛虎塞边民独记和亲侯
春日
春波淫淫泉脉清揵菑作担芳草生女桑柔弱欲动色落枝投斧声敲铿山前一雨杏花白布谷来往相和鸣秋千系树径路熟童稚翁妪欢逢迎田家此乐世岂知人生所急食与衣计谋虽拙日有效筋力无余身得为
幽州图
鄙夫平居常叹息蓟门幽都皆絶域安得猛士守北方力排敌人复禹绩田生手携朔漠图丹书万里之强胡挂图高堂素壁上壮或隂山来坐隅长城迢迢属沧海古塞历历生黄榆纵横指顾皆旧物抚事忼慨时惊呼太平壮士多虚死念君避胡来万里九关深沉虎豹恶布衣何由说天子卷图还君意黯然咄嗟世事非余耻
送王仲素寺丞归灊山【原注名景纯】
灊山隐居七十四绀瞳绿髪初谢事腹中灵液变丹砂江山幽居连福地彭城为我驻三日明月满船同一醉丹青细字口传诀顾我沉迷真弃耳来年四十髪苍苍始欲求方救憔悴他年若访灊山居慎勿逃人改名字
汲颍水
城中凿井非不深苦泉欲饮先烦心天生颍水似碧玉盛夏一酌逾千金野童絜壶不盈斗清能照眉甘适口未曾一飰过闾里犹以空缾累川后
次韵范内翰西圻老人诗
大行宫车千乘强翠华晚驾烟苍苍龙髯堕地长秋草白云悠悠飞帝乡先驱轶出塞门外天宇寥廓初无傍凄风疾雨走道路万灵奔走谁非常汉家德泽徧四海戎夷执绋虚边疆翾飞啄息愿效死以彼壤穴皆容光词臣宗功笔力壮感激顾遇思揄扬周宣中兴在云汉武皇最着惟宣防道旁老翁话旧亊面目黧黑情摧伤赐缣如雪身独得无衣自幸方同裳桑田变海不可测恸哭白日悲风长君不见封禅之君皆不死岂以衣冠之葬疑轩皇
和苏子瞻韵为石苍舒题
长安材豪雄五都五陵意气谁能除作人不入游侠窟寓兴聊从草隶书崩崖坏山出衆宝石刻鼎铸周秦余江东诸家擅逸气宜官锺蔡几不如腾龙翥凤动光彩渌池滉漾华芙蕖石生临书得微妙神凝意会下笔初浓纤巧致若出一老庖利刃投空虚人间流传不得辨锦囊玉轴争贮储以兹得名号醉墨聊取胜事题精庐岂与西山少年辈射猎狐兔夸里闾杜陵诗仙有祖风笔洒云雾挥琼琚我今才薄厌数语勉力和歌慙起予
傅尧俞草堂歌
汉朝名臣有傅伯谏诤由来犯顔色兰台下笔不自休义阳封侯勇无敌石渠昨者承明直虎符今为二千石邀我请赋草堂诗草堂欲归那可得太行之上无高山济水之外无清源闻君筑居山水际清高正为若家言上有无心之云出幽谷下有劲节之竹森寒玉四邻空地犹几许容我东西一茅屋
虎子
秦山十月朔风起寒岩萧萧虎携子樵苏绕山不敢采赤豹黄罴相向死关西少年勇似飞白羽利镞黄金机解胷陷脰心应手功名一决何辞危坐皮食肉已自快况复猛毅充提携雄姿英气实少并不堪笼槛长羁縻至今求食每摇尾摧刚远害诚其宜君勿爱泽麋山鹿大如马牙角虽具无能为厄穷隐约岂足讳会见白额跳踉时
和李公择题相国寺坏壁山水歌
苍山本自千万丈怪尔断落盈尺中枯松挂崖正矫矫白云出谷方溶溶忆昨高秋十日雨百川涌溢腾蛟龙丹青坏刼不可驻金碧拂地俱成空人间流落万余一掇拾补缀几无从当时画手合衆妙得此诚是第一工松隂行人何草草秃帻小盖马色骢长涂未竟不得息啸歌正尔来悲风巨灵擘华疏黄河夸娥移山开汉东海波芥子互出没大雄游戏神与通我今与君未尝觉指视壁尽将无同新诗飘飘脱俗格得闲会复来从容
空同
汝山不高鲜乔木汝水不深无巨舟荒草连天荆棘壮土脉疎缓多废畴三年力耕食不饱一时不雨人相忧负薪代炭集市井耳聋眼瞑垂白头土风薄陋趋向狭一金之子称良谋百年人物可料数里闾未见兴公侯君不见广成昔从空同居猗玕亦云隐商余千年两士炯若日希世之才安可诬
画龙
南人谒雨争图龙画师放笔为老雄烟云满壁夺画色雷电应手生狂风观者皆惊牙爪动攫拏意似翻长空吾疑奋迅出户牖何事经时留此中共言叶公初好画当时亦有神龙下天意为霖非尔能世俗慕真聊事假
冬
蜂房割蜜留度年中林置罝长击鲜朔风吹空塞北户束薪明暖初无烟缺篱补疎已乍密败屋鬋茅元自坚官租事空不复出积雪塞径长昼眠田家此乐不知老儿孙满前俱夀考世俗荣名多变更不似田翁一生好
苏子瞻家画松图歌
君家图画皆所见近得此松尤可羡根蟠平石蹙蛟螭干出青冥起雷电樛枝横斜复几尺绿叶茸耸铺绣綫空堂深沈白日寒谡谡似有风吹面此图翦裂人不知尘外分张数流转能令神物还相从非君苦心谁与辨更惜良工名不传可怜世俗多夸衒为君作歌君志之後千百年无复贱
赤甲祈雨是日获之
君不见赤甲之渊色如墨中有神物不可测潜虽伏矣心念国翕忽变化谁能识五月亢阳裂金石妇女悲号望膏泽箫鼓甘香乐灵德须臾晦冥天正黑风雷硼轰震穹碧雾雨霶扫炎赫生物欣欣动顔色樵童牧竖亦叹息千秋万岁无终极
市朝
市朝老去无希慕枕簟秋来觉静便何事连宵梦颠倒犹应三世业攀缘蛲虫饱足尸鬼健尚寐翻令爱不眠
贫交行
贫交多相怜富交多相捐贫富尚不保死生安可道人能无以声利为贫交富交皆不欺君不见萧朱隙末张陈死惟有管鲍真相知
古信陵行
薛公藏卖浆毛公藏博徒侯嬴抱关叟朱亥市井徒我思信陵君下此四丈夫富贵胡为弃贫士能令君存为君死
方仕致仕
在家出家古有此方仕致仕吾自嗤晏眠足当几杖赐散髪每从田野期息交便尔宾客絶省事何说课最为山涛非隐亦非吏仲元不惠仍不夷
北门行
慕道逍遥游不作枯槁语二年客都城卒岁厌贫屡乃知北门诗圣人亦有取自於万事捷若机今日已晤前日非五月披裘不取金放歌会采南山芝
衰老
苍耳婴末疾浴兰殊未解枲耳传愈风及秋始堪采惟昔沙塞隂偶从羊负来葡萄安石榴安可同语哉鷄雍与狶苓适用即为贵何必黄金盘磊落荐滋味老人学道破诸妄犹有尘缘为疾恙安得澡身并澡心使我有意烟霞上
次韵孔常父
老翁衰迟为日久自知不是文章手紫微荧煌十二星青阁彤庭掖垣右谁令孤翼此飞栖正似枯槎犯牛斗诸公可亲复可望黄锺浑宏秋水光但论四海矧故乡清诗翻翻鸿鹄翔愿言与子同升堂
太液池
建章宫中太液池水象星汉波涟漪凫雏鴈子相羣嬉黄鹄来翔金为衣主人勿惜稻粱恩主人勿矜罗网繁暂来可见不可亲乘风一举超崑仑
送原甫帅永兴
读书当为王者师论兵要作万人将古来志士希两遂白首儒生彼无望骐驎一出凡马空豫章蟠根岁逾壮金华事业烂然新徂西谋谟谁与让旌旗蔽日红半天笳鼓隘涂车万两中军令出听无譁秦山渭水皆东向荒夷憺威霜雪明属城阳和春日亮赵张成事不足论方虎遗诗犹可尚龙文金铉待调饪璿枢斡中付羣当西人欢歌公肯留公车双鹿画轓上
晚起
黄昏就枕日午眠入春夜短常独然不嫌时世欲无觉每为身谋私自怜梦为嘉鱼潜九渊梦为飞鸟翔高天喜来寝觉了不辨安知此兴非神仙
渔翁
老翁年侵耕作苦官田税多不敢住身携儿孙事渔钓编竹为家寄江浦朝寻菱芡逗烟水暮飰鱼虾宿风雨人生如此亦自由何用车马称公侯
和罗着作渔翁
渔翁结网求鱼子得鱼满船心始喜岂知陂池水不深但有鲲鲕少鲂鲤渔翁结网安得疎渔翁用力常有余心疑他人得厚味满眼看来池无鱼古来任公不如此期年得鱼雄淛水龙伯国人连六鳌二山漂流不能止由来万事不同调说似渔翁翁必笑
大风
朝风吹沙天宇窄暮风吹沙地载薄视天昏冥畏其压视地震荡忧其坼一春三月风不息局天蹐地劳筋力波涛翻空礔礰怒行路之难行不得安得重云十日雨洗眼去眯分白黑
初调江隂主簿
小来读书非为名约身不肯游公卿秪怜狂简真吾党谩有文章慙老成汉廷好武臣尚少郎官十年不见调青衫黄绶赤诏除落拓敢辞流俗笑
送直史馆孙兵部知陕府
侍臣数厌承明庐太守何妨太史书十里九坂二殽道驷马高盖朱轮车分陕已信召南贵补郡讵比平原疎谏垣风彩东观笔不待上计看回舆
湘中阻风
十月北风不肯回湘中白浪高成堆小如飞鸥大奔马一辈才去羣复来一旬隂云色死灰划劙掀簸初全开晨阳照空幸澄澈蜚廉暴怒犹喧豗系舟沙渚依曲隈岁晏永路真悠哉棹夫卷缩亦何恨时乎宁有材不材
欲雨寄张壁
北山云起南山雨返照却见南山树逆风燕子能疾飞隔叶黄鹂犹独语忆君池上波悠悠忆君翠竹声飕飕兴来冒雨故相视薄暮雷电归何忧
寄杨十七
杨侯论诗销我忧昔岁相逢偕旅游梁多长者不虚语倾盖结交子所求三年契阔意不展叹彼栖栖为薮幽穷愁着书亦自足有策肯说东诸侯长安富贵易反掌末路功名犹捶鈎天公於予岂爱惜由来万事非人谋隂风朔雪五湖冻岁穷高卧思同裘
春寒
越罗裁衫春服新寒炉委灰无复温夭桃着花红满槛弱柳吹线青映门岂知天事有反覆假借专物矜余恩平明雪片白似玉败裘死灰仍纷纷女桑吐叶蚕欲生东郊草绿方趣耕玄冥欺人人弗信百虫奋蛰雷已惊沈隂驱除生可待白日隐隐浮云外
清明东风零雨频晓来料峭寒着人人言夭事不可测欲回暮春成早春花红柳绿皆自若一气变化宜有神漆园老人惜光景求术却老无声影忽闻春有再韶时亦觉身当还壮境花前一酌心熏然敢道朱顔非少年
戏谢师直买伊阳田
雒阳东周苏子贤兄弟驰说雄当年一身曾兼六国印举世皆羞二顷田君才十倍鬼谷子朞年已出揣摩篇公侯将相可自致何竟高蹈伊阳川
阳翟贾人歌
颍川阳翟赵邯郸大衢如砥车班班重装富贵名游闲轻纨宝玉高若山关西王孙龙虎驱此中奇货奇可居千金入秦藉短策立谈须臾分王符华阳松柏成高邱寿陵蔓草令人愁沈沈相府士如市山东共事河南侯
和王平甫韩干画马行
韩干画马出曹霸得名不在陈栩下诏令师栩辞不可苑中万马师在我王侯读书爱此言由来能事须天然看图作诗寄慷慨锦文织字珠聨聨乘黄騕褭久埋没安西大宛路超忽丹青能令千万年不比燕人空市骨霜蹄踣铁精权奇耳截筒竹稍垂丝超然抉後三十尺一日千里御者谁舐笔和鈆人所同尔今独成第一工神凝意会不可料天驷降精来此中少陵作诗讥画肉惋惜骅骝气凋缩未知良工尝苦心空使时人争贱目九臯相马观天机神隽不辨黄与骊君知画手贵自我何若相法非有师拙工俗子纷纷是畏避权豪如畏死生栋湿涂多覆屋巧书掣肘真难使吾知公诗正如此丈夫特立嗟已矣
次韵苏子瞻韩干马赠李伯时
韩干画马名独垂氷纨数幅横素丝诸公赋诗邀我和我如钝椎逢利锥区中才容三万里正可騕褭一日驰朝燕暮吴亦其亚幸得夷路无絷羁此问三马皆国马瑰资逸态成崛奇有如秋空见霜鹘下睨衆禽俱伏雌良工苦心为远到天机要眇潜得之区区驽骀浪自负岂可丑骨包妍皮李侯洒笔定超诣尚有天骥君未知宛王母寡今授首汗血不敢藏贰师
送程少卿【原注江西转运使】
使君舡舸如浮宫荡荡帆影垂白虹苦无三江五湖水安见一日千里风长蛟巨鱼远避去水府泉室深玲珑使君按俗不异此意气自觉凌虚空滕王阁前流水白西山落日衔微红城头台榭眺望极玉壶置酒光融融胜游重临不隔岁涂歌巷祝欢南公作官得此亦是少况复章绶弥尊崇南金折鈎富九鼎荆扬涂泥多岁丰会令利术析毫末万古江流常向东故乡秀水三百里送远游子情无穷遥知躧履待高士安得羽翼随飞鸿
怀信驿亭晩望题其楹
吴樯东风晓来入楚客齐桡暮去急行人西行人东逢迎送归景不同夕日春烟一望中
戏题西湖中鱼
重明水深波洗空嘉鱼万族连西东鲲鲕细碎长者惜赤鲤成就随飞龙南风吹雨中宵雷衆鳞不去真常才鲂鱼如玉鱠第一安得大网相随来
盆山
青泉盈池底白石中有高山高不极连峰絶壑知几许朝霏暝烟无定色山下清波清浅流鱼龙浩荡芥为舟今君欲渡何由得纵有神仙君不识
出门无马行
市儿暮归钱满把田翁秋收禾满野人生勤苦必有获天事岂常遗拙者鄙夫能言知读书十五着论惊羣儒文章不作少壮用白发垂领皮肉麄作官不如闲日多得禄无若饥寒何百年陈人谁比数满眼贵士难经过欲为揣摩心智短欲学造请顔色赧黄金难成丹砂贵紫芝将秀白日晚退居长安百不为出门无马还步归高天报施固有待可得不如翁与儿
次韵子瞻赠桥道人
昔有仙公项曼都去家十年若斯须还归壮语惊妻孥月边朝拜虽劳躯流霞一杯真味腴世人但怪医多卢不知列仙山泽臞隂阳变化随指呼日新无穷非故吾乔公筑居近潍都交游洞宾侪尔朱又言其师奇丈夫璞玉粹美名不沽郎官仕晋更五胡我今老病须人扶衰顔白鬓日已渝捐书絶学休守儒去不为少犹双凫公能济我良药无
侠少行戏王子直
长安少年侠自任一生意气过人甚许身直以豪取名快意那知武犯禁宝刀强弓千里马风驰电射无敌者有时独醉倡楼春一身歌舞兼百人休来着书吐胷臆脱落章句嗤邱坟王侯愿交不可得贵者虽贵犹埃尘君不见汉家云台画良将高冠长劔森相向由来落拓尘土中不妨论议岩廊上乃知功名为世贤安知轻欺恶少年
王家酒楼【案此诗自夷门城东门以下词意与前不相属疑有误】
君不见天汉桥下东流河浑浑瀚瀚无停波游人閲水看白日骇浪瞥远红影蹉感叹世事亦如此振顿两足行吟哦提钱买酒聊取醉道傍高楼正嵯峩白银角盆大如?臛鸡煮蟹随纷罗黄花满把照眼丽红裙女儿前艳歌乐酣兴极事反覆旧欢脱落新愁多夷门城东门南对屠儿墓信陵今安在宾客散如雾窃符事可鄙袖椎复何慕犹令主人成大功千岁英名若可遇笑杀平原君耻从毛薛游选士十九人毛遂晚见收丈夫一身贵特逹因人成事良足羞
和章都官洞庭诗
閲水须閲秋水时洞庭八月为最宜百川涌溢注平旷倒卷溟海翻天池潇湘沅澧绀碧色千里一片清瑠璃蜀江亦浊远不杂正若黄组萦监匜长风簸轩一何壮雪浪成山相蹙移奔霆击电恣轰磕素车白马交横驰朱垠骋望更无地翼轸落影光参差南极老人坐盘石赤足皤鬓濯项颐修鳞巨鬛出万族窟穴鱣鲔泥蛟螭身躯长大竟无益机械利器潜相随但令渔师贾余勇冒突死地常安之巴虵断骨不自免此曹么麽何能辞秦皇属车八十一赭衣伐山豪不覊九疑不到二妃泣圣贤失势令人悲忆登洛阳值摇落暮霞新月含风漪古今光景共一瞬独遶四壁观题诗神官威严鬓似戟楼船持节森画旗湘灵奔走伺顔色鼓瑟献巧招冯夷新篇秀句远为寄清风白芷丛余思呼儿叠纸作报语衰老抚事情孳孳
新滩行
巴江之水西南来峡束川壅声若雷瞿唐五月不敢下灧澦中流大如马风波虽恶石不去太古以来怨行者君不见前日巴山复摧裂万仭臬兀江中絶孟冬水涸石角见上流下流尽精铁当时长年皆有语後来难危从此数上天设险知为谁但恐妨人如灧澦
彭城集卷七

[book_title]卷八
钦定四库全书
彭城集卷八
宋　刘攽　撰
七言古诗
和杨十七伤苏子美
苏君在朝素机警气排青云力扛鼎鵷鸿遇风鄙巢栖骐骥得涂嗤坎井千金置酒宴长夜锦绣照烂丝篁静明珠盈车谤随起白巾还家酒未醒翟公署门宾客改魏牟去阙江湖永濯缨渔父唱沧浪结庐陶令依人境时浮扁舟就什一出从数骑非造请穷途诗语尤慨慷暮年笔法加豪逞霜凋兰蕙不待老一世驩悲竟俄顷遗书犹缺茂陵求卜宅乍许要离并生平相望不相接凛凛气概吾能省川流既逝安可回骏骨虽买何由骋知君金石尝定交末路人琴俱不幸大招无复修门期怀旧邈与山阳等
城东观鱼
东城水深色如黛居人来过不知爱我浮扁舟转城曲苍烟古树寒相对忽如身在松江游况有渔子前操舟霜天黯黯始下鴈雪浪杳杳频惊鸥万鱼挂网同时急赤鲤长大犹人立旧疑古潭有神物倏见金鳞却腾入檝师献功喜相顾岸傍驩声仍坌集主人置酒乐未央艇子行?轻相及吴酸缕鱠白玉盘四座相喻同加飡人生万事岂有难我能为公成此欢兴极意移令我叹落日蔼蔼沈云端岸草露白天风寒
观鱼
清濠环城四十里蒹葭苍苍天接水使君褰帷乘大舸观鱼今从北阙起开门渔师百舟入大罟密?云雾集小鱼一举以千数赤鲤强梁犹百十浊醪赏功倾瓦壶公言锡爵争讙呼余人不及色沮丧数奇天幸相贤愚浓云吹雨寒萧散置酒移船泊前岸暴殄天物古所矜谁道於今为壮观
送张太保知冀州【原注自羣牧副使除】
使君使敌前岁中手为单于画吉凶敌人破胆不敢迕即日归报明光宫汉家牧师三十六水甘草丰马数足问谁虎臣司苑门极望离宫皆苜蓿长河东来横冀州雄雄大府森戈矛红旗照天军令肃紫髯昂藏居上头将军威名动殊俗天子今无北顾忧旧传冀士多良马岁看北客输旃裘庙谋将新赤岸泽强邻犹知博望侯使君家声仍世传慷慨功名方壮年黄金如斗组丈二富贵光华真谓贤
送裴如晦知润州
柳隂深碧黄鹂语川水平堤鸥鸟舞送君临流眼暂明爱此虚凉少尘土何况连樯一月行吴山楚水相逢迎稻花吹雨香不絶芦叶摇风声正清北固楼台似图画广陵欲渡闻潮生缥壶盈前京口酒红旆相随北府兵少年投栗常为乐晩岁甘棠空涕零望君鸿飞不可攀白头方出玉门关独向天涯共明月犹应梦裹借千山
送章学士知湖州
昔贤为亲屈小官使君专城情更欢连山大湖水凝碧高盖驷马车涂丹彩衣儿戏养顔色箬酒宾宴罗杯盘吴兴钓碣亦可羡怅望从事空南冠
陈和叔贺兰溪所居近有信来言水竹事戏赠
北山移文那尔为淮阳招隐殊未归流泉涨溪可厉渡修竹饱雨添旧围鸣禽作巢皆有托白云抱石初无机主人已知战胜乐溪童未老情庶几【原注小谢诗云方同战胜者去剪北山莱】
柿红
柿红梨紫漫山熟冷雨萧萧落乔木东田收谷亩数斛筑塲歛积高如屋柴车斑斑黄犊健丁男肩赬儿指秃烹猪漉酒乐社神急鼓悲笳断仍续田家此乐何所忧闾里至老还相收道傍滞穗如山邱何处老翁寜有求
寄题岳阳酒务水楼
洞庭苍苍水拍天巴陵居人无斗泉天生地势正如此抱罋臂饮真堪怜架楼木出百尺剖竹接筒如笔直惊雷发地山鬼忧白波统溜湘君惜吾侯智与神鬼侔古来能事皆悠悠会令太湖变春酒更使骚客忘离忧
关西行
关西居人多闭屋屋底老翁相向哭县官禁钱钱益轻百姓无钱食不足平时斗粟钱百数今者千钱人不顾大家萧条无十金小家流离半逵路忆初铸钱为强国盗贼无端皆得职迩来救弊因寛民盗贼自苦民逾贫安得万物皆为铜隂阳炽炭造化工铸钱万万大似尺官定足用民家丰
移舟城东
厌闻九衢车马喧泛州初出城东门隂虹吐雨水势怒河声浩浩如雷奔棹工讙呼事拳捷童稚变色愁惊魂济危经险正当尔安得拱默为希言虽无清泠可澣涤喜见黄浊来原原便风催?两快意千里万里何足论
游济堤傅家园亭
济水与河俱至海陶邱之北川原改由来天事不可料黄浊长存清晦在犹余平堤十里长逶迤东注如高冈水泉味甘土脉腻固知余润宜羣芳君家园籞临济堤荆扉茅屋随高低当轩古木密如盖无数杂花行有蹊谷虚遥闻樵斧应昼静便有幽禽啼穿栽卜筑事未巳上为层台深凿溪东邻可买莫惜费臈月课【原注平声】种当令齐柳绿正如陶令宅桃红应似晋人迷城中老守厌窘束行乐得至城东西此家园亭可屡往薄酒自足充提携
和杨彦文嵩山诗
杨侯作邑山水中县南百里维青嵩官闲身老诗笔健乐与邱壑研豪雄是时新凉背炎夏草木秀丽全天功重青叠碧百万状有如耋老携儿童悬泉落崖泻万丈震雷发地声隆隆隂风岩洞忽凄怆寒生六月如凝冬祠官祀典有常秩扫除给复何其恭孕灵产异远不极面周负郑人殊风生云触石始肤寸倏忽澍雨成冥蒙羣山相望不足算礼若小国来朝宗幽人羽客此独往深处时与神仙通念君吏职有章绶池鸿笼鹤思长空暂留灵境寄心赏仰止万古希遐踪梯高迳侧目力短涉历庳下非穹崇山中居人亦富逸翠竹寒松名素封愿言携家事卜筑采薇饮水欣长终岩田种芝地高下茅屋遡水溪西东君能挂冠共此约何必绮季东园公
送徐君章
每秋送客常羡人今秋送君尤惜别白发相知无几何明日扁舟成楚越忘形谁复到尔汝末路转忧欺老拙西风落叶密如雨信宿长淮见清月紫蟹出簖加二螯白鱼挂网色胜雪人生功名何由致适意勿羞徒餔啜何时亦得东南征赤脚吴溪嘲钓碣
送杨康公知安丰县
杨郎作文殊勇为辩如涛波捷刺蜚相逢喜吾故人子门风宛存令我悲艾兰驱车最先入百箭穿杨谁可及擢第胜人十改官作官不辞万家邑劝耕课桑力有余吏事不受崇空虚後生才资动出衆何至苦心城旦书清泉百里环芍陂楚人千年长不饥叔敖子孙负薪苦念为亷吏何可为忽忆云台故侯司空公五郡士马河西东功名亦有际会数退让自是雄隽风谁谓鄙夫老昏忘屈指古事犹初终作诗写此岂有意正若指点山水书鱼虫
天马行
汉家天马来宛西天子爱之藏贰师甘泉贵人宠第一昆弟封侯真谓宜军书挿羽庙选将一朝百万皆熊罴大射卢山亦快意死人乱麻非所悲论功庙堂谁与敌外廐皆是麒麟儿白茅金印结紫绶老将流落多瑕疵天生富贵实有命寜复忆君贫贱时势高累愚计虑远大志落落嗟徒为渭桥祖道一语泄身衅边鼓家流离
和梅圣俞食鱠歌
黄河赤鲤非龙材欲化不化烦风雷随波浮沉偷自得网罗失身成暴腮火鬐锦鬛鳞雪霜红眼照耀珠夜光若无鲲鲕与虾蚌安见品格非寻常主人爱客不计钱少妇缕鱠情可怜蜀姜吴橘正相益炊菰絮?还慊然燕人寸腴不足贵专诸全?非珍味属餍默怀一飰报欲令主人千万岁白玉换米桂作薪主人家居长不贫卖鱼一值任公子厌鱠与遍长安人
兖州古桧
兖州宅西有古桧十寻度高百围大生理成全不增长半枯半荣常常在游人相与疑汝年桧不能言聊臆宣百番桃李香扑地一辈蒲柳长参天束薪寻斧不旋踵种子着花还比肩老身寂寞无顔色犹有黄鹄来枝侧
早行
东方未明天紫色凉风吹空声恻恻船人起语鸟奋翼蒹葭茫茫江水白石潭转旋蛟龙窟岩壁冥蒙虎豹迹生存古木数十围老死悬藤百余尺民生有为俱事役岂独覊人不遑息商歌浊酒聊慰怀君不见仲尼旅人常接淅
夜携贾十五过巨源作
鄙夫开年便四十白发埀颐眼眵澁不甘老态日见侵自计多忧诸病集待诏侏儒饱欲死囊空有时都絶粒丈夫立气须激昂岂能中夜牛衣泣朱门贵人那易见後生美仕尤难挹敝裘败屦欲安往蹭蹬通衢还独立贾侯游从久不厌孙君风谊今相入由来大瓠矜濩落尚喜灵珀勤收拾暮通水火并邻居巷无牛羊时屡及泛爱己许金石坚觉我衰迟情汲汲清霜着屋万瓦明白月当空北风急排门上堂童孺讙青灯照书简编缉纵谈自尔外形骸虚舟不值呼张翕赤桐烧酒倾玉杯念君屡空此遄给葡萄紫熟梨甘津寒葅盈盘更啜汁酒肠虽狭底能足邂逅欢娱论串习百牢九鼎亦尽空金带玉符谁等级三更还家灯火断浩气凝虚荣都邑斗杓落北草木死层氷凝水鱼龙蛰何时春雷起霖雨宿云温媚天衢湿
次韵裴库部二月二日游傅园
二月二日春意动东风生物来无垠苦怜清济不如古却爱小园方及辰谷鸟出声已脱俗林花一枝疑占新银壶担酒马驮妓莫辜乘兴寜伤频
桃源
武陵溪深山合?岩谷掩映秦人家仙俗迷涂不可到春风流水空桃花山中道人多百岁翠发萧条神骨异渔舟往往傍林麓相逢亦问人间世
黄金
黄金能成不愿铸封侯可得差有求小来一意今白首世事万变都无谋诗书已废徒博奕交友益落空沈浮江湖渔钓足自给拂衣归去营扁舟
瑞荷
西濠本连金水河天潢之下分余波波深水静生物秀十步百步皆圆荷五月浮舟人不见瑞荷亭亭尤可羡连二雕成白玉盘合欢裁作青油扇浣纱女子红莲房背面照镜匀鲜粧斜阳弄影并高盖下有戢翼双鸳鸯人情贵少瑞云美亦自天和独锺此周王嘉禾献同颖汉皇奇木夸连理君不见今年大田所收十万仓上客为子歌吉祥
凿井
旱天雨少官凿井凿深源长水泉冷涂人无复触热忧居人况有操瓢幸前王扇暍力已劳後王舞雩功不省此功一成千万年却愿炎日长当天
次韵和罗着作风琴诗送毕长官
君不见长风翏翏起山林大木怒?喧万窍是为天籁来无方中有知音全衆妙洛阳琴工夸死桐齐鲁诸儒颂清庙刻商变羽不得骋击手高张空改调岂如风琴得自然但令雕虎长清啸铿锵阐缓连昼夜已断复续谁能料不论九奏金石谐那辨五弦宫徵少世间俚耳何足听幸有杨荂嗑然笑高堂置酒月如霜金盘照筵红爉烧渊明子贱皆有琴两君叵惜清樽醮
保州乱
缘边戍兵精絶伦腹饱官粟思食人健儿睚眦杀刺史可怜百口同埃尘燕云苍苍日色紫帐前血流守尉死乱兵相讙肯畏天保州去边无百里
耳病
风林几处飕飕叶石磵无时浩浩泉正欲登山惊雨过未经烹鼎怪汤煎病身老态何由避耳疾行当耳顺年
竹间亭作
溪东杂花乱如谷溪西老树交篁竹横槎波水才一苇缭迳出林凡几曲半旬霖雨泉脉动四岸春风柳芽绿眼前景物向人好心事幽忧伤局促
城南行
八月江湖秋水高大堤夜坼声嘈嘈前村农家失几户近郭扁舟屯百艘蛟龙蜿蜒水禽白渡头老翁须雇直城南百姓多为鱼买鱼欲烹辄凄恻
邓圣求往为武昌令刻石元次山洼尊及苏子瞻谪官黄州游武昌见前刻後同在翰林因有诗示余余为次韵和之
侧江小屋香酒醅出林缭迳藂花栽溪风暂过响修竹岭雪未尽兼寒梅往游武昌值佳境白云漫漫萦崔嵬孙家旧事颇可见樊山杳霭临钓台赤壁楼船不余烬属车豹尾空尘埃埋名腐骨彼谁子正见邱墟黄土堆三分割据亦徒话今人尚为羞缾罍谢公伏令首佳句游衍相与期江隅次山孟宰继有作洼尊取饮摩苍苔两公雄才又超拔明珠照人眸睑开腾龙始知爪牙壮掣鹰无复毛羽摧腰金佩鱼见官秩不似迁客谈象雷朝廷一入不得出邱壑何事烦公来南人歌声易慷慨公诗感激成叹哀
蔡河渔叟
河氷始消春沮洳老翁求鱼日来去川流容船网罟?上流下流密如雾跳虾潜斗不自惜时复鲲鲕聊可识吁嗟劳心能几何信道相看犹羡他
高楼
青楼高高危九衢朱栏画栱相倾扶佳人当轩玉不如红帘翠幕深沉居危弦促柱鸣笙竽哀音感耳心意舒浮云不行飞鸟徐游人驻车马踟蹰嘉肴桂酒白玉壶浩唱烂醉何所居乐极哀多盈必虚世故万变谁能图飞鸢堕鼠残诸虞里闾豪杰何时无茂陵老儒空叹息曲突徙薪才赐帛
古诗咏欧阳永叔家白兔
飞若白鹭衆不足珍走若白马近而易驯古来希世絶远始为宝白玉之白无缁磷乃知白兔与玉比道与之貌天与神莹然月魄照霜雪红眼顾眄珠璘?山农提擕越千里主人得之夸衆宾网罗脱死鹰犬避一以洁素能超羣清江怆神龟大野伤麒麟刳肠折足不免患智若三穴方全身主人好奇意不倦有来往往蒙金银老翁守株更有待勿使珍物遗今晨
始凉夜坐
八月秋风高凉风动天地渐疑昼短少闲暇况复宵长减眠睡空林露下物色清闲堂明灯门不扃四隅寂寞羣动息我与蟋蟀皆宵征
刘五草虫扇子
吾宗白团扇画作草虫样天时变炎凉弃置几惆怅网虫苍苍顔色晦画工笔法依然在剪裁帖缀复生光白月团团仍可爱苍蝇轻巧蝴蝶狂怒螳斮斧谁能当老蚕作茧意自了露蝉孤嘒殊清凉其余百品随变化天机所动俱闲暇座人咨嗟用笔精不知犹是今人画画工侯生今白头有时看画还涙流壮年名声却自惜老去心神无处求始知能事须当年盛时一过殊可怜即今拙工各自喜岂知此家先日前落笔辄得千万钱
题欧公厅前两鹤
明公真爱鹤相鹤选仙骨遂令千金姿为君轩墀物啄腥岂复辞鸡羣铩翼欲比凫鷖驯聆音发舞似矜客避寒孤警将依人吾闻芝田逸翮不如此世上悠悠谁识真
苦热
南方炎德非寻常六月高下俱探汤羲和未息不可避寒门安在徒相望苦怜万物暍且死反顾一身困在牀愿呼快雨洗六合径驭微风周八荒
和永叔春雪
陬筒吹灰变冥朔生气萌泉天不觉凝隂忽升气横厉重云大同势绵邈通衢漫漫走流沙近甸稍稍堆乔岳焚炉姹女姿飞扬匝野神奸谁雕琢刀圭不惜透墙隙捷业俄然垂屋角户斜尺劎未及收窗缺连环如可握鲜粧宫女喜深印红手庠童鬭坚搦暝鸡误晓屡咿咿饥雀冲人犹啄啄虽怜林篁有摧折却喜陇苖就优渥贫庐败褐憎破牖富屋珍裘转深幄使君高义仍泛爱頴士多文方力学猎师得隽鲜弃槁厨酿荐甘清间浊气随阳春破凝烈巧夺钧工畏名貌吾知郢人不复歌古声比今为拙朴
次韵和裴库部喜雪歌
四时平分气升降当冬宜藏反宣畅玄冥羸孱失其职骤弛威权避威仰由来万事可尽料一夕同云迷下上始疑羣灵久猜阻勿尔觉悟驩相访周宣啇汤号明主圭璧垂尽虚卣鬯岂如圣神备参两精意潜发天垂贶朔风萧条严莫犯四野皜白光弥望乾施无方意必均隂杀夸多力尤壮松篁得意忍枯槁鹰隼乘时戾寛旷层楼眺远复褰帘密室就煖仍施幛舞投墙隙到中堂响拂纸疏喧北向樵林无声自斤斧野渡争趋急船舫富觞屡举极嚾呼贫屦践行赧嘲让谁令小邑尽华屋不觉南山失青嶂月临静夜絶氛埃涛起风江冞荡漾豫期晴和当劝耕径入园林稍挟杖宿酲未解鸡三号照梁辉焕晨光亮裴侯清通思豪絶郢曲不比巴人唱老均茵凭游益欢闲藉杯酒神俱王明年三农饱牟麦病民自可逃无状
地震戱王深父【原注俗云地震鳌鱼动】
员方肇开坼积块成坤舆漂浮大波不自止幸有万里之鳌鱼拚首戴炎州尾直崑仑墟亿载不坠?始知力有余扬鬐播四岳鼓鬛摇五湖岂知古今士竟以地震书自是世俗闻见拘潢污蛙黾相随居我从龙伯借鈎饵钓鳌惟子知非诬
戱作卖雪人歌
北风沍寒红日短火炉燃薪不知暖南山阑干雪塞满连玉叠琼何足算时移事异不可言眼看星火埀南天道傍暍死常比肩市儿相与赢金钱彻功有时难久全物生岂有金石坚煎汤沸腾在眼前可得意气长矜权
刁景纯得假还丹阳
晨霜落川水行子自相趣帝城桂为薪斗米胜白玉丈人乘老犹爱书十年厌直承明庐汉廷三最得予告此行亦是思鲈鱼沙头打鼓朝发船捩柂已见江湖天落帆京口望北固此溪此山如宛然壮年封侯岂不好金朱秪令夸者道闻公东冈长万杉采芝何似商山老
樱桃
中庭两樱桃枝叶密相对蟠根不十年不能开花如绣盖前人费力後人赏曩日春风今日在世间万事或如此富贵功名岂无待共知韶光过眼疾霞红雪白不足赖繁华及时数快饮鸟散蜂飞无所悔
上书行
仕不至二千石贾不至五百万此事夸者忧而非志者叹君不见下邳少年授书起幄中运筹制千里功成不受二万户拂衣归从赤松子君不见计倪半策诛强吴鸱夷扁舟浮五湖三致千金不自擅至今籍籍宗陶朱大贤富贵不为巳心事邈与常人殊逢时致身如反手云蒸龙变无时无君勿爱上书献赋称贤豪刺绣倚市相矜高丈夫昔曾笑徒劳商贾旦旦争锥刀
题合肥县效裕堂诗【并序】
江侯既成县堂以诗及序遗予而请名焉予曰夫十人之聚其曲直不可胜听也数口之家生生之具盖益广且备矣况以大县百里占籍数万民之所以望於上吏之所以求于下不太多事哉又况风俗之好讼赋役之无常乎及至乎事修而身佚此固能吏之成效也周书曰乃其裕民孟子曰绰绰有余裕吾故名江侯之堂曰效裕言侯之才既能以裕民又身获其余裕而效於此堂也肥之人皆以为知言予因复为七言以报江侯
九月霜降公堂成江侯寄诗求所名定名揣称事不易以予朴直言必诚百词号呶片语决十役漫汗一教行令乎於此有余裕堂以效实非无形庭罗芳草寒转碧池有鱼鸟闲不惊左经右律给啸咏雨轩风槛含秋声今我不乐岁云暮蟋蟀在堂鸿鴈鸣主人爱客岂有极助尔美酒长河倾
伤孙曼叔尚书
金声掷赋惟兴公西河智略称会宗曳裾置醴初奋发听履题劒方从容上倚壶遂以为相衆恨王骏不得封韫吾良臣九京地此意自惜悲重重
茂陵徐生歌
茂陵徐生老且迂一心区区长信书拜章北阙三待报意欲霍氏安无虞那知世主心不同积恶未极难为功徙薪曲突事不尔壮侯几人能受封高岸为谷邱渊移鲁酒之薄邯郸为人生决已各以时旧意望君君不思
幽谷泉
幼卿初凿琅琊溪忆当大历六年时欧阳今疏幽谷泉复在庆历之六年两公相望几百载中间游客常比肩山神爱惜第一境邂逅知者方流传乃知胜事未有尽可怜岁月犹依然穿云斸苔色澄澈宝镜霜刃光蜎蜒岩前滥觞如可鉴山下积石还成川如公好事诚难得推公此心人莫识且如泉源在汚泥谁道汲引非人力作诗刻石歌泉池欲问何似阳氷题
熙州行
自敌请盟供贡职关西二纪剽兵革敌人岁来受金帛地虽国本常不惜帝家将军勇无敌谋如转圜心匪席精神动天天不隔凿空借筹皆硕尽贾生属国试五饵买臣朔方发十策偏师倏然画西海一月三捷犹余力百蛮解辫慕冠带五郡扫地开城壁葱岭陂陁蒲类深回笑秦并与禹绩尚书论功易等差御史行封自明白武功貤爵十万金彻侯印组丈二尺奋行过望理自尔少从进熟来无极忆昔汉武开西城天下骚然苦征役哀痛轮台置肥美割弃造阳损斗僻岂知洮河宜种稻此去凉州皆白麦女桑被野水泉甘吴儿力耕秦妇织行子虽为万里程居人坐盈九年食熙州欢娱军事息天王圣明丞相直
彭城集卷八

[book_title]卷九
<集部,别集类,北宋建隆至靖康,彭城集>
钦定四库全书
彭城集卷九
宋　刘攽　撰
五言律诗
庵岭渔叟诗【有序　原注时年十四】
庵岭高数千百仞其下有溪才深五六尺左右多树木自高望之谓非人居有叟乘短?鈎罩于其中予甚嘉焉赠以此诗
溪叟厌尘网移家临水居开扉对山色堰水活嘉鱼蓬棹自相得笑歌还自如犹嫌子陵傲老更就蒲车
道人申演
先生隐君子暮齿寄山林苍鹤齐筋力清泉漱语音衣冠犹似俗心事独非今归去峩嵋路千峯何处寻
幽居
住处必松竹经年长自闲青苔仍有径乱石更成山饮水却余乐荷锄谁愧顔悠然谢车马听客到门还
小雨
微云兴缥缈疎雨过森隂润积衣裳腻凉生户牖深尘埃聊洗眼宇宙快开襟寂寞城闉暮归飞见水禽好风随细雨萧飒过吾庐野兴锄瓜後衡门隐几初积隂生绿缛清气袭空虚耳目遗尘土还当读我书宿云留瞑色细雨逼残春芳树看红湿垂杨亦翠颦高风吹燕翼定水涨鱼鳞渐恐年华改桃源忆晋人
立春
得新矜白鬓数九喜和风菜甲成春事郊园付野翁天开池水碧雪尽树梢红颇复寻樵隐柴门步武通
挽故相国尚书令忠献公
四转更注意两朝公受遗大明开日月全德冠臯夔已悟骑箕事犹余罢市悲太常难纪绩天语诏丰碑意气万夫望衣冠八尺身有为悲凤鸟不作画麒麟余烈周宗近英威汉相真召棠终勿翦昼锦仰乡人殄瘁虚人望哀荣备宠章畴功萧相国异数郭汾阳鼎实宵无味阶星昼陨光惟应文考庙万岁共烝尝
曾鲁公挽诗
扶阳诗礼乐丞相始安车世祚公之鲁门风行在书三朝推帝赉九叙见民余古有骑箕事今知定不虚云台存画像毕陌想遗风文彩阶符在仪型岳镇空考终方备福言念始为忠今日缁衣美能明善善功南公工说?故老笔通灵本自符千运宜然享百龄嵩高雄作镇河润溢为荥考卜佳城处无须石椁铭
齐国公主挽诗
汤沐侯家贵山林主第开天孙乌鹊水萧史凤凰台遇事悲风烛新阡怆劫灰清秋降北渚不奈楚声哀
秋园晩步
惨惨高秋兴萧萧欲暮天地荒逢败叶日下听残蝉感物偏无赖悲秋私自怜如今已如此何待二毛年揺落西风早苍茫晩日斜木兰休紫艳篱菊委黄花兴似陶潜赋愁如庾信家向来吟思苦直恐鬓霜华
晚步
日没城隂合人归草露凉浅池宜短艇高树倚胡床清啸激秋气孤吟留月光敢言吾独善鱼鸟正相忘
城西晚归南山马上口占
尘土辜双眼驱驰损壮顔夕阳衔远树马首看南山应接都忘倦神明自觉还无心非自强最识白云间
便风挂帆欣然有作
泛梗江流疾转蓬风力强天时周必复吾道不终藏白鹤先余路飞乌送客樯挂帆资隐几北走万山苍
巢湖
天与水相通舟行去不穷无人能缩地何术可分风宿雾凝深黑朝曦浴嫩红四山千里远晴晦已难同
晨至後园
白露晨已重晚花秋正繁城隂到少息林下寂无喧圃老能呼鹤樵奴竞戏猿山林何异此机事复谁存
寄范佑之
徽宗随武後相与亦通家望气如丰劒闻名省渥洼将门严棨戟王略尽流沙好取封侯印谁能读五车
寄和父【原注时自宋之任越州】
行李资章甫秋期看海涛埃尘乍振袂淮泗幸容舠扬舄双凫健飞乌五两高须君菊花酒慰此寸心劳寄杨十七【原注杨有诗道和父萧山政善作此报之杨诗所称说三事故首句及之】
宰邑成三异吾兄复妙年长愁越声短不似古诗传高唱今独步知音深谓然还疑剡溪上纸贵几多钱
寄梅圣俞
独骑驽马出强逐衆人行贫始怨寡与老仍畏後生吾子忘年友新诗独步名秋风梦无限时过许昌城
寄王深甫
箕颍多奇士他年洗耳翁古人皆直道吾子嗣高风解榻迎徐孺名乡礼郑公正怜贤太守心赏与人同
寄隐直
远身嗟道敝筑室笑劳生应接知侪俗浮沈得避名陈家星不昧灌氏水长清往事今闾里悠悠旅客情
洞庭寄张四
壤俗三苗旧湖波八月寒天形渐水近秋气逼枫丹漠漠萍号雨潇潇澧有兰东流无限水一洗故人冠【原注时闻隐直欲仕】
滑州罢为白马县舍弟司法省归寄此诗
散军收棨戟改邑壮三畿太守朝行在诸曹自免归大河终北注旅鴈独南飞迟尔寛相忆他时信息稀
送韩太祝罢官归许昌觐
吏课三年最归装五日粮朋情惜分散子舍想辉光泉洁湖波白春融柳带黄因君老莱戏遥奉使君觞
自江南将归先寄和甫
五湖休作客八月去乘槎天地凝秋日山川照落霞寄声西道主好在嗣宗家盛酝重阳酒登高饮菊花狂直非侪俗文章念及门无成似冯衍失路比虞翻抱罋机先息书空事不言江南香草地一一赋荃荪
风雨寄张野人
宿雨萍号苦凄风虎啸频喜开虫豸蛰怅阻物华春鸡叫思君子莺迁忆故人泥涂塞车辙相过独无因
寄张六
十里一反顾去君垂五千远身卑湿地归意泬寥天南极多来鴈秋隂减跕鸢寄书江汉水好送北归船
寄张宜
屈指张生老无人事隐沦鲸鱼空自饱章甫向谁亲丹荔充庭实明珠逐贾人如何沧海上甔石一生贫
寄张六
君为弃官去豪气故风流无复池中物真能方外游浮生都物变衰俗使人愁闻有桃源路归来试力求
省中寄王平甫
簿领秃千兔禺中强一飡未为勤事吏空负写书官奇兽名天禄层楼近井干林花今正盛梦想月边寒
重寄苏子瞻
空胷迷旧学华发怅颓龄江海容孤翼云霄寄客星未堪循吏传默守太玄经正恐声闻酒令人醉不醒
寄仲冯
府掾西曹贵星华使节雄我行千里镐即叙百余戎【原注匈奴传有百余戎】王略持筹内边山聚米中因成率然势不陈取奇功
夏木闻禽
爱此南轩木亲闻好鸟声夏隂双绿缛幽韵独凄清带雾知天晓因风觉晚晴忘机是幽客相见不相惊
挽卢通议
射策兰成岁归全韦相年聪明百龄事冠带五朝贤赐几元知止临雍尚缺然秋风正揺落哀挽向新阡山东推望族泉室閟归真善政余谈舌清风在缙绅薤曦无复露草弱漫栖尘赖有传家庆光华列世臣
唐参政挽诗
天夺悲杨绾人亡怆魏公终疑仁者寿尚想直臣风听履余荣在牵裾旧事空惟应司隶姓更使世知忠倜傥先言路经纶重鼎司武文兼二允爱直见双遗无复灵台论空伤薤露诗邢山向郑国千古意同悲
挽冯当世母朱太君
郡封家邑盛羮遗主恩频所以令勤贵由来得孟邻文轩空旧事吊鹤怪来嫔揺落千山暮陔兰不复春躬绩维公父平反在不疑荣兼彩衣养孝着白华诗黄髪全天寿遗风盛女师画輀丹旐远宁记鹿车时
挽王正仲母永寿太君
天锡期颐寿恩疏石窌封母仪兼事事子贵亦重重归旐沧江水新阡翠岭松曾参无所系不待禄千锺平日南陔养诸公为美谈儿啼因戏彩羮遗复调甘盛事一知十修龄百与三青乌传吉卜乔木蔼相参
濮王任夫人挽词
思齐疏庆族圣善积慈恩子贵哀荣在舟移謦欬存绋讴悲薤露象服照鱼轩惟有秦原望东西见寝园
挽韩侍郎夫人范郡君
名卿俱令族庆善集清门佩玉师柔训称诗得妇言已嗟封马鬛不待归鱼轩从此公侯事凄凉属采蘩夫尊因受郡子贵亦通朝象服违偕老幽宫不复朝长川空滚滚落叶自飘飘哀挽青郊道悲风送大招
西戎【原注时元昊始死】
旄头占虏候鸣镝射单于哀死知明主和亲愧腐儒边锋少南牧天马自东趋看撤山西戍无劳议远图
晩过西湖
落日微雨好浮云近水多空蒙乱林树涵泳着星河当极兴不尽迹归心更过犹须明月夜濯足弄金波
泛舟西湖
靡亹苹萍合夤缘岛屿深操舟非有术鉴水会清心老树成重盖初荷散万簪名园皆有主费日试幽寻懒意适自强旧游疑触新如从剡溪客忽晤武陵人钟磬高低寺渔樵来去津凉风水云合天半是鱼鳞
郑侍郎挽词
置驿无留客名卿拟上公应惟泣遗爱竞欲颂寛中赐履灵台隔开阡梦泽空秋音送归旐依约认樵风治狱余隂德哀矜出片言千金无重比驷马见高门星落林乌暝愁悲薤露喧江风伤远目楚些一招魂
送张六入浙东
君侯曾一仕已作弃官归又欲过吴市还愁脱赐衣春风解冰雪泽国尽芳菲相望不可及孤云天外飞
上清宫花木自夏及秋相续
信此神仙地经时玩物华残红未零落暗紫续矜夸扫石分文绣开林碎晚霞秋风兰菊茂此去有黄花
将去上清宫题梧桐
旧日见春华圆隂羽盖斜野轩何必扫小径故从遮秋气先摧叶春风别有花野夫心好静异日到山家
九日
九日秋萧瑟登高亦少欢黄花宜澹泊碧树早凋残醉舞乌纱落弹歌短劒寒可怜西北望白日远长安
九日寄江北兄弟
登高虽有兴羁旅亦消魂插鬓茱萸细题诗蟋蟀喧黄花一樽酒斜日最高原囘首江天迥翩翩塞鴈翻
张比部景真挽诗
埋轮负壮志持节向炎墟反户惊殊俗彤襜岂定居跕鸢愁瘴雾断鴈哭来书天理真冥漠谁能问太虚五岭瘴疠地宦游前事存求为勾漏令卧念少游言夫子独不返壮心谁复论凄凉大招赋不见入修门
苏度支挽诗
翰墨兼能事功名自壮图云霄曾几许意气即通衢埋玉情何已修文理不诬敢忘徐穉礼絮酒望江湖前年伯鸾死卜葬近要离今日延陵墓仍书季子碑人琴俱已矣林壑助凄其心许千金劒终当挂树枝
建功挽诗
燕祺欢受福阳禄痛离灾胙土乘初载宾天遽不回弄璋迷梦幻壮髪变尘埃唯有华封祝能寛上圣哀
题鲁氏老桧堂
当日山林客移根近小轩树隂今百世人世亦曾孙坚节寒逾甚清风老更存犹余双白鹤终恋主人恩
柏悦堂
往说齐侯寝此堂申甫余千龄畏秀耸衆木既消除杖履每多兴冰霜罙自如凉风破蒸暑真赏复谁须华堂柏两株清景喜多余密影随步武凉风自扫除苍顔师尚父劲节蔺相如寄谢繁华子荣枯可立须
夜凉
稀星映斜汉孤月静前轩意喜凉风过遥看碧树翻劳生共裘葛辞秩愧田园高枕息羣动吟蛬依草根
自蔡河之陈州
扁舟去凫鴈川路正龙蛇日色暝如午风乌端复斜渐渐过陇麦短短被堤花涕泪元无极那堪视物华
重伤胡二
逝水竟不复死生嗟可怜所思今已矣归使一凄然尚想飞凫舄终辜忆戴船神交如有验会付广陵弦
五龙井祷雨
汤年不过此丘祷亦何频石井无多水泥蟠讵有神舞雩声寂寞剪爪事酸辛万古为霖意长嗟傅野人
苦寒
苦寒殊不意衰老若为谋赐隔青绫被贫余白罽裘蛰龙才自脱过鴈可深忧靳靳西颓日墙隂肯为留
秋过荐褔院竹亭
入秋才一到风物已凄凉旧筱全侵席新梢乱出墙萧萧吹叶雨稍稍坠枝霜为有留人意
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>