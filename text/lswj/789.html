<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=gb18030">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="朋党论,纵囚论,《梅圣俞诗集》序,送杨序,《伶官传》序,《宦官传》论,醉翁亭记,秋声赋,泷冈阡表［1］,丰乐亭记,岘山亭记,释秘演诗集序［1］,送田画秀才宁亲万州序,卖油翁,与高司谏书［1］,伐树记,养鱼记,有美堂记［1］,樊侯庙灾记［1］,尹师鲁墓志铭,欧阳修文集全文在线阅读,欧阳修文集全文在线下载,大玄古籍书库">
<meta name="description" content="文集，欧阳修著。此文集精选《朋党论》《纵囚论》等欧阳修文章20篇。本书是北宋大文豪、唐宋八大家之一欧阳修的作品选集，欧阳修是中国古典文学史上开创一代文风的重要人物，其作品深入人心，影响深远。本书作者从方便读者阅读出发，甄选欧阳修诗词文赋中的精品，一一加以导读、注释和翻译，该书比较全面地反映了欧阳修的文学造诣，是一部简洁、好读的古典文学读物。_欧阳修文集_全文在线阅读_欧阳修文集_全文在线下载_大玄古籍书库">
<title>欧阳修文集_欧阳修_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">欧阳修文集</span> <br/>
          作者： <span class="inputVal" id="bkauthor">欧阳修</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 ^之大玄=W海o涯君是岸=山^吾为峰=大玄古籍店家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]17751</span> <br/>
          说明： <span class="inputVal" id="bkdec">文集，欧阳修著。此文集精选《朋党论》《纵囚论》等欧阳修文章20篇。本书是北宋大文豪、唐宋八大家之一欧阳修的作品选集，欧阳修是中国古典文学史上开创一代文风的重要人物，其作品深入人心，影响深远。本书作者从方便读者阅读出发，甄选欧阳修诗词文赋中的精品，一一加以导读、注释和翻译，该书比较全面地反映了欧阳修的文学造诣，是一部简洁、好读的古典文学读物。</span> <br/>
          封面： <span class="inputVal" id="bkimg">Z_18978.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]欧阳修文集
[book_author]欧阳修
[book_date]宋代
[book_copyright]玄之又玄 ^之大玄=W海o涯君是岸=山^吾为峰=大玄古籍店家出版
[book_type]类书文集,文集,完结
[book_length]17751
[book_dec]文集，欧阳修著。此文集精选《朋党论》《纵囚论》等欧阳修文章20篇。本书是北宋大文豪、唐宋八大家之一欧阳修的作品选集，欧阳修是中国古典文学史上开创一代文风的重要人物，其作品深入人心，影响深远。本书作者从方便读者阅读出发，甄选欧阳修诗词文赋中的精品，一一加以导读、注释和翻译，该书比较全面地反映了欧阳修的文学造诣，是一部简洁、好读的古典文学读物。
[book_img]Z_18978.jpg


[book_title]朋党论
臣闻朋党之说，自古有之，惟幸人君辨其君子小人而已［1］。大凡君子与君子，以同道为朋；小人与小人，以同利为朋。此自然之理也。
然臣谓小人无朋，惟君子则有之。其故何哉？小人所好者，禄利也；所贪者，财货也。当其同利之时，暂相党引以为朋者，伪也；及其见利而争先，或利尽而交疏，则反相贼害，虽其兄弟亲戚，不能相保。故臣谓小人无朋，其暂为朋者，伪也。君子则不然；所守者道义，所行者忠信，所惜者名节。以之修身，则同道而相益；以之事国，则同心而共济，终始如一。此君子之朋也。故为人君者，但当退小人之伪朋，用君子之真朋，则天下治矣。
尧之时，小人共工、O兜等四人为一朋［2］，君子八元、八凯十六人为一朋［3］。舜佐尧，退四凶小人之朋，而进元、凯君子之朋，尧之天下大治。及舜自为天子，而皋、夔、稷、契等二十二人，并列于朝廷，更相称美，更相推让，凡二十二人为一朋，而舜皆用之，天下亦大治。《书》曰：“纣之臣亿万，惟亿万心；周有臣三千，惟一心。”纣之时，亿万人各异心，可谓不为朋矣，然纣以亡国。周武王之臣，三千人为一大朋，而周用以兴。后汉献帝时，尽取天下名士囚禁之，目为党人［4］。及黄巾贼起，汉室大乱，后方悔悟，尽解党人而释之，然已无救矣。唐之晚年，渐起朋党之论［5］，及昭宗时，尽杀朝之名士［6］，咸投之黄河，曰：“此辈清流，可投浊流。”［7］而唐遂亡矣。
夫前世之主，能使人人异心不为朋，莫如纣；能禁绝善人为朋，莫如汉献帝；能诛戮清流之朋，莫如唐昭宗之世。然皆乱亡其国。更相称美、推让而不自疑，莫如舜之二十二臣，舜亦不疑而皆用之；然而后世不诮舜为二十二人朋党所欺，而称舜为聪明之圣者，以能辨君子与小人也。周武之世，举其国之臣三千人共为一朋，自古为朋之多且大莫如周；然周用此以兴者，善人虽多而不厌也。
夫兴亡之治乱迹，为人君者，可以鉴矣！
【注释】
［1］“臣闻”二句：早在先秦典籍《韩非子・孤愤》中，就有关于朋党的记述，故称“自古有之”。
［2］“尧之时”二句：相传尧时有不服从统治的共工、O兜、三苗、鲧，时人谓之“四凶”。
［3］“君子八元”句：《左传・文公十八年》：“昔高阳氏有才子八人：苍舒、P病睢⒋罅佟唇怠⑼ゼ帷⒅偃荨⑹宕铩…天下之民谓之八凯。高辛氏有才子八人：伯奋、仲堪、叔献、季仲、伯虎、仲熊、叔豹、季狸……天下之民谓之八元。”
［4］“后汉献帝时”三句：据《后汉书・党锢列传》记载，汉桓帝时宦官专权，河南尹李膺等二百余人被视为党人，遭受逮捕。灵帝时，李膺等百余人死于狱中，全国受株连者达六七百人。这是历史上著名的党锢之祸。作者误记为“汉献帝时”。
［5］“唐之晚年”二句：唐穆宗至宣宗年间，朝臣中产生以牛僧孺、李宗闵为首的牛党，以李德裕为首的李党，两党相互倾轧，势不两立，斗争延续近四十年。史称“牛李党争”或“朋党之争”。
［6］“及昭宗时”二句：据《新五代史・唐六臣传》载，唐哀帝天佑二年（905），权臣朱全忠（朱温）在白马驿杀裴枢等忠于唐廷的大臣三十余人，诬蔑其为朋党，株连贬死者数百人。昭宗是唐哀帝的父亲，唐哀帝又称“昭宣帝”，此处误将“昭宣帝”记作“昭宗”。
［7］“咸投之黄河”四句：据《旧五代史・李振传》载，朱全忠的谋臣李振早年多次参加进士考试，未能及第，因此非常痛恨缙绅之士。当朱全忠杀害裴枢等人时，他献计说：“此辈常自谓清流，宜投之黄河，使为浊流。”朱全忠笑着接受了他的意见。清流：有名望的清高的士大夫。

[book_title]纵囚论
信义行于君子，而刑戮施于小人。刑入于死者，乃罪大恶极，此又小人之尤甚者也。宁以义死，不苟幸生，而视死如归，此又君子之所难者也。
方唐太宗之六年，录大辟囚三百余人，纵死还家，约其自归以就死：是以君子之难能，期小人之尤者以必能也。其囚及期，而卒自归无后者：是君子之所难，而小人之所易也。此岂近于人情哉？或曰：“罪大恶极，诚小人矣；及施恩德以临之，可使变而为君子。盖恩德入人之深，而移人之速，有如是者矣。”曰：“太宗之为此，所以求此名也。然安知夫纵之去也，不意其必来以冀免，所以纵之乎［1］？又安知夫被纵而去也，不意其自归而必获免，所以复来乎［2］？夫意其必来而纵之，是上贼下之情也［3］；意其必免而复来，是下贼上之心也。吾见上下交相贼以成此名也，乌有所谓施恩德与夫知信义者哉？不然，太宗施德于天下，于兹六年矣，不能使小人不为极恶大罪；而一日之恩，能使视死如归而存信义，此又不通之论也。”
然则何为而可？曰：“纵而来归，杀之无赦，而又纵之，而又来，则可知为恩德之致尔。然此必无之事也。若夫纵而来归而赦之，可偶一为之尔；若屡为之，则杀人者皆不死，是可为天下之常法乎？不可为常者，其圣人之法乎？是以尧、舜、三王之治，必本于人情，不立异以为高，不逆情以干誉。”［4］
【注释】
［1］“然安知”三句：推论唐太宗释放囚犯出去，是估计到犯人一定会回来以图得到赦免。
［2］“又安知”三句：推论囚犯们想到自动回来一定会得到赦免。
［3］上贼下之情：在上窥测囚犯的心情。
［4］“不立异”二句：不标新立异以示自己高明，不违背人之常情谋求个人声誉。

[book_title]《梅圣俞诗集》序
予闻世谓诗人少达而多穷［1］，夫岂然哉？盖世所传诗者，多出于古穷人之辞也。凡士之蕴其所有，而不得施于世者，多喜自放于山巅水涯。外见虫鱼草木、风云鸟兽之状类，往往探其奇怪；内有忧思感愤之郁积，其兴于怨刺，以道羁臣寡妇之所叹，而写人情之难言；盖愈穷则愈工。然则非诗之能穷人，殆穷者而后工也。
予友梅圣俞，少以荫补为吏，累举进士，辄抑于有司，困于州县，凡十余年。年今五十，犹从辟书［2］，为人之佐，郁其所积，不得奋见于事业。其家宛陵［3］，幼习于诗。自为童子，出语已惊其长老。既长，学乎六经仁义之说。其为文章，简古纯粹，不求苟悦于世。世之人徒知其诗而已。然时无贤愚，语诗者必求之圣俞；圣俞亦自以其不得志者，乐于诗而发之；故其平生所作，于诗尤多。世既知之矣，而未有荐于上者。昔王文康公尝见而叹曰［4］：“二百年无此作矣！”虽知之深，亦不果荐也。若使其幸得用于朝廷，作为雅颂，以歌咏大宋之功德，荐之清庙，而追商、周、鲁颂之作者，岂不伟欤？奈何使其老不得志，而为穷者之诗，乃徒发于虫鱼物类、羁愁感叹之言？世徒喜其工，不知其穷之久而将老也，可不惜哉！
圣俞诗既多，不自收拾。其妻之兄子谢景初［5］，惧其多而易失也，取其自洛阳至于吴兴已来所作，次为十卷。予尝嗜圣俞诗。而患不能尽得之；遽喜谢氏之能类次也，辄序而藏之。
其后十五年，圣俞以疾卒于京师［6］。余既哭而铭之，因索于其家，得其遗稿千余篇，并旧所藏，掇其尤者六百七十七篇，为一十五卷。呜呼！吾于圣俞诗论之详矣，故不复云。
【注释】
［1］“予闻”句：诗人得意显达的少，失志困厄的多。
［2］辟书：招聘的文书。当时梅尧臣应王举正的招聘，出任许昌忠武军节度签书判官。
［3］宛陵：安徽宣城的旧称。
［4］王文康公：王曙，字晦叔，河南洛阳人。
［5］谢景初：字师厚，富阳人，谢绛的儿子。梅尧臣的妻子是谢绛的妹妹，故称“妻之兄子”。
［6］以疾卒于京师：嘉v五年（1060）春夏之间，京师疫病流行，梅尧臣染病而死。

[book_title]送杨序
予尝有幽忧之疾，退而闲居，不能治也。既而学琴于友人孙道滋［1］，受宫声数引［2］，久而乐之，不知疾之在其体也。
夫琴之为技，小矣。及其至也，大者为宫，细者为羽；操弦骤作，忽然变之。急者凄然以促，缓者舒然以和。如崩崖裂石，高山出泉，而风雨夜至也；如怨夫、寡妇之叹息，雌、雄雍雍之相鸣也。其忧深思远，则舜与文王、孔子之遗音也；悲愁感愤，则伯奇孤子［3］、屈原忠臣之所叹也。喜怒哀乐，动人心深；而纯古淡泊，与夫尧舜三代之言语、孔子之文章、《易》之忧患、《诗》之怨刺无以异。其能听之以耳，应之以手。取其和者，道其堙郁［4］，写其忧思，则感人之际：亦有至者焉。
予友杨君，好学有文，累以进士举，不得志。反从荫调［5］，为尉于剑浦，区区在东南数千里外［6］，是其心固有不平者。且少又多疾，而南方少医药，风俗、饮食异宜。以多疾之体，有不平之心，居异宜之俗，其能郁郁以久乎？然欲平其心以养其疾，于琴亦将有得焉。故予作“琴说”以赠其行，且邀道滋酌酒、赠琴以为别。
【注释】
［1］孙道滋：作者早年在京师结识的精通乐艺的友人。
［2］宫声数引：琴调几曲。
［3］伯奇：周宣王大臣尹吉甫的儿子，受后母谮害驱逐，作《履霜操》。
［4］道其湮郁：开导发泄他心中的忧郁。
［5］荫调：凭先辈或父兄官爵受封，而改调另外的官职。
［6］剑浦：县名，位于今福建南平。

[book_title]《伶官传》序
呜呼！盛衰之理，虽曰天命，岂非人事哉！原庄宗之所以得天下［1］，与其所以失之者，可以知之矣。
世言晋王之将终也［2］，以三矢赐庄宗而告之曰：“梁［3］，吾仇也；燕王［4］，吾所立，契丹［5］，与吾约为兄弟，而皆背晋以归梁。此三者，吾遗恨也。与尔三矢，尔其无忘乃父之志！”庄宗受而藏之于庙。其后用兵，则遣从事以一少牢告庙［6］，请其矢，盛以锦囊，负而前驱，及凯旋而纳之。
方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼［7］，乱者四应，仓皇东出，未及见贼而士卒离散，君臣相顾，不知所归。至于誓天断发，泣下沾襟，何其衰也！岂得之难而失之易欤？抑本其成败之迹，而皆自于人欤？
《书》曰：“满招损，谦得益。”忧劳可以兴国，逸豫可以亡身，自然之理也。故方其盛也，举天下之豪杰，莫能与之争；及其衰也，数十伶人困之［8］，而身死国灭，为天下笑。夫祸患常积于忽微，而智勇多困于所溺，岂独伶人也哉！ 作《伶官传》。
【注释】
［1］庄宗：五代时后唐庄宗李存勖。后梁龙德三年（923）称帝，建都洛阳，国号唐。
［2］晋王：李克用，李存勖之父。
［3］梁：指五代后梁。
［4］燕王：刘守光，晋王曾封他为燕王。
［5］契丹：居住在辽河上游一带的古代民族，916年建契丹国，后改称辽国。
［6］从事：三公及州郡长官的僚属，这里泛指一般官员。少牢：古代祭祀，牛羊猪各一称太牢，只有羊或猪为少牢。
［7］一夫：指皇甫晖。
［8］数十伶人困之：后唐同光四年（926），伶人郭从谦指挥一部分禁卫军作乱，李存勖中流矢而死。其后李克用的养子李嗣源即位称帝。

[book_title]《宦官传》论
自古宦者乱人之国，其源流深于女祸。
女，色而已；宦者之害，非一端也。盖其用事也近而习，其为心也专而忍；能以小善中人之意，小信固人之心，使人主必信而亲之。待其已信，然后俱以祸福而把持之。虽有忠臣、硕士列于朝廷，而人主以为去己疏远，不若起居饮食、前后左右之亲为可恃也。故前后左右者日益亲，则忠臣硕士日益疏［1］，而人主之势日益孤。势孤，则惧祸之心日益切，而把持者日益牢。安危出其喜怒，祸患伏于帷闼［2］，则向之所谓可恃者，乃所以为患也。患已深而觉之，欲与疏远之臣图左右之亲近，缓之则养祸而益深，急之则挟人主以为质。虽有圣智，不能与谋。谋之而不可为，为之而不可成。至其甚，则俱伤而两败。故其大者亡国，其次亡身，而使奸豪得借以为资而起，至抉其种类［3］，尽杀以快天下之心而后已。此前史所载宦者之祸常如此者，非一世也！夫为人主者，非欲养祸于内，而疏忠臣硕士于外，盖其渐积而势使之然也。
夫女色之惑，不幸而不悟，则祸斯及矣；使其一悟，鄱去之可也［4］。宦者之为祸，虽欲悔悟，而势有不得而去也。唐昭宗之事是已［5］。故曰“深于女祸”者，谓此也。可不戒哉！
【注释】
［1］硕士：旧指学问渊博之士。
［2］帷闼：比喻皇室之内。
［3］抉：挖出。
［4］郏壕尽
［5］唐昭宗：李晔，公元889年至904年在位。

[book_title]醉翁亭记
环滁皆山也［1］。其西南诸峰，林壑尤美。望之蔚然而深秀者，琅琊也［2］。山行六七里，渐闻水声潺潺，而泻出于两峰之间者，酿泉也［3］。峰回路转，有亭翼然临于泉上者，醉翁亭也。作亭者谁？山之僧智仙也［4］。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。
若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。
至于负者歌于途，行者休于树，前者呼，后者应，伛偻提携［5］，往来而不绝者，滁人游也。临溪而渔，溪深而鱼肥；酿泉为酒，泉香而酒洌；山肴野蔌，杂然而前陈者，太守宴也。宴酣之乐，非丝非竹；射者中，弈者胜，觥筹交错，坐起而喧哗者，众宾欢也。苍颜白发，颓然乎其间者，太守醉也。
已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也［6］。醉能同其乐，醒能述以文者，太守也。太守谓谁？庐陵欧阳修也。
【注释】
［1］“环滁”句：描写滁州城四周山川形势。此为夸张之辞，滁州仅西南面有丛山。
［2］琅琊：山名，在滁州西南十里。东晋元帝司马睿为琅琊王时渡江，曾驻滁州，故滁州溪山有琅琊之名。
［3］酿泉：又名醴泉，为琅琊溪源头之一。
［4］智仙：琅琊山琅琊寺（一名开化寺）的僧人。
［5］伛偻提携：指老人和小孩。
［6］乐其乐：将他人的快乐当作自己的快乐。

[book_title]秋声赋
欧阳子方夜读书，闻有声自西南来者，悚然而听之，曰：“异哉！”初淅沥以萧飒，忽奔腾而澎湃，如波涛夜惊，风雨骤至。其触于物也，WW铮铮，金铁皆鸣；又如赴敌之兵，衔枚疾走［1］，不闻号令，但闻人马之行声。余谓童子：“此何声也？汝出视之！”童子曰：“星月皎洁，明河在天，四无人声，声在树间。”
余曰：“噫嘻悲哉！此秋声也。胡为而来哉？盖夫秋之为状也；其色惨淡，烟霏云敛；其容清明，天高日晶；其气栗冽，砭人肌骨；其意萧条，山川寂寥。故其为声也，凄凄切切，呼号愤发。丰草绿缛而争茂，佳木葱茏而可悦；草拂之而色变，木遭之而叶脱；其所以摧败零落者，乃其一气之余烈。夫秋，刑官也，于时为阴［2］；又兵象也，于行为金；是谓天地之义气，常以肃杀而为心。天之于物，春生秋实。故其在乐也，商声主西方之音；夷则为七月之律。商，伤也，物既老而悲伤；夷，戮也，物过盛而当杀。嗟夫！草木无情，有时飘零；人为动物，惟物之灵；百忧感其心，万事劳其形；有动于中，必摇其精；而况思其力之所不及，忧其智之所不能；宜其渥然丹者为槁木；黟然黑者为星星［3］。奈何以非金石之质，欲与草木而争荣？念谁为之戕贼，亦何恨乎秋声！”
童子莫对，垂头而睡。但闻四壁虫声唧唧，如助余之叹息。
【注释】
［1］衔枚：古代行军时，为了防止士兵说话，常令士兵嘴里横衔一根小棍，保持肃静。
［2］于时为阴：古人以阴阳配合四时，春夏属于阳，秋冬属于阴。
［3］渥然丹者：红润的面容。黟：黑色。星星：鬓发花白。

[book_title]泷冈阡表［1］
呜呼！惟我皇考崇公卜吉于泷冈之六十年［2］，其子修始克表于其阡，非敢缓也，盖有待也。
修不幸，生四岁而孤。太夫人守节自誓，居贫，自力于衣食，以长以教，俾至于成人。太夫人告之曰：“汝父为吏廉，而好施与，喜宾客，其俸禄虽薄，常不使有余，曰‘毋以是为我累’。故其亡也，无一瓦之覆、一垄之植以庇而为生［3］。吾何恃而能自守耶？吾于汝父，知其一二，以有待于汝也。自吾为汝家妇，不及事吾姑，然知汝父之能养也；汝孤而幼，吾不能知汝之必有立，然知汝父之必将有后也。吾之始归也，汝父免于母丧方逾年，岁时祭祀，则必涕泣曰：‘祭而丰不如养之薄也。’间御酒食［4］，则又涕泣曰：‘昔常不足而今有余，其何及也！’吾始一二见之，以为新免于丧适然耳。既而其后常然，至其终身未尝不然。吾虽不及事姑，而以此知汝父之能养也。汝父为吏，尝夜烛治官书［5］，屡废而叹。吾问之，则曰：‘此死狱也，我求其生不得尔。’吾曰：‘生可求乎？’曰：‘求其生而不得，则死者与我皆无恨也，矧求而有得邪［6］？以其有得，则知不求而死者有恨也。夫常求其生犹失之死，而世常求其死也。’回顾乳者抱汝而立于旁，因指而叹曰：‘术者谓我岁行在戌将死［7］，使其言然，吾不及见儿之立也，后当以我语告之。’其平居教他子弟［8］，常用此语，吾耳熟焉，故能详也。其施于外事，吾不能知；其居于家无所矜饰，而所为如此，是真发于中者邪。呜呼！其心厚于仁者邪，此吾知汝父之必将有后也。汝其勉之！夫养不必丰，要于孝；利虽不得溥于物，要其心之厚于仁。吾不能教汝，此汝父之志也。”修泣而志之［9］，不敢忘。
先公少孤力学，咸平三年进士及第［10］，为道州判官［11］，泗［12］、绵［13］二州推官，又为泰州判官［14］。享年五十有九，葬沙溪之泷冈。太夫人姓郑氏，考讳德仪，世为江南名族。太夫人恭俭仁爱而有礼，初封福昌县太君，进封乐安、安康、彭城三郡太君。自其家少微时，治其家以俭约，其后常不使过之，曰“吾儿不能苟合于世，俭薄所以居患难也。”其后修贬夷陵［15］，太夫人言笑自若，曰：“汝家故贫贱也，吾处之有素矣。汝能安之，吾亦安矣。”
自先公之亡二十年，修始得禄而养。又十有二年，列官于朝，始得赠封其亲。又十年，修为龙图阁直学士、尚书吏部郎中，留守南京［16］，太夫人以疾终于官舍，享年七十有二。又八年，修以非才，入副枢密，遂参政事。又七年而罢。自登二府，天子推恩，褒其三世，故自嘉v以来，逢国大庆，必加宠锡。皇曾祖府君累赠金紫光禄大夫、太师、中书令，兼尚书令。曾祖妣累封楚国太夫人。皇祖府君累赠金紫光禄大夫、太师、中书令兼尚书令，祖妣累封吴国太夫人。皇考崇公累赠金紫光禄大夫、太师、中书令兼尚书令，皇妣累封越国太夫人。今上初郊［17］，皇考赐爵为崇国公，太夫人进号魏国。
于是，小子修泣而言曰：“呜呼！为善无不报，而迟速有进，此理之常也。惟我祖考，积善成德，宜享其隆，虽不克有于其躬，而赐爵受封，显荣褒大，实有三朝之锡命［18］。是足以表见于后世，而庇赖其子孙矣。”乃列其世谱，具刻于碑。既又载我皇考崇公之遗训，太夫人之所以教而有待于修者，并揭于阡，俾知夫小子修之德薄能鲜，遭时窃位，而幸全大节不辱其先者，其来有自。
熙宁三年岁次庚戌四月辛酉朔十有五日乙亥［19］，男推诚保德崇仁翊戴功臣、观文殿学士、特进、行兵部尚书、知青州军州事兼管内劝农使、充京东东路安抚使、上柱国、乐安郡开国公，食邑四千三百户、食实封一千二百户。修表。
【注释】
［1］泷冈：地名，位于今江西永丰南凤凰山。阡，墓道。
［2］皇：尊称。考：指父死。崇公：欧阳修父亲封号崇国公。
［3］垄：田垄。
［4］御酒食：进酒进食。
［5］治官书：处理官文。
［6］矧：况且。
［7］术者：算命先生。
［8］平居：平日里。
［9］志：记下来。
［10］咸平三年：公元1000年。咸平，宋真宗的年号。
［11］道州：地名，位于今湖南道县。
［12］泗：地名，位于今安徽泗县。
［13］绵：地名，位于今四川绵阳。
［14］泰州：地名，位于今江苏泰州。
［15］夷陵：地名，位于今湖北宜昌。
［16］南京：地名，位于今河南商丘。
［17］初：刚刚。郊：古代帝王进行的郊庙祭祀之礼。
［18］三朝：宋仁宗、英宗、神宗三朝。锡命：赐下的诰命。
［19］熙宁：宋神宗年号。辛酉朔：按照干支纪年的表示方法为农历四月初一。乙亥：按照干支纪年的表示方法应为四月十五日。

[book_title]丰乐亭记
修既治滁之明年夏［1］，始饮滁水而甘。问诸县人，得于州南百步之近。其上丰山，耸然而特立；下则幽谷，窈然而深藏；中有清泉，迦欢仰出。俯仰左右，顾而乐之［2］。于是疏泉凿石，辟地以为亭，而与滁人往游其间。
滁于五代干戈之际，用武之地也。昔太祖皇帝，尝以周师破李景兵十五万于清流山下，生擒其将皇甫晖、姚凤于滁东门之外，遂以平滁。修尝考其山川，按其图记，升高以望清流之关，欲求晖、凤就擒之所。而故老皆无在者。盖天下之平久矣。
自唐失其政，海内分裂，豪杰并起而争，所在为敌国者，何可胜数？及宋受天命［3］，圣人出而四海一。向之凭恃险阻，i削消磨，百年之间，漠然徒见山高而水清。欲问其事，而遗老尽矣！今滁介于江淮之间，舟车商贾、四方宾客之所不至，民生不见外事，而安于畎亩衣食，以乐生送死。而孰知上之功德，休养生息，涵煦百年之深也［4］。
修之来此，乐其地僻而事简，又爱其俗之安闲。既得斯泉于山谷之间，乃日与滁人仰而望山，俯而听泉。掇幽芳而荫乔木，风霜冰雪，刻露清秀，四时之景，无不可爱。又幸其民乐其岁物之丰成，而喜与予游也。因为本其山川［5］，道其风俗之美［6］，使民知所以安此丰年之乐者，幸生无事之时也。夫宣上恩德以与民共乐［7］，刺史之事也。遂书以名其亭焉。
庆历丙戌六月日，右正言、知制诰、知滁州军州事欧阳修记。
【注释】
［1］明年：第二年。
［2］顾：环视四周。
［3］及：等到。
［4］涵煦：滋润。
［5］因为：于是就。本：按照，根据。
［6］道：称赞。
［7］夫：用在句首的发语词，没有实义。宣：宣扬，宣传。

[book_title]岘山亭记
岘山临汉上［1］，望之隐然，盖诸山之小者。而其名特著于荆州者，岂非以其人哉。其人谓谁？羊祜叔子、杜预元凯是已。方晋与吴以兵争，常倚荆州以为重，而二子相继于此，遂以平吴而成晋业，其功烈已盖于当世矣［2］。至于流风余韵，蔼然被于江汉之间者，至今人犹思之，而于思叔子也尤深。盖元凯以其功［3］，而叔子以其仁，二子所为虽不同，然皆足以垂于不朽。
予颇疑其反自汲汲于后世之名者何哉。传言叔子尝登兹山，慨然语其属［4］，以谓此山常在，而前世之士皆已湮灭于无闻，因自顾而悲伤。然独不知兹山待己而名著也。元凯铭功于二石，一置兹山之上，一投汉水之渊。是知陵谷有变而不知石有时而磨灭也。岂皆自喜其名之甚而过为无穷之虑欤？将自待者厚而所思者远欤［5］？
山故有亭，世传以为叔子之所游止也。故其屡废而复兴者，由后世慕其名而思其人者多也。熙宁元年［6］，余友人史君中，以光禄卿来守襄阳［7］。明年，因亭之旧，广而新之，既周以回廊之壮，又大其后轩，使与亭相称。君知名当世，所至有声［8］，襄人安其政而乐从其游也。因以君之官，名其后轩为光禄堂；又欲纪其事于石，以与叔子、元凯之名并传于久远。君皆不能止也，乃来以记属于予［9］。
余谓君知慕叔子之风，而袭其遗迹，则其为人与其志之所存者，可知矣。襄人爱君而安乐之如此，则君之为政于襄者，又可知矣。此襄人之所欲书也。若其左右山川之胜势［10］，与夫草木云烟之杳霭，出没于空旷有无之间，而可以备诗人之登高，写离骚之极目者［11］，宜其览者自得之。至于亭屡废兴，或自有记，或不必究其详者，皆不复道也。
熙宁三年十月二十有二日，六一居士欧阳修记。
【注释】
［1］汉：指汉水。
［2］盖：超过。
［3］元凯以其功：杜预元凯率军讨伐吴国，战绩卓著，功勋显赫。
［4］属：属下，部下。
［5］“将自待”句：还是过于重视自己才这么有远见呢？
［6］熙宁元年：公元1068年。熙宁，宋神宗年号。
［7］光禄卿：主管光禄寺的官员，主要掌管朝廷祭祀朝会之事。
［8］声：指好的声誉。
［9］属：通“嘱”，嘱托。
［10］胜势：美景。
［11］离骚：这里代指诗文。

[book_title]释秘演诗集序［1］
予少以进士游京师，因得尽交当世之贤豪。然犹以谓国家臣一四海［2］，休兵革，养息天下，以无事者四十年，而智谋雄伟非常之士，无所用其能者，往往伏而不出，山林屠贩［3］，必有老死而世莫见者，欲从而求之不可得。
其后得吾亡友石曼卿［4］。曼卿为人，廓然有大志［5］，时人不能用其材，曼卿亦不屈以求合，无所放其意，则往往从布衣野老酣嬉淋漓，颠倒而不厌［6］。予疑所谓伏而不见者，庶几狎而得之，故尝喜从曼卿游，欲因以阴求天下奇士［7］。
浮屠秘演者［8］，与曼卿交最久，亦能遗外世俗，以气节相高，二人欢然无所间，曼卿隐于酒，秘演隐于浮屠，皆奇男子也。然喜为歌诗以自娱，当其极饮大醉，歌吟笑呼以适天下之乐，何其壮也！一时贤士皆愿从其游，予亦时至其室。十年之间，秘演北渡河，东之济、郓［9］，无所合，困而归。曼卿已死，秘演亦老病。嗟夫！二人者，余乃见其盛衰，则予亦将老矣。
夫曼卿诗辞清绝，尤称秘演之作，以为雅健有诗人之意。秘演状貌雄绝，其胸中浩然，既习于佛，无所用，独其诗可行于世，而懒不自惜。已老，l其橐［10］，尚得三四百篇，皆可喜者。曼卿死，秘演漠然无所向，闻东南多山水，其巅崖崛V［11］，江涛汹涌，甚可壮也，遂欲往游焉。足以知其老而志在也。于其将行，为叙其诗，因道其盛时，以悲其衰。
庆历二年十二月二十八日，庐陵欧阳修序。
【注释】
［1］秘演：人名，山东人，善于作诗。
［2］臣一四海：使四海臣服，天下统一。
［3］山林屠贩：山林，代指隐士。屠贩，指屠夫、商贩等低贱的人。
［4］石曼卿：名延年，善于作诗，诗风遒劲而独到。
［5］廓然：心胸宽阔。
［6］不厌：不满足。
［7］阴求：暗地里寻求。
［8］浮屠：对佛教僧人的称呼。
［9］济：地名，位于今山东济南一带。郓：地名，位于今山东郓城一带。
［10］l其橐：打开他的箱子。l：从旁边打开。橐：袋子，箱子。
［11］崛V：峭拔险峻。

[book_title]送田画秀才宁亲万州序
五代之初，天下分为十三四。及建隆之际，或灭或微，其存者犹七国，而蜀与江南地最大。以周世宗之雄［1］，三至淮上，不能举李氏［2］。而蜀亦恃险为阻，秦陇、山南皆被侵夺，而荆人束手归、峡，不敢西窥以争故地。及太祖受天命，用兵不过万人，举两国如一郡县吏，何其伟欤！
当此时，文初之祖从诸将西平成都及南攻金陵，功最多，于时语名将者，称田氏。田氏功书史官，禄世于家，至今而不绝。及天下已定，将率无所用其武，士君子争以文儒进，故文初将家子，反衣白衣，从乡进士，举于有司。彼此一时，亦各遭其势而然也。
文初辞业通敏，为人敦洁可喜，岁之仲春，自荆南西拜其亲于万州，维舟夷陵。予与之登高以远望，遂游东山，窥绿萝溪，坐磐石，文初爱之，数日乃去。夷陵者，其《地志》云北有夷山以为名；或曰巴峡之险，至此地始平夷。盖今文初所见，尚未为山川之胜者。由此而上，溯江湍，入三峡，险怪奇绝，乃可爱也。当王师伐蜀时，兵出两道，一自凤州以入，一自归州以取。忠、万以西［3］。今之所经，皆王师向所用武处，览其山川，可以慨然而赋矣。
【注释】
［1］周世宗：姓柴名荣。
［2］李氏：指南唐。
［3］忠、万：忠：四川忠县。万：指四川万县。

[book_title]卖油翁
陈康肃公尧咨善射［1］，当世无双，公亦以此自矜［2］。尝射于家圃［3］，有卖油翁释担而立睨之［4］，久而不去。见其发矢十中八九，但微颔之［5］。
康肃问曰：“汝亦知射乎？吾射不亦精乎？”翁曰：“无他，但手熟尔。”康肃忿然曰：“尔安敢轻吾射？”翁曰：“以我酌油知之。”乃取一葫芦置于地，以钱复其口，徐以杓酌油沥之，自钱孔入而钱不湿。因曰：“我亦无他，惟手熟尔。”康肃笑而遣之［6］。
【注释】
［1］善：擅长。
［2］自矜：自夸。矜：夸耀。
［3］圃：园圃，这里指花园。
［4］睨：拿眼睛斜着看。
［5］微：稍稍。颔：点头。
［6］因：趁机。

[book_title]与高司谏书［1］
修顿首再拜白司谏足下［2］：某年十七时，家随州，见天圣二年进士及第榜，始识足下姓名。是时予年少，未与人接，又居远方，但闻今宋舍人兄弟与叶道卿、郑天休数人者，以文学大有名，号称得人。而足下厕其间［3］，独无卓卓可道说者［4］，予固疑足下不知何如人也。
其后更十一年［5］，予再至京师，足下已为御史里行，然犹未暇一识足下之面，但时时于予友尹师鲁问足下之贤否，而师鲁说足下正直有学问，君子人也，予犹疑之。夫正直者不可屈曲，有学问者必能辨是非，以不可屈之节，有能辨是非之明，又为言事之官，而俯仰默默，无异众人，是果贤者耶？此不得使予之不疑也。自足下为谏官来，始得相识，侃然正色［6］，论前世事，历历可听，褒贬是非，无一谬说。噫！持此辨以示人，孰不爱之？虽予亦疑足下真君子也。
是予自闻足下之名及相识，凡十有四年，而三疑之。今者推其实迹而较之，然后决知足下非君子也［7］。
前日范希文贬官，后与足下相见于安道家，足下诋诮希文为人［8］。予始闻之，疑是戏言，及见师鲁，亦说足下深非希文所为，然后其疑遂决。希文平生刚正，好学通古今，其立朝有本末［9］，天下所共知，今又以言事触宰相得罪，足下既不能为辨其非辜，又畏有识者之责己，遂随而诋之，以为当黜［10］，是可怪也。
夫人之性，刚果懦软禀之于天，不可勉强，虽圣人亦不以不能责人之必能。今足下家有老母，身惜官位，惧饥寒而顾利禄，不敢一忤宰相以近刑祸，此乃庸人之常情，不过作一不才谏官尔。虽朝廷君子，亦将悯足下之不能，而不责以必能也。今乃不然，反昂然自得，了无愧畏，便毁其贤以为当黜，庶乎饰己不言之过。夫力所不敢为，乃愚者之不逮［11］；以智文其过，此君子之贼也。
且希文果不贤耶？自三四年来，从大理寺丞至前行员外郎、作待制日，日备顾问，今班行中无与比者。是天子骤用不贤之人？夫使天子待不贤以为贤，是聪明有所未尽。足下身为司谏，乃耳目之官，当其骤用时［12］，何不一为天子辨其不贤，反默默无一语，待其自败，然后随而非之？若果贤耶，则今日天子与宰相以忤意逐贤人，足下不得不言。是则足下以希文为贤，亦不免责，以为不贤，亦不免责，大抵罪在默默尔。
昔汉杀萧望之与王章，计其当时之议［13］，必不肯明言杀贤者也，必以石显、王凤为忠臣，望之与章为不贤而被罪也。今足下视石显、王凤果忠邪，望之与章果不贤邪？当时亦有谏臣，必不肯自言畏祸而不谏，亦必曰当诛而不足谏也。今足下视之，果当诛邪？是直可欺当时之人，而不可欺后世也。今足下又欲欺今人，而不惧后世之不可欺邪？况今之人未可欺也。
伏以今皇帝即位以来，进用谏臣，容纳言论，如曹修古、刘越，虽殁犹被褒称。今希文与孔道辅，皆自谏诤擢用。足下幸生此时，遇纳谏之圣主如此，犹不敢一言，何也？前日又闻御史台榜朝堂，戒百官不得越职言事，是可言者惟谏臣耳。若足下又遂不言，是天下无得言者也。足下在其位而不言，便当去之，无妨他人之堪其任者也［14］。昨日安道贬官，师鲁待罪，足下犹能以画目见士大夫，出入朝中称谏官，是足下不复知人间有羞耻事耳！所可惜者，圣朝有事，谏官不言，而使他人言之。书在史册，他日为朝廷羞者，足下也。
《春秋》之法，责贤者备。今某区区犹望足下之能一言者，不忍便绝足下，而不以贤者责也。若犹以谓希文不贤而当逐，则予今所言如此，乃是朋邪之人尔［15］，愿足下直携此书于朝，使正予罪而诛之，使天下皆释然知希文之当逐［16］，亦谏臣之一效也。
前日足下在安道家，召予往论希文之事，时坐有他客，不能尽所怀，故辄布区区，伏维幸察。不宣。
【注释】
［1］高司谏：高若讷。官至参知政事、枢密使。
［2］顿首：叩头。再拜：再次下拜。足下：对别人的敬称。
［3］厕：置身于。
［4］卓卓：卓越、突出的样子。
［5］更：经历。
［6］正色：脸色严肃。
［7］决：肯定。
［8］诋诮：诽谤，讥笑。
［9］本末：如言始终。
［10］黜：罢免。
［11］逮：等到。
［12］骤：屡次。
［13］计：猜想。当时：那个时代。
［14］堪：忍受，担当。
［15］朋邪：和奸邪之人结为朋党。
［16］释然：消除疑虑，完全明白的样子。

[book_title]伐树记
署之东园，久不治［1］。修至，始辟之。粪瘠溉枯［2］，为蔬圃十数畦，又植花果桐竹凡百本。
春阳既浮，萌者将动。园之守启曰：“园有樗焉，其根壮而叶大。根壮则梗地脉、耗阳气而新植者不得滋；叶大则阴翳蒙碍［3］，而新植者不得畅以茂。又其材拳曲臃肿，疏轻而不坚，不足养。是宜伐。”因尽薪之。明日，圃之守又曰：“圃之南有杏焉，凡其根庇之广可六七尺，其下之地最壤腴，以杏故，特不得蔬。是亦宜薪。”修曰：“噫！今杏方春且华，将待其实，若独不能损数畦之广为杏地邪？”因勿伐。
既而悟且叹曰：“吁！庄周之说曰：‘樗、栎以不材终其天年［4］，桂、漆以有用而见伤夭［5］。今樗诚不材矣，然一旦悉翦弃；杏之体最坚密，美泽可用，反见存。岂才不才各遭其时之可否邪？’”
他日，客有遇修者，仆夫曳薪过堂下，因指而语客以所疑。客曰：“是何怪邪？夫以无用处无用，庄周之贵也。以无用而贼有用，乌能免哉！彼杏之有华实也，以有生之具而庇其根，幸矣。若桂、漆之不能逃乎斤斧者，盖有利之者在死，势不得以生也，与乎杏实异矣。今樗之臃肿不材，而以壮大害物，其见伐，诚宜尔。与夫才者死、不才者生之说又异矣。凡物幸之与不幸，视其处之而已。”
客既去，修然其言而记之。
【注释】
［1］：荒废，荒芜。
［2］粪：这里用作动词，是施肥的意思。
［3］阴翳：树荫。
［4］樗：俗名叫臭椿。栎：柞树。
［5］漆：漆树。

[book_title]养鱼记
折檐之前有隙地［1］，方四五丈［2］，直对非非堂［3］。修竹环绕荫映，未尝植物［4］。因匆晕池［5］，不方不圆，任其地形；不L不筑［6］，全其自然。纵锸以浚之［7］，汲井以盈之。湛乎汪洋，晶乎清明［8］。微风而波，无波而平。若星若月，精彩下入。予偃息其上，潜形于毫芒［9］；循漪沿岸［10］，渺然有江湖千里之想。斯足以舒忧隘［11］，而娱穷独也［12］。
乃求渔者之罟［13］，市数十鱼，童子养之乎其中。童子以为斗斛之水不能广其容，盖活其小者而弃其大者［14］。怪而问之［15］，且以是对。嗟乎，其童子无乃昏而无识乎［16］！予观巨鱼枯涸在旁［17］，不得其所，而群小鱼游戏乎浅狭之间，有若自足焉［18］。感之而作《养鱼记》。
【注释】
［1］折檐：屋檐下的回廊。隙地：空地。
［2］方：地方。
［3］非非堂：欧阳修在洛阳时所建，命名为“非非堂”。
［4］植物：这里用作动词，是种植植物的意思。
［5］矗旱厥频偷牡胤健Ｕ饫锩词用作动词，是挖掘的意思。
［6］L：砌墙。
［7］浚：疏通。
［8］清明：清澈、明亮的样子。
［9］偃息：休息。毫芒：微小的东西。
［10］循：沿着。
［11］舒：舒展。忧隘：忧愁和郁闷。
［12］穷独：困乏无助的样子。
［13］罟：渔网。
［14］活：形容词用作动词，让……活着。
［15］怪：认为……奇怪。
［16］无乃：难道不是。昏：糊涂昏庸。
［17］观：观察。
［18］自足：悠然自得的样子。

[book_title]有美堂记［1］
嘉v二年［2］，龙图阁直学士、尚书，吏部郎中梅公出守于杭［3］。于其行也，天子宠之以诗［4］。于是始作有美之堂。盖取赐诗之首章而名之，以为杭人之荣。然公之甚爱斯堂也，虽去而不忘。今年自金陵遣人走京师［5］，命予志之。其请至六七而不倦，予乃为之言曰：
夫举天下之至美与其乐，有不得兼焉者多矣。故穷山水登临之美者，必之乎宽闲之野、寂寞之乡，而后得焉。览人物之盛丽，夸都邑之雄富者，必据乎四达之冲、舟车之会，而后足焉。盖彼放心于物外［6］，而此娱意于繁华，二者各有适焉。然其为乐，不得而兼也。
今夫所谓罗浮、天台、衡岳、庐阜、洞庭之广，三峡之险，号为东南奇伟秀绝者，乃皆在乎下州小邑，僻陋之邦［7］。此幽潜之士，穷愁放逐之臣之所乐也［8］。若乃四方之所聚，百货之所交［9］，物盛人众，为一都会［10］，而又能兼有山水之美，以资富贵之娱者，惟金陵、钱塘［11］。然二邦皆僭窃于乱世［12］。及圣宋受命，海内为一。金陵以后服见诛，今其江山虽在，而颓垣废址，荒烟野草，过而览者［13］，莫不为之踌躇而凄怆［14］。独钱塘，自五代始时，知尊中国，效臣顺及其亡也。顿首请命，不烦干戈。今其民幸富完安乐。又其俗习工巧。邑屋华丽，盖十余万家。环以湖山，左右映带［15］。而闽商海贾［16］，风帆浪泊，出入于江涛浩渺、烟云杳霭之间［17］，可谓盛矣。而临是邦者，必皆朝廷公卿大臣。若天子之侍从，又有四方游士为之宾客。故喜占形胜，治亭榭［18］。相与极游览之娱。然其于所取，有得于此者，必有遗于彼。独所谓有美堂者，山水登临之美，人物邑居之繁，一寓目而尽得之。盖钱塘兼有天下之美，而斯堂者，又尽得钱塘之美焉。宜乎公之甚爱而难忘也。
梅公清慎，好学君子也。视其所好，可以知其人矣。
四年八月丁亥，庐陵欧阳修记。
【注释】
［1］有美堂：今位于杭县吴山茗香楼处。
［2］嘉v：宋仁宗的年号。
［3］出守：外出担任。
［4］宠之以诗：宋仁宗作诗赏赐梅挚。
［5］金陵：也就是现在的南京市。
［6］物外：外界。
［7］僻陋：偏僻，简陋。
［8］乐：喜欢。
［9］交：聚集。
［10］都会：大城市。
［11］钱塘：今浙江杭州。
［12］二邦：指南唐与吴越。
［13］过：经过。览：看见。
［14］踌躇：犹豫不前的样子。
［15］映带：映照连成一片的样子。
［16］闽商海贾：泛指福建一带的商人。
［17］杳霭：云气繁盛的样子。
［18］榭：亭台上的屋子。

[book_title]樊侯庙灾记［1］
郑之盗，有入樊侯庙刳神像之腹者［2］。既而大风雨雹，近郑之田麦苗皆死。人咸骇曰：“侯怒而为之也。”余谓樊侯本以屠狗立军功，佐沛公至成皇帝［3］，位为列侯［4］，邑食舞阳［5］，剖符传封［6］，与汉长久，《礼》所谓有功德于民则祀之者欤！舞阳距郑既不远［7］，又汉、楚常苦战荥阳、京、索间，亦侯平生提戈斩级所立功处［8］，故庙而食之宜矣。方侯之参乘沛公，事危鸿门，振目一顾，使羽失气，其勇力足有过人者，故后世言雄武称樊将军，宜其聪明正直，有遗灵矣。然当盗之仞腹中［9］，独不能保其心腹肾肠哉？而后贻怒于无罪之民，以骋其恣睢［10］，何哉？岂生能万人敌，而死不能庇一躬邪！岂其灵不神于御盗，而反神于平民而骇其耳目邪！风霆雨雹，天之所以震耀威罚有司者，而侯又得已滥用之邪？盖闻阴阳之气，怒则薄而为风霆，其不和之甚者凝结而为雹。方今岁且久旱，伏阴不兴，壮阳刚燥，疑有不和而凝结者，岂其适会民之自灾也邪？不然，则喑呜叱咤［11］，使风驰霆击，则侯之威灵暴矣哉！
【注释】
［1］樊侯：樊哙，汉朝沛县（今江苏徐州沛县）人，跟随汉高祖的一位大将。
［2］刳：切割。
［3］佐：辅佐。沛公：汉高祖刘邦。
［4］列侯：诸侯。
［5］邑食：也就是食邑。
［6］剖符：信物。传封：继承爵位。
［7］距：距离。
［8］级：人头，首级。古时打仗以斩首的多少来论功封赏。
［9］：把刀插进去。
［10］恣睢：恣意怒视。
［11］喑呜叱咤：愤怒地呼叫的样子。

[book_title]尹师鲁墓志铭
师鲁，河南人，姓尹氏，讳洙。然天下之士识与不识皆称之曰师鲁，盖其名重当世。而世之知师鲁者，或推其文学，或高其议论，或多其材能。至其忠义之节，处穷达，临祸福，无愧于古君子，则天下之称师鲁者未必尽知之。
师鲁为文章，简而有法。博学强记［1］，通知今古，长于《春秋》。其与人言，是是非非，务穷尽道理而已，不为苟止而妄随［2］，而人亦罕能过也。遇事无难易，而勇于敢为，其所以见称于世者，亦所以取嫉于人，故其卒穷以死。
师鲁少举进士及第，为绛州正平县主簿、河南府户曹参军、邵武军判官，举书判拔萃，迁山南东道掌书记、知伊阳县［3］。王文康公荐其才［4］，召试，充馆阁校勘，迁太子中允。天章阁待制范公贬饶州［5］，谏官、御史不肯言。师鲁上书［6］，言仲淹臣之师友，愿得俱贬［7］。贬监郢州酒税，又徙唐州［8］。遭父丧，服除，复得太子中允、知河南县。赵元昊反，陕西用兵，大将葛怀敏奏起为经略判官［9］。师鲁虽用怀敏辟，而尤为经略使韩公所深知，其后诸将败于好水［10］，韩公降知秦州［11］，师鲁亦徙通判濠州［12］。久之，韩公奏，得通判秦州。迁知泾州［13］，又知渭州，兼泾源路经略部署。坐城水洛，与边将异议，徙知晋州，又知潞州，为政有惠爱［14］，潞州人至今思之。累迁官至起居舍人，直龙图阁。
师鲁当天下无事时独喜论兵，为《叙燕》《息戍》二篇行于世。自西兵起，凡五六岁，未尝不在其间。故其议论益精密，而于西事尤习其详。其为兵制之说，述战守胜败之要，尽当今之利害。又欲训士兵代戍卒，以减边用，为御戎长久之策，皆未及施为。而元昊臣，西兵解严，师鲁亦去而得罪矣。然则天下之称师鲁者，于其材能，亦未必尽知之也。
初，师鲁在渭州，将吏有违其节度者［15］，欲按军法斩之而不果［16］。其后吏至京师，上书讼师鲁以公使钱贷部将，贬崇信军节度副使，徙监均州酒税［17］。得疾，无医药，舁至南阳求医。疾革，隐几而坐，顾稚子在前，无甚怜之色，与宾客言，终不及其私。享年四十有六以卒。
师鲁娶了张氏，某县君。有兄源字子渐，亦以文学知名，前一岁卒。师鲁几十年间，三贬官，丧其父，又丧其兄。有子四人，连丧其三。女一适人，亦卒。而其身终以贬死。一子三岁，四女未嫁，家无余赀，客其丧于南阳不能归。平生故人，无远迩皆往赙之，然后妻子得以其柩归河南。以某年某月某日，葬于先茔之次。
余与师鲁兄弟交，尝铭其父之墓矣，故不复次其世家焉。铭曰：藏之深，固之密。石可朽，铭不灭。
【注释】
［1］博学强记：学习范围广博，记忆力很好。
［2］妄随：盲目跟随世俗。
［3］伊阳县：今河南伊阳。
［4］荐：推荐。
［5］范公：范仲淹。
［6］不肯言：不肯为范仲淹求情。
［7］俱：一起。
［8］徙：派遣，调任。
［9］起：起用。
［10］好水：今名甜水河，位于甘肃隆德。
［11］降：贬职。
［12］濠州：今安徽凤阳。
［13］迁：调任。
［14］惠爱：恩惠，仁爱。
［15］节度：法律，制度。
［16］不果：没有实现。
［17］均州：今湖北均县。

        </div>
      </div>
    </div>
  </div>
</div>
<!--update:2025-08-29 17:57:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>