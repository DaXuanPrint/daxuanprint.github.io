<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,全北齐文全文在线阅读,全北齐文全文在线下载,大玄古籍书库">
<meta name="description" content="北齐是北朝文学发展的一个重要历史阶段，对其具体的文学创作实践进行全面的考察研究无疑具有十分有益的价值。清代学者严可均所编纂的《全上古三代秦汉三国六朝文》是一部收集唐以前文章的总集，其中有《全北齐文》十卷，收录了北齐作家的二百四十四篇文章，为此种研究提供了一个可靠的文本基础。_全北齐文_全文在线阅读_全北齐文_全文在线下载_大玄古籍书库">
<title>全北齐文_严可均_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">全北齐文</span> <br/>
          作者： <span class="inputVal" id="bkauthor">严可均</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]78427</span> <br/>
          说明： <span class="inputVal" id="bkdec">北齐是北朝文学发展的一个重要历史阶段，对其具体的文学创作实践进行全面的考察研究无疑具有十分有益的价值。清代学者严可均所编纂的《全上古三代秦汉三国六朝文》是一部收集唐以前文章的总集，其中有《全北齐文》十卷，收录了北齐作家的二百四十四篇文章，为此种研究提供了一个可靠的文本基础。</span> <br/>
          封面： <span class="inputVal" id="bkimg">Z_18345.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]全北齐文
[book_author]严可均
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]78427
[book_dec]北齐是北朝文学发展的一个重要历史阶段，对其具体的文学创作实践进行全面的考察研究无疑具有十分有益的价值。清代学者严可均所编纂的《全上古三代秦汉三国六朝文》是一部收集唐以前文章的总集，其中有《全北齐文》十卷，收录了北齐作家的二百四十四篇文章，为此种研究提供了一个可靠的文本基础。
[book_img]Z_18345.jpg


[book_title]卷一
◎　高欢（神武帝）
帝姓高，讳欢，字贺六浑，勃海人，初事尔朱荣，为亲信都督。孝庄即位，封铜伯，历晋州刺史，建明初封平阳郡公，普泰初封勃海王，加授东道大行台。举兵反，拥立章武王子朗，年号中兴。进位大丞相、柱国大将军、太师，寻废朗及节闵帝而立孝武。孝武逊于长安，立孝静。魏分为二。武定五年正月薨，年五十二，谥曰献武王。文宣受禅，追尊曰献武皇帝，庙号太祖。天统元年改谥曰神武皇帝，庙号高祖。
◇　上节闵帝出师表
臣某言：故天柱大将军荣援立圣明，中兴宝历，而屠戮衣冠，升降自己，其勋虽大，厥咎亦深，以过比功，则功不补过。永安之末，国祀权移，疑贰已彰，遂加大戮。君犹天也，理绝雠怨。而世隆等鸠集犬羊，倾覆京邑，大行幽执，酷害贼首，且自立六王，擅相署置，或权重上将，或官兼宰相，辅氵㸒贪乱，肆行凶恶，卖官鬻狱，专货求财，政令无恒，朝改暮易，虽复南山之竹，岂可尽言。陛下龙德光天，翻飞紫极，斯乃宗庙之威灵，亿兆之念望。而世隆等阻众安忍，自以为功，带甲勒兵，唐突宫省，篡逆之渐，昭然有徵。臣本无勋庸，滥叨非据，位班台铉，爵等藩王，质薄任隆，忧深责重，常恐颠沛，负之无力。主忧臣辱，先达明规，主辱臣死，微臣宿志，况拥百万之师，罄四海之锐，而坐观成败，不恤国家之难哉。方将总驭大军，吊民伐罪，其指麾形势，备在檄书。若世隆等退出藩维，奉辞廷阙，臣便按甲休兵，一无所预，事宁之後，泥首归愆，矫命专征，分甘钺。若固执逆谋，敢拒义师者，当戮其妻孥，罪延三族。伏愿陛下留神省察，照臣丹款，大勋克举，拜手有期，心驰象阙，载怀罔极。（《文苑英华》六百十四。）
◇　上孝武帝表
荆州绾接蛮右，密迩畿服，关陇恃远，将有逆图。臣今潜勒兵马三万，拟从河东而渡；又遣恒州刺史厍狄干、瀛州刺史郭琼、汾州刺史斛律金、前武卫将军彭乐拟兵四万，从其来违津渡；遣领军将军娄昭、相州刺史窦泰、前瀛州刺史尧雄、并州刺史高隆之拟兵五万，以讨荆州；遣冀州刺史尉景前冀州刺史高敖曹、济州刺史蔡俊前、侍中封隆之拟山东兵七万突骑五万，以征江左。皆约所部，伏听处分。（《北齐书·神武纪下》）
◇　上表自明
臣为嬖佞所间，陛下一旦赐疑，令猖狂之罪，尔朱时计。臣若不尽诚竭节，敢负陛下，则使身受天殃，子孙殄绝。陛下若垂信赤心，使干戈不动，佞臣一二人愿斟量废出。（《北齐书·神武纪下》：神武集僚佐博议，还以表闻，仍以信誓自明忠款。）
◇　奉表孝武帝（永熙三年十月）
陛下若远赐一制，许还京洛。臣当帅勒文武，式清宫禁，若返正无日，则七庙不可无主，万国须有所归。臣宁负陛下，不负社稷。（《通鉴》一百五十六，丞相欢至洛阳，又遣僧道荣奉表于孝武帝。不答。）
◇　上言行新政
建义之家，枉为尔朱氏籍殁者，悉皆蠲免。（《魏书·出帝纪》：太昌元年上言。）
◇　上言房子远等家族宜免从坐
房谟、郑述祖、李道三家理宜从法。窃以谟立身清白，履行忠谨；郑仲礼严祖庶儿，晚始收拾；李世林生自外养，以本宗；三人特乞罪止一房。（《北史》五十五《房谟传》。）
◇　宣告将士
孤遇尔朱擅权，举大义于四海，奉戴主上，义贯幽明，横为斛斯椿谗构，以诚节为逆首。昔赵鞅兴晋阳之甲，诛君侧恶人。今者南迈，诛椿而已》（《北齐书·神武纪下》）
◇　宣告关东
将天子西入，事起元毗，虽百赦不在原限。（《北史》十五《秦王翰传》。）
◇　遗侯渊书
卿勿以部曲轻少，难于东迈。齐人浇薄，唯利是从。齐州城民，尚能迎汝阳王，青州之人，岂不能开门待卿也。但当勉之。（《魏书·侯渊传》。）
◇　赐卢勇书
吾委卿扬州，唯安枕高卧，无西南之虑矣。但依朝廷所委，表启宜停。卿之妻子任在州住，当使汉儿之中无在卿前者。《北齐书·卢文卫传》
◇　与业下诸贵书
崔暹昔事家弟，为定州长史。後吾儿开府谘议，及迁左丞吏部郎。吾未知其能也。始居宪台，乃尔纠劾咸阳王司马令，并是吾对门布衣之旧，尊贵亲昵，无过二人，同时获罪，吾不能救。诸君其慎之。（《北齐书·崔暹传》。）
◇　与彭城王韶书
典签姓孟者极能用心，何不置之目前。（《北齐书·孟业传》。）
◇　招王思政书
若降，当授以并州。（《通鉴》。）
◇　敕子澄书
马令是吾故旧，汝宜宽之。（《北史·司马子如传》。）
◇　攻玉壁射募格于城中
能斩城主降者，拜太尉，封开国郡公，邑万户，赏帛万匹。（《周书·韦孝宽传》。）
◇　顾命
段孝先忠亮仁厚，智勇兼备，亲戚之中，唯有此子，军旅大事，宜共筹之。（《北齐书·段韶传》：韶字孝先。）
◎　高澄（文襄帝）
帝讳澄，字子惠，神武长子，魏中兴元年立为勃海王世子，武定五年嗣事，至七年八月为梁降人兰京所杀，年二十九，文宣受禅，追谥曰文襄皇帝，庙号世宗。
◇　与封隆之密书
仲密枝党同恶向西，宜悉收其家累，以惩将来。（《北齐书·封隆之传》：武定初，北豫州刺史高仲密将叛，诏隆之驰驿抚慰，世宗密书与隆之云云。）
◇　与侯景书
盖闻位为大宝，守之未易，责成任重。（《梁书》作仁诚重任。）终之实难。或杀身成名，或去食存信，比性命于鸿毛，方义节（《梁书》作等节义。）于熊掌。夫然者，举不违德。（《梁书》作失德。）动无过事，进不见恶，退无谤言。
先王与司徒契阔夷险，孤子相依，偏所眷属，缱绻襟期。绸缪素分。（《梁书》作寤语。）义贯终始，情存岁寒。司徒自少及长，从微至著，其相成立，生非无恩。（《梁书》作共相成生，非无恩德。）既爵冠通侯，位标上等，门容驷马，食（《（梁书》作室。）飨万锺，财利润于乡党，荣华被于亲戚。意气相倾，人伦所重，感于知己，义在不忘。（《梁书》作义在忘躯。）眷为国士者，乃立漆身之节，馈以壶（《北齐书》作一）。）飧者，便致扶轮之效。若然尚不能已，况其重于此乎。
幸（《北齐书》作常。）以故旧之节，欲存（《梁书》作之义欲持，《北齐书》作之义欲将。）子孙相托，方为晋秦之匹，共成刘范之亲。假使日往月来，时移世易，门无强荫，家有幼孤，犹应加璧不遗，分宅相济，无忘先德，以恤後人。况闻负杖行歌，便已狼顾反（《梁书》作犬。）噬，于名无所成，于义无所取，不蹈忠臣之迹，自陷叛人之地。力不足以自强，势不足以自保，率乌合之众，为累卵之危。西求救于黑秦。（《北齐书》作宇文。）南请援于萧主。（《梁书》《北齐书》作氏。）以狐疑之心，为首鼠之事。入秦则秦人不容，归吴则吴人不信。当今所观。（《梁书》作相视。）未见其可，不知终久，持此安归异相推本心，必不应尔。当时（《梁书》《北齐书》作是。）不逞之人，曲为异（《北齐书》作无。）端之说，遂怀狐鼠（《梁书》《北齐书》作市虎。）之疑，乃致投杼之感
此来（《梁书》《北齐书》作比来。）举止，事已可见，人相疑误，想自觉知。合门大小，并在司寇。意谓李氏未灭，犹言少卿可反。孤子无状招祸，丁天酷罚，不能死亡，苟存晷漏，追慕永远，五内崩裂。但礼犹权夺，志在忘私，思效力命，卒成功业。前者（《（梁书》作近者。）聊命偏师，前驱致讨，南兖、扬州，应时克复。即欲乘机，长驱（《北齐书》作席卷。）悬瓠，属以炎暑，欲为後图，且命旋军，（《北齐书》作还师。）待时更举。今寒飙向折，白露将团，方凭国威。（《梁书》《北齐书》作灵。）龚行天罚。器械精新，士马强盛，内外感恩，上下戮力，（《梁书》作内外感德，上下齐心。））三令五申，可蹈（《北齐书》作赴。）汤火。若使旗鼓相望，埃尘相接，势如沃雪，事等注荧。（《梁书》作萤。）夫明者去危就安，智者转祸为福，宁使人负我，不使我负人。（《梁书》作宁使我负人不使人负我。）当开从善之门，使有改迷。（《梁书》作决改先迷。）之路。今诚刷心荡意，除嫌去恶，想犹致疑，未便见信。若能卷甲来朝，弓（《梁书》《北齐书》作垂囊。）还阙者，当相授豫州刺史。以终身世。（《梁书》作即使终君之世，《北齐书》作必使终君身世。）所部文武并（《梁书》《北齐书》作更。）不追摄，进得保其禄位，退则不丧功名。冀有知几之心，当为可信之事。今王思政韦法宝等，（《北齐书》有皆字。）弧军偏将，远来深入，然其性命在君股掌，若（《北齐书》作脱。）欲刺之，想有馀力，若能擒翦，肆诸市朝，即加宠授，永保疆埸，君门眷属，可以无恙。（《北齐书》作患。）宠妻爱子，亦相送还，仍为通家，共（《梁书》作卒。）成亲好。所不食言，有如皎日。
今遣行人，路程可度，此月十日应至彼间，足得还返。若能悔过，不忘本朝，宜遣腹心之使，自来向此，面取委曲，使相知信。如其迟疑，未便分决，使来赊缓，不赴期会，国有常刑，以明君法。今不（《梁书》作君既不。）能东封函谷，南面称孤，受制于人，威名顿尽。得地不能自守，聚众不以为强。空使身有背叛之名，家为恶逆之党。（《北齐书》作家有恶逆之祸。）兄弟子侄，首足异处；（《梁书》作门。）垂发戴白，同就涂炭。闻者相为酸鼻，见者相为寒心。覆宗绝嗣，自贻伊戚，戴天履地之心，能无愧乎。（疑脱成败二字。）祸福决之此使，善恶向背，相任所从，脱出自思，致延後悔，驷马不追，噬脐何及。孤子今日不应乃（《梁书》作方。）遣此书，但见蔡遵道云：司徒本无归西之心，深有追悔（《北齐书》作悔过，《梁书》作悔祸。）之意，闻西兵将至，遣遵道向崤中参其多少，少则与其同力，多则更为之备。又云房长史在彼之日，司徒尝欲将（《梁书》作遣）书启，将改过自新，求效边畔。已差李龙仁等，垂欲发遣，闻房已还，遂复停废。（《梁书》作闻房已远，遂复停发。）未知遵道此言为实为虚；但既有所闻，不容不相尽告。吉凶之理，想自图之。（《文苑英华》六百八十五，又见《梁书·侯景传》，《北齐书·文襄纪》。）
◇　报李元忠书
仪同位亚台铉，识怀贞素，出藩入侍，备经要重。而犹家无担石，室若悬磬，岂轻财重义，奉时爱己故也。久相嘉尚，嗟咏无极，恒思标赏，有意无由。忽辱蒲桃，良深佩戴。聊用绢百匹，以酬清德也。（《北齐书·李元忠传》，又略见《艺文类聚》八十七。）
◇　降书褒奖刘
以卿家世忠纯，奕代冠冕。贤弟贤子，并与吾共事，怀抱相托，亦自依然。宜勖心力，以副所委，莫虑不富贵。（《北齐书·刘传》。）
◇　与崔季舒书
痴人复何似，痴势小差未。（《魏书·孝静纪》：文襄嗣事，甚忌焉。以崔季舒为中书黄门侍郎，令监察动静，小大皆令季舒知。文襄与季舒书。）
◇　杖宋游道判
游道禀性遒悍，是非肆口，吹毛洗垢，疮疵人物。往与郎中兰景云忿竞，列事十条。及加推穷，便是虚妄。方共道习凌侮朝典，法官而犯，特是难原，宜付省科。（《北齐书·宋游道传》，游道除御史中尉，东莱王道习参御史选，限外投状，道习与游道有旧，使令史受之。文襄怒，杖游道而判之云云。）
◎　高洋（文宣帝）
帝讳洋，字子进，神武第二子，天平二年封太原郡公，武定七年嗣事，八年正月封齐郡王，三月进封齐王，五月加九锡，受禅，改元天保，在位十年，谥曰章烈皇帝，庙号威宗。武平初改谥曰文宣皇帝，庙号显祖。
◇　追赠陈元康诏（天保元年）
元康识超往哲，才极时英，千仞莫窥，万顷难测。综核戎政，弥纶霸道，草昧邵陵之谋，翼赞河阳之会，运筹定策，尽力尽心，进忠补过，亡家徇国。埽平逋寇，廓清荆楚，申甫之在隆周，子房之处盛汉，旷世同规，殊年共美。大业未融，山ㄨ奄及，悼伤既切，宜崇茂典。赠使持节都督冀定瀛殷沧五州诸军事、骠骑大将军、司空公、冀州刺史，追封武邑县一千户，旧封并如故，谥曰文穆。赙物一千二百段。大鸿胪监丧事。凶礼所须，随由公给。（《北齐书·陈元康传》）
◇　正风俗诏（天保元年六月辛巳）
顷者风俗流宕，浮竞日滋，家有吉凶，务求胜异。婚姻丧葬之费，车服饮食之华，动竭岁资，以营日富。又奴仆带金玉，婢妾衣罗绮，始以创出为奇，後以过前为丽，上下贵贱，无复等差。今运属惟新，思蠲往弊，反朴还淳轨物。可量事具立条式，使俭而获中。（《北齐书·文宣纪》。）
◇　复太原等四郡田租诏
冀州之渤海、长乐二郡，先帝始封之国，义旗初起之地。并州之太原，青州之齐郡，霸业所在，王命是基。君子有作，贵不忘本，思申恩洽，蠲复田租。齐郡、渤海，可并复一年，长乐复二年，太原复三年。（《北齐书·文宣纪》。）
◇　祭慰故太傅孙腾等诏
故太傅孙腾、故太保尉景、故大司马娄昭、故司徒高敖曹、故尚书左仆射慕容绍宗，故领军万俟于、故定州刺史段荣、故御史中尉刘贵、故御史中尉窦泰、故殷州刺史刘丰、故济州刺史蔡俊等，并左右先帝，经赞皇基，或不幸早徂，或殒身王事，可遣使者就墓致祭，并抚问妻子，慰逮存亡。（《北史》七。）
◇　诏有司（六月壬辰）
自今已後，诸有文启论事，并陈要密，有司悉为奏闻。（《北齐书·文宣纪》。）
◇　以魏御府物供七日宴赐诏（七月乙卯）
古人鹿皮为衣，书囊成帐，有怀盛德，风流可想。其魏御府所有珍奇杂纟采常所不给人者，徒为畜积，命宜悉出，送内後园，以供七日宴赐。（《北齐书·文宣纪》。）
◇　移汉石经诏（八月）
郡国修立黉序，广延髦俊，敦述儒风。其国子学生亦仰依旧诠补，服膺师说，研习礼经。往者文襄皇帝所建蔡邕石经五十二枚，即宜移置学馆，依次修立。（《北齐书·文宣纪》。）校勘记：「建」，《北史》作「运」。石经原在洛阳，高澄运回邺城。应以「运」为正。
◇　求直言诏
有能直言正谏，不避罪辜，謇謇若朱云，谔谔若周舍，开朕意，沃朕心，弼于一人，利兼百姓者，必当宠以荣禄，待以不次。（《北齐书·文宣纪》。）
◇　劝课农桑诏
诸牧民之官，仰专意农桑，勤心劝课，广收天地之利，以备水旱之灾。（《北齐书·文宣纪》。）
◇　国史诏
朕以虚寡，嗣弘王业，思所以赞扬盛绩，播之万古。虽史官执笔，有闻无坠，犹恐绪言遗美，时或未书。在位王公文武大小，降及民庶，爰至僧徒，或亲奉音旨，或承传傍说，凡可载之文籍，悉宜条录封上。（《北齐书·文宣纪》。）
◇　更定麟趾格诏（八月甲午）
魏世议定《麟趾格》，遂为通制，官司施用，犹未尽善。可令群官更加论究。适治之方，先尽要切，引纲理目，必使无遗。（《北齐书·文宣纪》。）
◇　王昕削爵诏
元景本自庸才，素无勋行，早沾缨绂，遂履清途，发自畿邦，超居詹事，俄佩龙文之敛，仍启带砺之书。语其气分，何因到此？诚宜清心励己，少酬万一。尚书百揆之本，庶务攸归。元景与夺任情，威福在己，能使直而为枉，曲反成弦。害政损公，名义安在？伪赏宾郎之味，好咏轻薄之篇。自谓模拟伧楚，曲尽风制，推此为长，馀何足取？此而不绳，後将焉肃？在身官爵，宜从削夺。（《北史》二十四《王宪附传》。）
◇　诏释僧稠（天保元年）
久闻风德，常思言遇。今敕定州，令师赴邺，教化群生，义无独善，希即荷锡，暂游承明。思欲弘宣至道，济斯苦壤。至此之日，脱须还山，当任东西，无所留絷。（《续高僧传》。）
◇　问沙汰释老诏（五年举秀才，樊逊对策第一）
朕闻专精九液，鹤竦玄州之境；苦心六岁，释担烦恼之津。或注神鬼之术，明尸解之方，或说因缘之要，见泥洹之道。是以太乙阐法，竟于轻举；如来证理，坏于寂灭。自祖龙寝迹，刘庄感梦，从此以归，纷然遂广，至有委亲遗累，弃国忘家，馆舍盈于山薮，伽蓝遍于州郡。若黄金可化，淮南不应就戮；神威自在，央掘岂得为京刂，若以御龙非实，荆山有攀髯之恋；控象为虚，洛寤夜光之诡。是非之契，朕实惑焉。乃有缁衣之众，参半於平俗；黄服之徒，数过於正户。所以国给为此不充，王用因兹取乏。欲择其正道，蠲其左术。一则有润邦家，二则无惑群品。且积竞繇来，行之已久，顿于中路，沙汰实难。至如两家升降，二途修短，可指言优劣，无鼠首其辞。（《广弘明集》二十四。）
◇　发遣梁民诏（六年六月壬子）
梁国遘祸，主丧臣离，逖彼炎方，尽生荆棘。兴亡继绝，义在于我，纳以长君，拯其危弊，比送梁主，已入金陵。藩礼既修，分义方笃。越鸟之思，岂忘南枝，凡是梁民，宜听反国，以礼发遣。（《北齐书·文宣纪》。）
◇　听度道士为沙门诏（六年九月）
法门不二，真宗在一，求之正路，寂泊为本，祭酒道者，世中假妄，俗人未悟，仍有祗崇，曲ろ是味，清虚焉在，朐脯斯甘，慈悲永隔，上异仁祠，下乖祭典，皆宜禁绝，不复遵事，颁敕远近，咸使知闻，其道士归伏者，并付昭玄大统上法师，听度出家，不发心者，可令染剃。（集古今佛道论衡实录一，又《广弘明集》四。）
◇　并省郡县诏（七年十一月壬子）
昆山作镇，厥号神州；瀛海为池，是称赤县。蒸民乃粒，司牧存焉。王者之制，沿革迭起，方割成灾，肇分十二，水土既平，还复九州。道或繁简，义在通时，殷因于夏，无所改作。然则日月缠于天次，王公国于地野，皆所以上叶玄仪，下符川岳，逮于秦政，鞭挞区寓，罢侯置守，天下为家。洎两汉承基，曹马属统，其间损益，难以胜言。魏自孝昌之季，数锺浇否，禄去公室，政出多门，衣冠道尽，黔首涂炭。铜马、铁胫之徒，黑山、青犊之侣，枭张晋、赵，豕突燕、秦，纲纪从兹而颓，彝章因此而紊。是使豪家大族，鸠率乡部，托迹勤王，规自署置。或外家公主，女谒内成，昧利纳财，启立州郡。离大合小，本逐时宜，剖竹分符，盖不获已。牧守令长，虚增其数，求功录实，谅足为烦，损害公私，为弊殊久，既乖为政之礼，徒有驱羊之费。自尔因循，未遑删改。
朕寅膺宝历，恭临八荒，建国经野，务存简易。将欲镇躁归静，反薄还淳，苟失其中，理从刊正。傍观旧史，逖听前言，周曰成、康，汉称文、景，编户之多，古今为最。而丁口减于畴日，守令倍于昔辰，非所以驭俗调风，示民轨物。且五岭内实，三江回化，拓土开疆，利穷南海。但要荒之所，旧多浮伪，百室之邑，便立州名，三户之民，空张郡目。譬诸木犬，犹彼泥龙，循名督实，事归乌有。今所并省，一依别制。（《北齐书·文宣纪》。）
◇　祀礼诏（八年八月）
丘、郊、时祭，皆仰市取，少牢不得割，有司监视，必令丰备；农社先蚕，酒肉而已；雩、礻某、风、雨、司民、司禄、灵星、杂祀，果饼酒脯。唯当务尽诚敬，义同如在。（《北齐书·文宣纪》，又见《北史》七。）
◇　遗诏（十年十月）
凡诸凶事一依俭约。三年之丧，虽曰达礼，汉文革创，通行自昔，义有存焉，同之可也。丧月之断。限以三十六日。嗣主、百寮、内外遐迩，奉制割情，悉从公除。（《北齐书·文宣纪》。）
◇　敕魏收（天保四年）
好直笔，我终不作魏太武诛史官。（《北齐书·魏收传》。）
◇　敕李祖勋
茹茹既破，何故无贺表？（《北齐书·卢文伟传》。）
◇　敕中使
好作法用，勿使崔家笑人。（《北齐书·崔悛传》）
◇　敕崔昂
若诸人不相遵纳，卿可依事启闻。（《北齐书·崔昂传》：诏删定律令，损益礼乐，令尚书右仆射薛叔等三人在领军府议定，又敕昂云。）
◇　敕宋世轨
我知台欺寺久，卿能执理，与之抗衔，但守此心，勿虑不富贵。（《北齐书·宋世轨传》。）
◇　敕毕义云
卿比所为，诚合死，以志在疾恶，故且一恕。（《北齐书·宋世轨传》。）
◇　手书与崔暹
贤子达，甚有才学，亡兄女乐安主，魏帝外甥，内外敬待，胜朕诸妹，思成大兄宿志。（《北齐书·崔暹传》。）
◇　与梁太尉王僧辩书
梁国不造，祸难相仍。侯景倾荡建业，武陵弯弓巴汉。卿志格玄穹，精贯白日，戮力齐心，芟夷逆丑，凡在有情，莫不嗟尚；况我邻国，缉事言前。而西寇承间，复相掩袭，梁主不能固守江陵，殒身宗┙，王师未及便已降败，士民小大，皆毕寇虏，乃眷南顾，愤叹盈怀。卿臣子之情，念当鲠裂。如闻权立支子，号令江阴，年甫十馀，极为冲藐，梁估。未已，负荷谅难。祭则卫君，政由宁甯氏。干弱枝强，终古所忌。朕以天下为家，大道济物。以梁国沦灭，有怀旧好，存亡拯坠，义在今辰，扶危嗣事，非长伊德。彼贞阳侯，梁武犹子，长沙之胤，以年以望，堪保金陵，故置为梁主，纳于彼国。便诏上党王涣总摄群将，扶送江表，雷动风驰，助埽冤逆。清河王岳前救荆城，军度安陆，既不相及，愤惋良深。恐及西寇乘流，复蹑江左，今转次汉口，与陆居士相会。卿宜协我良规，厉彼群帅，部分舟舻，迎接今王，鸠勒劲勇，并心一力。西羌乌合，本非寇，直是湘东怯弱，致此沦胥。今者之师，何往不克，善建良图，副朕所望也。（《梁书王·僧辩传》。）
◇　即位告天
皇帝臣讳敢用玄牡昭告于皇皇后帝：否泰相沿，废兴迭用，至道无亲，应运斯辅。上览唐、虞，下稽魏、晋，莫不先天揖让，考历归终。魏氏多难，年将三十，孝昌已後，内外去之。世道横流，苍生涂炭。赖我献武，拯其将溺，三建元首，再立宗祧，埽绝群凶，芟夷奸宄，德被黔黎，勋光宇宙。文襄嗣武，克构鸿基，功浃寰宇，威棱海外，穷发怀音，西寇纳款，青丘保候，丹穴来庭，扶翼危机，重匡颓运，是则有大造于魏室也。
魏帝以卜世告终，上灵厌德，钦若昊天，允归大命，以禅于臣讳，夫四海至公，天下为一，总民宰世，树之以君。既川岳启符，人神效祉，群公卿士，八方兆庶，佥曰皇极乃顾于上，魏朝推进于下，天位不可以暂虚。遂逼群议，恭膺大典。猥以寡薄，托于兆民之上，虽天威在颜，咫尺无远，循躬自省，实怀祗惕。敬简元辰，升坛受禅，肆类上帝，以答万国之心，永隆嘉祉，保有齐，以被于无穷之祚。（《北齐书·文宣纪》。）
◎　高殷（废帝）
帝讳殷，字正道，小名道人，文宣长子，天保元年立为皇太子，十年十一月即位。明年正月，改元乾明。八月为常山王演所废，皇建二年九月被杀。大宁中追谥曰闵悼王。
◇　即位诏（天保十年十王月庚戌）
九州军人七十已上授以板职，武官年六十已上及癃病不堪驱使者，并皆放免。土木营造金铜铁诸杂作工，一切停罢。（《北齐书·废帝纪》。）
◇　免配没诏（乾明元年正月癸亥）
诸元良口配没宫内及赐人者，并放免。（《北齐书·废帝纪》。）
◇　委任常山王诏（三月甲寅）
军国事皆申晋阳，禀大丞相常山王规算。（《北齐书·废帝纪》。）
◇　僧稠丧事诏（元年）
故大禅师，志力精苦，感果必然，栖心寂默，虚来实返，妙业玄风，事高缁素，运往神迁，实深嗟惘。资崇有嘉，用申凄敬。可施物五百段，送千僧供于云门，以崇追福。（《续高僧传》。）

[book_title]卷二
◎　高演（孝昭帝）
帝讳演，字延安，神武第六子，魏元象元年封常山郡公。齐受禅，进爵为王。乾明元年八月废少主自立，改元皇建。在位二年，谥曰孝昭皇帝，庙号肃宗。
◇　搜访功臣子孙诏（皇建元年乙酉）
自太祖创业以来，诸有佐命功臣子孙绝灭、国统不传者，有司搜访近亲，以名闻，当量为後，诸郡国老人，各授版职，赐黄帽鸠杖。（《北齐书·孝昭纪》。）
◇　赠恤将士诏
謇正之士，并听进见陈事；军人战亡死王事者，以时申闻，当加荣赠；督将、朝士名望素高，位历通显，天保以来未蒙追赠者，亦皆录奏。（《北齐书·孝昭纪》。）
◇　议封先代後诏（八月甲午）
昔武王克殷，先封两代，汉魏二晋，无废兹典。及元氏统历，不率旧章。朕纂承大业，思弘古典，但二王三恪，旧说不同，可议定是非，列名条奏。其礼仪体式亦仰议之。（《北齐书·孝昭纪》。）
◇　立学诏
国子寺可备立官属，依旧置生员，讲习经典，岁时考试。其文襄帝所运石经，宜即施列于学馆。外州大学亦仰典司勤加课督。（《北齐书·孝昭纪》）
◇　听勋人分封子弟诏（八月景申）
九州勋人有重封者，听分授子弟，以广骨肉之恩。（《北齐书·孝昭纪》）
◇　诏王
比日何为自同外客，略不可见，自今假非局司，但有所怀，随宜作一牒，候少隙，即径进也。（《北史·王传》：後因奏事，帝从容曰云云，不言是诏）
◇　为僧稠起塔诏（皇建二年）
故大禅师德业高迥，三宝栋梁，灭尽化终，神游物外。可依中国之法，毗起塔，建千僧齐，赠物千段，标树芳迹，示诸後代。（《续高僧传》。）
◇　遗诏（二年十一月甲辰）
朕婴此暴疾，奄忽无逮。今嗣子冲眇，未闲政术，社稷业重，理归上德。右丞相长广王湛，研机测化，体道居宗，人雄之望，海内瞻仰，同胞其气，家国所凭。可遣尚书左仆射、赵郡王睿喻旨，徵王统兹大宝。其丧纪之礼一同汉文，三十六日悉从公除，山陵施用，务从俭约。（《北齐书·孝昭纪》。）
◇　敕崔瞻
东宫弱年，未陶训义。卿仪形风德，人之师表。故劳卿朝夕游处，开发幼蒙，一物三善，皆以相寄。（《北史》二十四。）
◇　临终与长广王湛手书
宜将吾妻子置一好处，勿学前人也。（《北齐书·孝昭纪》。）
百年无罪，汝可以乐处置之，勿学前人。（《北齐书·乐陵王百年传》，孝昭帝临崩，遗诏传位于武成，并有手书，其末云云，又见《北史》五十二。）
◎　高湛（武成帝）
帝讳湛，小字步落稽，神武第九子，元象中封长广郡公。齐受禅，进爵为王，历尚书令、录尚书事兼司徒，废帝即位，迁太尉，乾明初为大司马，领并州刺史，迁太傅，录尚书事，领京畿大都督，皇建初为右丞相，二年十一月即位。改元二：大宁、河清，在位四年，传位太子，自称太上皇帝。天统四年崩，谥曰武成皇帝，庙号世祖。
◇　轻罚诏（大宁元年）
王者所用，唯在赏罚。赏贵适理，罚在得情。然理容进退，事涉疑似。盟府司勋，或有开塞之路；三尺律令，未穷画一之道。想文王之官人，念宣尼之止讼，刑赏之宜，思获其所。自今诸应赏罚，皆赏疑从重，罚疑从轻。（《隋书·刑法志》。）
◇　诏封子绘（大宁二年案是年四月改元河清）
冀州密迩京甸，归彦敢肆凶悖。已敕大司马、宁平原王段孝先总勒重兵，乘机电发；司空、东安王娄睿督率诸军，络绎继进。卿世载名德，恩洽彼州，故遣参赞军事，随便慰抚。宜善加谋略，以称所寄。（《北齐书·封隆之传》。）
◇　赠谥张耀诏（天统元年）
耀志贞平直，温恭廉慎。（《北齐书·张耀传》，世祖临朝诏称。）
◇　蠲杂户诏（天统三年九月）
诸寺署所绾杂保户姓高者，天保之初，虽有优敕，（《北史》作优放。）权假力用。未免者，今可悉蠲杂户，任属郡县，一准平人。（《北齐书·後主纪》，又《北史》八太上皇帝诏。）
◇　手敕河南王孝瑜
吾饮汾清二杯，劝汝于邺酌两杯。（《北齐书·河南康舒王孝瑜传》。）
◇　宣敕定州
冯翊王少小谨慎，内外所知，在州不为非法，朕信之熟矣。登高望远，人之常情，何足可道？鼠辈欲轻相间构，曲生眉目，理应从斩，犹以旧人，未忍置法。回洛决鞭二百，祓宜决杖一百。（《御览》六百五十引《三国典略》：冯翊王润为定州刺史。王回洛、独孤祓上言：润出送台使，登魏文旧台，南望叹息，不测其意。武成宣命于州云云。又见《北齐书·冯翊王润传》，武成使元文遥就州宣敕。又见《北史》五十一。祓皆作枝，末二语皆在叙事中。）
◇　敕魏收（河清三年）
卿旧人，事我家最久。前者之罪，情在可恕。比令卿为尹，非谓美授，但初起卿，斟酌如此。朕岂可用卿之才，而忘卿身，待至十月，当还卿开府。（《北齐书·魏收传》。）
◇　手敕和士开
朕之与卿，本同心腹，今怀抱痛割，与卿无异，当深思至理，以自开慰。（《北史·和士开传》：士开除侍中，加开府，遭母忧。帝手敕慰谕之。）
◇　养生论
王叔和，高平人也。博好经方，洞识摄生之道。尝谓人曰：食不欲杂，则或有所犯，当时或无灾患，积久为人作疾。寻常饮食，每令得所，多餐令人彭亨短气，或改暴疾。夏至秋分，少食肥腻饼霍之属，此物与酒食瓜果相妨，当时不必即病，入秋节变阳消，阴寒气总至，多至暴卒。良由涉夏取冷大过，饮食不节故也。而不达者，皆以病至之日，便谓是受病之始，而不知其所由来者渐矣。岂不惑哉。（《御览》七百二十）
王叔和性沈静，好著述，考核遗文，采摭群论，撰成《脉经》十卷，编次张仲景《方论》为三十六卷，大行于世。（《御览》七百二十二）
◎　高纬（後主）
後主讳纬，字仁纲，武成帝长子，大宁二年立为皇太子，河清四年四月即位，改元三：天统、武平、隆化，在位十三年。为周所擒，封温国公，明年赐死。
◇　罢工作诏（天统四年十二月）
细作之务及所在百工，悉罢之。（《北齐书·後主纪》。）
◇　简放官口诏
掖庭、晋阳、中山宫人等，及邺下、并州太官官口二处，其年六十已上，及有癃患者，仰所司简放。（同上。）
◇　诛斛律光下诏（武平三年七月）
光谋反，今已伏法。其馀家口，并不须问。（《北齐书·斛律光传》）
◇　税僧尼令
僧尼坐受供养，游食四方，损害不少，虽有薄敛，何足为也。（《通典》）
◇　与任城王氵皆书
朝廷遇纬甚厚，诸王无恙，叔若释甲，则无不优待。（《周书·齐王宪传》，又《御览》三百二十六引《三国典略》。）
◎　高昭君（神武娄后）
后讳昭君，普泰元年拜勃海王妃。文襄嗣位，进太妃。文宣受禅，尊为皇太后。废帝即位，尊为太皇太后。孝昭即位，复为皇太后。大宁二年崩，年六十二，谥曰明。
◇　中旨不许受禅
汝父如龙，汝兄如虎，尚以人臣终。汝何容欲行舜禹事？此亦非汝意，正是高德政教汝。（《北齐书·高德政传》。）
◎　高氵皆（任城王）
氵皆，神武第十子，天保元年封任城王；孝昭、武成时屡镇晋阳，总并省事，历司徒、太尉，并省录尚书事；天统中拜太保、并州刺史，别封正平郡公；武平初，迁太师、司州牧，出为冀州刺史，加太宰，迁右丞相、都督青州刺史，拜左丞相，转瀛州刺史。後主奔邺，加大丞相。寻受禅。为周齐王宪所擒至长安，与後主同死。
◇　遗尚书令杨遵彦书荐李德林
燕赵固多奇土，此言诚不为谬。今岁所贡秀才李德林者，文章学识，固不待言，观其风神器宇，终为栋梁之用。至如经国大体，是贾生、晁错之俦，雕虫小枝，殆相如、子云之辈，今虽唐、虞君臣，俊盈朝，然修大厦者，岂厌夫良材之积也。吾尝见孔文举《荐祢衡表》云：「洪水横流，帝思俾」。以正平比夫大禹，常谓拟谕非伦。今以德林言之，便觉前言非大。（《隋书·李德林传》）
◎　高孝珩（广宁王）
孝珩，文襄第二子，天保六年封广宁王，历司州牧、尚书令、司空、司徒，录尚书大将军、大司马；承光改元，以为太宰，出为沧州刺史。齐亡入周，授开府县侯，寻卒。
◇　御周师议
今大寇既深，事籍机便。请使任城王便领幽州道兵自土门入，声趣并州；独孤永业便领洛州道兵自潼关入，声趣长安；臣请领京畿兵出滏口，鼓行逆战。贼军远来，日增疲老，闻南北有兵，自然应退。（《御览》三百七引《三国典略》，又见《北齐书·孝珩传》、《北史》五十二，皆有删节。）
◎　高延宗（安德王）
延宗，文襄第五子，天保六年封安德王，历定州刺史、司徒、太尉、相国、并州刺史，以隆化元年即位于晋阳，改元德昌。为周所擒，明年与後主俱赐死。
◇　即位下诏
武平孱弱，政由宦竖，衅结萧墙，盗起疆场。斩关夜遁，莫知所之，则我高祖之业将坠于地。王公卿士，猥见推逼，今便祗承宝位。可大赦天下，改武平七年为德昌元年。（《北齐书·安德王延宗传》，後主奔邺，在并将率咸请曰：「王若不作天子，诸人实不能出死力。」延宗不得已即皇帝位，下诏。）
◇　与任城王珩启
至尊出奔，宗庙既重，群公劝迫，权主号令，事宁终归叔父。（《北齐书·任城王氵皆传》：安德王称尊号于晋阳，使刘子昂修启于氵皆。）
◎　高绍义（范阳王）
绍义，文宣第三子，初封广阳王，後封范阳，历侍中、清都尹。後主奔邺，以为尚书令、定州刺史。兵败奔突厥，即皇帝位，称武平元年。周人购而执之，流死蜀中。
◇　在蜀遗封妃书
夷狄无信，送吾于此。（《北齐书·范阳王绍义传》。）
◎　高隆之
隆之字延兴，本姓徐，高平金乡人，冒祖姑高氏姓。神武命为从弟，仍云勃海人。初为汝南王悦司州户曹从事，除员外散骑常侍、给事中。神武引为治中，行平阳郡事，及起义，以为大行台右丞，中兴初，除御史中尉，太昌初，除骠骑大将军、仪同三司，出为北道行台，转并州刺史，封平原郡公，历沧州刺史、大行台、尚书侍中、尚书右仆射，领御史中尉，入为尚书令、右仆射，进司徒，武定中为领军将军、录尚书事兼侍中，拜太子太师，兼尚书左仆射、吏部尚书，迁太保。文宣受禅，进爵为王，领大宗正卿。天保五年以谮死，赠阳夏王。
◇　上言宋游道罪状
饰伪乱真，国法所必去；附下罔上，王政所不容。谨案尚书左丞宋游道名望本阙，功绩何纪。属永安之始，朝士亡散，乏人之际，叨窃台郎。躁行谄言，肆其奸诈，罕识名义，不顾典文，人鄙其心，众畏其口。出州入省，历忝清资，而长恶不悛，曾无忌讳，毁誉由己，憎恶任情。比因安平王事，遂肆其褊心，因公报隙，与郎中毕义云递相纠举，又左外兵郎中魏叔道牒云：「局内降人左泽等为京畿送省，令取保放出。」大将军在省日，判：「听。」游道发怒曰：「往日官府，成何物官府，将此为例。」又云：「乘前旨格，成何物旨格。」依事请问，游道并皆承引。案律：「对捍诏使，无人臣之礼，大不敬者死。」对捍使者尚得死坐，况游道吐不臣之言，犯慢上之罪，口称夷齐，心怀盗跖，欺公卖法，受纳苞苴，产随官厚，财与位积，虽赃污未露，而奸诈如是。举此一隅，馀诈可验。今依礼据律处游道死罪。（《北齐书·宋游道传》：高隆之与左仆射、襄城王旭，尚书郑述祖等上言。）
◇　奏举张熠
南京宫殿，毁彻送都，连筏竟河，首尾大至。自非贤明一人，专委受纳，则恐材木耗损，有阙经构。熠清贞素著，有称一时，臣等辄举为大将。（《魏书·张熠传》：天平初，迁邺草创，右仆射高隆之、吏部尚书元世俊奏，诏从之。）
◎　陆法和
法和不知何许人，有道术，在梁以破任约武陵王纪功为都督郢州刺史，封江乘县公，加司徒。元帝败灭，举州入齐，为大都督、太尉，荆州刺史、安湘郡公，入朝再为太尉，无疾而死。文宣令开棺视之，空棺而已。
◇　书壁
十年天子为尚可，百日天子急如火，周年天子递代坐。
一母生三天，两天共五年。（并《北齐书·陆法和传》。）
◎　破六韩常
常字保年，附化人，匈奴单于之裔，累迁平西将军。神武起义，表为抚军，累迁车骑大将军开府，封平阳公，除洛州刺史。齐受禅，封广川县公，拜太保、沧州刺史，卒赠尚书令、司徒、太傅、假王，谥曰忠武。
◇　与世宗启
常自镇河阳以来，频出关口、太谷二道，北制已北，洛州已南，所有要害，颇所悉知而太谷南口去荆路逾一百，经赤工坂，是贼往还东西大道，中间旷绝一百五十里，贼之粮饷，唯经此路。愚谓于彼选形势之处，营筑城戍，安置士马，截其远还，自然不能更有行送。（《北齐书·破六韩常传》。）
◎　元孝友
孝友，魏太武帝孙，袭兄爵临淮王，累迁沧州刺史。齐受禅，降爵临淮县公，拜光禄大夫，天保二年坐元晖业斩。
◇　上孝静帝表
令制百家为党族，二十家为闾，五家为比邻。百家之内，有帅二十五人，徵发皆免，苦乐不均。羊少狼多，复有蚕食。（《北齐书》作吞食。）此之为弊久矣。京邑诸坊，或七八百家，唯一里正、二史，庶事无阙，而况外州乎？请依旧置三正（《北齐书》作三四。）之名不改，而百家为四闾二比，计族省（《北齐书》作少）十二丁，得十二匹赀绢。略计见管之户，应二万馀族，一岁出赀绢二十四万匹。十五丁出一番兵，（《北齐书》作为一番共）计得一万六千兵，此富国安人之道也。
古诸侯娶九女，士有一妻一妾。《晋令》诸王置妾八人，郡公侯妾六人。《官品令》第一第二品有四妾，第三第四有三妾，第五第六有二妾，第七第八有一妾。所以阴教聿修，继嗣有广。广继嗣孝也，修阴教礼也。而圣朝忽弃此数，由来渐久，将相多尚公主，王侯娶后族，故无妾胜，习以为常。妇人多幸，（《北齐书》作不幸。）生逢今世，举朝略是无妾，天下殆皆一妻。设令人强志广娶，则家道离索，身事，内外亲知，共相嗤怪。凡今之人，通无准节。父母嫁女，则教之以妒，姑姊逢迎，必相劝以忌。持（《北齐书》作以。）制夫为妇德，以能妒为女工，自云不受人欺，畏他笑我。王公犹自一心，已下何敢二意。夫妒忌之心生，则妻妾之礼废，妻妾之礼废，则奸氵㸒之兆兴，斯臣之所以毒恨者也。请以王公第一品娶八，通妻以备九女，称事二品备七，三品四品备五，五品六品则一妻二妾。限以一周，悉令充数，若不充数。及待妾非礼，使妻妒，加捶挞，免所居官。其妻无子而不娶妾，斯则自绝，无以血食祖父，请科不孝之罪，离遣其妻，臣之赤心，义唯家国，欲使吉凶无不合礼，贵贱各有其宜，省人帅以出兵丁，立仓储以丰谷食，设赏格以擒奸盗，行典令以示朝章，庶使足食足兵，人信之矣。又冒申妻妾之数，正欲使王侯将相，功臣子弟，苗胤满朝，传》祚无穷，此臣之志也。（《魏书·元孝友传》《北齐书·元孝友传》。）
今人生为早隶，葬拟王侯，存没异途，无复节制，崇壮丘陇，盛饰祭仪，邻里相荣（《北齐书》作相望）。称为至孝，又夫妇之始，王化所先，共食合瓢足以成礼，而今之富者弥奢，同牢之设，甚于祭盘，累鱼成山，山有林木，林木之上鸾凤斯存，徒有烦劳，终成委弃，仰惟天意，其或不然，请自兹以後，若婚葬过礼者，以违旨论，官司不加纠劾，即与同罪。（《魏书·元孝友传》《北齐书·元孝友传》。）
◎　杨之
之一姓羊，北平人，魏末为抚军府司马，历秘书监，出为期城太守，齐天保中卒于官。
◇　上东魏主启
释教虚诞，有为徒费，无执戈以卫国，有饥寒于色养，逃役之流，仆隶之类，避苦就乐，非修道者，又佛言有为虚妄，皆是妄想，道人深知佛理，故违虚其罪。（启又广引财事乞赀贪积无厌，又云）。读佛经者，尊同帝王，写佛画师，全无恭敬，请沙门等同孔老拜俗，班之国史，行多浮险者，乞立严勒，知其真伪。然後佛法可导，师徒无滥，则逃兵之徒，还归本役，国富兵多，天下幸甚。（《广弘明集》六。）
◇　洛阳伽蓝记序
三坟五典之说，九流百代之言，并理在人区，而义兼天外，至于一乘二谛之原，三明六通之旨，西域备详，东土靡记，自顶日感梦满月流光，阳门饰毫眉之像，夜台图绀发之形，迩来奔竞，其风遂广，至晋永嘉，惟有寺四十二所，逮皇魏受图，光宅嵩洛，笃信弥繁，法教逾盛，王侯贵臣，弃象马如脱履，庶土豪家，舍资财若遗迹，于是招提栉比，宝塔骈罗，争写天上之姿，竞模山中之影，金刹与灵台比高，宫殿共阿房等壮，岂直木衣绨绣，土被朱紫而已哉，暨永熙多难，皇舆迁邺，诸寺僧尼，亦与时徙，至武定五年，岁在丁卯，余□行役，重览洛阳，城郭崩毁，宫室倾覆，寺观灰烬，庙塔丘墟墙被蒿艾巷罗荆棘，野兽穴于荒阶，山鸟巢于庭树，游儿牧竖，踯躅于九逵，农夫耕老，艺忝于双阙，始知麦秀之感，非独殷墟，黍离之悲，信哉周室，京城表里，凡有一千馀寺，今日寥廓，钟声罕闻，恐後世无传》，故撰斯记。然寺数最多，不可遍写，今之所录，止大伽蓝，其中小者，取其祥异世谛事因而出之，先以城内为始，次及城外，表列门名，以记远近，凡为五篇，余才非著述，多有遗漏，後之君子，详其阙焉。（《洛阳伽蓝记》，《历代三览纪》。）
◎　张亮
亮，字伯德，西河隰城人，初事尔朱兆，拜平远将军，以功封隰城县伯，兆死，神武以为丞相府参军，掌书记，天平中为文襄行台郎中，迁右丞，武定初拜太中大夫，出为幽州刺史，寻除平南将军梁州刺史，加行台殿中尚书，转征西大将军、豫州刺史、尚书右仆射西南道行台，徵拜侍中汾州大中正，齐受禅，授光禄勋，加骠骑大将军仪同三司，别封安定县男，转中领军，卒赠司空。
◇　生不及祖父母诸父昆弟不税服议
小功兄弟，居远不税，曾子犹叹之，而况祖父母诸父兄弟，恩亲至近，而生乖隔，而郑君云，不责人所不能，此何义也。生不及者，则是已未生之前已没矣。乖隔断绝，父始奉讳居服，而已否者，寻此文意，盖以生存异代，後代之孙，不复追服先代之亲耳，岂有并代乖隔，便不服者哉。（《通典》九十八，北齐张亮云。）
◎　祖鸿勋
鸿勋，涿郡范阳人，仕魏为州主簿，除奉朝请，出为防河别将，永安初擢为东道子使，除东济北，太守，不之官，後为司徒法曹参军，转廷尉正，去官归，复起，累迁高阳太守，齐天保初卒于官。
◇　与阳休之书
阳生大弟，吾比以家贫亲老，时还故郡，在本县之西界，有雕山焉，其处闲远，水石清丽，高岩四币，良田数顷，家先有野舍于斯，而遭乱荒废，今复经始，即石成基，凭林起栋，萝生映宇，泉流绕阶，月松风草，缘庭绮合，日华云实，傍沼星罗，檐下流烟其霄气而舒卷，园中桃李，杂椿柏而葱，时一褰裳涉涧，负杖登峰，心悠悠以孤上，身飘飘而将逝，杳然不复自知在天地间矣。若此者久之，乃还所住，孤坐危石，抚琴对水，独咏山阿，举酒望月，听风声以兴思，闻鹤唳以动怀，企庄生之逍遥，慕尚子之清旷，首戴萌蒲，身衣衤发，出艺梁稻，归奉兹亲，缓步当车，无事为贵，斯已适矣。岂必抚尘哉，而吾生既系名声之剞劂，就良工之剞劂，振佩紫台之上，鼓袖丹墀之下，采金匮之漏简，访玉山之遗文，敝精神于丘坟，尽心力于河汉。ゼ藻期之ひ绣，发议必在芬香，兹自美耳，吾无取焉，尝试论之，夫昆峰积玉，光泽者前毁，瑶山丛桂，芳茂者先折。是以东都有挂冕之臣，南国见捐情之士，斯岂恶梁锦，好蔬布哉，盖欲保其七尺，终其百年耳，今弟官位既达，声华已远，象由齿毙，膏用明煎，既览老氏谷神之谈，应体留侯止足之逸，若能翻然清尚，解佩捐簪，则吾于兹山庄，可办一得，把臂入林，挂巾垂枝，携酒登岳，舒席平山，道素志，论旧款，访丹法，语玄书，斯亦乐矣。何必富贵乎，去矣阳子，途乖趣别，缅寻此旨，杳若天汉，已矣哉，书不尽意。（《北齐书·祖鸿动传》）
◇　晋祠记（《北史》八十三）
◎　王思政
思政字思政，太原祁人，正光中为员外散骑侍郎，孝武即位，迁安东将军，封祁县侯，拜中军大将军大都督，总宿卫兵，及西迁，进爵太原郡公，大统中转骠骑将军，镇弘农，迁并州刺史，镇玉壁，进骠骑大将军，复镇弘农，加特进荆州刺史，守颍川，都督河南诸军事，城陷为文襄所擒，文宣受禅，以为都官尚书仪同三司，卒赠兖州刺史。
◇　在玉壁复高王书
可朱浑道元降，何以不得。（通鉴。）
◇　重与安定公启请于颍川为行台治所
求与朝廷立约，贼若水攻，乞一周为断，陆攻请三岁为期，限内有事，不烦赴援，过此已往，惟朝廷所裁。（《周书·崔猷传》，初思政顿兵襄城，欲于颍川为行台治所，奉启陈之，并致书于猷论将移之意，猷复书云，莫若顿兵襄城，思政重启许之，及颍川陷没，太祖深追悔焉。）
◎　杨
字遵彦，小名秦王，弘农华阴人，魏司空津第四子，孝昌初以军功除羽林监，赐爵魏昌男，不拜，永安初为通直散骑侍郎，神武以为行台郎中，转行台右丞，封华阴县侯，迁给事黄门侍郎兼尚书吏部郎中，武定未超拜吏部尚书，加侍中卫将军，齐受禅，领太子少傅，别封阳夏县男，迁尚书右仆射开府仪同三司，改封华山郡公，徙尚书令，拜特进骠骑大将军，封开封王，乾明元年，为孝昭帝所诛，天统未追赠司空。
◇　奏请置学及修立明堂
世室明堂，显于周夏，一黉两学，盛自虞殷，所以宗配上帝，以著莫大之严，宣布下土，以彰则天之轨，养黄发以询哲言，育青衿而敷教典，用能享国长久，风徽万祀者也。爰暨亡秦，改革其道，坑儒灭学，以蔽黔黎，故九服分崩，祚终二代，炎汉勃兴，更修儒术，故西京有六学之义，东都有三本之盛，逮自魏晋，拨乱相因，兵革之中，学校不绝，仰惟高祖孝文皇帝禀圣自天，道镜今古，列校序干乡党，敦诗书于郡国，但经始事殷，戎轩屡驾，未遑多就，弓剑弗追，世宗统历，聿遵先绪，永平之中，大兴板筑，续以水旱，戎马生郊，虽逮为山，还停一篑，而明堂礼乐之本，乃郁荆棘之林，胶序德义之基，空盈牧竖之迹，城隍严固之重，阙砖石之功，墉构显望之要，少楼榭之饰，加以风雨稍侵，渐致亏坠，非所谓追隆堂构仪刑万国者也。伏闻朝议以高祖大造区夏，道侔姬文，拟祀明堂，式配上帝，今若基址不修，仍同丘畎，即使高皇神享，阙于国阳，宗事之典，有声无实，此臣子所以匪宁，亿兆所以伫望也。臣又闻官方授能，所以任事，事既任矣。酬之以禄，如此，则上无旷官之讥，下绝尸素之谤，今国子虽有学官之名，无教授之实，何异免丝燕麦，南箕北斗哉，昔刘向有言，王者宜兴辟雍，陈礼乐以风天下，夫礼乐所以养人，刑法所以杀人，而有司勤勤请定刑法，至于礼乐，则曰未敢，是敢于杀人，不敢于养人也。臣以为当今四海，清平，九服宁宴，经国要重，理应先营，脱复稽延，则刘向之言徵矣。但事不两兴，须有进退，以臣愚量，宜罢尚方雕靡之作，颇省永宁土木之功，并减瑶光材瓦之力，兼分石窟镌琢之劳，及诸事役非世急者，三时农隙，修此数条，使辟雍之礼，蔚尔而复兴，讽诵之音，焕然而更作，美榭高墉，严壮于外，槐宫棘寺，显丽于中，更明古今，重遵乡饮，敦进郡学，精课经业，如此，则元凯可得之于上序，游夏可致之于下国，岂不休欤。（《北齐书·邢劭传》，杨与魏收及劭请置学，及修立明堂奏）
◇　迎劳郎基
卿本文吏，遂有武略，削木翦纸，皆无故事，班墨之思，何以相过。（《北齐书·郎基传》，基迁海西镇将，梁吴明彻攻围海西，固守百馀日，乃至削木为箭，翦纸为羽，围解还朝，仆射杨迎劳之云云。）
◇　文德论
古今辞人，皆负才遗行，浇薄险忌，唯邢子才、王元景、温子升彬彬有德素。（《魏书·温子升传》，又《北史》八十三。）
◇　祭天文（《北史》四十一）
◎　卢潜
潜，范阳涿人，魏散骑常侍元明从子，魏末为贺拔胜开府行参军，补侍御史，文襄引为大将军西合祭酒，转中外府中兵参军，天保初除中书舍人左民部郎中，出为清河王岳行台郎，还迁中书侍郎，历黄门侍郎、魏郡丞、司州别驾，江州刺史，扬州道行台左丞，加散骑常侍，除行台尚书仪同三司，河清中除扬州刺史，武平中徵为五兵尚书，寻复为扬州道行台尚书，为陈将吴明彻所擒，寻死，赠开府仪同三司尚书右仆射兖州刺史。
◇　在陈寄书与弟士邃
吾梦，汝以某月某日得患，某月某日渐损。（《北史》三十。）
◎　卢叔武
叔武，《北史》作叔彪，潜族弟，魏未为贺拔胜荆州开府长史，胜败，不应辟召，孝昭即位，为太子中庶子，加银青光禄大夫，武成即位，拜仪同三司都官尚书，出为合州刺史，武平中迁太子詹事右光禄大夫，齐亡，归范阳，遭乱城陷，以寒馁死，周将宇文神举收而葬之。
◇　陈兵势
人众敌者当任智谋，钧者当任势力，故强者所以制弱，富者所以兼贫，今大齐之比关西，强弱不同，贫富有异，而戎马不息，未能吞并，此失于不用强富也。轻兵野战，胜负难必，是胡骑之法，非深谋远算，万全之术也。宜立重镇于平阳，与彼蒲州相对，深沟高垒，运粮积甲，筑城戍以属之，彼若闭关不出，则取其黄河以东，长安穷蹙，自然困死，如彼出兵，非十万以上，不为我敌，所供粮食，皆出关内，我兵士相代，年别一番，谷食丰饶，运送不绝，彼来求战，我不应之，彼若退军，即乘其弊，自长安以西，民疏城远，敌兵来往，实有艰难，与我相持，农作且废，不过五年，彼自破矣。（《北齐书·卢叔武传》，叔武劝讨关西，画地陈兵势。）
◎　卢询祖
询祖，叔武从子，袭祖爵大夏男，历太子舍人司徒记室，有集十卷。
◇　筑长城赋
板则紫柏，杵则木瓜，何斯材而斯用也。草则离离靡靡，缘冈而殖，但使十步而有一芳，余亦何辞间于荆棘。（《北齐书·卢文伟传》，天保未，询祖以职出为筑长城子使，既至役所作筑长城赋，其略云云。）
◇　破蠕蠕贺表
昔十万横行，樊将军请而受屈，五千深入，李都尉降而不归。（《北史》三十）

[book_title]卷三
◎　邢劭
劭字子才，河间莫阝，魏光禄少卿虬第二子，小字吉，少时有避，遂不行名，释巾魏宣武挽郎，除奉朝请，迁著作佐郎；孝昌中，元罗请为青州司马，永安初，累迁中书侍郎，普泰中，兼给事黄门侍郎，寻为散骑常侍；太昌初，直内省，除卫将军、国子祭酒，解职归；後为尚书令，加侍中，复解职归。文襄辅政，除给事黄门侍郎，与温子升对为侍读、皇建中，出除骠骑将军。西兖州刺史，武成时入为中书令，迁太常卿兼中书监，摄国子祭酒，後授特进，有集三十卷。
◇　新宫赋
拟二仪而构路寝，法三山而起翼室。何大厦之耽耽，而斯干之秩秩，岂西京之足伟，故东都之所匹。尔其状也，则环谲屈奇，澜漫陆离，嵯峨崔嵬，岩参差，若密云之乍举，似鹏翼之中垂。布菱华之与莲蒂，咸反植而倒施，若承露而将转，似含风而欲披。土成黼黻，木化蛟螭，布红紫之融泄，间朱黄之赫曦。兽狂顾而犹动，鸟将骞而以疲。木神水怪，海若山，千变万化，殊形异宜。阴梁北注，阳鸟南施，百楹列倚，千栌代支。或据险而形固，或居安而势危。（《艺文类聚》六十二。）
◇　为文宣帝受禅登极赦诏（天保元年五月戊午）
无德而称，代（艺文类聚作化。）刑以礼，不言而信，先春後秋。故知恻隐之化，天人一揆，弘宥之道，今古同风。朕以虚薄，功业无纪。昔先献武王值魏世不造，四海幅裂（此句从《艺文类聚》补）九鼎行出，祭器无归。（此句从《艺文类聚》补）乃驱御侯伯，大号燕赵，拯厥颠坠，俾亡则存。文襄王外挺武功，内资明德，纂戎先业，辟土服远。年逾二纪，世历两都，狱讼有适，讴歌斯在。故魏帝俯遵历数，爰念褰裳，远取唐虞，终同脱屣。实幽忧未已，志在阳城，而群公卿士，诚守愈切，遂属代终，居于民上，如涉深水，有眷终朝。始发晋阳，九尾呈瑞，外坛告天，赤雀效祉，惟尔文武不贰心之臣，股肱爪牙之将，左右先王，克隆大业，永言诚节。（《艺文类聚》作诚烈。）共斯休祉。（《艺文类聚》作庆然）三皇存教，非易可免，七名改咒，庸可庶几。（四句从《艺文类聚》补）思与亿兆同始兹日，其大赦天下。改武定八年为天保元年。其百官进阶，男子赐爵，鳏寡六疾义夫节妇，旌赏各有差。（《北齐书·文宣纪》，《艺文类聚》五十二。）
◇　贺老人星表
冥贶未已，灵应犹臻。以某夜老人星见，达旦扬光，经旬未灭；虽三星共色，五老同游，拟之于此，故无与匹。自非玄风感极，圣敬迥天，何能使休徵秘社，相寻而至。故以朝夕相趋，史无停笔。（《艺文类聚》一）
◇　为潘司徒乐让表
武皇帝运属继元，事深微禹，摧蚩尤之阵，破寻邑之师。义开金石，理勖庸骀。遂日奉羁勒，有事风尘。徒备鸟背之毛，曾无马棰之力。（《艺文类聚》四十七）
◇　为文襄帝让尚书令表
扬职万机，总任百揆，悬衡庶物，准纳群僚。何以助日月之光华，增天地之高厚。反鉴取照，匹此何难；倒裳求领，方之为易。（《艺文类聚》四十八。）
◇　又表
正以昼鉴太山，不假秋毫之察；夜仰列宿，岂藉烛龙之明。爵人以世，既非盛德之举；公门有私，故是陵夷之运。《艺文类聚》四十八。）
◇　为彭城王韶让侍中表
貂鼹（《御览》作《鼠军》）映首，日月在前。（《御览》作躬）冠盖庶僚，跨蹑多士。虽智惭量力，明阙自知；在梁之讥，无待喧哗之议；素飧之责，岂须尊沓之口。何悟天之情眷。（《御览》作天情方眷）。复延今宠。遂总录百揆，寅亮万机，文昌治本，得失所击，用才长短，隆替以之。何容以斯寡薄，用膺兹忝。（《艺文类聚》四十八，《御览》二百十九。）
◇　为李卫军疾以国子祭酒让东平王表
臣闻运舟归于积水，致远在于逸足。未有涓浍之流，可成奔飞之用；驽蹇之乘，而有灭没之功。既列赵衰先人之敏，请同虞丘退身之义。具官臣某，民望时宗，声实攸在，斧藻川流，雕篆霞蔚，蕉蒲既茂，枝叶实繁。故以学穷齐鲁，声高梁魏，诏美司朝，佥谐允在。伏愿回恩徙授，以答具瞻。（《艺文类聚》五十三。）
◇　为司空景让表
属平分广施，造物多品，长短入用，小大见收，连采台阶，堪均鼎足，昨者谪见垂象，灾起潜伏。此之为累，非直微躬。
◇　百官贺平石头表
大江设隘，实限夷华。前魏观涛而退，後魏登山而反。声教不通，多历年代。今苍雉奉职，灵龟自梁，折苇为舟，凭力可渡。始知德通于物，孟门失险；道清将顺，敛阁自开。行举洞庭之乐，放畜长洲之苑，会玉帛于涂山，树铜柱于南极。（《艺文类聚》五十九。）
◇　奏立明堂太学
世室明堂，显于周、夏，一黉两学，盛自虞、殷。所以宗配上帝，以著莫大之严；宣布下土，以彰则天之轨。养黄发以询哲言，育青衿而敷教典，用能享国长久，风徽万祀者也。爰暨亡秦，改革其道，坑儒灭学，以蔽黔黎。故九服分崩，祚终二代，炎汉勃兴，更修儒术。故西京有六学之义，东都有三本之盛、逮自魏、晋，拨乱相因，兵革之中，学校不绝。仰惟高祖孝文皇帝禀圣自天，道镜今古，列校序于乡党，敦诗书于郡国。但经始事殷，戎轩屡驾，未遑多就，弓敛弗追。世宗统历，聿遵先绪，永平之中，大兴版筑。续以水旱，戎马生郊，虽逮为山，还停一篑。而明堂礼乐之本，乃郁荆棘之林；胶序德义之基，空盈牧竖之迹。城隍严固之重，阙砖石之功；墉构显望之要，少楼榭之饰。加以风雨稍侵，渐致亏坠。非所谓追隆堂构，仪刑万国者也。伏闻朝议以高祖大造区夏，道侔姬文，拟祀明堂，式配上帝。今若基址不修，仍同丘畎，即使高皇神享，阙于国阳，宗事之典，有声无实。此臣子所以匪宁，亿兆所以伫望也。
臣又闻官方授能，所以任事，事既任矣。酬之以禄。如此，则上无旷官之讥，下绝尸素之谤，今国子虽有学官之名，无教授之实，何异兔丝燕麦，南箕北斗哉？
昔刘向有言，王者宜兴辟雍、陈礼乐以风天下。夫礼乐所以养人，刑法所以杀人，而有司勤勤，请定刑法，至于礼乐，则曰未敢。是敢于杀人，不敢于养人也。臣以为当今四海清平，九服宁晏，经国要重，理应先营，脱复稽延，则刘向之言徵矣。但事不两兴，须有进退。以臣愚量，宜罢尚方雕靡之作，颇省永宁土木之功，并减瑶光材瓦之力，兼分石窟镌琢之劳，及诸事役非世急者，三时农隙，修此数条。使辟雍之礼，蔚尔而复兴；讽诵之音，焕然而更作。美榭高墉，严壮于外；槐宫棘寺，显丽于中。更明古今，重遵乡饮，敦进郡学，精课经业。如此则元、凯可得之于上序，游、夏可致之于下国，岂不休欤
◇　文宣帝谥议
伏惟圣德光远，神猷弘大，初自登庸，民誉所集把尺持刀，成务斯在，蔼揆载清，四门唯穆。及天眷既属，人谋所归，鸟兽迁情，士女革面，敬顺天人，拱揖群后，处无上之尊，居域中之大。礼盛乐修，时和岁稔，海内有截，天下泰然。犹忧劳亿兆，经营四国，同虞舜之巡省，若轩辕之靡宁。威武纷纭，神功四畅，怨西以东，化南自北，临瀚海以浴兵，登天山而绁马，左萦右拂疑歌成章。方朝百神于太华，受万国于稽岭，升中增封，高拱垂衣，而天丧黎庶，奄捐四海。考妣之慕，实被含生，称天作诔，抑唯恒数。故以名追实，尽物未臻其美；屈道从制，一日可以成名。（《艺文类聚》十四。）
◇　改葬服议
《礼》「改葬缌麻。」郑玄注：「臣为君，子为父，妇为夫。」唯三人而已。然嫡曾孙、孙承重者，曾祖父母、祖父母改葬，既并三年之服，皆应服缌。而止言三人，若非遗漏，便是举其略耳。（《隋书·礼仪志》三，王元轨子欲改葬祖及祖母，列上未知所服。邢子才议。）
◇　讯囚请占议
设官分职，各有司存。丞相不问斗人，虞官弓招不进。岂使尸祝兼刀匕之役，家长侵鸡犬之功。（《北史》四十三：时准皆讯囚取占。然後送付廷尉，劭谓不可。立议。从之。）
◇　太子监国冬会议
凡礼有同者，不可令之异。《诗》说：天子至于大夫皆乘四马，况以方面之少，何可皆不同乎？若太子定西面者，王公卿大夫士复何面邪？南面，人君正位。今一官之长，无不南面，太子听政，亦南面坐。议者言皆晋旧事，太子在东宫西面，为避尊位，非为向台殿也。子才以为东晋博议，依汉、魏之旧，太子普臣四海，不以为嫌，又何疑于东面？《礼》「世子绝旁」亲，「世子冠于阼」，「冢子生，接以大牢。」汉元著令，太子绝驰道。此皆礼同于君。又晋王公世子摄命临国，乘七旒安车，驾用三马，礼同三公。近宋太子乘象辂，皆有同处，不以为嫌。况东西者，君臣通礼，独何为避？明为向台，所以然也。
近皇太子在西林园，在于殿，犹且东面，于北城非宫殿之处，更不得邪？诸人以东面为尊，宴会须避。案《燕礼》、《燕义》，君位在东，宾位则在西，君位在阼阶，故有《武王践阼》，不在西也。《礼》「乘君之车，不敢旷左。」君在，恶空其位，左亦在东，不在西也。「君在阼，夫人在房。」郑注：「人君尊东也。」前代及今，皇帝宴会接客，亦东堂西面。若以东面为贵，皇太子以储后之礼，监国之重，别第宴臣宾，自得申其正位。礼者皆东宫臣属，公卿接宴，观礼而已。若以西面为卑，实是君之正位，太公不肯北面说《丹书》，西面则道之，西面乃尊也。君位南面，有东有西，何可皆避？且事虽少异，有可相比者。周公，臣也。太子，子也。周公为冢宰，太子为储贰。明堂尊于别第，朝诸侯重于宴臣宾，南面贵于东面。臣疏于子，冢宰轻于储贰。周公摄政，得在明堂南面朝诸侯，今太子监国，不得于别第异宫东面宴客，情所未安。且君行以太子监国，君宴不以公卿为宾，明父子无嫌，君臣有嫌。案《仪》注，亲王受诏冠婚，皇子皇女皆东面。今不约王公南面，独约太子，何所取邪？议者南尊改就西面，转居尊位，更非合礼。方面既少，难为节文。东西二面，君臣通用，太子宜然，于理为允。（《隋书·礼仪志》四，《通典》七十一。）
◇　避太子讳议
案《曲礼》：「大夫、士之子，不与嗣君同名。」郑注：「若先生之，亦不改。」汉法：天子登位，布名于天下，四海之内，无不咸避。案《春秋经》：「卫石恶出奔在晋。」卫侯术卒，其子恶始立，明石恶与长子同名。诸侯长子，在下国之内，与皇太子于天下，礼亦不异。郑言先生不改。盖以此义。卫石恶，宋向戌，皆与君同名。春秋不讥。皇太子虽有储贰之重，未为海内所避，何容便改人姓。然事有消息，不得皆同于古。官吏至微，而有所犯，朝夕从事，亦是难安。宜听出宫，更补它职。（《通典》七十一：时议又拟官吏之姓与太子名同，子才又议云云。诏可。）
◇　上言毕善昭事
此乃大逆，义云又是朝贵，不可发。（《北齐书·毕义云传》，孽子善昭，与义云侍婢奸通。夜中义云被贼害，即善昭所佩刀也，遗之庭中。乃收捕击临漳狱，将斩之。邢劭上言，乃斩之于狱，弃尸漳水。）
◇　遗辛术书
昔锺离意云：孔子忍渴于盗泉，便以珠玑委地。足下今能如此，可谓异代一时。（《北齐书·辛术传》，睢州刺史及所部郡守俱犯大辟，朝廷以其妃婢百口及资财尽赐术。三辞不见许。术乃送诣所司，不复闻。邢劭闻之，遗术书。）
◇　报袁聿修书
一日之赠，率尔不思，老夫忽忽，意不及此，敬承来旨，吾无间然。弟昔为清郎，今日复作清卿矣。（《北齐书·袁聿修传》，大宁初，聿修以太常少卿出使，经历兖川时，邢劭为兖州刺史，别後遣送白纟由为信，聿修退纟由不受，与邢书。邢亦忻然领解，报书云云。又见《御览》二百二十九引《三国典略》。）
◇　萧仁祖集序（案萧悫字仁祖，始兴王儋之孙，梁末奔齐，入周，终于隋。）
萧仁祖之文，可谓雕章间出。昔潘陆齐轨，不袭建安之风；颜谢同声，遂革太原之气，自汉逮晋，情赏犹自不谐；江北江南，意制本应相诡。
◇　甘露颂
历选列辟，逖听前闻，三才易统，五运相君。皇极攸序，庶类以分，乃忠乃敬，或质或文。（其一）
赫矣景命，蒸哉上圣，大德大名，至道无竞。川停岳路，云临水镜，望日齐明，瞻天比映。（其二。）
功深微禹，业隆作周，英华内积，文教外修。广输四海，堤封十洲，紫川北注，赤水南流。（其三）
宸居两楹，恭己万国，圣敬日渐，王猷允塞。礼有大成，乐无惭德，用天之道，顺帝之则。（其四）
政平民豫，岁稔时和，九功惟叙，九叙惟歌。风轮展汉，毛舟沈河，玉龟出沼，呜凤在阿。（其五）
休徵屡动，感极回天，流甘委素，玉润冰鲜。蜜房下结，珠上悬，布获林野，洒散旌旃。（其六）
日月已明，宇宙已廓，鼓缶成咏，挹水为乐。以为玄黄，犹参沃若，取慰天坏，用忘沟壑。（其七。《艺文类聚》七十八。）
◇　献武皇帝寺铭
惟睿作圣，有纵自天，匡国庇民，再造区夏，功高伊吕，道迈桓文。虽住在域中，而神游方外，影响妙法，咫尺天人。晓夜自分，不劳鸡鹤之助；六时靡惑，非待壶箭之功。永寄将来，传之不朽：辞曰。
用分行坐，以敦戒行，苦罪祈福，傲狠成敬。万国咸亨，一人有庆，方传自久，是用成咏。（《艺文类聚》七十七。）
◇　文襄皇帝金像铭
妙形难象，至理希诠，形之所及，理亦在焉。悟兹空假，劳此盖缠，式图往秘，用结来缘。丹青并饰，金玉同镌，神仪内莹，宝相外宣。圆光照耀，映彼无边，灵应响，感发大千。锺福旒纩，其永如天，归庆怙恃，寿等南山。凡厥亲类，宜其永年，归诚妙觉，标志上玄。托铭斯在，旷劫方传。（《艺文类聚》七十七。）
◇　文宣帝哀策文
皇路启扉，盾弛殡，八校案部，六卿且引，攀蜃辂而雨泣，仰穹苍而抚心，悲风发而地骇，愁云兴而景沈。哲王垂范，有训有则，式奉话言，光敷令德。其辞曰：
四象更运，九天代名，通三以王，得一为贞。是应玄德，实启苍精，风后之阵，师尚之兵。三奇六合，七变五成，授柯推毂，禀律龚行，野无完陈，邑少坚城。经营四海，劬劳百姓，芝盖夕临，羽旄晨映。地不掩瑞，天爱宝，既丹其雀，又朱其草，莫黑已素，莫赤自皓，百兽斯蹈，五灵载扰，甘露，青龙矫矫。武功已畅，文教未穷，方偃烽候，销戟藏弓，齐光日月，比祚华嵩。而氛日下，星暗虚中，奄捐朝市，长弃华戎，道宣末命，义阐馀风。六纟率已散，九旗方卷，见容卫之虚归，知平生之日远，同乘云而永逝，异骑龙之更反，清笳奏兮野风急，金鼓震兮日光晚，千官悲而雨注，万国哀而露泫。万事同尽，百虑俱收，俞舄永去，衣冠自游，音仪已谢，神教空留。知英声与至德，当无绝兮千秋。（《艺文类聚》十四。）
◇　广平王碑文
公分气氤氲，禀灵昭晋，基构轮奂，源流睿远，积石莫之方，委水不能喻。山渎郊神，辰昂降德，自天攸纵，郁为时宗。墙宇淹旷，标格秀远，道亚生知，德均殆庶，日月在躬，水镜被物。望青松而比秀，干白云而上征，侍讲金华，参游铜雀，出陪芝盖，入奉桂室，充会友之选，当拾遗之举，发言为论，受诏成文，碧鸡自口，灵蛇在握，方见建安之体，复闻正始之音。
公年方弱冠，而位居寮右，道被生民，惠渐万物，郁为雅俗之表，峨成社稷之镇。公孙声动天下，已非其伦；管子光照邻国，孰云能拟。方谓膺兹多福，降此永年，奋搏风之逸羽，穷送日之远路，同岐山之嘉会，陪岱宗之盛礼，而群飞在辰，横流具及，山崩川竭，星日销，昆岳既毁，玉石俱烬。兰挺则芬，玉生则润，泱泱万源，落落千仞，我有徽猷，金声玉振。志犹学海，业比登山，踟蹰缇衮，绛帐韦编，寻微启奥，敷理入玄。天地或终，山河匪寿，昔曰先民，谁堪长久。立言立事，责之身後，式铭景行，是为不朽。（《艺文类聚》四十五）
◇　冀州刺史封隆之碑
公世载儒雅之风，家传钟鼎之业，出三代而克阜，历两都而转盛。五世祖游，游子孚，耻斯鸟兽，狭此丘壑，濡足焚首，念在一匡，委质中山，并充衮阙。故已援坠拯溺，大庇生民，祖定功业，建旆怀藩，扬旌冀部，耳目相接，歌咏独存。文司空孝宣公，禀润玉府，承华桂簿，望振鹭而齐举，轶归鸿而并运。以兹一德，光事三主，七登九伯之重，再处八元之任，必有馀庆，事属才子，莫之与京，理归世禄。非因原隰之气，讵待河岳之灵，发纯粹而成址，禀中和而树质。神体秀异，志识闲爽，幼体成人，弱不好弄，同凤凰之五色，非豫章之七年。太昌初，平洛，除侍中骠骑大将军，密勿枢功，逶迤衮职。貂蝉承弁，华藻披衣，呜双璜于峻陛，驱六辔于广路，升华辇以弼一人，践太阶而平天下。（《艺文类聚》五十。）
◇　景明寺碑
九土殊方，四生舛类，昏识异受，修短共时。德表生民，不救泰山之朽壤；义同列辟，岂济乐水之沦胥。漂卤倒戈之势，浮江架海之力，孰不旷息相催，飞驰共尽。泡沫不足成喻，风电讵可为言，而皆迁延爱欲，驰逐生死，眷彼深尘，迷兹大夜，坐积薪于火宅，负沈石于苦海，结习靡倦，忧畏延长，身世篇犹梦想，荣名譬诸幻化。未能照彼因缘，体兹空假，祛洗累惑，摈落尘埃。苦器易雕，危城难久。自发迹有生，会道无上，劫代缅邈，朕迹遐长，草木不能况，尘沙莫之比，日晷停流，星光辍运，香两雨旁注，甘露上悬，降灵迦卫，拥迹忍土，智出须弥，德逾大地，道尊世上，义重天中，铭曰：
大道何名，至功不器，理有罔适，法无殊致。能以托生，降体凡位，士觉如远，一念斯至。德尊三界，神感四天，川流自断，火室不燃。衣生宝树，座踊芳莲，智固有极，道畅无边。（《艺文类聚》七十七。）
◇　并州寺碑
夫至道密微，无迹可睹，神功感应，有理斯存。虽慧日已照，而太夜莫晓；香雨时流，而深尘未息。旷劫悠缅，历代遐长。眇眇世罗，无能免其一目；泛泛欲网，孰敢解其三面。自大教迁流，行于中土，希向之士，烟踊波属，洹沙未足为言，积尘所不能喻。皆去出没生死之河，浮沈爱育之海。未有矫然独悟，脱落身名，望彼岸而攸往，泛宝船而利涉。（《艺文类聚》七十七。）
◇　李礼之墓志
食有奇味，相待乃飧；衣无常主，易之而出。（《北史》序传》）
◎　司马子如
子如字遵业，河内温人，晋司空南阳王模八世孙。魏孝昌中、尔朱荣以为中军。武泰末，历司马，持节假平南将军监前军，行建兴太守；永安初，封平遥县子，仍为大行台郎中，进爵为侯，行相州事，徵为金紫光禄大夫；建明初、兼尚书右仆射；普泰中、为侍中骠骑大将军，进爵阳平郡公，出为南岐州刺史；中兴初，献武以为大行台尚书，天平初，除左仆射；兴和中，为北道行台，转尚书令，武定中免，起行冀州事，别封野王县男。文宣授禅，别封须昌县公，除司空，免，寻拜太尉，卒赠太师太尉，怀州刺史，谥曰文明。
◇　上兴和历表
自天地剖判，日月运行，刚柔相摩，寒暑交谢，分之以气序，纪之以星辰，弦望有盈缺，明晦有修短。古先哲王则之成化，迎日推策，各有司存，以天下之至王，尽生民之能事，先天而天弗违，後天而奉天时。及卯金受命，年历屡改，当涂启运，日官变业，分路扬镳，异门驰骛，回互靡定，交错不等。岂是人情浅深，苟相违异？盖亦天道盈缩，欲止不能。
正光之历，既行于世，发元壬子，置差令朔，测影清台，悬炭之期或爽；候气重室，布灰之应少差。伏惟陛下当璧应符，大横协兆，乘机虎变，抚运龙飞，苞括九隅，牢笼万宇，四海来王，百灵受职。大丞相、渤海王降神挺生，固天纵德，负图作宰，知机成务，拨乱反正，决江疏河，效显勤王，勋彰济世，功成治定，礼乐惟新，以履端归馀，术数未尽，乃命兼散骑常侍执读臣李业兴、大丞相府东阁祭酒、夷安县开国公臣王春，大丞相府户曹参军臣和贵兴等，委其刊正。但回舍有疾徐，推步有疏密，不可以一方知，难得以一途揆。大丞相主簿，臣孙搴骠骑将军，左光禄大夫臣晔，前给事黄门侍郎臣季景渤海王世子开府谘议参军事、定州大中正臣崔暹，业兴息国子学生、屯留县开国子。
臣子述等，并令参预，定其是非，臣等职司其忧，犹恐未尽，窃以蒙戎为饰，必藉众腋之华，轮奂成宇，宁止一枝之用。必集名胜，更共修理、左光禄大夫、臣卢道约，大司农卿、彭城侯臣李谐，左光禄大夫。东雍州大中正臣裴献伯，散骑常侍、西兖州大中正臣温子升，太尉府长史臣陆操，尚书右丞，城阳县开国子臣卢元明，中书侍郎臣李同轨，前中书侍郎臣邢子明，中书侍郎臣宇文忠之，前司空府长史、建康伯臣元仲悛，大丞相法曹参军臣杜弼，尚书左中兵郎中、定阳伯臣李溥济，尚书起部郎中臣辛术，尚书祠部郎中臣元长和，前青州骠骑府司马安定子臣胡世荣，太史令、卢乡县开国男臣赵洪庆，太史令臣胡法通，应诏左右臣张哲，员外司马督臣曹魏祖，太史丞郭庆，太史博士臣胡仲和等，或器标民誉，或术兼世业，并能显微阐幽，表同录异，详考古今，共成此历。甲为日始，子实天正，命历置袁宜从此起─运属兴和，以年号为目，岂独太初表于汉代，景初冠于魏历而已。谨以封呈，乞付有司，依术施用。（《魏书·律历志下》：兴和元年十月，齐献武王入邺，命李业兴令其改正，立《甲子元历》，事讫，尚书左仆射司马子如、右仆射隆之等表。）
◎　司马子瑞
子瑞，子如兄子，天保初为尚书左丞，历定州长史，累迁吏部郎中、司徒左长史、兼廷尉卿；乾明初领御史中丞，以疾去职，就拜祠部尚书。卒赠瀛州刺史，谥曰文节。
◇　奏弹毕义云
天保元年四月，窦氏皇后姨祖载日，内外百官赴第吊省，义云唯遣御史投名，身遂不赴。又义云启云：「丧妇孤贫。後娶李世安女为妻。世安身虽父服未终，其女为祖，已就平吉，特乞暗迎，不敢备礼。」及义云成婚之夕，众储备设；克日拜阁，呜驺清路，盛列羽仪，兼差台吏二十人，责其鲜服，侍从车後。直是苟求成婚，诬罔干上。义云资产宅宇。足称豪室，忽道孤贫，亦为矫诈。法官如此，直绳焉寄？又驾幸晋阳，都坐判：「拜起居表。四品五品已上，令预前一日赴南都署表，三品已上，临日署讫。」义云乃乖例，署表之日，索表就家先署，临日遂称私忌不来。（《北齐书·毕义云传》，尚书左丞司马子瑞奏弹义云云。）

[book_title]卷四
◎　魏收
收字伯起，小字佛助，钜鹿下曲阳人，魏骠骑大将军子建子，孝明时除太学博士，迁司徒记室、参军，永安中除北主客郎中。节闵即位，迁散骑侍郎兼中书侍郎。孝武即位，除广平王赞开府从事中郎兼中书舍人。孝静即位，为神武中外府主簿，转府属兼散骑常侍，武定中除正常侍兼著作郎，转秘书监，除定州大中正。齐受禅，除中书令，封富平县子，除魏尹，又除梁州刺史，进太子少传兼太子詹事。废帝即位，除侍中，迁太常卿，转中书监。皇建初除右光禄大夫仪同，又除兼太子少傅，解侍中。大宁初加开府，河清中兼右仆射，天统初除左光禄大夫齐州刺史，进尚书右仆射特进，武平三年卒，赠司空尚书左仆射，谥曰文贞，有後《魏书》一百三十卷，集七十卷。
◇　南狩赋
◇　聘游赋
◇　皇居新殿台赋
◇　怀离赋
◇　庭竹赋（并见《北齐书·魏收传》，亡。）
◇　为魏孝静帝伐元神和等诏
门下，向背有祸福之机，诛赏为威劝之本，轨物成务，咸必由之，侯景擢自凡猥，名行无闻，侥幸时来，谬见收试，狡猾反覆，唯利是从。往事尔朱，偏受荣遇，一朝去就，罔顾昔恩，《走吉》《走厥》轻动，志在奸诈。朝廷弃瑕藏秽，仍蒙令引，庶其音可革，取其行间之用，位逾其量，过延宠禄。藉我风云，遂成鳞羽，入列鼎臣，出裁节将，勋无可纪，才不足徵，而浅器遽盈，知小谋大，谓已功名，难居物下。曾不知狐假虎威，蛇凭雾积，苞藏祸心，潜图不轨，因总戎之际，乘专任之机，拥逼兵众，构衅南服。此乃懦夫扼腕之曰：义士切齿之秋，凡在人伦，孰不愤慨！而前杨州刺史元神和、何悦、张庆寿、王黑丑、宫延和、王贵显、侯仙、刘崇信、张业等九人，并以贱蔑，名污朝简，了无犬马之职，便有枭獍之心，密相影响，赞成奸逆，随托豺狼，长兹蛇虺，欣其位署，委质驱驰，甘厥钩饵，效以死力，东西残掠，毒被村坞，扇合蛾蚁，终此乱阶，叛恩背德，莫此之甚。虽蹈名义，事非小人，而申禁垂法，国有恒典。其此九家，并可从宪孥戮之科，理无攸十，自馀拘絷诖误之徒，既惧死俯眉，情非乐祸，宜疏天网，一原不问。固使逆节知ㄜ荐之制，倾侧获自安之所。（《文馆词林》。）
◇　为孝静帝下诏禅位
三才剖判，百王代兴，治天静地，和神敬鬼，庇民造物，咸自灵符，非一人之大宝，实有道之神器。昔我宗祖应运，奄一区宇，历圣重光，暨于九叶。德之不嗣，仍离屯圮，盗名字者遍于九服，擅制命者非止三公，主杀朝危，人神靡系，天下之大，将非魏有。赖齐献武王奋扬灵武，克翦多难，重悬日月，更缀参辰，庙以埽除，国由再造，鸿勋巨业，无德而称，逮文襄承构，世业逾广，迩安远服，海内晏如，国命己康，生生得性。迄相国齐王，纬文经武，统兹大业，尽睿穷几，研深测化思随冥运，智与神行，恩比春天，威同夏日，坦至心于万物，被大道于八方，故百僚师师，朝无秕政，网疏泽洽，率土归心。外尽江淮，风靡屈膝，辟地怀人，百城奔走，关陇慕义而请好，瀚漠仰德而致诚。伊所谓命世应期，实抚千载。祯符杂还，异物同途，讴颂填委，殊方一致，代终之迹斯表，人灵之契已合，天道不远，我不独知。
朕入纂鸿休，将承世祀，藉援立之厚，延宗社之算。静言大运，欣于避贤，远惟唐虞禅代之典，近想魏晋揖让之风，其可昧兴替之礼，稽之望今便逊于别宫，归帝位于齐国，推圣与能，眇符前轨。主者宣布天下，以时施行。（《北齐书·文宣纪》，案《高德政传》云，德政白帝遣魏收，收至。令撰禅让诏册，九锡。建台及劝进文表，《魏收传》云：齐将受禅，杨奏收置之别馆，令撰禅代诏策诸文。）
◇　为文宣帝出师诏（天保七年）
朕历数在躬，志清四海。蕞尔秦陇，久阻风化，混一之事，期在今日，必当训旅誓众，天动云临。朕已下木汾流，成船晋地，便当躬先将士，汛入玉璧，径掩长安，枭彼凶首，朕与梁国，旧好敦睦，闻其奸计，乃欲规谋，宜令上党王涣，总勒熊罴，星流风卷。王者之言，明如日月，宜宣内外，咸使闻知。（《御览》五百九十九引《三国典略》：齐王召魏收于前立为书，书成，齐王览之，于凶首下足九言曰：虽藏山没水，终不纵赦。」于是遣涣南侵。）
◇　为武成帝以三台宫为大兴圣寺诏（河清二年八月）
门下：皇居帝邑，揆日瞻星，仞雉有常，几席斯在？虽今古推移，文质代变，而成世作范，义贵适时，朕奄家四海，作孚万国，当阳负，深存庇，济下利物，无忘怀抱，昭仁训俗，不遗造次。今临向听朝，咸极崇广，宴息之所，不足温华，每谓为之者劳，居之者逸。至于离宫别馆，有时游幸，耳目所及，聊可忘怀：而乃千门洞启，万柱周架，上迫云汉，下临雷雨，巧极金铜，丽殚珠璧，眷然长想，良非宿心。三台并列，芜秽自久。天保之末，经构甫兴，仍创栋宇，规模宏博，有司过实，匠人逞功，氓庶劳止，縻费难量，既非殿寝正所，便为虚卫之地。凝华生白，经历岁年，不翦茅茨，事颇逼下，卑其宫室，有可庶几，顾兹侈丽，岂伊宁处，自魏朝失政，九域崩离，人神无主，实求明圣。我太祖献武皇帝握兹乾纪，执斯地纲，悬持日月，啸咤风云，纪忠贞以成务，感灵徵而大造。爰以克定之初，躬图道场之业，神迹冥果，理烛幽明。朕嗣膺宝祚，永惟嘉祉，仰祗先志，尚竦玄门，思展聿修之重，念归喜舍之大，肌肤匪吝，国城何宝，期济率土，至于圆极。可以三台宫为大兴圣寺。此处极土木之壮，穷丹素之妍，奇怪备于刻削，光华异于圆彩，顾使灵心，神物奔会，真觉唯寂，有感必通，化为净土，广延德众。心若琉璃，法轮常转，渍甘露于大千，照慈镫于旷劫。（《释藏》策五，《广宏明集》二十八上，《初学记》二十三。）
◇　册命齐王九锡文
於戏！敬听朕命。夫惟天为大，列晷宿而垂象，谓地盖厚，疏川岳以阜物，所以四时代序，万类骈罗，庶品得性，群形不夭。然则皇王统历，深视高居，拱久默垂衣，寄成师相，此则夏伯、殷尹竭其股肱，周成、汉昭无为而治。顷者天下多难，国命如旒，则我建国之业。将坠于地，齐献武王奋迅风云，大济艰危，爰翼朕躬，国为再造，经营庶土，以至勤忧，及文襄承构，愈广前业，康邦夷难，道格穹苍。王纵德应期，千龄一出，惟几惟深，乃神乃圣，大崇霸德，实广相猷，虽冥功妙实，藐绝言象，标声示迹，典礼宜宣，今申後命，其敬虚受，
王抟风初举，建於上地，庇民立政，时雨滂流，下识廉耻，仁加水陆，移风易俗，自齐变鲁，此王之功也。仍摄天台，总参戎律，策出若神，威行朔土，引弓窜迹，松塞无烟，此又王之功也。逮光统前绪，持衡匡合，华戎混一，风海调夷，日月光华，天地清晏，声接响随，无思不偃，此又王之功也。逖矣炎方，逋违正朔，怀文耀武，授略申规，淮楚连城，氵崔然桑落，此又王之功也。关岘衿带，跨蹑萧条肠胃之地，岳立鸱寺，偏师才指，涣同冰散，此又王之功也。晋熙之所，险薄江雷，迥隔声教，迷方未改，命将鞠旅，覆其巢穴，威略风腾，倾慑南海，此又王之功也。群蛮跋扈，世绝南疆，摇荡边垂，亟为尘梗，怀德畏威，向风请顺，倾陬尽落，其至如云，此又王之功也。胡人别种，延蔓山谷，酋渠万旅，广袤千里，凭险不恭，恣其桀黠，有乐淳风，相歇叩款，粟帛之调，王府充积，此又王之功也。茫茫涉海，世敌诸华，风行鸟逝，倏来忽往，既饮醇醪，附同胶漆，毡裘委仞，奇兽衔尾，此又王之功也。秦川尚阻，作我仇雠，受挹椒兰，飞书请好，天动其衷，辞卑礼厚，区宇宁，遐迩异至，此又王之功也。江阴告祸，民无适归，萧宗子弟，尚相投庇，如鸟还山，犹川赴海，荆、江十部，俄而献割，乘此会也。将混朱方，此又王之功也。天平地成，率土咸茂，祯符显见，史不停笔，既连百木，兼呈九尾，素过秦雀，苍比周鸟，此又王之功也。搜扬管库，衣冠获序，礼云乐云，销沈俱振，轻徭彻赋，矜狱宽刑，大信外彰，深仁远洽，此又王之功也。王有安日下之大勋，加以表光明之盛德，宣赞洪猷，以左右朕言。昔旦、外分，毛、毕入佐，出内之任，王宜总之。
人谋鬼谋，两仪协契，锡命之行，义申公道。以王践律蹈礼，轨物苍生，圆首安志，率心归道，是以锡王大路，戎路各一，玄牡二驷，王深重民天，唯本是务，衣食之用，荣辱所由，是用锡王衮冕之服，赤舄副焉，王深广惠和，易调风化，神只且格，功德可象，是用锡王轩悬之乐，六佾之舞。王风声振赫，九域咸绥，远人率俾，奔走委赆，是用锡王朱户以居，王求贤选众，草莱以尽，陈力就列，罔非其人，是用锡王纳陛以登，王英图猛概，抑扬千品，毅然之节，肃是非违，是用锡王武贲之士三百人。王兴亡所系，制极幽显，纠行天讨，罪人咸得，是用锡王铁钺各一。王鹰扬豹变，实扶下土，狼顾鸱张，罔不弹射，是用锡王彤弓一、彤矢百、卢弓十、卢矢千。王孝悌之至，通于神明，率民兴行，感达区宇，是用锡王鬯一卣，瓒副焉。往钦哉。其祗顺往册，保弼皇家，用终尔休德，对扬我太祖之显命。（《北齐书·文宣纪。）
◇　禅位册
咨尔相国齐王：夫气分形化，物击君长，皇王递兴，人非一姓，昔放勋驭世，沈璧属子；重华握历，持衡拥璇。所以英贤茂实，昭晰千古，岂盛衰有运，兴废在时，知命不得不授，畏天不可不受，是故汉刘告否，当途顺民，曹历不永，金行纳禅，此皆重规袭矩，率由旧章者也。
我祖宗光宅，混一万宇。迄于正光之末，奸孽乘权，厥政多僻，九域离荡。永安运穷，人灵殄瘁，群逆滔天，割裂四海，国土臣民，行非魏有。齐献武王应期授手，凤举龙骧，举废极以立天，扶倾柱而镇地，翦灭黎毒，匡我坠历，有大德于魏室，被博利于苍生，及文襄继轨，诞光前业，内剿凶权，外摧侵叛，遐迩肃晏，功格上玄，王神协德，舟梁一世，体文昭武，追变穷微。自举迹藩於，颂歌总集，入统机衡，风猷弘远，及大承世业，扶国昌家，相德日跻，霸风愈邈，威灵斯畅则荒远奔驰，声略所播而邻敌顺款。以富有之资，运英特之气，顾眄之间，无思不服。图谍潜蕴，千祀彰明，嘉祯幽秘，一朝纷委，以表代德之期，用启兴邦之迹，苍苍在上，照临不远，朕以虚昧，犹未逡巡，静言愧之，坐而待旦，且时来运往，妫舜不暇以当阳，世革命改，伯禹不容于北面，况于寡薄，而可踟蹰。是以仰协穹昊，俯从百姓，敬以帝位，式授于王，天禄永终，大命格矣。於戏！其承历数，允执其中，对扬天休，斯年千万，岂不盛欤！（《北齐书·文宣纪》）
◇　太子监国冬会议
去天保初，皇太子监国。冬会群官于西林园都亭，坐从东面，义取于向中宫台殿故也。二年于宫冬会，坐乃东面，收窃以为疑，前者遂有别议。议者同之，邢尚书以前定东面之议，复申本怀，此乃国之大礼，无容不尽所见，收以为太子东宫，位在于震，长子之义也。案《易》八卦，正位向中。皇太子今居北城，于宫殿为东北，南面而坐，于义为背也。前者立议，据东宫为本，又案《东宫惊事》，太子宴会，多以西面为礼，此又成证，非徒言也。不言太子常无东西二面之坐，但用之有所，至如西园东面，所不疑也。未知君臣车服有同异之议，何为而发，就如所云，但知礼有同者，不可令异，不知礼有异者，不可令同。苟别君臣同异之礼，恐重纸累札。（《隋书·礼仪志》四，《通典》七十一）
◇　上魏书十志启
臣收等启：昔子长命世伟才，孟坚冠时特秀，宪章前哲，裁勒坟史，纪、传之间，申以书、志，绪言馀迹，可得而闻，叔峻删缉後刘，绍统削撰季汉，十志实范迁、固，表盖阙焉。曹氏一代之籍，了无具体，典午终世之笔，罕云周洽。假复事播，四夷盗听，间有小道俗言，要奇好异，改之雅旧，咸乖实录。自永嘉丧圯，中原淆然，偏伪小书，殆无可取。魏有天下，跨踪前载，顺未克让，善始令终，陛下极圣穷神，奉天屈己，顾眄百王，指掌万世，深存有魏抚运之业，永念神州人伦之绪，臣等肃奉明诏，刊著魏籍，编纪次传，备闻天旨，窃谓志之为用，网罗遗逸，载纪不可，附传非宜。理切必在甄明，事重尤应标著，搜猎上下，总括代终，置之众篇之後，一统天人之迹。褊心末识，辄在于此。是以晚始撰录，弥历炎凉，采旧增新，今乃断笔，时移世易，理不刻船，登阁含毫，论叙殊致，河沟往时之切，释老当今之重，艺文前志可寻，《官氏》魏代之急，去彼取此，敢率愚心，谨成十志二十卷，请续于传末，并前例目，合一百三十一卷，臣等妨官秉笔，迄无可采，尘黩旒冕，堕深冰谷。谨启。（《魏书》一百五）
◇　与李德林书论齐书起元事
前者议文，总诸事意，小如混漫，难可领解，今便随事条列，幸为留怀，细加推逐，凡言或者，皆是敌人之议，既闻人说，因而探论耳。（《隋书·李德林传》。）
◇　重遗李德林书
惠示二事，感佩殊深。以鲁公诸侯之事，昨小为疑。息姑不书即位，舜、禹亦不言即位。息姑虽摄，尚得书元，舜、禹之摄称元、理也。周公居摄，乃云一年救乱，似不称元。自无《大传》，不得寻讨。一之与元，其事何别？更有所见，幸请论之。（同上。）
◇　为侯景叛移梁朝文
夫化成万物，分界九道，纪之以山河，照之以日月，方足圆首，含气呈形，咸总之于圣人，毕会之以朝市。皇魏应衔甲之秘图，纳封金之宝命，万方为宅，四海为家，卜世灵长，将逾入百，天壤之间，朝不别焉，唯夫三江五湖，九蛮百濮，其地如掌，人鸟未分，瞻星昧环拱之方，托水迷朝宗之义，积蝇为众，长蛇称长，石田无菽粟之用，众人非声教所孚。是以年历三伪，弃而不有，岂力不足，盖所未徵，而陆梁涂泥，时轶疆鄙，天讨所遗，理存恶杀，自二纪及兹，中原多故，未清区宇，文武兼勤，偃伯归战，有怀劳止，将令动植，俱仰尧心。遂冠盖括途，象胥提告，推诚蹶然，类识王道，授衣礼节，拜首归仁，舞戚所以为高，止戈故能称大，方知夙沙交臂，不待兵车，有苗纳款，未劳征伐，而庸夫为善，希能令终，狂人克念，更知徒语，闻利无匹夫之信，好虐有助鬼之心，白头为贼，曾莫自揆，嘉文浮功，甘于苟得，罔顾榆次之祸，讵识江浦之禽。
侯景一竖微蔑，民斯下矣。人伦士操，本自不伦，直以少从羁勒，颇习趋走，叨忝名器，事出尔朱，藏情谄笑，唯利是视，义兵同举，郡胡覆族，虽狐祭首丘，事非小人，而忘恩背本，景为先至，不义不信，自此可知，但丁公之戮，时有未可也。大泽深山，龙蛇并育，遂容其悔非，弃其瑕秽，仕以将率，授以兵符，庶其被鞍衔链，尽力驰骤，指踪投绁，驽兔或擒。而弱才负重，折足是虑，置之不争之地，虚出韩郑之间，曾无战伐之勤，可言摧陷之绩，岁往年徂，率无可纪，而腹心群小，信纳逋亡，劫夺行道，侵掠民庶，流声远闻，王法有典，骢马将出，朱笔且行。自贻伊戚，了不知咎，盗憎主人，乃图逆节，拔本塞源，以委身贼虏，逼胁居民，翻荡城池，义手曲躬，千里唯诺，贱贼相依，忻同鳞水，宠以大位，属以东方，外曰臣主，内深骨肉，安危契阔，约以死生，拯其鼎镬之命，全其齑藩之福。时不暇浃，翻然易虑，还相掩击，事剧仇雠，反覆剽获，莫非此类，至于老母暮倚，少弟升冈，妻望行夫，子号出父，食毛之属，可为痛心哉，景忽之如草芥，弃之如尘垢，任其斫截之诛，安其烹斩之痛。放食子，有以可亲；观臧穷否，耻其并主。兽心人面，华裔同雠，归家惧执法之刑，赴贼反噬脐之衅，首领无地，进退数穷，遂卑邪说，自托左右，苟有君子，义均逐雀，而彼方上下，乐祸好乱，叛窃之竖，获毒之人，图浮芥之小利，忘丘山之大祸，乃崇饰土偶，被以玄黄，驰马高盖，载《鼠炎》为重，委以专征，施其爪角，驱逼子姓，率我叛亡，逼厌虐之侣，鞠苦役之众，蚁攒蚋集，侵窃边鄙，恤患分灾，本不要于违僻，违众悖礼，盖神明之所诛。
皇帝垂旒华土，则天而动，卷覆三古，怀佩百王，掌握中道，崇基增构，殊涂同会，百虑一归，中外礻是福，戎华俱庇。持秋霜夏震之威，以拔山超海之力，顾指则风云总至，迥眸而山岳削平，虽复旗鼓所临，有征无战，犹以师出而服，辱在我世，所务者息民，所存者文德，岂复以擒将威敌，漂杵溺骖，为功于一时，示武于千载，且天生五材，有闻前古，祸非我贻，其得已乎？遂置坛命将，持柯毕礼，引营就道，分途竞驰。批熊举轮之士，翘关扛鼎之卒，被组横矛，执殳挺剑，龙驹并跃，骥子千群，沸舌天壤，蒸郁云霄，一朝指挥，倏忽千里，侯骑罗络，聊逞前驱，天兵之鼓未鸣，众军之旗讵接。而荆杨乌合，一朝崩解，塞州满野，馘耳截鼻，以千万计，不可胜数。宗亲节将，咸见擒束，委命军吏，忧在衅鼓，楚兵吴甲，积若山丘，青鹊赤乌，噎流断岸，千金之贵，为我资焉。痛辱可哀，其利安在，覆师丧旅，祸本可寻，方之噬脐，悔之靡及。皆侯景叛戾，虚相陷诱，指成提挈之举，终无掎角之势。景弃本趋末，背国违乡，部下数千，屈逼罗网，离亲怀土，一日三秋，拘网立匏，朝不谋夕，岂能摇足东上，远赴彭城，天夺彼魄，信纳虚诡，使萧明贵孙面缚于徐泗，景为凶薮，逡巡而坐观，托人七尺之身，居人成败之地，急病让医，固若此也。两端自见，故熊未除。今知东南涤荡，睢潼清复，梁之丧师，单轮不返，击援之期，终当无日，势穷路尽，忧在灭亡，事留变生，将谋及己。且彼军歼殄，江淮屠酷，祸源衅迹，景变为之，上惧金陵君长致请设（二字疑）。之责，下恐荆吴子弟法（疑）父兄之冤，愚小猜惊，将兴异计，乘专任之机，藉方面之重，必当招结伦楚，扇合无赖，内自封植，外绝防御，因见信而类起，出不疑以窃发，事比疾雷，理同激矢，上或凭陵乘疾，专擅纵横，下则鸱峙淮肥，觊觎叛换，老疾奸回，不虚然也。而彼土区区，厚加崇纳，置之襟带之方，处以藩篱之所，费金帛于裂火，罄酒浆于漏卮，非乘景虚声，委其变用。夫量材授任，必原其始，考行责成，当存其大。景豺声蜂目之首，狼心狐魅之徒，义无父子，弃同即异，捐亲背德，于我尚反目而去，在梁则何施可怀？且我重伤心，尾大不掉，鱼脱于渊，义彰老氏，而假威凶险，授柄奸回，欲求肝胆之诚，更启危亡之兆，固智者不为，迷者遂去。若抽薪止沸，翦草除根，壶首囊头，叉手械足，返国奸于司败，归侵地于玄武，非直恶之在。今天道人事，实弃无礼，苟达之者，其长世何，若悔非知罪，恭承德音，且欲飞驿合符，班师凯入，悠悠水乡，有救其死。若乃执饰非之辨，固遂过之失，便当尽常胜之战，极必取之攻，飞江南，渡深山。将恐削壤卑名，虽顿颡而不获，亡宗灭庙，望乔木而可悲，昔田假英人，于期壮士，穷而归我，许以入怀，景竦悖狗子，搅乱四国，庸可纾难，弃若孤岛，何足恋恋于乱臣，勤勤于贼子也。王者之威心，厉如霜雪，信同寒暑，言犹丽天。移至，深念变通，熟量可否，幸思大雅，无贻後悔。（《文苑英华》六百五十七，案《艺文类聚》五十八又有魏收檄梁文，今据《文苑英华》，《通鉴》编入杜弼集中。）
◇　枕中篇
收以子侄少年，申以戒厉，著《枕中篇》，其词曰：
吾曾览管子之书，其言曰：「任之重者莫如身，途之畏者莫如口，期之远者莫如年，以重任行畏途，至远期，惟君子为能及矣。」追而味之，喟然长息。若夫岳立为重，有潜戴而不倾；山藏称固，亦趋负而弗停，吕梁独浚，能行歌而匪惕，焦原作险，或跻踵而不粳九陔方集故渺然而迅举；五纪当定，想邯而上征。苟任重也有度，则任之而愈固，乘危也有术，盖乘之而靡恤，彼期远而能通，果应之而可必。岂神理之独尔，亦人事其如一。呜呼！处天壤之间，劳死生之地，攻之以嗜欲，牵之以名利，梁肉不期而共臻，珠玉无足而俱致，于是乎骄奢仍作，危亡旋至。然则上知大贤，唯几唯哲，或出或处，不常其节，其舒也济世成务，其卷也声销迹灭。玉帛子女，椒兰律吕，谄谀无所先，称肉度骨，膏唇挑舌，怨恶莫之前，勋名共山河同久，志业与金石比坚，斯盖厚栋不浇，游刃桡然。逮于厥德不常，丧其金璞。驰骛人世，鼓动流俗。挟汤日而谓寒，包溪壑而未足。源不清而流浊，表不端而影曲。嗟乎！胶漆讵坚，寒暑甚促。反利而成害，化荣而就辱。欣戚更来，得丧仍绩。至有身御魑魅，魂沈狴狱，讵非足力不强，迷在当局。孰可谓车戒前倾，人师先觉。
闻诸君子，雅道之士，游遨经术，厌饫文史。笔有奇锋，谈有胜理，孝悌之至，神明通矣。审道而行，量路而止，自我及物，先人後己，情无击于荣悴，心靡滞于愠喜。不养望于丘壑，不待价于城市，言行相顾，慎终犹始，有一于斯，郁为羽仪，恪居展事。知无不为，或左或右，则髦士攸宜，无悔无吝，故高而不危，异乎勇进忘退，苟得患失，射千金之产，邀万锺之秩，投烈风之门，趋炎火之室，载蹶而坠其贻宴，或蹲乃丧其贞吉，可不畏欤，可不戒欤！
门有倚祸，事不可不密，墙有伏寇，言不可或失，宜谛其言，宜端其行，言之不善，行之不正，鬼执强梁，人囚径廷。幽夺其魄，明夭其命，不服非法，不行非道。公鼎为己信，私玉非身宝。过缁为绀，逾蓝作青，持绳视直，置水观平。时然後取，未若无欲。知止知足，庶免于辱。
是以为必察其几，举必慎于微。知几虑微，斯亡则稀。既察且慎，福禄攸归，昔蘧瑗识四十九非，颜子几三月不违。跬步无已，至于千里。覆一篑进，及于万仞。故行远自迩，登高自卑，可大可久，与世推移。月满如规，後夜则亏。槿荣于枝，望暮而萎。夫奚益而非损，孰有损而不害？益不欲多，利不欲大。唯居德者畏其甚，体真者惧其大。道遵则群谤集，任重而众怨会。其达也则尼父栖遑，其忠也而周公狼狈。无曰人之我狭，在我不可而覆。无曰人之我厚，在我不可而咎。如山之大，无不有也；如期可久也；周庙之人，三缄其口。漏卮在前，欹器留後。俾诸来裔，传之坐右。（《北齐书·魏收传》。）
◇　库狄干碑序（《北史》八十三）
◇　祭荆州刺史阴dao方文
维太昌元年十二月庚申朔越十二日辛未，友人钜鹿魏收谨以清酌少牢之馔，敬祭于荆州刺史阴君之灵。呜呼哀哉。惟君世载不殒，英声在兹。风流有属，自尔弘之。孝为行本，忠实身基。既言斯立，罄礼穷诗。器则清赏，才惟英博。於畅风雷，萧条丘壑。顾言朝市，忘怀澹薄；比翼沈冥，均清寂寞。往尘守官，及尔同僚，埙篪合韵，琴瑟俱调，丹墀踵武，清道齐镳，迹沦间旷，心共津濠。乃眷平生，相忻多趋，殷勤宴喜，流连辞赋。溘矣不追，长违世务，咏彼徒在，音徽空树。昔犹肢体，与子裘裳，今其往也，生死殊方。形骸何促，天地何长，申兹沃酹，赠以哀伤。呜呼哀哉！
◇　缮写三部一切经愿文
三有分区，四生禀性，共游火宅，俱沦欲海，所以法王当洲渚之运，觉者应车乘之期，导彼沈迷，归兹胜地。自宝云西映，法河东泻，甘露横流，随风感授。皇家统天，尊道崇法，拔群品于有待，驱众生于不二。所以刻檀作缋，构石雕金，遍于万国，尘沙数等。复诏司存，有事缁素，精诚逾于皮骨，句偈尽于龙官，金口所宣，总勒缮写，各有三部，合若干卷用此功德，心若虚空，以平等施，无思不洽，藉我愿力，同登上果。（《广宏明集》二十三。）
◎　魏长贤
长贤，收族叔，孝静时举秀才，除汝南王悦参军，入齐，平阳王淹辟法曹参军，转著作佐郎，河清中出为上党屯留令，武平中辞疾去职。周平齐，屡辟不就。卒年七十四。
◇　复亲故书
日者惠书，义高旨远，诲仆以自求诸己，思不出位，国之大事，君与执政所图。又谓仆禄不足以代耕，位不登于执戟，干非其议，自贻悔咎。勤勤恳恳，诚见故人之心。静言再思，无忘寤寐。
仆虽固陋，亦尝奉教於君子矣。以士之立身，其路不一，故有负鼎俎以趋世，隐渔钓以待时，操筑傅严之下，取履圮桥之上者矣；或有释赁车以匡霸业，委挽辂以定王基，由斩以见礼，因射钩而受相者矣；或有三黜不移，屈身以直道，九死不悔，甘心于苦节者矣。皆奋于泥滓，自致青云，虽事有万殊，而理终一致，榷其大要，归乎忠孝而已矣。夫孝则竭力所生，忠则致身所事，未有孝而遗其亲，忠而後其君者也。仆自射策金马，记言麟阁，寒暑迭运，五稔于兹，不能勒成一家，润色鸿业，善述人事；功既阙如，显亲扬名，邈焉无异；每一念之，曷云其已。自顷王室板荡，彝伦攸攵，大臣持禄而莫谏，小臣畏罪而不言，虚痛朝危，空哀主辱，匪躬之故，徒闻其语，有犯无隐，未见其人，此梅福所以献书，朱云所以请剑者也。抑又闻之：嫠不恤纬，而忧宗周之亡，女不怀归，而悲太子之少。况仆之先人，世传儒业，训仆以为子之道，厉仆以事君之节。今仆之委质有年世矣，安可自同于匹庶，取笑于儿女子哉？是以肠一夕而九迥，心终朝而百虑，惧当年之不立，耻没世而无闻，慷慨怀古，自强不息，庶几伯夷之风，以立懦夫之志。
吾子又谓仆干进务人，不畏朋友，居下讪上，欲益反损。仆诚不敏，以贻吾子之羞，默默苟容，又非平生之意。故愿得锄彼草茅，逐兹鸟雀，去一恶，树一善，不违先旨，以没九泉。求仁得仁，其谁敢怨？但言与不言在我，用与不用在时。若国道方屯，时不我与，以忠获罪，以信见疑，贝锦成章，青蝇变色，良田败于邪径，黄金铄于众口，穷达运也，其如命何？吾子忠告之言，敢不敬承嘉惠。然则仆之所怀，未可一二为俗人道也。投笔而已，夫复何言。（《北史》五十六，又见《文苑英华》六百八十七，有删节。）

[book_title]卷五
◎　杜弼
弼字辅玄，中山曲阳人，小字辅国，延昌中以军功起家，除广武将军、恒州征虏府墨曹参军，孝昌初除太学博士，授光州曲城令，天平中除侍御史，加前将军、太中大夫，迁中军将军、北豫州骠骑府司马，未之官，监仪同窦泰军。泰败，左迁下灌镇司马。元象初，神武征为丞相府法曹参军，署记室，转大行台郎中，加镇南将军，赐爵定阳县男，加通直散骑常侍、中军将军，带并州骠骑府长史，武定中迁卫尉卿。文宣引为兼长史，加卫将军，转中书令，进爵定阳县侯，及受禅，迁骠骑将军、卫尉卿，别封长安县伯，坐事徙临海镇，行海州事，转徐州刺史，未之任，除胶州刺史，以忤旨被斩。天统中追赠尚书右仆射、扬州刺史，武平初又赠骠骑大将军，谥曰文肃。
◇　上老子道德经注表
臣闻乘风理弋，追逸羽于高云；临波命钩，引沈鳞于大壑。苟得其道，为工其事，在物既尔，理亦固然。窃唯《道》、《德》二经，阐明幽极，旨冥动寂，用周凡圣。论行也清净柔弱，语迹也成功致治。实众流之江海，乃群艺之本根。臣少览经书，偏所笃好，虽从役军府，而不舍游息。钻味既久，斐如有所见，比之前注，微谓异于旧说。情发于中而形诸外，轻以管窥，遂成穿凿。无取于游刃，有惭于运斤，不足破秋毫之论，何以解连环之结。本欲止于门内，贻厥童蒙，兼以近资愚鄙，私备忘阙，不悟姑射凝神，汾阳流照，盖高之听卑，迩言在察。春末奉旨，猥蒙垂诱，令上所注《老子》，谨冒昧封呈，并序如别。（《北齐书·杜弼传》）
◇　与显祖密启
关西是国家敌。若今受魏禅，恐其称义兵，挟天子而东向。王将何以待之？（《北齐书·高德政传》）
◇　遗张普惠书
明侯渊儒硕学，身负大才，秉此公方，来居谏职，謇謇如也，谔谔如也。一昨承在胡司徒第，当面折庭诤，虽问难锋至，而应对响出，宋城之带始萦，鲁门之柝裁警，终使群后逡巡，庶寮拱默。虽不见用于一时，固已传美于百代。闻风快然，敬裁此白。《魏书·张普惠传》，作中山庄弼，字之误也。《北史》四十六作杜「弼」。）
◇　檄梁文
夫乾坤交泰，明圣兴作，有冥运行之力，俱尽变化之途。抱识含灵，融然并至，呈形赋命，混而同往。所以玄功潜运，至德旁通，百姓日用而不知，万国受赐而无迹。岂徒凿其耳目，易其心虑，悟以风云，一其文轨，使夫日月之照不私，雨露之施均洽，运诸仁寿之域，纳于福禄之林。自晋政多僻，金行沦荡，中原作战斗之场，生民为鸟兽之饵。则我皇魏握玄帝之图，纳水灵之祉，驾云车而自北，策龙御以图南，致符上帝，援溺下土，怪物殛死，氵㸒水不作，运神器于顾盼，定宝命于踟蹰，恢之以武功，振之以文德，宇内反可封之俗，员首识尧舜之心。沙海荒忽之外，瀚漠羁縻之表，方志所不传，《荒经》所不缀，莫不绳谷钓山，依风托水，共仰中国之圣，同欣大道之行。唯夫三吴、百越，独阻声教，匪民之咎，责有由焉。
自伪晋之后，刘萧作慝，擅僭一隅，号令自己。惟我祖宗驭宇，爱民重战，未极谋臣之画，不穷节将之兵，聊遣行人，降以尺一，圆台已筑，黄屋辄去，赐其几杖，置之度外。萧衍轻险有素，士操蔑闻，睥睨君亲，自少而长，好乱乐祸，恶直丑正，巧用其短，以少为多。眩惑愚浅，大言以惊俗；驱扇邪僻，口兵以作威。曲体胁肩，摇唇鼓舌，候当朝之顾指，邀在位之馀论。遂污辱冠带，偷窃藩维。及宝卷昏狂，下不堪命，曾无北面有犯之节，遽灭人伦在三之礼，凭妖假怪，鬼语神言，称兵指阙，倾朝鸩主，陵虐孤寡，聋愚士民。天不悔祸，奸丑得志，内恣雕靡，外逞残贼。驱羸国之兵，迫糊口之众，南出五岭，北防九江，戍不解，役无宁岁，死亡矢刃之下，夭折雾露之中，哭泣者无已，伤痍者不绝。托身人上，忽下如草。遂使顽嚣子弟，肆行氵㸒虐，狡猾群小，纵极贪婪，剥割苍生，肌肉略尽；刳剔黔首，骨髓俱罄。猛虎未方其害，饿狼讵侔其祸，忄忄周馀，救死无地。至于矫情饰诈，事非一绪。毒螫满怀，妄敦戒业；躁竞盈胸，谬治清净。至乃大兴寺塔，广缮台堂，昭阳倒景，垂珠衔璧，峥嵘刻削，千门万户。鞭挞疲民，尽其筋骨，延壤运石，悲歌掩途，死而可祈，甘同仙化。智浅谋疏，曾不自揆。遏桐柏之流，翻为己害；子亡齐之胤，忽为戎首。书契迄兹，罕闻其事。至于废捐冢嫡，崇树愚子，朋党路开，彼我侧目。疾视扼腕，十室而九，翘走有待，良亦多人。
二纪于兹，王家多故，始则车驰之警，终有惊坠之哀，神痛愤，宇县崩震。于是故相国、齐献武高王感天壤之惨黩，激云雷以慨然，伏高义而率民，奋大节以成务。爰有匡国定霸之图，非直讨贼雪耻之举。于是睿略纷纭，灵武冠世，荡涤逋孽，尊主康邦。皇上秉历受图，天临日镜，道随玄运，德与神行。既而元首怀舞戚之风，上宰薄兵车之会，遂解絷南冠，喻以好睦，舟车遵溯，川陆光华，亭徼相望，欣然自泰，反肉还童，不待羊陆。虽嘉谋长算，爰自我始，罢战息民，两获其泰。王者之信，明如四时，岂或为人君父，二三其德，书而不法，可不惜哉。
侯景一介役夫，出自凡贱，身名沦蔽，无或可纪，直以趋驰便习，见爱尔朱，小人叨窃，遂忝名位。及中兴之际，义旗四指，元恶不赦，实在群胡。景荷人成拔，藉其股肱，主人有丹颈之期，所天陷族灭之衅。虽不能蔽捍左右，以命酬恩，犹当惨颜后至，义形于色。而趋利改图，速如覆手，投身麾下，甘为仆隶，献武王侧弃其瑕秽，录其小诚，得厕五命之末，预在一队之后身参迹驱驰，庶其来效，长鞭利铩，术以制之。既关陇逋诛，每事经略，以河南空虚之地，非兵战之冲，薄存掎角，聊示旗鼓，岂资实效，寄以游声。军机催勒，盖惟景任，总兵统旅，别有司存。而愚褊有积，骄愎遂甚，犯违军纪，仍自猜贰，祸心潜构，翻为乱阶。负恩弃德，罔恤天讨，不义不昵，厚而必颠。委慈母如脱屣，弃少弟如遗土，群子陆陆，妻侄成行，慕姜儿之爽言，蔑伯春之宛转。跳梁猖獗，夫欲谁欺？比之枭獍，异类同丑；欲拟蛇鼠，顾非其伦。及远托关右，委命寇逆，宝炬定君臣之分，黑獭结兄弟之亲，授以名器之尊，救其重围之死，凭人系援，假人鼻息。俄而忘恩背惠，亲寻干戈，衅暴恶盈，侧首无托。以金陵逋逃之薮，江南流御之地，甘辞卑体，进熟图身。诡言浮说，抑可知矣。叛竖救命，岂将择音？伪朝大夫，幸灾忘义。主耄于上，臣蔽于下，逐雀去草，曾不是图，窃宝叛邑，椒兰比好。人而无礼，其能国乎？
夫安危有大势，成败有恒兆，不假离朱之目，不藉子野之听，聊陈刺心之说，且吐伐谋之言。今帝道休明，皇猷允塞，四民乐业，百灵效祉。虽上相云亡，而伊陟继事，秉文经武，虎视龙骧。驱日下之俊雄，收一世之英锐，击刺犹雷电，合战如风雨，控弦跃马，固敌是求。蠕蠕昔遭离乱，辐分瓦裂，匹马孤征，告困于我。国家深敦邻附，愍其入怀，尽忧人之礼，极继绝之义，保卫出于故地，资给唯其多少，存其已亡之业，成其莫大之基。深仁厚德，镂其骨髓，引领思报，义如手足。吐谷浑深执忠孝，胶漆不渝，万里仰德，奏款属路。并申以婚好，行礼如归。蠕蠕境斜界黄河，望通豳夏，飞雪千里，层冰洞积。北风转劲，实筋骨之时，Ё寒方猛，正毡裘之利。吐谷浑疾彼凶逆，强兵岁举，倾河及鄯，尘通陇峡。驱龙池之种，藉常胜之气，二方候隙，企其移踵。加以孤独如愿拥众秦中，治兵劫胁。黑獭北备西拟，内营心腹，救首救尾，疲于奔命。岂暇称兵东指，出师函谷。且秋风扬尘，国有恒防，关河形胜之际，山川襟带之所，猛将精兵，基峙岳立。又宝炬河阴之北，黑獭邙山之走，众无一旅，仅以身归。就其不顾根本，轻怀进趣，斯则一劳永逸，天赞我也。言之旦旦，日月经天，举世所知，义非徒语。持此量之，理有可见，则侯景游辞，莫非虚诞。
夫景绳枢席牖之子，阡陌鄙俚之夫，遭风尘之会，逢驰骛之日，遂位此三吏，邑启千社，揣身量分，久当止足。而乃周章去就，离不已，夫岂徒尔，事可摧伤。度其众叛亲离，守死不暇，乃闻将弃悬瓠，远赴彭城。老贼奸谋，复将作矣。固扬声赴助，计在图袭，吞渊明之众，招厌虐之民，举长淮以为断，仍鸱张岁月，南面假名，死而后已。此盖蚌鹬之祸，我乘其弊。
且伪主昏悖，不惟善邻，贼忍之心，老而弥笃。纳逋叛之诡谲，蔑信义以猖狂，天丧其神，人重其怨，将践瓜圃之踪，且追儿侯之辙。今征发犬羊，侵轶徐部，筑垒拥川，觊觎小利，此而可忍，孰不可怀！兵凶战危，出不得已，谬奉朝规，肃兹九伐。扛鼎拔树之众，超乘投石之旅，练甲争途，波聚雾合。虎班龙文之逸，兰池蒲梢之驵，嘘天陆野，蹑影追风，振旅南辕，长驱讨蹙，非直三吴鼠面，一麾鱼骇，乘此而往，青盖将归。且衍虐网蚩蚩，兵权在外，恃险躁之风俗，兼轻薄之子孙。萧纶凶狡之魁，岂无商臣之亻艮；萧誉失志之愤，当召专诸之客。外崩中溃，今也其时。
幕府师行以礼，兵动以义，吊民伐罪，理有存焉。其有知机审变，翻然鹊起，立功立事，去危就安，赏典未忘，事必加等。若军威所至，敢有拒违，尺儿已上，咸从枭戮。今三礼四义之将，豹虎熊罴之士，深衔逋伪，信纳叛亡，违卜愎谏，实兴伐役。莫不含怒作色，如赴私雠；茹肝涉血，义不旋踵。攻战之日，事若有神，莽积麻乱，匪旦伊夕。以彼曲师危卒，望我军锋，何异吉蜣披甲，即蛆举尾。正恐旗鼓一接，芝ワ俱摧，先事喻怀，备知翰墨。王侯无种，祸福由人。斯盖丈夫肉食之秋，壮士封侯之会。冬冰可折，时不再来，凡百君子，勉求多福。檄之所到，咸共申省，知我国行师之意。（《文苑英华》六百四十五，案此檄出《魏书·萧衍传》。）
观夫辰象丽天，山岳镇地，方以类聚，物以群分，建之以邦国，树之以君长，日月于是莫二，宇宙（《艺文类聚》作帝王。）所以总一。虽五运相推，百王革命，此道之行，孰之能改。（《艺文类聚》作此道所行，孰云能易。）而皇家承统，（《通鉴》作垂统。）光配彼天，义治幽明，化周动植，崇文德以来远，修礼让以止讼，舞干戚于两阶，执玉帛于万国，玄功潜运，至德旁通。百姓日用而不知，兆民受赐而无迹。唯彼吴越，独阻声教，匪民之咎，责有由焉。而元首怀止戈之心，上宰薄兵车之会，遂解絷南冠，喻以好睦，舟车遵溯，川陆同光，亭徼息奔走之劳，屯戍无逼卒之变。虽嘉谟长算，爰自我始，而罢兵息民，彼获其利。
侯景竖子，本无事业。（《艺文类聚》作士业。）乃枉道于人间，遂乾没于世上，鸣吠于尔朱之门，镇守于普泰之日，曾无为主之识，讵有挈瓶之智。既而投命义旗，归身幕府，殊异雍龄，有类丁公，时逢宽政，得免大戮，弃其瑕滓，收其力用，预在行伍，参迹驱驰。及秦陇逋诛，每事经略，以河南是空虚之地，汉阳非兵战之冲，薄存掎角，聊示旗鼓，岂资实效，寄以游声。军机催勒，盖维景任，总兵统旅，则有司存。而愚褊有积，骄愤遂甚，屡犯军纪，自生疑贰。祸心潜构，翻成乱阶。负恩弃德，罔恤天讨，不义不昵，厚而必颠。委慈母似脱屣，弃宠弟如遗芥，龙锺稚子，痛苦成行，娈彼诸姬，破亡为伍，灭伯春之婉转，慕姜儿之爽言，不与狼虎同仁，而共豺狸等恶。及远托关陇，依凭奸异，逆主定君臣之分，贼臣结兄弟之亲，解其倒悬，仰人鼻息。一日（《通鉴》作岂曰。）无恩，终成难养，俄而易虑，躬擐（《通鉴》作亲寻。）干戈，衅暴恶盈，侧首无托，以金陵逋逃之薮，江南流御（《艺文类聚》作流离，《通鉴》作流寓）之地，甘辞卑体，进熟图身。谗言（《通鉴》作诡言。）浮说，抑可知矣。叛竖投命，岂将择音，而伪朝大小幸灾忘义，主荒于上，臣蔽于下，逐雀去草，曾不是图，窃宝叛邑，椒兰比好，人而无礼，其能国乎？亦既失信，不亡何待？
今帝道休明，皇猷允塞，四民乐业，百灵效祉。故丞相材标国桢，道润时雨，义冠伊霍，勋盖桓文，大君立德，世功世禄，作民舟楫，为国栋梁。内外齐心，上下同德，蛟腾虎啸，风生云起。麾日则车悬转舍，排山则龙门洞开，吞云梦于胸中，运天下于掌内，虽有贼臣去国，亡卒出境，何异一毛之落牛体，双凫之飞海曲。（《艺文类聚》作海滨。）彼既连结奸恶，断绝邻好，追兵（《通鉴》作微兵）保境，纵盗侵国，盖物无定方，事无常势。（《通鉴》作定势）或乘利而受害，或因得而更先。是以吴侵齐境，遂致。（《通鉴》作遂得。）句践之师，赵纳韩地，终有长平之役。矧乃鞭挞疲民，侵轶徐部，筑垒拥川，舍信（《通鉴》作舍舟。）邀利，此而可忍，孰不可怀。是以援χ秉麾之将，投石拔距之士，深衔伪主，信纳亡叛，含怒作色，如赴私雠，意存涉血，义不旋踵，攻战之利，实若有神。（《通鉴》有彼字。）连营聚众，依山傍水，举螳螂之斧，被吉蜣之甲，当穷辙以待轮，坐积薪而候燎。及其锋刃暂援，埃尘且接，便已亡戟弃戈，土崩瓦解。贞阳以从子之亲，为（《艺文类聚》从作猷，为作当）戎首之任，非独力屈道穷，亦将无路还蜀，兼亦（《艺文类聚》作兼复。）挟子垂翅，俱在笼樊。将士以昧祸之心，为助乱之事，皆掬指舟中，披甲（《通鉴》作衿甲。）鼓下。同宗异姓，缧绁相望，曲直既殊，强弱不等，父出子孤，自取其败，违卜愎谏，何以辞责。虽复贪利苟得，背同即异，获一人而失一国，见黄雀而忘深井。（《通鉴》作深阱。）食钩吻以疗饥，饮鸩毒以救渴，智者所不为，仁者所不向，诚既往之难逮，犹将来之可追。
景（《艺文类聚》《通鉴》作侯景。）以鄙俚之夫，遭风云之会，位登（《通鉴》作班。）三事，邑启万家，揣身量分，久当止足，而周章向背，离披不已，夫岂徒然，意亦可见。彼乃示（《通鉴》作授。）之以利器，诲之以慢藏，使其势得容奸，令其时堪乘便，既（《通鉴》作今见二字。）南风不竞，天亡有征，老贼奸谋，将复作矣。然则摧坚强者难为功，拉（《通鉴》作摧）枯朽者易为力。计其（《艺文类聚》无其字。）虽非孙吴猛将，燕赵精兵，犹是久涉行陈，会习军旅，岂同轻剽之师，不比危脆之众，距此则作气不足，攻彼则为势有馀。恐尾大于身，踵粗于股，倔强不掉，狼戾难驯，呼之则反速而衅小，不征则叛迟而祸大。会应遥望廷尉，不肯为臣，自据淮南，亦欲称帝。但恐楚国亡猿，祸延林木，城门失火，殃及池鱼，横使江淮士子，荆扬人物，死亡矢石之下，夭折露雾之中。
彼梁主（《通鉴》有者字。）操行无闻，轻险有素，工用其短，以少为多，反覆山渊，颠倒冠屦，射爵论功，荡舟称力，年既老矣，耄又及之。政散民流，礼崩乐坏，改换朝章，变易官品，虽势异汉朝，而事同新室。加以用舍乖方，立废失所，矫情动众，饰智惊愚，毒螫满怀，妄敦戒业，躁竞盈贯，谬治清净，内恣鸱靡，外逞残贼。人人厌苦，家家思乱，灾异降于上，怨ゥ兴于下，覆霜有渐，坚冰且至。恃（《艺文类聚》作将《通鉴》作传。）浮躁之风俗，任轻薄之子孙，朋党路开，兵权在外，必将祸生骨肉，难起腹心，强弩冲城，长戟（《通鉴》作长戈。）指阙。徒探雀っ，无救府藏之虚；空请熊蹯，讵延晷刻之命。外崩中溃，今实其时，鹬蚌相持，我乘其弊。方使高旗舒旆，长毂启行，迅骑（《通鉴》作骏骑。）追风，精甲耀日，四七并列，百万为群，风飘云动，星罗海运。以此赴敌，何敌不摧，以此攻城，何城不陷？犹为岸上之虎，当作水中之龙，以转石之形，为破竹之势？将使锺山渡江，青盖入洛，荆棘生（《艺文类聚》《通鉴》有于字，下句亦有。）建业之宫，麋鹿游姑苏之馆。但恐兵车（《艺文类聚》《通鉴》作革车。）之所蔺轹，剑骑之所蹂践，杞梓（《艺文类聚》作椅梓。）于焉倾折，竹箭以此摧残，若吴之王孙，蜀之公子，顺时以动，见机而作，面缚衔璧，肉袒牵羊，归款军门，委命下吏，当使焚榇而出，拂席相待，必以楚材，将（《艺文类聚》待作俟，将作终。）为晋用。固乃喜得异度，实自利获士衡，即授客卿之秩，特加骠骑之号，斯盖壮士封侯之日，丈夫立节之秋。冬冰可折，时不再来，先事预怀，有如皎日。王侯无种，工拙在人，凡百君子，勉求多福。若不改迷，坐待沦没，一旦暴骨草莽，流血成川，犹且不噬，噬脐何及？故宣往意，驰此简书，檄之到彼，咸共申省。（《文苑英华》六百四十五，同前。又见《通鉴》一百六十：东魏使军司杜弼作檄移梁朝云云，又《艺文类聚》五十八作魏收撰，岂此檄魏收润色之，曾编入魏集邪？疑误也。）
◇　与邢邵议生灭论
邢以为人死还生，恐是为蛇画足。弼答曰：「盖谓人死归无，非有能生之力。然物之未生，本亦无也，无而能有，不以为疑。因前生后，何独致怪？」邢云，「圣人设教，本由劝奖，故惧以将来，理望各遂其性，弼曰：「圣人合德天地，齐信四时，言则为经，行则为法，而云以虚示物，以诡劝民，将同鱼腹之书，有异凿楹之诰，安能使北辰降光，谓龙宫韫牍。就如所论，福果可以熔铸性灵，弘奖风教，为益之大，莫极于斯，此则真教，何为非实：邢云：「死之言『澌』，精神尽也」。弼曰：「此所言澌，如射箭尽，手中尽也。《小雅》曰：『无草不死』，《月令》又云，『靡草死』，动植虽殊，亦此之类。无情之草，当春还生，《北齐书》作「无情之卉，尚得还生。」含灵之物，何妨再造。若云草死犹有种在，则复人死亦有识。识种不见，谓以为无者。神之在形，亦非目瞩，离朱之明所不能睹。虽蒋济观眸，贤愚可察；锺生听曲，山水呈状。乃神之工，岂神之质。犹玉帛之非礼，锺鼓之非乐，以此而推，义斯见矣。」邢云：「季札言无不之，亦言散尽，若复聚而为物，不得言无不之也」。弼曰：「骨肉下归于土，魂气则无不之，此乃形坠魂游，往而非尽。如鸟出巢，如蛇出穴。由其尚有，故云无所不之；若令全无，之将焉适？延陵有察微之识，知其不随于形。仲尼发习礼之叹，美其神与形别。若许以廓然，然则人皆季子。不谓高论，执此为无。」邢云：「神之在人，犹光之在烛，烛尽则光穷，人死则神灭。」弼曰：「旧学前儒，每有斯语，群疑众惑，咸由此起。盖辨之者未精，思之者不笃。窃有末见，可以核诸。烛则因质生光，质大光亦大；人则神不系于形，神小形岂小。故仲尼之智，必不短于长狄；孟德之雄，乃远奇于崔琰。神之于形，亦犹君之有国。国实君之所统，君非国之所生。不与同生，孰云俱灭？」邢云：「舍此适彼，生生恒在。周、孔自应同庄周之鼓缶，和桑扈之循歌？」弼曰：「共阴而息，尚有将别之悲，穷辙以游，亦兴中途之叹。况乎联体同气，化为异物，称情之服，何害于圣。」邢云：「鹰化为鸠，鼠变为β，黄母为鳖，皆是有生之类也。类化而相之，犹光去此烛，复然于彼烛。」弼曰：「鹰未化为鸠，鸠则非有为，鼠未化为β，则以无论相之，乃似并对之称，既非（未化为以下十八字，从《文苑英华》补。）二有，何可两立。光去此烛，得然彼烛，神去此形，亦托彼形，又何惑哉？」邢云：「欲使土化为人，木生眼鼻，造化神明，不应如此。」弼曰：「腐草为萤，老木为蝎，造化不能，谁其然也。」
其后别与邢书云：「夫建言明理，宜出典证，而违孔背释，独为君子。若不师圣，物各有心，马首欲东，谁其能御。奚取于适衷，何贵于得一。逸韵虽高，管见未喻。」前后往复再三，邢邵理屈而止。（《北齐书·杜弼传》，《文苑英华》七百五十八，又略见《北史》五十五。）

[book_title]卷六
◎　宋游道
游道，广平人，仕魏为广阳王深铠曹，迁殿中侍御史；孝庄即位，除左中兵郎，解职；除司州中从事，拜尚书左丞，免；孝武时为通直散骑常侍，后为文襄大行台吏部、太原公开府谘议，领平阳公中尉、治书侍御史，寻兼司徒左长史，除御史中尉；文宣受禅，进兼太府卿，卒赠瓜州刺史。武平中加赠仪同三司，谥曰贞惠。
◇　诣阙上书乞解郎中
徐州刺史元孚频有表云：「伪梁广发士卒，来图彭城，乞增羽林二千。」以孚宗室重臣，告请应实，所以量奏给武官千人。孚今代下，以路阻自防，遂纳在防羽林八百人，辞云：「疆境无事，乞将还家。」臣忝局司，深知不可。尚书令临淮王即孚之兄子，遣省事谢远三日之中八度逼迫，云宜依判许。臣不敢附下罔上，孤负圣明。但孚身在任，乞师相继，及其代下，便请放还，进退为身，无忧国之意，所请不合，其罪下科。乃召臣于尚书都堂云：「卿一小郎，忧国之心，岂厚于我？」丑骂溢口，不顾朝章。右仆射臣世隆、吏部郎中臣薛叔已下百馀人，并皆闻见。臣实献直言，云：「忠臣奉国，事在其心，亦复何简贵贱。比自北海入洛，王不能致身死难，方清宫以迎暴贼。郑先护立义广州，王复建旗往讨。趋恶如流，伐善何速。今得冠冕百寮，乃欲为私害政。」为臣此言，赐怒更甚。臣既不佞，干犯贵臣，乞解郎中。（《北齐书·宋游道传》：孝庄即位，除左兵中郎，又为尚书令临淮王谴责，游道乃执版长揖，即日诣阙上书。）
◇　上书理李奖
臣闻赏善罚恶，谓之二机，有道存焉，所贵不滥。是以子胥无罪，吴人痛之；郄宛不幸，国言未息。故河南尹李奖，门居戚里，世擅名家，有此良才，是兼周用。自少及长，忠孝为心，入朝出牧，清明流誉。襟怀放畅，风神爽发，实廊庙之瑚琏，社稷之祯干。往岁北海窃据，负当朝，王公卿士，俯眉从事，而奖阖门百口，同居京洛，既被羁絷，自拔无由。托使东南，情存避难，当时物论谓其得所。然北海未败之日，徐州刺史元孚为其纯臣，莫之敢距，表启相望，迟速唯命。及皇舆返正，神器斯复，轻薄之徒，共生侥幸，诡言要赏，曲道求通，滥及善人，称为己力。若以奖受命贼朝，语迹成罪，便与天下共当此责。于时朝旨唯命免官，亦既经恩，方知酷滥。伊昔具臣，比肩贼所，身临河上，日寻干戈，时逢宽政，任遇不改。一介使人，独婴斯戮，凡在有心，孰不嗟悼！前朝所以论功者，见其边人且相慰悦，其犹郭默生乱，刘胤悬首，事乃权宜，盖非实录。昔邓艾下世，段灼理其冤，马援物故，朱勃申其屈。臣虽小人，趣事君子，有怀旧恩，义兼人故，见其若此，久欲陈辞。含言未吐，遂至今日，幽泉已闭，垄树成行，内手扪心，顾怀愧慨。幸逢兴圣，理运唯新，虽曰纂戎，事同创革。频有大恩，被于率土，亡官失爵者悉蒙追复。而奖杂木犹存，牛车未改。士感知己，怀此无忘，轻率瞽言，干犯辇毂。伏愿天鉴，赐垂矜览，加其赠秩，慰此幽魂。（《魏书·李平附传》，平长子奖，孝庄初为河南尹。元颢入洛，奖以兼尚书右仆射慰劳徐州，羽林及城人不承颢旨，害奖，传首洛阳。出帝时，奖故吏通直散骑常侍宋游道上书理奖。诏赠卫将军、冀州刺史。）
◇　密启李子贞事状
子贞、元康交游，恐其别有请嘱。（《北齐书·宋游道传》：兖州刺史李子贞在州贪暴，游道按之。文襄以贞预建义勋，意将含忍。游道疑陈元康为其内助，密启云云。）
◎　薛叔
叔字昙珍，代人，徙居河南，本姓叱干氏，少仕宣武为典客令，正光中除洛阳令，累迁吏部郎中，永安中为元天穆行台尚书行西兖州事，天平初拜七兵尚书，神武引为丞相府长史，转殷州刺史，历度支、殿中二尚书，齐受禅，为尚书右仆射，卒赠开府仪同三司、尚书左仆射、青州刺史，谥曰威恭。
◇　上书论停年格
臣闻锦彀虽轻，不委之以学割；瑚琏任重，岂寄之以弱力。若使选曹唯取年劳，不简贤否，使义均行雁，次若贯鱼，勘簿呼名，一吏足矣。数人而用，何谓铨衡？今黎元之命，系于守长。若其得人，则苏息有地，任非其器，为患更深。请郡县之职，吏部先尽择才，务取廉平淳直，素行有闻，并学通古今晓达治体者，（《北史》作政职者，《通典》作理体者，皆避唐讳追改。）以应其选，不拘入职远近，年勋多少。其积劳之中，有才堪牧人者，自在先用之限。其馀不堪者，既壮藉其力，岂容老而弃之，将佐丞尉去人稍远，小小当否，未为多失，宜依次补叙，以酬其劳。（《北史》二十五，叔迁吏部郎中，先是吏部尚书崔亮奏立停年格，不简人才，专问劳旧。叔乃上书云云，书奏不报。又《通典》十六，略见《北齐书·叔勋》）
◇　复陈请令大臣荐贤
共治天下，本属百官。是以汉朝常令三公大臣举贤良、方正、有道、直言极谏之士，以为长吏，监抚黎元。自晋末以来，此风遂替。今四方初定，务在养民。臣请依汉氏更立四科，令三公贵臣（《通典》《北史》作三公宰贵。）各荐时贤，以补郡县，明立条格，防其阿党之端。庶令涂炭之馀，戴仰有地。（《北齐书·薛叔传》，《通典》十六，《北史》二十五。）
◇　讨邢杲议
邢杲聚众无名，虽强犹贼；元颢皇室昵亲，来称义举。此恐难测。自河阴之役，人情骇怨，今有际会，易生感动。待颢事决。然后回师。杲鼠盗狗窃，非有远志。宜先讨颢。（《北齐书·薛叔传》，《北史》二十五。）
◎　刁柔
柔字子温，勃海饶安人，魏特进雍孙。初为宣武挽郎，解褐司空行参军，永安中除中坚将军、奉车都尉，加冠军将军、中散大夫，元象中，神武以为永安公府长流参军。文宣受禅，除国子博士、中书舍人，与魏收同撰《魏书》。
◇　嫡子孙承袭议
时议者以为立五等爵邑，承袭者无嫡子，立嫡孙，无嫡孙，立嫡子弟，无嫡子弟，立嫡孙弟，柔以为无嫡孙，应立嫡曾孙，不应立嫡子弟。议曰：
柔案《礼》立嫡以长，故谓长子为嫡子。嫡子死，以嫡子之子为嫡孙，死则曾、玄亦然。然则嫡子之名，本为传重，故《丧服》曰：「庶子不为长子三年，不继祖与祢也。」《礼记》公仪仲子之丧：「檀弓曰：『何居，我未之前闻，仲子舍其孙而立其弟，何也。』子服伯子曰：『仲子亦犹行古人之道也。昔者文王舍伯邑考而立武王发，微子舍其孙盾而立弟衍，仲子亦犹行古之道也。』」郑注曰：「伯子为亲者讳耳，立子非也。文王之立武王，权也。微子嫡子死，立其弟衍，殷礼也。」「子游问诸孔子，孔子曰：『不，立孙』」。注曰：「据周礼」。然则商以嫡子死，立嫡子之母弟，周以嫡子死，立嫡子之子为嫡孙。故《春秋公羊》之义，嫡子有孙而死，质家亲亲先立弟，文家尊尊先立孙。《丧服》云：「为父后者为出母无服，」《小记》云：「祖父卒而后为祖母后者三年。」为出母无服者，丧者不祭故也。为祖母三年者，大宗传重故也。今议以嫡孙死而立嫡子母弟，嫡子母弟者则为父后矣。嫡子母弟本非承嫡，以无嫡，故得为父后。则嫡孙之弟，理亦应得为父后。则是父卒然后为祖后者服斩，既得为祖服斩，而不得为传重者，未之闻也。若用商家亲亲之义，本不应嫡子死而立嫡孙。若从周家尊尊之文，岂宜舍其孙而立其弟？或文或质，愚用惑焉。《小记》复云：「嫡妇不为舅后者则姑为之小功。」注云：「谓夫有废疾他故若死无子不受重者。小功，庶妇之服。凡父母于子，舅姑于妇，将不传重于嫡。及将所传重者非嫡，服之皆如众子庶妇也。」言死无子者，谓绝世无子，非谓无嫡子。如其有子，焉得云无后？夫虽废疾无子，妇犹以嫡为名。嫡名既在，而欲废其子者，其如礼何！礼有损益，代相沿革，必谓宗嫡可得而变者，则为后服斩，亦宜有因而改。（《北齐书·刁柔传》。）
◎　张保洛
保洛，代人，初从葛荣为领左右。荣败，为氽朱荣统军，累迁扬烈将军、奉车都尉，后隶神武为都督帐内，迁右将军、中散大夫，除平南将军、光禄大夫，加安东将军，封昌平县薄家城乡男；元象初、除西夏州刺史、当州大都督，封安武县伯，转行蔚州刺史；镇晋州；文襄嗣事，以为左厢大都督，加征西将军，除梁州刺史；文宣受禅，仍为刺史；废帝初除沧州刺史，封敷城郡王，坐聚敛免官夺爵；及卒，追复本封。
◇　造像碑
大魏武定七年十二月八日，前使持节都督夏蔚二州诸军事、卫将军、夏蔚二州刺史、当州大都督、安武县开国伯，又征西大将军仪、同三司、行晋州事，东雍州镇城，安武县开国侯张保洛；前使持节都督东荆州诸军事、征西将军、东荆州刺史、当州大都督、东雍州镇城，永宁子刘袭；假节督东雍州诸军事，新除右将军、东雍州刺史、当州都督、安熹子薛光炽等敬造石碑像四佛四菩萨，藉此微功，仰愿先王、娄太妃、大将军令公兄弟等，亡者升天，托生西方无量寿佛国，现在眷属，四大康和，辅相魏朝，永隆不绝。复愿所生父母乃及七世，皆生佛土，体解至道，以至妻子，无病延年，长享福禄，在在处处，遇善知识。又使兵钾不兴，关陇自平，普天丰乐，灾害不起。乃至一切有形众生，蠢动之类，皆发菩提道心，一时成佛。（碑拓本。）
◎　裴献伯
献伯，河东闻喜人，魏益州刺史宣第三子，仕魏为尚书郎，入齐迁廷尉卿，除济州刺史，终殿中尚书。
◇　移御史中尉
案蔡氏《汉仪》，御史中尉逢台郎于复道，中尉下避执版，郎中车中举手礼之，以此而言，明非敌体。（《通典》二十四。）
◎　李绘
绘字敬文，赵郡平棘人，仕魏历中书侍郎、丞相司马，武定初为高阳内史；文襄统事，征补大将军从事中郎，迁司马；文宣嗣事，仍为丞相司马；齐受禅，除司徒右长史，卒赠南青州刺史，谥曰景。（案《北齐书·李绘传》误入高隆之事三百二十五字，无从校正，今从《北史》。）
◇　答崔谌书
（《北史》作鸽）有六翮，飞则冲天，麋有四足，走便入海。下官肤体疏懒，手足迟钝，不能逐飞追走。（《北史》作不能近追飞走。）远事佞人。（《北齐书·李绘传》，又见《北史》三十三。）
◎　李概
概字季节，绘族子，为文襄大将军府行参军，除殿中侍御史，后为太子舍人，坐事免，卒于并州功曹参军。
◇　达生丈人集序
达生丈人者，生于战国之世，爵里姓名无闻焉。尔时人揆其行己，强为之号，颇好属文，成辄弃稿，常持论文云：「古人有言：『性情生于欲。』」又曰：「人之性静，欲实汨之。然则性也者，所受于天，神识是也，故为形骸之主。情也者，所受于性，嗜欲是也，故为形骸之役。由此言之，性情之辩，断然殊异，故其身泰。则均齐死生，尘垢名利，纵酒恣色，所以养情，否则屏除爱著，摈落支体，收视反听，所以养识。」是以遇荣乐而无染，遭厄穷而不闷，或出人间，或栖物表，逍遥寄托，莫知所终。（《北史》三十三《李公绪附传》。）
◎　穆子容
子容字山行，代人，魏司空亮从子，历通直散骑常侍、平东将军、中书侍郎、恒州大中正、汲郡太守，齐受禅，入为司农少卿，卒于司农卿。
◇　太公吕望表
太公姓吕名望，号曰尚父。尚氏之兴，元出姜氏。公望以辅翼流咏，子平以确素致谣。卯金握历，冠盖鳞次，典午统宇，轩冕波属，或秉文入朝，或用武出讨，儒默交映，勋庸相趋。大魏东苞碣石，西跨流沙，南极班超之柱，北穷窦宪之志，高祖孝文皇帝龙飞代郡，凤翔嵩邑，澄清人士，品藻第望，尚氏合宗，还见礼擢，九等旧制，不失彝序。方知贤圣之门，道风必复，功德之后，学识还昌。太公胤孙尚□□尚天宝、尚子牧、尚子杰、尚方显、尚景□、尚遵明、尚裴香、尚显敬、尚回归、尚□乐、尚汉广、尚崇等，器业优洽，文义淹润，慨忌置碑，僻据山阜，崔瑗列石，不枕康衢，遂率亲党，更营碑祠。以博望之亭，形胜之所，西临沧谷，东带γ川，周秦故道，燕赵旧路，构宫镌石，□当平显。庶使文范之貌，不独百城，有道之美，讵假千石。凡斯盛事，理切含豪，余以虚薄，□参郡任，民情和□□托为文，率尔弹翰，弃辞收理。其词粤：
迢迢岳胤，蔚蔚姜枝，积德不已，继踵方羲。发将允执，纣遂冒披，托□□□即貌非罴。功著牧野，□自豳岐，既伸帷幄，仍秉麾。佐命周室，开邑齐土，北控赵燕，南临□□。一匡九合，悬车束马，位极三事，勋高万古。葬切晋温，魂悲汉祖，忻哉尚圣，遗魂可怙，言归故乡，降神巫咒，□□□□□室望岫。庭栽异木，井依馀，肴觞竞奉，歌锺迭奏。风雨节宣，华夷用富，恩被系子，庆传曾胄。通直散骑常侍、聘梁使、平东将军、中书侍郎、恒州大中正、修左使、汲郡太守穆子容山行之文。大魏武定八年四月庚辰朔十二日辛卯建造。（碑拓本，前半刻
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>