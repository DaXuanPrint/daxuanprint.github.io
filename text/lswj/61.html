<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,中庵集全文在线阅读,中庵集全文在线下载,大玄古籍书库">
<meta name="description" content="元代诗文别集。25卷。刘敏中撰。本集主要版本有元刊本,相当罕见。清乾隆年间编《四库全书》,由于未见传本,又据《永乐大典》辑出刘敏中诗文,重编为《中庵集》20卷,为不完全之本。元刊本《中庵集》25卷,卷首有元统二年(1334)吴善序,元统二年韩性序。题为“正议大夫、前户部尚书魏谊编类”。正文之前,为两卷目录,每卷目录之后署有“后学钱塘叶森校正”。卷1—3为碑记,卷4—11为碑铭、墓志,卷12—13为序,卷14为铭、赞、颂,卷15为表笺、册、奏议,卷16为经疑、策问、杂著,卷17为赋、诗,卷18—23为诗,卷">
<title>中庵集_刘敏中_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">中庵集</span> <br/>
          作者： <span class="inputVal" id="bkauthor">刘敏中</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]119154</span> <br/>
          说明： <span class="inputVal" id="bkdec">元代诗文别集。25卷。刘敏中撰。本集主要版本有元刊本,相当罕见。清乾隆年间编《四库全书》,由于未见传本,又据《永乐大典》辑出刘敏中诗文,重编为《中庵集》20卷,为不完全之本。元刊本《中庵集》25卷,卷首有元统二年(1334)吴善序,元统二年韩性序。题为“正议大夫、前户部尚书魏谊编类”。正文之前,为两卷目录,每卷目录之后署有“后学钱塘叶森校正”。卷1—3为碑记,卷4—11为碑铭、墓志,卷12—13为序,卷14为铭、赞、颂,卷15为表笺、册、奏议,卷16为经疑、策问、杂著,卷17为赋、诗,卷18—23为诗,卷24—25为词。刘敏中的诗文大都平正通达,无勾章棘句之习,在元代文臣当中,与元明善、马祖常大致相当。由于很长一个时期《中庵集》25卷原刊本隐而不显,《四库全书》辑本《中庵集》20卷多有缺失,而且一般人也难于见到,所以对刘敏中的诗文较少有人论及。刘敏中久居枢要之职,他的文章多有可以参证史传之处。</span> <br/>
          封面： <span class="inputVal" id="bkimg">Z_18250.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]中庵集
[book_author]刘敏中
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]119154
[book_dec]元代诗文别集。25卷。刘敏中撰。本集主要版本有元刊本,相当罕见。清乾隆年间编《四库全书》,由于未见传本,又据《永乐大典》辑出刘敏中诗文,重编为《中庵集》20卷,为不完全之本。元刊本《中庵集》25卷,卷首有元统二年(1334)吴善序,元统二年韩性序。题为“正议大夫、前户部尚书魏谊编类”。正文之前,为两卷目录,每卷目录之后署有“后学钱塘叶森校正”。卷1—3为碑记,卷4—11为碑铭、墓志,卷12—13为序,卷14为铭、赞、颂,卷15为表笺、册、奏议,卷16为经疑、策问、杂著,卷17为赋、诗,卷18—23为诗,卷24—25为词。刘敏中的诗文大都平正通达,无勾章棘句之习,在元代文臣当中,与元明善、马祖常大致相当。由于很长一个时期《中庵集》25卷原刊本隐而不显,《四库全书》辑本《中庵集》20卷多有缺失,而且一般人也难于见到,所以对刘敏中的诗文较少有人论及。刘敏中久居枢要之职,他的文章多有可以参证史传之处。
[book_img]Z_18250.jpg


[book_title]提要
钦定四库全书　　　　　集部五
提要
中庵集二十卷　　　　别集类四【元】
【臣】等谨案中庵集二十卷元刘敏中撰敏中字端甫章邱人由中书掾历官至翰林学士承旨卒追封齐国公谥文简事迹具元史本传史载敏中中庵集二十五卷文渊阁书目作五册不着卷数梁维枢内阁书目不载其名则是时官书已佚明人藏书之家惟叶盛菉竹堂书目仅着于録亦无卷数黄虞稷千顷堂书目虽有其名而独作三十五卷与史不符盖虞稷所列诸书乃徧徵各家书目为之多未亲见其本故卷数多讹存佚不确未可尽援为据也苏天爵元文类中仅载其贺正旦表忠献王庙碑二首其他作则不槩见今从永乐大典所载蒐罗裒辑以类编次尚可得二十卷则所佚者不过十之二三矣其诗文率平正通达无鈎章棘句之习在元人中亦元明善马祖常之亚本传称其文理明辞备韩性原序亦谓其不藻缋而华不琢镂而工户枢门键庭旅陛列进乎古人之作固不诬也史称敏中为御史时劾权臣僧格为集贤学士时上书陈十事其文今皆不见集中殆已散佚集中有星变奏议皇庆改元奏议则为本传所未及盖史佚之其金石之文如巴延庙碑哈喇哈斯沙扎该丹达尔耀珠布哈尔李唐诸神道碑记大智全寺碑罔极寺碑皆承诏撰述之作今考元史哈喇哈斯传即用敏中所撰墓碑然不载其在宗正时从世皇北廵猝遇乱突出破敌事又不载其在中书省时每退食延见四方宾使访以物情得失吏治否臧人材显晦年谷丰歉采可行行之数语又度地置两仓句两字讹为内字沙扎该传亦用敏中碑而其子丹达尔谕降襄阳取汉口破婺贼功不在沙扎该下而沙扎该传末乃仅附其子昂阿喇名无一语及丹达尔事尤为舛漏盖元史仓猝成书疎脱实多不但重复割裂如顾炎武所讥则是集之存并可以订史传之讹异不徒贵其文章矣乾隆四十六年九月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原序
声音与政通而文词者声之寓也不观夫大化之流行哉一元所寓衆彚有得色激者为霆散者为风骞者植者舒者吸者柔且缦者若金奏若万鼓振而余乌乌声万不同其生物一也春出而发之三时奉而成之岁功以植元化以行然其机之发矢跃而轮运目不得瞬尚可抟而执之哉於是神瞽度律均钟则其自然而寓之於数赞阳出滞修絜万物始乎宇宙之间而伶伦之俦因之而不泯可谓盛矣若昔剏业之君体元出治千载之下洋洋乎如倡而复叹之不足非有寓於文辞之间哉国家肇造区夏世祖皇帝昭显文治若岁之阳协风自应当是时觚简奏技仗内者皆天下士所为文词皆足以荅钧天之球而谱云和之奏後世叹息瞻仰以为不可及其乘风云而流声实者固已衆矣中庵刘公以文学受简知致身通显朝廷典册钜公铭诔所着为多而集藏於家学者愿见而不可得总管魏公公子壻也将刋以传於代余观公之文不缋而华不琢镂而工不屈折条干而扶疎茂好户枢门键庭旅陛列进乎古人之作矣其所纪载足以裨太史之阙传之後学传诵玩绎得以审中和之声而窥圣人德化之盛教思无穷非其他别集所可拟也魏公俾性为之叙辞不获谨诵所闻附於篇端年月日韩性序

[book_title]卷一
钦定四库全书
中庵集卷一　　　　　　元　刘敏中　撰赋
励志赋
余读书既冠殊拙於生理其於求田问舍之事辽然不知也然给养之资日以艰窘恐以贫乏累其志气乃作励志赋以自勉其词曰
吁咄哉何天之生我也悟然而有知既不能粹我以超然而智兮又不能愚我以朦然而痴自亲生之膝下兮固亦知爱敬之日孜元气假我以五常兮父母鞠我以恩慈逮总角之嬉戏兮导我以文字为学之规既庭训之只受兮亦学礼而兴诗信圣之不我欺兮日是诵而是师知仁义之为美兮以忠信而自持纫秋兰以为佩兮服薜芷与江蓠审先民之行为兮独愤然而永思既踊跃以欣慕兮亦慷慨而伤悲彼皋陶之在上兮既帝载之克熙释耒耜以天下自任兮永徽烈乎商伊辞傅岩以即相兮岂时运之或奇也哉夫何三闾之憔悴兮沈溺乎江之湄贾谊倏其轩举兮忽长沙之弃遗嗟小人之纷扰兮莫不移世以阿时既靡靡以自安兮亦睊睊以相危恃其志之已得兮惟侈纵之日滋苟一时之荣耀兮实万世之嗤也兹既通塞之异轨兮何清浊之不可力而推也蹇余生之不辰兮抱寸诚以孳孶企古人之悠邈兮喟遑遑其欲追拟修名之屹立兮以圣道而自期春与秋其代序兮日月忽其若驰翔世途以徘徊兮抚斯文以嗟咨时既与我龃龉兮事与我而相违学澶澷而未精兮形瘵弱其神疲顾生资之迫狭兮虑给养之莫支余既不能规规於田舍兮又不能求龙断而登之望朱门而将进兮无愉色与妍辞愿得羽翼如云之我身兮余将薄六合而远飞又欲浮灵槎於沧海兮泛崑仑以游嬉乘天风以越阊阖兮访王母於瑶池饵金砂以炼质兮漱琼液以生肥跨鸾鹤以为驭兮襜云霞以为衣亦知兹怀之不可必兮竟郁郁以安归已焉哉盖士於世也穷达否泰讵能极兮姑俯仰而随宜幸孔门之可以倚依兮依顔曾以栖迟从衆人之相易兮保良心而靡移听天命以升沈兮余终不能若儿女子之所为也
东山赋
东山者实长白山也自历城观之故言东山时吾友人智仲敬寓迹於兹山之左故作东山赋以叙相忆之意云耳
历城之东直望百余里见云峰之嶕嶤实曰长白傲然今古横絶於层霄崖崩壁削岚飞烟薄兮变气候於昏朝麋鹿游而猿鹤哀鸣兮木无风而萧萧念佳人兮此留度期会兮何遥想夫君兮安适抑余怀之罔极或登高而望远亦沈吟而太息穷仙台之胜境访黉堂之遗迹慨然长歌而悲啸忽风惊而云析山泉鸣兮笔雨寒山光动兮酒波碧发壮怀於尘世飞妙墨於石壁仰苍穹兮何言抚丹心兮谁识顿骐骥之骏足戢鸿鹄之劲翮亦必能扫情而涤思听其时而自得望夫君兮安至忧纷纷兮心醉知危楼之几登越河桥兮再四目苍波之东注恨白日之西坠每当渇君之德望君之顔兮空徘徊把酒挹夫东山之余翠
奉试俊民甸四方赋
运启明主时多俊民列庶位以咸若甸四方而有因伟兹间出之贤优加委任治尔攸同之域尽入陶钧书曰民罔胥匡也赖君宠绥君不徧爱也须臣共理然英特之士弗得而用则治化之功曷从而起载惟此故任三俊以为先肇自于今甸四方而有以以尔瑚琏之秀楩楠之良抱经世之才者乃稷乃契明抚字之术者如龚如黄上果纯於任使世可拱於平康蔼蔼盈庭觏尔云集之士皇皇奠枕安于斗制之方夫何泽周人物之繁教被海隅之四外张国势之隆盛内格邦风之纯粹良由妙於选贤使之在位有文学有德行以次而升自南北自东西不劳而治惟贤臣乃能弘圣主之业而君子所以为邦家之基方国必欲甸也俊民其何舍之以见周任仁人国果闻於昌炽殷获良弼邦自底於安绥是知民区甚远也难徧於照临事几至微也孰知其纪统必求治效之克即可不人材而与共不然何以疏详方朔云得士则乃昌传质班生谓惟贤而是用已而公道无壅俊民必登忠殚兮力竭害除兮利兴翕若四方之作乂截然庶绩之丕凝如是下彰报国之劳咸伸素愿上享得人之逸益介休徵大凡当世之安皆本真贤之进舜帝以是而大辟於仕路唐尧以是而克明於登俊方今网罗天下之贤才而甸夫四方功业远超於尧舜
腊粥赋【原注戏为智仲敬作】
东里先生腊辰入学为诸生设粥以应故事方其为粥也戒竈厨之神洁錡釜之器屏黜异馔扫除邪味意以清而取奇物以多而为贵於是勑老庖役台舆鸡未鸣而先起咸受命而奔趋积薪若山贮水成湖大杓巨盎後列前敷淅长腰之玉粒泻小豆之红珠破霜粟之金丸屑山药之琼肤纷衆材之毕集俾效用於一区方相接其未久迹难混而犹踈逮夫坎离既济之後庚癸相合之初翕和气之囘春【一作云蒸】破腊寒於须臾乍蚯蚓之一鸣忽秋虫之满庐俄而怒风远来万窍号呼撼千丈之长松响十里之楸梧少焉则惊湍拍堤急溜鸣渠渐威声之衰息方讼语之嗫嚅复若泣以若叱亦或吹而或欨忽蓬蓬然告熟恍融蜡以凝酥品色香之殊絶赏至味之芳腴笑仓惶於公孙陋咄嗟於齐奴彼黄冠与缁衣方击钟以鸣鱼虽大同而小异讵可企吾之清虚于时朝日升阳和舒乌丸炯兮映窻兽煤烘兮满炉则有玄龄稚儿青衿小儒若骥之子或凤之雏咸鞠躬而来思矜步武之襜如揖先生而登堂各齿列乎坐隅比粥令之一行皆攫椀以拏盂俄匕鸣而颊响惊齐噪於千夫类昆阳之战酣卷百万以如无先生熟视抚掌助声势而奋须谓吾党之能事快雄俊之起予顾童子其何知已皷腹而奔衢矣先生於是余勇未歇食思方骋取谷气之精华喜渐入於佳境促孟光之举案方缓带而笑领鄙勺饮之孱懦空数杯於俄顷已而玉池之水生甘诗腹之雷不鸣和畅五神驱除三彭杜邪疾於他日养浩气於平生彼东坡之玉糁与吴下之蓴羮较功用於锱铢盖未许其同盟况乎周顗之炙孝仪之鲭皆潜伏於酖毒亦何恤乎羶腥将奔避之不暇尚安敢婴吾锋而抗吾衡也先生乃旷然心平融然气和舒然而伸悠然而歌歌曰以不杀而仁兮吾何忧既易得而易足兮吾何求谅此味之天成兮吾何以酬虽然无用山泽之癯兮犹可以为肉食之谋也
骚
思兰辞二首并序
大易称同心之言其臭如兰屈原着离骚以香草譬君子有滋兰纫兰之语则兰之见重于世久矣吾党张君智甫隐居好古取兰江南植之家园月养岁滋九畹可待且命其所居之室曰楚香食饮起居必与兰对得君子同德之义若是兰与人偕重矣然余徒知重其所重而兰则未见也乃拟楚词作思兰吟二首贻智甫俟他日醉楚香堂歌以为兰慰其辞曰
兰生兮猗猗其芳兮菲菲山空兮无人水溅溅兮石累累楚魂不归兮夫谁与期俨高洁兮自淑谅无待兮奚悲胡寸根远播弗瘁而且宜兮曰美人礼我而不我疑同臭协德兮尚庶几爱之兮不见怅余思兮眷眷兰生兮修修其芳兮幽幽山空兮无人树林隂兮猿猱愁楚魂不归兮夫谁与俦俨高洁兮自淑谅无待兮奚尤胡寸根远播弗瘁而且售兮曰美人礼我而我息我游同臭协德兮庶久留爱之兮弗得怅余思兮恻恻
五言古诗
送胡学士紫山
去古日已远正路多迷踪衆说挠六经啧啧纷异同繁音笑雅颂冶容衒青红风云与月露一字夸余工譬如膏肓疾不受砭剂功自非名世贤反正难为功寥寥几何时得我中庸公公姿何神秀自是间气锺蔚蔚天上麟矫矫人中龙斯文入掌握造化盘心胷吐辞烂星斗落笔驱雷风传写圣人意秘奥咸开通奇伟出韩柳正大续轲雄垂绅玉堂上文风变区中贱子生陋壤志学不知宗北骛驾南辕失计为雕虫居然守迂僻无由去颛蒙公来幸一见谈笑及从容快意徒仰羡抠衣遽难从明朝驿亭外凴高望飞鸿
上吏部官
潭潭六卿府从事须良能昭昭贡举法四海拔精英迩来数岁间羣才郁峥嵘贱子乃何人鹗章辱再腾勉强从计吏北达天子京始谒高吏部献书颇为惊处以礼乐事为言案牍轻俄复移秋官眷顾亦屡承但惟栖宿卑不敢伸吭鸣顷闻更变议去留在权衡读书三十年区区欲何成
题禇真人画像
董兵部野庄请题至元二十年癸未岁也
神仙真有无恍惚初未知今看褚君像信有不复疑森然为起敬清风见须眉世固有甚难乃尔独优为乾坤运华峰夐絶旁无基壁立三万仞登陟谁敢希千年神巧在铁鎻悬烟霏烟霏何冥冥目断猿猱悲此老缘下上欲趂孤鹤飞穷冬冰雪合偃卧絶新炊三月饿不死出门愈光辉岂知老读书左氏尤精微山空人响絶时扰虎与罴圣朝重遗贤必欲一致之稽首谢使者不肯踏京师此事世共见可见不可追谅惟飞仙骨有此杰异姿所向虽匪中贪懦足以规何用多变化坐贻聋俗欺
张御史周卿雪中送诗以不一相过见责次韵答之二十四年正月
君有山水癖一昔落湘浙浩荡三年游寒冲风与雪胷中太史笔万怪入搜閲归来一笑粲颇讶鬓髪白静夜孤高吟不觉烛烬灭矍然愈我病栗栗胆内怯雪寒岂相忘适有不速客遂非谅无补媿使面增热
赋田润之经历家腊月菊【原注元贞元年济南】
细菊含幽姿有约在晚秋金商下白露衆卉皆俗流胡复冒岁寒烂熳方未休居然冰雪间乃与松柏俦清贞入苦节刚介出至柔谅知根性殊越絶独尔尤念汝实後时萧萧亦何求三嗅成短咏因之以消忧
野歌
平生嵓穴姿忆昔落此间举杯谢野客浩歌对青山丝竹恊律吕清响杂哀弹焉知有至音无往亦无还【原注大德二年戊戌岁也】
题鬭槲轩
倏然两虬龙怒战一庭黑须臾风雨过兀尔苍槲立吁此耳目观世事何有极
野亭
野亭望西山一緑开晴芜亭下江水流不亟亦不徐照见亭上人巾袂方舒舒勿烦顔成子区区问何居大德二年戊戌秋再用古风韵答杜彦明成伯谦见和
遗音整絶弦坠典?破壁头白未闻道坐费岁月历一随简书命乃尔南复北鸷鸟乏修翎凡马蔑余力较技骐騄後効能鵰鹗侧所任非所堪何异火就湿惶回失故步勉强怀媿色偶然两幽人潇洒氷雪立欣然肯下榻新酿泻秋碧倾倒见真赏欵曲多暇日微言洗我心妙理通翔集山田故应在幸不畏乾溢逝将返旧耕脱此外物役国恩无所报囘望空怵惕
彦明伯谦再和亦复和之
纷纷蚁争场绕绕蜗附壁十年尘土梦世味亦颇历忆昨出京时始见征雁北荒陂入野迥春姿淡无力如今留他州坐閲斗柄侧寒厅静愁思暮雨黄叶湿谅微熙奋功显有劳瘁色侵寻岁聿晚琐屑事叵立晨兴倚危楼遥望故山碧相期有宿约定复归几日人生足离合乐事难并集旁有能诗仙气若湖海溢挥毫洒玉屑俗累非所役一笑倾酒壶为我洗惭惕
贞妇和拉蒙古人寓滨之渤海其夫托果岱殁于军誓曰夫天也天可背乎由是养姑抚遗息唯谨逮今四十年有司上其行旌其门闾二子长托克托穆尔次托克托皆读书有立王瓠山有序至大辛亥六月二十七日题
妇谓嫁曰归从一乃天理奈何世降後不恤再醮耻徒观三纲缺竟逐一波靡岂伊渤海乡而有和拉氏精诚洞金石誓言感神鬼天其可背乎我惟未亡耳鞠幼无苦辛奉姑有甘旨黾勉达朝夕纺缉代完美悠悠四十载曾不异其始旌表固有常荣耀非所企伟哉未尝闻三叹敬为起奇效尤可贺超卓见二子
赠山东转运使图克坦伯宁
我友安御史好善我不如胷中月旦评予夺入锱铢自言与君雅说君日无虚我时欲识君君在外府居【原注时同知山东转运事】爱而不得见搔首几踟蹰前年天降屯还我水上庐君来相慰藉郁郁古丈夫所见逾所闻我友不我诬去秋辱新作磊落皆璠璵知君平生学礼义为根株时当九月尾上计朝王都课以天下最才名动钧枢遂登使节崇复此鱼盐区到家春已深杨花正纷敷乐事吻相合掌中有明珠【原注伯宁五十五始举子】朅来枉南轩谦光照寒臞举杯为君夀谢去口不濡但称圣恩优过荷非所图国用实浩汗时节要供输民物喜动摇低昂系惨舒上欲国用足下欲民力纾上下各得宜此责诚在予所以受命来不敢自怡愉我起再拜贺君岂?常徒忧国斯谓忠爱民仁可孚秉忠而行仁奉职固有余愿君保此道终毋替厥初故园有青山岁晚以为娱
佳禽
青林衆鸟集旦夕何喧啾倏来非予招忽去胡尔留文采纷莫识宫商自相投大哉天宇间万化良悠悠
送萧经历
山姿淡朝曦春动济水道皇皇祖帐设冠盖何缥缈有来衆如云壮观亲翁媪洗盏拜道左行语遮复遶吾侪鄙野人公德宁易晓爱公衣冠伟面泽鬓髪皓时时北湖上仆马闲且皎但闻吏夸说幙府公甚好温醇金玉资清耿冰雪抱不怒咸足畏不言信可保其重太山轻其容梦泽小居然袖手坐公事一已了却观狱市中清肃如洒扫宁闻闾里间犹复有狂狡寒者日以温饥者日以饱循循诸子弟孝友相劝导感公有如此向天默为祷公来既已迟公归愿无早乃今舍我去使我肠腹搅我情顾诚私言语亦扰扰官家事功业求贤甚求宝岩岩中书堂宁可无此老终知不得留行且泽八表惟有愿且祝康宁复夀考殷懃书此言以备国史讨云中吴氏尝为河东宣慰副使壬寅岁岁饥出粟赈乡里李禅诗为徵诗皇庆二年三月二十五日书于大都寓居之西斋
晋饥秦输粟谓是泛舟役秦饥晋可忘乃独闭之籴千年信史在其咎竟孰执有无等丰凶彼此犹旦夕圣人垂格言博施与周急吴侯何英特耻抱贪吝癖维时岁艰食斗米凌尺璧毅然倒囷仓奔走倾郡邑人人举手谢不死今乃得尝闻活千人後嗣封可必终知天佑善书以为世则
赵子昂惠胡椒以诗谢之
胡椒生南海愈疾号神速悠悠风土隔所致或恍惚嗟予抱沉寒呕泄雷殷腹穷愁卧余湿梦寐惟此物夫何长者赐猥此衰病辱圭撮未可谋磊落忽满目轻圆蚌珠小玄瘦鼠李蹙外辛实英烈中淑乃温郁缅怀君子风畏爱不敢忽既将谐吾药又以进我餗迩来未几日颇觉神观复新汤火始然宿滞冰旋没行当夸健饭庶比雪就沃大哉功用殊信乃铢两足痴人固可笑安事八百斛我无英琼瑶负感长愧恧
王黄华以横幅画其父东海散人道巾野服坐长松下嵓石流泉韵致殊絶题其後
翁本神仙人宜着嵓石里高风邈余韵益觉世俗鄙寥然如素蟾浄照松下水黄华三絶手办此一奇伟叹息不可忘是父有是子
送何聪山侍御赴河南道提刑按察使
才难圣所叹自昔从何知岂无甚盛世千年百年期我公实天生会此休明时公姿何荦荦想见皋与伊仰若泰山重莫能测高卑望若沧海远孰从得津涯先民有遗书烂熳无不窥所适在有用文章乃娱嬉八年御史府沉沉卧孤罴竟使公议定砥柱存纲维忽持使者斧谓言西南驰翩翩旧骢马聊以写我思公去不可留公归亦无迟苍生久悬望此责非公谁
盖希顔蜕斋
物蜕蜕以迹人蜕蜕以心是心本虚寂欲蜕安所任岂知虚寂内而有利欲侵荏冉初未觉酒酣与渊沉所以为学者惟贵资道深涵养既有素本源讵难?凿石出美玉披沙得良金僊僊蜕殻蝉豁豁遗巢禽超然事物表无愧古与今此为蜕心说请为蜕斋箴
尚志堂
安宅化隘陋正路成阻幽仆御痛瘏死妇姑勃谿忧恶湿更居下讳疾胡能瘳於此有人焉孤舟劈横流筑室方寸地隐若百尺楼下连九轨衢轻车引骅骝出入何坦坦独坐嚣嚣游势利不得诎贫贱非所羞我起为三叹杰哉真吾俦道果不远人努力追前修
题梁邹贾氏足乐亭
乾坤有真乐在我不在物达者乃得之其乐所寓足贾生信佳士此理久自烛萧然一茅亭气压万金屋乐哉诚乐矣我本无所欲
秋蝉堂并序
选部主事襄垣李谦伯温所居秋蝉堂乃其大父仲平君金泰和间所筑後以兵圮伯温营而新之仲平君好鼔琴以道自洁武安紫山胡公记之甚详内翰潘仲德来为徵言余勉书百言于後厥初命堂之意庶或彷佛云
白鸟窃膏血青蝇妬芳鲜扰扰蜂趂甘翕翕蛾就然触眼辄败意堙郁安所宣空堂一隐几悠然听秋蝉蝉声何窈渺欲和膝上弦物生各异趣理契斯同玄蜕形已拔俗不食岂非僊以彼尘外姿廓我胷中天漆园乃可笑妄计小大年岂知彭泽翁独爱晚菊妍
石仲璋廉访以避暑诗见示次韵答之
出城遣歊烦洒若脱久疫平生丘壑尚重爱林野僻凭危时遐曕览邃复远适嗒焉忘忧乐迹与心俱寂日入元气回穹影湛虚碧
爱公如清风所至解民疫高轩何容与不厌穷巷僻出处真两忘鹏鷃同一适清诗八音作幽眠破虚寂欲往不能留伫立烟树碧
送范提领
北风振林皋萧萧吹行客离觞淡无味志士肝胆裂朅来阳丘税狼籍不盈睫本非蓬蒿人安事此屑屑鸿鹄臂两翅万里谁能掣别後读此诗可洗心内热
比德泉
洁固不可浊浚复能有容鉴物无尔私利人岂予功伟哉泉之德敢不勉厥躬
李御史清甫惠余以研乃端之紫石也肌理润而形制甚古所惜者偏足耳然余以意度之使平用之无伤也诗以谢之
旅食无与娱挂眼止俗物此生来端溪故人荐我屋枵然皤腹偃炯尔秀两目夫何足不良有口叵自鬻想当适齐时忍垢蒙笑辱岂从献王後抱石负深屈应惭失所卫忧色未肯复三叹复拭之文雅温可掬终焉不正立临几久?遂令陶泓辈妄意希见録物情固有殊终始岂敢忽殷勤为文辞毛颖尚可秃慎勿泄我墨获诮同覆餗
清甫见和复次韵答之
君诚磊落士过眼不留物我亦偃蹇人衡茆等华屋夜寒抱遗编藜火耗两目枯毫久不湿片瓦孰为鬻阿端畜君家一昔肯见辱误伤尔非罪有价吾敢屈谅微希世珍兹贶未可复当窻试玄云清泚手自掬登函脱巘嶮藉纸忘?岂徒光客居自足供日録缅思忝承乏报效蔑丝忽物用有不如坐愧双鬓秃新篇诚过望苋肠饫珍餗
郁郁涧上松为智先生夀
郁郁涧上松靡靡松下草生平赖余廕朝夕仰真操霜风脱衆木苍然立如傲浩荡涵雨露四时震枯槁所以径寸茎铭荷不知报工师索梁栋弗远登廊庙系我植天墀千载为永好
题武仲经平反卷仲经为提刑书史録安庆路囚出狱成寃者一十二人
尝闻隽不疑治狱多平反平反自喜多第怨狱益繁情伪渊海隔孰能究其源请观武黄冈所出皆其寃书吕幽谷哀辞後讳慎字诚之绦人也自号幽谷野人博学不仕以道自乐年八十终
洁身利安贞盘礴在幽谷执谓幽谷中而有光自烛优游八十岁全归无不足含毫想遗风其人美如玉
书燕台陈氏致乐堂卷
诸子皆问孝圣人言各殊言殊理可?是殆举一隅孝无贱与贵而亦无终初此心即亲心异体实相孚但使诚敬足自致乐有余
读谢孝子传
太山谢正卿能尽事亲孝父殡犹在室隣火遽囘燎【原注左传音去声】至孝通神明於此见谆告又尝吮母疽适遘和扁疗再病不可药刲股得奇效风树终身悲墓侧六年报子职固有常如此岂易到旌异明典制所重在风教衰俗颓波委屹立有孤峤移忠傥可期事业当远耀
张兵马美成索幽香亭诗
惟兹历城南山水足佳丽若得高士眼可作终老计张君诚不凡处心远尘世诛茅起亭榭开径树兰蕙衆芳亦第进红緑杂巨细天风一披拂幽香杳无际眷彼幽香中而有君子致毋令俗物来又复败人意
山东有义妇一首
山东有义妇夫乃秦之郎妇初适夫时罗襦照新粧夫家徒四壁出门无耕桑婉然安其室纺缉仍薪浆所要在百年黾勉同糟糠岂期官有役夫当戍襄阳襄阳大江表路远波涛长即为死生别割裂五内伤载顾乳下儿娈娈六岁强须史离君怀各在天一方君心非木石胡能勉忧防妾恨不出户安知君存亡不如随君往好恶同在傍慷慨束衣起挈儿遂戎行间关与险阻万里涉风霜俄过鹿门山推车儿在厢边云下寒日林谷都茫茫夜黑道路絶潜息野草荒有虎挟隂风怒激河水扬嗥为震雷声目作飞电光盘旋视三人意不满一尝突前搏其夫啮去如拾芒妇时不暇畏赴救何奔忙翻身曳虎足号儿刀速将拔刀走送母小儿亦非常一刺虎断膂再刺虎堕肠探手摘虎心虎偾如崩墙妖血杂腥涎淋漓满衣裳草木为震动天地为低昂社鬼及山灵肃肃来苍惶脱夫虎口下招魂返营房肉以为夫羮皮以席夫牀气义动三军绕看皆彷徨勇者失其勇刚者羞其刚大官共叹息赏赐倾槖囊奈何夫痛剧十日竟不昌快意在目前虽死已足偿我始闻此事髪凛须髯张由来食牛威有臂谁敢攘怪此妇人手如磔鼠刲羊乃知精诚至万物不可当世有臣子心能有此妇良长歌序本末尚冀览者详
题都事于君所藏孙康映雪图
孤蟾挂松枝积雪压茅屋夜牕不继火昼食定无肉翛然雪中人把书牕前读不须问勤学可洗万古俗
失题
学际天人明理同圣贤语富贵贫贱间守谦行所素居易物皆平持盈人免恶千里莫徘徊始终如一步
中庵集卷一

[book_title]卷二
钦定四库全书
中庵集卷二　　　　　　元　刘敏中　撰七言古诗
送选军使者
至元太平之六年野蚕吐丝米三钱万方同入富夀域无为殿里薰风弦百官奉职亦多暇雨露但急恩泽宣精神堂堂折冲万里外天青日白无烽烟坐令亘古不臣国稽颡入贡争相先蕞尔东南隅固丑不自怜委命一带水陆梁跨桥边尽翻四溟波不洗从前愆帝曰可徂征此举功必全用卒当用劲蒐閲无颇偏使君奉命来电影飞鸣鞭山东少年勇且健心欲报国知无缘一朝被选入行伍感慨踊跃皆忻然山林列戈戟云霞蔽旗旜弓刀角强利铠胄争华鲜铁马屯原头植立如羣当前视其气已压江淮壖咄嗟办此一能事使君忠干孰齐肩雍容车骑今言还当有一言闻於天但云士庶乐为用摧枯拉朽之势已在臣目前长蛇封豕不足虑露布竚见来甘泉车书混一兵亦偃应有辞臣载笔来上平淮篇【原注是年大发兵围宋襄阳】
送亲卫军刘副都万户南征
勾陈天仗环紫宫羽林猛士如罴熊将军超越世无比帝遣督领专其雄腰金佩玉动光彩大冠长劒何穹窿门前列戟秋水寒马上锦鼙朝日红长安少年气欲尽有如燕雀惭冥鸿检身精慤不自足委节报国铭丹衷包茅不入楚不共天意久欲惊顽聋一夕秋风动江汉杀气已满秦淮东王师桓桓顺时举要浮一苇收奇功我君陛辞即戎事密奉圣旨余难同霓旌导前锦帕首揽辔顾盼光生风沈几远略不可识请缨未足言终童眼中了了见囚虏指挥封守如旋蓬行当一扫氛瘴静南北混一车书通归来献凯奏阙下策勲定见超羣公图形麟阁表恩宠平生事业能始终应笑为儒例无用长年萤雪悲途穷
送潘景梁之官常州
断虹阁雨山云湿岸草离离坠浓碧返照犹瞻苑树秋回头忽作江南客毗陵山水更清雄季札祠傍泰伯宫高节已经千载後试从衰俗问遗风
送王伯仪之官危山冶
迢迢西北风吹起东南客离觞未尽山南歌征鞍已逐归鸿发人生出处不可度古来聚散多哀乐君将緑鬂犯红尘我坐沧洲搔白髪搔白髪苦忆君远树漠漠危山云万金良璞君自重大璧玄圭他日用
王彦功为邹平尹以卷索诗
君今为梁邹梁邹乃是伏生乡城头青山号长白上有范公读书堂伏生诚古儒口以堕典传虞唐范公为大贤左右文治生辉光想当二公时梁邹之人感戴兴起孰可忘二公去已远梁邹之俗日荒凉问君胡为治化导乃其方柔刚相济治始平慎勿姑息梗与强芟夷蕰崇之惩一劝百理最长风行草自偃实着声洋洋愿君作邑止如此可与二公之德千载流余芳
送北人韩飞卿
先生昔踏少年塲宝劒三尺书一囊风云才气不自揜凭高望远心茫茫遨游四海求知己白日青天誓生死解装呼酒洛城中击筑长歌燕市里功名未成岁月深萧萧两鬓黄尘侵喜君如此益自壮关河迢逓愁人心人生百岁何处好儿女团圆奉翁媪单衣蹇驴归务早秋风已满长安道
騘马行送李德隆赴行台监察御史
李御史百鸟鹗千人英用如快剑新发硎亦若古镜无逃形三宾外台幕河北山东俱有声一辟乌府掾何公崔公相叹惊朝廷重边重选贤才力亦着甘凉城今骑騘马趍金陵慷慨为歌騘马行【原注时台事在建康】丈夫出处贵节义义与死生谁重轻君不见张纲埋轮肝胆倾孟博揽辔思澄清朝阳一有孤凤鸣一鸣足成千载名不然从事故纸末正可解印还农耕李御史铁石肠冰雪顔平生志愿今始得勲业入手知无难过江騘马人莫测北风霜早狐狸泣
三山堂为张子京题【原注张号西泉监郡建昌得三山以归】
西泉爱山有山癖行尽江南与江北胷中磊落千万山独恨眼前留不得最後乃与三山逢平生所历一洗空三山可买况可载归帆并借旴江风径来却扫西泉上忽见三山屹相向一重一掩皆肺腑万壑千嵓在?丈峥嵘太古势倚天混沌意出太古先崆峒盘礴含衆籁呼吸元气来其间烟霏不散花如雾寒翠空蒙湿冠履更容何物着此间我醉欲眠卿可去奇章东第不复?平泉别墅秋草深千年得失存去取可以耳目遗其心愿君久敬如益友不负圣门仁者夀【原注太古崆峒混沌即三山之名】
王泽歌
东平民王泽以米千余石布五百端赈乡闾贫者李野斋学士为作序诸公为作诗萧仲礼持是卷徵予言勉为书此
一斗粟积乃仓一尺布盈乃箱箱盈仓积心愈长愿春
不雨秋早霜细民失所岁且荒我粟我布价始翔十出百入称所望深扃密鐍夜壑藏下抵四壁上屋梁鼠衘窭籔不自量动以一毫谓不祥一朝大盗窥尔墙浑舍性命悬劒鋩坐视其有瞬息亡前日之积今日殃愚哉若人庸可伤君不见散尽千石与千匹高枕无忧说王泽王泽王泽岂无取人得汝恩天报汝
春晚山行路中见桃花
顾山道中春已归东风作恶黄尘飞长红短白零落尽杂花狼藉争芳菲山回路转颇幽絶两树野桃留春辉嫣然一笑荆棘里便有清香袭客衣恨君何苦轻妍姿惜君不及春风时莺莺燕燕时与期西园蜂蝶浑不知明妃远嫁沙漠外深溪空谷愁西施行人往来不知贵一生芳意终依依我行於此偶相值脉脉似欲道所思碧云望极青鸟远独遶百匝空嗟咨玄都观里旧时见肠断去年今日诗徘徊良久不忍去下马为君簪一枝归时携酒重相过祗应片片飞胭脂
野亭
野夫本自野乃以累此亭此亭岂有知汝惟未忘形手持一盃酒中有山影青青山亦不言相与起吾酲半晴不晴天气湿欲落未落日脚赤山容林彩不得藏一杯送我亭中凉
醉中聼智仲敬诵诗喜而有作
眉龎齿白欢頬红足盘胁耸肩角隆两手捉膝气吐虹目睨屋梁顶摩空如寒鹘望四野突若惊麕超絶峯须臾开口水涌风澜翻欲与长河东谁知乾坤万古怪特气泄此方寸饥寒胷初为汉祖大风起次拟荆卿别易水邈然古意动悲壮惨淡风云酒罇里忽吟结客少年塲吴鈎锦带照座光恩雠生死一语顷凛髪直上须髯张复为廊庙赓歌曲上有明明下穆穆民无夭札物无疵四海一家均五福歛情却作行路难长鲸翻海虎满山李白悲歌阮生哭弊车羸马愁长安酒阑日落风色黑寒灯耿耿月挂壁微吟转入楚骚经切切门前山鬼泣客饮不醉惨不欢我独起舞叫且讙文章大是写心具如君气象硉矹谁能攀古人已矣不可望一笑逢君千载上
送滕嵓甫赴京
九重金碧开双阙日射五云光晔晔微香浮动软红尘凤凰麒麟踵相接丈夫分有七尺躯口亦能言足能趋谁令此地独不往俛首蓬荜甘聋愚济南奇士滕夫子涵茹古今经与史历艰涉险三十秋长才老气今如此去年匹马东南游凄风短劔随貂裘山川风土入感激归来诗句余清愁乃今别我京师去翩若惊鸿无反顾知君久欝济时心满腹奇言思一吐春风旅亭花满枝酌酒劝君君勿辞後日春云隔千里相思无吝寄新诗
送杜书史荣季北上
忆初识君御史府赤凤石麟照庭庑赏君英发与君游不谓缑山乃其父缑山大老文章师平生恨不一见之阿戎风味有如此一昔顿致平生思後来见子齐西邑秋霜正凛分司笔剔奸抉蠧入纎毫狡兎不出妖狐泣去年我居北渚东退食杖屦还相从听君缓頬论利害涛澜浩泻春江风丈夫宦学如琢玉我为子凡三刮目子今去我向京师京师大是贤豪窟一顾千金定有人即看勲业到斯文野夫但学西城柳只办迎君与送君七月七日同潘君美智仲敬刘深甫泛舟饮华峯下醉归中流遇雷雨大作衣尽湿明日呈三子
云头黑风飞海沙风边白雨如悬麻扁舟一叶落中浦眼前不到渔人家禽鱼静息洲渚暗寒气萧萧明草花忽乘败伞展未暇已作横溃无容遮飞湍走浪乍开阖时见电影明金蛇疾雷卷水掠舟过云暗不整舟横斜舟中狂客醉胆壮引手欲挽阿香车拊舷叫笑助声势物外宁有张骞槎天应知我涴尘土为濯葛衣洗乌纱
和王详议处士诗韵
古人白骨秋草枯藐然节义犹蘧庐龙渊化作蛇虺窟乳稚童牙皆丈夫姓名闻说处士老口不敢诘心掖虚新诗老笔喜入眼轻财御寇缓急趍乃知元气本无间季末何尝殊厥初我期斯人如凤雏百鸟失避竹与梧我期斯人似初月光焰已射羣星踈
赵文甫持洺水儒者李诚甫思忠行卷求诗其事则轻财赴难之类姑掇其大概而赋之
男儿结髪事姬孔岂甘没世无闻终闒茸处心常在衆人先凡马千与万焉知渥注别有汗血种今也威州乃有豪杰士不待文王策高踵财空钜万敦骨肉身起穷寃解纷冗冯煖甘辞火券名窦郎顿失投?勇一身都是仁义气我始闻之惊且竦衰俗靡靡颓波远着手谁能为障壅岂期今日有斯人便合岩廊佐垂拱更看尽展济时具风采一新天下耸不应犹作处士诗大笔勒名有南董
双峯诗并序
吾友韩云卿得佳石高广才尺许而两峯崒然拔起并秀翠润可掬几研间尤物也云卿题之曰双峯甚宝之然世有好高而贱卑夸大而忽小者皆不得其心不造其理者也作是诗以遗之以为双峯他日之辨
韩公饮酒不饮客眼中犹见苍龙角刘子赋诗不赋物为渠凿破造化窟君不见三峯挿云海内絶正与崑山作丘垤君家此峯矗矗不盈尺吾谓三峯乃其匹太始而来有此质元气崔嵬入吾室静画无人照心碧乃知世间小大短长相胜无穷极何必图南为得抢榆失万里要须同一适西来三叫信笔题韩子不言颔其颐双峯忽与霄汉齐
清明後一日西游诸公见和寒食游绣江韵亦复和云
春山隐隐横春浦岸上桃花娇欲语人家临水篱落幽门外炊烟出青缕三三五五踏青来恰逢天气霁风霾一笑使我心顔开落花随入飞香埃?幽覧胜不忍去断肠十步九徘徊溪东督邮风味恶击鼓吹笙竟寂寞溪南有酒浓于春留当金龟与君酌西望太白横峨岷醉胆轮囷半天落丈夫莫忘平生心气义未几江海深功名富贵果何物临风一曲留春吟留春吟为君诉莫使韶华等闲暮归时应过黄家溪更为繋马垂杨渡【有酒浓于春一本作从事良於人】
北城泛舟借用昌黎公山石韵
北城日长烟景微落花蝴蝶作团飞青萍緑浪榜归渡春深谷口溪鱼肥江山佳处岂易得人生但恨行乐稀闲牎空腹五千卷一字不疗寒与饥村肆唤酒为君饮正有山翁来啓扉欣然就酌鱠银鲫水气入腮云雾霏鹊华相对两奇絶南山一带皆屏围当檐幽鸟啭新哢何必更须金缕衣门前过我谁氏子青衫騘马黄金鞿凭君且踏红尘去满船明月须吾归
谢赵子昂同知惠梅【原注赵杭人时为济南同知】
诗仙爱梅爱彻骨梦寐江南烟月窟历下寒多梅事稀西园两树还惊目多情细拣春风枝把翫顿慰江南思数枝还许分送我郑重要作梅花诗白梅娇怯黄梅瘦沉水谷瓶春一窦暗香无柰恼杀人小窻酒醒寒蟾透起来琢句句不神问花不语花应嗔诗仙明日当更笑不识江南浩荡春
八年重阳後六日漕司陈知房辅之邀游龙洞书於祠壁
我昔与山未相识朝夕倚门望山碧乃今两足踏山骨恨山不能言与我论此太初之胷臆但浮岚积翠杳霭於前兮云凄凄而风激激忽风回而云开兮穹林峻岭瓮抱而云合千尺悬岸削青壁黯黯兮龙潭隂窅窅兮神穴黑若将出光怪而轰霹雳衆宾相顾而无言兮觉森然其动魄主人乃展白云之天屏扫苍苔之石席酌以兕觥戒以鲸吸发豪兴兮万丈将一饮而千石俄而纷然解襟颓然岸帻不知酬为主而酢为客而山之与我忽然而为一兮岂有乎或今而或昔虽天地亦不知其何为兮况於世之悲欢与失得俄聨辔而归来後之游者尚或发一笑於狂生之醉墨
次韵赋田泽卿假山
幽人在山花满庭琴声度竹风泠泠目送去鸟凌青冥回峦曲岫往而复何处浮花水流出长安之中有盘谷我惊造物如画工游戏长与我辈同故着幼舆岩石中【原注京师田泽卿贤而不仕家庭为假山有峯峦洞穴之胜瀑流激其中上为六小亭为三桥回互往来竹树掩映芳菲之间甚自乐也诸公皆有赠篇贾待制彦载曾为徵言于子因用扬损斋学士韵书于後】
损斋诗【附】
三峯上下五六亭三桥曲折一清泠松竹落落花冥冥山林长往恨不复朝廷一入嫌不出争似君居盘涧谷想像赋诗虽未工山水之乐非苟同乐地在吾名教中
观拾麦行
去岁秋冬时雨雪不湿面今年春夏交二麦不满眼各家仰饥寒爱重甚兰畹盼盼秀欲齐蹙额庶可展复遭霜雨作半为风所偃余者仅能熟狼藉踈穗短缺然田亩间似不忍芟剪老翁行腰?暴露背负炎稚儿推车力不足老妇随行手自撏苟使饥腹餍辛苦未死谁能嫌传闻县吏下村去鞭扑但说催征严老翁伤心泪先泣稚弱相看空失色举头但闻人语喧荷畚负担俱汲汲东隣有寡妻滞穗争掇拾袒裼手附刃俛首不得息赫赫日驭亭沥沥汗雨滴黄埃满面无人恤饥渴何曾饮与食近前为问何人家穷困年来如此极我竭我心力岁岁勤播植恒产未敢期官租不暇给今年天降饥重我忧戚戚汝亦何因缘受此饥饿厄荅言我本富庶民平生未省艰与辛一从构得青州祸举家计业随烟尘三年流窜无地着断蓬飘泊风中根憔悴归来闾井改桑田满目惟荆榛颓垣败屋重修缉惊魂稍定寻比隣城中斛粟贵如玉载顾四壁无钱缗朝食南山橡暮探西河芹昨朝里胥急叩门逼促要输丝与银踰垣四走不敢出意绪恍惚忧纷纷潜来於此拾遗滞敢以口腹辞辛勤幸图一饱免沟壑官长岂不哀我贫君不见朱门犬马余梁肉万庾千仓饱童仆穷欢极乐锦绮筵日费千金犹不足何当买牛多种田尽力向天祈有年剩与官中充府库我亦饱食鼓腹忻忻然
玄鹤引赠琴客张晋卿樗隐【原注晋卿京兆人】
锺期知音伯牙鼓琴锺期既仙伯牙絶弦琴亡人去三千年恍惚逢此子不记伯牙死淋淋元气在其指正音再见天地始四旁无人孤月明玄鹤下来山鬼听山鬼泣俗耳惊手谱四百操传心不传声千年复一锺期生始识有无张晋卿【原注晋卿集琴阮谱凡四百余首皆精妙】
题燕山许文仲余欢堂【原注取东坡先生治生不求富读书不求官之诗也】
生不治而馁书不读而愚此外富与官有命不在吾一堂俯仰吾愿足不羡六印归来全钱撑破屋
中庵集卷二
中庵集卷二考证
第三页後二行　案汉书济南郡县十四二曰邹平四曰梁邹後汉书济南郡县十七曰梁邹八曰邹平则梁邹与邹平为二县此诗盖借用

[book_title]卷三
钦定四库全书
中庵集卷三　　　　　元　刘敏中　撰
五言律诗
至元十一年清明游旧都南塘呈黄威卿贾荣甫二知己三首
忽到南塘路萋萋草已深莺花逢晚景楼阁静春隂触望空多感思归只独吟惟应愧知己欵曲百年心蜿蜿红桥远森森碧径深遥山昏野色流水乱城隂燕去抄花舞莺来隔柳吟如何行乐地独抱故园心杨柳金丝乱桃花锦洞深偶经流水曲絶似故山隂竟夕穷欢赏归鞍兀醉吟燕游偿不遂暂慰客中心
春困二首
长日兀如醉闲愁悄似禅暂来拈笔写却又枕书眠落絮风余态飞花舞後妍东楼懒回首双燕正翩翩画出愁中様如逃醉里禅不禁花恼思几被鸟惊眠春事浑无赖晴窗强作妍多情双蛱蝶为我舞翩翩
卜平章夀讌
早悟程张学遥传孔孟心披云捧尧日与岁作商霖旷步通贤路清隂满士林中堂介眉酒浮动北山岑运泰风云合年丰日月长入朝无滞事退食有清香社稷忧诚重诗书乐不忘所行惟所学夙意在虞唐题采水县尹刘汉臣诗卷首章乃御史中丞仲公诗也
令长承宣寄几权辅弼均一言开岁喜百里作冬春图治当今日驰声有此人中台品题在不负甑生尘
饥安思承赴四川提刑副使
宪府同班日【原注思承与予昔日同为御史】吾乡会面时殷勤百年意感激寸心知遽尔参商隔居然岁月驰闻君远入蜀何用慰相思
题张智甫牡丹讌集诗卷
好古仍好客爱花尤可人栽全洛阳谱占断济南春国色徵吟笔天香袭醉巾相看惟老树寂莫绣江滨
赠鹏举充鄂罗
居简仍多艺循华却古心律科高史业诗学振儒林圣主昇尧日苍生渴傅霖兵曹聊可遣努力在朝簪
才监人难比文章笔有神几年头角异三语姓名新去去抟风翼洋洋纵壑鳞他时黄阁上不似旧诗人同签枢密事张子惠於京师私第构一室扁曰西岩西岩指其乡栾城西山而言示不忘祖先桑梓也以卷徵言为书四十字十年丙午六月也
密省骞孤鹗知君迥不凡九霄依北阙一室对西岩肺腑纡清赏松楸感至諴门风百年旧气象日巉巉长芦李仁甫母赵氏守寡三十年年六十三卒无恙时有为荐闻旌表者赵辞之仁甫兄弟二人求诗
惟知所天重敢以此身轻苦节终完节辞名更有名青灯耿虚室白首会佳城欲报天无极哀哀二子情
送王守道安抚之官威茂
投笔风云动扬鞭羽翼生青山送离别白日照精诚远俗闻声喜同游羡尔荣殷懃一杯酒更为老人倾完顔士庆以安西理问至京师授四川省左右司郎中君请於宰相得觐省来济南给传赴官其行也诗以送之
官程惊客梦驿骑又駸駸落日旗亭远高秋剑阁深天长望云意岁暮倚门心早晚归欤好金杯重细斟
寄西野尚书
远吹流遗响凄云弄薄隂秋随江树老寒入草堂深多病频妨饮孤怀漫废吟流萍赴沧海何处问浮沉
王秋涧哀挽
学与天渊博名随事业新文章早无敌字尽晚逾神冥躅追前哲遗芳泽後人独怜秋涧月犹照玉堂春
挽王朋益
伟器明时出英声早岁闻夜弦鸣白雪秋翮入青云遽失千金璧空存四尺坟流风传不冺犹足张吾军
送张希孟秀才赴礼部掾
冥漠文章脉来从太极先欲求宁有得已絶岂无传廓廓英华表悠悠土苴边爱君千里马为赠绕朝鞭礼乐春官府清时重选贤飞翔从此地昂耸看他年远器含余藴横波下衆川古人忠孝事耿耿要君全题杨朝舜挽章後朝舜先由济南府判入为集贤待制除知孟州未至而卒
玉树瀛洲望甘棠历下思千金求絶笔万口咏新诗洒落何人似诙谐亦我师河阳不肯到空作九原悲
送李伯渥监税潭州
为别期三岁征商效一官长沙忆卑湿楚甸入荒寒白雪知音少青云得意难声名随处有努力莫盘桓春晚洞庭丽秋高湘水深感时伤远客抚事费长吟鸿鹄九霄志骅骝千里心洪鑪百炼後精絶识良金
挽尚书简公诗【原注字敬之大同人】
志学将期用输忠可惮劳功成沙漠远名出士林高清禁承三接华轩映六曹中途欎遗恨不及友虁臯
徐伯弘御史见过
车马瞻云表茅茨自水滨绣衣迎汉使白首问尧民万里风謡得三生臭味亲忠勤有公等愧尔太平人【原注以是时伯弘廵行山东诸郡】
和鹏举冬日闲居五首
贤哉魏夫子吟咏乐潜居笔有千钧力胷涵万卷书已评君若凤无怪我知鱼肯就陈蕃榻时过靖节庐白日无多事清溪静僻居陶情五字句寓目数行书敢望乘轩鹤或如困辙鱼岂为儿女态潇洒愧门庐开帘媚风日清寂若仙居匵有荆山玉家传孔壁书形骸本麋鹿交友任禽鱼回首蜀川道陶然爱旧庐栖迹城中市游心物外居篆烟时作缕蠧叶偶成书仕显伏辕骥身闲纵壑鱼峥嵘卿士宅潇洒野人庐为病成幽隐如禅学静居心中惟慕道名不系除书林美来幽鸟渊深止巨鱼执鞭如可富吾岂恋衡庐
题燕处士刘实从义墓铭後
一代耆年望千秋处士名眼中聊遣兴身外久忘情有子迪清范无人寻旧盟高风在寥廓搔首愧平生【原注从义之子彛授亷访经历不就】
忆郑处士
隐者俱承诏斯人独避名文章成汨没冠盖絶逢迎食粥家人瘦躭书弟子清经旬不见面相忆每愁生济南医学教授王荆玉用内侍荐被召以诗赠之
四海思斋老三年历下城官联颇闲冷技术自神明推毂当途事徵车此日荣即看宣室见端不负平生【原注思齐荆玉自号】
范冰壶者故玉壶先生之子以方技进好学能诗来求言故赠之
名学有余力妙龄无不能贵联金马客清出玉壶氷射覆追方朔躭诗慕少陵长风九万里刮眼看云鹏
闻智仲敬教授归自曹南
念汝三年别闻今千里归辟堂铺木榻植杖倚荆扉日夕行人歇天长去鸟微病怀浑欲豁回首转依依明水张受益掾江淛省蓄古物甚富以博古称自号古斋顷赴调京师除本省检校过家其行也以诗赠之
博古仍希古如君古亦稀识穷三代远疑正百年非久郁披云望俄瞻衣锦归明朝又南北把酒一依依来绣江以麦送仲敬有诗见谢次其韵并简赵文卿提举
昔拟攀龙客今同食鴈卿素怀宁易托良觌每难并遽枉骊珠重空惭兔首轻衰残一如此那复问才名未能幽兴惬空柰别愁牵悒悒随耕稼悠悠度岁年江山回白首烟雨满青田想见壶中乐相携醉市廛高唐监郡鄂尔多和托拉系出西域折节下士读书乐善士夫称之兄弟六人而君为季其父独以君袭是职监郡凡三世矣作忠顺堂居之因郡人元恒斋正卿来徵言赠以二诗
系族来何远文儒夙所耽白眉班在六皂盖世传三政体宜深得民情亦饱谙眼前忠顺字元不是虚谈顺有当行理忠无不尽心一堂非丽构两字是良箴事业皆中出名声岂外寻家门日光大益觉庆源深送石仲璋侍御赴河南肃政亷访使【原注大德四年之冬十月】
矫矫秋天鹗萧萧宪府騘光声满河右良觌忆山东寥落客怀恶留连尊酒空相思有新句休忘北飞鸿次韵荅宪司张文弦经历及其属凡五人见寄之什
地压东藩重司分北户隂人材信洒落诗垒更高深同作孤罴立相和五凤吟须知正始作不为郑声沉出奇如曲逆多办似淮隂峻削天根敻清连月窟深文章千古贵情性几人吟声色云霄外何虞古价沉奇货惊寒目长风破夕隂神交一字重义尽百年深漫愧齐东语难忘洛下吟不眠搔白首消尽博山沉
中庵集卷三

[book_title]卷四
[集部,别集类,金至元,中庵集]
钦定四库全书
中庵集卷四　　　　　　元　刘敏中　撰七言律诗
代送宋廷秀员外
妙年勲策不易得今日省闱君最优两鬓春风山映秀一襟清气水涵秋云烟总属坡仙笔鱼鸟难留李白舟此去应将便民策皂囊封上解宸忧
送韩御史彦高赈恤西域仍用安思承御史韵
好语飞传迓使旌远人先已动欢声马头白草迷边雪梦里丹心绕帝京壮岁勲劳君自得浮云富贵世空惊归期尽拟明年早从此金銮识姓名
至元丙子初赴上都赤城至望云道中
晓日曈曨过赤城【原注地名有驿亭】风烟遥接望云亭【原注亭名州事在焉亦名云亭】好山解要新诗写瘦马能摇宿酒醒高下野桃红漫漫萦回沙水碧泠泠人家剩有昇平象满地牛羊草色青
十三年秋次韵答友人余时掾西曹
西曹事罢独登楼尘虑纷纷更暮愁乡国别来如昨日京华旅食又今秋帘垂夜雨寒灯细门掩西风落叶稠翠袖金鞭五花马可能闲伴谪仙游
清风白酒香满楼我酌与子浇闲愁西风辽海一片雪落日太行千仞秋达人自与衆人异俗事常兼官事稠安得谈天漆园叟相期造物与同游
霍主事清甫留宿上都宣徽後亭是夜覔酒不得
窈窕轩窗净客心爱公朝市有山林清风急雨传秋早淡月微云觉夜深一榻清欢非宿约百年情话入幽吟几时有酒来呼我剩与灯前细细斟
为茅屋解嘲
昌黎辛苦三十载始见京师有屋庐莫笑偏联四檐草且图容盖一牀书寒饕暑虐应无虑坐诵眠吟已有余明月不知分丑好一般清影照庭除
东村寓兴
野水平坡数点鸥远村高树一声鸠出墙白簇蚕初老满地黄云麦已秋文举自宜官北海渊明只合事西畴行藏了属乾坤管一笑谁能独倚楼
冬至和彦博【原注二十六年京师作】
僻巷无人载酒过小窗灯火自婆娑睡方到眼梦还短事不如心愁更多官柳野梅春欲动长庚残月夜如何书云定有丰年兆愿学田翁击壤歌
送按察佥事赵国宝分司淄青
名高氷蘖湖南幕人避风霜宪府骢【原注国宝先为湖南道经历擢监察御史尝前论事有不畏强御之风】论列不违天咫尺澄清还到海西东物情可见分休戚吏治难平是异同饥渇疲癃正翘首可能离别惜忽忽
乐御史
鴈塔题名接泰和声华此日较谁多铁冠独立风霜表竹马犹传父母歌自荐英才归大老肯容浊水乱清波神游一去寻无迹惟见荒丘蔓薜萝
留别杜醉经侍御【原注公到官不数日而某得请自京还济南二十七年也】
侍御新班趋北阙野夫行李向南州清谈不得一樽共苦雨空为三日留济水波声惊客梦太行山色动高秋他时驿使如相问翠竹篱傍有白鸥
呈杜侍御时余为台掾
一入霜台白髪生且看如此欲何成四知自守神应鉴三语虽贤衆所轻月旦有评甘下客雪霄无路接羣英便须及此春前後归买山田趂雨耕
夀高提学
酒酣落笔写新诗气节依然年少时渭水久疎垂钓侣【原注公年八十有六】镜湖新得放生池【原注时上司始以大明湖为府学赡养地故有是句】国人矜式尊黄髪後学服膺肃绦帷夀考康寜是天意祗应吾道要扶持
吴兴卜德甫自江左平失母求之四方过济南以诗投余次其韵
孝心行李两艰难风雪长途海岱间一自乱随青盖出孤飞不见白云间穷年涙尽三江水旅枕魂惊万里山早晚春风旧桑梓肩舆重喜夀昌还
次韵答鲜于伯几见寄
舞雩春暖记同游一逐风尘各异州白髪青灯千里梦楚云燕树十年秋渊明寂寞惟栽菊杜甫飘零漫倚楼休为长吟废沈醉只今怀抱不禁愁
次韵答子昂见示三首
自许羲皇远俗情争教光价重连城一官何异湖中隐三絶休辞海内名坠典遗音知有望明堂巨构欲谁成不才愧我终无益白髪萧萧日夜生
肯过穷檐愧素情可堪风雪对寒城东藩自合高轩驻北渚惭非处士名山鬼来听七弦作邦人传诵一诗成沙鸥也要公相识只待明年春水生
遗情应未到忘情犹爱幽居僻近城夜梦是因宁有说太初生物果谁名人间白髪何年种世外丹砂几日成独自无言搔首坐篆烟销尽暮寒生
答赵明叔见寄
耕有田园织有桑西臯遥接玉辉堂【原注公新作此堂於长清】牙籖濶展藏书架碧甃方开洗砚塘此老谁能测高趣我曹何幸挹余光近来闻说多奇酿几日容教细细尝
次韵答卫山斋见寄有序
表兄绣江公归自华亭具言山斋先生之学之德之盛为之竦然徐示先生辱贶五诗及学易管见一编诗则深濶雄丽辞达而情称博雅之言也管见则以象数明其体而达乎理变互伏肖奇正极其用而会於一易之藴尽矣嘻学成而人不知君子不为病玄经隐乎哉谨取五诗首篇韵述答万一谅不以简略罪
故人说子我书空又见诗文有是公地拔孤峯衆山下源开一水四溟通雄章此日诗声北古学何年易道东尚友犹须论千载相望何计马牛风
汤泉诗
锦州之治西南百六十里海边有废城如块今谓之桃花岛吏民数十家廵检司在焉出北门少东城足再举武平地汤泉涌出西东凡三池相去丈余而西池独盛石甃八角轮广仅三丈泉出如贯珠然流而常盈人云天下如此泉者盖多恐不至是烈也常投生脔试之须臾可食近池西北为屋屋中为木池连石渠引水以浴非济以他水则指不可下屋背即臣河深涧流泉暨浴水泄焉河自北来至泉所折而东逝亦名汤河因泉也余顷年为风瘙所苦诸药莫验或言得汤泉浴之当已求之未暇也大德癸卯春以奉使宣抚山北辽东道六月至广寜所苦复作未几遇是泉甚喜会百姓诉水害乞食为料理留数日凡三浴而去比再浴疾已失矣呜呼诚有德哉乃作诗书呈同浴奉使达实公郎中苏君彦辉韩从义张礼卿两外郎以无忘泉德且以贻廵检房中使时修之不致居人过客他日有汚废不治之叹亦无穷之利也房资干敏吾言当不负云是月望後五日济南刘中庵题
地底谁将土镬然灵源一沸自何年引来余煖心仍畏涤去沈痾骨欲仙日浴沧溟暗通气舟焚赤壁悄无烟厥初若得京城出九市兰汤不值钱
奉朝命释囚东山暨提刑霍君清浦同登登州蓬莱阁
半夜潮声撼客床起瞻红日上扶桑一天云景相明灭万古仙山隔渺茫海市不偿诗眼债驿尘空点鬓毛苍且乘万里长风底卷取沧浪共此觞
何右丞夀日
两朝恩礼未应疎四海勲名不自居倚重今方在元老雍容时一到中书黄封敕酒诗成後宝篆凝香客散余閲尽羣言无可读却从三画究盈虚【原注公博极羣书於易尤邃自先朝以右丞商量中书省事】
上都答耶律梅轩左丞见赠
参戎初识文昌府衣绣重逢海岱邦尚记春波送南浦不忘明月上东牕相门出相人空羡家学承家世可双遗我新诗慰牢落他时何处话滦江【原注昔与公同事兵曹尝有明月上东牕十诗颇当公意後每见公辄诵之海岱邦谓公提刑山东治吾州济南时也公中书湛然之孙左丞相双溪之子博学多能尤长於诗时行省高丽至是来朝会于上都故有是诗滦江上都水名也】
送杨彦寛廉访致仕归黎邱【原注君行四方志其山川风土为书藏於室号四远堂云】
早年鞍马事弓刀晚节风霜凛俊髦四远向来名已重一闲今去迹尤高老当益壮真吾事存不知亡岂若曹想得乡邻候居处黄华白酒满东臯【原注时大德丙午秋九月也】赵方塘挽章【原注方塘讳与栗宋宗室也台州黄岩人江南始平以徵至阙下奏对切直称旨授翰林待制迁直学士後为直学士嘉议大夫年六十二卒於官始终凡三十年归葬黄岩塔山之原】
冠盖当年起隐沦混同南北静风尘一飞云路九千里终老玉堂三十春德比珪璋能取贵言如药石不医贫魂兮剩有归乡乐夜赴黄岩月色新
韩云卿新居有序
泺水上有楼曰江山胜槩楼下有泉曰无忧云卿居有之吾又安得无言乎哉
我爱西城韩御史新居乐事总相宜泉中就啜无忧水楼上闲吟胜槩诗红烛琐窗秋晚後苍山老树雨晴时向来一念无人识说与沙头白鸟知
由湖亭泛舟抵华峰下作
南洲未了北洲映东水乍分西水流不尽草花随远近相忘鱼鸟自沈浮儒冠谁识蹉跎意杯酒真成笑傲游日夕山风吹醉醒雪涛和月撼归舟
次某参议韵
小院幽花晚自芳远檐高树弄微凉深盃病後十分浅短髪秋来千丈长几日梦鱼占岁稔当时骑马趂人忙荷香不断山如画泺水源头是我乡
恩州东阳驿廰壁有王黄华诗石刻用其韵
悠悠马首几时东坐食官庖底计功失得岂逃当世论行藏终愧古人风十年往事惊秋鬂半夜微吟答候虫遥忆草堂溪上路绿蓑烟雨正蒙蒙
次郭安道韵二首
城中无处避炎蒸云水招邀别有朋移我绳床近高竹脱君纱帽挂寒藤心便静域全消酒齿冷新诗不嚼氷一朶芙蕖如雪白莫教容易点青蝇
往年朝绂曳宫罗此日江村买钓蓑禅榻鬂丝人事少竹梢莲叶雨声多文章岂有潜夫笔岁月空惊织女梭闻说今秋足丰稔作诗传与老农歌
苟正甫由监察御史出为南道劝农副使乘驿辇母还乡作诗送之
得失穷通岂偶然看君事业识君贤挥鞭蜀险三千里怀节江壖十六年归路正当新雨後负舆还在使车前官衔未要嗟闲冷忠孝天教此日全
溪塘纳凉二首
晚天凉日澹笼云高柳清风便可人蓬荜略无黄阁梦烟波旧与白鸥邻松花影落围棊局桂叶香飘漉酒巾忆着功名仰天笑几多裘马走红尘
平湖微雨落轻云探做新凉借与人僻地蕙兰芳自好空山猿鹤淡无邻草堂甫舍忘言乐蓬髪何妨垫角巾莫便佯狂出门去门前蜀道满风尘
五言长律诗
大舅魏知事夀
毕万初兴晋穰侯复相秦蕃昌知有继业履见弥新既学方从仕昭先务检身才猷何蔼蔼文质更彬彬竭力扶公室推恩及国人典型资润色政化赖经纶素厉松筠操端为社稷臣江陾识威武天阙达忠纯余庆归兰玉高门踵凤麟诞辰今日遇和气一家春赫赫光华盛绵绵福禄臻只应窗下树从此贺庄椿
律诗二十六韵夀智先生
积善家传久违仁利靡贪肯堂真有力行道复无惭美秀人难并清纯性雅妉瑶林春照日璧月夜明潭古学期终制前猷每细参多才追屈宋博物俪侨郯魑魅降嘲弄乾坤入讨探银鈎飞草圣玉麈亹清谈对客开琴匣挥盃抚剑镡英声初外播茂实久中函昔在监司辟名非记室堪壮怀元落落衆目已眈眈情伪何劳识艰难亦备谙勇辞新仕版喜对旧书龛凿迳疏清泚开轩纳翠岚幽兰香馥馥修竹舞毵毵尚志希龙凤何心顾雀?圣朝更化美遐域湛恩覃冠盖询遗逸山林起负担鸳行思拱北鹏翼看图南禄必锺论万荣须日接三子方秋介夀我有酒盈甔薄献庸非敬多言实匪甘川流虽学海青出敢忘蓝穷达聊双遣歌呼共一酣异时能事毕携手访彭聃
中庵集卷四

[book_title]卷五
钦定四库全书
中庵集卷五　　　　　　元　刘敏中　撰五言絶句诗
题盘谷图
何地求真乐归盘乐未央潮阳应怅望不得共徜徉
口号
竹外花连屋溪边柳映门看山无俗客邀月有芳樽
海棠
睡起怪犹懒沉香亭上时还怜玉蝴蝶香梦绕华枝
王克绍所藏画马四幅书其上四首
驰啮争相先超忽戏两龙君看盈尺纸上有千里风二骏驯一奚乘引不敢怒应欲天池回入备六龙驭一马蹲欲卧意就一马一马顾且前所适同所愿当年驰征战汗血伤骏骨如今华山阳满地春草碧
题四皓图
上山白云间下山红尘里天意方祚汉宁得辞一起干戈与宾客其用等安刘为问平勃功得似文成优
梅
萧然林下姿独伴山月冷无人踏雪去临水看踈影
题招隐亭
诗成山花发琴弄玄鹤舞昨宵松酒熟一醉醒过午
题少陵醉归图
宗武扶醉眠宗文引羸蹇花柳暗草堂日落江桥远
题牧牛图
悲歌饭牛客歌苦牛亦饥爱此牧?儿无愁与牛嬉
题画马
鸿鹄抟霄汉蜩鸠狎草莱今看两骐骥一洗万驽骀
题寒江独钓图
江寒鱼不食雪紧天欲暮蓑笠一丝风知音杳何处
题陶潜归来图扇头
擕来万里风踏破一轮月见公归时兴涤我千年热
题白云扇头【原注为县尹李公惟肃作】
白云起山足无意自往还更羡山中人长伴白云闲云白山逾青茅屋松桂底幽絶何处境恍堕明月里
题张生花牋扇头
屋颠树亭亭屋下石礧礧门外蓑笠翁扁舟弄烟水纸上已有画扇头可无诗诗画皆自然清风岂吾私
七言絶句诗
题杜孝卿所藏金显宗手书甚哉孝之大也六大字卷
孝无终始乃天伦贵在王家必有尊六字真书初率尔岂知遗训付皇孙【原注显宗世宗子章宗之父也後以病不得立而章嗣焉】
小儿击瓮图
司马公幼与羣儿戏一儿坠大瓮中羣儿惊
遽公独取石破其瓮儿得免
儿坠何知瓮水深惊惶莫救乱青衿嚗然一击儿无恙已见当朝拯溺心
智无长幼见临时击瓮成仁一小儿却忆神州陆沉日清谈诸老独何为
题孙氏恒斋卷
倚伏纷更事已多恒斋柰此不恒何瞿塘怒激三千仭不害平流赴海波
韩义和卫人国初为左右司员外郎有才谋奏对尝称旨俄弃家为道士自号逍遥子集诸验方传於世其侄德旻为作归隐图求诗
英才已许致时康勇退求仙亦异常犹觊医方能济世本来一念果难忘
鄄城陈景新赈饥散千石得官不受
入粟除官闻自古况於周急活斯民一输千石辞官去今古如君得几人
题最乐堂卷後最乐堂李鹤鸣名俊民赵江汉名复各有记元遗山有铭因为之诗
鹤鸣江汉遗山笔写尽筠溪最乐心寂寞高风百年後令人兴感一何深
书杨庸斋挽章後四首
德业文章与岁深郢人斤斧伯牙琴泰山北斗当时望賸馥残膏此日心
都言好客似田文未必田文得似君狗盗鸡鸣非我用久将富贵等浮云【原注先生雅好客时人因为之号曰秀才孟尝君】
正襟危坐谢尘缘脱去遗骸传舍然世上谁能了生死看公如此岂非仙【原注先生没时坐解故云】
当时膝上王文度才望如今第一流八表神游老居士应骑白鹤过东州【原注先生之子朝舜名遇字画诗文皆佳名动一时时为济南路判官】书嘉善録後【原注燕人李威卿集刑书四十卷名之曰嘉善录李时为大都路推官】
细读李君嘉善録可知虞舜恤刑书千条万例终归约一语钦哉用有余
孝妇诗
孝妇布萨氏千夫长安西靖伟节之妻也夫死葬神禾原先茔其子良袭爵在戍茔垣圮妇取河壖石为垣周百丈素嵓贾贲为记来徵言书其後大德六年壬寅
族出华腴庆有源只今淑德在高门神禾最爱周遭石千载人传孝妇垣
题柴君正所画江山春晓图
春晓江烟浩不收参差翠阜接重楼披图唤起江南兴谁具山隂万里舟
江浙释总统雪嵓名沙喇卜西蕃人读儒书喜与吾属游尝以名香会王秋涧传初庵雷苦斋贾颐轩阎靖轩五老号清香会四老赋诗秋涧作序大德辛丑由杭来京师将往秦凉二州葺其师塔临行会诸公於君逵之家予始识焉求诗为书二絶句
吴越名山已遍?秦凉孤塔动归心乾坤万里如来海却向诗人覔赏音
飞锡临将远入秦囬头一笑更情亲定知许我归来日也作清香会里人
元氏王仲贤先垄在荥泽广武山之阳壬辰乱其兆域为有力者所有仲贤追访辨讼尽复其旧诸公作诗美之韩从义为徵言书二诗於石
遗老殷勤指旧阡孝心陨絶动高天侵田尽复当时域回首松楸一郁然
故垄还新祖考安中间经画几间关遥知荥泽人能道孝行高於广武山
醴泉寺
石溜淙淙出翠微层峦杰阁对巍巍不知寺自何年始老桧参天四十围
故盐司提举平阳徐进之妻邢氏事夫教子治家有法邢父亡迎其母养之终身为其弟娶妻生男使之成立诗以纪之
尽全妇礼?亲礼都办夫家父母家女子独能到如此千年彤管有光华
题商左山所书梁致远字说後
致远乃左山同舍友故监察御史唐卿之子也始唐卿为御史未久以言不行而去人皆以是重之今左山以友旧之故名其子曰毅字曰致远且云取论语士不可以不弘毅任重而道远之义也呜呼传所谓忠焉能勿诲者其左山之心乎因题数字以勉之
御史遗芳百世闻左山老笔万金珎三言命尔平生了刮眼门风一再新
题瘦马图
俛首随牵力不任隐然奇骨敌千金春风会绿平原草一振云沙万里心
孝妇二絶
孝妇者北京宋子正女也幼有才行能诗适同郡张氏其姑寝疾衣不解带四十余日姑死攀柩长号一恸而絶明日与姑并柩葬焉时年十九岁矣北京士人为作孝妇传云
才如蔡琰诗尤雅学若班昭义更深一恸从姑九泉下世间方识向来心
私心既起不复公区区节义同一聋朝来忽见孝妇传洒若执热濯清风
宣抚辽东归至居庸关遇雪闻酒禁开喜书
暮春时节别长安临到新春却入关闻说城中酒如海不妨风雪送人还【原注大德癸卯十二月下旬】
崇真宫提点吴成季自号闲闲扁其居室曰氷雪相看以卷徵言为书三絶句
闲闲谁道不闲闲身似苍松耐岁寒读罢黄庭静无事一帘氷雪淡相看
氷清雪白两奇絶不救夜堂心内热道人有道人不知暑天踏地皆氷雪
氷雪双清自一奇洞然唯有此心知会经槁木寒灰起却在氷融雪释时
再题
清都应不似人间玉草瑶林万古寒说有飞仙无火食至今氷雪淡相看
题南窻诗卷皇庆二年春京师作
窈窕幽轩手自开百花都得向阳栽古人寄傲吾何敢且放云山入坐来
中庵集卷五

[book_title]卷六
钦定四库全书
中庵集卷六　　　　　　元　刘敏中　撰诗余
清平乐
大德癸卯奉使宣抚山北辽东道五月赴懿州道中二首
茸茸碧草点点金花小十里青山山下道地锦浑教盖了　天然腻软平匀马蹄稳送行人路断不堪回首南风依旧黄尘【原注平川细草上有黄花可爱】
山寒开晚开也无人管风里欹红顔色浅恨与天涯共远　多时立马彷徨一枝为挽余香欲说扬州旧谱怕渠分外凄凉【原注山中五月芍药始开有感而作】
九月回至隆兴一首
云峯咫尺竹静芭蕉碧鹤绕苍苔行又立不见高堂素壁　簿书驿骑匆匆暂时留住衰翁一片归心难尽野亭绣水秋风【原注隆兴聼事壁间作六鹤图颇奇戏书及之】
西野内翰奉使寄示佳篇累幅三韩山川风土之胜了然目中夫能以吟咏之乐而忘其跋涉之劳固君子之所尚也披赏之余辄敢用清平乐韵少答雅贶且以奉旋斾一笑云
云窗月户水秀山奇处画里二三千里路一步哦诗一住　诗中却也思家寄来满纸烟霞办了黄华事业做成冷淡生涯
次前韵
经春闭户人不思量处蓦地花神通一路留得诗僊肯住　相欢忘却无家对花细引流霞此日诗来肠断望君东海西涯【原注西野郭要道所寄清平乐专言余寓居赏牡丹之乐故余答云然】
阮郎归
奉使由平滦之惠州山行
青山不尽一重重重重如画中石根流水玉玲珑高低处处通　山向北路回东马前三四峯峯头更觉翠烟浓烟中无数松
眼儿媚
赋秋日海棠分韵得栏字
春来应怪洗粧悭故作两回看风流依旧檀心晕紫翠袖凝丹　玉容寂寞阑干泪细雨豆花寒多情谁管今宵冷落淡月东栏
菩萨蛮
月夕对玉簪独酌
遥看疑是梅花雪近前不似梨花月秋入一簪凉满庭风露香　举盃香露洗月在盃心里醉眼月徘徊玉鸾花上飞
南乡子
老病自戏
老境日蹉跎无计逃他百病魔强打枝撑相伴住难呵也是先生没奈何　耳重眼花多行则欹危语则讹暗地自怜还自笑休麽智者能调五脏和
蝶恋花
云卿寄长短句徵无名亭记戏用其韵答之
忽得新词深自愧欲记无名未见无名例自古求名今却避不知谁与君同议　旦昼行为昏暮睡我是无心何物能吾累若道无名名可弃无无名处曾留意
晓至野亭
临水衰葵欹欲倒三两幽花更比初开好何处飞来金凤小碧筵开彻忘忧草　月桂新栽枝叶少一朶妖红点破江烟晓最爱牵牛随意绕四栏青锦遮围了
鹊桥仙
观接牡丹
栽时白露开时谷雨培养工夫良苦闲园消息阿谁传算只是司花说与　寒梢一拂芳心寸许点破凡根宿土不知魏紫是姚黄到来岁春风看取
黑漆奴
村居遣兴
长巾濶领深村住不识我唤作伧父掩白沙翠竹柴门听彻秋来夜雨　闲将得失思量往事水流东去便直教画却凌烟甚是功名了处
吾庐恰近江鸥住更几个好事农父对青山枕上诗成一阵沙头风雨　酒旗只隔横塘自过小桥沽去尽疎狂不怕人嫌是我生平喜处
木兰花慢
忆别
渺云闲天淡离别意一销魂忆金缕珠喉氷弦玉笋明月幽人风流旧家心事指南山松栢托殷懃烟草夕阳别浦梨花暮雨重门　浪凭归梦覔行云肠断几黄昏甚百种凄凉一般寂寞两地平分多情料应有语道卿卿不惜锁窗春为谢晴桃风柳不禁鞍马红尘
赠贵游摘阮时得名妾故戏及之
此声何所似较琴语更琅然问太古遗音承平旧曲谁为君传知音素娥好在只向人怀抱照人圆一笑青云公子不应犹有尘缘　松间玄鹤舞翩翩山鬼下苍烟正闭户焚香捩商泛角非指非弦华堂静无俗客算风流未减竹林贤何日西窗酒醒听君细泻幽泉
适得醉经乐章读未竟彦博尚书有兵?之饷因用其韵书二本一呈醉经一谢彦博
待搘撑暮境道比旧不争多奈白日难留丹心易感緑髪全皤行乐处浑一梦忆黄公垆下几回过振策千峯絶顶濯缨万里长河　红尘世事费瑳磨人海驾洪波怅学古无成於今何补漫尔蹉跎闲揽镜还独笑甚苍顔一皱不曾酡忽报鸣鞭送酒开尊自洗空螺
水龙吟
王瓠山承旨以赏牡丹水龙吟见寄且云三花脉脉似怨中庵无一语者则知瓠山所居乃余向者所寓居也次韵答之
牡丹何可无言广平曾有梅花赋蹉跎老矣愁多欢少花开人去黄绢飞来分明却见旧家风度是东风唤取玉堂仙伯要长在花间住　慙愧相思千里也看同去年崔护诗朋酒伴吟看醉绕应无重数寂寞江亭青山不断碧云将暮对夕阳老树悠然北望诵天香句
同张大经御史赋牡丹
春风一尺红云粉蕤金粟重重起天香国色宜教占断人间富贵最喜风流粧台卯酒欲醒还醉算年年岁岁花开依旧问当日人何似　休说花开花谢怕伤他老来情味依稀病眼故应犹识旧家姚魏无语相看一杯独酌幽怀如水料多情笑我苍顔白髪向风尘底
又次韵
晓来露湿仙裳盛开更比初开重春风也惜頩然薄怒不堪摇动天上人间我评惟有司花会种想年年京洛红尘紫陌都占断繁华梦　醉里依稀有语只清辞可为光宠有香万斛从今准备公来迎送风雨难凭彩云回首总成无用唤玉壶留取一枝春在作中庵供
沁园春
省右司秋日海棠和诸公韵
花有花时何事兹花待开便开看嫣然一笑秋容也媚问之不语春意潜回静想乾坤中间万有元气循环共一胎花如许尽风流奇异叹了还猜　三生月地云堦料曾被西风照镜台怅赏余人静黄蜂日晚梦回月落白鴈霜催两度频烦一番迟暮争似从他本分来青霄客有留连新句为写芳埃
韩云卿右司邀赏牡丹且云芍药有双头者以病不果赴呈诸公【原注时余方为国子祭酒】
先自空踈几载蹉跎历绕湖江甚如今却遣官闲责重茫然自愧学陋言厖鬓雪难消君恩莫报五鬼欺陵不可降如何奈强支撑病骨独伴寒釭　心如孤斾高杠但犹想茅斋对石缸笑随身惟有诗囊药裹打门谁送酒榼羊羫梦里笙歌无名亭上满眼春风四面牕人如玉看牡丹第一芍药成双【原注韩家有亭曰无名】
题户部郎完顔正甫舒啸图仍用卢踈斋韵
华屋高轩富贵之心人皆有之甚伯伦挈榼惟知殢酒浩然踏雪只解吟诗一见令人利名都忘更有高情元紫芝还知否盖道分彼此事有参差　看君缘髪雄姿况千载风云正遇时便登臯舒啸如今太早扬眉吐气过此还迟愧我衰残终然无补久矣寒灰枯树枝云山梦被画图唤起情见乎辞
张君周卿将赴济南提刑经历出示乐府因其韵以饯之
簿领埃尘鞍马风沙逸才未舒但平生豪气黄金易散高怀洒落白璧难污我问行藏掀髯一笑意外功名不用图南游兴爱华峯北渚云海方壶　故园风景非殊恍六载别来一梦如想踈篁缺处多应得笋新松种後已渐成株归去来兮东楼南浦烂醉何妨翠袖扶明年必记此时休厌折简相呼【原注时周卿犹为宪府掾云】
余既以太初命石且为记客曰虽命之不可无号号所以贵之也乃以已意号之曰苍然余复援稼轩例作乐府沁园春一首改名曰苍然吟附於记後
石汝来前号汝苍然名之太初问太初而上还能记否苍然於此为复何如偃蹇难亲昂藏不语无乃於予太简乎须臾便唤一庭风雨万窍号呼　依稀似道狂夫在一气何分我与渠但君才见我奇形异状我先知子冷澹清虚撑拄黄垆庄严绣水攘斥红尘力有余今何夕倚长风三叫对此魁梧
古乌夜啼
日长谁伴中庵太初岩静扫闲庭独自看晴岚　岚翠滴云影湿雨声酣欲借昌黎老笔赋终南
最高楼
寄张古斋受益野芳亭名太初余家怪石岩也古斋受益所居当绣江之源江北流二十里其东壖有曰野亭者则余之别墅也顷岁余与古斋同在京师而同有归欤之思逮兹而同如其志同乐也作词以道之同一笑云
山家好河水浄涟漪茅舍緑隂围儿童不解针垂钓老翁只会瓮浇畦我思之君倦矣去来兮　也问甚野芳亭上月也问甚太初岩下雪乘欵段载鸱夷兴来便作寻花去醉时不记揷花归问沙鸥从此後可忘机既作此词有怀张秀寔公子幽居复用前韵
幽居好烟霭翠生漪水遶更山围锦帏四面花藏屋緑云一望稻盈畦问谁欤君子者美人兮　也不看李家堂里月也不踏班生关外雪寻寂寞见希夷醉眠长被莺呼起相看时有燕飞归我怜君君似我本无机
满江红
病中次韵答畅泊然纯甫
北去南来凡几度风沙行李离又合新欢旧恨古今何已风监俄瞻衡宇外月明照见寒江底问朱丝白雪尚依然知音几　无所作谁成毁非所望何悲喜谓人生失得卷舒天耳病骨支离覉思乱此情正要公料理但无言手捉玉连环东南指
又和前韵
我笑前人痴絶甚搔瓜钻李天壤内神奇腐朽有何穷已才见凌风霄汉上忽看垂翅蓬蒿底试闲将得失徧思量凡经几　无汝愧从渠毁非我有吾何喜但物来即应尽心焉耳一榻高悬人事了一瓢乐饮家缘理也何曾直待马千蹏童千指
六州歌头
畅纯甫与姚牧庵郢城会饮唱和乐章六州歌头往返凡数首余次其韵二篇答纯甫
江城会饮东壁照奎星肝胆露乾坤秘尽披零势分庭笔下风雷发何为尔聊相慰供一笑悠悠者总流萍虎掷龙跳几过依然对高垒深扃覩殷盘科斗不说换鹅经老眼尘醒认声形　中州月旦千载後犹洒落有歆宁人不见搔首立望余馨海边亭寂寞锺期远高山曲几人听何必要椿与菌校年龄万事元无定在此心得到处仙灵爱烂游南北快马接飞舲万里丹青【原注纯甫自京师入长安历巴蜀转江淮入廉山东皆极显贵故末章及之】
窥天以管认得几多星嗟扰扰矜完美校奇零蚁缘庭物化无穷已石生火火生壤壤生湿湿生木木生萍梦里高车驷马蘧然觉瓮牖柴扃记达人有语痛饮读骚经非醉非醒妙难形　曾经灔澦夷险地人上栗此心宁更谁问桃李冶蕙兰馨水东亭一曲沧浪咏都分付野鸥听还渐喜乡社饮近高龄但愧霜台旧友平生念铁石通灵办林间一笑酒醒便扬舲饭白刍青【原注时纯甫将事东州归欲过余绣江】
中庵集卷六

[book_title]卷七
[集部,别集类,金至元,中庵集]
钦定四库全书
中庵集卷七　　　　　　元　刘敏中　撰表
天寿节贺表
虚宿宵中正八月金行之气斗枢电绕开万年天子之祥凡属生成咸知鼔舞恭惟陛下乘龙飞之景运嗣燕翼之洪图乃圣乃神乃武乃文上帝有丕厘之命自西自东自南自北远人无不服之思方且廓舜聪以纳羣言敷禹勤而亲庶政顺宜适变执要御繁明同日月之照临仁配乾坤之覆载恢制度而备纲纪述四朝列圣之心兴礼乐而右诗书新一代太平之业汉室德隆之美适当此时周家刑措之功复见今日万邦惟庆十载难逢方圣诞之载临宜天休之滋至臣某等忝分使节出按侯藩观九奏云韶阻玉殿瑶觞之献效三呼嵩岳均黄童白叟之懽
又表
下同心戴舜属八方宁谧之时帝立子生商正万宝收成之候颂声并作协气横流恭惟皇帝陛下睿智足临权纲总揽治无先于戢乱故以武居外而文居中德莫大于好生故以教为本而刑为末穆然垂衣裳于九重之上巍乎收功烈于三代之前诞节载逢多福自至臣某等逢五百岁之昌期惭无少补上亿万年之圣寿庶达微诚
中书省正旦贺表
历颁夏正大春秋一统之书礼谨汉仪受图贡四方之贺欢均朝野庆洽天人钦惟皇帝陛下刚健体元寛仁育物董官常而敷圣训炳照日月之临恤民隐而降德音翕叶地天之泰至和斯应景福惟新臣某等夙被宠荣忝司端揆无尺寸效仰裨裁成辅相之功愿亿万年永享伴奂优游之乐
奏议
星变奏议
钦奉圣旨以恒阳暴风星芒之变同御史台集贤翰林院会议者切惟事有本末政有先後今摭其本与先者言之其略有五一曰畏天二曰敬祖三曰清心四曰持体五曰更化具列于後
一畏天天育万物不能自理乃立君以主之故君者所以代天育万物也惟明君能知天监在上赫赫甚迩凡一语动一政令罔不兢兢业业思合天则期当天心若论官则曰天命有德五服五章不敢乘一时之喜怒而轻予夺之也若论刑则曰天讨有罪五刑五用不敢因一时之喜怒而轻出入之也凡事如此谨守勿失於是阴阳和风雨时而万物育天相之也乃若政令之或爽天必出灾异以儆之而儆之者所以仁爱人君欲其久安长治而万物得其育也故明君遇此则必省躬以知惧昭德而塞违诚格政修天意乃得於是灾变弭而和气复矣故虽尧汤之世不能无水旱而卒以无害者尧汤用此道也
一敬祖自古帝王创建国家无不自艰难而得之而传之子孙犹菑者之望播获作室者之待堂构也夫固不易哉我太祖皇帝起自朔方身历百战收附诸国恶衣菲食栉风沐雨何如其辛勤也世祖皇帝亲历行阵心筹计画恭俭敬畏以有天下混一南北何如其辛勤也钦惟陛下以仁明天纵之圣绍膺景命盖尝以此存心思祖宗开基建业之不易而遇是儆也因益兢兢业业用一财则必曰此民力也自祖宗艰难而得之也岂可轻用官一人则必曰此国柄也自祖宗艰难而致之也岂可轻与动静整敕每事如此则百司自然共职庶政自然修举祖宗在天之灵必皆欢悦而天佑响荅福禄日臻邦基益固矣
一清心心者一身之主万事之本也夫目之於视耳之於听口之於言手之於执足之於履皆惟心之所使心得其正则接物临事之际视听言动皆得其正而无有缪悮乖戻之患况四海之广万几之微皆仰治于一人而一人之所仰者非此心乎盖水必止乃可以?物象镜必明乃可以别妍丑故帝王贵清心清者静一不迁之谓若声色之娱宴饮之乐所不能无尤当节适使不至挠吾心之清心清则四海之广无不烛万几之微无不察光明洞彻不言而信谗谀不得施邪伪不敢前百官有司皆安其职无有挠格之患则法制流行纪纲振举灾变息而天下治矣语曰本立而道生故帝王以清心为本实总揽权纲之要道也
一持体事莫不有体体者得其要之谓耳人君任宰辅以驭百官守法度以信万民斯其体也若乃任一小官罚一小过有司之事耳而人君亲之则有司惧矣夫上下正政令一赋歛以时用度有节赏罚必信此天下之守也而朝行夕改守无所止则臣下恐惧皆思为已而怠其所职殃害及民怨讟不免而或召灾异故为君之道在乎持大体先有司裁制予夺必信必一则雍熙之治可坐而致何灾异之有哉
一更化传有之琴瑟不调甚者必解而更张之为政不行甚者必变而更化之今有所甚患者曰财用不足曰选法挠乱曰官府不治三者而已改弦更张此其时也盍亦思其所由乎财用不足岂非所入者有限所出者无穷欤选法挠乱岂非贤不肖混淆越格者多而非格者不少欤官府不治岂非赏罚不明而名节素不励欤宜敕有司详较一岁钱谷所入几何若所出皆为当出则财之不足将无法可理若犹有不当出而可以已者如不急之营缮无名之赐予据其名件一皆止之则财用必足矣又详较铨选除合格外越格与非格者几何任回量其根脚功过定夺仍原其所由迹辙一禁絶之则选法必行矣官府之制上下内外相维相资各有条理果皆得人何有不治然人材不齐善恶必有故赏罚立焉若善者当赏而不赏恶者当罚而不罚则善者变而为恶而恶者狃而益甚又如犯至不赦大罪也而或巧图复用老病谢事常理也或恋而不忍去至有贪欺害民善於自蔽不即败露上官不以审风宪不以察因习成风不知有耻治何由兴宜严敕省台公赏罚励名节由京朝始则官府自治矣凡此三者更化之略也三者果更民力必纾人材必多祥瑞必集国势必隆然非更之之难行之之难也非行之之难守之之难也惟圣天子以畏天敬祖清心之德守而行之又何难哉又二事窃闻今之议者皆曰实惠不能及民钦惟圣天子即位以来诏令频下未尝不以崇本抑末兴利除害恤孤赈乏为务实惠至矣然且云尔者有司不能奉宣德意而有以格之耳其甚者有二事列于後
一察吏治官府之设本以为民然而民弗蒙惠者岂非任职之人廉正者恒少而贪邪者恒多欤恒少者宜培植而反摧抑之欤恒多者宜简除而反拥护之欤何以知其然也夫廉正者仰不能悦上官而复或忤也憾怒蓄矣俯不能媚奸民而又常戢之而怨憎积矣故举一事则沮於上行一政则谤於下奸人乘衅猾吏授计扇党构诬譁然讼之蓄怒者得以折辱求索鍜炼而成其罪夫以搢绅廉正之士一旦屈膝受诬置对於无赖之小民纵万一得解而风槩扫地矣彼贪者於上则先意以希合於下则越礼以求媚赃贿狼藉未至败露宪司上司佯为不知安然秩满给由而去乃且奔走权要徼取优等择授美官是廉正者少而益少贪邪者多而益多也呜呼所谓实惠者将孰从而致之哉夫源清则流清本治则末治宜端本澄源特发严令戒敕内外官吏皆当洗心易虑奉公为民所在宪司及上司衙门毋敢抑正容奸务要精详察举其治行超衆者增秩赐金如汉世故事贪鄙尤甚者黜窜不齿宪司或失察举亦行论罪如是良吏日多奸吏日少官府立而政化行惠及民而灾变息矣
一除民患公家百须皆民所出取之有法民不知病今夫夏丝秋税乃其常赋和买和雇官皆给价宜无所病者然和买和雇名件不一骈至叠出责办须臾故和买必至望户科着贪吏憸人得缘为奸易新钞为烂钞者有之给价撙除者有之缪指其物恶赂焉而受者有之预吓以多买而取赂者有之受赂当买之户而移之下户者有之又有追呼停留费用过当民不胜扰矣其和雇则十车之运而为百车之雇有车之家合境追摄必赂而後免故和买和雇奸民之利而细民之病也今後一切和买和雇宪司必须密为体察仍许诸人首告似前犯者痛行追断监临有失防禁罚俸标过甚者降等宪司不察同坐今岁止於大都将年例和买段疋丝绢等物预期张立榜文各开色様幅尺麄细轻重添价收买仍许中买盐引商旅四集旬月可办不惟省减脚力防押官兵及免水火盗贼之虞实永絶奸人因公规利害民之弊若虑或有躭悮且可内外分买若大都果便来岁通行斯亦惠民弭灾之切务也
皇庆改元岁奏议
臣某等言盖闻人臣以报国为忠効忠以进言为先况臣等以衰暮之年遭逢圣运首膺宠召过荷异恩不有一言将何以报窃惟天育万物不能自理传之天子天子理万物不能独为传之中书中书所以行天子之令而裁理万物者也其事权不可不专犹虑有阙焉於是置御史台执宪以绳之绳之者所以成之也其纪纲不可不振苟中书之事权不分台谏之纪纲不沮天下无难事矣故圣王无为无为者得其要也其要奈何省台是已臣等前陈八事既尝言之矣钦惟皇帝陛下聪明智睿出于生知寛仁慈爱发乎至性爰自潜邸至践东闱再翦巨奸一匡宗社其规模注措固己有在矣即位之日尊述世祖皇帝成宪分降明诏播告天下丁宁切至闻者感动其於利民去弊之道至矣尽矣至谓除枢密院御史台徽政院宣政院各依旧制其余诸衙门及近侍人等敢有擅自奏啓中书政务者以违制论又至元三十年之後诸衙门改陞剏设并多余员数非世祖皇帝之制者从省台分拣减并降罢详二条圣意之所以假权中书畀重宪台者昭然可见何者急於图治耳是以中外拭目欣覩太平然臣等愚缪过计犹有不得不冒罪为陛下言者夫欲得而患失与喜而夺悲人情之所同也今当分拣减降之始其患失而悲夺者为不少矣虑或萋斐之言伺便而入浸润肤受谤归省台傥省台一摇政本随易必至上烦圣虑下紊诸司在於远图所系甚大伏愿陛下弘乾坤之量廓日月之明谨更始之方守已颁之制提纲挈要确然不移使微渐之萌密遏潜弭则事权一而纪纲振庶政万几不劳而理陛下雍容高拱坐抚至治享无为之乐臣等之愿也
奉使宣抚囬奏疏
近蒙都省遣差钦賫圣旨奉使宣抚山北辽东道尊依廵历回至大宁路乃以八月初六日戌时地震土人云本处自至元二十七年八月二十三日地震之後至今时时震动未己当时不以为虑数日访之旁郡以及上都隆兴皆然而太原平阳为甚九月复历上都隆兴等处其震不时复作未见止息钦惟圣上以聪明圣智之姿受天景命嗣守大位以来亲择相臣精选台官蠲租宥过赈乏恤孤覆焘之恩洋溢中外比又遣使七道分行天下问民所疾苦虽尧舜博施济衆之心不是过也然而地道愆常尚勤圣虑者静思其故灼有由来良以有司不能尽体上心扩充至化况更张之始宿弊革而尚存新政欝而弗通积阴凝结阳气上行不得宣达而为此变也何以言之凡理顺为阳理逆为阴则是顺理之政少而逆理之政多也君子为阳小人为阴则是君子少而小人多也公则为阳私则为阴则是奉公少而怀私者多也虽然阳进有元阴退有渐养其元需其渐阳进而阴退矣某辄敢不避僭越谨书管见所得凡九事一曰重省台二曰明相职三曰清省务四曰正六官五曰慎赏罚六曰均荣辱七曰严禁卫八曰禁奢僭九曰励学校固知迂阔无足采录然皆进阳退阴拳拳之义也合行开坐具呈中书省照详施行
一曰重省台天育万物不能自理传之天子天子理万物不能独为责之中书中书所以行天子之令而裁制天下者也其事权不可不专犹虑有阙焉於是置御史台以法?之?之者所以成之也其纪纲不可不振苟中书之事权不分宪台之纪纲不沮天下无难事矣曩者近侍诸衙门往往奏事干预朝政省台未免沮抑事致纷龎近钦奉圣旨节该诸衙门不得奏人做官开读之日人情大悦愚见以为都省宜与御史台同议闻奏更乞颁降圣旨戒饬近侍及诸衙门除本管职务外凡关系有司一切合行政事毋得干预陈奏必有事须奏者亦须奏乞宣传中书省或御史台照依札撒施行仍许省台详事可否回奏不由省台而辄奏行者有罪如此则事权归一而纪纲振万几之务不劳而理矣二曰明相职凡诸司守职者皆不可私而宰相为甚诸司之私不过败一事损一民废一职殃一郡而己宰相之私小则害天下大则误国家矣相可私乎宰相之私大率有四而货贿不与焉或恃势以临下或固宠以媚上或苟安而不为或畏祸而不言恃势以临下则权必归已请托行而朋党分矣固宠以媚上则道不由公谀謟进而小人肆矣苟安而不为则百职不举而庶政隳矣畏祸而不言则忠告不闻人罹其害而国事殆矣凡此四私不可一朝有也爰自至元乙亥之後老奸巨蠧继踵用事所谓四私者极矣一二十年之间居官为吏者惟知贿赂关节可以进身憸佞薄刻可以得名正直者指以为狂谨守者嗤以为愚不知有礼义廉耻也即今吏弊连根株民病成膏肓实由宰相之私有以使之耳必欲痛惩斯弊莫如昭示无私宜先下令曰凡有传称诸相钧旨及假倚门下威福胁制诸司属托公事者该管官吏随时赴省禀首究治仍许诸人察举御史纠弹若所管官吏不即禀首与属托者同罪辄已施行违法者加等盖身正则令从上行则下效将见百司悚畏善政流行风俗革而相职得矣
三曰清省务中书省宰相之府所以临百司统万几定谋画出政令佐天子以安天下者也其地不为不崇其责不为不重然居崇有容任重有要容宜肃要宜简盖肃者衆所严而简者繁之制也能简而肃则所谓定谋画出政令佐天子以安天下者可得而言矣至元初年丞相到省诸人无故不敢入外门外门不敢入得入省房者少矣不敢入省房得入都堂者絶少矣是时诸房省掾所掌惟一钧旨簿控制六曹而天下之事井井皆办省中廓然望如神明得简肃之道也厥後一二十年之间巨奸继作相踵一途羣小乘时蚁聚蝇附莫不苟缘公事以济私权如胥吏管库之免除匹帛斤丝之出内皆须琐碎呈禀驳勘往来竞以生事为能号称用心出力文随事具日积日繁由是捡举困于两司判署疲於八府终日倥偬特一繁剧大有司耳虽有夔稷伊傅之贤其於赞襄调燮之功盖有所不暇矣兹可谓简乎又每旦诸相入省例引门下亲信数辈诸人混入森立满堂或僞或真互不能辨内隐奸慝亦莫可知使郎吏啓覆於喧杂之中执政可否於厮役之後不惟泄漏政事实为亏损尊严兹可谓肃乎详此二事初若甚微久而相仍其弊实大宜令六部各具所掌事务名件及施行礼判委官分间凡有定例及涉细碎重复不必呈禀者悉皆削去一取至元十年以前典故遵依施行仍禁约诸人无故不得入省门每日诸大夫聚会亲随不许入後堂令有职役者一人轮直听候命令知印通事省掾出入恒不过四五人如议事皆令回避即有诸投下即诸衙门以事禀说者令客省使分间亦不过一二人得入如此省体肃而愈尊相职清而多暇其所以佐天子安天下者徐尔图之宜无不办
四曰正六官按周礼六官以配天地四时盖六官得其职则天地四时之气可得而正也今之六部是已六部果得其职乎略举而言之吏部实为天官掌别淑慝平铨衡使贤者进不肖者退乃其职也今其法惟以日月为功不以能否为断衙门欲并而不果冗员方汰而遽停贤者果能进乎不肖者果能退乎则天官未得其职矣刑部实为秋官掌司威罚平狱讼使恶者诎而善者伸乃其职也今律令未见施行所掌分於宗正或乃不分轻重指名脱放罪囚恶者果诎乎善者果伸乎则秋官未得其职矣又如礼部之礼制无所定科举未能设兵部之军役不得均驿政不得间则春夏二官未得其职矣详数事余可类推天地四时之气有所未正者或果出於此乎易曰后以裁成天地之道辅相天地之宜以左右民宜令六部条具所掌得失参酌古制定夺闻奏颁定新规刮去旧辙使之各得其职责以必成实裁成辅相左右万民之大端也
五曰慎赏罚古之有国家者凡能使一世之英杰奔走用命四海之人厌服而慕化者无他术焉赏罚而已矣故赏罚者国之大柄人主之所固执而慎施有司之所敬守而奉行者也故赏一善则使天下之人皆曰此宜赏也莫不跃然而喜为善罚一恶则使天下之人皆曰此宜罚也莫不悚然而惧为恶夫能使人惧为恶而喜为善则天下无事矣苟为善者不必得赏虽赏而有所未至为恶者不必得罚虽得罚未必得当及不应赏或以喜而赏之不应罚或以怒而罚之则恶者无所为惧而日益逞善者无所为喜而日益懈为善者懈为恶者逞而天下多事矣由此言之赏罚可不慎欤今後拟乞闻奏上位处分及都省诸司所行关系予夺升黜赏罚事理未行之间当该有司皆须详审精究必皆当理然後施行即或理有未当得以驳举辨覆更改不举者有罪风宪衙门随事纠弹究治大者闻奏
六曰均荣辱近钦奉圣旨颁降处决官吏取受条格十有二章既示其辱矣其所以荣之者宜亦加焉伏覩历代盛时内外职官所受制勅皆有勲爵其父祖母妻随其所受官资例有封赠诰命窃尝思之盖人主以恩礼假名爵之重以励其为臣之忠人臣以忠力取名爵之荣以显其为子之孝则是恩荣一致上下相资不易之典也且夫劝奬之方无如荣辱之切况人之至亲至爱者至於父祖母妻极矣今使勲爵之华封赠之泽奉公守职则从而予之至亲至爱者均其荣贪汚败政则从而夺之至亲至爱者均其辱其为劝奬孰切於斯宜令有司检会前典定拟闻奏颁行不惟臣下深警荣辱之公而竞效其忠实表圣朝太平礼文之备而大着其美矣
七曰严禁卫古者天子之居必通籍乃得出入示尊严谨几微也钦惟车驾所幸轩陛宿卫之下宜加严密至於作好事僧道各有寺观亦不宜频在宫禁诸色近侍及艺术承应人等皆宜定给符验出入辨认更乞详酌闻奏
八曰禁奢僭风俗必不可使奢奢则僭僭则狱讼兴奸邪炽伤财不论也今之风俗可谓奢且僭矣市道之间有一笠直百五十贯者有一靴直二百余贯者踰常过费闻之骇人夫靴以卫足笠以庇首仅得完洁成礼足矣亦何取百五十贯及二百余贯之贵哉岂非奢乎又如销金镀金之禁婚姻嫁娶之制虽尝施行未见禁止富者恣欲而无穷贫者破产而不足如此等类盖非一端古者车服器用皆有等差婚姻丧葬各有品节宜令有司参酌古今定立各项制度闻奏施行如靴笠销金镀金等事一皆禁断不惟风俗渐厚礼义兴行实省财佐民之急务也
九曰励学校学校者风化之源人才之本也其勉励之道朝廷已有累行条格顷年以来各处牧民之官竞以修建文庙为事在於政蹟固为可佳然考其师生敎授之实人才作养之功百无一二是务其外而遗其内也是知其标而不知其本也终亦何益哉即今所历府州司县首领官吏往往不识字上司所下文檄有不会句读旨意而错施行者中间实系利害学校不兴之过也今後合令各道亷访司严行督责所属凡学校之务须要用心整治期於必成所教生员名数及所业次第每季申报廉访司以备阅试察举生员入学者与免本身杂役能通一经者免本身差发通二经者及成功课者除免本身差役外本户杂泛全免三年无成者依旧当役其有学业精熟才行超异者廉访司官体访是实保举量材区用其学校成否实迹提调官任满解由内开写如此庶望学校兴行风俗美而人才衆矣
大德七年奉使宣抚山北辽东十月回至宣德奉圣州具呈
中庵集卷七

[book_title]卷八
钦定四库全书
中庵集卷八　　　　　　元　刘敏中　撰书启
察院与台呈书
承奉中书省劄付将内外官吏俸给住支切惟圣朝自改元以来更制法度审究治端首行选官颁俸之法着为成规内外有差小大有宜是以官不易方民不知扰迄今二十余年卒成一家太平之功者良以此也今者一旦将官吏俸给遽尔住支若即别有定夺则无不善若遂因而勿与则未见其可盖与之费易给而官易治勿与则费必重而民必困何者俸禄之法所以使人以责其亷也今天下之俸为数虽多然要必有定限官吏自俸之外一有所取即名为赃苟能亷者固自畏避不敢犯矣至若贪汚不法之人时或有之则有得以覆按而绳之以法尽取其所赃之物归之於公然後黜罚之戮辱之如此贪汚者足以戒矣所谓费易给而官易治也今诚一切勿与则非徒无以使人将见向之亷者亦必困饿不能以自守而贪汚不法之人幸乘是隙必皆曰无俸矣其何以责我视其民譬若逸虎之得羣羊必且快意而噬之此其所取者宁复有限耶较之俸禄当不啻十百千万也然则有司宜如何而绳之哉以此言之是去防而纵之贪也是惜目前有限之费而遗百姓无穷之患也是见其所得而不见其所失之多也而可乎哉所谓费必重而民必困也况今幅员堂堂雄跨千古生财之道不一其源亦何啬此区区之俸而重斯民之困者哉虽然诚亦有可议者盖其分职太繁设员太多而仰食者太冗也传曰省吏不如省官省官不如省事为今之计莫若停冗职削冗员也如此则事一而官不杂官不杂则冗食者去而用度自足矣俸禄不可不复也
代上执政呈
盖闻设官务先使能序爵在乎首功功有大小能有优劣而官爵崇卑贵贱之差定矣官爵一定而上下无有觊觎废隳之心则五帝三王之治又何难致哉伏见国家修饰治具网罗人材将以兴太平之功业故天下之士于于峩峩云集京师莫不愿奏一技售一能以效其万分之一某才力行能无过於人然生遇圣时辄不敢自弃幼而儒长而吏崎岖黾勉垂三十年窃尝自谓亦可以用於世矣乃猥厠沂郯万户府幕今因承乏获观光之愿辄不揆踈贱据所见闻敢为一言惟大人裁之方今京府州县上下自有次第其官吏调选之制视此为定不可易也且万户府总管府其品敌耳然而总府掌民而万户掌兵兵民不同其於为国之功则无异也今掌民之属无间小大久新率皆廷引荐举调选入格以为常例而掌兵之属处则修号令正簿帐董器械戒斥候虞度衅隙以?其一切之利害至其有警则舍文墨就矢石擐甲执戈以与士卒共及事稍已则士卒即得休息而此属方且释戈甲操文墨第功议罚数馘讯俘虽神乏力竭不敢言苦此其劳不减於掌民者明矣顾乃困顿边境弥年累月虽勤劳若此而其情不得上达思如掌民间调一官进一爵不可得矣且比来调补兵幕往往皆用掌民之员而此属盻盻又如故遂使其徒自甘於废隳无所望之地而朝廷亦遂委之踈远不收录之夫掌民者如彼而掌兵者乃如此恐非所以公调选之制也且此属岂皆固为军伍之人哉盖惟迁调官吏之前为本路差遣不敢辞谢以致夤缘滋久而朝廷乃一以视之若此良可悲也伏望开辟公道察其勤劳使内外之任同其恩荣兵民之功无所偏废则某等幸甚
与储主事天章
某顿首主事天章执事向来车从累留历下辱承盼饮酒晤言尽殷勤之懽盖古人有一见如旧相识之义顾不肖不足以当之耳感愧感愧嵓甫滕君廼执事收拾旧物今以岁贡赴召亦何待老夫云云也谨因奉状申候起居兼谢相好之意秋晚寝餗加慎不宣
与吏部刘主事汉卿
某顿首主事汉卿伏审擢掌铨衡士大夫所在相庆曰刘君当路天下庶几无淹滞之才矣而某以老懒废故不克作尺书申贺左右负罪负罪滕君嵓甫济南秀异执事所素知今以岁贡赴召将行请书窃谓奬士之心当有所处故不敢喋喋也秋序尚慎眠食不宣
与刘太医舜臣
某顿首太医舜臣足下别益久思益深故旧之情自应尔也惟进见之暇冲融粹和动止廸吉想皆安乐某山野懒慢之癖君所素知加之衰白飒然无可为者然时有所感思欲如向时欵曲一言不可得也每临风北望搔首而已嵓甫滕君乡中老成秀俊今实充岁贡以行足下推之挽之可也尊丈教授先生不敢作状烦唾名致恳不宣
序一
送王绍明郎中序
涸泽之洿有舟焉水不过半腹胶於泥莫能行也及乎秋水时至弥谷蔽川而下汪洋泛滥倏焉莫测其舟则飘然即举泛然而浮浩然而行矣今夫士之生不得其地进不得其道者亦必待大人君子有以感发振起之也夫水大可以载舟然水固非与於舟而舟自利於水也大人君子行为言动亦无与於士而士之兴起者自有以得大人君子也燕山京师所在固大人君子之渊薮也而其尤赫赫者惟吾郎中王公焉盖公之为人其持富以礼其处心以仁其接人遇物以诚故凡一惠一言之出则使屈者伸滞者通弱者强懦者立学者得以成其学仕者得以达其仕是以士无贤不肖翕然皆归之而公初无与於其间也呜呼由公而得以显於世者天下不知其几何人闻公之风愿见而不可得者天下又不知其几何人如敏中者亦愿见而不可得者之一也幸而公自去岁冬来济南既就馆宾客之造者车马僮仆日夕满门是以睥睨而不得进也既少间而欲进则又自以为固陋荒僻之人廼敢率然自荐於大人君子之门耶又复逡巡而不敢进也乃自咎曰汝平日所病者徒以愿见而不可得耳今得见而不见是终莫得而见也汝第往见之见则必有言焉有言则汝之固陋荒僻之疾宜有以去之也於是与尝为友者四人共往拜之间於客席而坐公叹而语客曰方今朝廷可谓得人矣我尝观其麟游凤集头角之昂然如璋如珪德器之温然跻跻跄跄衣冠之伟然朝廷可谓得人矣然询其人所自出则曰东鲁也曰镇阳也曰大名也曰某所某处也若济南则百无一二焉至於区区一随国犹曰有季梁在今济南之属邑若随国者不啻六七而乃反无人耶岂教育之有所未至耶抑士气之不能自振耶公之言若是四人退而喜曰凡得於公者有三焉始见公容止之和雅为可观也次闻朝廷之人材之衆多为可慕也终知济南之无人为可惧也夫可观则必有以取法可慕则必有以自修可惧则必不敢以自惰矣信乎大人君子之足以感发振起人也异时使济南之人得必出涸泽之洿者繄公之力欤故于其归也敬叙其始末为谢至元七年正月望日历下晚进刘敏中再拜
送霍巡检彦深之无棣序
梁邹霍彦深性明敏有智略自其幼时嶷然巨人年十七袭父为梁邹簿未几去官就学养母孝谨家之内外肃整咸理人皆称之以为兴霍氏者必此人也今年春朝廷案视郡县疏远之境虑有盗生而为民害乃例置巡检一人给之印绶禄廪使警督之仍命吏部选名已在籍而未尝有过者任其职济南所置凡数处而彦深得无棣焉将行诸君咸赋诗以赠之而命仆为序故因以言而告之曰理有至微而重至小而大者子尝知之乎苟知其理则大者不以有余而矜其大小者不以为不足而耻其小微者不以自轻而忽其微也天之形穹窿苍莽仰之敻然而无极而其机缄之所以斡旋者特以生育长养为事若夫日月辰宿风雨雷霆霜露霰雪焕乎其昭囘翕乎其皷舞沾濡煦燠之恩震厉肃杀之威囘互变化莫测其端倪此天之所以为高大而不可及也然而生育长养之功不能独成要必责成於处卑之地虽方寸之壤与有力焉苟以寸壤之微为不足恤一一而遗之则全功有所弗成而造化或几乎息矣夫寸壤之於天其微固不容较然其相成相与之理即而求之不亦既重矣乎今夫巡检之任固亦微且小矣而其至重至大者实系焉书曰亶聪明作元后元后作民父母故天子当宁百官奉命奔走不敢暇者盖亦为民而已矣而其系民之最切者莫如宰相县令之微固不敢望於宰相今所系而与之一者何哉盖宰相上之极天子之至密者也县令下之极民之至密者也故宰相一言一动之际天下或受其利病则所系既已重且大矣而县令之所系殆有甚於此者凡下之寃苦愁恨纎悉委曲之情有望於上者宰相容有所不知而县令皆知之然蔽而弗闻则在上者又安能加意而恤之哉凡上之教化恩泽所以逮於下者宰相既行之而县令或不能承宣则在下者又安知恩泽之及我哉下之情既达於上而上知所恤矣上之泽既宣於下而下受其赐矣然而复害民之尤甚者曰盗则又县令之所不暇及而巡检实主之是其官虽微而系愈重任虽小而责愈大矣故孔子称天子不敢遗小国之臣而柳下惠不辞小官要皆当於理而成其为民之功耳彦深而能守而官慎而任无忽於微无耻於小副朝廷所以为民之意则自下以升高由近以至远其孰御之哉其孰御之哉至元七年二月二十六日序
送蔡知事序
玉藴於山治玉者索之珠产於渊求珠者出之俊逸隐遁之士不求於有司而有司求之矣况乎名登十等之列行已闻於人才已效於用名实暴白可以纪录者有司其宁舍之耶天子坐明堂理万民而其所以为务者不过得人於有司而责其得人也天子务得人於有司有司务得人於天下是则有司之责亦重矣故凡任是责者必良有司也其必知人材之所当必得又知人材之不可易得故常平允其心思精明其鉴识奬拔铨选无敢有忽汲汲焉惟恐失而负其得人之责也今以已闻之行已效之才以即於政唯恐失之有司是犹治玉求珠者之得玉於坦途而获珠於平川也其不为喜且庆也寡矣何虑不增重其价乎济南幕府知事蔡君资明而性敏力善好学古人得失之迹时务利病之原国朝新旧之典皆耿耿着于胷中刀笔案牍特其余事尔事上接下敬而有礼望之温淳如古良士至其临事剖烦理剧敏捷如流然终不失大体由是公议翕然服其能小吏细民亦莫不敬爱曰我蔡君有恩德于我矣是非行已闻而才已效者乎今其秩满矣且録其状以请命於有司斯亦为有司坦途之玉而平川之珠也其必献之天子以听其爵赏将见韩思彦之夜加二阶主父偃之岁中四迁不独专美矣某且竢而为蔡君後日之贺七年六月二十七日序
送二舅知事还郯幕序
郯古之子国也於列国为诸侯则其地亦已胜矣春秋郯子来朝论官名善孔子之道而学之则其主亦尝有人矣廼者天子将问罪东南江淮之间由东而西上下数百千里分符列镇以训养士卒且以为疆境之固其最东而直其冲者惟郯焉故雄疆整饬常不敢後於他镇城高而坚隍浚而深旌旗扰云电铠胄辉日月鈜金震鼓虎哮龙怒其强弓劲弩则尽时力择木之良引而射之往往出六百步之外洞胷达心不论也其劒戟之利则皆耶谿赤山之精陆剸象犀水截鲸鲵刜车斩甲不论也貔虎之士瞋目叱咤贾勇超乘仡仡焉愤愤焉皆以久生为耻其讲事则偏伍行卒坐作进退无不如法超高山越长泽云回风转不可测也不知郯之为子国也亦尝有若是耶吾见其地之胜有加於前矣其主帅则天子之所择任有文武长才颇牧吴白未可为让而又虚已纳士誉望赫然又不知郯子之善论官名而亦使能有若是耶吾见其主之贤有加於前矣地之胜如此主之贤又如此斯固功名奇崛之士注心翘首趋而竞赴也而吾舅氏魏公首以幕宾游其间其亦足以为快矣其亦足以有为矣虽然未足为吾舅氏得也舅氏才杰而学赡事练而虑周窃谓其宜恢张特达登金门上玉堂以为福於天下也久矣顾且从事於一镇则固亦不足为已然幸因天子之将问罪东南也少加力焉夫事立则名必彰功集则身必荣不以区区累其志则事必立不以汹汹易其节则功必集嘻若此者舅氏固能矣然则所谓恢张特达登金门上玉堂以为福於天下者虽伫立而待可也郯之诸君毋但以幕宾期我舅氏哉此某之平昔素所欲明者今因其来而归也故以为言至元七年腊月日
送曹君干臣之阳丘序
吾乡阳丘天下之名邑也厥土旷衍原泽相错有麻麦桑果稻鱼之饶薪蔬材木冶石之美而长白女郎荆湖柳雉诸山峭拔峻秀掩互相属缭其城如环然有水曰绣江出于其境之南山下清泠迅驶宛转纡络经其境且百里而东北入于海民往往泝涯为峡峡其流以运舂磑林落映带山与水相吞吐令人萧然有武陵桃源之想故其俗朴而不鄙简而不野刚而友直而义油油熙熙有古之遗风传所谓民之性刚柔缓急繋乎水土之风气信矣曹君干臣乃其邑人也幼就学济南敬斋高先生君植志坚固而才思赡捷先生爱之曰是子必异乃尽以其学而授之既卒学益复自励以恣讨经籍务为无所不贯其为文章雄深典雅无浮薄矫饰之态盖其性然也顷者朝廷例置州县学敬斋曰曹某吾门之高弟也不可以不达乃书其才行荐之府而闻于朝以为阳丘邑学教官呜呼以君之才之学正当元朝兴建有为之秋翕忽变化固将有远大者存也区区一邑学人乌足相溷哉虽然君之母且老而其子未壮故且归其乡以养其母以将其子以尽其孝慈之道焉耳此盖君之志也而吾之所以期君之往者又不在於是闻之吾乡自令长而下在官者皆贤自两张先生而下为士者皆贤君之往吾知其在官者与夫为士者必欣然相谓曰曹君吾邑之人也幼而学於府长而范吾邑之人非惟曹君之荣乃惟吾邑之荣也则必倡率其民人敦朂其子弟以从学於君矣而为子弟者亦必相谓曰曹君之幼也其与我奚异哉今而若是者则亦为学而已耳必皆感激愤悱乐其事而驯其命矣倡率行於上感激兴於下上下交孚而君於是焉以宏其道於其间则向之朴简刚直之俗又一变而为礼乐君子矣吾他日至吾乡见其揖让法度之仪听其文雅义理之言相与饮会谈咏而答其山水风土之美宁不快哉宁不快哉吾所以期君之往者盖如此君既行诸先生咸有诗以赠故书于末以遗吾乡之亲识故旧庶几其不负吾之所期者云耳至元九年春二月朔序壬申岁也
送赵去非序
凡能广交游使声闻显于四方虽不觌其实吾必信其为贤也广交游有道必其中有足取於人也苟其中无足取於人则虽日为酒食美言词以求与人交而人亦安所取而与之游乎哉求交且不可得而况能广乎哉故曰虽不觌其实吾必信其为贤也东原赵君去非以宦游寓济南者三年矣其至之始余未之识也然於话谈间往往闻有赵其姓去非其字者也甚熟徐而察之则四方之士过济南者无非与去非善也车马宴集以相从者无非与去非游也乃叹曰何其交游之广而声闻之显邪余固私识而贤之矣既与之面听其言而觌其实和而恭信而通文雅而从容至其慷慨洒落赴人之急则又有侠士之风呜呼斯固人之所乐取者宜其交游之广而声闻之显也谓之贤其信然哉今将释此而游京师京师之名公贵人常与去非游而知去非之贤者不可胜数也夫知其贤而不与之立者君子不然也去非之往其果有与立者乎余以是嘉其往也歌以饯之歌曰彷徨送子兮河之梁子行亦何往兮思与鸿鹄飞翔鸿飞冥冥兮不可望太行西北兮是帝乡明朝马首忽千里兮目送孤云欲断肠歌既阕而别时至元庚午岁也
送高案牍序
古之君子以仕宦论荣辱而贵贱不与焉九锡之宠万锺之养贵且荣矣然或处之而非其宜任之而乏其劳则君子以为辱抱关撃柝之役乘田委吏之事贱且辱矣然或用焉而称其能考焉而举其实则君子以为荣由此言之则贵不必荣而贱不必辱惟所行之何如耳故惟君子为能尽荣辱之正而亦当有君子之仕者乎今之官有曰案牍云者禄益薄而责益剧者也魏人高敬之以既衰之年来济南实为此官济南大府也而事益繁矣夫年衰而事益繁禄薄而责益剧宜其有倦劳之伤有饥寒之忧以汨其衷以夺其公以怠其事而旷其责矣高君则不然利害必明缓急必详狱讼有辞必审钱谷有计必当期会约束有程必允操朱墨临几案较得失情伪於急遽冗烦之间俋俋不自辍而其发砉如也然则高君何为而能乎曰君有道君之道以诚盖诚则一一则静静则神完而志专凡世之所以动心忍性者无所入其中惟吾职而已矣轮扁之斵轮庖丁之解牛用此道也夫乌知其年衰而禄薄事繁而责剧也哉乘一马从一僮踈衣而粝食如是者三年不移此岂非所谓用焉而称其能考焉而举其实古之君子以为荣者乎呜呼高君之仕君子之仕也君今既代矣其行事必达於天官贤才之府而人物之龟监也必有如古之君子者识君为君子矣夫既以为君子矣其宁复以向之所谓禄薄而责剧者重劳君子耶必不然矣高君其行矣哉君既行序以为别至元戊子冬至前三日历下刘某题
送张无咎序
至元癸未余为兵曹主事一日曹掾刘之文介夏津张君无咎诣余於廨舍余谓之文观张君不凡殆可以任事之文以为然明年以儒学教授沧州又四年迁济南会余自御史都司谢病归与无咎游益狎遂得其为人益详无咎学析而才通其为文辞肆而法资雅重寡言居常从容而事以毕举其志意超然而无有挟能矜已之色此其器为可见已吾闻选例教授终再任转职事官无咎既代矣其且去而为职事官乎虽然职有所分而才有所宜详而处之有司之事也如无咎者宜将安所处耶吾知其楩楠杞梓之用固不及於欂栌椳臬矣然则曩者任事之言其卒验也欤
解录事安卿代归饯行序
济南介齐鲁间左穷山海之境而右袭土壤之富时则有宣慰有提刑有转运有劝农以参莅其上而朝廷四方之使日旁午其中出入开阖自为一都会虽属邑数十而吏民繁庶固足以集事至於承早夜之令奉咄嗟之责随至随应而勿敢失者则唯一录司焉故宦游之士视济南司录为剧任伈伈莫敢就而有司亦以是难其人以故或久缺或久任不得以常调节也渤海解君安卿以至元二十二年由近侍属来为是职逮今凡六閲岁上下无造次之失无丝毫之嫌大率君之为治以明察果毅抑强梗靖狱市以寛小民之力以严厉信必谨期会赴事功以遵大府之政以周密勤劬伺几微审动静以尽其事上之礼嘻解君可谓理剧之能者欤今来言曰某不佞既占仕籍亦思有以自奋然求其所以终免於戾者而不可得今且去夫子能无言乎仆告之曰子知镜与劒乎夫镜链之精则明可以走魑魅然未尝用其明而人谓之明夫劒淬之至则利可以断象犀然未尝用其利而人谓之利今吾子之镜固已链而劒固已淬矣愿吾子晦其明使明益增而无用明之名保其利使利益鋭而无用利之累彼司照监事剸割者於子其宁舍之耶吾见子之明日以显子之利日以售无伤缺之患无蠧蚀之虞廓乎有余矣然则子之勲业如级而升高其谁御之哉二十七年庚寅重阳後三日刘某序
阳丘尉高君饯行序
蠧生则木不遂螟生则禾不实盗之於民禾之螟木之蠧也故一县之制令丞簿主赋政以遂民之生尉主御盗以除民之螟与蠧者也螟蠧之不除如民生何尉之责亦重矣然不幸而非其人则怙威以肆暴饰巧以纵恶曲构旁延抶痛撄痂资以自利者比比也翼健卒如鹰鸇然所至之乡撄噬狼籍至鸡犬不得宁民之患之盖有甚於螟蠧者矣除螟蠧而甚焉尉之责奚望哉顷余来阳丘闻高尉文本贤因与之游而得其详尉儒者家屡空不忧其奉职静而断有事则跃马从数骑裹粮以行其捕系计治一质诸理吏卒噤立不敢置一语指嗾进退惟尉之听故民不知扰而事以集以是阖境帖然三年无螟蠧之患嘻高尉可谓能塞其责者矣今将赴调有司民惜其去则皆咨嗟涕洟愿留而不可得乃胥而祝曰夫善者以赏不善者以罚国制之常而有司之责也吾尉之往其果可得赏乎若尔则善者益勉而不善者可以化而改矣吾尉之赏吾人之幸也余於是益知高尉之贤而士大夫之尝与游者皆乐为歌诗以美其行使余为之序
赠安宣慰诗序
至元丙戌某与广平安君思承同为御史吾二人者仕同道同齿同而志意又同以是交甚欵又因思承得拜其兄今宣慰公于其家公即欢然相接倾倒如旧公时在京领漕运明年为刑曹尚书会夏暑以恩例决诸司囚某以御史公以秋官实同其事旦夕相从者弥月凡公之毅敏公恕尽於斯得之而情好益密矣又再岁思承为四川副按察之成都某为御史都司岁余谢病归济南已而闻公由刑曹宣慰云朔又闻思承还京为冬官侍郎今年癸已夏六月公复以宣慰来山东当治益都过济南顾某於陋巷且致思承之问凡与思承别盖五年而公则四年矣陈叙契濶甚相乐也明旦公已行矣乃知公近有充闾之庆则又喜焉而独恨不得为一贺也十月公以行部复过济南见公於皇华驿退以鄙怀作乐府一篇献於公以发一笑其亦古人所谓情动於中而形於言言之不足而咏歌之义也
贾滦州饯行诗序
始予掾秋官燕人贾君允年甫弱冠实同予事异其精详雅重爱焉访诸其人谓君生四年而孤鞠於母氏七八岁知读书能事其母益严予叹曰是笃於自立者其必达乎後予迁省台或仕或已而君亦仕于上都于吏部于大农于太原于中书盖岁月不相从久矣然其声之至乎予耳者恒殷殷焉其在太原也实居幕宾有冒以民田献言宣徽税外可岁办米二万石者宣徽以闻传旨政府下太原实其田君曰民既劳弊可动摇乎朝廷惟弗知耳亟覆闻必免官长缩不敢闻君毅然曰即有责允身当之不以及公等也卒不敢君则径疏闻之事果不行?又以省檄北土民口十有二万当分置其境官食之且置仓府中君曰若尔民转输出入祗益劳耳不若随其所置之为便又皆弗敢则又径闻之又从之於是太原之人愿顶戴君矣入掾中书奉使谕思播思播从命赆以金币帛五千余緍辞之所偕曰闻此应受第受之归自白之可也君曰吾为名耶竟不受而还予每闻之辄为击节慨叹曰此人之所难者渠乃能之耶庸讵非向予所谓达乎大德已亥冬予自济南入翰苑遇君于京师喜与语移日曩闻有加焉已而告予曰允顷由提举宝源出知滦州今当奉老母东矣辱先生旧愿得一言而教之可乎予曰嘻子岂予待者然子又去我矣安得无言乎哉姑即子之所有者而告吾子人之得名当世而不朽者无他焉忠与孝而已矣吾子以襁抱之孤卒使慈闱无惟疾之忧而有荣养之乐不既孝矣乎如太原之刚明不囘以一言而脱百姓之患思播之洁白自持使远人耸然知朝廷之尊不既忠矣乎虽然孝无终始而忠有小大盖所履益大则事益大事益大故忠益大忠益大则名亦随之矣滦右挹甸畿左控海隅大州也所履大矣吾闻其土川陆相错物饶而俗龎盖恒有水旱寇攘之虞而重以徵发供亿之烦事已大矣而皆专於子此岂一幕一使之所可拟哉子能使子之洁白者砺而恒之子之刚明者扩而宏之以施诸其事则为忠当益大而名亦益大矣名益大则他日之所履又将有大者焉然则吾子之忠与名犹自下而升高未见已也子其勉之哉吾将观焉以竟吾之所谓达者云君再拜曰谨如教於是搢绅先生闻之皆乐为歌诗以宠其行乃书而为之序
中庵集卷八

[book_title]卷九
[集部,别集类,金至元,中庵集]
钦定四库全书
中庵集卷九　　　　　　元　刘敏中　撰序二
知事杜君西归赠行序
凡吏为长难为贰亦难为参佐为尤难中位而处专席而坐诸曹掖书迭进白事巨细之务杂然前陈此可此不可此非此是轻重予夺须面决乃已一言之失当一判之或缪下之人皆得以环视聚听窃笑而閧议此为长之难也然事专而名正得以肆焉有随而後行待倡而後和言焉或犄焉默焉或訾焉前也而或谓之僭後也而或谓之缓劳而不可辞为而无所成此为贰之难也然位近而势分得以抗焉若夫参佐之难也有官长之尊以莅乎上有掾吏之衆以待乎下其视上也以位则甚悬以分则甚严有过举焉不敢以不诤诤之而弗从不敢以遽违有当行焉不敢以不言言之而有成不敢以为功凡善上归之凡过已归之其视下也以势则相成以事则相须其威不足以相压其分不足以相固急之则譁而忿缓之则弛而纵过则衆分之责则已归之至於案牍之至繁必举会计之至密必详期会之至严必谨晨而入抵夜而退矻矻焉惴惴焉惟恐其失也所谓肆与抗者咸无焉吁其难也如是乎然由此以进而至於大官者比比而出何哉盖必有尽已之忠而济之以敬然後可以事上必有过人之才而济之以容然後可以服下必有辩折之明而济之以勤敏然後可以举案牍详会计谨期会无爽失忠而能敬才而能容明而勤且敏将无往而不可则其进而至於大官也宜哉冠氏杜孝卿知事居济南总府幕三年职业大举上下无间言其於忠而能敬才而能容明而勤且敏既效而着矣苟不已其能进而至於大官也盖无疑因其代归书此以勉之以为君他日所至之候元贞元年腊月日序
送吴德让赴河南案牍序【原注元贞元年之冬十有二月既望】
务乎外遗乎内衆人也务乎内不滞於外君子也内焉者义在我之善也凡所以合乎义者皆内也外焉者利在彼之欲也凡所以放乎利者皆外也观其所务则可知其人矣义有不可也虽以三公之贵必去而弗处万金之馈必却而弗受况其小者乎义之所在也虽役之以管库之劳而必尽礼之以束修之略而必答况其大者乎得志名尊身显而不骄不得志穷居约处而不悯若是者务乎内者也於其所谓外者为何如哉义有不可也虽斗升之禄弗忍辞毫毛之得弗忍舍况其大者乎利之所在也虽冒险危决死生而必争触刑辟犯伦理而必取况其小者乎得志骄淫撄噬肆焉而不耻不得志沮缩乞怜戚焉以悲若是者务乎外者也於其所谓内者为何如哉故曰观其所务则可以知其人矣东原吴君德让始为山东转运案牍矻矻唯谨而已视不可留乃引身而退偘偘无吝容居历下五年无甔石储杜门读古书怡然不忧今有司以例调河间其职犹转运也则欣而自足予以是观之然後知吴君信可谓务乎内不滞乎外者也将行以言为请予告之曰子能保子之所务者而勿失焉斯可已又奚以子言为哉
阳丘尹申君饯行序
始余宦京师识太常恊律申君仲和甫善鼔琴尤善斲琴声藉藉也余後归历下而广平霍君清臣提刑山东以枯桐琴材遗余且曰是得之江南其人云三百年矣余谓惜不得申君见也又十年申君来为阳丘过济南而余适在焉喜曰枯桐乃遇乎即以委君君曰嘻异材也乃离二琴使余志其一成而畀余余请弦之遂鼓之君竦然曰无木声矣不三百年不至是余乃知申君於斯技其至者也余因有感焉琴之用一也而舜以理天下宓子贱以理邑伯牙则絶弦孙公和一弦而陶潜无弦胡显晦不侔若此耶余闻圣人之制琴也以寓道也曰所以修身理性而反乎其真也故其用高而难遵微而难知难遵则求者寡难知则听者怠兹非所以显於古而晦於後愈降而愈晦欤呜呼琴之晦久矣知琴者加少矣而申君终日斵之而不知倦也求之者谁乎终日鼓之而不知止也听之者谁乎伯牙孙公和陶潜皆不足以取乎亦见申君之劳且费也虽然君之志余固有以得之矣器存则道存器亡则道息子贡欲去告朔之饩羊而孔子非之况於圣人之制以寓道者独可以去乎故终日斵之而终日鼓之者吾以存道耳求而听之在其人吾暇知乎哉以此观之则伯牙孙公和陶潜可为而不为为已者也申君不可为而为之忘已而为道者也忘已而为道者几人哉君之为邑简而静平而恕善而不伐忘已而为道也符乎琴矣余惧如琴之晦而不扬也於其归书所感以送之庶其有知者焉元贞二年八月既望序丙申岁也
送王伯仪之官平江序
友人王伯仪赴平江推官余惟古有赠言之义静而思之伯仪向为中书掾平章事卜公聪山何公左辖醉经杜公一见器之皆虚已延接优选要津日月可冀乃力以便亲求外补于沂于青声闻益着士论翕然谓君且必入入必显里行曹郎殆未足也而乃有是行且复营贷僦护稚弱犯隆寒涉修途凌惊波须再月乃至自常情观之宜其有远适之感有遐遗之嗟有後时之虑矣顾乃舒徐怡愉无有几微见於辞色是独何耶嘻伯仪志古者也余固知之盖行为操守司乎人者也穷达得失司乎天者也君子不以司於天者而易其司於己者故三槐九棘之贵违其道衆人谓之荣而君子谓之辱虽乘田委吏之贱尽其道衆人谓之微而君子谓之显况推之为职独专刑名古之所重者也舜典曰钦哉钦哉惟刑之恤哉吾知重吾职而已吾得吾职则吾之显足矣而彼之所谓显者天则实司之吾何与乎哉斯伯仪之志也无庸言也则独语之曰平江泰伯之所封也延陵之祠范公之田在焉三江五湖之胜实萃於是君治事之隙擕朋僚登高望远永歌吊古以豁其平生英特刚大之气亦一快也吾老矣恨不能事远游如司马子长与君颉颃争先着鞭一跃伯仪曰壮哉语乃序以为赠至大己酉良月既望中庵刘某序
送王学録序
圣天子下纶言未始不以兴学校为有司之先务学所以明人伦本风俗作人材也有司之责重矣乎而为有司者乃或以学官吾制也窘束之简忽之士纳履而去矣以生徒民编也控摄之震惧之人匿迹而遁矣兴学何如哉盍亦思之曰学官师席也必吾礼之下之而人知敬之矣师之道日以尊生徒乡秀也必吾抚之优之而人知慕之矣向学者日以多夫师之道尊向学者多兴学何难哉斯有司之责也学官之责奈何载籍之阔深文艺之宏远天地之变化古今之得失旦夕朂生徒讲授肄习鍜链而淬砺之必至焉乃已而人伦之极风教之致人材之用举在其中兴学之责塞矣呜呼学之兴有司与学官相须而成者也事甚易而繋甚大位益下而责弥重则凡任是责者可无惧乎东臯王君智甫赴济南学録别余绣江智甫雅从余游能多而才赡学博而文胜举觞送之曰济南司宪所莅大府之治奬士兴学一道矜式子往而任子之责犹川流之赴壑也能与学售矣由是以进而至于远大也盖无疑虽然尚加勉焉延佑丁巳良月中庵野叟序
李中和犀浦遐观图序
前集贤侍读学士太原李君士弘倜顷由临江总管还京师持一图示予题曰犀浦遐观则泣而言曰此先人中和公像也昔公守成都尝经犀浦左顾锦官右瞻雪岭悠然喜之曰此老杜所谓南京犀浦道者也即买田为别墅极沼石葩卉林丛之胜时从宾僚载酒酣畅其中亦时或独往徜徉眺览啸咏终日而竟卒于蜀意其精爽之耿然者当不忘于犀浦也倜今为是图将求名卿大夫士一言以赞之所以明既往之志申罔极之报而寓无涯之悲也子能为我叙其所以然乎子以士弘久要之故窃尝获知公之为人英果尚气节博学尤长於易蚤以贵游从行省郝公驰秦蜀间当世祖龙飞之初扈从开平辟四川行省员外郎迁东川顺庆等路宣课大使改成都防城总管知军民事以卒其在职有转输制胜之劳济衆干城之功蜀人思之初其疾也遽召亲友别衆曰公神明若此何得尔耶答曰生死常事耳夫何难乃以遗训付诸子命倜读大学中庸数过夷然而逝年四十有八矣有里人自太原之成都遇公罗江县北驱马甚遽遮拜问所往公曰赴北且寄蜀家事缕缕既至语其家知遇公乃卒日也凡公之始终大略如此尝观自古英杰磊落之士鲜不以功名自憙及夫中年晚节感慨兴焉惜岁月之不居悼素心之或违往往对境遣怀托物遗累方期与造物者游而寄迹於恒人小子不可窥测之境如羊祜之于岘山庾公之于南楼王右军之于会稽兰亭其风流可想也而公以迈往之气当有为之时观其所立宜视功名为不足取者然其在犀浦也若将举一世而忘之况天不假年奄及倾陨委形之际慷慨舒徐如去邮传无一毫恋惜此其视荣利得失於古人何如也呜呼公真英杰也哉罗江之遇盖不可诬又安知果不有复遇之犀浦者乎则士弘之孝思益足悲矣公在成都所居有中和堂因自号云大德辛丑二月朔序
节妇邹氏诗序
初杨丘李景顺之父殁于南征也景顺暨其女弟皆幼其曾祖祖父母皆具老而贫窭尤甚母邹呼天曰吾夫已矣吾无生矣惟是四老亲二弱息其焉托天实命我也乃俛然服艰屯甘寒苦勤劬黾勉四十年确焉无始终之异故其事舅姑也生而尽奉养之敬殁而得丧葬之礼其抚遗孤也女则适良族能妇道男则业诗书为佳士娶妇有三男而孙复二男矣益久里中敬异之则曰此诏条所谓节妇也乃相与明于官以闻于朝有命优其役旌其门闾所旌凡八字西臯赵公为作大书刻之乡人荣焉於是士夫之尝与景顺游者皆乐为歌诗以颂其美且请序於余余亦喜闻而为之一言易之大传曰乾道成男坤道成女然後有夫妇有夫妇然後有父子有父子然後有君臣有君臣然後有上下有上下然後礼义有所错则知男女乾坤之配而夫妇人伦之始也然乾刚而主乎健坤柔而利乎贞故男观百行而女取一节是以易着一终之吉礼无再醮之义始嫁则称归夫殁则称未亡人所以体柔贞而配刚健成天地之化正人伦之始也嘻夫妇之义重矣哉及夫王泽竭而风俗坏至有七子之母犹不能安其室而凯风之诗至今哀之呜呼世降久矣能不蹈凯风之哀者寡矣而景顺之母由其一念之诚使天地之义明人伦之本立卒之贤子孝孙森列满前李氏隐然为大家而安荣夀考成其圣善之美可谓颓波之底柱流俗之标凖也然则表异之歌咏之所谓褒显而揄扬者又可後乎哉大德戊戌九月既望刘某敬书
江湖长短句引
声本於言言本於性情吟咏性情莫若诗是以诗三百皆被之弦歌沿袭历久而乐府之制出焉则又诗之遗音余韵也逮宋而大盛其最擅名者东坡苏氏辛稼轩次之近世元遗山又次之三家体裁各殊然并传而不相悖殆犹四时之气律不同而其元化之所以斡旋未始不同也至於有得惟能者能之礼部侍郎济南张养浩希孟使江南往返仅半岁得乐府百有余首辑为一编目之曰江湖长短句归以示余余读之藻丽葩妍意得神会横纵卷舒莫可端倪其三湘五湖晴隂明晦之态千嵓万壑竞秀争流之状与夫覊旅之情观游之兴怀贤吊古之感隐然动人视其风致盖出入於三家之间可谓能也昔太史迁南游而文益奇故知宏才博学必待山川之胜有以激於中而後肆於外山川之胜亦必待名章钜笔有以尽其真而後播于远然则是编之出固非偶然矣其永於传盖无疑
集验方序
世有通患而不得免者曰过曰疾二者而已唯至於圣乃能无过至於仙乃能无疾然圣人时有而仙人未之见则是过犹可免而疾必不可免也古之圣人知其然也因金石草木虫鱼鸟兽之性皆可以已疾取用之而医药生矣後之智者因其药性之不齐疾状之各异引类制宜综为条贯而方书作矣方书作而疾然後可为也然则方书其可忽哉後卫亲军千户济南刘侯某告予曰我生多疾然亦有幸得宦京邑京邑人物所集遇名医异人衆矣遇必告其所苦以叩其所至有良秘法累试验者必求而録之日增岁积以成巨编近考其所治厘为十九门目之曰刘氏集验方今将缮写锓木以广其传盍为序引呜呼侯之心仁矣哉因已而利人乃乐为之书至元癸巳秋九月下旬四日郡人某题
许商老人九十贺序
许商老人今齐东尹孟君仲贤父也大德间仲贤掾中书余时以集贤学士商议中书省事知仲贤有英才居省旁贫剧妻子弱未明起躬爨具老人膳乃入省伺事隙亟出复具膳已复入以为常於是老人已八十矣一朝思归仲贤请补便侍主者执资格云云请益切宰相许焉曰孝子也特署尹长山迁齐东二邑距许商老之居盖里閈耳後余归绣江知仲贤荣养公宇悉廪稍奉甘旨有五孙犹兰芽瑜珥在侧共含饴之乐优优然矣余为之叹曰子路负米养亲恨不仕早欧阳詹违亲宦京师仅称养志备矣哉仲贤之孝乎又知仲贤为邑亷恕公能民乐事举治行出一道右虽他县民皆就讼辞之讼者曰以公听断如神明故来愿一决仲贤徐以理开谕莫不叩首悔伏感泣讙谢去故声益大老人日闻知未始一假容有誉子之言顾常以不逮朂励甚严余又叹曰隽不疑母喜多平反陈万年至教子以謟远矣哉老人之贤乎今老人行年九十膳饭犹兼人言动视听不衰仲贤将举夀觞念无以悦其心冀得诸名人歌诗为献属余始其事姑述余知者夫君子乐道人之善若为子有父如老人为父有子如仲贤贤孝夀荣康强逢吉世岂多有邪世不多有善之善者也然则君子之乐道庸能已乎
渤海解先生八十贺诗序
大德丙午春敏中忝恩命承乏集贤而友人解君安卿适居集贤幕则相见欢甚安卿一日言曰大人居渤海行年八十而夀旦在迩私念无有以贺将谒歌诗於诸朝绅归以为献愿子为序引敏中不可辞应而序之盖先生之可贺有五洪范五福一曰夀谓必夀则他福乃可有故夀为难先生有既耄之年神不少衰有五福矣一可贺先生嗜古书以道自晦居家以勤俭致饶而尤乐施予荒岁活饥乏倒廪折劵弗顾犹土芥然人以先生为仁而夀者也二可贺礼记有虞氏贵德而尚齿孟子称乡党莫如齿谓之达尊先生之齿与德皆当为人所尊且贵者也三可贺先生二子皆教以义方其长为安卿膺起家之任於外次为利卿荷克家之责於内闺门肃雍孙息蕃衍先生得以逍遥无为享耆年素封之乐四可贺安卿佩服严训始出为良吏入朝历清华为佳士所与交皆一时名流故能得其清章丽句以揄扬亲美为闾里羡慕五可贺安卿持是五者以奉戏彩侑觞之欢可乎不可乎噫亲夀康而子孝养人道之盛者也安卿又能以养亲之孝为报国之忠忠孝交孚福禄方增异时先生登期颐上夀之庆吾知安卿之所以为贺者复不止於五者而已也是岁四月既望敬叙
瑞药序
韩右司云卿筑亭所居後圃前为两槛实以衆卉而红药独盛去岁东槛者一蔕作二花重跗累萼骈然杰出西槛今岁复然而丰艳尤絶君请余志之嘻异哉何为而然耶岂造物者私於一物苟为是奇形异状使之惊世骇俗耶岂善幻者能移夺造化如昔之韩湘殷道人者为之耶岂草木亦自能变化而为是夸耶其皆无所谓直偶然而然也谓偶然耶胡不於他卉而必於是谓草木为自夸耶而草木无知谓其幻耶君正人也而何幻谓造物者之私耶而造物无私然则何为而然哉万物之生天地之一气耳而气有清有浊有沴有淑有余有不足物之生也适相遭焉故清淑之气在人则为明为智为懿德为多能有余则为大贤为奇才其於草木也为楩为楠为梓为枌为百谷为异卉有余则为连理之木为两岐之麦为同颖之禾今是药同物也清淑之气有余郁然而发之耳虽然物固有相感者而岂徒哉君方以多能懿德措之事业其休声伟烈日新固且与大贤奇才先後颉颃为圣朝承平之瑞其徵在是矣然则天地清淑有余之气不独於草木而已也吾当为君他日别书之大德四年庚子夏月刘某志
中庵集卷九

[book_title]卷十
钦定四库全书
中庵集卷十　　　　　　元　刘敏中　撰题跋
题赵氏族谱後
传曰万物本乎天人本乎祖又曰君子以类族辨物於是有氏族之学焉所以明系统表疏戚殊贵贱别同异也故古者士夫之家莫不有谱及其世数之久而谱之存亡废兴又有幸不幸者存乎其间兵荒水火之不虞子孙贤否之不常或烬坠而莫追或废絶而弗续至有祖祢而上不可知支属之别无所考者往往而是斯其不幸也可胜叹哉今观赵氏之谱自太师卫国公而下克敬中山君而上纪十有三代之远历三百余年之久既以无虞於兵荒水火之变而其宝藏而嗣修者实有赖於子孙之多贤而世济也何其幸哉而中山君方特达若是子弟文秀继出谱之传盖未艾也呜呼去古益远矣言氏族者益罕矣得见如赵氏者其可敬也夫刘某题
题费尹傅岩卿孝感诗卷
友人王平江伯仪归自费言费尹傅君岩卿有孝行大德丙午为安丘簿以仲春三日具三献礼祀其先考於寝方设雨大至执事者皆忧惶岩卿独盛服拱立以竢将事之际雨遽止俄而星汉烂然礼竟以成士夫闻之者咸以为孝感之应播之歌诗乃以歌诗示余且曰吾子可无一言於此乎呜呼天人之相通久矣善恶各以类至昭昭也故君子畏天或曰天之道远善恶之来咸其偶然耳故小人不知畏天畏天者日以善感而善亦恒应之不知畏天者日以恶感而恶亦恒应之是之谓以类至者也然而善亦有时乎不遇善而得恶不善者亦有时乎免於恶而获善是之谓偶然者也以类至者常也偶然者变也其常可知也其变不可知也不以不可知者诬其可知者惟君子为然是故君子务尽其在已者不计其在天者以是言之则傅君孝感之所在为可知也已播之歌诗宜矣吾且可以无言乎哉乃书以授伯仪以遗傅君焉至大己酉重阳中庵刘某书於绣江野亭
书任氏三乐堂记後
任君子善示余三乐堂记徵余言惟人子爱亲之心一也爱无尽而天不可期故具庆者恒难古人言人生七十者稀洪范以康宁为五福故夀而康宁者亦恒难具庆矣寿而康宁矣而或昆季相戾而且贫贱则养不足故得养者又恒难於此三者或足其二而阙其一或有其一而乏其二盖比比焉吁其难哉今使去其所难而三者脗然皆备乐乎不乐乎君之父母皆年垂九十而神明不少衰昆季四人名宦俱达承顔养志孝友优优然三乐备矣其以命堂也宜哉传云积善之家必有余庆夫世之所难者一旦而备焉兹非余庆乎嘻庆以善得故养庆莫如善任君其以君之昆季孝友传之君之子侄若孙俾世守之以益其善则所谓庆且乐者当无时而已也
书邵知事饯行诗卷後
济南郡治之东百里绣江之湄余别墅在焉大德甲辰余有西台之命而病不果行屏居绣江漠然与世隔独闻郡幕有知事邵君文卿者声藉藉然乙巳既腊余被召过济南见邵君坦夷温郁而意甚谨余留一宿而北欵曲未暇也今年邵君赴调京师以其大尹东平瓠山王公佥宪广平赵子温所赠序引诗什见示徵余言余谓邵君瓠山曩居内翰兼史职史笔无妄书子温签外台为执法执法无妄与二公皆谓君练事强力勤恪清慎赞佐有成则余之闻於绣江者为可验矣二公之言可以信後世况吾人乎况有司乎吾见吾子之通达变化由今而後有不可量者虽然保其既往而迓其方来砺其已能而谨其未试以无负二公之知者在吾子加力余复奚言哉丙午十一月既望书
题金监司饯行卷後
大德丙午之春朝廷更化黜奸登贤於是平阳监郡金公通议入参议中书时余方承乏集贤预议事之列见公坦然温郁绰有余裕而其详密慎静有不可及者其论事该而不繁简而能周无害畏无名幸援本穷末必归诸是而已余窃叹曰伟人也哉集贤司直刘君仲杰其旧识也一日持平阳士民饯公篇什邀余题余得其为政之大者曰狱平而瑞雪降学劝而习俗革安地震之变而民生复完辍归葬之议而王事是急去之日民无远近旄倪攀留号呼嗟泣先後不絶如去慈父母余复叹曰中书之议本乎此哉会圣天子龙飞继极整饬内外乃参知政事行省江西而江西方以饥告余又叹曰公之此行其必阐中书之议扩平阳之政而活其人幸矣江西之人哉乃告仲杰曰夫升高必自下有开必有先吾意天之所以任公者不独为江西幸将为天下幸也然则清风遄归之诵庆有日矣遂书於平阳卷末因为公赠丁未十月日题
题杜东臯榆次诗卷後
去年春余归自京师居绣江之野属岁饥民闾萧然余甚恐已而闻吾邑阳丘令李君惟肃梁邹令完顔君泽卿长山令孟君仲贤淄川令田君真卿齐东令杜君济川凡五县令境相接相轧而誉相埒也察其为治虽其户庭蹊隧出入之不同而其大归皆以廉勤励已以忠利济衆耳余私喜曰夫若是民有赖矣奚恐其四人者皆余旧知而杜君则未之识也一日杜君介其客张直卿过余容貌嶷然进退郁然叩之语辞约而意诚殆古之所谓悃愊无华者为加礼焉君去直卿言吾令前为榆次有惠政民爱之不忘形於篇什乃以示余余曰嘻伟哉东臯之誉盖不可诬余足以识杜君矣因以一言告之古者君子之仕也曰吾以行吾志也官资之崇庳禄廪之厚薄吾庸知乎哉吾知吾所职而已是以官修而志行名立而身显君今为东臯犹榆次也官修而志行矣可以进大官可以自立可以成名後世不朽虽然传有之病加于小愈官怠于宦成愿勉旃以无忘为县令之日可也至大二年己酉清明後三日书
题道者张明德忍斋
江左张明德早岁失故业着道士服游中州遇玄逸真人於京师玄逸方以老氏之法弘天下见明德悦焉乃以忍命其斋明德欣然受之以求言於诸公诸公固以为老氏之徒也予惟忍之为义有所弗堪而安之云耳老氏之法以虚无为归自然为宗宜无所事忍然其徒者其习必去父母弃妻子离逖人境剗刮世虑遗形而居丐食以游甚者入穷山幽谷冒虎狼蹈虺蛇与魑魅魍魉争胜负啮草木以活凡寒饥恐怖愁苦诟辱人所不堪者皆备尝而历试过此然後庶几可以求其所谓虚无自然者夫如是舍忍奚可玄逸之所以命岂以此耶然吾闻明德本儒者虽其迹若此而於治吾术益专以其能教授以自给凡儒行益修顾独未暇为老氏法也然则玄逸之所命者彼奚而取焉盖其穷达得失彼此异同变而不常者迹也其炳然常存而不可易者吾之道也君子不以迹而病夫道不得已寓之而已耳明德之迹其亦寓之然乎则其所以忍之为取者晦而有待耳嘻若然者为老氏之徒欤孔氏之徒欤刘某题
题法帖
或者以章草起於汉章帝晋宋而下帝王往往能书至唐文皇与玄宗古法犹存其臣下在後汉则崔蔡开其端魏晋则锺王擅其美李唐则欧虞精其能逮有宋淳化间集为十卷刻之秘阁臣下登二府者赐之间有出镇者刻於州庙故有汝帖绦帖潭帖大观间又有阁帖其潭帖系僧希白所模世谓最得其真今於阳煦门前民家发堀出石本十卷上有希模字验得系与潭帖相同
跋山东宪副王成甫所藏欧阳文忠公简韩持国学士帖
六一翁文章事业重于千古今覩字帖犹崑山片玉光价叵测可不谨藏椟中邪
题东坡喻荔支似江瑶柱帖
东坡云仆尝问人荔支何所似或曰荔支似圆眼坐客皆笑其荔支实无所似也仆言荔支似江瑶柱应者皆怃然仆亦不辨也昨日见毕仲游偶问杜甫似何人仲游云似司马迁仆喜而不言盖与曩言会也物固有类同而异类异而同者在人亦然若知其异同之所在惟识远意得而达於理者能之东坡荔支江瑶之说子美子长之喻夫何疑公之书杰然自为一家徐校之诸家之善备所谓识远意得而达於理者斯又可以见矣
题山谷帖
凡技必学而能然非有天得之性虽终身学不能观山谷此书盖率尔所出字仅三十余纵横变怪使人眩惑若不可测徐而察之规?脉络皆不失其正而尽其妙非其天得能至於尔耶览者以是求之可知也
题山谷发愿帖後
伯航子文持山谷所书发愿文徵言余谓字书无常体而有常理理者妙之寄也苟得其理而达乎妙则体无不善否则非体矣山谷之书笔势瑰异卓然自为一家而与大苏老米并驱争先诚得其理而达妙者也然其书多贋本如此幅者絶少子文宝惜之子文雅嗜书故云大德丁未三月既望题
题山谷帖後
书一艺耳苟学者皆能之然求其得法而尽其变化卓然有成以自立於世者盖百年之间仅不过三数人而已诸帖之行於今者可考也吁书亦难成矣哉今观山谷此帖浩乎如行云倏乎如流电如惊蛇如游龙意态横出不主故常当使人心动目眩而莫知其然也静而察之无一画之违於理呜呼可谓能尽草书之变矣虽然非其胷中贯之以天下之书而充之以浩然之气则亦安能至於是哉世之工书者尝试以是思之至元乙酉六月朔题
题兰台宫图後
凡画宫室既极其雄杰壮观形似之妙其表里上下楹宇户堦曲折盈缩之度必皆与凖?合所画虽甚小一一较之与巨构无异故比他画为尤难昔尹继昭郭忠恕号称?工尔後罕及焉阳丘阎信道示予楚兰台宫图观其布置整严笔意精致虽不能必其主名知其为近时佳笔得法者也旁有细字书宋玉风赋凡四百五十余言方不及寸许尤为妙絶然恐是一手信道宜珍藏之至大己酉四月既望中庵题
跋赵子昂画马图
凡画神为本形似其末也本胜而末不足犹不失为画苟善其末而遗其本非画矣二者必兼得而後可以尽其妙观子昂之画马信其为兼得者欤【原注延佑丁巳之春三月中旬八日】
中庵集卷十

[book_title]卷十一
钦定四库全书
中庵集卷十一　　　　　元　刘敏中　撰记一
济南府学至大四年大成至圣文宣王加封圣号记
国家以神武拯斯民以人文弘治道凡户以儒籍者世复其家民之从学者复其身中统至元以来通儒硕才并进迭出由是罢世侯更制度混一区夏臣服絶域典章礼文之懿罔不备具元贞大德重熙累洽自京师达於郡邑庙学一新弦诵之声盈於乡井皇风炜?郁郁乎治与古比隆矣大德十有一年七月制加孔子号大成至圣文宣王播告天下又三年省台檄令在所勒石纪其事於学今年春三月圣天子即位诏内外学校废弛者监察御史肃政廉访司纠劾凡以崇人文谨成宪也济南介齐鲁间於今为剧郡为总府为东西一都会故肃政廉访司治於此资善大夫遥授中书左丞廉访使阿都古齐朝列大夫副使韩中奉议大夫佥事成格勒奉议大夫佥事董璧徵仕郎知事冯德相兴言曰在今吾属以兴学为职是邦孔子圣号犹未纪不亟图如学何而总府盖尝有成议未暇也至是益警惧奔走从事石具府知事耶律行简学正李克允再抵绣江致亷访总府命以鄙述见属某郡人不得以浅陋辞谨按唐玄宗开元二十七年追谥孔子文宣王宋真宗大中祥符
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>