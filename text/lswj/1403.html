<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一　书启,卷二　书启,卷三　序,卷四　序,卷五　序文,卷六　记,卷七　誌铭,卷八　文传,卷九　杂著,鹄湾文草全文在线阅读,鹄湾文草全文在线下载,大玄古籍书库">
<meta name="description" content="《鹄湾文草》是明末著名文人谭友夏之《谭友夏合集》中的文集部分，以明崇祯初年沈春泽刻本为底本。《鹄湾文草》是其创建的“竟陵体”的代表作之一，其文体杂书信、序、游记、墓志铭、文传等。“竟陵体”倡导一种“幽深孤峭”风格，文风求新求奇，不同凡响，刻意追求字意深奥，雕琢字句，求新求奇,语言佶屈,形成艰涩隐晦的风格。_鹄湾文草_全文在线阅读_鹄湾文草_全文在线下载_大玄古籍书库">
<title>鹄湾文草_谭元春_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">鹄湾文草</span> <br/>
          作者： <span class="inputVal" id="bkauthor">谭元春</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]101322</span> <br/>
          说明： <span class="inputVal" id="bkdec">《鹄湾文草》是明末著名文人谭友夏之《谭友夏合集》中的文集部分，以明崇祯初年沈春泽刻本为底本。《鹄湾文草》是其创建的“竟陵体”的代表作之一，其文体杂书信、序、游记、墓志铭、文传等。“竟陵体”倡导一种“幽深孤峭”风格，文风求新求奇，不同凡响，刻意追求字意深奥，雕琢字句，求新求奇,语言佶屈,形成艰涩隐晦的风格。</span> <br/>
          封面： <span class="inputVal" id="bkimg">Z_19592.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]鹄湾文草
[book_author]谭元春
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]101322
[book_dec]《鹄湾文草》是明末著名文人谭友夏之《谭友夏合集》中的文集部分，以明崇祯初年沈春泽刻本为底本。《鹄湾文草》是其创建的“竟陵体”的代表作之一，其文体杂书信、序、游记、墓志铭、文传等。“竟陵体”倡导一种“幽深孤峭”风格，文风求新求奇，不同凡响，刻意追求字意深奥，雕琢字句，求新求奇,语言佶屈,形成艰涩隐晦的风格。
[book_img]Z_19592.jpg


[book_title]卷一　書啟
寄太史羅公萸江啟（南昌李太虛座師出公本房）
元春遭逢雖晚，僥幸難言。續缽之與傳燈，在大道所不悋；而副墨以追洛誦，惟斯文有奇傳。誠不自意甲子之秋，既依馬帳；丁卯一雋，遠淑龍門。以眾父之父，為吾師之師。始以何蕃歸陽城，謂可傳於韓愈；今則干木學子夏，轉相念乎孔尼。似此淵源，必由聲氣。
恭惟某官，下筆妙天下，立朝如古人。主恩獨眷，而雲在意俱遲；物望同歸，而水流心不競。當否泰相乘之日，穀洛交鬥之時，非先生持之以砥柱，化之以虛舟，則楚弓未見其必還，鄒穀何時而得暖？所謂功深社稷，慈映鄉邦，為儒恥言儒榮，未相先有相品者矣。
元春由苦偷息，丘壑坐談。時已過而功不成，恩欲酬而愁先積。空有鴻鵠之志，僅成枋榆之飛。然才不如人，命非由己。願齎鉛槧，先計吏而北學；日詠榛苓，因美人而西歸。聊以求裁於及門，豈因妄附於開閣。欽哉立雪，悵矣臨風！
奏記蔡清憲公
今古道同，曠者超超破格；君民分遠，愚人往往安卑。自賈島推敲於馬前，浩然起伏於床下，乃知士有不必過避之嫌，冠裳匪俗；上有偶然相知之故，筆墨為緣。但不肖者喜自以為才，而好名者遂全喪其實。
恭遇某官，日讀異書，月成佳政。慧業勝因，有黃面瞿曇之悟；高樓長嘯，追綸巾羽扇之風。千古之九畹皆芳，七旬而三苗丕敘。苞栩逶遲，諮諏諮詢不已；軍民安堵，載歌載詠何妨。以此轉盼之駒隙，為文章德業而有餘；因念苦心之蠹芸，雖獎許遊揚而不足。在夫子則高矣美矣，惟愚生竊竦焉愧焉：以為名太浮者不祥，分太逾者獲咎。出入於風雅者十餘年，聊自娛悅而已；皈依乎末光者幾何日，敢云依稀近之？置身玉壺秋水，曰食無魚，曰出無車，乃生平之所羞；有志布襪青鞋，將讀萬卷，將行萬里，從他日之所好。苟能偕幽人以佩芷，庶幾為長者而折枝。縱王曰士前、士曰王前而不怒，高義原薄乎雲天；恐用上敬下、用下敬上而或乖，微躬難逃乎斧質。所以汗流箋外，思發花前，問何日其往謝，指初冬以為期。
奏記蔡清憲公
春以書生愚賤，不敢輒上通；又思稍學古人一二，雖事體當謝，亦不敢輒謝。但數年以來，屢得明公與敝友往返書疏，皆伏讀深思其理，不知其非貽春書也。又得誦明公前後詩，觀所以為詩之道，如見所以運思下筆之時，是則明公日夜教春不倦也。春居嘗見浮名無益，且易得罪。而敝友與人言，多不令春知，惟前與明公言，春知之，春亦不止。則以明公者，非名之所在，而實之所在耳。
素習明公功德，詩文質樸古勁，而近日伏窺遙揣，始知其幽秀之脈、清芬之氣。乃蒙先示梅詩，拜手寒香；復論詩禪之理甚微，似謂不肖評右丞詩誤。竊以為梅花妙物，生心發政，寂悟冥想，大道不遠。明公以佛作詩，而春以詩作佛，則大小之別，淺深之候，莫可強耳。但明公心眼既出詩外，則亦出佛外，又何必與華嚴涉者而後為華嚴也？請再下一轉語。
明公談春於瞿、馬二文宗，此慈情熱腸，全副憐才，偶然泄於不才，心口之間，相迫而言，是何等念頭，而可以人道俗情明其感激者？且又舉二文宗報劄來告曰：「予雖言，而彼二公者自能知生也。」此一意，尤古人也。入門各自媚，誰肯相為言？況望其相為言而不自為功乎！
春有二弟元聲、元禮，其能文遠過春，將攜之深入山中。雖遇合不可有意，而文章之道實有未能盡者，故欲為此下楗。今見明諭亦如此，而又訂以無窮遊期，是春之下楗，特為將來從遊裹糧耳。「語之至者不敢載之於書，其淺者又不足聽」，范子之言，春今日之謂乎？
數詩奉答，以侍懷袖，寒書生實不能謁謝。秋杪乃走湖北請教，今惟有仰止。頓首頓首，死罪死罪。
奏記蔡清憲公
春三月至八月，皆住九峰。四月中，家人傳得明公劄子，如「簡交以得己，斂名以厚實」，春要藥也。無從報箋。伯敬歸，遞明公劄子一通，《駢語》書價郵符皆領訖。中云「欲子降格而不可」，此又世人見嗤，與春自阻喪之要藥也。
頃與伯敬別於溳。又自溳歸，踽踽行霜月下，忽明台所遣者相遇，下馬就月，觀書徘回。明公自為挹損沈摯則可矣，春素冒昧，獨仰窺明公，似有一二語稍著。昨與伯敬言蔡公書法，雖非其至者，然點畫深重切實，似亦有詩文之淵源、作人之誠壹在內，伯敬頗以為然。每接明公片紙，覺闊遠之氣，離紙許遠；樸厚之道，入紙許深。而伯敬則云：「明公凜凜於冠裳中，公然勝士。」即春嘗言「世卻有翩翩風雅場，居然俗子」之說也。如此，雖芒鞋往見自可，況又假以人馬之便乎！春十一月嫁妹，十二月欲侍孀母度歲，過此則飄然負笈之日。
春又復不第，場卷點抹皆無，如未以手觸者然。數年來，氣稍平而心稍淡，絕無不屑諸生之意，惟束縛太苦，不能為所欲為。若三年後仍如此，則願廣給筆劄，閉門無營，就天所付之一竅充而成之。少時所讀之書，今全不能記；所記者，又以熟便汩沒其意與辭，了不知佳在何處。請從此始讀書。自哂三年內沾沾雞肋也，初有太學意，今如是作想，恐太學是後來不第一大葛藤，徒勤明公今日特舉，無益也。
春五鼓抵逆旅，寒疲中忽有三詩，篋內即有一扇，雖語不能工，覺於明公前即有和肝嘔出之意，亦不知其所以也。魯文恪草書，真有亂小王者，幾入其室，慎辭也。春久失其幅，將搜之邑中，但予否尚在人。惟作孝廉時，合寫楚辭離陶詩二種。楚辭落他人手，不可得；陶詩今在春處，行書稿本，蒼然而已。即不大佳，亦是當藏善物，恨未攜至行李，旋當歸之明公，令其得所也，故詩中先言之。
奏記蔡清憲公
伏從郵筒傳至明公書一通，詩稿一摺，下贈詩五首，次序跪讀，眼界深廣隆厚，手舞不暇；針砭所及，汗流瀑如。恨伯敬先一日行，不能共讀也。
書云「《詩歸》中有太尖而欠雅厚者，宜刪去一二」，確哉茲語！春閱唐詩訖，曾有「無嫌同或異，常恐密兼疏」之句，蓋彼取我刪，彼刪我取，又復刪其所取，取其所刪，無絲毫自是求勝之意，乃可共事，況明公眼邁而識定，將取裁焉。肯為二子刪之，則徑刪之何妨矣。春與伯敬，蓋厭詩之宗匠，人所應有必有，事所眾入必入，如書畫之作家、骨董之行家，雖曰可法，而識者憎焉。所以選詩之役，其流為風趣太多，主臣有之。
書云「情豔詩非真深遠者勿留，不喜人於山水花木著婦女語」，尤為篤論。春選古詩，至齊、梁、陳、隋，而歎焉顧伯敬曰：「岌岌乎殆哉！詩至此時，與填辭差一黍耳。隋以後即當接元，被唐人喝斷氣運，天清風和，可謂煉石重補矣。」伯敬以為然，相與谘嗟久之。然有真能動人者，亦不能舍，雖其氣近妖，不妖於車來賄遷、淇梁芍藥也。至於山水花木之間，宜秀宜潤。秀有近於媚而實非媚，潤有似於軟而實非軟。有煙粉之婦女，有淡妝之婦女，皆能與山水花木作仇，反不能點綴其光景也。
《易》曰：「殊途同歸。」以春小儒之見，上下今古，詩人之致，詣之深淺，力之厚薄，不同而同者，歸也。孟子曰：「固哉，高叟之為詩！」又曰：「以意逆志。」又曰：「誦其詩，知其人，論其世。」此三言者，千古選詩者之準矣。春雖不能至，竊以自勖。因是以移其心目於明公之詩，雖不中，亦不大遠。蓋明公之詩，厚而不濁，清而不寒，近情而不刻，剜腸而不苦。如往者贈伯敬諸古，與前後梅花諸什，亦既吟之拜之，枕之藉之，不意今者躬獲滿函。如「人方存見少，天若歎才難」，「爐依讀易寒，拜君如拜石」，「還當留末吹，孤在簿書暇」，「書落有無裏，夢歸明滅邊」，「道路猶言易，蒸嘗難獨持。為兄終自拙，抱子況俱遲」，「忽與竹聲破，又隨梅想開」，「一官但勞我，復勉子求官。此事寧非幻，逃名古亦難」，「臘去固無家，春來詎有路？共此寒更中，而以分初暮。遊人競懷新，君子重念故」，「鳥夢不能成，往往人聲誤」，「綿綿或間之，以斯即舊今。惟有薄雲色，猶連隔歲陰。締觀今昨事，豈殊光與音」，「日月無改轂，多此新陳心」，「稍露桂輪半，來終穀日晴」，「疑君兼性習，深看喜怒生」，「未見胡然夢，其占曰得書」，「渺矣弦中思，難於聽者心」，「求友誰知苦，相托在無窮」，「相士如相詩，隨人所取之」，「於此無精感，雖多奚以為」，「山鍾占易體，欲答已忘辭」，「置身凜在古，行世澹於秋」，或使人躍然而起，或使人默然無言。在明公之妙，妙在章法，豈可以摘句標勝？凡若此者，皆私自點閱，丹鉛密處也，不可以全帙齎還，故瑣瑣如右耳。既而思明公愛春，有超倫等，縱一無可言，猶當披尋妄言，稍別媚子，況古今人作詩，亦無有一無可言之理。明公即泛愛，豈肯愛媚子乎？竊以為贈送馮觀察先生之作，猶有必欲滿四律之意，如「夜雨歸心三丈水」，不多得也。「四十明朝是」三首，長慶多用此調，愚竊謂調未甚高，幸第七句尚不同款耳。「酒戶病乘除」，則未免以太巧得俚。《守歲》詩妙矣，而「念故」之下，「故園」「故人」「故年」，泯之更妙。《元日對雨》詩妙矣，而「花鳥」以下六句刪之更妙。《畫理》詩妙矣，而「圖中即見迎」止之更妙。《梅》詩「獨傳衣」二句稍遠。《憶弟》詩尚省得一兩首。「歡心事事賒」，「時哉怒翼摶」，「吟成霽景餘」，似以落韻未新。「深於此日哉」，似以落韻未穩。固哉，元春之為詩也！明公必一見而笑之：豎儒烏知乃公意，爾以孟子三言自勖者何在矣。是明公自發其猖狂之論，而又自笑之也。夫達尊之門，高才雲屯，必未有敢言如不肖春者。春若望其門，不如明公不敢入；入其門，窺其不如明公亦不敢言。今之敢言者，非元春也，明公也。
一二日內，發九峰之棹，舍弟聲、禮與俱。聲入學第一，禮第三，前有應試之許，紅案未至，懷疑漠漠。如遺一弟，則往懇仁台。兩弟真能讀書作文，頗懷奇想，不然者，春門庭之內，亦不能以一字譽之也。
已斷詩不作，故未敢率爾裁謝，以《寒河集》仰求塗抹。元成馮先生曾書至邑令君，物色元春，元春止上一書而未往。其道古道也。見前輩如此，感激用壯，倉卒具箋，附筒躊躇，並乞明公便中為元春明此意。
奏記蔡清憲公
春自大酉諸勝，乃返僧舍，先以所作詩呈上仁公覽教。春歷證諸洞，必推玉華佳，詩中「鑿雲為地肺，手搏六丁黑」，「燈光生妙象，龍蛻想空靈」，遂為此洞寫照。而此洞之妙，可以供諸妙手驅使，非一寫可了。大都玉華是仙宅，玉田是蛟窟；玉華如萬花，大酉如老柏。大酉之妙，使人可入可出；玉田之妙，使人一出不敢入；玉華之妙，使人既出復思入，再出再入而不厭。玉田如極寒煉師，大酉如極真老衲，玉華如極幽文人，雖今古巧樸，化工各有所勝，然不可以「樸」之一字使玉華淪落也。「鍾鼓待考，擊而求之」，此子瞻所以嗤李渤者，不過玉華中一片石耳。玉華片片可響，但是衫袖所拂，攀躋所觸，皆成五音。是其大略也。春既不遑為記，拙詩不能寫出，故草草數語，以質之閉門時真山水人。
舟中無事，閱先生文稿，有絕大絕妙者，不可不急以示人，亦輕淺者至藥也。又閱伯敬詩一過。閑暇亦試一動筆，看去取同否。蓋同志人詩文，其去取所在，即是自己取益之端也。如何如何？
奏記蔡清憲公
遞中垂贈犀杯詩、黃字跋，如日月星辰入懷，如江淮河漢行地，得之驚喜。而犀杯之明遠，黃字之深老，可直一詩一跋也。然春自入辰以來，無日不明遠深老，待杯字詩跋而後知之。是以酒斟別杯之品，以款識覺字之佳也。春性不能藏物，覺從今以往，寢食几案，當與二物為伴侶矣。
奏記蔡清憲公
春不量痹近，叨附門牆。既辱百方開誘，何止十年讀書。道路阻遠，莫或詣謝。又以小人之母，欲辱仁人之言；而巷語漁歌，亦求弁首。既忘其賤，又忘其愚，真可嗤笑也。
初息林陰，細省所獲，追味前言，與弟曹參詣。或所為片語，偶失記慚赧；至啼鳥者，忽復記之洞然，為之一快。
向求小史錄新詩文絕佳者見寄，轉恨其懶，何不於披閱時自寫也。先生小劄絕妙，幸勿遺之。
頃貞甫黃公見寄《廉吏傳》，良佳，非先生真廉吏，何能讀？然私計經濟一途，有大詳而損神者，亦望高明稍節之，勿以累眠息也。
奏記蔡清憲公
春去年六月，奉先生醴陵書，並拜名篇——母氏五十之文，又為春序其稿，兄弟聚觀，母子色喜，手口五六，日至於旬時。以達於今，未嘗不欽儀也。
其後九月，鍾伯敬書到，申前嵾約，春待之襄陽良久。又得其書，云先年往返萬里，頗怯車馬，改從水路。春以是故又不上嵾。十二月，得其遊岱信，與其詩記，以為一快。是月也，朱無易先生觀察楚中，先枉寒河，意表舉事，而詩文突過黃初，又一快也。伯敬自是僦居金陵，旋有報書，言所委先傳，自有一副肝腸，暇便了之，可遲不可拙也。又云見尊作老母文，不無奪氣。
今年二月，無易先生招至西庵讀書。柏路草砌，想見典則，洪山傑其左，修靜寺頹其右。人馳洪山，而春念李北海故宅，撫柏徘回，莫有知其寄者。仁公聞此，當亦遙思不才趾矚乎！
三月，得從無易先生。側聞黔中口業，與台司不平之言，春惟一歎而已，書生何敢深聞？且自謗自受，於先生何與哉！越十日，而閩之使至矣。讀書使春感泣，觀揭使春用壯，味近詩使春神情顧盼，而膂力方將，若從舟楫於九曲之間也。
春自南嶽回，作詩絕少，今年遂不厝意。惟前與伯敬書，偶一商其進步：岱記佳矣，然山記只在升降伸縮，固有以意應，以氣應，以消息應，而不必以字句應者，此不可不參也。伯敬詩，春所不如，然有一進步焉：元氣渾沌以上語，止宜厚其氣而泯其跡；之而於以諸虛字，還須用則擇，而多則舍。高明以為何如？三復新詩，神理光怪，破我貧落；亦有妄效蒙瞆者，筆大處容或板之，語多處容或舊之也，是即所謂未融也。世豈有未融之清新哉？若自謂清新而實得未融，敢不勉旃？曹能始使君神韻如仙，非春輩所敢望，然其舊率處，或以為入筆不妨耶。夫新綺之補衣，與故裳之綻縫，其不融無辨耳，請質諸曹公。今世之能究此中元運者，曹先生其人也。
去年八月，忽見舍弟元聲、元禮詩，驟成塤篪，伯敬亦稱其……===上座主李太虛太史箋===
門生譚元春謹奏箋吾師太史公閣下：今年楚場，非吾師得元春，實元春得師也。命相本窮，福分太過。初止謂數年以來，友多亡而師始值；曾不意四旬而外，得一師而失一母。每於呼天呼母之時，即興負君負師之感。
回思元春少而讀書，賤未失意。山水固其所耽，而懶不重經；筆硯本與相近，而嬉未至工。苟非知我之人，無不掩口而笑。乃吾師讀其文於場屋，未數行而即語副座師曰：「得此一人，我輩數十年都不寂莫矣。」初聞而異之，即使元春自觀自定，亦豈知其若是？乃與吾師再見累見，信信宿宿，悟我以濯濯春柳之豐神，移我於茫茫海水之邊際，始覺無可異者。元春今者乃得與洪崖浮丘，稱座主門生也。
承作壽老母六十文，母不克待，然有此一篇文字，母直以六千歲為春秋矣。會葬時，邑之士君子製帛為帳，大書此文以告母，酹其酒以為觴，曰母可瞑也。元春敬稽顙再拜，謝吾師之文。師寄母十金為壽，是日鄂城有劉居士募修鐵祖師觀者，問其工未竣者幾何，曰十餘金，元春舉師所賜，不啟封而施之。以為母消災無如師賜者，何知冥福乃資於此，敢不再拜謝師賜！
每於淒斷無緒時，輒誦吾師見寄四言，江文通之恨，衛洗馬之愁，不知何以起止。始知恩到極深處，文章到極妙處，皆能使人泣下。恩深二字，自父母而外，朋友亦有之，管鮑是也，座主門生到此二字者少矣。對吾師時，語語吐出，今臨當寫書，甚難下筆，至此又不禁汩汩放言，後之覽者，或亦有感於師弟之間也。終天不得見我母，三年不得親吾師，獨夜無人，有淚如瀉。
寄陳玄晏書
僕之序刻君詩也，君蒼蒼灝灝之氣，形於詩，破於壁，而護於山靈，自有不可磨滅者，僕原不任功。君之遣吏數百里遺書於僕也，僕生平亦有一段精誠，不為浮名所欺，不為才氣所怵，足以通於蒼蒼灝灝之人，然則君自不能已，僕原不任感。但今日之人物有對之而可歎者焉，其人情有歷之而屢歎者焉，其毀譽升沈有觸之而歎不止者焉。其說在僕所寄詩之第二章也。敬夫，吾師也；伯敬，吾友也；孟誕先，吾友、君友也；張葆生，君門人、吾友也；君則吾師友之間也。元方吾弟也，今適來京師，得先我而見君之蒼蒼灝灝焉者，其年其學不如我，則君門人也，幸門人之也。
承委以兩先世不朽之文，倉卒不遑作。又君所自作，古雅不能加，且未可輕作。曾記葛屺瞻業師命作太公傳，且囑曰：「子遲遲為之，不在速得，亦不在寄我，但存子集中可耳。」嘗以語伯敬，伯敬賀我曰：「我生平作文，未嘗有人持此說來者，何子之多幸也。」今尚欲比例邀惠於陳先生，先生許我，我決不敢為俗下文字。至於天分有限，筆力不遒，則固非其罪耳。
向所損惠，金出自俸，帛出自機杼。僕方客燕，故鄉淫雨百日，大麥失秋，家人正饑寒。取用之，而以空函報於京師，所拜實深。
寄周伯孔書
兄去年在南都，罵人之興亦太勃勃矣，至使故人輩皆務為周旋，而不暇細讀其詩。私覺兄詩清妙可想者多矣，豈以一罵而忘之！夫人之罵人，不止於不憾，且有相念者，則周五工詩，遠過劉四耳。兄去年胸中似以家計客裝，不能滿志，乃迫而成一罵人之周伯孔，非得已也。不能諒其不得已，而避兄之躁，至不暇玩兄之詩，為故人者，不能無過，然兄亦何可如此？
去秋在白門、錢塘間，與王永啟諸公處，深知其作人作官，非時人所及，而同僚未免相形，性亦未免太執。雖有一肚皮報國之志、馭眾之才，而世固不能安之無咎，則其志與才亦有時難行。若使和其性，深晦其有為之跡，常使此身為邦家所受，日出入於報國馭眾之中，不尤可以行其作人作官之高乎？弟對永啟持論如此，今兄白門詩雖佳，而至使故人輩救過不暇，皆不欲細讀其詩，益悟天下事未有不思所以行之者。所以行之者，非軟熟也，躬自厚於深心之業，薄責人以援手之事，人不可親疏，性不可高下，乃敢大言曰：世不可咎譽耳。吾伯孔聰明有餘，幸一自反，豈有下筆清妙，而止以家計客裝，不得滿志，遂迫而成一罵人之伯孔？伯孔不當自悔乎？如不自悔，雖詩到儲光羲、王昌齡，無益也。
荒村寡侶，念我才友，士君子相處以正，不作飾語，故直寫其愛惜之意，惟伯孔平心觀覽，思所以復之。===與舍弟五人書===
廿九到鄖陽，初六自船返襄中，與胡用涉從大路行。每會蔡公一番，即骨為之重，識為之高，人生真不可向損處走也。蔡公以黔事大壞，奉命速征。軍書如山，思手不停，偷閑節勞，與我作兩夕靜談。我以公是師友骨肉，無一豪作客見官意思，不知其他。舟中無事，閑發其回陳志寰先生與伯敬二書，說我人愈樸，性愈厚，是進德之驗；又說我筆慧而人樸，心靈而性厚。不知公從何處便窺我如此也，益令人竦然。進德在我，消長明日不可期，豈至喜此稱譽？所以寄聞者，欲諸弟敬身勤職，察言觀色，時時覺有此等清正方聞之人，可法可畏，自不敢只向幾個庸眾人中求好耳。
詠小物三首，別公又作得一篇送行文字，公極喜之，今皆寫回一看。《詩經》《商》、《魯》二頌，舟中批完，似於《雅》《頌》獨有所入。若不看得《雅》《頌》與《國風》一樣有趣，又看得《雅》《頌》與《國風》更為有味。則亦是易入處便入，難入處便怯，固學者讀書之病也。到京當再細增減一過，將同蔡、鍾二評刻之，題曰《詩觸》，觸於師友也。《莊子》則我五六年苦心得趣之書，今春又看得諸家注，又參訂過郭注，方自信為不謬不僻。若未看諸家注，自是貢高虛勇狂慧，未必無大失也。名曰《遇莊》，道路間或一遇之，不敢以為堂室在此。然嵇中散云「此書那得須注」，真是名言，不可注，或可遇耳。莊子亦云：「有能通其解者，是旦暮遇之也。」則莊子未嘗不許人遇矣！非但鈍根如我，只可一遇，即聖賢知慧絕頂，不遇之亦竟不遇之矣。孫登長嘯一聲，嵇、阮可謂遇矣，而猶怪其冥默不言，是於一遇之外，而求多於孫登，其可得乎？王烈遇石髓，而嵇公不遇，雖導之使往，留之使食，其可得乎？遇仙不必同升，遇佛不必同證，亦祇要本來有此根器，此後留下種子，而必欲同升同證，其又何可得耶？遇之為言，甚活甚圓，莊子與讀《莊子》者，俱可不罪我妄也。
久旱早熱，晚春便如仲夏，思母親起居，未免煩燥。忽寫一詩寄六弟，不覺出淚。昨過均州，不及重登嵾嶺，只間行到淨樂宮，與燒香人同入殿謁玄後座，欲留香錢，傍一童子呼曰：「為父母者，置錢項下，為子息者置腰間。」亦不覺動念。此童子口中甚有輕重緩急，人特未思耳。
魏家人到，得科考信，知弟輩俱得入場，免費手腳。只笑六弟，又考批首，疊床架屋，真有何益？時作書戲寄伯敬曰：「即使三批首在前，一大科第在後，已未免有頭重之病矣。」附聞一笑。
（《譚友夏合集》卷六止此）
答何卿書
舍弟自黃回，得卿足下寄書，甚喜。自與兄識面六年，前聽其論，以為文人之高標持者耳，不敢妄自近。戊午秋事，卿去為孝廉，僕並自謝其諸生，龍蛇有所，功言有分，不宜近。其後朝中人彈錢塘葛師衡文不正，而舉卿與僕之文為戒，天下讀之以為冤，僕則笑之：數行文字，所冤幾何？自有道者視之，直是一塾師書堂中甲乙事耳。數子者當更有以自立，不當遂用此相親近也。
兩年來，人皆言曰：「何卿，黃之有道者也。」曰：「何以知之？」曰：「性方而篤情好，與人交而栗，訾笑不苟，君子也。」僕乃大慚。昔以文人待卿也，誠過，因惟恐世之議吾文者，不能遂與卿同毀譽也。夫大毀譽不足畏，小恩怨不足報，惟於有道君子，則得其馬而飼之，得其車而御之，得其衣而拜之，皆足以為幸，況實實在我師友之內乎！前到西湖，葛師曰：「不圖乃以肮髒累吾子。」予笑曰：「師止此何言？但當相與為好耳。師以一篇文錄我有何恩？惟生平孑然不傍人為男子，真吾師也。」師友同道，故復舉似卿焉。
答張夢澤
春五月自洪山歸寒河，西庵僧持明公書至。又十日，邑僧書復至。兩接手字，數日欣暢，喜仙源太守書俱自僧手授之，雲嵐氣猶冉冉紙上也。念明公好文樂士，接引大眾，出於真誠，而天道酬以佳兒，自是報施之理。辱示小郎新文，其志俶儻，其氣深蒼，夙慧無疑，春對之當自稱老夫矣。
明公選國朝名家，蔭庇前後，又雅欲表章奇人之無名者，尤為卓然。不肖每有搜集古今詩文之意，蓋專在幽潛，不惟數人之中，有一人幽潛者，更覺靈逖；即一名人集中，有一篇兩篇幽潛未經前人舉揚者，澄心靜讀，比日在口眼邊者，遠近癡慧何如也。曹孟德集，文如《銅爵台令》，詩如《臨滄海》諸樂府，驚人心魂，不可名說，而稱者不及，何也？豈以許敬宗之硯為汙人耶！朱晦庵書法出於孟德，豈腐道學所能哉！
承委索敝郡文集，僕意不忍嚴，而耳不敢恕，如魯文恪振之、王太僕汝化、李太史本寧，皆以身名日月，老寄文務中，餘則不知也。伯敬全刻奉寄。僕亦有古文字數卷，翳然榛莽，未經綢緝，其意欲以為下卷，而著一無關涉、無題目之閑書，有益於經史子部者，卷其上，庶可成書以質也。《詩歸》猶未竣工，想不待數月，即有刻本，侍史可免此一抄，明公可免此一段風流罪過矣。附一笑。
奉房師陳奎瞻先生箋
門生學不合時，性不逢人，自十八歲入場以來，亦浮沈在諸生之中，而四旬內落第為常，未曾有實稱師弟之人。惟甲子北闈，江西傅公右君，既得之而復失之，蓋常引為深恨。即貴鄉相知如朱菊水、劉蓬玄、傅陵九諸先生，最愛我而不克亨我，惟有相對谘嗟耳，不圖此試得入門牆。豫章七年始大，人或以為當然；蟄蟲聞雷則驚，己猶駭為怪事。此猶文章之理，天人之數，如水萍之自值，在人世所常有。而老師入場焚香，神鬼相告；出場對酒，文行交勉。以為場屋之得門生也，固由默禱而致；然門生之報座主也，惟當黽勉以自立。況其素有志於古人，敢不求漸對乎知己？而何意食蘋止於一月，歠粥且復三年，小吉大凶，不知造物何以處我；肝摧腸裂，幾令生趣不復類人。偶聞計偕，悵悵泣下，老師念之哉！哀憊之極，百不寫一二，瞻企何窮！明年春夏際，當半肩行李，尋師於嶽麓也。
與王以明
述之來，言翁讀書深村，與古之奇人往來，而案頭亦有寒河詩文，口中亦有譚氏子。且論之極深，期之極久，如「磊落晴斯日」句，不肖私有敝帚之愛，而天下之賞之者自翁始。不肖即今番復下第，亦不可謂不遇於當時矣。而中郎先生知不肖姓名，未得親見其靈快語從其口中出；湯臨川曾寄《譚子五篇序》，竟未報書，湯先生亦死。然後知前輩壽考足以待年少之人，與之書問往還，而又論之極深、期之極久者，遇亦相等也。
述之森森中古韻交流，此不肖快友，翁入城，或述之入村，移語終日夜，是即不肖得侍也。聞有書見及，述之忘置笥中，獨道其款款，倍於得書。口邊寫老翁，高深如畫，世有如此洪喬，惟恐其不浮沉矣。寄此發翁午眠後一笑。
△又
春意興易起易敗，不至四十，便已經過衰颯，重向紅紫，以此益服公持之甚堅，行之有味，日月不知其流，筆墨漸返於潤，真不可測也。今年春夏之際，與伯敬相見，談之不去口。伯敬意之所向，較他人更少情囗，此其一長也，公與之往來於空江秀嶺之外而已。伯敬古文，兩三年中真是一卷冰霜，弟冬間當選刻之。
君欲閱《莊子》，妙甚，鄙亦有所見，要使莊子鄙倍之意，永絕於千百年觀者之心而後已，會未有暇耳。
△又
園林村僻，人事簡略，辱翁遠道至，止信宿於竹陰磬聲之中，清我以物外之姿，迪我以西來之義，而暗塞不通，徒有慚歎耳。
近從一古寺榛莽中，得一詩人，古雅絕俗，而名不傳於世，度其人真無意於名。不肖以為性命之學，反以有名為宗，如列祖高僧，及近代善知識大法師，其成就亦往往如其名之所至；而詩文之事，則非無名者不可。非無名也，名之來無意也。故有志於道者，宜往謁尊宿；而詩文一線如天際風鳶，待其煙沒雲滅而求之。恨翁相去遠，不及究此創言也。寒碧甚有志氣，贈以一詩，可索觀。
△又
方持翁前番書寄伯敬，而尊使乃在其處，又得寄弟。

[book_title]卷二　書啟
奉郡尊葉公玉壺書
謹白箋：春兩年來營治十畝，已督率耕牛為太平農人，兼偕柘陰柳影，齎一卷自隨，待粳秫上倉，於冬春閑月，放懷山水，學古人經旬不返之跡。部署已定，非為高潔可慕，止以八比制科，本非真好，不過因功名所在，勉強為之今又屢試不第，橫以此得罪，自歎年命有盡，何苦為此？芒屨扁舟，便可逍遙許時，不枉作一世人，初願如此而已。晉人有云：無官者多矣，豈皆高士乎？論者便以春為慕高士，此便不然也。
殘冬遠歸，弟生員元聲、元禮，詳述祖台相念相援之意，惓惓款款，眾中不名，里黨榮之。今年正月，表兄李長叔先生又傳祖台征及行藏，為之慚感。夫勾萌之被折、胎卵之遂破，欲自以為芝草翠禽，無繇得見，而況其五石之瓠、不才之雁，已見於前事矣。雖平日親厚甚者，賢者止於永歎，不智者因而竊笑，求其無一日之知，有君民之隔，又缺拜謁之禮，而忽焉增榮益甚，獎助無已，此在古人亦不易得。春竊自念：雖無才而襪線之才尚未盡，雖有興而進取之興則已敗，既不入珊瑚之網，又已驚虞人之弦，其為廢匿，夫復何尤？而且數載之前，矢盟丘壑；出場已往，謝絕巾衫。初非無聊而強處乎此，又偶有感而忽動於中。此則區區動靜不一，遠遜逸士之明徵也。但既翩翻而去，又貿貿然來，與諸生角藝一堂之上，心面相觸，筆硯相向，誰為為之？誰令聽之？春雖無良，不至顏厚若此。所以悟窮達之有命，窺捷徑之無益，以途中逃雨之身，聽物外浮煙之遭。或驤首以報知己，或鴻飛以答故人。酬知原非一途，感恩則甚淺矣。
自傳諭以來，母弟私語，踟躕旬月，而肝腸所在，嘿嘿不可。始作一詩十二韻，與其舊稿呈上教政，以見春之守義安卑，無裾可曳，非敢頑鈍疏放，止以遊惰，自處於戮民也。春再拜。
甲子夏答袁述之書
方坐桐陰中，兄書忽至，反覆之感歎盡日，真如兄所云然。弟素無好興，昨行京都，益觸其倦，又讀兄書，一身之倦，不足言也。子美云：「文武衣冠異昔時」，弟竊以為人物仍舊，而破舟漏屋之氣，行於其中，不可結構，此吾輩林麓之日也。
而頃者凶饑告於閭里，生平不算米鹽之人，不得不日問有亡，稽其甑釜鍾庾之數，雖妻妾未敢怒，然而目笑之矣，誰謂主翁曠者？
黔、楚，輔車也，勢足以相及。即其勢旦夕未足以相及，而凶饑之禍，究將為亂。無論凶饑之究且為亂，而眼前凶饑已是一亂。前日黔兵偶敗，主之者，吾蔡司馬也，憂之甚；聞其後放歸，則又喜之甚。即以弟一人，其憂其喜，皆以蔡司馬故，而西南之不可為，又若其不甚切者。天下之人，皆此一私心而已矣，其何能為？
述之有志於當世，久且深矣，請勿憤勿怠：憤傷氣，怠傷志，有此則並不足以自立，而無此則並可以救物。即晉宋諸君子，清言之佳者，理學之真者，皆其不憤不怠者耳。但人固有時與命：孔子終年窮忙，伯夷之無聊忍餓，可謂不遭矣。而昔人云：奔車下無仲尼，覆舟上無伯夷，將誰欺也？弟以為瑗、僑諸君子治世，亦是孔子快心事；太公望治世，亦是伯夷快心事。述之念此至熟也，何時真過吾林屋，夜半同宿，共聞寒河雞聲乎？弟鼾鼾熟睡時，萬勿蹴我耳！一笑。
答袁述之書
弟今春徂夏，讀書江夏西庵，暗柏疏林，想見李北海舍宅為寺之意。萬情不興，惟文章一道，則不敢不以為可傳。修靜寺，頹然瓦甍耳，「我家北海宅，作寺漢江濱」，非文章傳之哉！弟輩雖張口肆力，空取標持而已。君家先生所處之地，所謂天下莫不與也；弟輩今日，所謂孰能與之也。
嘗謂愛古人者，絕不宜護其短。傳世者之精神，其佳妙者原不能定為何處，在後人各以心目合之；而若其所不足，人常指為疵者，夫安知後世之傳不即在此？而又安知古人所以堅取後世名者，不明留此一段以發其所議，而因以傳其佳妙耶？無論古人之深遠，與近日君家先生之靈奇，必有出於此者。即濟南諸公，自有所以開人之議，與以議而留天下後世之名，夫豈苟也乎哉！此不實致力於文事，不回旋於今古之變，決不知有謏人人益卑、謗佛佛益尊之權理也。如弟與君家先生，恨未常納交，然得與吾兄為知己，則亦有通家之道，所以不掩其疵嵒，益成其靈奇者，若或交之也耳。夫推尊人以成己之高有之矣，詆訶不可朽之前輩以成一敢說人、能說人之聲，雖愚者知其不可。
述之奇士，弟輩肝鬲行徑，不可謂知之淺矣，而嘵嘵致辨者，凡以為文章之道，疑義當析，既於此深入，豈肯浮愛其親？且君家先生神靈炯炯，決與弟輩相關，豈肯虛就世上之浮名，而不信弟輩為真愛者哉？每對人及書劄中，即稱中郎有子奇絕；每向人誦「為人子豈便為人奴」語，無不稱快。今書中又有「不欲效顰先世，反辱前休」及「上賴繩削，以佐袁氏威儀」等語，決知吾述之為尊先生所瞑目矣。今人所云云，是以庸人待尊先生也，尊先生決恨之無疑也。聰明才人，同是天地所私，豈肯復作異同，與造化相反哉？亦惟省之念之而已。
答袁述之書
古人無不奇文字，然所謂奇者，漠漠皆有真氣。弟近日止得潛心《莊子》一書，如解牛何事也，而乃曰「依乎天理」；淵何物也，而乃曰「默」；惑有何可鍾也，而乃曰「以二缶鍾惑」。推此類具思之，真使人卓然自立於靈明洞達之中。莊子曰：「言隱於榮華。」又曰：「高言不止於眾人之心。」今日之務，惟使言不敢隱，又不得不止於吾心足矣。
半年中承使書兩至，真古人舉動。辱惠孫漢陽花卉，久欲致之而不可得者；李祠部《絳學碑記》，敘事造語之妙，若生若脫，可以為法，弟反謂書法不及耳。
答鍾伯敬書
曾見兄於骨肉之變，不哭而神傷，不傷而神寒；今最後又遭此一慘，私用為憂。七月二十九日，往迎叔靜之柩，得兄書，始知近日看內典，誦佛號，一月之中齋食十五日，即吳姬亦已長齋，不食鹽酪，率其家人寫經誦經。不以死者為可傷，以生者為當悟，此實福實慧也。但往往見文人談禪，皆是前生帶來種子，一生汩沒聰明中不得出。後來欲以生死大事、性命妙理了其聰明之案，供其聰明之用，悟雖若近於祖師，修或不及乎凡夫。凡夫者，其聰明常不足一日一事之用，胸中無一物先為之地，止知有誦經寫經。誦之既專，寫之既苦，為佛子所憫，為福慧所依。間一往來，根據於身心之中，雖不成佛，亦自得力，每於死時見小效驗無爽者。若文人薰修，非不篤實專壹，以成佛為期，而不知我之篤實專壹、必欲以成佛為期者，是其聰明之所為也。真聰明之所為，能使己不用聰明；而但恐聰明與福慧雜居，不用聰明之意，又與聰明雜居，有時福慧來，而未免有一習見習聞之物，亦如琉璃光與之相參相映，相為無窮。則其寫經也，最便於文人之手；其誦之也，便於文人之口；而其薰修苦行、身土相參也，便於文人之志氣才力——聰明之用日新而不已，聰明之局欲結而未能，而生於聰明，而死於聰明而已矣。至於死，而從前以成佛為期之願有所不暇遂，其傷生惜死之態，反不及凡夫之從容者，豈不篤實專一、期於成佛者哉？而死多如此，何能無愧？
弟自西湖歸已斷殺，終日侍老母病，此心淡然，居簡行簡。又見叔靜客死，徐九郎一夕暴卒，因思世界之治不治，文章之法不法，遊止之快不快，竹木之秀不秀，鬼神之靈不靈，日月星辰之變不變，總無一關切。而猶有敬身醒眼，閑步朗懷，不敢自蹈於非禮之動，自蹈於有戾之物者，以為不如是，無以畢我二三十年、一二十年中有生之味趣耳。其實來生因緣，超度人天，似當不出乎此，不宜僕僕合掌，跏趺枯稿，使我不可思之寂樂，反驅使於不能已之聰明，是則區區弟所以為吾子助也。至於姬妾長齋，禮佛誦經，亦是添顏著色，取憐生愛之第一事也。遂欲以朝雲之書經，為龐家之法侶，何其拘哉！
與兄常別，惟今年無日不相憶。如知山之人，門前有佳山反忘之，常勸其清晨開窗時，即須精神警動，作此山不易得想，便日日門前受用此山，且不枉知山人生在山前矣。記去年湖上聞子將問及伯敬，子答之曰：「伯敬者，不是朋友，直是終日拿來受用者耳。」嗚乎，遍天下皆朋友也，誰知受用哉！
與茅止生書
往辱足下作楚二嶽序，其歸也，日日讀之。又所示《武備志》《香魂集》二序，日日想服之。甚矣，足下能古文也，愈日日思之。古文之道，莫有講者，欲不思足下何可得？然使足下意加虛，神加靜，與人處加溫克，而又減無用之名，減無用之應接，減似有用實無用之意氣，減可以用不必即用之經濟，至於粗之減聲色，精之減筆墨，即其所為止生也，一增損焉，古文在是，古人在是矣。
去年弟亦草草接物，未暇有所深言。自西湖、苕上回，山水發其確然之識，別離悵其確然之情，始自悔與足下交，雖未唯諾，亦少直亮；雖未有豪發似其人之客於外，裘葛未易，餐館未穩，舟車未將，無主人則鬱鬱，有主人則揚揚，而無以報止生，因譽止生之文章第一、人第一者，然亦未能盡似古人，於文章可賞、人可欽之處，且不須言，而先勸其增損於止生之內外也。宋子獻孺真朋友，弟略以此意托致數語，足下乃毅然從之，書來甚以為是。然則足下之所厭，乃在無以報止生，而以一譽塞其報者，而所毅然從者，乃在乎此也，何敢不遂盡其說？既盡其說矣，將無初以為是而旋復誅之者乎？我知茅子者能古文，又古人其志者也，豈有是哉！
答劉同人書
同人足下：得兄書，所以教我者甚至。欲我上尋性命不易之理，次究著述千秋之業，微彰妙詣，盡此二語，僕直奉而行之耳，有何說哉！但性命之理，癡黠不能盡，人偶有所見，亦是聰明業種，非關太始。夫晉人所謂「灊灊之處皆龍肉也」，即子瞻所謂「豬肉亦龍肉也」，自以為啖，而不知其已墮於談，古今相欺，以至於盡，可不大哀耶！惟生來有志於述作，不敢不盡心。初年求之於神骨，逾數年乃求之於氣格，又數年乃求之於詞章，前後緩急、難易加減之候，惟己得用之，故常以此為快。如有一醫者，自以為起病，而參術二陳，粱肉之序，絕與人用之不同：想其用淺也，反如眾人之用深；其置輕也，反如眾人之置重，亦必有所見焉。至於進取一途，本其所熱，而性不耐煩，輕就易去。又所見人世君子，皆以勞役博科名，以恥辱博三公，以負心之事博義稱，以人之死博安常，抑其心之所熱以就冰雪，曰何必富貴乎？而天分不高，屢抑屢起，始知偽隱者之亦難，真不仕者之果為奇士也。念自有所動，此豈待人勸哉？但高興為之不妨，高興止之亦可，唐人所謂「行藏繇興不繇身」，僕今者蓋用之矣。同人足下，僕素心儀，以為才大而品堅，昨舍弟相依之久，益信斯語之不妄。文正、文成之間，幸惟努力！道子學畫，惠之學塑，各勿失時而已。
戊午之疏，邀惠朝賢，得使蒹葭倚玉，直一笑置之耳。偶遇此焚琴煮鶴之事，當如不見不聞，苟真有破胎殺卵之心，任彼自作自受，兄以為何如？我與卿、同人氣類相合，豈因同舟遇風，方思親信？況所謂同舟者，不過小兒輩剪一葉紙，戲作艓子，覆之溷渠間耳，有何遇風哉！今年一步未出門，明年相思便當圖晤也。
答韓求仲書
西泠橋上之遊泛，志和宅畔之眠餐，忽忽且十年矣。其間桑溪蘆岸，磬煙漁火，每一年率三四夢至其地，況於大君子傾筐之愛，著屐之歡，手板看山，兩槳打水，其為思憶，自成顛倒。尊劄飛來，笑與忭會，忘其身之伏草土也，賀則及之，翻用為賻，元春拜焉。書云「傖夫吐舌如箕，歷年奎光，偏破雲霧而出」，自是知己快論，然豈知婺星匿彩，而翼軫之間，仍如潑墨，此亦章惇所為耶？我輩從此悟去，亦可以放懷寥廓之外矣。
去秋臨場，見家僮買芒棨回，不覺自哂。適夏長卿兄到門，首訊動止，送之以詩云：「爾舅家弁山，十年無一字。草鞋見試官，不可謂憔悴。」然而此中憔悴極矣。生平知音如敬夫、伯敬，俱先淪泉壤；身亦顛毛蕩然，左車牙豁去，改頭換面，猶不離臭帤，終年如野馬奔塵，渴愛疲勞，不能一再過吳興、虎林，尋舊遊於空冥澹冶之鄉。雖然，當以勇行之。明年辦青鞋布襪，遍遊吳越，擊空明而叩寂寞，決當從苕上始矣。
甲子晤彥直於燕，惟長蘅、子將、印持、孟陽、令則、君常輩，作十年別，如何可言？明公晤諸君，皆以遊期告之，談梅口酸，能無津津！鄭澹石不久當通書為言令則，且告以尊指，緇衣當篤，非惟杵臼情深也。前見《文閑》增補最妙，所益拙作二篇，評語過飾，足知故人念我也。舍弟惟元方一人以甲子俊，而元聲字遠韻、元禮字服膺，才格尤嶽嶽——家有殊色，不致玉帛，而老女懶婦，媒妁屬於道，亦事之可笑者，不可不令明公知也。兩小阮並賢公子近如何？公子齠年訪我於舟，只如昨日耳。
與鍾居易
足下來劄，欲僕為令兄誌墓，俟文成即書一通，覓佳石刻之，以傳天下，或至來世，使兩人精神如金光聚，非足下不能發此想。僕此一篇文字，不須伸紙和墨、仰屋運思，已自有一篇全文，汩汩然隨汩蹤而出矣。生平知己，無少長顯晦、離合譽咎，亦並無「東野為雲我為龍」之分，亦並不借天地山川、東西南北作車笠俗證者，獨令兄一人爾。令兄詩云：「庶幾夙夜，惟予與汝。」今既生死路乖，自令兄魂魄而外，惟足下可知之，其他固無用取知也。誌銘當求要人高官，取重幽明，然亦決知非令兄高穆之性，故吾與足下決意作此一篇文字，用投逝者私好耳。
倪雲林畫，是令兄生平寶愛，以足下有道氣，又雅知畫，臨終付囑收藏，是僕所親見。今乃損以見予，僕出入負攜，即用其畫作先賢雲林、先友伯敬二祠香火矣，敬下四拜，拜二公焉。但此畫入好事家，立致十萬，徒手坐獲，恐貪豪成愆，輒用三萬錢，奉足下為懺度飯僧之資，此亦如置祠邊香火田二十五畝也。如何如何？
答池直夫
蔡先生不輕許人，不苟作緣於人，每見詩文中輒有池直夫，心固已異之。洪爾蕃來京，遍覓所謂竟陵譚子者而投之書，與《玉屏》《南參》諸集，則故直夫也。今蔡先生死，含淚開蔡仁夫書，讀未竟而使者又致一書，則又直夫也。閩楚吳燕間，萬里只如一步耳，吾兄才格，既不可梯接，而志氣深勇幽逖，又迥非今人所趨舍，元春行天下，得此於人蓋寡矣。意者直夫信蔡先生過篤，厭凡庸人過甚，而遂寬求於我耶？乃讀見贈佳詩，以文人之筆，發有道之言，不惟鍾、蔡諸公，悔知見之琢年，千古才哲，同時汗落，有識如此，而弟猶不能信直夫之真知我，則過也。
弟於福慧，總無分毫，加以學道之念不力，不恒見直夫。寄內書既鄙其婦，行自鄙也。直夫所居海島山麓之奇，使人神往，弟住處，寂莫之濱耳。然古人獨吟閑釣，每亦思如此地而不可得，以是亦覺心安。回思少年時，有作高奇詩古文之志，後來師友扶持，並有類奇士高人之性情，今皆茫無一效，與鞭影俱亂。直夫明年早來京都，見我祇是一庸人耳，切莫作竟陵譚子千奇百怪想也。
窮鄉下里，無以相寄，作得一詩，書之扇，又書之冊，又書之紙，如小家人蔬豉魚菽，設了重設，豈不可笑？弟長安答書，倉卒草數字付爾蕃，本無可觀，今既為致書者所失，直夫又必欲觀之，因以其稿錄往。
答金正希
兩得吾兄書，汗出斗許。弟胸中雖有灑灑落落之趣，與世人入名利恩愛而不得出、入嗔恚熱惱而不得出者，似乎有間。尋常厭人沾泥帶水，喜一過而忘之，故伯敬諸子，取其根器，而恨其不肯學道。弟之不能學道，在弱而好美，老而不衰；生平貪戀光景，極知光景朝暮更換，而實有所不能舍也。又見學道人愛官與我同，愛財與我同，愛色與我同，愛交遊玩好與我同，而自以為學道，不知我不學道又在何處？及迫而問之，則曰：此何礙於道，子真不知道矣。弟愈不服其言。彼沾泥帶水，而我灑灑落落；沾泥帶水者而責灑灑落落者為不知道，宜其不相下而生退心也。乃出自吾兄，則實修實證，無所大戀戀於世，而忍得住、苦得慣矣。伸手接引，含淚下棒，弟獨何心，自甘昏浮？但不知兄所謂一刀了割者，是何刀法？一刀遂了者，是何了手？兄於所為看經持咒、參禪念佛，必當從一門深入，我輩亦有清靜時，萬念歇下，覺此事不謬；而少頃事煩人雜，可笑可樂，神疲力倦，性命無歸，未嘗不悔，而卒無一法遠此塵垢，「野火燒不盡，春風吹又生」，是此雜念真境。遠公以謝康樂有雜念，不許入社，弟嘗舉以自恨，而公安王以明，累書相責，則言無雜念不可學道，添我迷惑，莫如此語。畢竟是正希急急討個了絕為是，而不知何從便得了絕，則請正希示我一路。
雖然，學道未有不苦，《楞嚴》云：「菩提涅槃，尚在遙遠，非汝歷劫辛勤修持，雖復憶持十方如來，十二部經，清淨妙理，如恒河沙，只益戲論。」正希新官翰林，文章人品，卓然一時，而此心斤斤悶悶，絕不知有數者之美，可謂能苦矣。弟則有不能者，雖不至取其光焰以自加，而未嘗不資其津潤以自美，方有惟恐其苦之意焉，而欲以學道，豈不疏乎！且不知正希官翰林，文章品格，卓然一時，而學道之人，果真無礙於是否？雜念果盡割絕否？反而求之，千萬再以報我也。弟非無知，強相排抵，亦實實求一消息於有道耳。至是而弟之通身又汗出矣。
答李長叔表兄
入城到門，冀可一見，吐數月之懷，乃聞湖頭水嬉，徙倚堂前，良久乃去。昨拜手書累紙，反覆研朱，欣感交集，知己之言，吾以愧於心也。
不才村居寡歡，喜人至止，剝啄相續，物竭神憊，主人方欲寢息，而客子猶陳悃未休，投牽繫纜，其意皆出於客，殊增厭恚。又平嘗好為人涉筆，作紙箑數字，而知與不知，固來相強，敗楮退筆，率滿床幾，刻期追索，有如逋負，虛火攻中，對飯不食。常自思惟日月逝於上，體貌衰於下，前有未了之事，現有當卜之歡，而枉費精神，供人一刻之求，真有何益？不如已之。已之不信，遂刻作一劄，有來乞者，舉以塞之。此既一事矣。惟是性本樸率，無思無營，與人無爭，高人衣缽，似欲傳燈。而且村中林水幽翳，舟車草野，門無人門，閨無人閨，長衫累日不著，禿衿小袖，行過兄弟家，如東皋隔河故事，蕭遠不羈，恐城中大人君子，猶未免相羨也。
昨偶作六言詩云：「家添鶴鹿三口，僧與琴書半船。問古人中孰比，野夫行徑多偏。」近狀如是，聊呈一笑。

[book_title]卷三　序
詩歸序
春未壯時，見綴緝為詩者，以為此浮瓜斷梗耳，烏足好？然義類不深，口輒無以奪之，乃與鍾子約為古學，冥心放懷，期在必厚。亦既入之出之、參之伍之、審之克之矣，有教春者曰：「公等所為，創調也，夫變化盡在古矣。」其言似可聽。但察其變化，特世所傳《文選》《詩刪》之類，鍾嶸、嚴滄浪之語，瑟瑟然務自雕飾，而不暇求於靈迥樸潤。抑其心目中別有夙物，而與其所謂靈迥樸潤者，不能相關相對歟？夫真有性靈之言，常浮出紙上，決不與眾言伍。而自出眼光之人，專其力，壹其思，以達於古人，覺古人亦有炯炯雙眸從紙上還矚人，想亦非苟然而已。
古人大矣，往印之輒合，遍散之各足。人咸以其所愛之格、所便之調、所易就之字句，得其滯者、熟者、木者、陋者，曰：「我學之古人」，自以為理長味深，而傳習之久，反指為大家，為正宗。人之為詩，至於為大家、為正宗，馳海內有餘矣，而猶敢有妄者言之乎？嗚呼！此所以不信不悟。而有才者至欲以纖與險厭之，則亦若人之過也。夫滯、熟、木、陋，古人以此數者收渾沌之氣，今人以此數者喪精神之原；古人不廢此數者為藏神奇、藏靈幻之區，今人專借此數者為仇神奇、仇靈幻之物。而甚至以代所得名之一人，與一時所同名之數人，及人所得名之篇，與篇所得名之句，皆堅守莊誦，而不敢颺言之，不過曰：「古今人自有篤論。」夫人有孤懷，有孤詣，其名必孤行於古今之間，不肯遍滿寥廓。而世有一二賞心之人，獨為之谘嗟徬皇者，此詩品也。譬如狼煙之上虛空，嫋嫋然一線耳，風搖之，時散時聚，時斷時續；而風定煙接之時，卒以此亂星月而吹四遠。彼號為大家者，終其身無異詞，終其古無異詞，而反以此失獨坐靜觀者之心，所失豈但倍也哉！
今之為是選也，幸而有不徇名之意，若不幸而有必黜名之意，則難矣；幸而有不畏博之力，若不幸而有必勝博之力，又難矣；幸而有不隔靈之眼，若不幸而有必騖靈之眼，又難矣。法不前定，以筆所至為法；趣不強括，以詣所安為趣；詞不準古，以情所迫為詞；才不由天，以念所冥為才。恬一時之聲臭，以動古今之波瀾。波瀾無窮，而光采有主。古人進退焉，雖一字之耀目，一言之從心，必審其輕重深淺而安置之。凡素所得名之人，與素所得名之詩，或有不能違心而例收者，亦必其人之精神止可至今日，而不能不落吾手眼。因而代獲無名之人，人收無名之篇。若今日始新出於紙，而從此誦之，將千萬口；即不能保其誦之盈千萬口，而亦必古人之精神至今日而當一出，古人之詩之神所自為審定安置，而選者不知也。惟春與鍾子克慮厥始，惟春克勖厥中，惟鍾子克成厥終。《詩歸》哉！
《刻水經注批點》序
自《水經》有注，而桑氏書遂真為經矣。注行，而孤吟遙想之夫，開物寄道之士，若有所恃，以自證其山水之好：端坐深讀，若奇卉佳木，舟馬相澹；若森森磕磕，麗我瞻矚；又若塔廟碑版，光我目，蒼我思，有高人真僧迢迢待我，可舉足提杖而一往也。
予少時即知好之。聞一名家前輩，歲輒一閱，深歎其勤，求得其書觀之，筆如槁木，無復冥奧，似為考核醜記而已，私語亡友鍾子曰：「如是則是書亦可不著也。」頗與鍾子空濛蕭瑟於其中，庶幾想酈子當日作注之意。而蜀朱無易先生者，淵人也，來官我楚，揖我而坐臥乎桑、酈之間。當是時，師友淵源，通理輔性，外慕等夷，內懷悱發，真有如雷次宗所云者。於是有朱、鍾二家之選，而予評遂逸去，不復能自愛惜矣。
友人嚴忍公，家武林，不妄交一人，獨好予輩所閱書，而與聞子將諸同志合刻全注，以為雅人資糧。夫予之所得於酈注者，自空濛蕭瑟之外，真無一物。而獨喜善長讀萬卷書，行盡天下山水，囚捉幽異，掬弄光彩，歸於一緒，以力致其空濛蕭瑟之情於世，而胸中獨抱是癖，且獨著一書而死。而世人猶執考核醜記以求之，不幸而與類書同功。嗚乎！則是書亦可不著也。
《古文瀾編》序
王聞修先生選《古文瀾編》既成，寄聲譚子元春屬序焉。元春竊謂：古人之文，不可及矣。生其後者，無可附益，不能端居無為，必將穆其瞻矚，暇其心手，出吾之幽光積氣，日與賞延。或不能無去取其間，久之成一書。而是人性情品徑，已胎骨於一書之中，因而後之讀是選者，皆曰：「某氏之書也。」則幾於取古人之文而奄有之。
夫奄有古人之文而自成一書，其事豈細也哉！徐偉長云：「六籍者，群聖相因之書也。今之學者，勤心以取之，亦足以到昭明而成博達。」斯言誠是矣。吾輩勤心，如修漏舟壞屋，必有其處，舍評選無可置力，亦無可與古人遊者。且非獨吾輩也，尼父《詩》《書》二經皆從刪，刪者選之始也。梁宋而下，有專功焉，然困於其識，局於其代，使後人望而知為梁宋以下之書，如見其所自著之書焉。故知選書者，非後人選古人書，而後人自著書之道也。學者不能勤心以取之，又勝心以居之，如劉舍人所謂「會己則嗟諷，異我則沮棄」者，往往而然。祖兩漢即奴陳隋，尊八家即退群儒，朝廟實用之言，溪山翰墨之致，甚至同年不相為語，亦其勢然也。雖然，無是理也。古今文章之道，若水瀉地，隨地皆瀉。常窟穴於忠孝人之志、幽素人之懷，是二者皆本乎自然。而文章之道，恒以自然為宗，使非貞篤恬淡之人，諷高歷賞，光影相涵，雖甚勤心，亦莫得而取之。
王先生者，固今之貞篤恬憺、有道文人也。故其讀書，不忘漢初，不輕唐後，不苟經世，不厭尋幽，始乎詔疏，訖於小品，輯為一書。先生日讀數篇，輒自喜曰：「吾上下千六百年間古文，不問為海為江，為河為溪，為谷澗為石泉，下水而皆有風生水皺，沄沄然波瀾可愛者。吾暇日編之，而常自讀，授子弟讀，授他人讀，如泛扁舟入漣漪中，蹴之使碎；又如建一閣一亭於水上，招達者數人，列坐其中，以觀其瀾之生也。謂余心樂否耶？且是瀾之妙，有時而有，有時而無，有時而安，有時而驚，有時而碧，有時而紫，豈能一端而既厥美耶？」然則讀是書者，恍然窮其際，有幽光積氣，不知所自來，則皆先生之幽光積氣也。譚子曰：「是則王先生所自著之書也。」
《東坡詩選》序
選東坡文者，更十餘家而始定焉，獨其詩尚無選。非無選也，人之言曰：「東坡詩不如文：文通而詩窒；文空而詩積；文淨而詩蕪；文千變不窮，而詩固一法，足以泥人。」夫如是，是其詩豈特不如其文而已也！
雖然，有東坡之文，亦可以不為詩；然有東坡之文而不得不見於詩者，勢也。詩或以文為委，文或以詩為委，問其原何如耳，東坡之詩，則其文之委也。吾嘗思之：使東坡之文而一人之文，則可；東坡而古今之全力也，雖欲執人從來之言，與信己一時之目，而將有所不敢。則其重東坡之文，而不敢不求之於詩者，亦勢也。故瀹其窒而通自見，芟其積而空自生，約其蕪而淨自出。日出沒於千變之中，而後窮者乃我之目，固者乃人之言，而東坡不存焉。惟求其東坡之所存，為古今之所共存者而已。
然則不自知其窒與？不自知其積與蕪與？曰：奚而不知也！《六經》成而詩為一體，詩之處經中也，大地山嶽之有水也，水以妙大地山嶽；而搖大地山嶽，碎之以為水，吾知其不能。有古文於此，截其字句，變其音節，而謂之詩，可乎？然以此而冀其詩文之為二事，工詩文之為兩人，又不可。江海之內，冰水之間，嗚呼，難言之矣。唯東坡知詩文之所以異，唯東坡知其異而異之，而幾於累其同，則文中所不用者，詩有時乎或用；文中所有餘於味者，或有時不足於詩——亦似東坡之欲其如是，而後之人不必深求者也。蓋嘗為之說曰：文如萬斛泉，不擇地而出；詩如泉源焉，出擇地矣。文行乎不得不行，止乎不得不止；詩則行之時即止，雖止矣其行未已也。文了然於心，又了然於手口；詩則了然於心，猶不敢了然於口，了然於口，猶不敢了然於手者也。請以是而求東坡之詩文，庶幾焉。
斯選也，袁中郎先生有閱本存於家，予得之其子述之，而合諸夙昔之所見增減焉。述之奇士，吾友也，知不罪我矣。
袁中郎先生續集序
公安袁述之，行其先中郎續集，而屬予序。其言曰：「先子不可學。學先子者，辱先子者也。子不為先子者，實是先子知己，惟子可以敘先子。」予愛述之，而敬其言，受稿於裝，歷辰、湘、湖、岳殆遍，日察公之用心：其議不待人發，而其才不難自變；其識已看定天下所必趨之壑，而其力已暗割從來所自快之情。予因思古今真文人，何處不自信？亦何嘗不自悔？當眾波同瀉、萬家一習之時，而我獨有所見，雖雄裁辨口，搖之不能奪其所信。至於眾為我轉，我更覺進，舉世方競寫喧傳，而真文人靈機自檢，已遁之悔中矣。此不可與鈍根浮器人言也。
往公之哭江進之也，有悔其詩文妙理生前未商語；後寄黃平倩劄，有悔其《瓶花》詩文俱有痕跡語。夫公之妙於悔，何待公言哉？細心讀《破硯集》，又似悔《瀟碧》矣；細心讀《嵩華遊稿》，又似悔《破硯》矣。今察公續稿，其文章中卓大而堅實者，又似為古今人俱下一悔腳也。楊子悔少作，其意甚美；而觀其晚作，又似不知悔不必悔者。予益以此歎公之根器識力，有大過乎人者焉。
續集出，其卓大堅實之文，出自痛快俊穎之手，吾願學公者從是悟文章之道。若舍其大者不言，而於所為翰墨遊戲、易於觸目者，則賞之不去口，傳之不崇朝，而法之不遺力也，又未免令述之累息欷歔，而獨以予為知己矣。
《蔡清憲公全集》序
元春固得親以詩文逮事清憲公、北面稱弟子者，公亦時以上德古懷，引元春於詩文之內外，又似獨相期許，開其亶率，與為朋友商究之言，故元春亦稍稍知詩文涯際。嗚乎，今不可作矣！
元春日以退，無以與於鴻壯淵窅之觀，顧嘗端居深念：古今文人，卑者無足論，即興會標舉，踔厲風發，聲爛爛然，自謂名下士，吾為之慚甚；俊異文雅，芳流不歇，便自以為不俗之人，吾為之慚甚。山谷老人謂大節不奪者，乃真不俗；而司馬仲達望武侯葛巾毛扇，指麾三軍，乃以名士稱之。嗚乎，世固安有名士與不俗之人哉？惟吾敬夫先生，始可以盡瘁為名士，始可以山嶽之性拔去俗根。而亦必真如先生名貴不俗，始能使詩文之氣充滿天地之間，而決不至隨荒煙野草而散去。故元春竊以為公之可及不可及者凡有六，德業詩文，水乳和合。請得而深論之。
夫人少而好學、老而不衰者多矣，然皆掇拾附益，必以歲時。公十齡以往，書史上口觸目皆如重閱。嘗借人奇書數十卷，燭下取讀，曉而還之。其敏可及，其勤不可及也。目下十行者，思力屭贔，率無暇想。公作古文、詩歌、章奏、箋啟、檄移、科條，日可百餘通，數小史不給，朝屬草，申酉成書。而公優遊尚自如，山水書畫，幽其神緒。其辦可及，其閑不可及也。公忠孝友愛，出於自然。一生冰霜滿抱，千頭橘，八百桑，非其所有。救世心切，如夙生負涕泣欲償，一字一句，如佛說法。其慈可及，其誠不可及也。既為國家經緯人，治一切邊腹夷險，可為不可為，無不功歸人、罪歸己，至於星隕而不化。任彥升之序王文憲曰：「道在廟廊，理擅民宗。」先生有焉。而日妙思經書，如寒流淵人，窺深領奧，窮其要眇，以入無際。我輩下帷終日，獲者鱗爪耳。其肆可及，其微不可及也。鴻儒大方，喜談源派，兩漢、八大家，熟人聽聞，不自振精魂，如貧落子侈稱先世門閥。予每讀公詩文，海潮泉眼，瀉注無方。其古可及，其獨不可及也。世之作者，光焰過多，才每足以震物，權每足以彩毫，具曰予聖，斯亦可矣。而公與寡取篤，形神在友，墜己千仞之峻，慕人一壑之幽。誰為為之？誰令聽之？其高可及，其虛不可及也。凡為若說者不勝書，將一書之而已，亦猶諡法，但節以一惠，而以為清憲耳。清憲足以盡先生乎！
先生死，弟仁夫梓其集，未數卷，亦死，其婿林子觀曾搜而梓之。予因語林子：子之心苦矣，未遺餘力矣。還先生以日星河嶽之觀，開天下以元始玄化之域，是吾子之功也夫！而竊不敢忘公昔者一語：公來郢中，與元春夜半論文，以為自愛其詩文者貴少，愛人之詩文者貴嚴。必嚴而作者之精神始見，必少而觀者之精神與作者始合。且吾輩終日獻酬人事，神明如珠，豈能從萬斛泉中，湧出滔滔莽莽，趁筆而為之？豈能自滿作者之意，而何以接天下後世之眼？子他日為我精選數十篇，令其可傳足矣。夫以先生鴻壯淵窅之學，鼓吹經史，自存稿外，但能罔羅一字之遺，爭相傳寶，如玉匣金碗，復出人間，是何忍復議刪選？雖然，元春不敢忘也。全而搜之固難，有而擇之甚易。子為其難，吾為其易，吾兩人各職一事，以告哀逝者，使光靈復棲止故處焉耳。若夫詩古文之氣，挾其道德經綸，以充滿天地，梓不梓，亦非所輕重也，又何論選不選哉！
《徐中丞集》序
春從事於詩文者也。往見歐陽子有言：「唐《四庫書目》、班固《藝文志》，其所列著書之士，多者百餘篇，少者三、四十篇，而散亡不存一二。雖以文章之麗、言語之工，營營汲汲以終其身，而卒無異於飄眼之草木、過耳之好鳥，未嘗不爽然喪其嗜古之志。」然而歐公之文，流傳千古，無一篇失者，則嘗思之：彼多者百餘篇，而不存一二；少者或一二篇，而亦足以傳，皆命也。意篇章之業，或賴道德以久，或附經濟以見，或風期才華之美，各有所因，而流於人間與？抑在己無意於必存，而居其後者，從旁而收掇之。此自前人道德、經濟、風期才華之力，默鼓動於其中，而雖一字片語，自不得而淪墜與？
中丞徐惟得先生，我之所自出也，宏才雅量，整儀高懷，為海內鸞凰者五十餘年，未嘗沾沾於詩文，而古今之詩文，若不外於是者，此何故也哉？公仲子乾之，嘗欲春序其遺稿。未幾，乾之歿，公之孫申前請焉，予淒然久之。
嘗記公之言曰：「吾在儀曹時，居閑寡務，與王敬美、孫月峰諸公，切劘為古學，頗知古人之意。後屠長卿以才豔誨妒，而不腆君苗之硯，亦坐是而焚。人生在世，上則性命不易之理，次則民物有用之學，焉用是招尤之言為哉？」而又以春之嗜古也，壹似欲摧折其盛氣，如歐公之於徐無黨者。今公去春十餘年，而春猶耽戀楮墨，若蜣之喜思。又竊以為性命之理、民物之學，未有出於搜討之外者，恨當時未以是復公。而今日者，猶幸序公之集得一言之。
因私語公之孫曰：「予既無以窺公，汝從旁收掇，使人想見公之道德、經濟、風期才華，而有能庶幾其一二者，此孝子慈孫之志事也。」予向者亦以此告乾之矣。
《選語石居集》序
閩唐梅臣先生初至襄，延見屬吏師儒之屬。睹謁有羅學博，竟陵人也，因問竟陵譚子。譚子方匿跡遠墟，久不掛於壇坫，學博心竊訝之，曰：「安從知是人也？」已而投一集，曰：「為我示譚子，選而序之。勿多，多弗傳也；勿譽，譽弗益也。」學博傳斯語以至譚子，譚子笑曰：「唐先生如是，安得不問譚子乎！」予所以遠跡，不求掛文人齒牙者，凡以為談詩者量多而親讇，元春性翹劣，無以塞其望。且吾師友皆散逝，古道不可以望人，寧甘兀兀撅株枸耳。今使君乃若是，起而披其集。
是月也，雪郊枯岸，手龜坼如淘河漁人。喜極兼忭，輒永夜獨坐，研朱凝水，親炙硯鼎鐺間，為下點不休。所逢豔驚目、秀可餐、風神肅肅、忠孝迸裂者，歌之聲出籬外，絕不知有寒夜，小婢送酒至手邊，亦不知取暖。而或有應付雜收、熟如無物、眼不驚怪、入手芒斷者，亦竟不能為使君踟躕。回顧卷帙上丹銘之痕，如古木槎枒可怪，則因而念之：夫詩文之道，上無所蒂，下無所根，必有良質美手，吟想鮮集，足以通神悟靈。而又有硯潔思深，惕惕於毫芒之內者，與之觀其恒，通其變，探心昭忒，庶幾一遇之而不敢散。然則今者使君令譚子職選，譚子欣然選之而不辭者，豈非所謂遇之而不散者乎？多也，諂也，斯散矣。
予入冬閱《方秋崖集》，喜其《詠梅》有云：「古心不為世情改，老氣了非流俗徒。三讀離騷多楚怨，一生知己是林逋。」是詩也，可以贈梅臣。而梅臣詩中，又有「拙吏津頭不嗜錢，浮囊布被恒夷然。論交結客清尋研，碩人逸叟中流連」，日在吾口中吟諷不去。遂覺秋崖、梅臣二老，來往雪天，手眼之間，不知何以遇？又不知何以不散？使君治襄多暇，為我祀杜二、孟六，招其詩魂，一問其故，恐亦無以舉似也。
《河洛人文》序
吳興潘昭度學憲，家藏萬卷書，有森挺之才。其為古今文辭，皆簡潔深健，不喜為一切衰世苟且之言。故其視學中州也，亦務於才之疏以達、圜以閎、廉以深者求焉。若四時之氣，獨夏與冬有未宜於中州者。曰：「吾將以行救也。」予盡視其文，莫不有森挺之意，散於其中，而衰世苟且之習，似遙望其界而不敢入。
公既觀察閩中，屬予友孟誕先寓書，俾序其牘。其中強半秋售，公甚快之，而尤谘嗟愛惜於未遽俊者，是其意用以師表一世有餘矣。
予嘗歎古道之不可復也，莫甚乎師友之間，以一日偶然之升沉，而忽變其愛敬之初心。售則曰：「吾卜之如是。」不售，咄咄曰：「敗矣哉，汝之負我也！」入而揖，禮貌衰。久之騑其文，不使與俊者齒。師倦友怠，冷燠侵人。嗚乎，衡文者固將為數十年得奇士偉人耳！非外身命、忘爵賞、齊得失，不足稱奇士偉人。而衡文者乃以一旦之逢不逢，冷燠素所望為奇人偉士者，驅而納於喪我徇物之途，所養非所用，君子憂焉。一切衰世苟且之言與事，俱從此生矣。昭度是刻所以云救也。
亡友鍾子伯敬，往閩督學，方公孟旋送之曰：「君此行須辦三十年精神，使此三十年間所用道德功業文章，皆出君門下，勿徒愛戀一榜中耀目也。」予最服其言。但有一言未質諸孟旋：「使得一奇士偉人，坎絺纏身，一生道德功業文章，無一見於世，鼎也不可以拄，識鼎者焉可悔哉！三十年中，亦不可無此一恨。」昭度性淵奇，無世味，予故附質之。
《弔忠錄》序
中丞楊公大洪，以擊魏簹二十四罪逮繫詔獄，榜笞刺剟，一身無餘而死。當是時也，天下之人腹悲膽寒而不敢言。其後二年，今上深褒其忠，褫奸人以慰貞魂。郡伯胡公於毀巢卵翼之，又從而建祠祠之。海內知與不知，歌詠嘉樂，甚至稗官之家，編為小說傳奇之部，鐫成圖像。其於常山之血、侍中之發，若已成金鐵星斗，不可朽壞。男子在世，此為大快，而國人哀之，猶為賦《黃鳥》。
予以為百身之贖，不如一言之知。中丞所不惜府怨梯禍，奮身一擊，頭與玉俱碎者，祇是「顧命」二字盤梗於衷，死不擇音耳。光宗遺命：「輔皇太子要緊！」熹宗臨朝，亦問：「胡子官安在？」唐人有云：「布衣一言相為死，何況聖主恩如天。」變負之臣，肥義以為死不容誅。死不容誅者，死不得所也。楊公勁氣一往，為風為霆；而不知痛癢之人，必坐之以沽名。且謂逆簹後來之禍，公激成之，真所謂好議論而不樂成人之美者也。
予嘗言：士君子胸中不可無愚拙人事。如石工刻子瞻諸公為黨人，不願鐫「安民」二字；石孝忠感李之恩，傷其功不見於天下，推倒《平淮西碑》。一以好德之良，一以不平之氣。然兩人俱目不知書，無禍福生死、計較安危亂其胸中，故與聖賢豪傑無異。而世之黨逆簹以下石楊公者，其視此何如哉？不愚不拙，遂至於此，楊公必屍視而憫笑之矣。
《弔忠錄》刻成，因為書此，以報辛、程二君焉。
《楚才錄》序
督學師金壇虞公，來視楚士。科、歲二試既竣，脫穎之士萃焉，於是刻《卯辰穎秋賦》。撤棘，士以賓見，皆公嘗試嚌啜，知其才之可俊者，於是刻錄科卷。新天子御極，士由里選，公益勁於弩末，務為蒸變雲霞，以告成功，於是刻選士卷——而公是時已擢為冏卿矣。其將別楚也，猶日夜枕籍士子之文，徘徊摩娑不忍釋，復合而梓之，使人問序元春。
憶元春首見賞於錢塘葛公；賴閩周公復疆起為諸生；其以恩貢上京也，為秣陵顧公；今復歸楚，出公門牆，公本以第一人見期。是其於四師也，俱不敢一日忘，而竊有以賀公之遭也。楚年來鐸司時分時合，江、湘之煙中斷，嵾、衡之雲不屬，即前三師亦有遺恨。而公之來楚，復合為一，始有以見楚才之全，而察其風氣精魄之所在。足之所歷，目之所到，與山川相吞吐，天與人俱若應之。而公以一年之中，盡收明經、孝廉之俊，復古鄉舉里選之科，豈可不謂之奇也哉！
夫公之於士也，無舊譜，無常格，無我相，而後楚人之才，欲留為不盡；居之以豁達，竦之以精嚴，引之以高深，行之以變化，而後楚人之才，又樂為之盡。今其試牘具在：始甲之，既乙之，而終甲之者有矣；前學使者甲之，而今或甲之、或乙之者有矣；兩試自乙之，而後乃大甲之者有矣。士人面目忽易，若出於神，若出於鬼，觀聽者亦若雜行於星日風霆之中，而務勉為文章。非三楚才不足以發公心眼，而非公之神奇博大，不足以揉楚才而窮其際。
嘗怪宋玉有言：「天下之美人莫如楚國，楚國莫如臣里，臣里莫如東家之子。」此言何其隘也！彼美無涯，良媒獨難。使有汲汲皇皇之懷，搜幽剔寒者，為之蹇修，吾知江皋之佩、湘靈之瑟，皆南國絕豔也，何矜一東家之子乎？
《長安古意社》序
予來京師，僦居城外寺。柏二株，鸞一隻，送聲遞影，常若空虛。暇則如退院僧，不常接城中人，書亦罕至。自以為雖非學問所得，然躁心名根退去四五，往往有不負師友處。
一日，步至城東，值桐鄉錢仲遠、山陰張葆生、平湖馬遠之、武進惲道生、公安袁田祖、興化李小有、閬中徐公穆，飲正暢。予久不見奇士，怦怦心動，徙倚難去。小有、田祖者，舊社友也；公穆數年前邀予住峨眉未果，予甚感其意；庚申歲，予在西湖看兩山紅葉，葆生、遠之先後舟相尋，予適去，然猶躡予葉上履跡，皆可徑稱故人；而仲遠之交俠，道生之筆墨，與予久相聞，初得見。盡日六七人相勞苦。長安塵沙多，米貴，諸君皆來覓作官，人不能滿。持一觥酒遍讚客曰：「有貴交遊乎？」謝無有。曰：「時事何如？」皆曰：「無從聞也。」於是樂甚。酒半酣，問年齒少長，忽下拜，兄己而弟人。
是日覺有古意，令譚子授筆記其事。記成無所附，附以他文字，人若干首，刻焉，題為《長安古意社》。因想盧尉有《長安古意篇》，盛稱香車寶馬，挾彈探丸，徒與麗人冶客爭郊外巷中之豔者，視此孰為古意耶？

[book_title]卷四　序
王先生詩序
王先生之為性情也，人驚以為癖，相隨而議之，惟春與其里之袁子不覺也。以其不覺者，而求王先生之性情，是亦古人之性情矣；以其所覺而驚、驚而議者，而王先生之性情，於是乎益古人無疑焉。
王先生之性情既已如此，而予又與之復述故聞曰：詩以道性情也，則本末之路明，而今古之情見矣。嗟乎！性不審而各為其性，情不審而各為其情，將率天下而同為此各有之性情，以明其不癖，是其於性情也，苟然而已矣。由此而之焉，一步一趾，苟然也；由此而笑語焉，苟然也；由此而吟諷焉，苟然也。而彼方自肆曰：「我以道性情，其詩之謂夫！」嗟乎！竭生平之力，而徒以成一苟然，而又皆果出於天然由中之言，豈不惜哉！
夫性情，近道之物也。近道者，古人所以寄其微婉之思也。自古人遠而道不見於天下，理蕩而思邪；有一人焉近道，相與驚而癖之者，勢也。則今之癖一王先生者，亦自其天然由中之言也。王先生欲以古人之道安於性情，而行於詩，而欲以易乎今之所由中無勉強之物，予憂其將不可得。而王先生聽之，固已久矣。
王先生者，公安人。其人抱素尚，能冥心無生之旨，春與袁子皆稱為先生焉。
《醉藥軒遺詩》序
當此時也，予益不敢觀人之詩矣。末法滔滔，苟濫相沿，讚歎少則怨怒多，必至之勢也。人既視詩為可興可廢之物，而怨怒之後，遂失一友。讚歎由我，甚無足悋，吟者資為體貌，觀者因而涉世。苟非有幽獨剛靜之士，不能寶讚歎以待才士詩成之日，而詩之一道未免以全交而廢。吁，可念也。
予友黃子伯素為孝廉，孝敬淵馴自守，奇士也。每囊其詩示予，予於手口間也甚踟躕。伯素雖性恂恂無怨怒，而交亦坐是不深。久之，乞一氈養其親，病蘄上遂死。予既久莫見其詩，茫然於君所以進退。而君之亡也，猶及囊其詩示予，命其弟仲宅踵門而致遺言。予急取觀之，向聲已杳然無存，而心升腕降、神起氣落，幾不知其所來。予讚歎之懷滿不能流。使伯素而在，寧不足以深伯素之交？而予真實談詩之意，與神鬼事友之心，俱不得不待乎今日也。
予嘗言：凡為詩者，非持此納交也；所賞人詩者，非為我交好也。當伯素在日，好學深心，不止以進取自見；又內行夷粹，可畏而親，誰不利其為友？迨其死而讚歎出，予亦拙於交伯素矣。拙於交伯素之人，而誠於讀伯素之詩，亦庶乎詩之一道以拙交而興焉。不然，予惟不敢觀人之詩也。斯已矣！
潘景升《戊己新集》序
新安潘景升，年六十餘，其文與詩，足以自固於六十之年，其名足以自固於文與詩。而才多意深，復以向來之文與詩，取而質於年，以向來之名質於文與詩，若不足以自滿其望、自盡其才、自對於後世之人者。而戊、己間復潔其體，深其思，振其衰，神明其用，是為《漪遊》《清溪》二集，而屬予言其故。
予嘗諒天下之人，其虛衷而從事於變移之途者，非盡虛衷也，才足以變，不必止於其所也。其拾取於先輩，莊守其故物，而不思一變，且以變為非者，非盡自滿也，中實有所愧恨，但才不能變。以為吾既不能變，而示人以欲變之意，不可；多人以善變之能，又不可。不得已而安其舊，以笑天下之變者也。嘗憶楚先達有言曰：「吾不復作詩。」聞者愕然。先達曰：「吾頃在世務中，日不暇給，何敢言日新？夫新者不得入，即舊者復將出。」予常竦然念其言以自勉。而景升六十有餘之年，好學深思不倦，皇皇終日，若有所營者，能變故也。
景升六十年中，初與琅邪、雲杜遊，歡然同志也。已而與袁氏交，復歡。弇州諸先生力追乎古以為古，石公遊千古之外以追乎古；今二三有志之士，以為無所為古內古外，而清明在躬，志氣如神，即古人之用意，下筆俱在是。而景升復婆娑翱翔於其間。其年能待，其才能不衰，景升得乎天；前後之交，如一時一士，景升得乎人。而予皆歸其功於變。夫不變不化，則又安有景升矣。
《秋閨夢戍詩》序
古今勞臣思婦，感而生歎。夫歎之於詩，亦不遠矣，何難即形而為詩乎？嘗有一言數語，真篤淒婉，如猿之必嘯而後已者，非盡繫乎才也，歎所至也。然役或不盡於戍，時或不及於秋，情或不生於夢，體或不限於七言律，數或不至於百篇，一歎而已矣。
閩友宋比玉，好奇人也，偶過荒垝垣，心動，忽於架上得《秋閨夢戍》七言律百首，為虎關馬氏女作。見其中有「芳草無言路不明」之句，驚怪而卒讀之。凡秋來風物水月、枕簟衣裳、砧杵鍾梵，其清響苦語，一一搖人。而至於英雄之心曲，舊家之喬木，部曲之凍餒，兒女之瓢粒，有悲天憫人、勤王恤私之意焉。其夢中聲情步履，不可為狀，一若去來於孤燈瘦影間，漁陽之道路夜經，寸腸之車輪朝轉，豈止「鸛鳴於垤，婦歎於室」而已乎！歎者不足以盡其才者也，才者不足以盡其魂者也。
誰為題之曰《香魂集》。吾謂如此女郎，而以婉孌待之，但恐不受耳。或傷其太苦。予曰不然，《伯兮》之詩曰：「願言思伯，甘心首疾。」彼皆願在愁苦疾痛中求為一快耳，若並禁其愁苦疾痛而不使之有夢，夢餘不使之為詩，此婦人乃真太苦矣。嗟乎，豈獨婦人也哉！
周元如遺詩序
亡友京山魏太易者，詩人也，屢欲選刻其遺稿，不知何以故而屢止。予又嘗序人詩，選刻人詩，如譚叟、陳令，皆朝入目而夕命梓氏，意欲以備明詩一人一種，惟恐速朽，不知何以故而於太易屢止。太易子弟常疑吾薄，即予幾無以明吾厚也，有時而愧念之。蓋詩之為道，淵洞寂歷，人天不屍。而我徒以高興絕才，揚揚夭死，不惟己之歲月不積其光，而同時講究之友朋俱不到乎此，何從而自變，何從而聞之？故予蚩蚩然幸而過於三十也，然後有以自致其力，與朋友同進退。始觀太易作，如觀少時自作，有不代為高興絕才之悔，而肯以未竟之業，竟此良友耶？屢選屢止，其此故也矣。
一日，黃子以實出其友周元如詩稿，已亡矣，已選矣，已刻矣，索予序，予歎息久之。其高興絕才如吾太易，而不久留人間更甚。興與才之明明紙上者，如其人復在；而年齒之脈脈地下者，如其詩已有進於此，而又如其興與才之已歸於無存也。然則歎其年者，刻其詩可也；想其詩者，恨其詩亦可也。晉人悼友早亡，輒引「苗不秀，秀不實」為歎，不知此苗長青於天地之間即是秀，此秀不斷於朋友之心即是實，豈在蚩蚩歲月也哉！予亦歸而選太易詩矣。
渚宮草序
予甲子客燕，與徐公穆定交，未暇言詩也。越二年，公穆始乘一舟走寒河園居，徘徊於小橋茅屋之間，因相與遊晴川、夏口，往來江港數十日夜，日在乎寬閑之野、寂莫之濱，和漁人、雜蘆子備極冥緬，而後與公穆談詩。公穆出數年詩，皆令予道其工拙去取之由，予盡其誠，而公穆盡其虛，蓋亦朋友中所難也。但古人之詩亡矣，予所與談古人詩者亦亡矣，予尚敢言詩也哉？
竊念生平，思有以自立，空曠孤迥，祇是一家，非其所安，意欲上究風雅郊廟之音，中涉山川人物之故，下窮才力升斗之量。然是數者，非荒寒獨處、稀聞渺見，則雖不足以亂其情，而或足以減其力；雖不足以隳其志，而或足以奪其氣：則亦終無由而至也矣。公穆才秀朗百予，少年勃勃，以古今自命，久之，而落落瑟瑟然如有所失焉。如有所失者，其詩之候也，予所謂荒寒獨處、稀聞渺見，孳孳栗栗中所得落落瑟瑟之物也。古之人即在通都大邑，高官重任，清廟明堂，而常有一寂莫之濱、寬閑之野存乎胸中，而為之地，夫是以緒清而變呈。公穆之候其至矣，予請以《渚宮詩》為端。
公穆自渚宮歸蜀。蜀成都，予有師在焉，曰朱無易先生，往質之。
汪子戊己詩序
汪子以抑塞之奇才，閉門十餘年，與古人精神相屬，與天下士氣類相宣。凡一切興廢得失之故，靈蠢喧寂之機，吞吐出沒之數，趨舍避就之情，豪聖仙佛之因，拘放歌哭之變，既已深思而熟詣，出有而入無，確於中而幻於外；然後切之以舟車，證之以人物，廣之以雲水，收之以吟嘯，而歸之以「不主故常」與「無有常家」之兩言。
往與予論詩板橋霜月之中，予乃揚言曰：「詩隨人皆現，才觸情自生：天不以箕笑畢，池不以魴謝鯉。賢者升降於樂府古詩之先，不能者周旋於律絕填詞之下。周旋志衰，升降力薄。夫作詩者一情獨往，萬象俱開，口忽然吟，手忽然書。即手口原聽我胸中之所流，手口不能測；即胸中原聽我手口之所止，胸中不可強。而因以候於造化之毫厘，而或相遇於風水之來去。詩安往哉？」汪子撫予臂大呼曰：「然則子試觀予近詩何如也。」
南北遊草序
胡應侯明府在里中稱詩，先予二十年。及予得從事於詩也，君折行輩而與之談，以其風華來相掩映，亦足以津逮乎予。如是者十年。君既博雅翔步，遍遊燕趙江淮間，去而為官。君之子曰公遠、公占者，讀君之書，與予往來談詩，遒秀迫人，予幾不保其壘。而君之詩不相寄者又且數年。私心以為君力於官而倦於詩，而君自淮東往為越中令，忽函一帙詩寄予使序，則數年來南北之遊在焉。
憶里中當時與應侯稱詩者，皆一時譽髦。其後或厭或倦，或以銷沈，而應侯獨深心好古，志高氣厚。凡朱門蓬戶、驥子虎兒，皆若造化位置之，以成君之詩；而所經城郭山川、所逢淵人衲士，皆若先點染有致，以待君一詩。吾因而思詩之成也，有詩才，有詩情，又有詩福。使非有詩福，則在人即為厭倦，而在天即為消沈。君苗之硯，以福少而焚；應劉之友，以福盡而亡。求才與情之無所不暢，亦不可得也。夫人世浮膏俗焰，亦必擇一福人畀之，而況多取造化精華之氣，久奪人士筆墨之權，寧渠無福乎？
予奉應侯盤匜於二十年前，而今尚落落邾莒，既不及君所就，又不及君之子銳，則亦頹然厭倦人也，福薄甚矣！
古歡堂詩序
予既為胡公占題其堂曰「古歡」，而公占刻詩即以名其詩。夫公占之刻詩，蓋予促之也。予行天下，見朝吟諷而暮登梓者多矣，於儒者所謂恥、佛家所謂慚愧，俱不知何如。則嘗以語公占曰：「子之於詩，固搰搰然有深力、豔豔然有秀采、剪剪然無塵埃者也，胡不鐫之，以誌子之勤？」公占曰：「未可也。吾得其句也，未得其韻也；得其韻也，未得其氣也；得其氣也，未得其神也。若夫才格則得之於天矣，法脈則得之於親矣。」蓋其親遂昌公工詩，固以詩為家學云。服習數年，采妙觀徼，潔窗格，芬履舄，以待佳思之經緯，韻如嘉卉，氣如美箭，神骨如奇石。予復以梓人進，而公占始勃勃不自禁焉。
予謂公占：「君向來於詩以不工為恥，聞人以為工，則又生慚愧，至於今而始勃勃不自禁。儒者亦有積累，佛家亦有時節因緣，俱不可強。予又何言？予只為君誦『良人惟古歡』耳。」
萬茂先詩序
聞茂先之名者十年矣，人稱其至性深淳，篤實而有光，深思好學，不知倦怠，古今高深之文，聚為一區，而性靈淵然以潔，浩然以賾，且為吾輩同調。及予過蠡浮貢，舟未息棹，遇一黃冠，問此中人士，黃冠即應聲曰萬先生、萬先生。予心知其為茂先也，怪之：何其名至是？其後延接友朋，所稱茂先者，亦謂其與吾輩調同，而人地之美，如予家居十年所聞者。但益以獎來學，抑薄俗，即緇素童孺之長一技有韻，必令其聞於人人而後快，以是名益重。如是則尤文士所難也。
予觀茂先良然，而獨所謂同調者，茂先不受，予亦不為茂先受之。蓋吾輩論詩，止有同志，原無同調。客因問曰：「志與調若是殊乎？」予曰：「非但殊而已也。調者，志之仇也。有志之士，原本初古，審己度物，清而壯，壯而密，常以內行醇備，中堅外秀，發為自不猶人之言，而其途無所不經。則試取古人之詩而盡讀之，志無人不同，調無人同：陶淡謝麗，其佳處不同；元輕白俗，其累處亦不同。譬如人相知，貴知其所不足，因而濟之，豈在衣履同、笑哭同哉？
夫茂先之詩，如鍾鼓聲中報晴，如大江海中扁舟泛泛，又如冠進賢不俗之人，又如數十百人持斧開山，聲振州郡，而其實則幽人山行也。此豈吾輩聲調所有哉！而至其原本古音，審度物我之志，茂先無纖毫不與予同，則何也？所謂志也。然則十年間稱茂先不容口者，恐亦不能與黃冠之稱爭其深淺已。
序操縵草
予年十六學為詩，初無師承，亦不知聲病，但家有《文選》本，利其無四聲，韻可出入，竊取而擬之殆遍。其法止如其詩題與其長短之數、起止之節，而易其辭，亦自以為擬古也。越三年，始有教之為近體者。是時，亦粗知詩意，有問予擬《古詩十九首》及韋孟以下諸詩者，則面發赤。後數年又稍進，並陸士衡之《擬古》、江文通之代擬諸作，私心亦有所不愜，則遂泛泛焉回翔於古詩、近體之間。蓋未有專力，至於今愧之。而要其猶知此中升降，執筆運思，輒有一二字近古者，則亦十六時刻畫殆遍，暗暗為我根株也。然而力不專者過也。
予入豫章，萬子茂先、陳子士業，皆言熊氏伯甘長於樂府、五言古。已而伯甘來，把其詩，則樂府、五言古十之六，合諸體十之四，帙中分數多寡已可喜。觀其樂府，樂府以被管弦為功，今未知何如也，不如取其離者，如牧童敲蓮、五祀歌辭之屬，則離者也，離而奇者也。觀其五言古，蒼以淡者有之，深以淳者有之，比興猶存，胎骨渾然。吾知其用心，吸其氣而上，不搖其波而使下，古詩手也，無不合也。吾猶望其稍離，稍離則上矣，何吸之有乎？觀其諸體，合離之間也，雖離亦知其從樂府、五言古而來者，庸病乎？予因而問伯甘，伯甘曰：「書無不閱者，惟不愛閱近代文集耳。」嗚呼，得之矣！詩之衰也，衰於讀近代之集若多而作古體之詩若少也。近代之集，勢處於必降，而吾以心目受其沐浴，寧有升者？子之不閱誠是也。
予嘗恨古今為詩之限，何以不訖古體而止？有律焉，雕之囚之，又從而減其句之半以絕之，甚矣，其不古也！人生竭歲時、忘昏旦以求之，精力銷隕，於是而反以古詩為餘，其不知甚者乃反以古詩為易，大郊廟，小田野，將無真聲之可存。吾雖衰，尚願從伯甘而究之，不敢忘讀《文選》時也。
二嚴書義序
有傳二嚴文字一卷於寒河者，伯曰子岸，仲曰子問。其文神魂清杳，含和吐潤，固已若光若滅、裔裔旭旭於西泠之上矣，而且自名其社曰讀書社，予尤畏之。
夫多涉筆、少下帷，固通人之大累，而有道之所深恥也。事業如博陸而不曾讀書，文章如歐九而不曾讀書，諒亦有愧於嚴氏之旨已。士君子天分高，塵務寡，不求甚解，奇隙充滿，然後如陸平原所云「叩寂莫而求音，眇眾慮以為言」者，夫是以可許焉爾。
嗚呼！天下有饑，由己饑之，中郎秘密一人之書，洛陽傳寫一篇之文，皆汗顏事。子岸、子問，蓋深有志於是者，救人之饑，豈不亦急乎哉？
二子尊人，吾友印持氏者，越之讀書人也。予因愛二子文，題之而諮於印持焉。
汪闇夫時文序
予不幸出入於浮名之中者十餘年而厭之，而友人汪闇夫曰：「楚士之名，其子矣，次者予。」惡，是何言也！
闇夫閉關十年，與砌苔簷溜相朝夕，以鳥空蟲響為伴侶，而名已汪汪滄滄於海之內。予雖亦辱人口耳，然常逐車船之用矣，常煩和平之聽矣，常嘯於阮籍下山之時矣，常詠於袁宏月夜之浦矣，雖無意於名，而名亦有從此而得者，是以自厭也。故予自年漸深，意漸怠，天下之人，始有非之者，而予不辯。非惟不辯也，反覺天下之人墮於吾年深意怠之中，適投吾厭之之意，而救其所悔。然不可以是而悔闇夫之名也。闇夫之名，生於其閉戶，而不生於舟車朋友之間也。
乃闇夫則自悔之。予近日見其道心沈退，學力幽壯，方自適於柷之野，而晦之以八關之齋、六逸之竹，其於名何有哉？而予又告之曰：「名之為物，往而不知其所在，來而不知其何由，無形無影，無首無脊，浮動於不可知之中。而我之根深蒂熟者，遙遙與之相應，亦如人之鬚、眉、髮三者而已矣。夫三者非有用於人也，而子以其無用於人而去之乎？其將存之乎？」闇夫曰：「存之。」曰：「如是，則名生於閉戶者，何可悔也？雖生於舟車朋友之間，而實生於閉戶者，又焉足悔也哉！」闇夫乃檢其前後文而盡刻之。
金正希文稿序
予於金子正希之文，而不敢題為制科義也，直題之曰文稿。猶之乎讀漢注疏爾，猶之乎觀史論爾，猶之乎上下諸子爾，猶之乎名臣奏、大家集而真理學語錄爾，故題為制舉義而有所不可。然於所為經史子集之類，其闊且大者近之，而一言一事之美可舉以為稱者，不屑近也；奧則者近之，而其熟滑者不屑近也；質雅者近之，而其蒨豔者不屑近也。
嗚乎！天下之人，怵於昔人久定之名，動於今人易售之路，而不暇自伸其才力精魄，以爭奇人魁士之所不能致，又不暇自理其喧寂歌哭，以挽神鬼人天之所不能奪，而日夜艱瘁，燈寒齏苦，從俗所號為制科之文，畢委心力以求之。究竟命數所幸所不幸，與此何涉哉！而以予私計之，凡此心力之耗，與人世聲色貨財，同一苦毒。使其欲為古文字，則將舍此而別有古文；苟真有志性命也，不舍此將無以學道。由此言之，彼耗心力於舉業者，其於人世嗜欲，以何分別，而獨得美名也乎？
金子年少深默，冷面隔俗，每披其帷，或俯而翻書，或仰臥而思其曲折、追其微茫，自尊其性靈骨體，以冒乎紙墨之上，任其所往而不欲收也。每金子一文出，而駭者至於不能言，愛者亦至於不能言。觀其伸紙用筆、俯思仰歎時，何知世復有駭與愛者？但曰：「吾所有止此耳，舍此寧復有物乎！」予謂金子雖俯思仰歎，備極寒燈苦齏之事，而卒未嘗耗其所為心力也。何也？其心力殆歷錄然存也。
吾弟服膺閱其稿竟，掩卷曰：「直一味根器之言也。」如是則題以文稿，而亦將有所不可矣。
官子時文稿序
士之有文，如女之有色；文之有先輩、時輩，如色之有故人、新人。善論色者曰：「顏色雖相似，手爪不相如。」又曰：「將縑來比素，新人不如故。」知手爪之所以妙，又知素之所以勝，此一人也，豈目挑而心招，倚門而刺繡，可以僥幸於歡儂之交者哉？夫時文中有多數句者，而先輩常少數句；有重後半者，而先輩常重前半；有用過文者，而先輩常用本文——此論色者之及於手爪也。時文中有讀之欲笑者，而先輩不苟嬉；有讀之欲泣者，而先輩不苟悲；有讀之動人心目、快人口齒者，而先輩不苟豔——此論色者之明於縑素也。前輩淪亡，莫究此義，有志之士，多傷心焉。
友人官子以其文投予，予驚而相向，退而告人：「此於元詞宋曲中而有人焉，獨宗《離騷》者也；此於繁弦急管中而有人焉，獨彈素琴者也。」已而掩袂歎息於官子之前曰：「予不得與倚門者爭旦夕之效，正坐此耳，子胡為然哉？孔子曰：『吾未見好德如好色者也。』當此之時，吾亦未見好色者也，悔不盛年時嫁與青樓家。子盛年，子勿貽此悔。」官子曰：「非也。窮達天為，智者不愁。瀉水置地，任其所流。」予乃躍然而起：「官子之見達矣，所以有官子之文，豈誣哉？」
刻黃美中文序
予嗜美中之文，後於徐子卿先生，而先於天下人。天下人爭好其言，且非特一好而已也，蓋爭有為其言者。凡為其言者，率魁壘拔出之材，每用此得志於天下，而美中守諸生自如。即美中自用此得志於天下有日矣，今尚守諸生自如。
友人金卜公浠之，文士而具目與骨者也，盡刻其所為文，以書告予。予於美中之文，無多少長短、淺深平奇、濃淡欹整，一字一句一篇，皆若身一葉而泛於海，身孤筇而支於嶽，身貧兒而管鑰於庫，身匹夫而瞻仰宮闕，茫然而已爾。獨其茫然之餘，汗消喘定，驚止味生，若竦然見其人，又若淵然見其抱出世之懷，而不甚屑於此者，故予於美中之文不可謂不知也。美中日出入馳驟文字之中，冥心放手，未之有悔；而為其言與好其言者，先用此以救世。蓋天下大文章自有一日用，而決壞於浮靡纖削之人，惟美中文出，而莊語可以救謔，冠裳佩玉可以救袒裼，經史之言可以救諸子末流。不必問救自何人，以何日往救，而大都不出美中一流之文也。
有小儒者謂卜公不宜先刻：作者苦心，見者承響，寶入他家，亦復何益？其言似愛美中，不知大乘菩薩願人成佛，即自成佛。卜公者，固以美中之文作佛事者也，非特具目與骨也。
黃葉軒詩義序
予家世學《易》。先人蚤歲為諸生，怯其難，徙而治《尚書》，因課予兄弟《尚書》。惟弟服膺一人，中道徙去，去學詩三百六篇。蓋三四年間事耳，而弟之文已幾令四子藝讓工且富矣。
弟謂我曰：「吾樂之甚，吾終日行籬間而吟諷，吾終夜步窗外以追尋，蓋是中有深趣矣。」予視其文良然，但私謂六經無不美之文，無不樸之美。匡衡說《詩》，可解人頤，而史稱其說《詩》深美。深美云者，溫柔敦厚，俱赴其中，弟所謂是中有深趣者也。《漢書》又言寬有俊材，以《尚書》學見武帝。武帝曰：「吾始以《尚書》為樸學弗好，及聞寬說始好之。」乃從寬問一篇。今上神聖，遠過漢帝，必時時問《尚書》。弟雖諸生，當抱異地想，勿自以為樸學弗好也，當使其深美如汝詩。且詩三百六篇，固予所最好，杜子美云：「詩是吾家物」，何言徙哉！
（《譚友夏合集》卷九止此）
匡說序
吾友孟誕先，著《詩說》成，秦台梁匠先題為《匡說》，本於「鼎來解頤」之義。宗誕先者，皆謂齊、魯分門，嬰、固接跡，諸儒矻矻於前，考亭皇皇於後，丞相衡，老儒耳，特《詩》之一家，而謂足以盡誕先所說之《詩》？誕先說《詩》，如懸崖斷谷遊者，或一到如木落，見星月不苦遮暗；又如星月在枝葉茂密時，其光露處有，遮處無。取顯榮者用若說，冠岌岌，佩垂垂；幽異之士，風雨淒深，雞犬不鳴吠。知吾說者，或噓或唏，或默或癡。解頤特說《詩》之一快，而謂足以盡孟說之合離，其然豈其然乎？
寒河生曰：我知之，我知之。君輩要為知誕先說者，不然何言之微也。雖然，恐不知解頤。匡不足以盡解頤，而解頤足以盡說《詩》。夫詩自性情外無餘物，我中處，上合作者，下合聽者，性性情情，自相胎卵，如子聞母聲，又如母聞子聲。愁傷悶，笑傷喧，悠然深然，微一解頤，是則有之矣。彈琴而魚不出，說法而石不頭點，吾未之聞也。予昔與退谷、元履尋味既久，中間海鹽馮宗之、南昌萬茂先往復谘嗟，家弟服膺後遊先躋，一往便深，皆於誕先所說為之解頤焉。史稱衡說《詩》深美，不知能如誕先否？又不知當時解頤者，有吾輩一二人否？若得吾輩一二人解頤，是名解頤；若老師儒皋比談經，大丞相金口木舌，即千萬人禮拜讚歎，稱其深美，與西河並傳，吾只以為夢夢也。高子說《詩》而固，孟子說《詩》而逆志，匡之於高，不知其何如，大約固者也，非孟子不能解人頤。解頤無他，其胎卵性情，而不自固其意志者也。予觀春秋諸賢，所稱引《詩》語雜見於睹記者，迥出本詩意志之外，因思說《詩》之法，必出本詩意志之外，是名意志。
鍾蔡二公往矣，老且閑，尚與誕先幽深究之，姑以《詩觸》與《匡說》先焉。《詩觸》者，予有觸二公所箋而筆之，其視《匡說》三十年苦心蔑如矣。
特丘文稿序
特丘者，吾友袁述之也。公安有特丘村，述之愛其名，取為號。予以特丘名序其文稿，亦愛之甚，如愛述之云耳。
述之豈受人愛者？夫豈惟不受人愛而已！將名家之後、文人之子見述之者，口不敢道數字。或遇不知己者，遏末相呼，獻徽浪擬，述之常不應；豈惟不應，常蹙然見於鬚眉。中夜披衣私語同眠起之人曰：「是謂我不成丈夫也，先人豈用是門闌之子為哉！」弱冠以往，發其藏書，深心強記，獨居衰柳壞陂之地，自予輩外，莫有聞其笑語者。其先世詩文皆善用乎虛，以力滅乎實；述之歲月心力獨遍歷乎實，以漸遊於虛。文有餘，用質救之；慧有餘，用福救之。予嘗謂人曰：「我觀述之雖無紫蓋不朝之心，亦有連嶺為高之恥。故述之獨以予為知己。而予因憶中郎先生一言也：先生曾攜家經廬山下，是時述之年十餘歲，忽作詩數句，先生喜甚，且曰：「袁中郎子不得科名入仕宦猶可，何可不作詩耶？」今述之亦得科名入仕宦，如人家子弟，而又能卓犖作詩文，深心讀書，擺離其世父父叔，能自見其奇。予以此論述之，述之亦不應，因笑曰：「吾特丘在彼。」
九峰靜業序
今年，孟誕先邀予入九峰山，而吾兩弟亦相依自為師友，是殆以予為可與遊者。然予與誕先遊最久，見其神穎快躍，私心疑其不甚靜，及在山中，則誕先靜過予也；予頻年出遊，半留山水之間，而兩弟初離老母，私心疑其憶家，及在山中，則兩弟不憶家過予也。是天下之不可與遊，宜莫如予者。雖然，予之不能損人也明矣。
世舊目予文為奇，嘗恐厲一二偏嗜之士，及遍睹時賢所稱大手筆者、挾靈氣者、多讀古書者，敬焉，駭焉，猶有未解者焉，始悟予之文膚甚鈍甚，而不足以為厲也。且予固學詩者，雖久不作詩，常有詩意：頃在山中，能察山際昏曉之變，能辨煙雨所以起止，能乘月聽水於高低田之間，能上絕頂望大江落日，能選石斜倚、寂然相對，能穿松徑、愛其不成隊者趺而坐之，此數事皆有深益於文，方持此以相助，又何損焉。故誕先與吾弟所得已如此，而予猶然膚且鈍也，則天之降才爾殊也。予雖不才，而故人輩皆見念，數以書遺，為空山之響。每讀其論文快處，精神與天下人往來，庶幾得免孤陋，而今日九峰山中，蓋不止四人矣。
遊戲三昧序
王以明，袁中郎師也，而又友予與述之。夫述之，中郎子也，奇情古質，與予交如一人，而翁肯與之互相師友，即其解脫於年分之間，已非世人之所謂師友矣。
或曰：弟子其父，而友其子，將無遊戲乎？應之曰：患不遊戲耳，遊戲即三昧也。遊戲於人我，則自他融；遊戲於世、出世，則身土參；遊戲於筆墨，則作者自快，而觀者朗，作者有本末，而觀者同性情。夫遊戲者，亦遊於戲之中，而非戲也。魚游於沼，蟲遊於壁，鳥遊於空，客遊於溪山，皆遊於戲中而不覺者也，不覺之謂三昧也。子如不信，曷取其所著《遊戲三昧》而讀之，其中多有與述之送難者，予願為二家驛騎矣。
劉小鴻詩引
《小鴻集》者，吾邑劉先生於磐明府詩也。明府名號與前賢陸子正同，風期又近之，故予題其詩曰「小鴻集」，文學、明府遙遙相集云耳。
予深感先子之友，獨明府在。年七十餘，方健，手不釋書，蠅頭字燈月下辨之無失。自辭和平令以歸，種秫澆菊，斥遠熱客瑣務，所遊皆黃冠白社、六逸九老，酒以斗，荈以甌，日與展接，復談少壯裏鸑間事，絕口不談作令及子侄讀書仕宦事，客有談此者，輒不與通，曰：「此俗人也。」其胸鬲氣岸，超超咄咄，真有昔賢詩人之風。
一日，問序元春，元春甚喜。記童年時，從先子後為明府酌斝撰屨，聽所誦自作詩文，不知其所以佳，而但見一時坐客傾耳俯首，作讚歎不置狀，則亦私作一想：安得吾它日得似其絲粟毛髮，不至如群輩傾耳俯首、茫然讚歎者則幸甚。繇今數之，已三十四五年間事，乃手錄全帙，俾效點竄之役，並向時所誦詩，猶有在編中者，而予素髮垂項，已作五十衰翁矣。詩之繫人感慨為何如哉！
予近有詩云：「漸老彌傷親去遠」，中宵自吟，頗為傷懷。而明府以先子之友，日見細作行書，改塗舊詩；日與吟諷，商訂某句最佳，某句未穩；日得明府片楮小封，出自閑叟奚童袖中——則疑吾親猶在此不遠，明府往來如昔，吾猶是齠齔窺聽時。然則是詩不惟移人性情，並移人歲月。顧語吾仲弟之子簡曰：「小子何莫學夫詩！」簡，公外孫也。
（以上五篇據明末刻《鵠灣集》卷之四補）
白湖稿序
武昌張白湖先生，領弘治戊午解額，屢舉進士不第，讀書論道，絕意仕進。予以崇禎甲戌上春官罷歸，躑躅退谷、葛山之間，其子若孫束帛來請，為選其遺稿而傳之。
白湖孝敬高素，慨風匡物，先哲大儒，居然自待，蒼蒼見於詠歌表章之中，而迫聲成響，迫志成聲，有與先後文人往往而遇者，其可選固無愧，予因而有感也。天下未有器止乎其身，實止乎其名，而得為人所傳者。如制科以來，更三年有一人領楚賢書，其小小者耳，然亦幸而目之為元。元者，苞之道也。非詩古文無以苞製業，非質行無以苞著作，非有一段長林豐草、不欲干進之意，無以苞質行，雖論元者萬萬不及是，而包裹永久之道，則有在於此者。不然，更三年一人焉，至於今不可勝數矣；繇南宮而上，為高官大吏，以赫赫聞於當時者，亦眾矣。數世而後，子孫不能舉其事，井邑不能舉其名，何故哉！故吾於白湖之人之言，有欣述焉。王右丞高人，而失身於鬱輪袍；唐六如韻士，而以雜交致祻——皆非所慕也，況草木腐者乎！
《閑園詩選》序
詩序不應多作，多作之集成敗觀，意頗欲敕斷之；惟足以存吾直而明吾道者，猶當有事於言，故予往往慎之，而今滋甚。間嘗有二戒：廢前美，一戒也；嗟後衰，一戒也。夫前人自美，彌廢彌章，後安得衰？徒用蒿目，我知智者計不出此。然必得其人焉，揚佳發彩於人我不生、咎譽不作之地，吾得以詩之道行；《春秋》之法，亡熄有候，我得而暗察之，使夫漢魏盛晚，日勝日負於其間者，迥不能至吾所說之處，而吾為詩家一灑風雲月露之辱。
嗚呼！鳥獸草木之名，蘭蓀鸞凰之比，《詩》《騷》所貴，偏在於此，吾輩一不慎，而致以風雲月露為無用之物，世無辨毫厘之人，吾誰與正之？異乎我者，同乎我者，舉不足以正之矣。客有聞而怪之者，曰：「夫夫也，何其厚自任也，跡若說，似孟韓任道之言，何哉？」泰和曾子房仲，獨喜而深信之，自選其詩，數千里為長篇遙贈，以贄予一言。予雖欲不言，然如房仲者，聰明而誠壹，於此中功加倍，思加幽，藻加紛，自以為治予輩言甚久，夢想飲食不去心者二十年，則此二十年中，人我之幾生而不生、咎譽之幾作而不作者，不知凡幾矣。而房仲疾驅馳，惟恐失之，則房仲之工詩，又何怪焉！
吾友曾堯臣告我：房仲樸素如寒流，齋食學道，於世紛一無所好，而獨好於世所不急務之詩，與世所不急求之人如予輩者，亦從而夢想飲食之，不惜以二十年精魂，與之澹澹結於天地之間，而二十年後始遣人持書齎所作以告之，豈不深可念耶！蓋詩之一事，若無益而有功，若有損而無罪，甚而功之罪之，一聽於人，而無一日不為詩用，無一事不為詩人之事，則房仲者，非但以二十年精魂傅之，而一生精魂氣志德業，若有非是不竟用者。堯臣蹶然而起曰：「子論詩乃及於功罪，是又以《春秋》之法論詩也。」嗚呼！《詩》《春秋》相表裏，存吾直，明吾道，吾何敢一日忘經？吾蓋慎焉耳！
（以上二篇據明末刻《鵠灣集》卷之五補）
《遇莊》序
童年讀《莊》，未有省也。十五年間凡六閱之，手眥出沒，微殊昔觀。其間四閱本文，一閱本文兼郭注，一閱郭、呂注，旁及近時焦、陸諸注。又回旋本文，撰《遇莊總論》三十三篇，如其篇數，益歎「是書那復須注」，不易之言也。注彌明，吾疑其明；注彌貫，吾疑其貫。
閱《莊》有法：藏去故我，化身莊子，坐而抱想，默而把筆，泛然而遊，昧昧然涉，我盡莊現。循視內外，其有不合者，聽於其際與其數。如咒咒物，物利咒止，又如物獲咒益，不晰咒故，因而遇之，芒昧何極？口弄物外之言，手弄世外之事，稽厥行藏，伊可恥也！龜犢枯魚，心跡超然，因而遇之，情染一洗。於物中為人，人中為男，豈如木梗，隨水遷流？豈如落英，隨風近遠？不發大寤，自同蟲豸，何往何來，念之悲動，因而遇之。雞鳴不已，洞天棋散，雲霞周身。竇不可塞，關不可扃，扃而塞之，魂魄焉宅？吾瞑目恬氣，伺厥升降，因而遇之，廣成面語。傷物者傷，菑人者菑；鵬飛蝶息，不出人間，因而遇之，其《老》《易》之旨乎？寧晦勿宣，寧誤勿鑿，寧斷勿紉，紉刺我指，如夢古人，語半分手，因而遇之，空床不寐。文理潦倒，《莊》《騷》同思。我愛《天問》，灌灌如訴，薄暮雷電，即記其事，前絲後絲，總不相連。茲談羊蟻，胡乃及魚？見魚書魚，想亦如是，因而遇之，以破吾拘。至巧者化工，人敢椎拙，仰而思天，寧不怪絕！瞻彼小草，葉葉染采；小蟲跂跂，其殼青黃。天地大文，亦既工此，海入其塘，嶽入其牖。無小無大，愛玩終日，因而遇之，字句我師。彼笑且侮，此怒而爭，侮者又笑，我寓言耳。父前不拜，抱頸以嬉；不揖密執，跳弄酒歌。豈可曰咎？他人反恭。《莊》不云乎：大親則已矣，因而遇之，詆訾何有哉？
客有從予問《莊》者，曰：「已哉，止哉！誣《莊》者自誣，注《莊》者自注，十夫之灌溉，不如細雨之滲漉，端居絕念，可以一遇；逐步追逋，忽失其處。」予應之曰：「是也。雖然，予既化身為莊矣，遇莊者夫豈予哉！且夫景純有筆，入夢求還；輔嗣玄理，出塚相告。精文妙道，神鬼所戀。如此吾不忘莊，莊必繞吾晨宇夜池，劃剔吾膺臆，濕吾硯，往來不絕，豈但遇也！」崇禎乙亥夏五閉戶人譚元春序於嶽歸堂。

[book_title]卷五　序文
大座主李翰林公帳序
吾師李翰林太虛先生，典試我楚，得元春輩九十六人。自元春外，明年在京者九十有五人，僉為師上壽。錦爛爛施於庭，而中無字，如一片泰山碑。屬同里張子三楚捆載庾衛，行三千里，歸以授元春，曰：「古之人乎，於此言已。」元春拜，張子亦拜。
元春因曰：「凡弟子所以贈其師者極難耳。稱古今而道盛德，賓狎之詞也；高官大爵，祿潤如河，姻黨志也；比肩事主，子颭我珮，友朋相慶幸也；勖以至言要道，師事也，非弟子職也。不然，卮酒為壽，旅進獻文一篇，則例而已矣。師何人也，而例以敬之？故夫弟子而欲敬其師，亦極難也。雖然，吾於吾師也稍易。吾師為史官，下筆言語妙天下，浩浩乎如泉之落山，而不欲以文人自居；身如戒衲處子，不可侵犯，而與人語，無所矜貴，必吐盡肺腸乃已；生平喜討求前代已事及當時之務，煉其身心，使為有用，而風期散朗，如無事人。往典試我楚，撤棘出入鄂城，登樓賦詩，把酒望江，人吏隨而觀之，燁然如神仙，俱極歎仰然後散。是九十六人者，亦若身遭羨門、安期，忽納我階，仿佛如夢中，又安用彼神蕊形茹之言為？故曰稍易也。」張子曰：「可矣。」元春曰：「未也。子見吾師胸中灑然，如瓶出空，無相留者，然侍其側，俯而不仰，喜而懼，竦而慎，知其有老親也；坐而語，仰而思，思而不敢怠，知其為君也。新天子三代可復，太封公八十不衰，吾師以忠孝一念，教門弟子各致於君親，勿謂是九十六人者，徒仿佛焉如夢中一遇也。孔子曰：『自吾得回，門人日親。』今坐中顏子，未知果元春否？而使門人日親，以從師於忠孝，則竊有志焉。」於是元春拜，張子亦拜。
已而兩人者，代九十四人，北向長安拜。拜已，滿酌勸。僮僕囊錦字，蹩蹩重繭而上於師。師下拜登受曰：「子之言為君親也，敢不拜？」
李朱實尊公序
春與李子士傑交二十年，忠厚相勉，過失相救，疏密不同量而未嘗相非，疾徐不同步而未嘗相強，蓋有古人「因其天性而濟之」之道焉，是以山川雲雨變乎前，而兩人如故也。其弟士彥者，寡交人也，而兄事予甚謹；其子女，予坐而受其拜，不為禮；其門弟子中分一邦，高冠岌岌，見余過，必揖也；而兩尊人以高年紅頰，屏幕酣肅，令予趨堂前，笑語如家人，至於必成姻媾，以孫女字予次男而後已，雖古之誼交，至此亦難焉。
吾所為尤難者，其太公貞庵翁耳。太公以落落確確之性，不苟訾笑。吾嘗聞其幼所交好，而其人後顯聞於世，至不能得太公一登堂者矣。吾有友，文人也，且貴，吾見其登太公堂，謁刺恭謹，至不欲以比肩見；而太公朝夕與子孫議一拜，竟未果往者矣。然則予幸而賤耳，使予不幸而貴，太公雖不易交，其欲成今日之姻媾，可驟得耶？雖然，不以是而減太公之慎也。伯子出，而雍雍穆穆，太公之雍雍穆穆也；仲子出，而簡如峻如，太公之簡如峻如也；童子見，無趨無倚者，人知為太公之諸孫；年少過於市，不佻不競，人知為太公之子之門人，何莫而非太公也哉！蓋太公與其家人，論情理，常先乎法；敬夢寐，常先乎晝；課文行，常先乎命；喜施予，常先乎聚；務酣暢，常先乎醒；花晨月秋，名園古寺，常先乎寢處。而伯子一言一事、一珠一貝、一夢一覺、一觴一盂、一筇一履，凡太公所先先之，所是是之，所偕偕之，順焉耳。
記伯子嘗與予行村落，見茅舍中翁嫗曝背於前，子婦袒跣於後，瓦盆內少許麥飯豆羹，歡然相得，出不越田間，離不過數里，以為人生之樂，無過此者；一入富貴場，父母化為賓客，甘毳化為供應，真樂衰矣。因相與一歎，至今念之。然太公二子諸孫，有聲有實，其於富貴也甚易，而太公善教其子孫，子孫不失其至性，豈真異乎麥飯豆羹相得耶？
今於太公七十稱觴之日，重與伯子訂之。太公聞而喜曰：「吾子與譚子二十年，交日深，豈偶然哉！」
柳母序
往年蔡、鍾、張、朱四君子，為吾母作五十文，其言高質無飾，上尊幃幬，下光階砌，是四君子由中之言也，而春凜然以為四君子寵之而已矣，自是向筆硯誓曰：「予雖恥為觴斝之詞，然有真為吾友母者，有真為吾友母賢焉壽焉者，有真為吾友之為其母賢焉壽焉乞言者，請得洗吾塵，力吾思，開吾友之喜懼，而生吾友族屬姻黨之笑語，以是報四君子其可也。」
天啟元年七月十日，吾友柳太元母孺人八秩，而以其言屬小子元春。元春喜受命曰：吾所矢也。且自吾與太元交，於太元知母焉。太元畜人似弟，敬人似兄，樸厚輕潤，質直柔軟，殆人人歸誠焉；而又多聞細想，掩關息遊，口中無一媟褻猥瑣語，非母善訓，安能如是？太元則曰：「母自四十八稱未亡人，常以渭陽司李起家，日相督勉，延師問友，迄無虛歲；兄弟六人，四廁膠序，近猶脫簪珥資予遠學，子所言是也。」
自吾與太元交，於太元兄弟知母焉。太元曰：「予年來諸弟淪謝，花飛鴒散，行路惋惜不已，而母以老嫠婦，收拾九回腸，一痛即罷，疆飲食曰：『我幸有長子，有孫八人，森森蔚蔚之氣猶照里閭。我提一竹杖，周視門戶，猶能教養子孫，欲親見煢煢諸孤，大則翔貴，次不失為寡過。老婦餘齒，勉為逝者加餐耳。』」吾所聞母言，多有類公父文伯母者，敢以尋常哀樂量其心耶？
吾自與太元交，於太元田宅知母焉。母歸柳先生，相莊如賓，相助如健男子，荊布蕭然，晨昏雜作，下至筥粒機絲、架瓜圈豚，皆因其取予作止之便，行其寬嚴伸屈之性，而柳先生得以展其力於庠雍之間。太元則曰：「從窘至腴，以相吾先人，易能也；又從腴至窘，以課吾兄弟，不易能也。」吾聞而是之。凡婦女性自我拮據，自我擲散，多眉攢意憤，出於鑰而還扃之，決不能行其志於子之師友，子決不能行其志於師友賓客；如母所聚散，有道有識者，雖鬚眉猶難之。吾嘗過太元村落，氣豐而稻香，盡陂塘林阜之美，牛馬嘶於柳下，垣墉周於畝次，如盡睹母手口步趾所在，特未登堂一拜耳。
自吾與太元交，於太元僮僕知母焉。吾同太元在山中，一僕朝而汲，午而爨，申酉而薪，暮而書；拱手而應，斂而退，遜而出，持柬而入，雖予輩猶得使令之，不懈於其主使令之也。太元則曰：「吾母使僮僕有法，教家嚴，不令之嬉，不俾之逸，而又節其勞逸，時其饑飽，其恩足以勸，故吾家僮婢無玩者：子所見此僕耳。」吾乃知母之壽於天者，見事遠而不憂也；柳氏之盛於里中者，母日老而不衰也。
母行年八十，此八十年中，榮枯愁樂之事，所歷如驛舍，苟一一向天問，事事不肯受，啑淚之下，身處乎秋冬，其何能與一家終始？若不與一家相終始，而種植者一人，而析薪者一人，而荷者一人，而買良田者一人，而水耕火耨者一人，而倉廂者一人也。端屢更而法再變，勤窳不一心，靡嗇不一性，收縱不一量，寬栗不一法，家用平康，何道之臻？設官者銳意任法，未幾而去，復敗於代庖之手。不如古者長子孫，民吏相習，孔蠹不疑，乃可以責之成而觀其化。吾為柳氏壽母，即此意也。
太元得吾說，退而告人：「信哉，譚子善為人壽母也！其知我母，勝我自知。」如是哉，果其知太元母也！吾請以斯文往報四君子，曰：「頃又為吾友壽母八十矣。」
郭太夫人序
元春十年間遊於郭文毅公之令子者三：曰無斁，曰無傷，曰無咎。而無傷交較深，好予所為古文字，質而近情，介友人王子、劉子，屬以母畢太夫人戊辰仲夏六十之文。記元春年十八九時，已能慕文毅公道德氣節，讀其書，洞見根株，恨不及出其門下，發一語，原委今古，資先生一快。而猶得撰斯文，附於家乘觴詞之末，豈偶然筆劄之幸而已哉！
生平慕文毅不得見，猶幸交文毅子，因得母儀太夫人，不以春不才，親承其截髮銼薦之愛。過黃離館，文毅公著述處也，觀其所以延他郡邑師，課無咎，肅肅，如文毅公聲影在簾閣亭欄間，而當吾失母如失師之日，尤歎羨不能已焉。伏讀所謂《雙綸》，蓋無斁為南司農郎、無傷為中書君，晉封其母各有辭，而天子之稱，一則曰太夫人，二則曰太夫人，萱幃蘭砌，遂至於無以加。而太夫人愾然中夜，以獨食其報為悲，惟日勉諸子學問，訓以居官守身，廣以交正士、親端人，勿失身失足為詬辱門。家有敝廬數椽、殘書百卷，猶然先世故物，嘗曰：「但使天下人稱為文毅公妻若子無愧，豈在多金貝邪？」里中賀克由先生，惇史也，直以為母中師云。
元春則曰：非獨司農兄弟以母為師也，文毅公亦以妻為友。當文毅官翰林日，即究心當時之務，欲以其身經世救世，於天下利病、宗藩閹夷、人才伸屈、爭讓大故，靡不精心極論；出以磊落慷慨，風節凜然，恥為詞林輕裘緩帶。然使內無絡秀憲英之偶，不足以商國家大事，又不足以定士大夫才識。文毅雖不以此鹿鹿為庸人，而入門異趣，誰適為謀？亦自有溫飽巢談，惱亂人意。乃吾聞文毅生平經畫，入告太夫人，太夫人為之然然疑疑、唯唯否否，以是恒得其力。楊村之難，刀俎環左右，在男子神色夷然，聽其焰息網解，此已難矣，而太夫人口喃喃陳說忠義，無璟微倉皇，即蘇文忠之有王夫人，其賢哲亦古今所少；而奔竄搜邏之際，猶有「好著書，恐怖婦女」之語，以此思之，豈不難哉！豈不難哉！
王子、劉子曰：「子之言止此矣，足以壽太夫人矣。」無傷用其語白太夫人，且曰：「質而近情，先文毅所好，古文辭類是也。」因為舉一觴。
題卷送沈洧川序
滄洲沈伯子之諭吾竟陵甚奇。蓋熹廟末年，逆寺勢過瑾、直，虐焰所及，士大夫在鼎鑊之中，人不敢名為楚人，楚尤忌溳。溳有沈給諫，以忤璫意，落其籍者，即君仲弟也。君尚官武學教授，臥不安席，又潛為楊公大洪經紀其喪，伺邏日八輩，方惴惴焉在危巢之下、覆釜之上。而君即有天幸，聞竟陵諭缺，輒乞補，改去。
君之廣文君邑也，不敢作官想，不敢有怨色，安時順命，恬然如梅福之在吳門，自稱為吏隱兩湖。兩湖分渺茫，弄煙月，光照黌宮，每臨講壇，坐收其勝；肩輿扁舟所至，岸磬野笛，遞送聲影；即執手板見上官，亦蕭然如閑遊。而吾輩又與君載酒談經，作肺腑交，君亦甚喜。蓋嘗以疇昔之事，為塞翁之一福矣。
君性潔情深，家學真淳，一切教化束脩，惟恐傷弟子之意，而至於興廢舉墜，木石板築，往往物絀用贏，勸人惟休，曰：「吾凡以為聖人也。」
會今上神明，蕩滌浮雲，復召還當時直臣，而給諫公起用事，乃以君前後狀聞於天子，於是君由資格遷河南洧川令以往。予賦詩曰：「君才豈但有鳴琴，所羨常經聖主心。粟卜當時兄問弟，鳧飛佳事古猶今。」蓋道是事也。
君既令洧，澨與澴皆君故鄉。君安樂家於澴，患難隱於澨，所不忘更當有在。予且邀兩湖鷗鷺，指兩湖漁艇僧廬以與君盟。盟訖書之卷，遂別。
同社請為胡母旬壽引
元春曾同胡仲用涉北上京兆試，同舍共席硯，相與驅馳汝汶之郊，細論金台之下，未嘗不念其母董太君。元春因得聞太君生平勤劬，佐其隱君為鄉里善人。已而見其伯氏靖、仲氏牧，皆為名宿，五孫一堂，書誦聲鏗然出田廬外，猶口刺刺勉子孫以奴耕婢織之業，曰：「豈不願爾曹青紫，然老人所愛者，世世可續為者耳。」元春佩其語，以為友戚中賢母雖多，如淡然高識過男子者，獨太君與先慈氏。而太君最得享難老之報，固宜觴，觴者固宜一醉也。
周子和存詩引
周子和年二十而死。又二十年，而其子括刻其存詩三十四首。自傷其少小失父，不復記憶，又其所作詩皆亡去，不知收緝，而其所刻三十四首者，乃其初作詩也。
括既已傷其父之早夭，事業文章不能見於世，心怦怦若中風病酒，夜起徬徨問於母，問於世父叔父，問於父執友，問於乳媼，問於所善沙門、山人、鄰叟之屬，問於執友之僮僕，捕影掇煙，苦心詳探。或遇其手書一紙；或聞其衣闊布衣，騎驢出遊；或聞其茆屋吟嘯，種瓜植梅——無一俗人事。則悵悵喜出意外，恍然遂若見其父；則遂取筆而登記之，喜極而悲，執其友劉侗之手而泣，如孝女之沈於湍瀨，抱其父屍而出也。
嗚乎！子和才士，弱冠夭枉，然其精神意思，復能結為一子，令其子悲號擗摽於身後，以有聞於世；又如鴻爪鶴唳，可想難執，盡失其生平得意之詩，而獨留此初作數首，以為神龍之首也。予讀其詩而悲之，書此以寄括。括之才甚美，竟其志有足壯者，徒悲無益也。
環草小引
古詩人未有無侶者。蔡、鍾二公在日，每有詩文，率千里封題寄觀。記伯敬作《家傳》時，予臥丘園，甫脫，淋淋紙濕，輒令童子疾馳送覽，旋馳歸報。一幅之中，予未嘗不乙數字。當此之時，我輩交情，真不負古人也。
數年來，王子六瑞由史氏出為夕郎，益讀書，深思遠想，發為詩文；使吳越，遷關隴，所歷登陟吟賦，遙相披對，慮所未安，肅若有待。劉白之交，斯其訂焉。
或曰：「子所言詩者，多仕宦人，何寡韻也。」予正告之：詩固幽深之器也，然而幽近寒，深近鬼，高流饑病，又求至於寒與鬼而後止，往往墮而不悟，悟而不悔，吾願示之以六瑞。六瑞枕青柯之白雲，弄車箱之松影，而復以鍾鼎冠佩昌昌燁燁之氣行之，彼供奉、拾遺之間，固反足鄙耶？適六瑞寄《環草》相問，為題其上。
高霞樓詩引
苦無秀逖之士與談詩者，幸而得之，以愁鬱為騷雅，以淫豔為風格，以柴門花鳥之屬為幽深，前者步，後者躡，舉秀逖之才而小用之，予竊以為恨。豈獨人哉，即予不才，自束髮來，二十五年，未嘗不寄歌哭眠餐於斯，而至今誦漢魏、盛唐之詩何如哉？
友人車孝則，別八年，忽一僕衝八百里洞庭，負其詩質予，予快甚。曷快乎？夫孝則真秀逖之才耳，得孝則而予之所以慚漢魏而遜盛唐者。方有人乎究之，其何肯以秀逖止！陳同父，奇人也，然生平不能作詩。觀其為《桑澤卿詩序》，有「立意秀穩，造語平熟，不刺人眼目」之語，則同父真不知詩矣，詩豈如是之謂耶？酈生論山水曰：「峻百重，絕日萬尋。既造其峰，謂已逾崧岱；復瞻前嶺，又倍過之。」我等作詩，真當作如是想，願與孝則、伯孔切磋究之。伯孔周楷者，固孝則友也。
譚叟詩引
隔寒河四五村，有譚叟者，教童子村中。或邀其童子去，不得館，即行吟溝塢間，稱詩里中，里中人輒笑罵之曰：「牛亦自稱作詩耶？」叟聞之大笑。
常袖其詩過予，予多外出，叟即袖其詩去。後數月復來，又不值，又去。如是者三年，無倦容怒色，園丁問翁何事，亦不告以袖中物。
一日逢舍弟，搜袖中良久，出一帙投之，曰：「爾兄歸，為我示之。」舍弟手其本，荒荒然無全紙，笑而應之曰「諾」。予客歸，舍弟出其帙如叟旨。予性不敢妄測人高下，雖褐夫星卜，必凝思窮幅，度其所以筆起墨止，故得叟詩，即屏人深讀。其蛩蛙之音，唾敗之習，已了半帙，予猶望其能佳，而最後乃得《老夫病起》三詩，如聞其呻吟，如見其枯稿，如扶筇待老友至，如白髮妻在旁喃喃不已。人固貴自量，予雖年如叟，病如叟，不能為此奧語也。自是始與叟往來如三黨。久之閱一詩，復佳；久之又閱一詩，復佳。積之，得二十三首，刻焉。
叟僵羸如柴，舉止語氣如初不識字人，聽予去取其詩，皆茫然，覺非其初意。叟名學，未有字，或呼為訥庵。譚居士曰：「安知古工詩者，不盡如此叟與？」
期山草小引
己未秋闌，逢王微於西湖，以為湖上人也。久之復欲還苕，以為苕中人也。香粉不御，雲鬟尚存，以為女士也。日與吾輩去來於秋水黃葉之中，若無事者，以為閑人也。語多至理可聽，以為冥悟人也。人皆言其誅茆結庵，有物外想，以為學道人也。嘗出一詩草，屬予刪定，以為詩人也。詩有巷中語、閣中語、道中語，縹緲遠近，絕似其人。
荀奉倩謂婦人才智不足論，當以色為主，此語淺甚。如此人此詩，尚當言色乎哉？而世猶不知，以為婦人也。
樸草引
予嘗寄徐元歎詩云：「想應初見處，必在萬峰盤。」終未與元歎實斯言也，實之者，獨於七司直耳。
往入燕，知司直工詩，而未與接。一日從之作西山遊，位置泉岩之先後，雲物相答，僕蹇無聲，始與訂交，向白雲一拜，約此生燕楚黽黽，遙窮今古聲歌之變，不以一韻自足。同遊者皆曰：「子矜慎許可，目司直而老其盟，子何從知之？」予答曰：「吾見其樸也。」《三百》問之民間，真聲可絲可管。漢魏以前，吐腸而止。蘇勸李酬，雖之夷狄，良不可棄。故元亮田疇飲酒之言，韋應物不能和之於唐，蘇端明不能和之於宋，則何也？文采恣川，而樸心不足以達於詠也。學樸者不樸，紛華之習，日薰其心，而外飾敝車羸服、高士之容，人必以為不類也。
司直詩書無所不涉，而中有淵沈之性，不隨古今增其浮豔。所居京華，人物之海，齎鉛提囊以業於京師者，爭一識司直；司直虛衷延覿，幾盡竹箭之美，而下簾封徑，若不識人間有何名流，眉宇淵沈之神，入於吟嘯，聽其所達而不為之動。故曰：詩者性情之物，而性情者皆樸之區也。區於樸，則古今聲詩之變，可以一事一句而逢之矣，韻也乎哉！姑蘇元歎有韻人名，予亦稱為樸人，亦此意也。
送鍾廣文公任武進文
春初與鍾伯子交，知其尊公魯庵廣文，因以廣文益知其伯子也。寧惟以廣文知伯子，廣文而猶人之父，其初將無伯子矣；廣文而猶夫居官者之父，將失其所為伯子亦易矣。
廣文公性溫克，不時入州郡，縮口節身，始有田廬。自伯子通籍後，未嘗一步要門；或世講者拜其廬，執子弟禮，益恂恂不自安，以為逾涯。生平自食其筆與力，絲毫不以累伯子，使子因貧而膻官；又食其祿，以家食食叔子、少子，暨於孫，絲毫不以累伯子，使諸子孫因庇而離業。即伯子之為人也，能不以失職之諸生易其文，不以久不遷之官易其性，不以可援手可熱之人易其所知，非伯子則然也，其父則然也。
予嘗以田牧言之，有如子獲鶉而父望雉，子牧羊而父欲文狸，則其子將受命於田牧之間，倉皇莫措，以亂於原野，甚至墮足擭阱坑塹中而不顧，曰：「吾無可奈何，吾以酬父兄之望，而免於謫焉耳。」乃伯子以諸生困也，廣文慰勞之曰：「不諸生何如？」公車落矣，又曰：「尚諸生何如？」視七八年官在賓旅中，人奪其顯，將徘回郎署，廣文遍語所知曰：「吾子不第復何如？」予嘗察其意，覺未授大行，即望大行；不宜為郎，即望郎；郎不宜南，即望南——廣文若常以退著靜機，動乎伯子仕退之先。或言公何遂能至是，曰：「公內行過人，事其兄裕齋公，至於使孺人莊之若翁姑，參伺老人側，加一飯一衣，則脫然快；損一飯一衣，終日不解顏。此在古人不能行其妻，而廣文之敬兄不自露於身，人但從妻子奴婢處想見之，如是則名伯子何可不以廣文也。」請以是送廣文。
少司馬蔡公撫黔文
同安蔡敬夫先生，言行如古人，較然不自欺，其忠孝接物之志，天下信之。春事公久，獨以為能懼。今世所不足者，懼也，公何懼之有？春事公久，見公於學問之本末，浩浩淵淵，筆之所往，孔上而周下，贄俯而亮仰，不遺力以達於深頤無邊際，而曰：「吾苦不能思，嗜書不暇讀，於學問無所窺。」嗟乎！春每見有志者為之，效其一二處微肖，即揚揚氣得，公何懼若此？吾是以見其懼也。
當萬曆乙卯、丙辰間，公在辰陽。辰與黔，兵食相及，有欲用民力於苗者，公執不可，因自解歸去，而皋皋訾訾者，亦適自起滅。數年來海內多事，天下思公甚，公亦念天下，由晉嶽起鄖中丞，民以勣安。會黔夷不靖，舊開府深入未還，天子乃以公為少司馬往撫之。春聞而度其故：非用其才也，用其氣也；用其氣，用其懼也。方公強項，不肯輕用民力時，其氣已入人肝脾矣。氣藏於不可見，動於不可御：古之君子懼以養氣，氣以養智；而今之所為氣者，皋皋訾訾，而務以苟勝於人而已矣。使皋皋訾訾而可以苟勝於人焉，已泄矣，已盡矣，豈能復有氣乎？氣之所為，不可使復泄也，誠以蘊之，懼以守之，其誠彌積，其懼彌深，懼日以深，而氣日以達。一旦不得已而用於世也，則非我欲其然也，氣自然也。氣猶泉也，泉之初萌，如蚊蠕之微動，視之不得，何況其聽？稍流為池為澗，形見聲增；至於水石交鳴，喧豗不聞人語，浣濯者往焉，灌溉者往焉，而泉則猶守其初萌之性，曷往觀乎蚊蠕之微動矣！
公讀書深，用人細，見事透，以神鬼自則，而以豪聖望人。初下黔命，春適見於鄖中。公虛心省躬，遍問人所以往黔者，人莫能應。公自咎曰：「教人而不教於人，學問之大詬也。氣浮與？滿示挹與，肯綮失與？何莫應也！」春聞之躍然：吾所見公懼者，益信矣。懼者，君子所以盡天；而好謀者，君子所以盡人。天人自足於胸中，而國運人心，坦然默聽於忠孝接物之內，故成也。成之為言，天與人俱不必問之辭也。《大誥》曰：「允蠢鰥寡，哀哉！予造天役，遺大投艱於朕身，不卬自恤。」君猶如此，況代君者乎？有鰥寡之哀以通人，有天役之造以通天，未有暇自恤者。不懼生於自恤，自恤生於暇心，於是乎紛然問天問人，而苦無以通之。泉竭自中，氣不足也。春素以是聞於公，敢述以為送，尊其所聞，竊自附於高明云爾。
孟誕先母六十文
人卓然以才格聞於世難矣，因而有出世之思尤難；人之自致其身於出世難矣，因而得出世之母又難；若母先有出世之思，使其子才格足以聞於世，而後引之出世，此豈復有難易之數哉！雖古之聖母，有莫之或至者矣。夫人子之聖其親也，苟有一言一事之幾乎理、邁乎俗、宜乎家，舉而聖之，其誰能不聖之？至母而有出世之思者，佛母也。母而佛也者，苟有一言一事之淡乎想、合乎道、向乎慈，亦舉而佛之，無吝詞。雖然，人子之佛其母也，非人之佛其母也；人之佛其母也，先觀乎大者，而後小者以類從焉。
武昌有孟母湯太君者，吾友孟登之母也。方刺史公無子，而子其總憲公之仲子，是即今登也，字誕先者。然則非嗣母與？曰：「母不知也。母不知也，是以登亦不知也。」春竊聞大勢至有言：「十方如來，憐念眾生，如母念子；子若憶母，如母憶時，母子歷生，不相違越。」以太君為母，誕先為子，從無始以來，至於歷劫，春猶指為母子；矧今者同聚一家，本有母分，精氣密藏，冰水合和。譬之粟偶不寄瓶中耳，而棲者仍吾畝，露者仍吾場，閉者仍吾囷也，吾簸之揚之炊之以成飯。吾飯也，沙也乎哉！子從胎出，人道所尚，而母不知，能使子不知，此於人世之事、一瞬之榮，復何有乎？故曰觀其大也。
母教誕先，才格既已卓然，天下之人傳其罷公車之文，疾於獲雋之篇；吾黨中凡相引以為重者，必曰孟登、孟登。以春觀之，誕先之所以報其母，不為淺矣，而母尤督之尋師敦友。每佳士至，誕先雖他出，必招呼令返，惟恐後時；身自酌水量薪，與鐺湯相起止，不以盛夏為解。有不知己者，戒閽人勿相通。而至於慈情所及，黽勉求之，匍匐救之，則無親疏賢愚恩仇，力不能而盡之心，己不能而屬之子，人不知而禱之神，春嘗聞而歎焉。
母生長世家，情塵不染，雖鹽豉之間，亦近於道，而春獨窺其略婦女之小見，渾母子之大同，愁城愛河，杳然不知何往，欲率同志之人，奉為佛母，必如是乃可耳。今年浴佛日，春過武昌，與誕先靜住寒溪寺，聽菩薩泉雨響，同山僧七十餘人，經行蔬食。母聞之甚喜，貽以念珠一串，圓滑妙好，是母手所持物。春心許為作六十文，以報母意，而會四方交遊遺書相屬，因以堅誕先之向。母有倩劉君旦寅，淨名君子也，請以是質之。
為二李觴其尊公文
友人李潑、李瀰，常以其文質予，予為評駁詢谘者數年。二子感其意，稱門人，予讓不敢當。蓋生平未嘗以一日長於人，所為以文贄予者，無慮數十百輩，而獨令二子北吾面，何以謝諸君乎？以是不敢當。其後二子苦心居業，為名諸生，與予諸弟相友善。潑有女，又與予弟方之子約結婚姻，往來如隔舍比鄰，嚏唾相接。以末俗世情論之，師弟子無明據，至是亦可以衰矣。而二子修前恭不稍變，不以姻友為解，予私心愧且畏之：安得質行如古人若是？
已而聞其尊人省江翁語二子曰：「昔邵堯夫築安樂窩，諸門人弟子之家爭築窩待堯夫，汝曹當仿嶽歸堂製，各營一堂，但聽先生車音所至，相與迎之，使兒童臧獲，皆欣欣然有展待不倦之意，是則汝曹事也。」予之愧且畏也乃滋甚。天下人孰不高視其子弟，以文章聲譽速與人相雁行？孰肯以名諸生不必且為大人者重自損以門弟子之名？孰不聽子弟薄？而翁之訓其子，至引古人厚蹤妙事如此也？予雖益不敢當，而竊以為翁生平知大義，得有賢子，舉在是矣。
且予之不敢當，則抑有說也。予干進好名，深入胎骨。嘗記富鄭公欲官堯夫，不可；又欲命為先生處士，堯夫曰：「若進豈能禁吏責，既閑安更用名為？」今以予干進好名之人，坐受安樂先生之奉，其誰許我？若翁者，乃當一二不愧堯夫耳。翁雖不務仕進，日嘗手一卷，略知前代興亡得失之故及昭代實錄，有儒者所偶忘，翁輒能言之，雖敏人不能奪。予嘗過其家，坐臥一亭中，聽予與二子論文，盤桓不能去。亭前雜植花果，察其疏密，早暮以為樂；觀少子弄桔槔、散秧馬，稍存其弓冶。一庭之中，本學末農，本農末漁，本租庸末券責，本賓筵末饔飧，本愧恥末譙讓，進無吏責，閑無浮名，無修束，無仇怨，無愁苦，居今之世，而有一人如翁者，予不得不指之為堯夫。使有一人如翁者，而猶慎堯夫之名不肯與，予之不能為堯夫，又何待言哉！
翁六十，予具酒見翁。倘予也干進好名，日減一日，亦願營一亭，伏臘相將，用以永日難老，然則翁固予之師也。二子師予，予師翁，敢因二子而請焉！
（《譚友夏合集》卷十止此）
始作汪武昌奏績文
僕自知文字以來，未嘗為邦大夫奏績之文也。為邦大夫奏績之文，則自武昌汪令君西源始。常以為鳧飛雉馴之語，千言一律，眾口同諂，真不寫，芳不揚，徒增垢耳，無益於邦大夫也。雖然，予斯文實當作。
予往來蘇亭、元穀間，如一溪鳥，泛泛弄影，躬被其化，談之不誣，一當作也；天下多故，所在囂淩競誶，武、黃之間彌甚，而武昌人民熙熙樂業，虞牧不改舊，僕得縱遊其地，久不思歸，二當作也；寇充斥遠近，居者一囊粟，行者一束布，惴惴不自保，而獨不敢入大夫境內，脫有之，大夫命釋之，皆愧悔為平民，僕行李不驚，三當作也；司農日乏，郡縣租不得逋，守令罰有差，級常下不得比散職，而大夫之民爭輸挽，裏不聞胥吏聲，僕驚問之，曰「何忍負吾侯」，四當作也；大夫猶有暇晷讀書討故實，頖水湖山之地，結一閣，祠文昌，揖諸士談藝，隨才大小教之，其作文皆有法，諸生多吾友，五當作也。
大夫常訪僕山水佳處，薄世俗熱中干進之態，道其諸生時事：窮巷荒刹，偃扉展卷，不以面孔向人，亦不知入棘闈後有何得失營，其胸中淡然蕭騷。今入仕宦，此懷微損。僕聽之，如對古人語。而微察大夫雖醇謹雍茂，然無善事上官以博名譽之意。又京華要津，鴻影不傳，竿牘之風，此焉真絕。是邦之人，僉歎為希有。而頃以三年報政，從鵠磯還，顧僕，小洄舟上，喜露頰表，且曰：「吾母多病，今者恃粥痊，恃杖起，獲以健身，親承翟珈之榮，我則幸矣。」是秋也，僕有弟報政於魯中都，而二親杳然，即筍青魚白，無由奉之，何論封章？然則天之酬大夫純孝者為何如哉！夫封爵高蓋，大夫能忘於懷，而北堂日長，北闕恩深，即至人達士，亦自欣然動念，今茲之賀，真可賀也。如是則奏績之文，安見不可作者？是為邦大夫奏績文始。
（以上一篇據明末刻《鵠灣集》卷之三補）
劉濟甫賢母序
古今不少母子入山者，然以隱故入山，若姑入山，以待他日之出，其後必出者，不聞也。古今不少奉母住山者，然母必依子，若夫卜居山麓，速其子仍入城，或入他山，周旋師友之所在，而己獨與子婦守山中者，不聞也。古今不少獨身出遊、留妻奉母者，然其家裕然贏餘，無反顧，若中虛、田汙邪，使其子得壹意學問，而寂然拮據，不令子見苦為生難者，不聞也。
數年來，與吾友劉濟甫遊，見其力蒸蒸在進取，神肅肅在文章，性坦坦在師友。負笈遠學，嘯入松雲，而鐺爐壺榼，相望於道，僮僕默默與濟甫目語，從衣袂間出一片紙，使濟甫受數，則母字也。濟甫几案無塵，筆床淨潤，沈吟昏曉，伴侶鍾磬，或記憶往籍，忽忽若有所忘，令僮子歸取，僮子懷一片紙輒往，則濟甫貽母字也。濟甫既已攻苦深思，有文名，其井灶疆畎之狀，米鹽粔籹之務，施報疏數之節，一仰母慈，不以分其居業，於是文益工，求交者益眾。凡奩之簪珥、田之收入，以次消耗，繼之以券，至於質宅得緡，以塞收責者之橫。濟甫私念母起家人，必對案讓，而母欣然徙於八分山，葺其室，塞其向，園牆戶牖，蔚蔚佳氣，男耕女織，肅然朝典；而濟甫反得以去來於松窗草帶之間，經月不歸，盡發其心手，為江漢第一流，然則母於濟甫真兼造化師友之用矣。
濟甫嘗稱其外王父憲副周公負性貞堅，人不能犯，惟母則之，為坤之直；方相其夫文學公如友，又教其子如師，為未亡人二十一年，賴有此耳。而里中父老又怪母名家女，乃能甘如是艱辛，以為絕奇，此殊不然也。惟名家女，故知文字之難，而不以家人生產點子曠懷；惟名家女，故知田宅之輕，而不以子母錢虜挫子逸氣；惟名家女，故知師友之益，而不以交遊道廣謫子煩費；惟名家女，故知遭遇之奇，而不以剪铩羽翰尤子寡效——其本末動靜，所從來深遠矣。
母今六十，為濟甫之友者，請文於予，且傳濟甫之言曰：「世人友其子，因知其母，不知子實有不逮其母者。」譚子聞之，乃拜手揚言曰：「小人有母，惟小人深信斯言也。」
甲戌九月三日為朱師菊先生生辰八月十五日授匡僧往粵東文
蓑士見其師菊先生於京師，請曰：「夫子今年六十矣，春願有言也。」菊先生曰：「子贈我言則可，子如為佐樽之言也者，吾聞子有是戒，即吾亦願以戒子，盍已諸？」答曰：「夫子之言教我矣。雖然，行年六十而六十化，古之稱六十者，一言耳；春不敏，不能簡而至一言。春少夫子十有一歲，事夫子二十年，別去亦十六年，今相見於京師，蒼顏改舊，下拜痛深，蓋其感也。吾嘗師子蔡子，閩人也，年五十；又嘗友子鍾子，里人也，年才逾五十。年齒之重於師友也，可勝言哉！吾惟不為佐樽之言，吾即為佐樽之言，夫子受之矣。」菊先生喜曰：「子之業尚能工，吾隨牒行止尚能不已於行，目尚能辨書，口尚能吟且談，足尚能及山巔水涯，意智所往尚能追古人，子尚能從我遊，天賜也。天予能取，碩果相將。蔡鍾
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>