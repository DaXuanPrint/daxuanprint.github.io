<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,刻记纂渊海序,记纂渊海序,刻记纂渊海名氏,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三">
<meta name="description" content="类书。宋潘自牧编。一百卷。依。次分混元、天文、岁时、节序、律历、祥瑞、灾异、。地理、居处、郡县、职官、仕宦、科举、学校、人。伦、家世、性行、识见、问学、言语、政事、名誉等。部类。《四库全书总目》谓其“分门隶事，与诸家。略同，惟一百卷中，叙天道者五卷，叙地理者二。十卷，叙人事者六十四卷，叙物类者仅十一卷。。详其大而略其细，与他类书小异”，“其中性行、。议论诸部子目，未免琐碎，然亦不失为赅备。也”。今传为明万历七年(1579)陈文燧刊王嘉。宾校补本，清乾隆间收入《四库全书》，《总目》。以为“亦如陈禹谟之改《北">
<title>记纂渊海_潘自牧_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">记纂渊海</span> <br/>
          作者： <span class="inputVal" id="bkauthor">潘自牧</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,类书,完结</span> <br/>
          字数： <span class="inputVal" id="bknum">[book_length]1555212</span> <br/>
          说明： <span class="inputVal" id="bkdec">类书。宋潘自牧编。一百卷。依 次分混元、天文、岁时、节序、律历、祥瑞、灾异、 地理、居处、郡县、职官、仕宦、科举、学校、人 伦、家世、性行、识见、问学、言语、政事、名誉等 部类。《四库全书总目》谓其“分门隶事，与诸家 略同，惟一百卷中，叙天道者五卷，叙地理者二 十卷，叙人事者六十四卷，叙物类者仅十一卷。 详其大而略其细，与他类书小异”，“其中性行、 议论诸部子目，未免琐碎，然亦不失为赅备 也”。今传为明万历七年(1579)陈文燧刊王嘉 宾校补本，清乾隆间收入《四库全书》，《总目》 以为“亦如陈禹谟之改《北堂书钞》，已非自牧 之旧”，“要其根柢，则固宋人之旧帙耳”。有 1988年中华书局影印本，分装四册。</span> <br/>
          封面： <span class="inputVal" id="bkimg">Z_19390.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]记纂渊海
[book_author]潘自牧
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,类书,完结
[book_length]1555212
[book_dec]类书。宋潘自牧编。一百卷。依 次分混元、天文、岁时、节序、律历、祥瑞、灾异、 地理、居处、郡县、职官、仕宦、科举、学校、人 伦、家世、性行、识见、问学、言语、政事、名誉等 部类。《四库全书总目》谓其“分门隶事，与诸家 略同，惟一百卷中，叙天道者五卷，叙地理者二 十卷，叙人事者六十四卷，叙物类者仅十一卷。 详其大而略其细，与他类书小异”，“其中性行、 议论诸部子目，未免琐碎，然亦不失为赅备 也”。今传为明万历七年(1579)陈文燧刊王嘉 宾校补本，清乾隆间收入《四库全书》，《总目》 以为“亦如陈禹谟之改《北堂书钞》，已非自牧 之旧”，“要其根柢，则固宋人之旧帙耳”。有 1988年中华书局影印本，分装四册。
[book_img]Z_19390.jpg


[book_title]提要
钦定四库全书　　　　　子部十一
记纂渊海　　　　　　　类书类
提要
【臣】等谨案记纂渊海一百卷宋潘自牧撰据浙江通志自牧金华人庆元元年进士官龙防令此本题曰教授盖其著书时所居官也是书分门事与诸家畧同惟一百卷中叙天道者五卷叙地理者二十卷叙人事者六十四卷叙物类者仅十一卷详其大而畧其细与他类书小异其郡县一部以临安为首盖据南渡割裂之余而五岭两川之后更及开封诸府存东京全盛之旧亦与方舆胜览诸书删淮以北不载者体例有殊其中性行议论诸部子目未免琐碎然亦不失为赅备也此本刻于万厯己夘原本卷首自牧名后题有中宪大夫大名府知府前监察御史东鲁王嘉宾补遗字则亦如陈禹谟之改北堂书钞已非自牧之旧又陈文燧序称其先世求之闽蜀得其前编周流吴越复购后编此本不分前后编盖复经合并益失其真序文称中叶零替蠧鱼残缺戊寅冬承乏畿南公暇谬为补注剥落太甚者属别驾蔡公司理顾公学博吴君采辑诸书补阙序次一日示诸太守越峯王公邑令吴君愿捐奉梓之云云以其卷首列名考之别驾蔡公为大名府通判蔡之竒司理顾公为推官顾尔行学博呉君则有府学训导吴腾龙魏县教谕呉嶙二人不知谁指邑令呉君为南乐县知县吴定太守王公当即嘉宾是补此书者为文燧及蔡之竒等三人嘉宾特为刋板未尝操笔与题名亦互相抵牾盖明人书帕之本称校称补率随意填刻姓名不足为?亦不足为异其出自谁手无庸究诘要其根柢则固宋人之旧帙耳乾隆四十六年三月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀

[book_title]刻记纂渊海序
太史公曰学者载籍极博犹考信于六艺云夫六艺尚矣顾挽近世离合雕缋食宋氏余餲以博甲乙第则可以方韩毛戴郑则滥觞只涂学士耳目耳一旦释故筞登朝复东西南北或不暇搜百代之薮即搜而柱下所藏或不少槩见即见矣而惠子五车纷如岂胜徙代舍也则恶在其能博极哉故述家者兴其人则如刘叅军徐散骑欧阳率更其编则经史子传错其用发善机则开檐展卷古道照顔其资不可缺也博士弟子展纸濡颖镕意铸词仰天阁笔而不能成章则悔其积学之晩迨其既仕则簿牍琐冗尘纷纠纒上之树勋防防希髙慕大考镜一差不免效颦学步之过次则摸棱两可得丧交驰又次则堕行防防机械闭护其意念蒸蒸皇皇万起万防当此之时取圣贤故牍而讽诵防绎之印证先哲神逰太清投氷熄火方寸烱然与圣贤之心旷世孚格而三事九列轻若一毛即使震撼击撞排山岳而膺霆电其刚大不少馁焉则不惟定志凝神莫过于书而昔人所谓至乐者真在是矣使书而可废则臧逢世求刺尾以书班史杨司谏佣集贤以便稽阅欧阳文忠居夷陵时求汉史不得輙考吏牍以镜得失穷一生心力而不倦者岂其疲精于腐防蠧鱼之资而为是迂缓不切之事哉自昭明聚精于汉选宋帝撷秀于英华杜氏覈例于通典好古修文之士至今便之苐挈纲者不详撮要者不愽且专主采摭而无禆劝惩母怪乎博物者縁以为资而志道者谓其索然无余味也有宋金华潘自牧氏性既嗜古学亦遡源研思殚力彚集全书命曰记纂渊海自乾坤法象之理皇王帝霸之绪礼乐刑政之辨草木昆虫人物事变之纪文井蛙疑焉河伯叹之矣陈大夫由名御史出秉魏宪梓其书魏博大夫家临川临川九渊旧乡故多谭一贯者乃是书藏大夫家百年且大夫至不三月亟亟焉梓所谓考六艺而博极非耶余代大夫至则释爼豆议军旅盖十九废书一日手其编咨咨叹焉曰当世卿大夫修夏商之业具曰文胜而词赋则墨儒多阙不称即两都山川宫观礼乐兵车姬姜端冕祯祥之茂未有一赋之者谓腹笥何何令来学前无徃哲防哉编也愿捐俸梓之?成分为门若干条若干卷若干盖数十年未竟之绪而焕然大备矣夫先人有志后裔弗成非孝也家有和璧秘而弗广非仁也非仁非孝非夫也自牧民采辑于数百年之久而先祖父得之则传者在先祖父先祖父访缀于十世之久而子孙得之则传者在我子孙借令惜劳省费不能公之天下谓先祖父何今是编既成烂然拱璧譬诸灵泉浩淼渴者思饮嘉生畅茂饥者可防也学士大夫溯流穷源剥华嚅实由经籍子史以归仁义道德之懿自渣滓糟粕以要精神心术之防甲乙雌黄立我正鹄释回増美身体神防处则为一世闻人出则为经天实学则经籍子史皆我注脚防古圣哲所以垂世立教者于吾人有实济而剪防醸蜜蔚为词章又卑鄙不足言矣虽然珠玑玳瑁贵矣而不可衣食布帛菽粟可衣食矣而不能必斯人之各足取不禁用不竭随其分量所及而各适于用者书也遗簮见收宝于珠玉断简复续贵于天球昔人六籍之堂万卷之架固惓惓然恐手泽之坠而未必非公世觉人之心也余祖辈不敢冺自牧公之传而余不敢冺先辈之志继绍之心得借诸公以自効而越峯诸公捐俸梓集嘉惠万世则公已公物之心亦有所寄以不朽其自所慰者因甚于予之慰其先人者也把玩是编者其尚念之哉万厯己卯孟夏吉旦赐进士第整?大名等处兵备河南按察司副使前河南道监察御史临川陈文燧书

[book_title]记纂渊海序
夫多识不如一贯宣圣与端木氏论之详矣彼忘书三箧了诵无遗借阅市肆过目成诵其所建树多贻讥于后世而暗合道妙者腹稿书囊且贤于读书不识字之軰则载借蘧庐圣人不屑雕虫末技岂壮夫为之哉然前言徃行大畜多识而不学无术之诮又若不病其玩物防志者是何以故也盖人生防内上自皇初下穷万禩判然若风马牛不相及而其善善恶恶泾渭不淆即万禩如出同堂刓觚裂轨之徒靡所不至夜气清明检防旦昼輙愧汗不能自遏盖天则之明不容冺耳所恃以区较臧否激则渔猎备矣于乎此率涂之人立起而渔猎者耶抑为周览经?者航渊海乎且韩愈一代作者而称纪事纂言唯钩提是竞扬雄则雕虫耻之自二论狎出搜罗驰骋之士与着一家言言各屈信龙蛇若廼缙绅先生更抗手而尊一贯曰赐氏固病博矣然则夫子焉学而识防风氏之骨肃慎氏之楛矢防龙罔象羵羊之秘恠若河汉无极耶且窥孔门者即博士家言童习而斑白不敢废何独废?学欲黜类苑以下书籍令刘徐其人一生当游夏无论文学其多识鸟兽草木之名亦何渠尽见黜也语有之善识者譬善货殖谷纑旄石漆丝姜桂柟梓瑇瑁齿革连锡旃裘之类靡不韫匵岂必鞶鉴舒鼎而藏垂棘而寳哉故宋潘子犹然俭诸氏而饶益之世母必齐梁晋魏秦汉春秋事母必庙彛国典言母必邹枚迁固屈宋左国老荘盈耳者张夺目者陈书成而命之曰纪纂渊海有味乎其渊海也而经籍子史诗赋风骚变而外国盗贼水火灾沴防而医卜农圃稗官小説莫不具陈而其因事别类因人证事治政之纯疵人品之髙下行谊之淑慝心术之忠邪华衮斧钺凛凛可畏盖兼经史之义而集诸书之大成者也余先世强恕公牧石诸公求之闽蜀得其前编周流吴越复购后编寳玩盖几百年所矣中叶有志续蠧鱼残缺余自通籍时业有志续之践更南北竟无完书今戊寅冬承乏畿南公暇谬为补注剥落太甚者属别驾蔡公司理顾公学?吴君采辑诸书补缺序次一日示诸太守越峯王公邑令吴君则皆唯唯曰后启班固左思嚣嚣上世也孰为我封魏卢柟之墓讨其乡岂复有赋沧海者乎且诏之曰陈大夫书出丰玉荒谷积恣而所贸布矣太守滕阳王君梓既竣入谓不佞故不佞稍扬扢云尔诸诠次卷帙不载载大夫自序中万厯己夘中秋日赐进士第中宪大夫整饬大名等处兵备河南按察司副使前奉?提督云南学校巡按直福建江西道监察御史勾余胡维新书

[book_title]刻记纂渊海名氏
宋　　教　　授　　金　　华潘自牧纂集明中宪大夫大名府知府前监察御史东鲁王嘉賔补遗奉　政　大　夫　同　知　济　郡王之辅承徳郎通判蜀郡蔡呈竒金华王三锡
文　林　郎　推　官　吴　兴顾尔行编次奉　训　大　夫【阙二字】州　知　州　新　添丘东昌元　城　县　知　县　上　党窦　杰
南　乐　县　知　县　邺　郡吴　定
清　丰　县　知　县　汉　阳尹应元
内　黄　县　知　县　晋　阳孙继先
魏　　县　知　县　东　莱原一魁
濬　　县　知　县　河　东任养心
滑　　县　知　县　东　莱刘师鲁
东　明　县　知　县　灵　壁徐学礼
长　垣　县　知　县　大　梁邉有猷校正府　　学　训　导　关　中吴腾龙
魏　　县　教　谕　毘　陵吴　嶙同校

[book_title]卷一
钦定四库全书
记纂渊海卷一　　　　　宋　潘自牧　撰混元部
太极【混沌附】
经易有太极是生两仪疏云老子道生一此太极是也【易】夫礼必本于太一【记】
子有物混成先天地生【老】太易者未见气也太初者气之始也太始者形之始也太素者质之始也气形质具而未相离故曰浑沦　?牝之门是谓天地之根【并列】未有天地自古以固存神鬼神帝生天生地在太极之先而不为髙在六极之下而不为深【荘子】太初有无无有无名一之所起有一而未形　儵与忽时相与遇于混沌之地混沌待之甚善儵与忽谋报混沌之徳曰人皆有七窍以视聴食息此独无有尝试凿之日凿一窍七日而混沌死【并荘】天地未形冯冯翼翼洞洞故曰大昭天地未剖隂阳未判四时未分万象未生汪然平静
寂然澄清莫见其形　古未有天地之时唯象无形窈窈芒芠漠闵澒蒙鸿洞莫知其门【淮南】太极初搆清浊始分【抱朴】夫子其与太极合徳神道并行乎【文中】
史太极元气函三为一【前律厯志】太极中央元气故为黄钟太极运三辰五星于上　经元一以统始易太极之
首也【并同上】太极者混沌之时曚昧未分日月含其辉八卦隠其神天地混其始圣人藏其真【晋纪瞻传】
传记太极形质已具【帝王世纪】气形之初谓之太始【同上】先有太初后有太始形兆既成名曰太素浑浑相连视之不见聴之不闻【白虎通】
集邃古之初孰传道之上下未形何由考之【楚词天问】太易之始太初之先冯冯沉沉奋搏无端【扬雄赋】太极之先两仪始分有沈而奥有浮而清【班固典引】览太极之初化【陆机赋】嘉太极之开元【傅?赋】太极剖判造化权舆【左思赋】太极之始混沌未分【曹子建七啓】在昔太初?黄混并混沌鸿蒙兆眹未形【曹子建论】易谓之太极春秋谓之元老子谓之道【阮籍论】无极之极漭弥非垠【柳文天对】本始之茫诞者传焉鸿灵幽纷曷可言焉【同上】混沌无形气奚从生两仪元一是能分太极焉得离【张萃诗】
本朝无极而太极太极动而生阳动极而静静而生隂静极复动一动一静互为其根分隂分阳两仪立焉阳变隂合而生水火木金土五气顺布四时行焉五行一隂阳也隂阳一太极也太极本无极也【濓溪太极图】道为太极又曰心为太极【邵子语】弄丸余暇时往时来自注云丸谓太极【无名公序】分而言之一物各具一太极也合而言之万物统体一太极也【朱文公太极图注】太极只是天地万物之理在天地则天地中有太极在万物则万物中各有太极【语録】太极只是个极好至善底道理人人有一太极物物有一太极　太极便是性动静隂阳是心金木水火土是仁义礼智信化生万物是万事【并同上】不言无极则太极同于一物而不足为万化根本不言太极则无极沦于空寂而不能为万化根本【答陆梭山书】昆仑大无外旁薄下深广隂阳无停机寒暑互来往皇羲古神圣妙契一俯仰不待窥马图人文已宣朗混然一理贯昭晰非象罔珍重无极翁为我重指掌【感兴诗】吾观隂阳化升降八纮中前瞻既无始后际那有终至理谅斯存万世与今同谁言混沌死幻语惊盲聋【同上】
造化
经乾道变化各正性命【易】天地变化草木蕃【易】可以賛天地之化育则可与天地参矣【记】
子造化者其巧妙其功深　造化之所始者谓之生【并列】子来有病将死子犁往问之与之语曰造化又将奚以汝为将奚以汝适以汝为防肝乎以汝为虫臂乎　大冶铸金金踊跃曰我且必为镆鎁夫大冶必以为不祥之金今一犯人之形而曰人耳人耳夫造化者必以为不祥之人今一以天地为大鑪以造化为大冶恶乎往而不可哉　许由谓意而子曰夫尧既已黥汝以仁义而劓汝以是非矣意而子曰庸讵知夫造化者之不息我黥补我劓使我乗成以随先生耶　万物皆出于机皆入于机【并荘】造化者之攫援物也譬犹陶人之埏埴也【淮南子】
史制作侔造化【后张衡传】含元包一甄陶品类【后郅恽传】五气陶铸万物流形【隋书】
传记上知造物无物而下知物物之自造也【郭象荘子序】集大钧播物坱圠无垠【贾谊赋】天地为鑪造化为工隂阳为炭万物为铜【同上】太极造化权舆【左思赋】造化为工匠天地为陶钧【潘尼赋】洪钧陶万类【张茂先】八荒开夀域一气转鸿钧【杜诗】茫茫大造间　钧陶力大哉【并同上】
本朝造化无情不择物【欧阳公】神工自炉鞴【东坡】造化何如童子戏　未识造物意茫然同一炉　炉锤一手赋形殊造物无心莫怨渠　细防造物真无物春到江南花自开【同上】
元气【天地之气附】
经天地絪緼万物化醇【易】易有太极疏云元气混而为一是太初太一也【同上】孟春天气下降地气上腾【记】天气上腾地气下降【记】夫礼必本于太一【家语】注云太一元气也【同上】天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也【乡饮酒】
子太易者未见气也太初者气之始也【列】伏羲得之以袭气母注云取元气之本【荘】道始生虚廓虚廓生宇宙宇宙生元气【淮南】人禀二仪之气【列】天者统元气焉【文中子】史至治之世天地之气合以生风天地之风气正十二律定【前律厯志】黄钟纪元气之谓律　黄者中之色故阳气施种于黄泉孳萌万物为六气元也故以黄色名元气焉元气转三统五行于下　太极元气函三为一极中
也元始也行于十二辰【并同上】元气剖判刚柔始分清浊未位【后天文志注】明帝升灵台望元气【本纪】助顺元气含养庶类【郎顗传】斗斟酌元气运平四时【李固?】天地者生万物以资始冲气以为和原元气之本求天地之根【晋纪瞻传】天地之气以知四时寒暑【唐律歴志】元气者天地之始万物之所王政之大端王政莫先于安人故安人则隂阳和隂阳和则天地平天地平则元气正【陈子昂传】调元气治隂阳和元气睦人伦【并同上】元者气之始也【刘蕡防】
传记元气初分重浊为地万物所陈列也【説文】两仪未分其气混沌【河图】元气无形汹汹蒙蒙【同上】嵗在摄提元气肈始【三五歴纪】天地者元气之所生万物之所自焉【礼统】地者元气生万物之祖也【白虎通】元者包含道徳搆掩乾坤橐籥元气【张衡元图】有巨灵者偏得元神之道故与言气一时生混沌【开元遁甲图】丽山氏分布元气各生次序产生山谷【同上】昆仑山上有金台玉阙亦元气之所合天帝之居治处【十洲记】
集元气始化【扬雄赋】大者含元气纎者入无伦【解嘲】混元运物流不处兮【班固赋】茫茫元气谁知其终【曹子建七啓】皓天元气也皓然而已无他物焉【杨泉物理论】含元气之絪緼【王文考赋】禀元气于灵和【郭景纯赋】大象无形元气为母杳兮冥兮陶冶众有【孙楚石人铭】元气氤氲二仪开辟【李义府箴】厐昧革化惟元气存【柳文天对】浑然而中处者世谓之元气【天説】元气大痈痔也【并説文】
本朝乾道成男坤道成女二气交感化生万物【濓溪太极图】
隂阳
经一隂一阳之谓道　隂阳不测之谓神　隂阳合徳而刚柔有体　分隂分阳迭用柔刚【并易】以天产作隂徳以地产作阳徳　以隂阳为端　隂阳相摩天地相荡天地防合隂阳相得【并记】冬无愆阳夏无伏隂【左传】独隂
不生独阳不生独天不生三合然后生【谷梁传】
子隂阳同度曰道【管】春夏秋冬隂阳之推移也时之短长隂阳之利用也日夜之易隂阳之化也【同上】万物负隂而抱阳冲气以为和【老】能隂能阳能柔能刚【列】天地之道非隂则阳【同上】隂阳相照相盖相治【荘】冦莫大于隂阳无所逃于天地之间【同上】隂阳大化风雨博施万物各得其和以生各得其养以成【荀】含隂吐阳而万物和同者徳也【淮南】天地之袭精为隂阳　隂阳和而万物生　隂阳之陶化万物【并同上】
史阳常居大夏而以生育长养为事隂常居大冬而积于空虚不用之处以此见天之任徳不任刑也【前董仲舒防】天地设位垂日月分隂阳定四时列五行以示圣人【翼奉封事】阳施其气隂化成物【律厯志】隂阳调和万物咸得其宜【东方朔传】隂阳和调物乃茂成【三老上书】阳以博施为徳隂以不専为义【梁皇后纪】隂阳和则天地平元气正【唐陈子昂传】和隂阳以养物【刘蕡防】
传记四时隂阳者万物之根本也【素问】隂阳者天地之道也万物之纲纪变化之父母生之本始神明之府也【同上】隂阳和万物序【白虎通】
集明明闇闇惟时何为隂阳三合何本何化【屈原天问】一隂一阳天地之方【班固宾戏】稷契逢天人隂阳仍骄蹇【李白】隂阳相主客【杜诗】天行失其度隂气来干阳【韩诗】
本朝太极动而生阳动极而静静而生隂静极复动一动一静互为其根分隂分阳两仪立焉【周子太极图】天以阳生万物以隂成万物【通书】五行隂阳隂阳太极四时运行万物终始　混兮辟兮其无穷兮【同上】无极之前隂含阳也有象之后阳分隂也【康节观物外篇】本一气也生则为阳消则为隂　阳主辟而出隂主翕而入【并同上】隂阳之精互藏其宅【横渠正?】
五行部
五行【五徳附】
经天一地二天三地四天五地六天七地八天九地十【易】水火金木土谷惟修【书大禹谟】有扈氏威侮五行【甘誓】鲧陻洪水汨陈其五行【洪范】一曰水二曰火三曰木四曰金五曰土疏云天一生水地二生火天三生木地四生金天五生土此其生数也地六成水天七成火地八成木天九成金地十成土谓之成数也　水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘【并同上】或审曲面势以饬五材【记】播五行于四时　人者五行之秀气　人者五行之端也　圣人五行以为质　先王道五常之行【并同上】天生五材民并用之【左传】地有五行　用其五行【并同上】子黄帝立五行以正天命【管】木与木相摩则燃金与火相守则流【荘】水生木木生火火生土土生金金生水子生母曰义母生子曰保子母相得曰専母胜子曰制子胜母曰困【淮南】火热而水灭之金刚而火销之木强而斧伐之水流而土遏之唯造化者物莫能胜也　木生于亥壮于卯死于未三辰皆木也火生于寅壮于午死于戌三辰皆火也土生于午壮于戌死于寅三辰皆土也金生于巳壮于酉死于丑三辰皆金也水生于申壮于子死于辰三辰皆水也【并同上】五行不相沴则王者可以制礼【文中】
史五常五行之象【史天官书】黄帝得土徳黄龙地螾见夏得木徳青龙止于郊草木畅茂商得金徳银自山溢周得火徳有赤乌之符秦文公出猎获黒龙此其水徳之瑞【封禅书】公孙臣上书曰始秦得水徳今汉受之当得土徳土徳之应黄龙见后三嵗黄龙见成纪【同上】刘向父子以为庖牺始受水徳其后以水传子而汉得火徳故髙祖始起神母夜号着赤帝之符【前律厯志】汉代秦继周木生火为火徳【同上】五行者五常之形气也【艺文志】五行异位千变万化繁育庶类【五行志】五行见象于天也为五星分位于地也为五方行于四时也为五徳禀于人也为五常播于音律为五声发于文章为五色而揔其精气之用谓之五行【唐五行志】洪范九畴其説不相附属而刘向为五行传乃取五事皇极庶征附于五行以为八事皆属五行欤【同上】
传记黄帝问曰太虚寥廓五运回薄衰盛不同损益相从愿闻平气何如而名也岐伯曰木曰敷和火曰升明土曰备化金曰审平水曰静顺帝曰其不及奈何岐伯曰木曰委和火曰伏明土曰卑监金曰从革水曰涸流帝曰太过何谓岐伯曰木曰发生火曰赫曦土曰敦阜金曰坚成水曰流行【素问】天有五行水火金木土分时化育以成万物其禅谓之五帝古之王者易代改号取法五行太昊配木炎帝配火黄帝配土少昊配金颛帝配水其次以所行之次转相承也【家语】尧以火徳王色尚黄舜以土徳王色尚青夏后氏以金徳王色尚黒殷人以水徳王色尚白周人以木徳王色尚赤　勾芒为木正祝融为火正蓐收为金正?为水正后土为土正【并同上】地之五成所以生殖也【国语】先王以土与金木水火杂以成百物【同上】五行者天地之性【白虎通】火日外景金水内景【大戴礼】木为青龙火为朱雀土为勾陈金为白虎水为?武【真仙?】
本朝阳变隂合而生水火木金土五气顺布四时行焉【濓溪太极图】五行之生也各一其性【同上】木曰曲直能既曲而反申也金曰从革一从革而不能自反也水火气也故炎上润下与隂阳升降土不能得而制焉木金者土之华实也其性有水火之杂故木之为物水渍则生火燃而不能离也盖得土之浮华于水火之交也金之为物得火之精于土之燥得水之精于土之濡故水火相待而不害铄之反流而不耗盖得土之精实于水火之际也土者物之所以成始而成终也地之质也化之终也水火之所以升降物兼体而不遗也【横渠正?】五行者质具于地而气形于天者也以气而语其行之序则曰金水木火土而木火阳也金水隂也以质而语其生之序则曰水火木金土而水木阳也火金隂也【朱文公太极图説】五行虽各一其性然一物又各具五行之理【语録】
水
经地中有水师地上有水比水洊至习坎山上有水蹇泽无水困木上有水井风行水上涣泽上有水节【并易】水流而不盈　坎者水也正北方之卦也【説卦】润万物者莫润乎水　坎为水沟渎【并同上】人无于水监【书酒诰】禹平水土【吕刑】　?之水【诗】沔彼流水朝宗于海【沔水】稻人以潴蓄水以防止水　萍氏掌国之水禁　匠人善沟者水潄之善防者水滛之【并周礼】水曰清涤　孟秋完隄防以备水潦　孟冬盛徳在水　水无当于五色五色不得弗章水烦则鱼鼈不大【并记】今夫水一勺之多及其不测鼋
鼍蛟龙鱼鼈生焉货财殖焉【中庸】水易狎而难亲也易以溺人【表记】潢污行潦之水【左传】颛顼氏以水纪故为水官而水名【同上】知者乐水【论语】
子水之就下沛然谁能御之【孟子】沧浪之水清兮可以濯我缨沧浪之水浊兮可以濯我足　徐子曰仲尼亟称于水曰水哉水哉何取于水也孟子曰源泉混混不舍昼夜盈科而后进放乎四海有本者如是　水信无分于东西无分于上下乎今夫水搏而跃之可使过颡激而行之可使在山是岂水之性哉　观于海者难为水观水有术必观其澜【并孟子】水者地之血气如筋脉之
通流者也【管】水万物之凖也【同上】上善若水水善利万物而不争处众人之所恶故几于道矣【老】水天下之至柔驰骋天下之至刚【同上】孔子观于吕梁悬水三十仭流沬三十里【列】长于水而安于水性也　白公曰若以石投水如何孔子曰吴之善防者能取之曰若以水投水如何孔子曰淄渑之合易牙尝而知之白公曰人固不可与防言也【并同上】人莫鉴于流水而鉴于止水【荘】水净则明烛须眉平中准大匠取法焉　水之性不杂则清莫动则平郁闭而不流亦不能清　水之积也不厚则负大舟也无力覆杯水于坳堂之上则芥为之舟置杯焉则胶水浅而舟大也　秋水时至百川灌河泾流之大两涘渚涯之间不辨牛马【并同上】积水成渊蛟龙生焉【荀】水能载舟亦能覆舟　其万折也必东　水至平端不倾心术如此象圣人　譬如盘水正错而勿动则湛浊其下而清在上是以见须眉而察理矣　孔子见大水必观焉曰夫水柔而无为也似徳其浩浩乎不屈似有道其赴百仭之谷不惧似勇主量必平似法盈不求溉似正发源必东似志【并同上】水之性乗势而行乗衰而流【淮南子】向冬则凝而为氷向春则泮而为水　上天则为雨露下地则为润泽万物不得不生百事不得不成水可循而不可毁　女娲积芦灰以止淫水　水下流而不争先故疾而不徐【并同上】满而后进者其水乎【杨】水避碍则通乎海【同上】水有四徳沐浴羣生流通万物仁也?清激浊荡去滓秽安也柔而难犯弱而难胜勇也导江疏河恶盈流谦智也【尸子】方折者有玉圆折者有珠清者有黄金龙渊有玉英【同上】
史九黎乱徳颛帝受之金生水故为水徳又曰汤伐桀金生水故为水徳【前律厯志】颛帝乗坎执权司冬注云水为智智者谋谋者重故为权【魏相传】郑崇曰臣心如水【本传】水性下流人所用灌溉者也【后五行志注】简宗庙不祷祠废祭祀逆天时则水不润下郊祀天地祷祈神祗谨其斋戒致其严敬至发号施令亦顺天时如此则水得其性矣【同上】孔若思座右置止水一石明自足意【北史本传】赵轨受诏入朝父老送之曰公清如水请酌一杯水奉饯【本传】郦道元歴览竒书注水经【本传】唐新丰鹦鹉谷水清世?云此水清天下平【唐书】古者水官不失职则能辨味与色潜而出合而更分皆能识之【唐许敬宗答髙宗】
传记水者天地之包幕五行之始焉【元命苞】水之为言隂化沾濡【白虎通】?洲涧水如蜜服之长生【河图】浮天载地髙下无不至万物无不润【?中记】髙前之山有水甚寒而清帝台之浆水也【山海经】非水无以准万里之平非水无以通逺任重也【尚书大传】临淄牛山下有女水齐人谚曰世治则女水流世乱则女水竭【述征记】魏贾?有苍头尝令乗小艇于黄河中接河源水以酿酒名昆仑觞酒之芳味世中所絶【酉阳杂俎】取若下水以酿酒醇美俗称若下酒【十道记】楚水第一晋水最下【水记】濉涣水其波文皆五色名文章水又曰续水【述异记】唐秘书省中水最佳名秘水【茶録】谷帘水在庐山披嵓而下陆鸿渐第其水为天下第一【同上】山水上江水次井水下【陆羽茶经】刘伯刍以杨子江为第一惠山石泉第二虎丘寺井第三丹阳寺井第四扬州大明寺井第五松江第六淮水第七李秀卿以庐山康王谷水第一惠山石泉第二蕲州兰溪石下水第三扇子峡虾蟇口水第四虎丘寺井第五庐山招贤寺方桥潭第六杨子江南零水第七洪州西南瀑布第八桐栢淮源第九庐山龙池山顶水第十丹阳寺井第十一扬州大明寺井第十二汉江中零水第十三玉虚洞香溪水第十四武关西水第十五松江水第十六天台千丈瀑布第十七柳州圆泉第十八严陵滩水第十九雪水第二十【张又新煎茶水记】
集承液而生云雨涌凝而为甘泉委输而作四海决导而流百川【王彪之赋】水懐珠而川媚【陆士衡赋】空水共澄鲜【文选】秋水共长天一色【王勃滕王阁赋】长流玉琴声【李白】緑水解人意为余西北流　谁道此水广狭如一匹练　水色倒空青流水无情去　水色緑且明令人思镜湖　水影弄
月色清光奈愁何　乃是天镜中分明尽相似【并同上】碧色动柴门【杜诗】春水船如天上坐　琉璃漫汗泛舟入冯夷撃鼓羣龙趋湘妃汉女出歌舞　逺水兼天净清涟曳水衣　水流心不竞　湍驶风醒酒　秋水清无底【并同上】湍围亦腾声【韩诗】浩浩浮秋浸　碧溜滴玲珑映波铺逺锦【并同上】水碧无尘埃【柳诗】蔽空素彩列激浪
寒光聚的皪沈珠渊锵鸣捐佩浦【同上】
本朝坎水也一始于中有生之最先者也【程子语】引流清派分【欧阳公】春水弄春沙　清涟对女郎　水天本虚静云收风波止始见天水性　晩宿南溪上森如水国
秋【东坡】细细龙鳞生乱石冯夷窟宅非梁栋　小风吹水碧鳞开　积雨浮舟减石鳞　共坐船中那得见乾坤浮水水浮空　水作玉虹流　水性固自清不清或挠之　系闷岂无罗带水　流水无心自入池　堂中隠几人心与水俱凉　渐防逺水緑生漪　差向清漪照病顔　垂饵得清甘可咽不可潄　金沙玉砾灿可数古镜寳奁寒不动　山下碧流清似银　水光防灔如浮碧　千寻挂云阙万顷含风湾　防风不起镜面平泗水茫茫鸭头緑　瑠璃百顷水仙家【并同上】梦临秋
江水鱼鰕避窥瞰【山谷】栖迟林丘下欲濯无尘缨【同上】至洁而纳污此水真君师【陈后山】春水瓜头緑【同上】
火
经天与火同人火在天上大有山下有火贲泽中有火革木上有火鼎山上有火旅【易】燥万物者莫熯乎火离为火【同上】火炎昆防玉石俱焚天吏逸徳烈于猛火【书?征】若火之燎于原【盘庚】予若观火【同上】无若火始??【洛诰】如火烈烈则莫我敢曷【诗】宫正春秋以木铎修火禁　司爟掌行火之政令四时变国火以救时疾季春出火民咸从之季秋内火民亦如之注云春取榆柳之火夏取枣杏之火季夏取桑柘之火秋取柞楢之火冬取槐檀之火　司烜氏中春以木铎修火禁于国中【并周礼】孟夏盛徳在火　仲夏无用火南方　后圣有作修火之利范金合土以炮以燔以烹以炙　季春出火为焚也【并记】夫兵犹火也弗戢将自焚也【左传】古之火正或食于心或食于味以出内火　炎帝氏以火纪故为火师而火名【并同上】钻燧改火【论语】
子舜使益掌火益烈山泽而焚之【孟子】若火之始然【同上】赵襄子狩于中山借芿燔林有一人自石壁中出从烬上下襄子问奚道而处石奚道而入火其人曰奚物而谓石奚物而谓火【列子】日月出矣而爝火不息【荘子】指穷于为薪火传也　利害相摩生火甚多众人焚和月固不胜火【并同上】施薪若一火就燥也【荀子】顺风纵火紫芝与萧艾俱尽【同上】火攻有五一曰火人二曰火积三曰火辎四曰火库五曰火坠【孙子】
史颛帝命火正黎司地【史厯书】武王渡河有火复于王屋流为乌【周本纪】神农氏作以火承木故为炎帝又曰尧封于唐木生火故为火徳【前律厯志】火南方?光辉为明者也其于王者南面向明而治【五行志】汉承尧运旗帜尚赤叶于火徳【髙祖賛】炎帝承离执衡司夏注云火为礼礼者齐齐者平故为衡【魏相传】火者阳之精也火性炎上人所用烹饪者也【后五行志注】弃法律逐功臣杀太子以妾为妻则火不炎上贤佞分别官人有事率由旧章敬重功勲殊别适庶如此则火得其性矣　陈蕃等上疏曰火极隂之变也前始春而狱刑惨故火不炎上【并同上】荀爽曰火生于木木盛于火其徳为教其象在易之离在地为火在天为日夏则火王其精在天温暖之气养生百木【荀爽传】王劭上表请变火曰在晋时有人以洛阳火渡江者世世事之火色变青今温酒及炙肉用石炭木炭火竹火草火麻荄火气味各不同以此推之新火旧火理应有异【北史隋文帝时】火为威徳【隋天文志】唐时清明赐火【详见寒食类】传记燧人为燧皇以火纪物【尚书大传】黎为髙辛氏炎正以淳耀笃大天明地徳光照四海故名之曰祝融【国语】火之为言化也阳气用事万物变化【白虎通】火阳也君之象也【同上】连浑府有火井炎气上升以草焚之则烟腾火发故名焚台【郡国志】宛渠国夜则琢然石以代日光火大如粟辉耀一室【拾遗记】燧明国有火树名燧木有鸟名鸮啄树则灿然火出【同上】岱山之东有圆渊孟夏月水常腾沸人掘地得焦石如炭往往有火焉【同上】火林山有火兽似防毛长二三寸绩之可为火浣布【十洲记】崌山有鸟如鸮而赤身白首名曰窃指可以卫火【山海经】厌火国人首兽身火出口中【同上】冶师陶安公数行火术一旦散上紫色冲天湏臾朱雀止冶上曰安公安公冶与天通七月七日迎汝以赤龙龙至安公骑之东南而上【列仙传】葛仙翁与客谈话时天寒公因吐气火赫然从口中出客皆减衣【别传】积油万石则自然生火【博物志】南方有炎火山四月生火十二月火灭草木皆生枝条至火然草木叶落取此木以为薪然之不尽以其皮绩之为火浣布【?中记】神丘有火穴光照千里【括地图】阳燧以铜为之形如镜照物则景倒向日生火【古今注】譬如鑚火两木相因火出木尽灰飞烟灭【圆觉经】如取萤火烧须弥山终不能着【同上】沩山禅师参百丈师百丈云汝拨鑪中有火否师拨云无百丈深拨得少火以示之师发悟礼谢【?灯録】
集陶公矍铄呵赤电回禄睢盱?紫烟【李白】邻火夜深明【杜诗】炉存火似红【同上】皇甫补官古陆浑时当大冬泽干源山狂谷狠相吐吞风怒不休何轩轩摆磨出火以自燔有声夜中惊莫原天跳地踔颠乾坤赫赫上照穷崖垠截然髙周烧四垣神焦鬼烂无逃门【韩诗】逺火明连艘【栁诗】火晶燥露滋【同上】起来望南山山火烧山田防红久如灭短熖复相连【温庭筠】
本朝鑚木取火谓火生于木非也两木相戛用力极则阳生金以石相轧则有火非特木也【程子语】问四时取火何为季夏又取一畨曰土王于未月故取之【朱文公语】烧向之空山【欧阳公】隂穷火自生　风鸣烧入空城响　五行居四时维火盛南讹【并同上】照山炬火落惊猿【东坡】野竹爆哀声幽桂飘寃芬悲同秋照蟹快若夏撩蚊　始知一炬力烧尽狐兔羣　火牛入燕垒燧象奔吴军【并同上】火灾见灾异部
水火
经水流湿火就燥【易】水火相息　水在火上既济火在水上未济　水火不相射　水火相逮【并易】烹人以给水火之齐　大祝执明水火而号祝　挈壶氏皆以水火守之　大司冦祀五帝则奉其明水火　司烜氏掌火以燧取明火于日以鉴取明水于月祭祀共明水明火画缋之事水以龙火以圜【周礼】水之于民也亲而不尊
火尊而不亲【记】子产曰夫火烈民望而畏之故鲜死焉水懦弱民狎而翫之则多死焉【左传】民之于仁也甚于水火水火吾见蹈而死者矣未见蹈仁而死者也【论语】子如水益深如火益热【孟子】犹以一杯水救一车薪之火也　民非水火不生活圣人治天下使有菽粟如水火【并同上】民之所急莫急于水火【管子】古之真人入水不濡入火不热【荘子】水中有火乃焚大槐【同上】水火不积则辉润不博【荀子】有气水火而无生【同上】今夫水之胜火亦明矣然釡鬵间之水煎沸竭尽其上而火得炽盛于下水失其所以为胜者矣【韩非子】槁竹有火弗鑚不然土中有水弗掘无泉【淮南子】粟得水湿而热甑得火燥而液水中有火火中有水　积阳之热气生火积隂之寒气为水【并同上】水测之而益深穷之而益逺火用之而弥明宿之而弥壮【?子】烟生于火而烟郁火氷生于水而氷遏水故烟防而火盛氷泮而水通【刘子】火炎上而受制于水水趍下而得志于火【文中子】
史黄帝节用水火【史本纪】水火者隂阳之余气也【晋天文志】赵绰为隋齐州别驾水火不与民交【北史】拯民于水火之中措之于袵席之上【通鉴唐太宗】王义方曰天子置公卿大夫欲其水火之济盐梅相成【本传】
?记禹象物天地故水无沈气火无灾燀【国语】火发于宻水泄于深【尚书大?】水性宜冷而有华阳温泉犹曰水冷冷者多也火性宜热而有萧丘寒熖犹曰火热热者多也【十籖】金锡之性一也以五月丙午日中铸为阳燧以十一月壬子夜半铸为隂燧则就日月出火出水【捜神记】手执阳燧日前求火手执方诸承月中水【楞严经】
集女丁妇壬传世婚一朝结雠奈后昆【韩诗】
本朝水隂根阳火阳根隂【濓溪通书】有温泉而无寒火隂能从阳而阳不能从隂也【邵康节语】阳先隂故水先成隂后阳故火后成　水者火之地火者水之气　火生于无水生于有　火内暗而外明故离阳在外火之用用外也水外暗而内明故坎阳在内水之用用内也【并同上】阳陷于隂为水附于隂为火【横渠正防】火中虚暗离中之隂也水中虚明坎中之阳也【朱文公语録】火中有黒阳中隂也水外黒而中明者隂中之阳也故水谓之阳火谓之隂亦得【同上】丁女真水妃寒山便火耘【东坡】坎离更休旺【同上】
木
经泽灭木大过　木道乃行　地中生木升　山上有木渐　鸿渐于木　乗木有功也　乗木舟虚也　斲木为耜楺木为耒刳木为舟剡木为楫断木为杵?木为弧剡木为矢　巽为木　其于木也为坚多心　其于木也为坚多节　其于木也为科上槁【并易】随山刋木【书】兖州厥木惟条扬州厥木惟乔【同上】若颠木之有由蘖【盘庚】惟木从绳则正　大木斯拔【金縢】南有樛木　南有乔木　伐木丁丁　譬彼壊木　荏苒柔木【并诗】山虞仲冬斩阳木仲夏斩隂木　柞氏夏日至令刋阳木而火之冬日至令剥隂木而水之　攻木之工七轮舆弓庐匠车梓【并周礼】孟夏盛徳在木　善问者如攻坚木先其易者后其节目【并记】山有木工则度之　鸟择木木岂能择鸟【并左传】
子斧斤以时入山林材木不可胜用也【孟子】縁木求鱼【同上】为巨室则必使工师求大木工师得大木则王喜以为能胜其任也匠人斲而小之则王怒以为不胜其任矣牛山之木尝美矣以其郊于大国也斧斤伐之可以
为美乎是其日夜之所息雨露之所润非无萌蘖之生焉牛羊又从而牧之是以若彼濯濯也　方寸之木可使髙于岑楼【并同上】合抱之木生于毫末【老子】匠石之齐见栎社树其大蔽牛絜之百围曰散木也以为舟则沈以为棺椁则速腐以为器则速毁以为门户则液樠以为柱则蠧是不材之木也故能若是之夀【荘子】栎社见梦曰散人又恶知散木　南伯子綦见大木焉曰此必有异材夫仰而视其细枝则拳曲而不可以为栋梁俯而视其大根则轴解而不可以为棺椁咶其叶则口烂而为伤嗅之则使人狂酲三日而不已曰此果不材之木也以至于如此其大也　荘子行山见大木枝叶茂盛采木者止其傍而不取也问其故曰无所可用荘子曰此木以不材得终其天年　匠人曰我善治木曲者中钩直者应绳【并同上】林木茂而斧斤至焉木成防而羣鸟息焉【荀子】玉在山而木润构木必待隠木括揉矫然后直木直中绳揉以为轮其曲中规虽有槁暴不复挺者揉使之然也　工人断木而成器【并同上】廊庙之材盖非一木之枝【慎子】贤王之用人也犹巧工之制木也大者以为舟航柱梁小者以为楫楔修者以为櫩榱短者以为侏儒枅栌【淮南子】木方茂盛终日采而不知秋风下霜一夕而殚【同上】春木之芚兮【?子】止于下渐于上【同上】木生蝎蝎盛而木枯【符子】
史庖牺继天而王为百王元首徳始于木故为帝太昊【前律厯志】颛帝所建帝喾受之青阳元嚻之孙水生木故为木徳号曰髙辛　武王伐纣水生木故为木徳【并同上】震在东方为春为木也【五行志】太皥乗震执规司春注云木为仁仁主生生者圆故为规【魏相传】揉曲木者不累日【公孙?传】蟠木根柢轮囷离竒而为万乗器者以左右先为之容也【邹阳传】田猎不宿饮食不享出入不节夺民农时及有奸谋则木不曲直田狩有三駈之制饮食有享献之礼出入有名使民以时务在劝农桑谋在安百姓如此则木得其性矣【后五行志】干云蔽日之木起于青葱【后丁洪传】甄琛上表曰凡使人工坚木者必为之择良斧【北史】南方顿逊国有酒树似安石榴取花汁停杯中数日成酒美而醉人【南史】贞观中山南献木连理玲珑交错有同罗木【唐书】大厯十二年郭逺获瑞木有文曰天下太平献之【唐代宗】唐太宗尝玩禁中木曰嘉木也【宇文士及传】
传记木冒也冒地而生东方之行【説文】密山上多丹木实如饴食之不饥玉膏灌丹木【山海经】建木在弱水上上有九欘下有九衢【同上】少室山有木名帝休黄华黒实服之不怒【同上】南荒中如何之树三百年作花五百年作实金刀剖之则饴食之得地仙【神异经】佷山有异木人无见其朽者其名千嵗【宜都山川记】明光殿前有长生树二株【洛阳记】聚窟洲有返魂树伐其根心于玉釜中煑取汁煎之令可丸死尸在地闻气乃活【十洲记】瘣木符娄注云为木病无枝条【尔雅】三株树生赤水之上【博物志】东方朔从西那国得风声木十枝实如细珠风吹枝如玉声【洞记】元光五年起夀福灵坛种垂龙之木其枝似龙体倒垂亦曰倾虹树亦曰珠枝树【同上】
集木欣欣而向荣【陶渊明词】木既繁而后緑【张景阳七命】夫大木为杗细木为桷欂栌侏儒椳闑扂楔各得其宜施以成室者匠氏之工也【韩进学解】诘匠氏之不以杙为楹【同上】晋之北山有异材梓匠工师恒用之为宫室求大木者皆归焉【柳音问】直木忌先伐【李白】树古青萝悬　树杂日易隠古木尽入苍梧云【并同上】防堤盘古木【杜诗】林木在庭户宻榦叠苍翠　枯木生龙鳞　老树饱经霜　寒木叠旌斾　山木抱云稠【并同上】前两好树众叶光薿薿秋风一披拂防防鸣不已【韩诗】瑠璃翦木叶　老树无枝叶风霜不复侵腹穿人可过皮剥蚁还寻寄托惟朝菌依投絶暮禽犹堪持改火未肯但空心【并同上】髙树临清池【柳诗】清隂自可庇　榦有千年竦　珠树玲珑隔翠防【并同上】本朝枯根老脉冬不发绕树百匝空徘徊【欧阳公】庭树忽改色秋风动其枝　翠树郁如弄　芬芳弄嘉月翠緑相森茂　春荣忽已衰夏月换初秀　古木卧山腰危根老盘石　老枿乱发争春妍　清霜一夕零众木少坚劲【并同上】散木支离得自全交柯蚴蟉欲相纒不须更説能鸣鴈要以空中得尽年【东坡】因嗟大不为梁栋又嗟贱不为薪槱　穉杉戢戢三千本且作凌云合抱防树林幽翠满山谷　拱把不知数防当出千寻【并同上】
木鸣端自语【陈后山】
金
经二人同心其利断金【易】金作赎刑　厥贡惟金三品若金用汝作砺【并书】大辂南金【泮水】职方氏东南曰扬州
其利金锡　大司冦入钧金束矢于朝然后聴之　职金入其金锡于兵器之府　考工记吴粤之金锡　铄金以为刃　攻金之工六筑冶鳬防?桃　筑氏执下齐冶氏执上齐鳬氏为声防氏为量段氏为鏄桃氏为刃　防氏改煎金锡则不耗【周礼】天子之六工曰金工孟秋盛徳在金　内金示和也【并记】贡金九牧【左传】
子金声而玉振之也金声也者始条理也【孟子】汤以荘山之金禹以歴山之金赎民之卖子者【管子】葛卢山发而出金蚩尤取之为劒铠雍狐山发而出金蚩尤取以为防尧之治天下也犹金之在鑪?冶者之所铸【并同上】齐
人有欲金者清旦适鬻金之所因攫其金而去吏捕得之问曰人皆在焉子攫人之金何故对曰取金之时不见人惟见金【列子】大冶铸金金踊跃曰我且必为镆鎁夫大冶必以为不祥之金【荘子】金之性沈托之于舟则浮【淮南子】舜藏千金于崭严之山所以塞贪鄙之心也【同上】觌君子者问铸人不问铸金【?子】荆南丽水之中生金【韩非子】史虞夏之币金有三品或白或黄或赤或钱或布或刀或贝【平准书】武帝时有司言金有三等又造金锡为白金【同上】范蠡居家则致千金【货殖传】少昊黄帝之子土生金故为金徳号曰金天氏【前律厯志】颛帝五世生鲧鲧生禹舜嬗以天下土生金故为金徳【同上】金西方万物既成杀气之始也【五行志】文帝作露台召匠计之直百金上曰百金中人十家之产也【本纪】少昊乗兊执矩司秋注云金为义义者成成者方故为矩【魏相传】好战攻轻百姓饰城郭侵边城则金不从革出军行师把旄杖钺誓士众抗威武动静应谊説以犯难民忘其死如此则金得其性矣【后五行志】金之为言禁也言秋时万物隂气所禁止物也【后西羌传序】太宗谓魏征曰公独不见金在鑛何足贵耶善冶锻而为器人乃寳之朕方自比于金以卿为良匠而加砺焉【唐魏征传】
传记众口铄金【国语】金有五色西方之行也【説文】金者少隂有中和之性【白虎通】体性坚刚半隂半阳五音为商五常为义五事为言非土不成【同上】众口铄金者在五行二曰火五事二曰言言与火宜故曰铄金【论衡】延陵季子见遗金于路呼牧者取之牧者曰何子居之髙而视之下也类君子而言野也有君不臣有友不友当暑衣裘吾岂取金者乎【韩诗外传】
集惟金三品?越作贡五材之珍是谓国用【郭璞赋】沈其质兮五材或厥耀其光兮六府以修【栁子厚赋】蓐收肃金气【李白】爽气金天豁【杜诗】大暑运金刚【同上】铿如撞羣金【韩文】金神所司刑【同上】
本朝金气与髙明【山谷】倾家取乐不论命散尽黄金如转烛　邬里金多曷足凭【并同上】
土
经百谷草木丽乎土【易】安土敦乎仁【易】惟荒度土功【书】任土作贡　禹敷土　兾州厥土惟白壤　兖州厥土黒坟　青州厥土白坟　徐州厥土赤埴坟厥贡惟土五色　扬荆州厥土惟涂泥　豫州厥土惟壤下土坟垆　梁州厥土青黎　雍州厥土惟黄壤　庶土交正锡土姓　自服于土中【并书】适彼乐土【诗】彻我疆土【江汉】
禹敷下土方【长发】大司徒以土防之法辨五地之物生以土宜之法辨十有二土之名物以土均之法辨五物九等　考工记凝土以为器【周礼】天子之六府曰司土天子之六工曰土工　无旷土　中央土　因吉土以飨帝于郊　社祭土而主隂气也　土敝则草木不长【并记】地一撮土之多【中庸】凡土功龙见而毕务【左传】公子重耳过卫乞食于野人野人与之块子犯曰天赐也注云得土有国之祥【同上】
子九层之台起于累土【老子】今夫百昌皆生于土而反于土【荘子】如土委地【同上】贵土食之本也【荀子】积土成山而风云生焉【同上】
史公孙臣言汉得土徳【史厯书】黄帝氏作火生土故曰土徳【前律厯志】虞帝之系曰颛帝生穷蝉五世生瞽瞍瞽瞍生舜尧嬗以天下火生土故为土徳【同上】辟土植谷曰农【食货志】爰稼作土顺位称坤孕金成徳履艮为尊【音乐志】黄帝乗坤艮执绳司下土【魏相传】土者中央之部【杜钦传】治宫室饰台榭白淫乱犯亲戚侮父兄则稼穑不成宫庙大小髙卑有制后夫人媵妾多少进退有度九族亲疏长幼有序如此则土得其性矣【后五行志】
传记土吐也吐生物也【尔雅】土所以王四季者何木非土不生火非土不荣金非土不成水非土不髙【白虎通】集禹之力献功降省下土方【楚词天问】农祥晨正土膏脉起【张衡赋】九土星分【左思赋】
本朝中央土寄王之説非也五行之气分王四时然于中央在季夏之末者八卦之作坤在西南西南致养之道在离兊之间离兊即金火也是以在季夏之末【横渠正?】土寄王四季每季皆十八日是土计七十二日其它四行分四时亦各得七十二日共成三百六十日也【朱文公语】
记纂渊海卷一

[book_title]卷二
钦定四库全书
记纂渊海卷二　　　　　宋　潘自牧　撰
天文部
天
经大哉乾元万物资始乃统天　时乗六龙以御天天道下济而光明　观乎天文以察时变　天道亏盈而益谦　天垂象见吉凶【易】乃命羲和钦若昊天　天有显道厥类惟彰惟天惠民惟辟奉天【书】天监在下有命既集　天难谌斯不易惟王　敬之敬之天惟显思【诗】天不爱道　气如白虹天也【礼】
子天之道其犹张弓乎髙者抑之下者举之有余者损之不足者补之　天得一以清【老子】清轻者上为天　故天职生覆　窈然无际天道自防漠然无分天道自运【列子】天之苍苍其正色耶　道与之貎天与之形恶得不谓之人　天道运而无所积故万物成【荘子】天行有常不为尧存不为桀亡应之以治则吉　天不为人之恶寒也而辍冬【荀子】或问天曰吾于天而见无为之为矣或问雕刻众形者匪天与曰以其不雕刻也如物刻而雕之焉得力而给诸【?子】旷哉大乎独能成其天【文中子】
史天者羣物之祖也故徧覆包含而无所殊【前汉】秦穆公梦至帝所观钧天广乐帝锡之以防秦遂大昌【秦纪】陶侃梦生八翼飞而上天天门九重比登其八惟一门不得入阍者以杖撃之因坠地折其左翼及寤犹痛【倦逰録】吴使张温来聘温问秦宓曰天有头乎宓曰有之温曰在何方宓曰诗云乃睠西顾以此推之头在西方温曰天有耳乎宓曰天处髙而聴卑诗云鹤鸣于九臯声闻于天若其无耳何以聴之温曰天有足乎宓曰诗云天步艰难若其无足何以步之温曰天有姓乎宓曰姓刘曰何以知之宓曰其子姓刘以此知之【蜀史】范仲淹倅陈州时郡守召道士奏章五更乃起守问今夕奏章何其久也曰方出天门观放明年进士榜以故稽留问状元何姓曰姓王名下二字黒涂旁注一字逺不可辨及明春状元乃王拱夀御笔改为王拱辰【括异志】
传记天员如倚盖地方如棊局天旁转半在地上半在地下日月本东行天西旋入于海牵之以西如蚁行磨上磨左旋蚁右行磨疾蚁迟不得不西【天文志】天形如鸡子天大地小表里有水地乗气而立载水而浮天运如车毂之运【浑天仪】哀公曰敢问何贵乎天道也子思曰贵其不已如日月东西相从而不已是天道也不闭其久是天道也无为而成是天道也已成而明是天道也【哀公问】天聪明也圣人得之天垂象也圣人则之不言而信不怒而威验之衡轴考之枢轴【六帖】春为苍天夏为昊天秋为旻天冬为上天东曰昊天东南曰阳天南曰炎天西南曰朱天西曰成天西北曰幽天北曰?天东北曰变天中央曰钧天九天之际曰九垠九天之外次曰九陔天去地二亿一万六千七百八十一里半度地之厚与天髙等天南北相去二亿三万三千五十七里二十五步东西短减四步【广雅】集玉珰缄劄何由达万里云罗一鴈飞【李义山】?象成文列宿有章三辰烛曜五纬重光众星迁而环极招摇运而指方白虎时据于参昴青龙垂尾于心房?匿首于女虚朱鸟奋翼于轸张垣屏络绎而珠连三台差池而雁行轩辕华布而曲列摄提鼎峙而相望【晋成公赋】天行一何健日月无髙踪百川皆赴海三辰回泰?【傅?】祭地肆瘗郊天致烟气升太一精沦九泉至敬不文明徳惟鲜【郭璞】混成发粹大道含元兴于物祖首自肧浑分泰阶而立极光曜魄以司尊悬两明而必照列五纬而无言驱驭隂阳裁成风雨叶干位而凝化建坤仪而作辅【刘允济赋】
本朝容成造厯大挠创辰龙集有次星纪乃分【宋何承天天讃】
日
经日月之道贞明者也　日月丽乎天【易】寅宾出日协时月正日【书】日之方中　日出有曜【诗】冕而朝日东门之外【礼】冯相氏冬夏致日【周礼】日南则景短多暑日北则景长多寒【周礼】
子宋有田夫曝日谓妻曰负日之暄人莫知之以献吾君【列子】王者敬日【荀子】白驹过隙【荘子】日出于旸谷浴于咸池拂于扶桑是谓晨明【淮南子】日出地上明照四海【文中子】史晋帝命王导共坐导辞曰若太阳下同万物苍生何由仰照【晋史】晋明帝幼而聪哲元帝宠爱之年数嵗尝置膝前属长安使来帝因问之曰日与长安孰近对曰长安近不闻人从日边来居然可知也明日宴羣臣又问之对曰日近上失色曰何乃异间者之言乎对曰举目则见日未闻举目而见长安也帝竒之日者人君之象故有是对【本纪】汉明帝为太子乐人作歌四章以賛太子之徳一曰日宣重光【本纪】唐李程为翰林院学士程性懒日过八砖乃至号八砖学士【本传】
传记扶桑在碧海中树长数千丈一千余围两干同根更相依倚是以名扶桑【十洲记】有客登岱岳絶顶行四十里以伺日出久之星斗渐稀东望如平地天际已明其下则暗又久之明处有山数峯如卧牛车盖之状星斗尽不见其下尚暗初意日自明处出又久之自大暗中日轮涌出正红色腾起数十丈至明处全无光其下亦尚暗【邵氏闻见録】方诸山真人皆呼日为圆罗耀外国人呼日为濯罗耀【真诰】桃都山有大树有天鸡日出即鸣天下鸡皆鸣【渊中记】
集羲和冬驭近愁畏日车翻【杜诗】火轮飞出客心惊【韩愈】夜半起下视溟波衔日轮金雅既腾翥六合俄清新【同上】吚喔天鸡鸣扶桑色昕昕赤波千万里涌出黄金轮【刘禹锡】金乌海底初飞来【韩愈】杲杲冬日出照我屋南隅负暄闭目坐和风生肌肤初似饮醇醪又如执屠苏外融百骸畅中适一念无旷然忘所在心与空虚俱【白居易】
月
经坎为月【易】月以为量【礼】月者三日则成魄三月则成时是以礼有三让建国必立三卿三宾者政教之本礼之大参也大数取法于月【礼】卿士惟月　月之从星则以风雨【书】月离于毕俾滂沱矣【诗】
子月者太隂之精【淮南子】月精生水故月盛而潮大【抱朴子】方诸见月则津而为水方诸隂燧大蛤也向月则水生【淮南子】月中有物者山河影也其空处海影【同上】
史月者象隂之长妃后大臣象【汉书】月立夏夏至行南方赤道曰南陆立秋秋分行西方白道曰西陆立冬冬至行北方黒道曰北陆分则同道至则相过【同上】天文志云月有九行如日有九道也【晋书】汉武帝起俯月台下穿池登台眺月影入池中使宫人乗舟弄月因名影娥池【洞记】唐明皇八月望日逰月宫见天府牓曰广寒清虚之府少前见素娥十余人皆乘白鸾舞于桂下【龙城录】冬至后月养魄于广寒宫【十洲记】
传记杨炯浑天仪赋云月也者羣隂之纪上天之使异姓之王后妃之事　日犹火月犹水火则施光水则含影月光生于日所照魄生于日所蔽当日则光盈近日则明尽【周髀】政太平则月圆而多辉政升平则月清而明【礼斗】月羣隂之本望则蚌蛤实羣隂盈晦则蚌蛤虚羣隂揫【吕氏】炎洲仙山有逺飞鸡朝往夕还衔月中桂实归于南土故北方无桂南方当月路江东诸处每于路衢得【洞记】
集初无征鴈已无蝉百尺楼南水接天青女素娥俱耐冷月中霜里鬬婵娟【李商隠】斜汉左界北陆南躔白露暎空素月流天【谢荘月赋】澄江涵皓月水影若浮天风来如可泛流急不成圆【元帝】昨三五兮既满今二八兮将缺浮云褰兮收泛滥明舒照兮殊皎洁【谢灵运】舟子夜离家开船望月华山明疑有雪岸白不闗沙天汉防珠蚌星桥视桂花灰飞重晕缺蓂落独轮斜【庾信】露濯清辉苦风飘素影寒【杜审言】
本朝山下白云横匹素水中明月卧浮图【东坡】玉斧修成寳月团月边仍有女乗鸾青风露非人世鬓乱钗横特地寒【王荆公】
星
经庶民惟星【书】月离于毕俾滂沱矣　东有啓明西有长庚【诗】晥彼牵牛不以服箱　定之方中作于楚宫【诗】子鲸鱼死而彗星出【淮南子】政失于春嵗星盈缩政失于夏荧惑逆行政失于秋太白出入无常政失于冬辰星不効其乡【文子】四守主赏罚【淮南子】骑箕尾比于列宿【庄子】史五星者天之五佐为经纬见伏有时所过赢缩有度【史记】魁斗下三星两两相比者名曰三能也色齐则君臣和【史记】北斗天之喉舌尚书陛下喉舌也斟酌元气运平四时【李固】仲尼曰吾闻尧率舜逰首山观河渚有五老飞为流星上入昴【家语】齐有彗星公欲禳之【国语】严陵少与光武为友帝登极物色陵至京师夜与共卧陵以足加帝腹太史奏客星犯帝座甚急帝曰朕与故人子陵共卧耳周伯老子王蓬絮国皇温星皆客星也【汉书】
传记文耀丽乎天其动者有七日者阳精之宗月者隂精之宗五星五行之精【天文志】天根见而水涸【国语】苍龙连蜷于左白虎猛据于右朱雀奋翼于前灵圏脊于后黄龙轩辕于中则轩辕一星与苍龙白虎朱雀?武四兽为五矣【张衡】轩辕为权太防为衡【孟康】?枵齐之分星纪吴越之分析木之津燕之分大火宋之分夀星郑之分鹑尾楚之分鹑火周之分鹑首秦之分实沈魏之分大梁赵之分降娄鲁之分訾娵卫之分【汉志】雷电在室南霹?在雷电南云雨在霹雳南土工吏在壁西南盖雷公电姥云将雨师与霹雳宿吏皆北方水宿之精而娵訾为人门故其神栖焉【甘氏】
集天上何所有歴歴种白榆【古诗】瑞动星光照化穆月轮重庶征膺祉箓将以賛时雍【邢子才】团团素月浄翛翛夕景清谷泉惊暗石风松动夜声被衣出荆户蹑履步山楹欣覩明堂亮喜见太阶平觜参犹可识牛女尚分明更移斗柄转夜久天河横徘徊不能寐参差几种情【炀帝】阳精去南陆大曜始西流夕风凄谢暑夜气应清秋重门月已映严城漏渐修临风出累树度月蔽层楼灵河隔神女仙辔动星牛玉衡指栋落瑶光对幌留徒知仰阊阖乗槎未有由【萧琮】旦秋炎景暮初?月彩新清风涤暑气文露浄嚣尘荡雾销轻縠鲜云卷夕鳞休光灼前曜瑞彩接重轮縁情摛圣藻并作命徐陈宿草诚渝滥吹嘘偶缙绅天文岂易述徒知仰北辰【虞世南】歴歴东井舎昭昭右掖垣云际龙文出池中鸟色翻流晖下月露坠影入河源方知颍川集别有太丘门【董思恭】
北极
传记大中之道在天为北辰在地为人君【马融传】北极第一星主月太子也第二星主日帝王也第三星主五星庶子也【天文志】北极四星曰四辅所以辅佐北极而出度授政也【天文志】
集北极转文昌【袁庆和】
五星
传记五星同色天下偃兵百姓宁昌春风秋雨冬寒夏暑【史书】五星色白圜为丧旱赤圜为兵青圜为忧水黒圜为疾多死黄圜则吉赤角犯我城黄角地之争白角哭泣之声青角兵忧黒角则水【史书】嵗星主角亢氐房心尾箕荧惑主井鬼栁星张翼轸镇星主东井太白主奎娄胃昴毕觜参辰星主斗牛女虚危室壁【天文志】
史汉元年冬十月五星聚东井【髙祖纪】天寳九载五星聚于尾箕占曰有徳则庆无徳则殃【天文志】四星聚者有四汉平帝元始四年四星聚柳张后有王莽赤眉之乱而光武复兴晋懐永嘉六年四星聚牛女后有刘聪石勒之乱而元帝复兴汉献初平元年四星聚心又聚箕尾后有董卓暴乱黄巾黒山炽扰而魏武迎帝都许兖豫遂定建元二十二年四星聚二十五年魏文受禅义熙二年四星各一聚而宋有天下【验异録】
夀星
传记老人一星名狐南一曰南极常以秋分之日见于丙春分之夕没于丁【晋志】狼北有大星曰南极老人星每见治安不见兵起常以秋分之时候于南郊【天文志】王者承天则老人星临其国【孙氏】
集今宵南极外结托老人星【杜】
风
经风从虎【易】休征曰圣时风若【言君圣则风时也】咎征曰?恒风若【反是并书经洪范】大风有隧【诗】前有尘埃则载鸣鸢【礼记注云鸱鸣则风生风生则尘起】君子之徳风小人之徳草草上之风必偃【语】藏氷以时春无凄风【左传】周公居东二年天大雷电以风禾尽偃大木斯拔王啓金滕之书迎周公天乃反风禾尽起【书】
子大块噫气其名为风【荘子】物类之相应?妙深防论辨不能解故东风至而酒沈溢注酒沈清酌酒也末物下沈木味酸酸风入酒故酢而沈者沸【淮南子】鹏抟扶摇而直上九万里扶摇风也【荘子】虎啸而谷风生【淮南子】大王之雄风庶人之雌风【宋玉】飘风不终朝【老子】拔木之风必千里也【抱朴子】子列子御风而行泠泠然旬有五日而反【荘子】史舜作五弦之琴以歌南风曰南风之薰兮解吾民之愠兮【史】楚襄王逰于兰台之宫宋玉侍有风飒然而至王披襟而当之曰快哉此风寡人所与庶人共者耶玉对曰此独大王之风耳庶人安得而共之夫风生于地起于青苹之末盛怒于土囊之口縁于太山之阿舞于松栢之下徘徊于桂椒之间翺翔于激水之上然后徉徜中庭北上玉堂清清泠泠发明耳目宁体便人此所谓大王之雄风王曰善哉【宋玉赋】项王围汉王三匝于是大风从西北来折木发屋?石楚军大乱汉王乃得与数十骑遁去【汉书】孝武坐未央前殿天新雨东方朔屈指独语上问之对曰殿后栢上有鹊立桂枝上东向而鸣视之果然问朔何以知之对曰此以人事知之风从东方来鹊尾长傍风则顺背风则蹶必当顺风而立是以知也【东方朔传】汉武帝天汉三年月氐国献神香使者曰国占东风入律百旬不休青云干吕经月不散意中国有好道之君故来贡【汉书】汉武帝秋风辞曰秋风起兮白云飞草木黄落兮鴈南归泛楼船兮济汾河横中流兮?素波【同上】风萧萧兮易水寒壮士一去兮不复还髙渐离撃筑和之为壮声则士髪冲冠为哀声则士皆流泪【燕丹子】传记易纬曰八节之风谓之八风立春条风至春分明庶风至立夏清明风至夏至景风至立秋凉风至秋分阊阖风至立冬不周风至冬至广莫风至尔雅云东风曰谷风南风曰凯风西风曰泰风北风曰凉风暴风从上下曰頽从下上曰飇亦曰扶摇回风曰飘日出而风曰暴隂而风曰曀风而雨土曰霾月令云疾风曰盲风广雅云大风风俗通曰猛风曰颲凉风曰浏防风曰飉小风曰飕小风从孔来曰防太平之世风不摇条开甲破萌而已【董仲舒】至治之世风不鸣条【孝经援神契】火见而清风戒寒【国语】
集故君徳喻其靡草风人假以为名及其猛势将奋夹云结隂洪气郁拂殷雷发音勃然鼓作拂髙凌深天无澄景岭无停林六鹢为之退飞万窍为之哀吟亦有飘泠之气不疾不徐颲颲防扇亹亹清舒王乔以之控鹄列子以之乗虚【湛方生风赋】萧条起闗塞摇飏下蓬瀛拂林花乱彩响谷鸟分声披云罗影散泛水织文生劳歌大风曲威加四海清【太宗】楼上起朝妆风花下砌傍入镜先飘粉翻彩好染香度舞飞长袖?歌共绕梁欲因吹少女还将拂大王【元帝】可闻不可见能重复能轻镜前飘落粉琴上响余声【梁何逊】金风起燕观翠竹夹梁池翻花疑凤下飏水佀龙移带露依深叶飘寒入劲枝聊因万籁响讵待伶伦吹【张正】肃肃凉景生加我林壑清驱烟入阃户卷雾出山楹去来固无迹动息如有情日落山水静为君起松声【王勃】萧萧度阊阖习习下庭闱花蝶自飘舞兰蕙先光辉樯乌正举翼退鹢已惊飞方从列子御更逐浮云归【董思恭】天地寥廓谁相待日月虚乗九万风【李义山】大热去酷吏清风来故人【杜牧之】
雨
经云行雨施品物流形　润万物者莫大乎雨【易】用汝作霖雨　休征曰肃时雨若【书】兴雨祁祁　灵雨既零以祈甘雨以介我稷黍以谷我士女【诗】土润溽暑大雨时行【礼】
子云不待簇而雨【广成子】雨者为云乎【荘子】五政顺时春雨乃来【管子】四海之云凑千里之雨至【晏子】黒蜧居潜泉将雨则跃　朱鼈浮波上必大雨【淮南子】太平之时雨不破块浸茎润叶而已【董子】神农治天下欲雨则至五日为行雨两旬为谷两旬五日为时雨万物咸利故谓之神雨【尸子】史周公之时越裳氏来朝曰天无烈风滛雨其意中国有圣人乎【史】百里嵩为徐州刺史每出巡处甘雨辄防【汉史】郑洪为淮隂太守行春随车致雨【汉史】袁安为楚相辨疑狱活千人甘雨滂沛嵗大丰稔【汉史】晋束晢为人请雨三日而雨注众称其能通神明【晋史】顔真卿迁监察御史时辨理五原狱遂大雨郡人呼为御史雨【唐史】
传记隂阳和而为雨雨者天地之施也【元命苞】雨者神浆可挹【卢师道】雨三日已上曰霖久雨曰霪【説文】暴雨曰冻雨时雨曰防雨雨与雪杂曰霰【尔雅】疾雨曰骤雨徐雨曰零雨雨久曰苦雨雨晴曰霁雨昼晴曰啓雨水曰潦雨【纂要】春曰榆荚雨夏至前曰梅雨六月曰濯枝雨八月曰豆花雨【荆楚嵗时记】触石而起肤寸而合不崇朝而徧雨乎天下者惟泰山之云尔【公羊传】春雨甲子赤地千里夏雨甲子乗船如市秋雨甲子禾头生耳冬雨甲子鹳巢下地【朝野佥载】夷陵有隂阳石隂石常润阳石常燥旱则鞭隂石必雨雨久鞭阳石则止【武昌记】太平之世五日一风十日一雨【论衡】
集和风吹緑野梅雨洒芳田新流添旧涧宿雾足朝烟鴈湿行无次花沾色更鲜对此丰登嵗披襟弄五弦【唐太宗】油云隂御道膏雨润公田陇麦沾逾翠山花湿更燃【虞世南】濯枝林杏发润叶渚蒲生丝入纶言喜花依锦字明【魏知古】空蒙如薄雾散漫似轻埃【谢眺】风轻不动叶雨细未沾衣入楼如雾散拂马似尘飞【元帝】落照依山尽浮凉带雨来重云出飞电髙栋响行雷洒树轻花发滴沼细萍开【朱迢】涧满新流浊山霑积翠浓风起还吹燕云来本送龙【诸葛颖】风鸳藏近渚雨燕集深条【杜】片云头上黒应是雨催诗【杜】好雨知时节当春乃发生随风潜入夜润物细无声【杜】雷声忽送千峯雨花气浑如百和香【杜】湛湛长江去细雨来【杜】深夜沈沈动春酌灯前细雨檐花落【杜】巢燕髙飞尽林花润色分【杜】小雨晨光内初来叶上闻雾交才洒地风逆旋随云暂起柴荆色轻霑鸟兽羣麝香山一半亭午未全分【杜】西北云膏起东南雨足来灵童出海见神女向山回斜影风前合圆纹水上开十旬无破块九土信康哉【李峤】蓬莱一水通云气阊阖千门度雨声【刘威】润气凝柱础繁声注瓦沟暗流不晓凉引簟先秋【白乐天】珠帘暮卷西山雨【王勃】
云
经云行雨施天下平也云从龙风从虎圣人作而万物覩　云雷屯君子以经纶山川出云【易】上天同云雨雪雰雰【诗】倬彼云汉为章于天【诗】保章氏以五云之物辨吉凶【礼】阳聚为云　舜将兴黄云升堂汤将兴白云入房【春秋孔演图】
子天油然作云【孟】云者为雨乎　黄帝得之以登云天【庄子】山云草莽水云鱼鳞旱云烟火涔云波水【淮南子】史汉武帝至泰山封禅其夜有白云起封中【史封禅书】汉髙祖隠于芒砀山泽间吕后与人俱求常得之髙祖怪问后曰季所居上常有云气　文王遇姜公于渭阳灼然如披云见白日恍若开雾而覩青天　司马相如奏大人赋天子大説飘飘有凌云之气防天地之间【并史记】传记若烟非烟若云非云郁郁纷纷萧索轮囷是谓卿云卿云之见喜气也　舜时景云见作歌曰卿云烂兮糺漫漫　楚襄王逰于云梦之台望髙唐观上有云气须防之间变化无穷王曰此何气也曰所谓朝云也昔先王常逰髙唐昼寝梦一妇人曰妾巫山之女也为髙唐之客闻君逰髙唐愿荐寝席王因幸之去而辞曰妾在巫山之阳也髙丘之阻朝为行云暮为行雨朝朝暮暮阳台之下旦视之如言故为立庙号曰朝云【文选】冬至初阳云出箕如树之状立春少阳云出房如积氷春分正阳云出轸如白鹄谷雨太阳云出张如车盖立夏初隂云出觜赤如珠夏至少隂云如水波寒露正隂云如冠缨霜降太隂云出上如羊下如蟠石【易通卦验】韩云如布楚云如日周云如轮秦云如美人【史记】天子升昆仑封丰隆之葬郭璞云丰隆筮师御云得大壮封遂为雷师按楚词则以丰隆为云师飞亷为风伯屏翳为雨师【广雅】集山中何所有陇上多白云只可自怡悦不堪持寄君【陶洪景】一片孤云逐处飞东西终日竟何依傍人莫道能为雨惟恨青山未得归【王令】英气大梁国郁郁必书台碧落从龙起青山触石来官名光邃古盖影耿尘埃飞感髙歌发威加四海回【李峤】片片飞来静可闲楼头江上复前山飘零尽日不归去帖破青山万里天【郑准】荆王枕上元无梦莫枉阳台一片云【李义山】傍花初防缀覆苑更峥嵘【崔颢】画栋朝飞南浦云珠帘暮卷西山雨【王勃】岭云春沮洳江月夜晴明【杜】
本朝云从钟山起却入钟山去借问山中人云今在何处【王介甫】风力引云行玉马水光连日动金蛇【同上】
雷
经震来虩震惊百里　动万物者莫疾乎雷【易】仲春之月日夜分雷乃发声仲秋之月雷乃收声【记月令】天地解而雷雨作雷雨作而百谷草木皆甲拆【易】
子非雷非霆隠隠谹谹【?子】疾雷破山风振海而不能惊【荘子】春夏之有雷霆也或发而振破巨石裂大木而残之草木岂有非常之罪哉彼岂有惩于物也【柳子】
史柳公权元和末止建州山寺中夜半觉门外喧阗因潜于中见数人运斤造雷车如画图者久之一嚏气忽斗暗失其人两目遂昏焉【酉阳杂俎】蔡顺母平生畏雷自亡后每有雷震顺輙环冡泣曰顺在此【本传】刘曜从刘元海猎于四山遇雨止树下迅雷震树旁人莫不颠仆曜神色自若元海异之曰此吾家千里驹也【杂记】
传记青阳之肇化兮陶万殊于天壤结郁蒸以成雷兮鼓訇輘之逸响惊蛰虫于始作兮惧逺迩之异象【李颙雷赋】雷于天地为长子以其万物为出入也雷二月出地百八十日雷出则万物出八月入地百八十日雷入则万物入入则除害出则兴利人君之象也【王充论衡】内侍李舜举家曽为暴雷所震其堂之西室雷火自间出赫然出檐人以为堂屋已焚皆出避之及雷止其舎宛然墙壁纸皆黔有一木格其中杂贮诸器其漆器银扣者银悉镕流在地漆器曽不燋灼有一寳刀极坚钢就刀室中镕为汁而室亦俨然人必谓雷当先焚草木然后流金石今乃金石皆烁而草木无一燬者非人情所测【笔谈】
集闲人倚柱笑雷公又向深山霹怪松必若有苏天下志何如惊起武侯龙【韩偓】陌上冬干泣老农天留甘雨付春工阿香急试雷霆手莫放人间有起龙【朱乔年】
本朝谁将神斧破顽隂地裂山开鬼失林我愿君王法天造早施雄断答羣心【晦庵】已外浮云更外身区区雷电若为神山头只作婴儿防无限人间失箸人【东坡】
电
子电激气也以为鞭策【淮南子】隂气伏重泉之下上通于天隂阳分争故为电【荘子】良将如收电可见不可追【抱朴子】丰隆轩其震霆列缺?其照夜注丰隆雷公列缺电也【张平子】
史王戎视日不?目烂烂若岩中电【晋史】
传记春秋公羊传云有声曰雷无声曰电　电殄也乍见则殄灭也【释文】霹雳列缺吐火施鞭【扬雄】鲁隠公元年大雨震电周之三日夏之正月雷常闻于地中电未可见而大雨震电此阳气之失其节【公羊】
集电尾烧空黒云脚飞银线【韩偓】惊电夜舒光【陆士衡】电光时掣紫金蛇【东坡】余霞张锦幛轻电闪红绡【刘禹锡】恐天时之代序兮耀灵曅而西征【楚词注云灵曅电貌】
霜
经霜隂阳之气也隂气胜则凝而为霜【礼】履霜坚氷至【易】纠纠葛屦可以履霜【诗】霜露既降君子履之必有凄怆之心【礼】霜既降则百工休乃命有司曰寒气总至民力不堪其皆入室【同上】
子马蹄可以践霜雪【荘子】青女出以降霜注青女霜神也又髙诱云青女乃青腰玉女司霜雪者【淮南并注】邹衍事燕惠王尽其忠贞左右譛之王弃衍乃仰哭感天霜降【淮南子】
史汉武帝元光四年陨霜杀草木自是征伐四夷师出三十余年【本纪】元帝永光元年三月陨霜杀桑九月二日陨霜杀稼天下大饥是时石显用事【汉史】琴操履霜者伯竒之所作也伯竒者尹吉甫之子也甫聴其后妻之言疑其孝子伯竒遂逐之伯竒编水荷而衣之采花而食之清朝履霜而自伤无罪见放逐乃援琴而鼓之【琴操】传记王者顺天行诛以成肃杀之威若政令苛则夏下霜诛伐不行则冬霜不杀草【感精符】京房易传云诛不原情其霜附木不下地不教而诛其霜反在草下【易传】
集仲秋边风起孤蓬卷霜垠【王僧达】晓霜枫叶丹夕曛岚气隂【谢灵运】金只暮律尽玉女暝氛归孕冷随钟彻飘华逐劒飞【苏味道】一夜新霜着瓦轻芭蕉心折败荷倾耐寒惟有东篱菊金叶初开晓更清【白乐天】十暑岷山葛三霜楚户砧【杜甫】原野生暮蔼堦墀散夕霏徘徊总严气怅望沦清辉平台寒月色池水怆风威疑隂同徂夜逓鴈独归飞【张率】
雪
经雨雪其滂　雨雪载涂　上天同云雨雪雰雰　雨雪瀌瀌见晛曰消【俱诗】天地积隂温则为雨寒则为雪【礼】今我来思雨雪霏霏【诗】孟春行冬令则水潦为败雪霜大挚【礼】
子至秋三月青女乃出以降霜雪【淮南子】藐姑射之山有神人容肤若氷雪【荘子】齐景公时雨雪三日公被狐白裘见晏子曰不寒晏子曰古之贤君饱而知饥暖而知寒公悟乃脱裘发粟与饥寒者【晏子】东郭先生衣敝履不完行雪中履有上无下足尽践地【世説】天寒既至霜雪既降吾是以知松栢之茂也【荘子】
史唐韦斌每朝防不敢离立笑言防大雪在廷者皆振裾更立斌不徙足雪甚几至没靴【韦安石传】西王母进上药有?霜绛雪【汉武帝传】汉时长安雪数尺牛马毛寒缩如猬【西京杂记】安居贫大雪丈余洛阳令过安门径无行迹谓已死入见安僵卧问奚不出安曰大雪人皆乏食不宜干人令贤之遂举为孝亷【袁安?】汉髙帝自将兵击匈奴冬大寒雨雪士卒堕指者十二三【匈奴传】苏武使虏单于幽武置大窖中絶不与饮食天雨雪武卧囓雪与旃毛并咽之数日不死匈奴以为神【西汉本传】郢善歌者始为下里巴人之曲和者数千中为阳阿采菱和者百人既而歌阳春白雪和者数人其曲弥髙其和弥寡【宋玉】
传记春秋元命苞云隂凝为雪　北风雨雪天子逰黄台之丘驾于苹泽日中大寒北风雨雪有冻人天子作黄竹诗三章【穆天子】河洛之神名曰宓妃髣髴兮若轻云之蔽月飘飖兮若流风之回雪又赵飞燕?飞燕体轻宛转如流风回雪【曹子建】卫君重裘坐见路有负樵而哭者问之对曰雪下衣薄卫君惧见于色曰为君而不知民孰以君我乃捐金出粟以赈贫穷【公孙子】谢安冬日集儿女讲论文义俄而雪骤公曰白雪纷纷何所似兄子朗儿曰撒盐空中差可拟兄女道蕴曰未若柳絮因风起【世説】
集盈尺则呈瑞于丰年逾丈则表沴于隂徳【谢惠连】细玉罗纹下碧霄杜门顔巷落偏饶巢居只恐髙柯折旅客愁闻去路遥撅冻野蔬和粉重扫庭松叶带酥烧寒呵笔寻诗句一片飞来纸上销【古诗】有田皆种玉无树不开花班扇难裁素曹衣讵比麻鵞归逸少宅鹤满令威家寂寞门扉掩依稀履迹斜人疑迷麪市马似困盐车【李义山】重重玉宇三千界一一琼干十二楼【晏元宪】断蓬飘叶卷黄沙只有千林防松花应为王孙朝上国珠幢玉节与排衙【东坡】巧剪银花乱轻飞玉叶狂【辛寅逊】
本朝宋大明中元日雪花降右将军谢荘下殿雪集衣白上以为瑞赋诗【宋书】太祖一日大雪夜叩赵普门普出帝立风雪中曰已约晋王矣已而太宗至共于普堂中设重裀地坐炽炭烧肉普妻行酒帝以嫂呼之普从容问曰夜久寒甚陛下何以出帝曰吾睡不着一榻之外皆他人家也故来见卿普曰南征北伐今其时矣遂定下江南防【邵氏闻见録】防杨初见伊川伊川瞑目而坐二子侍立既觉顾谓曰贤辈尚在此乎日既晩且休矣及出门门外之雪深一尺【语録】冻合玉楼寒起粟光摇银海?生花遗蝗入地应千尺宿麦连云有几家老病自嗟诗力退空吟氷柱忆刘义【东坡】
露
经孟秋之月凉风至白露降【礼】蒹葭苍苍白露为霜湛湛露斯匪阳不晞　厌浥行露【厌浥湿也】英英白云露彼菅茅【俱诗】
子天地相合以降甘露人莫之令而似均又晋书云王者敬养耆老则甘露降而松栢受之尊贤容众则竹苇受之【老子】春食朝霞日始欲出赤黄气也夏食正阳南方日中气也秋食沦隂日没以后赤黄气也冬饮沆瀣北方夜半之气也并天地?黄之气是谓六气【陵阳子】方诸取露于月注云方诸大蛤隂极者【淮南子】藐姑射之山有神人焉不食五谷吸风饮露【荘子】
史帝作承露铜盘上有仙人掌擎玉杯以取云表之露【汉武故事】明帝铸承露盘茎长十二丈立于芳林园甘露乃降【魏志】
传记宗元得韩愈所寄诗先以蔷薇露灌手然后读【柳宗元传】夫形见者莫如髙物不朽者莫如金气之清者莫如露盛之安者莫如盘乃诏有司铸铜盘建于芳林园【曹植承露铭】?农邓绍八月旦入莱山采药见一童子执五防囊求栢叶上露露皆如珠满囊中问之答云赤松子先生取之明眼言终便失所在今人常以八月旦作囊相遗是也【齐谐记】
集漱朝露之清流隠柔桑之稠叶【曹植】朝饮木兰之坠露夕餐秋菊之落英【离骚】玉闗寒气早金塘秋色归泛掌光逾浄添河滴尚防变霜凝晓液承月委圆辉别有吴台上应湿楚臣衣【骆宾王】窃以河荣洛变授社于勋华?玉素鳞降灵于汤武其间防禽弱草改状移形夜宿朝云星光动色皆以照临下土发挥帝载千祀一致隔代同符【卢思道表】滴沥明光?葳防泣竹丛玉垂丹棘上珠湛緑荷中夜警千年鹤朝零七月风愿凝仙掌上长奉未央宫【李峤】秋荷一滴露清夜坠?天【韦应物】仙人掌冷三天露玉女虚五夜风【李义山】凝花珠错落缀叶碧玲珑【温乔】玉堦生白露夜久侵罗袜【李白】秋露白如玉团团下庭緑【李白】
氷
经初六履霜坚氷至象曰履霜坚氷隂始凝也【易】季冬之月氷方盛水泽腹坚是月也命取氷以入【记】二之日凿氷冲冲三之日纳于凌隂四之日其蚤献羔祭韭【诗】凌人掌氷正嵗十有二月令斩氷三其凌【周礼】古者日在北陆而藏氷西陆朝觌而出之其藏氷也深山穷谷固隂沍寒于是乎取之夫氷以风壮而以风出祭寒而藏之献羔而启之【左传】
子行积氷之皑皑兮清泉沍而不流【张平子赋】巧冶不能销木良工不能琢氷【文中子】老成子学幻于尹文先能翻校四时夏造氷【列子】叶公子髙曰吾朝受命而夕饮氷【荘子】覩瓶中之氷知天下之寒【淮南子】
史永徽二年十一月隂雾凝冻封树木数日不解刘向以为木少阳此人将有害则隂气胁木先寒故得雨而氷亦谓之树介【本纪】光武南驰闻王郎兵在后至滹沱河候吏还曰河水流澌无船不可济令王霸往视之霸还诡曰氷坚可渡官属喜比至河河氷亦合乃令霸防渡未毕数骑而氷解光武曰王霸权以济事殆天瑞也【后王霸传】晋慕容晃上书言躬征郭逺假陛下之精神威灵乃结氷凌行海中三百余里【晋史】初齐文宣时周人常惧齐兵之西渡恒以冬月守河椎氷及武成即位朝政渐紊齐人椎氷惧周师之逼【北史】或劝进士张彖谒杨国忠曰见之富贵可立图彖曰君辈倚杨右相如泰山吾以为氷山耳若皎日既出君辈得无失所恃乎遂隠居嵩山【本传】晋王祥性至孝继母朱氏尝欲生鱼时天寒氷冻祥释衣将剖氷求之氷忽自解双鲤跃出【本传】
传记积氷曰凌氷壮曰冻氷流曰凘氷解曰泮【风俗通】逸人王休居太白山每冬取溪氷琢其精莹者煑建茗供宾客【六帖】
集碎如坠琼方截璐粉壁生寒象筵布玉壶纨扇亦玲珑坐有丽人色俱素【韦应物】清如玉壶氷【鲍明逺】檐动玉壶氷【杜甫】开氷动玉壶【同上】雪后排檐挺银竹【山谷】敢望君恩玉井氷【杜】渴饮月窟氷饥餐天上雪【李白】担囊行采薪斧氷持作糜【魏武帝】飞雪断道氷成梁【同上】
霞
集青霞起而照天【杨炯】望海楼明照晓霞防江隄白踏平沙【白乐天】晨霞朝可餐【杜】桐林带晨霞【谢灵运】朝霞迎白日【选】仰首漱朝霞【曹植】青轩秘晩霞【李白】晩霞飞处散朱晖【李峤】海风吹断暮天霞【唐人晩望】楼角红绡一缕霞【古诗】余霞散成绮【谢眺】余霞明逺川【韦应物】残霞照髙阁【同上】落霞沈緑绮【杜甫】丹霞夹明月【选】赤霞动金光【李白】云霞冠秋岭【谢混】万里洞中朝玉帝九光霞内宿仙坛【真诰】水光浮日出霞彩映江飞【张均】
烟
集凉烟兮冒江【鲍昭赋】烟光凝而暮山紫【滕王阁记】村烟对浦沙　汀烟轻冉冉　水烟通迳草【并杜】夜长檐溜寒无寝日晏厨烟湿未炊【窦牟】春风掩映千门柳晓色凄凉万井烟【李郢】梨花千树雪杨叶万条烟【李白】
本朝午鸡声不到蝉林栢子烟中静拥衾【王安石】
雾
经仲冬行夏令则氛雾防【月令】
子积水上溢则为雾【荘】隂阳之气乱则为雾【曽】云雾四起则时多隠士【京房易占】与善人逰如行雾中虽不濡湿潜自有润【抱朴子】飞龙乗云腾蛇逰雾【韩】
史武帝葬武陵芳香之气异常积于坟埏之间如大雾【汉武故事】髙祖困于平城之围大雾三日【汉书】河南张楷字公超性好道术能作五里雾学其术者填塞如市故云雾市时闗西人裴优亦能作三里雾自以为不如往从学之楷避不见【汉史】王肃张衡马均俱冒重雾行一人无恙一人病一人死问其故无恙者曰我饮酒病者饱食死者空腹【博物志】
?记黄帝与蚩尤战于涿鹿九战不胜黄帝归于太山三日三夜大雾有一妇人人首鸟形黄帝稽首再拜伏不敢起妇人曰吾所谓?女者子欲何问黄帝曰小子欲万战万胜万隠万匿首当何从起【?女战法】陶答子仕陶三年名誉不兴家产三倍其妻谏曰夫子能薄而官大无功而家昌是婴害积殃也妾闻南山有?豹雾雨七日不下食欲以泽其衣毛成其文章故藏以避害今君有此宁不无后患乎【列女传】韩佽在桂州妖贼封盈能为数里雾尅期将攻桂州有紫气者我必胜至日果紫气如疋帛自山亘于州城白气直冲之紫气遂散天忽大雾至午稍开霁树滴下同人如沐【酉阳杂俎】
集七条开早陌五里闇朝氛带楼凝海气含盖似浮云【王褒】秋晨海雾重职事凌晨出浩浩含元天溶溶洒明日才防含鬓白稍见沾衣密导骑全不分郊树都如失霏防误嘘吸肤腠生寒栗当归饮一杯庶用蠲此疾【韦应物】氤氲起洞壑遥裔匝平畴乍似含龙剑还疑映蜃楼拂林随雨密度迥带烟浮方谢公超步终从彦辅逰【苏味道】三晨生逺雾五里暗城闉从风疑细雨映日似逰尘乍若飞烟散时如佳气新不妨鸣树鸟能蔽摘花人【梁元帝】曹公迷梦泽汉帝出平城涿野妖氛静丹山霁色明类烟飞稍重方雨散还轻倘入非熊繇宁思?豹情【李峤】
虹
经防蝀在东莫之敢指【诗】
子天二气则成虹【淮南子】
史汉灵帝时有黒气堕北宫温明殿东庭中黒如车盖腾起奋迅长十余丈其貌似龙上问蔡邕对曰此天投蜺也【汉五行志】荆轲欲往刺秦王精诚感天白虹贯日【邹阳】齐威公时虹贯牛山管仲谏无近妃宫【鸡跖集】
传记黄帝占军决曰攻城有虹从外南方入饮城中者从虹攻之胜白虹绕城不匝从虹所在乃撃之　世传虹能入溪涧饮水信然尝见夕虹下涧中饮者两头皆垂涧中使人过涧隔虹对立相去数丈之间如隔绡縠自西望东则见立涧之东向西则为日光所烁【笔谈】晋陵薛愿义熙初有虹饮其釜澳噏响便竭愿辇酒灌之随投随咽便吐金满器于是灾日祛而丰富数臻【异苑】孔子作春秋孝经告备于天赤虹自上而下化为黄玉【捜神记】
集江虹明逺饮峡雨带余飞【杜甫】安得五彩虹架天作长桥【李白】纡余带星渚窈窕架天浔空因壮士见还共美人沈逸势含良玉神光藻瑞金独留长剑彩终负昔贤心【蘓味道】
天河
经倬彼云汉　维天有汉监亦有光【俱诗】
子河汉沍而不能寒【荘】天河从北极分为两头至于南极随天而转入地下过【抱朴子】
传记天汉起东方经尾箕之间谓之汉津乃分为二道至天津下而合西南行至七星南而没【天文志】星者元气之英水之精也气发而升精华上浮宛转随流名曰天河一曰云汉众星出焉【杨泉物理论】旧説天河与海通有居海上者每年八月有浮槎来赍一年粮乗之奄至一处望见妇人织一丈夫牵牛渚次饮之此人即问何处答曰君可诣蜀问严君平此人还问君平君平曰某年月有客星犯斗牛即此人到天河也【张华博物志】有人寻河源见妇人浣纱问之曰此天河也乃与一石而归问严君平君平曰此织女支机石也【集林】
集八月凉风天气晶万里无云河汉明昏见南楼清且浅晓落西山纵复横洛阳城阙天中起长河夜夜千门里复道连甍共敝亏画堂琼户特相宜云母帐前初泛滥水晶帘外转逶迤倬彼昭回如练白复出东城接西陌南北征人去不归谁家今夜捣寒衣鸳鸯机上疎萤度乌鹊桥边一鴈飞鴈飞萤度愁难歇坐见明河渐防没已能舒卷任浮云不惜光辉让明月明河可望不可亲安得乗槎一问津更将织女支机石还访成都卖卜人【宋之问】常时任显晦秋至最分明纵被防云掩终能永夜清含星动双阙伴月落边城牛女年年渡何曽风浪生【杜】昭昭清汉晖灿灿光天步【陆士衡】安得壮士挽天河浄洗甲兵长不用【杜】云汉西流夜未央牵牛织女遥相望【魏文帝】河汉清且浅相去复几许盈盈一水间脉脉不得语【选诗】初旭红可染明河澹如扫【杜牧之】
嵗时部
春
经万物出乎震【易】分命羲仲宅?谷平秩东作日中星鸟以殷仲春　每嵗孟春遒人以木铎徇于路【并书经】春日迟迟采蘩祁祁　春日载阳有鸣仓庚【诗】孟春之月日在营室律中大簇　仲春之月日在奎律中夹钟季春之月日在胃律中姑洗　其日甲乙其帝太皥其神勾芒其虫鳞其音角其数八其味酸其臭羶其祀户祭先脾　天子迎春于东郊布徳和令行庆施惠下及兆民【礼记】春王正月【春秋】
子众人熙熙如享太牢如登春台【老子】斗柄东指而天下皆春【鹖冠子】春为忠万物咸遂忠之至也【尸子】孟春之月君子聴朝论爵赏【管子】二月之夕女夷鼓歌以司天和　孟春之月天子服八风水注取露铜盘中【淮南子】以鸟鸣春【韩子】古之为政者非春无以布徳和令行庆施惠养幼小省囹圄赐贫穷礼贤者【栁子】
史炀帝西?宫秋冬木凋令剪防为花叶缀条上景若阳春【隋史】宋璟人谓其为有脚阳春言所至之处如阳春及物也【开元遗事】方春时和草木羣生皆有以自乐而吾百姓莫之省忧其议所以赈贷之【汉史】元魏黎季明曰招摇东指天下识其春【北史】方春生养万物莩甲宜助萌阳以育时物【汉章帝纪】明皇尝遇二月坐小殿栁杏将吐叹曰对此景物岂可不与判断之呼髙力士取羯鼔纵击一曲名春光好回顾栁杏皆发笑曰不唤我作天公可乎【唐史】正月者嵗之始王者则天之象因时之序宜开发徳号爵贤命士流寛大之泽垂仁厚之恩【汉书】
传记方春东作布徳之元阳气开发养导万物【郎顗传】春退贪残进柔良卹幼孤赈不足求隠士则万物应节而生【京房传】嫁娶以春和也天地交通万物始生【白虎通】气在春佩苍璧【尚书考】开嵗发春百卉含英【汉书】春曰芳春青春阳春三春九春景曰媚景和景韶景时曰良时嘉时芳时辰曰良辰嘉辰芳辰节曰华节芳节良节嘉节韶节淑节【纂要】仲春月令时和气清王睢鼓翼仓庚和鸣交颈颉颃闗闗嘤嘤【张衡传】天受二年腊将逰上?遣诏曰明朝逰上?火急报春知花须连夜发莫待晓风吹凌晨名花布?【卓异阙记】　　秋风起愁尽人间白髪人【録歌踏春曲】集闻道春还未相识走傍寒梅探消息昨夜东风入武阳陌头杨栁黄金色【李白】红入桃花嫩青归栁叶新望乡应未已四海尚风尘【杜】侵凌雪色还萱草漏泄春光有栁条【杜】春每归兮花开花已阑兮春改叹长河之流春送驰波于东海春不留兮时已失老衰飒而情逾极恨不得挂长绳于青天系西飞之白日【李白】习习兮春风岸栁动兮渚花落春冉冉其将昼予何为而不乐【白居易】昼静疎帘燕语频双双鬭雀动堦尘柴扉日暮随风揜落尽闲花不见人【元稹】草树知春不及归百般红紫鬬芳菲杨花榆防无才思惟解漫天作雪飞【退之】独倚阑干玩野塘俄惊节物老春光緑杨隂密莺将懒红杏枝空蝶不忙诗思谩沿芳草逺茶瓯防带落花香【僧惠洪】寒随穷律变春逐鸟声开初风飘带栁晓雪间花梅碧林青旧竹緑沼翠新苔芝田初鴈去绮树未莺来【唐太宗】春风本自竒杨栁最相宜栁条恒着地杨花好上吹【梁简文帝】风色翻露文雪花上空碧花蝶来未已山光暧将夕【上官仪】沐乗闲豫清晨步北林池【杨师道】日影飞花殿风文积草池凤楼通夜敞虬辇望春移【元万顷】花轻蝶乱仙人杏叶密莺喧帝女桑飞云阁上春应至明月楼中夜未央【同上】本朝春云漠漠雪欲落东风和冷惊罗幕渐看逺水緑生漪未放小桃红入蕚【东坡】新年变物华春意已堪嘉霁色初含栁余寒尚勒花风丝飞荡漾林鸟弄交加【欧阳修】轻花细叶满林端昨夜春风晩色寒黄鸟不堪愁里聴緑杨宜向雨中防【宋齐】
夏
经日月运行一寒一暑【易】申命羲叔宅南交平秩南讹敬致日永星火以正仲夏【书】四月维夏六月徂暑　夏之日【诗】孟夏之月日在毕律中中吕　仲夏之月日在东井律中防宾　季夏之月日在栁律中林钟其日丙丁其帝炎帝其神祝融其虫羽其音征其数七其味苦其臭焦其祀灶祭先肺天子迎夏于南郊以赏封诸侯庆赐遂行无不欣説【礼】
子斗柄南指而天下皆夏【鹖冠子】立夏之日服?氷丸或飞雪散及六壬六癸符则不热【抱朴子】大旱金石流土山焦【荘子】九暑至时雨乃降五谷百果乃登【管子】阳常居大夏以生育长养为事【董子】夏政不失则时雨降【文中子】炎风之野赤帝祝融之所司【淮南子】
史浮甘瓜于清泉沈朱李于寒水【魏史】元载有紫龙髯拂水晶为柄拂之清泠有声夜则蚊蚋不敢近【唐史】李徳裕为相方盛暑宴宾以金盘贮水浸白龙皮置坐凄然都无暑气【唐史】太宗欲幸九成宫马周上疏谓上皇留热处温凊之义臣所未安太宗善其言【唐史】髙宗夏宴以葡萄赐宰相学士从行给翔鳞马帝赋诗学士属和【唐史】传记龙见而雩【左传】作迎风观寒露台以避暑【闗中记】陶潜夏月髙卧北清风飒至自谓羲皇上人【本传】吴猛性至孝儿时父母边卧夏多蚊蚋集身受之不敺恐蚊蚋去及父母也【搜神记】何子平事父孝年六十有孺子之慕夏避清凉【孝子传】汉长安巧工丁缓作七轮扇连续七轮大皆径丈一人运之满堂寒【西京杂记】唐文宗与柳公权聨句文宗曰人皆苦炎热我爱夏日长权曰薰风自南来殿阁生防凉【本传】
集清江一曲抱村流长夏江村事事幽【唐诗】炎威不到轩外冷气常存枕簟中【王观】竹深留客处荷净纳凉时【杜】我有江隂竹能令朱夏寒【杜甫】緑树隂浓夏日长楼台倒影入池塘水晶帘动防风起满架蔷薇一院香【髙骈】生物趍功日夜流园林才夏麦先秋緑隂黄鸟北簟付与来禽安石榴【山谷】竹粉千腰白桃皮半缬红【太白】荷翻紫盖摇波面蒲蓄青刀挿水湄【施肩吾】和风穆而扇物麦含露而飞芒【傅?】上无纎云下无防风【晋夏侯湛】积歊蒸于帘栊流烦溽于园籞阳风淟其长扇火云赫而四举【隋卢思道】节序遇徂炎兹宵在三伏凭轩伫凉气中筵倦烦燠寂寞对空牕清疎临夜竹虫音乱阶草萤光绕庭木帘月度斜辉风花起余馥【梁萧子范】髙天澄逺色秋气入蝉声【隋薛道衡梅】出帘飞小鷰映户落残花舞衫飘细縠歌扇掩轻纱【隋魏彦琛】风还池色定月晩树隂多【耿湋夏夜】
本朝白水满塘双鹭下緑杨深处一蝉鸣【东坡】院僻帘深昼景虚轻风时见动竿乌池中緑满鱼留子庭下隂多燕引雏雨后防儿争坠果天晴因客曝残书幽栖未免牵尘界身世相忘在酒壶【苏子美】雕玉押帘上轻縠笼虚门井汲铅华水扇织鸳鸯文回雪舞凉殿甘露洗空緑罗袖从回翔香汗沾寳粟【李贺乐辞】春蒲猎猎弄轻柔欲立蜻蜓不自由五月临平山下路藕花无数满汀洲【参寥】河汉防明星乍稀碧莲香湿袭人衣夜凉如水琉璃滑自起开牕放月归【方巨山夏夜】
秋
经説言乎兊兊正秋也万物之所説也【易】分命和仲宅西曰昧谷寅饯纳日平秩西成宵中星虚以殷仲秋【书】秋日凄凄百卉俱腓【诗】孟秋之月日在翼律中夷则仲秋之月日在角律中南吕　季秋之月日在房律中无射其日庚辛其帝少皥其神蓐收其虫毛其音商其数九其味辛其臭腥其祀门祭先肝天子迎秋于西郊赏军师武人入朝乃命将帅选士厉兵简练俊杰専任有功以征不义以明好恶顺彼逺方【礼】
子斗柄西指而天下皆秋【鹖冠子】秋者隂气始下故万物生　西成立谷谓之大秋　秋三月以庚辛之日发五政一曰禁博塞二曰无见五兵之刄三曰慎旅农趍聚收四曰补缺塞圻修垣墙谨门闾五曰敬时五谷之皆入也【管子】丛兰欲茂秋风败之【文中子】秋则万寳告成言天地以万物为寳【淮南子】秋肃也万物莫不肃敬礼之至也【尸子】
史尧为天子尝秋日梦白帝遗以乌啄子其母曰扶桑升髙丘白帝上有云如虎感已乃生臯陶【史】秋风和则商声调序移玉律气应金商【唐史】朱异除中书郎时秋日始拜有飞蝉正集异武冠上时咸谓蝉珥之兆【梁史】孙寳为京兆尹秋日署侯文为东部督邮勅曰今鹰隼始击当从王气取奸恶以成严霜之诛【史】袁宏孤贫运租自业谢尚时镇牛渚秋夜乗月泛江防宏在舫中讽咏遣问得其咏史之作尚邀至舟与谈至旦不寝自此名誉日盛【晋史】李陵云穷秋九月塞外草衰胡笳互动牧马悲鸣吟啸成羣边声四起【汉史】徳宗秋日出畋有寒色顾谓左右曰九月犹衫十月而袍不为顺时朕欲改月谓何左右称善李程独曰?宗着月令十月始裘不可改帝矍然止【唐史】李适云凡天子飨防逰豫唯宰相及学士得从秋登慈恩浮图献菊花酒称夀【唐史】
传记驷见而陨霜火见而秋风戒寒【国语】少昊乗兊执矩司夀【天文志】日行白道曰西陆谓之秋【律歴志】秋者西方金行之气【西羌传】周秦秋日遣輶轩采异俗方言藏之秘府【本纪】平固县覆笥山上有湖中有石鴈每至秋飞鸣如时【南康记】仲秋甲戍天子东逰次雀梁蠧书羽陵【穆天子传】贾佩兰宫中八月四日出雕房北户竹林下围棊胜者终年有福【西京杂记】汉武尝以秋日泛灵鶂舟于淋池以香金为钩缩纽丝为纶丹鲤为饵钓得白蛟付大官为鲊肉紫骨青香美无伦【拾遗记】唐宫人丽娟善歌尝唱回风曲庭叶翻落如秋【洞记】张季鹰在洛见秋风起因思莼菜羮鲈鱼鲙曰人生贵适志耳【本传】明皇制秋风髙曲每奏之则清风徐来树叶交坠【史】唐宫中每至秋时妃妾以金笼闭蟋蟀置枕函畔夜聴其声庶民之家皆效之也【史】秋曰三秋九秋首秋上秋肇秋兰秋暮秋末秋秒秋景曰朗景澄景清景时曰凄辰霜辰节曰素节商节【梁元纂妥】蒲栁之质望秋先零【顾顗之?】壮士悲秋感隂气也【韩诗外传】?农邓绍八月朝入华山见一童子以五色防囊盛取栢叶下露云赤松先生取以明目今八月朝作眼明囊象此也【续齐谐记】
集云髙气静露凝衣野草变色茎叶稀鸣蜩抱木鴈南飞【曹植集】晓烟茅舍月初日枣林霜【欧阳公】观四时之代序对三秋之爽节云既浄而天髙潦将收而水洁凝珠露之凄冷镜青山之滉澈鷰运幕而巢空鴈笃羣而行絶【虞世南赋】爽气澄兰沼秋风动桂林露凝千片玉菊散一丛金日岫髙低影云空防缀隂蓬瀛不可望泉石且娱心菊散金风起荷疎玉露圆将秋数行鴈离夏几林蝉
云凝愁半岭露碎缬髙天还似成都望直见蛾眉前秋光凝翠岭凉吹肃离宫荷疎圆盖缺树冷半帷空侧阵移鸿影圆花钉菊丛摅懐俗尘外髙眺白云中　烟生遥岸隠月落半崖隂连山惊鸟乱隔岫断猿吟　山亭秋已满岩牖凉风度疎兰尚染烟残菊犹承露古石衣新苔新巢封古树歴览情无极只尺轮光暮【并唐太宗】肃肃簟上寒凄凄帐里清物色延暮思霜露遍朝荣【宋鲍昭】露浓山气冷风急蝉声哀鸟撃初移树鱼寒欲隠苔断雾时通日残云尚作雷【隋炀帝】湿庭凝坠露抟风卷落槐日气斜还冷云峰晩更霾【隋庾信】玉树凉风举金塘细草萎叶落商飚观鸿归明月池迎寒桂酒熟含雾菊花垂【袁朗应诏】凄风移汉筑流水入虞琴云飞送断鴈月上浄疎林【上官仪】林树千霜积山宫四序寒蝉急知秋早莺疎觉夏阑怡神紫气外凝睇白云端【同上】
本朝清溪流过碧山头空水澄鲜一色秋隔断红尘三十里白云红叶两悠悠【程伯簿秋诗】轻风卷纎云碧汉磨青铜坐久襟袖凉皎月升天东【雷希顔秋夜】至若金气方劲清风戒寒严霜举侯文之职飞蝉集朱异之冠露始滋于园菊风已败于丛兰【吴淑秋赋】
冬
经劳乎坎坎者水也正北方之卦也万物之所归也【易】申命和叔宅朔方曰幽都平在朔易日短星昴以正仲冬【书】冬日烈烈飘风发发【诗】孟冬之月日在尾律中应钟仲冬之月日在斗律中黄钟季冬之月日在婺律中大吕其日壬癸其帝颛顼其神?其虫介其音羽其数六其味咸其臭朽其祀行祭先肾天子迎冬于北郊固封疆备边境完要塞谨闗梁塞徯径【礼】辛亥朔日南至公视朔遂登观台以望【春秋】
子隂常居大冬【董子】斗柄北指而天下皆冬【鹖冠子】烛龙在鴈门北藏于委羽之山不见日其神人面龙身而无足【淮南子】以冬至之日始数四十九冬尽春始教民鑚燧墐灶所以夀人也【管子】景公时雨雪三日公衣狐白之裘谓晏子曰天下不寒何也晏子曰贤君饱知人饥温知人寒公曰善遂出衣发粟以与饥贫者【晏子】君子斋戒处心掩身身欲宁去声色禁嗜欲安形性静以待隂阳之定【荘子】楚荘王对雪披裘当户曰我犹寒彼百姓宾客甚矣乃使巡国中求无居宿絶粮者赈之国人大悦【尸子】史汉髙祖既定天下叔孙通定朝仪于是羣臣朝十月于长乐宫中尊卑次序诸侯王以下莫不震恐帝曰吾今知皇帝之贵也【汉史】钟离意辟为大司徒掾诏部送徒诣河内时冬寒徒病不能行路过?农辄移属县使作徒衣县不得已与之上书言状意亦具以闻光武得奏以见霸曰君所使掾何乃仁于用心诚良吏也　黄香身执勤苦冬无袴而事亲极滋味　后汉虞诩祖父经为郡县狱吏案法平正寛恕冬月上囚状尝流涕随之每称曰东海于公髙为里门而其子定国卒至丞相吾决囚六十年矣虽不及于公其庶几乎子孙何忧不为九卿耶故字诩曰升卿诩仕至尚书令【汉史】
传记冬中也物方藏于中也阳盛则吁舒万物而养之外隂盛则呼吸万物而藏之内故曰呼吸者隂阳之交接万物之始终【尚书大传】东方朔年十三学读书三冬文史足用【本传】寳云溪有僧舍盛冬若客至不燃薪火烧香一炷满室如春人归更收余烬【异景志】京师十月朔沃酒炙脔肉于炉中围坐饮啗谓之暖炉【嵗时记】汉代十月十五日以豚酒入灵女之庙撃筑奏上?曲连臂踏地歌赤凤来巫俗也【捜神记】董遇好学人从学者遇云当先读书百遍而义自见学者云苦难无日遇曰当以三余冬者嵗之余雨者晴之余夜者日之余　刘殷曾祖母王氏盛冬思堇殷时九嵗乃往泽中恸哭忽若有人云止声殷即收泪视地有堇因得斛余归　何凤为建安太守物不敢忤伏腊每放囚还家依期而返【本传】唐髙祖冬幸新丰歴白鹿观上骊山赐浴汤池给香粉泽帝赋诗学士皆属和【李适传】邴原就师学三冬讲孝经论语【魏志】齐孝子王虚之庭中杨梅树隆冬三实又每夜所居白光如烛墓左树奈一冬三实时人咸以为孝感所致【本传】集嘉南洲之炎徳兮丽桂树之冬荣乗鄂渚而反顾兮欵秋冬之绪风【楚词】冽冽冬日肃肃祁寒潜鳞在川归鴈在轩【王中初】四气回周节庆代停万国同休庶尹羣和奉爵升朝我有嘉礼式宴百寮【晋张华】绵邈冬霄永凛厉寒气升离叶向晨落长风振条兴夜静轻响起天清月晖澄寒氷盈渠结素霜竟栏凝【晋曹毗】冬深栁条落雪后桂枝残星明雾色尽天白鴈行单云飞乍想阁氷结逺疑纨晩橘隠重屏枯藤带迥竿岳隂连氷气山峯添月寒【梁简文帝】洞庭门未掩金壶漏已催曛烟生涧曲暗色起林隈雪花无有蔕氷镜不安台【同上】月影含氷冻风声凄夜寒江海波涛壮崤嶂坂险难【同上】景移风度改日至晷回换眇眇负霜鹤皎皎带云雁长河结琅玕层氷如玉岸【鲍昭】早景烟霜面初寒鸟雀愁诗成遣谁和还是寄苏州【白乐天】
节序部
元旦
经元者善之长也先王体元以居正【易】旭日始旦【诗】天子乃以元日祈谷于上帝命乐正习舞【礼】履端于始举正于中【春秋传】
子邯郸民正月旦献鸠于赵简子简子赏之客问故简子曰正旦放生示有恩也客曰民知君欲放之故竞捕之伤者众矣君欲生之不若禁民勿捕捕而放之恩过不相补【列子】春月饮酒茹葱以通五脏【荘子】
史元日立仗百官皆备宰相方至列烛五六百炬谓之火城宰相至众皆避之【国史】吴隠之为牧守冬月无被乃披絮【国史】魏武帝用汉仪元日百官上夀设白兽尊于殿庭能献直言者则发此尊饮酒案礼白兽尊乃北齐之遗失也上施白兽盖后代所为示忌惮也【典畧】
传记王羲之月仪书曰日往月来元正首祚太簇告辰防阳始布罄无不宜和神养素　正月一日天中节防之辰献夀之日【并出道书】昔有人居草庵之中每嵗除夕遗里闾药一贴令囊浸井中至元日取水置于酒樽名曰屠苏酒合家饮之不瘟疫【嵗华纪】履端元日正始之初士于是日设礼乐荣耳目之观【臧荣】汉髙长乐宫成制羣臣朝贺仪武帝改夏正元日庆贺始此【通典】玉烛寳典曰正月为端月　尚书大传云夏以平明为朔殷以鸡鸣为朔周以夜半为朔　白虎通曰正朔有三何本天有三统谓之三防月也三防者何谓也阳气始施黄泉万物始动防而未着
集初嵗元祚吉日惟良乃为嘉防宴此髙堂衣裳鲜洁黼黻?黄珍膳杂遝充溢圆方俯视文轩仰瞻华梁愿保兹善千载为常欢笑尽娱乐哉未央皇室荣贵夀考无疆【曹植】朱庭容卫肃青天春气明朝光动劒彩长阶分佩声【隋炀帝】和风起天露严气销氷井索索枝木柔厌厌漏犹永【陈叔连】履端初啓节长?命髙筵肆夏喧金奏重润响朱?春光催栁色日彩照槐烟防臣同滥吹谬得仰钧天【虞世南】旋穹周回三朔肇建青阳散辉澄景载涣淑哉虚花爰采爰献圣容映之永夀于万【刘臻妻献椒花】正朝辟恶酒新年长命杯栢叶随铭至椒花逐颂来【庾信】聊开栢叶酒试奠五辛盘金薄图神燕朱泥却鬼丸【庾肩吾】年光悲掷旧景色喜呈新【庾亮】欲曙九衢人更多千条香烛照星河今朝始见金吾贵车马纵横避玉珂【释灵彻】天仗宵严建羽旄春云送色晓鸡号金鑪香动螭头暗玉佩声来雉尾髙戎服上趍承北极儒冠列侍映东曹太平时节身难遇郎署何须叹二毛【韩愈】鸣佩随鹓鹭登阶见冕旒无能裨圣代何事别沧州间夜贫还醉浮名老渐羞鳯城春欲晚郎吏一同游【卢纶】苇桃犹在户椒栢已称觞嵗每风先应朝回日渐长　星河犹在整朝衣逺望天门再拜归【杜牧之】
本朝堆盘红缕细茵蔯巧与椒花两鬬新竹马异时宁信老土牛明日莫辞春【东坡】爆竹声中一嵗除春风送暖入屠苏千门万户曈曈日总把新桃换旧符【王介甫】
立春
经先立春三日太史谒之天子曰某日立春盛徳在木天子乃亲帅三公九卿诸侯大夫以迎春于东郊【月令】史取宜阳金门竹为管河内葭草为灰以候阳气玉泉记以葭莩灰实律之端气至则灰飞【续汉】唐景龙四年正月八日立春上令侍臣迎春内出防花树人赐一枝令学士赋诗【景龙记】唐制立春赐三省官防胜各有差【文昌杂録】传记立春之日士夫之家剪防为小幡谓之春幡或悬于家人之头或缀于花枝之下又剪为春蝶春钱春胜以为戏　立春前五日并造土牛耕夫犂具于大门之外是日黎明有司为坛以祭先农官吏各具防仗环撃牛者三所以示劝耕之意【庆华録】立春前一日开封府进春牛入禁中鞭春开封祥符两县置春牛于府前至日絶早府僚打春府前百姓皆卖小春牛【同上】
集春日春盘细生菜忽忆两京梅发时盘出髙门行白玉菜传纎手送青?【杜】北陆凝隂尽千门淑气新年年金殿里寳字贴宜春【嵗时记】春衣不用蕙兰薰领縁无烦刺綉纹曽在蚕宫亲织就方知缕缕尽辛勤【春词】圣主终朝亲万几燕居専事养希夷千门永昼春岑寂不用车前挿竹枝【温公録】朝来煮菜往鞭牛已觉江边雪意休习习东风收雨脚暄暄晓日绽云头尊前未放梅花老鬓上先防栁带柔及取春花时一醉莫教沈瘦更清秋【侯彭老】烟添栁色防犹浅鸟踏梅花落已频【李相公】
本朝太平兴国二年冬县司以春牛呈知府就大门外安排荐以香灯酒果其芒儿塐之颇精同判王洗马晦伯虑有损阙移寘防上知府程给事之谓同判曰某虽不才忝为刺史且芒儿者耕垦之人不应上防将来恐村夫辈或有不揆耳至甲午果有顺贼之变【成都记】仙家日月本长闲送腊迎春亦偶然翠管银钩传故事金花防胜作新年【东坡】
元宵
史隋栁彧见都邑百姓每至正月十五日作角觝戏上奏曰京邑爰及外州每以正月望夜充阶塞陌鸣鼓聒天燎炬照地人带兽面男为女服竭资破产竞此一时请并禁断上可其奏【北史】唐朝正月十五夜许三夜夜行其寺观街巷灯明若昼山棚髙百余尺神龙以后复加严饬士女无不夜逰车马塞路有足不蹑地浮行数十步者【雍洛灵异小録】隋文帝时元胄为右卫大将军尝正月十五日帝与近臣登髙时元胄下直驰诏召之及见谓曰公与外人登髙未若就朕也【隋书】唐睿宗先天二年正月十五十六夜于京安福门外作灯轮髙二十丈衣以锦绮饰以金银燃五万盏灯竖之如花树宫女千数衣罗绮曳锦绣耀珠翠施香粉妙简长安万年少女妇千余人衣服花钗婢子亦称是于灯轮下踏歌三日欢乐之极未始有之【唐书】开元十八年正月朢日帝谓叶天师曰四方之盛此夕何处极丽对曰天下无逾于广陵帝曰何术以观之师曰可俄而虹桥起于殿前师奏桥成但无回顾于是帝步而上太真及髙力士黄幡绰乐官数人从行俄顷已到广陵寺观陈设之盛灯火之光照灼其殿士女华丽皆仰望曰仙人现于五色云中帝大悦师曰请勅伶官奏霓裳羽衣一曲后数日广陵果奏【幽怪録】开元初正月朢夜?宗移仗上阳宫以观灯焉结搆防楼三十余间金翠珠玉间厠其内楼髙百五十尺防风所触锵然成韵以灯为龙螭豹腾掷之状叶法善曰影灯之盛固无比矣然西凉府今夕之灯亦亚于此?宗欲一往曰此易耳令?宗闭目已在霄汉俄而及地既覩影灯连亘数十里?宗乃回?宗于凉州以镂铁如意贳酒翌日命中使验之非谬【广记】明皇幸上阳宫夜新畨一曲明夕正月十五日潜逰忽闻酒楼上有笛奏前夕所畨曲密捕笛者诘之自云其夕于天津桥上翫月闻宫中奏曲爱其声遂以?画谱记之即长安少年李謩也【连昌词】
传记今州里风俗朢日祭门先以杨栁枝挿门随杨栁枝所指仍以酒脯饮食及豆粥揷着而祭之【嵗时记】正月十五作膏粥以祠门户【玉烛寳典】汉家祀太一以昏时祠到明【史记】
集火树银花合星桥铁鏁开暗尘随马去明月逐人来防骑皆秾李行歌尽落梅金吾不禁夜玉漏莫相催【蘓味道】玉漏银壶且莫催铁闗金鏁彻明开谁家见月能闲坐何处闻灯不防来【崔颢】神灯佛火百轮张刻像图形七寳装影里如闻金口诀空中似散玉毫光【同上】金勒银鞍控紫骝玉轮朱幰驾青牛骖驔始散城东曲倐忽还逢南陌头【同上】星回河汉月将防露洒烟飘灯渐稀犹惜路傍歌舞处踟蹰相顾不能归【同上】月色灯光满帝都香车寳辇隘通衢身闲不覩中兴盛羞逐乡人赛紫姑【李义山】本朝雪消华月满仙台万烛当楼寳扇开双凤云中扶辇下六鼇海上驾山来镐京春酒霑周宴汾水秋风陋汉才一曲升平人尽乐君王又进紫霞杯　髙列千峯寳炬森端门方喜翠华临宸逰不为三元夜乐事还同万众心天上清光留此夕人间和气阁春隂要知尽庆华封祝四十余年惠爱深【蔡君谟】薄雪初销野未耕卖薪买酒防升平吾君勤俭倡优拙自是丰年歌笑声【东坡】天醉笙歌外风香罗绮余【曼卿】云归万年树月满九重城【杨徽之】
中和节
史唐徳宗欲以二月名节李泌请以二月朔为中和节遂诏备三令节时数【唐书】
传记民间以青囊成百谷瓜果种相遗号为献生子里闾酿酒谓宜春酒【邺侯家传】
集殿前来日中和节连夜琼林散舞衣传服所司分蜡烛监开金锁放人归【王建】
社日
史里中社陈平为宰分肉甚均父老曰善陈孺子之为宰乎曰嗟乎使平得宰天下亦如是肉矣【本传】
传记天子大社以五色土为坛封诸侯者取方面土苴以白茅授之各以其方色以立社于其国故谓之授茅土【汉旧仪】
集社实隂只稷惟谷先伯德方将时号共工厥有才子实曰勾龙陶唐救灾决河疏江弃亦播殖作乂万邦克配二祀以报勲庸【向承天社颂】鵞湖山下稻梁肥防穽鸡栖对掩扉桑柘影斜春社散家家扶得醉人归【张蠙村居】田家遭社日邀我尝春酒【杜甫】几防社翁雨一畨花信风【陆防】社雨报年丰【杜】初语燕雏知社日习飞鹰隼识秋风【杜】
寒食
传记冬至后一百五日有疾风甚雨谓之寒食介子推三月五日为火所焚国人哀之每嵗春暮为不举火谓之禁烟犯之则雨雹伤田【嵗时记】周举迁并州刺史初太原一郡旧俗以介子推焚骸有龙忌之禁至其月咸言神灵不乐举火一月寒食莫敢烟爨嵗多死者举到州作吊书置子推之庙言盛寒去火残损民命非贤者意今则三日而已宣示愚民使还温食风俗顿革【陆翽邺中记】集初过寒食一百六店舍无烟宫树緑念奴覔得又连催特勅宫中许燃烛【元防之】春城无处不飞花寒食东风御栁斜日暮汉宫传蜡烛青烟散入五侯家【韩翃】莺娇燕黠弄风烟士女儿童满野田草色浅深围幄幕花枝上下逐秋千【张禹锡诗】云浓云淡半隂春禁火天时欲洒尘花艳有枝还怕雨栁烟无赖尚熏人画毬轻蹴壶中地防索髙飞掌上身一路緑莎东郭外也寛情抱也伤神【裴説】马上逢寒食途中属暮春可怜江浦望不见洛桥人【宋之问】
清明
传记唐朝清明取榆栁之火以赐近臣顺阳气也【嵗时记】明皇乐民间清明节鬬鸡戏及即位治鸡坊索长安雄鸡金尾铁距髙冠昻尾千数养于鸡坊选六军小儿五百使教饲之时贾昌为五百小儿长太子甚爱幸之金帛之赐日至其家又云明皇以乙酉生而喜鬬鸡是兆乱之象也【东坡】京师清明之日四野如市芳树之下园圃之内罗列杯盘互相酬劝都城之歌儿舞女遍亭台抵暮而归【东京梦华録】
集早是伤春暮雨天可堪芳草更芊芊内官初赐清明火上相闲分白打钱紫陌乱嘶红叱拨緑杨髙影画秋千逰人记得承平事暗喜风光似昔年【韦荘】村落清明近秋千稚女夸春隂妨栁絮月黒见梨花白鸟窥鱼网青帘认酒家幽栖虽自?交友在京华【郑谷诗】清明千万家处处是年华榆栁芳辰火梧桐今日花祭祠结云骑逰陌拥春车惆怅田郎去原回烟树斜【杨巨源】
上已
传记按周礼女巫掌嵗时以祓除疾病禊者洁也故于水上盥洁之也已者祉也邪疾已去祈介祉也【应劭】上已于流水上洗濯祓除去宿垢谓之祓禊　郑国之俗上已于溱洧之上招魂续魄秉兰草祓除不祥华林园中千金堤上作两铜龙相向吐水以注天泉池通御沟中池阳上巳日妇女以荠花防油祝而洒之水中若成龙凤花卉之状则吉谓之油花卜【图经】
集东出千金堰西临鴈鹜陂防丝映空转髙杨拂地垂緑帻文照耀紫燕光陆离清晨饯伊水薄暮宿兰池【沈约】卜洛成周地浮杯上已筵鬬鸡寒食下走马射堂前【孟浩然】翠浪有声黄繖动春风无力防旌垂【王直力】三月三日天气新长安水边多丽人【杜诗】桃花生玉涧栁叶暗金沟【庾肩吾】帷宫对广掖层殿迩髙岑风旗争曳影卓午共生隂树花初堕蔕池荷欲吐心【文帝】野花飘御座河栁拂天杯日晩迎祥处笙镛下帝台【同上】是日也天朗气清惠风和畅仰观宇宙之大俯察品类之盛所以逰目骋懐足以极视聴之娱信可乐也【王羲之】
立夏
经是月也以立夏先立夏三日太史谒之天子曰某日立夏盛徳在火天子乃斋立夏之日天子亲帅三公九卿大夫以迎夏南郊【礼记】
集长风始飘阁叠云才吐岭【韦应物】麦天晨气润槐夏午隂清【古诗】
端午
?记五月五日午时为天中节【提要録】五月五日为地腊五帝校定生人罪福外滋万类内延年夀此日可谢罪求福移易官爵祭祀先祖【道书】朱明启节【栁宗元谢端午衣物】五月五日以兰汤沐浴【大戴礼】洛阳端午作术羮艾酒【金门嵗节记】端午刻菖蒲为人或葫芦形带之辟邪端午以菰叶裹粘米谓之角黍盖取隂阳包裹之义或云亦为屈原恐蛟龙夺之以五采线纒饭投水中遂袭云是日命舟楫拯之至今为竞渡之戏又越地?云起于勾践【嵗时记】桃印本汉制以止恶气今世端午以采缯篆符相问遗亦以置屏帐门户【续汉书刘昭】五月五日集繋五防缯谓之辟兵【裴?新语】五月五日以采丝繋臂谓之续命缕俗説能益人夀算一名辟兵缯一名条脱五月盖屋令人头秃【风俗通】唐嵗时节物五月五日有百索粽子【文昌杂録】端午赐百索为夀索【李华翰林志】朱索悬门止恶气【礼仪志】汉令郡国捕枭五月五日为羮赐百官以恶鸟故食之也又云止妬【郊祀志】五月五日取蟾蜍可已恶疽疮抱朴子云蟾蜍千年生角项下丹书八字五月五日午时取隂干百日以其足画地即为流水【崔寔月令】鸜鹆人多养之五月五日去其舌尖则能语【零陵记】天寳二年诸陵常以五月五日荐衣扇【礼仪志】晋谢灵运须美临刑施为南海祗洹寺维摩像须中宗朝安乐公主五日鬬百草欲广异物令驰驿取之又恐为他得因翦弃其余【青箱杂记】胡广本姓黄以五月五日生父母恶之藏之葫芦弃之河流人收养之长有盛名父母欲取之广以为背所生则害义背所养则忘恩两无所归托葫芦而生因姓胡名广后登三司【小説】孝女曹娥防稽上虞人父旴能弦歌为巫祝汉安二年五月五日于县江沂涛迎神溺死不得尸娥年十四乃沿江号哭昼夜不絶声旬有七日遂投江而死三日后与父尸俱出【列女传】俗忌五月产子田文五月五日生父令勿举母私举文长启父曰不举五日子何父曰及户损父文曰受命于天岂户邪若尔何不髙之夫谁能及父心知其贤后封孟尝君【异苑】王凤以五月五日生【又西京杂记】宫中端午造粉团角黍贮盘中以小角弓射之中者得食都市盛行此戏【开元遗事】太宗五日谓长孙无忌杨师道曰五日旧俗必用服翫相贺朕今各贺君飞白扇二枚庶动清风以?美徳【唐书要録】天寳中扬州进水心镜背有盘龙先有老人自称为龙防之铸镜所三日开户已失所在镜匠吕辉移炉以五月五日于扬子江心铸之背龙颇异后大旱祀之乃大雨【异闻集】重五日午时有雨则急聴一竿竹节中必有神水沥取獭肝为丸治心腹积聚【嵗时记】端午以艾为虎形至有如黒豆大者或剪防为小虎粘艾叶戴之【嵗时记】
集宫衣亦有名端午被恩荣细葛含风软香罗叠雪轻意内称长短终身荷圣情【杜甫】佳辰共喜沐兰汤毒令何须采艾禳但得臯陶调鼎鼐自然灾沴变休祥【欧阳】折花竞鲜彩拭露染芳津含娇起斜盼敛笑动防嚬献珰依洛浦懐佩似江滨须待恩光接中夜奉衣巾【梁王筠】麦凉殊未毕蜩鸣早欲闻喧林尚黄鸟浮天已白云辟兵书鬼字神印题灵文因想苍梧郡兹日祀陈君【北齐魏收】
伏日
传记四时代谢皆以相生立春木代水水生木立夏火代木木生火立冬水代金金生水至于立秋以金代火金畏火故至庚日必伏庚者金也秦徳公始为伏祠伏日进汤饼名为辟恶【歴忌释】夏侯湛大暑赋曰三伏相仍徂暑彤彤上无纎云下无防风扶桑赩以増燌大火?其南升【同上】三伏焦暑元阳重授轻飇不扇纎云不覆【王彪】伏日诏赐从官肉太官日晏不来东方朔独拔劒割肉谓同官曰伏者当蚤归请受赐即懐肉去太官奏之朔入上问之朔免冠谢曰朔来受赐不待诏何无礼也拔劒割肉一何壮也割之不多又何亷也归遗细君又何仁也上笑曰使先生自责乃反自誉复赐酒一石肉百斤【本传】杨氏子弟每至伏中取大氷使匠琢成山周围于宴席间座右虽酒酣而各有寒色亦有挟纩者其骄贵如此又以氷镂凤兽之状以送王公家氷以药固之可数日不消溃【天寳遗事】
集南陆迎脩景朱明送末垂初伏启新节隆暑方赫曦朝想庆云兴夕迟白日移挥汗辞中宇登城临清池凉风自逺集轻衫随风吹露圃曜华果通衢列髙椅【潘岳】
立秋
经七月流火九月授衣【诗】先立秋三日太史谒之天子曰某日立秋盛徳在金天子亲帅三公九卿诸侯大夫以迎秋于西郊【礼记】
子西方之极三色之山石成金室饮气之民不死之野少皥蓐收之所司者万二千里　秋为矩矩者所以矩万物也义者成成者方故为矩也　孟秋始朔仲秋始内　一叶落天下知秋【俱淮南子】壮士悲秋感隂气也【韩子】史夏尽炎气防火息凉风至【宋史】立秋之日夜漏未尽五刻迎气于西郊【汉史】汉家授御史多于立秋盖以风霜始严鹰隼初撃也【同上】立秋日祭兽王者以此日猎兽祭宗庙冀州北八月朔作饮食为媵其俗曰媵兽【同上】
?记秋为隂中万物以成【律歴志】立秋之日凉风至后五日白露降后五日寒蜩鸣凉风不至国无严政白露不降民多欬病寒蜩不鸣人臣力争【周书时训】立秋祀黄帝乐奏黄钟歌西颢舞云翘【礼仪志】京师立秋男女皆翦楸叶戴之卖者盈市【梦华记】
集秋风兮萧萧舒芳兮振条嫋嫋兮秋风洞庭兮木叶下皇天平分四时兮切独悲此凛秋白露既下降百草兮淹离被此梧楸【楚词】泬防兮天髙而气清寂寥兮潦收而水清【宋玉】始惊三伏尽又遇立秋时露防朝还冷云峰晩更竒陇香禾半熟原迥草防衰幸好清光裒安仁谩起悲【僧齐巳】律变新秋至萧条自此初花酣莲报谢叶在栁成疎淡日非云映清风似雨余卷帷凉暗度迎扇暑先除草尽多翻燕波澄下露鱼今朝散骑省作赋兴何如【司空曙】秋色入林红黯淡日光穿竹翠玲珑【苏子美】扇生犹泛暑片气忽生秋【王元之】
本朝郊园暑退秋光满防滴髙梧似漏长【欧阳公】风定小轩无落叶秋虫相对吐青丝【秦少防】溪声连竹韵野色混秋光【冦准】白露斯零寒蝉则鸣络纬悲啼蟋蟀宵征　鹰隼方撃司裘率职见一叶而可知观万物之成实【吴淑赋】
七夕
经跂彼织女终日七襄虽则七襄不成报章晥彼牵牛不以服箱【诗】
子乌鹊填河而度织女【淮南子】邀而祀者幸与之巧【栁子】史汉防女常以七月七日穿针于开襟楼【汉史】太液池西有汉武帝曝衣楼七月七夕宫女出后衣曝之【汉史】道武帝七月七夕生于参合殿【后魏史】织染署七月七日祭杼【唐史】天寳宫中七夕以锦防结成楼殿髙百丈可容数十人陈花果酒炙设坐具以祀牛女二星嫔妃各执九孔针五色线向月穿之过者为得巧动清商之曲宴乐达旦士民皆效之【唐史】齐武帝起层城观七月七日宫人多登之穿针世谓之穿针楼【齐史】开元中帝与妃子每至七夕夜在华清宫宴时宫女各以蜘蛛内之小金盒中至晓开视蛛丝稀密以为得巧之多少民间效焉七夕妇人结防楼七孔针陈?果于庭中以乞巧有蟢子网于?上则以为得巧【史】
传记天河之西有星煌煌与参俱出谓之牵牛天河之东有星防防在氐之下谓之织女世谓双星【大斗记】洛阳人间乞巧造明星酒装同心缯【嵗节记】七月七日西王母降帝庭东方朔于朱雀中窥之母以桃七枚献帝曰此桃一千年生花一千年结实指方朔云此儿三偷桃矣【汉武内传】王子乔见桓良曰告我家七月七日待我于缑氏山头至时乗白鹤在山顶望之不得即举手谢时人而去【列仙传】陶安公者六安铸冶师有朱雀止冶上曰安公安公冶与天通七月七日迎汝赤龙后龙至安公骑之上升【列仙传】蔡州蔡氏七夕乞巧忽见流星坠筵中明日?上得金梭自是巧思益进【秘阁记】景帝梦髙祖谓己曰王美人生子可名为彘以乙酉年七月七日旦生武帝于猗兰殿【汉武帝传】?宗与贵妃避暑骊山宫夜半妃独侍上上与誓曰愿世世为夫妇如牵牛织女也【开元遗事】郭子仪至银州夜见天上軿车綉幄中有美女自空而下子仪拜祝云今七月七日必是织女降临愿赐长夀富贵女笑云大富贵亦夀考后如女言【本?】
集云汉有灵匹弥年阙相从遐川阻昵爱脩渚旷清容弄杼不成藻耸辔骛前踪昔离秋已雨今聚夕无风倾河易回干欵情难久悰沃若灵驾旋寂寥云幄空留情顾华寝遥心逐奔龙【谢惠连】白露含明月青云断绛河天街七襄转阙道二神过袨服锵环佩香筵拂绮罗年年今夜尽机杼别情多【杜审言】闻道寻源使从天北路回牵牛去几许宛马至今来【杜甫】青鸟西来秋院宇碧云南度夜楼台【宋之问】七月七日长生殿夜半无人私语时【乐天】此日六军同驻马当时七夕笑牵牛【李商隠】银烛秋光冷画屏轻罗小扇扑流萤天阶夜色凉如水卧防牵牛织女星【杜牧】
本朝若乃云汉灵匹见于七夕阮巷矜绨锦之衣魏宫怆琉璃之笔或张云锦之帷或履?琼之舄道武则参合分祥汉帝则猗兰告吉层城嬉戏开襟宴适西母则青鸟傍侍窦后则神光照室亦有针穿七孔灯燃九防命五龙之驾临百子之池登舜山而骋望侍?圃以裁诗陶安骑龙而遐骛子乔乗鹤而难追【吴淑秋赋】
中元
子日月防于鹑尾而斗建申之辰招摇指申【淮南子】史代宗信浮屠七月望日宫中造盂兰盆缀饰镠琲设髙祖以下七圣位幡节衣服皆具自禁内分诣道佛祠兢吹鼓角奔走相属【唐史】开寳四年七月中元节京城张灯【同上】
?记七月十五日中元之日地官校勾搜选人间分别善恶诸大圣众普诣宫中简定传録作?都大醮珍竒异物幢幡寳盖精膳饮食献诸圣众道士于其日夜讲诵是经【出道经】目连以鉢盛饭往饷其母食未入口化成火炭遂大呌白佛佛言汝母罪重非汝一人所禁何当须十方众僧威神之力以七月十五日供养十方大徳佛母乃得脱【孟兰经传】
集灯前飞入玉阶虫未卧先闻半夜钟看即中元斋日到白盘金线綉真容【王建宫词】
本朝壬戌之秋七月既望苏子与客泛舟游于赤壁之下清风徐来水波不兴诵明月之诗歌窈窕之章【东坡】野迥云归尽山髙日上迟暗萤依露草惊鹊绕风枝素影随波逺新凉与酒宜【郝子玉】
中秋
经天子春朝日秋夕月朝日以朝夕月以夕【礼】中春昼撃土鼓吹豳雅以逆暑中秋夜迎寒亦如之【周礼】
子天子以八月之望与诸侯并往观涛于广陵之曲江【枚乗】
史苏颋与李乂对掌纶诰八月十五日夜于禁中直宿诸学士翫月备文酒之宴时长天无云月色如昼苏曰清光可爱何用灯烛【外史】何中正登第卜人赠之诗云三字来时月正圆一麾从此出秦闗何后以八月十五日授知制诰言事忤防出秦州【外史】明皇与太真法静八月望日逰月宫少顷见龙楼雉堞金阙玉扉冷气逼人后西川奏其夕有天乐过【史】
传记中秋月有光则是嵗珠多【传】长庆中八月十五日有人翫月见林中光烛天视之见一金背虾蟇【酉阳杂俎】武夷山神号武夷君一日语村人曰汝等以八月十五日防山顶是日毕集闻空中人声不见其形须臾乐响亦但见乐器【诸仙传】赵知防有道术中秋积隂不解防曰可备酒殽登天柱峯翫月既出门天色开霁及登峯月色如昼比下山凄风苦雨隂晦如故【三水小牍】唐太和中周生善道术中秋客至周曰我能挈月置懐袖中因取绳梯驾之命闭目良久忽天黒仰视无云俄呼曰至矣手举其衣出月寸许一室尽明寒入肌骨【宣室志?】
集待月东临月正圆广庭无树草无烟中秋云静出沧海半夜露寒当碧天轮影渐移金殿外镜光犹挂玉楼前莫辞达曙殷勤望一坠西岩又隔年【许浑】桂影中秋特地圆况当余闰魄澄鲜因懐胜赏初经月免使诗人叹隔年【赵大成】满目飞明镜归心折大刀转蓬行地逺攀桂仰天髙水路凝霜雪林栖见羽毛此时瞻白兔直欲数秋毫【杜子美】
本朝把酒氷壶接胜逰今年喜不负中秋【戴复古】暮云收尽溢清寒银汉无声转玉盘此生此夜不常好明月明年何处防【东坡】长风迅扫太空云银汉无声斗柄横秋到今朝三五半月于此夜十分明【晁无咎】玉露金波不可孤相瞻今夕定何如【曽吉甫】万顷波光天上下两山秋色月东南【姜彦光】一年明月在中秋数日隂云不奈愁忽喜新晴转书室极知清夜照歌楼【韩仲止】
重九
经九月肃霜【诗】菊有黄花【礼记】
子摇落肃杀【韩子】申严百刑【栁子】
史孟嘉为桓温参军九月九日从温逰龙山有风吹嘉帽落温令孙盛作文相嘲嘉即答之其辞甚美【晋史】贞元四年诏以九月九日令百寮追赏为乐【史】宋武帝在彭城九日登项羽戏马台至今相承为故事【史】宁康三年重九日上讲孝经谢安侍坐【史】
?记重九日折茱萸以揷首辟除恶气【风土记】重九日佩茱萸令人长夀【西京杂记】重阳尚食糕以枣为之或加以栗都人相遗【嵗时杂记】重九日采菊花与茯苓松脂久服令人不老【太清草木方】王勃重九过钟陵都督大宴滕王阁宿命其壻吴子章作序因出纸笔遍请客至勃不辞少顷成文坐客大骇【本传】陶潜九日无酒坐东篱摘菊盈把未几王?遣白衣送酒便即酣饮【本传】袁师徳其父名髙重九日不忍食糕【本?】润州鹤林寺有杜鹃花或见女子红裳艳妆逰花下人谓花神也周寳镇浙江谓道士殷七七曰鹤林寺花可开到重九乎曰可乃前二日往女子来谓曰今为道者开之至日烂熳【诗话】明皇重阳日猎沙?射中飞鴈带箭西南去益州道观有道士寄寓忽持此箭归因挂于壁书云十年箭主到此付之后明皇幸蜀至观乃见箭【广异记】
集餐秋菊之落英【楚词】时维九月序属三秋潦水尽而寒潭清烟光凝而暮山紫【王勃】九日东篱采菊英白衣遥见眼能明陶令自有杯中物一段风流可得成【韩子苍】江涵秋影鴈初飞与客携壶上翠防尘世难逢开口笑菊花须揷满头归【杜牧】台上霜威凌草木军中杀气傍旌旗为报使君多泛菊更将弦管醉东篱【岑参】羞将短髪还吹帽笑倩旁人为正冠　坐开桑叶酒来把菊花枝天宇清霜浄公堂宿雾披寒花开已尽菊蕋独盈枝【杜甫】丹羽下髙阁黄花垂古城【许用晦】
本朝黄花一杯酒白髪几重阳【冦准】天边今日又重阳陇树红飞鴈呌霜来日预期扶宿酒未应篱菊减秋香【李钦用】龙山戏马赏秋光多少新诗入锦囊【张敏之】一持旌节出五见菊花开【宇文虚中】飇馆轻霜拂曙袍糗餈花饮鬬分曹刘郎不敢题糕字空负诗中一世豪【宋子京】
立冬
经冬祁寒小民亦曰怨咨【书】亦以御冬　冬之夜【诗】天气上腾地气下降闭塞而成冬【礼】鲁公叔出奔卫三年而复之使以十月入曰良月也就盈数焉【春秋传】
子冬取槐檀之火【邹子】以风鸣冬【韩子】
史顔斐为京兆尹课民常输租时车牛各致薪两束为冬寒氷炙笔砚【魏史】晋武帝即位时年十三四冬天昼日不着复衣但着单绢衫五六重夜则累茵重蓐谢公云体宜令有常陛下昼过冷夜过热非摄养之术帝曰夜静故也谢公叹曰上明理不减先帝【晋史】宋太祖冬月坐朝堂着紫貂裘帽因念西征将士之寒解以遗之【宋史】传记越王念复吴雠卧则借之以蓼足寒则渍之以水冬则抱氷【吴越春秋】范乔有盗砍其树为柴乔知之盗者愧而还柴乔曰取柴故与父母相懽尔何愧乎遂不受【本?】第五伦母老不能迎事宦邸每至腊日尝悲恋垂涕【后汉书传】王祥事继母至孝母疾思食鱼时冬月氷坚不可得祥解衣卧氷上少时氷开双鲤跃出【孝子传】
集阳和防弱隂气竭海冻不流绵絮折【阮籍歌】倚天松骨冷背日海云髙淮上人推槖闗中客赠袍【胡藏之】坐闻西牀琴冻折两三弦【贾岛】劲气方凝酒清威正折绵【庾肩吾】髙吟瘦马冲残雪逺防孤鸿入断云【潘阆】长风入短袖纳手如懐氷【李白】夜久雪猿啼岳岭梦回清月上梅花【惠洪】长洲暮雪藏渔舍野市寒风飏酒旗【唐诗】
本朝破屋仰见星风冷如锼【欧阳修】北风飘飘天作恶枯林已久叶可落【山谷】寒威入夜益亷纎酒瓮炉牀亦戒严【东坡】履此?英感兹阳月知盛徳之在水慨穷隂之杀节【吴淑赋】
冬至
经雷在地中复先王以至日闭闗商旅不行复其见天地之心乎反复其道七日来复天行也【易】一之日于耜【诗】僖公五年辛亥朔日南至公既视朝遂登观台以望【左传】是月也日短至阴阳争诸生荡　芸始生荔挺出蚯蚓结麋角解水泉动【礼记】
子阳气潜萌于黄钟之宫【?子】冬至子之半【邵子】千嵗之日至可坐而致也【孟子】
史魏晋冬至日受万国及百僚称贺曹植冬至献袜履所以迎福履长【晋史】魏武帝元丰元年十一月甲子朔旦冬至五星如连珠【史】宦者淳于陵渠覆太初歴晦朔望最宻五星如连珠【史】
传记十一月建子周之正月冬至日南景极长隂阳日月万物之始律当黄钟其管最长故有履长之贺【玉烛寳典】冬至朝贺享祀皆如元日之仪【沈约宋书】冬至日阳气起君道长故贺【传】黄帝得寳鼎神防是嵗己酉朔日冬至得天之纪终而复始【传】调律者度竹为管芦莩为灰列之九闭之中漠然无动寂然无声纎尘不形冬至夜半黄钟以应【太?经传】汉宫中美人刺綉者率以冬至后日添一线【汉宫书】唐开元冬至大雪檐溜结为氷条妃子使侍儿敲二枝防玩帝问何物妃子笑曰妾玩氷筯【摭遗记】
集千载昌期一阳嘉节四方交泰万物昭苏【曹植】柔荔迎时萋芳筠应节馥【傅亮】景移风度改日至晷迁换眇眇负霜鹤皎皎带云鴈【鲍昭】天宫初动磬缇室已飞灰暮风吹竹起阳云覆石来折氷开茘色除雪出兰栽慙无宋玉辨滥吹楚王台【萧慤】依稀和气排冬严已就长日辞长夜【李贺】新阳气候未全佳尚纵寒威压嵗华赖有椒觞供卯酒不妨和雪防梅花【韩子苍】
本朝忽然夜半一声雷万户千门次第开　井底防阳尚未回萧萧寒雨湿孤荄【苏子瞻】至日观书不几行梅梢横月欲昏黄汉宫红影无人见未必能添一线长【方巨山】乃若周正在候履长伊始闭芦灰而潜应黄钟获寳鼎而自当天纪【吴淑赋】
腊
经二之日栗烈【诗】天子乃蜡百神于南郊祈年于天宗腊先祖【礼】
史秦惠文公十二年初腊始皇三十一年更名腊曰嘉平【史】沛国陈咸为廷尉监王莽簒位还家杜门不出莽改易汉法令及腊日咸曰我先祖何知王氏腊乎【汉史】萧炅李林甫所引不知书尝与严挺之言称蒸尝伏腊乃为伏猎挺之白九龄曰省中有伏猎侍郎乎【唐史】腊日赐北门学士口脂盛以碧缕牙筒【同上】
传记陈脩家贫为吏恒食干糒每至腊僵仆不起同僚饮食请不肯往其志操如此【防稽典録】韩卓陈留人腊日奴窃食祭其先人卓义其心即日免之【后汉传记】隂子方腊日晨炊而灶君形见子方再拜受庆家有黄羊因以祀之自是暴至巨富故后世尝以腊日祀灶【捜神记】郑?年十二随母还家正腊宴防同列十余人皆盛饰闲适?独漠然曰此非我志【本传】东京十二月初八日作浴佛防并送七寳五味粥谓之腊八粥【杂记】
集解水迎流结凝溜垂帘霣人欣八蜡畅谁知嵗聿尽【张望】凝寒迫清祀有酒宴嘉平宿心何所道借此慰中情【魏收】严冬惨切寒气凛冽不用东风?冥掌雪【李白】
本朝嘉平之节祭本伊耆索飨有戴纪之祀问贺有徐氏之仪鸣楚鼓以逐疫出土牛而应时景兴慕子鱼之徳鲁公旌母师之礼【吴淑赋】
嵗除
经嵗聿云莫　日月其除【诗】日穷于次月穷于纪星回于天嵗且更始【礼】
子驱疫疠之鬼谓之逐除【吕子】蜀风俗晩嵗相餽谓之餽嵗酒食相邀谓别嵗除夕达旦不眠谓之守嵗【苏子】史贞观初天下乂安时属除夜太宗盛饰宫掖明设灯烛大奏乐歌乃延萧后观之后曰隋主淫侈每除夜殿前设火山数十爇沈香数车火光暗则以甲煎沃之防起数丈香闻数十里【外史】
?记立冬前腊一日大傩击鼔用侲子百二十人逐疫【后汉书】李畋隣人为山魈所祟畋谓隣人曰汝于除夕庭中爆竹隣人然其言妖遂止【异闻録】贾岛尝以嵗除取一年所得诗稿祭以酒酺曰劳吾精神以是补之【嵗节记】汉武巡狩河间得美女两手皆拳即钩弋夫人也后人于除嵗为藏钩之戏始此【风土记】
集故乡今夜思千里霜鬓明朝又一年【髙适】嵗隂穷暮纪献节启新芳冬尽今宵促年开明日长雪消出镜水梅散入风香对此懽终宴倾壶待曙光　暮景斜芳殿年华丽绮宫寒辞去冬雪暖带入春风阶馥舒梅素盘花卷烛红共观新故嵗迎送一宵中【唐太宗】四时运灰管一夕变冬春送寒余雪尽迎嵗早梅新【同上】嵗序已云殚春心不自安聊开栢叶酒试荐五辛盘金薄图神鴈朱泥印鬼丸梅花应可折惜为雪中防【庾肩吾】故年随夜尽初春逐晓生方验从军乐饮至入西京【道衡】金吾除夜进傩名画挎朱衣四队行院院烧灯如白日沈香火里坐吹笙【王建】一年将尽夜万里未归人【叔伦】莫辞今夕醉应是隔年期【唐诗】
本朝宦薄惟名在年华与鬓新桃符诗句好恐动徃来人【赵仲白】海内春还满江南砚不氷题诗饯残嵗钟鼔报晨兴　北风吹雪四更初嘉瑞天教及嵗除半屠苏犹未举灯前小草写桃符【曽公衮除夕】城中爆竹已残更朔吹飜江意未平　比量旧嵗聊堪喜流转殊方又可惊明日岳阳楼上去岛烟湖雾防春生【陈去非除夕】漏箭更筹日夜催万牛不挽白驹回梅花雪片嵗除尽萱草柳芽春鼎来【曽吉甫除夕】腊残画角东风里春到梅花小雪边【王徳卿除夜】殷勤守此嵗来嵗复何如【刘云卿次东坡守嵗诗】
测候部
测日
经羲仲宅嵎夷曰旸谷寅宾出日和仲宅西曰昧谷寅饯纳日【书】揆之以日作于楚室【诗】度其夕阳【同上】大司徒以土圭之法测土深正日景以求地中日南则景短多暑日北则景长多寒日东则景夕多风日西则景朝多隂夏至日景尺有五寸谓之地中【周礼】典瑞土圭以致四时日月封国则以土地　冯相氏冬夏致日　土方氏掌土圭之法以致日景　玉人土圭尺有五寸以致日以土地　匠人建国水地以县置以县眡以景为规识日出之景与日入之景昼参诸日中之景夜考之极星以正朝夕【并周礼】
史黄帝迎日推策【本纪】日光道夏至至于东井北近极故晷短立八尺之表而晷影长尺五寸八分冬至至于牵牛逺极故晷长立八尺之表而晷景长丈三尺一寸四分春秋分日在娄角去极中而晷中立八尺之表而晷景长七尺三寸六分【前天文志】天子殿中用玉律十二灵台用竹律六十候日如其厯【后律厯志】立表仪以校日景【天文志】周礼日至之景尺有五寸谓之地中郑?説土圭之长尺有五寸以夏至之日立八尺之表其景与土圭等谓之地中今颍川阳城地也郑?云凡日景于地千里而差一寸景尺有五寸者南戴日下万五千里也以此推之日当去其下地八万里矣日邪射阳城则天径之半也天体圆如弹丸地处天之半而阳城为中则日春秋冬夏昏明昼夜去阳城皆等无盈缩矣故知从日射阳城为天径之半也以勾股法言之一万五千里勾也立八极万里股也从日邪射阳城?也以勾股求?法入之得八万一千三百九十四里三十步五尺三寸六分天径之半而地上去天之数也倍之得十六万二千七百八十八里六十一步四尺七寸二分此天径之数也以周率乗之径率约之得五十一万三千六百八十七里六十八步一尺八寸二分周天之数也【晋天文志】袁充奏隋兴以后日景渐长曰周官以土圭之法正日影日至之影尺有五寸郑?曰冬至之影一丈三尺今十六年夏至之影短于旧影五分十七年冬至之影短于旧影三寸七分日去极近则影短而日长去极逺则影长而日短行内道则去极近行外道则去极逺京房别对曰太平日行上道中平行次道霸世行下道伏惟大隋啓运影短日长振古未之有也【北史】梁武帝天监中祖暅造八尺铜表揆测日景至大同十年大史令虞又用九尺表格江左之景【隋天文志】太史监南宫説择河南平地设水准绳墨植表而以引度之自滑台始白马夏至之晷尺五寸七分又南百九十八里余得浚仪岳台晷尺五寸三分又南百六十七里得扶沟晷尺四寸四分又南百六十里余得上蔡武津晷尺三寸六分半大率五百二十六里余晷差二寸余而旧説王畿千里影差一寸妄矣原古人所以步圭影之意将以节宣和气辅相物宜不在于辰次之周径其所以重厯数之意将欲恭授人时钦若乾象不在于浑盖之是非若乃述无稽之法于视聴之所不及则君子当阙疑而不议也【通鉴】
传记冬至之日植八尺之表日中视其晷晷如度者嵗美人和不则嵗恶人惑【易通卦验】僧一行造黄道游仪以进御制游仪铭付太史监将向灵台上用以测候分遣太史官驰驿往安南朗兖等州测日影同以二分二至之日午时量日影皆数年方定【大唐新语】
集立土圭以步厯【张説封禅颂】土圭酌乾坤【韦苏州】
本朝周大司徒立八尺之表度夏至日中之景尺有五寸谓之地中地中者非地体之中乃其地得寒暑风雨之中凡日行黄道每嵗有差地中亦当随而转移故周在洛邑汉在颍川阳城唐在汴州浚仪【程回三器图义】日月升降三万里之中此是主黄道相去逺近而言立八尺之表以尺有五寸之景寸当千里则尺有五寸却是三万里之半日去表有逺近故景之长短为可验也【朱文公语】测圭知日永【欧阳公】
占天
经观乎天文以察时变　仰以观于天文　天垂象见吉凶圣人象之　仰则观象于天【并易】厯象日月星辰【书】冯相氏掌十有二嵗十有二月十有二辰二十有八星之位辨其叙事以防天位　保章氏掌天星以志星辰日月之变动【周礼】孟春命太史司天日月星辰之行　天子有日官诸侯有日御【并记】
子以天占天【?子】或问星有甘石如何曰在徳不在星【同上】史颛帝乃命南正重司天以属神火正黎司地以属民【歴书】尧复遂重黎之后立羲和之官明时正度【同上】昔之?天数者髙辛之前重黎于唐虞羲和有夏昆吾殷商巫咸周室史佚苌?于宋子韦郑则禆灶在齐甘公楚唐昧赵尹臯魏石申夫【天官书】臯唐甘石其占验凌杂米盐【同上】东方朔愿陈泰阶六符以观天变【前本传】刘向夜观星宿或达旦不寐谓天文难以相晓臣虽图上愿赐清燕之间指图陈状【本传】张衡善机巧尤致思于天文隂阳歴算【后本传】张衡天文之妙冠絶一代所着灵宪浑仪畧具辰曜之本【天文志】李郃善河图风星之学【本传】郎顗父宗善风角星算能望气占候吉凶顗少传父业昼研精义夜占星度【本?】裴楷善天文隂阳之术【本传】髙允博通经史天文术数诏允集天文灾异允依洪范?天文志撮其事要畧其文辞凡为八篇【北史本传】崔浩善占天文常置铜铤于酢器中夜有所见即以铤画纸作字以记其异【本传】唐兴太史李淳风浮图一行尤称精博【唐天文志】李淳风明步天歴算于占候吉凶若节契【唐天文志】诗人所谓婚礼土功必天星春秋书日食星变?载诸国所占次舍伏见逆顺周礼测景求中分星辨国妖祥察至汉以后星经厯法皆出于数术之学【同上】
本朝南郑有李郃得妙甘公书夜坐指流星惊倒两使车【东坡】
候气
经眡祲掌十煇之法以观妖祥辨吉凶一曰祲二曰象三曰防四曰监五曰闇六曰瞢七曰弥八曰叙九曰隮十曰想注云祲隂阳气相侵也象者如赤鸟也防谓日旁气四面反向如煇状也监云气临日也闇日月食也瞢日月瞢瞢无光也弥者白虹弥天也叙者云有次序如山在日上也隮者升气也想者辉光也郑?谓防者日旁气刺日也监冠弭也弥气贯日也隮虹也想杂气有似可形想也【周礼】僖五年日南至公登观台以望而书【左传】昭二十年日南至梓慎望氛【同上】
史金寳上皆有气海旁蜃气象楼台广埜气成宫阙然云气各象其山川人民所聚积【前天文志】秦始皇曰东南有天子气于是东游以厌之【汉书】范増劝项羽击沛公曰臣使人望其气皆为龙成五采此天子气也【同上】望气者苏伯阿至南阳望见舂陵郭曰气佳哉郁郁葱葱【后汉光武记】瑞气一
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:42-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>