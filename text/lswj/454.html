<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,对山集原序,卷一,卷二,卷三,卷四,卷五,卷六,卷七,卷八,卷九,卷十,后序,【序】,【制策】,【卷之一】,【卷之二】,【卷之三】,【卷之四】,【卷之五】,【卷之六】,【卷之七】,【卷之八】,【卷之九】,【卷之十】,【卷之十一】,【卷之十二】,【卷之十三】,【卷之十四】,【卷之十五】,【卷之十六】,【卷之十七】,【卷之十八】,【卷之十九】,【后序】,对山集全文在线阅读,对山集全文在线下载,大玄古籍书库">
<meta name="description" content="诗文别集。十卷。明康海撰，清孙景烈编。刊于乾隆二十六年(1761年)。《对山集》分文体编次：卷一、策，卷二、书，卷三、卷四、序，卷五、记，卷六、碑，卷七、墓志，卷八、墓志、铭、祭文、行状，卷九、赋、琴曲、四言诗、五言古诗，卷十、七言古诗、五言律诗、五言排律、七言律诗、五言绝句。计文八卷，诗二卷，共为十卷。康海是“前七子”的重要成员。提倡复古运动，反对当时台阁体的那种雍容典雅、空洞无物的文风，并强调独创。从内容上看，《对山集》中有不少抨击时政、关心人民疾苦的作品，有一定的价值。但由于受刘瑾事件牵连而罢官，使">
<title>对山集_康海_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">对山集</span> <br/>
          作者： <span class="inputVal" id="bkauthor">康海</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]289297</span> <br/>
          说明： <span class="inputVal" id="bkdec">诗文别集。十卷。明康海撰，清孙景烈编。刊于乾隆二十六年(1761年)。《对山集》分文体编次：卷一、策，卷二、书，卷三、卷四、序，卷五、记，卷六、碑，卷七、墓志，卷八、墓志、铭、祭文、行状，卷九、赋、琴曲、四言诗、五言古诗，卷十、七言古诗、五言律诗、五言排律、七言律诗、五言绝句。计文八卷，诗二卷，共为十卷。康海是“前七子”的重要成员。提倡复古运动，反对当时台阁体的那种雍容典雅、空洞无物的文风，并强调独创。从内容上看，《对山集》中有不少抨击时政、关心人民疾苦的作品，有一定的价值。但由于受刘瑾事件牵连而罢官，使得他的后期创作受到影响。一些作品情调低沉，特别是诗歌流露出更多的消极颓废情绪，缺乏积极意义。有的作品力图效仿杜甫直抒胸臆的特色，任情挥洒，缺乏锤炼，情是真情，但艺术上却有不足处。给人的感觉是率真冗长，似乎是不经意而成的作品。由于康海强调创作要有真情，同时又注意独创性，所以作品仍能逸气往来，翛然自异，比起李梦阳等人的摹拟、剽窃来显得高明多了。康海诗文集的版本较多，明代有张太微的选本和万历年王世懋的选本。清代有《康对山先生集》，康熙五十一年(1712年)马逸姿重编四十五卷本;《对山集》，乾隆二十六年(1761年)孙景烈编十卷本，卷首有明万历九年王世懋所撰《对山集原序》，此本较完善。《四库全书》著录即此本。十九卷。此集为张太微所编。《对山集》又有孙景烈删定十卷本,已收入《四库全书》。其集自明以来有四种刻本,既明张太微选本、王世懋选本、清马氏康熙中编全集本及乾隆二十六年(1761)孙景烈删定本。而十九卷本较完备。此集今有明嘉靖间刻本传世,现藏北京图书馆。</span> <br/>
          封面： <span class="inputVal" id="bkimg">Z_18643.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]对山集
[book_author]康海
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]289297
[book_dec]诗文别集。十卷。明康海撰，清孙景烈编。刊于乾隆二十六年(1761年)。《对山集》分文体编次：卷一、策，卷二、书，卷三、卷四、序，卷五、记，卷六、碑，卷七、墓志，卷八、墓志、铭、祭文、行状，卷九、赋、琴曲、四言诗、五言古诗，卷十、七言古诗、五言律诗、五言排律、七言律诗、五言绝句。计文八卷，诗二卷，共为十卷。康海是“前七子”的重要成员。提倡复古运动，反对当时台阁体的那种雍容典雅、空洞无物的文风，并强调独创。从内容上看，《对山集》中有不少抨击时政、关心人民疾苦的作品，有一定的价值。但由于受刘瑾事件牵连而罢官，使得他的后期创作受到影响。一些作品情调低沉，特别是诗歌流露出更多的消极颓废情绪，缺乏积极意义。有的作品力图效仿杜甫直抒胸臆的特色，任情挥洒，缺乏锤炼，情是真情，但艺术上却有不足处。给人的感觉是率真冗长，似乎是不经意而成的作品。由于康海强调创作要有真情，同时又注意独创性，所以作品仍能逸气往来，翛然自异，比起李梦阳等人的摹拟、剽窃来显得高明多了。康海诗文集的版本较多，明代有张太微的选本和万历年王世懋的选本。清代有《康对山先生集》，康熙五十一年(1712年)马逸姿重编四十五卷本;《对山集》，乾隆二十六年(1761年)孙景烈编十卷本，卷首有明万历九年王世懋所撰《对山集原序》，此本较完善。《四库全书》著录即此本。十九卷。此集为张太微所编。《对山集》又有孙景烈删定十卷本,已收入《四库全书》。其集自明以来有四种刻本,既明张太微选本、王世懋选本、清马氏康熙中编全集本及乾隆二十六年(1761)孙景烈删定本。而十九卷本较完备。此集今有明嘉靖间刻本传世,现藏北京图书馆。
[book_img]Z_18643.jpg


[book_chapter]十卷本

[book_title]提要
钦定四库全书　　　　　集部六
对山集　　　　　　　　别集类五【明】
提要
【臣】等谨案对山集十卷明康海撰海所撰武功县志至今修舆记者举以为法别着録史部地理类中其诗文集先後凡四刻一为张太微所选一为王世懋所选互有去取
国朝康熙中其里人马氏始裒其全集刻之江宁此本乃乾隆辛已其里人编修孙景烈以所藏张太微本又加刋削而刻之海以救李梦阳故失身刘瑾瑾败坐废遂欲放浪自恣徵歌选妓於文章不复精思诗尤颓纵王世懋序称其五七言古律多率意之作又慕少陵直摅胸臆或用时人名号爵里韵至便押不丽於雅朱孟震序述李维桢之言亦称张太微本珷玞燕石间列错陈故马氏所增刋颇伤芜襍景烈此本虽晩出而去取谨严於诗汰之尤力较诸本特为完善已足尽海所长矣明人论海集者是非不一要以俞汝成文过於诗一语为不易之评崔铣吕柟皆以司马迁比之诚为太过然其逸气往来翛然自异固在李梦阳等割剥秦汉者上也乾隆四十五年五月恭校上
总纂官【臣】纪昀【臣】陆锡熊【臣】孙士毅
总校　官
【臣】　陆费墀

[book_title]对山集原序
王子曰夫文至弘正间盛矣於时关中称十才子而康先生德涵为最然独最偃蹇至削籍以死余至关中首索先生集读之怪其盛名之下所着仅此而时亦有曼衍亡当於情实者马伯循传先生首举其张氏族谱乃集亦不载以为疑亡何先生之子乡进士梣来尽以先生遗集见付乃稍卒业而叹其钜丽然其为曼衍亡当於情实者亦益以衆则何也先生当长沙柄文时天下文靡弱矣关中故多秦声而先生又以太史公质直之气倡之一时学士风移先生卒用此得罪废而使先秦两汉之风至於今复振则先生力也既已放废无聊稍托之声伎以自耗其磈磊之气不能作下帷腐毫生活而家居久名益重海内丐文者无虚日先生间以丝竹麯糵之暇应之而门生子弟亦时有为代笔者以故不无芜譌至其为诗乐府蔚健故是风雅所寄而五七言古律间多率意之作又慕少陵直摅胸臆或用时人名号爵里或韵至便押不必丽於雅故此自先生志雄一世由我作则或以为不当并削然余谓梣也尔其为康氏志也者则可留为千载之下重康先生也者则不可留夫使利吻後生执一瑕以废先生之瑜毋宁使获罪於先生之子孙谓废其家志哉凡二集中铺叙亡关系者必削率直亡蕴藉风者必削命意就时离於大雅者必削总之旧集之削者十之二三而遗集之入者十之三四彬彬乎足成一家言矣於戏兽畏网罗人恶儁异命不谐俗死犹烦人先生少负儁声为廷对第一人意将兼举经济润色之鸿业不幸被谗谮以废其志事既无所表见而放浪形骸之外又为礼法之士所绳独所可不磨者有斯集在乃又以碔砆溷良璧丛筱秽美箭是先生之穷且并其文为异趣者揄揶此宁独康氏子孙之差亦斯文後死者之责也是编也出即不敢谓尽得先生之心抑或风雅备焉览者循是以求先生未白之心庶几哉千载人豪思过半矣万历九年八月吉旦吴郡後学王世懋撰

[book_title]卷一
钦定四库全书
对山集卷一
明　康海　撰
策
制策
臣对臣闻天下有不可易之道而常获於人主有不敢易之心盖天下之事未有舍道而能集者而道固不可易也心之所向道之弘否所关一有所易则所以修乎身者必不能实用其力而道之在我知之不明守之不固甫迁於此或转於彼虽欲勤励以求治而张弛予夺一无所据窥伺媒孽之辈共起而乘之虽有贤人君子立於其朝漫不相信甚者或斥谴罢去不为之所天下之治将焉所赖而成乎惟有以真知道之不可易其心常忧勤惕厉而不敢以一毫苟且轻率之意杂於其中择之必精执之必固使用人取善各有定则贤否莫吾乱而君子小人不相尤既得其人而任之以事则政无不举而法无不振天下之治宜无有不成者矣古之人君未有不达於是而能致其治者也亦未有徒达於是其心终有易焉而能以无弊者也洪惟皇帝陛下以至圣之德抚盈成之运十五年来民安物阜虽尧舜禹汤文武之业亦不过此而策士之诏乃犹惓惓焉以化之不弘治之不洽为念陛下岂诚有未达於是而犹待於问哉臣有以仰窥圣心之於道固有不自易焉者也臣尝谓古今豪杰之士不得所遇虽子思孟轲之流亦且徒尔而臣之庸昧乃际遇若此臣敢有所讳而不言哉臣惟天下之深患在於久安极治而机括所不见者莫为之虞陛下夙夜兢兢思弘化理此固宜也然用於已不若资於人求诸今莫若法乎古古之君心纯乎道未尝敢以为易故其用人行政有非後世之所能及如啓当禅授之後继禹之业守之以敬而伯益之用终始无间故道之得於禹者无废坠不举者矣中宗高宗一切信任陟扈傅说之属而又本以严恭寅畏恭默思道之心成商之治夫岂无所据邪殷之顽民杂於管蔡武庚之手武王之泽未洽也使非悔悟於周公笃信於君奭借有成康继序不忘之思旌别淑慝之意而礼乐之化岂能如诗书所道哉程颐曰圣王以求任辅相为先欧阳修曰君之圣者以辨君子与小人盖政以人而举人既存则政自无偏弊不举之患而治之在天下者可成也陛下欲求数君致治之绩独可舍此而他务邪亦惟有不敢易之心而已天下之政孰有出於人主之心者况用人之际又其本原所自之地哉圣制所谓简贤为辅用君子不惑於小人诚灼见其必然而忧勤之心有不能自已者也盖大君为天地之宗子必有大臣以为宗子之家相相之职所以辅养君德而赞成政化天子不可一日无者岂惟夏商周为然皋夔稷契之流虽尧舜之世亦不可无也若其贤与否则必辨之於先而後可任之於後苟辨之不明用之不当则天下之祻反有不可言者矣何者以匹夫之贱而上与天子共事其所为操纵予夺者无一不为天下之所禀受使心术或不正而学识或不醇则其所坏非如有司之一节一端而已故必先有不敢易之心然後修之身者无往不实修之身者既实则出乎我者无乎不正而人之邪正自无所匿於是择其贤者而用之则辅相得矣臣於今日岂以不得为忧哉特恐所以待之者不至尔臣在草野间闻朝廷用一大臣必极耸动以为谘谋亲信将必有出於恒品之外今上於京师乃或有未然者臣愿陛下为之礼下务得其心而使尽其职凡远猷大略不为羣议所诎一政一令必与之深言极论而後布则小人虽欲肆其无所忌惮之私以惑吾听而其情已先觉矣盖小人之情不过趋利避害去其所恶而求其所喜者而已然亦必掩之而不甚露故利之来或逊且谢之害之至或以为所分且蹈之夫辞之不力则得之不固受之不力则去之不决及利害至於必不可已则亟去与取之恐後也方其有所勉而为之也其卒不可掩者已跃然於甘言悦色之间即此试之小人之情可复遁乎既得其情则宜亟去之去之不亟则或为他巧所中而犹未免於有惑随有即觉随觉即去如是而已如是则君子小人不相尤君子小人不相尤则动无所妨而天下之务自无凝滞不举之患矣臣请以圣制所及数者言之礼乐不可以一日无此万古不易之论然其兴也虽专重其实而亦未尝遂弃其文臣窃见近之所为礼者疎简纵逸虽所谓仪文之末亦未之有所为乐者残缺废坏虽所谓声容之细亦未之备盖不得其本而安於苟且将就之习固如是也苟学校之教有以振作而兴起之则人心自无不节之欲而其情自无不和之发凡见之宗庙朝廷乡党之际自有以去其疎简纵逸之习而补其残缺废坏之弊将不俟於进退升降而节钟鼔羽龠而和矣礼乐有不兴者乎至夫教化之所在其机系於人主之心而其应属之天下之广萃英俊之士使之羣游於学读书穷理且或莫为之变而欲敺天下之愚民使悉归於礼让和乐之域固已难矣莫若先以恭俭忠厚躬行於上不为声色土木货利玩好之所移易而後徐以示於天下天下方以前日之侈纵相安而一旦之所闻见乃如此其心亦必悚然以思冷然以省苟一二大家巨族顿悟而倡改之则人之乐从者衆矣选课之法则臣於此有所深惜祖宗之於士养之以道义而信之以赏罚其用也不为之拘而其课之也幽明殿最各为之等故人皆勉於其官而优於其事比者稍有兵荒而纳粟买官之人已满吏部之簿矣虽有才德滞於所用之期用未及而颠毛已号种种能以壮节自励者曾几人哉又况黜陟之施一惟流品是视苟不本於科甲之选高官重秋未肯轻予则彼无所慕於中者又安有所忌於外哉臣愿严其侥幸觊觎之禁使冗懦不职之徒一一谢去选惟其才而不尽拘流品试之以官而课之以实如苏洵所谓某人亷吏也有某事以知其亷某人能吏也有某事以知其能然後因其最否以加赏罚天下之人望以其才自见者亦将知所变矣征赋之病大抵冗耗过多而司会莫为之省非司会之不省势不得也自京师言之食之仰於江南岁数百万而权势所畜无藉之辈不为国家分寸之益者乃至百千借其空名以耗实费至有水旱饥馑之变则又加倍以取於江南之民臣闻土日窟则陷继之江南之民贫甚则江北可晏然以不顾乎况今边境之扰未甚妥帖前日榆林大同之役马死食匮所费不知几千万而无用之兵又坐食於边山陕之民丁运之法无不备举老幼妇子流离移析外患未除而内地已困宁不为可惧邪臣欲去冗耗无用之费而革权门招集之弊息江南之民以固根本边境之扰但以付之良将不用统制之属带挟侥幸之徒以耗军食而又复屯田之实省丁运之苦用固无不足者也兵则先於生养安息之间为之深计使不受役於私门而得给其俯仰奋迅矫烈之气又必常振励之使之无所沮丧今有一级之劳而大家右族诃谴夺去不敢仰视将何所养以自奋乎况夫新旧逃流之兵方以官法逼之复伍釜爨之用俱无可充又其居无亲戚往来之接其心之欲去已甚矣卫所之官又以严刑深计钩取其有彼方有欲去之心而此又逐之使去逐矣而不去岂人情哉欲兵之强而二者特不之详臣所以深虑也用刑之际洞照物情而不为所诳明者皆足以为之而法之轻重则有一定之制既得其情必为之断使贵贱无异施豪右寡弱无异决则令之所出即无不从天下之奸当必随禁而革盖天下皆天子之民刑期於必戮赏期於必得不待命而後知者也豪右之徒有所倚仗得以自脱而寡弱之人骈首就死人之情孰不畏死而不求所以自脱哉此尤陛下之所宜置念者也夫数者之务酌之於古而行之於今宜有不可易者而其弊犹若此圣制所谓袪其弊而捄之欲化行政举如祖宗创业之初比隆前代者岂有他哉亦取诸人而已孔子曰为政在人啓以下数君不过中才之主一得其人且足以为治而况陛下神圣天纵出於寻常万万者哉然臣於此窃有说焉盖政虽举於有人而身则所以取人之本故孔子又曰取人以身欲得人而不先修乎身是其心之所存轻忽率易不能不累於爱憎之私而用所不当用舍所不当舍者有矣臣愿陛下急於修身以端取人之则然所以修身者又非勉强矫拂之所能致必自君臣父子夫妇昆弟之间以至於动静语默一事一为之际常加儆畏内省於中果当於理而不悖乎果非其当然之则而狃於外诱乎使天理纯明私欲净尽则身无有不修而道无有不尽酬酢斟酌自不谬於天下之是非苟用乎人其用必当苟发於政其发必精治功之隆必能追配祖宗卓越古昔而有诗书之所不及载者矣彼汉唐宋区区小补之治又恶足论哉然臣又闻治不患於始之不得而难於终之有继伏惟陛下常存不敢易之心以守此不可易之道则国家天下之幸非独臣之幸也臣无任惓惓忠爱之至臣谨对
李西涯曰条陈礼乐之兴废发明教化之盛衰以及选课之有方征输之有法驭兵之有制用刑之有条一一中款末路归本君身尤见忠爱卓识
张太微曰余过浒西对山尝与余论文曰文以理为主以气为辅出於身心措诸事业加诸百姓有益於人国乃为可贵也今观兹策切於事务曲尽情理苟能举而行之不止一世虽百世行之可也其论君子小人尤人之所不能言而不用统制之说尤为安边至要其论财赋兵政二者之弊与救弊之策皆凿凿可行孰谓对山文士而不闲於政理哉
论
史论
灵帝崩太子即位宦官蹇硕等欲诛大将军进而立陈留王协袁绍因劝进悉诛宦官进白太后不听绍又谋召四方猛将使并引兵向京师以胁太后进然之曹操闻而笑曰此一狱吏事也何至纷纷召外兵乎吾见其败也康先生曰操之言是也此汉之所以亡也独史臣不能识其意而妄为之词尔曰若尽诛之事必宣露此何言也凡欲除天下之大害必先有以度天下之大义苟义有所屈而事或安焉君子宁诎事而信义况事与义俱不得者春秋之时诸侯皆城成周而宋仲几独不受功晋人执之於京师此以王事讨有罪也而春秋以为刑囚执人之事大司寇之职晋人不告诸司寇而擅执人於天子之侧则履霜之渐篡弑之萌也故特书而深罪之若彼严也何进不胜宦官之乱乃大召外诸将之兵使之挟持京师以诛其衆当是时汉之危犹一綫也乃又以诸将无严之兵絶而坠之耶此於春秋之法盖元凶首罪必诛而不赦矣而况其事又未为安也宦官之毒汉自恭显以来若是其远也蹇硕赵忠张让之徒欲废帝而立协逐太后而诛进若是其固也进於是时既不能修明汉家之法亟收其权杜篡贼之路又不能声昭名义属之司隶以诛其尤顾乃区区以询袁绍之谋及再白太后不从而计絶矣乃犹优游以待外诸将之兵乎李园之谋春申君也先伏死去以待棘门之内故不劳而春申死焉此硕【硕当作张】让之徒所以胜进也董卓入关之後燔炽宫室篡废天子荡析民庶其孽祸倍万於宦官也使进而在又将谁召以除之耶夫外诸将之兵犹虎豹犀象不可入人之室也有丈夫者忧其家之为祟祸也收虎豹之属入於室而猒之至则尽啖其家人此於祟何不除顾奚必虎豹犀象而后能也况於卓之无所忌惮又甚於虎豹犀象者而使之操兵以入室乎易曰开国承家小人勿用言必悖义而伤教也天下之事苟使悖义而伤教者为之则未有不诛其君夷其社稷者矣人主之幼也为之师傅教导以增发其聪明不幸而有孽人窥觇於侧亦必有以从容扞蔽潜消其志意则在我者可不劳而定而在彼者不刑而革也田氏之於齐其欲夺而有之岂一朝一夕也晏子方且安纾和悦裁之以礼使勿自甚其所为当是时以晏子之显名顾不足以致而灭也其理当如是也至高国之属则悻悻然怒而作矣姜氏之庙由是不祀焉彼高国者以啓之也予读汉书至窦武陈蕃之死曰嗟乎汉之亡也其以是基之乎乃其事未远也而进遽效之古谚有曰莫视其奥先视其窔以蕃武之贤犹尔也彼进者何足以其知其窔而视之乎
友论
夫所谓友者起而内我以道者也古之人虽自圣神必有友友也者友其德以资乎我者也孔子曰无友不如已者又曰以文会友以友辅仁今之人非无友也友其所友而不择也友其所友而不择则终日与俱非淫?狎媚有弗入也非财利物货有弗亲也非忧患死丧有弗止也如是则盍愈於无友者也道不知加焉曰吾有友也友之道盖如是乎我徒以顺而莫我逆者曰此吾之善友也我将无惑焉凡所以陷吾使吾日就於牛马禽兽而莫之知者皆彼所以莫我逆也其日惟反反焉以道而责我我惟日景景焉亡获於心曰彼岂所以识我朝夕所与者皆自夸侈者也彼乌能友我也是则所以使我日就於圣贤君子之域而莫之知也何也其邪者安吾情而易入者也其正者皆拂吾情也人孰知夫逆顺之际可以利害於我而为之区也故曰憧憧往来朋从尔思贵自审而已矣审乎其正则从乎其正审乎其邪则絶而勿从凡正言终日而内我以道者皆正也凡徒然与好终日而不内我以道者皆邪也吾志於道则凡志於道者皆吾从而已矣吾弗志於道则凡弗志於道者皆吾从而已矣由是则君子小人可以区而所以顺逆於我者可知也由是则吾终日唯唯焉惟所语而由所弗改则所以为我者可知也故寂寂之语附耳之论皆淫?狎媚可勿近也夫德者难成而恶者易放也使与十人居之有五人焉正襟危坐非先王之道有弗言也非先王之行有弗行也其五人击筑呼啸非郑卫之音有弗为也非桑中洧上之事有弗说也则孰从乎我非甚明者则前五人者我有弗屑也使五人咸亡焉日与后五人者居之未有能悟者矣故吾为甚惧焉榆次金可卿因与余论友余以是言之且将以自求也
对山集卷一

[book_title]卷二
钦定四库全书
对山集卷二
明　康海　撰
书
与彭济物
数年不覩光范偶辱过问即甚慰甚慰然又倏尔而别此情如何明日逢德光道及雅爱云云此诚斯文骨肉之至他人谁肯然者感灼累日然窃有所未安者因公知我厚故不避诃责辄布上左右惟公察之听之仆自庚午蒙诏之後即放荡形志虽饮酒不多而日与酩酊为伍人间百事一切置之此不但信於乡人妻子奴仆也盖素性疎懒偶因官秩羁絏数年若招豚臂鹰而一旦得此中心之快实有人所不知而已独知之者自东方多事以来闻其骁慠无状如彼即或奋然有攘臂之意随复自笑自詈以为狂奴犹尔不量即又饮酒散髪箕踞林麓此其性习之已成激之不返虽三公之贵刀锯之辱不可夺也况数石之粟半幅之纸乎仆自幼支谩无状性好是古而非今始仕时望见先皇帝寛仁大度即自私拟以为皋夔稷契之业可以复见於今而狂放易言略不修饰至皇帝嗣位之後又见其英毅果断益喜益负以为鄙志当究於此一时交与之士反覆轻易不检惟仆言是是故谩论讥说略无忌畏日就月将几踵奇祸幸免杀身而归而二三者又补砌所无以为真有使仆含垢於有罪者之籍与不肖之人同被驱放上辱两朝作养之恩下累先人蠲介之业生平微志付之秽涂情苦心局不复自爱暇日偶读皇甫规避梁冀之事与蔡邕却九锡之书喟然叹曰彼何独不得含垢冒汚而成致美节如此也又偶读柳宗元传曰即宗元有不同於叔文然亲与之交而受其职任矣夫身有规邕之操而迹厠宗元於九锡之间仁人志士宜於此何如也今仆之所忧者在忽有犬马之疾死丘壑之下不得伸其宿心原悰耳而区区官秩之事非所念虑也瑾之用事也盖尝数以崇秩诱我矣当是时持数千金寿瑾者不能得一级而彼自区区於我我固能谈笑而却之使饕虓巇嶮之人卒不敢加於我此其心与事亦雄且甚矣当朝大臣盖皆耳闻目见而熟知其然方台谏论列之际出於一时仓卒未暇差别而今则又数年矣夫伊尹之辅商也一夫之不获则曰时予之辜仆即非贤者然岂少於商之一夫哉大臣者乃忍使之杂於孙聪曹元与云云之间邪故鄙人之心至此益放盖已披髪啸歌至於终身而不敢悔此非甘心为长沮桀溺之徒也公之高义曰古人内举不避亲时之可举不可举非仆所知也而仆之不才汚秽亦非公应举之人观近臣者以其所为主於此使识者苟为之言则所系於公者岂细哉今仆之不可於当世者有五而甚不宜出就官职者有二性喜嫉恶而不能加详闻人之恶辄大骂不已今诸公者皆喜明逊而隂讥此一不可翰林虽皆北面事君而勤渠阁老门下者以为贤能仆嬾放畏出岁不能一造其户此二不可人皆好修饰文诈伪恭假直而仆喜面讦人未有不怒者此三不可士大夫不务修身砥行之大而但呻吟诗文以为高业见其诗若文不能不怒故见辄有言而彼方望我以为美也我以言加之此四不可与相好者接必因其职事加勉戒之词多忤其所好彼或未从即拒而絶之以此亲疎多怨苟复见其所爱者又不忍不告或又告之彼即又不从而仆又絶之此五不可执德不宏不能信之於人虽颇自好而当世谈论之士多加诋谤自入有罪者之籍汚秽终身莫能自洁使平日所立之志扃闭沦落智高万物之上而名陷九渊之下於中夜窃自叹悔不当轻易效慕世俗科举狥外构此凶慝今又不儆而欲仕乎此甚不宜出者一一时同黜之人固有不幸而被汚者然罪大恶极羞谈於妇人女子之口尚十之九彼莫不觊幸仆出以为先容之地而当时宰执又率崇私爱而乏分别苟欲引其私人必援仆为喻是所以用仆者非必实知其为人而真明其有诬也如此则是以贤者之身而为不肖者之资矣语有曰君子非其招不往以不贤人之招招贤人如之何其可往哉今衆人虽以不肖谓仆而仆未尝一日不以贤君子自谓已如此自谓而人以彼谓已盖所谓嘑尔而与乞人不屑者也此甚不宜出者二明公之意特出於一时爱念之笃偶未详究及此然言出乎口通乎心明有日月幽有鬼神此区区平素之悃可一鉴而尽者公如觉之必信其为肝膈之实慨然怜我体我矣会公甚难既会又复匆匆不得请益而又不能迎候敝邑此甚负公也谅公有以恕之乎临纸惘然春和伏惟保顺幸甚
与王子衡
数日之别已胜数年矣谅公同此情也华山之游此平生至愿况又与吾兄同之抵家後百事狼狈荆妻痰气发作几於不起小女出嫁伊迩未免匍匐耳富有富者之事贫有贫者之礼父息之情谁能不尔坐此二者使不肖仓卒言兄长之前顾不得羽翼而东耳奈何奈何在省时会近山尚书济物总制俱道雅意隆笃细得近山言深服公所以处我者有礼也近济物以他人之谋将致我幕下昨已为数言絶之颇涉峻厉於乎彼殆以我为何人耶大丈夫出处自有礼义岂私好私与者寻隙投衅附会可致耶兄与我有骨肉之分当悯惜至此丘壑之下凡有志天下国家者岂所忍居苟有所不可则亦宁死守而不易耳平生碌碌别无他事维此点检最熟而又失之死无面目见先人於地下也盖此又是一番波浪比之往日应举不同如之何可以轻且易而言也厚斋之意虽善然非实知我者固已惑之矣然弃之则不可也去秋有一客相过极言彼所以拳拳於仆之意方在杯酒间仆变色大骂声彻四隣仆岂彼之所宜论耶昨见自彼来者云彼已深含於我此不知仆正欲其含也即此可以再见不肖之心矣张吏来甚急因先附此意不恭之罪吾兄想深有以亮之稿序数日後当托人附上不敢负吾兄也临纸耿耿无已
与朱升之
天下之事能以德美传不朽者今不过数人耳然皆为言者所遏此固世道使然然皆以黯昧难晓者或偶尔有之而超然在人耳目者亦不能免此可长太息而继之以痛哭也公清声大才雅量恢节孰与古人多让彼以私怒左道之言即又如此贤哲之党尽矣公固不肯缘此轻重言者国是所关治乱所系小人坐享清誉而君子蒙被汚辱欲天下亡事安可得哉李献吉被论尤广至有以败坏风俗言者於乎献吉岂斯人哉此可以占公矣仆虽宿寡行检然视乡党自好者亦少有优劣乃前此命为刘瑾党士修学之志虽古人所至尚安有推择何至党瑾者苟可以甘心快意固不暇计此也公不知尚移何处即或以别事在关中亦好当请公西来与坐论数夜使细小辈见吾侪胸次忠君孝亲立身行已死不以易如此两卷俱封上媿不足称副委命书籍托刘令尹数日後即可驰上公即有外移其行当在何日然须待命至乃始动否倘行急可示知之仆即星夜来求静处与公别也使来数日为宾客所冗不得具裁甚恼临纸又复匆匆不尽其欲言伏惟亮察幸甚
上邃庵先生
执事此行宗社之庆生民之福也不肖万万死罪无面躬诣拜贺今兵事日繁赋饷日急各处经画粮储之人率不堪职动为迂濶难集之计百姓百倍陪费不支一行之需倘兵势更盛又当何以山南湖广之盗不可视为寻常今之求治者率弟子行当亟须丈人也详此盗能老弊我师者中固有人耳往时四川湖广陕西所上首级尽山居平民非真贼也凡执事所以报孝宗皇帝者惟此二事耳不肖虽在罢废然世受国恩不敢忘此忧也初冬微寒伏惟保艾以慰天下之望不宣
与张用昭
辱教知近事如此数日身心不能自宁况有官者与受方国之重者哉然以执事之才当此剧难狼狈之际要夥有余力顾委任何若耳广郡数蒙其至无他郡芟夷絶灭之惨者不可谓无所系也近闻丘将军与战南阳获俘甚多若尔亦新来一快事但其啓行时言语甚易无惧事慎敌之心恐非名将家法也贤郎文雅勤事此最学者艰节其闻抄写文字似於下学上达之旨稍相违背盍若令之潜沈讽咏自求於经训之间既通贯融液然後操纸命辞自必有过人者而奚俟此败故驳杂之语哉公家世有大方谅不须吾言吾自不能不为之言耳春和惟万万保重
与张邯郸书
於公虽尠素交然公为乡里豪杰之士居官之声动烛远迩此吾所甚慕也顷闻盗贼薄公城邑凡几矣公能悍然无惧以作其民邯郸薮得无恙其系岂细小哉愿公益加严慎肃练士民倡率豪杰攻城约以死守城危誓以死战彼虽号有数万然中多妇人瘠氓精兵要千人耳既拥衆抗军不能留蓄寄民而所过残灭井臼釜甑罔有孑遗必无恒饱之理此应败之道也昔吾罹警邢郡返过邯郸见其人率勇敢有气吾恨不能丞尉以作其武幸闻公大抵甚慰矣况又有近功邪鄙谚曰莫眂其步当眂其趾夫民既以觇彼之所为矣今战亦死不战亦死甚晓然也然不战固死使力战安知其不生邪此可以语邯郸之民使之自固其志矣爱公甚深见公邑人来不辞惘然敢告以此今之名将未有类公者也春和惟为民自重万万
与王敬夫
亡儿志文至亟与登石间儿妇杨氏食砒霜不踰时遂死此十一月七日已亥事也痛彻心骨殆何忍言念惟此妇自五月念二栗死即坚志死节荆妻及诸女辈日夜防卫已极缜密乃于其月念九潜服毒鼠药数匕几不可生赖觉之颇早得以投救至于今日每闻妻女所传妇言其志必不肯回因讽之省厥父母冀至膝下或以爱夺乃悔恨弥切日夜号泣欲西南麓公与许夫人不得已令其兄宋与其嫂舍侄女送之来仍以有心妇女一人常用伴侍妇至栗柩哭毕入内见荆妻殊有喜色曰吾谓夫已葬不知犹未也荆妻私意其语谓予曰新妇志大不易行必有变奈何予曰汝但多方防卫可也翌日与诸防卫者相处极欢有一出者必止之曰汝出吾怕也略不一言往志衆以为既见父母果怀眷恋後将无事荆妻者独不以为然令严为环守是旦粧洗毕假言宿饭作渴索醋汤卧内饮不知潜带碎砒二三两随饮吞尽少间砒毒内作与侍儿登厠归渐不能支乃诳小女及妾杨氏曰吾适登厠见祟身颇不佳幸与绋箸禳之又索醋汤令极煖来连饮三椀许曰稍可矣荆妻入见其色惊扣所以因切疑之搜其袖有遗砒始知中毒亟呼家衆寻医治之妇徐曰妾此来欲以死从夫游地下前所囊物实砒霜数两假言为金珠使姑不疑我今已尽服人言砒霜用醋下者百药不能解恐舅姑及吾兄以药解吾毒则大坏吾志是以连饮醋汤数椀可唤吾嫂来治吾後事满门惊痛呼其兄嫂至因以解药予之闭口不纳逼之太急则咬椀立破每药来则辄挥去坚闭其口楔以铁箸且曲矣齿坚合不啓也曰吾与饮此吾不食砒霜矣今吾以死为乐以生为苦也奈何以苦事逼我其嫂啓箧出衣皆妇近日所制以为临死之用者无有不备与不精也着毕气絶予痛哭几死以为曩者栗初死时情激心裂痛莫可制其死或易至於归谢其父母又三月余矣父母劬劳之恩眷属缱绻之意顾不能一移其初志而不迫不怒从容就死如此古之达人志士不足与之先也颜子为孔门高弟夫子特称其三月不违仁而新妇少年女子耳乃其志久而愈恒彼岂尝从事于学问若士大夫孳孳亹亹者也其天资之高父母之教要有不可诬者矣荆妻言新妇数向予言古今贤女故事云得之其父兄讲说今日之死岂非闻之于耳即感之于心而不忘耶夫人食利药少许必疾痛万状新妇服砒甚多比死颜貌安舒略无仓卒岂鬼神隂以相之使其毒不内挠正色以毙也栗为人颇靳匪僻不正之行尝曰奸汚残贼天道未有弗与还者故行年二十有二曾无一毫非礼之动乃天畀以良妻若是天信有徵也哉此妇与令爱德性甚相若适亡儿各两年虽媪妪不熟其面也记曰内言不出外言不入栗之两妇其庶几乎昨新妇自灵宝至出鞋二双寿予与荆妻孰知其与舅姑为永诀也因语杨生杨生云妹来时以二物曾寿家君与家母殊不知厥意所在今若此诚所谓与之永诀耳於乎痛哉兹乞执事与新妇别撰一志备其美德俾将大石通刻三志纳之于圹以示不朽昔栗欲以一椁通葬三柩则栗之志亦可以无憾于九泉之下矣儿女之事累兄甚多敢以杨生状随书附上惟执事念之悯之临楮泫然情不尽布而惟尊照万万十一月九日海再拜
与唐渔石
久违光范不胜怀仰之私春中以探亲之行赴省城留滞月余某事所司明知寃苦皆引嫌弗究君相极力明刑于上而天下依违之习自若含垢冒汚仆分所宜耳尚何忍言伏惟执事推贤爱才之心休休无已方内英俊莫不鼔掌相庆以为将有拔茅连茹之渐而太平之几诚在是矣其远且疎者或无以表见于衡监之下使太璞不登私窃忿焉每有所见拟议欲问辄复中止思惟执事之爱即何可嫌昨在省见山东进士李开先者资性英发识见超远文艺精典哲匠所难治体通达後辈希覩心殊重之濒行因与太微蒙溪洎韩马河滨诸公送之东郭之外至今不下鄙怀者凡三月余矣值便草草用贡台闻天下之善士如开先者又不知有几人惟执事备访力求使勿沦于常流则今日得人之盛盖有凌跨古昔炳耀简策者矣孰谓非执事之功也後生末学如开先苟得大人君子作兴砥砺於上将来所就自仆观之可谓国士之无双也惟执事默求其为人之实而加之意实斯文至幸闻彼欲求国子学职是又以中书付仲默博士付昌谷殊可惜也早夏苦热伏惟保爱以慰斯世之望不宣
答王汝言书
曩者仕宦时窃见世事抢攘以为非甚难办也特执事者未尝少加之意故云云耳每遇士大夫率肆言毋讳不知触人遘怒已厚乃竟以罢官至罔为奸人之党交游诸公或以书责我宜改易往辙得书後大笑索酒曰我罪盖如是然我何能改也夫予不能行事於世以诛其奸乃并不得肆论其短长哉夫善与恶是与非其数较然明也执事者不以为意而槩与之则反手倒持恶民兴善理盭风俗衰诈伪起子弑父臣弑君毋不亟为是犹可委而弗究邪天下之事虽贵埶者所共坏然岂尽持执事者之手令事之不较哉四海之远兆民之衆事为贵埶所制者要不可以十一辟之恶风疾雷虽至盛必无终日委而不为而谓非我所得专谬矣请以廖镗喻之曩在河南日尝屡遣人诛求郡邑矣其重求不过千金郡邑科敛千金只一项耳其钱谷转移词讼难易约束流滞彼岂曰治此则妨吾索可置勿理也不才之吏各欲自肥私享则是数者鈎致无不至使反此心以正理易治即是数者悉可以裕穷民称良治矣士大夫平居动以古人自期谓事直未当手若云云我当如何如何既当手矣而又委以埶力此非真有为民之念者也刘养和以犯廖去矣燕宪清帖耳奉廖何乃亦去矣二君同以廖去其高与下美与恶奚啻天渊氷炭不相侔也而士大夫乃犹舍正路而弗由岂不大可哀耶昨常守德来继燕又视养和为烈矣彼廖氏者受侮半年何不更用前计以酧守德而甘心若是其道固有所难也今上无贵势之挠下无执友之托临事涖民心知其恶逆而隐忍含糊善不加恤恶不加警使无状之民如羣虎负嵎而良善者却足自废有天日之明官长之设刑法之禁而身制於齐民不可左右朝廷所以建官分职之意安在平日乡党为善者率云某为某事尝言其不利今已然至此乃犹不见其贤者固以为时有所未至而不贤者将又因以转而不善矣此予所以瞋目於执事之臣也大奸巨恶犯禁蠧理恬不为怪小民罣误冒法则锱计毫数洗垢索瘢持此而欲天下治平胡可得也吏长奸民侮法二者国之大弊也今长奸之吏盈满仕局而莫知所惩侮法之民桀踞乡里而莫知所畏此当涂君子之深忧也昨过贵邑见事埶百尔狼狈以深恐惧乃续闻公言云云及叩之在涂又有过者乃叹守令所系之重如此使郡吏一切如贵府县吏一切如贵县长此安极今日偶见敝县一事为上吏发至刘令以病不得理其丞但惴惴奉承唯渠凶所恣意耳然仆向为当道言之不知卒听否也安得公在蜀时风致为一洗耶昨仆谓弟侄辈曰汝言言有内艰报尚能戮凶省察使之在官数年不知又当何以而此时列郡太守皆碌碌不足为汝承虽美才盛年又姑息寡力大抵时运使然非人力所能也
答蔡承之石冈书
一别便如数十年人生如此何以堪也海内故人屈指无几忽得手教如飞坠自天欣慰万万殆何以言小儿栗所娶渼陂之女丙戌秋生一子矣乃子母并死今春为继娶杨叔安之季女此後儿女事俱了更无挂心者去岁自今夏南海霍渭先既以贱名厠诸章疏春首又以一书见谕鄙人心事搜括略尽其相知之真虽龆龀之交亦不过此顾仕宦之志自庚午秋根株悉拔他人不知石冈则知也幸九重圣明灼知不肖未便施行即若渭先之志又有何面颜见庙堂诸君子耶随亦具一书答之矣并其稿以上丈夫生世固当以拯溺救焚为心而仆则切恨世之士大夫贱恬退尊势利往往反为小人所薄鄙志如此正欲销忘宿志以明士大夫之节耳前岁邃庵翁亦以此为言仆力拒之今殊成怨也然亦何恤焉新刋四种碧山乃渼陂之作其三皆出鄙手荒忘如此可似云霄中人耶心事万千不得一一展布伏惟保爱以慰知交之望幸甚
与镇西将军曹公书
海白总戎曹公足下昨闻宁夏之变甚悲镇巡诸公何以不幸如此及见行到文移乃知足下尽心曲处如此此宗社之福也又闻躬至各部慰劳三军此尤至计他人未易及也昂锦诸贼本无知小人不胜一旦之忿构变造逆事出偶尔其胁从之人初不过三五十辈尔逆事既成声势遂重诸余将吏皆亦执系父母妻子刼迫而然近闻传令造舟以待北伐此固忧国至意夫兵事尚神而谋道宜隐也造舟之所去宁夏近而易见先无所处使昂锦以此扇惑其衆谓朝廷必用诛殄为心彼将士岂皆明理识事之人万一信其必然则外增必死之惧内乖效顺之心所谓为贼坚衆非计之得者也今莫若遣人诣仇钺谋内应仇钺者钜官大将非甘心昂锦者也其标系母妻之恨即未能啖肉啮髓尽脔诸贼以偿耳今诚以语钺钺必有所计度於彼彼少信钺计数贼之首可指日得矣况钺又翘首望通也故莫若先通钺钺通然後张兵扬威遏其骁锐则钺得有所资耳缘以喻衆喻衆则士卒之心无有不齐士卒之心齐则昂锦者几上肉耳鄙谚曰以米煮粥以水植稻盖此之喻也夫昂锦以一日杀五大官甚能也而不能以旬日南下此非积算竢数者固畏公威德也昨公至各部劳军其股肱已悉剪矣夫既剪股肱矣犹可为全乎虽五尺之童亦知其无以为也此大事至计不可不念者惟公察之图之
与马伯循书
别伯循甚久不能得问伯循也顷因客欲过三原托谢墓志之寄当时匆匆不尽所言故如不问也老伯母之逝凡为人子者皆可以哀痛摧裂况伯循履道纯孝者然有老伯父及母君在也伯循一有过哀伤性老伯父若何母君若何宜思其大者可也天生伯循欲以继明二帝三王周公孔子之道凡海内学者莫不以是望伯循不但仆与伯循私厚也近闻某氏六郎与令兄弟作孽伯循深被其侮夫无故之侮孟子所谓妄人者也仆意伯循必不与之较耳然兄弟骨肉至亲谁能嘿然宜别有以图之也六郎行暴贵邑若虓虎亡撄也即不姑以忍之彼或至於犯其更尊者之衣履伯循又将何以处之胜负之际市井之所向也乌有士大夫而俛与市井相较者况伯循之力万万不能胜耶彼所养而藉者尽市井无赖也彼赏以锱铢之利皆可兴难於我彼又挟有贵父之势如之何以制之今莫若善诲令弟使毋适中其欲闯之意而已鄙谚有曰树大有风人贤有谤安知贵邑所谓士大夫者无有啓彼兴难以危伯循也夫与伯循骨肉生死者仲木及仆二人耳仆不知仲木何为知伯循之事而不以告也千里之言不知果然否惟万万以理自遣为是小书二册附上啓览乞恕所不悉也
与何粹夫书
久违怀仰何已不才宜受重辜乃冒轻典直先生隂庇天子仁圣耳去岁得手教感慰千万非吾兄他人谁肯然也近又得孝思所寄书益感念顾隆笃仆乌足以承藉山田数亩破屋数椽差可度日幸狗马之疾尽无又多暇日可以采薪莳药此其叨冒岂细哉冬初见递报知有起复之命私心甚慰盖时事若此安可无贤人以立於朝备仓卒之用今汉中蜀楚之盗方炽未艾而来治者率乏统御张弛之道轻?国威厚助贼气其经画粮饷之人又务为苟且迂濶之计百姓百倍陪费不支一行之需贼势更盛当复云何为吾兄者固不可坚卧东山也友人杨吴二君来值有手足之疡不能尽所欲言惟保重保重
答沈崇实
仆来持奉教札兼及碑帖之富感激至意何限斯文骨肉乃虽古人未之前有也不肖固执愚行虽万万死生不可揺动所以不能无憾於中者诚以斯名之难居也修之於平昔而砺之於今日得志焉将以加诸天下否修先王之道以终乎身而顾冒被汚秽如此何以为人也士之所哀莫甚於名丧节靡而身死不与也今不肖已丧名靡节矣即使长生百年有颜回曾子之行程伯朱季之作亦不可自明於千世之下此固志士之深悲也人常言志士不忘在沟壑勇士不忘丧其元然固不敢不勉耳又安肯稍自贬释以从时人之情为进取之计邪有一於此死无面目以见先人也城南之事乃自斯人得志之後与敬夫同感孝庙恩德而然非仆一人也至於昼夜千万谋画欲以殴敌此实有之虽今日亦不敢忘也况当时邪然惟天地祖宗及我孝皇圣灵默鉴而已辱念隆笃有国士之与故敢率尔答谢若他人则闭口矣不能瞻送旌节徒切倚望伏惟为国自重万万
答柏斋先生书
仆生平服义重德直行亮迹而已其他虚恢盗名隐忍委曲以要时好死不愿也承教云得报以来且痛且恨所痛者执事平生之心可以对天日有伊周之才之志不得少行於时所恨者凡事轻忽简略不存形迹卒罹大谤盖公爱惜不肖之深不觉言至於此感服高义比之父母更复何言伊周之才之志仆之汚秽所不敢当不存形迹卒罹大谤此政仆之所以为仆者终身不敢易也仆犬马之齿才三十有六虽更事未熟早作夜思从事於斯要亦久矣语曰君子素其位而行不愿乎其外又曰智者行其所无事而已於义有夫当理有未喻虽圣贤令之行仆不敢也苟理喻义当矣虽人人掩口笑道仆行之也曾参之自信自信不杀人耳母之投杼踰垣参不得而知也仆向罹二三子之谤能勿杀身无几也盖是时瑾方以君子之言禁士类二三子者不谓仆为小人也今又罹诸君之谤能勿杀身亦无几也盖是时大臣方以小人之恶饬士类诸君者不谓仆为君子也由二者言之仆一身何兼被俱有如此盖苟可以去官杀身於我则君子小人者非彼所择也其至於此虽存有形之迹何捄哉老兄斯文纲领当世指为山斗之士览见余书当欣然大笑曰此诚柏斋贤弟良友不以险夷易操者也然後终身佩而颂之永为老兄所不弃矣儿子昭允岁首已出痘子无恙今能言且行承问具告冬寒伏惟保爱幸甚
与贾鸣和书
相别久矣忽辱手教感荷无已自被罪以来数不能通问士大夫之间者盖扪已自照不可辄以荒秽之资谬自比附耳教中意念隆笃顾仆安足以当含灼而已细思往昔忧惶恐惧之日今得脱然不复拘禁此其心盖有不知所以然而然者而好事者又谬为异论如彼虽有非而辩之之人又挈小遗大引粗失精亦岂足以识豪杰哉此可为南坞子言发一笑耳家口虽衆田作足以供之无歉故每得从容南山渭水之间又得为野圃野医种蔬莳药暇则茹蒜酌酒负小坐小轩拊弦倚唱欣然终日人莫得而夺也至於开筵列馔品竹弹丝贫约之士力尠才匮固无得而办也然君子之乐亦莫须此此皆日用之实敢以闻老兄老兄知之想当欣然一大笑也邪小书二本附上备种数犹尔不悉为之奈何千万保练不宣
答杨宗文书
范生来承手翰具知李生事情然事已如此关内乡大夫岂能人人白哉执事惟善处耳良度负公固厚然已死矣则平生私愤可以悉为扫涤至其诸孤则犹士大夫子也今不知置念已乎他日乡人一相视效岂不可寒心哉王学谕资质诚美然行不知礼少不更事亦所不免既惜其才当教之以平易易亲岂可深礉惨刻如此不日王令来归印於县可能更若是邪李氏诸郎愚昧谬妄岂但今日教中後将噬脐之语其迹颇涉忌讳宜更思之李氏於我有何厚而仆言如此凡以为执事也刍荛之语始虽不堪听徐而思之或有可采者不得面陈切仰珍重
对山集卷二

[book_title]卷三
钦定四库全书
对山集卷三
明　康海　撰
序
雍录序
雍录十卷宋龙图学士程文简公大昌之所着也谓汉隋唐皆都渭南虽稍迁改而相距不远尚为易考若夫周秦两世自初兴以至迁灭屡东屡西不常厥邑固不可循世次地望泛而言之於是以渭为经而五代都地随列渭旁能沿渭以推其方而雍关地望如指诸掌矣此其书之大概而其杂相考会则悉本之潘岳关中记与三辅黄图六典长安志及邑图阁图所以述雍之故蹟小大靡遗矣然所图或有差误皆按册拟议而与图阁产其地而亲见之者不同予是以伤载记者之难言也往岁予友大复何子仲默尝为雍大记顾其书垂成而卒悲夫昔仲默盖尝亲以序列属予矣顾今犹未逮固深念其用心之勤期有暇日当卒成其书以副厥所托不知能否也知西安府南埠李侯文极政通民和之余尽取关中故志刻之以传秋七月省灾过邰因以雍録属予为序於是着所私见於首以贻考古之士然关中之蹟大抵诸书幸存得有所考读其书者又当有以识侯之用心焉可也嘉靖辛卯秋八月丁亥序
长安志序
关中故有长安志刻之省署岁久亡矣予家有旧藏本尝因其引类得其绪理喜关秦之迹颇为明悉易见间有蹖驳则据册而拟欲尽固难也其书为宋龙图学士宋敏求氏所着程文简谓宋氏家多古书如宫阙记宫阙疏关中记庙记三辅黄图三辅旧事皆所采据信哉夫自成周以来关中为历代名都其人文之盛固不待别録而後知者若其遗迹故趾所在田父野老之妄既荒唐难信而学士大夫又不能阙疑存讹徒欲以远而莫考之事毕议一旦若山海经之诞水经之夸括地舆地之志靡曼皆是也孟子曰尽信书不如无书予於武成取二三策而已矣孔子曰吾犹及史之阙文也後之君子得是书而读之会其领略可也而欲遽以言语文字之间定数千百年之疑诬矣知西安府南埠李侯刻是书成以予为序故复之如此盖其所刻皆关中盛事云尔嘉靖辛卯十月庚寅序
渼陂先生集序
渼陂先生者鄠杜王子敬夫也我明文章之盛莫极於弘治时所以反古昔而变流靡者惟时有六人焉北郡李献吉信阳何仲默鄠杜王敬夫仪封王子衡吴兴徐昌谷济南边廷实金辉玉映光照宇内而予亦幸窃附於诸公之间乃於所谓孰是孰非者不溺於剖劘不怵於异同有灼见焉於是後之君子言文与诗者先秦两汉魏晋盛唐彬彬然盈乎域中矣献吉仲默子衡昌谷之集皆已刻行而敬夫独未也去年秋敬夫冢器顺天通判瀛内艰读礼之余彚次其集凡若干卷诣予请序将藏之家塾今年春二月予东游华山会监察御史咸阳王君惟臣於临潼曰渼陂先生之集献游门墙之日久矣愿有志於传而未能今承乏山西尝得其定本於瀛将以示乎三晋与天下之士执事幸有以教我也予观渼陂先生之集其叙事似司马子长而不屑屑於言语之末其议论似孟子舆而能从容於抑扬之际至其因怀陈致写景道情则出入乎风雅骚选之间而振迅於天宝开元之右可谓当世之大雅斯文之巨擘矣夫德不孤必有隣艺文之士抑侪以自高妬羣而取亢皆是也予观孟坚之於子长窃隘心焉故历述明兴之文由於诸公者如此於乎後之君子其将有感於吾言也夫罪於予言也夫嘉靖十一年壬辰三月丁亥序
渔石类稿序
渔石类稿者总制军务兵部尚书渔石唐子虞佐之所撰也唐子巡按云南江西提学陕西掌宪山西督漕淮上及今凡若干年其所为诗若文以及奏议文移之大者皆於是乎类载之间出以示陕西提学佥事凤泉王子惟贤因刻之以传谓予知唐子者宜序诸其首予读是篇所载尔雅正大舂容涵浑可与今昔名家颉颃上下世儒摹仿剽敓偶中臆得於万一者自难拟伦也唐子尝言文不如先秦不可以云古非诚哉知言者乎人谓唐子机轴本於左氏而无隐僻艰深之习议论肩於董贾而有温柔简重之致然其歌吟篇什又言不下带道罔不存固不待上法汉魏中契盛唐而後善也唐子方将以功业左右昌时上修方叔召虎韩范富欧之蹟其文章绪余又复若是岂诗所谓文武吉甫万邦为宪者邪缉文之士当自有以识之士有体有用若唐子者可也嘉靖十一年壬辰秋七月既望序
鄠县志序
渼陂先生既为鄠县志时南皋公在陕西抚堂闻之取其稿付知西安南埠李侯刻之以传谓志者记也记其地之沿革风俗异宜与政教文献之大略尔顾世多昧焉弗知猥繁冗杂漫不足视刋是志所以啓後之作者使知方也而民之疾苦役之繁简政之得失官师之淑慝咸於是乎具之又所以昭鉴戒慎从违其训远矣李侯承命唯谨遂付之梓人刻将成渼陂公以书抵予谓予当序诸首予惟鄠古丰镐之地周之王京其故蹟遗墟虽父老无知也况其文献乎予每以语渼陂公冀亟为之乃南皋公有此佳举岂非是地之一幸乎遂序其岁月於首以示鄠之後贤君子知所自云嘉靖癸已正月念又一日甲子序
登峨山诗序
陕西左方伯安厓黄公以在蜀时所咏登峨眉山诗一帙寄予曰是编所载颇具峨眉之胜子其序之於首将藏诸家笥以识平生游眺之概俾後人视焉予取而读之其条理灿然即不至峨眉已若坐咏累日者矣公昔以名进士改庶吉士读书中秘诗名满翰苑予尝得观所作於同年南里宪副宅辞翰兼美玉映金辉固方今之隽笔也乃复见是编又重之以安厓之请是安可辞爰记岁月於简以示读公诗者考焉夫精而典者文之致也详而讽者赋之方也公诗咸有焉岂但示诸後人虽传之於世可也公以为何如哉嘉靖癸巳春二月己丑序
炯然亭序
监察御史两厓朱君子礼表其师阳明山人伯安政学篇炯然之语为炯然亭缙绅大夫或为记为文为诗为歌以识其事既成巨帙诸君子以予序其篇首予有以叹朱君之好学也夫既举进士服官政矣乃孳孳於学如是宜其行义文采卓然於时学之有益於人如是哉黝襟之子盖莫不知学然售一试得一誉即睨视万物先生长者立於前漠然若无曰此何草草章句者陋哉非吾侣也情荡而志骄中溢而性枯曾不知身何以自立而曰吾将以弥纶天地之化也行何以自善而曰吾将以裁成万物之道也於乎予自弱冠以及今所见皆若人也宁非朱君之罪人哉信乎阳明之教非朱君不能炯然於心学而至於炯然於心则推此心庶其可以弥纶裁成矣夫敢以是为诸君子复因并以为学者告嘉靖癸巳秋八月甲戌序
送赵世忠序
天子即位之二年兖州阙守吏部请推择长者有德教能化民者诏以监察御史冯翊赵君知兖州府赵君同为御史者咸以予为乡人当以赠赵君也为说之曰夫赵君冯翊之美材也冯翊之士能以节义治行显名于天下後世者至多也其浩然之气蓄之于贫贱之素而加之于百姓之上者赵君岂异也余何以能益赵君者夫诸君之意岂不以御史所守者约而所及者广太守则繁剧驳杂欲事事皆亲与切历砻劘然後济也吾昔在乡县以试事历太守之府望见其事纷然亡有端则必以为甚难莫如太守矣盖御史之令皆裁自我者太守之令其监司省部者能夺也夫夺则志不可以贞而废时矣理不可以致而更虑矣废时者莫能以自宜更虑者莫能以自固由是君子之致莫能闻於天下也故吏部独以君守兖州焉曰长者之意当以格其上吏使勿以夺志也德教则亲民可不畔也虽以天下亡难焉而况乎兖也由是则君之为兖州可知已矣今兖州之民滨之于海困之于饥馑疲之于科役若亡有能苏也以君能二者之美焉则由是使兖州之民有礼让足食勿匍匐勉强者孰谓非君也又况邹鲁之地夫子之里邪君吾知勉已矣
送东原先生序
昔先人在时以海方总角当教以正历求师之贤者得吾东原先生曰他日使吾子为礼人不闻过于乡党父兄者必牛君也是可以教吾子也翌日通于使者以币从于先生之门先生言动视听皆有典则海时且幼且劣望之屏然不敢出息居数日心苦不自伸数月弥苦曾曰此生不能聊也先生所论皆道德性命之微浩然而出靡有穷也故今所以不至大恶狼狈以辱先人实先生使然焉壬戌三月海举进士先生适以历事在京师其所教犹靡有间也明年十一月二十一日完事将归凡交於海者相为五七言诗赠先生先生既而命海叙也故遂以所受之先生者道之且以饯先生之道而欲有以勉焉者也
送虞坡杨子行边北还序
今年春二月天子方南狩观卜显陵起相国石门公往视九边布政令敷恩泽石门公以赞贰上请命司马大夫虞坡子往焉由宣大而西至甘肃冒暑隆历嶔?凡七阅月而九边视毕节麾所至边人无小大咸感激思奋虑无以称荅休命石门公自以得虞坡子为庆而藩参南溪张子乃以裴晋公比石门公昌黎公比虞坡子予以为知豪杰之旨也虞坡子昔仕关内数以予游历盩厔长安二大县岂弟之政贞固之操民至今诵之其休休之量明哲之资超迈之见殆若天授及转官司马部予窃以为邦之远器当在若人因与诸士大夫言之而石门公果今独知其贤引之以偕兹使英雄豪杰之在人代虽显微异地天下後世未有閟之而弗知也况同时同事於石门公哉拟人必于其伦予于南溪子韪焉虞坡子大人舜原侍御昔尝令扶风惠政在民虞坡子将过扶风扶风士大夫感舜原侍御之爱以予言赠虞坡子予方幸虞坡子能再予见也其所欲言於虞坡子者虽备历晨夕未尽也况酬应数言哉今边计方坏而将领威薄加以兵微食匮正君相所当拯捄剂量之际也归奏之後凡所望于石门公与虞坡子者奚但予与关内士大夫而已也夫耳之所闻目之所见将孰为亲九边之事予乌得而不望石门公与虞坡子也
送白贞夫序
予居浒西山房二十有七年矣客过访予者率以载之宾游识久要焉然非卓然道义弗予也今年夏予与泾野吕仲木氏南里杨用之氏同过彭麓山房眺南山游普缘普缘为故仙游宫山回合而水围绕气磅礴而景葱蒨宋东坡苏子瞻氏盖奇其胜数往游焉曩予与仲木屡订兹约正德壬申至而阻雨粤今十有三年始协兹游北至彭麓携榼命舆矣而洛原白贞夫氏自晋阳来关中望华瞷河覩周秦汉唐之墟挹丰镐岐雍之盛方自鄠杜访渼陂王敬夫氏而西也闻予与二子在彭麓即跃马过彭麓同二子循黑谷抵普缘周览遐眺懽悰毕陈降观子瞻塔隂记及游景叔题名已而叹曰兹无负於普缘矣事不前约而一旦卒同非数也耶明日既晡仲木东迈用之有事渭川精舍贞夫同予北行过访浒西已而出平湖屠氏所赠文则贞夫此行盖不予弃也然予逃形物外二十年礼法之士未有弗疾者贞夫则何取於予哉居数日贞夫北行毕使後二月复过访予明日值予病与予弟德充眺黄山览武川访邰墟涉涧【一作建】子穷庆善之繇歌生民之雅其兴翩翩然矣翊日予病小瘳方能以醴酒酌贞夫则南充任少海氏适至遂同坐夜分而去约以明日同过浒西值雨大作弗果夜仍同宴世爵堂焉贞夫少海世之二隽适尔相值诚亦奇矣明日贞夫辞予行予观贞夫悠悠然有逸思焉於是握手语贞夫曰今士大夫尚浮名而趋末务偶善一诗成一文则矜炫驰肆目无全物即上追屈宋中骖班马艺而已矣况摹仿剽敓文实俱鲜此文士之鄙习非国士之鸿操也国家以崇官好爵养天下之士者恐百姓之未安万化之未洽也若此何耶贞夫论事滔滔万言条理罔谬厥存逖矣夫扬休烈道情性古之人莫不用之而予意则苟求其志而已诗曰言志今之为诗者果言志否耶夷观而试省之则思过半矣贞夫往哉野人之言欲无负吾贞夫尔非方居而忽逃也贞夫曰此予志也遂书以赠之甲午八月戊戌序
姜武功使台旌劝册序
武功者西安最下邑邑小而道冲民穷而用繁为是邑者者诚亦难矣广安姜侯以进士来知武功访民疾苦而加之治於是民熙然应之故不踰年而武功治行屹为关中第一自抚按而下台省诸公皆交章旌举其礼币优劝殆无虚日侯为是邑又何其易也武功诸生私自相谓曰夫民视令长为忧乐者也今百姓力不愆庸财不愍赋是令长之德厚故治明政通吏不渝度民不易轨也吾与诸君亲沐其教益而覩识其成绪不有纪述传之方来是昧长者之谊杜方来之傚非所以稽诵古昔也於是取抚按而下洎台省诸公所荐论劝励於侯者书之於册而实之以行事颂之以歌诗既成帙矣乃诣予请序诸其首予既三复其书乃嘅然增怀焉名实之相倚其应捷而效长与桴鼔者奚异哉夫子曰君子之德风小人之德草草上之风未有不偃者也予自戊辰以先太安人之忧归今家居力田二十年矣民苦於租庸岁相比也当涂君子皆知忧民之疾苦而所以处其疾苦者顾寥寥无闻何耶予闻其论议未尝不重自太息以为斯民之不幸遽至此极及侯之治武功量田之肥硗以定租较丁之强弱以署庸行不踰年百姓安堵室家相乐修礼义厚风俗期无贻怒於我侯虽三代之民亦若此而已其应不已捷而效不已长耶夫租庸者国家之重赖而民命之攸系也当涂君子不能探求其本徒以获一事见一弊谓吾志已尽吾令已通此不思之过也今百姓之忧乐岂直一事一弊哉获其事而因之见其弊而更之尚虑其有他也况无所与因无所与更哉故虽日夜奔走徒以重劳舆皂民无益也夫民情土俗天下之广吾弗能知由吾关中之事观其大略亦可言也桀民恃蓄而挠法奸胥甘贿而易令故富者益安而贫者益困其所由来非一朝一夕也侯至定以约束示以明义准丁力之歉丰罢门分之抑勒不刑一人民志允惬予尝趣侯书所计度刻之坚石以贻来哲俾民永终嘉惠侯则谦让而未遑也乃诸生能乐道其休美而形容咏叹如此彼谓见善如不及者非耶因遂以所先乎民者书以归之若夫决讼若流摘伏若照则侯之余事固不能以徧载备陈焉今之为令长者亦安能人人若侯使民自惬其志如吾武功也排年之人闻侯将擢官去已咸有忧色以为及已应排不得与被其政侯尚可谦让其计度哉嘉靖六年岁在丁亥夏四月十又二日戊午序
送东谷子序
西安太守广川赵侯以书抵予曰东谷内迁户部员外郎久淹之余知己如吾子良足嘉悦兹有饯赠之文以劳於执事是惟吾子之不让也夫东谷子自入关予即与交今凡十年矣所以劘切於予而益其所不能者方之古人盖有回路之义焉然东谷子操严而中坦志远而外直贤者慕其义不肖者忌其才故入官十五年仅有是焉此非其虑之弗长而际之不融也其忌者害之也东谷子检身治民裁费节用尚本崇实盩厔与泾州之民莫不怀也笃履慎官鹑衣蔬食先人之所遗平生之所志何不臧也今天子以仁孝治天下安知东谷子不由是以大行其志於时邪夫士固有诎於始而申於终者矣东谷子之名义士大夫庶民小子人人能言之虽有恶已者不能加也据是以往凡所以报称於时流惠於民者可以沛然无盭矣东谷子往哉君子之志以自强不息有息则馁非君子之所贵也昔者与东谷语每夜分莫能去者固非如世俗弹棊博塞流连尊俎也凡以探天地之化昭豪俊之业焉耳天下之事未有中无所主而能至者况以或存或亡之心参之故治日常少乱日常多者士大夫之过也广川以英伟卓荦之器当纷纠剧冗之地其所以应之而有余处之而皆当者固其中之有主如是也孔子曰三人行必有我师焉彼犹待於其所已行而损益其过与不及借以自励虽之天下可也东谷子其往哉尚默绎於予言而终广川之谊是则广川与诸公所以赠於东谷者咸有光矣东谷往哉
姜武功平贼序
昔予以正德戊辰归见三数处风俗则嘅叹兴怀焉曰嗟乎何至是者是必将有厚忧隐祸迤逦未艾也否则何至是者居数年乃日日异不同也曰嗟乎其厚忧隐祸且成弗远也安得贤且才者与告语之特一舆皁之力可攘也乃得巡抚都御史蓝公文秀巡按御史王公子衡二子先後至焉曰是则吾所谓贤且才者也失兹不言福将焉致於是以书予二公曰某地事十年後必有大忧事关生灵仆不敢默惟公求倡始者数人薄治之其羣从涣然散也二公曰唯唯乃下其事於其长其长不知旨意喧喧溷溷乃藉是将要以为功也其衆纷然因赂以诉於他司他司喜其重赂二公之志亦寝後八年乾州有狂人樊伸者多赀而乐诞方士诞者皆集於其门附会伸意行谀於伸云伸当大贵於是传播远近所谓三数处者举熙然从伸而伸遂自居不疑日召无赖男子习战修武来者云集又令妖人以照水法惑之俾无畔志洎三年隂相结聚者十数万人乃於嘉靖乙酉秋集党寇乾州赖州之士大夫暨守力御之日晡逃去走南山结银兵复谋北寇郡县震动若不克生独武功姜侯练兵有素人得无恐报至侯下令曰伸辈皆膏粱子徒以妖师扇惑至是其羣党固乌合也即果南奔矿塲必假道立节桥头凡滨水诸村落宜据舟密候其至共力与击贼可悉擒明日昧爽贼果至诸村落人执梃拒贼贼悉从涉渡逃去获马及器物村落以马来侯即以马赏获者曰能得贼赏更不直此於是人人奋志思获贼矣日中果有执贼至者得伸所给号帖已署有伪官乃立磔於市而厚赏获者凡泾咸兴醴愚民为贼惑者举不敢南迈应贼贼居铁炉庵五六日候应不至始决意趋矿塲又二日贼首悉为于敖辈所擒无一遁者故贼党悉平焉比贼东献馘丑犹曰非武功所厄不及是也於是守巡抚按诸君子咸推功自侯上功於朝而侯之规画诚已奇矣武功诸耆老相率曰乾州破吾县有祸犹缓乾州不破贼合衆南下必先甘心於吾县吾县非侯势必大坏又安有今日者于是绘图请序述其事於首以报侯保全之功浒西子曰伸之败人知为敖辈设巧善获然发轫即衂独不以姜武功先事治兵哉及匍匐涉渭志灰然尽矣耆老之请殆亦有所见乎故予重之以此令示诸当事者
赠巡抚陕西右副都御史蓝公序
夫志大者器宏才厚者德溥此古今之通道也惟宏且大也故听参而用博小利近勩勿挠焉惟溥且厚也故持重而不夸盛位恢积毋动焉二者事异而理同道分而究一皆俗儒所难喻也故天下无事则可以徽猷而嘉治有事则可以戡定为安辑所谓天下不可一日无者明兴百五十年学士大夫口不辍诗书之诵心不废经纶之想志非不皆有才非不皆长也然以之治事而事或乖修业而业或废者器有所弗宏而德之备诸身者少也岁自乙巳以来蜀兵初变衆才不过数百至易擒也当时用事者一失其会遂至不可以为浸淫五六载寇益盛攻益难合三省全力不得半勩此其故非兵痿将蹷也继而刘齐诸盗起中山山东山西与河南徐淮诸地所过残灭无釜甑之遗男女幼壮者被掠老弱者蒙死江西诸贼乘其余习益又骄悍难制当是时上盖数以勘定之勲责功伐名誉之臣矣锐者或阙於持固钝者或废其几宜明者或过於轻忽暗者或昩於策理四者非所以用武博勩也然是时亦能殱贼而安壤者固有所谓志大而器宏才厚而德溥者隂以维持於其间销其变而已其患也夫承制备蜀三省之兵关中为最盛也自彭公之西也其奋击之士才数千耳数年滋蔓难制之寇不待彭公来所以不敢再窥汉沔以掠关南之民此其道非腾游说慑靡寇志也御之有繇而持之有数得长者至诚恻怛之守绥怀其民心坚厚巩固寇自不能窥也故予尝私论之曰蜀汉之盗非蓝公无以成彭公之擒非彭公无以见蓝公之虑此可为百世不刋者也兹闻上以蓝公为南京刑部侍郎公行在旦夕然平蜀之勲终始由公甚多吾关中之民所以能保其屋庐田畛者秋毫皆公赐也因着其所诵说者於篇以赠公使夫功伐名誉之臣凡有当上之责者皆知其自进而不内民於沟壑而莫之知也
送朱升之序
夫折坚断劲剸犀劘玉无向而弗利者良剑之用也沙汰湔濯熔铸煆链精光愈新者兼金之质也故士无炫誉当事乃奇骥无异足登涂则妙君子之节岂可约以细人之屑见齐以乡党之鄙情哉故葛藟生於高山之上非其才有凌於楩柟松柏也犀象伏於澶洄之渊非其体固亚於猿猱麋鹿也高下之分定而倚托之势殊也故观士者不於其细而於其大亮才者不於其明而於其隐二者所以斟酌豪俊窥识英妙之方也然五羖显名於秦穆子臧强迹於威宣【于臧越人】二君者窥识明而斟酌当巨细靡遗隐显不谬故俗议不能系浮辞不能间也至若其思戮身於郑武伍员盛尸於鸱革岂其诚未达於上而议不竭其智哉主疑而谗入故志厄行塞身死用弛也曩凌谿子提学关内勤勤恳恳若将一变而至於道矣加之以年则学者诵习之力岂或少让於浮梁君哉细人倡之衆人和之故皜者见汚纯者见疵使圣天子公卿之明少亏於秦穆威宣则凌谿子安脱於羣口也今倚泥成俗苟且持论非一日之积也故私者蒙誉而爱者见拔咈者被诎而异者遭遣彼徒以太阿假之曹侯宏枢委之硕让皆非其事实也士大夫者公论之所系也今异说悉出於缙绅而公论不稽於古训是仲尼邪伪於卫而夷齐瞽昧於周之日也即有才美上安所闻即有邪罔上安所察故志士甘心而就辱豪杰长叹以远世者非有以驰想於卞许致薄於伊周也势既无所容而数固不可易也夫亷清修洁行能纯备者孟坚所以诵李育也苟以熟观於凌谿子则育岂复敢结驷於齐毂抗肩於周行耶然凌谿子则反之矣闻凌谿子改治滇南故予得私叙而赠之焉此学者所共覩而当涂者所能慎哉甲戌夏五月序
送大复先生还信阳序
大复先生居关中四年矣今年夏六月以疾求去上下固留不可其官属及诸生之在正学书院者不欲遽别於先生知予之与先生友也於是以予为言赠先生焉夫师生之际教化之首其居至不易也近名者先要结而後轨则昩理者崇虚饰而乏精典兹二者其始也覩焉若亲感焉若跃恋焉若不可一日去而其究也渢渢焉兴怨焉鹤鸣于九皋声闻于天物诚而形本实而茂自然之应不可强也上以伪刼其下则下以诈奸其上教化兴行之地持此以往将安极哉大复先生之来吾关中也曰教化废坏者上下安於所习而不变也夫安於所习而不变则宜其废坏亡捄也可不作而新之振而起之乎於是具以科约示以程式先之以身而董之以实行之以严而推之以恕其初也疑而弗信畏而弗亲而其中也幡然而悟沛然而从曰学者之事本如是乃何者恇恇惕惕若前日耶故泛者毕定傲者毕谐崇其实而脱其伪先其事而後其功有若董生之论焉夫诸生欲赠大复先生归而予泛及其事如此略情而弗言者盖先生之於诸生以道而合而秉执教化之责者其理当若是也或曰贱功名而黜声华固先生之已事今天子龙飞之始首重教化俊乂毕升而先生乃以疾行岂孔孟之训有然乎曰出处者圣贤之大闲而先生之所慎也安有高宗为之君而说终傅岩者也盖有疾而归德合而出君子亦行其所无事而已矣是何以疑先生哉诸生曰乃今闻夫子之所命矣於是请次第予言赠先生焉
送西麓大夫序
西麓大夫既有男子其同官杨大夫名父首为近体诗为大夫贺与大夫同朝者又皆和杨大夫之诗以贺大夫大夫以予为乡人交又甚厚也尽持其诗於予曰子盍为我序之使吾子苟长大能读书省事吾苟欲其为善人将出是诗以示而歆动焉彼必将遍谓其诗其人也吾从而语曰此诗为此人此人为此诗吾子必曰此皆所谓大人世所谓若神明之不可见而亲也何吾之初生皆吾喜焉是吾之生异乎人之子之生也必重自激厉以自尽力於所为曰吾使不愧是言也吾子感吾之言必重自激厉以尽力於所为则子之予我者不亦大耶夫教之不施於父子之际也盖谓狎而不可加尔故孟子曰父子不责善父子责善不祥莫大焉其曰夫子教我以正夫子未必正也则夷也可以使父子之际而相为夷乎大夫之所以教乎其子者固有出乎古人思虑之外者矣子其由是而成乎虽有抱奇之士使杂於稠人之中无所相闻焉则志消气耗不与屠贩等者几希有一人者能自振奋以出乎物则已必警然自讼而悟矣况得於累世积善之余者哉夫固必能以自变也而又况如此为之啓之则其奋然往者宁有一善一艺止耶大夫之子吾今知免矣夫诗通记若干首首名父大夫其後皆和者与各自为者云
送武功丞李君还高平序
昔闻麟游丞李君之政声若不克见也乃後数年以忧制去既而起复吏部则以为武功丞武功士庶有旧游麟游者相语诸人曰此所谓李麟游也乃至是乎行必有善政及於吾民矣予闻之顾甚喜及君枉访予与之话言翩翩然长者也有学以蓄其用有政以达其学政出事立上不抗令下不盭民传记所称奚加焉予则以为益友时与之游浒西山房道古昔玩词艺知名之士未能或之先也今年秋偶以微疾求去曰人生适意耳吾老不能副丞丞非所以优吾之老者盍归乎来以与二三子游於里閈诵说圣君贤相太平之业暇则教其子弟使为善人於焉终吾之身不犹愈於日匍匐车尘马足与簿书筐箧之细哉状既上抚按藩臬皆重君之才名不欲君遽去君不待报飘然以归武功士大夫重君之行具以予言赠君然予且老矣安能以残羸之身应酬宾友之请实有以重乎君之为人是以呵冻为此使後之人知君之才之美果有以感孚於衆如是予窃怪世之人徇利轻已不知归为何事徒以妻子之奉为不足而日孳孳乃或至於并其身而俱弃者君年才六十又二体强力胜方将有为以速後勩乃於富贵之际视若敝屣略不以为意念与所谓龎眉皓首浮沈利途者殆天渊不侔矣岂非养之有素决之有勇高出物表者哉君冢嗣良臣尝及予门勤学善养将来所就当为名人不但取科目拾青紫而已君归以方盛之年优游桑梓终厥天年乡人称之後世诵之与今日居陟大位驱遣放逐而恋恋不舍者回视殆不可同日语也良臣勉哉诗曰教诲尔子式谷似之记曰善继其志善述其事他日陟显颀履荣盛其亦澹焉若无以克肖而君之行事可也良臣勉哉予日望汝之自砺以为予与而君相友相厚之朂焉耳
送邵铨序
崖州邵某以礼部乙榜除为来宾教谕将行於官其友翰林吉士黄子实以予述序以赠邵君有气岸能尚志由由然合於古人之道也夫以文字试礼部者凡试几四千人四千人者皆取於其乡亦数千人摘而举也而但以三百五十人其举若以遗矣意而欲同焉字字而欲稽焉绳尺法度错出而欲亡有背焉其豪放不羁者故恒弗逮也邵君勉哉夫士固当欲有以遇也过其人矣不能有以立遇之道夫犹不遇而已夫绳尺法度虽非所以尽士者顾求之者率是用焉苟豪放不羁者稍自裁损就之则天下莫敢京也邵君勉哉儒学之官虽古人所重者吾无以愿邵君知邵君所负者厚可以有为使国家风化於世者益隆也虽然吏部所以予君来宾谓宜可以小试君也来宾之教果弘而弗庸焉则吾所以望於君者益以信矣吾所以望於君者益以信而於其身乃犹有弗遇也兹可以谓命而已然而如君之所负者固未有终其身淹也
送陈茂之序
古人养子必教之以诗书为有义方父教而子不之学则固不足以谓之能子子欲学而亲靳焉虽有良志者终废弛不作而已故亲也教之子也学之然後子有善学之益亲有善教之誉中养中才养才而人乐有贤父兄也长宁陈茂之有子列师族子永嘉余因永嘉识列由列又以识茂之之能教也列性雅重美仪宇学为文章駸駸乎若欲进取如探渊与师友所相证者滔滔乎有也进而不已乌知不合於中庸之道耶吾於茂之有喜而於列有望也今国家礼重贤俊之士列之有造果如彼恶知弗为之録耶然列固为人之子显亲扬名必能有处於大者乡人以列新为县学诸生且重其为按察王君之选率来请序以赠予爱列而欲内诸道者安得不以是为茂之告之使夫为父子者知有所劝也
对山集卷三
<集部,别集类,明洪武至崇祯,对山集>

[book_title]卷四
钦定四库全书
对山集卷四
明　康海　撰
序
太子少保右都御史彭公平蜀诗序
自己巳以来蜀民不钤方土罔靖天子震怒爰命讨平川汉之间士马填溢财殚民困贼势益延一时受命之臣瘁精竭思文武咸致扑之不灭随抚随叛於是上命太子少保右都御史彭公往终厥勲盖是时公已悉平山东中山河南之贼遂督所部将军鼓行来蜀乃於二月辛丑发兵保宁羣盗方叛走汉绵势焰扬炽人心疑畏将谋内诎公曰此若捣鼠宜先塞其旁穴夫旁穴苟塞何所不捣自三月壬申至於丁丑所诛获者万有千计蜀方用宁川汉咸乂巡抚陕西都御史蓝公属予序以贺公夫以精不以多以律不以寛二者兵事之轨道也予曩闻征蜀将士言蜀中多巉山絶壁贼更善附山攀壁千人刺矛激弩万夫莫能当也地多草树窟凹师弗习往往中其伏兵平衍之野又多稻塍水堰骑不可驰步不得奋一相挤倚仆跌若崩加之地气卑湿饷饲不饱士马忽已大半物故仓皇用骑马百不能选一此语实矣然是时士亦多首功者岂设机应变不善哉或失其轨道耳蓝公言公初进兵时先檄各路填守要害其故所往来之道既絶又分职专使粮糗常继师得宿饱诸余纪律之事益申益严击者不取取者不击奇自为奇正自为正锋镝相错毋有易也夫持是以往虽天下可也岂但蜀方哉公英爽桓毅之气加以修涵有素宜能先觉乎此事功之成捷於影响固非偶然也蓝公与公同事共勲能喜谈乐道如此要岂其私好哉为祝之曰愿公凯还後以所得於蜀者上於天子细求所以安而镇之之道使蜀之父兄黔首如曩时各得保其屋庐田畛死不为盗则公之德於蜀者不但万万世也公以为何如哉
存笥集序
存笥集者凌谿朱子升之所作也清新俊逸有国风之才焉然凌谿子循循若无而士大夫者乃人人愿见矣即凌谿子何可靳而不传耶夫言之及於远者非必尊官高年也诗又言之精者苟有讽咏兴起之益虽乡党闾巷可也况思深义熟该备情理如凌谿子之撰哉县令刘侯者濮人也悦而刻之将以广及同志予嘉其能昌君子之言也於是纪诸其後
张舜卿东征诗序
正德六年山东河北盗起官军赴剿者以数万计贼势益盛於是上大怒命右都御史长洲陆公往治之仍添调辽东宣府两边之兵以为之前陆公行於是以武选主事灵夏张舜卿统宣府兵剿西路参将某统辽东兵剿东路十一月中张兴张旺率衆寇长清章丘邹平高苑寿光博兴昌乐诸县而舜卿度贼必夜抵高丽镇於是伏军贞观镇俟卧击之高丽去贞观镇十五里四鼔先令斩榆枣塞巷口道路分八百人遏要害余兵皆游击约五鼔鼔噪而进贼急来犯我师尽为榆枣所罥挂我师於衢市间奋击斩获不可胜数而二贼首亦就殄絶於是舜卿下令曰贼固有胁从者吾良民不可槩杀先降者当生於是得男女小大八百人骡马千数十匹龙凤旌轿及兵仗杂器三千七百有奇十二月壬寅贼刘六刘七齐彦名围茌平舜卿以精兵百人与子破其围斩获剧贼数十人未失一矢捷上舜卿以功进武选员外郎子为百户缙绅大夫闻者皆为歌诗以嘉舜卿之绩命曰东征大捷诗昨舜卿以少保右都御史彭公之奏来与平蜀其过时出卷示予予深叹舜卿文学之士能克武有勇如此闻齐彦名杨虎刘六刘七者巨盗大贼也方其猖獗时老将宿谋皆唯唯甘後不敢抗一锋舜卿能以百人解其坚围斯已伟矣其高丽镇之捷张兴张旺者刘齐颉颃之盗也寇淮安立败兵备兵掳知府刘祥不一年集已至数千人直隶山东徐淮诸处所过伤残毋敢撄也舜卿一战遂克使无孑遗此非表表然具熊罴虎豹之勇而善谋能料其孰能然哉其孰能然哉今蜀地悉定舜卿之功又不知几何由是而往任授方益大矣然盗起固有所繇其繇皆舜卿目覩而心悉者庙堂之上宁可嘿然而不求为之所邪鄙谚曰治坏於少安病加於小瘥今日者当病痊剧之际者也失而弗治後何及乎予与舜卿同年又厚谊如兄弟故既读其诗於其卷首又犹有是言焉正德甲戌春正月丙申叙
送沈仁夫序
沈子在关中也凡五年故沈子能数过予予於是则能有以熟知沈子之为人兹沈子秩使宪滇南矣沈子以书抵予为别予以痃癖不能饯沈子也乃以其意告沈子而赠之曰夫骐骥骧騄所以称良马者以其德足以致远也士大夫所以称有良治者以其业之居诸身者广大而坚固也今天下之民所以困踣愁苦不能休息者天子尝以苏息安妥申饬有司使亟行之而此日甚也固征赋之令未善邪何行之百五十年而独至此棘也夫由近之所行而不易虽悉蠲征赋之令而民当益穷何也禁令不明刑罚不当奸吏舞文而欺罔豪民倚重而噬弱故贫者抑志委心甘为人役而鈎利之徒洋洋然横行於下而无忌也昔者沈子之在关内盖尝求是而治之矣既而何子道亨又惟求是而治二子之治才一年而关内之民瘠如缕枲上吏虚恢鲜实苟务姑息忽经制略肯綮民安不然故愚尝以为教化之道在於富民裕才富民裕才之道在於明法禁审罪当刑法禁明罪审刑当矣礼乐有不兴者吾未之见也曩於何子之行也既尝以是告之知何子居乎其业者广大坚固可以行之而无踬也故於沈子之行也又缕陈不繁焉沈子何子其道一而已矣夫久通之市必媮久张之弦必韧皆不俟先民之训而後知者也奸吏豪民之治不严徒以区区小过细事诘审劘切非所以求之法制之外者也今之言者曰贵近科扰官吏疾首苦心而莫能拒其至大者然止一索而止奸吏则缘是以趋五倍之利豪民乘以先辑速报者又辗转藉倚是以什而供一也彼贵近者固莫能遽已矣此缘贵近旤民者吾亦不能已邪孔子之仕鲁也鲁人猎较孔子亦猎较而孔子先簿正祭器此所以使自废其猎较之道也奸吏豪民无所得志於下彼贵近即甚狠无厌见求之难如此不俟再求而心已勌矣此姑举一事以告沈子耳沈子爱民信法崇德敦义关中来仕者吾微有多见也民盻盻于上之治已也今已数岁无验矣予不於沈子望而谁望邪
都察院右副都御史马公平蜀诗序
正德辛未今右副都御史马公以佥事分巡川南时蓝鄢诸贼为患蜀中者已二年既伏诛後复有廖麻子起川北方四起李崖井各有衆十余万破玛瑙关陷南川綦江直犯江津以窥重泸诸军望锋而溃亡敢撄者都御史林公俊驻军江津以公与副使何君有叙泸之捷遂檄公巡川东川东诸兵事皆以属之曰贼非君莫可平也公于是与何君约曰副使李君以施南兵厄綦江路吾宜蹑而蹙之大垭与为夹击此至计也於是俘斩万余人贼惧走乃追诸永澄东乡垻揺橹箐益斩获不可胜纪於是贼日夜窜毋敢反顾自蹂践死者若积薪刈枲用兵以来此大创耳然时山路?嶮馈饷弗继氷雪凝沍而人士冻馁不可支公自徒步冲嶮劳苦慰勉故士人之感悦用命如此贼渡江北川湖土兵以久役思归林公召诸公急还徵兵公独以民兵数千袭贼後贼攻梁山矙新宁公趋保新宁贼遂遯去方四乃道亡公击牛酾酒犒士卒曰吾乘胜追杀彼仓卒未谙吾衆寡必急击之可得志也衆曰唯乃进追於陶溪及凤凰山连破之於是贼走广利宁羌掠食而已廖麻子在汉中闻若此因内惧求抚军中诸公信以为然公曰此所谓急则求抚缓则复叛也吾不能以全蜀之衆受侮於贼乃纵兵追击於清风岭歌阳寺大破之於是方四贼为曹甫遂来乞招而自散者已数千人川东之贼始渺小矣廖麻子益自惧於是杀曹甫以遯而公帅兵追之斩获不可胜数贼乃渡江转川西往来汉成都之间以危言索临江市於是主者以我师老惫议招益坚公极论不可唯饬兵戒士筹计攻讨会临江市父兄辑子弟数万人拒贼弗纳贼屯新梁相持者月余而新梁民又欲谋变贼乃去新梁复纵横汉州势延蔓不可支矣上於是以今太子太保彭公来视师公首陈平贼之策凡若干言彭公叹曰不如是贼不可平也乃出潼川梓潼会兵汉州一战廖党遂空喻贼以千余人由间道东奔所经穷山絶谷捷若流电凡三日追兵未尝一及独公所伏兵数邀之会有诏进公右佥都御史巡抚四川属以兵事公受命益痛自刻责明赏罚严纪律厚士卒谨要害贼遂不能更西於是又勒兵刈马岭絶其东奔属副使曹某都指挥韩某悉以精兵更番向贼而已出高坪铜铃历抵平桑覩视缓急至烧刀溪戮渠凶七人贼计穷始有志请降遣渠魁二人赴军门公与期四五日越三日贼已相率来而喻某亡去旋获斩之蜀盗悉平捷上进公右副都御史赐以玺书及金帛优赏之焉夫平蜀之功予以罪在乡里盖数闻焉故知马公先後详细如此国家承平日久豪民贪吏得志恣肆穷人蒙被荼苦不能自立故奸猾者辄起兵生乱贼又矙知兵戒弛玩又每要求招徕缙绅大夫不窥其诚伪辄亦信之故愈无所忌惮观汉中与临江市二事非马公安可为也林公覩事见信彭公纳策决机非明者不能皆策书所尠者此其数岂宿贮曩定邪未几内江人骆松祥作乱有衆至数万有司议兵讨之公曰贼初仅百人耳余皆良民胁从未可尽戮也乃勒兵坐境上传檄谕之其衆果散去遂宁奸民挟其三里之衆旷役四年矣犹弄兵山中以胁其有司公命缚渠魁十数人余民服役如初肤浅者当何如也茂州羌悉衆围城城水尽围急公遣人喻羌以朝廷威德且使入城授方凿井以待围解茂人因谓为马公井云使他人当之驰奏请军矣夫戎兵之事圣人之所慎故学鲜传焉马公由书生起家有宿将之所难此不可以风声气习槩论也易曰长子帅师以中行也其马公谓邪予闻渠县有凶人尝?其居民阖门死焉凡数年有司置不敢问公至悉缚治之方匆匆理校行阵也而又明法昭禁使教道显明非确然长者不能陕西按察使邵君文实以四川诸君子之书谓予曩为史官於马公有管鲍之义当有言以引所为百代奇勲诗册之首故援其事实而私论之焉
送王克承序
王先生方伯关中三年矣使者师生以王先生数不理於羣口谓承流宣化之臣宜莫有如王先生於是尊礼王先生有加焉凡仕关中者及关中士大夫初不识其指意所在皆以使者为贤明能独知王先生也夫自明兴以来承流宣化之臣予於关中得二人焉高密李承裕与王先生耳然皆直而靡挠清而靡汚孑然弗淫於俗油然弗媿於心者彼又恶足以知孰可驩乎其心报乎其誉而当乎其毁者也及其有请於王先生而不获也则又求所以甘心焉於是又以王先生为不可凡仕关中者及关中士大夫皆以使者为不肖曰是徒以市井之心矙长者之度是卒以自状其奸谀谲险之迹而已是亦奚益於事而奚损於王先生哉於是王先生奋然若曰我知靖恭执事私顾靡爽尔矣夫行年若吹飈奔矢也我奚可以其洁而易其秽以其安而易其危哉於是力陈其志而归上与大臣皆莫得而留焉於是王先生浩歌以就驾大揖以谢客又忻然若曰田尔而耕水尔而钓吾得返吾初服而已吾又安知所谓毁誉荣辱何物哉凡仕关中者及关中士大夫皆曰若王先生盖古所谓仁人长者增之而弗崇窊之而弗卑者也彼奚以是为有无也於是诵说我王先生至於无穷焉而庶民小子跣而逐号泣而後先者不可以钜万计浒西子闻而叹曰王先生所以自为者其蠲洁若是也夫豪杰之士不以丘壑之死而轻屈於细夫况若尔哉兹所以为王先生者也於是次第其事以赠王先生
浚川文集序
浚川子之按关中也以所为浚川稿九卷示予予得而读之有赋四首乐府二十四首古诗五言二十六首七言十首律诗五言三十六首七言四十九首絶句五言二十二首六言二首七言十一首杂文三首奏议五首叹曰浚川子之文之盛如此乎哉夫言者心之声文者言之章者也士自始学以及於其老莫不唯道焉是致道不可以无着也莫不唯文焉是业君子所以布其心志於天下後世者文而已也然天下後世读其书则有以考其德考其德则有以识其人是文之所以为文者以学而不以夸以所能至而不以其所徒闻故周公孔孟之文当时诵之後世仰之其体如是也故以其可守而善弗久而敝也故谓之经经者常也尽人伦之常者也故浊世莫能蚀盛世莫能加巧者毋贲知者毋变也浚川子曩与子游翰林穷古圣人之蹟黜百家之谬当时所同游者莫不以君为能然诣理极变发精殚微博而能简丽而能则若浚川子盖今所独步操觚之士靡得并焉夫文有三等圣人所不易而学者所未谙也上焉者惠猷啓绩若唐虞咨俞之美焉中焉者弘道广训若孔孟删序之微焉下焉者序理达变若雅颂讽托之妙焉三者不具虽文何观其故在所以养之者厚而毋淆纯而毋驳而已浚川子之所养可以无媿於斯二者则其文之所至三者何歉焉予悲今之为文者殊昧此道故读其文而附之以此此可以告後学矣正德壬申冬十月十又二日序
韩汝庆集序
夫生者天地之大德也然能生矣或又弗底於成中庸曰天地之大也人犹有所憾岂圣人天地固亦有弗能尽者与予因韩子汝庆之殁於是伤天地之德有所不能自尽焉岂生则其理而弗能尽则其数邪汝庆韩邦靖朝邑人也与其兄汝节同举正德戊辰进士予与鄠杜王敬夫纳交焉私以为文武之业康济之器兹实其人乃後十余年汝庆以山西参议卒於家予亟往哭之撰诔写哀谓天佑人国家畀之以才矣复尔敓之扶舆之气萃之有期期不常逮逮矣复敓天道奈何闻汝节彚其诗文若干卷藏於家笥予痛汝庆光已肆而弗长用将究而忽窒幸犹有此可以表见来世读其诗思其人泝其志於戏汝庆可谓弗死矣古今诗人予不知其几何许也曹植而下才杜甫李白尔三子者经济之略停畜於内滂沛洋溢郁不得售故文辞之际惟触而应声色臭味愈用愈奇法度宛然而志意不蚀与他摹仿剽敓远於事实者万万不同也予恐读是集者爱其词而不逆其志徒以区区辞章之末视汝庆故以是序诸篇托临潼赵伯一氏刻而传焉嘉靖丁酉春三月七日丙戌序
海樵子序
予居浒西别业三十年矣耕凿饮食之外所知者农圃医药之细尔而举所谓道与器者不识何物也予友湛甘泉氏寄予格物通及学训乃知君子之道非高明不居如此予之荒唐益可笑也及端溪王君又以海樵子寄予谈理辩义精详恳切有甘泉氏之风至於三复之余始知其原出於甘泉氏圣天子以尧舜禹汤周孔之道化天下缙绅以道自鸣者纷纷然无下数十人而笃实当理则甘泉氏师友之间尔端溪君以盛年大学乐是道於澶渊之滨而不乘时建绩光辅大业则其志可知矣吁抱洙泗之艺而甘心箕颍之间斯足以见唐虞人才之盛也己因骆生之请遂以是序海樵子云嘉靖十七年戊戌春正月己丑序
休庵诗集序
故兵部尚书王庄毅公休庵集三卷巡按御史对霍李君付知临洮陈君刻之以传属余为序其後以识岁月予惟公刚方正大之气千百世之下闻之者尚凛凛然起敬况当时乎亡友山西按察副使马君公顺道公履历独详以为关中山岳之气乃笃生於公如此昔山隂成质夫巡按时盖刻其戆庵集矣休庵集则公所自着者词严义正浑厚尔雅读之可以使人兴起志意立懦而亷顽顾至於今板刻尚艰对霍君力谓公当代名臣关陇豪杰见其集信知浩然之气公所素养故其事业文章皆本之於此真知言哉昔韩昌黎之文至於异代得欧阳永叔始知其美而传之其道同也今对霍君之於庄毅盖同代後时者其神契何异於韩欧邪敬书以告後之君子焉时嘉靖丁酉冬十月乙未序
送樊子谕序
蜀有博学笃恭君子曰樊君子谕予往者识之鄠杜鄠杜有博学笃恭君子曰王敬夫樊君以教谕居於鄠杜与敬夫交且厚也故予访敬夫於鄠杜因得与樊君交故予知樊君犹王君之於予也後樊君以家艰去鄠杜予每至鄠杜王君必称之曰夫安得樊君与之共坐以论哉其见怀於君子如此此可以知樊君矣後数年樊君复除泾阳教谕予有族姓在泾阳则又数与樊君游故益知樊君表表长者也今年夏五月庚午知泾阳吴君某者某同年也令族侄康生来以书谓予曰樊君以浙江之聘将往校其试文愿吾子之有以赠樊君也夫试以进士文以显业校以别贤故士非试无以进业非文无以显贤非校无以别士者天下治安之所资君相所宜慎求而勿易者也浙之大夫君子有以知樊君之贤也故远求樊君者如此勤其亦有冀乎樊君焉耳今天下丰产之区以浙江为首司而言士者亦惟浙江是先盖自高皇帝建国以来其以文武之资佐命而创物者若括苍刘公以儒者之道而示斯文之轨则者若金华宋公王公与天台方公数君子者名德巍巍然首集昌明开物之始其流风余韵天下莫不仰之如覩也况其桑梓之地哉今浙江之士日盛而登庸之效日益以闻於天下矣其士之抱业就试者又鳞次羽集於塲屋之间矣非积学履真逖照广识者尚可以易办於斯哉是以特聘吾樊君者良以冀其如是焉耳夫文之所以见士者自古尧舜咸先之盖微言无以见志故试其文者将以探其业也数言之间心之邪正学之真伪业之崇卑举露而无隐焉其校之者或未能如是也是倚衡以观眩获其所获而非吾之所谓获者多矣夫岂斯文与斯民之幸哉樊君其有以念之可也谨以是复於吴君其暌阔希恋之怀吴君自有以道之非予所能及也嘉靖元年岁在壬午夏五月二十又六日辛未序
陕西壬午乡举同年会録序
予览传记之所载关中风声气习淳厚闳伟刚毅强奋有古之道焉胜国以往姑无论矣明兴若先尚书公文简马公御史高公司马王公端毅司寇宋公其进也或立德立言操心亮节建功昌朝知名当时其退也敦本厚族睦党重俗至於今诵其义思其人使人薾思奋孟子所谓闻伯夷之风者顽夫亷懦夫有立志岂不信哉然习久而讹俗远而敝今之士大夫果能无媿数君子之意乎此予之所深忧安得聚吾关中士大夫而一语者也何也弃朴趋末则淳厚蚀务细博奇则闳伟散脂韦浮沈则刚毅亡即谗履伪则强奋熄关中之士所以声名於天下者此数者苟既蚀散亡熄则又何得以称关中云云哉故曰此予之所深忧安得聚关中士大夫而一语者也适今年乡举士某等以予弟河及予甥张之榘德光同举而有会且将録而传也托予序其後此正予所欲告於乡之士大夫者乃又托予有言哉於是更陈其义以告诸君曰夫君子之道进德修业而已矣故夫子於乾之九三曰君子进德修业是故居上位而不骄在下位而不忧此得乎已而无与乎外故穷不失志达不离道今诸君行将登用於时所以加诸其行事者一言一事有倍於此则非所谓进德修业之意而顾虑持疑之惑起由是将有言其所不可言行其所不可行者岂非夫子之所弃哉夫国家所以待士大夫者礼义之厚诸君幸亲与见也自监临以下洎诸执事岂不欲有得人之望於诸君哉关中之前修学者之已事予故丁宁於诸君所冀诸君之慎之也今日诸君之会正所以修其同为吾关中之光也於此而少有所异则遂不可得而言同矣诸君勉哉嘉靖元年壬午秋九月八日记
何仲默集序
明兴百六十年其文遐哉盛矣然作者接辙於域中其敦致古昔逖称先王人人能矣而义意繁猥溢於往训摹仿剽敓远於事实予犹以为过云弘治时上兴化重文士大夫翕然从之视昔加盛焉是时仲默为中书舍人而予以次第为翰林修撰一时能文之士凡予所交与者不可胜计予顾独以仲默为难能仲默时方弱冠也予每见仲默之作叹曰嗟乎文其在兹乎夫序述以明事要之在实论辩以稽理要之在明文辞以达是二者要之在近厥指意凡仲默之所作三者备焉故予歆慕叹息非私之也武宗皇帝之三年予以忧罢修撰归十三年仲默以提学来关中数能以公事过予出其所论着凡数万言皆当实不浮可以上薄屈宋贾董有相如子长之风顾世无知之者独曰何子有诗人之遗意厥覩浅矣仲默岂独工於诗者故仲默名徧天下然实无知仲默者此也汉魏以降讫於开成世代既移音节斯异修辞之士能无恶厥趋斯以优矣复能引而上之不沈於流俗由载籍所覩若仲默者岂非鲜哉十六年秋仲默既卒又三年予次第其文为若干卷首赋次诗次文皆随体区裁因制列卷题曰何仲默集录存家笥以待後来读其文思考其事可以知予言所指矣仲默才高而意宏德纯而识远荣辱毁誉一无所动於中予别有传记兹不载方予定次仲默集时值张子时济过予所见与予甚同因更与定之如此集云嘉靖三年二月甲子序
送文谷先生序
予以壬辰冬再诣长安文谷子来访予覩其人听其言有孚之君子也当时诸君子相访者顾无能如文谷子於是定交焉凡予所论说於文谷子者他人莫能解独文谷子迎刃解焉曰今之士大夫率以文章口耳之细能命一辞滕一说即小视万物皆莫已若是盖未尝反而求之於心故驰骛如彼耳然于辞说之末亦未之领略也左氏国语一时之言其精粗虽异而大指无谬於事实故或微有出入亦不害其有物之言也今之士大夫窃取其语似而未通其大指故泛焉荡焉不能自得所依盖好古之过也於乎斯言也岂寻常所能识哉孔子曰巧言令色鲜矣仁仁者心之德也学不求诸其心徒以言语文字之细贸贸焉终日以为道在是矣亦不远乎予今岁凡四会文谷子矣其所啓迪士类一皆因之於心而求诸理故士子沛然兴焉诸以言语文字相胜者方退然若无也岂非文谷子之化哉闻文谷子以考贡不合於条例左迁治郡今天子励精求治庙堂诸公方虚心以求天下之贤翊赞弘化安有纯儒如文谷子者肯使之待年於郡而不亟登於朝哉於乎是深有望於文谷子矣关中诸君咸有诗赠文谷子佥事南溟子以予为序故予以所得於文谷子者引诸其首甲午八月戊午序
王舜夫集序
昔王舜夫在山东督泉以五古诗二首寄予才情之妙近希覩也後见陈伯行所刻然甚少益足以觇其所为诗矣嗟乎舜夫之才典丽咸备机轴不凡盖作者之隽也不幸早死厥志弗究士林惜焉比自华山归道过长安遇伯子直夫出舜夫全集问序於予曰此亡弟舜夫之作也舜夫精力颇尽於此幸而不与俱亡亦赖於此儿辈将刻之以传惟吾子序焉以诏来世予惟天地清淑之气以间而萃於人然辄予而又敓之故郦炎李贺百世兴悯鲍照谢朓千古共珍盖天不爱宝而恡才神不比淫而忌隽载籍所览略可徵矣明兴百七十年文章之士莫盛於弘治正德嘉靖之间其奇且逸者则光耀弗长仲默昌谷是已理之合变达者略焉世称寿者贵者百年之後寥寥无闻而郦李鲍谢世异代殊如一日也其得丧重轻逖乎弗骖予於舜夫又何伤焉集内诗若干首文若干篇共十几卷舜夫之制宏且富矣其行事载在志传列之卷首予不赘也嘉靖十三年甲午冬十月朔旦序
樊子少南诗集序
予昔在词林读历代诗汉魏以降顾独悦初唐焉其词虽缛而其气雄浑朴略有国风之遗响後三十年会信阳樊子少南出其诗闻其议论盖初唐之隽者矣然体裁因时而易世道升降声音毕从亦理之自然者少南生八百余年之後能脱夫近习而聿造其奥如此非所谓豪杰之才哉或曰唐初承六朝靡丽之风非俪弗语非工弗传实雕虫之末技尔子以雄浑朴略与之何邪曰正以承六朝之後而能卒然振奋其气词或稍因其故而格则力脱其靡也或曰然则盛唐不足邪曰所谓文之以礼乐而考得其成者也少南集其所为诗若干卷示予徵予序其首因其偶合於少南而欣爱其体裁故以是归之学初唐而得初唐学汉魏而得汉魏学古君子使皆如少南斯可以为我有明之盛矣乎嘉靖十五年丙申春二月丁亥序
林泉清漱集序
此亡友野堂王君仁瑞之作也野堂有美才敏思遇有所感则诗若词应口而出无竢点窜俏意俊句层见叠出挥洒示人四座称羡以为难能至於填腔诗韵得谐即已初不深求东锺江阳之细其间或至以庚青协东锺以寒山协盐咸者曰歌之不离是即大协我道盖如是耳客有难者笑而不答已而曰於戏三百篇亦古之乐歌也被之筦弦荐之郊庙神人以和顾岂拘拘於韵者天地间所闻皆韵视作者何如耳夫岂有不协哉长白山人徐本良曰仁瑞之论奇矣何古诗有协韵而律诗则专韵乎今之歌曲犹律也故乐府法以知韵为第一义分甚严也世代之相乘风俗之沿习奈何可以如是论也予次第野堂之着将刋以传世而犹以二君之言序诸卷首虽所以爱其才之美又因以明其法之不可废也
太微山人张孟独诗集序
夫因情命思缘感而有生者诗之实也比物陈兴不期而与会者诗之道也君子所以优劣古先考论文艺於二者参决焉孟独与予同游南山及韦杜邰鄠之间凡十有余年每有所作予辄称善今其履益深而辞愈达矣非有以神会是理优游斯道其何以然哉一日孟独过予浒西山房出所为诗十余卷予取而读之若鲍谢复出沈宋再作颇幸相得之未晩也因与区裁其体而讲订如此嗟乎明兴百七十年诗人之生亦已多矣顾承沿元宋精典每艰忽易汉唐超悟终鲜惟李何王边洎徐迪功五六君子蹶起於弘治之间而诗道始有定向继而孟独接武於正德之季一时作者金石并奏斯皇明有大雅矣於戏休哉昔先兄德瞻盖尝奋起於成化之初矣顾天不假年弱冠而陨篇章虽存神化未逮识者憾焉夫弗因于情则思无所命是不缘感而有生也故比兴不明修饰无据虽盈笥椟将何以观哉以是知孟独之诗当沛然传世也抚台刘公嘉覩斯集嘅欲板行值予东游华山再过杜曲太守李公装潢见示因遂书此序诸其首而且泝我明诗道之盛由於诸子者又如此云
樊氏族谱序
陕西按察司佥事樊子少南出其家谱一帙示予凡十三篇不远胄以诬亲不撰美以欺世盖古人之所难也昔予尝修先人之谱矣定义例以示空同子李献吉氏献吉以为可观後献吉为李氏谱则采而用之又数年予为母氏族谱泾野子以为直质与之谓予独无远胄撰美之嫌如今少南所撰者焉读之三复乃知英雄之意凡有所为则一主於是而不计其他益又为古人之所难也梅国与研冈之序道之详矣敢敬题诸其首以为作谱者取法焉
史记序
太史公作史记百三十篇由黄帝以降讫於孝武之世传记之所载故靡有遗矣然学者多尊师其文而莫得其书有志之士憾焉予曩游南都睹太学之所积则年岁久远刓蚀过半盖自中统抵今翻刻者鲜是以良本絶废阙漏罔稽鱼鲁益繁亥豕靡择斯固士大夫之责耳矣於是博采旁搜十有余年始得斯本若获珙璧乙亥冬将谋於梓用畅宿怀然其所有则但纪表世传而八书逸焉间虽补之缙绅所藏差谬又甚脱简弥滋於是殚心竭思继以日月参视羣册断拟至理颇谓苟完斯典不坠前闻自丙子八月至此踰岁刻成咸谓当有以志所由来故辄尔漫及匪敶微効第永兹文若夫孟坚所论龙驹所称则俟有博雅君子折衷於圣人之道而是非得失固难以一人之言尽万世之议者也至於黄老之谈盖当时所尚行已有徵非先之也其云善序事理辩而不华质而不俚文直事核不虚美不隐恶斯可为名言实録矣夫列传先夷齐而後管晏所以尊高节而贱功名也老庄申韩至同传焉此其意云何司马贞思欲续成先志乃谓静躁不同德刑乱舛远近乖张词义蹖驳欲柱史与漆园同传公子与商君并列则所以云惨礉少恩皆原於道德之意而老子深远矣者岂未尝熟读而深思邪盖既成一家之言又安能悉合於衆人之意鄙谚有云闭门造车出门合辙难矣哉难矣哉
寿石渠先生序
夫名者万世之所荣而道者一身之所积也古之人若伊尹周公虽由今之世不必尽读其书识其事愚夫愚妇亡有不知其为伊尹周公者而伊尹周公所以为之於身顾亦曰求得其所为尔见之於世而人道之夫固如此不可已也光禄大夫柱国太子太保吏部尚书王公由初出而仕也即着其名声於名公卿大夫之间为都御史则黔服之民【阙】　之【阙】称已尽矣为兵部尚书闾阎之间夫妇之细亡有不传焉其致且归也九【阙】八【阙】之远椎【阙】　　之异亦断然若以不可一日无公者亦奚能读其书识其事也先皇帝临御之始戮奸回用正直首起公於千里之外天下之人亡论老幼愚智贤不肖又皆欣欣然喜谈而乐道舞手而扬足若将以为可相引与俱於富贵也去年公寿九十天子以两宫徽号礼成大赉天下存问耆旧大臣而齿德爵所独尊者以公推先遣行人吴玉荣齎诏币以往缙绅大夫欢言於朝士欢言於学商贾行旅农夫饷妇欢言於市肆田野盖公之心未尝一日少忘於天下而天下之人之心亦未尝一日而少忘於公夫得大臣之位而思尽其道者由国朝以来至不少也独公兴人情如此焉不知伊尹周公所以在当时其生而存也有与否也监察御史杨仪曰士固有旷世而相慕者公今在健而亨而其仪矩也近且易仰苟天下有若人尚纷纷然日且望之若以为或不可及公况为乡人乎遂率其乡之人之仕於朝者为五七言歌诗若干首録以奉寿公於三原里中其既成也故又属海为序
奉寿邃庵先生诗序
我邃庵先生以盛德大学仪刑天下关中之人亲炙之日视天下加多焉故其感戴欣慕之情至於不能自已非私也其所得者深故其所报也厚即先生固靳之亦不可得矣今年冬十二月十又七日实惟先生初度之辰而先生之寿至是盖七十又四矣此天之欲寿乎国家必先产明德之臣益之以寿考居之以穹位使佐明辟佑元化也吾乡都御史灵夏马公宗大萃关中士大夫旧游先生之门者而语之曰吾辈所以不辱乎先人之训能自立於天壤之间者先生之教泽也今先生之年日高而吾辈之违先生益远七十古稀况益之以四借岁有所图能寄寿於先生之堂其於百岁仅二十六年耳昊不敏兹有祝愿之辞愿与诸君同赋以致於先生谅惟诸君之意无殊於不敏也士大夫曰此正吾人欲致意而不可能者幸公有以教之於是各述其所赋之辞以输於宗大宗大具缥册求善书翊日帙成顾海曰须子述序士大夫之意於首海得之三数读其册矣乃作而叹曰古今人以师道感服天下者孔孟程朱之後逮先生才五见尔其他虽不可胜纪皆弗羣此五者即绸缪结固君子何取焉孟子曰以善服人者未有能服人者也以善养人然後能服天下又曰如七十子之服孔子也谛斯言也则士大夫所以感戴欣慕於先生者盖得其养者深故感戴欣慕其德者至於不能自已若是是与七十子之服孔子奚异也今天子励精求治於上先生以元老左右庙堂正天下仰沐深仁至治之日隂隲於民既厚且固神之监之方将与天同极永裨淳化区区百龄何足言也宗大曰此正不敏之微意遂命书之士大夫歌诗之前若引起其意义焉嘉靖六年丁亥冬十有一月丙子序
奉寿王母太淑人韦氏序
南皋公来抚陕西奉其母太淑人於抚台凡饮食起居必躬必亲太淑人视南皋公尽心体国心益喜身益康宁故南皋公益得肆力王事民之休戚利病一切整齐振作不急不迫咸就厥度矣冬十一月二十日太淑人寿踰七旬关巾士大夫登拜於堂上太淑人千岁寿已又争为歌诗赋颂以扬休美以广德心於是以海为序引诸其端海惟古之贤母所以成就其令子名於当时传之後世盖非徒然谆谆切切而不量其子者也盖必有以先知其子之可进於上故周思曲虑必欲引之於道一观视一嬉笑率加谨焉若孟陶之母是也南皋公雄才雅度海昔虽闻之然固未尝就见也及是秋九月会公西巡过邰不俟謦欬而已知其为南皋公矣其所成就岂媿于孟陶氏乎今关中连岁不登十日之内米价腾涌民不复望更生南皋公且赈且处出藏库之积令民转籴取息归以自赡麦豆有收方还其本不几月而西北两地之米悉辇致郡邑矣市无腾价民有生心视区区沿村历畎而不知经权之变者殆何如也南皋公与海言昔先大夫治尚书兼览羣史以病痰不能卒业然天性耿介於人寡合端居危坐晏如也某自少及长凡所为学实未出就外傅皆先大夫口授手改以有今日庚午冬虽尝迎养京师受有封命然甲戌冬莫不起矣幸老母在得朝夕承颜古人一日之养不以三公换况今日乎传称一举足而不敢忘其亲盖南皋公之谓矣太淑人之德本之先公南皋之勲业本之太淑人是皆获寿之本故海僭述之以为寿太淑人诗序嘉靖十一年岁在壬辰冬十二月丁酉序
对山集卷四

[book_title]卷五
钦定四库全书
对山集卷五
明　康海　撰
记
蒲汀记
濮州李梦弼为翰林编修五年由梦弼之祖居京师至梦弼之身几年婚姻长养宜与濮忘去已矣梦弼蚤夜思得以一至望濮坐濮之里与濮人问讯欢笑以徵其初然近为天子法从之臣有不可斯须去者阅地志州东南故蒲汀喜曰是盖以居我者吾盍以是私自号之即不能至濮与汀对虽终吾之身命吾为蒲汀主人吾将甘心焉余闻之曰夫天下之事固有不可以定论者夫自明哲之士观之未有不先繇其所向而後得者山林之怀古人身受天下之任盖莫有不繇也梦弼生长京国又举进士高第为天子贵重之臣年又少气质见识又磊落不羣也其将来之受又可以无可止极其声名令闻不穷也乃油油然思其土而不忘若以其可以终身如华衮之荣我也夫岂其性之异哉事固有非我所定者来日之事吾又安可知也是则梦弼之志而已人苟由是心以临於爵禄之间其所以大行於天下国家者其可否去舍何如也又安知耆耋之至功名之极不从容游衍於斯以尽梦弼之志也哉则由今日以往至於百世之下曰蒲汀李子之居未有弗可也或曰昔者漆园吏周尝钓汀上梦弼岂亦慕其为人之高放乃因以识之欤曰否周放於礼法之外者中人有羞之非梦弼之所与也今年余来京师梦弼作蒲汀图凡濮之大槩若可以尽矣因出示余遂书此以记
拜将坛记
汉中故有高帝拜将坛在郡城南外附城堑实淮隂侯决策之地也代异境遐士大夫非郡守监临莫能辄至其地故登眺之际吟咏之事寡焉自己巳以来蜀道恣横郡方弗康天子震怒出师致讨名臣钜公相继秉节而士大夫以简命参弼者数年之间始旁午不絶暇日或感风云之意寻逖迈之迹间多寄兴兹坛追怀往事是以游览既繁述咏遂侈於是陕西按察司抚治副使吕公克中结亭坛左悉刻贞珉岂耀近观盖咨来哲复以予言记诸亭侧夫英雄之会贤圣之业其迹虽远其教最长也故帝王之兴也皇皇焉谦恭延士如有所弗逮而其衰也杀正士任邪佞孳孳然亦如有所弗及焉是以俊乂日远而谗谄日亲此二者治乱之定分存亡之大闲也有天下者可委而不鉴哉吕君承坏乱之余当更新之际其所以感慨往事而经画於思惟者至熟也後之览者苟能思所以构亭之意有职守者修其所守而不溺於所安惩其所未戒而益致其所当慎则其所以兴起其訏谋而延庆於斯民者浩浩乎莫之能御也岂非吕君之所能教哉亭作於某年月日成於某年月日明年庚辰冬十有一月甲子记
心远亭记
见山先生结亭於西郭弘农川之沜命之曰心远亭亭下则川之东陬土沃而易左右皆善圃而先生之圃居其中翠岩荣木掩映环列大河又自秦晋之间冲而东下横射兹川川自秦山朱阳川来至虢略北与永宁涧口川合逶迤至数十里经亭北里许始与河遇灏荡之气晨夕交骛卓为关东奇观微雨新霁则大华三峯举在目前而此亭特据其会予再来灵宝先生携酒饮予於亭乃以记属予初予坐亭上已甚爱山川之美憾不能卜居其邻日觏其美且幸邸舍接垣於亭得时时观玩偶一临坐悠然之兴渢然以生殆不知身世之安在也先生以心远名亭盖求诸靖节心远地偏之意予观先生之心澹然无欲虽当显颀之位而从容谦逊若无所与焉者即日坐车马之会此心之远无以易也今天子励精求治天下名德之士搜访几尽庙堂之任将不久委诸先生推是心以加之天下则天下之民又将溥被安静康和之远福矣但【一作殆】此亭之作先生之远致也亭作於嘉靖五年秋八月十八日明年三月记
春雨亭记
渼陂子宅後有园几十余亩近宅百步为塲以纳禾稼场以後皆园也列植花木蓊蘙蓬勃琦瑰逶迤其後又有修竹万竿及场西望邃若丰林城市之中能若此者其亦鲜矣亭趾虽筑楹栋未树予每至则坐此而忘归焉嘉靖癸未夏四月滦江公巡抚过鄠访渼陂於衍庆之堂民事既询倡酬斯作于是携榼至园卉木荣新好鸟羣至公忻然自适不知逸兴之所自也辄已诗成数首击缶微歌若将神游八极之表地虽有然而公之胸次亦可知矣于是以廪余畀知县黄生曰为我作亭於园永为渼陂夫子之所憇游渼陂子乃以书谓予曰子宜记予惟渼陂子欲构斯亭也由甲子及今二十有一载矣奈何至公而始成盖於是而有异数焉造物者若有隂竢於公使两君子之休声高谊因是亭以永传也安知百世之下不以右丞之辋川别业晋公之绿野堂视此亭乎昔者渼陂子谓予曰他日亭成予当以春雨名之方予经始是园适有春雨而予今返耕於鄠其所以致力於稼穑之间者惟是赖耳斯亦因予日用之常以加之云尔於乎以夫子之德之学乃俾至於此无他想焉其可以为千万世之所憾矣滦江名珝字汝温永平人渼陂名九思字敬夫鄠人皆姓王氏明年甲申秋九月癸未记
五幸亭记
五幸亭者北山夫子所居之亭也何以五幸名幸者人所难遽遇难遇而遇之所以幸也皆识其所乐逢五者何治乱安危世之恒事生丁福世蚤冒休德不知兵戈之事虽尝孽人侮顺而耆旧登庸政理未盭羣盗奄平海宇澄乂使得逍遥游偃於太平之世以为之氓此一仕者弃亲戚去坟墓虽以浅薄致闲然能常守先人之坟墓使享不後时间又与乡党故旧论心话宿倾倒往来则志愿恒毕百想咸谢此二居官服政非雄才敏识则不能致名实博徽美心鲁意狂虽事之所至不敢不勉然稽之古人仍多抵牾乃以有罪去役不妨贤路此三古之贤人君子不在朝则在野在朝服政在野服耕耕作之事非力胜年富则不能亲而以未老之年优游畎亩克终初服此四载籍者礼义之府士之源也非闲静安遂则不能探赜而致深非气盛志强则不能?精而契隽耕作之余身有余力心有余趣随所披阅悉可无倦此五于是北山子之友武功康子闻之曰此五者古人之重也北山子有是哉是可以观北山子矣遂大书於亭以为之记
光训堂记
夫父祖以产业付子孙其弗守者多也况乎以道以德而训其子孙其子孙苟毋失其遗书亦已鲜矣况能身体而力行之又进而上达於古昔圣贤之所训使其身为圣贤之徒而若父若祖之道无怨无恫当世之人覩之而兴起後世之人仰之而不忘非豪杰之才明哲之操其孰得而几也吾友谿田马先生伯循以光禄卿得告於家缮其先人之墓为堂以修祀事今年正月廿又六日值先生初度之辰予往寿焉因便谒墓饭於东序堂尚未名先生请予拟之予曰堂当名以光训先人之道先生若之先人之训先生遵之幽宅之祀此堂丽焉名非光训殆於不可於是泾阳诸生遂请予为记刻之堂下予惟马氏自靖川先生躬耕说道尚志慎修不求闻达罔就辟举其高风逖德视区区利禄之徒奔走役役卒无分毫之益加於上下者讵止天渊也云岩先生又克承先业出厥绪余式诸多士美大已集匿光閟发使其道至谿田先生益畅益肆景慕满於士林名实昭於宇内明兴百七十二年其以道鸣天下盖惟三四人而已河东薛先生德温泾野吕先生仲木与先生之外医闾贺先生克恭盖亦其人过此非予之所能知也夫学士大夫日诵说周公孔子之道将以成已成物尊上而裕下也乃腾布口说挟道饰奸其人虽三尺之童唾口羞道乃又着为邪说指斥前进东桥顾先生华玉送泾野先生序文其万年公案也若谿田先生非所谓克光先训者邪焄蒿凄怆之余俯仰无愧君子之於道若是焉可也後之观者其有感於予言也夫其有罪於予言也夫时嘉靖己亥夏四月甲辰记
剑州再建重阳亭记
予闻剑州山水旧矣後见李义山重阳亭铭言刺史蒋侑治郡理得人从乃大铲险道混石见土平可容考工车四轨建为南北亭以便劳饯又亭东山号曰重阳以辟风日则剑州山水奕然矣而蒋君在郡能有暇日以山水自娱又得名士大夫咏述其事播美於当时遗馨於後世其胸襟意度固亦非凡者矣正德乙亥武缘李君来知剑州踰年政成百姓咸若於是广教化之道表废坠之迹高城濬池练兵饬备陈礼义示轨则吏就典列俗无曲议乃历览奥曲穷索灵秘得兹亭之址焉乃於二三士大夫谋曰夫礼义者世之大闲而佳胜者地之隽腴二者不可毋耀弗示也予既建兼山书院以示学者而又表武侯之庙旌死节之人使庶位有警後贤克循然於礼义之事则庶几矣佳胜如亭湮而罔知者将数十百年今幸得之得而弗治非所以阐灵秘发坤珍也於是涤秽芟草复斯亭焉畚锸始兴即得义山碑於宿莽之下吴职方记言自古至唐自唐至今仅两赏耳讵知亭之兴废更几许年而复值其人欤然职方又讵知今日之有李君也李君言亭近枕闻溪远挹五华前对汉阳左秀岩右卧龙城郭楼台俯在怀抱与职方之记略同至於长溪清浔流影不去则吾亦神坐亭上久矣剑士姜文粹玉洁者予旧友也能道李君之事因以书托予记亭云亭崖畔有石刻古重阳亭四字隶大书之为宋张珖笔予益跃然懊不能从诸君子游也自予记已不知诸君子游而乐乐而咏者将若干番【一作篇】尚欲文粹为吾录寄之以观李君之暇日比蒋君何如当亦更为李君赋之矣关中名区胜壤不可以数计安得有贤如李君者少为表章之以快吾意此不知予能待而见之否也李君名璧字白夫弘治乙卯广西举人诣深履厚故笃意古道如此亭成戊寅之夏明年正德十四年己卯夏六月十又八日庚辰记
东岗记
东岗者高密县东之岗有李子先公之墓故李子结庐处焉因自号东岗子与凌谿子一日过予浒西别业叹之曰美哉子之居浒西也洋洋乎不可得而系休休焉其有余闲也眂予日走且驰以哓哓於功名之间不得恒守其庐岂不大戾哉夫逝景者易汩而盛年者难再也志旷者寡酬而气昌者多沮也我盍返焉以修吾庐乎余谓东岗子曰夫子之羡予居也似矣然未眂夫子之道而讵以予之苟安不已自昧乎夫志气者君子居身之所珍而穷达者士之遇也士抱诚明惇正之学孰肯忘世自掩与木石麋鹿为友侪哉顾惟其所遇而已矣今东岗子以直道鸣於天下天下之人莫不引颈以望得东岗子左右昌朝使匹夫匹妇无不各得其所此则东岗子之故志也今明主在上微贤弗尊微能弗使一切猖狂谬悖邪僻之人诛戮窜放不使一日杂乎淳人正士之间以伤和厚惇朴之化东岗子显其身名於方宪枢辖之位握髦俊之教统戎兵之数方将向用不已而东岗子之志可谓行矣学士大夫修之於家者多坏之天子之庭东岗子贵不易其贱泰不失其穷守其官服权贵以生死荣辱不能夺至於黜放摈弃毋以回也艰难狼狈毋以怨也而东岗子之气可谓浩然不挠矣夫气者养之所昌而志者事之所本也古之君子功泽加於当时休美传於来世凡此勿失耳东岗子有是二者凡所以养之东岗之庐而行之东岗之身者毋有不得亦奚必居东岗之庐然後为东岗子也傅说不以商弼而害其筑尚父不以周师而害其钓大行不加焉穷居不损焉君子之道如是而已矣凌谿子曰旨哉之言是深得东岗子之心即与东岗子日坐其庐以求其道何异是是可以记诸东岗子之庐是可以使子孙後世皆知东岗子之心不负其穷居之守如此也嘉靖八年癸酉春三月甲子记
邢台儒学记
临海郭侯絍知顺德之明年庶政修举民事熙睦乃谋文化式崇礼事命知邢台县康君恕修葺庙学俾伟俾广以劝以翼明年三月绩用告成邢台县学官诸生偕走币来京师请予以记用广侯与康君之德予以去春过邢凡侯之德声政绩知甚茂也乃书之曰夫邢台之学自予癸亥之暮过而观焉曰何芜秽不治也去年又观焉曰何靡靡如前日也然见郭侯焉曰是非靡靡如前日者而已也是将以扩而宏焉伟壮而严焉也有来自邢台者吾如问斯学焉必曰侯且匍匍然靡尔宁也顺德之化其将有大兴乎然而诸生请以成矣噫嘻盛哉政与教之不可并也久矣豪智之士多疎略礼义以先禁刑故见有亡犯者遂安以肆焉见诸生执礼弗隶弗下则惓惓怒欲治焉曰吾何得区区以教为也夫如是故民日不亲而风俗衰焉民日不亲而风俗衰故上无以畏下无以恃贸贸焉率而伪焉贸贸焉率而伪故放放焉若禽兽而弗能诲焉民皆放放焉若禽兽而弗能诲是恶贵乎为人上也侯之德宜邢台之人有勿忘焉凡郡县之役制之於上吏益之以疲敝则未有勿废也康君虽力能从事使微侯在上焉亦己巳矣庙之制正殿五楹东西庑几楹大成门几楹戟门几楹学之堂斋号舍各几楹而榱桷修饰皆百倍旧也诸生云旧庙稍与学舍徧匝今稍东迁之故能广且宏焉外又作两坊皆壮丽可辅可谓伟矣康君齐之陵人能笃信守也故能为侯与与康君谋者训导黄锦严桂谋之而尽度营作终郭侯康君之委者生员柴瑁戴惠也其县丞李钊与义官二三人又掌役者云
阌乡儒学记
朔州孟周令阌之七年为弘治辛酉人民既和庶政咸举方有事於学宫葺其敝坏广其狭隘三年癸亥绩用告成将图所记余适以恩命奉母归里学官及诸生走来以请极言周所以恢拓兴作之事未尝劳力费财又未尝假色上吏以便宜其力分巡王按察钦以周之力於是也立处百金与之周又惧後者之不壮与所邻又浮屠之或以移易士习也又迁而取其地以益之予闻之甚喜明日与诸生往观不及奢靡而严正已极乃叹曰若非今之所谓令乎何独若乃尔也假上吏之色营缮无益缘饰多利彼岂以是为不善也而亦乃无一人之肯为是如周所用心者吾奈何可辞也来当为若为之夫有司之职其所宜最先者莫如人民而自安养休息之余所以振作教化使不失其道则莫先於学校之政国家深仁涵渐百十年来申重恳切已谓至矣而天下之吏漠不加意如秦越之视其要名侈炫之徒或又举而不终随人移易由周之迹观之使令皆如周焉民夫何有不教也庙与学并庙左屋以间记门堂十有一庑二十有一厨六皆庙门堂七斋舍六号舍二十廨舍三馔厨九皆学其庙东西又牌坊二盖自洪武时县令金元亮创为至今已百有四十岁岁远人亡可知其陋否也吾闻君子之心惟所加者能自渊实则功效自大阌乡之士将由是以往必继有铮然以出为世鸣者予将以日望之相是役者县丞黄主簿周冕後二年乙丑季冬十二月教谕程实训导王达葛腾与诸生张徽等复请是夜移宿灵宝行署遂记
主一斋记
夫主一功之专而不杂者也存乎吾心而不与乎外也而何以名斋志心也天下之理皆具於心凡吾所以求得於此皆心也心有所杂则他适而不能一而所谓理者去也不可不志也恶知其一而可以主从乎知也天下万事孰有不先知其所在而可以有为者而况於道可以贸贸无定者求邪是恶可不知也志之者何求省於此使所以知而以一之者不忘也人有偶同於圣贤之所为者虽恶人然也卒不与於圣贤者弗自其偶同者极之也而吾又恶知其果於是一而不忘也故曰不可不志也
河东运城敦行乡约记
昔者予友泾野先生吕仲木氏谪判解州置解梁书院以教学者悦其民风纯俭有先王之遗意又命诸高年善人敦行乡约俗则彬彬然化矣嘉靖甲午监察御史江东古峰余君晦之巡按河东惩奸涤弊之余覩运城市肆连络民弃本逐末兴行之志寖微於是惧焉集其城之士大夫耆旧谋曰昔闻泾野先生居解教民训俗敦行乡约天下望而效之盖有恨其不身逮者解梁事岂非诸君亲覩见也哉盍亦得其高年善人敦行其约使後生小子得於观感笃义贱货迪为善俗以复先王之旧此非士大夫耆旧之首事乎於是士大夫耆旧矢心敦约肄於君新建书院中从者如云莫不以为快覩则其心之倾向爱慕略可徵矣君於书院养蒙馆中又立乡约亭暇则亲考厥成而小学之童又日日望其行事则所以淑其人善其俗者融畅浃洽直与泾野在解相埒师友之间操履如一天下後世盖将欣慕兴行惟恐有弗逮尔其於圣天子化民成俗之意敬承何如哉士大夫耆旧恐其後人莫知所以敦行之自访於余君价其太学生王季隣氏以予为记因以此归之
杂着
题唐渔石云南两疏後
此唐子以监察御史巡按云南时作也读此二疏而又逆观当时之行事非守死善道执德不回之君子不可几也毅皇帝聪明寛裕有君人之大度顾崇游略细间为奸邪所乘?弄威福流毒士类而士类又不自砥砺修饬惟是弭畏愤职故上亏国经下失道守而纪纲法度因以不若祖宗之旧者不独奸邪然也曩者客自云南来云唐子巡按云南绰有风度至要其事实则正此二疏所指顾予不得覩其文辞以快心焉及唐子以提学来关中于是请而观之三复兴感焉曰嗟乎天下固有经虽大奸羣肆莫能变也至其纬则随触而紊非可忧者也故君子之责独先守经经正则天下无不一於正今之君子恤其纬而不求於经故往而踣动而棼非时之难所以处乎其时之难也钱宁事毅皇帝宠璫避席卿相俛首声势所加不拉而靡卖官鬻狱厥门若市当是时苟有所授莫敢弗应也况蔑和为其义父敢当堂裂其书而力制其案此非守经不惑明义理之分察执守之节必不能也凤朝鸣父子稔恶神人共怒积赂交权若援手足公卿覆论尚多曲辞唐子以孤孑之躯遐当万里乃抗奏数四卒允常刑孰不以为至愚然终宁之身无敢以祸加之者彼固知此之为经也君子之於事也守其经行其义而已矣吾义既正则小人虽欲肆其志意亦必以经为思以义为畏而不敢矣魏操以三分有二之势而犹下意於僝存之献畏其经也操之大无忌惮者是尚思畏之则宁之窃弄威德顾敢遽溢於操而弗畏耶予於此既以服唐子之气足以有执於是而又有以服唐子之识足以不惑於是因私识诸两疏之後苟有观唐子之风者将必兴感於斯文焉
书朱子卷後
此诸公所以赠凌谿子守延平者也凌谿子在延平能率循其行事使民淳俗美此於诸公之赠何少愧予得而览之知诸公於凌谿子倚望甚厚夫士之有志於天下国家者自其始学知道盖莫不蚤作而夜思然能实加於躬行千万不可一二夫君子之论不白於天下学士大夫之行多凂於小人由是二者居之不变虽尧舜不能治天下此凌谿子将来之责倘亦如诸公之望於延平否乎正德八年九月二十一日志
南峤子隂德传系赞
予往过鄠会渼陂先生言及南峤子之贤如此其隂德表表然非人所能及也南峤子儒职也俸薄地寒王邦相鄠之编民与南峤子风马牛不相及也携幼子客寓潜江潜江之人何无一人悯惜之者顾六岁儿匐匍见南峤子南峤子不忍之心则勃然而不可遏求医药致馆谷不幸而死既为之棺敛又择地寄葬表之以石收养其子教之读书於戏仁哉载籍所见若南峤子实未多有比得南溟子樊少南所撰南峤子隂德传心实慕焉为之赞曰
繄惟天地大德曰生仁为人心心孰不灵厥养既薄忿欲斯乘既窒且梏至德以倾达不举职残物酿名穷罔思义违天取盈比之南峤殆且蛆蝇圣人致曲曲能有诚从约致博奚性弗充牧此大邦下民是承颠连困郁遐迩同情心诚求之物用乃亨惟君不贰惟行斯真君相桓桓推贤任能夹敷洪化易如建瓴胜残拯溺世万其称嘉子之仁因心匪迎言不尽意但发厥声
王汝邻字说
河东王君世相旧有字矣或以为不切於义予客函谷君从河东来访予因易之曰汝邻书曰臣哉邻哉凡人臣皆以辅翼厥辟为职有邻之义焉生固学以待用者安知他日用之於官者不有取於邻之义乎吾闻君昔游京师尝友乎天下之士於凡所以辅翼匡直之道讲之熟而励之志者较乎精矣又安知他日不为辅翼匡弼之臣而已邪大学之教自天子以至於庶人均与有天下之责焉故字君曰汝邻欲顾名思义若大学之教必以邻为职分所当为也君勉之哉兹吾先已望子之自邻其身者何如耳天下之事盖未有已不能邻而能邻乎人者也君勉之哉
与姜武功计处樊伸等贼攻犯事宜
承谕曲尽计度满城及郊外生灵荷德寝爱比之更生然有数事辄令録上烦亟为斟酌施行则所益不细曩时蜀汉征剿横及无辜正坐执事者不能先物审处以致仓卒失措虽悔何逮昨日得贼马者即以马赏民人人思奋恨贼不即至境赏罚之际果能倡勇鼔气如此有不战战必胜也惟公亟求入操之人下塲操演昔种武功悬金钱诱人习射已有益於宋矣何今异昔耶一择精力之人守把城门盘诘奸细及昏封闭日出方开若有面生可疑之人即送官查究遇夜有公差人至亦必远了同行之人多寡然後索其所执关文牌票果是真实方令守门官布列执兵之人开门照数放入盖恐贼辈乘机夥入不得不谨也一上城急令上城之人逐名搬置石子在上每人以三五斗为率以备缓急仍令每五人具手铳一把火药铳楔俱要完备精好万一贼来攻犯城池倘石所不能及者则济之以铳贼不敢遽近矣一再择各处乡村丁壮者令编为羣伍除大密村镇自为防守外其眇小村坊宜三五处相结俱要器械精好垣堡坚完不惟遇贼可以勍拒无畏而官军喜功妄杀者亦不敢肆其志矣又於境内军屯寨聚摘取精力骁勇之人令自备什物编为行伍与城中良家子弟及机兵民壮立番演习铳射居前兵刃居後务令纯熟齐一然後用之出奇剿贼则所向不怯全功可致也一各色入操人数既令衣着整齐器械精好矣仍须编置行伍或十人或二十人俱要先立队长建设旗帜必其人人相认队队不错然後令之审金鼓之音识进退之节遇有缓急号头一举各相检察毋使奸细乘机窜入以生他变又与严立约束功者必赏罪者必罚则水火可蹈生死无避矣更选前锋之人八九十数给以楯甲令之冲锋直前则後军望之自无不奋力争先矣久之则人人敢勇遇敌则摧一可当十十可当百有此千人虽横行匈奴可也况无习草窃哉一各处乡夫除修垒城垜者待其功完放回外其余应点壮丁欲审视有无器械宜令该里里老先逐名点闸明白的无面生可疑之人参错顶数方许上堂禀过令村长以次领进点视若里老胡突搪塞不行用心致有疎虞先反覆申喻以军法从事令下法行奸细闻之自不敢舍命夥入而远近皆齐矣点视已毕领打关防就令出门各回村镇了视缓急收拾禾稼协心防守则农事不失武功丕振壮丁既不至忨愒岁月村坊又得以互相保助矣其出门之後仍要把门者赴堂禀报某里壮丁若干人某时出门则凡在城内者皆系的有来历之人而一切访觇奸细无复容身之地矣
对山集卷五
<集部,别集类,明洪武至崇祯,对山集>

[book_title]卷六
钦定四库全书
对山集卷六
明　康海　撰
碑
野田先生碑
先生姓韩氏讳福字德夫其先天长人也始祖宗哲有才略元末尝为长兴侯宾客觇见太祖知天命有所归既而去之曾祖弘从戎关中世籍西安前卫祖瑛生父铎乡试举人累官茂州知州茂州娶赵氏生先生後以先生贵赠茂州为知府赵为恭人先生幼而颖慧长而超拔以成化辛丑进士除知滑县严已正法滑用大治旋以忧去百姓恋恋若失慈母後除知章丘治悉如滑三年徵为四川道监察御史巡按宣大举劾明允时望是归陞大名知府知府八年再入觐朝廷以其治平为天下第一锡宴吏部观者盈道皆争覩韩大名曰重生包老云陞淛江布政司参政方去则转大理寺右少卿奉敕总理直隶军务马政後陞都察院右佥都御史巡抚保定等处地方弭盗安民今尠其比复命总督苏松粮储未几又命囘院管事时刘瑾方轨事忤瑾下锦衣诏狱三月始释後陞户部左侍郎凡有会议先生惟以是非所在持论天下隂受其福者多矣俄命兼左副都御史整理湖广粮储方综理间值庙堂以辽东屯田清查失实於是又改命先生往辽东时瑾率以指授先生惟不如指故瑾益怒先生遂免官归此正德四年七月事也先是先生在湖广夤缘者赂瑾则以先生封皮北行後一年瑾伏诛竟以湖广封皮坐累谪戍固原至今上即位始赦还西安前卫在田二十四年康强无恙自检益严士大夫庶民小子亲就先生如有弗逮春秋八十有一跃马省耕捷於少年语称仁者寿先生非邪弘治乙丑冬予北上会先生於邢台其议论皆极当世之务综理曲折无往不获予始物色先生治大名事其先有司严保甲教树艺诸事则政得枢要故每行必凖玺书所谓政平讼理吏畏民怀古之循良莫能及也斯实录矣张孟独撰先生行状言大名事甚详盖有见之言非徒设也壬辰八月丁丑先生卒十一月己未合葬於吴恭人之?礼也先生之孙生员询长安佳士也予宿重之光宗嗣美当在若人因询请为先生之碑故略载行事系之以辞庶考德者不厌其繁而步武者能思其要辞曰维先生世之伟人厥藏允厚行方物惮位大弗究岂时命之使然抑在我之何咎木塔新阡兆同元媾履不愧心宜尔遐寿子孙振振具美且秀庆佑自天益远益懋考德采休视在华胄
明封承德郎吏部文选清吏司主事马公墓碑
弘治时海事敬皇帝欹湖马子应祥以进士历知河内歙而声闻达於京师洎徵入为稽勲主事则与鄠人王九思及海为友道诵古昔则法先王一时名大夫莫之能先焉毅皇帝初应祥迎其大人封主事公於官邸九思与海日趋事焉闻其论覩其容质而有文简而适理渊乎若深矢乎若直浩乎若不可量盖古之遗德也正德庚午予罢翰林尝遨游三辅之间考往蹟眺名里数获拜公於堂乙亥之冬公乃以疾捐宾客矣呜呼痛哉世有哲人为民轨则乃不能俾之永享遐算使贤者承其式不肖者易其故岂非风俗之不幸哉往者应祥以海为公墓碑海不敏尝得君子之教於心久矣兹安可辞於是述公之行事於碑曰公姓马氏讳伦字宗彛先世盖高苑人祖道原孔武有力洪武时从秦王就国後调西安左卫故子孙世为西安人而居菜市里中道原生六子其第四子昇配戴氏生公少而孤以卓荦自负马氏故多侠西安人或多畏之公独耻之曰丈夫当以信义则於乡人何区区若是者故西安人咸曰宗彛长者不可不修问也公素爱畜产而家或弗丰於是以所有易马货之即能裕用不乏已而复自笑曰财取足用而已役役於此不亦苦乎後亦弃絶不为公天性慷慨好义急人之难无避水火实非利一钱者河州卫指挥金冕有急使人挟二百金将有所遗而使馆公家金未及遗而使者留金於公以去死於涂三年公自賫予之封识如故又一千户某亦河州人自京师来至西安有罪亡去以一囊盛百金留公所亦久弗取公又自賫予之其封题犹金氏云故兵部尚书河州王公居家不妄通宾客顾独喜与公接又遣与其诸子游公旧字修道王公以为不协於义以宗彛更之自为说以赠公王公尝谓公曰反金事不难俾数年出金以息所得盖不细矣而封识不移此正其所难耳王九思曰王公振古之英社稷之臣也重公如此君子於是因有以觇知公矣故西安诸学士大夫钜人长者无不爱慕公愿与公游非苟然同俗也公事母戴夫人诚孝曲至夫人以贞节自誓而公能承顔奉欢老寿被旌显於井疆有荣耀焉西安人尝论述公之行事谓公性快直无论尊贵人洎能受与不能受辄面道其是非人犹有怒也公随已忘之又辄与好处之不纪其过以此人愈益敬公故私相勉励唯恐有闻如此也公生景泰戊午十二月二十四日寿盖七十有八先配安人王氏其先滦州人阳和卫百户林之孙伯父荣以才略改西安左卫署镇抚父贵偕其兄来关中因以安人有女德归公云善事戴夫人得其欢心而公之严毅能无逆志则其贞顺之性盖有人人之所难矣寿六十有一卒生男子二人长即应祥累官山西按察司副使次应昌嗣於公德女子三人殷富张暠李蕃者壻也而暠为河南府同知云孙男子五人平咸宁县学生中千辛午孙女子三人长嫁指挥袭子周邦圻死改适千户夏浃次适长安学生杨宗辉季未嫁死曾孙子二人女子一人苖裔盛矣继娶王氏亦先卒又继杜氏公卒之二年丁丑三月七日与王安人合葬乐游原新茔又七年海始撰碑刻诸墓左呜呼公之遗德顾此何能详者然有求知公德於千百世之下者其或可考於兹云尔辞曰惟马孟父世笃其庆爰值其祥乃克有生是惟封公惟马之光桓桓高苑建此有宅克绥关辅俾寿而昌孙子以强姓右宗亢服此令名故墓累而崇根培而茂德之不爽音之不?毋谓奚当嗣於按察其光益长万夫之望乐游之阡永惟公嘉元堂閟閟神道克广南山是瞻从以孙子胡不万年
封儒林郎翰林修撰吕公墓碑
公讳溥字某家世高陵人也其始祖曰世昌又几世至彬卿生八八生兴兴生贵贵生监监娶魏氏生公及其弟博公长子柟者海友也海以柟友则数之高陵因得数拜公亲见其容貌闻其言论覩其行事知公之宜有柟也公以正德丙子五月十六日卒於家七月九日葬於县北祖茔当时柟以海为公墓碑海惧匪德不能昭述盛德扬着幽光故至於今始勉复於柟焉夫人予於所生者生也莫不欲其荣殁也莫不欲其哀言语行谊莫不欲其传然虚夸鲜实人指议至矣尚奚言传哉故海之自矢也不忧天下之不信吾言而忧吾言之不足以自信夫公乡里恒人无丽辞辉藻以要誉文学无丰财崇职以惊炫流俗无奇节诡行以耸世习然海数言不置非所以私其所好也示天下以长者之道所以广教布德惩劝浮靡也海惟公朴实不华耕凿饮食之外一无所为海不敢轻诬之曰遯世不仕也孝亲友弟守身畏法处亲戚邻里无所欺负治生期於仅足责人不为已甚虽传记所载典册所训何弗啻哉此公之大略人人易言之人人不能为者故君子素其位而行不愿乎其外君子无入而不自得焉若公者於此道庶几否耶公美髯鹤干望之如神仙达识事体深计者莫能会其意其指择是非谈述理义学者或鲜焉志称其决魏某诈吓李县判之事岂非其事实哉墨刘之鬬墨尝谋酖其老病以偿刘矣片言之间郤酖已鬭生墨氏长少盖几人也其後又解姙妇之死平刘李之怨讼买田逋税者官不能稽取板册以公一言而决县官定徭役辟於里书方伯至亦信以去公言诸富平道中方伯即归以正之其已壮哉公居常恶衣粝食休休自娯既受封贵显犹着补缀履纯布终其身无怨恫於人少日以大户输饷榆林同输者为掩昧得赀皆笑公归无完履及同输者发觉易子破产公独安居闤闠至今应输者必自戒饬曰慎不可亡若吕公闲居尝谓柟曰汝知仕之大本矣乎无他慎取与尔有馈者无故而馈岂无所为也辄令反之寝疾经两岁柟昼夜侍不敢少怠或履声稍震犹厉色以责曰汝侍天子侧亦当尔邪病且革呼柟语曰汝受朝廷荣宠他日当竭力报国无得自便宜咨禀汝叔而行公所以爱其弟者死犹未巳也曩闻高陵人言公壮时父命为居室将於弟异公乃择大木为弟室弟让公公曰安知为尔室也室成乃率以与弟配宋氏潘府教授宋公之孙女也宋公爱其孙不欲与凡子李州判者宋公之友也公十五即为李所器曰此大美弗兴若身当兴若子孙故宋公因以孙妻公当其时诸宋薄公贫也李君曰渠稍长岂止如尔家後其言卒验云宋安人既配公奉其家范事舅姑处妯娌各得其道诸吕内外无弗悦者柟之少也安人壹是以身教之凡枕鞶刺绣故事必曰此贤此孝讲说大义亹亹不倦又恒诵其祖教授公之遗行以诏柟故柟之所以为天下之士者其父母之教有然也公生正统戊辰五月十四日春秋六十又九安人与公同生生七月二十一卒弘治乙卯五月八日寿止四十有八正德癸酉三月一日以柟封公为儒林郎翰林院修撰赠宋氏为安人继室侯氏亦封如安人焉子三人柟举正德戊辰进士第一官翰林修撰为上经筵讲官仲曰梓公葬後五年殁季曰栖县学生志弗忝兄二十一岁死女一人嫁刘孟阳孙子三人田县学生甸柟子留梓子孙女三人呜呼其传盛矣铭曰维吕氏世懋德蕴灵尚父启齐爰有高陵世昌孔武孙子是刑及彬卿父高陵以兴至於六叶封君乃生缵此懿德厥宗用成笃生我友维邦之桢直义广孝公志斯承昔在壬申拜公於庭望之则严即之则平温恭易简若兰之馨匪德曷永匪言孰明享不尽孝德不媿龄远近悲悼况云我情高陵之北实惟广垧建尔元宅万世之宁考光摛耀因勒斯铭
明奉直大夫南京吏部清吏司署郎中双流县学教谕胡公墓碑
公讳士济字泽民秦安人也曾大父钧自某州徙居秦安丰财厚德人咸让之生子海幼有大志未售乃躬耕於南坷之野休休然若将终身盖古沮溺者流云子琏善文辞累举不第仕为南陂知县平以近民严以惩傲盗不涉境蝗不害稼民用乂安九载吏部方以为良欲登用之顾恳疏乞归有诏嘉其去就特许之道过南陂士民攀送者相望於道若失慈母虽传记所称且何以加焉生男子七人长士源次士清次士温次士洁次公次士洪什邡县知县次县学生士淳公生而颖异幼有大志独为南陂公所锺爱及游县学与其弟俱以朱氏诗称名关陇闻岐山张君精朱氏诗偕往学焉得其传以归大为提学副使浮梁戴公所称然累举不利遂贡於太学方将友天下之士以卒其业值其配李宜人以病卒京师不得已仕成都县学训导至成都教其诸生立方起惰士用丕兴贫者捐廪恤之赖以成立者甚多有高文质者蜀邸人与藩臣某交後某得罪蜀王逮及文质公诣王言文质无罪王即释文质一时抚按藩臬皆礼重之乃又令署资阳县教一如成都职满成都人士攀送者诸缙绅於元都诸官寮於云台诸士人於昭觉诸弟子於新都观者羣相叹息谓所稀覩至今犹美谈焉陞盐亭县教谕寻以内艰复除双流仍以教成都者教其诸生彬彬乎与他县异两受台檄摄其县事民殊以为便已且人人自励惟恐弗驯无面见公所谓有耻且格非与正德戊辰子缵宗以进士高等诏刻其策命为翰林院检讨明年己巳公惟双流职满致仕归秦安戊寅以缵宗封公为奉直大夫南京验封清吏司郎中先配李继赵皆宜人今上即位诏百官父母既受封赠者其服色同子时缵宗知安庆府故又加公以四品服焉其生可谓荣矣嘉靖壬辰四月寿八十又四卒於家缵宗以山西布政使奔丧归已而徒跣来武功请为公碑以树之墓道海尝於姻友张用昭氏得闻公之懿德若归蒲铭之金於子与悯盗骡者之欲悔其过而未逮数事宜其子孙振振翼翼亢宗逖德有如吾缵宗君往岁海尝获侍公之杖履望其容接其论逾於所闻多矣备极荣养安享高年谓乐只君子福履绥之正公之谓乎李宜人国子监生玘之女有淑德宜於公卒时年三十又二盖成化丁未也公生男子四人长即缵宗次正宗次可宗次在宗缵宗初以检讨谪嘉定判官陞潼川州知州乃有南京吏部之命寻知苏州历淛江山西山东布政司参政乃陞今职文章政事蔚然名世正宗以下皆学待举思齐厥兄女子三人长归通判孙述先次归义官董莹季归高第孙男子七人初?被袐袟礿袒皆读书力学孙女子一人尚幼未聘其允昌矣海与缵宗友善义不可辞铭曰惟胡仲父其德克崇食不似德其後乃丰粤惟伯子靡受弗庸郁郁翼翼为时文宗光承帝赉尚弼丕功南垧之兆厥坟窿窿配以伉俪终古是同刻铭表墓用逖休风
先公墓碑
先公讳健字自强上世河南固始人始祖讳政始徙来居武功长宁生子讳廷瑞为元兴化学官关中学士大夫尊之为西原先生西原先生生子六讳世睦者生子二讳珙者生子讳汝楫初为县学训导辟为燕府官後出为安岳令太宗皇帝既靖难召为北京行部左侍郎赐玺书留北京辅皇太子凡北京事从所自行後上累以论功当侯则固辞不受卒六年上乃召其子讳爵与禋至曰昔侍郎有三子今何二子来讳爵对曰先臣中子年以贾出外不得奉诏上乃以讳爵为上林监正禋副而赐年千金镪数十千贯敕所在毋税关津吏毋得诘察至仁宗皇帝时侍郎始赠为资善大夫工部尚书而後讳爵累官至中议大夫赞治尹南京太常寺少卿少卿取夫人李氏生先公始先公生时先尚书方在行部一日太宗皇帝召先尚书谕曰闻先生生有孙此可慰老景矣已命左右记待长时録用报先生今宜与先生贺乃赐宴及马匹钞币若干又赐国师轮子曰善保护善保护先公生五年而先尚书卒及壮也又随先太常居南京先太常卒也英宗皇帝复大宝召録先尚书子孙而先公以诏至送吏部见部尚书则由部甬道入又长揖部尚书不拜也尚书大夫怒欲竟不与官职部尚书不肯曰此太宗皇帝所故命而上以报尚书者乃请与通政司知事俾以禄奉祠尚书焉先公为知事归也又二十年病痿不履痿三年也乃不起夫人袁氏浙江按察司佥事溥女柔顺有则宜於先公生子五人长曰予先君镛次曰铨又次曰锡曰銮曰锦先公以己抱负濶大不得施设自见而家世膺受国祉又厚也於是日日躬自督课使五子各自治经举进士故予先君卒时恳恳言先公谓予小子海及诸昆弟之小子当广志意成闻人以报先公即否亦当必举进士夫先公形貌修伟隆凖而背耸言言沈厚有则宜大贵於世施设其抱乃淹晦以终其身至於予先君昆弟犹扃闭不发此其蓄何不厚也而乃如此曷也人尝言先公通达世务虽古之名实者何不方也其孝弟忠信质直亮毅者何弗训也文章稽古之事辞赋曲艺之细曷非可传也然而终其身淹也斯惟予小子海日夜痛心亦终其身而不能忘也今小子海方图永久於先君然宜先先公之事故摭述旧闻鑱诸坚石辞曰粤惟康氏世沐休祥裔本西周卫叔建邦缵戎承允遹有烈光惟多令德固始是张洎宋中叶迁此长宁鼻祖丕奋奕叶斯昌五世庆积东里乃生辅弼文宗宇内用襄功大不有五十而亡辞彼茅土世远逾芳太常是嗣其声煌煌兄弟竝跃大启厥康迤及我祖昭德弥长事业天啬孙子惟良似续无忝配於周京履义秉节克光有明若珠在泽若熹在堂有目咸睹奚动不臧永惟祖德思念曷忘唐山之阡左右若防元寝宥密可奉幽藏刻碑述德世万其承
康氏第一子德瞻墓碑
第一讳阜字德瞻先君平阳府君冢子也幼善颖悟强记能於词赋诗人之事年十有九岁暴病卒先葬近郊西原以多杂葬者乃今改县北凤冈之麓铭曰瘗矣而迁维以子安胡不万年
墓表
明进阶光禄大夫南京工部尚书李公墓表
公讳善字宗元家世陇州人也高祖公赐高邮县知县配范氏生惟中以子昇贵赠浙江道监察御史而封其配某氏为太孺人昇累官至浙江按察司副使配苟氏傅氏俱封孺人生子溥即公父也以太学生为某仓大使以公贵封广西道监察御史配冯氏封孺人公少磊落负气及长就学已浸浸有时名中成化丁酉乡试明年戊戌第进士拜行人司行人能不辱使命擢南京广西道监察御史清理庐凤淮阳军伍涤弊省诬人於今诵之弘治戊申有外艰辛亥改浙江道监察御史巡按辽东多所举劾将吏不法者悉奏黜之辽东还陞河南按察使佥事值张秋河决上遣内外重臣提督塞河知非公不可於是悉以委公卒至底绩上甚嘉之因陞俸一级以内艰改湖广佥事值荆襄贼何淮等作乱淮自为铲平王而其徒至数百人子女财帛所过一空道路阻絶公召指挥吕高等谕议建策贼衆悉擒事闻上命陞俸一级已而妖人熊彦和等作乱伪号已定隂相应附者数万人公命吕高等亟捕彦和等数人坐法而焚其应附人名籍人心用安与侈功幸偿者异矣於乎仁哉己未陞山东按察司副使兵备临清逻奸按伪时以为难甲子陞山西按察使持平慎法吏民畏之正德丙寅陞四川右布政使寻转左袪弊政节公财察轨运衡重轻悉称蜀民赖焉蜀故为番戎所寇而某番尤盛镇巡请命将征剿而太监罗龠与公计事谓非兵十万不可公曰师出十万日费千金民困岁歉公私俱竭恐边事未平而内变复起奈何且番酋已知朝廷用兵剿罪恐惧无以自计若遣人宣布德意宜必从之果不从然後举兵未晩也於是遣王玉等入番宣谕诸酋欵服其长悉从玉来献甲以降誓永为良民捷奏上大喜赐大红织金衣一袭白金十两寻陞南京都察院右副都御史会考察京官公扬清激浊舆论允协俄陞南京刑部右侍郎而用法平慎凡事多稽援故事洎事定衆方服公长者有见云若盗册人王真是其一也其事载公家集兹不载庚午陞南京工部尚书正规省费先後所无有勅命公提督修理孝陵并懿文殿宇公量工聚材深有计度厥功垂成会有疾恳乞归致上竟允之归十有三年为嘉靖元年奉恩诏进阶光禄大夫有司备彩弊羊酒问劳於家人咸荣之又三年乙酉秋八月癸丑卒於正寝距其生正统甲子四月乙酉春秋八十有二夫人周氏华亭教谕迁安周公之女先公卒其懿行自有志传侧室鲍氏刘氏皆贞淑类周云公有男子四人守经周夫人出锦衣冠带总旗七品散官娶唐氏亦先公卒守纯州学生聘阎氏娶刘氏守绂娶梁氏守维聘马氏娶韩氏俱国子生三人者皆刘出女子四人长适典科阎傚周出次适凤翔张珂又次适举人阎佳皆鲍出季适千户白豸刘出孙男子五人瑭州学生娶阎氏珙聘阎氏瑢珝瑄俱幼孙女子二人长聘阎次聘王化民守纯卜以是岁闰十二月辛巳葬公北原合周夫人之兆持参议阎子明状乞海有以表公之墓呜呼公之名德嵬然在人居官居乡无非可师乃奄忽倾逝前辈典刑後将焉赖然兹但以稍述公之行事世
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>