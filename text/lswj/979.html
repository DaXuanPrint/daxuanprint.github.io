<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,皇甫持正集全文在线阅读,皇甫持正集全文在线下载,大玄古籍书库">
<meta name="description" content="别集。唐代皇甫湜(字持正)作。此集“唐志作三卷。晁公武读书志作六卷,杂文三十八篇”(见《四库全书总目》)。后经五代兵乱,原本已佚。现存明毛晋刻本与影印宋刻本《皇甫持正文集》6卷,为宋人所重编,亦被《四库全书》所收入,其卷数、杂文篇数均与晁公武读书志同。文按赋、策、论、序、碑、记等顺序编次,集中有赋六篇,其《东还赋》、《伤独孤赋》、《醉赋》等较有名。这些赋言语著力铺排,借物抒情言志。清光绪年间冯焌光辑《三唐人辑》,有补遗一卷。近人缪荃孙辑《三唐人辑》本,并撰有校记。_皇甫持正集_全文在线阅读_皇甫持正集_全文在线下载_大玄古籍书库">
<title>皇甫持正集_皇甫湜_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">皇甫持正集</span> <br/>
          作者： <span class="inputVal" id="bkauthor">皇甫湜</span> <br/>
          朝代： <span class="inputVal" id="bkdate">唐代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]23095</span> <br/>
          说明： <span class="inputVal" id="bkdec">别集。唐代皇甫湜(字持正)作。此集“唐志作三卷。晁公武读书志作六卷,杂文三十八篇”(见《四库全书总目》)。后经五代兵乱,原本已佚。现存明毛晋刻本与影印宋刻本《皇甫持正文集》6卷,为宋人所重编,亦被《四库全书》所收入,其卷数、杂文篇数均与晁公武读书志同。文按赋、策、论、序、碑、记等顺序编次,集中有赋六篇,其《东还赋》、《伤独孤赋》、《醉赋》等较有名。这些赋言语著力铺排,借物抒情言志。清光绪年间冯焌光辑《三唐人辑》,有补遗一卷。近人缪荃孙辑《三唐人辑》本,并撰有校记。</span> <br/>
          封面： <span class="inputVal" id="bkimg">Z_19168.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]皇甫持正集
[book_author]皇甫湜
[book_date]唐代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]23095
[book_dec]别集。唐代皇甫湜(字持正)作。此集“唐志作三卷。晁公武读书志作六卷,杂文三十八篇”(见《四库全书总目》)。后经五代兵乱,原本已佚。现存明毛晋刻本与影印宋刻本《皇甫持正文集》6卷,为宋人所重编,亦被《四库全书》所收入,其卷数、杂文篇数均与晁公武读书志同。文按赋、策、论、序、碑、记等顺序编次,集中有赋六篇,其《东还赋》、《伤独孤赋》、《醉赋》等较有名。这些赋言语著力铺排,借物抒情言志。清光绪年间冯焌光辑《三唐人辑》,有补遗一卷。近人缪荃孙辑《三唐人辑》本,并撰有校记。
[book_img]Z_19168.jpg


[book_title]提要
钦定四库全书　　　　　集部二
皇甫持正集　　　　　　别集类一【唐】
提要
【臣】等谨案皇甫持正集六卷唐皇甫湜撰湜睦州人持正其字也元和元年进士解褐为陆浑尉仕至工部郎中卞急使气数忤同省求分司裴度特爱之辟为东都判官其集唐志作三卷晁公武读书志作六卷杂文三十八篇与今本合唐书本传载湜为度作光福寺碑文酣饮援笔立就度赠车马缯彩甚厚湜曰吾自为顾况集序未尝许人今碑字三千一字三缣何遇我薄耶高彦休唐阙史亦载是碑并记其字数甚详盖实有是作非史之谬然此本仅载况集序而碑文已佚即集古金石二録已均不载此碑殆唐末尚存故彦休得见五代兵燹遂已亡失欤足证此本为宋人重编非唐时之旧矣其文与李翺同出韩愈翺得愈之醇而湜得愈之奇其答李生三书盛气攻辨又甚于愈然如编年纪传论孟子荀子言性论亦未尝不持论平允郑玉师山遗文有与洪君实书曰所假皇甫集连日细看大抵不惬人意其言语叙次却是着力铺排往往反伤工巧终无自然气象其记文中又多叶韵语殊非大家类云云盖讲学之家不甚解文章体例持论往往如斯不足据也集中无诗洪迈容斋随笔尝记其浯溪一篇以为风格无可采陆游跋湜集则以为自是杰作迈语为传写之误今考此诗为论文而作李白集之大雅久不作一篇苏轼集之我虽不工书一篇即是此格安可全诋游之所辨是也游集又有一跋谓司空图论诗有皇甫祠部文集外所作亦为遒逸之语疑湜亦有诗集又谓张文昌集无一篇文李习之集无一篇诗皆诗文各为集之故其说则不尽然三人非漠漠无闻之流果别有诗集文集岂有自唐以来都不着録者乎乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
皇甫持正集卷一
唐　皇甫湜　撰
东还赋
归去来兮将息我以勌游日月出入如忽然兮何东西南北之悠悠淹踵楚以轹宋几途梁而轨周旋巴邓兮结鞅事崤函兮相輈褫余魄於波澜委余迹於陵丘来默默兮无定往区区兮曷求朝吾既去夫帝乡越嵩华而竝河经淮水兮凌大江抵扬州之寄家亘年岁以不居谓须臾息足以逢窝曾不得?牀之席扁舟渺兮前程途时浩瀚兮月逶迤陟火岭之峩峩既脱身於水险聊憩弄兮云波彼夷越之都府於沧瀛之曲阿将穷耳目兮又泝东南眇千里兮烟霞闽禺会冲诸海亲日飞虫伏虿铄肉消骨溽蒸湫闭浸淫欧郁城薄冷兮云生山遇炎兮火出戾止逾月馆城之东垣垝肩及庭芜膝容屋下罗星户内泠风淖泥淤歛虺毒隂攻池淹於泽水贵於玉疗渴者胝肩趋庭者肿足眠发夕兮反覆坐终日兮拳局念假宿之若狂嗟尔居人兮谁寘於毒驾言出游期於少苏乌夷犬戎咽水嚣衢状貌羣分头角万殊渠股反舌虫声鬼躯面緑眼青远纡见人惊异直愕不起忽如呵鬬侧言真喜腥臊浊泽吹鄽袭里躬颠仆眡屼然双止入室何处出门何从冠带不售言词不通茸果卒岁轻葛御冬朝避天火夕逃海风如何君子栖迟斯邦喟舒息兮无所竮郁咽兮谁与安读书之下帷兮乐儒行之环堵苟吾道之无爽又何陋於斯土顾言行之有常虽蛮夷兮可处燕市屠狗赵人博徒絶圣弃智忘贫化麄望见相识闻声来趋时与追随聊寛须臾云盎盎兮雨纷纷夜明月而不见人情眷恋於江介梦绸缪於渭滨公孙游兮莲勺尼父聘兮蔡陈壹斯民盍归来兮无自苦恨
伤独孤赋【并序】
伤独孤者伤君子也盖伤君子有道而无命也河南独孤申步胜冠举进士博学宏辞登科典校秘书不幸短命无後其人也君子也天厚之才而啬之年又亡其家伤哉余获知於君也久而叨磨渐之益焉不幸沦丧所知追想其人作赋伤之也
惜逝者之日远兮心隐悯而内伤顾来者之不可与期兮云谁嗣子之芬芳思夫君之好修兮企千载之相望纡文章於六经兮儒林为之有光何事业之始酣而志力之方刚宜盛德之日新俾滋大而炽昌飞霜肃其早零兮意惨惨而不长俄销铄以委絶兮还四气之无常谓明神正直兮始吾以信然天赏善而听卑兮吾乃今知其过之必夷夷而长久兮蹇烦寃而历兹斯美人兮下泉虽为芳兰兮谁与佩之追往日之謌懽兮曾宿?而不离我不见其几何兮殄七日而及斯涕浪浪以相接兮痛湛湛而不移谓阳光而烜燎兮遽蔑尔其焉之忽左右之歔欷兮若感恸兮虚仪怀玉音之清泠兮似属耳而依依嗟眷想之若存兮竟天地而长辞愿一抚而无孤更出涕而淋漓闻古人所孜孜兮贵身没而名存顔冉不登下夀兮无百里而愈尊齐梁楚赵之君非不富且贵兮人不得而称之呜呼自古而固然何叹乎今人
醉赋【并序】
昔刘伶作酒德颂以折搢绅处士予尝为沈湎所恼因作醉赋寄任山尹君君嗜此物亦以警之云尔
沈湎於酒有晋之七贤心游於梦境堕於烟六府漫漫四支绵绵逶随真淳陶和浑鲜遗天地之濶大失膏火之烧煎寂寂邈邈归根复朴居若死灰行犹飘殻车屡坠兮无伤衣镇濡兮不觉机发而动魂交而瞑合文字之醇味反骚人之独醒曾不知其耳目尚何惧於雷霆寓四体之合真归一元而大宁麴糵既散竹桂滋已百虑森伤七情分始风飘火爇矜夸跱跂嗟海鸟之聚还顾息肩兮未几苏门子闻而笑之曰子之於道其犹醯鸡欤彼至仁者之於天地根性命於虚无拂披聚散脱遗寰区形犹大象心冥太初故大道不失而至道可居也今乃假荒惑之物沈耳目之机其解须臾忧恙繁滋中心不可捐外患生於时为疹为毒为狂为醨负责人道隂阳戾违束乎巫医敺乎有司辱身灭名痿肺淫支狼狈颠蹶为人大嗤不得尽年玉色先衰曾不知无醉时使人困苦兮如兹
明分
天下之是非系於人不悬於迹一於分不定於所为孰谓人君子小人是也孰谓分君子小人之别是也彼诚君子矣为之无不是彼诚小人矣动而之非故君子指人之过为嫉恶誉人之善为乐贤言己之光美拟於尧禹参於天地为昌言顺则为周公变则为伊尹其心定矣其归一矣虽万殊百化一於君子而已所谓左之左之君子宜之右之右之君子有之小人者不然其过人为毁訾其誉人为比周言己之光美为矜夸变则为贼顺则为伪其心定矣其归一矣虽万殊百化一於小人而已所谓天下之恶皆归焉余故曰天下是非系於人不悬於迹一於分不定於所为横天地絶古今人之所由者二而已
公是
湜次扬州其地面大江而负山往时城郭牵於形势以是一州南其东向府县室闾涂井凡居处举即其向狃於常不知向非也州有浮屠某初为表景以端之地以县之於一祠犹约南北甚正而居之中人为偏焉予尝途往车者凝视自淮而南咸以不正白之於衆不知甚正也祠之断事者将堕其志反其面焉余知其始为止之曰反白以为黑倒上以为下谓此疑也夫不惟倒之而又毁之罔之甚矣周之道衰嘉瑞不至凡有於山泽者皆鸱枭麋鹿也彼麟独生之故不祥必遭仲尼然後知其麟也昔周之季也王者不作凡在天下者皆曲私幽嶮也彼少正卯生之故反为闻人必遭仲尼然後知少正卯罪也向微仲尼则麟怪而少正卯闻人乎今无异词矣今是州与祠其颠倒有似焉则知直者寡而枉者多夺寡宜矣以枉者定之直者枉之亦宜矣必有遇而後公是焉噫无其遇者亦衆矣余不知也不果
谕业
逍遥游曰适百里者宿舂粮适千里者必聚粮此言务远则积弥厚成安君曰千里馈粮士有饥色樵苏後爨师不宿饱此言持不实则危一则寓论一则武经相发明其义符也故强於内者外必胜殖不固者发不坚功不什倍不可以果志力不兼两不可以角敌号猿贯蝨彻札饮羽必非一岁之决拾仰马出鱼理心顺气必非容易之搏拊浅辟庸种无嘉苗纇絇疎织无良帛夫欲利其获不若优其为获之方若欲显其能不若营其为显之道求诸人不若求诸己驰其华不若驰其实彼则趦趄於卿士之门我则婆娑於圣贤之域彼则巾车於名利之肆我则冠履於文史之囿道寝而後进业成而後索与其劳於彼曷若勤於此与其背於路曷若齎於家求售者声门而衒贾致贱者深匮而俟价求聘者自容於靓妆取贿者嫌扁於密影鲔可荐也不虑纶罟之不逢橘可贡也不虑包匦之不入务出人之名安得不厉出人之器战横行之阵安得不振横行之略书不千轴不可以语化文不百代不可以语变体无常轨言无常宗物无常用景无常取在殚其理核其微赋物而穷其致謌咏者极情性之本载述者遵良直之旨触类而长不失其要此大略也夫此文流其来尚矣自六经子史至於近代之作无不备详当朝之作则燕公悉已评之自燕公以降试为子论之燕公之文如楩木柟枝缔构大厦上栋下宇孕育气象可以变隂阳阅寒暑坐天子而朝羣后许公之文如应钟鼙鼓笙簧錞磬崇牙树羽考以宫县可以奉神明享宗庙李北海之文如赤羽白甲延亘平野如云如风有貙有虎阗然鼓之吁可畏也贾常侍之文如高冠华簪曳裾鸣玉立於廊庙非法不言可以望为羽仪资以道义李员外之文则如金轝玉辇雕龙彩凤外虽丹青可掬内亦体骨不凡独孤尚书之文如危峯絶壁穿倚霄汉长松怪石倾倒谿壑然而略无和畅雅德者避之杨崕州之文如长桥新构铁骑夜渡雄震威厉动心骇目然而鼔作多容君子所慎权文公之文如朱门大第而气势横敞廊庑廪廐户牖悉同然而不能有新规胜槩令人竦观韩吏部之文如长江千里一道冲飈激浪瀚流不滞然而施於灌激或爽於用李襄阳之文如燕市夜鸿华亭晓鹤嘹唳亦足惊听然而才力偕鲜悠然高远故友沈谏议之文则隼击鹰扬灭没空碧崇兰繁荣曜英扬蕤虽迅举秀擢而能沛艾絶景其它握珠玑奋组绣者不可一二而纪矣若数公者或传符於帝宰或受命於神工或凤翥词林或虎踞文苑或抗辔荀孟攘袂班扬皆一时之豪彦笔砚之麟凤今皆游泳其波澜偃息其林薮铨其一揖之旧也而骤以谕业之言动子之志诚未当也遂絶意随计解装退修循力行待取之儒规达先难後获之通理将为勇退真勇进也斯可尚矣子既信余之不欺余亦贵子之不忽因源流遵业而列谕焉
出世
当生为大丈夫断羁罗出泥涂四散号呶俶扰无隅埋之深渊飘然上浮骑龙披青云泛览游八区经泰山絶大海一长吁西摩月镜东弄日珠上括天之门直指帝所居羣仙来迎塞天衢凤皇鸾鸟粲金舆音声嘈嘈溢太虚旨饮食兮照庖厨食之不饫饮不尽使人不陋复不愚旦旦侍玉皇夜夜御天姝当御者几人千百为番宛宛舒舒忽不自知支消体化膏露明湛湛无色茵席濡俄而散漫斐然虚无翕然复抟抟久而苏精神如太阳霍然照清都四支为琅玕五藏为璠璵顔如芙蓉顶为醍醐与天地相终始浩漫为驩娯下顾人间溷粪蝇蛆
春心
恨不乐兮何乡江之上兮山之阳日迟迟兮正春草茸茸兮既长见美人兮未可以求蹇愁余兮此时出郊垧兮遥望缘千里兮满芳菲山萦郁以四周溪潺湲兮数支花思林兮苔媚石水光揺席兮烟染衣鸟嘤嘤兮声急曷孤游兮不归顾驰逐而纷烦非余心之所希欲淹留以愉衍非余心之所期直目兮思伤心兮感滋折桃李兮有赠意不遂兮天之涯爱韶妍之悦怿惧日夕之差池春兮曷来之遟而去速使余汲汲以伤悲
夀顔子辩
土与水火风杂为千品万殊大凡太虚之中形而有者皆主於土挥而动者皆主於风液而通者皆主於水跃而养者皆主於火天地之与稊米醯鸡之与应龙虽殊大小必质四者具四者之性然後为一物抑四者能为质不能为知者也动焉四不动焉四四者能质不能知有虚而灵者合焉以为物知凡四者之合而有也而合于是为知若角若麟若飞若走举为其属不合于是为无知若草若木若金若石举为其属最灵者人人之中为心心之知为神人之生也质乎土风水火而心主焉其于死也气旋于虚而反於土风水火之性各旋其所质固化而无矣若心之知则未知其处焉而人见其质之化也谓知亦从而亡岂不愚甚矣哉彼繇心所以知者虚而灵其不可为无也如其质也游冥而化迁者也夫心犹水也水清则挠而浊者不存存则不清心犹镜也镜明则尘埃不止止则不明圣与愚受於初一也圣人莹其心而窒其诱是以能照天下之理故其心清而定愚者负其心而薄於外是以闭天下之理故其心尘而结清而定者离其质也玲珑兮太虚之中动而合则为文王仲尼顺而安则必始终天地尘而结者离其质也狂攘兮太虚之中转而合于有则为禽为兽其於人也为愚为凡於草木者无所不为矣虽欲少安得乎推是言则彭祖为夭顔子为夀盗跖为杀比干为终
悲汝南子桑
汝南周子桑治诗通春秋非仁义不动年二十三贞元十九年如京师将举五经秋及陕见无诏东还冬及宋闰月丁亥而死夫天寒大雪火不星前纩不铢身寒之声与将死之声犁然其具书存乎侧其所行存其侧友人安定皇甫湜适至见之而哀之为文悲之
浑沌无端谁开辟之善恶未形谁分白之善其福之恶其祸之谓善之福夷死何饿谓恶之祸跖死何肥何阖闾之死金玉其墓何黔娄之死手足不覆孰主张其事而颠倒其数天且高地且辽鬼神之形幽敢问何诬哉招曰来吾语汝天有正理地有坦涂精者常不足麄者常有余有余常丰不足常枯子乃惑之一何愚人事着矣指物以复子何圣者千年而愚者如麻凤皇不下而鸱鴞满家何草木不芝尽野而莎何虫不龙尽水而虾非精者理少而麄者理多兰萎何先葹老何难玉何为而脆石何故而顽衣冠何蹙襏襫何蕃何麟而怪何鹤而轩彼父邪母邪天兮人兮已焉哉谓之何哉
皇甫持正集卷一

[book_title]卷二
钦定四库全书
皇甫持正集卷二
唐　皇甫湜　撰
夷惠清和论
伯夷不降其志不辱其身非其君不事非其人不使乃至饿死而不顾是以孟子谓之清柳下惠辱其身降其志不羞汚君不辞小官乃至三黜而不去是以孟子谓之和若较之圣人之道可以进则进可以止则止是天下之是非天下之非出挛拘之域不凝滞于物通塞若水变化若龙动之谓圣静之谓道非可以一善目非可以一行称安肯立恶人之朝出而不羞耻武王之粟饿而至死故曰彼之所行皆一方之士也若即而平处在于清和互有短长请列而辩之彼伯夷者掲标表于不灭蹈臣子之所难行信道之笃执之如山嫉恶之心恶之如鬼清风所激有心必动此其所长也至于传之泛爱易之随时圣人之权济物之义岂止未暇亦将有妨若柳下惠辱己以求利物洁身以事无道唯斯人是哀唯吾道是存薰莸虽同河济不杂此其所长也至於无道则隐乱邦不居而饮盗泉水食不仁粟垂傲物之迹近寛身之仁又君子所不由矣则清和之用于与夺功虽均然清之流矫于前而激于後使万年乱臣贼子惧贪夫恶人耻且衆人之难为者也和之迹疑于往而敝于今使夫偷苟之辈有容贪利之徒得语且衆人之所易为者也顔回曰舜何人也孟轲曰谓其身不能是贼其身夫然则士之率性饬躬立志希古当以圣人为凖的中庸为慕尚力苟不足宁中止焉则清与和皆非通道不可凖则若循迹而辩以矫俗为心不得已愿附清者
编年纪传论
论曰古史编年至汉史司马迁始更其制而为纪传相承至今无以移之历代论者以迁为率私意荡古法纪传烦漫不如编年湜以为合圣人之经者以心不以迹得良史之体者在适不在同编年纪传系于时之所宜才之所长者耳何常之有夫是非与圣人同辨善恶得天下之中不虚美不隐恶则为纪为传为编年是皆良史矣若论不足以析皇极辞不足以杜无穷虽为纪传编年斯皆辠人且编年之作岂非以事系日以日系月以月系时以时系年者哉司马氏作纪以项羽承秦以吕后接之亦以历年不可中废年不可阙故书也观其作传之意将以包该事迹参贯话言纤悉百代之务成就一家之说必新制度而驰才力焉又编年记事束于次第牵于混并必举其大纲而简于序事是以多阙载多逸文乃别为着録以备书之语言而尽事之本末故春秋之作则有尚书左传之外又为国语可复省左史于右合外传于内哉故合之则繁离之则异削之则阙子长病其然也【此後与文苑段落不同】于是革旧典开新程为纪为传为表为志首尾具叙述表里相发明庶为得中将以垂不朽自汉至今代已更八年几历千其间贤人摩肩史臣继踵?今古之得失论述作之利病各耀闻见竞夸才能改其规模殊其体统传以相授奉而遵行而编年之史遂废盖有以也唯荀氏为汉纪裴氏为宋略强欲复古皆为编年然其善语嘉言细事详说所遗多矣如览正史方能备明则其密漏得失章章于是矣今之作者苟能遵纪传之体制同春秋之是非文敌迁固直如南董亦无上矣傥舍源而事流弃意而徵迹虽服仲尼之服手絶麟之笔等古人之章句署王正之月日谓之好古则可矣顾其书何如哉
东晋元魏正闰论
论曰王者受命于天作主于人必大一统明所授所以正天下之位一天下之心舜传之尧禹传之舜以德禅者也桀放于汤受杀於武以时合者也秦灭二周兼六国以力成者也汉革秦社稷以义取者也故自尧以降或以德或以时或以力或以义承授如贯终始可明虽殊厥迹皆得其正以及魏取於汉晋得於魏史策记载彰明可知百王既通行万代无异辞矣惠帝无道羣胡乱华晋之南迁实曰元帝与夫祖乙之圮耿盘庚之徙亳厉王之居?平王之避戎其事同其义一矣而拓跋氏种实匈奴来自幽代袭有先王之桑梓自为中国之位号谓之灭耶晋实未改谓之禅耶已无所传而往之着书者有帝元今之为録者皆闰晋可谓失之远矣或曰元之所据中国也对曰所以为中国者以礼义也所谓夷狄者无礼义也岂系于地哉杞用夷礼杞即夷矣子居九夷夷不陋矣沐纣之化商士为顽人矣因戎之迁伊川为陆浑矣非系於地也晋之南渡人物攸归礼乐咸在流风善政史实存焉魏氏恣其暴强虐此中夏斩伐之地鸡犬无余驱士女为肉篱委之戕杀指衣冠为刍狗逞其屠刈种落繁炽历年滋多此而帝之则天下之士有蹈海而死天下之人有登山而饿忍食其粟而立于朝哉至于孝文始用夏变夷而易姓更法将无及矣且授受无所谓之何哉又曰周继元隋继周国家之兴实继隋氏子谓是何对曰晋为宋宋为齐齐为梁江陵之灭则为周矣陈氏自树而夺无容於言况隋兼江南一天下而授之于我故推而上我受之隋隋得之周周取之梁推梁而上以至於尧舜得天统矣则陈奸于南元闰于北其不昭昭乎其不昭昭乎
孟子荀子言性论
论曰孟子曰人之性善荀卿曰其善者伪也是於圣人皆一偏之论也推而言之性之品有三下愚中人上智是也圣人言性之品亦有三可上可下不移是也黄帝生而神灵幼而狥齐文王在母不忧在师不烦后稷不坼不副克岐克嶷之谓上智矣齐桓公以管仲辅之则理以易牙辅之则乱子夏出见纷华而悦入闻仁义而乐之谓中人矣越椒之生熊虎之状叔鱼之生谿壑之心谓下愚矣是故有生而恶者得称性善乎哉有生而善者得称性恶乎哉故曰孟子荀卿之言其于圣人皆一偏之说也穷理尽性惟圣人能之宜乎微言絶而异端作大义乖而偏说行孟子大儒也荀卿亦大儒也是岂特开异门故持曲辩哉盖思有所未至明有所不周耳即二子之说原其始而要其终其于辅教化尊仁义亦殊趋而一致异派而同源也何以明之孟子以为恻隐之心人皆有之是非之心人皆有之性之生善由水之趋下物诱于外情动于中然後之恶焉是劝人汰心源返天理者也荀卿曰人之生不知尊亲长习于教然後知焉人之幼不知礼让长习于教然後知焉是劝人黜嗜慾求善良者也一则举本而推末一则自叶而流根故曰二子之说殊趋而一致异派而同源也虽然孟子之心以人性皆如尧舜未至者斯勉矣荀卿之言以人之性皆如桀跖则不及者斯怠矣书曰唯人最灵记曰人生而静感于物而动则轲之言合经为多益故为尤乎
送丘儒序
吾居河隂丘生敲门请曰儒贵求知予谨自露愿以是非赐决语其学如猗顿之富听其文如清庙之乐观其刻意厉行如奉商鞅之法而惧秦刑吾惊而与之游踰年鬬其艺于洛下吾远来游洛下谕之曰子知市乎怀贝玉以如名都之肆未有置而不售者也挈而之三家之墅未有不盗而困矣子将安贾哉京师贤才市也一人不知子也他门容子谨持其有以往未有不成者也今子之类固少势能移事者稀为一不知为一相移白变而为黑倒上而为下吾末如之何也矣生不信而试果困而见吾酌酒而贺之曰谨持贝玉以往之都市可矣曰诺乃叙其行
送简师序
凤羽而麟毛鸟与兽也经传以比于圣人岂非以其心不以其形者耶师虽佛名而儒其行虽夷狄其衣服而仁义其心虽未齿于士与麟凤类矣不犹愈于冠朝冠服朝服惑溺于淫怪之说以斁彞伦者耶呜呼师吾独贤也刑部侍郎昌黎韩愈既贬于潮浮屠之徒讙快以拚师独愤起访余求叙行以资适潮不顾蛇山鰐水万里之险毒若将朝得进拜而夕死可者呜呼悲夫吾绊不得侣师以驰
送孙生序
浮屠之法入中国六百年天下胥而化其所崇奉乃公卿大夫野益荒人益饥敎益颓天下将芜而始浑然自上下安之若性命固然也孙生天与之觉独晓然于厚夜聪然于大醉发愤着书攻而指斥之其词骫骳痛入肝血乃忘力之不足以死为断庶几万一悟主救人者呜呼不得古人而与之必也生乎除古肉刑一女言也能移高山一翁愿也彼髠褐虽翳地其无足忧乎西江之涯值生尽出其说以挈而见余余既悲而异之乃约其言
送王胶序
始湜于江陵望见王胶而异之知其为胶又悦其胶名之不凡然未之谕不忍而问诸胶乃称曰胶之为言犹牢固也胶痛今之人其始之心以利回其始之交以利迁将固吾初心与吾交勿以利迁将固吾心与吾交犹惧醉睡病昏之时忽然而忘之故以胶自名欲吾造次颠沛起居意问记吾心守与交也胶以进士举进士尤轻其流惧混然与之化惧书绅铭坐之怠疎故以胶自名其始望见胶而异之又悦其名而与之交又悦其言诚其意耳又悦其与吾业同遂大悦之徵其文章乃出累百篇其歌诗高处用古人其录述词壮而有奇然後吾与胶见其才之全其为人之诚也今侍郎韩公余之旧知将荐胶而未具于西行序以先之
唐故着作佐郎顾况集序
吴中山泉气状英淑怪丽太湖异石洞庭朱实华亭清唳与虎丘天竺诸佛寺钩绵秀絶君出其中间翕轻清以为性结泠汰以为质喣鲜荣以为词偏于逸歌长句骏发踔厉往往若穿天心出月脇意外惊人语非寻常所能及最为快也李白杜甫已死非君将谁与哉君字逋翁讳况以文入仕其为人类其词章尝从韩晋公于江南为判官骤成其磊落大绩入佐着作不能慕顺为衆所排为江南郡丞累岁脱縻无复北意起屋于茆山意飘然将续古三仙以夀九十卒湜以童子见君扬州孝感寺君披黄衫白绢鞳头眸子了然炯炯清立望之真白圭振鹭也既接欢然以我为扬雄孟轲顾恨不及见三十年于兹矣知音之厚曷尝忘诸去年从丞相凉公襄阳有曰顾非熊生者在门讯之即君之子也出君之诗集二十卷泣请余发之凉公适移涖宣武军余装归洛阳诺而未副今又稔矣生来速文乃题其集之首为序
皇甫持正集卷二

[book_title]卷三
钦定四库全书
皇甫持正集卷三
唐　皇甫湜　撰
制策一道
皇帝若曰盖闻昔之令王体上圣之资御大宁之时犹惧理之未至也求贤以致用犹惧动之不中也咨谏以闻过矧惟寡昧膺受多福思负荷之重惊风波之虞求贤咨谏岂敢怠忽至若穷神知化以盛其德经武纬文以大其业考古会极通教化之源明目达聪周视聼之表斯夙夜之所志也子大夫何以匡建而致之乎自中代以还求理者继作皆意甚砥砺而效难彰明莫不欲还朴厚而浇风常扇莫不欲遵俭约而侈物常贵莫不欲远小人而巧谀常进莫不欲近庄士而忠直常疎莫不欲勉人于义而廉隅常不修莫不欲禁人为非而抵冒常不息其所谬盭岂无根源爰自近岁仍敷大泽霜露所坠沾濡必同涤瑕秽以导人心省徭役以丰物力蠲田租以厚农室葺国学以振儒风督废职以振纲维备衆官以序贤俊庶继先志臻于治平而改行者未闻输劳者未艾农者无以免艰食学者无以通微言立事之绩未纪於庶工乏才之叹未辍于终食蠧於法者无不去而法未修明切于政者无不行而政未光大岂丕变其俗道广而难济乎岂不得其门事繁而愈失乎伫闻嘉言无或隐讳周之德受田有经制汉之法力田有恒数今疆畛相接半为豪家流庸无依率是编户本于交易焉得夺富以补贫将欲因循岂曰损多而益少酌於中道其术如何取人唯其行不必文采命官唯其才不必资考然则行非造次而备察才非错综而徧知不必文采为轻重而士可进退不必资考为程准而吏有条贯适变矫枉渇於良规何方可以序六气来百祥何施可以夀羣生仁衆姓徵於前训而有据议於当代而易从勿猥勿并以称朕意
臣对曰臣伏见陛下徵天下之士亲策於庭求贤思理亦云至矣然臣未知将为虚策乎将以求实效乎以为虚策则後之搢绅者观书於太史氏曰天子之忧人如此急贤如此徵贤良方正极言直谏之士亲理而问之斯亦足以为名矣若以得人为务社稷之计为心则不宜待之如是也夫王者其道如天其威如神以聘问先之以礼貌接之造膝而言虚心以受犹恐惧陨越而不得尽其怀况乎坐之堦庭试以文字拳曲俯偻承问而上对乎且天下之事难一二以疏举臣所当言又有非臣下所宜闻知清问所不说又郁而不得发强附之於篇考视者必以为余烦又摈而不得通矣陛下何惜一赐臣容足之地於冕旒之前使得熟数之乎可采则行之无用则罢之何损於明也然臣不敢有望於是谨旁缘圣问粗竭愚瞽倘陛下怜察其志而寛其诛赐之异日之问而卒其说则覆照之下形气之生孰不幸甚制策曰盖闻昔之令王体上圣之资御大宁之时犹惧理之未至也求贤以致用犹惧动之不中也咨谏以闻过矧唯寡昧膺受多福思负荷之重惊风波之虞求贤咨谏岂敢怠忽至若穷神知化以盛其德经武纬文以大其业考古会极通教化之源明目达聪周视听之表斯夙夜之所志也子大夫将何以匡建而致之乎此陛下之忧勤切至也臣闻尧舜有天下为己忧而未以位为乐也臣又闻百事之成也必在敬之其失也必在慢之今陛下念前王之戒而不敢怠忽思为国之经而不忘夙夜求贤咨谏延及微贱臣有以见尧舜之心矣夫法天地之道以施政顺隂阳之和以育物事无不序动无不时此穷神知化之盛德也武以止杀禁暴则兵宜戢文以经邦济时则化必行此经武纬文之大业也崇礼而明义好士而尊儒斥魏晋已降衰末之法稽周汉以前盛明之礼斯考古会极之方也任贤而勿贰招谏而必行屏近习之纤佞进周行之骨鲠斯明目达聪之道也抑臣又闻先王所以不视而明不听而聪披颈负之萌断非僻之绪其道易知也盖左右仆御唯正之供必有足信者必有知礼者出使足以尽情伪居常足以助听览左右之臣既如是矣而又日与公卿大夫讲论政事史书其举官箴其阙以至於百工庶人莫不谏而谤焉济济多士为之股肱赳赳武夫为之爪牙此所以永有天下也今宰相之进见亦有数侍从之臣皆失其职百执事奉朝请以进而律且有议及乘舆之诛未知为陛下出纳喉舌者为谁乎为陛下爪牙者为谁乎日夕侍起居从游豫与之论臣下之是非赏罚之臧否者复何人也股肱不得而接何疾如之爪牙不足以卫其危甚矣夫阉寺亏残之微偏险之徒皂隷之职岂可使之掌王命握兵权内膺腹心之寄外当耳目之任乎此贞夫义士所以寒心消志泣愤而不能已也诚能复周之旧典去汉之末祸还谏官史官侍臣之职使之左右前後日延宰相与论义理有位於朝者咸引而进之温其色以安其意久其对以尽其词可采者必行有犯者无罪王之爪士宜择公卿大臣总统而分理之则政不足平刑不足措人不足和财不足丰蛮夷戎狄不足臣休徵嘉瑞不足致矣又何虑乎视听之表有所不周乎制策曰自中代已还求理者继作皆意甚砥砺而效难彰明莫不欲还朴厚而浇风常扇莫不欲遵俭约而侈物常贵莫不欲远小人而巧谀常进莫不欲近庄士而忠直常疎莫不欲勉人於义而廉隅常不修莫不欲禁人为非而抵冒常不息其所谬盭岂无根源者臣闻一日克己复礼天下归仁焉王者之谓也故人不从上之令而从其所行夫上古之君躬率以正轨度其信恕己及物自诚而明此所以其化如神天下如截也中代以还则异乎此至诚不着而欲任法以防人忠恕不行而欲纵身以检物虽砥励其意而事实不符此所以有其意而无其效也夫欲人之朴厚而不先之以少私寡欲无为至诚所以浇风常扇也欲人之俭约而不率之以卑宫菲食沉珠贵谷所以侈物常贵也欲远小人而好悦耳之言所以巧谀常进也欲近庄士而恶拂口之虑所以忠直常疎也欲勉人於义而贪浊在位所以廉隅常不修也欲禁人为非而法制不一所以抵冒常不息也则谬盭之本其在兹乎陛下诚能一皆反之其效可立彰明矣制策曰爰自近岁仍敷大泽霜露所坠沾濡必同涤瑕秽以导人心省徭役以丰物力蠲田租以厚农室葺国学以振儒风督废职以补纲维备衆官以序贤俊庶继先志臻乎治平而改行者未闻输劳者未艾农者无以免艰食学者无以通微言立事之绩未纪於庶工乏才之叹未辍於终食蠧於法者无不去而法未修明切於政者无不行而政未光大岂丕变其俗道广而难济乎岂不得其门事繁而愈失乎伫闻嘉言无或隐讳者臣以陛下涤瑕秽而改行者未闻正言不自其本故也夫欲人之改行率德在明赏罚不在涤瑕秽也故赏当善罚当恶天下晓然逃恶而趋善矣赏当功罚当罪天下耸然远罪而趋功则人自为理而上无为矣此尧舜之所以涖天下也夫赏罚者报也赏之失称罚之不当咎孰甚焉伏见兵兴以来开权宜之道行苟且之政台省之官王公之爵溢於州郡徧于舆台将帅之臣借绯紫於使令定官员而奏请名器轻於土芥操柄擅於爪牙此其所以赏人而人不劝也州县之断狱月以千数连年累纪未闻有一疑狱而决于朝者未闻有一屈人而诉於阙者岂天下长吏尽如臯陶哉律令格式具而不遵乡县州府各自为制所怒则专杀居常则臆断人过且不知其所避而能自达不其难乎况乎赋役之不恒衣食之不足尚不惧死焉能避罪此其所以罚人而人不沮也赏之不劝罚之不沮欲人改行其或难焉虽涤其瑕秽惠奸贷法而已又何为也伏惟陛下慎用赏赏必当功则天下之善劝矣慎用刑刑必当法则天下之恶沮矣夫择人而任之则僭滥不作富庶而教之则廉耻自生如是则无所改其行无所涤其瑕矣又何足忧之哉陛下省徭役而输劳者未艾小惠未徧而有司长吏或壅而未尽承故也若陛下嘉而俯察之则物力何惧乎不丰劳者何忧乎未艾陛下蠲田租以厚农室而人犹艰食者生者犹少而费者犹多故也商乘坚而厌肥工执轻而仰给兵横行而厚禄僧道无为而取资劳苦顿悴终岁矻矻滨於死而为农者亦愚且少矣况乎两税不均失变通救弊之法百端横赋随长吏自为之政乎若均工商老释之劳逸经田野布帛之征税蠲横暴之赋减镇防之兵则耕者如云积者若山矣臣请再为陛下精言之夫贱珍奇之货斥雕琢之淫则工商之道自息矣黜异端之学使法不乱而教不烦则老释之流当屏矣且天下所以葸葸然者岂非以兵乎使税之厚人之屈而不可蠲复者岂非以商乎今昆夷未平边备未可去巾夏或虞镇防未可罢若就其功则莫若减而练之也今之将帅胜任而知兵者亦寡矣怙衆以固权位行贿以结恩泽因循卤莽保持富贵而已岂暇教训以时服习其事乎今若特加申饬使之教閲简奋勇秀出之才去屠沽负贩之党则十分之事可省其五矣多而无用曷若少而必精乎又若州府虚张名籍妄求供亿尽没其给以丰其私今若核其名实纠以文法则五分之兵又可省其二矣夫衆之虚曷若寡之实乎一则以强兵一则以寛赋若江淮州郡远寇戎属清平自非具使令备仪注者一切可罢以其经费代征徭荡逋悬然後慎择长吏曲加绥抚不四三年而家给人和则横暴不作赋歛自均至理而升平矣尚何虞人犹艰食乎陛下葺国子学以振儒风而微言犹郁者盖其所由干禄而得仕者以章句记诵而不由义理故也若变其法则可以除其弊矣陛下督废职以补纲维而立事之绩未纪於庶工者实有司之罪也今职备而不举法具而不行谏诤之臣备员不闻直声弹察之臣塞路未尝直指公卿 大夫则偷合苟容持禄养交为亲戚计迁除领簿而已兴利之臣专以聚歛计数为务共理之吏专以附上剥下为功习而为常渐以成俗标异而圭角者悔吝旋及和光而淈泥者富贵立须虽陛下焦劳聪明如此之切至将何益焉伏请下明诏为画一之法使居是官理是人奉是法者必有名绩然後许迁擢考功之殿最无敢阿比而干刑司则能者日进不能者日退而庶工立事之绩将褒扬纪述之不暇矣陛下备衆官以序贤俊而乏才之叹未辍於终食者由在上者迁之太亟在下者刻之太深故也古之取人也拔十得五犹以为多曲轮直桷各适於用今则不然举於礼部则曰幽昧者凡陋而不可采选於吏部则曰声名者虚浮而不可用工文者则惧华而不实敦质者则惧朴而寡能冠盖之族则以为因依微贱之人则以为幽险上求之愈切下损之弥细夫士何负於有司而乃蹇顿之抑刻之如是哉才能如积郁抑在下一朝阙将相之职卿大夫之官不得则曰岳不降神时之乏人於是循环其所已用者逓迁居上者不知格限无闻声绩或一时超拜或再岁四迁以是为道当然耳是仕进之门常阖而天子之官天子之权当涂者五六人迭居持之而已以陛下之明圣夫岂不欲国之得人乎以宰相之公忠夫岂不欲人之足用乎盖从来已久因循如是耳伏惟陛下申勑朝廷州府令每岁各举所知礼部吏部於计偕常选之中访察推择得其人则待以不次之位遇以非常之恩不得其人则必行殿罸以惩踰滥则周之以宁舜之可封坐而致矣乏才之叹何有於圣朝哉陛下谓蠧於法者无不去而法未修明切於政者无不行而政未光大者由有司长吏不得其人也舍人务政虽勤何益臣伏见赦令节文周备纤悉然空文虚声溢於视听而实功厚惠未有分寸及於苍生圣德不宣王泽不流虽陛下寤寐思理宰相忧勤奉职又何为也夫将直其枝必正其根朝廷乃根也州郡乃枝也今朝廷之号令有朝出而夕改者矣主司之法式有昨破而今行者矣伏惟陛下正纲以张万目澄源以清万????则四方大幸矣由是言之非道广而难济事繁而愈失也寔承诏相事者之罪耳制策曰周之受田有经制汉之力田有恒数今疆畛相接半为豪家流庸无依率是编户本於交易焉夺富而补贫将欲因循岂损多而益寡酌于中道其术如何者臣闻古之道不可变也古之法不必行也夏之桀殷之纣周之幽厉井田法非亡也而天下大乱我太宗玄宗井田法非修也而天下大理夫贞观开元之际不受田而均不力田而赡者朝廷正法令行一人之寃得以闻一吏之犯得以诛由此致也是政之举化之成则田自均人自赡而天下陶然化矣岂待曲更而事为乎其与贞观开元非异时也法苟未行人苟失职徒易其制更其业扰人敛怨而已耳制策曰取人惟其行不必文采命官唯其才不必资考然则行非造次而备察才非错综而徧知不以文采为重轻而士可进退不必资考为程准而吏有条贯适变矫枉渇於良规者今之取士以文字记读为法其素履寔行则无门而知使由文字而进者往往犯奸赃为枭獍以成其弊也乾元以还版籍斯坏所在游寄莫知从来伏惟勑天下人士未归者一皆复贯愿留者则令着籍置乡校县学州庠以教训其子弟长育其才自乡升之县自县升之州自州升之礼部公卿子弟长於京辇者则使之必由太学然後登有司如是其幼弱其壮老发言举足云为进取可得而知矣然後参以才艺试其器用诚取人之急务伏惟陛下裁之若资考之限其章句之庸才资?之常调者仍宜旧贯贤能之士则行臣向者之谋从有司长吏之举其赏必令其罚信焉可也制策曰何方可以序六气来百祥何施可以夀羣生仁衆姓徵於前训而有据议於当代而易从勿猥勿并以称朕意者臣闻古者山林薮泽皆有时禁动作之为无差月令则六气以序百祥以来而生生之类莫不跻仁夀之域矣今舍此而不务杀胎毁卵伤仁挠和而奉胡夷之法以正月五月九月断天下之屠欲蕃物产而祈福佑斯亦无谓矣伏惟陛下动遵月令前训可据之文也事稽时禁当代易从之道也施之而不已执之而有恒则帝王之美远慙於今日矣臣谨对
皇甫持正集卷三

[book_title]卷四
钦定四库全书
皇甫持正集卷四
唐　皇甫湜　撰
上江西李大夫书
居蓬衣白之士所以勤力苦心矻矻遑遑出其家辞其亲甘穷饥而乐离别者岂有二事哉笃守道而求知也有位之人所以休声茂功铄光保大不絶勲而穷名者亦无异术焉乐育材而得人也人无所知虽贤如仲尼穷死而道屯况其下者乎未得其人虽圣如唐尧水不抑而凶未去况其下者乎故上之於人下之求知相须若此之急而相得若此之难者何也盖以在位者居高而听深在下者行卑而迹贱其事势不同出处相悬故也况乎上之人负其位不肯求下之人负其才不肯屈此其所以相须若此之急相得若此之难也湜自学圣人之道诵之於口铭之於心徒恨今之人待士之分以虚华而已今之士望人之分以毫末而已上下相鼓波流相翻抱特行者混衆人抱奇才者乏卓识智与愚相混古之道不行是以役役栖栖犹郁郁而无语窃以阁下以周召之才居周召之职猷智杰出孜孜以下问收接而博观自江而西沈潜液泽传之天下汪洋喧閙是以发愤而来非有他也欲以望阁下之辉光窥阁下之深高下靡豪杰之风以快平生之心耳伏惟降其尊严而省览之裁其可否而去就之无以其浅微察其辞观其志而不録其辠幸甚谨献旧文十首以先面?干犯左右惶惧于旌门之前
论进奉书
臣闻一人莫非王臣尺土莫非王有山川林薮之所产殖雨露春秋之所成就莫非王财诚宜推至公示无外今国家既有公府又为私藏使州郡贡赋之外进奉相及恐非以天下为家示天下无私之道也且任土之贡生产有常履亩之收等籍既定人识所出吏难为姧进奉既无程度莫知纪极恣横徵发因缘赃私驱陛下赤子措之不存之地侈君之嗜慾惑君之聪明实大姧之门大罪之窦也臣虽熟知陛下上圣之资深仁之理凡内藏之实以充讌赐非务积藏如四远未知何如百姓受弊何如後嗣平中之主由此而伤俭德萌侈心何虽汉有少府水衡筦榷山泽之利终不若领之大农也且地之财无尽王之用不会何必固之内府以开滥关耶伏望陛下罢内府归之公藏约别进合之古制徵敛有常财用无亏絶姧之根源除政之粃蠧全大体兴大和天下大幸伏见正月十一日赦书陛下深念疲民恳责贪吏往之随使贡来一皆罢之此实白日之明层云之泽也凡诸州府必有羡余不归之王廷必没於私室伏请每使当罢必上其数而谨其收水旱之不虞疾疫之不期以振罢羸以代蠲免军旅之事工役之用以给其费以供其需居常之岁闭藏送待无敢散泄而干刑司如是则大赉於人大伸於用矣【悉照抄本与文苑异】
答李生第一书
辱书适曛黑使者立复不果一二承来意之厚传曰言及而不言失人粗书其愚为足下答幸察来书所谓今之工文或先於奇怪者顾其文工与否耳夫意新则异於常异於常则怪矣词高则出于衆出於衆则奇矣虎豹之文不得不炳於犬羊鸾凤之音不得不锵于乌鹊金玉之光不得不炫于瓦石非有意先之也乃自然也必崔嵬然後为岳必滔天然後为海明堂之栋必挠云霓骊龙之珠必固深泉足下以少年气盛固当以出拔为意学文之初且未自尽其才何遽称力不能哉图王不成其弊犹可以霸其仅自见也将不胜弊矣孔子讥其身不能者幸勉而思进之也来书所谓浮艳声病之文耻不为者虽诚可耻但虑足下方今不尔且不能自信其言也何者足下举进士举进士者有司高张科格每岁聚者试之其所取乃足下所不为者也工欲善其事必先利其器足下方伐柯而舍其斧可乎哉耻之不当求也求而耻之惑也今吾子求之矣是徒涉而耻濡足也宁能自信其言哉来书所谓汲汲于立法宁人者乃在位者之事圣人得势所施为也非诗赋之任也功既成泽既流咏歌纪述光扬之作作焉圣人不得势方以文词行於後今吾子始学未仕而急其事亦太早计矣凡来书所谓数者似言之未称思之或过其余则皆善矣既承嘉惠敢自疎怠聊复所为俟见方尽湜载拜
答李生第二书
湜白生之书辞甚多志气甚横流论说文章不可谓无意若仆愚且困乃生词竞于此固非宜虽然恶言无从不可不卒勿怪夫谓之奇则非正矣然亦无伤于正也谓之奇即非常矣非常者谓不如常者谓不如常乃出常也无伤於正而出于常虽尚之亦可也此统论奇之体耳未以文言之失也夫文者非他言之华者也其用在通理而已固不务奇然亦无伤于奇也使文奇而理正是尤难也生意便其易者乎夫言亦可以通理矣而以文为贵者非他文则远无文即不远也以非常之文通至正之理是所以不朽也生何嫉之深耶夫绘事後素既谓之文岂苟简而已哉圣人之文其难及也作春秋游夏之徒不能措一辞吾何敢拟议之哉秦汉已来至今文学之盛莫如屈原宋玉李斯司马迁相如扬雄之徒其文皆奇其传皆远生书文亦善矣比之数子似犹未胜何必心之高乎传曰言之不出耻躬之不逮也生自视何如耳书之文不奇易之文可谓奇矣岂碍理伤圣乎如龙战于野其血玄黄见豕负涂载鬼一车突如其来如焚如死如弃如此何等语也生轻宋玉而称仲尼班马相如为文学按司马迁传屈原曰虽与日月争光可矣生当见之乎若相如之徒即祖习不暇者也岂生称误耶将识分有所至极耶将彼之所立卓尔非强为所庶几遂讐嫉之耶其何伤於日月乎生笑紫贝阙兮珠宫此与诗之金玉其相何异天下人有金玉为之质者乎被薜荔兮带女萝此与赠之以芍药何异文章不当如此说也岂谓怒三四而喜四三识出之白而性入之黑乎生云虎豹之文非奇夫长本非长短形之则长矣虎豹之形於犬羊故不得不奇也他皆仿此生云自然者非性不知天下何物非自然乎生又云物与文学不相侔此喻也凡喻必以非类岂可以弹喻弹乎是不根者也生称以知难而退为谦夫无难而退谦也知难而退宜也非谦也岂可见黄门而称贞哉生以一诗一赋为非文章抑不知一之少便非文章耶直诗赋不是文章耶如诗赋非文章三百篇可烧矣如少非文章汤之盘铭是何物也孔子曰先行其言既为甲赋矣不得称不作声病文也孔子云必也正名乎生既不以一第为事不当以进士冠姓名也夫焕乎郁郁乎之文谓制度非止文词也前者捧卷轴而来又以浮艳声病为说似商量文词当与制度之文异日言也近风教偷薄进士尤甚乃至有一谦三十年之说争为虚张以相高自谩诗未有刘长卿一句已呼阮籍为老兵矣笔语未有骆宾王一字已骂宋玉为罪人矣书字未识偏傍高谈稷契读书未知句度下视服郑此时之大病所当嫉者生美才勿似之也传曰惟善人能受善言孔子曰君子无所争必也射乎问於湜者多矣以生之有心也聊有复不能尽不宣湜载拜
答李生第三书
湜白时论所以难在谕其本而善守之使千流万转不迁於末则荡而失其愦眊无睹嚣嚣相訾何以得哉始与生言奇不言正也故论止於奇生以正抑其奇然及参正流焉譬与生说先牛马以说骆驼而非云也生以无伤於正犹易之凡言无咎本皆有咎此未了也易之无咎不一本有由慎故免亦曰咎自己招不可咎人亦曰义生以凡目之当是读书未熟自仆云无伤也生言非常之物如何得常故当尔也所以千年圣而愚比肩也生言天象形象非常者皆为妖妄如天出景星地出醴泉盖非常谓之妖可乎假如妖星荧惑天所常县牛溲马勃地所常有是常乎生何窒生以松栢不艳比文章此不知类也凡比必于其伦松栢可比节操不可比文章大人虎变君子豹变此文章比也有以质为贵者有以文贵者引茆屋越席易黼藻玄黄之用可乎生云奇与易作者何别在所为尔请考之于实生为易矣试为仆作难作难作者视何如相如扬雄也恐乃不能非不为也楚词史记太玄之不朽也岂为资笑谑乎哉如鸟雀啁啾声断便已人如不闻尔何足贵也所言诗书之文不奇举多言之也易处多奇处少尔易文大抵奇也易处几希矣孟子常引诗云周余黎民靡有孑遗岂周遂不遗一民哉仆之言犹是生云知难而退为谦是知不可取然後止非可取而不取者菽麦异生而师惑之何哉生之师且惑菽麦生卷中文能囊包天地耶此不逊悌之言吾不信也诗载臣之讥君曰呜呼小子未知臧否匪面命之言提其耳此过于以时奉讥也诗人尚不闻辠生何讳之深乎易曰匪我求童蒙童蒙求我生奉书相干宜有答也又再三渎渎不告也韩退之复张籍书曰顽然不入者亲以言谕之不入则其观吾书固将无所得矣生朂之而已
答刘敦质书
湜求闻来京师三年矣一年以未成颠蹶二年以不试狼狈及今三年而不遇有司且夫以方轮鹿轴而求疾驱迅驰祗是见其坎轲杭杭輗欵而来不安未见其能取一也退则惟其初未通人事谓人之得失或为在已始求宾兴眼中始无人而心巉然谓其天下公议可抵而掇也律身以古人而不知时凡所出行动与今戾其所闻见可掲而行也是以矜势自取穷辱不能展转其心乃于再三夫如是可以怨天耶尤人耶罪时耶纵横耶反覆耶无所归适乃幡然复故即日装贫策羸而归将复愚见自钝唫于数晦永无夸人之望出潼关历峡游洛顺河而东一路逢识友为道所归者其疎者口余亲者面余咸以为年未胜冠当役力于名达鋭心于取进而遽以行止为论是为佻薄为太早计谋进而黜退而不能以为年之少得失未可知不可当遽归何言止耶则顔子当奔驱进取不宜遽安一室闲而乐也然而顔子安之者时也以为老而将忘然必当止耶则太公当幽潜伏死不宜复出磻溪而干文王也然而太公干文王者时也夫行止何惑哉不先时而已矣又有以荣为谕者是又不然以所闻所得之道在於我者也故不由其道矣虽富而贵为辱滋甚顾吾道何如哉必富贵然後荣是秦齐梁楚之君当与大舜侔曾参不得为孝猗顿动天地矣且今之取进者曲拳折人非以为屈疾趋卑拜非以为冲妾妇听以拘録细计骋门室之辨鈎色适之欲以入其身必见以为恭低顔以为愿且悦其所为容焉必以在乎羣萃默其口而止蓬其外而起理吾尽知之矣然而未言道吾尽知之矣然而未行不必为粹深浅慎且不测其所为与言必下矣与其上援之声与力拔与双登而叠取阶崇而级厚颐然不知羞偃然如固有之其所为然也且直己行道之人常其礼貌定其交际身不以形势屈口不以观望柔行特其拂心言苦而倒耳是之则受非之则辞唯道所存矣夫顺人之与拂其人也岂不县哉必怒其所为矣在於羣萃之秀出心畏所加识之高下目指所取动而正则枉者嫉为而是则非者形默则相忌云则不合如是而求志之得道之光德之贵名之白声之充难矣固当决郁而未通密塞而无归浪滂而不救亦其所为然也语曰陈力就列不能者止传曰见险而能止者知矣哉困则知变穷则思反必之後图余惧其无所为及也行当持手于穷涧贯利濒江谷土练麻而养逍遥温饱期不失其所以为心而己自外皆休请矣人心为何如也夫穷与达非甚相反皆系於所遭今达而光吾师禹臯陶穷而独善吾师顔子穷哀天下负其道以轘轸诸侯以全仁义吾师仲尼古圣人迹之得失何殊未全闻彼泰其心此改其乐也故士无遇不遇视其时当其道不失其己百经堕时董生之贤乃赋士不遇司马迁又从而悲之离骚之文又大于哀自非迩圣人必有偏而不起之弊耳比在城游羣而处其相知心者不一二其余面而已是以愤懑而谁说意气不得泄今又远去江南若复默口将惧无复故出兴舒叠偻指而质言之不慙亦唯子之故也
皇甫持正集卷四

[book_title]卷五
钦定四库全书
皇甫持正集卷第五
唐　皇甫湜　撰
朝阳楼记
岭南属州以百数韶州爲大其地高其气清南北之所同贡朝之所途先时此州无政有闻土秽水烦人创吏侵田亩莠而不垦城郭牢而不实时唯李君奉诏而来一年粗洽二年称治三年大成顾郡之城制狭而专门墙枳扃低除湫底秋之澍雨沉气乃上暑之燂烁清风不下人慢吏?无严诸侯于是掠傍入之利乘可爲之时端景相势凝土度木经营未几兴就嶷然登闳丰崇明明朗融耽耽尽饰沈沈生白致积隂于多阳散温沴爲祥风公庭若虚炎天若秋兹焉观游其政优优密亲严客嘉肴旨酒兹焉宴喜其乐亹亹朱衡旅楹君子攸宁飞磴云基君子攸跻乃及月春乃择清辰宴豆既陈宾寮有容肃肃累累讫声以止天地若开山川如新原隰成文云霞相陵荡远目於天涯樷一境於阶端四座洗然若夜行之晔于光暝烦之脱於身毕夕皆下熙然满足以其直城之东目爲朝阳诗云凤凰鸣矣于彼朝阳前代之良二千石若东莱颍川是鸟咸集兹楼可以树修竹列高梧矣佥以君朝之望也而出刺是州不己屈以事高不心望以卑远夙夜其官声绩用明羽仪之拜日月以数嗣而居者致远请标畴克於将来
枝江县南亭记
京兆韦庇爲殿中侍御史河南府司録以直裁聼羣细人增构之责掾南康移治枝江百爲得宜一月遂清乃新南亭以适旷怀俯湖水枕大驿路地形高低四望空平青莎白沙控岸缘崖立芰圆葭诞漫朱华接翠裁緑繁葩春烛决湖穿竹渠鸣郁郁潜鱼??产镜嬉碧净乌白赤洗翅窥吃缬霞縠烟旦夕新鲜吟唳喧啼怨忆情绵令君骋望逍遥湖上令君宴喜弦歌未已其民日列懽游成羣使缨叹恋停车止征实为官业而费家赀不妨适我而能惠衆呜呼是乃仁术也岂直目观而已乎人知韦君若是也多惜以赤刀効小割异日赋政千里总戎疆场吾知其办终也亦若是而已矣乃作记刻于兹石以图永久
吉州庐陵县令厅壁记
在易之爻二与四同功其善不同二多誉四多惧四之多惧以近君也今州之近县当刺史理所其难爲与支县相百宜矣哉庐陵户余二万有地三百余里骈山贯江扼岭之冲材竹铁石之瞻殖苞篚纬缉之富聚土沃多稼散粒荆扬故官人率以贪败令日两趋州衙退只承録判将校事之纷错率相关临烦言易生凡事难专故愈不理近年百姓创罢徵赋发断其人益讹与处险易以亡匿尤轻犯禁夫以不专之理理益讹之俗承积弊之余虽使冉季复生将不能也今清河张君儇爲之理适得良二千石俾颛其政而展其才居未再稔最于一郡张恂恂以奉上煦煦以字民剸繁决剧以通敏弹豪纠黠以沉断清白之操较然絶类便安之謡流而远闻宜举其卓卓以敦沮劝县之故习令将之邑佐发歛盛粻缗具车航千里迎拜君以让却之单航赴官则吏皆廉县之故习令始至取官羡物益备器用团鄕次役以供刍粟君以法喻之一切禁絶则民知耻布其大信推以至诚促严吏家慰懋民户故秋夏之税先期而集宥过以容不逮奬能以劝不修爲魁而萃顽者取一以警百故政刑之简朞月而治以俸钱葬枯而恩浃以家饮救渴而泽周萼合兄弟之析居者而民以养麕复老弱之流庸者而疆以实和气潜通连岁大穰庭内闲闲似密与蒲余既堙厄斥置於此始来而弘农杨君敬之具爲余话君美谈既接益久得实其闻乃刻山石鑱厅壁盛之以观永久
吉州刺史厅壁记
自江而南吉爲富州民朋吏嚚分土囏政盖以近岁适兹不幸绍继无状大官以降爲者羞薄而不省务子弟以资授者侵欲而不顾法州遂疮痍御史中丞张公历刺缙云浔阳用清白端正之治诏书宠褒赐以金紫移莅于吉下车之初视簿书簿书棼如丝视胥吏胥吏沸如麋召诘其官皆眊然如酲登进其民皆苶然而疲公噫眙良久于是大新其典爲之开之以修省简便键之以勤强练密凡事从宜处约以躬率之省费一倍法防既周铢两之奸无所容墨俗斯息单民得职威令神行惠利川流未及再朞庶富而教至於无事百姓扶老提稺载路而歌曰昔吏今吏詹詹公能驭之鈆亦爲銛跖亦爲廉始绁而苦终优以恬?民嗷嗷今民咍咍公能抚之鳏寡有怡流亡既来徭税先具汚茨尽开向覆官仓仓无斗粮公来几时积粟埋梁向阅官库库无尺缯公来几时山积层层瑞露溶溶降味公松瑞莲猗猗合蔕公池公有异政神之祚之民歌路陲冀闻京师天子明圣恩光远而于是掾吏将卒趋伏固请愿书于公堂之北壁夫堂壁有记本以志善悛恶名氏迁次末也矧东西之旧则补今用絶编以首能爲政垂爲後式
睦州録事参军厅壁记
入州门东六曹之联事所署都其任者厅於门西经始之意衆未喻也前刺史李君为政更年大惠一州记徵始闻而未至也思宜利所遗步览庭内顾以兹为不厌虑材鸠庸即日即工冯寛显构相前增葺俨然华就翩然乐迁六县之骏奔于是乎肃序百胥之事于是乎总齐羣官之退食于是乎逶迤矣利不十不变法其斯之谓乎録事参军既荷宠饰有怀章示具以厅壁爲记宜异也谓湜书之元和八年四月三日记
荆南节度判官厅壁记
荆山之南府压上游置尹视京河置使视扬益同巴蜀吴越之治臻自上古爲天下敌在今爲咽喉之地制荆南之治否乃天下低昂也夫根之坚扶之必以枝毂之环运之必以轮其宜介之庸贤乃使之濅光也御史大夫河东裴公尹正大都节度羣州置幙柬尽敬之诚以序宾客得弘农扬用乂首分于其军膏宣烛明风助震声蹲蹲貔螭万肺如串乃新治所爰奠宾客前是相承即据而安以耆容菆以稺凭顽既谬既渎瑟缩未帖兹止厥位俾齐厥务于是用乂立厅于此不偪不丰退公从公式治于中爰得我容思耆定于永久莫若书壁之白故用乂索我以文
皇甫持正集卷五

[book_title]卷六
钦定四库全书
皇甫持正集卷第六
唐　皇甫湜　撰
韩文公神道碑
韩氏出晋穆侯晋灭武穆之韩而邑穆侯孙寓於韩遂以为氏後世称王汉之兴故韩襄王孙信有功复封韩王条叶遂着後居南阳又隶延州之武阳拓跋後魏之帝其臣有韩茂者以武功显为尚书令实为安定桓王次子钧袭爵官至金部尚书亦能以功名终尚书曾孙叡素为唐桂州长史善化行於江岭之间於先生为王父生赠尚书左仆射讳仲卿仆射生先生先生讳愈字退之乳抱而孤熊熊然角嫂郑氏异而恩鞠之七岁属文意语天出长悦古学业孔子孟轲而侈其文秀人伟生多从之游俗遂化服炳炳烈烈爲唐之章贞元十四年用进士从军宰相董晋平汴州之乱又佐徐州青淄通漕江淮入官於四门先生实师之擢为御史十九年关中旱饥人死相枕藉吏刻取怨先生列言天下根本民急如是请寛免民徭而免田租之弊专政者恶之贬爲连州阳山令阳山民至今多以先生氏洎字呼其子孙累除国子博士不丽邪宠惧而申请分司东都避之除尚书都官郎中分司判祠部中官号功德使司京城观寺尚书歛手就职先生按六典尽索之以归诛其无良时其出入禁譁衆以正浮屠授河南令魏郓幽镇各为留邸贮潜卒以槖罪士官无敢问者先生将擿其禁以壮朝廷断民署吏候令且发留守尹以闻皆大恐遽相禁有使还为言宪宗悦曰韩愈助我者是後郓邸果谋反东都将屠留守以应淮蔡华州刺史奏华隂令柳涧赃诏贬涧官先生守尚书职方郎中奏疏言华近在国城门外刺史奏县令罪不参验坐郡御史考实奏事如州宰相不爲坚白本意先生竟责出省复比部郎中修史主柄者不喜不卒展用再迁中书舍人廷议蔡叛可诛与衆意违改右庶子十二年七月诏御史中丞司彰义军讨元济出关趋汴说都统弘弘悦用命遂至郾城审贼势虚实请节度使裴度曰某领精兵千人取元济度不聼察居数日李愬自文城早行无人擒贼以献遂平蔡方三军之士为先生恨复谓度曰今藉声势王承宗可以辞取不烦兵矣得柏耆先生授词使耆执笔书之持以入镇承宗恐惧割德棣以降遣子入侍还拜刑部侍郎宪宗盛仪卫迎佛骨士女纵观倾城先生大惧遂移典教校上章极谏贬潮州刺史大官谪为州县薄不治务先生临之若以资迁洞?海俗海夷陶然遂生鲜鱼稻蟹不暴民物掠卖之口计庸免之来相计直辄与钱赎及还着之赦令转刺史袁州如潮徵拜国子祭酒其属一奏用儒生日集讲说生徒官人以艺学浅深为顾侍品豪曹游一不留既除兵部侍郎方镇反太原兵以轻利诱囬纥召先生祸福譬引虎啮臃血直今所患非兵不足遽疏陈得失王廷凑屠衣冠围牛元翼人情望之若大蚖虺先生奉诏入贼渊然无事行者既至召衆贼帅前抗声数责致天子命词辨而鋭悉其机情贼衆惧伏贼帅曰唯公指令乃约之出元翼归士大夫之丧功可意而复穆宗大喜且欲相之迁吏部侍郎会京兆尹以不治闻遂以迁拜勑曰朕屈韩愈公爲尹宜令无参御史不得为故常兼御史大夫用优之禁军老奸宿恶不摄尽缚送狱京理恪然御史中丞有宠旦夕且相先生不诣固为耻矣械囚送府令取尹杖决之先生脱囚械纵去御史悉奏宰相乘之两改其官复为吏部侍郎铨不鎻入吏选父七十母六十身七十悉与三科取才财势路絶病满三月免四年十二月丙子薨靖安里第年五十七嗣天子不御朝赠礼部尚书宝历元年三月癸酉葬河南某县先叔父云卿当肃宗代宗朝独为文章官兄会亦显名官至起居舍人会妻之亡先生以期衰服服焉用报之朝有大狱大疑文武会同莫先发言先生援经引史考合传记侃侃正色伏其所执词决政而出人曰某贤善耳必心跃色扬钩而游之内外惸弱悉抚之一亲以仁使男有官女有从而不啻於己生交於人已而我负终不计死则庇其家均食剖资与人故虽微弱待之如贤戚人诟笑之愈笃未尝一日不对客闺人或昼见其面退相指语以为异事实嗜才技毫细无所略然而天下之进士而後者望风戁畏以为瑞人神士朗出天外不可梯接非有奇卓望门不敢造未尝宿货有余财每曰吾明日解衣质食今存者已多矣遗命丧葬无不如礼俗习夷教画写浮图日以七数之及拘隂阳所谓吉凶一无汚我夫人高平郡君孤前进士昶谨以承命湜既以铭先生墓矣又悉叙其系叶德谊於碑以图永久而揭以词
韩因朝封自武之穆厥全赵孤天下隂福子孙宜昌宣惠遂王秦絶韩祀蚁蝨有子继王阳翟继王安定三王其爵韩世何盛桂胄系雅三祖官下秘书发祥追锡仆射径熟道荒物丧其明谁垦其治先生之生先生之武袭蹈圣矩基於其身克後其所居归丘轲危解祸罗具兮素兮有腼何多靡引而忘天吝其施廉陛乃颓羣心孔哀厥声赫赫满华徧貊年千世百新在竹帛我铭在碑展我哀思
韩文公墓志铭【并序】
长庆四年八月昌黎韩先生既以疾免吏部侍郎谕湜曰死能令我躬所以不随世磨灭者惟子以为嘱其年十二月丙子遂薨明年正月其孤昶使奉功绪之録继讣以至三月癸酉葬河南河阳乃哭而叙铭其墓其详将掲之於神道碑云先生讳愈字退之後魏安定桓王茂六代孙祖朝散大夫桂州长史讳叡素父秘书郎赠尚书左仆射讳仲卿先生七岁好学言出成文及冠?为书以传圣人之道人始未信既发不掩声震业光衆方惊爆而萃排之乘危将颠不懈益张卒大信於天下先生之作无圆无方至是归工抉经之心执圣之权尚友作者跋邪觝异以扶孔氏存皇之极知人罪非我计茹古涵今无有端涯浑浑灏灏不可窥校及其酣放豪曲快字凌纸怪发鲸铿春丽惊耀天下然而栗密窈眇章妥句适精能之至入神出天呜呼极矣後人无以加之矣姬氏以来一人而已矣始先生以进士三十有一仕历官其为御史尚书郎中书舍人前後三贬皆以疏陈治事廷议不随为罪常惋佛老氏法溃圣人之堤乃唱而筑之及为刑部侍郎遂章言宪宗迎佛骨非是任为身耻上怒天子先生处之安然就贬八千里海上呜呼古所谓非苟知之亦允蹈之者耶吴元济反吏兵久屯无功国涸将疑衆惧恟恟先生以右庶子兼御史中丞行军司马宰相军出潼关请先乘遽至汴感说都统师乘遂和卒擒元济王廷凑反围牛元翼於深救兵十万望不敢前诏择庭臣往谕衆栗缩先生勇行元稹言於上曰韩愈可惜穆宗悔驰诏无径入先生曰止君之仁死臣之义遂至贼营麾其衆责之贼恇汗伏地乃出元翼春秋美臧孙辰告籴于齐以为急病校其难易孰为宜褒呜呼先生真古所谓大臣者耶迁拜京兆尹歛禁军帖旱籴齾幸臣之鋩再为吏部侍郎薨年五十七赠礼部尚书先生与人洞朗轩辟不施戟级族姻友旧不自立者必待我然後衣食嫁娶丧葬平居虽寝食未尝去书怠以为枕飡以饴口讲评孜孜以磨诸生恐不完美游以诙笑啸歌使皆醉义忘归呜呼可谓乐易君子钜人长者矣夫人高平郡君范阳卢氏孤前进士昶壻左拾遗李汉集贤校理樊宗懿次女许嫁陈氏三女未笄铭曰
维天有道在我先生万颈胥延坐庙以行令望絶邪痌此四方惟圣有文乖微岁千先生起之焯越於前彍义滂仁耿照充天有如先生而合亘年按我章书经纪大环唫不时施昌极後昆噫嘻永归奈知之悲
庐陵香城寺碣
州城南偏寺曰香城基於乾夫姓翟名宣弃地为园开池引泉日以昌大登闻于天再勑寺人丰护羣鱻长史承辑缔构绵连殿堂峙起裴高实然洪收路分平起之年奏移古额始为寺焉厥後悠久僧志不专风消雨淋蛟漏雀穿丹白侵剥阶甍顿迁朽树枿堤涸鲋愁鸢迄于元和翔历三传刺史维崔嗣绩於前於是远公奉命始旃岁年窳歉功加不延郑牧来兹修架是先经之营之门房洞褰列库丰厨危危掀掀郑君既移谁续其编炅师作主亘公来禅大饰图象益崇榱椽百祀来胜江山助妍宜序於铭以刻于坚既序既刻光流亿年
护国寺威师碣
师讳承威姓刘氏河南洛阳人也幼而静定病天下无古今无贤愚大驰於势利没死而无悔掀然逸发不惧过正之讥遂以弱年奋而独知从照师问佛法次从光师受僧律竟依同学广师证师讲习其传天宝八载始如勑度居东都敬爱寺十三载诏置护国寺於河隂御题虽挂一篑未覆苍然古原架构无时於是千僧百贾相聚谋曰将成大功实资衆力若非盛名丰富孰能议而建之乃相与设金翠云缨花香之饰迎请吾师以至德丁酉岁来爰止师以为造作土木为尤滋久就危山无人之境辟蒿莱不田之地比之妨闾害谷不犹愈乎铲其榛崕才容足处周郑士庶翕然依之多方诱掖随机道逹折夸者之锋散执者之迷晓愚者之黑清贪者之滞势声益张走集滋遐靡然而财赡雅然而院列轩房互暎图象增设目前千里足下万井方肆而大之使後不能加大历五年正月五日无疾而殁其三月塔城以瘗厥後恩加院额僧经寺事千甍波起万金堆聚孰不感叹蘖栽成乎合抱九流源於滥觞推功归美我则无愧门弟子如岳等以岁时益深流辈向尽惧成芜灭後人不知乃磨好石托我铭曰
士不拘教矫俗恶兮人警独出掀挛缚兮能适其静既嶢高兮非约非华结架牢兮厥後因之大而肆兮门人泣落纪成事兮
祭柳子厚文
呜呼柳州秀气孤禀弱冠游学声华藉甚肆意文章秋涛瑞锦吹回虫滥王风澟澟连收甲科骤阅班品青衿搢绅属目歛袵公卿之禄若在仓廪至骏难驭太白易惨华钟始撞一顿声寝梧山恨望桂水愁饮郁郁羣议悠悠积稔竟淹荒瘴遂絶羇枕呜呼柳州命实在天贤不必贵寿不必贤虽圣与神无如命何自古以然相视咨嗟归葬秦原即路江臯声容蔑然相叹增劳惟有令名日远日高式荐诚辞以佐羞醪尚飨
狠石铭
狠石苍苍骊山之傍鑱朴礲瘢嶷然四方昔秦皇帝谋之不臧七十万人兹焉遑遑发石此山言础於坟若有凭依屹住中逵淫刑蹵迫人力无施故老相传以狠名之自昔太古不封不树有葛於沟有薪於野後圣有作缘情不忍为之棺椁其在唐时则维窽木噫嘻暴秦虐用其人坟而象山下锢三泉穷珍总奇力瘁财殚驱逐而前如刈草菅天毒其衷神愤其凶讁戍一呼九州风从白梃棘矜指麾崤潼险阻不阖干戈倒锋屍露于刼燧燔于童蓬颗无依不十年中禹葬会稽不改其行圣德洋洋厥飨久长至於汉刘释之而言中如可欲犹隙南山矧私其身以尽其人刻训狠石炯戒千春
让风
昨以南昌迄于建康悠悠三千厥路何长値子之喜逢时之祥高桅引帆月抱虹张纵飞挟箭疾激无妨仆夫讴愉怀戴难忘今由建康抵于我家终朝之程百里之賖翻然怒号格在滩沙汹汹湍波蛟螭磨牙胡力甚易为竟思哀若曰昨非相恩今非拒戾余本无心於君自尔而不可寻则不当庙食於天子名书於太史既依巫祝乃方姓氏拔木周郊乱军睢水胡有知无知之一彼一此能动天地其唯精诚日囬鲁歌霜撃燕廷自我淹留凡几晦明咫尺燕越心如县旌曾不余感孰称尔灵尔之好正直今我与尔同好尔之道聪明我又与尔同道自宜响应丕俟昭报
皇甫持正集卷六

        </div>
      </div>
    </div>
  </div>
</div>
<!--update:2025-08-30 10:28:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>