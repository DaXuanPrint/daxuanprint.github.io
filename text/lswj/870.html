<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,清献集全文在线阅读,清献集全文在线下载,大玄古籍书库">
<meta name="description" content="北宋赵抃(1008—1084)撰。十卷。抃字阅道,衢州西安(今浙江衢县)人。景祐进士。曾官殿中侍御史、益州路转运史,参知政事。因刚直敢言,不避权贵,被称为“铁面御史”。后加龙图阁直学士,知成都,以一琴一鹤自随。为政简易,以宽为诒。拜资政殿学士。后因与王安石政见不合而罢职。卒赠太子少师,谥清献。此本依嘉定旧本重刊,卷首有陈仁玉序。含诗五卷,奏议五卷。计收诗近五百首。其文多关时政,如劾陈执中、王洪辰等疏。宋庠、范镇等亦见其劾章。足见其伉直敢言,不愧铁面。其诗多咏物颂景,皆轻便瞻艳,谐婉多姿,颇富诗情。王士祯《">
<title>清献集_赵抃_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">清献集</span> <br/>
          作者： <span class="inputVal" id="bkauthor">赵抃</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]90482</span> <br/>
          说明： <span class="inputVal" id="bkdec">北宋赵抃(1008—1084)撰。十卷。抃字阅道,衢州西安(今浙江衢县)人。景祐进士。曾官殿中侍御史、益州路转运史,参知政事。因刚直敢言,不避权贵,被称为“铁面御史”。后加龙图阁直学士,知成都,以一琴一鹤自随。为政简易,以宽为诒。拜资政殿学士。后因与王安石政见不合而罢职。卒赠太子少师,谥清献。此本依嘉定旧本重刊,卷首有陈仁玉序。含诗五卷,奏议五卷。计收诗近五百首。其文多关时政,如劾陈执中、王洪辰等疏。宋庠、范镇等亦见其劾章。足见其伉直敢言,不愧铁面。其诗多咏物颂景,皆轻便瞻艳,谐婉多姿,颇富诗情。王士祯《居易录》尝举其《暖风》、《芳草》、《杜鹃》、《寒食》等诗,称“掩卷读之,岂复知铁面者所为。”有明成化中阎铎刊本,嘉靖元年(1522)刻本,《四库全书》本,《摛藻堂四库全书荟要》本。</span> <br/>
          封面： <span class="inputVal" id="bkimg">Z_19059.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]清献集
[book_author]赵抃
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]90482
[book_dec]北宋赵抃(1008—1084)撰。十卷。抃字阅道,衢州西安(今浙江衢县)人。景祐进士。曾官殿中侍御史、益州路转运史,参知政事。因刚直敢言,不避权贵,被称为“铁面御史”。后加龙图阁直学士,知成都,以一琴一鹤自随。为政简易,以宽为诒。拜资政殿学士。后因与王安石政见不合而罢职。卒赠太子少师,谥清献。此本依嘉定旧本重刊,卷首有陈仁玉序。含诗五卷,奏议五卷。计收诗近五百首。其文多关时政,如劾陈执中、王洪辰等疏。宋庠、范镇等亦见其劾章。足见其伉直敢言,不愧铁面。其诗多咏物颂景,皆轻便瞻艳,谐婉多姿,颇富诗情。王士祯《居易录》尝举其《暖风》、《芳草》、《杜鹃》、《寒食》等诗,称“掩卷读之,岂复知铁面者所为。”有明成化中阎铎刊本,嘉靖元年(1522)刻本,《四库全书》本,《摛藻堂四库全书荟要》本。
[book_img]Z_19059.jpg


[book_title]提要
钦定四库全书　　　　　集部三
清献集　　　　　　　　别集类二【宋】
提要
【臣】等谨案清献集十卷宋赵拚撰拚字閲道衢州西安人进士及第历官龙图阁直学士知成都神宗时参知政事争新法不合以资政殿大学士出镇越中再移蜀郡加太子少保致仕卒諡清献事迹具宋史本传是集诗文各五卷所载多有关时事其劾陈执中王拱辰疏皆七八上可以知其抗直而宋庠范镇亦皆见之弹章古所称羣而不党拚庶几焉其诗谐婉多姿乃不类其为人王士祯居易録称其五言律中暖风一首芳草一首杜鹃一首寒食一首观水一首谓数诗掩卷读之岂复知铁面者所为案皮日休桃花赋序称宋广平铁心石肠而所作梅花赋轻便富艶得南朝徐庾体拚之诗情殆亦是类矣乾隆四十六年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一
钦定四库全书
清献集卷一
宋　赵拚　撰
五言古诗十五首
题邛州文同判官五箴堂
李唐韩吏部矫矫文宗师立言作诸箴励世亦自?游箴警惰废事业终光辉言箴慎嗫嗫张口触祸机行箴死所守於义无乖违好恶不悖理戒或私是非知名惧浮实动主嫌怨随五者日践履要以君子归与可知道粹期至严奥窥诵已记所志礲石镌其辞俾之揭堂上使後亦勿隳夫人贵且富非得强自为入贤去不肖在已不在时希韩亦韩徒中道无已而
次韵樊祖安秀才连理木
吾观樊生者气焰凌云霄逢人肆议论芬馥兰与椒去年应秋诏入贡天子朝南宫摈不收归迹如蓬飘长途病憔悴旧里门萧条今时贱未用无计逃诮嘲昨日升吾堂出诗振琼瑶自云世儒学其胄来遥遥异哉先冢上有木名百僚一根初两干干木仍骈交茂育三十稔曷为风霜凋材奇固得地抱合势已乔连理古所瑞於义尤昭昭奚哉私门中福夀不可邀善祥既失效叹惋成长谣吾言异於是矧世逢虞尧力为君子儒进道勿使消积德庆厥後斯木诚非妖
张景通先生书堂
志士博古今名贤口诵圣通则施所有致君翼时政穷斯处岩穴信道宗天命富贵贫贱耶乌与一息竞先生抱蜀奇不为席珍聘学易到深处研几剧精静书屋数百椽寒松夹幽径竹森潇洒观泉逗潺湲听小人多谤訾先生自吟咏其徒识所归归雅不归郑今时自薄恶先生自醇正其徒知所入入贤不入佞忧弊以文捄敌邪以道胜先生终其为彼俗徒诟病
过胡元宾林亭
我尝轻归辕一息快心目亭桥跨幽涧庑砌森怪竹榜句多老词襟风不韵俗开卷味加永照泉清可掬先秋固爽垲大夏失烦燠乐哉於道外视此乐岂足
和范御史十一月三日见月
有客冬还吴孤舟暮停颍山收乱云彩天放新蟾影呼童挂帘起对此清夜景横琴弄流水醉耳谁其醒
过濠州呈前人
朝离石涧寺暮泊香山夹扬帆复顺流快若两翼揷濠州旧风物愚昔此承乏重上庄生台如梦觉一霎
郁孤台
羣峯郁然起惟此山独孤筑台山之巅郁孤名以呼穷江足楼阁危压斗牛墟直登四临瞰衆势不可踰贑川缭左右庾岭前崎岖望阙峙其後北向日月都人家杂烟水原野周城郛烜润或晴雨明晦或晓晡春荣夏物茂秋肃冬林枯气象日千变一一如画图比予去谏舍乞此养慵愚事讹得以正俗瘵得以苏岁丰盗?息狱命寃系无熙然与民共所喜朋僚俱中淡有琴咏外喧有歌歈樽罍有美酒盘飡有嘉鱼优游一台上四序不暂辜乃知为郡乐况复今唐虞
题周敦颐濂溪书堂
吾闻上下泉终与江海会高哉庐阜间出处濂溪????清深远城市洁净去尘壒毫髪难遁形鬼神缩妖怪对临开轩窗胜絶甚图绘固无风波虞但觉耳目快琴樽日左右一堂不为泰经史日枕藉一室不为隘有蓴足以羮有鱼足以鱠饮啜其乐真静正於俗迈主人心渊然澄彻一内外本源孕清德游咏吐嘉话何当结良朋讲习取诸兑
寄酧蔡州王陶正言
自顾愚无堪老大何所用得郡江湖来一意云泉纵惊此西南身连夕东北梦乃知故人念许与明月共荆书一纸贤季诺千金重寄我琼瑶篇使得长讽诵寒松有唳鹤高梧有鸣凤何日谢知音为鼓商弦弄
次韵江钺都官凉轩
执已刚玉性谁得同趣向涕唾无所藉归居宅深旷左右山林间漓岏立屏障坐期清风来未许酷日晃高棚立西轩密叶覆其上益为晩宇廕讵隔霞空望圣书乐名教俗事絶尘鞅恬然宠辱惊足矣庭闱养下榻迟佳朋盈樽倒新酿药剂矜有灵神明助无恙贤豪重出处词句大奔放谓愚可与道缄遗俾酬倡忽如穷窘人获发金玉藏收储箧笥光孰顾贪惏谤
题三辅院
武阳夏侯氏参立鼎峙足秉钧相三朝仗钺帅全蜀茅土当时荣照焕人耳目事业申意气遗像俨壁屋
游南山宿盘龙寺
盘龙得山名寺占山之下老师草庵居後嗣广精舍禅流日益盛寂照腾诗价我来诲其徒竞以相夸诧少林的的意一语独无暇默然坐明窗孤蟾彻清夜迟晓登终南行行与谁话
留题剑门东园
剑州古要害重门搤开阖堤防两川地喉吭此呀呷在昔御狂寇如朽施巨拉时平付良守一与公论合政成治东圃於焉解宾榻予方锦官去邀我置壶榼纵步车马休举目苍翠匝摅怀谈笑喧倾车潺湲杂不春亦芳菲匪风自萧飒主宾饮兴豪量海川酒纳贰车台中旧题诗谓予盍默默极佳处兹俗何以答
赠阳安徐迈表兄屯田
少时所学苦食蘖日自强壮岁从宦清饮冰中刚肠阳安百里地邈在天一方惠政不鞭朴斯民乐耕桑念予昨守贑与兄会家乡兄今岁已满余遽提蜀疆一朝此邂逅五载忘参商且勿语离索易老惊鬓霜且勿较通塞放怀把酒觞上方圣政新求贤坐明堂兄道足施设兄志弥颉颃喜子外祖门从此生辉光
双竹
余家有故园园中可图録天然一派根一根生两竹一长复一短比之如手足长者似乃兄短者弟相逐我见人弟兄少有相和睦竹分长幼情人岂无尊宿将竹比人心人殆类禽畜常记五六岁不见还嘑哭及至长大时妻孥相亲族咫尺不相见相踈何太速不顾父母生同胞又同腹旦夕慕歌欢几能思骨肉枉具人须眉而食天五谷静思若斯人争及园中竹
七言古诗十五首
次韵孙直言九日登龙门山
皇佑二年秋九月九日龙门遇佳节新都大夫孙隐之报政优游共民悦升山高会宾主俱满头黄菊泛茱萸遥开醉眼极千里身高气爽胸怀舒逢时感物以次发诗成落落倾玑珠初言府政好太守化行岁稔民力苏喜声协气遨以狂稚子负老老者扶又言登临风景异澄川秀野如披图殊方真赏到奇处未来空只夸江湖得之独善不在已远遣遗我开烦纡嗟我江原亦民长周遭百里平如掌簿书役役甚囚拘闻有岷峨无计上及闻治邑兹山奇脚力不到神魄驰谁知我亦好山者箧中时复观君诗
送周頴之京师
吾乡伯坚真丈夫气刚色强言词疎胸中一物不使有日储月敛唯诗书布裘落魄韦带缓权门不肯低眉趋朋游累百谁尔汝人皆不与争揶揄掩关啜菽苦意气粪壤玉璧泥沙珠宣慈中山我孤处昨日走介贻我书书云诏下吁俊乂父兄命頴之京都古人求养志择禄今而岂得逃驰驱肩书手剑出门去哜咨肯复儿女如我闻此语涕交下人皆欲养繄我无羡子之为与道合劝子亟往无踟蹰明年得志拜堂上岂非人子荣亲欤
赠冲妙李先生
老君作经五千言勤行大笑亡与存先生有诗七百首诏书三度来天门年登八十齿发壮骨轻步武如云奔一琴一樽一炉药人间日月从朝昏
酧张唐英
方予谳狱唐安归火云炽日交炎威炉烘炭赫几千里百乌不能凌空飞尘埃簿牒几前满肤汗如雨淋漓挥俗官冗状纷未省胸腹堙郁气力微蟾宫有客桂新折忽遣诗筒慰慵拙词佳句好吟未穷一坐凉飈夺炎热
和范御史见赠
我趋仕途三十春矹矹求友难其人相逢探取百一二庶几不泯磨功名或言同途行异径或始卓荦终因循或临利害失趋向或走势利遗贱贫或面盱睢背忌刻或口仁义心顽嚚或名公卿节屠隶或实盗跖文孟荀澄川倏忽起波浪平地咫尺生嶙峋薰莸兰芷逐萧艾玷纇琼玖俄砆?兹事自古慎所与倾盖如旧白头新仲尼评友戒损益故尝佩服书诸绅履中蹈道敢不勉至愚所恃生逢辰朝廷基扃要扶助天子尧舜圣且仁焦劳汲汲纳谠议风宪思得御史真翰林钜公不识面误以愚者名上陈至和改元秋九月诏书晓落长淮滨孤贫自省预台选无意顾藉家与身直期贤用不肖斥忠邪路判如越秦频章累疏辨得失上前往往婴龙鳞时吾贯之日联句玉树欲使蒹葭亲为怜出处共本末未始气味殊甘辛忠言鲠议不我间开诚待我逾天伦螭头连登拜白简豸角对拱朝紫宸雕盘隼击雪霜凛豺狼奔北穷狐?九重上报不惜死岂复谗口防狺狺避嫌岁满体当去东南亟请辞天闉俞音分得郡印绶毗陵地与桐庐隣颍清淮渌榜舟过橘黄酒白鲈鱼珍儿童共游竞嗟赏闾里故老相欢欣皇恩过家许上冢我辈荣华事欲均得公长篇三四读正似观海无涯津测量不可何以报赠公岁久如松筠
顺风呈前人
濠州抵泗里数百长淮波平晓如席鸣鼙解缆杨柳堤画船中有东吴客君恩得请许归去聊治里闾去咫尺岁穷天远心欲飞念之汲汲事行役豁如天意适我愿号令西北起风伯初时淅淅以皷动布帆尚留十幅窄孤樯得势安以平中流激箭巨浪劈篙横橹阁力不用疾若挚隼增羽翮瞥然两岸瞬霎过木叶驰黄山走碧拏舟月余今日快一樽自歌两手拍樽中酒空不自歌顺风好景如之何毗陵太守同此乐为言无惜新诗多
入贑闻晓角有作
江南历尽佳山水独贑潺潺三百里移舟夜泊惶恐滩画角乌乌晓风起栖鸥宿鹭四散飞梦魂惊入渔樵耳三通迤逦东方明又是篙工造行矣横波利石千万层板绳缚累如山登夷途终致险且升自顾忠信平生凭
将至太和寄蔡仲偃太博
我忆去年仲冬月夜醉离尊晓船发??画皷上穷江章贡川源接南粤?州之民十万家下车公议乱如麻去除烦苛养疲瘵令严讼简俗亦嘉农事屡登稻粱积狱犴空虚寇衰息远?安堵幸实天阙然自愧予何力迩来被旨还神京乘秋击棹烟波行夷犹入境奚所喜故人乐土弦歌声
答阆州通判吴师孟职方
阆州之景天下奇尝见老杜城南诗嘉陵江湍清且洁锦屏山叠雄复巇醉翁生锺大峩秀收拾气象为文词自从屏星副郡治讼平事简奚设施幽潜穹大极所有搜罗咏赋一不遗州僚俊集嘉酬和海涛汹涌洪波随顾余不鄙可语者联编累轴缄以贻寸珠盈掬破冥晦尺璧入手无瑕疵穷搜囊箧暴侈富开窥秘啬心惊嬉竟微一毫报佳况临纸复辍惭久之
访何若谷
君爱仙源压尘俗高楼对起栏干曲朝霞灼灼浮晴晖二十四峯照羣玉楼下长江烟水緑楼前有濑归艎促主人借问何时还囘首峥嵘看不足
次韵僧重喜闻琴歌
我昔所宝真雷琴弦丝轸玉徽黄金昼横膝上夕抱寝平生与我为知音一朝如扇逢秋舍而今只有无弦者无情曲调无情闻浩浩之中都奏雅我默弹兮师寂听清风之前明月下子期有耳何处听自笑家风太潇洒
游金华洞
子房身乞辞大用赤松伴游世所重高远谁亲弋外鸿尊荣肯羡池中凤至今仙迹存金华我来一日登三洞囘顾却笑长安人辛苦登天凭鹤控
题衢州唐台山
唐台压郡东北陲势旋力转奔而驰伟哉造物谁其尸一山中起高峩巍羣峯环辅拱以立背面肘腋相倚毗怪石差差少媚色长松落落无邪姿岩隈有路数百仞直登不悔形神疲中间轩豁浮图舍栋宇彩错金璧辉寒泉一亩清可监优游鱣鲔扬鳞鬐猿闲鸟暇两呼笑老僧矍铄趋且嬉天风烈烈骨毛竦更云六月无炎曦攀缘絶顶下四顾溪山百里如掌窥我思宜有隐君子放心不与时安危巢由之行已高世白云卧此逃尧妫
寄酬梓路运使赵諴度支
喜君出使东川行腊寒拥雪辞神京平生忠力晚愈固万山叱驭险亦平青泥岭恶白昼上更逢落雪百尺盈盘高折下寸寸进马蹄硉矹人胆惊君怀初不阻艰险却念疆土连锦城谓予尝有一日雅豪吟纵笔高泉倾三章落落字字好开缄与雪争瑶琼置邮亟来发以诵齿牙冷切胸怀清岂徒感服为文字所得风义推诚明今君东辕我西守去此止有数日程两川春物正烂漫何时文酒亲讲评
谢曾鲁公惠维摩居士真
问答衆口徒纷纷争入菩萨不二门金毛狮子不敢吼不嘿不见维摩尊维摩之尊无异相潞州传出毗耶像相公付与知非子挂向壁间看榜様
清献集卷一

[book_title]卷二
钦定四库全书
清献集卷二
宋　赵拚　撰
五言律诗一百四首
暖风
薄袂欹云散轻盘舞袖低帘疎荡楼阁尘暗逐轮蹄絮乱垂杨道香流种药畦春窗恼春思一枕杜?啼
芳草
翠密驯文雉丛深隐画轮离披金谷晓寂寞茂陵春古渡班荆客长堤走马人芊芊似袍緑一雨一番新
寒食郊园即事
城郭青烟散郊园彩日长鬭鸡红锦翅游骑紫丝缰有蝶俱含粉无人不惜芳尽拚花下饮归去醉成乡
杜鹃
响乱书窗外人惊梦枕中江城啼晓月泽国愬春风柳道盘飱緑桃园躞蹀红年年来此地留恨任西东
溪山晚目
幽花连径发惊鸟避人啼雨过晴虹上风清走马嘶滩平鱼艇稳村小酒旗低谁及山翁乐号呶醉似泥
村居
午寝忘讥刺闲居杜送迎雨泥双燕下烟壠一犁耕座入山光迥门连野色平吟余仍兀坐谁与战楸枰
曲馆
日华烘玉甃烟缕亘雕甍枣熟房栊暝花妍院落明醉轻春有味梦短昼无情欲识愔愔意囘文织已成
题九仙寺
坠果春三径蒸云晚一轩廊腰囘战蚁山腹合啼猿泉淡禽窥影苔深屐印痕自惭名利者聊免世纷喧
赠吉安院主
学佛之徒衆难能是向文唯师独奇尚於我故殷懃诗遇知音诵琴防俗子闻虚亭对明月长许到宵分先与祠岳续以权市征弗克往呈通判沈侯
装怀成倥偬从事愧风流且榷征门利甘同倚市羞摇心随使斾极目望仙舟青玉灵坛远终朝接上游
沈侯见和再次前韵
举目皆仙迹斋心远俗流江山入诗助苹藻为神羞去矣登危峤归仍泛稳舟何劳叹萧索无惜话真游
和沈侯叙别往祠岳
席上歌骊阕风前嘶马骄怱怱倾桂醑一一上兰桡破浪欣无恙依莲愧不憀踟蹰重囘首云翼自扶摇
言怀寄三兄
沿牒非吾土逢春忆故园于今佐犀帐经岁别鴒原讼简仍开卷时平且属鞬江乡去千里凝睇一销魂
送石秘校
击汰泛轻艎离怀莫共伤去投方朔牍归曳老莱裳在昔名尤重于今道已光此行有新集一一锦裁囊
和何节判观水
澄江抵练长极目路苍茫烟芷差差緑风荷柄柄香西流终古恨南浦镇时忙拟待传辞意离人在楚乡
和蔡黄裳节推外邑见贻二首
只应登雪峤疑是有丹梯雨後千山秀风前一笛嘶平时空执弭乐土不鸣鼙目断依莲客君东我自西冉冉成轻别迟迟想倦游去应寛蕙带行亦佩吴鈎访隐逢三径寻真认十洲有人频倚望何日大刀头
和三兄见寄
棣萼遥南国苏萱种北堂雪音何处断风翼自囘翔送目吴天濶传辞楚水长通宵识归路惟梦到吾乡
江上白乐天祠
我爱白司马有言来谒祠才名千古照忠义一生奇谏切宁思禄谗行却罪诗如何江上客惟道琵琶词
有虎
有虎竞磨牙逢人事攫拏夜声闻别坞晓迹印平沙迫路奔惊大藏林噪乱鸦过舟无可奈极目是蒹葭
罾鱼
生涯罾一架深浦势并兼张目因知密游鳞不漏纤急收防力跳轻语怕惊潜持去全家乐盈盘鱠缕甜
岁暮感怀
早是穷冬逼那堪客思兼事嗟流水远年愧入春添与雪幸同操惊霜忽到髯晚舟前浦泊何处有青帘
寄任大中秀才
今我岁将暮过桡鹦鹉洲忆君人少与买舍瀫江头客路书多絶吾乡梦半游明年谁到蜀能寄好书不
向晚
向晚立汀沙人闲目更賖林踈僧屋露风转客帆斜幽白孤飞鸟横红数抹霞渔翁偶相问怜我宦天涯
又和三兄见寄
郑重流芳信殷懃慰远官已欣怀袖满仍觉齿牙寒置速传辞易人遐结会难侧身东望久离绪转盘桓
送邹舜咨囘乡
经岁别亲闱于今咏式微捐繻成後约拭袂重言归脱叶迷官道酸风中客衣新文满珍笥去去有余辉
送余林二生赴举
并游攀逸轨两喜擅佳声鹄志一千里鹏图九万程青云今共上白水旧齐盟圣主君堪羡连镳去策名
送李运使学士赴阙十咏
懿识本天资长才继者谁漕舟逾万计实廪近千斯入境喧舆颂还乡结主知上方思柄用何惜告谋惟下士无虚坐摛文有话言镇浮贤者业袭庆相君门在郡行车乐瞻天被诏温只应朝请日三接涣宸恩睿简从朝议佥俞协帝畴受厘延贾傅给馈美鄼侯会府居功最朝廷锡命优思皇今在旦归去赞宸猷压境号民苏连甍竞乐输万桑丰岁计一节赴朝趋安稳舟无恙雍容骑甚都赠言聊纪盛为颂愧非夫传姻联世美振玉擅家声南楚聊均逸东臯亦劝耕察廉无遁物刺举有能名宣室今前席宁庸羡贾生早擅云间誉尝登月里名十轮门袭庆万石世传荣待继开宾合聊为拥使旌绩成今第一归作汉公卿荆衡此驾轺封郡去相辽国廪矜流衍农畴喜富饶几时无协气何处不讙谣汉室通粮道论功最後萧南荣来汉诏北阙近尧天懿绩隆三岁丰储备九年威严多摘伏荐籍几登贤去去民思甚销魂尽黯然歌阕散雕筵膺舟是谪仙秦亭临断岸楚水浸遥天魏阙瞻湖上长安指日边彩旍随目远一向立风前供帐楚江滨瞻言泪满巾如何从事客曾作受恩人再顾沟中物尤惭席上珍异时调鼎鼐应许与陶钧和戴天使重阳前一夕宿长沙驿二首
诘旦逢佳节今宵寓远乡且欣宾榻解休叹客亭长黄叶临风乱红萸浥露香酒徒何处所空自忆高阳楚馆夜衾凉离人念故乡远吟只觉苦归梦不成长壁有寒蛩怨邻闻緑蚁香登高在何处明日宴山阳
闻杨畋病愈
湖南杨叔武消息有人传连岁征蛮徼经秋卧瘴烟为时天未丧勿药病还痊云水溶溶去凭诗寄此篇
入蜀舟中逢春
春到依羇旅怀开似发缄野禽鸣胜管春草緑於衫水暖风微碎山明日半衔巴西寒极地冰雪尚千岩
入蜀江上对月
照不私毫发波光上下浮明余到琴淡清极入诗幽忽认江湖昼浑疑天地秋闲云勿轻蔽有客坐孤舟
春日陪宴会春园亭
为怕三春过因谋数刻狂醉轻欣射中欢甚惜歌长蹻马花间系啼莺柳下藏前旌归去晚十里淡风光
月夜听僧化宜弹琴
蜀国有良工孙枝斵古桐逢师写流水为我益清风淡恐时心厌幽蕲世耳聪坐来明月满无语讼庭空
送蜀守贾昌朝水部赴阙
召节下英藩归辕望帝阍中和刺史政孝友相君门去听涂歌美留瞻壁像尊欲知春色好元是百城恩
送曾交屯田赴阙
治多祥气感【公为三江邑有甘露灵芝瑞草之异】名可信书褒诗有千篇富才为两蜀豪任诚时少与敦义世推高剑栈芳菲地公行我亦劳
和范御史初出都门
牍奏辞三院乡荣领百城帝恩山岳重臣命羽毛轻风月随人好江湖照胆清须公赠金玉光照重行行
和韵前人初出鏁头
奏恳初无饰天恩亦重违一麾新命下两桨故关归淮木林林脱霜鸿阵阵飞贤朋诗酒乐行矣自相依
和石涧寺龙潭
一遇汤王旱须为傅说霖只应蟠涧底济物是初心昔岁苗将槁阳骄不和阴农夫望膏泽徒蛰尔何深
和通判范都官不赴赏春
幽郡少丛事名园邀上宾逢花有深意醉欲酬春僚友同年旧郎官拜命新不来无此乐还似姓车人
续梦中作
边寄今儒弁帷筹得将才甘辛均士卒号令走风雷惊晓城鼙急吹秋陇笛哀先声羌胆碎闻道汉兵来
次韵吴充学士斋居冬夜书事
轮奂相辉映严扉耸画楹霜空夜月午斋冷湛冰清缛礼行神庙星华下禁城瀛洲有才士佳句见交情
和六弟抗江上书怀
一失已戚戚诚哉勿尔为因知贤者事不与衆人期别浦客帆卸隔江渔笛吹同行兄弟乐还免动乡思
惊涛
路半狂飇起江心巨浪横苍茫舟子叫匍匐稚儿惊古岸移时入新醪薄暮倾此宜无足道大抵似人生
别後寄表弟李定
之官虽异数行棹欲同仙忽觉清风远因惊俗累牵子留书得後我愧约乖前境上依依过江南水拍天
彭泽狄梁公祠
贤正屯蒙日阴邪会用时人从万死过谁肯一言危毒意囘天后忠诚荐柬之复唐三百载留得枕江祠
经鄱阳湖
舍陆事川程霜天晓色明长波万顷濶大舸一帆轻静唱村渔乐斜飞渚鴈惊云披见楼阁隐隐豫章城
次韵何若谷赏花即席
朋心照旧明宁比盖初倾共惜花兼酒谁论利复名与君如有约不醉似无情更遇诗勍敌周旋未易轻
纪雨
岁始三日雨恩随万井春如何至和气先被远方人洗濯山川秀沾濡草木新尧仁际天地调燮有臣邻
次韵提刑蔡挺度支见赠
历章初请外亡状愧?官为郡恩尤重斯民治素难讼稀逢薄稔诗倡得清欢况复仁封接焉依簟与菅
次韵何若谷中隐堂观棊
春昼僧房静楸枰战气豪斜飞沙塞鴈奔怒海门涛决胜周旋久阴谋计较劳岂知中隐士心不挂纤毫
送兴国令徐师囘殿丞
报政方山下分携贑水滨人蒙百里惠花见四年春亲志乐戏彩家声高缙绅还期逢庆节慈宴拱严宸
登章贡台
章贡东西????并流作贑川奔湍出城曲离合向台前把酒来凭槛鸣鼙见放船滔滔归底处沧海路三千
次韵周敦颐国博重阳节近见菊
为僚初自喜邀客亦逢嘉把酒须同乐分襟莫预嗟未成登画舸好共赏黄花试向东篱看秋丛映晚霞
题张果老洞
洞老夀松椿高名古絶羣乱山泉??举世事纷纷使者持丹诏先生卧白云方今莫招隐君德正华勋
赠琴台僧正
寺古傍郊垧门无车马声我来闻衆妙人少到师清锦水金波静银蟾一指明幽琴徐发响真不负台名
留题修觉山
按行车暂尼身得止峥嵘江喜淙淙听云疑步步生春邻花县好晴远剑关明买石镌豪句高哉老杜名【老杜有数章因令刻其上】
次韵孔宪山斋
讼简岁丰盈铃斋竟日清窗排羣石怪檐拥远山明古木风千叶新髭雪数茎开樽向幽处余论见高情
送前人赴阙
正性归忠谊名谈见本原中丞有贤子宣圣得真孙解职留民惠还朝拜主恩东方要安堵一为上前论
次韵吴中复龙图题长桥铺
山东去蜀右不惮客程遥酒酌杯中醁琴携爨下焦故人题大笔佳句刻长桥快读离怀解如冰暖日消
寄衢僧惟简
南禅衆所称简老是真僧法器闻虽古清风见未曾洪炉中点雪大海里孤灯七十休官近归欤我得朋
寄谢毛宪
去贑八千里於今十二年【予嘉佑末破诏还台】无缘久东浙【自政府得请钱塘半稔徙蜀】有命再西川【今再任成都府】吏散庭空讼【谓守?日】僧高寺欲禅【?之东禅长老深悟理性】老来思旧治尤喜获佳篇
送范宪百禄赴关
泥书下紫宸公议协朝绅真主正图治谏官今得人从容陪国论憔悴恤天民大对如晁董公尝素所陈
和荣諲学士按部过长濆关所寄诗
叱驭穷边垒还辕赏驿梅微香心旋吐清咏意尤瓌诲墨蒙兼贶邮筒喜屡开锦官花更好翘望臈前囘
闵雨
闵雨诏复下伤农今四春潭龙从号懒庙鬼讵能神苗槁尘生久云空电转频天公诚可问谁与主陶钧
次韵李元方秀才秋日旅怀
节物奚为感秋怀不自任晓寒侵远梦秋力助高吟薄脱惊风叶疎舂隔水砧商弦调一曲惟子定知音
题灵山寺
我为灵山好登留到日曛岩幽余暑雪钟冷入秋云篇咏惟僧助尘烦与俗分明朝入东棹因得识吾文
寄题致政周洙屯田如诏亭
诰出义方语亭更如诏名为郎拜天宠有子擅家声健羡乡评美光辉野史荣彩衣官亦重门外拥双旌
致政都官宋兄言归旧隐赠行
休官镇浮俗眉夀冠同年恬养八十岁苦吟三百篇乘秋迓杖屦终日隐林泉我羡归欤乐高踪不可肩
游海云山
缥缈齐云阁遥闻摸石池物华春已盛人意乐无涯罗绮一山遍旌旗十里随花棚夹归道骁骑看星驰
次韵程给事赴越任过杭相会
已久论交契何妨醉别筵君宜归大用我独倦高年郡印今分治科名昔共镌离怀虽一水言远似三川
题杭州双竹寺
粉箨双双脱修篁两两高同心齐管鲍并节汉萧曹寒岁霜威御炎天暑气逃此君真可异吟遶不知劳
送章岵少卿提举洞霄宫二首
秘馆红尘外瑶京白日边樽中不空酒琴面已无弦晓上朝真阁春耕负郭田优游大自在何处更神仙使节罄忠勤东南两见春清宵多假寐白发半忧民金阙遥辞宠琳宫去谒真羡公谁最甚我是欲归人
次韵赵少师寄别程给事
人生难会合天与此阶缘逸驾来艰远孤颿映後前吴江阻潮汐越峤望云烟叙别情何厚新诗两灿然
送六弟随子之官毗陵
鴈序暂分飞毘陵动所思亷能真有子清白素闻诗船泛西州远【皆谓弟】山寻北荡奇【自云】明春复归会还是隔年期
览先祖太傅留题国清寺继和
得谢殊狂客无言愧浄名心观潭月白梵听海潮声晓色开华顶秋晖照赤城公诗播人口冰玉未为清
抵永嘉题谢公岩
岭路与岩垧池楼古郡城千年温俗意四榜谢公名【岭岩池阁皆榜谢公】寄傲留佳句遗思出至诚滔滔慎江水东注等休声
赠郑赓高士
易有幽人象天垂处士星知音辞相府【杜祁公范文正公昔留门下予以思亲因辞而归】归养为亲庭闲和碧云句深穷白首经惟贤二千石优顾眼尤青
早离温江夜泊白沙步
晓与诸孙别依然颇动怀去乘兰棹稳行得彩衣偕渔父遥连市村扉半掩柴夜来溪上宿梦已在高斋
次韵寄致政石牧之大夫
予退喜同休翻思慎水游闲云披远岫明月在高楼送目千余里离怀三度秋争如禅客子截断衆江流
寄酬吴天常中散
仕契最敦厚夤缘絶儗伦同登甲戍第俱是戊申人把酒曾四老分携又五春新诗光箧笥珠宝未为珍
送毛寛任清流主簿
轻舟离晓岸凉气满秋空鸾枳从官况蟾宫继父风荣涂终颉颃清节愈磨礲今我所期子名当彻舜聪
西湖吴中允坟生芝草
中允夀龄尊人亡德尚存无根彼芝草为瑞此松坟往行称乡井遗荣付子孙灵苗岂虚设所应在高门
送吴栢节推赴阙
简刑忧俗困一境被恩私清极人知劝诚先吏不欺席觞徒眷恋岸菊渐离披荐鹗有余表横飞去指期宿故梁子正得意堂有感示诸梁英少
遗训素谆谆先生冢尚新门风竞兰玉乡誉动簪绅户牖宵排烛琴书昼拂尘子孙为学盛宜有起家人
外弟李定少卿挽诗三首
子舍竞诜诜号天日月昏有绡传秀像无药反英魂右棘官虚位西山墓闭门遣余衣上涙时复有啼痕少列吾姑子怀能负俊良歌诗追李杜笔札出锺王道指三千远【予时还朝道至南康军奄忽】年踰六十亡嗟哉长已矣冠剑失威光
福地生奚似丧人送几何环环山水秀蛰蛰子孙多情悼魂兮些辞凭挽者歌嗟余身在越西首涙滂沱
故吴丞相充挽诗三首
富贵三朝老公忠百辟师跻民复仁夀与国系安危圣意加优注荣途亦屡辞人嗟五福内独不享期颐论道尊三事登庸历十年舜尝咨尔岳说已济斯川太史书清德高门继象贤都人瞻绘像衮服冠貂蝉纯诚先德行余事着文章所予维中夀难谋彼上苍旌铭笼晓月挽铎诉秋霜自愧居田里无缘奠柩觞
寄开化余遵道
野老余遵道人微德义尊家居青嶂底身在白云根盛事传闾里昌期付子孙不烦迂步远此去自高门
清献集卷二

[book_title]卷三
钦定四库全书
清献集卷三
宋　赵拚　撰
五言排律十九首
谢赐飞白御书宴羣玉殿
朝野欢和际君臣恺乐时圣谟天地久睿藻日星垂内合羣编啓灵函衆宝披光华颁帝翰密勿宠官师雨露神毫洒风云上意绥翺翔转鸾凤夭矫奋龙螭侍宴聆清问衔杯拱睟仪御香蒙领袖和气入肝脾言念宸恩重曾非贱士遗天顔瞻咫尺臣职愧箴规补阙难言衮倾心窃比葵养贤兼养正所愿易求颐
同天节
土?欢呼日天家庆诞辰虹光流渚异电彩遶枢频物与薰风浃祥并协气臻庭除交玉帛宴衎列簪绅丹穴来仪凤华封祝圣人小臣叨下列鼔舞颂尧仁
送韩丞相琦出镇陕右
羌狄方怀德朝家正右文边城轻举动天子为忧勤公位三朝重威名万里闻聊烦镇西夏尽得护诸军赐第仍开燕传觞命极醺陕民如望旱一雨压尘氛
急帆
江濶北风长高帆尽幅扬势能分巨浪力恐抜危?鸥鹭频惊迫鱼龙相助忙峯峦旋岸碧木叶走汀黄快似登仙去轻於傅羽翔一程三百里晚泊未斜阳
初入荆江
迢逓辞宸阙迁延换岁华舟才入荆渚人觉在天涯浪激多推岸流濡足沸沙势盘帆小便涨浅路频差横艇义鱼浦摇旗卖酒家山微思念越江窄止通巴烟色汀芜淡风光野烧斜蛮歌朝竞唱祠鼔暮连挝渡口初逢柳林边未见花前程春始盛一一待诗夸
送昭文刘少卿移知南海
世绪传英德时才播令名锦裀终袭庆桂籍旧升荣仕路登优绩朝闺服俊声风猷着台阁操尚冠簪缨坟衍方谋学冰霜未底清分忧膺阃寄颁教洽舆情会府资谋计中闱念笃诚汉庭当继好戎帐去修盟通币旋君节飞刍拥使旌舟车勤转漕仓廪庆丰盈廉士祈甄用贪官愧窜惊凤书来辇毂熊轼镇荆衡压境无喧讼连畴近力耕腾谣闻五袴行乐护千兵道路纎尘絶人家协气生涣思飞睿诏华序拜名卿更直羣书府于宣百粤城祖筵徒恋恋仙舸重行行预想歌来暮前期报政成上心方简注元鼎伫和羮
送同年何推官
浃恩颁汉检沿牒别熊川免作徒劳叹聊为从事贤贮文囊制锦赞画幙依莲志尚心非石标仪骨是僊赠言惊去矣携手觉凄然远目浑疑断离肠已似煎马嘶枫叶道人醉菊花天到日成优绩宸纶伫九迁
庭楠
彼美庭楠植基培几十年夜来全庇月晓去薄生烟万叶光齐动双株影共圆幽栖疑有鹤清响为留蝉饮对传三雅琴依按七弦河阳花自媚彭泽柳空眠势翳门阑静阴清几案鲜不才逢讼简吟遶强成篇
蜀倅杨瑜邀游罨画池
占胜芳菲地标名罨画池水光菱在监岸色锦舒帷风碎花千动烟团柳四垂巧才吟不尽精笔写徒为照影摇歌榭分香上酒巵主人邀客赏和气与春期
寄谢云安知军王端屯田
旧邦逢朐?灵地接岷峨住岭排烟火悬岩引薜萝雨花疑锦濯晴水甚蓝挼远地之官去孤舟走嶮拕出麾无一事倾盖首相过幸不愚烦外欣承议论多春光千骑骏天色百城和赏物楼新构镌文石旋磨为时即慷慨得友盛吟哦世重黄金诺人传白雪歌投壶倾立马飞镝屡鸣鼍局战迟敲玉杯欢乱酌螺坐来风入袂归去月流波我愧才疎拙生微术揣摩主容勤劳徕行色觉蹉跎匪用诗为好离怀可奈何
江上遇雪
冻云交四隅飞雪满江湖急势团风转闲容到水无并游渔喜唱失侣雁惊呼客棹沿湾泊村醪覔径酤去程方数蜀归思正遥吴得句同诸弟余怀幸不孤
登望阙台
江外三千里城头百尺台神都瞻宝阙星斗切瑶魁风濶春襟快云披晓月开山川增气象栏槛出尘埃天际横归鴈林梢露出槐喜逢冠盖客半是日边来
次韵何若谷别後见寄
言念分符日来逢别乘贤疮痍求俗去风教为民宣吏狱都无扰农畴属有年欢尝陪射的清不废鸣弦避俗寻萧寺游春醉画船文楸坐帷幄诗敌肆戈鋋邂逅穷江地凄凉落叶天代还公去矣伫立我依然久契诚弥固离忧不暂蠲高台倚章贡时一诵佳篇
成大卿宅矮槐
手植踰三纪年随矮势增枝盘多蠖屈根转欲虬腾密覆周遭地孤撑最上层风条低偃蹇烟叶碎鬅鬙顾我来虽羡如公退未能溪园饶乐事时此会佳朋
游青城山
三十六峯峻维岷在蜀奇方行刺史部重款丈人祠冻雪诸蕃隔晴云六面披访山穷宝洞【山有宝仙第五祠昔投龙之所】勅鬼觇丰碑泉落寒崖响萝依古木垂良工存旧笔【青城观壁悉孙知微名画】老叟琢新诗【句符台示岷山集】陟险齐双屐逢幽鼔七丝盘桓不忍去还作更来期
喜雨
火官施酷令曦驭肆炎威魃虐诗尝刺巫焚礼旧讥神将明德应人用至诚祈有幸真天与先期不汝违四郊云靉靉三日雨霏霏色动田园喜声无里巷欷终图实仓廪已足贱珠玑报彼民咨者恩斯帝力归
引年自喜
乾坤报不得犬马恋无缘请有再三渎生踰七十年云山充素志霜雪满华巅远矣日边地归欤春暮天滩长钓台客棋久烂柯仙去乐林泉下何劳一指禅
次韵程给事会稽怀古即事
东南杭与越形势夹长川地占一方秀天生万象全两城俱卓尔列郡岂加焉异世称无间同时较有偏厥民如贵简彼国实居先大海收淮渎羣山冠幅员古人踪欲见游客目先穿况自醇风俗从来省朴鞭有年人既庶乐教志弥坚每得前朝事尝由衆口传土疆归阙下州宇辟湖边未苦秦来幸先经霸擅权有贤思避世择地效高眠盘屈稽山势嵯峨玉笥巅茂林侵碧汉修竹挂青烟东浙潮声近西陵草色鲜四明登陆显五泄夹溪沿渔浦从舟楫仙居远市?山青难入画花灼正如燃石伞阴遮径松潭韵写弦千峯云靉靆双涧水潺湲灵迹曾游处清风可坐延龟浮山出浪龙去井迷年泉涌寻源出萝?附木纒屏危开石上星摘射岩前仙髻传今古峯形露丑妍法华初赐号释子已超禅一感因人异羣言可理诠遍随高下赏潜解利名牵民室常盈目城闉异及肩通幽云底路朝接洞中天必有千年隐都忘万事煎严园烟水乱樊榭柳花颠圣阁迎仙母湖楼望彩船越台凌缥缈溪女鬬婵娟野景诚无限游人岂独专清虚宫刹古恍惚岁时迁宝相灵犹验云门瑞复还尘埃笼古壁章句列前贤醮礼因勤甚龙宫尚俨然鱼池乖本意僧罟触轻涟凿石成金像营庵对玉莲瑰奇天桂室潇洒宝林篇历历森豪俊昭昭着简编兰亭真翰笔桃谷旧神仙想像人堪慕凄凉物足怜公卿夸道路父子遁林泉废宅仙宫立还乡世事捐嗟时徒役役味道益乾乾种墓藏山穴丛祠阚水壖方干栖逸地祖贯起英躔相隐今遗迹侯封昔见?锦衣惭我得车帐为民褰臣力难堪矣君仁未舍旃挺身徒尽瘁报德乏微涓所向知师古干时愧学圆玑衡中切冒条教外颁宣每慕黄居颍曾卑隗相燕有为怀黾勉无术可收甄得请乡邦便躬祠祖壠?耕桑初劝谕饥疫偶成连赈发无深惠疲劳获少痊阖封方富稔载路息迍邅近幸同年代前符昔日缘一麾来镇抚千骑为盘旋弊政因民革烦文到日蠲恩随和气浃令比置邮遄美誉皆腾实清香已胜羶善良陶静化奸猾洗前愆吏畏输心鉴民深入善渊课书人第一轺召里逾千身起侯藩政班趋秘殿联谋猷光帝座议论溢经筵道合风云会功高玉石镌正宜禆日月未可问园田士论逾时望人心曷月湔声名加显显歌颂转翾翾预喜明贤遇须知直道便中宸深有眷外补实难铨行为山阴老聊收一大钱
次韵程给事同孙觉学士杨宪景略天衣谒禹庙夜归
梵宇近灵祠偕游薄晚归云疎通日影风景作霜威博约诗情健盘桓酒力微旌麾分颉颃戈戟耸光辉左右车帷彻周连烛炬围湖流平杳杳泉????溅霏霏却念观珪剑【禹庙】仍欣赏鉢衣【天衣】庙楼临浩渺寺阁倚峩巍灯火还城市烟波远石矶鼓钟初警动驺驭始分飞胜槩同时遇贤朋共乐稀佳章蒙寄贶隣愧得仁依
次韵林希喜赵少师槩游杭
维岳生台辅於时正典刑我尝同政府公早谢明廷官贵跻三少身闲越八龄所难惟夀算岂易是康宁求旧心犹壮寻幽足未停宋都俄暂别吴语喜重听宗契今逾厚交情久可铭摛辞工咏物吐屑妙谈经岚色迎红斾湖光动彩舲游名多写壁燕席旋张屏忽遇瀛洲客新辞使者星承恩来玉陛涖事傍沙汀厌赏尘中景思登野外亭爱忘嘉意重溢美雅章形叙远才超絶搜奇思杳冥道山宁久去归路入云青
五言絶句十九首
麓山十咏
真身湖【湖上有真身寺因以名】
晓光澄水月秋影颤风幡宛是真如地荷花护翠轩
升中古栢
雪挫更霜摧寒心未易囘庭前皆古意何必问西来
书院
雨久藏书蠧风高老屋斜邻居尽金碧一一梵王家
四絶堂
千灯传静刹四絶号虚堂已是金银界仍为翰墨场
洞真观
木老岩垧冷泉飞月殿寒栖真无一事清啸倚栏干
抱黄洞
灵洞古坛基烟萝接翠微日西春又晚不见羽人归
岳麓寺
古木与云齐门前百丈梯我来烦想涤疑是过灵溪
白鹤泉
灵????本无源因禽漱玉泉自非流异禀谁识洞中僊
法华堂
峯顶已崔嵬因高更筑台夜分僧定起咫尺见云雷
拜岳石
片石倚中天云深鸟道间人多祝尧夀登此拜南山
过云安军下岩僧舍
幽寺倚岩阿云扉掩薜萝老僧中燕息谁问世风波
横溪洞飞泉
寒瀑落春岩天垂百丈缣更疑仙客宴不卷水晶帘
和范御史过陈州
湾尽疑无路堤囘忽见桥冬空仍水後物物称萧条
题鱼关
奔流出万山乱石锁孱顔彼跃龙门者何尝惧此关
男?生日
重九登高节阳秋禀气和家家懽会日祺夀所宜多
次韵吴天常
尘事不留毫谁云梦寐劳因思四老会今复数年高【戊午岁余邀叔平少卿同行湖上时君与吴着作皆和诗号四老云】
书琴坛
制动必原静治人先正心风乎昼坛上退食鸣瑶琴
和范御史石仓晚泊
天迥旅怀濶风长野叫来【日暮江上有数十人连续长歌人谓之野叫】沧波清可爱先为濯京埃
觉林寺
古寺无碑刻僧云不记年自余安所问惟是爱林泉七言律诗一百首
禁籞见牡丹仍蒙恩赐
校文春殿龠天关内籞千葩放牡丹风卷异香来幙帟日披浓艶出栏干芳菲喜向禁中见憔悴忆曾江外看剪赐从臣君意重数枝和露入金盘
次韵三司蔡襄芦鴈獐猿二首
省宇屏图哲匠成写传芦鴈笔尤精斜依风苇丛丛袅远扬烟波渺渺平弋者定嗟何所慕鹏抟莫怪不能鸣公看羽翼飞腾处有意青云万里程
獐狎猿驯遂性情恍然疑不是丹青岂忧夜猎林中去只欠秋吟月下听举目便同临涧谷此身全恐寄郊垧山容野态穷微妙造化争功六幅屏
忆信安五弟拊
臈残鹦鹉洲边过忆汝东吴住旧庐诵圣穷愁千卷外覔官留滞十年余也知失意能平气底事多时不寄书兄在松溪我荆楚别怀三处一欷歔
饮酒
江头落寞穷冬日天末崎岖薄宦身休问世途千态巧且贪杯酒十分醇顔间戚戚成何事醉里熙熙即是真梅雪半残烟柳吐一番消息又青春
和十二弟扬臈月立春
二十四日立春节六七千里孤舟行呼儿倒酒迎春醉忽尔持诗属我赓海上去年宾燕乐江头今岁客心情兴来极目寻春色岸柳汀芜緑未成
除夜泊临江县言怀
县封萧索楚江澄旅沉吟怀冷似冰漏促已交新岁皷酒阑犹剪隔宵灯立身从道思无愧得路由机患不能未报君恩踰四十青春还是一番增
泊巴陵闻晓角
五更钟後斗沈杓画角三番塞角调青草湖平无俗籁岳阳楼迥有寒飇酒肠唤醒维舟静梦眼惊囘去国遥我爱清余起倾耳欲吟情思已飘飘
忆辇下寄同年杨子卿
一思平日禁城春直上青霄步步云在月香名欣共得掞天彩藻愧相闻满头竞揷花千柄没案谁辞酒十分莲水今为从事乐伊予无复叹离羣
送交代杨推官
三载从军绩用成代还京阙黯离情亭长且作班荆饮江迥愁闻唱棹声前席去当囘帝问初筵今已号宾荣交承参袂宜敦好莫惜殷勤重报琼
早雾
山光全暝水光浮数里霏霏晓未收露彩乍凝迷汉殿日华不透掩秦楼岂饶文豹迟留隐应有灵蛇取次游圣世妖氛已销尽结成佳气满南州
寄里中亲友
记得城南数刻懽破欢为别涙阑干间关远道初随牒寂寞长亭一据鞍郊外此时凉叶乱岭头平日腊梅残不辞频寄南州信草檄无功楯墨乾
席上感别送桂倅
照人冰骨是真仙失臂江西仅十年子拥倅车袍着茜我趋宾席幕依莲今宵把酒方欢甚明日班荆又黯然八桂到须多假日府中佳醑主公贤
和人清明有感
湖外清明物态?晓林莺舌鬭关关枉缘春意无时尽自是人心不暂闲旧隐东君曾藉草新官南郡亦登山满头花卉盈樽酒且向东风一破顔
和三兄得书喜授掌庾
区区宦况远南州长得归鸿与寄愁已胜折腰嗟五斗岂辞衔尾运千舟冰含白玉期无累路迫青云愧可求家有旧埙流韵远勉将文藻赞宸猷
赠狄节推
唐嗣几危国步艰梁公忠力世难攀不辞鼎镬君臣际为正朝廷子母间今见裔孙仍白首去从幕府绾青纶旌贤有後十二代转觉勲名重泰山
劝学示江原诸生
古人名教自诗书浅俗颓风好力扶口诵圣贤皆进士身为仁义始真儒任从客笑原思病莫管时讥孟子迂通要设施穷要乐不须随世问荣枯
送何孟侯先生之平原
束书携剑出西州恩旧相欢事远游架上昔曾穷圣卷幄中今好赞宾筹也知贤帅须青眼应念慈闱已白头到日欲凭归信杳塞鸿成阵叫清秋
题杜子美书室
直将骚雅镇浇淫琼贝千章照古今天地不能笼大句鬼神无处避幽吟几逃兵火羁危极欲厚民生意思深茅屋一间遗像在有谁於世是知音
春日雪雷并作
东君新用少阳时正月羣阴老未归千里雪花铺夜景数声雷皷作春威欲开桃李嗟寒勒尚蛰龙蛇恨力微一挫芳菲一惊物惘然无处问天机
初入峡
峡江初过三游洞天气新调二月风樵户人家随处见仙源云路有时通峯峦压岸东西碧桃李临波上下红险碛恶滩知几许晚停征棹问渔翁
过岭囘寄张景通先生示邑下同人
二年官役愧能名贤得斯人幸合并几度孝廉交郡辟一生文行出乡评君庐皂水江头远我马青泥岭顶行西首胡为书以赠欲持同邑寄诸生
下牢津
拖舟百丈苦攀跻一过牢津恍似迷花放乱红迎彩斾谷传深响答呜鼙避人幽鸟凌云噪抱子惊猿走险啼春岫重重春水緑却疑身在武陵溪
同万州相里殿丞游溪西山寺
使君呼客入山行晓径前驱照彩旌蛮女背樵岩侧避野僧携刺马头迎千层云水迷三峡一閧人烟认百城楼阁凭余清我听竹风萧瑟涧泉鸣
送黄贲赴渭州机宜
我愧非才敢赠言告新今幸接英躔炎威满路千山去和气流民百口传就捧丝纶天子命到参帷幄主人贤前筹要使边陲静报德铭功愿两全
次韵张着作赠讲礼孙秀才
丈席横经事讲评暂开雄辩五河倾十年素藴胸中吐一日清风坐上生诸子授来疑顿释先儒宗後业偏精尘编古有多门学今喜公能为发明
酬杨鸿渐察判见寄
进不惊人退不藏朅来士术惠殊乡踈余益信琴多乐拙甚方虞锦重伤顾我未能精俗事感公偏遗好诗章怀间得胜千金直莫谓无人识夜光
送崔度推官任满还长安
三岁西州此效官幙中无事有宾欢瞻云预喜长安近归骑还惊蜀道难分袂天涯逢腊尽入关时候正春寒前途应念朋从意回首秦亭一据鞍
谒青城山
背琴肩酒上青城云为开收月为明观宿有诗招主簿【刘绦诗约同游】庐空无分遇先生【张俞出山】墙留古画仙姿活石载奇文俗眼惊却念吾乡山亦好十年孤负烂柯行
次韵孙直言正旦马上有感
蜀国从官又见春物华人事两俱新已推才力多余地更赋词章妙入神要路我甘无俗迹夷途公自有通津逢时得用看施设未止区区庇远民
次韵佥判俞尚都官寄兄君然中允致政
勇退如公世少俦乐天知命富春秋峩峩去得寒宫桂泛泛归乘雪水舟举目烟霞中有趣无心轩冕外何求引高应笑朝闺客白首龙锺未肯休
和淮上喜雪呈贯之
落雪纷纷甚羽毛相逢淮上系轻舠压低酒力威棱健助豁诗怀气象豪两岸远山供玉障一天长水尽云涛归欤喜见丰年瑞南顾无烦帝力劳
和颍川见徐学士
台阁官资属二贤岁寒相见颍流边新醪喜泛千锺蚁永漏惊移数叶莲致主圣神跻舜禹济时功业企闳颠故人清会俱高论肯事狂歌学少年
次韵范师道御史
昔如李郭去登仙今复东行并客船夹岸云山千里路满襟风月九秋天持杯旋斫桐江鱠覔句频赓蜀国笺君到七闽佳丽地荔枝红发欲殷然
和见雪
惊怪穷冬百物繁落梅狂絮逐风飜酒无戈甲争酣战诗似波澜竞讨源且缷帆樯隈断岸好开屏嶂画孤村知音若问阳春曲待把琴调细细论
新定即事
泉高终日听潺湲花草才佳烂漫看言念君恩得私请敢於身计学偷安开元刺史名千古东汉先生钓一竿贤迹勉寻余自愧牧民犹带触邪冠
初到睦州寄毘陵范御史
前日鵷鸿接羽仪平生风谊见施为苏台薄暮分襟後严濑逢佳伫立时归棹岂能忘旧里去筒犹未寄新诗寒泉绕石山环坐一弄南风慰所思
和范都官述怀
人为闲郡我为荣僚友多欢事少生诗里江山今共乐籍中龙虎旧传名逢时自可青云致喜老休将白发轻垂世功名期力到上方求治急材英
勉郡学诸生
桐江为守愧颛蒙来喜衣冠好士风劝学重思唐吏部教人多谢汉文翁济时事业期深得落笔词章贵不空道有未充须自立莫将荣悴汩於中
和彦涂田曹见寄
自喜还家入郡闳久无书简到京城棊观每笑机心巧琴断还忧曲意生厚禄万锺身外薄冷泉千尺耳边清来诗咏叹陶然乐疑梦钧天奏九成
送范都官
莫惜芳樽细细斟还台诗句满离襟海潮风驾漫幽渚乡岫云开认故林八月气凉归棹快三年恩厚在人深紫宸晓拜天光近宜有封囊悟主心
和前人重九日寄
丁字溪流甚箭奔忍看行色夕阳村三吴望远迷烟棹九日登高泥酒樽诗得琼瑶今有意感充怀抱更无言归欤一曲桐江好西北通宵欲梦魂
新定获龟继得梓漕携之赴官
买自桐江数岁前洁中轻外欲巢莲同麟荐世宜为瑞邀鹤寻真定得仙肯示吉凶贻後悔祗随呼吸到长年主人幸不烦供养俾托轺车看两川
过子陵故祠
帝念先生素所亲殊恩终不顾丝纶图勲耻预凌烟像辞贵甘为掷钓人云水孤高教适意俗风奔竞使还淳如今丘壑无遗士天子思贤号圣神
次韵石温之都官见赠
桐江得请上恩荣孤士惭无善可旌望阙天光惊已远到家春色喜先迎云边旧念青山隐监里新逢白髪生多谢贤朋遗佳句重於珍璧价连城
忆松溪三兄县尉
忆别扬州六月中倏今三已换春冬烟帆去蜀七千里云岭瞻闽几万重莫为沈迷嗟下邑要将清白广吾宗天遥最是书难得早倩来鸿寄一封
次韵郑琰登睦州高峯塔
旧迹蒙君丽句夸昔同峯顶蹑云霞逢秋谒寺留诗笔薄暮归鞍照月华旋酌香醪浮瓮蚁鬭烹新茗满瓯花心余更作儒官会帐内诸生拥绦纱
得守?州过郷邦赠别衢州太守高赋同年
俞请分符入贑川过家为幸获於天桂宫旧有同年契梓里今逢太守贤酾酒殷勤供去帐解囊分耀贮离篇晓来颇觉思君梦烟水苍茫隔画船
守?过家登高斋即事
旧里徘徊忽四旬高斋高胜足懽忻当轩晓看山横黛负郭秋成稼覆云酌酒屡邀朋契乐弄琴真与俗喧分?州莫讶迟迟去乡便恩荣荷圣君
寄永倅周敦颐虞部
君去濂溪湖外行倅藩仍喜便乡程九疑南向参空碧二水秋临彻底清诗笔不闲真吏隐讼庭无事洽民情霜鸿已到衡阳转远绪凭谁数寄声
?州即事
君恩山重若为酬补郡都忘乐与忧惶恐滩长从险絶郁孤台迥足观游贑川在昔名难治铃合于今幸少休人谓濶疎予自喜远民安堵更何求
次韵何若谷都官灯夕
千门灯烛事遨游车马通宵不暂休幸免烟氛遮皓月任随笳皷杂鸣驺金壶漏下丁丁永玉斚霞生灧灧流帝泽远临人鼔腹贑川宜有太平讴
次韵徐师囘殿丞捧诏亭听琴
讼銗无譁去访真并游僚友若天伦庭存列宿仙坛古堂启先生诏墨新膝上挥弦清度曲席间倾耳静留神泠泠不断绵绵意追想南风解愠人
寄知福州范师道龙图
十年游雾入兰薰本末聊同出处均五岭昔将巴蜀远【君漕南粤日予漕梓益路】七闽今与贑川隣【?福接畛】雪中始见松难改火後须知玉是真事业他时公自任致君尧舜泽吾民
次韵何若谷寒食燕集
雨过江城絶点尘清明佳节正千门舞香扑坐花新戴歌响盘云曲旋翻几欲为春留日驭直须同俗醉衢樽因思老氏登台乐若此斯民未足论
次韵钱顗喜雨
山川灵秀降丰穰十里油云泽我疆为叩明神虞岁旱故飘甘泽助春阳征人共解江头?游女争夸陌上桑令尹爱民形喜色作诗先已报丰祥
次何若谷上已游江
祓禊追修宴集开山川聊为霁风雷衣冠恺乐觞传羽旗皷号呶笛弄梅画鷁稳移随岸曲珍禽惊避逐波颓百城锦绣人如织笑看使君乘兴来
次韵钱顗见赠入学听讲
文翁治蜀泽民深贑守无堪愧士林长育务先庠序教讲磨思见圣贤心今兹未肯孤毫善学者尤宜念寸阴三百余篇金石奏席间愿听得遗音
次韵何若谷寄提刑蔡挺
远俗期年荷德丰一麾乌足滞才雄朝签寄任非轻外圣诏丁寜果发中却念松楸还里閈再驰牛犊恳天聪只应未遂归欤兴江右澄清已望风
次韵楚守孙直言职方见寄
间关来贑会年丰十里农桑画障中雨足山川多秀气暑消台阁有清风人惊地远还同近谁道江西不似东琴酒从容随分乐敢将身计事怱怱
次韵广东转运董仪职方同年见寄
贑守无堪出榜中日闻将漕称才雄感公迢逓诗筒至谓我优游讼銗空高会正遥千障月羇怀聊寄七弦风何时把酒朋从乐也待醒狂学次公
次韵黄伯度虞部见赠
念昔相逢向上方别来惊已换星霜梦囘半是烟波阻诗寄全篇箧笥光近喜岁丰无剧讼更多雨足压骄阳施为自頋如何尔鳬鹤奚烦问短长
闻杜植移使湖南
去岁南来幸守麾故人江上喜新眉十分劝我流霞酒一曲听公白雪词此後拙踈真有赖而今谈笑杳无涯惊闻拥节重湖去凭仗西风寄所思
留题悦亭因简何若谷都官
翠栢环庭数亩间萧疎仍是枕江干都如君子怜松茂半为主人谙岁寒素壁留诗多健羡画船过里暂盘桓【公倅?代还】因公此景予心喜亦有高斋待挂冠【公尝题高斋诗】
送前人过乡还朝
景佑贤科昔共登长沙宾佐复交承三千里外今同郡二十年前旧得朋贑水帆樯惊远别玉峯栏槛到先凭朝廷正是求材日欲恋仙乡筭未能【公家玉笋山下有玉峯亭】次韵董仪都官见赠【予尝宰海陵踵公肃美政之後故云嗣英】
海陵余昔嗣英僚旧尹咨新治有条此别风波嗟各路但闻名誉籍当朝美夫郡接濒江地幸矣民多乐岁谣南国故人千里隔举头云岭郁迢嶤
同周敦颐国博游马祖山
晓出东江向近郊舍车乘棹复登高虎头城里人烟濶马祖岩前气象豪下指正声调玉轸放怀雄辩起云涛联镳归去尤清乐数里松风耸骨毛
南康公余有作
道未中充气未闳圣神遭遇本寒生廷中入愧言无补岭下来欣治有名世路计身焉用巧古人逢物要推诚从容章贡台前望贑水秋天一様清
次韵周敦颐国博见赠
蜀川一见无多日潮水重来复後时古栢根深容不变老桐音淡世难知观游邂逅须同乐离合参差益再思篱有黄花樽有酒大家寻赏莫迟疑
和?守任满前人香林寺饯别
顾我入趋尧阙去烦公出饯贑江头为逢萧寺千山好不惜兰船一日留清极往来无俗论道通何处有离忧分携岂用惊南北水濶风高万里秋
次韵衢守陈守言职方招游烂柯山
贤侯九日去寻山牵俗无由得附攀【守尝见约是日以事弗克同往】换世昔传仙局久登高今喜使车还平原丰稔农欢劝犴狱空虚吏放闲从此烂柯光价起为留佳句落人寰
按狱眉山舟行
携琴晓出锦官城千里秋原一望平放舸急流身觉快披云孤屿眼增明农田雨後畦畦緑渔笛风前曲曲清讯狱远邦先涤虑恤哉休戚在民情
次韵蔡挺提刑出巡将还
牓契推诚积有年天渊冲跃见鱼鸢方欣友会为愚幸又辱诗情着意缘庾岭棠阴留远俗贑川舟御若飞仙明朝预想陪高谊满座清风盛暑天
会新都孙直言于成都
同志同年分若亲幸从天与岂关人交情旧别江乡晚客宦今逢蜀国春酌酒强论贤否事畏涂休说利名身邻封却喜无多远来往诗筒莫厌频
题三泉县龙洞
蜀道羣山尽可名更逢佳处愈神清初疑谷口连云掩入见天心满洞明怪石磷磷蹲虎豹飞泉落落碎瑶琼嵬巅别有神仙路又得攀跻向上行
成都西楼
多暇朱栏倚望频远云开即见峨岷昔贤初尽经营力今我独为优幸人胜阁帘高惟掩雨老台民乐只登春争如蜀国西楼好四序风光日日新
张公二月二日始游江以集观者韩公绦因创乐俗亭为驻车登舟之所
长桥东畔尼朱轮画栋雕栏锦水滨子美浮槎传大句乖崖游棹看芳春樽罍泛泛留佳客皷吹喧喧乐远人夹岸香风十余里晚随和气入城闉【韩公绦尝游故云】
和交代韩公绦端明别後见寄
关山晴晓过绵州两蜀人思惠爱稠去路旌麾朝日下驾空桥栈接云头初观妙句离怀释似酌清泉渴恙瘳孤绪摇摇更东望西楼千尺止三休
寄谢蒙州守周源屯田
念公别後固依然蜀距炎方里数千剑栈过来才一月诗筒传得已三篇胸藏忠谊坚於石口吐文章涌似泉何日解符还阙去如今朝野不遗贤
运使王举元兵部因谈道惠诗次韵
初穷文字作阶缘若得嘉鱼即弃筌堪笑蚊蝇惊八月岂知龟鹤夀千年无心是处非关境有命由来不在天自古君臣悉功行不然终未到神仙
送前人还都
蜀道将输茂绩成远人安靖岁丰盈发施号令岷山峻除去贪惏锦水清一旦赐环来日下九秋乘驿度云程朝廷礼盛荣归好亲见吾皇讲太平
荣諲学士按部未还因寄
欲见遐陬尽乐康沈黎囘即按嘉阳寻山举屐三峨峻度岭驱车九折长坞栢正宜寒後悦驿梅多向臈前芳锦川遨乐春期近早着鞭来入醉乡
题天彭鲍郎中南楼
彭门於蜀最无双人悦南楼重叹降??鸣泉漱金玉森森佳木拥旌幢仙飈出洞清来坐【彭门多仙山】峦雪排岩冷透窗太守瞻云日登向巴江迢逓隔吴江【公以亲老数奏乞便郷官】
赠玉局李垂应太师
坐观山水地幽清恬淡冲虚乐性情迹混光尘宗老氏术通仙俗似君平欣逢真侣论根本耻向权门叩利名济世金丹得传授先生高隐在青城【张先生遨乃其师也】
成都转运翠锦亭
羣木依亭翠锦开主人吟燕日徘徊青帏照坐初疑染绀障铺檐不是裁蚁酌对倾金斚满鸭头前引五溪来劝公勿用迟留赏早暮须贤即召回
提刑邢梦臣度支连理荔枝
嘉阳天远被薰风荔子呈祥郡馆中庇本莫将慈竹较媚时宁与瑞莲同并柯昼耸烟光动异干霄空月影通奇木幸逢真赏笔谁夸丹实一庭红
送苏寀刑部赴召
有诏西来亟治装古今威望重痴牀不烦右蜀专飞挽直为南台正纪纲豸角风霜秋肃肃鹤形环佩晓锵锵忠贤得用朝廷美礼法匡时事业光
次韵张唐民都官道中有怀
言念离情积有年朋心金石孰为坚殿庐未入承明直郡阁先传太守贤且向天涯行五马不妨神液溉三田闻公比悟庄生指於此纷华已泊然
再经江原县有作
徙命乘轺入锦川岷沱寒霁好人烟弹琴旧治俄三政持斧重来未十年欲去民忧同乐只敢孤朝寄独恬然邑城东望踟蹰久魏阙天遥里数千
招运判霍交囘辕
自邛之雅渐高丘所过从容尽胜游白鹤山头云里寺金鸡关外雨中州公今南按蠲民瘼岁已西成辍上忧江渎荷花开似锦且同归去采莲舟
游青城山
山到青城险复奇地平孤起压坤维直通一径迢嶤上俯觉千山迤逦卑为访隐贤题古壁因观幽境过荒祠白云深处逢岩老醉酌松醪满鬓丝
题张唐英秘校桂香亭
月中新得桂香清归向斯亭立美名作赋仗前登第好拜恩堂下到家荣晓羞兰饍亲心乐春照蓝袍俗眼惊跬步不宜轻自待青云岐路坦然平
送蜀倅杨瑜东归
倅郡优游得治声代还东出锦官城一州和气三年迹万里寒威十月行江外预通乡信喜仗前归拜帝恩荣逢今佥用良材日好使明堂大厦成
送张唐英司理赴渝州
不用咨嗟怆别离听吾持酒祝公词少年得第人谁似纯孝於亲里共推姓字已通丞相梦【今丞相文公因梦尝以诗遗君】才名须结圣君知狱情要在平生允容驷高门自有期
题运判霍交瞻岷阁
阁外风光满意新诸公同上看梁岷蜀天六月云如火夷界千峯雪似银岩叟近传多得夀羽人曾此数登真夫君不为神仙事早暮孜孜泽远民
送张唐英太博
蜀卿荣耀跂光尘忠孝兼全到古人万乘累年闻奏牍双亲同日拜恩纶志侔鸾鹄风仪远文得岷峨气象新圣政於今急贤者肯教留滞蜀江滨
寄酬梓路运使赵諴度支
东川使者驻前旌西念邻邦眷旧情屐齿峻登云顶寺诗筒遥寄锦官城民间乐矣原田稔境上熙然狱犴平闻说提封足和气我心懽快为宗盟
次韵蔡仲偃都官南归留别
留诗为别重依依春浪桃花晓弄晖柯岭峥嵘何处所兰桡安稳送将归与君志有云泉约顾我身无羽翼飞浮石仙今遗迹在吾庐江畔忆渔矶
次韵孙直言书怀
四十惊霜入鬓新道光休叹守官贫荣涂渐快青云步宠禄方酬白首亲此日文词夸世俗异时才术济吾民功名立去何忧晩要得相期到古人
青州劝学
学欲精勤志欲专鲁门高第美渊骞文章行业初由已富贵荣华只自天一篑为山先圣戒寸阴轻璧古人贤沂公庠序亲模范今日诸生为勉旃【学之始自王丞相兴】
清献集卷三

[book_title]卷四
<集部,别集类,北宋建隆至靖康,清献集>
钦定四库全书
清献集卷四
宋　赵拚　撰
七言律诗一百五十九首
述怀
三十年前一布衣烂柯山下骤鸣飞梦刀蜀国青天上衣锦杭州白昼归曾预机衡蒙帝眷自同葵藿向晨晖东斋事少愚知幸终日平岚面翠微【平岚亭名】
夏末喜雨
灵湫祈祷酌樽罍稽首精神敢惰哉民意欲从千里雨天威为动一声雷预期多稼如云去且免飞蝗入境来酷暑骤祛还自喜清风朝夕上楼台
次韵孔宗翰水磨园亭
南洋一派通机磨更引余波遶曲池高柳碧阴无酷暑小莲红老惜芳时临流共赏休辞醉按辔重来未可期从此邦人为胜事范公亭榭孔君诗
次韵王居卿提刑游云门山
千里峥嵘到忽平兀然如觉梦魂醒石通幽室心生白迳拥寒云步入青一水下窥疑絶线两山前列似开屏重城归去仍堪喜岁稔人家户不扃
次韵王宪中秋不见月
一城歌管中秋乐薄暮楼台六幕垂明月幸无亏损处浮云应有敛收时聊因表海今宵醉却起钱塘去岁思有美堂前如白昼练铺江面镜须眉
寄余庆讲僧思辩
年光已占六十四七十归来尚六年顾我久惭迷利禄与师同约老林泉政为岂弟聊康俗心放逍遥自到仙身寄东州梦南去山堂依约艮庵前
次韵孔宪重九出巡未囘
东望迢迢百尺台清风徒念故人来幸空讼銗澄心坐喜得诗筒盥手开不觉登高佳节到未期行斾几时囘尧山虽与民同乐阻共车公把酒杯
酬孔宪将还
待月登高悉後时还辕今喜近郊岐再圆光彩蟾升汉未谢馨香菊满篱乘暇寻山应有得【闻欲谒九仙山】许陪观海不知谁【所处登莱州皆枕海上】感君按辔澄清外遗我琼瑶两首诗
送十二弟太博扬倅潭州
我忆初筵湖外日于今三十八年间无缘再得游潭府有梦还应到岳山屈指春秋惊老大满头霜雪欲归闲之官莫惮长沙远行业於人不愧顔
次韵孔宪蓬莱阁
山巅危构傍蓬莱水阁风长此快哉天地涵容百川入晨昏浮动两潮来遥思坐上游观远愈觉胸中度量开忆我去年曾望海杭州东向亦楼台【杭有望海楼】
次韵王宪表海亭赏雪
开樽表海最高亭正是纷纷雪态轻比屋万层琼室徧夷涂千里玉沙平因风起絮先春意与月交光後夜清共喜丰登有佳兆结成和气在民情
再登亭偶作
气象三齐古得名时登表海最高亭河源一水下青嶂人物两城如画屏邑报有秋期俗阜守惭无术济民灵从来狱市并容地且向樽前任醉醒
寄酬旧交吴中复龙图
我昔梦刀慙乐土君今叱驭信贤哉芝兰旧友三年别金玉新诗万里来石室清风期俗变锦城珍宴为民开中和有颂朝廷喜行看春光拥诏囘
酬越守孔延之度支
君诗感别我依依言念朋怀与愿违京口落帆初醉後江心登寺复分飞【去年春三月公之会稽予自杭徙青饯别于润州之金山】囘思二浙风烟好来喜三齐狱讼稀旧里未归徒仰羡小蓬莱上占春辉
青社有怀杭州
早暮涛声遶郡衙湖山楼阁衬烟霞浑疑出处神仙地不似寻常刺史家假守半年无惠爱退公连日不諠譁东州久发南归梦却念重来未有涯
再有蜀命别王居卿
穆陵关望剑门关岱岳山连蜀道山自顾松筠根节老谁怜霜雪鬓毛斑离家讵谓虞私计过阙尤欣觐帝顔叱驭重行君莫讶古人辞易不辞难
入蜀先寄青城张遨先生
踰年青社得徘徊一日皇华下诏催蜀道五千驰驿去秦关百二拂云开不同参政初时入【吕公余庆】也似尚书两度来【张公□崖】到日先生应笑我白头犹自走尘埃
寄题刘诏寺丞槛泉亭
泉名从古冠齐丘独占溪心涌不休深似蜀都分海眼势如吴分起潮头连宵鼓浪揺明月当暑迎风作素秋亭上主人留我语只将尘事指浮沤
过铁山铺寄交代吴龙图
暂留山驿又晨兴西望旌麾想旧朋三院华簪曾对直两川兵印复交承年光头鬓华如雪世态心情冷似冰境上凭诗驰远意青泥寒晓入云登
过左緜偶成
东南再守二年间【自杭徙青】徙蜀何须问险艰入觐已违龙尾道出麾还过鹿头关与民共约三春乐顾我都忘两鬓斑岁满乞骸何处好仙棊一局烂柯山
次韵吴龙图别後言怀
言念朋游二纪间离樽前对鬓丝斑告新剑外皆遗爱道旧台中共解顔我固无辞来蜀国公闻有命镇秦关西东接畛三千里莫厌诗筒数往还
至成都有作二首
四十年间利禄身平生踈拙任天真慙无治迹留青社喜奉恩华觐紫宸去国早逢关右雪下车还入剑南春为怜锦里风光好不倦从来作主人
西指梁岷路屈盘犹能矍铄?征鞍大庭临遣皇恩重远俗传闻睿诏寛峯耸云粧银世界江深春动锦波澜遨头老矣民知否莫作风流太守看
次韵提刑张广民度支射中金钱
百发秋毫不少偏宜应佳兆中青钱鸣弦迅发心先正破的劳观眼欲穿赏劝坐添杯上桂咏歌宾许幙中莲古人一箭功名立岂止文章独炳然
题江原张着作善颂堂
构堂宾族聚於斯屈指高风剑外稀七十年尊君乐隐二千石重子荣归溪流石上来清响岩洞檐前耸翠微旧令尹今西处望【予尝宰其邑】江原闾巷正光辉
送运判韩宗道赴阙
去岁间关到蜀时闻君早作促装期初疑倾盖无多日今幸分携已及朞晓栈直登云里路臈梅还见雪中枝紫宸入觐从容对剑外民灵荷帝慈
送别张宪唐民
三年持节按刑章岂弟其谁不叹降才者设施功第一使乎光彩竟无双宣风蜀右成新法易拜秦东得旧邦欲识远人留恋意陇泉幽咽下巴江
次韵运使荣諲学士游净衆寻梅
飞盖城西探早梅僧园栏榭燕游陪微寒始报冬初信清艶应留臈後开子美英词夸雪色赵昌精笔写香腮此花自有天容意迎得春阳次第来
送茂守吴彦先郎中赴阙
汶山为郡数逢春被诏还都岁又新惠政久通蛮檄外怆怀初去蜀江滨邛崃古未兼忠孝宣室今非访鬼神制御羌夷知有术上前章牍为开陈
次韵黎守毛抗屯田见寄
岷峨还是一川雄我愧行春与俗同乐国此年丰衍後嘉朋终日笑谈中沈黎太守初成政蕃诏诸蛮悉向风圣世唐虞流泽远啓行无复用元戎
送左緜孙珪职方赴阙
三年遗爱被西州供帐民情岂易留险道若天春气近雄关如剑晓光浮禁中曾上台僚荐【近臣尝奏君才堪御史】使者仍书郡课优【成都漕司以君政课第一】去矣青云岐路稳不须囘首越王楼
钤兵李左藏厅赏梅
岁晏珍林发素葩樽前奇赏着诗夸惊逢臈去已三日喜见春初第一花照水冷容酥点缀摇风香片雪纷拏主宾莫作寻常看锦里名园只两家【成都此花惟钤兵东西二园最盛】
次韵荣学士按简州见寄
我昔坤维滥使权简池行部属丰年盘桓郡驿留单骑徙倚江亭按七弦今愧高贤传丽藻远闻清思涌寒泉置藏巾衍光华甚不使珠玑只媚川
钤兵王阁使素芳亭赏梅花
素萼清香并酒巵主人勤意嘱留诗为逢蜀国新开日却忆江南旧赏时春密未通桃李信臈残都放雪霜姿先公旧植亭栏外肯构重来见本枝【先司空钤兵日始创是亭阁使复继其职是谓冇子矣】
答彭守鲍叔轲郎中
白云东向日瞻凝连掞封章写至诚八十亲高思就养二千石贵恳辞荣兰陔得志趋吴分棠芾留阴在蜀城腰印还乡人子乐锦衣光动彩衣明
酬剑守王嘉锡郎中
登科三十四年春五百人中有几人顾我虚名惭过分得公佳句读惊神初疑暗里双珠掷自喜怀间万玉陈预卜铃斋论仕契入关聊为驻车轮【予代还密迩过剑期一见】
次韵周源屯田祷雨二首
城东野老告予知四载凶荒语益悲远水又成千里涸濶天无复寸云垂仓箱势絶丰登望道路人为殍死期刺史至诚天若应愿留遗爱入生祠
炎曦禾稼猛於烧试问灵龟兆已焦雨意几时随气协雷威何日胜氛妖汉朝八使烦敦遣周室三公重燮调有祷愿将明德荐芳馨何必在兰椒
答江钺都官见招
风波岐路益驰奔踈静嗟谁得似君乐矣夜觞西岭月傲然秋钓北谿云诗章有趣为千首利禄无心顾一分鸡黍辱招来慰意俗拘何计入兰薰
次韵江原方任太博见寄
锦城之别重吁嗟人事缤纷走岁华遗我诗篇来有意忆君魂梦去无涯秋惊蜀岭更书近云掩闽山故国賖闻说政成风俗好又添和气乐人家
次韵李元方即事
壮岁胸怀独感时肯随寒暑似民咨能思损益长开卷任有闲忙不负诗趣向已为污俗笑声名须共古人期茅斋寂坐生秋思无语西风夜月知
闻岭外寇梗
惊说炎飈烟瘴时洞蛮蠭起寇南陲家书万倍金难得远梦千回路不知刺史没身专扞御【康州赵潜叔死敌】谏官衔命救疮痍【起居赵叔武出使】伏波死去今谁继大笔铭勲压海涯
赠东川曹道人
养生非谓独存神功行须令日日新高睨鹏抟风万里静怜龟息寿千春物无凝滞心无积名已逍遥道已醇命不在天须力信世间多少未知人
劝成都府学诸生
学初心勿动华纷须念文翁昔日勤事业直教名不朽声猷堪畏世无闻平居乡党终传道得位朝廷必致君为语诸生期远到天衢亨处有青云
题府庭海?
海椶根干出栟榈双势凌空剑外无长鎻荆榛嗟庙栢不禁风雨笑庭梧胡僧过识已千岁蜀守来观只两株离立峩峩同壮士侧身东望拱皇都
次韵文同学士春雪
东皇欲报丰年信千里同云六幕阴遇景大吟诗将手与民偕乐使君心锦城濶暖无多积岷岭高寒旋觉深最是西园花木好晓来粧点作瑶林
次韵高阳吴中复待制见寄
守蜀无堪讵足论扪参天邈紫微垣岁时丰衍真为幸犴狱空虚冀不寃素志未容龟曳尾误恩深愧鹤乘轩嘉章益见公高谊所得长逢左右原
次韵霍交中春游乐俗亭
自怜拙政无他状强继前贤乐远民轩豁四檐芳草岸夷犹千櫂緑波春岷山霁色尘氛敛锦里风光气候新暮角未吹人未散醉歌欢舞共纷纶
次韵苏寀游学射山
锦川风俗喜时平上已家家出郡城射圃人稠諠画皷龙湫波浄照红旌迎真昔诧登天虎【世传张伯子其日於此乘龙上昇遗像存焉】命侣今闻出谷莺勉为远民同乐事使台仍是得贤明
送程给事守越州
千骑从君临照水双旌复我守钱塘当年已共攀蟾桂今日休辞醉羽觞行听龚黄歌治誉好追元白递诗章分符况与寻常异彼此东西是故乡【公茔於杭而于於越皆有祖茔存焉】
次韵前人寓越廨宇有怀
越郡江南尽不如乐天流语信非踈人从锁闼中间出宅在蓬莱向上居言念玉符分镇日却思琼苑拜恩初临风又辱诗筒寄足见优游刃有余
再用韵
一别三秋一日如望中红叶已萧踈曾闻眷注行优召自頋衰迟未退居在昔游从今道旧平生事契敢忘初古人最重交情久堪笑当年汉耳余
和前人有怀二首
一日褰帏令必从自惭前粃属衰翁声囘地底清霜角讼息庭中冷銗筒旧契世同知管鲍新文人服似轲雄公闲数有琼瑶赠又使乡闾笃士风
远如千里志还同目断云天未易穷勉强一麾吴国分雍容五马浙江东泉源自古流丹井【越】桂子还逢下月宫【杭】尽占神仙真乐地轩裳何敢羡三公
次韵郡斋即事二首
凤沼宠荣辞禁闼龙山安稳驻车轮东方渐喜威严霁属郡争传号令新试数岁华如过隙宜将世事拂前尘因思四十年同榜吴越如今只两人
田原多稼才丰日橘柚逢霜正熟初监水烟波乘兴远兰舟风月助吟余安知贺老惟修道未必羲之祗嗜书谁道蓬莱宫尚小玉皇香案吏来居
次韵见寄
勇退犹惭大丈夫两州四任若冥符未容上冢重官越不谓班条再守吴云屋万家诚乐地涛江一水隔名都同年後日同归去画作东西二老图
次韵郡斋偶成
两火一刀名素胜十分双涧地长灵赏心曾为乘华舫好手应难作画屏北海楼前千里静南山天末四时青蓬莱自是仙家景解使诗翁醉眼醒
武林即事寄前人二首
乞得钱塘下九天徙从青社复三川坤维十往万余里吴分重来七八年监水坐遥怀旧治柯峯归晚愧前贤东州赖有微之约曾寄诗筒逓百篇
七十随缘岂有由乐天曾不厌杭州青山未隐如千里白首重来又九秋月窟仙人遗桂子海门神物助潮头自惭老守无心力坐镇吾民静即休
题杭州普应院偃松
老松低偃四时荣太守重来眼为青密叶动摇翔凤势深根盘屈卧龙形每容狂客春携酒长庇闲僧昼看经一百年来霜雪操肯随羣木漫雕零
次韵程给事见怀
烟水平湖千顷碧楼台佳木四时青人瞻杳杳升天宅客意峩峩望海亭已是威怀寛帝念更加丰稔慰民灵退公莫厌音题密去鲤来鸿不暂停
有怀前人
湖平去棹复鸣鼙一别何时手重携龙榜昔同科甲乙虎符今得郡东西寻真曾忆观丹井乘兴徒思泛剡溪闻说公堂多暇豫湖山无处不留题
登望越亭寄程给事
望越亭无一点尘迢迢东首座凝神雨余岫色浓如黛日出波光烂若银我类武陵归去客君为蓬岛上头人谁知老守吾乡便得与诗翁作善隣
有怀前人
稽岭楼台真旷絶武林风物竞豪华两川对望音题数一水中分会晤差【言到越迟】东海渺茫排岛屿西陵依约露人家元和赓唱今犹古此乐情怀岂有涯
次韵臈月不见梅花
隔江气候不齐时梅向杭开越上迟春远未通蓬岛信臈深先放武林枝岭头素艶从争发笛里孤音却後期虚白堂前攀折看咏公诗句醉金巵
次韵楼头闻角
龙蛰穷冬万否开蛩吟清晓在蓬莱五更枕上惊残梦一曲楼头动小梅入牖凉颸声咽絶满庭斜日思徘徊新年合我七十一柯岭不如归去来
次韵岁暮有感
岁月如流不用嗟盛衰前定岂曾差自怜览照头浑雪犹喜观书目未花竺岭两曾逢落桂龙山三见撷新茶春元便欲休官去谁顾杭州十万家
次韵即事见怀
监水寛闲称越国河塘?剧是杭州蓬山君继元丞相竹马予惭郭细侯郡邑丰穰真可喜人家饱煖更何忧西陵隔岸无多远数上临江百尺楼
岁暮偶成寄前人
宦途衰老敢辞勤只计斯民不计身眷恋青山乖素约迟留白首未归人举头旧治无三舍屈指明朝又一春珍重东州年契厚趂潮双鲤得书频
戊午元日偶成
驱驰光景急如轮复见元丰岁始春七十一年欣入手三千奏牍欲归身江涛有信人随老烟草无涯色又新自是乞骸时节好不应推托为思蓴
清风阁即事
庭有松萝砌有苔退公聊此远尘埃潮音隐隐海门至泉势潺潺石缝来夜榻衾裯仙梦觉晓窗灯火佛书开休官不久轻舟去喜过严陵旧钓台
杭州上元观灯二首
元夕观灯把酒杯宾朋不倦醉中陪一轮丹桂当天满千顷红莲匝地开烟火楼台高复下笙歌巷陌去还来因民共作连宵乐直待东方明始囘
初逢稔岁改初元元夜从游驾两轓寺曲水灯多巧怪河塘歌吹竞喧?安排百戏无虚巷开辟重关不锁门愿以民心祝尧夀衆星高拱北辰尊
次韵程给事越州元夕观灯
隔江灯火越王城别有新春喜复惊累夕思乡还有感三年怀旅岂忘情歌钟浩浩临香陌罗绮盈盈簇彩棚秉烛夜游公不倦也知斯乐为民行
次韵前人治西园池馆因怀昔日太守蒋堂侍郎二首
越有西园作者谁公今怀感咏歌之千余骑拥频来赏四十年间尚去思稚耋行謡方载路主宾高会正乘时也知此乐同民乐况有前贤台沼诗
去年春色染波澜画舸朝游暮可还今岁屡闻临曲水隔江惟是仰高山翻思贤守经营处尽属诗翁笑语间公勿留连当亟召德音行被对天顔
有怀前人
却忆东舟去若仙江亭分袂忽经年春风境上无多地夜月湖中共一天海阁坐观涛拥鹭山堂吟听漏移莲新诗往复交情见巨集成来已百篇
次韵前人见寄
阻奉交朋宴赏欢杏林春发圣师坛诗筒把玩初藏袖铃阁吟哦为整冠不啻梦昏惊玉磬正如沈痼得金丹夜来月下闻韶濩并奏清音彻广寒
寄酬前人
落笔词华矜白雪棹寻花卉认红云湖山对酌春将尽风月高吟夜欲分思入神酬青玉案梦游仙拥羽衣裙近来章句声名远僻似鸡林也得闻
寄酬前人上巳日监湖即事三首
禊饮已经佳节後画船犹泛若耶滨未还魏阙陪仙使且向稽山作主人赓唱我知长引玉恳归谁道苦思亲【古诗】监湖也似西湖好两处风光一様春
湖上初经上已春水边遥见碧芜新轻舟竞泛无涯乐夹岸希逢不醉人厨醖旋斟浮蚁酽府茶深点卧龙珍诗筒往复余知幸垂老亲仁得善隣
蓬莱高与卧龙俱位望兼隆似合符弦管夜声传井邑楼台春影蘸江湖休功即报朞年政直节曾行万里胡真是玉皇香案吏坐看归去赞萝图
次韵前人蓬莱阁即事
蓬莱窗外晓光分梦觉初惊杜宇魂但有吏供衙府喏断无人到讼庭喧蒙蒙宿霭开湖面隐隐更潮过海门一水两州皆重镇越清杭剧不同论
闻致政赵少师槩入境寄献
我公优暇若神仙八十高龄衆所贤政府昔同俄一纪留封今别又三年及时和气来吴国度曲薰风入舜弦昨日清台应密奏老人星照浙西天
上天竺寺石岩花
对植齐开古梵宫欲求精笔画难工直将春占三旬盛谁谓花无十日红未羡山桃资客笑且陪庭栢作家风遍寻他处都无此宝殿前头只两丛
次韵程给事寄献赵少师
暮春船舣浙西州且喜樽前两白头蓬阁屡传宾榻解涛江深阻故人游凝眸讌集踰天远屈指光阴若箭流赖有诗筒并驿使往还金玉共赓酬
次韵赵少师寄程给事二首
轻舟来蜀暮春时便向钱塘咏式微临海阻陪三岛会隔江遥认五云飞杀鸡炊黍初乘兴怨鹤惊猿却念归一水盈盈天一色夜来千里共蟾辉
襟怀冲旷忆江湖老我全吴契不踈北阙乍违尧日远南风新入舜弦初紵溪监水吟无厌箭笋枪茶味有余越絶主人招意重卧龙山好驾安车
少师自南都见访为诗以谢
中怀和气祗如春对酒赓歌莫厌频半载昔同参国论十年今长类天伦不辞命驾踰千里应念同心有二人珍重宗盟恩意厚岁寒终始见松筠
留前人度夏方囘南都
宫师弥夀降尊时顿觉光华满郡扉况属炎晖初可畏未逢秋爽莫言归山堂酒嫩浮红蚁石缝茶新碾翠旗有美望湖风四面尚留挥汗雨沾衣【时公在舟中】
次韵前人题六和寺壁
上方楼殿已幽深更向诸峯胜处寻金摆池鱼惊俗眼琴调山溜写清音红芝九本初无种翠栢千株自有心衆羡宫师康且夀始知功德积来阴
陪前人游西湖兼简坐客
丝管喧喧拥画船澄澜上下照红莲一樽各尽十分酒四老共成三百年北阙音书休忆念西湖风物且留连杭民夹道焚香看白发朱顔长夀仙
再用前韵
共泛湖光范蠡船持盃欢客倒金莲此时朋契偕行乐何日君恩许引年照水暗知华髪改倚楼高与紫云连安车盛暑盘桓好况是人间一散仙
武林言怀寄程给事
岁丰公暇两安舒吴越诗筒不使踈世契琼瑶风谊厚秋光怀袖气凉初二千石重闲无计七十年过退有余得旨便归田陇去乡人从笑老农如
次韵前人怀西湖之游
昔时唐殿预英雄今独湖山幸会逢谪宦青钱曾万选【谓林希】承恩白首是三公【谓赵?】龙山我念经年别虎榜君曾昔日同老守七章还印绶俞音朝暮出宸衷
次韵前人见寄二首
羡公铃阁絶纤尘顾我何尝德被人讼牍自怜无日暇诗筒翻喜入秋新白头未许还官政紫诏频烦慰老臣一去蓬莱已踰岁梦魂长到十洲春
立贤中外圣情均青锁闱中辍迩臣越水澄清无俗虑秋风萧瑟助吟神分符共治俄经岁屈指同年尚几人退鼓近来衰气觉敢将诗酒敌东隣
寄新筠守毛维瞻大夫
倚庐聊见复睽乖忆遗诗筒字字佳为乏琼瑶酬雅意故凭笔牍写离怀程賖越北层云断路入江南叠巘排我望贻书何以报要将风谊属吾侪
次韵许遵少卿见寄
头上有霜添白髪囊中无药驻朱顔堪惊积岁加衰老未省何时得退闲渊净思临浮石渚喧譁羞对武林山君恩早赐俞音下即拥菟裘故里还
答前人喜杭越二守赓唱
吴越江分两郡斋涛音朝夕听风雷且陪故友闲赓唱未遂先庐归去来时节丰登饶皷吹湖山清旷见楼台中秋明月期公共万里烟氛彻晓开
喜吴评少卿致政
春秋七十更踰期同甲同年世所稀未遂乞骸嗟我老已输先手羡公归良朋集有湖山乐故里思无羽翼飞预想俞音还印日鹭涛秋色上行衣
次谢许少卿寄卧龙山茶
越芽远寄入都时酬倡珍夸互见诗紫玉丛中观雨脚翠峯顶上摘云旗啜多思爽都忘寐吟苦更长了不知想到明年公进用卧龙春色自迟迟
次韵程给事郡斋即事
望中吴越不为賖止隔涛江便一涯台沼赐湖非俗地蓬瀛标阁属仙家僧居壁古多留句吏事庭虚只放衙胜絶东方无复道当年元相有诗夸
次韵前人郡斋秋暑
老为乡郡止偷安自愧仙踪未易攀八面松阴笼古寺三秋桂子下灵山良朋寄意诗篇里高会追陪梦寐间却忆会稽清旷处樵风朝暮若邪湾
观宝林院塔偶成
宝山新塔冠山形心匠经营不日成突兀揷天三百尺庄严容佛一千名下临泉窦灵鳗蛰上拂云端过鴈惊入境行人十余里指浮图认越王城
次韵毛维瞻度支过杭见赠
吴民疲病渐攻治寻胜西湖不放稀秋後涛江增气势夜深灯市鬬光辉望云翻忆青山旧上印须添白髪归孝弟里闾松竹茂柴扉谁复羡朱扉
送姚源道郎中赴阙
我念同僚遽解携赠言如古漫成诗二年别乘临岐日八月登槎上汉时莫阻十分斟酿蚁不须三叹听歌骊还朝宠数应非次神圣方今大有为
寄致政范镇郎中
分携常忆禁门东四见光阴换岁筩白玉堂中辞旧相青城山里访僊翁当时大本从忠谏此日长年益道风应惜西湖犹未到近来同赏有三公【谓赵少师】
杭州鹿鸣宴示诸秀才
秋闱贤诏出严宸郡国详延在得人豹变文章重君子鹿鸣歌咏集佳宾初闻素履称乡閈终起英名动缙绅预想帝庭俱唱第宠光荣宴杏园春
游元积之龙图江湖堂
高堂游赏兴无厌况是江湖两得兼白傅阁危犹下视子胥涛远更前瞻盘桓皷吹风光盛掩映烟波气象添太守老来难久恋柯山朝暮欲归潜
次韵程给事登蓬莱阁偶成
蓬阁下临千嶂起戟扉前对五云开夸诗旧属元之宅叶气今同老氏台月满夜疑僊子降风恬春喜故人来近缘冗剧怀清旷梦里东游到几囘
次前人游监湖
湖治谁能继後尘马侯祠合至今存【昔太守马臻开监湖】穷源上达僊翁井引????旁通吏部园红斾遍游偿素志画桡归去近黄昏别怀屈指朞将半况属乡州役梦魂
次前人越州鹿鸣宴
郡国秋闱吁俊辰行修经治以名闻芳筵缥缈开三岛大乐諠譁彻五云高桂折香期月窟祥星垂彩应天文集英唱第麻衣脱得志无忘贤使君
次前人赠奉使高丽安焘密学
为嘉航海北徂南双节勤劳帝命衔日下亟驰传诏使江边遥讶过洋帆才谋鋭若金曾砺德操刚同玉更鑱机务须贤应并用诗人莫惜咏巗巗
次前人游梅山寺
上方金碧冠诸峯知是蓬莱第几宫画舫去寻湖面濶危亭登望海门通梅仙旧说为真隐佛子新传倡祖风我忆前春曾遍览至今来往梦魂中
郡斋成寄前人
退公真静独披襟尚愧前贤探道深零落交游难屈指崇高轩冕不关心未还印绶饶乡梦犹倚湖山助老吟讼銗虚空人事简钱塘安得似山阴
屡乞致政诏答未允述怀
自愧孤忠荷圣慈恩荣恳向九天辞于今蒲柳衰残日好是云烟放旷时玉阙累章烦赐诏瀫江两桨蹉归期宵征自有高人笑漏尽钟鸣晓未知
同毛维瞻度支游烟霞洞
洞有烟霞寺挂牌武林奇处称吟怀出城旌骑非虚往同里交朋喜得偕鷁首西征随浪远鴈行南过入云排恩隆魏阙朝天日寒晩鸣珂上禁街
武林阅兵
吴天霜晓弄寒晖金皷喧阗大阅时帐下万兵听号令军中诸将肃威仪采侯命中连三箭花阵分排卓五旗愧乏韬钤当重寄儒生初是学书诗
次韵程给事同孙觉学士杨宪景略游天衣寺
元是玉皇香案吏等闲吟笑即成文松廊驻节排千骑山迳寻真步五云谏院高风矜共赏宪台清论喜同闻三贤一会诚难有归暮休辞酒十分
游戒珠寺悼右军故宅
因山盛啓浮屠舍遗像仍留内史祠笔塚近应为塔塚墨池今已作莲池书楼观在人随远兰渚亭存世几移数纸黄庭谁不重退之犹笑博鵞诗
次赵少师叙感叹老
禀灵南极老人星贵得三公论道名被旨入陪郊祀礼放怀来听海潮声朋从自古悠长少势利令人鄙吝生公独久要中外伏直将金玉比纯诚
题孤山寺湖上阁
孤峯诸寺耸云楼寺脚周环枕碧流和靖久居勤赋咏乐天临别叹勾留拏舟直度闲千骑佩印重来仅十秋预约前春挂冠去湖山阁好换休休【司空图作休休亭云】
次程给事题法云寺方丈
府公清眼照孤心结构仍夸壼奥深师悟赵州庭栢境我知青岭震雷音粟粘便是三千界草用曾为文六金一滴曹源谁可测海门腾起浪千寻
寄酬蔡仲偃都官
守蜀思无羽翼飞所思东向瀫江?山林适意君先手轩冕辞荣我後时道阻八千通远信年迎七十是归期故人恩意如金玉新得邮中数首诗
赠别周元忠秀才
吾里推高节行孤诸生师帐是?模穷经不治五亩宅教子已为千里驹暂出林泉飞两桨且陪风月赏西湖了知富贵傥来物谁向浮云问有无
次韵张侨庆毛维瞻得谢
里人迎候巷居稀未老先休世所奇两颊朱顔公退速【公年方六十八】满头霜鬓我归迟【余年已七十一】优游岂顾千锺禄收拾如终一局棋饮食节调资夀祉愿同山下有雷颐
武林冬至日即事
况是东吴大有年晨兴佳气满平川鲁台纪瑞光诸史汉殿称觞庆九天銮辂肃还禋礼毕鸡竿高掲赦书传勾萌竞达人知否占得羣阳一日先
次韵张着作过李虞部旧居
美璞藏山宝在沙急贤飞诏落幽遐直庐去讲先儒业斸迳空存旧隐家魏阙当时蒙雨露衡门今日锁云霞鸣珂一顾踟蹰过山揜寒林夕照斜
赠讲僧遇清
松桧成阴夹径寒喧卑无路得相关因嗟势利方为市故掩庵扉独占山薄俗性随红叶变上人心与白云闲殷懃约我休官後深筑隣斋数往还
次韵毛维瞻白云庄三咏
掬泉轩
好山深处静开轩目送孤云手弄泉枕石堂无金玉富濯缨家有子孙贤初寻旧隐逢三伏已发新吟仅百篇闻说夜分烦暑散凉飈浑似素秋天
平溪堂
亭号休休古退藏岂如溪上构虚堂坐邀城市真潇洒却谓江湖太渺茫下笔新题无俗事搘筇野服是家常临流最有清风快未见故人心已凉
眺望台
治圃我依浮石滩筑台君占白云山三秋一日登临外千里同风咫尺间峯黛阴晴长黯黯溜琴朝夕自潺潺休官谁道何曾见林下如今两处闲
信笔示诸弟侄子孙
进欲安舒退欲恬要将高行与文兼吾门自昔传清白圣世于今重孝亷孔氏性情归利正仲舒仁义事摩渐人生试看无闻者徒尔区区岁月添
寄程汝玉秀才
乡闾推服孝亷名谢絶辞闱乐太平黄卷不忘穷古圣白头无倦诲诸生安车未召人为晚束帛重来世所荣况有知音贤太守恳章三度荐遗英
次韵梁浃瑞芝
圣旦求贤野不遗如公诸子定逢时默期苑里留丹桂喜向门前获紫芝香巳与兰盈一室饵当同术有三枝昔年书牖曾呈瑞报为登科衆所知【予明道中寓余庆院结课芝草生书牖上因题有灵芝如可采仙桂不难攀之句明年春果叨科第故云】
十八男?自温倅迎于鴈荡温守石牧之以诗见寄次韵
自谙趋拜力惟艰柯岭归休远帝寰抱瓮不能师老圃驱车犹足访名山鱼书入手殷懃後鴈字排空杳霭间多荷主人期我意谢公遗迹愿跻攀
次韵台州姚舜谐见赠二首
解印全吴二载余近来人楷事何如寻真徧赏台山後假道行观鴈岭初把酒幸陪登帢帻【中子山别名】泛舟忻得缓徒车别来早获鱼中素两首新诗一纸书
过婺游台又倦勤路旁驰看两州民也知胜处青山旧自恨来迟白发新暂憩瀛宫求道侣载瞻方广想仁邻贰车章句犹怜我为是云泉无事人
游鴈荡将抵温州寄太守石牧之
霜风双鬓雪鬖鬖物外寻真顿离凡子舍若非叨别乘我车安得到灵岩碧窥秋瀑心同洗红嚼山杷口似馋多谢贤侯见招意数贻嘉咏与珍函
自温将还衢郡题谢公楼
鴈荡周游遂此过永嘉人物竟如何三贤籍籍风流守【孙兴公谢康乐顔　延之皆古之贤守也】一宿怱怱证道謌【予登无相禅师阁亦尝撰赞留于塔下】城脚千家具舟楫【郡里外通江海民间悉置船舫尤便出入】江心双塔压涛波因留子舍欣踰月归去吾知所得多
将还三衢呈温守石郎中
寻山初为子来迎乘兴随潮入郡城心赏皆如逸老愿礼隆仍尽主翁情彩舟笳皷双双閙金地楼台处处明风物虽嘉难久恋安车朝夕且西行
送郑琰大夫赴建昌军
三拥朱轮志少酬忠怀曾不为身谋桐江郡政居优课柯岭乡评占上游里彦昔陪公共荐帝俞今幸我先休分携莫惮炎威盛到日清风一变秋
次毛维瞻溪庵
退访云山远世尘结庵台上古溪滨围棊每放争先手隐几能安自在身鸥鹭後前如旧物龟鱼游泳不疑人曲肱饮水真贤乐何用渊明漉酒巾
又白云庵偶题
红尘无迹到山家留待诗人大笔夸坐石与僧谈翠竹开樽邀客醉榴花鸥随钓叟孤舟远牛载村童一笠斜占尽神仙潇洒地清风明月有谁遮
湖北运使学士十二弟扬生日
原上分飞羡鶺鴒今遥荆渚昔离青诞辰一纪阻良会庆席百杯新永龄对局每思樵客斧爇香长奉老人星辛勤五福康宁术见说时看内景经
送穆舜宾承议致政还乡
清修平日得无惭学道勤行肯妄谈轩冕諠譁公始悟林泉潇洒我先谙曾怜避弋云中鴈每念纒丝茧里蚕画舫西归时节好春山如黛水如蓝
送十七侄嶙承事赴任贵溪
百里嚣?不易为乘时今去是鎡基直令尔邑成良俗况自吾家有吏师却扇凉飈惊热夺下车和气觉春熙彩衣迎养双亲志此乐人间更有谁
送任浩朝散赴鄱阳景德镇
十年留滞尚为郎乐道无愁解到肠去路溪山排古嶂满囊金玉贮新章休论富贵可求事况得神仙不死方官罢钱塘好归矣濯缨清自有沧浪
送范伯玉奉议赴阙
富贵於身有重轻平生忠鲠世知名不须勇事归田计况有常推报国诚通籍官联分帝念庆门恩赏作亲荣一帆西上瞻天去九月霜风壮客程
题毛维瞻懒归阁
溪流囘合引方池轩?前临面翠微紫陌红尘行不顾白云青嶂坐忘归方荣即隐谁能继未老先休世所稀我昔凌晨登阁会主翁留散见蟾辉
生日高斋晓起示诸弟妹子孙
荣途四纪历艰难宦政天恩许赐还晓起焚香清一室夜来飞雪满羣山诗筒远到披邮置夀斚交行醉席间弟妹五人三百岁喜吾霜鬓尚朱顔
题濯缨亭
静处高斋昼杜门溪亭来往问开樽钓台逸老心非傲浮石仙人迹尚存对岸烟林双佛寺隔滩风笛一渔村濯缨岂独酬吾志清有沧浪示子孙
题叶坂梁氏南斋
我爱黉堂用意精义方垂训为趋庭学攻白玉须成器教积黄金不似经满架简编终岁乐拥门松竹四时青诸生有遂登荣者一月光能掩衆星
会燕溪亭示同席
新构园亭好客过尘缘都不问如何爱吟潇洒封侯句耻咏沧浪濯足歌莫笑杯盘常藉草且观舟楫半随波子知此乐无涯否尽是天恩与幸多
哭康守赵师旦
五月炎方祲气浮贼锋残忍入康州肯抛孤垒偷生去誓御羣蛮竟死休没世不名贤者耻长年为辱古人羞嗟嗟潜叔今何恨愤血忠魂劲草秋
寄处州太守徐大夫
潜山西畔紫溪边林下相逢岂偶然抚掌急於云里电囘头还似火中莲黄花翠竹年年色明月清风夜夜天谁谓故人相去远好溪长与慎江连
题真岩寺
一炷清香一解顔几生修得到林间朝无事也夕无事坐看山兮行看山梅玉破香供宴坐松风奏曲度禅关静思四海五湖客虽有黄金无此闲
清献集卷四

[book_title]卷五
钦定四库全书
清献集卷五
宋　赵拚　撰
七言排律二首
次韵杨鸿渐察判见赠
县令於时袭汉唐震雷为治制封疆得人固可恩千室无状须忧病一方愚品昔蒙登仕籍薄材今幸预朝纲但欣孤迹辞丘壑岂有深谋赞庙堂万里山川来陇蜀十分风物类江乡存心抚俗图归正顾巳临民敢不庄莲幙似君诚慷慨兰言遗我极芬芳自嗟寸善无禆补更辱长篇盛播扬投李莫嫌迟报赠解琴终拟效更张若孤朋照宜身愧冠弁峩峩佩玉苍
次韵前人见赠
惟公治迹峤之南增秩颁金出帝佥蛮獠望风安畛域城闉兴筑赖韬钤恩行稚耋增和乐令下奸豪尽伏潜抚俗上寛当宁念扬风深副远民瞻潮阳鳄去因诚祷合浦珠还表性廉五岭盛传威德着九天俄下诏书严紫宸入觐输忠谠青琐归来发滞淹謇謇去为中国使皇皇寜许外夷觇河冰日度疑铺玉朔雪时逢类撒盐持节塞垣先正席过涂溪馆尽穷阎光华不辱熙朝命诽讪因知黠虏憸去路冬迎风若箭还朝春早月如镰论勲已出庭臣右得礼应须史笔添赐对预陈官政致称褒亲被德音恬天人密语依旒冕风日微和满扇帘得请乡州心且适暂违黼座义无嫌都门客竞千锺饯禁掖诗仍二府兼巨舰解维桃浪紧高楼夹岸柳丝纤经途驻节频开斾密宴喷香似展匳会友樽罍醅泼蚁渡淮诗什砚磨蟾居常志气惟中立虽久淹徊肯附炎夜泊每窥渔父火晓行遥认酒家帘吴江橘柚津偏美茂苑鲈蓴味正甜上冢朋从空里巷过家车马拥门檐隣邦饷劳迎旌棨乐榭歌欢散彩缣渡越一潮催叠皷去杭千骑拥行襜抑强抚弱恩先被宣化承流泽下沾监水渔樵随业乐秦山草木尽仁渐想经岁月须膺召纵有蓍龟不在占屡寄诗筒追故事亲挥墨宝见劳谦氷清气谊同初淡胶固情怀未比粘何日西归容迓礼莫辞吟醉夜厌厌
七言絶句二百八十四首
题马伏波庙二首
壮敌无前老未休赏功销得到封侯印归新息不还葬似与诸蛮一报仇
平生忠勇建殊勲薏苡疑珠竟不分光武明如辩谗者肯教千古负将军
和沈太博见贻
待得清明已半春幙中何许可娯宾堵观不是穿杨手珍重贤侯诲尔频【习射得诗】
和沈太博会春晚归
未醉樽前未可归青春九十日芳菲名园一夜狂风雨苔上残花点绿衣
何推官见招游岳麓以郡中事冗弗克偕行口占二絶以谢
送客江亭一望间隔江奇胜有千山江头未必无舟子自是名缰不暂闲
麓苑崟岑对橘洲山如屏嶂水清流谁能向此孤寻胜案牒装怀不自由
和沈太博小圃偶作二首
名园雨後百花繁人倚危楼十二阑园里芳菲楼上客一般情绪怕春寒
日烘薄雾开柔陌风?游丝着柳条语燕啼莺自撩乱惊人残梦是春朝
不与祠岳再呈通判沈侯
蔡侯不是不寻仙俗骨由来欠玉鞭待得麻姑重前约只应瀛海巳桑田
次韵见和
古祠灵镇会真僊一夕春霖激电鞭待得归航巳新暑小荷江上绿田田
代寄刘信臣
无憀情绪满眉头去後方知有别愁翠幰雕鞍杳何所相望重上夕阳楼
和前人见寄
此去山重水复重登临无复叹途穷应将往事闲追忆疑是邯郸梦枕中
下马邮亭夕照天独凭离绪问蓍圆故人此去无多地何事销魂重黯然
和何节推重九
喜陪佳客上高台醉策骅骝薄暮回黄菊满头堪自咲朱顔何必为人开
寄里中亲友
上尽危梯望社榆乱山千叠隔吾庐四方尽是男儿志敢叹离羣与索居
雨中见花戏呈伯庸秋曹
脸红消尽泪阑干似向人前欲诉难若是东君与为主肯敎风雨尽摧残
和勉三兄
求贤在昔常推毂访道当年亦顾庐圣旦光华今吁俊长卿无苦叹贫居
题隐者邵醇郊居
驱车乘兴谒先生十里秋光照眼明净室寒窗无长物道书狼籍古琴横
赠濮阳高蒙处士
事了还家不记年三茅俦侣尽真仙恰如少华希夷子十度花残一觉眠【先祖太傅赠陈抟之句】
再得成都过华阴
孤臣何以报君恩愿泽坤维轸虑分却笑乖崖懒重去有诗羞见华山云【乖崖云回头羞见华山云】
熙寜壬子至节夕宿两当驿
里数二千七百余两当冬夜宿中途举朝五往东西蜀还有区区似我无
过青泥岭
老杜休夸蜀道难我闻天险不同山青泥岭上青云路二十年来七往还
谢天彭净慧大师见访
庵岩归隐絶纤埃内外中间安在哉正似无心云一片等闲随雨出山来
禅僧重元自青过齐因寄
教被山东十稔余人人师为指迷途仰天峭絶灵岩峻万里闲云一点无
次韵陈经侍御史禁中牡丹
灵根得地占雕栏禁苑春深奈晓寒烟叶绿舒成翠幄露葩红耸似朱冠
过公安【子美尝有发刘郎浦离公安渡诗】
刘郎浦上公安渡我过高吟老杜诗烟浪几重江几曲筭应风物似当时
将到荆南先寄胡判官
出京曾说会江陵期在初春恐未能君骑駸駸我帆便果来同看上元灯
酬寺僧文昶【曾进诗赐紫衣】
师昔将名动冕旒恩光归去照西州如今白首诗随老字字清风敌素秋
和曾交见报代者
惯见河阳县里花何时归种召平瓜江东正是鲈鱼美昨夜西风梦到家
招刘绦主簿游山
青城峯顶更楼台世界随高俗意开今夜云归有明月按琴倾酒待公来
题张俞壁
诏书三度落坤维为白云溪独掩扉我愧俗疎来访道不逢斜日又空归
自殿院得请知睦州同范御史挽舟过颍寓言
颍波清阔接淮沂人似游山棹似飞酒熟鲈肥何以乐与公同是故乡归
得请天阍出拥麾旧山东望巳心飞君恩欲使乡人宠犹许峩冠獬豸归
初见遥山横水湄旧乡依约白云飞还同户部诗中道终日思归此日归
题范御史舟中偶书
遭时致主期尧舜力道终身致孔顔出处两途公试看几时能放此心闲
和美毘陵鲥鮆之美
江南鲥鮆客夸肥公到常州鱠熟时见说桐江鱼亦好昔贤多作钓台诗
和偶书
古人胸臆贱才多醒自冥捜醉自哦今日淮山且诗酒不劳贤否问谁何
和宿峡石寺下
淮岸浮图半倚天山僧应已离尘缘松关暮锁无人迹惟放钟声入画船
次韵看山
到烂柯山即武夷并舟於此袂将离公来一意苏疲俗借问闽州知不知
和范御史见鸬鷀与鹭鸶为羣因感黑得鱼多
二鸟一生汀渚上已堪图画复赓歌莫将黑白欺人眼所得旁观不较多
新到睦州五首
观风阁
一凭栏望意无穷民屋连云叠嶂中微术可令民不疚有惭兹阁号观风
赏春亭
滂葩浩艳满亭隈当席芳樽醉看来始信春恩不私物乱山穷处亦花开
高峯塔
上石披松十步劳下窥人物见秋毫嗟谁更向孤峯顶树塔孤撑碧落高
玉泉亭
潺潺朝暮入神清落涧通池遶郡厅乱石长松山十里讨源须上玉泉亭
乌龙山
泉石淙淙泻百寻羣峯环翠起春林危巅召雨云先作不失苍生望岁心
新定言怀
吾家於衢守於睦治余何以乐且闲仙棊一局钓一壑烂柯山下严陵滩
和范都官行後九日奉寄
湖平风稳送归航望隔严滩七里长更上高峯尽高处黄花新酒醉重阳
喜十二弟登第
景佑初余唱第归入门逢尔正儿嬉如何二十二年後继得蟾宫桂一枝
新定筵上
衣紫金鱼耀服章桐庐太守捧壶觞邦人闻道南来贵观者潭如入射场
次韵叶纾太博惠砚二首
遗我佳篇字字珍更兼山骨琢磨新古贤最重琼瑶意持报曾同砚席人
多谢君诗重见珍砚从黟水濯来新持当夏昼南窗看玉发光辉冷照人
次韵范师道龙图三首
舍车弭盖争寻胜坐石携泉旋煮茶可惜湖山天下好十分风景属僧家
八月湖平絶越通桐江烟水乱山中客舟安稳尤为幸百尺蒲帆一信风
钓叟高风冠古来思贤令我意徘徊当年高隐恬无事应似春登老氏台
次韵得便风
福守之官大道通乘舟朝发怒涛中高帆得势鵰开翼飞起沧溟万里风
过严陵呈前人
使棹穿溪弥屈曲溪鸥随棹更徘徊地经严隐翻高尚应转心轻在栢台
谢梁准处士惠琴
高怀宜与正声通妙絶孙枝三尺桐开匣为公鸣一弄薰风中有故人风
送讲僧怀俨徙居天柱
卓锡江头十载余师心纯静到真如更嫌城郭人来近移入白云深处居
同信守赵诚司封会灵山亭
寺亭高絶面灵山迤逦羣峯不可攀登赏谁知贤者乐狱扉空冷讼筩闲
登龟峯羣峯亭
桃花台下系轻舠直上峥嵘不惮劳历示羣峯三十二一峯还压一峯高
过鄱阳湖先寄洪守唐介待制
上冢家留荣且哀贑民应怪苦徘徊鄱阳湖共天同阔不惜乘风破浪来
内阁朝廷号正臣朅来江外拥朱轮危樯西喜洪都近谏省当时旧主人
谢周源职方惠诗
岭上寒梅冒腊开故人千里意徘徊佳篇赠我惭无报明月珠投暗里来
言怀
前日桐江今贑川谏官得郡愧非贤东吴乡便君恩厚理棹重来始四年
答贑县钱顗着作移花
令尹怜花意思勤海棠多种郡园新自从两蜀年年见今日栏边似故人
次韵郁李花
花县逢春对晓晖朱朱白白缀繁枝梅先菊後何须较好似人生各有时
题中隐堂二首
动迹无凝静性通小松踈竹一堂风凭山倚市何须问不隐形骸只隐中
植杖焚香贝叶经主人无事掩松扃兀然隐几秋宵静云在诸峯月在庭
廉泉二首
岁旱江潢万井汚此泉深净肯清渝伯夷死後泉流在能使贪人一饮无
庾岭中分泉两派美名人爱恶声嫌谁云酌後能移性南有贪兮北有廉
次韵周国博不赴重九饮会见寄二首
嫩菊浮香酒泼醅命俦欢饮郁孤台如何兴会翻为恨为欠车公一到来
九日年丰狱讼稀望君同醉乐无涯樽前慰我区区意只得登高一首诗
舟过何若谷郊居
峡口寒流如箭急滩头轻棹若云奔玉峰楼锁人归去回首斜阳一黯魂
送张闻职方归江原
未登七十早还乡终日高吟酒满觞访我飘然又归去万松庄里引年堂
乙已岁渡关
谁云蜀道上天难险栈排云彻万山我愧於时无所补十年三出劒门关
次韵六弟抗黄花驿楼作
税鞅凭栏眼更醒须求国手上丹青楼前云水无穷好楼下尘喧不复听
和六弟飞石
磷磷崖石有时飞吉士何尝中祸机刺史击强宜默助害盈谁谓鬼神非
和六弟过飞僊岭
云岭观游讵肯劳飞僊岭过稳翔翺道风仙骨朝真去未必不缘功行高
题清风阁
锦川城里玉溪横溪上浮图画阁明我念官拘登未暇有风终日为谁清
谢蜀倅卢夏郎中惠诗
三十三年同榜中始来全蜀见诗翁文高格老人知否为见元和远祖风
送刘昭寺丞游河南
云水无心是处同洛阳花发正春风路逢达道人休问熊耳山开少室空
寄成都甘露舒大师
惟人固有东西迹於道岂分南北途来往从师多饮德只应甘露是醍醐
闻雷可喜
雷奔电激夜溟溟虎啸龙吟魄鬼惊用即不勤功即进圣胎涵养道芽生
辛已青州翫月有怀
中秋去岁中和宴【中和杭州堂名】表海今宵北海罍【表海青州亭名】天上无私是明月隔淮千里照人来
初赴杭州游风水洞
风月有声连水洞听风观水暂闲身杭州未入从容甚且与南山作主人
登开化寺白贲亭
秋霁涛江气象寛龙山亭耸凭云端老僧欲快吾心目旋剪当轩竹数竿
别杭州
政成五月愧前贤又向东风解画船却羡乐天诗里道皇恩曾许住三年
次韵孔宗翰提刑范公泉
陆羽因循不此寻从知泉品未为深甘清汲取无穷巳好似希文昔日心
龙昌寺西轩
樽酒西轩共倚栏更无尘事见顔间留诗都士知公否仁者从来不厌山
题郡园亭馆
为爱东园四照亭剪开繁木快人情新秋雨过闲云卷十里南山两眼明
寄酬齐州曾巩学士二首
太守文章耸缙绅两湖风月助吟神讼庭无事铃斋乐聊屈承明侍从人
乐天当日咏东吴一半勾留是此湖历下莫将泉石恋而今天子用真儒
赠蔡山王处士
蔡山深处隐林泉远离尘纷仅十年已得琴中平淡意有弦终日似无弦
赠诗僧
恋胜穷幽彼上人平生潇洒乐天真松间竹下成何事坐讽行吟老更新
送张处士
下峡孤舟快似飞西江归去一天涯乡人故眼知君否功行如今无不为
送雍子方学士
召节君趋禁掖中请藩愚向浙江东清时内外俱为乐鹤有乔松凤有桐
寄题导江勾处士湖石轩
水精宫里石奇哉万里从容入蜀来都与先生助吟赏惹烟笼月一窗开
张宪重阳中得大黄上芝草一本作金龟以负之为赋
锦文瑞正孕灵芝药市中惟此物奇入手却容凡眼看宝囊开处坐金龟
和诗僧栖诘求诗
澄观未逢韩退之当时佳句有谁知蟠龙僧胆大如斗直以许求蜀守诗
和荣学士长濆关所寄
朅来忠力岂忧危人似登仙马似飞却是玉溪梅正发未曾攀折候公归
谢张遨先生惠诗
怀想?风甚渇饥岷山潜德世谁知愚今幸有真消息先得曹溪五首诗
赠前人酒
器洁泉香忻得醉殷懃分与洞中人知君一饮无穷乐和气三田长似春
题御爱山
岷峨西列华排东余纵峥嵘敢竞雄不是当时经御爱此山还与衆山同
次韵文学士寄仲南长老四句
休官休问几人曾归约林泉有衲僧况是本来安乐地曹溪何用见南能
寄梓州守元舍人
锦城匝地清风起为得梓州书一纸莫问分符隔两川水月东西共千里
题五丈原二寄木
古庭薜荔附长松岁寒共有凌霜操诸峯冻合万木雕看取门外长安道
和记长老道颂
道妙无为无不为从他是是与非非更须进步如平地百尺竿头向上机
渔父五首
一带寒波雪浪流谢郎终日在孤舟沙鸥数只和烟落笑倚兰桡独点头
月印苍波入夜寒寂寥灯火水天寛儿孙未解谙风色几度船头失钓竿
莫笑生涯一叶舟江湖来往自悠悠丝头漫有潭中意逐浪鱼儿不上鈎
卧看鰕鱼日几遭蒹葭风起片帆高任公信是宜渔者只候垂鈎钓巨鳌
轻波拍岸琉璃碧落日衔山玳瑁红一曲渔歌人不会芦花飞起渡头空
行甫索颂卷
空生老病已忘言何处如今有偈篇要会从来无一字溪边杨柳密笼烟
赠五岳观王道士二首
解蜀归吴十月行出门无计别青城凭师为上希夷殿稽首烧香道姓名
道士修真心地乐域自逍遥乡寂寞世间名利任纷纷一弄清琴一炉药
宿房公湖偶成
广汉园池蜀自无却思房相未如吾浙东归去君恩重乞得蓬莱与监湖
眉山麻衣至德观真?亭
我愧无能使两川龟琴为伴仅三年清朝自是朝真客何必登山更望仙
正信表询长老
欲导羣迷建法门千言百句与谁论入泥入水劳心力不负黄龙五代孙
送程给事过越不及口占以寄
立马江头一黯销晓光浮动十分潮西陵送目仙舟去铙皷旌麾迤逦遥
杭州八咏
有美堂
城在东南诚第一江湖只向坐中窥斯堂占胜名天下况有仁皇御制诗
中和堂
老来重守凤凰城千里人心岂易平乐职古贤形颂叹中和诗不为虚名
清暑堂
江上潮音晓暮闻天饶风月地无尘自怜清暑堂中景容得衰翁未退身
虚白堂
松萝潇洒似居山宾退公余半是闲谁谓乐天虚白意只传诗句落人间
巽亭
越山吴水似图屏妙笔无缘画得成闲上东南亭上望直疑身世似蓬瀛
望海楼
潮神千里若云雷日月如期早暮来景觅东楼天下少帘帷长对海门开
望湖楼
倚棹渔舠恣往还澄波如监照羣山遶湖三百浮图寺秪是凭楼一瞬间
介亭
介亭羣石似飞来深揷云林两两排占得羣峯最高地翠姿何处有尘霾
次韵程给事会稽八咏
监湖
阁下平湖湖外山阴晴气象日千般主人便是神仙侣莫作寻常太守看
望海亭
倚栏曾此望沧溟延颈移时类鹤形别後几回关梦寐终求精笔写丹青
望秦楼
纵观沧海陟高峯巡幸无名是祖龙留作後来真赏地望秦楼阁一重重
拂云亭
青云随步觉身高燕雀卑飞不敢巢民屋万家都下瞰栏干迢递出林梢
邃亭
小松幽石曲池清欲退山翁构此亭补外想公非久次坐看严诏下明庭
妙乐庵
三年时得憩圆庵有客禅机不在谈妙乐佳名人不会府中无事昼潭潭
禹穴
洞天三十六非虚今古称奇事可书深坎闭藏惟巨石只应方士识龙居
戒珠寺
乘暇登高百丈巍羲之遗迹见丰碑蕺山下视无穷景况压山巅是佛祠
次韵前人长至有怀二首
诗美皇皇使者风礼修戎馆致雍容去年佳节辽东会此日新阳湖上逢
我昔间关出使胡新春沙漠未昭苏海东青击天鵞落鸭绿江边曾见无
元日偶成
人生七十古云稀加我新年复过期住在三衢山好处望中还赋式微诗
次韵程给事自述
稽山报政为和气并入元丰第一春况有德音曾面被定归霖雨泽斯民
次韵前人怀阙下偶成三首
秘殿称觞上夀时御香气馥晓风微天顔密迩孤臣幸四十年前一布衣
陟降三公捧夀觞羣臣蕃汉下成行天庭礼乐交修盛委佩拖绅极巽牀
鵷鸾班列内璫催晓色鸣梢天上来赐宴羣臣醉归去满身犹带御香回
次韵前人谒禹庙三首
治水开陈遂刻碑钜贤留意向当时主翁不作知音贺妙絶如何见好辞
监水为功利一州至今称颂古诸侯渔樵早暮余波及耋老思贤尚涕流
春色湖光照锦衣岸花汀草共芬菲若耶溪上游人乐举棹狂歌半醉归
寄酬张致政
安车高蹈十年余顾我临川独羡鱼珍重蓝田良玉性火中三日只如初
次韵程给事寄赵少师三首
去日莲花红朶朶来时荷叶绿田田临期更作西湖会两两舟同李郭仙
来属元丰第一年农歌凿井自耕田惟公好事康寜福更许杭民识夀仙
安车论别十余年睢水归思负郭田浩浩胸襟涵渤澥飘飘风骨是神仙
次韵前人和许少卿见怀三首
望秦双耸郡楼前佳气葱葱杂翠烟太守风流诗力健湖山无处不成篇
故交德重镇轻浮恨不来乘剡水舟远寄蓬莱主人句字褒华衮若春秋
我守全吴公越东宪台千里寄清风何时共作同年会烂饮狂歌三醉翁
寄前人二首
小蓬莱对望秦山有会无边不解顔太守新诗踰百首迩来传诵满人间
古祠曾记祷灵神旱雨滂沱救越人大禹恩深无以报我惟朝夕退藏身
次韵前人题曹娥庙二首
天资孝友本生知不愧周人七子诗絶妙好辞旌至性丰碑千古奉坟祠
哀哀江上救沈尸墓木留形世所悲得旨春秋参祀典孝诚今日再逢时
题陶朱公庙二首
为国谋深身自谋飘然归泛五湖舟虽云文种知几晚未必忠魂为蠡羞
不道夫差势独夫因持越计败全吴陶朱智则诚为智欲把忠臣比得无
次韵程给事寄法云禅师重喜
法云尝负没弦琴有曲古名清夜吟心指寂寥谁肯顾遇公倾耳作知音
书圆通院水阁
风送荷花香满栏上人宴坐水云间时中静极光通达岂特浮生半日闲
次韵程给事书院浣纱石二首
倾国铅黄不假施吴兵勍敌顿凌夷苎罗石在千余载好事公今尚作诗
吴宫金玉似泥沙西子东来举国夸一日越兵声震地夫差犹惑眼中花
九日湖上登高寄前人二首
九日湖楼把酒巵拒霜黄菊鬬芳菲五逢吴越重阳节白首柯山未许归
舣棹湖亭又访山寺楼登赏十三间更寻半隐先生迹一拥朱轮未得还【叶职方号半隐先生今守广德宅在湖上】
和前人书僧正院壁
为忧圆敎祖风摧雨坠天花夜讲开会得王公题壁意入尘摩诘是如来
宝林塔再成示诸僧
禅家自利利他人宝塔焚如复鼎新扫地便高三百尺只应澄观是前身
书道士虞安仁房壁
日月精华有术飡不烦辛苦礼星坛葛仙公井甘泉近应炼长生九转丹
书道士张昌应庵壁
絶离声尘二十春飘然风骨鹤兼云庵中澹泊无余物一颗仙丹酒百分
禅僧重喜坚辞紫衣勉令承命
道场清净絶纤埃云水中间丈室开莫把赐袍容易看帝恩新自日边来
六弟司户生日
祖敎双修日用间芳醪不饮自朱顔欲知难老真消息曾饵融峯九转丹
从杨监簿南归
数随乡荐始登科清白门中所得多伯氏文章天下望家风元是老维摩
登安乐山塔
池有灵泉泉有龙高僧深隐梵王宫云林百里如屏障安乐山西一望中
瑞莲花示禅僧
红莲携赠碧莲堂一本双葩颇异常珍重承天胁尊者闻风晨夕是清香
送僧得赐经还永嘉
志愿未如终未回十年京洛走风埃珍函宝藏五千轴一日降从天上来
送杭州道士钱自然
师王归觐息兵鋋吴越蒙恩过百年世赏至今轩冕盛真孙宜作地行仙
观潮因寄五弟拊生日
祝弟生辰不惮遥元丰六稔庆三朝源源祺夀来无尽一似钱江两信潮
送张彭赴会稽丞
扁舟行渡浙江滨湖上风光已漏春为报稽山民吏道邑丞今是悟空人
用蓬莱法酿酒成以四壶寄越州程给事三首
功臣堂号与山堂巳鬭醇醨又鬭香今酿蓬莱法差胜乘壶携寄愿公尝
武林新醖效蓬莱莫把梨花较绿醅安得逢春命高会大家同入醉乡来
一日湖头两信通往来惟只递诗筒何时得把金罍倒观取诗翁作醉翁
清思堂偶成
垂老将休俗累轻旧乡来守越王城吾怀自信无汚染何必升堂思始清
送二十三侄岯还衢赴举
行美文精即擅场不论京国与江乡乡人若问吾归计已叩天阍第九章
送禅师广敎赴衢南禅
到日参徒耳目新桃花一笑已中春吾今告老还家近亦作柯峯自在人
致仕後立春偶成
四纪荣涂愧滥巾圣恩从请幸全身高斋静有无穷乐又报元丰第四春
监神泉监五弟拊生日寄法醖为夀
岁首月三逢诞日夀樽遥寄助童顔黄庭内景非虚语百二十年犹可还
送五弟得替赴阙
三载神泉绩大成交章使者荐能名朝廷方且求人切未可图闲学老兄
辛酉岁旦偶成
一夕寅隅斗转魁三阳和气入春台监中华发浑霜雪七十四从头上来
送讲师惟爽归杭州
旧隐重寻远世机呼童把箒扫禅扉疎帘卷尽南轩阁引得湖光一片归
咏竹为六弟抗司户生日
万竿终日弄清风溽暑消除尔有功老去年时转潇洒此君真是竹林翁【竹林翁乃六弟道号】
寄题袁敎授思轩
补过尽忠随进退潜心高与古贤期吾儒造次必於是何用凭轩始再思
寄酬致政赵少师五首
夙荷公知独久要政堂平日幸为僚新篇屡拜金琼赐千里同风不为遥
明月惊人为暗投珍函开发晓光浮五章丽句真高唱所得过於万户侯
云涛朝暮湖山胜曾伴仙翁烂漫游别後瞻思闲屈指岁华如箭已三秋
短书临发意徘徊寒夜霜晴上月台濉水瀫江天共远举头惟见鴈南来
天台鴈荡去寻真往复秋冬过七旬不是君恩山岳重肯敎归作自由身
送周古尉武康
少时来访武夷峯【予时宰崇安邑】学业优殊志气雄今我老归公始仕神仙宫在水晶宫
送王九臯道人游杭州
暂分仙袂下罗浮【罗浮与公元是共师】又作钱塘佛国游欲识先生踪迹否江湖无碍一扁舟
巳未岁除言怀示诸弟侄子孙二首
得请归田弛负儋满头霜雪鬓?鬖高斋屈指呵呵笑明日新春七十三
三岁尝叨贰国钧两经吴蜀拥车轮【成都吴越俱忝两任】寻思政府归休日八百科中止一人【景佑初榜制云今岁殿廷登科者踰八百人】
六弟司户生日
我竹林翁所得奇心传佛要面仙姿年年六月十二日观取高斋祝夀诗
已未岁十月七日登唐台山偶成
直到巢峯最上头旋磨崖石看诗留重来转觉寒松老三十六年前旧游
赠禅僧二首
云意乘秋任往还泉音终日自潺潺师心正与云泉契不称城居祗称山
瀫水曹溪一滴通烂柯元是妙高峯子湖有犬无人会我欲凭诗寄老踪【利踪即子湖襌师也】
题婺州郡圃双溪亭
去年春晚宴亭皋今日重登不惮劳栏外当时双派水巳应归海作波涛
题八咏楼
隐侯诗价满东吴八咏诗章意思殊世说当年清瘦甚不知全为苦吟臞
过婺示施耕县丞
子诗赠我离杭日劝使东来作主人再得湖山老休去而今始是自由身
登云黄山
云黄絶顶冠峯峦七佛当时行道坛天敛积阴千里霁故令登赏得盘桓
题婺州永康县延真观松石
岁寒姿性禀於天一变人疑换骨仙操是寒松心是石始终全类古真贤
登越州新昌石佛阁
南明石像世称奇人说嘉州具体微大小何烦较吴蜀法身无处不同归
过天姥岭示男?
吾子沿江千里来我车不惮陟崔嵬永嘉贰政年方壮未用斑衣学老莱
初入天台示男?
景入天台日日新安车千里去寻真路逢白髪老翁问父子同游有几人
题三井瀑布
三井余波势靡停平铺千丈落峥嵘秋阳五彩随流照【上有日光五色凌乱】纵有良工昼不成
双阙山
峯峦如蜀剑关分万仭千门不可亲惟有诸仙功行满云屏从此去朝真
琼台
台岭周回八百里琼台中立许谁登宵分疑有羣仙集月白风清最上层
龙潭
黯黯龙潭不测深临观崖下巳千寻若逢岁旱休闲卧好与斯民去作霖
放螺溪
子舆辍肉为闻声德洽民心苦好生智者敎行尤可尚放螺从此得溪名
与男?游天台石桥览先祖诗因成
石桥吾祖昔留诗句有天寒树着衣山下老僧能叹咏诸孙三岁与光辉【先祖诗云水静苔生髪天寒树着衣】
锡杖泉
丛林枯槁井难穿珍重禅师道力坚一旦出庵携一锡卓山随手涌甘泉
过台州登巾子晚游东湖
巾顶广轩逢杪秋万家云屋接丹丘主人欲尽行人乐更向东吴共泛舟
泛舟离台港
赏遍丹丘上画船旌旗金皷满晴川潮平难繂舟人望一似离杭过越年【予去春休官由浙江过越彷佛类此】
观音岩
石龙一滴水涓涓大士岩溪峭壁间我道音闻无不是何须曾入宝陀山
题灵峯寺
鴈荡林泉天下奇谢公不到未逢时碧霄万壑千岩好今日来游尽得之
登飞泉寺会峯亭
会峰亭对大屏风万秀千奇耸若空不识谁能夺造化真?世界一壶中
出鴈荡回望常云峯
游遍名山未肯休征车已发尚回眸高峯亦似多情思百里依然一探头
观海
巨海澄澜波自平停车冉冉看潮生岂同八月吴江会共骇潮头万皷鸣
观老僧会才画像
白鹤丛林古梵宫壁间留像见真风忆师去岁雷峰别只似南柯一梦中
经乐清寄前县令周邠
旧治熙熙乐似春退公章句更清新官居佛舍留题徧可惜诗人只字民
宿象浦驿记梦
曩岁阻风京口日今离象浦复徘徊姓江名静人何许昨日依然入梦来
答毛章秀才
两阕新诗出慎江亲携迎我重嗟降深藏箧笥生光彩价抵千金璧一双
题僧正仲灏定阁
晓窗幽磬暮疎钟晓暮清音消息通阁以定名成底事醒醒须?主人翁
侄壻郑庭晦与子同游鴈荡今欲先归赠别
君念亲闱肯暂留吾居子舍尚优游逢人为道归迟意正似江湖不繋舟
留题戏彩堂示男?
我憩堂中乐可知优游逾月意忘归老来不及吾儿少且着朱衣胜彩衣
谒水心院讲僧继忠
烟波周匝望中賖乘兴驱车一迳斜谁识上人修证地水晶宫里法王家
客舟夜雨
朝发温江上处溪小舟无寐枕频欹夜来雨作籧篨响恰似当年赴举时
括苍照水阁饮散闻角
主礼殷懃醉玉杯暮云山顶压楼台浑如元相夸州宅皷角声从地底回
缙云玉虚宫
宫前车辙状分明世说轩辕上玉清仰慕劳心是秦汉不修功行只虚名
步虚宫
妙峯高处即仙居多为朝真作步虚却是清风明月夜一声倾听属樵渔
鼎湖峯
不见青莲花落时鼎湖惟有白云归一峯孤立如天柱若较灵岩具体微
仙水洞
路入云端步步轻洞中滑溜一泓清不逢真侣仙踪在犹喜磨崖纪姓名
隐真洞
仙洞长年卧白云灵丹成就养天真汉庭轻为东宫出应笑商山四老人
忘归洞
洞天日月最迟迟来见仙真即忘归看取桃源刘阮去旧乡虽是故人非
自温江宿僧净偲秀野轩
千里寻山忆烂柯七旬归去此重过因观秀野轩前景与我高斋不较多
男?随侍还乡欲回温赠行
七旬寻胜远尘纷身计优游荷国恩往复汝勤人尽说从来忠孝出吾门
越州讲僧智月见访
不惮风霜道阻修一瓶一鉢少迟留稽山未可轻归去浮石精蓝况旧游
次程师孟正议题神照大师养志堂
报恩堂庑缮完新养志熙熙镇似春佛子事余为孝子黄金园有白头亲
送衢守王照大夫
车骑衢民不可攀机山云约首春还彩衣堂上成童戏八十慈亲为解顔
酬前人见别
退休林下屈朱轮逸老亭边袂欲分一诵高斋回首句感公於我独殷懃【公诗有回首高斋拭泪痕之句】
送余宗道主簿赴官
枳鸾新命去逢春士论许为忠孝人白首慈亲七十八安居荣侍入西秦
次韵吴天常中散
敎言今觉昔诸尘不了心源未是真却念樵夫无所得当年虚作烂柯人
送蔡门长官赴任丹徒
柳深莺老暮春天恭侍慈亲解画船举首丹徒民万户共迎和气作丰年
十八男?太仆寺丞生日
宠数亲承咫尺顔清修?命似居山欲知不老个中事应向如今悟八还
送海印长老赴峨眉都僧正二首
归根落叶舞秋风入蜀分携瀫水东欲别何烦示圆相普贤今作主人翁
片云无着又西还过尽秦山上蜀山我独为师懽喜处一程程入旧乡关
会稽智印大师可升复为僧正因寄
突兀浮图烈焰焚入云千尺一朝新【越塔遭火今巳复旧】闻师领衆非辜罢今复如初慰越人
梁子正哀词二首
一节循循见始终平常心有古人风临行却笑龎居士何用当庭探日中
函中赤轴谁能卷壁上孤琴已絶弦付与儿孙有清德临风何必更潸然
天台蛇洞
道猷宴坐卓一锡萧然屏去羣魔迹大蛇开口合不得始知三昧通神力
内照庵
山老榜庵名内照掩扉默坐徒观妙欲知毕竟事何如无量夀光悬两曜
宿温岭
昨朝初泛临海舟今暮已登温岭驿秋风阁雨波不扬风伯江神俱有力
因海印行感旧寄蜀中故人
我车出蜀十年强感旧情怀未尽忘有问老衰师为道心如冰雪鬓如霜
和二苏题白鹤观二首
黄衣道士骨朽矣白鹤仙翁诗宛然君傥不能来一顾壁间磨灭有谁传
不逢碁酒与莺花古观高吟字字嘉好事独来终日赏诸翁争去着诗夸
退居十咏
高斋
轩外长溪溪外山卷帘空旷水云间高斋有问如何乐清夜安眠白昼闲
水月阁
池阁孤清瞰碧流太虚怀抱物华秋圆蟾默有中宵约几点闲云为我收
放鱼
鱼不能言似可哀竭池千数竞徘徊瀫江深处呼僮放羡尔优游得所哉
双松
少时亲手植双松昼爱层阴夜听风今日岁寒踰五纪也应心似主人翁
竹轩
暑威何处称疎慵百本修篁小槛东时遣清风送消息此君都在不言中
柳轩
动入和风静惹烟翠条踈处露池莲林中尽是能吟物春有黄鹂夏有蝉
归欤亭
密径修筠郊外居小亭随意榜归欤等闲早暮携筇到池沼东头是旧庐
濯缨亭
亭上秋登远目明濯缨诚不是虚名晴波一片如铺练浮石江心彻底清
负郭田
累岁辞荣得帝俞老来天幸更谁如腰间已解黄金印归有田耕二顷余
望南山
乌巨东西气候秋子湖冈陇暮云浮欲观古佛丛林地只用凭栏一举头
常山县令姚存哀词二首
瓜期终代促装前常遗吾书索赠言今日却成哀挽句霜风江上送灵幡
威惠三年邑政优平生志业未经酬嗟嗟故里松楸老先陇归陪地下游
寄灵隐圆明禅师
故人相别岁时多日欲为书奈懒何犹喜个中无间断西轩云岫碧嵯峩
桐木为鱼寄名山主
森森乔木得诸隣雾锁云埋不记春报得看看鳞角就为君惊起梦中人
景仁寄超化长老
千里无书信却通瀫江南畔石桥东春来消息谁传去落尽林花一夜风
岁日示衆
今年年是去年年此处何曾有变迁穿耳胡僧曾说破梅花落尽柳生烟
南明示衆
寂寂松门竟日闲更无金锁与玄关时人欲识南明路过得溪来便上山
惠远上人壁
烧香运水及煎茶谁识庐山惠远家社客若来高着眼不须平地觅莲花
登真岩
殿阁凌空锁翠岚雪晴春色在松杉芝骈羽驾归何处留得双乌宿旧岩
九峯岩
龙丘石室人难继安正书堂世莫登但见烟萝最高处九峯排列一层层
聨句
引流聨句【并序】
江原县江缭治廨沁而东距三百步泷湍驰激朝暮鸣在耳使人听爱弗欲倦遂臿渠通民田来囿亭堦庑间回环遶旋沟行洛渟起居观游清快心目公事暇休与弟抗扬坐东轩欣然摅词为诗章成书之石曰引流聨句皇佑二年冬十一月巳酉越人赵拚閲道云
别派从江垠邀流入农畎【拚】淙淙来源深??度沟浅【抗】园穿萧艾芟堑断荆蓁剪【扬】疏功浃辰长溉利千步远【拚】田观疑泽瀦坎听类瓴建【抗】北溟归凿池幽岳漾装巘【扬】泻□纹湍驶回湾波细转【拚】过窦石眼窥经虚土口吮【抗】浮行值落叶浸长逢生藓【扬】孤鹤眼怪觇纤鱼鬛跳展【拚】中沈无秽淤底净有纹礝【抗】映苇色莫分喧琴韵难辨【扬】增霖人閙蛙涵月夜惊犬【拚】侵篁鞭起萌逼水低垂菌【抗】怜黄浇菊篱惜紫沃兰畹【扬】吏咨窰甓甃童戏芒车卷【拚】灌携令手劳漱掬致腰俛【抗】庭秋临加凉轩夏尚消烜【扬】我矜近济能僮贺遥汲免【拚】贮戺埋巨甔归?架修笕【抗】供陶饭盎粮给澳羮鼎脔【扬】调药修臼饵煎茶试罗荈【拚】坐客频泛觞蹲儿屡洗砚【抗】聆寒心脱烦挹冷酒除湎【扬】壅挑筇步随静看髭吟捻【拚】高怀造文摅清兴团诗遣【抗】瑰章非俗成怪句自幽选【扬】涌词波翻瀛绵意绪抽蠒【拚】书丹字隶行款碣石磨琬【抗】题为引流篇记耳非自衒【扬】
清献集卷五

[book_title]卷六
<集部,别集类,北宋建隆至靖康,清献集>
钦定四库全书
清献集卷六
宋　赵拚　撰
奏议
奏疏论邪正君子小人【至和元年九月二日】
臣闻欲治之主得人其昌左右前後皆尽贤正也谋谟谠言皆尽延纳也忠厚鲠亮之士日益招来便佞诡奸之徒日益摧缩号令风化日益流布朝廷中外日益尊安若然富夀之域坐跻太平之象立见噫左右前後者不得贤正之人而为之辅翼虽尧之癯瘠舜之孜孜夏禹之克勤文王之不暇食末如之何也已汉刘向谓正臣进者治之表正臣间者乱之基诚哉是言也在易君子道长小人道消於卦为泰其繇云上下交而其志通也正臣非君子欤反是则於卦为否矣否之繇则曰上下不交而其志不通内小人而外君子邪臣非小人欤此言为天下者宜进君子而退小人也明矣谷永所谓帝王之德莫大於知人者其有旨哉夫南面而听天下也公卿百执事杂然满前孰为正孰为邪孰为君子孰为小人在圣人明视而聪听之精择而慎拣之真伪明白人焉廋哉大抵辅相枢机之任得正人也得君子也然後同德而同心也则其下所谓邪者小人者靡然相与俛首帖耳以去而徘徊所留亡几矣鉴观古昔信史备存有虞大圣人也任十六相世济德美檮杌饕餮流窜四裔民至于今称之无穷周成哲王也善有旦奭则信之不贰恶有管蔡则诛之勿疑故年七百而世三十也始皇惑高斯之佞不能夺忽叔孙之才不能与秦嬴之败曾不旋踵元帝知恭显之奸不能摈爱萧望之之贤不能用炎汉之运从而衰下唐太宗纳房杜王魏之切议诛侯君集张亮之凶僻遂成贞观之治天皇听敬宗之附会戮无忌之忠良终有易姓之祸其後元振朝恩之擅权元载卢杞之窃位代德之世其危殆相继不絶如綫兹诚用人之得失莫不系国之安危间分两涂不可不辨恭惟陛下以上圣之资 御神器之重开纳忠谠继承祖宗数路以取人一德以求治然而迩来日星谪见圣衷焦劳蝗潦为灾民力雕弊帑庾空窘戎狄窥觎官冗兵骄风俗奔竞今将治其弊安其危岂一人独运於岩廊之上而能致之哉当此时也谓宜博选忠直方正能当大任世所谓贤人端士者速得而亟用之位于丞疑辅弼之列朝夕献替得嘉谋嘉猷发为号令使天下耳目闻见太平之政在今日尔臣不胜大愿愿陛下宸断不疑举正以却邪陟君子而黜小人有为於可为之时无因循後时之悔则天下幸甚宗庙之灵社稷之福此其时也臣远贱之迹愚无所能惟思死节一诚上报陛下采擢覆帱之德万分一二臣无任许国竭忠激切待罪之至
奏状辨杨察罢三司使【九月】
臣窃见近日除杨察罢权三司使转户部侍郎提举集禧观公事臣风闻因百姓张夀於三司指论皇城司亲事官取受内香药库公人钱物公事三司勾追被论人不得缘此事由遂罢察三司使中外传闻无不喧骇伏缘三司领天下大计实朝廷委任重臣之地岂宜轻议去就以为察若有罪被黜不当更转官资察若本无罪犯不当忽即罢去置之散地汹汹人情不能无惑今若止以皇城司争论公事遂尔黜废恐非朝廷进退近臣之体伏望陛下特赐宸断辨察有无罪犯明示中外若果无罪即乞追还新命且令仍旧职局如此则上全国体下息人言臣备位宪司不敢缄默
奏状论置水逓铺不便
臣窃闻近差马仲甫计会淮南发运使相度创置沿河水逓铺兵士牵传纲运舟船等事臣昨通判泗州备谙沿汴至京转输军粮斛?体例久来颇甚允当国朝仰给东南六路岁计发运司每年管定上供粮米六百五十万硕未尝阙絶盖能谨守祖宗条贯法度只委本司差拨兵稍支破水脚工钱口食不至失所今若轻议创新改法沿汴起盖营房招集兵士数万泗宿亳宋间累年灾伤大成骚动一则尚恐招集兵级猝难满数二则虑兵役朝夕往返牵挽舟船既无休息疲苦劳顿之後不惟多致逃亡生事亦便壅遏住滞纲运自春夏水通未敷本司元额斛?间即已霜降水落又须隔岁不前万一遂使军储乏絶临时噬脐如何更作处置坏大计者无甚此举欲乞朝廷速降指挥下淮南发运司且依旧例施行免向去败事【下发运司】
奏劄乞放泗州酒坊钱【九月】
臣昨通判泗州日伏见本州临淮招信旴眙三县有百姓衙前元系庆历二年敕根究到买扑村酒坊场净利钱共二万四千余贯续准庆历五年十一月敇节文今日以前先降指挥令百姓及衙前人送纳交卖酒坊钱条贯更不施行其所根究到酒场净利钱数更不催纳至皇佑四年内知州陈式不晓敇意却行点捡勘决干系人仍下三县督责监催元欠人送纳交坊钱数入官前後催理钱五千余贯外尚有一万九千余贯无可送纳臣为见已该庆历五年十一月条贯更不施行灼然明白不当更须追催本州未敢一面除放又牒邻近滁濠宿等州勘会得似此人户所欠净利酒钱例各依敕除放去讫独有泗州只因陈式不顾条贯惟务聚敛刻削细民反行监催为已劳绩本州曾於去年六月内具此因依申奏蒙送三司有司之吝未即放免至今本州却且追勾理纳窃缘淮南比年灾伤不易百姓等为此无名欠负破荡财产填纳不足至有死亡逃窜者州县枷锢欠人骨肉追及亲邻窘贫无聊嗟怨滋甚臣谓朝廷涣汗之号已行欲乞特降指挥下泗州所有人户见欠上项酒坊钱一依庆历五年内敇条并与放免所贵疲民渐苏感召和气【下三司】
奏状论北使到阙
臣窃闻密院劄子下张掞须管契丹人使今月二十五日禁乐前到以臣所见温成皇后葬事如典礼制度该得禁乐虽人使来固无所避如未得合宜亦当速务更张若北使涂中因故迁延须令张掞催督尅期到阙或万一不即依禀别形语言於国大体亏损不细欲乞速降指挥再付张掞从容接伴一如常仪亦朝廷所以示闲暇持重难测之一端也
奏状乞缉提匿名文字人【九月十日】
臣窃闻近日有以匿名文字印百余本在京诸处潜然张贴谤讟大臣闻达圣听此当有奸邪险陂忌刻无赖之辈惑乱用间摇动朝廷亟欲中伤陛下近辅者之为也脱使憸狡之计万一得行则臣恐陛下当所信用宰执公卿而今而後人人徇默忧畏不测无所措手足矣以臣料其传写雕印谤书百余本遍布辇下似非一二人能独为之虽已下开封府出榜厚赏缉捉至今已是多日未获臣欲乞更赐指挥於南河北市要閙处桩垜一色见钱并预出空头宣勅示人果决必信所贵速得败露才候有人告首得实便仰即时给付充赏仍令有司子细鞠讯根穷恶党临时取旨法外重行处断如此施行则足以安辅臣惶惑之心沮小人隂贼之计中外幸甚
奏状乞改差以次臣僚监护温成皇后葬事
臣伏以国家礼制隆杀从宜本缘人情匪自天降规模法式中外观瞻得之则取重朝廷失之则贻诮天下臣伏覩温成皇后礼葬初命参知政事刘沆为监护之职当时物论或未为非今沆爰立作相谓宜立须改差奈何重惜更张胶固不变风宪论列陛下所宜留神相臣恳辞陛下所宜开可上守祖宗之轨范下从臣子之谠言念公相燮理之非轻俾后妃终始之如礼伏况自啓?祭窆制度绳墨一切办集定无阙事其监护职除宰相外欲乞速赐改差以次臣僚免使亏本朝之典礼取後代之讥议臣写诚沥血所难尽言伏惟陛下思之慎之特赐采纳则天下幸甚
奏状乞不许虏使传今上圣容
臣风闻契丹泛使坚求传写圣容归示本国又云候同去正旦使来亦齎彼主所传神进献朝廷虽未俞允臣下岂能遑宁昼省夕思大为不可伏自南北和好仅五十年然赐与万数固多而华夏礼法犹在岂容渝动信誓妄行干求深惟庙堂自有谋算如向时尝借乐谱前日将进夀觞陛下皆能照其谲诈沮彼狂率今之所请益又可骇况非彼书语及只是黠使口陈伏望陛下密令馆伴杨察以直词拒之命中书密院以常礼遣去庶几戎人之议无轻中国之心则圣神何忧臣子不辱中外幸甚
奏疏论契丹遣使无名【十月一日】
臣伏见河北通和岁历寖久使人往复礼有常数近者彼庭遣萧德辈不时而来奏记旅实外又即别无事端虽中外人心稍安然戎狄情伪难测或观望衅隙或窥觇盛衰桀黠贪惏自古无信昔汉文帝与匈奴和亲厥後继入边境故贾谊有太息恸哭之说唐德宗许吐蕃盟会至时窃发平凉故浑瑊有狼狈奔遁之事初皆甘言厚意终乃背约渝盟今契丹使来无名其势未已侥求不一诡诈百端称息兵以怠我师幸重赂以困邦赋其意不浅其可忽诸传曰居安虑危又云有备无患不可谓边隅未扰即示晏安之怀不可恃风尘未惊遂为苟且之计伏望陛下留神鉴古密谕辅弼近臣讲求扞御之策今沿边急务者莫先乎择将帅练士卒备军实择将帅则才能者留疲懦者去练士卒则精勇者进骄惰者退备军实则边气壮人心安三者有御万一猝然寇警我何惧哉顷岁西师未兴之日士大夫有横议及此者人皆窃笑鄙易之指为狂狷不祥之言乌肯动心预为之防一旦延安惊扰临时措置失次中外不胜其弊臣今之言未必非当时狂狷不祥之言也至愚忧国无所讳避伏惟陛下如天听卑取千虑一得之说奋乾刚之德发先见之明审思而力行之则宗庙社稷之福也
奏状乞勘断道士王守和授籙惑衆【十月四日】
臣窃闻有信州龙虎山道士王守和见在夀星观内寄居昨秋中曾糺集京师官员百姓妇女等一二百人以授符籙神兵为名夜聚晓散兼近日此法寖盛传布中外沸腾街坊又欲取今月十五日夜於本观登坛聚衆作法希求金帛惑乱风俗岂宜辇毂之下容庇妖妄之人深属不便臣欲乞特降指挥下开封府捉搦勘断押回本乡免致勤民生事【下开封府押归本州】
奏状论礼院定夺申明用空头印纸
臣窃见自来朝廷凡所干涉礼典事并送太常礼院定夺申明务令得体适中示不欲专也其本院知判官不下八九员近日有司承授行遣多只用空头印纸写成文字本院官或有议论未同或则未遍呈覆即不更候签圆只胥吏辈回书填名衔申发既亏国体岂恤人言今来有礼生元介等见为代署事发逃避系开封府根究施行次臣欲望圣旨特赐指挥礼院今後但承准朝廷定夺礼法等事不得更用空头印纸并须知判官员公共商确亲署议定文书临时用印申发免紊彜章所是见今元介等公事亦乞严赐催促开封府早令勾追勘断结絶【下中书断礼生等各赎铜放】
奏状乞差马遵充发运使
臣伏闻许元奏请乞罢免江淮等路发运事缘元自授本司判官至副使已及二年东南大计每岁六百余万上供未尝有一阙误今朝廷如以元久次多病允其所请即须又得有才干直如元者俾代其任以臣愚见能继元职任者莫如再用马遵也遵亦自本司判官至副使历三四年无不通晓六路漕挽利害事事办集其心计才力不在元下今若使遵与王鼎协力并济则制置干运号为得人况京畿辅近兵屯甚衆厫庾仰给率资东南万一朝廷失於择人则发运司纪纲一隳军储误事至时虽复更张亦须更三二年整顿方得及旧伏望圣旨指挥如令许元罢免即就差马遵充置发运使免贻後悔
奏状乞减省益州路民间科买【十月】
臣窃闻益州路奏报恐为蛮寇侵轶虽已有御备然臣以愚见谓宜先寛民力使人心安和即无他虞也今具本路有科配民间不便等事画一如後
一每年转运司下益蜀等州科买官布每一匹只支与大钱三百至四百文其布实直每一匹计大钱八百至一贯文多是贴钱买纳自庆历以来每岁又更增添买纳万数民间困乏不易
一每年转运司准朝省指挥下邛蜀等州织买九璧大绫每匹支与丝并手工只共算计大钱二贯文上下彼人户每匹却用大钱六七贯文转买纳官累年亦是增添匹数科织民间大为骚扰
一每年转运司於辖下州军用人户合纳苗米每七八?折纳官绢一匹每岁米贱每一?只直大钱二百至一百三四十文以下官绢每匹直大钱三贯以上州县促限督责人户贱粜米贵买绢输纳艰阻弊苦百端折纳万数益多民间转见贫窘
右谨具如前臣昨知蜀州江原县日备见民间科纳之际忧愁亡聊兼体问得宝元以前本无如此浩大数目伏望陛下仁圣特赐矜恤下本路钤辖转运司共同体量於折变科配买织疋帛万数内减放一半以上庶几寛远方之民
奏劄乞差填殿帅【十一月三日】
臣伏见自来殿前马步军各有帅副共六员今殿前只许怀德马军惟范恪外又复兼管步军其余都指挥使虞候见差出四员夫禁卫士旅衆多全藉忠干有心力帅副分头部辖训练精强以壮朝廷之威今来在京见阙四员伏望特赐指挥抽还供职或别选差填补所贵专各管勾军政免致急阙误事
奏劄论汤夏不合权开封府判官
臣伏覩已降勅差汤夏权开封府判官窃缘汤夏素无士誉兼近患耳重浩穰之局须藉察狱听讼以区别枉直况上件差遣乃是职司鎡基如将来遂除夏职司则外部州县岂免受弊伏乞朝廷特赐指挥罢免仍别差清强官权开封府判官【下理省府资序】
奏状论除吴充知高邮军不当【十一月四日】
臣伏覩已降勅差鞠真卿知淮阳军吴充知高邮军然以真卿曾有奏请惟充外补名则不正窃闻朝廷以充近移牒礼院手分代署事情涉虚伪目为憸邪遂尔左降伏缘自礼院有此用印纸代署公事以来臣即尝论列虽礼生等量行赎罚盖是未经勘劾所以真伪不分臣愚伏乞追索元初代署始末一宗公案差清强官置司根勘如充等显属诳枉即行黜降未晚若礼生等公然作过并乞依法条科决使罪状明白衆所共知则至公之朝无滥罚之议
奏状论薛向酬奬侥幸【十一月二十二日】
臣窃闻近降勅差虞部员外郎薛向在京剗刷库务闲杂物色送卖场出卖候了与卖场监官一例酬奨缘向尝以鄜州水灾微效朝廷推恩已令指射知州差遣候二年即与陞陟实为优异今未授差遣间若更理卖场酬奨乃是重叠连并恩赏太为侥幸况见今朝行中多有才干不曾经陞陟之人未蒙差使似失均中臣欲乞指挥所示薛向且依前降恩命外补其根括闲杂物差遣特赐下三司别令举差常朝官中有才干未经陞陟之人对替所贵赏典无偏或只乞改差逐部判官公共管勾自可办事【下三司别差官替下薛向】
奏状乞寝罢石全彬陈乞入内副都知等事
臣伏覩已降勅命除石全彬授宫苑使利州观察使仍与观察留後请受宠数便蕃固已加等今又闻全彬未即只受别更攀援体例妄行陈乞职任窃缘全彬自管勾温成皇后葬礼以来朝廷重叠赐与不少今其事毕复乃优转官序岂宜略不知足尚肆侥求中外闻之喧沸嗟骇臣愚欲望陛下特降圣旨指挥石全彬且依前勅处分所是今来别有陈乞入内副都知等事一切并赐寝罢【罢副都知】
奏状乞下淮南路应人户买扑酒坊课利许令只纳见钱【十二月一日】
臣窃见诸路州军系官监酒场许人户认最高课额买扑趂办送纳官钱於公大为利益者以其能减省官中米麯物料并监专兵夫请受一切费用而得月入净利钱独淮南一路买扑坊场最为浩瀚只自皇佑二年後本路转运司擘画令酒坊人户将课利见钱变转作米麦每一?於市价上明减下三二十文科折赴逐州仓送纳其所定斛?价利既巳大段亏损人户及乎输纳之际不惟倍备脚乘例用加耗量入以此縻费几及一倍遂使近年真扬濠泗等州酒户破竭家产陪纳官钱负欠积压须至闭罢不免官中却自开沽重成劳费此其无他盖向时漕司见一时之利而忘久长之计耳是则前日所得者寡而今日所失者多矣臣愚欲乞朝廷特降指挥下淮南路应人户所买扑官酒坊见今未曾闭罢者许令依旧将课利只纳一色见钱入官所贵公私久远利济【下淮南转运司免折】
奏状论宰臣从人捶杀妇人乞下开封府勘鞫【十二月九日】
臣窃闻开封府昨有妇人一名被宰臣下导从人以他物击损头骨自宋门街传送出曹门外系所由谢成等交割至护国院侧致命身死已曾差官检覆经今仅及半年其本县并不画时追勘申解却只监勒地分耆壮出外迤逦寻究显是有所顾避乃欲拖延岁月伏缘性命事重岂容京辇之下白日无故捶杀平人枉滥如此官方不为理雪深可痛愤伏望陛下特赐指挥下本府句追干连人送所司勘鞫庶几寃命有归以召和气【下开封府根究】
奏状乞罢孙惟忠充高阳关兵马钤辖【十二月十二日】
臣伏闻差孙惟忠充高阳关路兵马钤辖仍转使名窃缘惟忠历官以来过犯不少一次勒停一次编管一次冲替近自杭州都监又经体量降黜今来既得黄河都大提举差遣未久何乃骤膺陞陟任用又即优改官资如此则是有过无功之人翻得不次酬赏通巧佞之路开侥幸之门外议纷纭皆以为惟忠要结权贵密行请托此风遂炽大为不可臣愚欲望陛下特赐指挥寝罢惟忠新授恩命亦沮恶劝善之一端也【诏只充都监差遣】奏劄乞止絶高齐等出入权要之门【十二月十三日】
臣窃以司天台之局其星辰变异气候差殊岁时吉凶人事休咎居是职者无不尽知国家固宜慎密而防闲之也近闻高齐苖达等辈多於权要臣寮之门出入无节深属不便臣欲乞朝廷特赐指挥检会司天台元初约束条贯严行止絶免致惑衆生事【下司天台监常切觉察】
奏劄乞牵复陆经旧职
臣伏见大理寺丞陆经顷因乡里借钱并与官员聚会等公事勘断止得杖一百罪又已该赦释放当时有勘官王翼於事外上言诬构遂贬经袁州十年江淮六次恩赦子母万里今始生还同时被谪之人例各仍旧职任惟经未蒙牵复前後累有近臣奏雪惜其遗才昨闻已降圣旨下审官院与除江南小处通判仅已涉岁本院止今都未有阙食贫
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:01-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>