<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,全后周文全文在线阅读,全后周文全文在线下载,大玄古籍书库">
<meta name="description" content="《全后周文》是清人严可均所辑《全上古三代秦汉三国六朝文》之一集，收入文章三百四十八篇，是迄今为止最为完整的一部北周文章总集。其对于研究北周一代的历史、文化、文学的重要价值，已为学界广泛肯定。_全后周文_全文在线阅读_全后周文_全文在线下载_大玄古籍书库">
<title>全后周文_严可均_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">全后周文</span> <br/>
          作者： <span class="inputVal" id="bkauthor">严可均</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]173244</span> <br/>
          说明： <span class="inputVal" id="bkdec">《全后周文》是清人严可均所辑《全上古三代秦汉三国六朝文》之一集，收入文章三百四十八篇，是迄今为止最为完整的一部北周文章总集。其对于研究北周一代的历史、文化、文学的重要价值，已为学界广泛肯定。</span> <br/>
          封面： <span class="inputVal" id="bkimg">Z_18346.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]全后周文
[book_author]严可均
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]173244
[book_dec]《全后周文》是清人严可均所辑《全上古三代秦汉三国六朝文》之一集，收入文章三百四十八篇，是迄今为止最为完整的一部北周文章总集。其对于研究北周一代的历史、文化、文学的重要价值，已为学界广泛肯定。
[book_img]Z_18346.jpg


[book_title]卷一
◎　宇文泰（文帝）
帝姓宇文氏，讳泰，字黑獭，代郡武川人。初从葛荣，荣败，从荣朱荣为统军。孝庄反正，封宁都子，迁镇远将军、步兵校尉。从贺拔岳入关，迁征西将军，加直阁将军，行原州事；太昌中为大行台左丞，领司马，加散骑常侍，进武卫将军、夏州刺史；永熙中，进侍中骠骑大将军、开府仪同三司、关西大都督，封略阳县公兼尚书仆射关西大行台。孝武西迁，加授大将军、雍州刺史兼尚书令，进封略阳郡公，拜驸马都尉。文帝即位，进督中外诸军事，改封安定郡公，录尚书事，进柱国大将军，授太师。废帝即位，以冢宰总百揆。恭帝三年为太师大冢宰，薨，谥曰文公。孝闵受禅，追尊为文王，庙号太祖，武成元年追尊为文皇帝。（案：《申徽传》云：文帝临夏州，以徽为记室参军兼主簿，每事信委之，乃为大行台郎中。时军国草创，幕府务殷，四方书檄皆徽之辞也。然则《上魏孝武四表》《责侯莫陈悦书》《传檄方镇》皆宜编入申徽文。其大统初书翰乃苏绰、卢柔、李昶、唐瑾作，未可分别，今编为文帝文。案：《北史·李彪传》云：诏册文笔，皆昶所作。）
◇　赐李远书
昔李将军广亲有此事，公今复尔，可谓世载其德，虽熊渠之名，不能独擅其美。（《周书·李远传》）
◇　答李远
公勋德兼美，朝廷钦属，选众而举，何足为辞。且孤之于公，义等骨肉，岂容于官位之间，便致退让，深乖所望也。（《周书·李远传》）
◇　与长孙俭书
近行路传公以部内县令有罪，遂自杖三十，用肃群下。吾昔闻「王臣謇謇，匪躬之故」，盖谓忧公忘私，知无不为而已。未有如公刻身罚己以训群僚者也。闻之嘉叹。【《周书·长孙俭传》，又《北史》未云：闻之嘉叹良久，不可言。庾信撰拓拔俭碑云：大丞相书云，此之美事，耳目之所未经，叹尚无极，故遗专使。）
◇　又书
本图江陵，由公画计，今果如所言。智者见未萌，何其妙也。但吴民离散，事藉招怀，南服重镇，非公不可。（《周书·长孙俭传》）
◇　赐郑孝穆书
知卿莅职近畿，留心治术，凋敝之俗，礼教兴行，厌乱之民，襁负而至。昔廓政成并部，贾琮誉重冀方，以古方今，彼有惭德。（《周书·郑孝穆传》）
◇　与王思政书
崔宣猷智略明赡，有应变之才，若有所疑，宜与量其可不。（《周书·崔猷传》）
◇　与唐永书
闻公有二子，曰陵，曰瑾。陵从横多武略，瑾雍容富文雅，可并遣入朝。孤欲委以文武之任。（《周书·唐瑾传》，《北史·唐瑾传》）
◇　潼关誓
与尔有众，奉天威，诛暴乱。惟尔众士，整尔甲兵，戒尔戎事，无贪财以轻敌，无暴民以作威。用命则有赏，不用命则有戮。尔众士其勉之。（《周书·文帝纪下》。大统三年，率李弼等十二将东伐，至潼关乃誓于师。）
◇　以僧实为昭玄三藏诏（大统中。案：此假西魏帝诏。）
师目丽重瞳，偏同虞舜，背隆伛偻，分似周公，德宇纯懿，轨量难模，可昭玄三藏。（《续高僧传》）
◇　诏公卿等议苏绰赠谥
苏尚书平生谦退，敦尚俭约。吾欲全其素志，便恐悠悠之徒，有所未达；如其厚加赠谥，又乖宿昔相知之道。进退惟谷，孤有疑焉。（《周书·苏绰传》。大统十二年卒，太祖痛惜之，哀动左右。及将葬，乃诏公卿等。案此非诏书，止是告语耳，今姑录入。）
◇　大统十一年春三月令
古之帝王，所以外建诸侯内立百官者，非欲富贵其身而尊荣之，盖以天下至广，非一人所能独治，是以博访贤才，助己为治。若其知贤也，则以礼命之。其人闻命之日，则惨然曰：「凡受人之事，任人之劳，何舍己而从人。」又自勉曰：「天生俊士，所以利时。彼人主者，欲与我为治，安可苟辞。」于是降心而受命。及居官也，则昼不甘食，夜不甘寝，思所以上匡人主，下安百姓；不遑恤其私而忧其家，故妻子或有饥寒之弊而不顾也。于是人主赐之以俸禄，尊之以轩冕，而不以为惠也。贤臣受之，亦不以为德也。位不虚加，禄不妄赐。为人君者，诚能以此道授官，为人臣者，诚能以此情受位，则天下之大，可不言而治矣。昔尧、舜之为君，稷，契之为臣，用此道也。及后世衰微，此道遂废，乃以官职为私恩，爵禄为荣惠。人君之命官也，亲则授之，爱则任之。人臣之受位也，可以尊身而润屋者，则迂道而求之；损身而利物者，则巧言而辞之。于是至公之道没，而奸诈有生。天下不治，正为此矣。
今圣主中兴，思去浇伪。诸在朝之士，当念职事之艰难，负阙之招累，夙夜兢兢，如临深履薄。才堪者，则审己而当之；不堪者，则收短而避之。使天官不妄加，王爵不虚受，则淳素之风，庶几可反。（《周书·文帝纪下》）
◎　宇文觉（孝闵帝）
帝讳觉，字ヌ罗尼，文帝第三子。魏恭帝三年三月为安定公世子，四月拜大将军，十月嗣位太师大冢宰，十二月封周公，受魏禅，明年九月为宇文护所废，寻遇弑，建德元年追谥曰孝闵皇帝。
◇　祠圜丘诏（元年正月壬寅）
予本自神农，其于二丘，宜作厥主。始祖献侯，启土辽海，肇有国基，配南北郊。文考德符五运，受天明命，祖于明堂，以配上帝，庙为太祖。（《周书·孝文帝纪》）
◇　分使巡抚诏（正月戊申）
上天有命，革魏于周，致予一人，受兹大号。予惟古先圣王，罔弗先于省视风俗，以求民瘼，然后克治。矧予眇眇，又当草昧，若弗尚于达四聪、明四目之训者，其有闻知哉？有司宜分命方别之使，所在巡抚。五教何者不宣，时政有何不便，得无修身洁己，才堪佐世之人，而不为上所知；冤枉受罚，幽辱于下之徒，而不为上所理；孝义贞节，不为有司所申；鳏寡孤穷，不为有司所恤；既黎庶衣食丰约，赋役繁省，灾厉所兴，水旱之处，并宜具闻。若有年八十已上。所在就加礼饩。（《周书·孝闵帝纪》）
◇　封功臣诏（正月乙卯）
惟天地草昧，建邦以宁，今可大启诸国，为周藩屏。（《周书·孝闵帝纪》）
◇　诛赵贵诏（二月丁亥）
朕文考昔与群公洎列将众官，同心戮力，共治天下。自始及终，二十三载，迭相匡弼，上下无怨。是以群公等用升余于大位。朕虽不德，岂不识此。是以朕于群公，同姓者如弟兄，异姓者如甥舅。冀此一心，平定宇内，各令子孙，享礼百世。而朕不明，不能辑睦，致使楚公贵不悦于朕，与万俟几通、叱王龙仁、长孙僧衍等阴相假署，图危社稷。事不克行，为开府宇文盛等所告。及其推究，咸伏厥辜。兴言及此，心焉如。但法者天下之法，朕既为天下守法，安敢以私情废之。《书》曰：「善善及后世，恶恶止其身」，其贵、通、兴、龙仁罪止一家、僧衍止一房，余皆不问。惟尔文武，咸知时事。（《周书·孝闵帝纪》）
◇　振淅州诏（三月壬子）
淅州去岁不登，厥民饥馑，朕用ê焉。其当州租输示毕者，悉宜免之。兼遣使巡检，有穷馁者，并加振给。（《周书·孝闵帝纪》）
◇　降罪诏（八月辛未）
朕甫临大位，政教未孚，使我民农，多陷刑网。今秋律已应，将行大戮，言念群生，责在于朕。宜从肆眚，与其更新。其犯者宜降从流，流以下各降一等。不在赦限者，不从此降。（《周书·孝闵帝纪》）
◇　举贤良诏（八月甲午）
帝王之治天下，罔弗博求众才，以厥民。今二十四军宜举贤良堪治民者，军列九人。被举之人，于后不称厥任者，所举官司，皆治其罪。（《周书·孝闵帝纪》）
◇　授阶诏（九月庚申）
朕闻君临天下者，非由一人，时乃上下同心所致。今文武之官及诸军人不沾爵封者，宜各授两大阶。（《周书·孝闵帝纪》）
◎　明帝
帝讳毓，小名统万突，文帝长子，大统中封宁都郡公，行华州事，拜宜州刺史。恭帝末授大将军，镇陇右。孝闵受禅，进柱国，转岐州刺史，以元年九月奉迎即天王位，其三年八月称皇帝，改元武成，明年四月为宇文护所毒崩，谥曰明皇帝，庙号世宗，有《集》十卷。（《随志》作九卷）
◇　放还远配诏（元年十一月丁巳）
帝王之道，以宽仁为大。魏政诸有轻犯未至重罪，及诸村民一家有犯乃及数家而被远配者，并宜放还。（《周书·明帝纪》）
◇　放免元氏家口诏（十二月甲午）
善人之后，犹累世获宥，况魏氏以德让代终，岂容不加隐恤？元氏子女自坐赵贵等事以来，所有没入为官口者，悉宜放免。（《周书·明帝纪》）
◇　放免抄掠诏（二年二月癸未）
王者之宰民也，莫不同四海，一远近，为父母而子之。一物失所，若纳于隍。贼之境土，本同大化，往因时难，致阻东西。遂使疆场之间，互相抄掠。兴言及此，良可哀伤。自元年以来，有被掠入贼者，悉可放免。（《周书·明帝纪》）
◇　改称京兆诏（三月庚申）
三十六国，九十九姓，自魏氏南徙，皆称河南之民。今周室既都关中，宜改称京兆人。（《周书·明帝纪》）
◇　三足乌见大赦诏（二年八月甲子）
夫天不爱宝，地称表瑞，莫不威凤巢阁，图龙跃沼，岂直日月珠连，风雨玉烛？是以《钩命决》曰：「王者至孝则出」，《元命苞》曰：「人君至治所有。」虞帝蒸蒸，来兹异趾；周文翼翼，翔此灵禽。文考至德下覃，遗仁爰被，远符千载，降斯三足。将使三方归本，九州翕定，惟此大礼。景福在民。予安敢攘宗庙之善，弗宣大惠。可大赦天下，文武官普进二级。（《御览》九百二十引《后周书》，案：今《周书·明帝纪》「大礼」作「大体」，「敢攘」作「敢让」。）
◇　造周历诏（武成元年五月戊子）
皇王之迹不一，因革之道已殊，莫不播八政以成物，兆三元而为纪。是以容成创定于轩辕，羲和钦若于唐世，《鸿范》九畴，大弘五法。《易》曰：「泽中有火、革，君子以治历明时。」故历之为义大矣。但忽微成象，象极则差；分积命时，时积斯舛。开辟至于获麟，二百七十六万岁，晷度推移，余分盈缩，南正无闻，畴人靡记。暑往寒来，理乖攸序，敬授民时，何其积谬。昔汉世巴郡洛下闳善治历，云：「后八百岁，当有圣人定之。」自火行至今，木德应其运矣。朕何让焉。可命有司，傍稽六律，仰观七曜，博推古今，造我周历，量定以闻。（《周书·明帝纪》）
◇　推究赦前事诏（五月乙卯）
比屡有纠发官司赦前事，此虽意在疾恶，但先王制肆眚之道，令天下自新。若又推问，自新何由哉？如此之徒，有司勿为推究。惟库厩仓廪与海内所共，汉帝有云：「朕为天下守财耳」。若有侵盗公家财畜钱粟者，魏朝之事，年月既远，一不须问。自周有天下以来，虽经赦宥，而事迹可知者。有司宜即推穷。得实之日，但免其罪，征备如法。（《周书·明帝纪》）
◇　霖雨求言诏（六月戊子）
昔唐咨四岳，殷告六眚，睹灾兴惧，咸置时雍。朕抚运应图，作民父母，弗敢怠荒，以求民瘼，而霖雨作，害麦伤苗，贵屋漂垣，洎于昏垫。谅朕不德，苍生何咎。刑政所失，罔识厥由。公卿大夫士爰及牧守黎庶等，今宜各上封事，谠言极谏，罔有所讳。朕将览察，以答天谴。其遭水者，有司可时巡检，条列以闻。（《周书·明帝纪》）
◇　量赐夏州义从诏（六月庚子）
颍川从我，是曰元勋；无忘父城，实起王业。文考属天地草昧，造化权舆，拯彼横流，匡兹颓运。赖英贤尽力，文武同心，翼赞大功，克隆帝业。而被坚执锐，栉风沐雨，永言畴昔，良用怃然。至若功成名遂，建国剖符，予惟休也。其有致死王事，妻子无归者，朕甚伤之。凡是从先王向夏州，发夏州从来，见在及薨亡者，并量赐钱帛，称朕意焉。（《周书·明帝纪》）
◇　赠秦荣先诏
孝为政本，德乃化先，既表天经，又明地义。荣先居丧致疾，至感过人，穷号不反，迄乎灭性。行标当世，理镜幽明，此而不显，道将何述。可赠沧州刺史，以旌厥异。（《周书·孝义秦族传》）
◇　答长孙绍远论乐诏
朕以菲薄，何德可以当之，此盖天地祖宗之佑，亦由公达鉴所致也。（《北史》二十二《长孙道生附传》）
◇　修起寺诏
制诏：孝感通神，瞻天罔极，莫不布金而构祗园，流银而成宝殿，方知鹿苑可期，鹤林无远。敢缘雅颂，仰藉庄严，欲使功侔天地，兴歌不日。可令太师晋国公总监大陟岵大陟屺二寺营造。（《初学记》二十三，《广弘明集》二十八上）
◇　大渐诏（二年四月庚子）
人生天地之间，禀五常之气，天地有穷已，五常有推移，人安得长在。是以生而有死者，物理之必然。处必然之理，修短之间，何足多恨。朕虽不德，性好典坟，披览圣贤余论，未尝不以此自晓。今乃命也。夫复何言。诸公及在朝卿大夫士，军中大小督将、军人等，并立勋效，积有年载，辅翼太祖，成我周家。令朕缵承大业，处万乘之上，此乃上不负太祖，下不负朕躬，朕得启手启足，从先帝于地下，实无恨于心矣。所可恨者，朕享大位，可谓四年矣，不能使政化循理，黎庶丰足，九州未一，二方犹梗，顾此怀恨，目用不瞑。唯冀仁兄冢宰，洎朕先正、先父、公卿等，协和为心，勉力相劝，勿忘太祖遗志，提挈后人，朕虽没九泉，形体不朽。
今大位虚旷，社稷无主，朕儿幼稚，未堪当国。鲁国公邕，朕之介弟，宽仁大度，海内共闻，能弘我周家，必此子也。夫人贵有始终，公等事太祖，辅朕躬，可谓有始矣，若克念世道艰难，辅邕以主天下者，可谓有终矣。胶死事生，人臣大节，公等思念此言，令万代称叹。
朕禀生俭素，非能力行菲薄，每寝大布之被，服大帛之衣，凡是器用，皆无雕刻。身终之日，岂容违弃此好。丧事所须，务从俭约，敛以时服，勿使有金玉之饰。若以礼不可阙，皆令用瓦。小敛讫，七日哭。文武百官各权辟衰麻，且以素服从事。葬日，造反不毛之地，因地势为坟，勿封勿树。且厚葬伤生，圣人所诫，朕既服膺圣人之教，安敢违之，凡百官司，勿异朕此意。四方州镇使到，各令三日哭，哭讫，悉权辟凶服，还以素服从事，待大例除。非有呼召，各案部自守，不得辄奔赴阙庭。礼有通塞随时之义，葬讫，内外悉除服从吉。三年之内，勿禁婚娶，饮食一令如平常也。
时事殷猥，病困心乱，止能及此，如其事有不尽，准此以类为断。死而近思，古人有之。朕今忍死，书此怀抱。（《周书·明帝纪》。帝因食遇毒，庚子大渐，诏云云。其诏即帝口授也。）
◇　敕陆腾（武成元年）
益州险远，非亲勿居，故令齐公作镇。卿之武略，已著遐迩，兵马镇防，皆当委卿统摄。（《周书·陆腾传》）

[book_title]卷二
◎　武帝（一）
帝讳邕，字祢罗突，文帝第四子，恭帝元年封辅城郡公，孝闵受禅，拜大将军，镇同州，明帝即位，迁柱国、蒲州刺史，入为大司空、治御正，进封鲁国公，领宗师，武成二年四月即位，改元四；保定、天和、建德、宣政，在位十八年，谥曰武皇帝，庙号高祖。
◇　改元保定诏（保定元年正月戊申）
寒暑亟周，奄及徂岁，改元命始，国之典章。朕祗承宝图，宜遵故实。可改武成三年为保定元年。嘉号既新，惠泽宜布，文武百官，各增四级。（《周书·武帝纪上》）
◇　颁六官诏（正月戊辰）
履端开物，实资元后，代终成务，谅惟宰栋。故周文公以上圣之智，翼彼姬周，爰作六典，用光七百。自兹厥后，代失其绪，俾巍巍之化，历千祀而莫传；郁郁之风，终百王而永坠。我太祖文皇帝禀纯和之气，挺天纵之英，德配乾元，功侔造化，故能舍末世之弊风，蹈隆周之睿典，诞述百官诏厥用允集。所为乾坤改而重构，岂帝王洪范而已哉。朕入嗣大宝，思扬休烈。今可班斯礼于太祖庙庭。（《周书·武帝纪上》）
◇　板授官诏（正月甲戌）
先经兵戎官，年六十已上，及民七十已上，节级板授官。（《周书·武帝纪上》）
◇　亢旱原降罪囚诏（七月戊申）
亢旱历时，嘉苗殄悴，岂狱钎失理，刑罚乖衷欤？其所在见囚：死以下，一岁刑以上，各降本罪一等；百鞭以下，悉原免之。（《周书·武帝纪上》）
◇　文武租赋诏（二年四月癸亥）
比以寇难犹梗，九州未一，文武之官立功效者，虽锡以茅土，而未及租赋。诸柱国等勋德隆重，宜有优崇，各准别制，邑户听寄食他县。（《周书·武帝纪上》）
◇　减削御供诏（十月戊戌）
树之元首，君临海内，本乎宣明教化，亭毒黔黎，岂惟尊贵其身，侈富其位。是以唐尧疏葛之衣，粗粝之食，尚临汾阳而永叹，登姑射而兴想。总无圣人之德而嗜欲过之，何以克厌众心，处于尊位，朕甚恧焉。今巨寇未平，军戎费广，百姓空虚，与谁为足。凡是供朕衣服饮食，四时所须，爰及宫内调度，朕今手自减削。纵不得顿行古人之道，岂曰全无庶几。凡尔百司，安得不思省约，勖朕不逮者哉。（《周书·武帝纪上》）
◇　报于谨诏（二年）
昔师尚父年逾九十，召公几将百岁，皆勤王家，自强不息。今元恶未除，九州不一，将以公为舟楫，弘济于艰难，岂容忘二公之雅操，而有斯请。朕用恧焉。公若更执谦冲，有司宜断启。（《周书·于谨传》）
◇　封萧大封萧大圜等诏（二年）
梁汝南王萧大封、晋熙王萧大圜等，梁国子孙，宜存优礼，式遗茅土，实允旧章。大封可封晋陵县公，大圜封始宁县公，邑各一千户。（《周书·萧大圜传》）
◇　政事依月令诏（三年二月辛酉）
二仪创辟，玄象著明；三才已备，历数昭列。故《书》称钦若敬授，《易》序治历明时。此先代一定人，百王不易之务。伏惟太祖文皇帝敬顺昊天，忧劳庶政，历序六家，以阴阳为首。洎予小子，弗克遵行，惟斯不安，夕惕若厉。自顷朝廷权舆，事多仓卒，乖和爽序，违失先志。致风雨愆时，疾厉屡起，嘉生不遂，万物不昌，朕甚伤之。自今举大事、行大政，非军机急速，皆宜依月令，以顺天心。（《周书·武帝纪上》）
◇　以于谨为三老诏（三年四月）
树以元首，主乎教化，率民孝弟，置之仁寿。是以古先明后，咸若斯典，立三老五更，躬自袒割。朕以眇身，处兹南面，何敢遗此黄发，不加尊敬。太傅、燕国公谨，执德淳固，为国元老，馈以言，朝野所属。可为三老，有司具礼，择日以闻。（《周书·于谨传》）
◇　幸李贤第诏（三年九月）
朕昔冲幼，爰寓此州。使持节、骠骑大将军、开府仪同三司、大都督、瓜州诸军事、瓜州刺史贤，斯土良家，勋德兼著，受委居朕，辅导积年。念其规弼，功劳甚茂。食彼桑椹，尚怀好音，矧兹惠矣，其庸可忘？今巡抚居此，不殊代邑，举目依然，益增旧想。虽无属籍，朕处之若亲。凡厥昆季乃至子侄等，可并预宴赐。（《周书·李贤传》）
◇　加晋公护殊礼诏（三年）
大冢宰晋国公，智周万物，道济天下，所以克成我帝业，安养我苍生。况亲则懿昆，任当元辅，而可同班群品，齐位众臣。自念诏诰及百司文书，并不得称公名，以彰殊礼。（《周书·晋公护传》）
◇　命晋公护东征诏（四年九月）
神若轩皇，尚云三战；圣如姬武，且曰一戎。弧矢之威，干戈之用，帝王大器，谁能去兵？太祖丕受天命晋公护东征诏造我周室，日月所照，罔不率从。高氏乘衅跋扈，窃有并、冀，世济世恶，腥秽彰闻。皇天震怒，假手突厥，驱略汾晋，扫地无遗，季孟势穷，伯圭日蹙，坐待灭亡，鉴之愚智。故突厥班师，仍屯彼境，更集诸部，倾国齐至，星流电击，数道俱进，期在仲冬，同会并、邺。大冢宰晋公，朕之懿昆，任隆伊、吕，平一宇宙，惟公是属。朕当亲执斧钺，庙庭祗受。有司宜勒众军，量程赴集。进止迟速，委公处分。（《周书·晋公护传》）
◇　奴婢赎为庶人诏（五年六月辛未）
江陵人年六十五以上为官奴婢者，已令放免。其公私奴婢有年至七十以外者，所在官司，宜赎为庶人。（《周书·武帝纪上》）
◇　甲子乙卯日停乐诏（天和元年五月甲午）
道德交丧，礼义嗣兴。褒四始于一言，美三千于为敬。是以在上不骄，处满不溢，富贵所以长守，邦国于焉安。故能承天静地，和民敬鬼，明并日月，道错四时。朕虽庸昧，有志前古。甲子乙卯，礼云不乐。苌弘表昆吾之稔，杜蒉有扬觯之文。自世道丧乱，礼仪紊毁，此典茫然，已坠于地。昔周王受命，请闻颛顼。庙有戒盈之器，室为复礼之铭。矧伊末学，而能忘此。宜依是日，省事停乐。庶知为君之难，为臣不易。贻之后昆，殷鉴斯在。（《周书·武帝纪上》）
◇　胄子入学诏（七月壬午）
诸胄子入学，但束于师，不劳释奠。释奠者，学成之祭，自今即为恒式。（《周书·武帝纪上》）
◇　举孝行诏（八月己未）
诸有三年之丧，或负土成坟，或寝苫骨立，一志一行，可称扬者，仰本部官司，随事言上。当加吊勉，以厉薄俗。（《周书·武帝纪上》）
◇　答李充信诏（五年十一月）
省充信等表，但增哀悼，豳国公广，藩屏令望，宗室表仪，言著身文，行成士则，方凭懿戚，用匡朝政，奄丁荼蓼，便致毁灭，启手归全，无忘雅操，言念既往，震于厥心，昔河间才藻，追叙于中蔚，东海谦约，见称于身后，可斟酌前典，率由旧章，使易箦之言，得申遗志，黜殡之请，无亏令终。（《周书·豳国公广传》）
◇　赐晋公护乐舞诏（五年）
光宅曲阜，鲁用郊天之乐，地处参墟，晋有大之礼。所以言时计功，昭德纪行。使持节、太师、都督中外诸军事、柱国大将军、大冢宰、晋国公，体道居贞，含和诞德，地居戚右，才表栋隆。国步艰难，寄深夷险，皇纲缔我，事均休戚。故以迹冥殆庶，理契如仁。今文轨尚隔，方隅犹阻，典策未备，声名多阙，宜赐轩且之乐，六佾之舞。（《周书·晋公护传》）
◇　答萧诏
开府梁之宗英，今则任等三事。所谓楚虽有材，周实用之。方藉谋猷，匡朕不逮。然进思尽忠，退安侍养者，义在公私兼济。岂容全欲徇己，亏此至公，乖所望也。（《周书·萧传》）
◇　诛晋公护大赦改元诏（建德元年三月辛酉）
君亲无将，将而必诛。太师、大冢宰、晋公护，地实宗亲，义兼家国。爰初草创，同济艰难，遂任总朝权，寄深国命。不能竭其诚效，罄以心力，尽事君之节，申送往之情。朕兄故略阳公，英风秀远，神机颖悟，地居圣胤，礼归当璧。遗训在耳，忍害先加。永寻摧割，贯切骨髓。世宗明皇帝聪明神武，□□藏智，护内怀凶悖，外托尊崇。凡厥臣民，谁亡怨愤。
朕纂承洪基，十有三载，委政师辅，责成宰司。护志在无君，义违臣节。怀兹虿毒，带彼狼心，任情诛暴，肆行威福，朋党相扇，贿货公行，所好加羽毛，所恶生疮。朕约己菲躬，情存庶政。每思施宽惠下，辄抑而不行。遂使户口凋残，征赋劳剧，家无日给，民不聊生。且三方未定，边隅尚阴，疆场待戎旗之备，武夫资捍城之力。侯伏龙恩、万寿、刘勇等，未效庸勋，先居上将，高门峻宇，甲第雕墙，实繁有徒，同恶相济。民不见德，唯利是视。百姓嗷嗷，道路以目；含生业业，相顾钳口。常恐七百之基，忽焉颠坠，亿兆之命，一旦阽危，上累祖宗之灵，下负苍生之责。
今肃正典刑，护已即罪，其余凶党，咸亦伏诛。氛雾既清，遐迩同庆。朝政惟新，兆民更始。可大赦天下，改天和七年为建德元年。（《周书·晋公传》）
◇　省征发诏（三月癸亥）
民亦劳止，则星动于天；作事不时，则石言于国。故知为政欲静，静在宁民；为治欲安，安在息役。顷兴造无度，征发不已，加以频岁师旅，农亩废业。去秋灾蝗，年谷不登，民有散亡，家空杼轴。朕每旦恭己，夕惕兢怀。自今正调以外，无妄征发。庶时殷俗阜，称朕意焉。（《周书·武帝纪上》）
◇　追尊孝闵帝诏（四月庚寅）
慎始敬终，有国彝典，事亡如存，哲王通制。义崇追远，礼贵尊亲，故略阳公至德纯粹，天姿秀杰。属魏祚告终，宝命将改，讴歌允集，历数攸归，上协苍灵之庆，下昭后之锡，而祸生肘腋，衅起萧墙，白兽噬骖，苍鹰集殿，幽辱神器。弑酷乘舆，冤结生民，毒流宇县。今河海澄清，氛消荡，追尊之礼，宜崇徽号。（《周书·孝闵帝纪》）
◇　大旱诏（五月壬戌）
盛农之节，亢阳不雨，气序愆度，盖不徒然。岂朕薄德，刑赏乖中欤？将公卿大臣或非其人欤？宜尽直言，无得有隐。（《周书·武帝纪上》）
◇　还长孙俭赐宅诏（元年）
故柱国曾阝国公俭，临终审正，爰吐德音，以所居之宅，本因上赐，制度宏丽，非诸子所居，请以还官，更迁他所。昔叔敖辞沃壤之地，萧何就穷僻之乡，以古方今，无惭曩哲。言寻嘉尚，弗忘于怀。而有司未达大体，遽以其第外给。夫追善念功，先王令典，岂得遂其谦挹，致乖惩劝。今以本宅还其妻子，俾清风远播，无替聿修。（《北史·长孙俭传》，建德元年诏，又《周书·长孙俭传》）
◇　追赠李远诏（元年）
故使持节、柱国大将军、大都督、阳平郡开国公远，早蒙驱任，夙著勋绩，内参帷幄，外属藩维。竭诚王室，乃罹横祸。言念贞良，追增伤悼。宜加荣宠，用彰忠节。赠本官加陕、熊等十五州诸军事，陕州刺史，谥曰忠。（《周书·李远传》）
◇　答太子诏（二年三月己卯）
在德不在瑞。（《周书·武帝纪上》）
◇　婚嫁礼制诏（九月戊寅）
政在节财，礼唯宁俭。而顷者婚嫁，竞为奢靡，牢羞之费，罄竭资财，甚乖典训之理。有司宜加宣勒，使咸遵礼制。（《周书·武帝纪上》）
◇　颁老职诏（十二月癸巳）
尊年尚齿，列代弘规，序旧酬劳，哲王明范。朕嗣承弘业，君临万邦，驱此兆庶，置诸仁寿。军民之间，年多耆耄，眷言衰暮，宜有优崇。可颁授老职，使荣沾邑里。（《周书·武帝纪上》）
◇　嫁娶以时诏（三年正月癸酉）
自今已后，男年十五，女年十三，已上爰及鳏寡，所在军民，以时嫁娶，务从节俭，勿为财币稽留。（《周书·武帝纪上》）
◇　粜积贮诏（正月乙亥）
往岁年份中不登，民多乏绝，令公私道俗，凡有积贮粟麦者，皆准口听留，以外尽粜。（《周书·武帝纪上》）
◇　大赦诏（二月丙辰）
民生而静，纯懿之性本均，感物而迁，嗜欲之情斯起。虽复云鸟殊世，文质异时，莫不限以堤防，示之禁令。朕群临万宇，覆养黎元，思振颓纲，纳之轨式。比因人有犯，与众弃之，所在群官有愆过者，咸听首露，莫不轻重毕陈，绯毫无隐。斯则风行草偃，从化无违，导德齐礼，庶几可致，但上失其道，有自来矣。陵夷之弊，反本无由，宜加荡涤，与民更始。可大赦天下。（《周书·武帝纪上》）
◇　文宣皇后丧诏（五月辛酉）
齐斩之情，经籍彝训，近代沿革，遂亡斯礼。伏奉遗令，既葬便除，攀慕几筵，情实未忍。三年之丧，达于天子，古今无易之道，王者之所常行。但时有未谐，不得全制。军国务重，庶自听朝。衰麻之节，苫庐之礼，率遵前典，以申罔极。百寮以上，宜依遗令。（《周书·武帝纪上》）
◇　立通道观诏（六月戊午）
制诏，至道弘深，混成无际，体包空有，理极幽玄。但岐路既分，流源逾远，淳离朴散，形气斯乖。遂使三墨八儒，朱紫交竞，九流七略，异说相腾。道隐小成，其来旧矣。不有会归，争驱靡息。自今可立通道观，圣哲微言，先贤典训，金科玉篆，秘迹玄文，所以济养黎元，扶成教义者，并宜弘阐，一以贯之。俾夫玩培娄者，识嵩岱之崇崛；守碛砾者，悟渤之泓澄，不亦可乎。所司量置员数，俸力务异恒式，主者施行。（《广弘明集》十，《周书·武帝纪上》。建德三年五月景子初断佛，道二教，经像悉毁，罢沙门、道士，并令还民。六月戊午诏云云。又见《北史》十，《初学记》二十三。）
◇　劝农诏（四年正月壬申）
今阳和布气，品物资始，敬授民时，义兼敦劝。《诗》不云乎：「弗躬弗亲，庶民弗信」。刺史守令，宜亲劝农，百司分番，躬自率导。事非机要，并停至秋。鳏寡孤独不能自存者，所在量加赈恤，逋租悬调，兵役残功，并宜蠲免。（《周书·武帝纪上》）
◇　伐齐诏（七月丁丑）
高氏因时放命，据有汾、漳，擅假名器，历年永久。朕以亭毒为心，遵养时晦，遂敦聘好，务息黎元。而彼怀恶不悛，寻事侵轶，背言负信，窃邑藏寻。往者军下宜阳，衅由彼始；兵兴汾曲，事非我先。此获俘囚，礼送相继；彼所拘执，曾无一反。加以氵㸒刑妄逞，毒赋繁兴，齐、鲁轸殄瘁之哀，幽、并启来苏之望。既祸盈恶稔，众叛亲离，不有壹戎，何以大定。
今白藏在辰，凉风戒节，厉兵诘暴，时事惟宜。朕当亲御六师，龚行天罚。庶凭祖宗之灵，潜资将士之力，风驰九有，电埽八。可分命众军，指期进发。（《周书·武帝纪下》）
◇　遣使周省四方诏（五年正月丁酉）
朕克己思治，而风化未弘。永言前古，载怀夕惕。可分遣大使，周省四方，察讼听谣，问民恤隐其狱钎无章，侵渔黎庶，随事究验，条录以闻。若政绩有施，治纲克举；及行宣圭荜，道著丘园；并须检审，依名腾奏。其鳏寡孤独，实可哀矜，亦宜赈给，务使周赡。（《周书·武帝纪上》）
◇　又伐齐诏（十一月甲午）
伪齐违信背约，恶稔祸盈，是以亲总六师，问罪汾、晋。兵威所及，莫不摧殄，贼众危惶，乌栖自固，既元戎反旆，方来聚结，游魂境首，尚敢趑趄，朕今更率诸军，应机除剪。（《周书·武帝纪上》）
◇　师次并州又诏（十二月丁巳）
（前阙）人寄喉唇之重。栋梁骨鲠，剪为仇雠；狐赵绪余，降成皂隶。民不见德，唯虐是闻。朕怀兹漏网，置之度外，正欲各静封疆，共纾民瘼故也。
尔之主相，曾不是思，欲构厉阶，反贻其梗。我之率土，咸求事刂刃，帷幄献兼弱之谋，爪牙奋干戈之勇，赢粮坐甲，若赴私仇。是以一鼓而定晋州，再举而摧逋丑。伪丞相高阿那肱则单马宵遁，建业则面缚军和，迩之逃卒，所知见也。
若其怀远以德，则尔难以德绥；处邻以义，则尔难以义服。且天与不取，道家所忌，攻昧侮亡，兵之上术。朕今亲驭群雄，长驱宇内，六军舒旆，万队启行。势与雷电争威，气逐风云齐举。王师所次，已达近郊，望岁之民，室家相庆，来苏之后，思副厥诚。伪主若妙尽人谋，深达天命，牵羊道左，衔譬辕门，当惠以焚梓之恩，待以列侯之礼。伪将相王公已下，衣冠士民之话，如有深识事宜，建功立效，官荣爵赏，各有加隆。若下愚不移，守迷莫改，则委之执宪，以正刑书。嗟尔士庶，胡宁自弃。或我之将座，逃彼逆朝，无问贵贱，皆从荡涤。善求多福，无贻后悔。玺书所至，咸使闻知。（《周书·武帝纪上》）
◇　并州平大赦诏（十二月壬戌）
昔天厌水运，龙战于野，两京圮隔，四纪于兹。朕垂拱岩廊，君临宇县，相民于海内，混楚弓于天下，一物失所，有若推沟。方欲德绥未服，义征不讠惠，伪主高纬，放命燕齐，怠慢典刑，ㄈ扰天纪，加以背惠怒邻，弃信忘义。朕应天从物，伐罪吊民，一鼓而荡平阳，再举而摧敌。伪署王公，相继道左。高纬智穷数屈，逃窜草间。伪安德王高延宗扰攘之间，遂窃名民伪齐昌王莫多娄敬显等，收合余烬，背城抗敌，王威既振，鱼溃鸟离，破竹更难，建瓴非易，延宗众散，解甲军门。根本既倾，枝叶自，幽青海岱，折简而来，冀北河南，传檄可定。八共贯，六合同风，方当偃伯灵台，休牛桃塞，无疆之庆，非独在余。
汉皇约法，除其苛政，姬王轻典，刑彼新邦，思覃惠泽。被之率土，新旧臣民，皆从荡涤，可大赦天下。高纬及王公以下，若释然归顺，咸许自新。诸亡入伪朝，亦从宽宥。官荣次序，依例无失。其齐伪制令，即宜削除。邹鲁绅，幽并骑士，一介可称，并宜铨录。百年去杀，虽或难希，期月有成，庶几可勉。（《周书·武帝纪上》）

[book_title]卷三
◎　武帝（二）
◇　平邺追恤战亡后诏（建德六年正月己亥）
自晋州大阵至于平邺，身殒战场春子即授父本官。（《周书·武帝纪下》）
◇　赠谥斛律明月等诏（正月庚子）
伪齐之末，奸佞擅权，滥罚氵㸒刑，动挂罗网，伪右丞相、咸阳王故斛律明月，伪侍中、特进、开府故崔季舒等七人，或功高获罪，或直言见诛。朕兵以义动，剪除凶暴，表闾封墓，事切下车。宜追赠谥，并窆措。其见存子孙，各随荫叙录。家口田宅没官者，并还之。（《周书·武帝纪下》）
◇　毁撤齐国园台诏（正月辛丑）
伪齐叛涣，窃有漳滨，世纵氵㸒风，事穷雕饰。或穿池运石，为山学海，或层台累构，概日凌云。以暴乱之心，极奢侈之事，有一于此，未或弗亡。朕菲食薄衣，以弘风教，追念生民之费，尚想力役之劳。方当易兹弊俗，率归节俭。其东山南园及三台可并毁撤。瓦木诸物，凡入用者，尽赐下民。山园之田，各还本主。（《周书·武帝纪下》）
◇　擢用慕容三藏诏
三藏父子，诚节著闻，宜加荣秩，授开府仪同大将军。（《隋书·慕容三藏传》）
◇　封宇文庆诏
庆勋庸早著，英望华远，出内之绩，简在朕心，戎自西，俱总行阵，东夏荡定，实有茂功，高位礼礼，宜崇荣册。（《隋书·宇文庆传》）
◇　除齐苛政诏（二月癸丑）
无侮茕独，事显前书，哀彼矜人，惠流往训。伪齐末政，昏虐实繁，灾甚滔天，互惠流比屋。无罪无辜，系虏三军之手；不饮不食，僵仆九逵之门。朕为民父母，职养黎人，念甚泣辜，诚深罪己。除其苛政，事属改张，宜加宽宥，兼行振恤。自伪武平三年以来，河南诸州之民，伪齐破掠为奴婢者，不问官私，并宜放免。其住在淮南者，亦即听还，愿往淮北者，可随便安置。其有癃残孤老，饥馁绝食，不能自存者，仰刺史守令及亲民长司，躬自检校。无亲属者，所在给其衣食，务使存济。（《周书·武帝纪下》）
◇　遣使巡方诏（四月己巳）
东夏既平，王道初被，齐氏弊政，余风未殄。朕劬劳万机，念存康济。恐清净之志，未形四海，下民疾苦，不能上达，寝兴轸虑，用切于怀。宜分遣使人，巡方抚慰，观风省俗，宣扬治道。有司明立条科，务在弘益。（《周书·武帝纪下》）
◇　毁撤京师宫殿诏（五月己丑）
朕钦承丕绪，寝兴夤畏，恶衣菲食，贵昭俭约。上栋下宇，圭阶茅屋，犹恐在之者逸，作之者劳，讵可广厦高堂，肆其嗜欲，往者冢臣专任，制度有违，正殿别寝，事穷壮丽。非直雕墙峻宇，深戒前王，而缔构弘敞，有逾清庙。不轨不物，何以示后。兼东夏初平，民未见德，率先海内，宜自朕始。其露寝、会义、崇信、含仁、云和、思齐诸殿等，农隙之时，悉可毁撤。雕斫之物，并赐贫民。缮造之且，务从卑朴。（《周书·武帝纪下》）
◇　毁撤并邺宫殿诏（五月戊戌》）
京师宫殿，已从撤毁。并、邺二所，华侈过度，诚复作之非我，岂容因而弗革。诸堂殿壮丽，并宜除荡，甍宇杂物，分赐穷民。三农之隙，别渐营构，止蔽风雨，务在单狭。（《周书·武帝纪下》）
◇　禁娶母同姓为妻妾诏（六月丁卯）
同姓百世，婚姻不通，盖惟重别，周道然也。而娶妻买妾，有纳母氏之族，虽曰异宗，犹为混杂。自今已后，悉不得娶母同姓以为妻妾。其已定未成者，即令改聘。（《周书·武帝纪下》）
◇　除配杂科诏（八月壬寅）
以刑止刑，世轻世重。罪不及嗣，皆有定科。杂役之徒，独异常宪，一从罪配，百世不免。罚既无穷，刑何以措。道有沿革，宜从宽典，凡诸杂户，悉放为民，配杂之科，因之永削。（《周书·武帝纪下》，《北史·武帝纪下》）
◇　减省六宫诏（十一月）
正位于中，有圣通典。质文相革，损益不同。五帝则四星之象，三王制六宫之数。刘、曹已降，等列弥繁造反遍于生民，命秩方于庶职。椒房丹地，有众如云，本由嗜欲之情，非关风化之义。朕运当浇季，思夏古始，无容广集子女，屯聚宫掖。弘赞后庭，事从约简。可置妃二人，世妇三人，自兹以外，悉宜减省。（《周书·武帝纪下》）
◇　优诏答沈重（建德末）
开府汉南杞梓，每轸虚衿，江东竹箭，亟疲延首，故束帛聘申，蒲轮征伏。加以梁朝旧齿，结绶三世，沐浴荣光，祗承宠渥，不忘恋本，深足嘉尚。而楚材晋用，岂无先哲。方事求贤，义乖来肃。（《周书·沈重传》）
◇　遗诏（宣政元年六月）
人肖形天地，禀质五常，修短之间，莫非命也。朕君临宇县，十有九年，未能使百姓安乐，刑措罔用，所以昧旦求衣，分宵忘寝。昔魏室将季，海内分崩，太祖扶危翼倾，肇开王业。燕赵榛芜久窃名号。朕上述先志，下顺民心，遂与王公将帅，共平东夏。虽复妖氛荡定，而民劳未康。每一念此，如临冰谷。将欲包举六合，混同文轨。今遘疾大渐，气力稍微，有志不申，以此叹息。
天下事重，万机不易。王公以下，爰及庶僚，宜辅导太子，副朕遗意，令上不负太祖，下无失为臣，朕虽瞑目九泉，无所复恨。
周平生居处，每存菲薄，非直以训子孙，亦乃本心所好。丧事资用，须使俭而合礼，墓而不坟，自古通典。随吉即葬，葬讫公除。四方士庶，各三日哭。妃嫔以下无子者，悉放还家。（《周书·武帝纪下》）
◇　制书报陆逞
逞虽未临人，已存优恤，宜遂所请，彰其雅操。（《御览》二百五十四引《三国典略》。逞为宜州刺史。故事，刺史奉辞，例备卤簿。逞以时属农要，表请停之。制云云。）
◇　敕姚僧垣（建德三年）
公年过县车，可停朝谒，若非别敕，不劳入见。（《周书·姚僧垣传》）
◇　敕昙崇为周国三藏
崇禅师德行无玷，精悟独绝，所预学徒，未闻有犯，当是导以德义，故能众绝形清。可为周国三藏，并任陟岵寺主。（《续高僧传》）
◇　玺书劳达奚武（保定三年）
公年尊德重，弼谐朕躬。比以阴阳愆序，时雨不降，命公求祈，止言庙所。不谓公不惮危险，遂乃远陟高峰。但神道聪明，无幽不烛，感公至诚，甘泽斯应。闻之嘉赏，无忘于怀。今赐公杂彩百匹。公其善思嘉猷，匡朕不逮。念坐而论道之义，勿复更烦筋力也。（《周书·达奚武传》）
◇　赐杨素竹策
朕方欲大相驱策，故用此物赐卿。（《隋书·杨素传》）
◇　宣旨慰谕李德林
平齐之利，唯在于尔，朕本畏尔逐齐王东走，今闻犹在，大以慰怀，宜即入相见。（《隋书·李德林传》）
◇　致梁沈重书
皇帝问梁都官尚书沈重。观夫八圣六君，七情十义，殊方所以会轨，异代于是率由。莫不趣大顺之遥途，履中和之盛致。及青缃起焰，素篆从风，文逐世疏，义随运舛，大礼存于玉帛之间，至乐形于钟鼓之外。虽分蛇、聚纬，郁郁之辞盖阙，当涂、典午，抑抑之旨无闻。有周开基，爰踪圣哲，拯苍生之已沦，补文物之将坠。天爵具修，人纪咸理。
朕夤奉神器，恭惟宝阙。常思复礼殷周之年，迁化唐虞之世。惧三千尚乖于治俗，九变未叶于移风。欲定画一之文，思杜二家之说。知卿学冠儒宗，行标士则。卞宝复润于荆阴，随照更明于汉浦。是用寤寐增劳，瞻望轸念。爰臻束帛之聘，命翘车之招。所望凤举鸿翻，俄而萃止。明斯隐滞，合彼异同。上庠弗坠于微言，中经罔阙于逸义。近取无独善之讥，远应有兼济之美。可不盛欤。
昔申培鲐背，方辞东国；公孙黄发，始造西京。遂使道为艺基，功参治本。今者一征，谅兼其二。若居形声而去影响，尚迷邦而忘观国，非所谓也。（《周书·沈重传》）
◇　与傅伏
并州已平，故遗公儿来报。今授上大将军、武乡郡公，以金马脑酒钟二为信。公宜急下。（□□□□□引《三国典略》）
◇　叙废立义
朕受天命，宁一区宇。世弘三教，其风逾远，改定至理，多愆陶化，今并废之。然其六经儒教之弘政术，礼义忠孝，于世有宜，故须存立。且自真佛无像，遥敬表心，佛经广叹；崇建图塔，壮丽修造，致福极多；此实无情，何能恩惠？愚人向信，倾竭珍财，徒为引费，故须除荡。故凡是经像，皆毁灭之。父母恩重，沙门不敬，悖逆之甚，国法不容。并退还家，用崇孝始。朕意如此，诸大德谓理何如。（《广弘明集》十。周武帝以齐承光二年春东平高氏，召前修大德并赴殿集。帝升御座，叙废立义云。案：承光二年当作元年。）
◇　二教钟铭（并序）
天和五年岁次摄提五月丙寅，造钟一口。冶昆吾之石，练若溪之铜，郢匠鸿炉，化兹神器。虽时属蕤宾，而调谐夷则，故《春秋外传》曰：所以咏歌九则，平民无二，弘宣两教，同归一揆，金石冥符，天人咸契，九宫九地，遥彻洞玄，三千大千，远闻边际。银阁应供，延法侣而寻声；金阙降真，候仙冠而听响。式传万古，乃勒铭云：
实际遐旷，通玄洞微，化缘得业，造理因机。灵图降彩，慧日垂晖，金河雾集，银涧云飞。（其一）
九霄仙，五岳真文，智烟遐照，禅林远熏。金鼓入梦，琼钟彻云，音调冬立，响召秋分。（其二）
二教并兴，双銮同振，远赴天霜，遥亏地镇。陕河浮影，汉溪传韵，听响弘法，闻声起信。（其三）
般若无底，重玄有门，长间久暗，永拔沉昏。不求正觉，莫会天尊，唯全智海，先度黎元。（其四。《广弘明集》二十八上）
◎　宣帝
帝讳ど，字乾伯，武帝长子，建德元年立为皇太子，宣政元年六月即位，明年改元大成，其二月传位太子衍，改元大象，自称天元皇帝。在位二年，谥曰宣皇帝。
◇　给复流民及被掠家口诏（宣政元年闰六月）
山东流民新复业者，及突厥侵略家口破亡不能存济者，并给复一年。（《周书·宣帝纪》）
◇　诏制九条宣下州郡（八月壬申）
一曰：决狱科罪，皆准律文；二曰：母族绝服外者，听婚；三曰：以杖决罚，悉令依法；四曰：郡县当境贼盗不擒获者，并仰录奏；五曰：孝子顺孙，义夫节妇，表其门闾，才堪任用者，即宜申荐；六曰：或昔经驱使名位未达，或沉沦蓬荜，文武可施，宜并采访，具以名奏；七曰：伪齐七品以上，已敕收用，八品以下，爰及流外，若欲入仕，皆听预选，降二等授官；八曰：州举高才博学者为秀才，郡兴经明行修者为孝廉，上州、上郡岁一人，下州、下郡三岁一人；九曰：年七十以上，依式授官，鳏寡困乏不能自存者，并加禀恤。（《周书·宣帝纪》）
◇　旧沙门安置行道诏（大成元年）
弘建玄风，三宝尊重，特宜修敬。法化弘广，理可归崇，其旧沙门中德行清高者七人，在正武殿西安置行道。（佛道论衡）
◇　修复洛都诏（大象元年二月亥）
河洛之地，世称朝市。上则于天，阴阳所会；下纪于地，职贡路均。圣人以万物阜安，乃建王国。时经五代，世历千礼，规摹弘远，邑居壮丽。自魏氏失驭，城阙为墟，君子有恋旧之风，小人深怀土之思。
我太祖受命酆镐，蛋宇崤函，荡定四方，有怀光宅。高祖神功圣略，混一区宇，往巡东夏，省方观俗，布政此宫，遂移气序。朕以眇身，祗承宝祚庶几聿修之志，敢忘燕翼之心。一昨驻跸金墉，备尝游览，百王制度，基趾尚存，今若因修，为功易立。宜命邦事，修复旧都。奢俭取文质之间，功役依子来之义。北瞻河内，咫尺非遥，前诏经营，今宜停罢。（《周书·宣帝纪》《北史·宣帝纪》）
◇　传位太子衍诏（大象元年二月辛巳）
有圣大宝，实惟重器，玄天表命，人事与能，幽显同谋，确乎不易。域中之大，实悬定于杳冥，天下为公，盖不避于内举。我大周感苍昊之精，受河洛之锡，武功文德，光格区宇，创业垂统，永光无穷。朕以寡薄，祗承鸿绪，上赖先朝得一之迹，下藉群后不贰之心。职贡与云雨俱通，宪章共光华并亘。圆首方足，咸登仁寿，思隆国本，用弘天历。
皇太子衍，地居上嗣，正统所归。远凭积德之休，允叶无疆之祚。帝王之量，未肃而成；天禄之期，不谋已至。朕今传位于衍。乃着四海，深合讴歌之望；俾予一人，高蹈风尘之表。万方兆庶，知朕意焉。可大赦天下，改大成元年为大象元年。（《周书·宣帝纪》）
◇　洛州迁户听还诏（大象元年二月辛卯）
洛阳旧都，今既修复，凡是元迁之户，并听还洛州。此外诸民欲往者，亦任其意。河阳、幽、相、豫、亳、青、徐七总管，受东京六府处分。（《周书·宣帝纪》）
◇　陟岵寺行道诏（大象元年四月）
佛义幽深，神奇弘大，必广开化仪，通其修行。崇奉之徒，依经自检，遵道之人，勿须剪发毁形，以乖大道。宜可存须发严服，以进高趣。今选旧沙门中懿德贞洁、学业冲博、名实灼然、声望可嘉者一百二十人，在陟岵寺为国行道。拟欲供给资须，四方无乏。其民间禅诵，一无有碍。（《集古今佛道论衡》）
◇　灾异修省诏（大象元年十二月戊午）
穹昊在上，聪明自下，吉凶由人，妖不自作。朕以寡德，君临区宇，大道未行，小信非福。始于秋季，及此玄冬，幽显殷勤，屡贻深戒。至有金入南斗，木犯轩辕，荧惑干房，又与土合，流星照夜，东南而下。然则南斗主于爵禄，轩辕为于后宫，房曰明堂，布政所也。火土则忧孽之兆，流星乃兵凶之验。岂其官人失序，女谒尚行，政事乖方，忧患将至？何其昭著若斯之甚。上瞻俯察，朕实惧焉。将避正寝，斋居克念，恶衣减膳，去饰撤悬，披不讳之诚，开直言之路。欲使刑不滥及，赏弗逾等，选举以才，宫闱修德。宜宣诸内外，庶尽弼谐，允叶民心，用销天谴。（《周书·宣帝纪》，《北史·宣帝纪》）
◇　除刑书要制诏（大象元年）
高祖所立刑书要制，用法深重，其一切除之。（《隋书·刑法志》）
◇　天元四皇后加太诏（大象二年二月癸未）
帝降二女，后德所以俪君；天列四星，妃象于焉垂耀。朕取法上玄，稽诸令典，爰命四后，内正六宫，庶弘赞柔德，广修粢盛。比殊礼虽降，称谓曷宜，其因象，增锡嘉名。（《周书·宣帝杨皇后传》）
◇　追封孔子诏（大象二年三月丁亥）
盛德之后，是称不绝，功施于民，义昭祀典。孔子德惟藏往，道实生知，以大圣之才，属千古之运，载弘儒业，式叙彝伦。至于幽赞天人之理，裁成礼乐之务，故以作范百王，垂风万叶。朕钦承宝历，服膺教义，眷言洙、泗，怀道滋深。且褒成启号，虽彰故实，旌崇圣绩，犹有阙如。可追封为邹国公，邑数准旧，并立后承袭，别于京师置庙，以时祭享。（《周书·宣帝纪》）
◇　又立天中太皇后诏（大象二年三月）
正内之重，风化之基，嘉耦之制，代多殊典。轩、喾继轨，次妃并四；虞舜受命，厥娶犹三。礼非相袭，随时不无。朕祗承宝图，载弘徽号，自我改作，超革先古。曰天元居极，五帝所以仰崇；王者称尊，列后于焉上俪。且坤仪比德，土数惟五，既缛恒典，宜取斯仪。四太皇后外，可增置天中太皇后一人。天中太皇后爰主粢盛，徽音日跻，肇建嘉名，宜膺显册。（《周书·宣帝陈皇后传》）
◇　天旱原罪诏（大象二年四月己卯）
朕以寡薄，昧于治方，不能使天地休和，阴阳调序。自春涉夏，甘泽未丰，既轸四郊之叹，将亏南亩之业。兴言惕夕，无忘鉴昧，良由德化未敷，政刑多舛，万方有罪，责在朕躬。思覃宽惠，被之率土。见囚死罪并降从流，流罪从徒，五岁刑已下悉皆原宥。其反叛恶逆不道，及常赦所不免者，不在降例。（《周书·宣帝纪》）
◇　安置沙门敕（大象元年二月）
佛法弘大，千古共崇，岂有沈隐，舍而不行。自今已后，王公已下并及黎庶，并宜修事，知朕意焉。（《集古今佛道论衡》）
◇　以法藏为陟岵寺主敕（大象元年）
朕欲为菩萨治化。此僧既从紫盖山来，正合朕意。宜令长发著菩萨衣冠，为陟岵寺主。（《续高僧传》）
◇　尊天元上皇太后册（大象二年二月）
天元皇帝臣ど奉玺绶册，谨上天元皇太后尊号曰天元上皇太后。伏惟穷神尽智，含弘载物，道洽万邦，仪刑四海，圣慈训诱，恩深明德，虽册徽号，未极尊严。是用增奉鸿名，光缛常礼。俾诚敬有展，欢慰在兹，福祉无疆，亿兆斯赖。（《周书·武帝阿史那皇后传》）
◇　天元圣皇太皇册（大象二年二月）
天元皇帝臣（讳）奉玺绶册，谨上天皇太后尊号曰天元圣皇太后。伏惟月精效祉，坤灵表贶，瑞肇丹陵，庆流华。虽率由令典，夙奉徽号，而因心尽敬，未极尊名。是用思弘称首，上昭圣德，敢竭诚敬，永绥福履。显扬慈训，贻厥孙谋。（《周书·宣帝杨皇后传》）
◇　朱后为天太皇后册
咨尔弥宣四德，训范六宫，轩庭列序，尧门表庆，嘉称既降，盛典宜膺。尔其饰性履道，无愆礼正，永固休祉，可不慎欤。（《周书·宣帝朱皇后传》）
◇　陈后为天左大皇后册
咨尔仪范柔闲，操履凝洁，淑问彰于远近，令则冠于宫闱。是用申彼宠章，加兹徽号，尔其复礼问诗，披图顾史，永隆嘉命，可不慎欤。（《周书·宣帝陈皇后传》）
◇　元后为天元大皇后册
咨尔资灵姜水，载德涂山，懿淑内融，徽音潜畅。是用加兹宠数，式光践礼。尔其聿修仪范，肃膺显册，承休命，可不慎欤。（《周书·宣帝元皇后传》）
尉迟后为天左大皇后册（大象二年三月）
咨尔门膺积善，躬表灵贶，徽音茂德，朕实嘉之，是用弘兹盛典，申彼宠章。尔其克慎厥猷，寅答景命，永承休烈，可不慎欤。（《周书·宣帝尉迟皇后传》）

[book_title]卷四
◎　晋公护
护字萨保，文帝兄子，永熙末为都督，以迎孝武功封水池县伯，大统初加通直散骑常侍、征虏将军，进爵为公，迁镇东将军大都督，进车骑大将军、仪同三司，加骠骑大将军、开府，进封中山公，迁大将军。六官建，拜司空，寻为柱国。周受禅，拜大司马，封晋国公，拜大冢宰，寻行弑立事。明帝即位，拜太师，复行弑立事。武帝即位，为都督中外诸军事，天和七年伏诛，建德三年谥曰荡。
◇　举昙延与周弘正对论表
昙延法师器识宏伟，风神爽拔，年虽未立，而英辩难继者也。（《续高僧传》十《昙延传》，齐蒲州刺史中山公宇文氏表云云。案：弘正于天嘉元年往长安迎安成王顼，三年自周还。天嘉元年直周武成二年，护为晋公久矣。其封中山公在魏恭帝时，则《续高僧传》所称齐蒲州刺史、中山公皆误也。弘正未尝使齐，齐亦必无宇文氏。）
◇　与赵公招书
今朝廷令齐公扫荡河洛，欲与此人同行，汝彼无事，且宜借吾也。（《周书·陆腾传》）
◇　报母阎姬书
区宇分崩，遭遇灾祸，违离膝下，三十五年。受形禀气，皆知母子，谁同萨保，知此不孝！宿殃积戾，惟应赐钟，岂悟网罗，上婴慈母。但立身立行，不负一物，明神有识，宜见哀怜。而了为公侯，母为俘隶，热不见母热，寒不见母寒，衣不知有无，食不知饥饱，泯如天地之外，无由暂闻。昼夜悲号，继之以血，分怀冤酷，终此一生，死若有知，冀奉见于泉下尔。不谓齐朝解网，惠以德音，摩敦、四姑，并许矜放。初闻此旨，魂爽飞越，号天叩地，不能自胜，四姑即蒙礼送，平安入境，以今月十八日于河东拜见。遥奉颜色，崩动肝肠。但离绝多年，存亡阻隔，相见之始，口未忍言，惟叙齐朝宽弘，每存大德云与摩敦虽处宫禁，常蒙优礼，今者来邺，恩遇弥隆。矜哀听许摩敦垂敕，曲尽悲酷，备述家事。伏读未周，五情屠割。书中所道，无事（《北史》作「无一事」）敢忘。摩敦年尊，又加忧苦，常谓寝膳贬损，或多遗漏；伏奉论述，次第分明。一则以悲，一则以喜。当乡里破败之日，萨保年已十余岁，邻曲旧事，犹自记忆；况家门祸难，亲戚流离，奉辞时节，先后慈训，刻肌刻骨，常缠心腑。
天长丧乱，四海横流。太祖乘时，齐朝抚运，两河、三辅，各值神机。原其事迹，非相负背。太祖升遐，未定天保，萨保属当犹子之长，亲受顾命。虽身居重任，职当忧责，至于岁时称庆，子孙在庭，顾视悲摧，心情断绝，胡颜履戴，负愧神明。霈然之恩，既以沾洽，爱敬之至，施及傍人。草木有心，禽鱼感泽，况在人伦，而不铭戴。有家有国，信义为本，伏度来期，已应有日。一得奉见慈颜，永毕生愿。生死肉骨，岂过今恩，负山戴岳，未足胜荷。二国分隔，理无书信，主上以彼朝不绝母子之恩，亦赐许奉答。不期今日，得通家问，伏纸呜咽，言不宣心。蒙寄萨保别时所留锦袍表，年岁虽久，宛然犹识，抱此悲泣。至于拜见，事归忍死，知复何心！（《周书·晋公护公传》，又见《北史》五十七。案：护母阎姬书编入北齐阙名类。）
◇　遗释亡名书
言念钦属，未叙企积，道体休愈，无亏虑耶。盖能仁处世，志存匡救，非先轮回，独尚兹善。既道亚生知，才高七步，岂虚缁染，沈流当涂，但灵廓妙理，三业同臻，冀思莫二，皂白非感耳。忄希解偏执，赞我时朝。匪惟贞俗俱抽，亦是彼我一贯。故令往白，念报雅怀。（《续高僧传》）
◇　又与释亡名书
法师秉心弥固，栖游世表。玄圭启运，不屈伯夷之节；苍精御历，岂损嘉遁之志。今遣往迎。（同上）
◎　齐五宪
宪字毗贺突，文帝第五子，初封涪城县公，恭帝即位。进封安城郡公，孝闵受禅，授骠骑大将军、开府仪同三司，明帝即位，授大将军、总管、益州刺史，进封齐国公，位柱国，征拜雍州牧，天和中为大司马，治小冢宰，建德二年进封齐王，宣帝即位，见杀，谥曰炀。
◇　上武帝表助军费
臣闻抚机适运，理藉时来，兼弱攻昧，事资权道。伏惟陛下继明作圣，阐业弘风，思顺天心，用恢武略，方使长蛇外剪，宇宙大同，军民内向，车书混一。窃以龙旗雷动，天网云布，刍杰粮饩，或须周给。昔边隅未静，卜式愿上家财，江海不澄，卫兹请献私粟。臣虽不敏，敢忘景行，谨上金宝等一十六件，少助军资。（《周书·齐王宪传》）
◇　与高氵皆书
山川有间，每深劳伫，仲春戒节，履纳惟宜。承始届两河，氵乃图三魏，二者交战，想无亏德。昔魏历云季，海内横流，我太祖抚运乘时，大庇黔首。皇上嗣膺下武，式隆景业，兴稽山之会，总盟津之师。雷骇唐郊，则野无横阵；云腾晋水，则地靡严城。袭伪之酋，既奔窜于草泽，窃号之长，亦委命于旌门。德义振于无垠，威风被于有截。彼朝宿将旧臣，良家戚里，俱升荣宠，皆糜好爵。是使临漳之下，效死争驱，营丘之前，奋身毕命。此岂唯人事，抑亦天时。宜访之道路，无俟傍说。
吾以不武，任总元戎，受命安边，路指幽、冀。列邑名藩，莫不屈膝，宣风导化，皆荷来苏。足下高氏令王，英风夙著，古今成败，备诸怀抱，岂不知一木不维大厦，三谏可以逃身哉！且殷微同，侯服周代；项伯背楚，赐姓汉朝。去此弗图，苟徇亡辙，家破身殒，为天下笑。又足下谍者为候骑所拘，军中情实，具诸执事。知以弱卒弊甲，欲抗堂堂之阵；萦带污城，冀保区区之命。战非上计，无待卜疑；守乃下策，或未相许。已勒诸军，分道并进，相望非远，凭轼有朝。兵交命使，古今通典，不俟终日，所望知机也。（《文苑英华》六百八十二，《周书·齐王宪传》。履纳作纳履，三魏作三位，导化作导礼，弊甲作琐甲。又略见《御览》三百二十六引《三国典略》。）
◎　代王达
达字度斤突，文帝第十一子，武成初封代国公，建德初进柱国，出为荆州刺史，三年进爵为王，宣帝即位，进上柱国，大象初拜大右弼，为隋文帝所害，谥曰王。
◇　造释迦像记
（前不知阙几行）□恩豆千□□□□持节骠骑□□□金紫光禄□□刺史都督乌□□开国字宇文康，唯天和五年岁次庚寅六月癸未朔十七日己亥，宇文达为七世所生、见在父母、合家大小造释迦像一躯，愿使众恶殄来，万善普会，及法界众生，等同此愿，俱成正觉。母张女毕，妻纥干咳，大妹高妃，中妹越妃，□妹阿咳，□妹担妃。（碑拓本。案：此记刻于天和五年，何以不书代国公。又《周书·孝闵帝一男传》：纪厉王康，字乾安，保定初封纪国公，进爵为王，出为利州总管。与此记之宇文康官爵亦异。然不应别有达、康二人与帝室诸王同时同姓名者也。又文帝薨于魏恭帝三年，距此已十五年而记云见在父母、直是庸人涉手，用造像恒语耳。其与《史传》异同，无足深考。）
◎　滕王
字尔固突，文帝少子，武成初封滕国公，天和末拜大将军。建德初进柱国，三年进爵为王，宣政初进上柱国，大象初就国，二年为隋文帝所害，谥曰简王，有《集》九卷。
◇　庾信集序
盖闻五声调应，则宫徵成其文；八音克谐，则弦管和其韵。所以《周南》《召南》之篇，为风人之首；《小雅》《大雅》之作，实王政之由。复有阳春白雪之唱，郢中之曲弥高；秋风黄竹之词，伊上之才尤盛。遂能弘孝敬，叙人伦，移风俗，化天下。兼夫吟咏情性，沈郁文章者，可略而言也。
开府、司宗中大夫、义城公庾信字子山，南阳新野人也。若夫有周之时，掌庾源其得姓；皇晋之代，太尉阐其宗谱。舄奕氤氲，布在方策，国史家牒，世世详焉。八世祖滔，散骑常侍、领大著作、遂昌县侯。祖易，征士，隐遁无闷，确乎不拔，宋终齐季，早擅英声。父肩吾，散骑常侍、中令书，文宗学府，智囊义窟，鸿名重誉，独步江南。或昭或穆，七世举秀才；且且璋，五代有文集。贵族华望，盛矣哉。
幼而清惠，唯良之美，称共治之能。佩犊带牛，有侔龚遂；桑枝麦穗，无谢张堪。入为司宪中大夫，帅掌三敕之法，助宣五禁之书，秋府得人，于斯为盛。尝旦上府赋诗曰：「诘旦启门阑，繁辞涌笔端。苍鹰下狱吏，獬豸饰形冠。司朝引玉节，盟载捧珠盘。穷纪星移次，归余律未殚。雪高三尺厚，冰深一寸寒。短笋犹埋竹，香心未起兰。孟门久失路，扶摇忽上抟。栖乌迁得府，弃马复归栏。荣华名义重，虚薄报恩难。枚乘还起疾，贡禹遂弹冠。方随莲叶敛，未用竹根丹。一知玄象法，讵思垂钓竿。」其王事之中，优游如此。出为洛州刺史，德藏褰帷，才膺刺举，吏不敢贿，人不忍欺。上洛童儿，如迎郭；商山故老，似值刘弘。复为司宗中大夫。总辖礼府，佐治春卿，辨九拜之仪，教六诗之义。
自梁朝筮仕，周氏驰驱，至今岁在屠维，龙居渊献，春秋六十有七。齿虽耆旧，文更新奇，才子词人，莫不师教，王公名贵，尽为虚襟。信降山岳之隆，蕴烟霞之秀，器量侔瑚连，志性甚松筠。妙善文词人尤工诗赋，穷缘情之绮靡，尽体物之浏亮。诔夺安仁之美，碑有伯喈之情，箴似杨雄，书同阮籍。少而聪敏，绮年而播华誉，龆岁而有俊名。孝性自然，仁心独秀，忠为令德，言及文词，穿壁未勤，映萤逾甚。若乃德圣两礼，韩鲁四诗，九流七略之文，万卷百家之说。名山海上，金匮玉版之书，鲁壁卫坟，缥帙缃囊之记。莫不穷其枝叶，诵其篇简，岂止仲任一见之敏，世叔五行速。强记独绝，博物不群，年十五，侍梁东宫讲读。虽桓ら十四之岁，答宿客之诗，鲁连十二之年，杜离坚之辨。匪或斯尚同日语哉！玉墀射策，高等甲科。公孙金马之时，仲舒鸿渐之日，未能连类，曾何足云。解褐授安南府行参军。尺木未阶，高衢方骋。寻转尚书度支郎中。壮岁精练，必以吏能，上象列宿，非因仇气。夜不离阁，无愧于黄香；开雾睹天，有同于乐广。仍为郢州别驾。刺史之半，骥足斯展。于时江路有贼，梁主使信与湘东王论中流水战事，丑徒闻其名德，遂即散奔，深为梁主所赏。盖善战者不阵，此之谓乎。兼通直常侍，使于魏土，接对有才辨，虽子贡之旗鼓陈说，仲山之专对智谋，无以加也。还本国为正员郎。职位清显，以望以实。又为东宫领直。春宫兵马，并受节度，龙楼兰，宠寄逾隆。值侯景篡逆，攻围淮海，建康宫殿，非无流矢之兵；丹阳帝居，遂有生荆之痛。出往上流，来归全楚，于时州后即湘东王。其后封豕既诛，长蛇受戮，湘东有雪耻之功，淮海有勤王之旅，同少康之复夏，若太戊之绍殷。即于荆江，骤置文物，复为梁后主萧绎御史中丞。中兴司直，具瞻斯在，贵戚敛和，豪族屏气，迁散骑常侍、右卫将军。丰貂右珥，戎章再徙，阮籍非好之职，郑点参乘之官，著德廊庙，切问近对。拜武康县开国侯，开国承家，信圭是执，河带山砺，贻厥于后。即以本官奉使大国。光华重出，愿隰再来。太祖夹辅魏朝，作相关右，三分有二，九合一匡，德迈晋宣，雄逾魏武，功高网地，道映在田，一见子山，赐识如旧。属武太祖，献策魏帝，命将荆衡。寻值本朝青盖入洛，于是拾节入仕，乃沐霸恩，改授使持节、车骑大将军、仪同三司。戎号光隆，比仪台铉，高官美宦，有逾旧国。又迁骠骑大将军、开府、义城公。王沈晋代，始授此荣，黄权魏时，首膺斯命。降在季世，秩居上品，爵为五等，荣贵两朝。出为弘农郡守。职实剖符，寄深分竹。加以冥心资敬，笃信天伦，孝实人师，刑惟士则，愠喜不形于色，忠恕不离于怀，矜简俨然，师心独往，似陆机之爱弟，若韩康之养甥，环堵之间，怡怡如也。屡聘上国，特为太祖所知，江陵名士，唯信而已。绸缪礼遇，造次推恩，明帝守文，偏加引接，武王英主，弥相委寄，密勿王事，多历岁年。自携老入关，亟移灰，蒸蒸色养，勤动扇席。及丁母忧，杖而后起，病不胜哀。青鸾降宿树之祥，白雉有依栏之感。晋国公庙期受托，为世贤辅，见信孝情毁至，每自悯嗟，尝语人曰：「庾信南人羁士，至孝天然，居丧过礼，殆将灭性，寡人一见，遂不忍看。」其至德如此，被知亦如此。昔在杨都，有集十四卷值有罹乱，百不一存；及到江陵，又有三卷，即重遭军火，一字无遗。今之所撰，止入魏以来，爰洎皇代。凡所著述，合二十卷，分成两帙，付之后尔。余与子山，风期款密，情均缟，契比金兰。欲余制序，聊命翰札，幸无愧色，非有绚章，方当贻范绅，悬诸日月诸焉。
◇　道教实花序
混成元胎，先天地而生，玄妙自然，在开辟之外。可道非道，因金以诠言，上德不德，寄玉京而阅说。高不可揆，深不可源，之而彰三光，舒之而绵六合。广矣大矣，于得尽其钩深；恍兮惚兮，安可穷其象物？十善之戒，四极之科，金简玉字之音，琼笈银题之旨。升玄内教，灵宝上清，五老赤书之篇，七圣紫文之记。故以晖诸篆籀，焕彼图牒，玄经籍，可得而谈者焉。若乃包含天地，陶育乾坤，无大不大，无小不小，随之而不包其后，迎之而不见其前，周流六虚，希微三气。无上大道，游于空洞之上，梵形天尊，见于龙汉之劫。日在丁卯，拜东华之青童，辰次庚寅，虔台山之静默，汉史外载道有三十七家、九十三篇，斯止序宗涂，匪奥深赜，讵详金液之异，未悟石函之奇。见之者尚迷，闻之者犹豫，闻之者犹豫，非有天尊之说，曾无大圣之言，岂下四药之丹，罕识五光之彩，区区琐琐，盍各而言。（《初学记》二十三）
◎　宇文绎
绎未详，疑当作译，大象初内史上大夫，封归昌公。（《广弘明集》十）
◇　奏谏度僧法藏
天下众僧，普令还俗，今独度一人，违先帝诏。（《续高僧传》二十三）

[book_title]卷五
◎　于谨
谨字思敬，小名巨弥，河南洛阳人。魏仆射元纂辟为铠曹参军，正光中，广阳王元深引为长流参军，除积射将军。孝昌中，进都督、宣威将军、冗从仆射。孝庄帝即位，除镇远将军，转直寝，拜征虏将军，封石城县伯。普泰初除征北大将军、金紫光禄大夫、散骑常侍，授大都督，太昌中入关，贺拔岳表为卫将军、咸阳郡守，寻迁夏州防城大都督兼长史，征为关内大都督。从孝武西迁，授使持节、车骑大将军、仪同三司、北雍州刺史，进封蓝田县公，大统初拜骠骑大将军、开府，以沙苑功进封常山郡公，寻拜大丞相府长史兼大行台尚书，除大都督、大将军、恒州刺史，入为太子太师，拜尚书左仆射，领司农卿，寻镇潼关，加华州刺史，拜司空，进柱国大将军。恭帝即位，除雍州刺史，以平江陵功别封新野郡公，拜大司徒。孝闵受禅，进封燕国公，迁太傅、大宗伯，保定中为三老，天和二年授雍州牧，明年卒，赠雍州刺史，谥曰文。
◇　射江陵城内书
今者行兵，不贪城隍土地，不贪子女玉帛，志存救弊，济此生民，广访民人，择善而立。梁朝士庶，尚未相领解，蚁聚穷城，寂无求问，寻此异卜，良用致惑。（《御览》三百二十八引《梁后略》。上自长沙寺移住天居寺，是日北军射书城内。案所云上者，元帝也。是时柱国于谨，中山公护，大将杨忠、韦孝宽并统师，而于谨为之节度，所谓此君者也。）
◇　传梁檄
告梁文武众官：夫作国者，罔弗以礼信为本。惟尔今主，往遭侯景逆乱之始，实结我国家，以为邻援，今忽背德，党贼高洋，引厥使人，置之堂宇，傲我王命，扰我边人。我皇帝龚天之意，弗敢以宁，分命众军，奉扬庙略，凡众十万，直指江陵。（《御览》三百四引《三国典略》）
◎　杨忠
忠字扌于，弘农华阴人，小名奴奴，客游泰山，城陷，为梁兵所执，从北海王颢入洛，除直ト将军；颢败，历事尔朱度律、尔朱兆，赐爵昌县伯，拜都督，又别封小黄县伯；从孝武西迁，进爵为侯，除安西将军、银青光禄大夫；大统初，奔梁，为大德主帅、关外侯；寻归国，以沙苑功迁征西将军、金紫光禄大夫，进封襄城县公，除左光禄大夫、云州刺史，转洛州刺史，除大都督，进车骑大将军、仪同三司、散骑常侍，迁朔州刺史，加侍中、骠骑大将军、开府，进爵陈留郡公。恭帝即位，赐姓普六如氏，行同州事。孝闵受禅，入为小宗伯，进柱国大将军；武成初，进封隋国公，寻治御正、宗大夫；保定中，迁大司空、泾州刺史。天和三年卒，赠太保，谥曰桓。隋受禅，追尊为武元皇帝，庙号太祖。
◇　攻晋阳下令军中
事势在天，无以众寡为意。（《周书·杨忠传》）
◎　王
字督朗，小名沙弥，北海剧人，秦丞相王猛六世孙。魏永安初，除员外散骑侍郎，征署广平王开府功曹史，不就。神武以为中外府功曹参军、常山王演友。齐受禅，行太原郡事；废帝时以司马领吏部郎中；孝昭即位，除散骑常侍；武成即位，历东徐州刺史、秘书监；武平初，迁大鸿胪，加仪同三司。齐亡入周，为仪同大将军、太子谏议大夫。隋开皇元年卒，年七十一，赠仪同三司曹州刺史。
◇　复故人书
辱告存念，见令起疾，循复眷旨，似疑吾所伤。未必是犭制，吾岂愿其必犭制，但理契无疑耳。就足下疑之，亦有过说。足下既疑其非犭制，亦可疑其是犭制，其凝半矣。若疑其是犭制而营护，虽犭制亦无损，疑其非犭制而不疗，傥是犭制则难救。然则过疗则致万全，过不疗或至于死。若王无可惜也。则不足取，既取之，便是可惜奈何夺其万全，任其或死。且将军威德所被，飙飞雾袭，方掩八，岂在一介。若必从隗始，先须济其生灵。足下何不从容为将军言也。（《北齐书·王传》。西魏将独孤信入洛，署为开府记室。称先被犬伤，困笃不起。有故人疑其所伤非犭制，书劝令起。又见《北史》二十四。）
◎　王悦
悦字众喜，京兆蓝田人，永安中为尔朱天光骑兵参军，大统中历平东将军相、府刑狱参军，封蓝田县伯，加通直散骑常侍，迁大行台右丞，转左丞，授雍州大中正，加卫将军、右光禄大夫，拜京兆郡守，加使持节、车骑大将军、仪同三司、散骑常侍，迁大行台尚书，行梁州刺史。废帝时征还，寻坐事除名。孝闵受禅，依例复官，授郢州；寻拜使持节、骠骑大将军、开府仪同三司、大都督、司水中大夫，进爵蓝田县侯，迁司宪中大夫，赐姓宇文氏，又进爵河北县公，保定元年卒。
◇　言于安定公
侯景之于高欢，始则笃乡里之情，末乃定君臣之契，位居上将，职重台司，论其分义，有同鱼水。今欢始死，景便离贰。岂不知君臣之道有亏，忠义之礼不足？盖其所图既大，不恤小嫌。然尚能背德于高氏，岂肯尽节于朝廷。今若益之以势，援之以兵，非唯侯景不为池中之物，亦恐朝廷贻笑将来也。（《周书·王悦传》）
◇　白达奚武
白马要冲，是必争之地。今城守寡弱，易可图也。若蜀兵更至，攻之实难。（《周书·王悦传》）
◇　与梁汉城主杨贤书
夫惟德是辅，天道之常也；见机而作，人事之会也。梁主内亏刑班，外阙藩篱。匹夫攘袂，举国倾覆。非直下民离心，抑亦上玄所弃。我相公膺千龄之运，割三分之为平息哎中，威振方外。声教所被，风行草偃；兵车所指，云除雾廊。斯固天下所共闻，无俟二谈也。大将军高阳公，韫韬略之秘，总熊罴之旅，受庙堂，威怀巴汉。先附者必赏，后服者必诛。君兵粮既寡，救援路绝。欲守，则城池无萦带之险；欲战，则士卒有土崩之势。以此求安，未见其可。昔韩信背项，前典以为症状谈；黄权归魏，良史称其盛烈。事有变通，今其则也。（《周书·王悦传》）
◎　李远
远字万岁，陇西成纪人，家于高平，大将军贤弟。仕魏为武骑常侍，转别将，除伏波将军、长城郡守、原州大中正，迁高平郡守。孝武西迁，授假节、银青光禄大夫、主衣都统，封安定县伯。文帝即位，迁使持节、征东大将军，进爵为公，授都督原州刺史，未行，以沙苑功除车骑大将军、仪同三司，进爵阳平郡公，除大丞相府司马，授河东郡守，征为侍中、骠骑大将军、开府仪同三司。东宫建，授太子少傅，转少师，授行台尚书、都督义州、弘农等二十一防军事，拜大将军，除尚书左仆射恭帝末，授小司寇。孝闵受禅，进柱国大将军，坐子植谋诛宇文护，事泄自杀。建德元年赠本官，加陕州刺史，谥曰忠。隋开皇初追赠上柱国、黎国公，改谥曰怀。
◇　白宇文大冢宰
远秦陇匹夫，才艺俱尔。平生念望，不过一郡守耳。遭逢际会，得奉圣明。主贵臣迁，以至于此。今位居上列，爵迈通侯，受委方面，生杀在手，非直荣宠一时，亦足光华身世。但尚书仆射，任居端揆，今以赐授，适所以重其罪责。明公若欲全之，乞寝此授。（《周书·李远传》）
◎　乐逊
逊字遵贤，河东猗氏人，神龟中为郡主簿，永安中为安西府长流参参军，大统中除子都督，加建忠将军、左中郎将，迁辅国将军、中散大夫、都督，历弼府西ト祭酒、功曹、谘议参军，恭帝时授太学助教。周受禅，除秋官府上士、治太学专台小师氏、下大夫，历卫公直蒲州主簿，加车骑将军、左光禄大夫；保定中迁遂伯、中大夫，授骠骑将军、大都督，进车骑大将军、仪同三司；天和中举贤良，授湖州刺史，封安邑县子；还拜皇太子谏议；宣政初进位上仪同大将军，大象初进爵崇业郡公，又为露门博士，进开府，授东扬州刺史致仕，隋开皇元年卒，年八十二，赠蒲、陕二州刺史。
◇　上明帝陈便宜封事（《通典》十六作上疏）
其一，崇治方，曰：窃惟今之在官者，多求清身克济，不早已爱物。何者？比来守令年期既促，岁责有成。盖谓猛济为贤，未甚优美。此政既代，后者复然。夫政之于民，过急则刻薄，伤缓则驰慢。是以周失舒缓，秦败急酷。民非赤子，当以赤子遇之。宜在舒疾得衷，不使劳扰。顷承魏之衰政，人习逋违，先王朝宪备行，民咸识法。但可宣风正俗，纳民轨训而已，自非军旅之中，何用过为迫切。至于兴邦致治，事由德教，渐以成之，非在仓卒。窃谓姬周盛德，治兴文、武，政穆成、康。自斯厥后，不能无事。昔申侯将奔，楚子诲之曰：「无适小国。」言以政狭法峻，将不汝容。敬仲入齐，称曰「幸若获宥，及于宽政」。然关东诸州，沦陷日久，人在涂炭，当慕息肩。若不布政优优，闻诸境外，将何以使彼劳民，归就乐土。
其二，省造作，曰：顷者魏都洛阳，一时殷盛，贵势之家，各营第宅，车服器玩，皆尚奢靡。世逐浮竞，人习浇薄，终使祸乱交兴，天下丧败。比来朝贡，器服稍化，百工造作，务尽奇巧。臣诚恐物逐好移，有损政欲。如此等事，颇宜禁省，《记》言「无作氵㸒巧，以荡上心」。《传》称「宫室崇称，民力雕弊」。汉景有云：「黄金珠玉，饥不可食，寒不可衣。」「雕文刻镂，伤农事者也。锦绣纂组，害女功者也」。以二者为饥寒之本源矣。然国家非为军戎器用、时事要须而造者，皆徒费功力，损国害民。未如广劝农桑，以衣食为务，使国储丰积，大功易举。
其三，明选举，曰：选曹赏录勋贤，补拟官爵，必宜与众共之（案《通典》十六作「知」），有明扬之授，使人得尽心，如睹白日。其材有升降，其功有厚薄，禄秩所加，无容不审。即如州郡选置，犹集乡闾，况天下选曹，不取人物，若方州郡，自可内除，此外付选曹铨叙者（案，《周书》脱「选叙」二字，《通典》十六校补）既非机事，何足可密。人生处世，以荣禄为重，修身履行，以纂身为名（案《通典》作「以慕声名」）。然逢时既难，失时为易。其选置之日，宜令众心明白，然后呈奏，使功勤见知，品物称悦。
其四，重战伐，曰：魏祚告终，天眷在德。而高洋称僭，先迷未败，拥逼山东，事切肘腋。譬犹棋劫相持，争行先后。若一行非当，或成彼利。诚应舍小营大，先保封域，不宜贪利在边，轻为兴动。捷则劳兵分守，败则所损己多。国家虽强，洋不受弱。《诗》云：「德则不竞，何惮于病。」惟德可以庇民，非恃强也。夫力均势敌，则进德者胜。君子道长，则小人道消。故昔之善战者，先为不可胜，以待敌之可胜。彼行暴戾，我则宽仁。彼为刻薄，我必惠化。使德泽旁流，人思有道。然后观衅而作，可以集事。
其五，禁奢侈，曰：案礼，人有贵贱，物有等差，使用之有节，品类之有度。马后为天下母，而身服大练，而身服大练，所以率下也。季孙相三君矣。家无衣帛之妾，所以励俗也。比来富贵之家，为意稍广，无不资装婢隶，作车后容仪，服饰华美，眩曜街衢，仍使行者辍足，路人倾盖。论其输力公家，未若介胄之士。然其坐受优赏，自逾攻战之人。纵令不惜功费，岂不有亏厥德。必有储蓄之余，孰与务恤军士，鲁庄公有：「云，衣食所这录敢爱也。必以分人。」《诗》言：「岂曰无衣，与子同袍。」皆所以取人力也。
又陈事上议之徒，亦应不少，当有上彻天听者，未闻是非，陛下虽念存物议，欲尽天下之情而天下之情，犹为未尽。何者？取人受言，贵在显用。若纳而不显，是而不用，则言之者或寡矣。（《周书·乐逊传》）
◎　黎季明
黎明名景熙，以字行，河间莫阝人，永安中为威烈将军，孝武初迁镇远将军，除步兵校尉。侯景召授银青光禄大夫，加中军将军，拜行台郎中，除黎阳郡守，去职。大统末除安西将军，拜著作佐郎，恭帝初进号南平将军、右银青光禄大夫。六官建，为史史上士。周受禅，加征南将军、右金紫光禄大夫，除骠骑将军、右光禄大夫，武成末迁外史下大夫，天和中进车骑大将军、仪同三司。
◇　大旱上武帝书
臣闻成汤遭旱，以六事自陈。宣王太甚，而圭璧斯竭。岂非远虑元元，俯哀兆庶。方今农要之月，时雨犹愆，率土之心，有怀渴仰。陛下垂情万类，子爱群生，觐礼百神，犹未丰洽者，岂或作事不节，有违时令，举措失中，傥邀斯旱。
《春秋》，君举必书，动为典礼，水旱阴阳，莫不应行而至。孔子曰：「言行，君子之所以动天地，可不慎乎。」《春秋》庄公三十一年冬，不雨，《五行传》以为是岁一年而三筑台，奢侈不恤民也。僖公二十一年夏，大旱。《五行传》以为时作南门，劳民兴役。汉惠帝二年夏，大旱。五年夏，大旱，江河水少，涧水艳。《五行传》以为先是发民十四万六千人城长安。汉武帝元狩三年夏，大旱。《五行传》以为是岁发天下故吏穿昆明池。然则土木之功，动民兴役，天辄应之以异。典籍作诫，倘或可思。上天谴告，改之则善。今若息民省役，以答天谴，庶灵泽时降，嘉谷有成，则年登可觊，子来非晚。《诗》云：「民亦劳止，迄可小康。惠此中国，以绥四方。」或恐极阳生阴，秋多水雨，年夏不登，民将无觊。如又荐饥，为虑更甚。（《周书·黎景熙传》，《北史》八十二）
◇　又上书
臣闻宽大所以兼覆，慈爱所以怀众。故天地称其高厚者，万物得其容养焉四时著其寒暑者，庶类资其忠信焉。是以帝王者，宽大象天地，忠信则四时。招摇东指，天下识其春。人群布德，率土怀其惠。伏惟陛下资乾御宇，品物咸亨，时乘六龙，自强不息，好问受规，天下幸甚。
自古至治之君，亦皆广延博访，询采刍微，置鼓树木，以求其过，顷年亢旱逾时，人怀望岁。陛下爰发明诏，广求人瘼。同禹汤之罪己，高宋景之守正。澍雨应时，年谷斯稔，克己节用，慕质恶华，此则尚矣。然而朱紫仍耀于衢路，绮犹侈于豪家；衤豆褐未充于细民，糟糠未厌于编户。此则劝导之理有所未周故也。今虽导之以政，齐之以刑，风俗固难以一矣。昔文帝集上书之囊，以作帷帐；惜十家之产，不造露台；后宫所幸，衣不曳地；方之今日富室之饰，曾不如婢隶之服。然而以身率下，国富刑清，庙称太宗，良有以也。臣闻圣人久于其道，而天下化成。今承魏氏丧乱之后，贞信未兴。宜先「遵五美，屏四恶」，革浮华之俗，抑流竞之风，察鸿都之小艺，焚雉头之异服，无益之货，勿重于时，协之器，勿陈于侧，则民知德矣。
臣又闻之，为治之要，在于选举。若差之毫厘，则有千里之失；后来居上，则致积薪之讥。是以古之善为治者，贯鱼以次，任必以能。爵人于朝，不以私爱。简材以授其官，量能以任其用。官得其材，用当其器，六辔既调，坐致千里。虞、舜选众，不仁者远，则庶者康哉，民知其化矣。（《周书·黎景熙传》，又见《北史》八十二）
◇　上言立外史廨宇
外史之职，汉之东观，仪等石渠，司同天禄。是以广内秘府，藏言之奥。帝王所宝，此焉攸在。自魏及周，公馆不立。臣虽愚瞽，犹知其非。是以去年十一月中，敢冒陈奏，特降中旨，即遣修营，荏苒一周，未加功力。臣职思其忧，敢不重请。（《周书·黎景熙传》，又《北史》八十二）

[book_title]卷六
◎　韦
字敬远，京兆杜陵人，魏正光初为雍州中从事，寻去职，不应辟命。入周。至宣政元年卒，年七十七，号为逍遥公。
◇　戒子世康等
昔士安以蘧{艹除}束体，王孙以布囊绕尸，二贤高达，非庸才能继。吾死之日，可敛旧衣，勿更新造。使棺足周尸，牛车载柩，坟高四尺，圹深一丈。其余烦杂，悉无用也。朝晡奠食，于事弥烦，吾不能顿绝汝辈之情，可朔望一奠而已。仍荐素蔬，勿设牲牢。亲友欲以物吊祭者，并不得为受。吾常恐临终恍惚，故以此言预戒汝辈。瞑目之日，勿违吾志也。（《周书·韦传》。建德中，以年老，预戒其子等。）
◎　韦孝宽
孝宽名叔裕，以字行，弟。孝昌中为统军，拜国子博士，行华阴郡事，永安中授宣威将军给事中，赐爵山北县男，普泰中以都督除浙阳郡守，大统中授弘农郡守兼左丞，以大将军行宜阳郡事，迁南兖州刺史，进爵为侯，转晋州刺史，镇玉壁，兼摄南汾州事，进大都督，授骠骑大将军、开府仪同三司，进爵建忠郡公。废帝时拜雍州刺史。恭帝初以大将军平江陵封穰县公，还拜尚书右仆射，赐姓宇文氏，复镇玉壁。孝就受禅，拜小司徒。明帝初参麟趾殿学士，保定初于玉壁置勋州，授勋州刺史，进柱国。天和中进郧国公。建德中拜大司空，出为延州总管，进上柱国。大象初除徐州总管行军元帅，卒赠太傅，谥曰襄。
◇　上武帝疏陈平齐三策
其第一策曰：臣在边积年，颇见间隙，不因际会，难以成功。是以往岁出军，徒有劳费，功绩不立，由失机会。何者？长淮之南，旧为沃土，陈氏以破亡余烬，犹能一举平之。齐人历年赴救，丧败而反，内离外叛，计尽力穷。《传》不云乎：「仇有衅焉，不可失也。」今大军若出轵关，方轨，而进，兼与陈氏共为掎角；并令广州义旅，出自三鸦；又募山南骁锐，沿河而下；复遣北山稽胡，绝其并、晋之路。凡此诸军，仍令各募关、河之外劲肋之士，厚其爵赏，使为前驱。岳动川移，雷骇电激，百道俱进，并趋虏庭。必当望旗奔民向摧殄。一戎大定，实在此机。
其第二策曰：若国家更为后图，未即大举，宜与陈人分其兵势。三鸦以北，万春以南，中事屯田，预为贮积。募其骁悍，立为部伍。彼既东南有敌，戎马相持，我出奇兵，破其疆场。彼若兴师赴援，我则坚壁清野，待其去远，还复出师。常以边外之军，引其腹心之众。我无宿舂之费，彼有奔命之劳。一二年中，必自离叛。且齐氏昏暴，政出多门，鬻狱卖官，惟利是视，荒氵㸒酒色，忌害忠良。阖境熬然，不胜其弊。以此而观，覆亡可待。然后乘间电扫，事等摧枯。
其第三策曰：窃以大周土宇，跨据关、河，蓄席卷之威，持建瓴之势。太祖受天明命，与物更新。是以二纪之中，大功克举。南清江、汉，西龛巴、蜀，塞表无虞，河右底定。唯彼赵、魏，独为榛梗者，正以有事三方，未遑东略。遂使漳滏游魂，更存余晷，昔句践亡吴，尚期十载；武王取乱，犹烦再举。今若再存遵养，且复相时，臣谓宜还崇邻好，申其盟约。安人和众，通商惠工，蓄锐养威，观衅而动。斯则长策远驭，坐自兼并也。（《周书·韦孝宽传》）
◇　手题募格书背
若有斩高欢者，一依此赏。（《周书·韦孝宽传》。齐神武攻玉壁，射募格于城中云：「能斩城主降者，德行太尉，封开国郡公，邑万户，赏帛万匹。」孝宽手题书背，反射城外。）
◎　韩
字弘业，颍川颍阳人，徙居昌黎。魏建明中为奉朝请，加强弩将军，迁太中大夫，去官，避地夏州。文帝为丞相，引为录事参军，赐姓侯吕陵氏。大统初迁行台左丞，赐爵三水县伯，转丞相府属，加中军将军、银青光禄大夫，出为镇南将军、丞相府从事中郎，镇浙郦，征拜丞相府司马，进爵为侯。出为北雍州刺史，加卫大将军。入为给事黄门侍郎，迁侍中，除都督西凉州刺史，加大都督。废帝时转会州刺史，进车骑大将军、仪同三司，寻加骠骑大将军、开府，进爵为公。入周，武成中征拜御伯中大夫；保定中转司会，出为汾州刺史，迁河州总管，天和中转凤州刺史，致仕加少傅；卒，谥曰贞。
◇　奏请放还俘贼
所获贼众，不足为多。俘而辱之，但益其忿耳，请一切放还，以德报怨。（《周书·韩传》）
◇　大榜州门
自知行盗者，可急来首，即除其罪。尽今月不首者，显戮其身，籍没妻子，以赏前首者。（《周书·韩传》）
◎　柳庆
庆字更兴，河东解人，徙居汝颍间，魏秘书监虬弟。为奉朝请，除中坚将军。孝武将西迁，除散骑侍郎。大统中入关，除相府东ト祭酒，领记室，转户曹参军，迁大行台郎中，领北华州长史，除尚书都兵，寻兼雍州别驾计曹郎中，封清河县男兼尚书右丞，摄计部，寻正右丞，进爵为子，加平南将军大行台右丞，加抚军将军、通直散骑常侍。废帝即位，除民部尚书，授车骑大将军、仪同三司。恭帝即位，进骠骑大将军、开府、尚书右仆射，转左仆射，领著作。六官建，拜司会中大夫。孝闵受禅，赐姓宇文氏，进爵平齐县公。明帝即位，出为万州刺史，未行，授雍州别驾，领京兆尹，除宜州刺史，保定中又入为司会，以忤宇文护免。天和元年卒，谥曰景。
◇　为父具答权贵书草
下官受委大邦，选吏之日，有能者进，不肖者退，此乃朝廷恒典。（《周书·柳庆传》。父僧习为颍川郡，将选乡官，皆依倚贵势，竞来请托。选用未定，庆乃具书草云。）
◇　作匿名书多榜官门
我等共劫胡家，徒侣混杂，终恐泄露。今欲首，惧不免诛。若听先首免罪，便欲来告。（《周书·柳庆传》。庆为雍州别驾时有胡家被劫，莫知贼所，庆以贼徒既众，可以诈求之，乃作匿名书，多榜官门。）
◎　长孙绍远
绍远字师，少名仁，河南洛阳人，魏太傅稚子，起家司徒府参军，封东阿县伯，从孝武西迁，别封文安县子。大统中除太常卿，迁中书令，袭封上党王珀例降为公，改冯翊郡，恭帝时累迁录尚书事，六官建，拜大司乐。闵帝受禅，封上党公。明帝时授礼部中大夫，寻拜京兆尹，历少保、小司空，出为河州刺史，武帝时历少宗伯，卒赠柱国大将军，谥曰献。
◇　遗表
谨案《春秋隐公传》云：「天子用八。」《周礼》云：「天子县二八，亻垂氏之钟十六。」母句氏之磬十六。汉成帝获古磬十六，周礼图县十六，此数事者，照烂典章，扬扌而言，足为龟镜，伏惟陛下受图苍帝，接统玄精，秦汉以还，独为称首。至如周武有事干戈，臣独鄙之，而况陛下。以臣自摧余息，匪夕伊朝，伏愿珍御万机，不劳改八从七。（《北史·长孙绍远传》。疾笃，命其子览云云，乃上遗表。）
◇　启明帝定乐
魏氏来宅秦雍，虽祖述乐章。然黄钟为君，天子之正位。往经创造，历稔无成。方知水运将季，木运伊始，天命有归，灵乐自降。此盖乾坤佑助，宗庙致感，方当降物和神，祚隆万世。（《北史·长孙绍远传》）
◇　奏武帝勿废悬八
天子悬八，肇自先民，百王共轨，万世不易。下逮周武，甫修七始之音；详诸经义，又无废八之典。且黄钟为君，天子正位，今欲废之，未见其可。臣案《周礼》，奏黄钟，歌大吕，此则先圣之弘范，不易之明证，愿勿轻变古典，趣改乐章。（《北史·长孙绍远传》，又见《周书》，无「臣案」以下。）
与乐部齐树书（《周书》作齐树之）
伏闻朝廷前议，而欲废八悬七。然则天子悬八，有自来矣。古先圣殊涂一致，逮周武克殷，逆取顺守，专用干戈，事乖揖让，反求经义，是用七音，盖非万代不易之典。其悬八笋ね，不得毁之。宜待吾疾瘳，当别奏闻。（《北史·长孙绍远传》）
◎　卢辩
辩字景宣，范阳涿人，魏骠骑将军同兄子，举秀才，为太学博士。从孝武西迁，授给事黄门侍郎，领著作。大统中除太常卿、太子少傅，封范阳公，转少师。孝闵受禅，迁尚书右仆射明帝即位，进大将军，出为宜州刺史。有《大戴礼记解诂》若干卷，《坟典》三十卷。
◇　为安定公告谕公卿
呜呼，我群后暨众士，维文皇帝以襁褓之嗣托于予，训之诲之，庶厥有成。而予罔能革变厥心，庸暨乎废，坠我文皇帝之志。呜呼！兹咎予其焉避。予实知之，矧尔众人之心哉。惟予之颜，岂惟今厚，将恐来世以予为口实。（《周书·文帝纪下》）
◎　申徽
徽字世仪，魏郡人，后赵司徒钟六世孙，初为元邃东徐州主簿，除太尉府行参军。文帝临夏州，以为记室参军兼府主簿，永熙中为大行台郎中。孝武西迁，封博平县子、本州大中正，大统初进爵为侯，历中书舍人，迁给事、黄门侍郎，出为河西大使，还迁都官尚书，拜假节瓜州刺史，征兼尚书右仆射，加侍中、骠骑大将军开府仪同三司。废帝时进爵为公，正右仆射，赐姓宇文氏，出为襄州刺史。入周，历御正、大御正、小司空、少保，出为荆州刺史，入为小司徒、不伯，天和六年致仕，卒赠泗州刺史，谥曰章。
◇　为周文帝上魏孝武帝表
臣前以故关西大都督臣岳，竭诚奉国，横罹非命，三军丧气，朝野痛惜。都督冠洛等，衔冤茹戚，志雪仇耻。以臣昔同幕府，苦赐要结。臣便以今月十四日，轻来赴军，当发之时，已有别表，既为众情所逼，权掌兵事。诏召岳军入京，此乃为国良策。但高欢之众已至河东，侯莫陈悦犹在永洛。况此军士，多是关西之人，皆恋乡邑，不愿东下。今逼以上命，悉令赴关，悦蹑其后，欢邀其前，首尾受敌，其势危矣。臣殒身王事，诚所甘心，恐败国殄人，所损更大。乞少停缓，更思后图，徐事诱导，渐就东引。（《周书·文帝纪上》）
◇　又表
侯莫陈悦违天逆理，酷害良臣，自以专戮罪重，不恭诏命，阻兵永洛，强梁秦陇。臣以大宥既班，忍抑私感，频问悦及都督可朱浑元等归阙早晚，而悦并维絷使人，不听反报。观其指趣，势必异图。臣正为此，未敢自拔。兼顺众情，乞少停缓。（《周书·文帝纪上》）
◇　又表
臣自奉诏总平凉之师，责重忧深，不遑启处。训兵秣马，唯思竭力。前以人恋本土，侯莫孙悦窥窬进退，量度且宜经，今若召悦，授以内官，臣列旆东辕，匪朝伊夕。朝廷若以悦堪为边捍乞处以瓜、凉一藩。不然，则终致猜虞，于事无益。（《周书·文帝纪上》）
◇　又表
臣闻誓死酬恩，覆宗报主，人伦所急，赴蹈如归。自大都督臣岳殁后，臣频奉诏还阙，秣马戒涂，志不俟旦。直以督将以下，咸称贺拔公视我如子，今仇耻未报，亦何面目以处世间，若得一雪冤酷，万死无恨。且悦外附强臣，内违朝旨，臣今上思逐恶之志，下遂节士之心，冀仗天威，为国除害。小违大顺，实在兹辰。克定之后，伏待斧钺。（《周书·文帝纪上》）
◇　为周文帝责侯莫陈悦书
顷者正光之末，天下沸腾，尘飞河朔，雾塞荆沔。故将军贺拔公攘袂勃起，志宁宇县。授戈南指，拯皇灵于已坠，拥旄西迈，济百姓于沦胥。西顾无忧，ム公是赖。勋茂赏隆，遂征关右。此乃行路所知，不藉一二谈也。
君实名微行薄，本无远量。故将军降迁乔之志，笃汇征之理，乃申启朝廷，荐君为陇右行台。朝议以君功名阙然，未之许也。遂频烦请谒，至于再三。天子难违上将，便相听许。是亦遐迩共知，不复烦之翰墨。纵使木石为心，犹当知感；况在生灵，安能无愧。加以王室多故，高氏专权，主上虚心，寄隆晋郑。君复与故将军同受密旨，屡结盟约，期于毕力，共匡时难。而貌恭心很，妒胜嫉贤，口血未干，匕首已发。协党国贼，共危本朝，孤恩负誓，有面目。岂不上畏于天，下惭于地！
吾以弱才，猥当藩牧，蒙朝廷拔擢之恩，荷故将军国士之遇。闻问之日，魂守惊驰。便陈启天朝，暂来奔赴，众情所推，遂当戎重。比有敕旨，召吾还阙，亦有别诏，令君入朝。虽操行无闻，而年齿已宿。今日进退，惟君是视。君若督率所部，自山陇东迈，吾亦总勒师徒，北道还阙。共追廉、蔺之迹，同慕寇、贾之风。如其首鼠两端，不时奉诏，专戮违旨，国有常刑，枕戈坐甲，指日相见。幸图利害，无贻噬脐。（《周书·文帝纪上》）
◇　为周文帝传檄方镇
盖闻阴阳递用，盛衰相袭，苟当百六，无间三五。皇家创历，陶铸苍生，保安四海，仁育万物。运距孝昌，屯屡起，陇、冀骚动，燕、河狼顾。虽灵命重启，荡定有期，而乘衅之徒，因生羽翼。
贼臣高欢，器识庸下，出自舆皂，罕闻礼义，直以一介鹰犬，效力戎行，冒恩私，遂阶荣宠。不能竭诚尽节，专挟奸回，乃劝尔朱荣行兹篡逆。及荣以专政伏诛，世隆以凶党外叛，欢苦相敦勉，令取京师。又劝吐万儿复为弑虐，暂立建明，以令天下，假推普泰，欲窃威权，并归废斥，俱见酷害。于是称兵河北，假讨尔朱，亟通表奏，云取谗贼。既行废黜，遂将篡弑。以人望未改，恐鼎镬交及，乃求宗室，权允人心。天方与魏，必将有主，翊戴圣明，诚非欢力，而欢阻兵安忍，自以为功。广布腹心，跨州连郡，端揆禁闼，莫非亲党。皆行贪虐，{穴契}窳生人。而旧将名臣，正人直士，横生疮，动挂网罗。故武卫将军伊琳，清贞刚毅，禁旅攸属；直阁将军鲜于康仁，忠亮骁杰，爪牙斯在；欢收而戮之，曾无闻奏。司空高乾，是其党与，每相影响，谋危社稷。但以奸志未从，恐先泄漏，乃密白朝廷，使杀高乾，方哭对其弟，称天子横戮。孙腾、任祥，欢之心膂，并使入居枢近，伺国间隙，知欢逆谋将发，相继逃归，欢益加抚待，亦无陈白。
然欢入洛之始，本有奸谋。令亲人蔡携作牧河、济，厚相恩赡，以为东道主人。故关西大都督、清水公贺拔岳，勋德隆重，兴亡攸寄，欢好乱乐祸，深相忌毒，乃与侯莫陈悦阴图陷害。幕府以受律专征，即便讨戮。欢知逆状已露，稍怀旅拒，遂遣蔡携拒代，令窦泰佐之。又遣侯景等云向白马，辅世珍等径趣石济，高隆之、及娄招等屯据壶关，韩轨之徒拥众蒲坂。于是上书天子，数论得失，訾毁乘舆，威侮朝廷。藉此微庸，冀兹大宝。溪壑可盈，祸心不测。或言径赴荆楚，开疆于外；或言分诣伊洛，取彼谗人；或言欲来入关，与幕府决战。今圣明御运，天下清夷，百僚师师，四奥来暨。人尽忠良，谁为君侧？而欢威福自己，生是乱阶，缉构南箕，指鹿为马，包藏凶逆，伺我神器。是而可忍，孰不可容！
幕府折冲宇宙，亲当受，锐师百万，彀骑千群，裹粮坐甲，惟敌是俟，义之所在，糜躯匪吝。况频有诏书，颁告天下，称欢逆乱，征兵致伐。今便分命将师，应机进讨。或趣其要害，或袭其窟宅，电绕蛇击，雾合星罗，而欢违负天地，毒被人鬼，乘此埽荡，易同俯拾。欢若渡河，稍逼宗庙，则分命诸将，直取并州，幕府躬自东辕，电赴伊洛；若固其巢穴，未敢发动，亦命群帅，百道俱前，に裂贼臣，以谢天下。
其州镇郡县，率土人黎，或州乡冠晚，或勋庸世济，并宜舍逆归顺，立效军门。封赏之科，已有别格，凡百君子，可不勉欤。（《周书·文帝纪上》，《北史·文帝纪上》，又见《文苑英华》六百四十五）
◎　薛端
端字仁直，河东汾阴人，魏常主守孝通从子，本名沙ヌ。司空高乾辟为参军，赐爵汾阴县男。弃官。大统中征为大丞相府户曹参军，加冠军将军、中散大夫，进爵为伯，转丞相东阁祭酒，加本州大中正，迁兵部郎中，改封文城县伯，加使持节、平东将军、吏部郎中，出为李弼行军长史，加车骑大将军、仪同三司，转尚书左丞，进吏部尚书，赐姓宇文氏。恭帝末拜军司马，加侍中、骠骑大将军、开府，进爵为侯。孝闵受禅，除工部中大夫，转民部中大夫，进爵为公，出为蔡州刺史。明帝初转基州刺史，卒，谥曰质。
◇　启安定公
设官分职，本康时务，苟非其人，不如旷职。（《周书·恭端传》）
◎　唐瑾
瑾字附，北海平寿人。文帝召拜尚书员外郎、相府记室参军，封姑臧县子，迁尚书右丞、吏部郎中、户部尚书、骠骑大将军、开府仪同三司，赐姓宇文氏，更赐姓万纽于氏，进爵临淄县伯，转吏部尚书，从平江陵，进爵为公，恭帝末授礼部中大夫，周受禅，出为蔡州刺史，历枯州、硖州，转荆州总管府长史，入为吏部中大夫，历御正、纳言、中大夫，天和二年除司宗中大夫兼内史，寻卒，赠小宗伯，谥曰方，有《书仪》十卷。
◇　华岳颂（并序）
易不云乎，天险不可升，地险山川丘陵，险之时义大矣哉，惟华山者{从从}书《尔雅》谓之西岳，《周官》则为豫州之镇，下枕周秦之郊，上应东井之宿，俯临汾射，咫尺荆梁，盘纡[B18D]，刻峭峥嵘，干云汉而孤秀，属江河而峻峙。巨灵疏豁，亢高掌于岩；削成壁立，流黄河于岘曲。左分底柱，见朝夕之扬波；右缀终南，眺连山之无极。显仁藏用，蕴智含灵，鼓以云雷。润以风雨，信群帝之所休憩，众神之所响。芝驾自此不归，霓裳于焉屡拂，岂止绩羽为衣，葺荷成盖，化同毛女，客类园公。每挹仙人之浆，时停酒母之骑，坐石白而穿隐，乘白鹿以游嬉，寥寂忽恍，往而不反者也。至如芳年华月，敛云开，谷包得一，河经千里，耸{艹翠}于紫微，挺高峰于天汉，暂驻羲和之鹜，能挂恒娥之骖。积醴成池，泓澄峦岫，聚卉为发，苇生焉，庭夜萃，必归伯起之学；苦雾晨兴，非独公超之市。若以柴类方明之坛，望仙集灵之观，休牛散马之地，反璧祖龙之辞，有祈必应，无请不遂。保我金方，栽成我三海，振素以统亿兆，肃秋节以卫苍生。国荷其庆，民赖其福。
前代曾创祠宇，兼植柏树，历年兹多，榱栋崩褫，树亦往往残缺，太祖文皇帝固天攸纵，诞膺符命，道迈三分，功超九合，将欲宁一区宇，纳之仁寿。而余尚梗，燕赵未并，治戎河上，志图郭埽。每以讲阅之暇，亲履阴晋，眷言旧所，良用依然。以大统六年岁在旃蒙，乃谒诸天子，命车骑大将军、仪同三司、西衮州大中正、华山郡守、城阳县开国公恒农场子昕经始缔构，别更列植青松二千余根。堂庙显敞，房廊肃穆，芬哉薜席，赫矣神居，桂酒徐斟，清哥缓节，无复沾濡之事，岂有颠沛之容。暨水德告终，苍精肇运，狱讼知归，人神胥悦。皇帝负君临，宸居驭朽，执玉帛以朝万国，叩金绳而享百灵。睿智之所牢笼，英威之所弹压，日月之所昭晋，舟车之所被通，莫不乘毳驾风，梯山航海，重译屈膝，请吏勤王。太师大冢宰晋国公任属阿衡，亲惟旦，弼谐六乐，缉熙五礼，废典聿修，群望咸秩，光赞皇猷，式康帝载，俾七百之祚，长扇于无疆。维天和二年岁次大渊献月旅沽洗，爰诏史臣为之颂曰：
攸攸大极，岩岩削成。浑元既判，载浊浮清。含仁配厚，蕴智为灵。功遂勿处，日用无名。在秋戒肃，居金作镇。严霜比威，膏液等润。容而不有，施而匪吝。穷地之险，极天之峻。川泽通气，山薮藏疾。灵岳峨峨，清干秩秩。隈积冬霰，峰留夏日。雷霆以之，风云自出。殷忧启圣，多难开基。大人利见，或跃俟时。衮冕赤舄，三牡龙。鼓腹行乐，击壤而熙。神教以道，民化惟德。沈惭以刚，高明柔克。文轨叶同，皇猷允塞。如山之寿，宁我郡国。（碑拓本）
◎　李昶
昶小名那，保定初为纳言。（《北史》有传）
◇　答徐陵书
繁霜应管，能响丰山之钟；玄云触石，又动流泉之奏，矧伊物候，且或冥符，况乃衿期，相忘道术。楚齐风马，吴会浮云，行李无因，音尘不嗣。殷御正衔命来归，嘉言累札。江南橘茂，蓟北桑枯，阴惨阳舒，行止多福。足下泰山竹箭，浙水明珠，海内风流，江南独步。扶风计吏，议折祥禽；平陵李廉，办酬文约。况复丽藻星铺，雕文锦缛。风云景物，义尽缘情，经纶宪章，辞殚表奏。久已京师纸贵，天下家藏，调移齐右之音，韵改河西之俗。岂直杨云藻翰，独留千金，嗣宗文雅，唯传好事。仆世传经术，才谢刘歆，家有赐书，学匪班嗣。弱年有意，频爱雕虫；岁月三余，无忘肄业。户牖之间，时安笔砚，颦眉难巧，学步非工，恒经牧孺之讥，屡被陈思之诮。羞逢仲子，类居山之鼓琴；屡觅子将，同本初之车服。不谓殷侯，虚谈成价，遂同布鼓，轻向雷门。燕石空雕，终惭比德，楚军虽拂，实愧栖桐。岂若邯郸举袖，唯闻变曲，协律飞尘，必应不顾。是以日南宝贝，遥望归秦；合浦文犀，更希还汉。芳春行献，莺其鸣矣。悬豫章之床，置长安之驿，厚筑墙垣，思逢郑侨之聘，工歌周颂，伫奏延陵之乐。书缯有复，道意无伸。李那顿首。（《文苑英华》六百七十九）
◎　李充信
充信为豳国公广属吏，加仪同。
◇　上言豳国公广葬事表
臣闻资孝成忠，生民高义；旌德树善，有国常规。窃惟故豳国公臣广，懿亲令望，具瞻攸在，道冠群后，功懋维城。受建旆，威行秦陇，班条驱传，化溢崤、函。比腠理舛和，奉诏还阙，药石所及，沈疴渐愈。而灾衅仍集，丁此穷忧，至性过人，遂增旧疾，因兹毁顿，以至薨殂，寻绎贯切，不能自已。
臣等接事，每承余论。仰之平昔，约己立身，位极上公，赋兼千乘，所获禄秩，周赡无余，器用服玩，取给而已。每言及终始，尤存简素。非秦政而褒吴礼，讥石椁而美厚薪。令卜兆有期，先远方及，诚恐一从朝露，此志莫伸。伏惟陛下弘不世之慈，垂霈然之泽，留情既往，降愍幽魂，爰敕有司，申其宿志，窀穸之礼，庶存俭约。（《周书·豳国公广传》）

[book_title]卷七
◎　王褒
褒字子渊，琅邪临沂人，梁散骑常侍规子。举秀才，除秘书郎，转太子舍人，袭爵南昌县侯，迁秘书丞，选为宣成王文学，迁安成郡守。元帝承制，转智武将军、南平内史，及即位，拜侍中，累迁吏部尚书、左仆射。江陵陷，入魏，为车骑大将军、仪同三司。周受禅，封石泉县子。明帝即位，加开府，保定中除内史中大夫。东宫建，授太子少保，迁小司空，寻出为宜州刺史。有《集》二十一卷。（案：《周书·王褒传》。建德已后凡大诏册，皆令具草，张薄据之，以建德元年三月癸亥诏、三年二月乙卯诏、六月戊午诏凡三首，编入褒集。然建德诏见存三十二首而张溥仅取三首，何所据乎？今以建德诏编入武帝文。）
◇　为百僚请立皇太子表
臣闻氵存雷居震，春方应守器之礼，明两作离，少阳纂重晖之业。是以三善昭德，载祀之祚克隆（《初学记》作「昌」），一人（《初学记》作「有」）元良，贞国之基永固。至于轩辕得姓，高阳才子，上嗣伫贤，前星虚位。鲁国公臣ど亲居元子，属当储贰，具僚仰则，列辟式瞻。臣等参议，请立为皇太子，事隆监抚，教资审谕，问安寝门，视膳天幄。（《艺文类聚》十六，《初学记》十）
◇　上新定钟表
万物生象，始乎算数；天道运行，基乎步术。量有轻重，平以权衡；音有清浊，协乎律吕。是以周发听声，候春冬之王杀，师旷吹律，知晋楚之衰亡。数始黄钟，终仲吕，还宫变徵，参天两地。三分损益，累黎相乘；四时发敛，忽微斯测。皇帝治历明时，推元受命。八音七始之奏，五声六律之和，斟酌繁简，分析节度，推之以升斛，正之以权衡，稽之以古今，核之以经传。（《艺文类聚》五）
◇　为库狄峙致仁表
俯音赴曲，操终则仆，倾身举重，力殚斯毙。何者？日暮途远，前哲所以告归，漏尽载驰，昔贤以之知退。（《艺文类聚》十八）
◇　上祥瑞表
明王孝治，岳渎所以效灵；至人泽及，风云以之悬感。是以若雾非雾，天道叶至德之符；似烟非烟，触石表嘉祥之气。玄黄萧索之辉，丹紫轮之状，岂止唐帝沈璧，气合金方；姬后望可，形如车盖。（《艺文类聚》九十八）
◇　谢赉绢启
似逐安车之征，如轻殿中之对，臣善识山川，应图方丈，脱能临水，必不弃书。（《艺文类聚》八十五）
◇　谢赉马启
边城无草，来自东南；塞外饶沙，经从西北。汉时乐府，偏爱权奇；晋世桑门，特怜神骏。黄金作勒，足度西河；白玉为镫，方传南国。傥逢汉帝，仍驾鼓车；若值魏王，应惊香气。（《艺文类聚》九十三）
◇　与周弘让书
嗣宗穷途，杨朱岐路，征蓬长逝，流水不归。舒惨（《艺文类聚》作「南北」）殊方，炎凉异节，木皮春厚，桂树冬荣。想摄卫惟宜，动静多豫，贤兄入阙，敬承款曲（《艺文类聚》作「阔曲」）。犹依杜陵之水，尚保池阳（《艺文类聚》作「东陂」）之田，铲迹幽蹊，销声穷谷，何其愉乐，幸甚幸甚。弟昔因多疾，亟览九仙之方；晚涉世途，常怀（《艺文类聚》作「犹怀」）五岳之举。同夫关令，物色异人，譬彼客卿，服膺高士。上经说道，屡听玄牝之谈；中药养人，每禀丹砂之说。顷年事遒尽，容发衰谢，芸其黄矣。零落无时，还念生涯，繁忧总集。视阴忄曷日，犹（《艺文类聚》作「类」）赵孟之徂年；负杖行吟，同刘琨之积惨。河阳北临（《艺文类聚》作「游」），空思恐县（《艺文类聚》作「洛」）霸陵南望，还（《艺文类聚》作「唯」）见长安。所冀（《艺文类聚》作「贵」）书生之魂，来依旧壤（《艺文类聚》作「还依旧里」）；射声之鬼，无恨他乡。白云在天，长离别矣（《艺文类聚》作「浮云在天，邈无由矣」）。会见之期，邈（《艺文类聚》作「长」）无日矣。援笔揽纸，龙钟横集。（《周书·王褒传》，《艺文类聚》三十）
◇　象戏经序
一曰天文，以观其象天，日月星是也。二曰地理，以法其形（《御览》作「行」）地，水火木金土是也。三曰阴阳，以顺其本，阳数为先本于天，阴数为后本于地是也。四曰时令，以正其序，东方之色青，其余三色，例皆如之是也。五曰算数，以通其变，俯仰则为天地日月星，变通则为水火木金土是也。六曰律吕，以宣其气，左子取未，右午取丑是也。七曰八卦以定其位，至震取兑，至离取坎是也。八曰忠孝，以其典，出则尽忠，入则尽孝是也。九曰君臣，以定其礼，不可以贵凌贱，直而为曲，不可以卑亵尊，隐而无犯是也。十曰文武，以率其务，武论（《御览》作「修」）七德，文表四教是也。十一曰礼仪，以制其则，民丰不骄，为下尽敬，进退有度，□□可法是也。十二曰观德，以考其行，定而后求，义而后取，时然后言，乐然后笑是也。或升进以报德，义在迁善；或黜退以贬过，事在惩恶，或以沈审为贵，正其瞻视，或以徇齐为功，明其纠察，得失表于隆替，在贱毕申，怠敬彰于劝沮，处尊思屈。片善崇于拱璧，一言逾于华衮。（《艺文类聚》七十四，《御览》七百五十五）
◇　服要记序
古之制礼，其品有五：吉礼祭礼是也。凶礼丧葬是也。凶礼丧葬是也。宾礼朝享是也。军礼师旅是也。嘉礼婚冠是也。是五者，民之大事，举动之所由也。（《北堂书钞》八十）
◇　论
庸人御驽马，伤吻敝策而不进，及驾啮膝，骖乘且，王良报，韩哀附舆驰骋忽如景靡过都，越厥国若历块追奔。电逐遗风，万里一息，人马相得。（《白帖》）
◇　皇太子箴
臣闻教化爰始，咏歌不足，政俗既移，风雅斯变。伏惟皇明御宇，功均造物，改文为质，斫雕成素。皇太子氵存雷居震，明两作离，春夏干戈，秋冬羽。叔誉惭五称之对，师旷隆四马之恩。窃以太史官箴，《虞书》所诫，永树芳烈。丞相所以垂文；深睹安危，太傅以之陈训。敢自斯义，献箴云尔。
天生蒸民，司牧斯树，咸熙庶绩，式昭王度。粤若钦明，丕承宝祚，重纽地维，再匡天步。惠民垂统，元良继体，丽正离晖，推微（《艺文类聚》作「惟机」）天启，令问令望，闻诗闻礼。从曰抚军，守曰监国，秋坊通梦，春宫养德，桓荣献书，荀攸观则。元子为士，齿卿命秩，昔在周汉，亲贤保弼，朝服寝门，回车作室。正阳君位，乔枝父道，臣子所崇，忠孝为宝。勿谓居尊，祸福无门；勿恃亲贤，王道无偏。无为虑始，无为事先，损之又损，而全之亦全。无往不复，无平不陂，美疹甘言鲜不为累。则哲惟艰，知人未易，居室为善，分阴无弃。亡保其存，危安其位，神听不惑，天妖斯忌。文昌著为（《艺文类聚》作于「于」）前星，主鬯（《艺文类聚》作「鬯」）由于守器。庶僚司箴，敢告阍寺。（《艺文类聚》十六，《初学记》十）
◇　漏刻铭
窃以混元开辟，天回地旋，历象运行，暑来寒往。二分同道，乌灵正其昏夕；两至相遇，表圭测其长短。虽则晦朔先后，失于公羊之说；次舍盈缩，惑于丘明之传。至乎出卯入酉，黄道青绿，季孟相推，启闭从序。挈壶掌分数之令，太史陈立成之法，军将以之悬井，壶郎以之趋奏。百王垂训，千祀余烈者焉。铭曰：
玄仪西运，逝水东流，甘川浴日，深壑藏舟。测兹秘象，是曰神谋，正震治历，下武惟周。忽微以测，积空成数，圭表弗差，光阴斯赴。箭水婚绝，灵虬长注，经寸日轮，四分天度。器遵昔典，景移新刻，荆山既镌，昆吾且勒。以福眉寿，百王垂则。（《艺文类聚》六十八）
◇　灵坛铭（并序）
悠悠五纬，乃钦若于尧典；茫茫九州，是致功于禹迹。犹以天步悬远，隶首算而弗穷；地载违荒，章亥驰而未极。浩庭霄度，吐纳天和；昆阆沧溟，胞胎元一。九灵之府，神液所以降祥；五英之阙，华以之昭应。推劫运之短长，校河源之广狭。谷永上书，譬流风之不系；桓谭作论，明弱水之难航。岂知回天金简，惟传上圣；洞府玉策，尚隔中仙。于时金风戒辰，三光澄曜，香雨乘空，天花入室。帝乃升法座，说玄言，肴覆洞微，阐扬众妙，洪钟应叩，衢樽待酌。铭曰：
钟鸣上界，梵响玄宫，紫辰濯水，青树摇风。八觉修行，七教弘通，神机诣理，秋毫坼空。函席广开，法轮徐转，入神精义，谈天胜辩。逐境晦明，逗机深浅，或照盛业，方图云篆。
◇　馆铭
云桥启馆，景曜开扉，明庭朝礼，仙宫羽衣。燕履霄去，凫舄晨归，练石三转，烧丹七飞。昆吾陶铸，丹阳鋈铣，画写龙文，图开雕篆。声随地气，调均天辩，九宫方应，万灵称善。（《艺文类聚》七十八）
◇　四渎祠碑铭
灵祠岳立，贝关云浮，寂寥诡怪，仿佛神游。姬嬴分国，河渭合流，桃花春水，灵草孤洲。潼乡河曲，汾阴壤，乱流不度，龙门难上。河鱼送迎，江妃来往，水开通迹，山临高掌。智以藏往，神以知来，荣光离合，云气徘徊。水仙遗操，津吏余杯，波息川后，浪靖瞻台。（《艺文类聚》九）
◇　温汤碑
原夫二仪开辟，雷风以之通响；五材运行，水火因而并用。炎上作苦，既丽纯阳之德；润下作咸，且协凝阴之度。至于迁陵热溪，沈鱼涌浪；炎洲烧地，穴鼠含烟。火井飞泉，垂天远扇，焦源沸水，冲流迸集。甘川浴日，跳波迈椒丘之野；汤谷扬涛，激水疾龙门之箭。故以地伏流黄，神泉愈疾云云。其铭曰：
挺此温谷，骊岳之阴，白矾上彻，丹沙下沈。华清驻老，飞流莹心，谷神不死，川德愈深。（《艺文类聚》九，《初学记》七）
◇　善行寺碑
盖闻在天成象，群星仰于北辰，在地成形，百川起于东海。是知璇玑盈缩，并运天枢；江汉所宗，争环地轴。尘沙日月，同渤之轮回；百亿铁围，等阎浮之数量。章亥步骤，岂尽世界之边；隶首忽微，宁穷却海之算。象牛桷力，方十行之偕梯，免马渡河，譬三乘之等级。定水坏须弥之山智炬燃金刚之际。敬表六和，现沙门之进止；衣乘四寸，示声闻之律仪。至于千叠火燃，鹄林变色；四禅灾起，鸽影传辉。羽林出使，汉开濯龙之祀；桑门传译，晋处洛阳之拜。（《艺文类聚》七十六）
◇　京师突厥寺碑
夫六合之内，存乎方册，四天之下，闻诸象教。百亿阎浮，尘沙算而不尽，三千日月，世界数而无边。至于周星夕陨，汉宫霄梦，身世梵世，力减须弥，应现十方，分身百佛，上极天中，下穷地际，转法轮于稔国，留妙象于宾，至于善见神通，瓶沙瑞相，波斯铸金，优填雕木，莫不归依等觉，回向佛乘，弃形骸而入道，舍国城而离俗。突厥大伊温温木汗，夏后余基，惟天所置，威加穷发，兵历无革，小大当户，左右贤王，麟胶角触之弓，鹫羽射雕之箭。跨葱岭之酋豪，靡不从化，逾天山之君长，咸皆宾属。人敦信契，国宝亲邻，太祖文皇帝道被寰中，华覃无外，提群品于万福，济苍生于六道，大冢宰晋国公功高寅亮，位隆光辅，命司空而度地，监匠人而置臬。带二条之逸陌，面九市之通廛，图木缇锦，雕楹砻密，香随微雨，自丽风尘，幡杂天花，常调丝竹，四神大患，净界无毁，六珠芬尽，法身常住，铭曰：七华妙觉，三空胜境，意树已雕，心猿斯静，灵城偃色，空衣灭影，索隐穷源，振衣提领。（《艺文类聚》七十六）
◇　太保吴武公尉迟纲碑铭
昔者王室藩屏，同族谓之宗亲，列国诸侯，异姓称为伯舅。元勋懿德，周崇齐楚之霸，疏爵畴庸，汉重韩吴之秩。司勋载其弘烈，典册备其徽章。山甫式列辟之功，纪绩庸器；庄叔匡成献之难，昭德彝鼎。鸿名盛业，公实兼焉。公命世挺生，应期间出，嵩华峻极，降惟岳之上灵；霜露所均，体中和之秀气。危松擢本，且观后雕之质；贞桂挺生，便结冬华之叶。是故以辰昴膺庆，风云交感者焉公柔顺内凝，英华外发，斧藻仁义，圭璋令范。危劲之节，冠四序而逾秀；坚贞之操，经百炼而不销。加以逢门射法，远中戟支；养由箭神，遥穿悬叶。巧极将军之伎，精穷校尉之官。及年逾艾服，任隆台衮，甲第当衢，传呼启路。不以宠贵骄人，每以卑谦自牧。易箦之言，无忘寝瘵；城郢之志，终于瞑目。铭曰。
珠角膺期，山庭表德，出忠入孝，自家刑国，人物冠冕，彝章表则。任属屯警，官联枢侍，行部六条，议班三吏。逝水讵停光阴不借，遽辞逆旅，俄悲怛化，旌舍夏练。棺陈卫幕，北郭人希，西山景落。三千不见，九原谁作，铭兹鼎鼐，永傅嵩霍。（《艺文类聚》四十六，《初学记》十一）
◇　太子太保中都公陆逞碑铭
公本居三吴郡三吴县，丞相逊后也。宋武匡定钟鼎，底平涵洛，公曾祖载，实赞军谋。及反旆南辕，以司武留守。赫连作乱，见拘夏州，以江右名家，为中山太守。地既鲜虞，途通灵寿，呼沲易水，仗武乘边，赵北燕南，甲威河外。祖营州使群，长于戎马，称雄朔漠。南中都督，犹缵奕世之基；西校国门，无坠承家之业。公识度深详，标尚闲远，处众谦，居简行敬，风鉴外明，潜机内敏，建章门户，张华成立，原陵松柏，虞廷尽记，昔处文房，又居内职，或傅冰华，时游甲邸。魏祖军谋，还豫南陂之宴；梁王师傅，犹对宣室之谈。出内优隆，通籍营宠，升降荣步，便颂宫禁。铭曰：
淮海维扬，具区之薮，水朝江汉，星躔牛斗。盛德遗风，神明厥后，龙章八命，鸾四牡。宾阶昔遇，风月相思，卿门今别，宿草何悲。轮环不已，零落无时，永矣元伯，长从此辞。（《艺文类聚》四十六）
◇　太傅燕文公于谨碑铭
古者六等官人，师傅崇其匡辅；一命作牧，侯伯总其专征。南仲成薄伐之功，吉甫作来归之颂。若乃仰叶宸曜，上属台阶，锡之以彝器，明之以车服，除名盛业，太傅燕国公其有焉。西晔开其命绪，东海传其世禄，父曾致平法之科，廷尉称无冤之颂，驷马方驾，高门继轨。公禀山岳之上灵，含风云之秀气，雕良玉于廉刿，炼贞金于{洗金}鋈。于时王业缔构，国步权舆，太祖地虽二分，功犹再驾，忠诚简帝，有志兴王。公运策帷帐，参谋幕府，封齐定文成之计，间楚资曲逆之奇，仲华访舆地之图，林叔参兵车之右。魏恭帝元年为大司寇。正刑纠慝，国无害马之伦；剪暴诘奸，民亡饮羊之俗。三刺荐无简之文，两造陈禁邪之宪。大周受命，宝历攸归，表高惠之功臣，纪山河之著命，封燕公，邑万户。姬氏建国，君始封，昭王礼贤，郭隗开馆。又授太傅，本官如先。保定五年，赐金石乐一部。公世为边将，少习兵书，当敌制机，临戎应变，增垒减灶之图，题树系桑之略。军中罢战，无废雅歌；壮士志骄，时观投石。及乎名高卫霍，爵重韩彭，锡邑增于郑侨，赐乘同于魏绛，丹节比司隶之贵，缇绮将金吾之宠，座阙介歌之娱，堂无钟鼓之奏。辞功坐树，不伐征西之勋；还第角巾，无竞龙骧之赏，铭曰：
惟岳降神，膺期命世，量苞川薮，道弘兼济。昴宿协符，佐旌冥契，匪躬直谅，武节横厉，函崤重险，钟鼎沦覆，潜龙勿用，瞻乌在屋。道赞上台，功匡下渎，条教斯理，彝伦载睦。懋官惟德，明试以功，既移上将，实董元戎。传呼甚宠，徽章载隆，居高能降，处贵思冲。宝命惟新，王猷允塞，爵班异姓，礼均同德。林胡以南，易州之北，帝曰尔谐，俾侯燕国。过隙，滔滔逝川，明哲讵宝，馆舍长捐。立言不没，遗爱在旃，三河斥土，驷马开泉。丹旒毁宗，玄堂启殡，宠赠虚加，鸾和空引。晏子悼齐，随武怀晋，谓天盖高，如何不。（《艺文类聚》四十六）
◇　上庸公陆腾勒功碑
在昔洞庭彭蠡，三苗有远窜之君；太室阳城，九州无同姓之国。是知周卫设险，所务非山川，河岳作固，所宝惟休德。至于三峡蹇产，九折峥嵘，高峰寻云，深谷无景。秦开汉闭，虽阻荷戟之虞；魏塞晋通，终固束马之利。我大周开辟宇宙，混同文轨，御六气于天枢，顿八于地络。彭濮未恭，邛笮不讨，外凭剑道之难，内负铜梁之厄。大将军上庸公，仗国威灵，奉辞伐罪，长戟万队，巨舰千舳，板酋豪，斯プ君长，历稔逋寇，累代稽诛，廓清江源，荡涤巴濮。若夫荆门千里，蜀置永安之宫；巴水三回，吴阻夷陵之县。巫峡使君之滩，沦波洽没；建平督邮之道，栈径威纡。路阻蛮陬，途横夷落，擅强专险，轻法侮吏。天子爰诏有司。公奉命天讨，星言载途，指日遄迈。册授公大将军、信州刺史。韩信召拜，军中臻设坛之礼；卫青出征，临河闻后距之令。夫钟鼎大礼之器，昭德必书；金石不朽之质，庸勋斯树。某等乃建碑于某地，敢作颂云：
遐观命氏，眇求世禄。龙图纪河，鸿渐于陆。霸楚传姓，命吴启族。君子笃生，降灵惟岳。朝阳擢彩，荆山曜璞。巴庸自擅，彭濮称王。南泊道，西通夜郎。内凭玉垒，外阻铜梁。介视荒服，斗绝边疆。赫赫南仲，堂堂方叔。天子命我，遐征越逐。窦氏车骑，去病冠军。封山刊石，镌锃刻勋。远隔年代，悬感风云。盛德必祀，千载斯文。（《艺文类聚》五十二）
◇　故陕州刺史冯章碑
其先陶唐氏之苗裔，尧少子生而手有冯字，因以为氏。俾侯于鲁，义等房心之地；余与之广，事符河汾之邑。使君禀灵河岳，比德璁珩，闺门和美，誉圣开宗，握文命氏。浊水北流，秦关东徙，岩险襟带，山河枕倚，陆离组甲，从容青紫。（《艺文类聚》五十二）
◇　祭梁王僧辩母贞敬魏太夫人文
维尔世基武子，族懋阳元，金相比映，玉德齐温。既称女则，兼循妇言。书图镜览，辞章讨论。教贻俎豆，训及平原。楚发将兵，孟轲成德，尽忠资敬，自家刑国。显允其仪，维民之则。爰命师旅，既修我戎；补兹痛职，奄有龟、蒙。母由子贵，尔斯崇。嘉命允集，宠章既隆。居高能降，处贵思冲。庆资善始，荣兼令终。崦嵫既夕，蒹葭早秋，奔驷难返，冲涛讵留。背龙门而西顾，过夏首而东浮。越三宫之遐岳，经三江之派流。郁郁增岭，浮云蔽云，滔滔江汉，逝者如斯。铭旌故，宇毁遗碑。即虚舟而设奠，想徂魂之有知。呜呼哀哉。（《梁书·王僧辩传》）
◇　幼训
陶士衡曰：「昔大禹不吝尺璧而重寸阴。」文士何不诵书，武干何不马射。若乃玄冬修夜，朱明永日，肃其居处，崇其墙仞，门无糅杂，坐阙号呶。以之求学，则仲尼之门人也；以之为文，则贾生之升堂也。古者盘盂有铭，几杖有诫，进退循焉，俯仰观焉。文王之诗曰：「靡不有初，鲜克有终。」立身行道，终始若一。「造次必于是」，君子之言欤。
儒家则尊卑等差，吉凶降杀。君南面而臣北面，天地之义也。鼎俎奇而笾豆偶，阴阳之义也。道家则堕支体，黜聪明，弃义绝仁，离形去智。释氏之义，见苦断习，证灭循道，明因辨果，偶凡成圣。斯虽为教等差，而义归汲引。吾始乎幼学，及于知命，既崇周、孔之教，兼循老、释之谈，江左以来，斯业不坠，汝能修之，吾之志也。（《梁书·王规传》。褒著幼训，以诫诸子其一章云。）
◇　周经藏愿文
盖闻九河疏迹，策蕴灵丘，四彻中绳，书藏群玉。亦有青丘紫府，三皇刻石之文；绿检黄绳，六甲灵飞之字。岂若如来秘藏，譬彼明珠，诸佛所师，同夫净镜。鹿苑四谛之法，尼园八犍之文，香山巨力，岂云能负？以岁在昭阳，龙集天井，奉为云云，奉造一切经藏。始乎生灭教，讫于泥洹之说。论议希有，短偈长行，青首银函，玄文玉匣。陵阳饵药，止观仙字，关尹望气，裁受玄言。未有龙树利根，看题不遍，斯陀浅行，同座未闻。尽天竺这音，穷贝多之叶。灰分八国，文徙宾；石尽六铢，书还大海。仰愿过去神灵，乘兹道力，得无生忍，具足威仪。又愿国祚遐长，臣民休庆，四方内附，万福现前，六趣怨亲，同登正觉。（《广弘明集》二十二）

[book_title]卷八
◎　庾信（一）
信字子山，南阳新野人，梁中书令肩吾子。为湘东国常侍，转安南府参军，累迁尚书度支郎中、通直正员郎，出为郢州别驾，还为东宫学士，领建康令。台城陷，奔于江陵。元帝承制，除御史中丞，及即位，转右卫将军，封武康县侯，加散骑常侍。聘魏，留不遣。江陵陷，仕魏，为使持节、抚军将军、右金紫光禄大夫、大都督，进车骑大将军、仪同三司。周受禅，封临清县子，除司水下大夫，出为弘农郡守，迁骠骑大将军、开府仪同三司、司宪中大夫，进爵义城县侯，拜洛州刺史，征为司宗中大夫，大象初以疾去职，隋开皇初卒，有《集》二十一卷。
◇　春赋
宜春苑中春已归，披香殿里作春衣，新年鸟声千种啭，二月杨花满路飞。河阳一县并是花，金谷从来满园树。一丛香草足碍人，数尺游丝即横路。开上林而竞入，拥河桥而争渡。
出丽华之金屋，下飞燕之兰宫。钗朵多而讶重，髻鬟高而畏风，眉将柳而争绿，面共桃而竞红，影来池里，花落衫中。（已上十句从《初学记》补）
苔始绿而藏鱼，麦才青而覆雉。吹箫弄玉之台，鸣氵波之水。移戚里而家富，入新丰而酒美。石榴聊泛，蒲桃发醅，鞭蓉玉碗，莲子金杯，新芽竹笋，细核杨梅。绿珠捧琴至，文君送酒来。
玉管初调，鸣弦暂抚，阳春渌水之曲，对凤回鸾之舞。更炙笙簧，还移筝柱，月入歌扇，花承节鼓。协律都尉，射雉中郎，停车小苑，连骑长杨，金鞍始被，柘弓新张，拂尘看马埒，分朋入射堂。马是天池之龙种，带乃荆山之玉梁，艳锦安天鹿，新绫织凤丘。
三日曲水向河津，日晚河边多解神。树下流杯客，沙头度水人。镂薄窄衫袖，穿珠帖领巾。百丈山头日欲斜，三晡未醉莫还家。池中水影悬胜镜，屋里衣香不如花。（《艺文类聚》三，《初学记》三）
◇　三月三日华林园马射赋（并序）
臣闻尧以仲春之月刻玉而游河，舜以甲子之朝披图而巡洛，夏后瑶台之上，或御二龙；周王玄圃之前，犹骖八骏。我大周之创业也，南正司天，北正司地，平九黎之乱，定三危之罪。云纪御官，鸟司从职，皇王有秉历之符，玄圭有成功之端。岂直天地合德，日月光华而已哉。
皇帝以上圣之姿，膺下武之运，通乾象之灵，启神明之德。夷典秩宗，见之三礼；夔为乐正，闻之九成。克己备于礼容，威风总于戎政。加以卑宫菲食，皂帐绨衣，百姓为心，四海为念。西郊不雨，即动皇情；东作未登，弥回天眷。兵革无会，非有待于丹乌；宫观不移，故无劳于白燕。银瓮金舡，山车泽马。岂止竹{韦}两草，共垂甘露，青赤二气，同为景星，雕题凿齿，识海水而来王；乌戈黄支，验东风而受吏。
于时玄鸟司历，苍龙御行，羔献冰开，桐华萍生。皇帝幸于华林之园。玉衡正而太阶平，阊阖开而句陈转，千乘雷动，万骑云屯。落花与芝盖同飞，杨柳共春旗一色。乃命群臣，陈大谢之礼。虽行祓禊之饮，即用春之仪，止立行宫。裁舒帐殿，阶无玉璧，既异河间之碑；户不金铺，殊非许昌之赋。洞庭既张，《承云》乃奏，《驺虞》九节，《狸首》七章。正饰五彩之云，壶宁百福之酒。
唐弓九合，冬干春胶；夏箭三成，青茎赤羽。于是选朱汗之马，校黄金之埒。红阳、飞鹊，紫燕、晨风，唐成公之，海西侯之千里，莫不饮羽衔竿，吟猿落雁，钟鼓震地，埃尘涨天。酒以行，肴由鼎进，彩则锦市俱移，钱则铜山合徙。太史听鼓而论功，司马张旃而赏获。上则云布雨施，下则山藏海纳。实天下之至乐，景福这欢欣者也。
既而弱木将低，金波欲上，天颜惟穆，宾歌惟醉。虽复暂离北阙，聊宴西城，即同酆水之朝，更是岐山之会。小臣不举，奉诏为文。以管窥天，以蠡酌海，盛德形容，岂陈梗概。
岁次昭阳，月在大梁，其日上已，其时少阳。春史司职，青效祥。征万骑于平乐，开千门于建章，属车酾酒，复道焚香。皇帝翊四围于帝闲（《艺文类聚》《初学记》作「四校于仙园」）。回六龙于天苑，对宣曲之平林，望甘泉之长坂。华盖平飞，风乌细转；路直城遥，林长骑远。帷宫宿设，帐殿开筵。傍临细柳，斜界宜年，开鹤列之阵，靡鱼须之旃，行漏抱刻前旌载鸢。河湄（《艺文类聚》《初学记》作「河ぞ」）草，渭口浇泉。堋云五色，的晕重圆。阳管既调，春弦实抚，总章协律，成均树羽。翔凤为林，灵芝为圃，草衔长带，桐垂细乳。鸟啭歌来，花浓雪聚，玉律调钟，金钅享节鼓。于是咀衔拉铁，逐日追风，并试长楸之埒，俱下兰池之宫，鸣鞭则汗赭，入埒则尘红。既观贤于大射，乃颁政于司弓，变三驱而画鹿，登百尺而悬熊。繁弱振地，铁骊蹋空。礼正六耦，诗歌九节，七札俱穿，五《豕巴》同穴。弓如明月对堋，马似浮云向埒。雁失群而行断，猿求林而路绝。控玉勒而摇星，跨金鞍而动月。乃有六郡良家（《艺文类聚》作「雄才」），五陵豪选（《艺文类聚》作「高选」），新回马邑之兵，始罢龙城之战，将军戎服，来参武宴，尚带流星，犹乘奔电，始听鼓而唱筹，即移竿而标箭，马喷沾衣，尘惊洒面。石堰水而浇园，花乘风而绕殿。熊耳刻杯，飞云画，水衡之钱山积，织室之锦霞开，司筵赏至，酒正杯来。至乐则贤乎秋水，欢笑则胜上春台。
既而日下泽宫，筵阑相圃，恨徙跸之留欢，眷回銮之余舞（《艺文类聚》《初学》作「余武」）。欲使石梁衔箭，铜山饮羽，横弧于楚水之蛟，飞镞于吴亭之虎。况复恭己无为，《南风》在斯，非有心于蜓翼，岂留情于戟枝？唯观揖让之礼，盖取威雄之仪，（《艺文类聚》五十八，又见《艺文类聚》四，《初学记》四，并有删节。）
◇　七夕赋
兔月先上，羊灯次安，睹牛星之曜景，视织女阑干。于是秦娥丽妾，赵艳佳人，窈窕名燕，逶迤姓秦。嫌朝妆之半故，怜晚饰之全新。此时并舍房栊，共往庭中。缕条紧而贯矩，针鼻细而穿空。（《艺文类聚》四，《初学记》四，《御览》三十一）
◇　小园赋
若夫一枝之上，巢父得安巢之所；一壶之中，壶公有容身之地。况乎管宁藜床，虽穿而可坐；嵇康锻灶，既暖而堪眠。岂必连闼洞房，南阳樊重之第；绿墀青琐，西汉王根之宅。
余有数亩弊庐，寂寞人外，聊以拟伏腊，聊以避风霜。虽复晏婴近市，不求朝夕之利；潘岳面城，且适闲居之乐。况乃黄鹤戒露，非有意于轮轩；爰居避风，本无情于钟鼓。陆机则兄弟同居，韩康则舅甥不别，蜗角蚊睫，又足相容者也。
尔乃窟室徘徊，聊同邺坏，桐间露落，柳下风来，琴号珠柱，书名《玉否》，有棠藜而无馆，足酸枣而非台。犹得欹侧八九丈，纵横数十步，榆柳两三行，梨桃百余树。拨蒙密兮见窗，行欹斜兮得路。蝉有翳兮不惊，雉无罗兮何惧。草树溷淆，枝格相交，山为篑覆，地有堂坳。藏狸并窟，乳鹊重巢，连珠细茵，长柄寒匏。可以疗饥，可以栖迟。τ区兮狭室，穿陋兮茅茨，。檐直倚而妨帽，户平行而碍眉。坐帐无鹤，支床有龟。鸟多闲暇，花随四时。心则历陵枯木，发则睢阳乱丝。非夏日而可畏，异秋天而可悲。一寸二寸之鱼，三竿两竿之竹，云气荫于丛蓍，金精养于秋菊，枣酸梨酢，桃李，落叶半床，狂花满屋，名为人之家，是谓愚公之谷。试偃息于茂林，乃久羡于抽簪，虽有门而长闭，实无水而恒沈。三春负锄相识，五月披裘见寻。问葛洪之药性，访京房之卜林。草无忘忧之意，花无长乐之心，鸟何事而逐酒，鱼何情而听琴。
加以寒暑异令，乖违德性。崔る以不乐损年，吴质以长愁养病。镇宅神以石，厌山精而照镜。屡动庄舄之吟，几行魏颗之命薄晚闲闺，老幼相携。蓬头王霸之子，椎髻梁鸿之妻。ㄡ麦两瓮，寒菜一畦。风骚骚而树急，天惨惨而云低。聚空仓而雀噪，惊懒妇而蝉嘶。
昔草滥于吹嘘，藉《文言》之庆余。门有通德，家承赐书。或陪玄武之观，时参凤凰之墟。观受于宣室，赋长杨于直庐。遂乃山崩川竭，冰碎瓦裂，大盗潜稷，长离永灭。摧直辔于三危，碎平途于九折。荆轲有寒水之悲，苏武有秋风之别。关山则风月凄怆，陇水则肝肠断绝。龟言此地之寒，鹤讶今年之雪。百灵兮倏忽，菁华兮已晚。不雪雁门之，先念鸿陆之远。非淮海兮可变，非金丹兮能转。不暴骨于龙门，终低头于马坂。谅天造兮昧昧，嗟生民兮浑浑。（《艺文类聚》六十五，《文苑英华》九十七）
◇　哀江南赋（并序）
粤以戊辰之年，建亥之月，大盗移国，金陵瓦解，余乃窜身荒谷。公私涂炭，华阳奔命，有去无归，中兴道销，穷于甲戌，三日哭于都亭，三年囚于别，天道周星，物极不反，傅燮之但悲身世，无所求生；袁安之每念王室，自然流涕。昔桓群君山之志事，杜元凯之平生，并有著书，咸能自序，潘岳之文彩，始述家风，陆机之词赋，先陈世德，信年始二毛。即逢丧乱，藐是流离，至于暮齿，燕歌远别，悲不自胜，楚老相逢，泣将何及？畏南山之雨，忽践秦庭，让东海之滨，遂餐周粟，下亭漂泊，举桥羁旅。楚歌非取乐之方，鲁酒无忘忧之用，追为此赋，聊以记言，不无危苦之词，唯以悲哀为主，日暮途远，人间何世？将军一去，大树飘零，壮士不还，寒风萧瑟。荆璧睨柱，受连城而见欺；连书横阶，捧珠盘而不定。钟仪君子，入就南冠之囚；季孙行人，留守西河之馆。申包胥之顿地，碎之以首；蔡威公之泪尽，加之以血。钓台移柳，非玉关之可望；华亭唳鹤，岂河桥之可闻？孙策以天下为三分，众裁一旅；项籍用江东之子弟，人唯八千，遂乃分裂山河，宰割天下，岂有百万义师？一朝卷甲，芟夷斩伐，如草木焉！江淮无涯岸之阴，亭壁无藩篱之固，头会箕敛者合从缔交，锄棘矜者因利乘便，将非江表王气，终于百年乎！是知并吞六合，不免轵道之灾，混一车书，无救平阳之祸。呜呼，山岳崩颓，既履危亡之运，春秋迭代，必有去故之悲，天意人事，可以凄怆伤心者矣！况复舟楫路穷，星汉非乘槎可上，风飙道阻，蓬莱无可到之期。穷者欲达其言，劳者须歌其事。陆士衡闻而抚掌，是所甘心，张平子见而陋之，固其宜矣。
我之掌庾承周，以世功而为族；经邦佐汉，用论道而当官。禀嵩、华之玉石，润河、洛之波澜。居负洛而重世，邑临河而晏安。逮永嘉之艰虞，始中原之乏主。民枕倚于墙壁，路交横于豺虎。值五马之南奔，逢三星之东聚。彼凌江而建国，始播迁于吾祖。分南阳而赐田，裂东岳而胙土。诛茅宋玉之宅，穿径临江之府。水木交运，山川崩竭。家有直道，人多全节。训子见于纯深，事君彰于义烈。新野有生祠之庙，河南有胡书之碣。况乃少微真人，天山逸民。阶庭空谷，门巷蒲轮。移谭讲树，就简书筠。降生世德，载诞贞臣。文词高于甲观，模楷盛于漳滨。嗟有道而无凤，叹非时而有麟。既奸回之匿，终不悦于仁人。
王子滨洛之岁，兰成射策之年，始含香于建礼，仍矫翼于崇贤。游氵存雷之讲肄，齿明离这胄筵，既倾蠡而酌海，遂测管以窥天。方塘水白，钓渚池圆。侍戎韬于武帐，听雅曲于文弦。乃解悬而通籍，遂崇文而会武。居笠毂而掌兵，出兰池而典午。论兵于江汉之君，拭圭于西河之主。
于时朝野欢娱，池台钟鼓。里为冠盖，门成邹鲁。连茂苑于海陵，跨横塘于江浦。东门则鞭石成桥，南极则铸铜为柱。橘则园植万株，竹则家封千户，西赆浮玉，南琛没羽。吴俞越吟，荆艳楚舞。草木之藉春阳，鱼龙之得风雨。五十年中，江表无事。王歙为和亲之侯，班超为定远之使。马武无预于甲兵，冯唐不论于将帅。岂知山岳暗然，江湖潜沸。渔阳有闾左戍卒，离石有将兵都尉。
天子方删诗书，定礼乐。设重云之讲，开士林之学。谭劫烬之灰飞，辩常星之夜落。地平鱼齿，城危兽角。卧刁斗于荥阳，绊龙媒于平乐。宰衡以干戈为儿戏，绅以清谭为庙略。乘渍水以胶船，驭奔驹以朽索，小人则将及水火，君子则方
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>