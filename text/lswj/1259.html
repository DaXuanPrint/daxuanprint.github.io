<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一上,卷一下,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,郑少谷集全文在线阅读,郑少谷集全文在线下载,大玄古籍书库">
<meta name="description" content="诗文集。明郑善夫(1485—1523)撰。二十五卷。善夫字继之,号少谷。闽县(今属福建)人。弘治进士。曾官户部主事、礼部员外郎。嘉靖初,任南京吏部郎中,游武夷山遇风雪,绝粮,病死。工诗,善画。诗学杜甫,善画丛筱怪石。有《经世要录》等。是集约二十二万字。含诗、赋、辞八卷,序文、记、传、墓志铭等五卷,疏一卷,杂著、跋各一卷,书四卷,论著二卷,附录三卷。其诗规模杜甫,多忧时感事之作。其文亦显露其对正德间奄竖内讧,盗贼四起之忧虑。颇具史料及文学价值。有《四库全书》本。《盛明百家诗前编》亦收其诗一卷。_郑少谷集_全文在线阅读_郑少谷集_全文在线下载_大玄古籍书库">
<title>郑少谷集_郑善夫_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">郑少谷集</span> <br/>
          作者： <span class="inputVal" id="bkauthor">郑善夫</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]182113</span> <br/>
          说明： <span class="inputVal" id="bkdec">诗文集。明郑善夫(1485—1523)撰。二十五卷。善夫字继之,号少谷。闽县(今属福建)人。弘治进士。曾官户部主事、礼部员外郎。嘉靖初,任南京吏部郎中,游武夷山遇风雪,绝粮,病死。工诗,善画。诗学杜甫,善画丛筱怪石。有《经世要录》等。是集约二十二万字。含诗、赋、辞八卷,序文、记、传、墓志铭等五卷,疏一卷,杂著、跋各一卷,书四卷,论著二卷,附录三卷。其诗规模杜甫,多忧时感事之作。其文亦显露其对正德间奄竖内讧,盗贼四起之忧虑。颇具史料及文学价值。有《四库全书》本。《盛明百家诗前编》亦收其诗一卷。</span> <br/>
          封面： <span class="inputVal" id="bkimg">Z_19448.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]郑少谷集
[book_author]郑善夫
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]182113
[book_dec]诗文集。明郑善夫(1485—1523)撰。二十五卷。善夫字继之,号少谷。闽县(今属福建)人。弘治进士。曾官户部主事、礼部员外郎。嘉靖初,任南京吏部郎中,游武夷山遇风雪,绝粮,病死。工诗,善画。诗学杜甫,善画丛筱怪石。有《经世要录》等。是集约二十二万字。含诗、赋、辞八卷,序文、记、传、墓志铭等五卷,疏一卷,杂著、跋各一卷,书四卷,论著二卷,附录三卷。其诗规模杜甫,多忧时感事之作。其文亦显露其对正德间奄竖内讧,盗贼四起之忧虑。颇具史料及文学价值。有《四库全书》本。《盛明百家诗前编》亦收其诗一卷。
[book_img]Z_19448.jpg


[book_title]提要
钦定四库全书　　　　　集部六
郑少谷集　　　　　　　别集类五【明】
提要
臣等谨案郑少谷集二十五卷明郑善夫撰善夫字继之闽县人弘治十八年进士授户部主事改礼部以建言廷杖寻乞归用荐起南京刑部改吏部郎中事蹟详明史文苑传善夫在弘治间不袭何李绪论别开生面盘空硬语往往气过其词虽源出少陵实於山谷为近集中感时之作激昂慷慨寄托颇深或病其时非天宝地远拾遗为无病而呻然正德时奄?内讧盗贼外作诗人蒿目未可谓之无因朱彝尊静志居诗话云少谷诗有独立不迁之概当时孙郑并称孙非郑敌朱郑并称朱非郑匹孙谓孙一元朱谓朱应登也今以二家之集参观彞尊所论为允矣乾隆四十六年正月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]卷一上
钦定四库全书
少谷集卷一上
明　郑善夫　撰
骚
泛太湖望洞庭
太湖风兮白波瞻望洞庭兮森云萝撷杜蘅兮水中吊范蠡兮山阿目盈盈兮不极美人远兮柰何渺予怀兮夕阳听不可兮吴歌
凤山辞
义兴杭世卿厥父省斋厥母王将即于凤山故宅为作凤山辞一阕
夫唯山之效美兮纷衆万之淑祥有振振之令鸟兮绚采采之文章涓高梧以营室兮口卒瘏而周皇殷九苞之未诞兮轩远翥而求凰陆海邈其伏阴兮屏尔类以自臧大网结于中野兮二苞格而鸣冈徙阿阁于戾止兮披晨曦之耿光嘅禄运之倏穷兮翳冲漠而遥翔奇气宕于六天兮毛衣委于故邦羣鸱倨以自迈衆息下其如僵苟灵光之弗冺虽捐性其奚伤谇曰予悲夫云和之曲卒不续兮顾此鸟之永遗岂四灵之不有兮世盖溷之以蝘蜓与螽斯
赋
大风赋
繄大块之噫气兮駸独藴此风蓬蓬而起於北海兮乃震荡乎四穷硿礲礲如雷霆之行地兮万鸟噪而不集神龙孽螭赫然怒兮霖雨沛其来下使海水而立雪山兮何舟楫之能持神禹之不可思兮令阳侯而不来崩龙门而亥峡兮浪滔天而不泄也天地忽而变此容色兮将何物而不拆也哀万物之肃杀兮夫谁而能遁之何皇天之好生兮漠乎余将问之东园之树兮尔自今其萧条小者拆而大者伤兮岂天命之已当飞砂走石兮日惨惨而无光气蒙翳而不长兮余盖疑此洪荒昔尧舜之在上兮乃令九年之洚水将圣明之抚运兮亦丁乎历数之阳九惟德弭变兮念天心之至仁神武之诛暴兮气至极必淜而四出凛霜冬沍兮中实藏此阳春余悲乎松筠与桂丛兮实余私之所锺且日就于沮伤兮何时蓊郁而余同乱曰天时有序君子之常君子齐德备此耿光分外之事余何计量修彼墙屋葺我室堂天下广居猗尔乐康
愍竹赋
嘉靖癸未秋日载蒙具风破条震荡逾旬余桑苎园有竹数丛老干新篁日见凋拆余甚悲之无是君子相残之应也感而赋之
余索居而寡俦兮卧桑梓於汭滨开三径以候益兮洵有志于古之人感枤杜於周诗兮胡贤者之我亲树篔簹以终畮兮修孔氏之四隣抱嶰谷之古音兮持至和以为度埀累累之懋实兮鵷苞式其来下篁翛以脱箨兮具衆美之攸同日比德而连类兮窃独葆此岁寒何终风之戒木兮怅独食此险艰缤冲条而折柯兮连宵昕其不伏何金玉之琅琅兮乃变此杀伐之余酷皇天震怒苟罔不摧折兮松栢则介而独留余悲夫同类之相攻兮况复值此凛秋丽洵美於三益兮遡前古而则尔吾清明之内惧兮盖君子而相诋嗟芝兰之难荣兮荆棘丽而附资纵向背之匪同好兮不愈於槿蒺之与菉葹谇曰皇天之罔攸好德兮自丛桂而伐之楩楠之十围兮风拔之矧此懋节兮非浊世之好也岂细德之不可崇兮嗟未闻此道也
四言古诗
古战塲
朝发汾河暮经白沟茫然战塲四时为秋黄云厄关壮士不忧拔剑斫地战骨无收风沙冥冥髑髅啸歌鸟飞不下客行奈何世无凰麟龙虎鬬争谁哉弄丸四海解兵
菖歜二章赠孙太初山人
菖歜葱葱在彼涧滨岁茁九花世人不纫秘之颍谷以俟云君念彼菉葹苍苍广津
其二
菖歜青青在彼原隰岁茹九节可以絶粒华滋寂寥尔乃独立世无神皇凤衰麟泣
野田黄雀行
??黄雀集彼榛柯上有鸷鸟下有虞罗低飞不可高飞奈何曷不去此野田有禾鹏雏摇摇隼则制之兎罝纎纎鸿则罹之龙潜在渊可以全身壤蠖不屈何以引伸朱凤威垂稠羽是依鸱枭化之矰弋安施
梁之石操上杨国老
梁之山兮岳岳其砥石之磐磐兴云及雨肤合之施其谁弗被立天之中君子不匮天常西亏地亦东溃我不尔奠曷其有位大皇时行大浸时滋怀贞用敦君予以几
梦井歌二章【有引】
昨梦井水溢地上甘而渫列於荒墟心恻然也占曰井水溢施弗穷也甘而渫用适中也渫而不食道弗庸也明王已兴而列诸荒已焉哉作梦井歌
井之京京其出渊渊汔至不繘谓我叵泉甃如幕如我梦乘如寤怀载且维以永戏
其二
井之渊渊爰是用汲王明王明受此戬福渫而不食於井何伤君子之履不迁其方
白泉二章赠汪希周
湔湔流泉行彼地中灿为星宿丽尔云空万殊之母直遂涵弘贲以正本蒙以养功君子果行丕显其逢
其二
湔湔流泉??滥觞积为江汉博大以刚彼王者明受福无疆神龙所都厥澍载滂君子利用何往弗臧
少谷集卷一上

[book_title]卷一下
钦定四库全书
少谷集卷一下
明　郑善夫　撰
五言古诗
飞龙引
采铜铸宝鼎炼作九还丹服食寿长生长生千万年白日跨飞龙宸游上九天如何鼎湖路一去无时还君子贵返终仙术谅非难方士费论说彼心讵能安秦皇与汉武黄土高漓岏
游莆中麦斜巗
陵坡回燠风楸枰净如沐戒言寻浩渺聊以散沈郁况兹二月半芳草萋以緑青霞媚遥天乌巾入殊俗崎麦斜巗幽人有高足怀贤招艾轩探真小樵谷世缘夙已断碧岭不可辱君看南昌尉去去从所欲
其二
麦斜何崭崭兹游惬心魂石洞入窈窕不说桃花源白云走平地崇冈亦崩奔松篁翳重阴境幽判寒暄天关手可摩始觉所历尊赤城去不远玉禾行当蕃相期马子微於此采灵根
登云居山二首
贪清不自爱历历疎远目缅怀云居胜驾言陟层曲樛枓遁斧斤岐径积朴云栈纷当心不敢轻落足扪枯骤战兢披荆逾匍匐尫羸无奈何况复迷浚谷虽无夔莘警讵测蜒蚿伏少焉青霞深转思白日速山海信伟观何以慰彳亍我行孰驱迫自致穷途哭伯阳不出门世路了如烛愿昭籛子诫或免华山辱
其二
摉奇头欲改禹穴未得傍忽慕麦斜巗玄境足佳况连峰削芙容石门天下壮篔簹复修纎天声落屏嶂云居独奇絶遐思愈飞扬以兹发高踪力欲排云上百息径嶮艰一眺极沆漭鵷鸾税仙骖芝荪洗凡状试按山海图一一皆不妄虽然羸瘵成已过平生望应悲蜉居子兀兀坐盆盎吾将从卢敖直与云露抗西凌崑仑风东薄沧海浪前期邈悠悠拊膺以惆怅
下何岭
云居不可升塞型眇天上讽然下何岭歘若坠青嶂数日愁险艰及此爱平旷林墟相维亘川原亦排荡春容丽华滋百草不相放踌躇谷鸟喧坐失青藜杖山中胜事繁林叟重揖让岂无山水癖筋力故莫强栗里在人境君子有末尚
溪上
南行遵溪浒流景何楚楚溪毛绣藻蘩游鱼聚相喣锦石亦参错緑发明可数小者如卧羊大者如伏虎飞湍所磨荡兀兀自太古丛薄交深春不但蔚榛楛兹游倦登陟到此一延伫况有令主人意气不为忤担囊轻百里一一适我所春花未终极岂即怀故土锦江非不佳人情薄如楮西游杜陵老安得免愁苦
复晴趋仙邑
晴光荡游目一雨山逾碧翛然戒晨征乃尔骋双屐修林静宿氛故术没行迹仆夫重远路贱子有奇癖南循抵仙城北放兰阪陌波岭行有需朋曹意安极我生无漫游允得就三益
古意三首
蓬门霜雪繁玉顔苦禁当稍识春风面春风转断肠
其二
蚕盛不理粧露采陌上桑但知织作紧不觉年貌伤
其三
宝镜皎如月价值千黄金偏照可怜色不照可怜心
甘泉子
客有罗浮君羽衣行翩翩长揖谢世事链性三十春沆瀣不满口貌如藐姑神问道广成子空同高嶙峋挂瓢椅树枝振舄天风门朅来吊延陵晤言东海滨示我紫尸术挺身入层云誓将结瑶华引手长相亲
子夜吴歌九解赠殷近夫
郎今落海滨侬亦可怜身不见昌阳草何曾生要津【一解】侬身不下堂郎居隔江水虽则隔江水思心日万里【二解】昔别於何时十载参与商岂是无所见狼嘴夜夜张【三解】夜夜抚素琴恻恻生怨慕枯桐在膝上梧子在何处【四解】融融四五月婉婉采莲女海上无芙渠谁则识莲子【五解】低头摘荷叶举头看月光归来覔剪刀为欢制衣裳【六解】终日对海棠终夜不成寐何以不成寐花开侬独自【七解】登楼看双星蜘蛛在楼角绵绵腹中丝求匹不能得【八解】欢去一何久欢来一何晏来时何所赠双双云锦段【九解】
吴中吟二首
出自吴东门遥望姑胥台望久无所见回风惨蒿莱图王志未就神木生刼灰三复春秋传英雄使人哀
其二
越女进馆娃楚囚落天涯二物不并立海水漂鸱夷湛卢南入郢神物竟先知吴宫八百年旦夕游鹿麋缅晤丧亡主岂尽庸以
冬日同顾九和殷近夫孙太初顾与成泛太湖
震泽夫何如岁晏意自好天风吹玄冥雪浪入浩溔鼋鼍浮山岳白日揺晴昊洞庭渺林屋流水隔烦恼昔有緑毛翁於此采玄草风云白石牀鬼物为持保闻兹长道念携舻事幽讨平生竹溪逸矧是同怀抱相从扪緑云坐听启鸿宝终当吸沆瀣去去游亭纛
江上送殷二秀才
觏子在逆旅失子在岁晏一似南飞鸿一似西归燕繁露戾修林终风捷如箭过翼趋所期殊方卒相见物情异冷煖人事阻华面迟余玉门春子复宂梁殿
元日
东君御征辕玄冥?回车温风倏尔至古梅茁其葩桃户新受符蓼盘香团芽感此念故里兼之怀年华炙蛎洽弟兄问岁话桑麻二期走逋旅簪绂生叹嗟坐兹失初服五内长负痾兎窟有宂狐凰木亦栖鸦悟机贵在蚤勿令负云霞
放舟荆溪寻张公洞不果归至滆湖起步长桥望烟景放歌
日晷于东驰羇人复北征皷舠下荆溪言访张道陵缘薄扼事艰意短回修程稠年戒襟素履兹荒志诚坐令紫霞居远隔於青冥所赖滆湖好烟景疏天声躞蹀骋瞻眺稍慰沧洲情青镜不肯私金精几时营寓形若流电空怀紫金经
河上送鲍使君
柔风协河洲回飈被泗渎贤轺指玉衡过门不停轴结交何所将解我双英瑴岂无锦绣段感彼并朽藗希君复自爱勿使輶出椟
贫女吟八解
南阳有贫女抱瓮立水澳趾短泥泞修挽衣以彳亍自言良家息沦踬类草木亦知奉壼范谁与周?独【一解】?独谁与周室中无储遗闭户理机杼苦乐中自知扬声度昏旦粃糟转无时岂不爱绮罗乃有杼轴悲【二解】杼轴曷足悲感往思维谷三年喧格鬬肉骨不可赎非无好里闾处子有约束失时当告谁甘此守饘粥【三解】东隣有嫠妇宵旦当户哭良人淹戍边存否不可卜近闻边衅起百万化鱼肉生离云有期死别竟何续【四解】西隣亦送女夫壻轻薄儿朝捷忘归矢暮挟青楼姬床头合欢被桁上嫁时衣悠悠百年思采菲生怨咨【五解】南村有弃妇曩亦诫雝肃夫君心不同入闼转见逐白头且勿唱緑发顿空谷榆蒲悴高秋却怨飘风速【六解】北里多豪华服御纨与绮张幕集权贵炮熊炙文鲤妙舞襍燕赵徵歌遍梁楚岂无良蹇修妾心自不尔【七解】凤凰栖梧桐下食青琅玕鸱鸢吓腐鼠但识彼所欢人情竞刀锥岂识达士贤庭槐鸣周周微音向谁宣【八解】
义鸠篇
端居肃元府永惟玄化机神理罔有忒衆万讵能违翔植纷总总气感率有知无论大圣狂咎休固其宜荆茂于义音乌驯以孝思细德亦鼓物而况凤与麒戒言彼狡童胡自决德基达人上内植履祥复何疑
赠黄肇三首
终风劲柔条游子返故乡兄嫂糁藜羮慈母缝衣裳离觥载恓恻平旦天一方来忘楚塞远去觉闽山长
其二
来如秋空鹗去似春泥蠖春泥何淤沮百足进复却人情乡邦好归客何萧索室堂雍婉娈殊方信不恶旋飈掠樯乌骨肉临当坼
其三
上林未揖让广莫进疠瘴大江不可踰坡陁莽翻荡入门报所亲何以慰惆怅庭萱?有永塞鴈宛相望
夏日阙庭见鹤
景风薄梁殿铜云逓玄虚侵星不栉发入直承明庐朅来双白鹤跄跄下彤除竦身舞飞容扬音结长吁物情含所因悲鸣胡为乎曰余览幽经腼尔情不舒霜毛丽藻质岂受泥水汚内饫土木气外有金精敷盗泉非吾愿腐鼠安足图缅惟玄圃骖乃是青田雏言兹非世畜何以羁此都误入燕雀网遂被樊笼拘委质太液池昂藏狎鸥鳬崇朝受饼饵向夕听传呼以兹抱懊惋宁复竞盈余冉冉积年岁??向盆盂岂无四海心所惜六翮疎顾惟鹰犬坊岂乏耳目娱矜春有雪衣絶地复的卢终当返真性去去翔天衢一举历五岳再举遍九区翛然逐凤凰下来瑞唐虞此意良不极流光倏于徂麟伤古亦然聊自遣烦纾
夏日叹
长嬴何苍凉大火不烘爆烛龙西北死踆乌东南蹙迟迟凌曾桑忽忽下蒙谷钧天不敷华羣阴岂全伏金星似火赤未旰即动角应感阴沴盛转讶日晷促羲和职业废寒暑事反覆麦秋犹寒衣絺綌未即録雄风来蓬蓬惨怛蜚大屋扬雾清昼昏愈觉白日速迅雷不发荣虺虺振坤轴三时无雨泽何以升五谷蝝复不仁延祸到朴近闻河内外数载茹草木更兼豺虎繁死者十五六诸公乐安稳羣幸厌梁肉万姓亦何罪坐使蒙螫毒以兹和气乖无怪边衅踧天人象已显岩庙计须熟缅思弘治化历历在耳目爕理得所司气侯有攸属八风率顺序五纬不愆毂廿年宣重光万国昭玉烛平路生广庭箑脯出荒服所以覆帱下老不闻杀戮中遭屡更变美意尚可掬朂哉柱石翁弘治是龟卜狂夫不解事岂敢糜廪禄仓皇杞人忧凯切麦丘祝但愿丽大明末光普曾曲
题九峯书院
圆象序兴没大道蔑消沈濓伊冥契後作者纷林林石鼓未榛莽嵩阳亦嶔崟九峰复何如夫子重幽寻结架云霞交讨求松竹阴探真破衆眩集虚嗣希音川注理有托物化情乃任锵锵广陵散写之龙唇琴闭阁缀道论永为後贤琛曰余早送误捷径坐滞淫窃睐无穷门浩荡纠寸心睠言抠裳衣毕志遵所钦
赠潘子四首
俚子习巴唱佳人奏阳春怀仁出湘浦信美乃寡伦心期不自媚持以奉明君上弦协凤吹下弦泣鬼神边地霜霰繁刚风凛以辛但恐变商徵指诘不得伸踌躇广庑下此意难重陈
其二
大道久湮闭王英改波澜时流习玄默危言伏祸患君子守贞亮所贵殉世艰严霜被广域朱葳骇前观嘉卉亦摧颓而况莩与菅茂子竹栢意慰我樗栎顔春华谅峭蒨表之在岁寒
其三
念昔与子别繁霜结崇榕犹怀乌石镳复转并州蓬昔也辰避参今兹鷰离鸿羣生固无极百龄会有穷平时所交友昏昼谁则同兰苕向披靡玄曜岂恒中子其保光惠远行慰??
其四
浮金肃丛薄黄落栖广墟念子事孤往烦忧结不舒斥鷃足蓬蒿凤凰则高梧谊雅苟不易岂必均所趋志士贵努力丈夫行弃繻
东海有一士
东海有一士被服云锦裳饥餐炎洲霞渴吸瑶池浆鹤驭何翩翩九垓一相羊朝发岗?野夕憩沈默乡睠言与汗漫抗臂穷洪荒九州虽云大视之如室堂纷纷尺蠖徒看彼鸿鹄翔
黄伯固
黄郎遯世士抱影处空谷撷芳上木末采藻立水澳妙善难可隣岁暮守幽独怀姝匪自媚出门重结束风云一抚念故术草丰蓐鄙夫附丘阿达者从所欲康乐营石门知章疏剡曲存道苟不贰岂贻山灵辱
秋夜迟王员外时行
凉风升寒节切切充重帏坚氷戒时至鸿鴈明其几春滋浄不处秋隼方高飞鉴物沈幽志谁能不怀归素月临丘榛灼灼澄圆晖圆晖岂不爱零露沾我衣迟我同怀子濡滞尚安之呼琴为子鸣调苦使心违不恨岁载徂但恨知音稀盈缩本恒理伤哉生别离
初离京邑留别诸同志四首
陈车遵城闉振策导广路仰盻孤云征俯见流波泝感念平生懽岂以杯酒故羣居不自觉相失增怨慕川河引舟楫陵陆旷烟雾重觏难可寻努力敷襟素
其二
浮萍恋故波离鸟思故林故林既得期俦侣无遗音与子共朝夕奚堪更商参山河日以邈霜霰日以深鸿麟无时至安能诉幽襟晤好谅有时迅节忽载阴愿言敦明德白首慰离心
其三
驰车太行坂北首入楚泽迷途不早悟困顿安所适爵服载忧患趋者何充斥流俗日向靡胡为重濡迹京尘复何长不见所缁白凡骀御文舆赤骥且辟易谁能违衆好共整东山屐
其四
长歌逾蓟门凝眸眺崇京陵阙何崔嵬马行令心怦虽云返乡域不获偕良朋劳鹘无劲翮断鸿有离声幽期莫可并沉虑独拊膺
见蜚鴈
凉风动沙碛朔鴈至纷纷为避阴山雪翻冲楚泽云嗷嗷清作籁总总字成文意适稻梁得心惊弋弹闻时县出塞梦肯妬下鞲勋远愧青田鹤高飞絶世氛
谒留侯祠
吾慕张子房乃是紫霞客志士有苦心麟趾暂驱策功隳博浪沙折节下黄石谈笑用汉祖毕志任所适神山逝朱凤鸷鸟空累百
大雪行三茆山中
解束悟服食营虑结山水比闻三峰秀賫懽一来此同云布坤维六花漫不止升危滞遐踪寓目杀高志真源不可往罔蜮兼泥滓居凡殊所厌还丹亦难恃太虚本宅无彭殇同已矣安得庄生达相与析玄理
游烟霞洞天
今我忽不乐驾言结游驷遥望南山木郁郁有真意崖瀑埀素幢谷风击繁吹洞幽无别踪白云蔼而至狨啼修术暗猱閧樛枝坠山精緑罗衣见客宛自媚形遗物不违真存道匪贰鉴兹浃心想去与衆俱弃
赠何仲默
何子生知姿弱齿咏凤皇埀帷破坟籍一目能十行雅调走鲍谢雄才抗班扬黄锺一彻虚丝管空铿锵陆沉金马门卒岁泣麟伤贾生亦逢时杜甫终为郎古来圣哲士位细非所妨大复山後贤永相望
赠近夫
石川山东晶童稚只自树昔探庄老窟终蹈宣尼矩学术通天人声华照区宇中年隶宦籍志岂屑轩组挂冠四五载逊迹谢官府近因避虎豺复出图三釡海邑方用兵庶务纷蚉聚才闻借寇恂已见思何武吾观江河流喧豗恶足数
发越州
生无冠组分碌碌守迍邅越南十二月尽室复远迁故国眇天末扁舟薄言旋闽中地气暖可免丝与绵旧业虽荒芜尚有一顷田他乡困饥寒胡为重留连且闻江海熟已不忧荒年此州固信美旅寓岂其然盘飡未易遘薪水亦费钱虽得山水玩顾非贫士便素癖厌人事况乃居市廛毅然舍此去飘颻御风烟夜泊桐江云放歌渔父篇朝登富春山钓台两高悬如云迫迟暮顿觉忘忧煎行复经武夷真诠落吾缘引手向紫霞高招控鹤仙沆瀣亦可饱安能逐鸱鸢局局禹迹里里情向谁宣
严陵滩
咄咄严子陵竟不能下尔迢迢富春山潣潣桐江水渺渺穷居士皇皇汉天子当年布衣交一旦君臣礼渭川罢钓纶莘野释耒耜上贤尊天瑞所愿赞天纪但非鱼水会往往委泥滓明王久不作吾道长已矣
忆李御史云
忆昔在吴会与子共昕夕剧谈例百壶醉咤沧溟窄晨光倏不处人事转凄恻予复苦羇旅子已作逐客鄱阳波浪深南岳瘴雾塞鸿冥天万里帛书经岁得谁知消息来竟作幽明隔冥契既永逝今我何萧摵曩时青莲花持抱化为石回首灵源山云际且屏迹
故太傅于公谦
太傅出南方眉宇天人表曩在英庙朝谠论多了了三边正统末兵戈日俶扰先皇巡朔方敌骑伏潢沼黄云厄塞垣仙仗迷周道法驾一蒙尘作意索金宝京城既揺动和议杂纷纠公时赞戎机决策截澜倒告庙定储君誓衆守隍堡耀兵向阴山直欲举征讨居庸扼咽喉铁马岂得捣坐令敌计穷食尽师遂老翠华果全归黄屋免再造虽重获罪戾社稷功非小功高反杀身於古亦常有固由天威赫实为青蝇挠天日终辉辉即见是非了神衷启後圣殊锡达幽眇忆昔靖康乱谋国何草草堂堂宋诸良唯唯遵和好甘心拜仇敌所以至絶岛直书在史氏公节须皦皦
赠方豪
崑山天下士抗怀薄秋旻作诗接元白开口奔鬼神狂来放厥词妙得造化真习尚罕时好结交必古人三年策仕版八口还忧贫民俗日向浇真欲回其淳尸名况疾恶所以谗柄新邹阳固得谴郑侨终见亲迷途堕老洫谁辨玉与珉君看裳陵山万古当嶙峋
须溪除日
兹夕乃何夕忽忽岁云徂南征历寒温犹滞天一隅去年阖闾城今年姑蔑墟风尘久未厌岂得念故都怀中两女儿旦夕如长鳬出门初学语今能効屠苏团栾岂慰意恻恻悲隙驹比隣数知旧别後还有无爵服既不情铅汞亦我诬九野天浩荡奄奄正愁予
赠周用宾归江郎五首
迢迢三神山郁郁山上木丛株糁古雪云际守幽独附枝中梁桷匠石岂不欲寓形万仞冈沆瀣空中浴其名曰冥灵千春葆芳躅桂树亦葳蕤乃有斧斤辱
其二
衢阳何所有江郎兀南陲云霞幻奇态万古天为低飞鸟莫可上人迹将焉为上有珠贝宫神物光陆离吾将游其樊薄言采玄芝
其三
翩翩黄鹄鸟顿足珠树林误入燕雀网稻梁非宿心羽毛日摧颓逝节已载阴终焉摩青天高梧结珍禽秋风下木叶各奏世外音凡鸟空嘈嘈角鹰扇祸淫玄阴一解散求友意何深风翮或相及无忘寄幽襟
其四
昔我归山中敬访江郎石相逢草莽间意气两测识电露无恒期烟霞有真色黄泥天鸡没感子何所适葛洪以丹砂玄圣终沙碛通潜自天行达者固无窒赠子白云篇心知讵宜默
其五
繁霜袭广野怛怛失衆芳送子不及远岁晏令心伤结交岂在故所贵旦暮遇曰余罹天弢尚尔界觉路青山何逶迤行子有所之异域雪霰盛勿使白鹤疑
读李质庵稿
雅音失其传作者随风移於楚有屈宋汉则河梁词曹刘气轩轩逸文振哀悲两晋一精工六朝遂陵迟角然尚色泽古风不成吹卢王号词伯秪用绮丽为千年取正印乃有陈拾遗或不尽反朴朝代兼天资所以王李辈向道识所期大哉杜少陵苦心良在斯远游四十载而况经险巇放之黄锺鸣敛之珠玉辉幽之鬼神泣明之雷雨垂变幻时百出与古乃同归律诗自唐起所尚句字奇末流亦叫噪古意漫莫知历兹六十纪识路良独稀凤鸟空中鸣衆禽反见嗤夜寒理危弦恻恻赏心违
赠吾谨五首
朅来潜元子偃息苍云根怀姝三十祀为亢遵世屯甸候翔虎貙凤鸟乃孤骞微荣曷足贵所贵至道尊糠籺铸尧舜水虎伏玄门岂同曲辕栎遁天得长存
其二
采兰荒江陬繁芳被罗襦采采不自媚征途爰有需征途何遥遥波岭争洄纾宵旦判辰参卒岁焉可图南州瘴雾塞狨蹄下城隅永言守沉晦去去宁君躯
其三
南服有佳人遗身在远道上衣云锦灿下裳花萼绕容华耀朝曦岁晏结芳草独行谁与娱抱影心正捣岂无合欢被附托苦不早楚璞思一献和氏莫复保世无良蹇修雌守以终老
其四
麟为希旷祯何以至鲁藩大道久丧世麟趾在人间仲冬钜野风犺獍乃高蹲合围不孑遗灵物罹其樊虞人折尔足眩尔貂与貆岂但子鉏商鱼眎乃漫漫大鹏息南溟培风会高抟纷纷枋榆鷃安知九霄翰
其五
京洛贵游子结驷康庄衢前麾拥楚舞後骖杂吴歈结交尽侯门意气陵上都玉食豺虎侧闇者适所趋宁知穷巷士仄仄顿空庐冬裘不掩胫夕粟无斗储厄抑曷足悲主者顾乘除神奇化臭腐荣盛可久居子云草玄地千载名不渝
双剑篇赠毛汝厉
双剑在昆吾淬砺良独劳年岁既已久况兹以鹈膏丰城古狱下闪闪星文高云逵一见收结佩事游遨被以黄金鞘系以赤玉縧霜锋按月窟万里风雷号一剑乃弃置埋照同铅刀岂不爱光霁乖誃异所遭有时匣中吼魑魅皆遁逃神物卒当合世人那得操君看延平津纠纠双龙交
岊江送汝厉二首
漂漂海上萍卒卒梁间燕与子结同心何意异乡县游团散景光谭讨猥深眷睠兹朱旻际乃有此暌判川途何渺默年运复流转岂无缱绻心王事不可缓君当翔要津我且守迍贱膏煎以自明璞辱以自衒愿言沉光辉勿使闇者见
其二
西北日晼晼宫观凝寒烟行子暮何之驾言北之燕前骖结良驷後徒控华旃中舆歌响发楚声一何繁一阕远别离再阕行路难蓟门无清尘易水有急湍旷士怀明义天步故多艰贱子甘自营沦晦亦所懽乖期在昧旦且复叙凉暄容辉无时及表之英琅玕
南山一株松
南山一株松衣被何婵嫣上焉絶云气下者抵流泉季秋零露沍百草乃弃捐修条抗回风况结霜霰缘附托一得所斤斧那得前所以保容华閲岁及百千纷纷蜉居子岂知有大年
答毛汝厉侍御
仲夏夜向短忽忽不得寐所思眇天未鸿鴈冉而至佳人隔湘波遗我云锦字开缄珠贝光亹亹见深意绸缪梅剑言譩胶漆地时危先金甲儒服久沦弊感子情义重难以笔舌记念昔在京师邂逅意交质文章讵足传偏爱无妬忌逢人说项斯益见君子谊我生岂土木啧啧赏风味顷来趣南方骢马金络辔侁侁表干臣赫赫天子使始识豸绣衣已褫魑魅气如何驾鼔车乃用此骐骥所幸日亲炙慰我色憔悴公门数十寻不见所深邃俯心下微贱此辈一腾沸平生诗百篇缮写入箧笥自愧交游间何敢复当是鄙夫昧逢迎动辄得詈戾遽意遁樵渔横逆莽复炽非子善解排何以控轩轾凝情外形骸奋舌略荣利岂无英乂者与我独投契朱炎射北林樯乌荡离思恻恻芋原屺悠悠岊江涘楼船忽复解我马何当系江山一搔首天地双挥泪君才万夫敌伟矣瑚琏器富贵何可言勋名会多事九域悲风尘三埀更烽燧疎瓜莫华滋短狐暗窥伺先帝在天灵仗尔济颠踬桓桓裴晋公彪炳於史氏王通虽铲采恋阙心尚閟太平十二策寂寥昔曾试持危良独难避色信所致古今贤达士用舍各行志赠子猛虎篇高歌发欲竪
少谷山杂兴
輶车入城府不染市道尘买山水部巷石壁争嶙峋嘉果自四时橘柚及枣榛树木更茷梅竹逾精神茆亭覆石上风月为主宾芸轩矮且陋着书掩柴门褦襶非我朋心知远见亲神闲多暇日棋局见本真虽居赤县会每结青山云鳞鳞十万家刀锥忘夕昕兹山岂遥远烟容自津津四郊愿宁谧永作草茅臣
远离别
近别不顾家朝往仍暮还远别不顾家出门宁计年出门复入门儿女相牵攀鸿鹄怀四方岂受燕雀怜凉风动沙碛剑歌惨不欢拔剑莫割水怅此离别难同胞遍海岱所贵天纲全孔圣欲居夷老耼行度关意气苟相安岂在华夷间远别即当别怀土非上贤
白雀诗
有鸟曰嘉宾结意公院深族类分摠摠中有三珍禽毛羽白胜雪哕哕吐奇音卑尊与贱贵食宿明素心虞罗得之喜言是世所琛饲以香稻粒娇爱轻黄金置以白玉樊鸷鸟不敢侵行将贡明主上林逝駸駸小鸣天地白大鸣彻古今化国彚振德修能无滞淫类此蓬室士怀美遵丘林一朝被爵命照耀岩峦阴永言复自爱野田有遗吟
威凤篇
景风布南服晨曦射丹台威凤何契阔千载一徘徊声响世不传箫韶昔所谐虞庭既寂寞岐下亦蒿菜孔雀与野鸟朝代纷疑猜今时夫何如天未鸣喈喈乃有抟牛?附托凌太阶此曲不可竟九土方喧豗
短歌行
跨马出郭门马疾不竢鞭长跽挽君马听我歌一言凉风戒芳树白露凄寒蝉君子有所思远游及幽燕在家人所爱去家人所怜朝饔不及飱岂得恋膝前下有黄口儿上有沧浪天今时何清亷尽室难远迁但见被云锦麻枲无弃捐独行多辛苦加餐以延年
寄惟可
褰裳采杜若江水何弥弥借问采何为将以遗君子人心无终极天涯岂伊迩?节易载阴往事更佌俿时危生计拙何以托疲薾桂枝有晩芳芙蓉在秋水非无岁寒姿亦逐江草萎栎社神所祥永言葆玄理
寄顾九和侍讲
昔在吴子国对君启心怀朝游太湖水暮宿姑胥台狂吟各写志醉倒黄金罍张衡赋四愁王粲兴七哀同心而同调一啸卑九垓翩翩海鹤举飒飒天风来烟波忽相失各在天一涯君为九霄翰我似穷途埃音书阻岁年泬?陇间梅亦有芳菲草念子思悠哉迟暮不我顾零落同蒿莱
送李道夫赴阙兼怀仲默
强敌且构患我友之朔方朔方万余里金门郁煌煌下有避世士大隐而诞章十年风尘深寂寞中省郎食禄侏儒下修身思何长我有薜荔裳因子远寄将一以存苦节一以昭不忘
岁暮怀京华诸友
忧思苦不彻岁暮登危岑关山百二重江水渺且深水深亦有涉山阻亦有临念我诸同袍一息断风音君为天上鳬我为水中鱼飞潜自情性安能识盈虚遥望北斗星不见北斗城参辰俱在天牛女亦分明同域而相避何况异天地
游子篇
睠彼不周风喟然思九夷九夷限波岭游子逝何之驰车越幽蓟天路逾险巇齐州岂不恋严威剥人肌襜褕可御冬所懽不予贻在贱贵所忽在远迩所遗子去华衣马敦我忼慨词
赠道夫四首
华輈戒昧旦之子赴北阙丛林无繁条天气正十月中逵判绸缪岂不念鹣蟨赠子金琅玕呐呐心结愲京观多缁尘终风永夕发修坂无逸轨知者备失蹷故家亦有懽浮荣亦有歇志士无间居国忧固臲卼持子东门行微言不堪说
其二
大道未底夷回飈无时起君子思致身小人亦踶踶结绥晨出门长道从兹始马周一布衣埋迹殊无似常何出片言玄纁转跕躧一旦白板扉光彩连州里拙哉孟浩然非无圣天子平生得意句濩落入泥滓咄咄归南山悠悠谢朝市显晦无贤愚自古靡不尔兰苕言永怀忽逐春华萎
其三
颓风吹岊水饮子白玉杯意长酒力微日暮倚徘徊十年绨袍恋岁杪起离哀咎愆孰与陈游衍孰与偕故国不可居鲁生行凿坏金台何崒嵂首山亦崔嵬茂子竹栢心余阴及枯荄
其四
富贵苦相迫师徒多遁巡况当强盛时谁能分沈沦之子仗剑出举足生烟云河淮漫浩浩中有要路津岂忘风波恐壮士念委身陈霜沍修途落月经柍桭良友志异域此意难重陈欲扳时无何欲往道无因愿为双意而飞飞出城闉
拟古
勋名不可图叹彼时运乖佳人处幽谷心思日如摧未旰柴门闭盛年不克谐岂无合懽意蹇修孰与媒霜闺云被寒玉顔暗中颓翘首孤飞鴈雝雝令心哀
宿石竹岩
寝痾坐情累削迹离故家届兹仲如月气候清且嘉迢迢紫云洞渺渺天一涯寻壑滞瀑流攀岑悟灵芽千峰递生态百草互吐葩周览荡节物况乃凌紫霞神仙彷佛遇导我营丹砂丹砂未易营缁鬂早已华神理寓隐颐时变增感嗟至人有逸念存形非所多
苦辛行
贪清不自爱历历疏远目缅怀云居胜驾言陟曾曲樛枓遁斧斤岐径积朴云栈纷当心不敢轻落足扪枯骤战兢披棘逾匍匐尫羸无奈何况复迷浚谷虽无夔莘恐讵测蜒蚿伏少焉青霞深转讶白日速山海信伟观何以慰彳亍我生孰驱迫自致穷途哭伯阳不出门世路了如烛愿昭籛子诫或免华山辱
王右军
右军鸾凤姿初齓寓隆想沉睡乃真觉坦卧亦疎朗临池洒妙翰抗意风云上笼鹅事偶然草经有攸往
少谷集卷一下

[book_title]卷二
钦定四库全书
少谷集卷二
明　郑善夫　撰
五言古诗
草堂大风雨彻夜怀田家
旱魃自首夏今兹山吐云翛然草堂前彷佛气候新迅雷殷霹雳积阳乃沉沦振风?而至涷雨犹倾盆中夜想抱被寒燠忽尔分回思前几宵始得一爽神平明窥少谷生意复津津乃有枣与榴落地纷成囷缅惟收敛毕农务仍苦辛造物讵可测且幸苏劳筋阴阳未顺序吾忧尚无垠
出自郭北门行
出自郭北门松栢何缤缤白日不到地野草悲阳春仰观苦雾繁俯盼白骨新白骨火不化髑髅夜相宾飈风啸有恨大暮难再晨昔为嚣市子今作广野尘昔竞刀锥微今托鸱鸢亲玄运乃如此彼苍岂遗仁蒙庄达生死缅邈烦恼津
孚斋
成心绣鞶帨偾骄不可拘脊脊广运中吾道其何如罝罘乱薮泽太素成蘧除畸人乘莽眇焦火蹈若无泛然涉九渊木舟一何虚得一合衆万瞻阕生明疏至情通喘耎而况孚豚鱼斋居霁烦想兹理守弗渝说巽苟不亏化邦扩所余睠言永登假去与天为徒
游建州陶园和渊明拟古八首
南服翔燠风杪秋犹春和水乾坐濡滞木舟载悲歌名园占原隰节物逝已多峥嵘甘菊丛绰约芙蓉花流景瞻应接腼尔怀阴何
其二
少小秉末尚担簦远行游如闻赤县外更复有八州车辙苦未厌光景倏若流归来守纯气蘧然见丹丘乃知不出门偃仰六合周王风久寂寞吾行将奚求
其三
四序逓兴没万有乘始终景阳未停轨积阴已肃戎何意松栢条蔚然乃独雄糜糜田间草淅淅草上风凛秋一披拂姣好会有穷迟尔采脂苓服食青山中
其四
羣山积莽苍莽苍当座隅万木忻适所境幽郁以舒细雾宿阴洞丛菉亭广庐东山抱远志栗里赋闲居浮荣曷足縻三径不可芜岁华日向晩吾道乃晏如
其五
东南有一士名节贞自完葆光归田园散发懒不冠白鱼入羞馔取色慈母顔幽居藏市廛白日以闭关客从远方至情话忧絶端酒酣命僮仆取琴为之弹希声入窈眇忽下双紫鸾睠言履昭旷相期逾岁寒
其六
秋登黄华山恍然见大荒前有乐天居後有归来堂堂居厰云鸟回池亦淼茫主人端逸念莳菊翳坻场天寒菊未华逸念齐嵩邙桴泛通永夕万象争低昂情景苟不亏余何动迷方缅惟无穷门引领情内伤
其七
我行复中野怛怛自今兹蹭蹬勿重陈所伤命与时非无青霞质素衣向已缁侧闻雍门弹慰此中忧疑忧疑卒未解至音已无辞古风落冥冥大道不可思王乔非予愿詹尹亦我欺江花莽消息游子暮何之相逢东园公遗我考盘诗
其八
楚江有杜蘅叶短不堪采越山有舜华秀色昏旦改不如撷芙蓉远意薄云海美人隔秋波秋容澹相待悠悠鶡冠子遯世岂有悔
北鴈步云词
昔我梦翼飞去与王子亲双双鸾凤箫吹破缑山云翻身大火坑洗髓明河津芔然驭白鹿下宴瑶池春枉驾鴈宕阴玄冥闭天阍醉扫千文石万刼留至文只今灵峰洞元气犹氤氲悲歌草木偃坐啸天地闻归来铲光彩大隐金马门君看东方生至人伏垢氛讵罗不了道一壑空云云
业书楼
台南有高楼下瞰澄江水飞甍冒流云疏棂一何媺重帏无长物三车拥图史中有伟丈夫云是百世士连繙十二经呾尔荡其滓繙罢三叹息回首鸿蒙里乃知无物初万轴皆糠粃青藜宵到门欲语余一指目击道自存我爱温伯子
北山诗二首
朝发委羽阳暮赴紫霄期南游岁向晩恋此溪山奇终风豁初霁阴谷雪已曦振策陟曾曲薾然见茅茨疏凿信未伦情景殊匪亏新松会多翠远江亦不迷素月明当中坐久生灵台少焉寒威重尚觉阳气微良朋矢为好兹生幸未衰本性苟可遂毁车去何疑
其二
东行寓游踪逸轨迷西还矧兹玄冥月翳翳风景昏非无儿女怀所适山海观阳崖冒远陂阴壑注奔湍步云青峰顶搜括穷其源前有空明洞茑径回岩峦驾言采玉华将以遗所懽翛然云霰集置身虚无间大道出死生静者见腑肝愿招柱下史去入无穷门
燕集玉辉堂
窈窈岩壑姿迢迢契幽赜缅怀天台胜遂寄山水癖赤城淹岁晏所恋有三益壮阴屈微阳关山雪盈尺虽嗟轨路阻稍喜缁尘息巾峰入草堂天葩进瘮美人罗公车求友意何极文筵丽奇态流觥乐无斁鹿鸣纷谐和造适非丝革退念蒹与葭兹幸附圭璧覩空悟气机体有见真色吾道未榛芜辴然露胸臆
送何仲默游关中六首
跨马出蓟门马行不旋顾丈夫重高勋狭径有矩步狭径非所遵将子恐岁暮多财乃善贾长袖乃善舞巍巍西昆丘矫首以延伫
其二
延伫如奈何离居生怨惜输心风雨夕执手衢路侧神交无古今长道有羽翮晤言念弥久去去结松栢女萝乘飘风睠此中乖絶
其三
弱齿逃篇翰中逵谢华藻深文用情性鞶帨日已扫箫韶奏虞庭凤凰出琼岛至音动天地和者一何寡永言承德辉别尔乃草草
其四
登高望咸都送子过易水朔风何萧萧黄鹄逝未已肴函列百牢泾渭亘千里西当太白窟代有隐君子长孺用高义壶遂且远举古道存遗编?尔托经始
其五
崦嵫下西日翳翳风景昏虎豹扼九关广利那复闻重华不可晤圣智乃沈沦鸱鸢日连类鵷雏遁其羣矢言引高步行止遵时屯
其六
杪秋行终南箭括高刺天黄河从天下列宿相勾连何意紫极北狼嘴张其躔南开蚕丛山北俯邙与鄽广野阒无人草生郁芊芊尘飞苦无象谷变会有然行哉殖元气皇图夀万年
武穆吟三首
南瞻岳王坟拊心讼宣和四海既无虞乐事一何多师师入帝侧金兵乃星罗旧时张谏议天阍语非讹但见户括金不见士荷戈回首靖康末志士悲如何
其二
太尉出世姿用兵自神武怀中左氏传羞与绦灌伍燕云唾手得甲卒尽熊虎北开玄冥天南靖朱光土国耻犹未雪百胜曷足数誓将与诸君痛饮黄龙府不观颍昌旗气已吞边部
其三
英雄无奈何气数乘人事宋德但末光椒房生梦寐北狩不可返上天有成意壮士自苦心奸臣自长计蜡书晨到门将星夜堕地平生四字符竟落气数里桓桓蜀武侯杀身志乃已
佳人篇
青青壖畔蕉粲粲空谷女头上金错钗宛宛鸾凤舞腰间碧玉佩娟娟下兰庑言采草中英不践草上露新制齐纨扇自障复自顾非无合欢被防身密如堵飘风吹杨花夫君渺何许长恐时易沉裁悲以延伫
赠吕爱员外
秋云会崇台观子意弥远新知何草草半饟迭酬劝同生不尽欢异世乃增恋真交重意气岂必日缱绻丛菊有远芳女萝有深蔓大道沦沧溟相期泛波澜
芳树篇二首
芳树生广除苍苍正轮囷芳树不自芳拂拂千紫宸朔风吹树巅素雪舒其神今日曷不乐公堂有嘉宾把酒对兰楹懽来不能陈微言托哀竹惠心欵以伸
其二
吾皇嗣历服神武古絶伦拔剑下大荒裔夷率来臣大食献宝刀大宛献麒麟单于独犯顺戎衣不及晨军声动地起旦日至西秦分金赐五侯卫霍不爱身万国拜稽首三祝何谆谆但令修文德王度永无愆
早起赴思道索饭
晨朝不举火去扣故人门坐见相忘意终衔一饭恩醖谋苏轼妇蔬摘长卿园童穉能看客文章不讳言粗豪吾岂敢道谊尔应存陶令时独往杜陵岁七奔从来略温饱以此信乾坤万事羇孤极元凭好弟昆
苏蕙娘织锦七解
扶风苏蕙娘织锦不下堂朝朝理机杼字字回肝肠织就远寄将夫壻在襄阳【一解】夫壻别有懽置妾长门旁新爱正纠结旧恩一时忘【二解】仰看天上星环转如车轮经纬自有度卑尊岂无伦凭妾手中梭愬妾心上棼纵横八百字反覆合成言妾心方悔悟君心傥回旋【三解】苍蝇点素缟嫉妬无愧好忆昔君别妾人事何草草君逐阳台云一去断音耗妾似芙蓉花芳妍向谁道【四解】朝云歌未已陇水鸣不止愿作青陵台同生复同死【五解】琉璃易破折纨扇轻一掷生前参避辰死後致魂魄【六解】白头且莫宣红顔多弃捐安得窦连波解妾回文篇【七解】
赠汪希周
朔风吹岁花之子意嵂矧兹日初度乃值履长月宾筵击朱弦调急新商发君才当雄飞一举偃溟渤培风向天池九万岂天阏终焉到彼岸去去忘其筏北辰久未安欃枪耀双阙睠尔弧矢志翻身射星孛大业犹次且誓言共黄发
妾薄命
翩翩并命鸟步步相谐悦中道忽分散鸣诉哀以切有生谅同懽有死愿同穴衆雏羽翼短讵忍两诀絶兰芳不如桂荼苦不如蘖妾身未能亡恶此中衰歇双星下洞房流景何光洁照见君衣裳不见君顔色重泉睠有期海水亦有竭巍巍苍梧山竹泪无时灭
燕歌
云鸿下雀罗越客变燕歌燕歌声激烈越客悲奈何长歌剑斫地短歌发直竪朔风吹易水四座俱陨泪少年羞睚眦壮士重意气拔剑杀仇家生死无顾忌猛虎欲攫人不择愚与贤食胆中自知岂避猛虎前出门远孤征雄剑终夜鸣窜身脱芦下亡命入幽并幽并多豪侠结交踰平生杯酒接然诺信义何分明白日高渐离筑声怆以怦田光为君起片语谋立成荆卿独忼慨舞阳乃辅行上马报仇去土花照青冥秦庭事一就干载扬令名
游侠篇
长安逢少年意气何昂昂鸣鞭六陵坂先驱势正强戒途列万骑一一羽林郎铙吹动地来飒沓若云翔面前五花骢宝?金丝缰腰间双龙剑吴鈎饰英璜弄儿十四五藉绮凝素光行行且游猎游猎及上阳张弧向大漠忽坠双飞鶬持归平乐宴象筵欢未央借问此何谁云是汉金张六年起卒伍一日倾侯王文人天帝子出入乘金阊扬声重纶綍流焰烁朝堂逆鳞不可婴太阿手所将乃知朱门贵溢恩胡可量
沱水三章
仙人骑白豻远在苍梧山我欲往从之沱水深以澜沱水深可厉苍梧郁漓岏
其二
云门何皇皇远在洞庭岸我非沱上鳬日夜泛波澜
其三
言采蘼芜草思心倏如摧不见王孙归但见章华台
同心结三章送林德敷赴齐东
文旗出郭门念子赴齐东揽衣起踯躅叹息不得同凤麟久增逝爰居亦避风冥运方险艰去去随短蓬
其二
短蓬逐晨风转徙无滞淫我其鸿与燕乖坼一何深云台志莫就奄忽昔与今平生广陵散写此岁暮心
其三
岁暮心匪夷哀弦久断絶与子不殊调胡忍相诀别临淄锦绮塲子去守饥渴愿保金石志慰我肠百结
五子二首
曹王振大雅抗怀逐游龙江马亦决骤连翩乘上风汪生何慷慨接响苍云中京洛五凤翔矫然下梧桐和鸣正以则至音激黄宫叔世竞蝉聒置尔荆棘丛上林逝若脱遐趾随断蓬素丝易以染姣女难为容行矣敛华饰达人有深衷
其二
太山五株松冬夏恒苍苍凉风旦夕劲声闻一何长声闻曷足贵所贵蒙雪霜东封翳隆爵俛首以旁徨何言帡幪勋乃见斤斧伤苍顔日摧颓卒岁增慨慷但令本根固繁条会有强依依女萝草永言附遗芳
安期生
人言千岁公昔在阜乡亭卖药青海上徒闻千岁名双留赤玉舄珎重报秦庭东指蓬莱顶风波连紫冥河津不可渡谁识安期生
我昔远行迈
我昔远行迈飘颻度溟渤洪波浩漫漫东下遍穷发蓬山彷佛见鳌足互兴没回瞻赤霞城照耀金银阙道逢五行仙姣好若氷雪璘璘白鹤车翩翩逐云月导我探鱼肠乃得餐玉诀入山采黄芽和之以璚屑服食引奇龄秘诀不敢泄敛袵入怀抱三载字未灭归来历故都不复见物色回首望徽音徽音已断絶桃花源不昧去矣忘其筏
兰陵赠王诞敷使君
何处见君子兰陵西上门坐看苍翠色蔚蔚照熊旛尔本蜀中彦才如横海鲲余方闽地隐梦逐故山猿郁彼风云志澘然廊庙言并收弘治籍惟恋孝陵恩汉主亲戎阵书生俎豆存迢迢去住意一与醉芳樽
游张公洞二首
阮籍怀广途卢敖历四极尚慙壤虫隘或哭周道厄伊余抱末衷乃泝二子迹北游费岁年东归睠幽赜岂不念穷路黄鹄有羽翮阳羡山水区西奠洞庭侧岩扉靡杂卉菌芝类盈尺昔有摄生者於此炼金液空筌夙所慕灵洞杳莫测寒泉滴不散千岁成璆碧中有科斗书漫灭不可识朅来事冥探宛若藐姑射岂伊耳目娱但恐霜露迫缅思缟凤吹傥值紫髯客修观竟十二累果及八百深功谅难期所志未忍息永服先圣训至诚裂金石
其二
乘槎阳羡湖延览铜官山山气何氤氲飞崖郁而盘西南有乳窟窈窕青云关倏忽启灵秘传闻赤符间七日混沌死鬼凿永不刋神窍通十洲清浅呈琅玕玄阴伏其下六月氷雪寒仙鼠与石燕倒挂风雷坛仙人度羽去尚留九成丹爰有好事者里粮澹忘还冥搜了无得怅然回波澜余亦采芝徒九载勤登攀九载在旦夕皓发凌朱顔尚子既毕娶坡翁复营田至人贵遗形细故恶足牵
与原侍御郑地曹游虎丘
祝融气已深行云丽晴晖霜台早见招骢马来騑騑升高目不极望远神欲飞南风起木末吹我芰荷衣把酒白莲池长谈暮忘归白日无却顾浮云纷是非麟凤在羁靮心事殊多违何当晤生公参破区中机
泛舟五曲谒武夷精舍
朝泛碧浪溪夕宿隐屏下洄湍激九折淜洑以东注丹厓写灵奇怪者莫可悟岂伊神理秘谅有鬼物护仙术非荒唐宣圣有矩步?流无穷门直以夫子故依违尚友心謇謇恐迟暮终当据昭旷睠此结桂树
龙溪
志士乐岩栖岩前幽鸟啼长风吹瀑布飞过白龙溪抵道桃花发花源处处迷
古愁二解
出门采棠花风吹陇山木陇山未可行荆棘伤我足【一解】陇山高以临陇水阻而深不畏伤我足但恐伤人心【二解】
偶书
神龙栖九渊志在天汉表终始养神德用九仍初九安能逐鼃蠙泥蟠东西沼
志士篇
河伯夸秋水未知东海深衆人尚雷同安识志士心志士有苦心心苦道自舒上山思采玉入海贵探珠至宝非外假真诠岂予诬独行何凉凉濶遵泝周衢虽无凌风翰睠此适国都升天而游雾惕哉子大夫
杨白华
袅袅长杨树青青埀白花杨花揽不住春色若为斜如何宫畔草萋郁遍天涯
边人曲
结发事远征能知边塞情长骑汗血马调戏郅支营大小七十战金鼓夜自鸣稽首两贤王大开受降城匈奴不可敌剑声讵能平终生独忼慨抗言请长缨
渡峡
凛秋行日夜短别去故里睠此有所思陟山复临水重峡亘天堑下足顿逸轨回飈激伏澜絶流渡蒙汜西崦积瞑色翳翳敛夕靡所忧风波集击楫志未已至人乘虚无君子虑终始蹈险乃真见履顺有灭趾矢言涉大川勿负横江耻
游石竺岩
少抱烟霞资雅志向林壑出门混世尘中逵反堕落闻道岂不早优游岁将迫言就巫咸问敬访何氏宅石竺敞灵界紫云冒岩箔匪梦复匪幻乃见鹤上客长跪诉悃诚曰予动迷错授我灵光剑斩断妖魔色朅来无穷门灏灏见天德接手浮丘老感恩讵云薄乘云凌高丘永与世寰隔
题集山书院
大江贯蕲黄中有硕士居抱璧重一掷探元破羣愚偃卧大集阳悠然见苍梧鲁峰七十二芙蓉峻而都所恋得依托宁能去园庐衆山止其巅百川求其瀦不观洞庭濶但恐周道纡白鹿有筌蹄衡岳?笱篘玄玄入疑始吾与尔为徒
黄山杂诗十首
黄山如岱岳萝山若梁甫曾颠遏行云自太古咸池荡初景昧旦河已曙我梦天都行笑折扶桑树
其二
燠风熙自南淑景变物色引领望岩阜光宠徧林薄抚兹盛农节耦耕及南陌虽匪康庄衢良用歌帝德
其三
经始朗上原秬菽长如茨岩霏散丛薄谷风回春姿童伴歌以嬉苦乐中自知甯生声慷慨乃作霸王师
其四
黄山奠南服分楚望连峰标天枢结秀极地藏金鷄时一鸣高鸟不能上睠兹俯沧海穷岁梦波浪
其五
蓝田有嘉植种玉世莫比灵气纷璀璨熠熠寰区里玞碧奴视之琳琅乃支子不遇後车载终伏磻溪水
其六
回溪下钓缗溪水见我志绪风扬伏波波伏风不起中有双文鱼簁簁不受饵履兹钓鲸鲵掊击东溟水
其七
园庐春欲至岁事此伊始采芳入层云散发不及理蚕眠桑柘繁土膏农务起龙鬬未敢闻巢父正洗耳
其八
朱滩流湍水壑龙无时吟水流木叶下宛转岁序阴岁序倏以改丹砂仍费寻蓬阁傥可求去矣极高深
其九
崇峦互经亘灵氛厰玄盖天风散鼓钟旦夕发清籁日晏紫芝茁山静幽鸟萃真机秘心赏要在达者会
其十
停云扃重关萝风陨天声遐构名山阳允谐真隐情诗书豁俗韵岩丘湛性灵郁彼漆园篇聊用得吾生
谒紫阳精舍
奇游历四穷兹山负灵胜翠川玉篆绕丹巘璚花并浮桴临星源仙踪焕云柄图经宛不爽神理杳莫竟缅讶开物初岂无稽天浸怀山谷就变赴坎槎交迸迹奇易赞扬岁深改观听朅来幔亭宴渺渺论神圣谅同武陵源去为嬴民病梵蜕昔所诽真函此须正所以紫阳翁不履黄庭径远瞩悟气机内照见真性永持哲士诫修身俟元命
雪晴登阖闾城
屯车阖闾城北风吹我缨残雪辉远山牛羊缩郊垧四望靖氛祲何以烽火明荆豫复梗化巴渝未休兵东方乱新定讵可言太平淮蔡连齐梁繁华转凋零新鬼夜羣啸贪攘日相乘闤闠少人烟狐兎行其庭向来膏腴地眼见白草生白草何田田不足饱蝗螟县吏尚夏楚余民死诛征我生夫何为罹此百忧并拔剑出故里捧心向明廷八月过沛水长路愁榛荆宵雨恻野哭晨风起鷄声空日积悲愤岂不怀志诚承乏下三吴伏枕惟独醒遭逢想马周然慙匡衡客从北方来因之问神京狸鼪宣慢慆凤麟多自屏荃蕙委厥美艾榝朝盈盈语罢各掩涕使我心逾怦捐佩遗故人畣我非衆馨媒拙终受诒好修谁共成吴侬亦有謡辛酸不忍听东门有瓜塲予亦将归畊迟迟俗士驾望望灵修情
子夜歌三首
梅花在岭南侬欢在山东梅花欢所爱不得附冥鸿
其二
客从海上来遗我双鲛绡鲛绡是何物留此比璚瑶
其三
山有并命鸟关关感人心中夜有所思澄江不如深
岁晏行
终风薄旅衣游子行天涯天涯行不息岁晏有远悲出入盗贼间进退昧所之休驾入彭城身在犹惊疑问舍得所安聊慰儿女嗤故人皆鲍叔眷我情委蛇论文具鷄黍旬日以为期驾言东问津相送洪水湄中原且多难伊人复生离握手写肝胆我舟行且维感此绨袍恩有心终酬知但恐丧乱後会晤无定时努力将奈何惟有长相思
湖上
太湖何潋灔岁晏亦自好长风西南吹天水共皜皜遥峰七十二恍怳红云岛洞天在?蒙流水隔烦恼昔有緑毛翁於此采玄草至今白石牀风云为持保闻兹生古心携舻事幽讨良朋既同调远客亦倾倒鼓桡乘鼋鼍凌波撷苹藻泛泛景将入默默意未了方壶不可问沧海恨无早归循去时路木尽乾坤老
罗浮四百峰赠湛甘泉编修还岭南
罗浮四百峰屴崱连青旻中有甘泉子头戴玉台巾伏火烧丹砂趺坐三千春下悯世溷浊飞舄京华尘西历太行山北渡长淮津疮痍满道路此意长谆谆回思葛稚川睠言慰所亲倾盖姑苏阳探春五湖滨更欲折梅花持以遗远人相从不可得独步采江苹
游天平侯思道不至
晓起发吴门遥望天平山秋风吹松涛入我衫袖寒白云无朝暮好鸟声关关良朋期不来独游心无欢驾言问名泉高兴犹未阑山僧导我入桂树聊跻攀我眼日已饱我身殊未闲平生抱丘壑三十驱尘凡尚恐豺虎剧不敢缘其端愿从华阳君五岳时往还
居杭旬月迟王员外不克先赴闽州
昔我违京师秋月始生魄今我离越鄙冻雪迷广莫良晤无久期达节守驹隙与子同????波复作中路拆上天黑猿啸下水白蜃斥如何临岁晩乃尔事行役寒日下荒芜云林正萧槭樯乌旦暮转遂有川涂隔悠悠泬寥天切切风雨夕神交谅不爽万里日亲炙
梦戴寅仲二首
之子不可作壶公无春姿毘陵江水深游魂归未归风波闄汝东虎豹咆汝西北走限氷雪南征多蝮蛇年少死道路斯人更流离何以入我梦明我长相思万壑真淼茫三泉苦?天高猿鹤冷尚有锺山疑
其二
交游满江汉谁复更如子读书京华尘相看忍羇旅诉心风雨夕潦草各别去云胡大宛种一蹶千里路朝陟洞庭山山远不可处暮航太湖水水濶不可渡精灵复何为白璧已黄土落月哀杜鹃切切复延伫
寄思道二首
中岁倦六籍出门事远游远游于何之五岳还三洲一鴈云中鸣诉诉如有求芒鞋岁月晏得垒东海头谈文竟晨夕亦足销吾忧相期每自励志决天河流厄运当奈何捷径不可由凤鸟化枭鸱累乎行当休南湖烟水阔去去狎白鸥失得勿复道上遡多前修
其二
阑云翳日景埃风起拔木我前驼白狐我後举黄鹄我生值巇嶮行止不可卜椒兰掷道傍菉薋以为馥楚璞胡为尔和氏刖其足祗修防二兵古道何时复将子田商阴商阴有黄角
虎丘与近夫太初同游
余幼寡好尚所求在岩峦青鞋白接?濩落三吴间良朋偶云集结我以岁寒殷郎自东海孙子自函关霜月明枫江驾言虎丘山归云拥絶阁下视空尘寰腾身慕黄鹤延年愁金丹愿言事支遁孟浪烟霞端
悼志
豺狼立道周行旅限东西我生理酸楚岁暮犹麻衣尽室出故里生涯多差池莱妻对我啼稚子日受饥形容饱风雪摧折非平时世事就浇凉吾道将安之三韩在何处黄金不可为焉能有羽翰飘去从安期
役役
役役不自息旦夕白发新衆非纷往来谁能超世尘早年失所依迷误三十春读书不闻道?负见在身伯夷北之海宣父西问津行藏各有以予将希其伦青袍岂心事白云终我邻罢官亦何难去去完吾真
陪王中丞夜游治平期到上方不果
湖上兴不极复治东山具执策入治平繁霜湿衣屦山僧不好客高卧阖庭户清商动木末静听不知处遥看上方胜子夜发襟素情长事乃违咫尺不得据月落?归来寒猿挂深树
吊古战塲
昧爽发汾水崇朝经白沟茫茫古战塲四时天为秋断魄化腐草精灵化寒飕英雄不可招世事如东流惟有战士骨万古无人收依依野草黄恻恻行人愁行人愁未己四海方戈矛
谒李延平书院
緑槐夹青山中有古书屋行舟剑水濆弭棹叩芳躅长风薄衣巾六月无三伏先生万古心一旦付云谷通来四百年民用如菽粟溪山发幽想吾志尚鸿鹄下有清泠泉一饮成三斛
石湖夜泊怀近夫思道二同志
移舟石湖路敬访石湖水湖光上衣白夜景正如洗疎星散明珠淡月在湖底趋桥纳微风沿浔搴芳芷美人不可作吾道沧波耳岁晩谁与期棠陵石川子
阳山与方思道同游书事
晨光淑初夏野意招游踪策马阳山行所亲远来从下马结桂枝道穿白龙宫藉彼宫里草乘彼桂下风渴饮丹井泉泉甘思虑?希君遗人世相将寻赤松
虎丘怀古
嶻嶻虎丘山盘盘阖闾坟坟头閲古蹟剑池三千春蛟龙水中藏白日嘘烟云图王事已?万骨成灰尘湛卢南入楚神物焉能驯不必卖薪女王气已湮沦
冬日与顾九和殷近夫孙太初顾与成游太湖
漫漫五湖景役役百年客霜容舍广墟申椒不胜摘葭管复气候岁序莽消息羣山一何苍远水一何白燕台既迢逓玄圃又悬隔终当吸沆瀣去去结松栢
秋日寻友清溪用韵
深秋足爽气莲社有雅集我从西丘来蒲龛蹔栖戢清溪在城市八月违暑湿褰裳涉溪水水芳迟余挹庭菊未吐华亦有翠可拾悠然发遐想西风鸣鴈急
虎丘与思道同赋
西郊下木叶商意殊不恶舟舆滞虎阜言覔方外乐招携心所欢日暮倚高阁沙弥事简澹菜饭谢杯勺云霞阁外留野兴忻有托相期无奈何岁晏与俱作
感兴二首
仰观北斗星遥望北斗城天上故历历地下何溟溟中原万余里数载风尘惊忧悲直愬天聊以舒我情情长天更远矫首看鸿冥
其二
天河白如银隔水处牛女咫尺不相从乌桥渺何许年年只一夕仓卒修云雨金鷄催早发回车不得住含啼理支机尚悔当年事亦胜参与商睽离永终古
题白云泉亭子
白云在亭上清泉在亭下我本山中人来结亭前树云泉甘且冽予心永终慕尘机久未息禅机当早晤芬华随高秋淹留岁云暮
盈盈丹棘花寿张母
盈盈丹棘花岁寒丽奇姿树之高堂背日有春风吹物贞本则固凝霜不能欺佩兹曰宜男采采心自怡驾言赠佳人金光以为期
和思道
取友天下半今得方子焉为官不受羁修身将到仙叶县王子乔勾漏葛稚川明年适百粤期子罗浮巅
菖歜二章赠郑于汉
菖歜何葱葱乃在涧之滨岁晩开九花世人不得纫秘之嵩山隂以竢九疑君念彼蒹葭草芊芊弥广津
其二
菖歜何青青乃在山之隰岁久生九节茹之可絶粒华滋谢秋风怜尔固独立吾将舍芝苓薄言采芳苙
天台二章为应节妇赋
天台有方竹历历山之岖奇姿夺春色标节方不渝天寒氷雪繁清隂固自如南方有佳人贞心与之俱
其二
天台有方石光洁宛如几大者何嵓嵓小者尽齿齿不是雕琢力岂无神鬼庇南方有佳人贞心与之比
少谷集卷二

[book_title]卷三
钦定四库全书
少谷集卷三
明　郑善夫　撰
七言古诗
朔州行
朔州城头凝黑云朔州城下边人魂健儿悍骄好杀戮少壮战死今无存悲风南下吹?篥马逸饮血太白窟不见铙歌入塞门但见人骨白崒嵂近来衣冠苦出粟岂说千朝养精卒班生介子不应募愿弄悲笳令归去【时逆瑾罚廷臣入边储】
雨
黄埃??二麦死幽天五月无雷雨秪疑青竹修大雩忽见黄头泽下土少男风生鸟鸣渚苍龙行天翠蛟舞儿童拍手歌?蜴徵歛从兹脱箠楚廼者盗贼连三霜以致逆气成旱荒老稚大半委沟壑丁壮岂免从豺狼况尔犂锄铸为兵纵有废地无复耕东家鬻儿西鬻女骨肉之怨何时平只今一雨民稍寛柳叶榆钱尚得飱莫令边陲又金革公赋从容私始得
古剑行赠仇将军北征
将军手提三尺氷乃是鬼国之铁大齿之珎沧溟水枯淬不成莫邪断发跃冶死而後龟文漫理流天晶霜锋闪烁鷿鹈凝万金吴鈎拖頳缨北斗七宿土花发青天宝匣回机衡斩蛟断犀俱细事此物自是苍龙精江翻河仄罔象急提出白曜揺东溟飞芒杀白帝喉下不可婴丰城古狱谁识女斗牛之墟元气升沙塞秋高尘压城黄龙白狼不肯庭山甫无人武安死战马西向徘徊鸣安西都护君好行此物应世世当平丈夫叱咤鞭风霆国难不赴非俊英剑乎剑乎吾与女同死生
林员外东瓯斗城图引
连山苍苍若星宿大江孤屿象云构我行东南未见此云是东瓯斗城子巽吉仁王柄东指松坛华盖魁堪拟西山迢嶤作领袖就中陈迹无不有前有王将军後有谢太守白云春草芜没久墨池岁岁生芳茆自有王谢经行处至今景物无尘垢绍兴以来产俊英周刘郑薛次第兴咸淳之上二百载醇正无过王龟龄要皆山川所毓秀亦自守者善造就林侯风流士直驾王谢後宾御尽才藻形胜布篆籕功成北首谁与娱但写江山入画图行边似防百怪出耳畔长闻海波入驻鹤亭吹笙台更有鴈荡四百峰崔巍千年陵谷辞刼灰我生胡为处溷浊明日黄冠归去来
小岷山歌
君不闻小岷之山连胃娄雄视西川十二州青天万古走蜒蜿峰回嶂转无时休剑门峨眉名失势白帝鸟鼠俯之如浮沤上有许由瓢世人不得用直挂月户三千秋蒙泉泻天奔龙湫巴溪湲湲学字流淜腾入汶江万里沧溟收山中老桂色不滓芝草琅玕烂成绮洞口长回声利车盘石但坐烟霞侣宋有苏长公隋有刘仙子探芝斵桂树长鑱乱云里小岷山巉嶒不可攀刘苏以後人迹复不到乃有曾东石架屋读易於其间平生负此沧海志少年访道青城山上飱青城絶璧之流霞下弄岷峨阴壑之潺湲黄熊苍兕不敢迫猨?叫啸情自懽空谷无人行兰草复翻翻朅来游人世十载愁朱顔吁嗟乎青山信美蒙泉亦可以洗君耳君胡爲乎城市许由之瓢欲何俟终南有捷径北山有俗轨玄猿独鹤煖眼冷眼遥看尔红尘白马有何益柴桑不负陶彭泽归来乎曾东石
天津同王刘二子较射西营因赋长歌
病夫平生沧海情南征喜得王时行天津桥边秋气清邀我醉游刘伯耕投壶叫白意未巳乃复较射城西营刘君膂力信莫当控弦运肘固所长王郎生长在南方亦能左挽五石强调弓坐使猛兽伏矫矢岂有飞禽翔当塲角胜不相降神臂拍张人堵墙伶人考皷舆台走白日冉冉回精光锋翎冲撞气益扬观者顔色歘沮伤熊渠以上合比数拔胜之辈斯寻常病夫虽然力不足见尔谁能分碌碌腾身即把忘归接引手转被繁弱局沉思重自咎百罚敢辞辱忽忆先皇时此技何曾録承平却作凶器比丧乱始识文事局乾坤比年氛?厚幽豫青徐虎狼吼专城将军习逃走遂令死者十八九至今楚蜀犹未夷六军虽衆能者谁辕门衣冠更寛博教塲藜苋成町畦吁嚱王刘学孔子反有余力从事此幸须为国收多垒吾闻兹艺德之辅匪直区区为閲武君不见矍相圃公罔之裘扬觯语卫昌蒙羿巧弗取射乎射乎吾愧汝
汶上对月闻笛作商调哀切命船人度曲为和因赋醉歌
焉耆八月高风起鸿鴈羣飞渡淮水月下清砧愁远人天涯芳草思公子王郎哀时最萧瑟万里迢迢向南国呼我上船设氷鱠仰天颂酒开胸臆关山茫茫何处边但见急管哀中天冯夷听曲波面出杨柳乱落西风前酒酣月落歌未己陇思江情嗒然起未挂姓名玉策上愿添海水金樽里人生合欢那可测有似大海翻萍叶回首亲朋各别离岂无江汉通舟楫流光过鸟不复驻达官好爵身之蠧况廼豺狼横地轴何限骅骝窘天步竹林诸贤皆酒徒嗣宗只愿步兵?古来贤达一澌尽醉乡之托今何如
忆弟
去年苏台送汝归布被独卧愁依依畲田力薄霜雪厚怜汝受冻仍啼饥北有鸿鴈南鲤鱼但见风尘不见书深林大道防豺虎万里看云涕如雨
猛虎行
玄阴冥冥天欲雨苍兕嘷风劈林莽磨牙下山天为愁白日杀人如捕鼠我忽闻言仗剑出弯弓却射白石入吁嗟凤麟无时来故使此辈为民菑不然驱汝渡河去河北苍生非草莱
锺吾行
皑霜凛凛颓杨柳锺吾驿前白狐走山东虎穴已尽除淮北人烟亦何有自从天狼犯东斗杀掠如山如拉朽四溟兵气寂不扬纵有城隍谁则守黄河无梁苇可渡曷不去此甘为虏就中一室三十口那得孤儿应门户投生避死谁不知锺吾令长实主之
桃源行
黄河水尽蛟龙驯桃源沙飞愁杀人东方乱後再反覆忆昔过此增烦辛扁舟困顿不得携贼壕只在河东西路官邑子微服走大屋高门狨獍啼到今事定还是非请问流民归未归
行淮北战塲
我君渡淮水仓卒见贼垒一声金鼓鸣马跃昏风起三千义兵坐倒戟一日同赴黄河死嗟尔渔樵人何曾识蒐狩但闻鹤唳胆已落乃使执盾从敌後边头将军故缩手要取金印大如斗淮阴寡妻啼向天遗恨东行刘太守
游子
桐江水清石可数游子思归作渔父空谷春深记薜萝长途日暝忧豺虎入林何曾见赤雀结舌讵可赋鹦鹉皇天反正谁则知有客哀伤重延伫
去年行
去年狼山北风紧斗间坐见狼星殒南下旌旗若震电东奔盗贼如虀粉皇天厌乱欲大诛尔辈曷早为身图好趂天兵未临女即销锋镝作农夫
兵马行
越南诸州复召募滚滚尽赴桃源戍钲鼓声填沧海鼍旌旗色闪扶桑树欃枪耀芒犯女斗虎豺也更能咆吼部伍存亡不可知捣衣愁杀闺中妇天寒野营雪嵯峨指堕未易亲干戈几时奏凯标铜柱愿得将军似伏波
百忧行
自我结束出门时正值世路多艰危匪才被蒙主司録壮图恐负平生期刑臣干纪作厉阶此辈乘势为狐狸朝中衣冠死桎梏意外括索空茅茨君门万里不可测虎豹九关那得窥所以流殃遍海岱使我积愤齐峨嵋一时安化起作孽敢睨神器宁无词山东铁骑皆王臣亦忍弄兵於潢池高祖社稷岂易改孝宗惠爱无孑遗所赖天子开神聪大加显诛不复疑继是诸贤出补葺至今万姓犹疮痍朔方三边屡入境桂林羣獠长劳师意者蛮貊本梗化虽在平世亦若斯荆巴乃是荒服内五载恃险夫何为要之三将爱生事民瘼肯与朝廷知遂令赤子化魑魅乳臭小儿尽绯衣况闻村落吏捉人比并只为供军需去年华林覆大衆今年桃源杀偏裨乃者狼兵岂得已所过惨於熊与罴四方郡邑所召募纪律不一皆逃归以此公私厌金革庙议复欲为覊縻安得一下罪已诏民得粒食莫为非
岁晏行
乌龙山头鸦乱飞客子迫岁忧蒸藜桃源余孽几反覆玉山一路方涂泥黄云厄关鼯狖啼前有戈鋋後皷鼙十年通籍何辛苦犹自飘蓬负老妻
臯鱼子
陟阿丘以风白杨揺揺朝暮中乌栖白杨树飞过阿丘宫臯鱼子抱树啼为我问终风何事无已时父母不得养儿心亡絶期儿心有絶期木华落尽风不吹
今辰行送张敬中【巽所】
今辰何辰秋复暮黄花欲吐且未吐越王台上风不回谢女江边叶如诉征途遥遥不肯住岁晏天涯向何处冀北能无属目云闽南会见伤心树忆昨奏赋大明宫绨袍布被昕夕同于时公壮我尚少许身奚啻登夔龙黄尘白日两相蒙世事变覆真太匆十年风波苦泛梗一旦鬓发成飘蓬皁鹘飞来意怠杳龙媒跛足眠芳草勋业空嗟明镜中巾鞋早向荒山道公今走马黄金台黄金安得如山堆自信材官少贫贱岂有志士久尘埃石田豆苗半枯死余独忧勤弄烟水刘向何心厌簪绂管宁薄命甘泥滓他日西方相忆无北鱼南鴈徒为尔
大水歌二首
闽州五月雨不歇剑南诸溪水俱发溪边树木纒风雷郭外人家走鱼鼈野老惟忧禾黍歇尾闾不见波涛泄君莫恨去年前年雨水絶越王台下江流竭行人道上思饮氷古井盐花白於雪
其二
玄阴冥冥噎不通五月六月皆天风雷霆啸海乌兎急田野尽在波涛中南山豆苗沙压死东畲禾头半生耳志士宁辞沟壑填农夫自此生事已君不见无诸城外鬻幼男今岁诛求岂但三
独树篇
豫章之山盘盘乎嶻嶪而倚天石璧万仞荒?嘘云烟上有独树风雷纒轮囷偃亚黛色古百围窍穴譹吸謞宎飘风传孤根入地几百尺云是蘧仙手植距今三千年内注沆瀣华外荡日月光枝翻浪涌子堕金香自是灵株?飞动天鷄海鹄空多梦白日影倒彭蠡阴黄昬声压香炉重千峰远意含太和万木岂敢争嵯峨霹雳空中下矢石洞庭无地浩然风波兹木结踞其如何大厦长年急梁栋心猜目眩今犹多君不闻上古有大椿万六千岁为秋春精英幻化那可测至今世有青牛君兹木无乃是不然何以有此垂天之苍云山樊古栢相葱菁早晩移根天帝庭修条思在雪霜外肯与衆木分光荣柤梨楸桑亦蓊郁掊击拆泄岂辞辱商丘之樗曲辕之栎非不巨且齿拳曲轴解徒为尔吁嗟乎豫章独树何神哉安得长梯倚天畔上采附枝下柱明堂摧
君莫疑行送道宗赴阙
长歌一曲杨柳枝短歌一曲青云词近前劝君君莫疑男儿不作儿女态所贵国士当酬知与君俱非年少时桑弧蓬矢何当遗腰间环佩光陆离取媚泉石非其宜留侯只掉三寸舌黄石将略真王师甯戚车下鸣声悲风尘漫漫缁短衣五羖大夫百里奚世主不识终涂泥英雄所耻比草木且复俛首就馽覊故国万世尤神奇安能郁郁久居兹子云寂寞空守雌屈身伸道非君谁君知鸿鹄合高飞一翥万里无天涯短枋香稻藏罘罝弋人慕君君不知阆风玄圃便栖止慎勿下饮淤塘陂於乎慎勿下饮淤塘陂
衡山高赠周公仪方伯
吾闻天高不可升南岳上应天玑衡絶地七千五百丈祝融之峰最巉嶒乾坤开辟自古纲维平三山西圮六鳌死然後阳门反户东南倾漓空遏日乃有此巨镇俨如天王神武虎臣矫矫来千城离宫富炎德桂树常冬荣若非崑仑西起占枢纽泰山之外谁当南岳之纵横芙蓉石廪势腾掷雷泓风穴声硼七十二青莲一一凌紫清行云肤寸合呼吸遍四溟鸿鴈高飞不能过嗟尔鹤上人胡为抗行云而上征囘风潇潇吹古雪倒翰七泽流三星潇湘如系沦洞庭君山萍漂一点青累臣帝子不可以招而返兮但见苍梧惨澹皷瑟悲湘灵吾闻地有五岳犹天五行衡山万古合峥嵘日南天阙傥或折尾闾泛溢地道何由成吁嗟乎祝融驭无极朱鸟来有凭夫何为乎绦天芒熛炎海波涛惊天生豪杰须尔用五岳四渎备尔形弥纶藩翰岂比块然者不然天将谁使之清地将谁使之宁周夫子崇高遍博要如此平生意气吾与尔
岁暮集林中丞宅
中丞华堂集衆宾金杯玉盘兴未了尊前羯皷催落梅醉後佳人媚芳草洛波二龙卧已深睢阳五老归应早座上狂生感岁华铜龙咽月霜天晓
涵江寄伯固
囊山十里涵江市不见涵江见溪水溪边柴门占青竹市上高楼夹苍梓市南故人黄省郎後峯自垒对茅堂一旦相思辄命驾岂无消息到君傍
麦斜行
今我不乐游麦斜石田璚草揺春华洞门玲珑骇初见细路窈窕行未涯是日春光正骀荡黄鹂布谷声相向远树葱菁色已齐古木诘屈神犹壮岩下山翁供酒餔赏心岂复忧行?云端傥遇林樵谷为尔分张石室书
再题望夫石
登彼关山望君来归朝朝暮暮君不来归襁中儿女大日久无完衣泉水滔滔不入山男儿出门良独难今时畏途相戒蛇豕相残欃枪苦未灭君身无时还君身亮自惜妾身无羽翮思心从君安可得晨兴望君暮化为石
芝谷歌
商於黄公人不识独卧空山候秋石紫芝风香吹满谷渚兰汀芷无顔色儿童对客歌白云此曲人间那得闻
玄明宫行
君不见玄明宫中积金碧云是权璫结真宅贝阙凭陵上帝居彤台照耀长安陌琱龙铸虎歘飞动至今赤日风云黑崖壑天开朔漠揺鲸鲵日吼沧溟仄探奇秪见灵怪集矫首翻诧星辰迫西国只园应渺茫六朝萧寺空千百白龙胡为作鱼泣想尔当年势辉赫土木经营动四方珍奇聨络来重译分明造化出其手左挥右霍何不得欲将燕市作蓬山便有神人为驱石奸雄到死竟不悟骄奢之末无终极气数相乘可自由李猫赵鹿空囘头君不见大市街头权幸路古来虀粉谁曾收
雪山歌和薛君采方思道
君不见南宫少谷老麻鞋布褐色枯槁万事都归混沌里一生但结江山好未即乘牛函谷关尚须跨马长安道长安岁暮雪满城甃雪便筑山峥嵘岩?踞地虎豹急星躔斗转山河明玉女峰前瑶作台夸娥一夜轻移来袍笏真当米芾拜诗篇数荷邹阳裁阶墀把玩已两月皓气遥遥正相得尘土谁分氷雪姿市朝聊寄烟霞癖未妨颓?旋补葺时见消融势尤岌啸月长闻白鹤回含风岂恨青阳及青阳青阳谩相放金石瑱填本波浪适来天地入虚无何事么麽论消长
鞠歌赠思道
垂桑弓挂蓬矢旦夕如长鳬谁将哺尔乌来啄粟飞入网罗将尔含哺向滹沱河水??黄沙淫淫琴弦自有心翻奏山水音流响入明堂锡尔龙凤章但得龙凤章不愿尚书郎持归报尔父母父母之恩安可毕歌黄锺皷朱瑟高堂沉沉射红日
东漈柴门歌陈执之侍御席上与思道同赋
?海之滨龙门高万峰回合相腾逃歘忽云气随六鳌沙蟠石走地不毛八水东飞漈其下青天白日风雷号蛟龙窟宅掀夜涛深不可测安可挠天吴海若长周遭丰隆雨师尔所操上天下天直顷刻沾洒后土如流膏东海仙人骑赤鲤翺翔尽决三千水下悯浊世意未已六龙鞭策风云里神功一歛容一指太虚不动民安止柴门萧萧水之涘但见金波堕潭底世人不识柱下史曾进当年圮桥履余也青云一畸士袖中三尺龙之子只今濩落甘泥滓乾坤不交国士耻有往必复自此始惟愿爲云逐君起
思道屋为暑雨所破为作破屋歌
南州暑月气正溽伏雨衣裯尽如漉朱方转东热更酷渴想宫氷与夏屋不应天气反北行苦寒之地炎蒸沃长安敝庐淫雨里上漏下湿宁安宿方子新颓笼鹤亭郑生亦失穷猨木郎官俸薄食指繁原宪终辞九百斛伏金未伏火未流虞书历象今难读安居美食古所贱陋巷箪瓢分须足洛阳杜?湿不归愿得羲和宅阳谷
徐瑞卿给事所藏仲姬墨竹引
田郎掉臂登我坛手持一轴青琅玕云是仲姬真蹟留世间徐卿得之岁应寒烟波淋漓洒不乾蜩腹蛇跗古所难风梢露叶仅尺许远势翻在青云端燕山六月雨不止暑气如焚汗如洗那知此君入我侧便有秋声落吾耳偪侧未枕洞庭流虚无更忆潇湘水君不见洋州文学士渭川千亩不盈咫笔锋取自心眼底但见鹰鸇随兎起又不见前时萧恊律能工水墨古无匹疎寒不作筠粉态瘦劲独得箫韶质萧郎丹青久絶笔洋州韈材谁祖述胜国诸贤各擅塲只数仲姬入其室至大由来二百春墨痕缣素看犹新得非尤物自有鬼神护无乃好事者摸拟希其伦於乎貌物非物人非人天地亦到么麽津徐卿画本且莫论眼前万事谁伪真
南唐後主画竹引【昇元阁上作赐宋齐丘】
君不见彭城彭奴元姓李早入徐家称帝子又不见九华山下齐丘生晩入南唐作谋士同时契合风尘里草昧君臣若鱼水淮北初收格鬬尘宫中漫得丹青理昇元阁上写墨竹翠葆萧森凤毛起手书珍重表恩殊御墨淋漓湿桑梓世代相催犹梦幻金陵画饼寜复尔帝王从古多好手人物绚素无不有前有殷武丁物色惟传傅岩叟後有宋道君鹰犬骅骝歘飞走丹青意气稍或别治乱兴亡一回首彭奴彭奴听我歌淇水才贤本衆多但惜九华山不似傅岩阿吁嗟乎竹花零乱岁蹉跎凤凰不来将柰何
白紵歌二首
白紵歌白紵舞吴趋青童越素女翩翩绮縠鸾凤举流宫转徵清激楚玳筵璚膏君莫忘卿云灿灿世将昌赤日时下舒以长令君黄耉乐无疆
其二
兰陵白紵色胜银裁缝舞袖当上春调筝考瑟宴嘉宾送意尊前未敢亲东方将明乐不违主人欢笑客忘归钟皷齐发且复希矫视云端双鹤飞
太乙山歌
吾闻终南太乙峰廼在於天都陆海之中巨灵贔屓与天通丹梯直驾太白窟金精反射蓬莱宫西南尔是华夷关日月平视如跳丸但见黄河涓涓下霄汉齐州九点翻波澜鳌掣鲸掀势何劲三星不度龙沙瞑华岳崚嶒徒自雄渼陂盆盎虚相映山中之人夐自奇骖鸾翳鹄凌云逵袖中剑器拨时危林猿臯鹤且莫疑君不见卫叔卿白鹿云车谒天子问之不答意何长兴亡已落纹楸里留侯谈笑用汉帝功成麟凤谁能系孙登长啸苏门山声似黄钟动天地达人修身俟世至得薪用光始有济才多识寡嵇叔夜尔曹宁免今之世吁嗟乎终南太乙长崔嵬虎视龙兴安在哉霸王贤达俱尘埃峰头傥结三花树从尔黄冠归去来
题吕纪画鹤
国朝画禽谁最精四明吕纪推独步貌出青田一片影天机物色生毫素霜翎藻质何翩翩月下苍虬欲上天半夜狂风吹碧落扬声直彻广寒边凤凰不来猿鹤悲似怜独立羽毛稀若遇辽东丁道士聨襟接翼与同飞
画山水引
天风盘松翠蛟吼白浪浮山苍兕走月落未落光射空道人梦在沧洲东云冠雪氅乌皮几皓首相从只黄绮我亦天台采药师为君更话蓬莱水
一樗散人歌
君不闻漆园傲吏称上仙商丘之樗人共怜栋梁绳墨秪须论散木不有全天年林夫子一代贤扬辉饰智君不然有才耻与短世用沧溟卧处洪波无边手握青玉芝畅歌云和篇奇气不可秘吾尝得君于三狼之紫烟拜君牀下称竪子大儿小儿安足传酌君酒捋君髯乾坤尽纳芥子里大道之下圣蒙融晦俱茫然掌中樗树大莫拟附枝屈铁龙夜起
长歌行
南湖谷老谁识尔被褐裹头卧桑梓早时读易编屡絶直道如弦仕三已郎官十年穷不休八口羞称折腰米虞廷咎夔苦梦寐前代君臣若鱼水老骥伏枥志千里绨袍百结吾不耻鲁生甘守白茅屋张良还从赤松子洛阳少年抱区区汉室规模叔孙礼嗟哉往事谁向语惠施无人予期死凤凰楼下党锢成浊流岂但十一士君不见申屠蟠灭迹烟霞里又不见郭林宗涉世终泥滓沧江日落归去来东山草堂安在哉迟清亭子风拔颓贫贱如此令心哀殷王中兴图逸才孰为霖雨为盐梅终日畚锸歌徘徊於乎终日畚锸歌徘徊
题赵子昂林木
元朝学士宋家子手得丹青古莫比笔端点染入精妙心上经纶乃如此唐之毕宏宋郭熙林木山水那兼美一匹缣素动数旬工夫细腻世絶伦未论意象补造化已觉气势生风云眼中蛟龙相盘拏风云变态何诧嗟草间莫着王孙足王孙芳草今天涯君不见马远区区念宋家残山剩水胡为耶
远如期
远如期黄道亨圣人继天麟趾来臻麟何以来时将太平黄河千年而一清四序遵轨转玉衡日之方中破幽冥美人来騑乐我民生琴瑟不调弦当改更远如期把君熊轼饮君兕觥美人哉治载成行哉乎愿我皇帝夀万年匪荒宁
复叹三首
我生四十无闻时已暮三年角巾守烟雾空村落日门不开独抱鹑衾哭穷路麒麟趾折龙马杳世俗那得知其故呜呼兴衰用舍总在天中夜击剑心茫然
其二
忆昔金闺困天梏乞身还山思维谷频年藜藿口不充况复呻吟卧牀褥生子当如孙仲谋豚犬区区但口腹於乎天时人事两不值我生安命而已矣
其三
归来来归愁复愁洁已不及沧溟流苦逐猕猴逐山雪眼中萧萧谁故物天涯良友半槁死我身虽在空皮骨於乎青山伐木鸟嘤嘤胡为使我无友生
傅木虚报与诸君问余疾苦不至口述嘲之
善夫卧病将月余死复不死苏未苏晨昬咆躁向天呼药物丘积恨未除昨日傅生来报予言拉诸子过吾庐闻之顿觉眉头舒唤取庖人饬宾?奚儿举网更捉鱼肴核已具音全虚病夫延颈直到晡柴门不见君子车裘羊径草今何如呜呼自古友道胜妻孥生死不二方丈夫疾病望尔来相扶
岊江楼观涨送马子莘北征
霖雨五日风不回百川流沫连山来洪涛拍天浩荡而崔嵬驱沙走石龙门开白日不到地沧江一何哀三山反在八水下一苇阻絶天之涯与君起登江上台节物感我旷士怀六龙行天太阴死妖蛟孽虺胡为哉蜗皇功亏禹德衰吾恐地轴今将颓短歌微吟为君起丈夫壮年要为者何事请君起长楫共击三千水
苦节行
过渔溪闻前王王文奎之女詹氏少妇死节为之泣下作苦节行
下南四郡三郡兵闽盗此日真纵横安溪莆口备惨毒杀气上冒天为腥六师不发无战情贼过一程移一程兵骄将怯往必败疆场之事谁曾经官军畏贼远护送民兵不教将何用坐遣羣羊啖虎口万姓何辜死无讼前王少女不就虏抽身抱石沉江水詹家少妇贼杀姑骂贼不屈同姑死我歌苦节行泪下哽咽悲不止吾辈堂堂七尺躯况作男儿把天纪清风岭曹娥渚长使志士哀千古吁嗟乎詹家少妇前王女
伤哉行
宿?江闻贼尽得王庄诸妇女惟王元德之妻守节二十八年抗死房闼中作伤哉行
伤哉乎尚阳之南广业之里千数茅茨变贼垒杀人成丘山旬月不见官军至我思八闽十七卫太祖以来食尽多少官仓米一朝缓急不得分寸力恶用饲尔民膏髓膻风吹尘汚诗礼安能一沃沧溟水伤哉乎垻头山新渡岭妇女不行刃加颈新渡岭垻头山黄金满意妇女还可怜蛾眉七十二竟无一下清风滩死生在前良独难伤哉乎前王寡妻独死房帷间令人苦忆大古时上有尧舜下臯夔契敷五教张四维稷播百谷民忘饥九州分理十二牧天子端拱而无为四凶既诛戮六合歌雍熙耕且让畔行让路重门暴客从何来嗟彼盗贼岂无民彞犂锄化兵谁使之伤哉乎圣王不作吾已而
东归行送殷先辈
阑风吹江江卷素云脚如霾暗前路陶河捉抺应有求络纬追秋不知处江南江北气萧骚十家九家闻叫号严城白日森长戟粤客中区折大刀道傍寡妇向人诉自从乱後多愁苦夫主从戎去不还大儿又在军前死小儿九岁娇且痴母子投生中道离向来丧乱饥寒在到处蟊螟耕织稀吴门一杯天为悲送客那堪此道归尘烟海内还消息兵革沧洲有是非东土酸风射客眸苹蘩为我荐髑髅战塲断骨今收未古道腥魂招得不请君勿田太山侧山樊豺虎多如织请君勿钓东海滨天吴九首飞杀人请君莫叩函谷关只今长夜正漫漫为君生计谋不得一夕筹心鬓毛白
题官竹
黄河之水非淇澳亦有籦笼挺平陆彭城官舍清如簇磥砢纷披成绿玉使君公余开鼎餗清声入坐可无肉酒酣戏我题官竹座中才子谢水曹对客跳跃先挥毫诗成夺我宫锦袍行辈大叫称诗豪我怜此竹絶短小忽有感遇难成骚点与语曰汝之生也不似篲箒排青苍安能截作笙箫来凤凰又不似由衙大如斗恶用於汝为柱梁惟应托根官舍傍且有标节储雪霜中虚不肯容蝼蚁作德君子多比方噫华滋烂死兮汝得孤存刼火满山兮汝独不焚子猷云何可一日无此君吾欲移汝归崑仑
玉华山歌赠盛太史端明
玉华两峰天下雄力障碧海东巃嵸峰头偃蹇千尺松停霜冒雪苍苔封松根飞瀑声淙淙流入韩江豢虬龙徵君结屋浩渺中开窗下瞰冯夷宫角巾一幅双鬓髼玉华相对为主翁酒酣击筑咏古蹟韩山越埓啼狨小桃溪春深浅红有时鹤驭来偓僼月明小艇西复东富贵於我如飘风鸿鹄高飞不可笼罗网缯缴难为功去年阙下见一鹄今年天际冥孤鸿嗟予覊的未解脱驽蹄捷径愁??亦有灵源似玉华茅茨倾倒登罴熊安得脱身若鸿鹄万仭峰顶时相从
秋夜过虎丘与方思道坐白莲池石各赋一首
夜入虎丘山露坐白莲池秋月淡淡开涟漪秋风嫋嫋吹葛衣月中歌声遏云起双翮忽欲乘风飞憨憨泉甘如饴一饮数斗疗我饥可中亭上鸣参差希音嘹亮明者谁方思道郑继之二人瞰世同一机今时莫道无锺期吁嗟乎太行之路多嶮巇烟尘障天咫尺迷壮志於我夫何为五斗米焉足糜南山有蕨藜北山有紫芝归乎归剑池蛟龙久不起生公法石至今疑来日大难知不知愿言将子颠冥於武夷
遗太白山人方舄歌
道人昔年屠赤蚪蚪革中作云锦裘授之素女制方舄精比南海之轻绡鶡冠鹤氅言好逑未有售者微其俦余知尤物终非世所畜化作双鳬飞去从王乔低五岳小六州游汗漫三千秋更欲乘风观十洲掉头太白山悠悠饥飡聚窟霞渴饮清海沤赤霄九万去一息戾止岂负樊笼忧汉网恢恢羽猎愁双鳬双鳬何处求我亦从今理风翼覔汝于崑仑顶上之椒丘
登七十二峰阁歌
吾闻太湖东注三千水乾坤纳纳几万里东西洞庭天际起七十二峰如聚蚁青天白日飞雪雨兵尘惨惨满人间故国何处愁路难五湖多风不可渡入山魑魅相依附若为化作鸿冥冥南向峰头结烟雾终焉身重飞不得展转湖边倚高阁湖昬阁静百感集怅望毛公谢乌鹊嵩高西去寻灵药
题望夫石
自君之出西玉门寒砧夜夜驱离魂楼兰未灭君不归泪眼一注穷崑仑自纺自绩孰与存眼青直到天地昬城中少年生情性一曲离鸾岂堪听妾身自是蓝田璧宁向峰头化为石海水屡见成丘山犹望夫君生入关呱呱小儿尚在手白衣苍狗无不有谁家去夫?出丑世上妇人多姓柳
黄茅冈和东坡二首
云龙山下黄茅冈秋风破?聊相羊徐州太守遗石牀烟花十万皆微茫白龙帝乡千里长有客好事遥相望高歌不乏太守狂
其二
我醉倚歌千仭冈一声叱起万石羊寒笳数声咽胡牀四山烽火何茫茫道路阻絶烟尘长京华咫尺不可望小子年来学狂
东征
大风从西来行子向东去黄尘十丈强没尽伤心树匹马追风不受鞭长安回首思悠然城头笳鼓晩来急村村寡妇当檐泣
鹧鸪行
行人行人子细听鹧鸪近前语分明山有长蛇兼罔两水若可涉霜涛惊哥哥欲行须蹔停君不见赤雉四顾不出山虞人关弓射雉还君不见大鹏抟风九万里六月一息图南徙
早发临安
东阁冬月西关西仲冬雨雪水复微去年今年风色恶大有小有人烟稀於濳诸县讨大贼军旅之后多蟊意外征求莫大繁今日苍生合苏息
大游篇赠高宗吕
登山须骑五色羊涉水须泛无倪航一身之小四海远红光瞥影明煌煌年少离居历寒暑孤凤冥鸿自高举东封碣石入罗浮十洲山水犹能数世人未断区中缘顽腹无肠万愁贮炎趋声利赴火蛾恋食痴鵶吓腐鼠吁嗟乎吾求此辈无其曹翛然六合解天弢上乘灏气怀宇高丹山碧水相周遭仰天大笑秋萧骚九州热客从滔滔高生高生纵游遨
石梁行
阴厓?谺气溟蒙山木惨切悲回风石梁驾天蟠彩虹飞流下捣龙光宫上仙之都弱水东彼岸可度天之功十年寻仙志未己台岳欣逢羡门子愿君启我元命秘荷鑱拾茅吾不耻桃源洞天春色多尔时刘阮今如何
慈竹引二首
北堂慈竹连理枝青阳含惠流緑滋堂中佳人云佩垂霞冠鹤帔光陆离麻姑盈盈进紫觞东方小儿翺且翔徐歌缓节宵未央明星煌煌应夀昌
其二
芙蓉朱蕤兰紫芽含风被露齐发花庭中象席连凤珈流辉照耀麒麟车麻姑盈盈进紫觞东方小儿翺且翔徐歌缓节宵未央明星煌煌应夀昌
望夫石
自君之出矣日日望君归秋风吹紫塞夜夜捣寒衣楼兰未灭君不归含啼独自下重帏玉关西去路如棘安得身随鸿鴈飞食荼中自苦食蘖那忍食西风吹妾身化作望夫石东海之水成丘山公乎何时生入关年年风雨里但见血痕班妾心匪石不可转君身如璧当来还
太白山人歌
吾闻太白之山横絶沙碛东去天盈尺秦地雄阴厓古雪吹烈风开辟以来如白龙赤日横半度百草不发天无功山中之人氷雪容飡霞吸露五内空緑云结交河上公夀三千岁顔如童北招汗漫南挟韩终椒丘县圃直天几度拊嘴扪毕天为通长髯下照沧海水玄虬跋浪吹苍穹视彼守株之徒奚啻黄鹄之与壤虫吾将乘元气与君游无穷
粤中元父歌
泉山老子金马仙青阳温风春可怜鱼须奉帝三十年角巾南首泉山前司徒起家青棘郎娟娟寒素临秋霜炯如白凤从君王瑞文冥举天地荒壶公山人见素子频年三出还三已玄文突兀凌太华峻节孤棱冠青史木兰江上弄烟水豸角鸡香恶用尔中丞謇謇新斋公丽如月露映梧桐白笔持裁陈素封殿前斥奸气如虹苍蝇贝锦心不同中丞解缨犹溃痈蚤岁称知犯公眼酬知力共塘蒲晩齐州腥氛黯长夜飞腾愿附冥鸿远玉龙手提不可成长歌一夕云河倾
苦寒行二首
刀兵之余气不淑立春一月寒犹酷东日微微背阳谷西风猎猎遗华屋吴侬号饥拜人前吴姬受冻啼门曲去年冬雷折地轴
其二
南冠丈人何偪仄恶风吹云闭春色白梅阴多开苦迟黄鹂口噤啼不得东方征轮断无迹鸣呼彼苍未肯回天戎翻令丝絮专元功
河上行
白鴈噭噭思朔方乌衣逐逐度河隍河间草树色焜黄淮西二月春悲凉北风惨懔日无光洪涛天不可航晨风不食百鸟藏妖虬怒鲸连山长途遥日暮雨沾裳临河欲渡愁无梁散发狂夫何郡郎箜篌弦絶声不扬侧身天地夜未央愁燕愁粤热中肠
少谷集卷三

[book_title]卷四
钦定四库全书
少谷集卷四
明　郑善夫　撰
五言律诗
发京邑迷路投宿黑庄
东省多年病南冠百念灰关山一怅望天汉独归来行野蒲稗晩过村笳皷哀迷途更几许愁絶望乡台
夜入鲁北鄙
不见黄花面凄其白鴈前清渠接淮泗衰草入幽燕月露犹团夜兵戎更积年归途不可极賫梦岁寒天
放船
柂楼下急浪去险在毫端已识篙师巧方忧蜀道难此溪防罔象何日避风湍颇羡玄真子清时把钓竿
泗上
总总衣冠地方冬生事繁牛羊散迥野烟火接长村薙藿农人聚分瓜稚子喧如何恶官府凿破此淳源
对湖二首
??玄阴日团团照水隈鲸波动霄汉鼍皷挟风雷地尽青山杳天寒白鸟回轻帆未相失自此访蓬莱
其二
远水明如镜平林渺欲迷天多足鸿鴈沙暖定鳬鷖秋事关身世湖声避皷鼙老渔吾愧汝曼衍听天倪
过彭城怀旧二首
自有干戈後年年向此过乾坤未解甲江海且增波拊剑心逾壮经时鬂易皤渭南无梦到终是卧烟萝
其二
忆昔此避地诸君慰我多别来淹日月望尔邈山河洒泪山阳笛关心陇水歌犹闻杀长吏飘泊复如何
吕梁
葱岭崑仑外吕梁天地间淜腾终赴海咆吼欲颓山力转鱼龙窟秋生虎豹关平生历险阻对此泪潸潸
悼刘宓
宓也归何处营魂不可招只疑天地濶竟作死生遥苦海风涛壮炎方罔两骄伤心卧佛寺秋雨自兰苕
得思道消息二首
闻汝还家後逢时俶扰初艰难仍被寇墨絰却离居边徼犹多故山园未可锄棠陵幸襄事亦得慰区区
其二
近逢黄吏部报尔在三衢志士伤泥滓南州困猰?时危离索久岁晩帛书无却忆吴门约萧条愧病夫
闻开化用兵寄思道
旧是桃源地如何丧乱滋荷殳连老少流血满潢池蜀道奔惟汝荆州仗有谁尊翁在垂白莫遣怨流离
牛首
牛首有佳致方冬亦自奇同云封地轴积雪糁松枝谷响传钟磬山昬泣罔魑凭高俯王土何意有旌旗
腊
南州不待律腊後暖相催久客惜残岁他时闻落梅家家斗酒会处处短笳哀却忆江西北渔樵戌未回
归来
不作东曹属归来巾屦幽岂能効舐痔聊且避牺牛玉木深防病瓶罍未省忧此邦虾菜贱家室暂淹留
进衣
何处避氷雪频怀负日暄未衰筋力惫独立布衣存列子愁居郑袁安早闭门粤南多爽气归去牧鷄豚
兵起
自有西江乱流民起带刀操差尽孺弱杀戮到耆髦敌馘时犹献军需日更骚长缨未得请无计罢鞬櫜
钱塘
万山赴海国衆水汇钱塘王气千年歇湖声八月长世传浑罔两天巧亦荒唐稍待凉风发乘槎问彼苍
即事
即事春相近回船日日操微阳留朔雪久旱失溪毛衢府风烟改常山斥堠高危途疲薾客汨汨向蓬蒿
漫兴
日月随人事溪山共客情水清鱼避影松静鹤留声枌梓怡前辈文章达後生时闻扣牛角犹愧似要名
严州
小传清江并孤城碧嶂防土宜多竹栢民业但耕桑稻熟还官得山深伐木长经过数州郡淳朴见兹乡
梨关
梨关不可上战格屹云端闽浙乾坤别风烟道路难堤防莫蹔废戎马未全安谩想先皇日车书达百蛮
送王参知赴阙
大参行赴阙兴落富春前六月楼船雨千山传马烟白云留故国彩服媚南天知尔宁亲後屏营金监篇
画鹰
似欲飞腾起星眸势可招平生酣白战远志碍青霄竹兎何愁得林貙不敢骄无由配鸾凤勿以比鸱枭
忆近夫
吴门相失後书札各茫然巢父终东去刘郎重北迁双鳬赴魏阙独鹤下青田未见风尘净怀君涕泪边
汨汨
汨汨伤秋鬂依依欲暮年钓矶沧海上布被白湖边避地亲朋弃忧时梦寐牵无家杜陵老且结草堂缘
梧儿初学语
梧儿生六月孩笑识人情得汝愁俱破于人眼尽青蹔时闻学语何日见趋庭尔祖能看我囘头涕泗零
伏雨
沥沥犹鸣旦凄凄欲作寒晩禾翻恶湿后土故长乾敝屋久僵卧凶年甘粝飱持觚向人世未得脱艰难
至日
至日风色好粤南霜信遥地卑饶瘴气春近茁寒条汶水昔独往淮南谁见招林栖岁华晏难免鬂萧萧
冬日草堂小集
近郭风霜浅寒天草木稠敝庐元僻野高马漫淹留岂是草玄宅能回访雪舟生逢圣明世未敢杜交游
喜吾惟可访少谷兼怀方令
旧国冥心久良朋见面初同为避地客独叩草玄庐花鸟三春暮乾坤百战余迩来方拙牧衰疾复何如
乌石惟可同游
道山秀盘石春半更婵媛海水双江入岩花二月繁衰容防草昧故老问桃源怜尔南游思风烟数断魂
寒食
至後百五日堂斋风雨深越乡寒作食溟海气长阴身事南阳役神京北望心采薪纒日月发已不胜簪
早秋龙门舟中
艓子小於叶早秋江上行风波千古转天地几时平病骨怜沧海凡才耻圣明不眠闻短吹故国亦飘零
宿象山西坞二首
乱木藏幽鸟清商集古城瞑烟分野意山鬼习人声未把桐川钓聊为頴水耕岩栖备寂寞傥得遇初平
其二
秋云不称意肤寸每成霖漏日翻东壁随风湿远岑腰鎌野外急磷火晩来深入夜增萧索千林猿?吟
寄潘逸老
东湖潘逸老守晦十余年久病文园枕长贫杜曲田形骸非故我天地有真诠愿汝支离德闲居读内篇
海滨书所见
北里万余户渔樵更种田打鱼乘水得伐木上山便禾黍栖南亩牛羊被远阡生涯未为少何意尽颠连
卧病少谷山中
伏枕东山晩闭门黄叶幽竹书遗问岁蝉语易深秋散地朋情见明时家食羞唯应习农圃草野得淹留
今夕
蓟门城下月今夕定如何白骨凌沙砾黄尘控骆驼羽书疲传置边马失关河天子方宵旰孤臣泪已多
授衣
秋草倏已歇鸣蛩欲近牀北风吹鬂发九月进衣裳抱病仍多事逃空未损光黑貂今久敝揺落岁寒妨
岊上送时行赴阙二首
王粲江湖兴幡然为国谋故山随意去残照尚谁留身事齐门怨天家漆室忧萧条倍怜汝岁晩拂吴鈎
其二
念尔复赴阙迢迢思昔年鸡盟尽豪杰天论老风烟病向沧江卧书无白鴈传平生鹦鹉赋万一故人怜
草堂
岁事日将晏草堂今苟完天风吟竹叶海月皓柴门藜苋还高志经纶有故园何能谢贫贱氛?在乾坤
寄林荆门
暮年沧洲客恸哭向穷途春草生归思秋风慰病夫青氊後命达白髪此身癯八月衡山去期君出五瀦
答安黄门
怜君下峡水寄我郢中吟白雪音调远黄牛风浪深林丘心独苦岁月病长侵胶漆知何地迢迢鸿鹄心
读鹦鹉赋
读罢鹦鹉赋吾怜祢正平识机宁入网远害转伤生名在心形累时危鼎俎烹异时一掬泪洒向武昌城
江上别道宗兼怀何仲默
却向江头别潸然感物华林泉移岁月霄汉变云霞伏剑亦骇俗出门宁顾家寄言何水部迟尔折梅花
挽王生
吾乡论後进尔最擅词塲十八人间世三千弟子行辕驹未竟步石火不余光忆昔邢居实秋风太惋伤
送伍方伯入觐
尊翁吾从祖同第甲申年论世鲰生愿通家令子贤春风虚木榻王事重楼船命薄徐高士栖栖不受怜
闻涛
涨海饶孤寐春山淹去归鱼龙永夜急波浪远天违孤志存舟楫清时卧钓矶尘机久已息何事白鸥飞中秋同高宗吕传木虚城东步月有怀京华旧游
朗月团秋社凉风薄岁寒故乡谁独健永夜此同看隣篴伤今昔山杯尽肺肝长安旧朋侣搔首五云端
南关
度陇心忽折殊方梅柳春兵戈近满眼书剑老随身世有阮籍泪道应原宪贫愁闻更选士东土已风尘
金山纪游二首
双眼无空濶长江会百灵吴门对海定淮树贴天青钟动鼋鼍窟云生鹳鹤庭中流有孤志皷枻下沧溟
其二
中泠水东游与散愁楼台通海雾岁月送江流好事怜司马逃空想惠休献花缘尚浅心折过扬州
不寐
客思苦不寐惊心豺虎喧羽书秋後捷鬼哭夜深魂岁月消残燹风烟失故园彭城有弟妹絺綌念温存
阻济上
叔伯何多日关山烽火明病妨风土恶身与岁时征丧乱怀先帝艰危有我生向来刘越石意气不能平
怀金山
我爱金山寺洪波万顷开乾坤留柱石沧海失蓬莱曝日鼋鼍出抟风鹳鹤回中泠洗心处极目意悠哉
此夕
时危长伏枕月好自临关斥堠连吴越烟尘犯海山民穷久欲乱师老未成班此夕姑苏酒酣歌不破顔
双鴈
双鴈为人得堦前相向鸣已辞关塞远犹带网罗惊宦情一片影客泪五更声侧目窥秋隼风烟异性情
对雪答太白山人
天地忽改色六花风乱投翛然翠袖薄加我草堂幽照水梅自媚闭门君不忧玄机正无极将汝醉乡游
岁暮哭近夫二首
南国青琐闼东山白板扉三年不相见两地思依依遂有幽明隔谁云夭夀微江东送望眼空复暮云飞
其二
宁知是永别七月有书来即死还忧国皇天亦妬才世衰元气散君逝玉山颓沧海垂纶客冥心若死灰
海门
落日绵亭岭茫茫何所之山川沦沆漭天地撤藩篱脱屣未相失放瓢聊自怡扶桑弱水外东望拂虹蜺
将至鲤湖道上
瑶宇青峰顶芒鞋白鸟边风泉轰九鲤云木薄诸天尚子终当去龎公最可怜玄房今夕里謦咳接羣仙
鲤湖三首
到此意了了春湖接未妨薄云长恋洞名草不辞香月色寒侵阁滩声夜近牀神仙真可学吾即傲陶唐
其二
铁嶂垂天堑石门修水关古松蟠极地小鸟立惊湍玉笛何由听真乘未即安芝田会心处漫忆紫金丹
其三
何处遁天弢烟霄首独搔山川进奇崛天地入萧骚病骨怜芳草烦心愧白袍东隅紫气盛偏薄上仙曹
春日经白沙王氏庄
王子躬耕处柴门碧树团云松飞鹳鹤风涧引波澜父老壶觞得儿童礼数寛西坡水麦熟麋鹿下安安
寄王时行佥宪二首
隐约王佥宪为官近越州久无烽火警能把甲兵休清远神仙所君王锡宴游时平占福地不用覔丹丘
其二
囊山分手去正值暮春时蒲柳看衰?风尘且别离岭南人事少海上鴈书迟炎瘴还消息无劳罢酒巵
寄充之华亭
鳌峰衰病至岁月莽蹉跎不识松江曲鲈?意若何朋情音问濶师道课程多预报经过日秋风偃败荷
寄郑方伯山齐
昔日莆阳役春山共采芝郑?犹逐客贾傅自明时潦倒莺花切提携酒馔随难忘何氏宅泛爱木兰陂
闻汀漳罢兵二首
整整汀漳戍羣凶复听招频闻洗兵马不见返渔樵猰?终难狎貔貅漫独骄皇情近忧豁氛?若为销
其二
羽书传上国牙帐拥诸侯别峒分戎马前锋失火牛果谁知要害漫尔历春秋只道书生策能分主上忧同林九高二傅二施二避暑越王城楼
长夏升炎?高城遁郁蒸河隍虚雉堞云日造松陵不去稽康达同游贾岛能愧无隣舍酒率尔集良朋
见二毛
去国星霜变违时老惫成荒迷一身在汨没二毛生世短思飞舄途穷乞步兵昬尘干气象沟壑未忘情
将别
多事晋安郡浮生未息机草堂存下着花径罢初衣江海形容在君王梦寐稀隆中弃汝去勋业愿无违
白袍
白袍存皎洁傍尔竹林人安得緑玉杖长随乌角巾庄生书是愤阮瑀行能纯易俗吾奚敢将无养道真
夜热次林九二首
中宵犹酷热初伏未秋风汲井分寒水休灯散羽虫宦情深自损肺气更相攻象魏天萧爽衣冠日会同
其二
雷霆悭小雨岩谷断微风北雪阴山里南州大火中迎秋草木异爱月女儿同内热兼多病赓歌愧未工
丹青阁
建州丹青阁清切建城西云栈浮高壁风松出逶溪水枯沙漠漠秋晏树凄凄多垒关山里销忧聊杖藜
登建州浮屠访僧道林
浮屠秋独立千里见氛祲水阁风长盛山城日易阴赤霞留鹤晩黄叶住僧深世事宜高卧空慙支遁林
再游陶园
太仆遗荣在黄华晩见招凿池旋日月洗竹直云霄宾客时能至园林迹许遥高秋花杂沓胜地不萧条
暮秋
旅情秋又暮长路更旌旗王气平三极兵尘黯四夷拙慙名已晩病恐志将衰许国微躯在崎危善自持
鸿鴈
稻粱荒岁月鸿鴈散江湖避地风霜切防身机辟俱不愁天旷絶长恐事荣枯二月阴山暖归心慰远途
北征
五年归少谷万里赴燕台恋阙鬂毛改感时鸿鴈来鱼龙已寂寞江汉尚喧豗远愧青莲士君王爱尔才
章滩
九月章滩水危於灧澦堆黄郎习波浪白日犯风雷鸟兽曾何有蛟龙或上来畏途荆棘暗此地石门开
忆四弟二首
出门忧汝病清泪至今垂鸿鴈莽相失?令空尔思未依南郭隐真怪北山移夜雨灯明里商歌一拊髀
其二
驽马心犹壮龙驹产不虚吾衰今更去汝病近何如烽火淹鱼素关山沓羽书横门思一出此意几踌躇
仑溪对芙蓉怀林九王七
脉脉仑溪雨芙蓉傲远天时危花烂熳岁晩叶逡廵对影会相忆看他亦自怜秋容长不灭吾欲赠佳人
寄宗吕
高适不早达才多数亦奇名应造化忌狂与世人疑妻子已同志箪瓢长自怡箕山好风月将汝结茅茨
寄林惟大
不了林和靖遐心驻薜萝星文天上有书法世间多独鹤闻清夜踈梅渡暗波沧湾余故宅猿鸟近如何
忆道夫
玉山建亥月漫忆十年前旧驿同吟雪诸君尽着鞭客途犹战伐南楚自风烟异域怀知已沈沦尔最贤
寄木虚
吾弟知名早锋棱不可当交情有端复文体下齐梁霜骥时犹蹶风鹰势必扬嵩山读书处烟雨压茅堂
雨後陪周用宾杖策寻天目祖花
风雨於潜道藤萝古殿阴祖花传近代瑶草寄遐心应世吾能赋探玄女独深形骸百链晩未免二毛侵
山中对孙太初食黄精
山中黄精熟作意向山人制法随蒸曝灵根集鬼神腹心吾尚病服食尔能纯有客乘云气三尸不累身十一月朔日登西天目看高峰中峰二神僧祖塔因晀千丈岩寻雷起处折古松枝扣巨石长啸天风蓬蓬从谷底起偃仆草木投宿张公洞枕上漫尔成诗
汨汨衰双鬂迢迢向两峰一尘消未了万劫入无穷昧谷蛟龙雨玄冥草木风自慙增上慢吁骇问崆峒
岁暮寻天台山水
桃源未可极天台烟雾深行歌白雪调坐见赤霞心草次千峰会鸿蒙万壑阴藏身一大事聊观世人音
台州观海二首
独客长途破孤城幽思多入山忘日月观海失江河万事只垂钓故园未偃戈平生挟弧矢流落意如何
其二
迷阳不自觉春远此登楼落日鲲鹏运一桴天地浮白波心不变青鸟信何由八骏浮云里平居端百忧鴈宕读壁间诗侯希召云此陈准卿之作也昔与准卿为月夜游仰观天柱诸峰岌岌如坠发狂大叫自以为奇观今兹已矣相顾欷歔赋此酹之
鴈荡清猨夜黯然读尔诗斯人竟短折吾道日支离二谷看秋月孤峰落酒巵细繙嘉树传洒泣向临菑
观鴈宕龙湫
瀑布飞不彻大声空谷哀青山下河汉白日莽风雷潭稳蛟龙定岁深鸿鴈来方岩倚天畔吾志在崔嵬
潘令席上作军中乐
张筵潘岳县笳皷竞黄昬杨柳生南国风云动塞垣挥戈情可念击楫气犹存汉主白登道甘心出玉门
赠顾华玉太守
客有飘飘者朅来湖海游云端寻鴈荡雪里过台州白业藏贤达浮槎近女牛丰干漫饶舌太守是闾丘
郡斋燕集答华玉二首
赤城天欲雪岁暮客边心君子风骚远良宵尊俎深旅怀新浩荡时事向萧森作意依刘表移家近汉阴
其二
梁园初授简越客罢鸣琴节序梅花及江湖鸿鴈深雪歌难却和醴酒若为斟何限山阴兴幽居独许寻
春日发赤城
碧海春信至赤城愁思深雪晴千涧疾日落万方阴毕岁皆行役凡躯故滞淫西归负良友忽尔长蓬心
浙江别王崇贤
避乱安平镇逢君永夜船何堪萍水迹直落浙江边天子今廵幸崆峒积岁年忧心正如捣况听卜居篇
江上赠汝厉侍御之荆湖
浙水重逢地闽州旧话稠雷霆喧独夜风雨动三秋骐骥行堪见鹰鸇击更优他时有谏草知上岳阳楼
登太山日观峰
东岳乾坤定黄河一缕分日排瀛海浪天入蓟门云鲁道伤吾志秦碑自夕曛未堪疏远目万里正?氛
遣愁
问途青草坂捩柂白榆林暑雨东方急河泥五月深低回长弃马淹泊未栖禽商调何悲切从谁覔赏音
北风
北风天际下舟楫夜相闻白草悬边月黄沙长塞云鸾旗犹小队虎旅尽高勋崖崿暌乖久人今已勒文
隐忧
四海俱疲敝中原且力支路难惟蹭蹬心苦有栖迟草泽龙初鬭天山矢更遗无由济社稷哽咽送年衰
出门
去国淹年岁出门仍糺纷未回塞翁马空有野人芹山海随黄纛风云驻五军远慙东方朔谈笑诤明君
沧洲夏夕
失意对蒲柳沧洲昨夜风野云依暮笛客况近秋空司马多年病虞卿薄暮穷此生随造物行止合飘蓬
对月怀闽中诸子
潞河今夜月却望晋安城少谷堂犹在东峰花正明旅愁存世故乡梦逐人情展转怀诸子风沙吾独行
大田篇二首
内使调鹰犬呼声动远陲万方多事後千骑大田时关塞囘金气旌麾把健儿璜溪垂钓者能载副车来
其二
禁直三千士长搴镇国旗甲戈迷塞月缯帛款边师大礼初囘跸春原更打围後车载光宠不数汉昭仪
梦惟可为余作山中草堂
天末梦君子山中营我庐江湖无利涉家室且安居梅福机事早郑?生计疎京尘今始便骑马亦樵渔
秋晩直南省二首
南宫秋晩直更皷不胜?鸿鴈夜仍度风霜天正寒宫车延北望越客滞南冠三辅烽烟里闻鷄未敢安
其二
清宵梦不彻鸦啼深树间要荒同汉月陵寝在燕山青草乘时长黄斿何日还因风候边使咫尺见天顔
送汪希会还武昌题得彭蠡
彭蠡何时定康郎水尚多鱼龙冬不蛰日月岁相摩楚客思芳草江城未凯歌星樯候风色安稳犯鲸波黄岩黄宗贤为余筑室羽山招与共栖未果守官郁郁辄有东路之思奈故乡多难欲归不可行当赴其招矣记兴二首
不分委沟壑上林安一枝官随年少後拙负故人知彛鼎终难就箪瓢定不辞故园方苦乱去采羽山芝
其二
万事无何有风云信所为此生依鲍叔何处覔锺期騕?怀长路芙蓉惜後时嗣宗元玩世不恨步兵迟
答孙太初
平生孙处士云水谊难忘遁世思公辈卜居真此乡名高多寂寞道在亦翺翔徐福终入海蓬莱意甚长
答林德敷
曼倩淹平世扬云困太玄此生元濩落夫子最相怜迹逐捐金市心卑扣角篇鲵桓去不远脱屣岁寒天
月下听王稚钦弹琴
昭文皷緑绮六气指间流王子梅花思飘飘下陇头月华终胜雪商意自成秋今夕西方梦佳人不散忧
送陈生赴韶州戎幕三首
闽海三山下韶州五岭南东风鷁首去长路马蹄谙蛮井歌堪听军门剑可谈丹砂真易得吾欲解朝簪
其二
月下栖乌树天边过鴈羣生涯随逆旅幽独倍怜君百粤兹多难今时未尚文南游得蛮府愁杀郝参军
其三
已息河间辔仍麾岭外旌艰危一命寄牢落二毛生铜柱时存汉乌蛮岁厉兵凭将攻守策忼慨说花卿
读魏钰诗
魏钰新声出篇篇有古风夜珠光照乘天马势行空邑宰深相识经生本自穷昆城依隐地秪忆鹿皮翁
边将
十月黄沙动阴山白雪高边兵凭剽杀汉马辟雄豪王道须无外天戈自有操莫令耕稼地岁岁泣弓刀
吊刘蕡祠
自昔悲歌地刘生有墓祠秪余经世志况值讳言时去国英雄尽还山事业迟黄金旧堂北搔首动遐思
寄徐可大黄门
往年游白下泛爱有徐卿令弟今相问怜君久振缨岁星还自照谏草未全行谢傅东山卧秋风社稷情
寄汪令希舜
彭门当太白剑阁带青城此地神仙窟春风枳棘情桃花栽欲遍蜀道去还平知尔丹成日双鳬凌紫清
送人游衡山
衡山开汉沔高者祝融峯羡尔为官地看云长道容斋居梦波浪冬日见鱼龙定有冥栖客巢君紫盖松
送龙相赴荣府
去为朱履客潇洒向王门君有神仙质官曹入故园乘风帝子阁种术武陵源莫吊长沙傅荆蛮处处猨
白鹤
广野声仍度华轩意不忘只疑霄汉远其奈网罗长宿处随鸳鹭鸣时学凤凰终当蓬阙去天路永翺翔
冬夜过王稚钦
禁木栖乌尽城楼戍皷催瞑移中散驾时接仲宣才道术吾全未词塲力拟回清风广陵散爱尔数能来
赠宋鸿
怜君羽翼晩矫矫若惊鸿夜蹑燕山雪春生楚泽风霄汉去不极稻粱行当逢遐方倦飞鸟犹自触樊笼
题夏仲昭画竹
苍梧春欲至翠篁风雨深云梢洒不乱流影下湘阴杳矣虞妃泪悠哉君子心凤凰去已久对尔想遗音
人日得诸友书六首
岁晩通明阁登临念我深故山归未得丛桂蔚森森人日双鱼信远天黄鸟音如何庄舄贵翻动越乡吟
其二
闻尔浮南海鲸波隔岁囘翻将谢傅兴转作步兵哀地到朱方尽舟从日下来交州拾薏苡谁识葛仙才
其三
吾爱方山老岩崖湛世情成都卖卜久不道是君平文陋齐梁体音收正始名赤霄天骥步他日与横行
其四
女方寻九鲤余苦忆丹丘蓂荚生无尽璚花采末由兎园枚叔侍牛渚客星浮杳杳孤槎外相思天汉流
其五
不跨山公马春今薛老峰前时紫芝曲尚绕白云中霄汉慙栖棘泥沙想蛰龙明朝解组去共醉薜萝丛
其六
尔同邺下士染翰擅词塲余岂东方朔犹含汉署香放身沧海上得句白莲塘迟暮思君子春来数鴈行
送人游邺下
邺城魏七子文藻亦吾师四牡君今去风流端在兹荒芜铜雀榭寂寞武安祠独有韩陵石黄沙岁岁吹
部直
春怀耿不寐怅望宛京天鹤到中宵唳星分万井悬燕云时少耗郊禘日虚传常想南昌尉先存谏诤笺
送张汝州
汝水元依洛嵩山直配天今君簿领去兼结水山缘世路黄尘里官曹紫逻边谁能废组绶跨鹤去翩翩
闻道
闻道汉天子身封镇国公家初营上谷臣得贺离宫铁劵传何急将军气尽雄郊牛凡五卜车驾想河东
送陈思献赴金陵
昔慕蔡夫子今知陈使君深居避矰弋用志到羲文却向金台别翻将宝剑分秣陵依隐地养拙幸相闻
河陇
河陇时多事兵车岁几奔犹闻遣太仆长计向军门羌羯方酣战骅骝尽不存西归报天子已到渥洼源
西山杂诗三首
春尽一到此散愁幽意繁西湖草已緑南国桂应蕃宫殿浮今日山河控北门时艰羡飞锡来往给孤园
其二
昔日西湖钓宣皇游幸来至今鲛室里彷佛锦云开岁月芙蓉殿关山龙虎台东廵志更远谁挽八鸾囘
其三
西山五百寺多傍北邙岑土木春岩尽楼台海雾深僧皆传玉食地更垒黄金纵目翻愁极长安岁岁阴
送洪南安
平生洪大理朴直古人心执法汉庭上春风吹六阴一麾横浦去相失庾山深他日逢梅使听歌行路吟
伍中丞拟归田索题
伍公江海思鱼鸟久相安拟逐鸱夷去翻怜銕豸冠萝云药圃细竹月锦堂寒矍铄风尘里忧时且?鞍周公器弘治初为庆符令赋诗追忆之
周君为邑日江汉尽桑麻帝力谁知识长安无狭斜但将九溪水频灌庆符花遥想弹琴处南风吹未涯
余侍御珊喜湖
柱史湖边宅柴扉开皖峰晴天回鹳鹤暮水迥鱼龙芰服身偏稳渔竿意可慵眼中秋浩荡为尔咏芙蓉
西山杂诗
落日春湖上烟波正渺茫衣冠非敢倚鱼鸟坐相忘痛饮还山简招擕有葛疆濯缨计未得意气总沧浪
少谷集卷四

[book_title]卷五
钦定四库全书
少谷集卷五
明　郑善夫　撰
五言律
送人归渤海
尔去秦台上秦台秋正繁城深渤海郡草歇乐陵原蓬阁风云至若华波浪翻看君有道气早晩共腾骞
送人之宣州二首
白也风流处云山满意幽兹为宛水隐况得敬亭游桃李含清夜梧桐下素秋澄江净何日转忆谢宣州
其二
宣城仙圣地山水作名州石控琴高鲤江深谢眺楼白龙降已久黄鹤唤何由尔去乘云月飘飘过十洲
送屠文治侍御使苍梧
衰?仍乖别羁栖几过从驽骀无熟路鹰隼自秋空铜柱扶桑下郁林沧海东南征且乡邑大不类秋蓬
张子言家移旋覆草
旋覆知名草秋斋不住花羣芳尽摇落此地且年华坐领幽人意行辞处士家相看到霜雪采掇辅丹沙
吾邦
丧乱秋风起吾邦尔独回徒伤覉鸟赋不见钓龙台少谷芝仍茁南昌角正哀建安七子下流落仲宣才
送蒋君佩视弟还谯
太丘二令子伯也是难兄枥下垂骐骥原头过鶺鴒燕关共卧後亳社独归情万国今戎马愁云日夜停
屏息
屏息经纶志栖迟阊阖云风尘蒙不解龙虎乱相闻秪有还山梦空余谏猎文长缨系越颈感激汉终军
薛君采见过
薛稷过逢日新诗向我传聊炊太仓米一诵陕郊篇薄宦虚谈劒危时合引年秋风下沧海掷置广文氊
题虎溪三笑图
东林卓锡地宛在崑仑西莲社谁堪入庐峰不可梯一空无色相三笑岂菩提便合攅眉去酕醄过虎溪
送林以乘谪夷陵二首
宜都三峡口迁客意如何落日黄陵庙秋风骇浪多巴蛮伐鼓祭江女踏蹄歌莫唱渝州曲猿声近汨罗
其二
水部青云志忧君双鬂斑同时谏羽猎独尔窜荆蛮波撼黄牛峡天连白虎关栖迟下客食直以长瑜还
秋月
秋月长安社光清太液池蟾蜍终不灭乌鹊竟何之铁骑喧今夜金波及四夷关山正阻絶却向篴中吹思道约游西山病不赴漫答兼问宗林二首
嗟尔棠陵客乖期秋独归香山有夙诺幽事忽相违木石机心损云霞朔气微时时梦鱼鸟未返薜萝衣
其二
昔游湖上寺犹记释宗林语我菩提树恒河深复深风沙晩识面江海後知音白鹤翩翩去青天何处寻
闻西江乱
乍发洪都使风传消息回荆吴得孟江汉尚深哀画角连城动黄衫自将来万方思系虏宁乏亚夫才
十日对酒姚氏园二首
野老经时病深秋出郭情辋川聊对酒京洛未离荣小水行丹壑余花藉绮楹松隂立不倦何限暮涛声
其二
病跨山公马秋过习氏池远天鸿鴈尽昨日菊花期碁局翻相恼鸥羣总不疑生涯抱瓮外一任隐君为
上毘卢阁二首
远上毘卢阁崇高望不稀关山仍此地城阙自斜晖羽檄流星过行营万马围渔阳暮色至引领翠华归
其二
阁迥临虚旷秋高入渺茫燕歌动易水骏骨望昭王日落城笳起天寒塞草黄扬雄辍扈从空自赋长杨
城戍
戍鼓长鸣夜军容更入朝北风尘漠漠南讨意迢迢秋有苍梧狩能无黄泽謡遐方尽玉帛八骏自应骄
陈执之宅同诸君酌菊二首
秪抱霜雪姿风沙怅独悲亲朋更此地酩酊对花枝栗里归心远潇湘秋事迟东君不相识只自向华滋
其二
绣衣都下宅丛菊好花枝延客尊罍罢良宵风露垂娉婷岂自媚迟暮宛相宜故国鳌峰上繁英今满篱
冬日顺门陪九卿请驾视牲
春曙复冬初仍瞻白鹭车礼从郊庙损天入震离虚江汉哀戎马岩堂望谏书生慙百里子去国意踌蹰
送苏侍御从仁使蜀
骢马今何去玄冥岁已残风云行劒阁钲鼓动松潘事在西戎部功亏旧将坛怀柔亦边略要识圣恩寛
依依
独有南冠客依依郭氏台未酣燕市酒翻惜陇头梅汉戍连城动秦关千角哀县金买骏地徒使壮心颓
梦与王阳明论学
美人入我梦惠我白云词述作何多事经纶非尔时空斋下鸟雀深水伏龙螭尚愧瑶华赠悠悠江汉思
柬顾华玉
在昔过逢日天台山雪生何期易水上同忆赤霞城杯动青春色堂含沧海声终焉谢朱绂?手石梁行
送人之贑州
西江兵乱後作宦意悠悠秪爱青油幕高横白鹭洲风尘鄱下战岁月贑江流应羡陶皮隐桃花开未休
赠方梅墅
方干乐道处小墅野梅开对客翻高调飞花片片来萝云蒙卧榻陇日照行杯不耐王孙思春深未却囘
送人之惠州
名家参政下独觉仲容贤宦辙今何往毕栖此最便物情沧海俗天气百蛮烟秪近啼猿树乡心日夜县
马伯淳西归
与君同去国别路各悠悠吾邑东海上终南西雍州何时报缟带於此解纾裘万事将慈母长歌渭水流
春暮游城西寺
毘卢千佛阁近在緑云中客到虚无岸春归莺燕丛燕台望不及古意渺何穷拟入东林社殷勤向远公
山人
吕公嘉遯处云鸟静相亲日与嵇中散沈冥山水滨鴈荡斜连海桃源直避秦斋居玩易理龙性可能驯
别林克相二首
邺下传诗句沧洲拂钓竿正思龙卧稳翻惜鴈归难燕壁云囘合闽关天郁盘飞腾最怜汝慷慨一弹冠
其二
汝复弹冠出余今解绶囘平生一掬泪洒向黄金台戎马东南剧鼔鼙城阙哀无能奏羽猎翻愧子云才
赠吴生
稻粱荒楚塞鸿雁尚安归秪避云中弹冥冥天外飞子有鸾凤质枋榆非所依风尘好自惜莫损彩云衣
赠山人受封
念彼南山隐南山郁自怡时闻春雨外高倡紫芝词猿鹤心同远裘羊径不缁莫嫌儿女笑宫锦照龎眉
崑仑子
君本崑仑客岩扉星汉连流沙拂袖去述作为谁传紫芝秀可掇青牛何当还异时求物色萧?白驹篇
安陵阻风
落日安陵上荒芜望蓟丘风沙无昼夜家室此淹留江汉悲多故干戈赋远游河清是何日吾志欲东周
游金山寺
地控恒沙界峰回沧海波潮声永夜壮云气秣陵多龙窟存光怪鲛宫湛绮罗黄斿蔽江左何日返天戈
赠杭方伯兼柬东卿提学
邴原犹薄宦疏广已遗荣无复周王猎谁钦钓渭名余亦武夷去探玄学久生逢君五湖畔北眺有余情
同晋陵诸子游水西二首
共有烟霞想言过西水浔薜萝迷远近鱼鸟入高深花气含风满山堂附郭隂宴酣忘主客谁赋越乡吟
其二
喜到晋陵郡行逢诸子招竹林初散帙槐树已鸣蜩遶径驯朱鹤通池接画桡遥思荷蓧者去作羽山樵陈遂初进士邀宿頳谷草堂夜观西湖渔火
税驾归闽土寻山入浙中客情逢胜友东路任飞蓬夜艇流渔火秋杯折渚筩巢由圣世事直北大明宫
钱塘映江楼冥坐观潮
钱王此开济旋入宋山河潮汐秋来壮雷霆水上多尚传江有怒翻恨海无波飒飒攅陵树悲风日夜过
过孙山人苕溪旧居
耿耿忆孙楚溪边青竹门未同苕水月竟失汉隂原夀天真诠外风云孤梦存平生少谷榻独下向谁论
寄施粤之侍御
南昌隐君子寄迹緑云端念尔神交久慙余色会难此时歌伐木伊昔阻风湍何日下县榻相看黄箨冠
碧岩下小憇望太湖
长夏碧岩好萧萧千竹林看山白屋静息驾古藤隂震泽惊波在洞庭归鸟深楚臣新去国漫有卜居吟
谒孙太初坟二首
草堂琴瑟罢羽化竟何如那复乌藤杖空传白鹿车沙湍且鸥鸟天地即蘧庐白首林君复终无封禅书
其二
伊昔丘园隐风流谁似君谈诗振大雅抗志入高云宅拟王官谷山名太白坟寥寥广陵散定向夜深闻
宿归云庵
泽国变元气名山留晩芳云藏伏虎寺花近挂瓢堂鹅鹳飞腾远渔樵言笑长沉冥达者事散地即慈航
寄赤城诸子
自别赤城去藏身金马门蓴鲈心独苦林壑道何尊万事风波过三年魂梦存终焉共?手采秀入桃源
赠张南陵
张翰风流在南陵谿谷间一为香案吏便得敬亭山饭饱鲈鱼味身随鸥鸟班後期望星汉知尔御风还
宿胜果寺
游吴复适越漫宿赞公房小隐薜萝密大观江海长鉢龙蟠夜壑云篴语秋堂稍觉菩提长森森松橛凉
赠秀公
不作寻诗计沉情日闭关牛车载上乘锡杖拄空山玩世风尘外放身花鸟间秋斋食橡栗见尔好容顔
题潘山人水居
习静不出郭着书长闭门烟霞结白日薜芷避缁氛巾舄从吾好钟彛有道存埋名爱蒋诩多事陋扬云
荒村
荒村连日雨散发不曾梳岁月报恩子生涯种树书无因致故旧岂是爱空虚门巷曈曈日轻车恣所如
赠叶少府
吾闻隰城尉通练更文章坐扫封狐雪行开射鸭堂诗篇穷地秘海水识风凉似尔纡黄绶巢云意不忘
行宋宫故基
西门数顷地旧是帝王宫复道清波没粧台碧藓空王侯混丧狗臣庶议从龙莫谩歌禾黍山河涕泪中
吴山
吴山入闤闠佳气自苍苍洞窈通仙隐龙盘集吉祥犹宜雪後对莫为岁寒妨所历多酸鼻兹山耿不忘
凤林
凤林五百户活计在山溪野碓远堤水嵓田高治畦新年传糗饵旧俗诵菩提生女无人育男长少娶妻
屴崱峰
盘礴地灵在东南天柱高三江转燕尾百粤乱牛毛未出无生网难忘大觉刀巢云定何日万国且旌旄
九日方山登高
方山五片石巉嶻七千寻气象恒嵩敌风云岁月深百年大梦寐九日此登临愿卸红尘累嵓栖长道心
耳鸣
官司忽失职双耳自今聋尽日闻天鼓何时聼麽虫向人艰应答於世类冥蒙未老神俱耗勋名涕泪中
寄华玉
潇洒顾吏部为邦日渐多人心兴礼乐世事入风波剡曲舟堪诵濠梁道不磨向来巾子雪堂构合如何
新昌县晓行
暝发新昌县晨临赤土隈秋花随地有渚鴈与云来杂树炊烟出前泾山照囘忽闻歌伐木行路兴悠哉
绣岭晓行
绣岭行不极盘山霄汉长谁将钓渭意同寄鴈湖傍野宿雀芋饭岩居木槿墙晨征莫相失云气正茫茫
金山纪胜
扬子宅前水东溟势欲吞乾坤真浩荡岛屿尽儿孙石舞风波作龙归日月昬平生爱飞动长剑倚崑仑
集胜果寺分得眠字
寺阁兹辰会宾朋尽世贤云山兼胜日岩壑得高眠移席竹林晩题诗花蕊妍燕鸿何意绪来往各翩翩
游烂柯山同杨节使二首
太末徐王国青霞洞府名江山共吾子风雨若平生锦树岩扉浄秋杯云鸟明应悲看碁者柯烂未忘情
其二
岝?干峰下天开姑蔑墟地灵蕃玉蕊神至响云车未破人间局先繙石室书茅靡入道术岁晩莫踟蹰
风雨过南关
元亮东归日长途菊正斑寜辞彭泽米早得匡庐山雨势秋崩峡云隂昼厄关囘思凤凰阁吾已得生还
赠姜建州
南迁为隐吏山水兴难降客至丹青阁时翻白玉缸谏书留御榻惠政及隣邦若访汉隂老知余是姓龎
送李曲江
李子新为令南迁百粤州梅花过庾岭吹满曲江头鹏运天池暮槎停星汉秋丹砂好寄与早晩上罗浮
寄倪南雄
京华相别後闻尔亦南图笑解银鱼绶坐分铜虎符山蟠五岭厚俗到百蛮殊千里梅花使春风好寄余
送王文辉游武夷
王郎不肯住脱屣武夷山学道心长苦寻仙鬂欲斑鱼龙淹海日鵞鹳厉天关何限沧洲兴希君共一扳送公衡韶州省觐兼怀倪南雄李曲江二首
尔往寜亲日千花春未稀此行无道路彩戏及庭闱王勃才名盛孙登世事微如逢始兴守道我钓鱼矶
其二
拟此过逢数何期迅别愁青山问庾岭沧海近韶州猿?声堪聼桄榔叶正稠风烟易春暮须及曲江楼
暮春湖上
沧溟春欲暮湖上芳草生风烟吹不断遥带凤凰城万事兵戈外孤臣藜藿情何当拊神物谈笑扫欃枪
詹文化
报尔龙头选才名我昔闻凤凰今有象骐骥直空羣黄散经纶事金縢礼乐文更期射三策早晩奏明君
夏公谨
四海夏公谨平生道未疎岂为青琐客不问白莬裾帝业维新日皇舆草昩初看君抱经济献纳定何如
戴宗道
小戴青云器明经正显行以兹先後甲知尔庙廊情樗栎人俱弃凰麟世必清经年无一字何以慰平生
林克相
厓老本钓侣经纶今若何自来科目选秪为利名多江汉波初定夔龙道不磨南冠有词赋万古卿云歌
梁日孚
梁鸿终自洁禄仕蹔栖迟混世名为佛修身早得师儿童送我意俯仰别君时何日长安市相过筇一枝
方思道
方郎天下士慷慨古人稀刎颈交惟女同心结到谁江湖同苦别霄汉独雄飞远媿朝歌叟中兴淹桂枝
汪希周
崇阳汪武选识汝自京华拊劒平江汉经年别室家飞云收虎帐战马返龙沙长揖青门外何人善种瓜
林德敷
圣后乘元化江湖思致身君居财赋地况作庙堂臣勋业时堪就鲈蓴兴莫新何当逐狐鼠同看帝城春
郑伯兴
吾宗贤吏部昔往鹿门山应世身难卧探玄意自闲山公启事近龎老携家还余亦隆中隐接君牀下顔
苏天秀
吾怜苏太乙磊磈长安豪钓罢渭川猎名驰天汉曹言余亦善士拊已媿时髦徐稚平生义还山解佩刀
姚元肖
接手燕昭国倥偬十载前乌栖空绕树?转自横天抚世缘知已抡才後少年君看越石父客礼竟虚传
顾九和
崑山顾学士十载绾银鱼勋业天人策行藏封禅书与君成去住谋道竟何如先帝焚香在皇情可但虚
陆子渊
成贤真此地瑶席尔司成述作囘中古机云媿後生华亭鹤正唳蓬海鴈长征结谊风尘上看君万里情
寄刘希尹吏部兼怀薛君采二首
长安薛子宅对尔诵骊驹云树怀良友风尘媿腐儒看山费日月忧国阻江湖方朔金门下藏身道不孤
其二
薛郎成小隐旧宅定荒芜万事将双泪经年无尺书身随梅福去病与马卿殊白日调龙虎飞腾意有余
龙门西象顶望海
浩荡窥南纪长天望正繁北风青啸海高浪白浮山舟楫思兼济云霄怅独还何当泝牛女重扣紫皇关
岊江送黄伯固大理赴白下
大理平生友相看涕泪存谏书君最切往事我难论放逐心无尽岩廊道已尊愿将金石志长报圣明恩
送人之邺
浩荡夷亭意经过邺下来王门占玉节春日上铜台游子牵多梦高堂候举杯蘼芜江畔草应挽使船囘
明妃曲
明妃初出塞宛转意何穷上马琵琶曲流悲入汉宫自言妾命薄万里去和戎今日蘼芜草青青向陇中
木虚过青野堂夜坐
小坐同吾子荒斋寡四隣林鸺鸣近夜山月迥随人太乙青藜杖先生乌角巾中宵莫说剑恐益鬂毛新
访吴山人隐所
脱屣吴居士寻君江水遥云房生夜气薜牖散春潮榻静闻空籁情高梦九霄从兹毕灵宝不赴小山招
答陈天游
淑气囘南纪文星傍省堂犹县沧海月留照紫薇郎学道防衰晩愁时应帝王思君直咫尺一夕鬂毛苍
湖中寒食
湖上逢寒食行行云日迷林花相映发只似武陵溪远水清烟并高杨黄鸟啼年年对芳草古意满城西
答林贞孚主客
忆自秋风起虚传奉使囘未捐池上佩翻失陇头梅尧舜垂衣日班杨奏赋才黄金散朝士知上礼贤台
送吴德翼佥宪赴阙
使君今赴阙春兴定翛然江汉黄华动风云锦?牵星移南斗下路引北堂前愿有华封祝天朝夀万年
夏夕青野堂卧月
海月团芳夜园庐引绪风琴书栖榻晏岩壑与人同尚泽南山雾终怀北极枫黄虞忽到梦伊鬰卧隆中
入海
沧海鸥波外云艘迥自航大江沉马腹密雨湿鱼梁未及星槎远那知天汉长渔竿变孤志翻愧紫荷裳
大末忆方思道
远怜方比部经岁断来书何日垂嘉树青青拂敝庐累憎鸿鴈响三见柳条疎幽独疲孤梦松斋月正虚
答顾华玉参政
吾怜顾长康吏隐近沧浪学道通元窍蛟龙翊尔翔云囘朱鸟国花照紫薇堂授我冥筌意相期天汉长
闭门
经岁避尘缘时参道德篇柴门背海闭鸥鸟受人怜桂树栽成实松花采作团微官浑忘却唯记孝皇年
闻荐
逋客晩知几西山言采薇长安三丈雪而我赏心违隐处无人识荐书何事飞冥鸿天万里空遣弋人归
早秋怀晋安诸子
揺落茭湖晩湖边鶗鴂鸣秋风吹桂树一伫越王城榻有南州重人兼卫玠清还闻刷羽翮看尔共蜚声
寄赠石室山人
安期持世界挟策西入关吴老遵牛渚乘槎钓不还行藏元气里弓剑彩云间何时留玉舄去入蓬莱山
病中
避地抛铜墨风霜岁屡更那期凤鸟至亦遣伏雌鸣久病丹心苦中年白发生如何张仲蔚却扫卧昇平
出塞曲二首
黄金琱鹊印白马出榆林瀚海行人絶隂山杀气深汉恩长北损边骑日南侵一唱丁都护三军泪满襟
其二
大王开絶域上将喜边功塞外风烟异军中苦乐同龙旗凋朔气虎帐卧沙风未系单于颈横戈意气雄
送杨明府入觐
双阙玄霄上三山沧海边云逵望鳬舄明府似神仙曲报离城调琴希清庙弦烦君告天子百姓尚顚连克相过草堂别去余病垂死诗来见怀呻吟中答之
喜女文章贵相过成笑言追陪憎病骨风雨别柴门会苦青衫湿情多白髪繁形骸已近死谁复与招魂
病中哭伯固二首
我眼双枯尽那堪更哭君平生犹铁石灵爽定风云葵藿虽同志凰麟不恋羣吾徒向凋谢谁黻太平文
其二
去年白下去送汝芋原陂今日湖边问俾余双泪垂终为谏议鬼竟失帝王师已矣先朝事伤哉此盛时
陈少府镧
吾怜陈少府独抱明月珠五载官闽土春风生向隅县知水薤意频握玉麟符霄汉声名早看君受剑车
张起溟约过草堂为传卒所误
君是峨眉秀余慙南海琛并期歌白雪何止断黄金接手难如此浮生感独深闽关及漳水鱼腹莫教沉
答林白石大参
归钓龙溪水君胡亟失时岂因白石烂竟赋緑衣诗拙抱江湖愧贤於弼亮宜重华迹已远吾道欲何之
七月望游水西白鹤寺乘月泛岘江
爱尔东林社乘秋到蘂宫招邀满童冠歌罢舞雩风鹳鹤黄庭莫巾袍白露中西江上云月归艇意何穷
送季明德应召赴阙二首
接手为兄弟交期共死生云逵易相失三宿晋安城海内风尘切秋边鸿鴈鸣飞腾未时莫万里好长征
其二
相别无一语相观情自闲风云感壮士江海散秋顔道已干时禁人须涉世艰去乡莫草草迟尔阳明山
琅琊王墓下作
田文全盛日泪下雍门弹王氏千秋後劳歌玉树残寝园生兎穴疑塜奠龙盘万仭莲花色关河望已难大田读伯固起溟见和之作怅然怀答二首
读尔怀沙赋?然系我思当年分即死此日已云迟社稷还唐介江山哭子期才贤世有几况及圣明时
其二
朅来张仲蔚秀句日逾多岂不思君子其如长路何商霖怜我在谷口喜人过终愧箕山隐无能守薜萝
南山赠林迁于比部
忆自随三釜同歌沧海篇何期傍九日得结碧山缘江汉兵戈外风烟鱼鴈前相看未忍别更上木兰船莆口之败福寜兵最无纪律大纵掠金以致肝脑涂地赋诗伤之
闽粤何多难兴漳师未休虎豺行白日天地泣清秋欲捣羣凶穴须枭败将头兵贪法半至遗恨福寜州
劔州赠陈待用太守
鬰彼神仙府云骖迥莫扳言将五袴手满弄九华山紫盖风尘表黄堂霄汉间因君覔神物剑水有龙蟠
鸂鶒
鸂鶒无拘碍浮游锦石傍雌雄互饮啄毛羽割隂阳已得沧洲趣寜思天汉翔并生大化里幽独阐文章
不寐
反侧终难寐寒天候不明经旬淹厉气永夜厌滩声万事呻吟外他乡儿女情还闻丧良友展转泪交横
哭遂初
良友看余几今年报女亡江山有頳谷风雨泣秋堂元气能无损星文定不光连宵激孤志洒涕向钱塘
送罗复之
圣夀齐天地臣衷効海山面陈安瘼疏头耸触邪冠玉帛奔重译衣裳济万官不胜恋阙处时事尚多艰
春日怀南湖旧居
南湖不可到幽事自涟漪田父春相遣隣翁暮与期烟霞隐薜荔风日晒鸬鷀岂待清商发花时有所思
双鳬
泛泛长依渚飞飞不度岑却无黄鹄志但有白鸥心烟水知音旧鱼虾得食淫自从叶县令来往五云深
向晓
河影忽不见东方方小明晨鷄许市客秋管海边营起舞者谁子飘零独此生蒙胧聼金钥封事转驰情
朝雨
若木光初判玄云复积隂撼江风色劲洒壁雨声淫泉室鲛人泣天边越客吟余情何处诉燕雀处堂深
将旦
曙色浮东海腾腾渐太清明霞低水槛宿雾迥江城警柝已罢击征人初啓行豺狼今挈领岂是乏长缨
与方质父登于山
巾舄动高兴江山入大观烟霞几囘首天地一凭栏晴日千村晩长风五月寒莫嫌踪迹远石室在人间
雨夜
萧萧风振屋泛泛雨鸣楼宿鸟惊巢堕潜鲛出水游客牀沾处湿病枕聼来愁颇羡清江上风波不碍鸥
地上
雨霁临池好桥平纵步宜湿泥勤燕子新水乐鱼儿病叶风多下团萍夕更移中吴消息恶吟赏泪交垂
秋暮
秋色去不反客心悲奈何病妨风土恶愁感岁时过弟妹流离甚江湖丧乱多沧洲十月雪囘首钓渔蓑
题南野旧居
南山百亩地记得种瓜时风日蜻蜓下犂锄布谷知辋川流水在谷口主人非独鹤青天外空亭自落晖
湖上
爱此湖上雨共君湖上游乾坤双短鬓江海一虚舟烟景初相见春光不可求明朝下西崦相望意悠悠
参文殊禅道上得栖字
移舟泊浅渚风日便轮蹄不雨江声定长隂野意齐香厨钟後饭田舍午时鷄入山应未得聊尔学禅栖
次刘德羲怀金山韵
记得金山顶风烟八面开乾坤留柱石沧海失蓬莱夜色京江水春光般若台兵尘兼病眼长望几徘徊
重游大石次刘德羲韵二首
病夫泉石性山雨健来过花濡回蛱蝶松偃足藤萝隔岁青春别同羣白髪多宦游殊慰此高志未全讹
其二
幽事住云泉湖光远接连寺钟山意动松雨磵声悬石壁开云窦桃花隐洞天中原尚多垒此地合逃禅
望武夷时与黄元质同赋
客路未千里名山已万重歌传武夷曲兴落幔亭峰密竹幽幽鸟深溪隐隐舂黄生诗句好吾得事游踪
有怀
独客路千里美人天一方连宵入我梦今日写新章白月犹故国青山皆异乡不堪秋信至梧叶下沧浪
谒屏山书院
隐隐屏山顶悠然见考亭衆星开分野一水入沧溟礼乐今为盛门墙世必经平生鸿鹄志数问紫州城
谒考亭书院
西门犹阙里平地见沧洲谋道无虚日寻源直到头德言俱不朽庙貌正须优欲济波涛濶临流重澁羞
送王崇贤
黑云天未厌清江船不开客情春草长国事朔风来叹世长卿枕疑人郭隗台看君囘彩服拜舞兴悠哉
赠吾隐君兼怀惟可
谁言道学者正印自文山守黑惟空谷潜身到大还声名百世下交谊九垓间因尔怀君子江湖好驻顔棠陵家观释宗林诗画戏为一偈嘲之
莲社柢能入林公许径过法衣乘獦獠佛日动山河五藴元空寂三车亦障魔白牛载词藻西去欲如何
冬日对白菊
白菊尘埃里翛然湼不缁风霜忌太洁桃李竞当时水德元如此花神祗自?遐方对灯烛聊副赏心期
少谷集卷五

[book_title]卷六
钦定四库全书
少谷集卷六
明　郑善夫　撰
五言律
怀人
客思苦作恶美人长别离愁深九日菊梦饱故山芝刼火明天地秋声入皷鼙销魂仍病骨行止昩前知
题黄隐君水居二首
人境不肯住水居犹沧洲青山如对隐白髪本无愁春草诗魂合秋风乐事求鲈蓴兴不浅聊定此生谋
其二
水居意自得海鸥来不妨老怀惟杖履秋事在林塘桂桨依渔父菱歌出女郎逃名非故尔但恐失沧浪
钓台
文叔为天子先生顾钓矶故人一夜话星坐旧山归严瀬无今古羊裘有是非瓣香台下拜素志尚依违
得闽中消息
闽中久无雨百糓尽枯燋魃虐延诸郡农工岂一朝何时免冻馁吾邑更征徭避地翻愁思余生不自聊
对雪答太白山人
天地忽改色六花风乱投因之翠袖薄加我草堂幽照水梅自媚衔泥燕有求一杯思共尔日暮问行舟
哭龚道
海内君知我闽中我失君云霄劔在壁风雨榻扬尘龙见悲吾道乌飞念此身艰危有壮志南望重沾巾
旅夕逢所亲述怀
乍见却悲欢相询语夜阑数年罢道路诸弟泣饥寒井竈还多故亲朋有永叹自怜飘泊甚闻此屹忧端
下瀬
回溪去似箭乱石簇如枪下瀬扶招急凌湍荡桨忙未妨临灔澦翻喜得沧浪范蠡扁舟外风波更渺茫
赠王双林游宦海门
振铎维扬去堂斋俎豆幽岂为苍水使与度海门秋三鱣随风至羣龙抱日游山阳篴可聼展转忆良俦
送彭少参进万夀表
离声言可恶子去似登仙敬述诸侯职懽呼圣主年青云纒礼服白浪静楼船锡尔天闲马黄金台下传
答方思道富阳见寄
浙水浩天涯吴门意已乖三年方数字半世渺孤怀萍梗犹能合风尘未见偕富春霜雪里却忆凤喈喈
木假山【时行游麦斜得断木如山状】
已幸脱煨烬漂零故不辞肌肤浑尽剥丰骨坐称奇?嵝羞相学云霞信所为从兹别林薮深结主人知
宿七里潭
无数滩皆恶安恬独此潭泝流心共澹汲古味能甘永夜鱼龙定空山鬼魅谈高秋进萧?行役遍东南
小野堂对菊
小野堂前菊相逢满意花诸君抱氷雪散地有烟霞傍月神犹整当歌影故斜异时追此夕萧瑟向瑶华
答曹仲礼见赠
未暇曹刘体逍遥了岁年聊应备土缶岂敢冒朱弦情性人俱得咸英世不传从兹习喑哑作用在忘筌
题程时言侍御和溪谱
君家好乔木远影鬰婆娑桂树青霄上桃花骇浪多高峰回日月大地涌星河近閲篁墩谱燕山岂啻过
题田给事一竹轩
羡尔云霄势泠然氷玉姿空斋寄森爽独立出喧卑尚阻潇湘对终收淇澳诗幔亭霜雪盛应长凤凰枝
病居读顾与新诗
伏枕殊方客秋风岁载隂链形功不就抵病意何深稍出词章网翻为着作淫头风顿觉愈吾只爱陈琳
林沧洲下第赴荆门
怜君不得意归鬓忽成丝更下荆门棹还闻巫峡悲礼严徐孺榻义重象山祠应念投竿客终为帝者师
惠山酌第二泉
惠山好泉品清切锡城隅松石隂堪结莲蓉翠不孤寺虚流夜气沙润长秋菰笑挈二三子朔风近舞雩
忆思道
近忆棠陵子还朝定此时肯为黄歇客兴在白云司意气吾能共江山君最奇夔龙格心事天意要人为
读备遗録
神尧无信史谁纪革除年龙虎风云上山河涕泪边夷齐偏守死王魏总知权三复春秋传微词今不传
望鴈宕
鴈宕青到眼天南秋复凉寜辞北山屐来傍水仙王越鸟随风化瓯童触雾黄未须悲道路前是武陵乡
再哭近夫
近夫吾益友失汝自吴江末世英雄短平生涕泪双参乎真悟道囘也未为邦不见牛刀试青田俗尽龎
刘实夫静观楼
刘子吾邦秀高楼元气边定心还到眼慧日正行天风物无拘碍江山且岁年平生腾踏志终要九潘渊
白将军
将军出武威仗剑鎭东陲气压风云阵秋生熊虎姿长挥白羽扇岂羡鋭头儿数载伤多垒云台及盛时
咄咄【宿国清寺有怀往事】
咄咄长廊下倡歌谁为闻世人皆梦寐之子独风云土浄菩提路天垂星斗文犹存顶神咒至语未曾分
赠欧阳崇道
使君廊庙器秪惜頴川名世事忧无尽吾邦兆已行况逢王者作要使海波平倘及莘中隐深耕自性情
哭仲默
去年孙复死今复哭何休霄汉冥交尽嵩邙正气收操戈吾岂敢怀宝尔终投秪益文章价年年照斗牛
谒紫阳精舍
山水奇如此乾坤气所储昔贤遗笋蜕异代俨门庐岁晏芝苓长天高风露余蹉跎逐簪笏尚愧紫阳居
三陟
怜君忧思剧三上白云山风树吹无尽鴒原望不还堂阶抱古恨松栢变秋顔莫以歌终曲人生涕泪繁
春日怀京华诸友
闻说神龙起羣贤一网提中原刑白马南国且黄鹂夜楫谁同击春江他自迷无能逐公子锡宴上林西
寄容台旧僚友
上德符元命南宫列隽才周王郊祀毕汉日辟雍开法驾新承幸芝坛定数陪百年大礼乐述作意悠哉
秋日寄赤城诸友
几载不相见天台叶又飞行藏归一是尧桀自相非江海完吾志星霜变客衣风期与云会莫遣道心微
夏雨
南天春苦旱咎在岁星沉四月禾苖歇三农雨望深油云肤寸合一似雨黄金君王社稷主要识上天心
张起溟得子
闻得充闾庆青天眼不孤君犹倚桐树此是凤凰雏昔日三苏出眉山万木枯乡书日暮至定报有嘉符
元夕登鳌峰絶顶【有序】
元夕余从海上与木虚子登鳌峰据奇石摩挲古桧树忽闻峰顶瓦砾声趋而从之见二老拄杖箕踞相顾一大笑乃引酌啸歌月隐隐出云际下观万井灯火星河倒浸陆海中余诸人者犹梦天然奇哉惜哉高子王子远莫可致沛夫泥俗招之不来也遂折古梅枝以贻怀者归而北斗指寅矣遂作韵语以引诸子
共尔寻芳酌复从鳌顶行风烟有元夕星汉下孤城石祖他年梦山公一笑迎高歌倚梅树瞻注有余情
哭张士孚
同会今何在斯人天下无盛时看谏草何日奠生刍狐鼠私相庆衣冠势益孤空余青史上遗简载名儒
答陈监
武原陈仲举惠我古苔篇读罢生隂籁知君玄又玄高贤惠远社归客洞庭船何日寻芳约蓬山种玉田
除夕二首
忽忽屠苏夕匆匆吴楚春岁华无奈守酒盏可怜频世短聊看斗时艰复问津剑文差不翳犹得慰情亲丧乱满天地风烟无古今吴门又除夕粤客未投簪灯晕他年梦椒花故国心翻怜痴儿女嬉笑夜堂深
秋月
初昏见秋月耿耿即西倾河汉留光景关山入杳冥衆星森北向一鸟浩南征莫遣微云起渠能秽太清
吕梁【又】
数载河为患怅然思禹功源从西极下水到吕梁雄天堑长淮北地维沧海东应悲箜篌曲宛转意何穷
王南渠隐居
冠山龙卧处流水近沧洲形胜东南地堂斋烟雨秋谏书存事业逐客且林丘只看桐溪上星文动斗牛
大田篇
君王提一旅礼法用三驱木落鸿能矫天寒虎在嵎风尘收猛士骑射局文儒鋭首谁家子人间大丈夫
得友人书
每逢闽地客数问尔沧洲摇落意如此烟波去无繇传楫还长击高柴未损忧因风寄幽独蚤晩大刀头
再送李曲江
曲江山水县暇日好弹琴要将流水意遍作頴川唫王风周末异瘴色日南深更点分明处县知令尹心
怀思道
闻君留阙里勾当未曾还五月过泗水何时登太山道存夫子室礼接鲁生顔星驾飘飘去云天迥莫扳
寄小野
倪侯隐南国食禄二千锺谁识神仙骨长栖富贵丛梅花行岭外鴈字过蛮中何日飞寻女而将黄鹤同五言排律
劒州
溪声下黯淡山意会延平激漩当天险横霄极地形黄堂严上界?舍倚高城龙劒真能合虹桥本易成茶菰流土物稉秫得人生李子濂伊嫡刘滋卓鲁勍士多通古学民不废春耕何处深传檄兹邦乃苦兵方将采竹箭奚暇糁藜羹正赖贤官府艰虞系物情
除夕二首
百战无寜日穷年作宦情故山惟梦到异域独灯明氷雪淹公子风尘掩客星无家杜陵老经乱郑康成北望关河固东游岁月更安危仗王室鼎食愧昇平
三元今夕到羣盗几时平河洛新流血齐梁日请兵羽书连乐国鞞鼔动神京大将真无敌元凶未就烹地悲杀气盛天苦岁功成进退吾何据椒盘空复情
送司徒孙公归安陆五十韵
国步多艰日黄图八叶时正人俱逊避冥运莽推移在昔先皇世明公早典司菁华临騕褭瞻聼下须弥德业周王佐贤劳汉度支坐舒千里足遍察万方眉时値中原扰频徵北鄙师向非筹百万安得活疮痍理剧虚投刃囘淳重执规赤心医国石白首向阳葵朝着留清望廷争抗直词杜公良不忝樊子岂无奇禄秩方登俊儿童不免饥少焉看短鬂率尔问青芝恳切封中疏阗淤梦里思王言温莫挽传马去犹驰肱股定虚旷麒麟难系羇韦年寜待暮常版却应谁允矣修初服忻然集故知养真同在洛忧世类还睢荜辂北宫子鹿裘荣啓期钓溪人罕识游岳鹤长随信是劳筋息其如柱石衰嵓堂喧燕雀城社保鼷狸黔首殱金气旄头直玉墀岂惟余狡儿遽使有鸱夷浩荡南溟徙差池北斗垂帝能忘反侧天未欲雍熙前席追才子高轩?健儿汾阳终复起囘纥定深疑世道今如此言余何所之狂通剑术愤激撤书帷猥作龙门客载歌淇澳诗未缘经品藻窃幸受鑪锤食忝侏儒粟才妨寝庙牺役形酬顾遇镂骨为嘘吹永愿参徒御犹希附鼎彛此心何觊豁人事竟离披贡禹情堪吊任安义匪疵几能容傲吏奚止失师资悢悢悲鸣铗奄奄叹守雌肩随遑点染影吊趣磷缁便作开笼鸟还慙掉尾龟即寻鸥鹭好甘与簿书辞采药灵源洞纫荪少谷陂静便粗布褐安稳小茆茨述作刑司马冠缨薄李斯嵩高尘不杂来挹九峰姿
闻吾廷介避乱客死藁葬道隅
识面胥台夕论心浒墅时功名非尔辈文藻是吾师命薄长遗世才高更忍饥天如产麟凤王不梦熊罴久着东山屐频?濮水词邴原明进退杜甫昩生涯已是哀黄发仍兼?赤眉修身浑欲到得祸一何奇寂寞榱楹折荒芜气运衰人皆牖下死子有道傍疑叔宝时多惜嵇康我独悲君门数行泪不但致吾私
夀林大司马四十韵
当代论耆德先生第一人行年老益壮浴已日犹新九牧衣冠胄三朝柱石臣时流立标凖前辈想丰神伊昔遭平世超然充大宾东寮注柳肃内史倒陈遵奇思过常调修能异等伦一生随日驭十载在成均古学薰移俗名贤类受甄牵裾留短草啓事起枯鳞琼佩辞仙仗金陵秉大钧岂无云锦线可补舜衣鹑鸿运丁天厌元龟卜世屯文狸翔粉堞玉玦下枫宸温国言归洛宣尼罢问津岁功成者退初服誓当伸几杖苍生慕松筠白发亲起居全矍铄容色愈温纯不论临卑幼都如饮酪醇达尊人代少幽意岁华频寄癖泉山麓移舟越水滨犹能作小楷亦称戴高巾奚用推洪范终然比大椿夀临文彦博子得范纯仁极北陈情切滇南税驾真言将懽菽水不是忆鲈蓴臣父深思子臣儿愿委身明王念勋旧温语蔼丝纶李密近还蜀张良未谢秦银鱼绾房杜玉树集陈荀莱彩偏宜晩潘舆每及晨风吹緑野暮花发锦堂春刺史宣前烈春官振後尘品题惟凤鸟图画必麒麟二月山川丽全闽气象臻嵩乎锺匪物甫也降兹辰度曲来鵷鹤称盃拜缙绅龙门登尚忝骥尾附何因感激吾将仕沾濡俗到淳太平若有象早晩下蒲轮
送周方伯入楚五十六韵
南来日月浅歘作洞庭游宦逹多离坼旌麾还阻修人情乌石雨仙路豫章舟树直黄陵庙花明白鹭洲攀轩啼老少拥篲振王侯毒草祠能久濂溪井尚留贤声望宰辅伊昔盛才猷八辟参邦典羣疑反楚囚青莲分黑白丹笔斡宸旒退食惟书卷攅眉视贵游坐兹不速化寜自向明投先帝需梁栋春官杂枓樛匪材随鍳澈是岁辱甄收分忝
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:59-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>