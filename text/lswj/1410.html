<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,麟原后集卷一,麟原后集卷二,麟原后集卷三,麟原后集卷四,麟原后集卷五,麟原后集卷六,麟原后集卷七,麟原后集卷八,麟原后集卷九,麟原后集卷十,麟原后集卷十一,麟原后集卷十二,麟原后集附录,麟原文集全文在线阅读,麟原文集全文在线下载,大玄古籍书库">
<meta name="description" content="元文别集。前集12卷,后集12卷,共24卷。王礼撰。《四库全书》曾据两淮马裕家藏本编入别集类。卷首有刘定之序,元至正二十五年(1365)李祁序。全书分为前后两集,各12卷。前集卷1为碑,卷2为志,卷3为行状,卷4—5为序,卷6—7为记,卷8为表,卷9为传、赞,卷10为题跋,卷11为说,卷12为哀辞。后集卷1—4为序,卷5—7为记,卷8—9为铭,卷10为行状、祭文、书、启,卷11为说,卷12为杂著、词、题疏。卷末有孔公恂撰《王公墓志铭》。刘定之序称王礼作品“有掣碧海、弋苍旻之奇”,《四库全书总目》则不以为然">
<title>麟原文集_王礼_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">麟原文集</span> <br/>
          作者： <span class="inputVal" id="bkauthor">王礼</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]123973</span> <br/>
          说明： <span class="inputVal" id="bkdec">元文别集。前集12卷,后集12卷,共24卷。王礼撰。《四库全书》曾据两淮马裕家藏本编入别集类。卷首有刘定之序,元至正二十五年(1365)李祁序。全书分为前后两集,各12卷。前集卷1为碑,卷2为志,卷3为行状,卷4—5为序,卷6—7为记,卷8为表,卷9为传、赞,卷10为题跋,卷11为说,卷12为哀辞。后集卷1—4为序,卷5—7为记,卷8—9为铭,卷10为行状、祭文、书、启,卷11为说,卷12为杂著、词、题疏。卷末有孔公恂撰《王公墓志铭》。刘定之序称王礼作品“有掣碧海、弋苍旻之奇”,《四库全书总目》则不以为然,认为这种提法“与(王)礼文不甚似”。并指出:“(李)祁序称:其蔼然仁义之词,凛然忠愤之气,深切恳至,无不可人意者,斯得之矣。”总之,王礼的《麟原文集》所收入的作品是以义理见长,而不那么讲究文采与结构。本集传本较少,元明旧刻均未流传至今,善本仅有一二种清抄本行于世。</span> <br/>
          封面： <span class="inputVal" id="bkimg">Z_19599.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]麟原文集
[book_author]王礼
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]123973
[book_dec]元文别集。前集12卷,后集12卷,共24卷。王礼撰。《四库全书》曾据两淮马裕家藏本编入别集类。卷首有刘定之序,元至正二十五年(1365)李祁序。全书分为前后两集,各12卷。前集卷1为碑,卷2为志,卷3为行状,卷4—5为序,卷6—7为记,卷8为表,卷9为传、赞,卷10为题跋,卷11为说,卷12为哀辞。后集卷1—4为序,卷5—7为记,卷8—9为铭,卷10为行状、祭文、书、启,卷11为说,卷12为杂著、词、题疏。卷末有孔公恂撰《王公墓志铭》。刘定之序称王礼作品“有掣碧海、弋苍旻之奇”,《四库全书总目》则不以为然,认为这种提法“与(王)礼文不甚似”。并指出:“(李)祁序称:其蔼然仁义之词,凛然忠愤之气,深切恳至,无不可人意者,斯得之矣。”总之,王礼的《麟原文集》所收入的作品是以义理见长,而不那么讲究文采与结构。本集传本较少,元明旧刻均未流传至今,善本仅有一二种清抄本行于世。
[book_img]Z_19599.jpg


[book_chapter]前集

[book_title]提要
钦定四库全书　　　　　集部五
麟原文集　　　　　　　别集类四【元】
提要
【臣】等谨案麟原文集二十四卷元王礼撰礼字子尚後更字子让庐陵人元末为广东元帅府照磨明兴不仕聘为考官亦不就江西通志载吉安人物有王子让而无王礼盖误以子让为名也礼工於文章着述甚富尝选辑同时人诗为天地间集【案谢翺尝録宋遗民诗为天地间集此袭其名盖隂以自寓】其名见於郭钰静思集中今已久佚维是编尚存分前後两集各十二卷前有李祁刘定之二序定之序谓其托耕凿以栖迹於运去物改之余依面糵以逃名於头童齿之际其文奇气硉矹胸臆以未祼将周京故也有与子让同出元科目佐幕府其气亦有掣碧海弋苍旻之奇及攀附龙凤自拟留文成然有所坐噫喑郁抑扪舌騂顔曩昔豪气澌泯无余矣意盖借礼以诋刘基然所评与礼文不甚似祁序称其蔼然仁义之词凛然忠愤之气深切恳至无不可人意者斯得之矣乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官
【臣】　陆费墀

[book_title]目录
钦定四库全书　　　　　集部五
麟原文集目録　　　　　别集类四【元】
前集
卷一
碑
卷二
志
卷三
行状
卷四
序
卷五
序
卷六
记
卷七
记
卷八
表
卷九
传
赞
卷十
题
跋
卷十一
记
卷十二
哀辞
後集
卷一
序
卷二
序
卷三
序
卷四
序
卷五
记
卷六
记
卷七
记
卷八
铭
卷九
铭
卷十
行状
祭文
书
啓
卷十一
说
卷十二
杂着
词
题疏

[book_title]原序
麟原前集原序
永新溪东北入庐陵界敖城谚谓楚相孙叔敖尝筑城然楚都郢去兹甚远敖既相楚恶得来哉盖臆说尔敖通作嶅山聱牙蟠纠环回若城故谓敖城居敖城王姓最旧号宣溪王溪至是名宣因溪以号其族也王之老成人见称於国初者子让子让当元时举於乡为经魁从藩省辟佐主帅全普庵戡定江湖间志弗遂归隐号麟原然人不以前藩省辟官今麟原自号称惟曰子让亦犹宋尹师鲁非不有官号人惟曰师鲁以其炳着人耳目不在官号也子让既隐本朝治化聿兴有来迎典场屋文衡主鄊饮宾席者辄避匿不就其所与友有云阳李提学希蘧洲原胡尚书山立皆以弗仕为心昔元盛际专假科举抑南士南士多伏藏用诗文自写至是与子让希蘧山立辈往还丘壑岩谷有为诗题子让所居者予忘首聨其下云当户雨苔双石峻隔江烟树数峯闲杖藜麦垄秋霜後樽酒茅堂夕照间闻有古书人不见柴门客去又常关观是子让甘寂淡乐幽僻托耕凿以栖迹於运去物改之余依麯糵以逃名於头童齿豁之际无求於今有期於古可见也子让没有年其族显者今大理寺卿同节谓子让诸孙被荐入京者谦为族侄以谦谒予持子让集来不尽出予亦以病不及尽观其所出信手阅数篇至为吾邑作纲目书法老儒水窗刘友益後胤记复先庐慨仰舂陵伯升文叔昆季复炎鼎引杜牧神尧能以一旅倾孤隋後世子孙不能以四海全盛力复河北深惜永叹之嗟乎子让其奇气硉矹胸臆犹若佐全普庵时以未祼将周京故也有与子让同出科目佐舒穆噜主帅定吴越幕府唱和其气亦有掣碧海弋苍旻之奇後攀附龙凤自拟留文成然有作嘻喑郁伊扪舌騂顔曩昔气澌冺无余矣王半山云高位纷纷谁得志穷途往往始能文上句斯人之谓下句子让之谓论士者奚必以遇合与否较量抑扬哉同节愿予序斯集予谓同节文集有建大将旗鼓独出井陉口若淮隂侯者有合诸国从亲共入函谷关若信陵君者多寡惟所当今同节法理余暇手不释卷子世赏成童踰年宴琼林绩文翰苑俟他日合子让同节世赏所作为宣溪三王集岂不善予序焉亦以期焉赐进士及第通议大夫礼部左侍郎兼翰林院学士经筵官国史副总裁知制诰永新刘定之序
余与王君子让为斯文友二十余年矣始余友子让时子让方锐意科目眉目清耸举举异常人余谓其必为後来之秀其後果亚江西乡榜余又谓此未足以溷子让子让名誉当不啻此已而世故纷纭为性命奔走不暇音问不相及近一二年乃得再会於禾水之上须发容貌累累然其中退然其辞气卑卑然余疑其颠沛转徙随俗异化以故若此及观其所为文数十篇皆蔼然仁义之辞而凛然忠愤之气深切恳至无不可人意者然後知子让之学与日俱进子让之气与年俱老而非变故反覆之所能沮丧者也余又观其易字子让一篇所见益高所处益下有歛春华而就秋实之义於是又知子让之学日近乎里子让之心日进乎道而非辞说工巧者之所能尚也呜呼丧乱既久平生友朋存者百无二三纵有存者亦不能以自力而子让独能肆志於学不废而益勤故其见於文章者如此余衰惫已甚无复有意斯世而独於子让之文有发焉故为书之岁在乙已夏四月云阳李祁序

[book_title]卷一
钦定四库全书
麟原前集卷一　　　　　　元　王礼　撰
碑
贑州路总管府判官王侯纪勋碑
今大郡古侯国也而政令之设施财赋之出纳军民之统治尤为繁浩必长克长贰克贰同德恊共臂指同运则事无不举不然虽平世不能以治况抢攘亡纪之日哉贑之政可睹矣兵部尚书全公以选牧兹郡文武并用声威赫然越二年为至正壬辰蔡颖流毒江右搤于吉安间道由抚以窥贑四月据宁都於是府判官奉议王侯分兵讨之癸亥战猫儿石得间谍戮之甲子战小庒寇?乙丑至葛坳三捷毁其茇舍夺其马丙寅战印山寇奔溃已巳驻兵女冠三方并进七战大捷是日复宁都获首贼范某及徒七十余人得所夺有司铜印一十有三万户金虎符一日遣部将迹残凶掠鬼岭越果子园斩首数百级擒伪元帅刘万户赖尽焚其巢一十有六乃命增旧城三尺陂万斛里以灌濠外置鹿角栅以备设护民廵检募集义民城内廵防者千二百人城外守望者二千四百人节钟鼓以知缓急未几寇再至再衂州民始安十一月又檄侯分府事於兴国既至县即调兵廵捕与寇逆於方石生擒二百人斩首百六十有奇?死者不可胜计始葺城壁象十二次先是寇据方大官兵退次遂用郭鼎计分兵进屯宝石逼方大觇寇实虚卒破之招怀胁从失业者五百余户稍暇建尊经阁以诱士类曰教不可废也明年春会昌失虞复分治雩都以援之广设义兵千户所以聨其民习武以备用置斜站以报警棋布三堡於近郊为外防建钟楼县治之左以明禁令瞩奸慝二月复会昌三月援瑞金怀徕石城归正者十五砦调兵饷士赉勤罚愆书牒坌集辰至已决业业然如奉漏巵沃焦釡十一月戊辰贼数千自循梅来攻雩都侯躬率衆扞城上发矢如雨殪其十之一明日寇益张编竹箕骈负以前矢石不得入于是冶铜液以灼之遂大溃初雩都未有城侯命属官毛荣胡思恭吴溥龚昂廖谦杨贵德先後督成之不五月而竣事高厚为尺十有二周环里计者五为门凡六各为楼缭以瓯脱六十有四於时苟安之民睊睊若可缓者至是贼?乃环拜曰再生我者侯也新城之力也不然吾属无死所矣既而窃相告语侯频年劳身竭思使我民得以饮食事育繄侯之德甚大况雩学之新侯功为多而古者议政必公於乡校若琢词其中足系无穷之思且庶有劝于後也乎侯闻之曰无以为也讨贼吾軄所当为幸而成功者圣天子其仁如天之福也兵部公卧护坐筹之胜筭也况宁都之役时则有若府史危诚孚方泰亨千户法昌贑县主簿巴延彻尔郑秉忠道拉实兴国之役时则有若府知事程瑞参谋郭鼎摄邑事孔雀努林昶雩都之役时则有若府史王尚文徐行摄邑事县丞和卓典史胡思恭务使龚昂敎谕吴溥等皆有折冲之劳供给先後之助焉吾何力之有衆皆再拜称叹然卒以为不可已乃窃具功状以文属礼礼惟贑以伉健之俗虽治世难尽绳以法乃不敢乘昏浊自肆俛首听约束效智力非兵部公文武威明临照於上非侯经营於外以抚之未易臻此又尝经其战伐之地睹山川险壮闻父老道侯行事感其志节故不辞而乐书之侯名荣忠岳州人系以诗曰帝式万国深仁久安蠢尔蔡颖猘狺其间民不知兵忘战忘守言言贑城如虎斯吼长有大贤贰克同心匪我王侯提师孰任闽险粤岩倚声藉势道远应迟分府往治既往治之小大是倚爰誓旅徒勿怖勿疑维此羣丑乘时披猖侵掠我土诱奸胁良并力齐心我荣彼辱良者致归奸者同戮汝搴汝旗汝伐汝鼓赏功联曹罚过逮伍军士私语凡言必酧各尽乃力毋俾悔尤斾旌扬扬戟矛耀光竹矢檿弓洵直且强我师震之谷响川应执讯凯还风息尘静迨我闲暇修我陴墉浚我濠池曷售其凶居安怀危顷刻靡懈衆人嬉嬉视我反怪迁治无常念乱若一弗问弗事民谁与恤子孝臣忠雅言所存行义或亏惧侯有闻山成其高水就其深为民之氐为国之琛我作铭诗宜志宜史逹於帝聪用锡蕃祉
贑州重修孔子庙碑
贑通守杨侯偁叙兴学本末遣文学金友德过庐陵以书属予曰贑学创于宋庆历而再造于绍兴宏丽甲於江右元元贞丙申复改作之癸未鲁侯至道一新旧观于是廿有五年矣时艰事殊坏于兵乱丙午夏令中书右司郎中张公民瞻来参贑卫军事始至谒先圣先师于庙见其颓弊弗支頋瞻太息慨然思以为已任明年四月即捐已俸鸠工庀徒由礼殿廊庑暨奎文阁撤腐易新盖甃垩丹外之灵星泮池垣墉桥道内之冕服貌像?幙秩封靡不完美自先圣配享从祀而下坐列有序五月已卯始事踰月丁未卒工上不勤官下不动民视平时糜廪粟帑财以为文具者相絶矧今赡学之粮移资军饷非公笃尚儒术营度有方夙夜匪懈曷克臻此蒙等免于劳勩而受其成思琢石视後子其为吾书之余惟古今治乱系乎风俗醇漓风俗醇漓系乎学校兴废方其治运休明家给人足固以学校为首政况乎师旅丧乱之余纲沦法斁之日兴学校以正人心岂非先务之急哉公之是役可谓知治本矣抑兴学校守令责也公官在戎阃以武备为务苟兵戢民安即不旷其軄乃能汲汲及此则材识过人远矣使贑之士来游来歌懙懙济济讲遗经以致其知遵圣训而敏于行兴让兴仁为邹为鲁俗无伉健以不负兴国美意实自兹始礼儒士也儒宫之成职所当书况请之勤勤又乌得以固陋辞遂为志之而系以诗诗曰
於穆夫子　师表万世　天地与参　四时与契载瞻晬容　有肃其地　召茇犹思　胡此弗治既曰治之　曷又戾之　侃侃士子　行已是思四端五典　大道孔夷　曰权曰数　冒邪抵巇兴学之初　崇美庙貌　成德逹材　聿观其效朂哉士子　知至思行　步超贤圣　见于墙羮章贡沄沄　空同郁郁　倬彼儒宫　埀敎罔极
麟原前集卷一

[book_title]卷二
钦定四库全书
麟原前集卷二　　　　　　元　王礼　撰志
邵廵检墓志铭
君讳南字道行其先本姬姓系出召公世为燕人後迁河南在宋尧夫为河南族厥後复徙河北天常至本朝有曰进者佥侍卫後奕军籍于君为曾大父又家广平威州古宗城也居郡城西北隅大父讳信娶李氏二男子长公良字政卿次忠良字干臣又居北门外治先茔于城西驿道之北凡五冢後复迁于城东北上世俱隐德不仕忠良始受部符任钱谷官配栗继刘宋李王凡五氏男子四君其长也次庸道中次成道修次通道亨君由国子监生举呈翰林院既试捧中书檄充淮安路安东州学正考满勑授贑州路雩都县印山廵检历两考代未至卒于官寔至正壬辰十月初五日也生于元贞乙未享年五十有八娶张氏子三人思孝思齐思远女二人刘嗣古赵秉彛其壻也孙男三人江汉汝君之没也江淮驿骚不得归祔于先茔权厝贑城之外思齐闻予避地雩阳具状稽颡涕泣而请铭予哀其孝思不敢固辞受状而读之君平生事父母孝母氏蚤弃世事继母四人愈谨无间友爱异母弟加厚葬族之不能葬者十余丧仍抚其遗孤性笃厚乐易友谊尤深皆可书遂铭铭曰
公奭于周系姬自邵其采邑後为氏由燕跨河几历世文献寥寥属焉志大贤之後羽林士丰啬相承君始仕才多龄寡嗟莫致埀庆後昆尚昌炽
郭会可墓志铭
呜呼医能以仁存心若郭君会可者真百一千一者耶何可得也前二十年余里永阳有佣于贑之安远者至雩都病革舟人出之水澨一息未絶如缕君过而怜之舁归家冒衆口非诋不頋躬眂药剂饮食之宜既愈给道里费遣还其乡佣人感更生之赐称雩郭大医不离口闻者传诵谓世诚少斯人也又迟之十五年余举进士筮仕安远道雩闻郭明善精于医同郡太和人也始定交焉其後余侨寓於雩则与明善日密矣一日明善求余铭其尊人会可之墓昉知佣人所德雩之郭大医者实会可也使世有仁医如此余犹将求其名氏而传之矧有子亲厚于余其敢爱一言耶按状君讳元亨字会可世家太和锺步曾大父讳某大父讳德庆父讳祥叔俱业医俱善士会可始游雩其道日行遇故旧倾倒尽欢坐客常满所识穷乏者间移贷营什一类不能偿君亦不较人以疾请不问贫富远近即驰视之日四五往不懈未尝责报而或賙之者以为常非独水澨人也後家日肥迎养其二亲亲殁归葬故里襄事有丰无俭姻族称之曰难晓畅地理爱雩之百丈塘有古?记语其子曰异日必归我於此死之岁尽会亲友与诀居无何得疾蚤作衣冠而坐历历区处家事毕曰吾逝矣竟不起至正甲申九月十六日也享年六十有三娶袁氏有妇行後君十六年卒男二人明孙德孙德孙明善也女三人壻邹彭萧孙男三某某某初以隂阳之忌权厝于里之近今卜某年月日改葬遵治命焉铭曰
雩山之峯云油然兮下埀百丈之塘水鳞焉兮沦漪厥藏既安诏後允宜千岁之外知其为仁医之墓尚封崇之
照磨王公墓志铭
公讳思道字国宾姓王氏宋绍兴间卢溪先生庭珪修谱具载金地长者十一孙大光冢子六承事徙东向以是徵之公东向之系距长者十有九世矣曾大父仲繇修眉丰頬埀手踰膝治生勤俭而家日肥年近百岁大父必先克承志业慕靖节恬退之风性喜植菊丞相杭山章公监字其亭曰晚菊父宗元尝试艺不偶遭世易思自树于乡闾浮荣不复动其心妣某氏公自少诚笃有容语不妄出性至孝弱冠以推择为吏念一弟远宦于外祖父高年不可劳于户役即?而家居日以奉亲干蛊教子为事兄弟聚处无论亲远贫富一不以户役累之而驱驰因控身任其责宾亲至者必倾竭尽欢座上常满不厌儒有懦不自立者奸人从他邑移文媒走卒及群无赖为欺侮公力扞之甚者根拔其风遂熄人蒙其惠到今元初法制未一黠吏复乘之以奸民困徭役公乃义以济之首捐田五十亩倡以次出有差共得田二百五十亩岁收粟五百石以供科役未歛时用有不给辄先贷之而後取偿不以岁月规息利公赋首办而吏弊无所施纲维其间者三十年野无叫嚣之卒里多足给之家于是隣境闻义徙宅来依者六七今皆长子老孙矣乡隣有不平者小而壤地婚姻大而鬭争死事无不诣公求直则悉理以开谕公以处裁无不心服以退无复蹐邑门者凡游食无良之徒喜使酒尚鬭然闻公謦欬即远引避不敢过其前已巳至壬申连岁旱饥公竭诚祷于延福河江之神每瓢水以归云雨随至民赖以全活者衆三江桥兴废不时来往病涉公见富人有欲修释典报亲者辄讽其莫若捐田赡桥其福田殆甚于彼闻者信从积助田得百四十以共修葺经费谓其本于报亲也名之曰白云桥所居邻小溪人称为溪滨居士天历间有荐其才授东平两军照磨适丁父忧制满越明年卒生宋德佑乙亥殁於至顺甲戌九月廿三日享年六十配刘安成着姓也弟国辅游状元所寄黎公之门从乡先生罗静山受业学优而仕声誉蔚然皆公力也子男一人贞以易试连不得志於有司遂就校官选终平江学正女三人壻刘齐方李所先郭立心孙男五人震允益志同益历浔州静江敎授补分省掾同罗鬼宣抚司奏差女一人葬公於里之小女坑戍山辰向公卒之後二十年奉训大夫顺元宣慰司副使范公汇尝状其行谓公处宗族兄弟极其雍睦而宗族兄弟怀其厚处乡里姻朋尽友助之道而乡里姻朋莫不服其义御下以诚而小人输其情接士以礼而君子尚其德处事则公正谐世则谦损其孙允力学好修深惧先美不章将冺冺无以示後遂以状来请铭余惟公行义孚于一乡者隐然与王彦方同科铭其可辞乎铭曰
惟古於民　岁用三日　世远风譌　尽瘁徭役有能义田　卑高计力　吏弊自除　公赋自给锄强植弱　护里如璧　有拂於膺　望庐求直诚以折之　鬭忿氷释　弭灾利涉　惠泽非一嗟嗟彼苍　胡不憗遗　胡不百年　俾乡尔师我铭幽光　孰其齐而　所谓伊人　古之人斯
游杏隐墓志铭
君讳从善字性初永新人也永新番阳段为士族有由科第起家至银青金紫者其近有游氏世医小儿人称为游小儿家君之祖本段氏赘而後于游曾大父某大父明叔父圣传世守医业君幼明敏兼精大方脉知义理喜吟诗胸次出乎等夷有以疾苦告辄恻然动中风雪暮夜不避不以贫富异其心于窭者尤加意焉予之药屡视问不倦既愈?然无德色常活艰危於他技穷蹙之後故疾笃者率曰得游公一视虽死无憾盖用药权宜不拘拘泥古如婴儿患噤口痢食辄吐忽鬻饴者过门儿索????父母有难色君曰????本谷蘖所成食无害且恣其满餐诘旦视之饭无噤矣其于理冥会多类此君不幸蚤失恃衔哀没齿事父愈竭其情世父高年食贫君事之如其父存顺没宁悉躬任之乡里尤以是多君平生喜地理家术居屡迁最後得里之大湖山有林泉之胜遂营筑以老焉左图右书古帖名画轻裾长袖与宾交清谈其中或焚香瀹茗或酒酣豪歌亦不自知其乐也一时名胜莫不有湖山归隐之咏乱定思再构于湖上未遂而寝疾以丁未五月二十三日卒於湖山之隣寓得年七十有三配吴氏先君二十二年卒子男一人绍曾克世其美女五人适吴适尹适龙皆望族余幼孙男一欲其继家学命之曰师岐卒之岁腊月窆于秋陂河西岭遵治命也後之八年其嗣子以里之老生胡性仁状君行来请铭余尝恨未识君尚忍固辞抑余闻游之先居烟市通衢往来穷乏者随力賙遗一日有道者来过授以截疟治疡二方用之神效居三岁而去临别谢曰吾为若累多矣然明年若将有大难吾遗若信香遇难焚之吾将复来明年果岁大饥殍者求食食之毙里凶猾诬以杀越人于货公入其词将验屍仓皇焚所遗香道者复至闭一净室而坐已而死者更生行步如飞其祸遂寝开户求道者亦莫之见呜呼传记载与仙遇者盖有之矣然类多长者积善之家岂好善优于天下者仙亦愿之耶将列天上官府者亦皆古忠义之士耶观君当丧乱流离而家独完人肝脑涂地而独考终命庸非天之报施善人而仙遇之余福耶乡人称之曰杏隐当矣宜为铭铭曰
积善之家诞与仙遇遇仙之人厥後允裕如杏隐君活人孔庶既濬其源亦演而注大湖有榜秋陂有阡子子孙孙庆埀以延
罗浮翁墓志铭
呜呼浮翁先生不可作矣复欲求典刑如浮翁淳笃如浮翁敎不倦如浮翁胡可得也初延佑甲寅科兴一时海内之士争自濯磨以効用郡以先生通春秋大义起应诏战艺失利归而学易丁已在选中时吴文正公典举读其经义叹曰深於易者于禹鼎赋则云学邃而词骚气逸而义正驰骋乎屈宋班扬间赋中高手也至时务策则云学有体用治有本末识时务之俊杰也悉批于卷自是声誉蔼郁静山翁晚节末路赖以怡悦明年会试于京师志未遂当道援例以下第举人保充江西宪掾先生不就惟思授业以淑後进为养亲计而已其诲门弟子也必孝弟谨信志学慎独也必格物修身亲贤信友也必正谊後利崇德修慝也问辨讲切岂徒词?之末哉故今年之塾舘甫定而嗣岁之聘币又交至矣至正辛卯淮甸弄兵郡守丁中宪梁亚中犹聘先生职敎郡庠以正人心越明年警报日切自书台移家泮之诗人堂後二年甲午患虚弱之症以卒二月四日也享年六十有九卒之後二十一年代迁世远其子尚观始克状先生懿行授礼俾志其墓而铭之窃惟弱冠尝拜先生知其平生一二既又与尚观同举於乡好犹兄弟谊不得辞按状先生讳振文字弘毅姓罗氏晚字罗浮人称为浮翁世为安成儒族曾祖某祖某父士琥字西玉号静山俱有隐德先生性孝父母有疾必置小床侍亲侧以觇寒燠饥饫而顺适之卧不解带母彭夫人嗜果与饼岁得修奉尝易以奉之迨二亲之殁也姻交会葬者率数百人娶李氏有妇德朋田着姓也先其君子廿三年卒後合葬於章塘面辰背戌子男三人长尚观贑州龙南敎谕次民观县庠训导次正观女二人俱蚤世孙男七人继修继魁皆袭儒业余幼所着有大易拟议十卷四书集大成四十卷诗文杂着五卷呜呼大化之推迁虽参差不可究然近世以来势力之翕赫者往往随时变灭而诗书之泽绵绵延延将替而复振岂天於善类终闭惜而睠頋之耶观之罗氏可验已抑礼尝闻静山翁年高德邵虽怨家子弟亦深教之有寄以银酒爵久而忘取岁晚归之寄者反惊愕叹服其诚一日憩汉江桥有遗雨盖紵丝囊盛楮币六十千者辄命小僮荷而俟遗者至而德之其忠厚类此子孙之食其报岂可涯哉铭曰
积之丰发之约尚裕其後人星其斗山其岳
孙母高昌氏墓志铭
孺人辉和尔氏讳额森德济系出高昌敦武校尉雩都县达噜噶齐阿勒呼木之女亚中大夫临江路达噜噶齐哈斯资善大夫海北道监司道拉齐之媦也初世祖皇帝之下江南也其先与有劳焉簪缨之盛甲于他族雩都君以孺人禀性仁厚择南士孙庭兰妻之庭兰之先以科第起家为县令雩都称阀阅者首之适孙三年庭兰没年甫二十有五植遗腹矢靡他子既入学择明师奉之尽礼抚同室孤遗如已出经纪家事井井不紊後之三十年屡抱孙矣邑之父老始上其事求旌异以善俗转闻於朝属乱未报而孺人以病终实己亥之岁二月二十八日也死之日族姻隣巷仆妾无不恸哭失声得年五十有九男一人本立妇刘氏孙男二人兆元兆麟女二人越三日权厝于城东经堂之北弗靖故也卜某年某月某日改葬於某本立具状稽颡再拜以铭为请余惟女之归人犹臣之事君从一之义弗可渝也古则然矣今之禄食者果且有取於此乎果且无取於此乎铭曰
维高昌有後倬彼姱节维君子有仪式延其泽于嗟二三士也慙德曷不观此千载星月陵谷有迁斯文不灭
萧母王氏墓志铭
从甥萧权以洪武八年某月某日葬其母夫人于乡之【阙】　原涕泣来告曰先母年三十三先父弃世业薄系单人惧其无以自济先夫人节衣缩食勤俭自持处亲族无一间言宾友至者有能诲权以礼谈订经史辄设共具欵留之遇隣媪穷乏宁忍饥推食以食孤灯织絍卒夜分乃寐养舅姑以至於葬祭无不用情尽礼虽寇盗冲斥未尝废事移志至正甲辰辟地流江得疾以没权厝于其里日迈月征倏焉一纪始获妥灵之域于里之近龟策习吉念权虽未有树立以显扬其亲然粗不失士检乡人以为子弟矜式皆母力也今幽堂将开而先美无传人子之罪重矣铭墓之文非舅氏谁托礼尝欲着夫人行义以传後埀训属迁革靡宁弗果矧兹有请可默焉不纪其实耶夫人姓王氏曾祖某祖某父桂芳妣萧氏年未筓归於曲山萧如春俱世族男一人即权女一人蚤夭享年五十有三铭曰
老不可偕嬛焉孀居惟勤惟俭载究载图上有以终其亲下有以植其孤俯仰奚怍九原有以报其夫可不谓贤者乎呜呼
李母刘氏墓志铭
唐西平忠武王之十七世孙宁孙既葬其母夫人刘氏之後每见余辄戚然道其母平生悲不自胜若无以报罔极者今年夏五余至其舍竹林夜语跋涉世故泛及其私又蹙然欷歔以叹曰宁孙母刘归先君子为继室时大母刘夫人在堂宁孙上有二兄前母朱氏所出母氏事姑尽孝抚诸子诸孙尽恩自闑以内葛裘盐米醴醪臡醢孰冻孰燔孰社孰臈孰凿而老孰粝而农孰时以荐孰胙以烝先子未尝寓目焉饥斯食寒斯衣宾祭斯豆觞共具而已迨宁孙生甫四岁二兄受室而先子弃诸孤母氏悉以家业付二兄主之常曰宁孙方在幼後来成立与否恶乎前知惟天惟祖宗所以笃佑李氏何如耳吾奚纎芥厚薄之私乎拊育均一族姻称贤母者母氏弗外焉至今保姆能谈往事历历然墓草四易矣未有石以纪先美将子是托其毋我辞继读前乡贡士孔君济所述李氏世节堂事蹟称夫人年三十而偕老分乖理家有法子孙日就冠婚中更世变黾勉力持至岁丙午夫人夀六十有六矣腊月五日实逢初度阖门四伯余指尊卑以次捧觞上夀环拜盛礼群从之长者有进而言曰是日乡问载清衣冠咸集绳绳蛰蛰堂陛若不能容此高年盛福天所以报夫人四十年贞苦之节也夫人歛容曰我何能几是皆太夫人遗泽所及太夫人盛年孀居抚子侄以成立扶持门户五十年而子孙蒙其成以有今日若夫从一之义家范是遵直饥食渇饮然常行之事耳奚足异哉嗟乎若夫人者可谓加于人一等矣铭其可辞夫人汉安成侯之裔世居安福上城曾祖某祖某父某母某氏归庐陵醪溪李氏则生于【阙】　辛丑之十二月卒于洪武已酉之五月享年六十有九越二秋始克葬四年十一月十二日也乡曰永福原曰白鹿子男三人夀孙元孙宁孙女五人壻高方升陈西金刘子节彭立贤汤子敏孙男八人曾孙男二人铭曰
吁嗟嗣母先後一轨孰无町畦视同一体伯奇休徵百世能几逆生於私家政用圮于嗟淑人氏刘嫔李既失所天所从者子何厚何薄哲妇有泚慈孝且贞萃此三美裕後报之彼苍谌只无媿斯文于以代史
夏仲贤墓志铭
夏氏之孤有曰琏者因其塾宾王洵衰絰来见以儒士胡骖所述行状一通稽颡再拜请曰先人不幸今年六月十二日客死青阳琏奉柩来归窆於里之石屋则九月廿二日也痛惟先人辛勤以植家正直以禔身而涉乱日深没没无显于世今虽慎其终矣未得闻士文墓何以绥九京之心而逭不子之罪也敢丐志铭于先生余吊而谢之取其状而读之君讳日富字仲贤庐陵长乐里人也曾大父以巽大父廷介考志和妣汤氏昆弟三人君伦次居季伯仲二兄蚤世君与叔氏抚其幼孤皆嶷然成立待同居子壻惠爱均平治家勤入俭出未尝少懈体干修耸而退让若不胜衣然性蹇直为恭不能伪言有弗循理者辄辨折不辟虽所敬畏亦必微讽之使免有瑕谪乐江湖善交友北方士大夫喜人质直故亦多君君尤重然诺常训其子曰吾与其易诺而有负也曷若慎许而言出不食之无咎也琏之侍随於外闻名公硕儒必使踵门求益人亦称其善敎子也洪武七年以次子瑜久在青阳动念往求之既至居三月病未十日而卒青阳簿聂希喆遣子相琏以归其丧其得于人人类如此享年五十有七娶韦氏善综理其家日为兴门男二人长为琏次则瑜也女二人壻王志在贰室次胡某孙男某某嗟夫人之生世若仲贤者无困拂于前有华耀于後视世之贵富尠终者不为优乎况王胡二君俱信士言不浮且谓仲贤有子执丧尽礼非庸衆人所及是足见其家敎矣宜得铭铭曰
嗟仲贤何拮拮惟俭勤秉为则慕陶朱济丰缺守其谦直不讦慈恤孤公应物胜千诺重一默时之人翕附热艶浮荣耽冕绂宛兮离蔓缠骨泚行人首丘隔谁如君返乡国藏佳原石屋穴面坤流练萦折裕後昆延世泽我铭幽名永掲
麟原前集卷二

[book_title]卷三
钦定四库全书
麟原前集卷三　　　　　　元　王礼　撰
行状
德庆路郭推官行状
公讳某字民则姓郭氏庐陵人也系出汾阳王之第九子金陵府君府君仕于吉因家邑之麻江五世祖某徙葛陂在宋以科第显内附初科诏未下至大三年公游京师集贤院以茂异举皇庆初筮仕济南学正既至即访求硕儒以新学校得张公起岩师表後进延佑科兴张以明经进士魁天下士类益服公之知人已而东昌分宪以公性行温纯问学博洽保充馆阁之职铨曹奉行不力公亦以躐等辞至治间授渖阳路安抚使司高丽军民搃管府儒学敎授历两考陞将仕佐郎永丰县主簿任未满丁内艰居丧尽礼吊者悦服服阕或勉之仕则喟然叹曰始也干升斗之禄为养故也自今以往其无意于斯世矣况敢希荣名之宠乎改两浙都转运使长林场司丞竟不赴後选充京城义储仓使公府催廹上道比到官勤谨自持五侯七贵饩禀之供入薄而出厚隳私以偿公处之晏如无几微见于辞色迁福安州判官以乡里亲旧所在杜门息交六载如一日州之长王侯德贞亷洁士也无得而少焉後以徵仕郎任兴国经历省臣辟充理问委赴江西求援未报而湖广?遂留豫章朝廷以淮氛滋昏道路壅隔命行省便宜铨注又有德庆推官之命国步险艰而公由是勇退矣礼闻公神情萧散美髭髯孝友根乎天性子弟有片善奨借不离口世虑澹泊而交谊缱绻宾旧过从歌咏倾动于骈俪之文尤敏给使朝廷用举者言寘之清要必黼黻皇猷克称其职何至驰驱簿书以老令人有用乖其材之恨哉呜呼悕矣故老于今落落矣公生于【阙】　丁亥没于【阙】　辛丑享年七十有五父肇庆府君赠从仕郎高安县尹母刘氏李氏俱赠高安县君妻涂氏封宜人夀八十而终子男三人子年子明子礼女一人在室孙四人诸孤以其年腊月葬于里之泉江山五年後余过葛陂公之冢子与余有故幸氛祲之始清慨谱乘之沦落俾状其行以俟求铭于先友之相知者礼惟终慕之孝有不可辞故次第其槩以为之状云前乡贡进士广东道宣慰使司都元帅府照磨王礼状
涧月居士胡君行状
君讳履辉字清翁吉之太和禾溪人也其先五季时由长沙辟地徙于吉派别有三孟为值夏之胡若忠简公铨其後也仲为南城之胡策庆历六年第仕至朝奉大夫衍者其後也季为禾溪之胡分徙黄漕若进士南城丞笺暨居和溪者多其後也曾祖必举字伯俊妣龙氏祖士茂字国秀归附初以豪俊靖邑里人称古涧先生妣刘氏父元永字宗远一字东隐妣萧氏陈氏君初生时大父梦月堕掌中命名曰月比长明敏颖逹干蛊用裕公私酬酢轻财倜傥弛张合宜遇事即始见终通变不拘语儒不流于迂语吏不期于刻理较曲直不苟挫于人卓然能自树立思大其家声居当孔道迎送无虚日不倦力虽後人丰赀富积无远识者恒下之人谓东隐为不死念父没抱不终养之憾事祖母刘尤竭其力寒燠之候滑甘修瀡之奉必躬视之母萧氏先卒奉继母无几微不用其极兄弟四人君处其次佩服先训聚居尊礼堂友恭怡怡始终如一季弟履宁实陈氏出也观光京国屡易寒暑而无离忧者知兄左右尽养犹已在膝下也陈年踰八袠遭承国恩赐帛公率昆弟子姓升堂奉觞为夀潘舆莱衣焜煌後先欢洽三世乡人荣之胸次和易爽朗如春风秋月不为崖岸险絶与乡邻处纷难以解衅隙以平里有廵徼从政者必赖以为治焉所居郭家渡旧有徒杠横跨汹涌先世所建君继志修理行者德之若闲林寺重修清福庵崇道观特建混元坛割田树碑立祠奉先以托悠久非求福田利益也中岁以生齿日蕃先庐不足以容乃求地溪东卜筑杜山之下幽蔚夷旷翠合青回储书有楼弹琴有室又辟南斋以聘师训子为先务列置诚斋杨文节公福荣堂记焕章阁学士艮斋谢公儒林精舍记及祖若父墓文诸碑刻之存者于庭复辑録诚斋艮斋文信国公须溪刘太史青山赵先生麟洲龙先生诸名胜与先世往来词翰序述暨忠简公遗帖古涧吟藁尽刻梓以传名曰胡氏流芳集其拳拳诗书门户诒厥孙谋类此晚别字涧月因以名堂示不忘先祖梦兆也搢绅先生喜其名实相副若吴草庐龙麟洲夏果斋虞邵庵而下为词咏歌之者累百篇又作?庵于居侧取赵文敏公子昂所书蓬寓二字榜之性酷嗜古书名画精于鍳别暇日与子弟择其尤善者类分而贮之以资玩览花时月夕觞咏怡神乐其余年而时殊事异有足兴慨者矣于是属其子弟语之曰古今治乱相乘验之前史可见承平混一几百年厥今四郊多垒履霜坚氷其可忧者乎吾氏之居此土忠厚传世殆非一日逹而在上立乎人之本朝则当抗言极论不避权奸以忠简公为法穷而在下无民社之责则当保障乡曲毋纵反侧以古涧公为法况我里当义山遂水之冲冥顽之斩木掲竿者日相继也乡党宗族之所依祖宗坟墓之所托保庇之责其容可後乎散储蓄聚丁壮絶奸恶滋蔓为官府籓维正今日事也汝曹试思之君今捐馆已十年陵谷之感何限而令子矻然砥柱中流使乡里按堵如故是岂偶然也哉君娶岳氏宋进士衍之五世孙也子男四人长志楫初以军功授廵检次志安继兄履坦後次志道志德继弟履常履宁後女二长适刘次适岳孙男三奎焕倬公生乙未二月九日殁於至正丁酉四月八日葬於所居之後呜呼以君之才之识使当贤智驰驱不足之日得效一官任一軄岂不绰绰乎有足观者而竟齎志以殁为人才世道惜者能不恨恨于斯乎礼之里违和溪一舍而遥知君家世旧矣又尝与君之子游益得君平生梗槩故序述其行俾得藉手以请铭焉光幽发潜仁人君子必有哀而赐之者矣谨状
李敎授主敬行状
曾祖长翁
祖崇甫
父翔飞怀集敎官
妣刘氏
君讳主一字主敬姓李氏庐陵朋田人唐西北忠武王晟生岭南节度使宪宪生宜春府君游游家宜春至孙服应南唐三经科始迁庐陵朋田累徵不仕赐号三经处士盖自宜春徙居吉者衆朋田则处士之系也吴文正公题其家乘曰西平十五子南土百千孙墨蹟具在世业儒由科第起家者累累有焉君少负奇才俊气登祝融历长沙窥九疑慕圣贤之遗风考载记之往迹一时名士鲁樵云巩志道贯子素燮元浦杨伯谦辈深器重之邂逅湘潭倾情输胆挥觞落笔明日传诵得声吴楚间岂过情哉尤为广西元帅章公所敬举充阳朔校官不就後试吏宣城存心及物上下宜之适丁外艰後复归湘潭子弟从者益衆方养晦待时而世事有可慨矣壬辰还鄊奉母避地既而母夫人以疾终犹能葬祭尽礼於奔窜之隙人以为难乱定卜筑枫林之间以老学者称之曰枫隐先生登山临水耕道猎德若将终身焉已酉春会明廷遣使求贤罗山络泽无远弗至咸又以君为举首後郡守王侯君泽以吉为江右名郡非得闻望老成不足师表学校遂力起君为郡博士在軄寛敏屡以公委至京遂感痰晕之症既愈复作卒於家洪武六年十一月廿六日也享年六十娶胡氏男一人汝善女二人继胡氏男二人欧生归生女一人壻安成周某越三日诸孤以君祔葬祖茔之侧违所居近百步同邑王礼於君为斯文契既往哭之其子涕泣请书其行因念君平生劬学思自见於当世遭时多艰賫志以殁死之日家无以为葬伤哉贫也然论其为人非寻常可及而到君事大父极其敬顺大父临终抚其顶曰孝哉顺孙吾必隂报汝克昌於後君亲丧未除二弟沦胥以逝教养从子切於已子今皆成立重然诺一以意许知已生死不相负经指授者槩可观输忠犹恐弗尽自今观之复求如君晨星霜木矣岂不重可叹哉有集曰秋山樵唱为文随事说理稳稳有至味诗歌发扬清亮寘之高岑间殆伯仲也艺之末者余尝取而传之世躬行之实不无望於当世立言君子焉姑述其行以授其孤俾得藉手以请云谨状
教授夏道存行状
曾祖元巽吉水县学敎谕
祖雷亨故不仕
父吉先故不仕
妣萧氏
君讳霖字道存吉水人也先世居金陵宋建炎中始祖泽以刑部司门郎从孟太后南迁至吉水因家焉世业儒在宋有父子相继入胄监者在元有父子同中进士科者故里有联魁坊君幼颖拔异群儿卓有远志读书尝至夜分父母忧其劳勩止之伺母夫人既寝窃灯烛入帐披吟不辍稍长侍亲往敎亲有所适即检摄同辈莫敢嬉戱如亲未出人已奇之二亲之殁也祭葬尽礼佥谓夏氏有子延佑癸亥从兄仲善以易经举於乡君益励志于学思并驱齐驾遂从季父明德先生受易大义季父亟称於衆曰吾家科第又有人矣所居泮水经门而桥横其西因名其居曰西桥流水之间日与名胜讲习其中蜚声籍甚秘书卿逹公兼善篆其顔御史贡公泰交序其事一时乡之先逹如解中正马成已王与耕辈皆相与莫逆读其程试之文光明而俊逸畅逹而纡余莫不以世科期之然试于私辄在前列大比之岁又往往屡黜於有司其命也夫天历已巳从兄再举及第改会稽尹君由会稽入姑苏过广陵遡大江以游乎吴楚之交于是四方慕夏氏之易学自安丰自姑熟来从者有焉君亦自负所藴期於晚成孰知宇宙墋黩而世事日非矣丧乱以来频年奔走衣食之不给而未尝阿附以取容敖惰以取辱惟待人一诚故虽暴夫悍卒亦知敬服伪陈之在九江趋者日衆或讽君以进君曰吾虽不能有为于昔岂不能有守於今耶遂择忠襄文节二杨公之里卜筑以老焉於时隣曲亲朋齿德相近者得九人每遇良辰美景必迭为宾主饮酒赋诗以为乐名曰真率会好事者绘为九老图大夫士家莫不欣羡盖山林恬退之趣君于是专之矣故亦自号退庵老人云既而天命耆定文事聿兴设科取士无异前代广东江西以较艺聘者无虚岁省宪长贰之崇儒者时因行人问安否自是从游日衆而世故又有不得而辞者矣贰守杨侯弘道聘之頖宫太守徐公彦中荐於省部辞之辞之不获则受乡郡教授以归领职以来易佻达为谨厚起倦厌为勤敏稍稍无愧庐陵时朝廷方尚乡饮之礼君与博雅君子考之经传所载参之历代所行酌古凖今不胶不陋由是冠带济济有严有泰观者叹曰郡庠非敎授太守独能行此旷典者乎越三月得痰疾交游问视言笑自若一夕梦至家即动归与谓子彛曰吾平生未了者惟吾父母改葬未安耳汝曹毋忘吾志言讫就寐翛然而逝实洪武八年六月十四日也享年六十有六没之日太守率僚属往临治丧命载还其里太守而下及士友送祭于城南者数百人莫不痛哭流涕舟发而後返观者荣之越数日诸孤权殡其柩于里之夏径明年春彛兄弟具梗槩求礼状其行每一执笔不觉澘焉出涕追惟较艺五羊忝同驰驱乡饮议礼忝同扬确一话言一动容显显犹在心目而九京不可作动隔岁时能无感於中者乎知已晨星相继沦谢前年状李君主敬善行君谓有此可无铭矣曾几何时复述君生平恶得不动後死者之悲也君盛时未效于用事业未显然为性寛厚口不论人是非与人言必依于仁义待学者亹亹忘倦遇有关於风敎者必反覆极论使听者感动常诲子弟曰作文作诗无补於世虽工何益徒费纸墨耳又曰文者德行之表德行之不足而名能文者亦伪焉耳使隣里乡党常有斯人与居後生气质岂不潜改而默化而不可复得矣若谈经则欲探伊洛之微妙为文则喜效韩欧之舂容诗赋尤追古人乡先生刘公桂翁评之曰道存之诗琢清贮澹凝幽拔奇不苟简一语飘乎如轻雪之度风冷乎如寒泉之落涧澹乎如古罍洗之不可杂衆器也永嘉先生李公孝光亦曰予读庐陵夏君所为古赋诗和粹雄蔚浸追古之作者今其藁之存者有荷亭集越游集金滩集马田集庄西集振文集寻梅集养正集辞之温厚衍裕要亦类其人焉配萧氏宋殿中侍御史定基诸孙子男五人已有能缵其学者曰彛曰寅曰贡曰谟幼者未名女二人孙男四人从兄之子曰瓒英年俊发蚤试於时实君敎也今以监察御史谪居凤阳岁时周继忧形於色有甚于已子凛凛乎孝友笃行君子之遗风也是为状
旷作楫行状
君讳某字某姓旷氏庐陵西里人也其先在安成高洲为着姓五世祖某徙庐陵宣溪蕃衍好善富埒封君焉至君九岁而孤母夫人鞠养训诲駸駸有成人意象迨长激卬周密恨不及事其父事季父尽孝道待族姻以厚处里閈以和见宾友以敬应门接物重轻淹速适宜不轻为然诺毋敢姗侮邑长多藉其视听为公平喜锄强梗徐徐析以理咸宛舌无能尽一辞隣邑有猾民习诘告相雄长植党诈欺事关节以法律罔无辜为生涯蔓於庐陵君曰蟊贼入境矣良植有不被害者乎集饕詖而尽除之济其事者於我乎取由是逃责四逸境内靖安君力也居闲无事缮亭榭莳花竹奉潘舆怡愉其间音乐之奉饔膳之珎虽力足以备养亦可谓左右无违者矣辟斋阁藏书籍常敎其子曰懵于书者流于俗耽于书者沦于迂不俗不迂斯善学矣或者谓为知言至正壬辰兵衅日开淮寇攻掠郡邑君倾赀以助军储里之石门群恶啸聚左道惑民亦厚赏给募骁壮躏其穴乡邻以宁又领府檄纠衆数百人往援永新凡扞御尽力且知方者皆其平生褢【音怀】诚秉忠之验也乙未八月十有一日乃以疾没於家於戱陵迁雾塞之际正赖英隽以驱驰黎萌庶其有济而止于此岂不深可痛惜哉君生戊申十二月十二日享年四十有八配永新张氏簪缨世族也继室中顺大夫翰林直学士曾德裕之女三娶文氏则信国公从孙也男一人曰怀女二人壻杨某王某皆士族孙男二人诸孤权厝於药溪之原後之一纪某年月日始谋葬于某所怀以礼其父执也求状其行以请铭於搢绅先生贲其幽竁礼故述所知者俾得藉手往拜云
王与京行状
庐陵西北乡多王氏多祖金地长者长者在南唐时以仁厚存心泽物不倦尝舍宅为寺乡称长者子孙蕃衍日盛在宋最贤者泸溪先生庭珪也二十二世孙有讳彧者字与京生皇庆丙子六岁而孤与弟茝俱赖大父抚育迄用有成既弱冠堂构数楹兄弟朋友时觞咏其间以为乐本斋王侯字其顔曰怡偲与京嗜学虽浮屠老子之宗医药卜筮之伎靡不毕究本斋帅广东檄为潮州儒学学録以母老辞弗就明年有母之丧哀慕靡届祭葬以礼既而慨然曰人本乎祖谱谍之弗修尚得谓水木本原之思乎谋及季父用贤参访栋溪连岭茅堂分宜石分诸????崇卑亲远了然黑白遂锓梓以章图系承旨邵庵虞公为之序既又慨然曰人生所幸者有後有後而不使亲炙名胜以成其材德犹之无也于是作斋三间以为藏修游息之所以致博雅闻望之士种竹萟兰焚香煮茗琴瑟在御图史在前以雪竹名其斋则学士曼硕掲公笔也意谓雪以清其神竹以虚其心子弟之於学也其庶几乎于时士之能诗者相与咏歌申斋桂隐二刘先生俱序其事高州贰守冯君子羽亦造雪竹而为之记焉迨元之季与京屡试艺有司弗利四溟尘昏即仗义募勇擐甲执殳身先戎马间以殄贼为志谓功业可指取有孰知事有大谬不然乃阵亡于安成实至正丙申九月十三日也噫於今二十二年矣其子志伸痛念厥考齎志以殁无坏土以寄春秋展省之感?然永伤数求予状其行以传余悲与京卓荦有志而逢时之不淑以至於斯也不忍违志伸之请嗟乎世之有其材有其志而无其逢者岂独一与京哉曾大父逢丙字仲父大父展生字正叔父继宗字用昭母程氏妻萧氏弟茝字仲芳男一人善继述即志伸也女一人淑慧适萧惟臣是为状
刘宗海行状
先妣刘夫人之族侄曰宗海庐陵永福人也君生三岁而丧母既冠?然内伤追服齐斩三年事继母尤恭顺迨丁外艰葬祭尽礼赋性刚直卓尔自树非其义不屈念先庐之在中洲湫隘弗足容乃营构於溪南之雄美冈峻栋夷庭甲於乡族临川郡侯杨公益隶书于堂曰海峯美其屹乎波靡之中也生聚于斯聘师诲子为先务待诸子极严切左右奉命惟谨不敢少盩小有失虽对客廷辱不宥从学之隙即令干蛊不使有几微纨绮骄惰意象处家事虽琐尾亦井井有法尤善生殖尝业铁炉於金牛大冶煽役者常千人由是高赀厚积渐拟虞任犹长松百尺虽不自觉而蓬蒿之仰羡於下者衆矣天历已巳岁旱明年道殣相望君为糜粥以济饥殍存活者衆又运菽粟于淮归以贷其不能籴者稔则收其直不计其息笃宗族之亲明疏戚之系以宋潮州守城山王公孟孙所撰谱序请於翰林承旨欧阳文公玄题辞於谱锓梓以授族之人其尚义类如此初有举君都水监从事君不屑晚值兵祸延蔓江右君率民义保障乡井或劝上功大府庶异日一资半级可觊君曰从政而不能忠以报国亷以律已公以泽民往往获谴有之但得朝野宁谧子孙淳厚传家不絶诗书之泽足矣焉用仕既而元之国事日益非矣君亦擕家避地流转无虚月然视乡之蹀血玉成砦者远矣非前知之明能自脱耶壬寅之岁天兵收辑郡邑民间始复故业乙已正月负刍残孽出没墟里君不幸殒於家得年六十有六娶萧氏有贤行相夫持家足为壼范子男五人天佑文佑保佑元佑科佑俱克植立不隤其家天佑先君一年卒女五人壻萧西有旷作敬杨子言萧会同王文达孙男十三人曾孙男三人以【阙】年【阙】月【阙】日葬君於【阙】越十有四年诸孤不忘先美俾状其行余惟刘氏
自南唐驸马丞亮之四世孙昉徙永福于今有年数矣非世族乎宗海复振於中微为乡闾所称慕有过人者故家子弟无论学术所到苟能如君戮力赁殖转迁有无以利其家则陶朱必屡散以得声司马不抱恨而立传况土国者力有以赎又足全天伦之乐此余诵靖节人生在勤勤则不匮之句深有慕於君之立身而痛恨子弟无志量者齿於游民也礼於宗海有兄弟之好死生契濶悲怆何极恶得不取其槩而状之宗海君字也而讳则海云
麟原前集卷三

[book_title]卷四
钦定四库全书
麟原前集卷四　　　　　　元　王礼　撰序
赠伯通甫序
雩都监邑伯君既上之三月政通民宜誉洽远迩贑府俾贡方物于京师余来兹邑闻分府捴戎于此者曰使监邑在职则必民事之不我凟也市井之人曰使监邑在职则必力役之可均也田野之民曰使监邑在职则必粟米诛求不襍然而至也及闻其将返跃然以喜交焉以问若子弟契濶于父兄予窃异夫君所以获乎上下有若此者时其归也亟往访焉语实情真蔼乎其厚知其得此于人有由矣退考其私杜门自守请谒无迹凡有不得其平白于公者君究诘得实即令两辞具对务尽其情曲者立罪之略夫按牍曹无所为市豪民有悖官府者诬史胥者即召语之曰汝有冒宪罔尚何辞汝毋耶费军储若干某备孔庙圮坏某修各懽然奉命无拒色梅獠侵境援师云集君酬应适宜恬无侮拂身先士卒攻守不懈昼忘餐夜忘寐视公犹私皆余所目击者昔张敬夫尝叹世之从政号为能者以察为明以刻为公以不恤为能任而号为贤者以姑息为惠以纵弛为寛以摸棱为善处适以贾怨基祸伯君明不苛察公不褊刻以能恤其民惠不姑息寛不纵弛而善处乎事其过人也远矣虽然邑之佐有史史者承上而通乎下者也而其辈每相比焉余见其掩人之明而蔽人之聡者富矣伯君致审于斯庶絶鲜终之议苟报政不异始至则必有勒金后载信史将无愧循吏于古矣余也乐道人之善故叙所闻见以为从政者劝以俟夫举贤才者之采择云
赠张仲温序
兵兴以来郡有凶啸必分府从便宜以治之任重事烦非咸得其人不足以集事至正十二年蔡頴道抚寇贑远近震沸郡守尚书公以判府王侯讨之既平留侯分府雩都抚安反侧凡上流州邑军旅事无大小得悉制之置史一人任簿书期会其骫骳不事事者应捴府或爽其意待属邑或乖其宜上缘兹而速谤下因之而召殃惧亦有焉及张君仲温之莅斯役也练逹明敏周旋捭阖大者咨谋小者立决以已之能承上之贤时虽纷纶而事无不集者矣余视数年间捴府词讼之科十无一二所急先者钱谷甲兵而已然幕佐者几人案牍者几人史之员外设者又几人智效谋勇效力宜其酧酢从容鲜有败事乃若分府之为史上缺佐政以提其纲下无共任以分其忧祸福之枢机治乱之槖龠岂不诚重且难哉张君为之三年如一日可谓能胜其任矣既代其徒黄辅曾贤念游从感离索求余文以张之其谊有可尚者予言虽不文亦窃叹君之难能而强叙其概以别云某年　月　日王某序
赠刘桂材序
十七年春袁寇陆梁于吉贑郡守虑唇齿之势日募士练卒以备而经用弗支乃属其僚友而语之曰计将安出有议于列者曰楮币滞壅咎原于商厥今岭海之醝经于章贡以逹隣郡者舳舻相衔若收其什一偿以楮币诚养士之权宜也守是其计于是择亷干即各隘以知其多寡之数而上于府余访旧雩阳维舟峡口前尉冯君久戍兹土寔兼斯役而府史刘君桂材督焉冯以余久别斗酒相劳饮酣不觉慨然叹息语余曰琐才守兹峡五年矣渔樵与友鹿豕与游知我者谓我心忧今又重榷醝之禁少有逋荡罪不旋踵自刘君来监斯役也奉法严待物恕乐易周密知人艰苦对云山烟水风樯沙鸟时有句陶写其胸次又常若恨余之不?时久淹于此余亦感其相知少慰于寂寞也然监者率三月一易代将至矣而余无以赠之子为我叙其事使得藉手以别嗟乎余闻刘君为故家才子久矣今覩其质濯濯乎玉树之临清风也观其才恢恢乎游刃之有余地也察其志殆将卑以自牧思成其大就其深以不坠其家声者若人也恨相遇之晚虽无冯君请犹将云云以致余意况闻命矣其敢有爱于言乎刘君勉之余之期子也远
赠刘桂材诗序
贑府史刘桂材会盐赋于雩峡三月得代去冯尉得渊徵予文赠之矣後又三月代者且去儒生杨维中辑士君子赠咏诗若干篇寄之复索余序之辞之弗获则问之曰桂材何以得此于人人哉惟中曰斯人也交君子敬且和待小人严且惠其奉法也恪不挟势以骄其赋民也公不苟利以刻前乎桂材未尝无人求一日之思如桂材无有也後乎桂材未尝无人求一言之誉如桂材无有也好德之诚由中播外乌得以幸致哉余闻而叹曰诗不云乎泾以渭浊湜湜其沚桂材之谓矣传曰人之有善若已有之诸君子有焉
赠杨维中诗序
白下杨生惟中馆授雩都峡戍官冯德渊所扁舟沿洄常常而见之一日出所吟示余欲闻评洎观其卷中如客添江外岁人改镜中顔覊愁老恨备至若古人常道者如烟中踈密树桥外两三家得之真景渐近自然如倚松看子落隔竹听泉流又高人闲趣超然物外瞑失林间树凉添塞下秋亦清楚可爱他如行路难遣兴等作皆非余子所能及因喟然叹曰生寄迹山巅水涯非有名师胜友以相与而刻苦自修犹能如此使其得词林尊宿而亲炙之其所就又奚止如今所观乎必且有大过人者矣虽然生惓惓于余盖欲求益者也余可无一言以对生之心耶诗自真情实景便异凡俗然情虽真而不高景已实而犹浊亦非吟之善者也生以余言思之必有得于景趣之内得于景趣之外矣
远烟空翠亭诗後序
右远烟空翠亭诗若干首参政全公与其宾从咏监郡一轩公投老之胜也一轩公昔监章贡得坝上为游观之地及参政公牧兹郡游而乐之纳爽气于山间揽秀色于江上朝岚夕霏引素缭青不可殚状遂字其亭曰远烟空翠诚一郡之胜概也然以余观之林泉之胜遇而乐之者非难专而有之者为难盖遇而乐之者人专而有之者天也不见夫昔之游此者乎画戟昼森綉筵时肆携谢傅之名妓领桓温之词客飞觞赋咏明白传诵讵非文章太守一时之盛哉今焉奉将天讨川屯野次忧先天下任重事严囬视曩者临眺之美为陈迹为旧梦矣而坝上依其如昨风月主人耆艾豫康此天厚之非若一游一豫之遇者也若乃易而视之使鹤怨猿惊岂公之心也哉庐陵王礼用序其诗後
雪洞图诗序
十二年淮孽蔓延江右平章教化公奉旨南征天未矜民兵威始奋而年弗克永于是行中书以都事吴公领其军受任以来有张无弛由清江而上如长兴诸怙险跋扈不轨者或肆伐或附致达于庐陵公之力也行省擢陞员外舆论韪之公所乘战舰皜白晃朗顾谓宾从曰犹雪洞也由是咸称雪洞将军舟名雪洞亦犹斋名画舫云耳或曰公为斯名欲人以寒苦为心卧薪尝胆意也盖阳和之气易流于骄逸寒苦之性必至于坚忍昔田单攻狄鲁仲逹谓其在即墨织蒉杖锸为士卒倡所以破燕今有夜邑之奉淄上之娱黄金横带而骋乎其间未易胜狄此能以寒苦为心与不能者之异也故曰孤臣孽子操心危虑患深故逹余应之曰是或一道也然天下之理生机伏于肃杀方冬寒气严凝则来春动植必至蕃育岁臈温和雪霜不降则品物不畅其生惟人亦然罚一人千万人惧所杀者少而所生者衆是罚乃生地也寒谷而春贞下而元雪也者翳万物之大德而一岁之成功也欤是故采薇遣戍也曰今我来思雨雪霏霏出车劳还也曰今我来思雨雪载涂古人咏戍役之功必归于雪公之志无亦寓至仁于至惨睹岁功以思戎功之成也乎已而范明理来章贡一具道吾庐陵百姓所以留公者因忆去岁寇由安成永新卷土至城下微公力战郡城有不为墟者乎宜斯人感之深也又数日范出雪洞图徵言为之展玩而叹曰雪洞者寓言也今乃形似之凿矣况公事业又岂画史所能彷佛哉因书答或人辞于图後俾覧者相继咏歌以祈戎功之有成也
送马时宪还维扬诗序
西域马君时宪以胄监弟子员举进士为翰林编修官志不屑也南游九江泛彭蠡踰梅关拜外父宓公于南雄回棹章贡访赵苏诸老遗迹因翺翔而弭节焉性重默无泛交迹絶权贵之门衆以是奇之一日闻有笑笑道人者何笠披纸衣击筇行歌于市憇江东雷冈亭飞舞而上马祖岩歌声若金石悲壮激越林木为动田翁樵子弃业而衆观意其散仙也怪而察焉则时宪耳噫其果于忘世若楚狂接舆者耶抑犹豪杰不偶之士雄才莫施辄佯狂诡其迹轻世肆志以泄愤懑无聊之气耶矧燕赵素多慷慨悲歌之士安知不犹有曩之风烈耶余有以知时宪倜傥不覊之情矣既而道里无虞将还东淮之侨所余友冯咏索士大夫诗歌送之而属余以序余言何足为君赠哉第于时宪不能不为当世軄于荐贤者兴举而不能先之叹也马君行矣见今时任方叔召虎之事者为我恳切谂之曰生民涂炭极矣圣君如此谁忍负之
贺贑守海公拜参政诗後序
诗若干首贑府佐属曹掾贺大参海公拜命之作也公以朝臣出守章贡政严盗弭邦域完固事闻于京天子嘉之念贑之为郡遥搤闽粤数千里之冲要寔为雄藩于是即授中奉大夫江西等处行中书省参知政事兼贑州路捴管府逹噜噶齐兼管内劝农防御使以镇护之仍赐内府织文光禄上尊以示惓惓注倚诚内朝之宠渥外廷之荣耀睹兹盛美有不舞蹈咏謡也哉虽然春云蔼空繁星丽汉使人耳之神怡目之心豁固诸贤爱敬之至情然公大人也位尊则任重继兹以往一号令一设施国体之大系焉非郡国钱谷甲兵庶务比也凡左右先後者计有所当用婉辞以进之议有所未安顿首以请之使大人治绩愈章义闻愈着以无负天子美命庸非爱敬之弥至者乎咸曰唯唯遂摛其说于群言之左为後序
赠通守王公祈雨诗序
天下之事有适然遇之于天者幸也初非有可必之道也惟其屡试而不移既久而愈验则其信于天者非偶然矣贑通守王公祈年于雩阳也前三四年余尝过之睹士类喜雨之什而序之矣然犹以为是适然耳其後凡祷莫不孚应今年夏不雨公蹙然曰爽报非我忧不雨则无禾深可忧也即具香币徧走群望俄而风云随兴甘雨竟日既沾既足近悦远安然後知公之所以信于天者非幸也有可必之道也若夫适然之感一遇之已耳未尝有至再至三者至于再三已非可以幸致况至于五六至于八九而无或一爽者乎公之大过人者于斯乎卜矣然尝观之信于天者每不谐于人不能不致疑于有物夫以公之连年讨贼功亦茂矣而爵不过初命之大夫无以慰国尔忘家之心而弃城全躯之臣秉钧衡列台铉比比有焉噫人无不至惟天不容伪彼谐于人者又果能一信于天乎信于天者数数然也则其不谐于人者无足虑矣朱子有言不求人知而求天知公之心也友人吴伯渊得诸贤颂咏献于公而徵予序余故表公之所以信于天者以告夫庶民小子云
送雩都冯县尉序
雩都尉冯君德渊既代贑府委戍雩峡又五年屡状求代久始得请去一日府史吴自得刘桂材李君茂等咸集语及君之为人莫不称叹或曰君之防戍也保甲役丁更休迭用者有警约期毕至无一迹敢後舟楫往来验诘无他不使稽滞人咸德之或曰水陆通衢过者纷若君无贵贱小大无敢慢以故来者曰冯君冯宰率懽然有顷而去其未及盃酒殷勤辄慊然终日将校骑卒络绎无虚日君酬应尽情各相安戒饬母譁以拂君意民按堵如故或曰君平生敬畏虑谴谪及躬将贻前人羞栗栗如奉盈如履险故善于其职而有令闻或曰聨事者横而多慾驭下峻法不近人情君忧其蔓己也力求退退踰月聨事者以赇败其知几有如此者言人人殊而为美则一余不能尽记也已而君赴行省听调庶人在官者俱来求文依依不舍因询其行事皆与前言契最後府史诸君又持巨轴合辞来请嘻冯君其所谓平易近民者耶将存心爱物于人有所济者耶抑无恶无斁以永终誉者耶自是脱下僚而陞显要宜矣余奚言哉虽然畴昔诸君之谈公论也公论焉可废乎余辑之为序
赠会昌常侯方壼序
湘江赖惟贤侨寓雩山之阳时过从宴语偶及今之为政者惟贤作而叹曰若吾州常侯真百一者也曩全公牧贑时于侯敬爱不解常语左右曰古有建功絶域垂声来世者今伊迩洪省音耗窅如欲单舸中流往觇侦之谁足办者咸曰非侯莫可使者于是?十八滩选烝徒峙粻用遥遥驰千余里如山隂道中四顾凄断而壮肝烈胆无少□栗必逹使命及官会昌也亷正自持嘘枯起萎虽深山长谷愚夫惷妇咸安信之若父母然招降符下受任弗辞凡怙险不轨道者理谕诚动转移其非心不兵而解秋毫无所利若安远若信丰若会昌若瑞金石城以至循梅遐壤闻风从顺者砦三百有奇迨府委往镇寜都则蒸庶怨咨遮道犹赤子乍离襁褓无所安其身必止斾尼辕始翕然以定此其槩也他非枚举可尽余耳熟其言尝恨有官君子不能皆侯不能不使人寤叹也其後惟贤将还其乡求余文着侯行事余不能辞也姑序前所闻俾得藉手以事其贤大夫而余也犹将摭四方纬绩昂首信眉陈于绣衣玉节进退人才者之侧则常侯在所不可略云
游罗田岩序
雩都邑南山行五里有岩曰罗田自濓溪周子来游来歌名闻于後至正乙未余留兹邑数月欲一往未果丁酉重来忧患中念不及此明年夏允匡以使命抵掌思至其地司征宗楚故家才子友谊尤厚欣然?航领客以渡步至砦近松隂可爱班荆且焉少息峭壁环抱若狮若象若牛马然入谷清凉袭肌循石径梯梯而上洞口谽谺湥窈邃若堂奥益以人力佛宫幽敞中有石鼓扣之隆隆外闻折而西五十余步有濓溪书院僧以祀西方之教而周程之像寘其隅又折而北四十余步仰镌濓溪闻有山岩即去寻亦跻云外入松隂虽然未是洞中景且异人间名利心二十八字于其顔其趾石渠九曲则邑人孙氏之先凿以娱客渠旁泓渟崖溜为小沼佳木异竹树埀隂相?于是序齿列坐命少者从者挹沼注渠流觞而宴用前诗首句分韵赋者六人余一字则聨句成之于时有苦思者有行吟者箕踞而饮者披腹而卧者点笔石角者高情逸韵虽晋贤无以大过惜乎无画史彷佛之诗章既就僧茶亦熟归客于舍子安洗爵缉饮拈题襍咏期客于醉亦狂士也既彻廵檐而东乃履危磴跻絶顶万山纷其如叶江湖极目伤心问僧所谓虎穴安在则云榛塞不可诣矣因记岳武穆至斯岩尝有诗云手擕竹杖访黄龙旧穴空遗虎子踪云鎻断崖无覔处半山松竹撼西风恨山间无净壁可书以示来者歌罢黯然不能不为异代颇牧之思也已而余景度山嘉惠濡翰题同游名氏于石壁有言于列曰有宇宙即有斯岩至周子而名斯彰其後游者何可胜纪俱无称可叹人生清远游实难在平世尚愳知己乖晤矧战争未息胜迹名流畅情邂逅岂可得耶复欲重集参差多矣异时囬思斯游恍若隔世昔人俯仰之间为之兴怀良有以也盍序游岩之乐使九疑阳华名称于次山西山石城誉显于子厚亦千载佳话也予不得辞遂着所历如此是日游者余同郡梁材允匡严玄子安豫章龚昂宗楚汝南陈罃嘉惠暨允匡犹子助予扫苔引渠行酒磨墨则生徒刘长安檝师刘元海书之报功也至正十八年四月八日庐陵王某序
伯顔子中诗集序
子中既断髪自废为民忠愤邑鬰仰屋浩叹付之无可奈何而心不能自平时时以其慷慨之情憔悴之色一寓于诗又记其旧作辑为一卷俾予序之余三复而叹曰美哉渢渢乎殆有唐之正音而阳明之气也夫文之在天地间二气之为也盖阳明之气在天为日月星辰在人为刚直为朴厚为岂弟君子其于物也为金为玉为麟为凤为龙为虎为後凋木在地为原为阜为冈陵发为文章也英华俊伟明白正大如春阳如海运神妙变化而光彩不可掩抑隂晦之气在天为雨雪为云雾在人为谀佞为残忍其于物也为鈆为石为枭为乌为虺为狐为葭菼在地为汜为巷为洼薮为沮洳得之于文也浅澁尘浊晻昩骳骫如寒萤光如焦糓芽读之无足快人意者则是气之为也然二气升降无常而人之气质可变而况于文乎自科举来致力程试之文者虽一诗歌一尺牍往往如吃是小技之末且未能变况其大者乎由是观之子中天赋高学力至其过人也远矣虽然诗之为道似易而实难言近指远者天下之至言也先辈有云诗如镜中灯水中盐谓之真不可谓非真亦不可盖所咏在此而意见于彼言有尽思无穷非风人所以感物者乎子中与余同举于乡知其业三百篇者日与上下论议故以余嗜好之偏陈之子中今无民社之责将翔于青原白鹇之间肆其力于文字则余也葛巾野服陪乎杖履之末尚取新作玩绎之东野之拜有日矣始书此以志读稿岁月云时戊戌日南至也
嘉林高氏族谱序
先圣王之勤民也井牧以食之比闾以居之庠序以教之德行以举之使之安其田里服其教训出长入师无转徙无游宦故族党昭穆秩然其不紊自里选废而井地坏小人失业也或受廛为滕国之氓君子出位也或留滞于桐乡之爱同源分派人异世踈问其所自三世希不失矣呜呼此有孝弟之心者所以油然于谱牒也而况名贤之後乎安城高氏谓自韩王琼以下历历可考迁其近地嘉林则如心????也如心以里老生所为谱序示余载真宗御制韩王之赞曰冠佩俨然肃以生敬气貌毅然静而能胜邦家之光社禝之镇澶渊之功齐名终慗文信国公题其家云澶渊却敌功臣裔元佑帘垂大母家及安城之有高家井犹鲁国之有顔氏巷若然则为簪缨世族信不诬矣抑余愿有言焉凡在斯谱者思吾身名贤之後则必仁义存心而不事于锲薄诗书淑身而不流于庸俗畊桑以殖业而不为游末之民使人见之而起敬曰此高韩王後也信乎合抱之木千金之子非步仭之丘三家之市所有也斯为不辱其先矣若夫视礼法为虚文议问学为迂濶而诿曰此先训也则非余所敢知如心作而谢曰吾家子云老不晓事敢不敬共朝夕以无忘先王之戒词余也?乡曲之爱与如心邂逅于岑南见其崎岖兵乱犹能以谱牒为事既勉其归复叙其谱而不能不致王道不明民志不一之憾于後世云
僊馆春集序
至正十八年秋有若南霁云之求援贺兰者事已无可奈何寄迹岭南真仙观观在岩谷间上有神女祠相传秦避世而迁者谷中巨石磊落如狮如象如虎豹蹲者如龟出暴如蟾蜍如笋立者或字之曰步蟾曰书林碧萝苍藓间石刻犹可辨有因其高下凿而级之乘其坡琢而席之以为憇息之所泉??络石趾啮树根隐见而下为瀑溅溅鸣水为乐看云之朝眺月之夕往来啸傲其中隐然如散仙而忘其为人间世也明年春末值雨余霁後嘉木沃若可爱幽禽下上微哢生香时来飞尘不到正月既望坛前杏桃盛开嘉客咸集因觞咏以为乐用傍花随柳过前川为韵半酣章或就或不就复扫苔展席树下幽兴愈畅不知日之将夕子中慨然谓予曰乡也与子跻层崖历絶谷出入茅苇烟雾间跋涉数百里衔枚夜渡惟刀剑朔朔有声晓睇神州青山一髪红尘莽莽泪堕马首壮志视马伏波何让今乃垂翅饮恨于此忘形尔汝陶情杯酒聊自遣耳非子孰有知吾心者乎不知明年今日与子何处抑驰驱河洛之间辇毂之下有不囬思岭南之迹者乎况昔之肥遁君子登临于斯也乌知後来有同其趣然求遗风余响已漠然云关岫幌之外矣千载之下有如我者乎不驰情而遐思者乎子序溪壑之姿讌游之兴俾诗继其後亦佳致也余遂叙其槩而志之曰伯顔子中四举再魁于江西为分省都事勤于王事者也余则庐陵王礼忝任帅幕与子中同年而同志者也高恕如心胡坦文奎皆斯文之彦刘厚尚德始兴教谕李敬仲考信丰令尹同寓是山适出城而归亦赋诗者先辈富州太守梅南刘中孚皆礼同郡也慕吾徒而共乐者里人李国明陈思诚羽士则有故而他适後十日命李敬书于壁俾来者寓目焉
麟原前集卷四

[book_title]卷五
钦定四库全书
麟原前集卷五　　　　　　元　王礼　撰序
送吴莘乐迁葬序
仆十年前举于乡永丰丞吴君校艺湖广还至九江闻仆在选中而喜曰非幸致也仆由是感其相知其後有四方之役不见者辄三四年而音闻则嗣丧乱平忽遇于雩阳执手劳苦恍若梦寐连床夜话世态之难国步之感勤勤忠告泛及其私于是又感其相厚既留旬日思抵永丰省其先府君墓谋归窆于义山之阳嗟乎?于君有深省矣古语有之求忠臣于孝子之门盖言忠孝非二致也乃今观之益信初君之仕永丰也体圣上之仁子育黎庶抑暴起萎臣之忠也仕而迎养子道之常回首故山白云伊迩乌知时殊里絶先人魂魄有不得思沛哉迨君之离永丰也生民之祸日烈赀残舍毁间以身免虽龙骧之茔马鬛之塜不以怨恶开则以金玉累异乡杯土抑且奈之何哉而父兄之诏其子弟者则曰县丞汝父母也先塜在斯邑者春秋可忘祭扫之义乎酋长之戒其部曲者亦曰县丞我父母也先塜在斯邑者朝夕可忘省视之勤乎违之七年矣而松楸蔽芾蔚如甘棠人心天理之不蚀岂偶然者哉夫纳忠于君而获报于亲君子之孝也君今往省臷忻穉喜感旧谈新饭洒酒浇翁仲犹昨死生契濶既慰且安发引江行特易易耳世谓吴君起家为名进士从政为古循吏校艺为明有司或莫知其纯孝者故仆因其是行也着所闻以自儆且以为当世士君子劝焉繂维渐开酌酒举饯而侑之以歌歌曰若有人兮邑中黔堂有弦兮户无兼金溟渤埃兮高岸以沉南山有丘兮其木孔隂狐兎削迹兮鸾凤来吟种德必获兮良哉此心歌罢抗手别去
魏松壑吟藁集序
诗大序曰在心为志发言为诗传曰志之所至诗亦至焉三代古诗何莫非其志之所之也五言起于苏李其离别赠答中情缱绻蔼然词气之表下至晋隋陆机之论诗则曰缘情而绮丽而文中子亦云诗者民之情性也故诗无情性不得名诗其卓然可得于後世者皆其善言情性者也奈何世道日降温柔敦厚之教无闻遂启邵子删後无诗之叹盖不求其本而夸奇鬪靡者病之也古人托物比兴其鸟兽草木之名皆取人所同知者庶几咏歌有足感发何尝采掇珍异如丹砂空青金膏水碧山海经所未载博物志所不録皆左抽右撷取青嫓白令人乍见如入武库骇神荡目不可名状徐而味之求其纒绵要眇如山阳之笛依依不能去心何可得也嗟乎安得起吾庐陵刘先生九京之下与论风雅之妙哉古燕魏松壑翩翩佳公子也早有能诗声凡可悲可愤可乐可感辄形讴吟末尝探赜摭怪而语必不可俗余读之尽卷快意快意使其不以崎岖风尘汨其中所诣殆不止此抑文章者士之末也余于松壑尚有所加敬焉夫名师胜友辅己之药石也尤宜亲近庶几变化气质讲切问学其或嚣嚣耻于自下则贤者日远矣松壑资禀如此而视斯文之友如骨肉人亦孰不倾囷倒廪而竭情焉将见镞砺括羽之益以成其德奚独驰骋乎翰墨之林而已哉余也归欤青原之下杜门读书以娱其晚尚取四方名胜之作萃而刻之则松壑在所不可少云
雩阳孙母辉和尔氏贞节序
易称有夫妇而後有父子有君臣谓人伦莫能或之先也圣人删诗念夫妇以经斯父子君臣之伦无不得其正掲栢舟冠变风其意顾不深远哉嗟夫予于雩都孙母之贞节有不得不暴之天下矣孙母辉和尔氏而讳则额森德济也父谔尔根为雩都县逹噜噶齐贤邑士孙庭兰以其子妻之归孙三年庭兰殁年甫二十有五誓守遗腹靡他默祈熊祥庶庭兰死犹不死後果得丈夫子荣宗是也鞠字恩勤日深岁积逮从学受室卓然能自树立则母年已五十余矣于是里社长老聚而言曰是贞节妇也不白于公旌异之其何以励俗遂上其事于县县令受其词而察之得其实复上其事于府府公受其词下而察之得其实又上其事于行省省臣闻之于朝将表其门适以事变寝己亥春余自岭南还雩见荣宗??哀疚则其母亡矣一日泫然谓余曰本立未生先父弃代赖母氏载育载训以有今日其贞白之节行道之人犹知之旌淑有令遘乱而止本立德薄才浅无可自见于世以显扬其亲今母氏音容不复接矣罔极莫报而语食自若于天地间尚得为人子乎思得四方能言之士载诸咏歌庶有闻于後不孝之愿也先生以为何如请述其槩余遂志之曰兵兴以来父子君臣之间有愧于孙母者衆矣尚德君子三复斯文知斯人之特行嘉其子之孝思岂无慨然兴怀而咏叹之者
送郑子高还徽州序
至正辛卯古歙郑君子高来省季父雩阳尹明年江淮绎骚跬步如在絶域遂侨寓雩邑荏苒十年今兹舟楫始通子高率其族属之寓者东还故乡余闻为子高慨然人生忧患惟涉世乱离而沦落异乡者可念有欲归而力不能自归者多矣力能归而诿曰无父母兄弟或白髪倚门而不归者何限久饥之先塜尚有能动心乎哉今子高在乡无定省撄其怀在外有家室慰其思亦复何所不可而慊焉深恨终养之不待虽泉流世隔瞻慕愈切子高乎其使余感也将见过家上塜断垣古木皆异时丱角嬉游处岂无旁徨而兴叹父母亲友斗酒劳苦必有嘉子高不忘其先不弃其乡以戒子弟者嗟乎鲁无君子斯焉取斯过紫阳夫子之祠可无媿矣然一去一留交情之变苟非言志曷畅离怀举饯诸贤列赋宠别属礼序其首简故着其概如此云
送李师昌序
太史公传日者以为古之贤人不居朝廷必在卜医之中而世之仕宦者相引以势相导以利枉主法猎农民以官为威以法为机求利逆暴辟无异于操白刃以刼人者也视君子处卑隐以辟衆而以义置数十百钱者岂不深可愧哉予尝奇其言凡卜筮方药之士未尝敢以易心视之惧隐君子或寄迹于斯也然亦罕见其人焉今年秋辟地白沙吾党李师昌者集生授业余力为人推五行药衆症无不奇中视他术相去远甚家贫亲老复欲遨游公乡间以给甘旨若斯人者其太史之所録也乎抑师昌以古木为标榜木而名古余惧其材大难为用矣虽然杞梓连抱而朽数尺良工不弃况木之古者阅历风霜不知其几使出而遇司马其容久乎医卜间耶师昌行矣与人臣言依于忠与人子言依于孝见从政有如前所云者谕之以命而药其病可也
陈子泰诗藁序
余闻辨于味而後可以言诗信也今夫适于口者若醯非不酸也止于酸而已若醝非不醎也止于醎而已以充饥者或辍焉知其醎酸之外醇美膏腴有所乏耳苟有物焉既充乎饥又适于口岂不餍饫爽快乎人哉江西自德机范先生用太白风格一变旧习流动开合舂容条畅音向节奏咸赴以合类皆和平之音于是学者翕然从之遂无复涛怒电蹴鳌掀鲸吼鑱空擢壁峥氷掷戟之态然求其一聨一句之间涵滀永有无穷之思得至足之味使人不知手之舞之足之蹈之则眇见焉泰和陈通子泰故家子弟之淳愿者也为诗业进士遭乱感时伤事发于咏歌刘君子高又从而维之抑扬浏亮甚非琐琐者所能及也自是少加以思将见韵外之致景外之趣超诣沉郁如蓝田日暖良玉生烟可望而不可致之目睫之前斯可名家矣若然醇美醎酸之味有不备者欤子泰示余诗藁欲闻所益于余最厚故乐题其简端云
赠陈省掾序
盖余于省郎陈君之完城窃叹其有大过人者也士方读书衡门于古今事未惬意者恒奋袂扼腕抵掌顿足恨不置身其间以少展尺寸及用于世或才不足以称其位气不足以赴其志使人致疑于穷经幸而施为稍异于流俗又以未逹国体任重而踬异流俗矣逹国体矣卓卓然古人于今世足为邦国重万物吐气矣又或偏于独见懈于末路嗟乎才难如此于今谁与共论当世事哉君之在永新也或曰规画有方训练有法或曰恩义感激得士卒心或曰雍容暇豫时以碁自娱茫乎莫测其涯涘以是观之非其才足以称其气足以赴者欤非穷经果足致用欤非通逹国体者欤非居今之世复见古之人欤宜乎有如主敬虽崎岖兵乱间无一瓦之覆以为家而惓惓执鞭事君者盖亦有见也士之颂君者礼尝序之矣主敬又得若干为一卷君何以得此于人人哉虽然士之属望于君不永新而止矧永新犹有未奠枕者乎孙子谓兵闻拙速未覩巧之久也吴子则以二重一信为胜之主民之斯命者尚其念之
送汤辅德广州蒙古字学録序
昔我世祖皇帝奄有区夏以辽金及遐方诸国各有字书而本朝尚缺故特命国师创制蒙古字颁之四方期以顺言逹事而已于是内则翰林院以总其教外则蒙古教授以董其学可谓备一代制度矣比者江西提举官推广上意辟习于兹事者增置谕録以羽翼之由是外弟汤辅德沿檄録广州蒙古字学将行别予宣溪之上或谓辅德簪缨世家阶庭才子不明经举进士顾乃业右学以徼进不几近耶予语之曰子亦知夫国字之功乎郑夹漈谓梵音行于中国而吾夫子之经不能过跋提河一步者以字不以声也国书因声之自然而使无字之声悉成有声之字推之于远岂小补哉辅德之是役也迩之化民可使岭海以南诵其语者莫不鼓舞于王言诞敷之下远之事君则经筵逹帝聪发挥尊主庇民之妙未有不由于此也尚何愧于科第乎矧余力学文固将并行而不倍也既以解或人复叙次是语以为辅德赴广州蒙古字学録序
萧伯循诗序
始余有安远之役道双江谒府长伯循过余于旅邸因见其诗後以王事鞅掌邈不相关五六年矣去岁还庐陵遁迹曲溪之上伯循复以诗来访相对如梦寐词翰之妙非复畴昔深使余喜也今年余寓东昌伯循之里也又尽见其感时怀古咏物抒情登覧酬赠饯别等作徐而读之大篇舂容短章峭洁流丽而无矜持疏放而有兴趣凡意所欲言无不尽逹于笔下如时花吐艶过者属目如春禽调吭闻者快耳此岂沾沾録録者所可企及哉虽然刘梦得有云心之精微发而为文文之神妙咏而为诗司空表圣亦曰文之难而诗尤难二贤深于诗道者也味斯言也诗果可以易视耶伯循尝诵诗三百矣试举一二得于余心者谈之常棣之于兄弟伐木之于朋友蓼莪罔极之感东山体下之心伯兮之思其君子旄丘之责其隣国小宛之相戒谷风之相怨燕燕恩爱之情黄鸟哀痛之恨何其曲尽人情微婉恳至後千百载能言之士莫或及之何哉噫有三代人物而後三代之词章可覩也人品不古若而欲词章轶乎秦汉之表岂理也哉学者步趋乎圣贤涵养其气质则诗之本立矣本立则其言蔼如得乎性情之正不期高远而自高远矣伯循思其难务其本致其思而使之精养其气而使之平充其学而使之洽异时视东昌谈诗之日犹今日视双江始见之时则伯循殆将超等夷而名家矣勉旃伯循朝满夕除潢潦也沿委而遡夫源其江汉之流乎
胡涧翁乐府序
文语不可以入诗而词语又自与诗别曾苍山尝谓词曲必词语婉娈曲折乃与名体称世欲畅意者气使豪放语直俳伶辈饰妇衣作社舞耳其不苟句者刻镂缀簇求字工殆宫粧木偶人形存而神不运余深以为知言自花间集後雅而不俚丽而不浮合中有开急处能缓用事而不为事用叙实而不至塞滞惟清真为然少游少晏次之宋季诸贤至斯事所诣尤至姑即乡国论吾家松竹居士暨胡古潭彭巽吾皆词林之雄也国初太原元裕之以此擅名其後涿郡卢处道河南张仲美韵度俱非寻常可及亲友胡善乐以其季父涧翁词稿示余无前二者之失而得诸老之遗纒绵依约语意深到令人不能释手既而谓余曰往者季父词稿司马昂夫尝序之矣锓梓未完而兵变尽废捃拾记忆存十一于千百俟力稍舒仍托工人寿之子为序所以顾惟浅陋奚足以窥曹刘之墙第念胡氏自宋以来诗书阀阅雄长当时涧翁于古潭孙行克传弓冶不坠家声又能傲睨凡流得其礼接甚登龙门尚有承平王孙故态今观其美制可谓无愧古潭矣囬视松竹清风绍其遗向者其抑无愧于涧翁也乎因序其稿归之并以识余之不武云耳
送王録判补宪掾序
至正十五年正月江西河东道肃政亷访使司辟吉安路録判王君叔琰掌宪牍合城士民怛然失色留之不可来谂于予曰兵火凋瘵之余天以録判惠我遗黎公而能慈而勇利必兴害必除革吏弊若监詧而堤决也恤民隐若寒煦而饥饫也总府知其才公委日至必求其情断于理与工容悦者夐异政府数月善誉翕然今为上位所夺去势不得留计将安出余解之曰王君居是职则合郡蒙福而止赞治宪幕则吉安四州五邑与列郡之民咸蒙其赐乌得以寡妨衆哉然余因君之行而窃愿有言焉夫宪司朝廷之耳目而书吏又宪司之耳目也当今时弊可动心骇目可扼腕抵掌何限起而救之政在今日识时俊杰岂昧先务之当急乎风俗颓败忽礼让而崇骄侈人纪人纲其谁与立一宜先各郡有官君子之贤十不一二不次超迁犹惧弗劝二宜先人民鲜少牛畜殆尽东作方兴田必荒莱百姓不给何以裕国三宜先楮弊通行官民利赖窒而不流自上坏之物价翔踊民不聊生四宜先忠义之士国尔忘家杀身不悔无贵贱无小大必有以旌异之则人心激五宜先奸暴纵横弱肉强食上下党结政以贿成岑范久踈无所忌惮六宜先惟侯世臣之裔与国同休戚虽位卑政剧犹惓惓抚民如子矧今赞风纪之司立清要之地有不举先务以新庶政者乎将见薅稂莠以扶嘉植涣氷雪而囬春阳则深山长谷之民必举手加额曰宪幕有贤其将复覩唐虞之治于是来者慰悦请书其语为君赠余虽未识君然得其为人矣故敢献刍荛之愚云
吴伯渊吟稿序
余儿时从师学诗辱教之曰吾之道本乎性情寓乎景物其妙在于有所感发苟无得于斯不名为诗因举古诗优游不廹意在言外者每夜讽咏数语久之真觉淘去尘俗神思清远于是令録三百篇中可兴可怨者及离骚而下苏李汉魏等作沉潜诵玩参以盛唐诸名家而止常曰诗在山巅水涯人情物态故纸上踵袭非诗暇日率子弟徜徉临眺仰掇俯拾无不可诵然後戒以语忌俗意忌陈调忌卑味忌短小者不可使多难者不可使近得之悠然挹之渊然而诗在是矣其後年益上思干禄以养亲竭力为举子业终岁不一吟者有年然旧闻隐隐在耳梦寐犹未忘也近见一二学者喜铺张而乏变化尚朴厚而无兴趣多或未精短或未畅安得起是翁九京之下与共论哉临川吴君伯渊以其诗示余有舂容而无急廹有藴藉而无斵琱有情景而无典故真可与言诗矣由是遡而求之而盛唐而骚选而三百优柔涵泳之久且将有得于诗教温然为成德奚啻小技之精而已哉余之期君也远故以所得于师者竭焉使三复斯言有助我之欢则非吴下阿蒙矣用序其稿俟良会之再卜之
送杨子牧九江谒吴亷使序
凡游都会之地者非有析圭儋爵之想则必贸迁废举之徒否则挟其一技一能以自售舍是三者亦无因而至矣今有漫游之士无三者之志而有思贤之心求俶傥瑰玮之君子一见以自励衆人讶之余独奇焉非王谢家子弟有此一往隽气哉前宪使吴公以雄辞直道屹立乎邦土离析之际困踣不回万物吐气不负乎学不愧其先礼也愿为执鞭久矣而衣食于奔走志弗之遂蜀杨樵子牧故宋参知政事公栋之裔孙其尊父则余氏出也别余将游九江问其志则曰曩侍亲尉崇仁时尝一拜宪使公今二十余年矣怀贤之切尝夜梦之思少立下风获闻崇论宏议岂非平生快事哉余闻窃惊叹焉公一退士耳非有声利之及乎人而欣慕之者惓惓弗置此岂偶然之故耶系人心者必有在矣而子牧卓越之见殊于寻常余犹为簪缨世族之有贤子弟喜也夫以余慕公之素而依违于日迈月征之余不得奋飞以奉教于左右今于杨之往也能不重竦望之情哉虽然九江今都会之地也子之往也异乎三者之志矣抑适沧海者人必示之以其珠入崑山者人必衒之以其玉珠玉在侧得无歆动于中乎子牧作而曰樵归之日倘辱大人先生咳唾之珠玉志愿足矣他则非所知也相视一笑而别
録事司典史谢宏用美解序
典史司县幕佐也持案牍之权与官吏相可否其职任之系不轻然率由吏老将至而始任焉故好兴事舞文法乃其常敦笃浑涵之意什不一二也苟有之则人隂受其赐者多矣岂必有建明施设而後为贤哉吾郡録事典史司谢宏用之考满也城西诸君子谓礼曰谢君佐政三年矣醇谨而无锲薄也悃愊而无操切也奉法遵职不察察以为明也同寅协恭不断断以为任也知録事张公之贤而相之而民莫之知也吾子可无赠言以寄吾党之情也乎礼复之曰吾得其人久矣彼有所受之也内附初宏用之王大父昌元以故宋儒臣逮事世祖皇帝念二帝三王之治莫备于书进而献之陈说大义上嘉纳焉授吏部尚书于是朝廷议礼制度咸俾与闻当时诸老乐谈其事谓隐然与箕子陈洪范者同科眉山杨衡州于吏部公有乡里亲戚之旧尝为余诵之夫观人必本之父兄师友宏用敦笃浑涵度越时辈庸非先世之儒术饰吏事耶使仕优益学发挥吏部公所以事君者以临其民而世济其美岂不益有咏叹君子忠厚之泽于方来哉
麟原前集卷五

[book_title]卷六
<集部,别集类,金至元,麟原文集
钦定四库全书
麟原前集卷六　　　　　　元　王礼　撰记
重建濓溪书院记
太虚之化絪緼升降於两间发育万物莫不各有固然之理而仁义礼智之性君臣父子昆弟夫妇朋友之伦则其最大者焉其或明或晦於斯世者系乎人焉耳尧舜禹汤文武周孔之道至孟氏没而其传不属濓溪周元公生於千有余载之後奋自南服不阶师傅超然独诣以上承洙泗埀絶之绪下启河洛未发之言其功頋不伟且大欤观太极图通书等作根柢领要有以阐夫太极隂阳五行之奥使学者知由中正仁义而主静以为之本决道义文辞禄利之取舍以振起秦汉以来俗学之卑陋此濂溪之功天下咸知尊而慕之章贡之有濓溪书院则非偶然者矣先生为南安司理时?之兴国宰程公珦假倅南安视先生气貌非常人令二子师之即明道伊川也迨通判?州二程犹往来在门政乐育英材时也河洛之学实源於此去之数世之下其神其灵未必不飞扬陟降於空同之阳章贡之滙於是表章遗迹以淑学者谁曰非宜爰自宋淳佑戊申提刑翟公繁剏濓溪书院於二水之东门庑殿堂翼翼秩秩有教有养州序未能或之先也朔望惟提刑谒拜称提刑书院在元悉仍旧贯兵燹以来莽为邱墟赣令崔侯天锡以世族为政有声念周程讲道之所不可废也遂请於郡而谋新之凡为礼殿十二楹崇三寻一尺有五寸广四筵有二尺深如广而去其六尺道立堂十二楹崇三仭有五寸广四筵二尺有五寸深视广而去其六尺有五寸仪门之楹如堂之数崇不及七尺有五寸广四筵有一尺深如崇之数灵星门三各二楹崇二仭有五尺广一筵有三尺左右为庑皆十楹崇二仭有七寸广十筵深视广而去其九堂之西为道国元公祠八楹堂之前东西为诸生肄业之所典教之居列於学侧缭以崇墉甃砌丹垩炳然焕然肖像俨如笾豆有序濬池种莲环植松竹启剏於洪武二年三月毕工是年九月率诸生行舍菜礼告成噫侯可谓识政治之本矣前郷贡进士金友德尝为书院山长亦先後赞襄之命儒士赵敬来请记以昭久远凡学於斯者想当时师友气象而实用其力推其致君泽民之术达之天下将见书院之盛与睢岳嵩庐为五岂不愈有可尚者耶用书以告其邦之人士使知自勉焉
重修安福县学记
皇上临御之初聿兴文治思复唐虞三代之盛乃诏中外大小百司之臣崇学校明教化以基之於时海内郡县翕然向风而庐陵文献之邦奉宣德意尤恐或後其属安福邑长姜君明慨悯是邑久为外暴所据今虽溃靡然欲化俗以复初宜建学为先遂谋及判簿潘君枢斩刈蓬荆爰剏礼殿时经始烦剧公私赤立他则未遑也迨侯君志健继为政始起明伦堂贰令约尔珠又立仪门皆洪武初元时也四年冬天党孙君以文学清才起为斯邑令其下车也既抚字其民人即惓惓学校为念於是构材鸠工东西两庑各为十楹设七十二贤位次仪门东西各增两楹为师生讲肄之斋左曰日新右曰时习堂之前东为廊六楹中祠濓洛道统之贤西为廊六楹中祠乡国忠节之士殿堂仪门盖甃丹垩凡前政所未备者今皆奂然一新之守御千户夏侯机汤侯禄知崇先圣之道咸匡辅焉七年仲冬始克竣事一时缙绅耆旧来观其成佥谓学校缮修之役曩赖以为经费者今无所资矣兴作惟此时为难宜勒珉纪实以示远遂推学之士龙钦具本末来请记窃尝谓教化实为治之本唐虞三代教民之法班班可考当是时民之由乎礼义免於刑罚者衆是以治隆於上俗美乎下後世道缺学废宜乎苟伪之风成而雍熙之治不能以复见当在宋也累诏天下郡邑兴设学校其後作兴风厉之至驯至民间书院义塾日增月益不可枚举要皆教养之具备而後俊造之实成故能庶几乎三代之治孙君学古者也首以学校为务其知政治之本哉真不负朝廷育才之心也哉虽然邑长之心勤矣学於斯者使能澡雪涵养以底於成异日膺民社之寄进显於朝近之踵有宋之休明远之佐雍熙之盛治以无愧建学初意頋不伟欤孙君名铎字文振是役也县丞赵礼主簿汤本洎教谕欧阳兰训导龙钦罗观俱相其成者专董其工则儒生赵宜厚云
画苑记
欧阳子云物常聚於所好而常得於有力之强好之而无力虽近且易有不能致之故予虽有所酷好而制於无力怅然以止及见苏文忠公可寓意於物不可留意於物之语於所好虽得之则喜失之亦不以愠意皆有数存乎其间同邑彭君志高示余以其所辑画苑人物林壑泉石烟云鸟兽鱼虫草木之异态一举目而得之类皆名工俊士之笔非寻常画史之所能及虽其嗜好同於予予则不能致而徒羡之者有所制也故予之画本常在於岷峨巫峡天台海门江湖之间得之不必以力而有力者亦不能夺时艰以来过东西家如适千里惟重人间长画老去恨空闻之感而已於彭君所辑得不争先睹之为快哉虽然法书名画皆士君子之雅尚也君之於画采撷裒积有若苑者焉继今堙罍沈鼎颓趺仆碣求其余欵坠刻於寂寞之涯使天下闻碑名蹟举集几案览者徐展缃帙而鼒鼐之润篆籕之光辉映星斗尚太古之遗风可挹也岂不愈可快耶予嘉彭君不象犀珠玉之好而雅尚清致又羡其远且难者悉能致之而非予所及然而聚散之相寻赏玩之何极慕尚之专者亦不可囿而滞也彭君以为何如题其後以记
遂初堂记
清江刘公非先生之孙某主簿永新因家邑之三井遂占籍焉迨四世生齿繁盛分处西门之外水牕头五世有名士曰友益是为水牕先生元初代还邑毁伯仲就邑北舍东别业以居父子兄弟自为师友郷隣羡之尤博洽於史尝着通监纲目书法大行於世有孙十三人而文贯长生於戊申之嘉平水牕喜其同己生之岁月命之曰同壬辰兵乱阖门奔窜隣境闾左相煽肆虐弱巢强居有年数矣乱定文贯白於公三诉於宪府凶暴伏辜卒复旧业於是相率弟侄聚庐托处而再造之功侔於剏始矣一时士友咸称咏之提举云阳李公一初为书遂初堂而序之文贯复欲礼有以记之既辞弗获则慨然曰为子孙守成於承平之日易恢复於丧乱之後难恢复於丧乱类非有志者不能也惟祖宗经营剏业全付我有家今乃有於强暴使祖宗魂魄伥伥无所栖依庸非为子孙之责乎责之所在虽有登天之难蛇虎之毒水火之厄所不敢避奋然直前无所頋虑卧薪尝胆思偿吾祖宗之所付必使旧物咸复其初而後吾之志始遂而吾之责始塞嗟乎此岂靡靡儢儢懦无立志者所能致哉若文贯非所谓士尚志欤非所谓克负荷者欤姑自永新一邑言之先畴遗构为强暴侵夺者何限而子孙能如文贯者亦罕矣观其恢复虽家之与国大小则殊而慷慨激烈气干云霄隐然与刘文叔披图拨乱之志同科殆未易与俗人语也文贯方盛时抱负经济思少效尺寸於当世志与时违崎岖风尘以老假令生唐世得效一官於谏议有不移孝为忠扬眉吐气国尔忘家者乎何至使人有神尧以一旅取天下而子孙不能以天下之叹噫吾於是有感矣恶得不为斯堂记之
雪斋记
新安孙君彦能字其读书之所曰雪斋予闻而异之而莫知其意之所寓既而问之其友或曰孙氏之先有苦学而映雪以诵者君不忘昔人之清苦故名其斋以自励或曰昔有学於程门者刻苦忘倦退而户外雪尺君慕其人结斋而题其顔庶常目在之而有发也彦能笑曰是臆辞也非吾意也予昔者游息之宇成而天适雪如瑶林如玉城如水晶域光彩璀璨望之目眩对之神竦即之髪森而骨寒虚室生白如身在蓬岛非人间世一时爱而悦之今虽有年数矣此景尝往来於怀是以志吾斋况雪之德有五而世亦罕能知焉无尘清也皓皓一色纯也盛隂乃降时也胚胎稔岁和也不常为人玩高也清以洗心纯以一性时以适道和以利用高以砥行雪独非吾之良友耶予得其语而思之自与彦能为友於今三年其为人也嗜乐不同流俗惟琴书自娱善吟善摸隶书与人交未尝以贫富穷达异态污隆随遇不胶於物蔼然熙然无崖?町畦然风致自不可凡不少诡随由此观之彦能盖深有得於雪之助也然则斋名以雪君子有不宜之者乎是为记
吉安府重修经历司记
郡府自汉以来守皆有佐长史赞务司马参军名虽不同而为佐一也晋桓冲为刺史命处士刘麟之为长史麟之不肯屈冲亲廷迎之孔休源为晋安王长史王深相倚仗尝於斋中别施一榻云此是孔长史坐人莫预焉由是长史甚见礼重与郡守相可否相唯诺相羽翼而政治以成後世易名经历始别为司在府之左更化以来庐陵复新郡治而司则仍旧洪武元年会稽宋君某以经历长其司钱塘郝君某以知事赞其长俱宦族俱以儒术饰吏治未期月时和民辑上下翕然於是甃盖绘饰焕烂绚丽登斯堂者心开目明郡守王侯见而乐之頋谓僚佐曰署宇之新过客頋瞻徘徊而不能去居斯宇者能新厥德以新其政人有不仰望者乎咸曰诺命王礼记其成以俟维新之治云
雪隐记
嗜其业乐其趣精神心术与之为一而不可须臾离者谓其隐於斯可也而奚庸迹之计哉是故夔隐於韶弃隐於稷鬲隐於鱼盐轮扁隐於斵轮陶朱隐於废举皆逃身其中而自得其趣岂必入山之深入林之密而後谓之隐哉入山之深入林之密而得名隐则与木石居与鹿豕游者滔滔皆是也奚独止称其作者之七人作者止称其七人则必得其精神心术之微而非以迹论也宜春朱侯志德美风仪善谈论尤工写竹梅於是字其游息之所曰雪隐轩人亦称以雪隐或曰雪可隐乎予曰子求其粗而未究其精者也盖雪非竹梅无以着其清竹梅非雪亦无以增其韵志德朝而竹梅与吾心术相谋夕而竹梅与吾精神相接梦魂栩栩又尝邂逅六出天葩於潇湘之滨罗浮之野其清韵何如哉逃名爵而归於竹梅逃竹梅而归於雪盖得其趣外之趣而其隐也益清絶矣抑予闻李伯时嗜画马一日往见法云禅师师语之曰君後日必为神骏讽其画观音像以离之盖知其心术精神之注乎马也予观志德精神心术与竹梅为一有竹梅之清操雪趣固在其中矣殆将见竹梅犹见志德见志德犹见清水寒露之在玉壶庸非雪隐云乎哉志德叹曰子可谓知雪隐者矣请书以笔予轩於是乎记
草庵记
噫嘻草庵欲记之久矣然迟迟而未酧者有所感也方子英盛年壮志不屑屑穷章句遨游公卿间类功业可指取有迨夫岁月不贷华髪渐生乃遡南安之上游访前人之遗迹於是踰庾关登韶石以望苍梧下曲江而观乎昌乐之泷弭节於羊城以图南焉已而省府怜其才俾佐治保昌持以勤俭济以恢弘若可以展其平生梯梯而升以绳祖武孰知日月几何而风尘眯目世事日非矣尚忆戊戌予以鞅掌留滞雄城四郊回禄光焰烛天城中暗室如昼子英泫然语予曰杨氏簪缨之传至於先人始无以?其後今幸跻攀分寸以似以续而世变若此君子之泽其殆斩於斯乎使含垢忍耻二三其德尚何面目上祖宗邱墓乎遂相向痛哭予亦不能禁也其後别去不相闻者已二三年有南来者谓子英诛茅为屋左琴右书日明先王之道以待学者而自号草庵道人予闻而奇之於今又十年而子英亦且老矣无复可用於世矣嗟乎贵戚之臣世禄之家匹休埀裕者不少於时宜草庵而不草庵子英以区区邑幕之宾乃能始终一致俛仰宇宙间可无媿矣今年秋余以程士过凌江之驿求所谓草庵而一诣焉至则花卉後先欝有幽趣而弦歌之洋洋盈耳又未尝不为子英喜也虽然予与子英俱駸駸乎桑榆之域矣已迈之年回首瞬息後此不过一二十年客耳方来光景又奚足控搏耶曷若返乎青原白鹭之间相与角巾鹿裘耕闲钓寂娱孙会友以乐余齿子英曰诺吾将归矣请书以记草庵遂着畴昔之意如此盖子英之祖母於予为从姑故相望拳切异於常情云
曾氏祠堂记
祠堂建於郡玄妙观何居曾氏子本中为老子徒悯其先人无主祭者作也曾氏世居邑之膏泽本中幼失恃遇忌日悲不自胜迨长归父骨烟涛千里之外世难而家丧时平而身老於是建祠於观以祀其先捐田於祠以永其祀而谒记於予嗟乎孝思终慕者几何人哉执笔於斯庶无愧矣因谓本中曰世之饫膏粱艶文绣乐轩盖堂榭之安荣蒙先业而有者衆矣水木原本之弗思春秋享祀之或懈视本中出类离伦游方之外犹凛焉宗祀忽诸之惧岂不赧然愧汗也哉本中曰古今絶续之感虽贤圣不能免为此者姑以少慰吾心云耳虽然本中之志则善矣抑予观王侯将相施田宅於老佛之宫以祈悠永者往往而有一再传之後小失其忌典大忘其像设祠之建改为收储之塲田之入悉供醲鲜之具於斯时也其将若之何本中悄然以悲而莫予对也则又解之曰反哺跪乳报本之恩禽兽犹然君不忘其本而为斯举後之人忍忘其本而废斯举乎将见一饭之顷必戒其徒曰此某师托先之余而吾与子之所共食体前人报本之心勿替引之可也又必戒其徒曰吾於此或怠焉有废焉人将曰彼师奉先之意且弗能守况他人乎将檀施慕善之念日荒矣吾教何由而兴乎本中跃然喜曰若子之言庶无隳我之志也请书之将琢词於石以示後之人遂为记
石城县重修城池记
至正十有七年予留雩阳王侯幙中见有上徐君兴复石城县治城池图状称其秉心亷正宣力周至安辑余民招附外境厥声籍甚闻之喜而不寐是冬石城儒生温晋老来致其邑父兄子弟之情求文勒石温之言曰石城之为邑尚矣南唐保定十年割?化县石城场置县於?州宋建炎间改?为赣?化为宁都石城则仍其旧云郡独僻远壤地褊小民俗谨畏南东亘闽北界盱江西抵宁都由保定迄今五百余岁其间城池修坏无可徵者内附国朝以来四海晏然无复外患文崇武弛城复隍平至正十一年淮寇犯江右由抚破宁都至於石城城无可守官民荡析焚刼几尽奸变愚从隣仇里怨比比然矣其确乎保有郷曲守正者惟蓝田之黄洪石之廖濯龙之潘龙头之蔡唐台之魏数氏耳於是邑人刘杰暨其侄权余夀余必安熊曼卿等倡义谋复县治既平或顺或强匪居匪康乃陟其冈域民之良凴二险以居焉十六年秋郡守海公分府王侯审知徐君家本石城地之形势人之情伪必尽知之俾以府史领兵招谕其怙险怀疑者入其境画策袭下郷之左坑围破之焚伪万户府获其印殱其丑闻风而下者七十砦至县按兵亲诣各所推诚布公开谕之曰尔曹往岁不审惑於妖言今知其非则宜速改其所以因循不悛者惧不免於诛乎今朝廷布旷恩太守施仁政转祸为福机不可失予与若等旧同郷井敢忘忠告谓予不信请以身质衆皆感泣归顺者六十余砦为良复业君乃頋谓耆旧之人曰邑有城邑犹家之有垣墙扃鐍也高其垣墙固其扃鐍奸心何由而兴今是邑有克复之名而无其实非实墉实壑使斯民聚庐托处岂忧深思远者咸曰唯於是度广袤较崇卑具桢干储粮食立工程严惩劝剏始於是年腊月毕工於明年九月周围若千里高厚若干丈仰瞻言言俯瞰沉沉楼橹翬飞四十余所君曰城苟完矣公廨将若之何又自捐良材百余章为倡学校仓库相继具兴躬率官民入此城处耄安倪怀寝恬语嘻向之狐兔穴通市棘荆翳沃壤者屹楼阁之连连霭桑麻之斾斾使我祖父而上数百年养生送死於兹土者不废其诒谋徐君力也忍忘之耶愿一言纪岁月以示後之人予闻而叹曰韩城之完诗人美燕虎牢不城春秋责郑矧君上有保障之托下有桑梓之敬哉迹其行事可谓难矣君名行今以劳陞是邑主簿总制机务协赞其役者摄邑某某是为记
种学楼记
萧君凤冈筑楼於义山之隂字之曰种学其友尹又新既为之辞复徵予记之予闻其语而思之不无怆然有感者矣夫种学之说本於学殖诸君易经训之菑畲者抑尝究其种之之法乎二帝三王之道载於经学之五谷也杨墨申韩百家者流学之荑稗也不慎择而种之虽终岁勤动复何益矣予少之时远览傍蒐玩常嗜奇方寸之地无所不种及日至之时维莠骄骄而已尔於是赋远游涉洙泗周游齐鲁之郊得嘉种而还竭力播种汲汲焉惟恐其後时也惺惺焉惟恐其乱苖也不幸而八月其获虽我稼之未同而衆且妄推其有秋也至如萧君其种也先乎我可谓能服勤穑事然不厄於水旱则困於螟蝗矧频年以来虽不惰之农亦舍耒改业而工商求朝树而夕隂矣惟无他技能如予者思天下之饥犹已不敢以水旱辍耕而望烝民之粒孰知万山之间君犹一翁二季凴高眺远竭力斯事不弃二三十年不获之壤弊弊而种之嗟乎如予与君其不贻改业者之笑几希而犹自信如此也虽然水旱之後地力息久则利倍但患种之秕耳予视君所种实坚实好苟舍旧而新是图则天必悯君之勤而使之受厥明赐矣异时有飶其香邦家之光击鼓以报田祖则予也青鞋布袜经邱寻壑往贺於曲江之上与种学老农取斯语诵之未必不掀髯一笑也
义塜记
义塜者何西域氏旅茔也营之者谁吉安中宪大夫达噜噶齐也於是可观德矣於是可知混一之盛矣何也西域之於中夏言语嗜欲殊焉虽汉唐以来婚媾有之然各怀旧族不能杂处他土頋安有生西域而葬江南者惟我皇元肇基龙朔剏业埀统之际西域与有劳焉洎於世祖皇帝四海为家声教渐被无此疆彼界朔南名利之相往来适千里者如在户庭之万里者如出隣家於是西域之仕於中朝学於南夏乐江湖而忘郷国者衆矣岁久家成日暮途远尚何屑屑首邱之义乎呜呼一视同仁未有盛於今日也至正辛卯公以海北广东监宪简在帝心选守名郡实监吉安明年淮寇蔓延赖公仁勇亷明戡定劳来所以父母斯民至矣又以余力买地一方於水之东西域客死於此皆葬焉筑堂三间以享以祀俾特穆尔布色董其後而世守之庶无他族逼处魂魄相安於九京也郡之耆老叹於里巷曰传称亲亲而仁民仁民而爱物推是心也将掩骼埋胔如恐弗及况士大夫之墓有不封崇之乎饥饿於我土地者有不惠利之乎父兄诏其子弟曰吾侪小人服尽情尽相视途人疾而不持丧而不救坏土莫让甚若仇敌闻贤太守之风将不胜其愧悔矣呜呼民德归厚其在斯举也夫是不可以不记
麟原前集卷六

[book_title]卷七
钦定四库全书
麟原前集卷七　　　　　　元　王礼　撰记
雩都沈县尹祠堂记
三代御天下之贤也取之有其道用之称其才当是时大者靖共岂弟信道不回小者和顺正直执德惟谨君臣之义有死无贰下逮秦汉先王之道几息然人心尚醇鲁地归楚也曾几何时即不肯易节於汉非高帝示羽头彼岂有愧礼义之国哉田横於齐人也一隅之主耳及横殁二客自杀五百人亦自杀何其同心同德视死如归有如此者唐宋以来守节死义之士亦屡见焉我元有天下也取人多涂用人一律然国家涵喣几百年报本之思虽齐民不敢废况析人珪儋人爵者乎至正十三年淮孽蔓延江右效死勿去者李江州一人耳弃其守土死与寇力战不敌死屈体折节求免弗获死等耳而荣辱异不知所决择何哉兵部全公之牧赣也以忠义固人心以公正为民望故墉壑独完思欲风厉有官君子以报国素矣夏四月雩都县尹沈侯野仙死於兴国防戍之地仲子绍节死焉家僮二人死焉公闻其骂贼壮而哀之遣吏吊其家率属候其丧为文祭之立庙祠之举官其冢子绍忠以世之於是赣人以为荣奋而从之也轻南唐後主时有淮人李雄悯国城重围奋力往救阵於溧阳与宋师遇父子俱殁李氏讫亡不沾褒赠容斋洪氏每痛惜其无传夫舍生取义者其理正其心安即无憾矣传不传非所计也以今较昔沈侯之遇兵部公岂不诚幸矣乎予知其慰於九京也十五年余来雩都绍忠袭官已二年邑人感侯死事欲祠祀之绍忠曰昔我父虽尹兹土然未久而殁生未有以利乎民可以死而有累乎民哉自创祠三间於东南城隅设像以祀买田岁入粟十石赡祠事请记以示後予辞之辞之弗获遂志思古之意以成沈侯之仁以慰绍忠之心以着兵部公激劝之美若沈侯大节之详则有兵部公所制庙碑在侯字宗仁绍兴人
赣州路重修城北黄籙坛记
老氏之教有坛安所稽乎古者祀郊庙则坛祀社稷则坛唐祖老子为玄元皇帝宜其教之有坛也曷为而屋之其犹祀帝於明堂以人礼事之亲之也赣城北有黄籙坛而咸称曰下坛何也城内坛者三为斯民祈禳之地尚矣顺流上中下别之斯在下也此何以独兴昔紫阳张真人治妖於梅关尝此焉信宿仙真之所过化意必有隂佑而默相之者谁与新之真常冲静大师周君常静暨其侣孔君道清也成之何时费将焉取我元至顺三年里民刘英可礼请二人主坛事二人尽祷祀之诚兼岐黄之术所活既衆人益信之乃竭平日锱铢之积以供兴作无求於人於是事神有殿燕居有舍井厨庾廊靡不完缮实至正八年也然则孰主张是太守正议伯都哷丹通守宣威哈都尔也求文於石者何欲来者知兴废在人勿替引之可也噫使凡有名教之责者能如孔周之用心其道有不昌矣乎
城南园池记
凡营第宅於州里者占临眺之美什五六具园池之胜什四三并而得之者什有一二焉然好事之士鲜能遇之往往夺於高訾富贾之流辱於委琐握齱之目则犹絶伦卓行不遇知己岂不负其平生奇气哉金川黄某磊落士也卜筑得园池临眺之胜欲予有以记之问其概则曰弊庐久毁矣早夜以思年将半百而寸禄未沾吾志自期於古人吾遇乃不如今人城南可以隐而阖庐庇风雨曾不如桑土之绸缪者乎吾园广袤数十余亩倚其池虽结驷连轸可以径度剏草屋数间其中东以贮妻孥西以待知友无欂栌节棁之华有竹苞松茂之固以峯峦为障图以云雾为屏幙左经右史彼琴此奕暇则艺树课蔬学尸郷翁从濠梁叟客至山肴野?随意觞酌谈笑竟日醉或鼓腹而歌歌曰我园我池其甘维菲其鲜维鲤衎我嘉宾如兄如弟於胥乐兮又歌曰中园有甓兮池有石杠伫立以视兮或潜或洋花之朝月之夕池上乎翺翔诚懙懙施施不知其不可也予闻而喜曰善黄君之乐斯胜也曩君家於驿近斋阁清幽玩好满案滋兰臯治蒲石士大夫往还者辄倒屣迎留引满举白尽欢与世之拥妇儿屏间窥者异故赋咏传诵矧结庐城南又所谓并而得之者胜概有以助发其伟怀名流有以品?其清致则地若□而幽景若窈而邃予岂惟羡君之得所将贺园池今日之遭矣兵乱以来予避地南荒惟恐山之不深林之不密清江碧嶂之间无谢公屣者余十年矣他日停楫东臯或造其胜尚当为君一一咏之
石坡记
古郢王君彦昭仕於江右也语庐陵王子曰吾舍於石坡之下日履确以游以眺汉水汤汤其趾一瞬千里而石坡俨然泰华之仪刑矫然庐霍之秀拔友石益久熟察而爱之物无故触之而物自坏或迁之不轻动以为墉墙倚柱堤防也外暴不为患腻滑离离而色不一嘘之云蒸而雾温叩之羽振而徵应用之砥砺则剑戟銛鋭中藴玉而人莫之知吾性乐焉因之以自号子以为可不可也王子闻而叹曰天下之物苟适於用者皆可敬也而况於石乎况於石坡之产乎柳子谓楚之南少人而多石乌知石之德岂庸衆人所及哉物无故触之而物自坏刚也或迁之不轻动重也以为墉墙倚柱堤防外暴不为患忠也腻滑离离而色不一文也嘘之云蒸而雾湿润也叩之羽振而徵应直也用之砥砺而剑戟銛鋭利物也中藴玉而人莫之知谦也之八者君子或未备恶得以石视石耶盖刚而不润则流於燥重而不直则流於滞忠而不利物则流於朴文而不谦则流於矜兹焉兼尽其美庸非才全德备者哉或曰水沫为石柔而刚也或曰石乃气之核阳而隂也王君乐石坡之为德而身体之予知其寛猛之适中矣夫当蒸黎涂炭之极慨念何使非民急起而救之翕然致善政之称於谈者之口是石坡方由王氏知名天下尚何可不可之难哉诗不云乎惟其有之是以似之即石坡以观其人君子有不知所敬者乎昔米芾见奇石喜曰此足以当吾拜予於石坡亦云王君笑曰子辩矣子辩矣请事斯语以为进德之助予故记之俾知君之所以号
具庆堂记
至正壬辰吾邑郭一鲁充洪省行人之职监司康公异视之知其二亲耆艾善养无违为书具庆表其事亲之堂亦可谓荣矣後之九年崎岖兵乱栋宇化为飞烟而亲之具庆自若也一鲁将谋新之繇章贡访予雩水之上语及具庆喜动眉睫徵予文记之予闻而叹曰具庆之乐岂易致哉谓其系於天者固也予窃以为亦存乎人焉上焉其亲下焉其子无所愧负而後天之厚於我者始不孤矣天下亲之具庆滔滔皆是也其间有而乐之者几何人哉得天为至厚而於人有未尽虽有具庆如无有也今郭氏之堂严君德庆推官与宜人涂氏朋夀一百五十岁矣齐眉偕老鹤髪童顔笑语雍容儿孙环膝此天隲佑之隆非偶然者而德庆知止足之分杖屦邱壑抚青松以怡顔娱白云於无心视彼日暮途远倒行逆施有迳庭矣庸非保有厥庆亦系於其亲者乎一鲁兄弟馨膳洁飱承顔候色夙夜匪懈惟志之从以适亲心有家庭之誉无子弟之过又有以成具庆之乐郷人望庐起敬起慕嗟乎予少之时未尝少离乎亲侧人固有羡其具庆者矣其後有四方之徵欲跻攀分寸为父母荣也定省之疎甘旨之缺间亦有焉由今而思荣不盖愧矣闻一鲁具庆之乐不自知涕泗之交颐也古人有云孝子爱日又曰为人子者愿为人兄不愿为人弟知此有不惕然於具庆之日者乎郭氏能全斯乐予故着其父子间意而深羡之亦以志吾之过云耳
诗礼庭记
诗礼庭者麻江郭氏之古堂也郭氏莫显於唐令公第七子尝佐庐陵庐陵有郭氏自兹始当在宋也有通五经指要三举於郷号盘轩翁者爰构斯堂於时藏修於时游息於时诒谋他族所莫及也翁三子七孙其孙字洪德者恭俭慈厚显用於时予既识之知其有闻於家教矣伯氏懋德邃於易学惜乎未及识其子复过予雩阳举止雍容谈笑又信其不产於三家市也一日请於予曰吾氏自先宋以来莫不兢兢焉诗礼淑身者以曾大父家训在阖门数百指聚庐托处兵乱以来悉为煨烬惟诗礼庭岿然独存意者天之佑之善余之泽或未艾也昨谋於季父将翼以傍舍新之庶几勿替引之意也愿记其概可乎因为言曰诗礼之教圣人数数然言之不厌盖深致其意焉耳平日雅言执守者诗礼也示门人为学亦曰兴於诗立於礼也至於过庭之训二者初不与易於此见圣人心胸公平广大人知未尝私其子予以伯鱼所闻论之未尝不厚其子也盘翁取以榜其庭使子孙尝目在之用意頋不深远哉游斯庭者忾乎如闻我祖教诏之叹息肃乎如覩圣人独立之仪刑頋瞻之顷必慨然而兴曰温柔敦厚诗教也反求吾身其有一毫弗似否乎恭俭庄敬礼教也反求吾身其有一息或戾否乎慎思之笃行之将见易直子谅和平老成达於政而能言进退揖让周旋酬酢会於理而能立迩不负诒谋之盛心远不愧埀教之本意岂非吾愿望哉舍是予无以助子矣复谢曰善哉敢不服之无斁以无忘先生忠告之赐於是忘其浅陋援笔以为记
游洞岩记
予儿时闻郡城士女仲春多游青原洞岩有畅叙之乐稍长尝至青原惟洞岩未始有一迹庚子秋与亲友龙同翁子元辟地明德江口李家步万载黄锺锺英同邸暇日锺英子元约游洞岩观值夏儒生胡章文焕臧梦良尚弼偕行予二儿亦在侍经邱寻壑萦纡而入得遗墓榛莽瓦砾间令人兴尘世转堪哀之叹仙童道予至东岩循谷至尾石壁峭立?罅有若掩关状相传唐贞元年中吉郡阎使君寀自表入道暨得戎昱代隐岩下久之石渐合其家人犹见门内桃花半树不复可得入泉??自巅而下自藤萝埀瀑中类龙须俗号龙须草泉可咽不可味甘而烈絶顶有玉华坛乃曾仙化处有棋枰药臼微雨未往观西洞清幽通浄居寺钓台下水所谓六仙者阎君前有谢仙後有彭刘曾皆无名曾此山道童而杨仙师在东山者亦与传者云昔天师尝定天下名山三百六十以应天度此居其三百三十五焉观有徐楷记自宝夀改名朱陵其後忠简胡公铨丁大中丞公忧服除与兄蓬山居士筑栢舍於洞岩从名儒萧楚讲学观门殊庭丛书阁多忠简与周文忠公题匾其解牛庵壁题云省庵居士周子充澹庵老人胡邦衡同欵朱陵饭蔬食歠茗听鸟弄甚适乾道庶子启前志忠简又诗云夜久岩壑寂默坐祠宇岩瓦响松落子磬声风入檐月晴添涧浄云散露峰尖对景发遐想莫肩梅与阎属和赋咏满壁今皆烟飞影灭诸老声光无所窥寻矣少焉出山坡外有碾涡磨室乃羽士侨所肃客烹茗因得洞岩初集中有唐戎昱送阎使君入道诗云闻道桃源志尘心忽自悲予当游宦日君是去官时金汞封仙骨灵津咽玉池受传三籙备起坐五云随洞里花常发人间鬂易衰他年会相访莫作烂柯棋又一律云庐陵太守近隳官月帔初朝五帝坛风过鬼神迎受籙夜深龙虎卫烧丹水溶入镜纎埃静玉液添瓶漱齿寒莫遣桃花迷客路千山万水访君难与荒幻之说往往合约山朱涣有齐天乐云白云封断仙岩路重重洞门深窈翠竹笼烟芥崖溅瀑古木隂森回抱坛空石老鎻一片莓苔几丛莎草试把桃源较量风景是谁好乘鸾人去已久只今惟有鹤飞猿啸树拥青幢泉敲玉佩疑是羣仙重到尘氛可笑久志慕丹台梦思蓬岛愿把真游细参梨与枣鹤田李珏诗云苔径入东西苍崖不可梯磵分泉脉远云护石棱低瑶草春烟湿桃花客路迷阎君成道後谁复此幽栖予曾伯祖衡州史君南山翁季雍亦有句云神仙所迹人难诘宇宙初开孰与谋最後须溪刘先生依同年萧献可於虎溪与巽吾彭元逊亦有登览之句刘诗云古木荒烟阖又开洞门无鎻有谁推瀑泉未受徐凝涴石壁犹留叔夜来黯黯苍苔开宝宇高高华盖化人台日斜钟动山门雨不见林僮放鹤回又云洞府由来自有真緑扉半阖劣容身山中黄石避逃我城郭令威憔悴人桑海何如麻谷水桃蹊只是正元春道家藏室书何在风雨荒祠认垫巾彭次韵云五百年间石壁开偶然约候不须推古今乱世神仙出风雨空山客子来六士飘颻专洞壑三华离使拥萧台御风更上千山顶又见乖龙抱耳回又云从来踈懒任吾真自省三生见在身石室旧书应待我半山长啸更留人白云下抱苍崖雨野草时通洞府春城郭遗民今老矣史君应复识纶巾阅之尽卷子元作而叹曰昔之游此者名流多矣非藉歌咏何以畅一时之雅怀为异日之佳话况兹游实濯濯文翰之侣盍赋诗以纪斯会於是用江山留胜迹我辈复登临为韵分赋卷成人藏一通一通授羽士鹤臯草楼予故纪其概以见一时游心方外仰止先贤之意云
友庆堂记
安成王尚宾遣其子孜致辞庐陵王礼曰某世家临川唐同光间有为吉州刺史因家焉名其里曰金溪示不忘始迁故地先祖崆峒先生周显德中赴召读史官之弗就赐号孝友居士谏官杨公徽之榜其燕居曰孝友其後辟地城居既靖大父兄弟复谋归金溪之里曰是初徙之止基也屋庐尚足庇风雨忍委而去之乎更字其堂曰友庆赵文敏公书之程文宪公记之兵兴以来堂毁记逸侨居郡城又十年矣慨念始也思自树立期不坠家声孰知命与时离竟沉困卑位无所成名今焉老将至而耄及之复奚能为仍诛茅金溪为待宾课孙之地复以友庆二字掲之楣间庶来者体先祖友于之心荣立家门志愿足矣窃闻古以文辞自娱者率能成人之美斯志未有以诏後敢控於执事礼以荒蹇辞久而不获其知友王季?又日赞於侧於是因季?复之曰高明祖父以友庆易孝友者非忘孝也友者孝之成也人之於亲生事葬祭之外无所用其情惟起处笑语是思杯棬手泽有所不忍以及一草一木之爱皆孝也而与我同亲之遗体者乃有?墙操戈之怨则生事葬祭之尽情皆伪焉而已耳果得名为人子乎鞠子不哀紾臂不恤死者复生生者有不愧乎夫非为兄弟而友也至友而後孝之道始成古之人友其兄笃其庆或於世三十年八百验之予则以为友与庆同出异名有其友斯庆存焉庆非在友之外也尝观兄兄弟弟之家怡愉雍睦声孚气感而父子夫妇长幼朋友无不各尽其分是已由乎吉祥之中其何庆如之彼或等同气於途人视手足如胡越则情谊乖戾外务旁观祚薄门衰再世希不失矣王氏兄弟不忘其同出而友焉王氏子孙又不忘前人之友而友焉将数世之长如一日友未有已其庆焉有涯哉一家仁一国兴仁此感彼化是庆又将被於郷国之远矣登友庆之堂思友庆之理其不戚戚於心也夫尚宾闻之喜而叹曰旨哉言乎使来者诵斯文而油然孝弟生於心君之赐也敢不拜嘉酌而赋抑之六章曰无言不酧无德不报季?酢而赋杖杜之二章曰岂无他人不如我同姓礼喜其有味於予言而相悦以有成也遂为之记
吉安路重修司狱司记
至正十二年夏庐陵守臣既复其境土实墉实壑且守且攻其明年寇势日平庶司咸竭力兴废以还旧观於是摄司狱王君存义掾史李君德彦周览圜宇上落旁通户牖摧败而器物之废者过半矣相頋慨然曰责可辞乎遂倡而修理之自春涉冬克底於成丹雘炳炳有如改作德彦谓予曰子抑知前司狱薛公之居此乎在职九年狱求其情必不可枉非辜以阿上一介无取於人虽屡空恬如也至元三年以俸积剏建弼教堂暨於门庑而内外囚舍之废者葺之复广司狱劝田为五十三石以备囚粮之不给者其用力勤而存心厚矣去年寇退舍毁碑仆鞠为荒隅即今日葺之之难知剏者之不易庸忍薛公之美无徵於来世哉子为我志於石嗟乎古者治道隆替验之囹圄之实虚故刑措不用乃三代极盛之时王政之成也狱之所系大矣任是职者岂徒然哉德彦始以宪司书往赴辟於此至是果能钦恤为心经营丧乱之余且切切焉前政之美不传是惧其用心与力可谓无愧厥职矣後之典狱者得於见闻惕然兴念官以薛公为师吏以李君为法刑期无刑即一郡之三代也推而放之他郡岂非国家盛美之事哉薛公讳居敬晋宁人李君名宗圣豫章人存义则吾郡尚义之家倾私帑助公室者是为记
麟原前集卷七

[book_title]卷八
钦定四库全书
麟原前集卷八　　　　　　元　王礼　撰表
郑氏孝义门表
门名孝义者何朝家旌淑之令典也浦江郑氏有之而他不得者何郑有孝义之实也余读揭文安公孝友传见郑绮事亲孝父以非罪系狱绮欲见不得以头触圜扉出血上书请以代郡守钱端礼伟之为直其事母张氏末疾绮保持若婴儿虽奏圊必抱就之三十年不懈其四世孙德珪友其弟德璋甚至怨家倾德璋以死罪逮送扬州德珪以诡计先往当之德璋比至兄已死狱市中矣未尝不深羡其孝友萃於一门与古君子同科故至於今十世同?无有私财内外翕然一遵先训宜乎名公硕士播之声歌着之纪述达之邦国天下洋洋盈耳粲乎简编以埀耀於後然余犹以为是理之固然也秉彛好德人心所同孝义同根於是心有不喜谈而乐道哉至若养祈泉而井涌葬祷霁而雪消马待齐而茹草犬各雏而均哺然後知孝义之感达之於天而天应之求之於地而地应之被之禽兽而禽兽化至德通贯岂惟感召同类而已哉及观其家范朔望家长率衆谒祠堂毕出坐堂上男女分立堂下令子弟一人唱听唱以儆衆耳一人诵於侧曰子道孝养妻道顺正兄必爱弟幼必敬长毋狥私欲以妨公义毋听妇言以伤和气毋为非横以干天刑毋躭麯蘖以乱厥性有一於此既殒尔德复隳尔胤胜兹训辞实系兴废言之再三尔宜深戒於时会揖而男女各堂以序会膳议所当为各趋其事而矜不能冬夏有衣履之给婚葬有礼物之助宗族之无归者生有义宅以居养之死有义祠以烝尝之乡隣之无後者生有义廪以赈给之死有义塚以安厝之凡数十条焯焯前贤之遗意继承其良规防范其流弊念虑详密而规模宏远又未尝不叹夫天之报施善人必使其有贤子孙世世守之勿替有引故一堂雍穆有如此者然观世之清门旧族又有彼友而此不恭下顺而上弗睦见利达则忌之见清修则汚之若是者抑独何心余又窃疑夫郑公之乡必其山川之美风气之聚有以助之故後之人同心同德无有榛梗如是其远不然何为非他族所能及也嗟乎嗟乎浦江之郑诚有足敬者矣过其门孰不曰此尧舜之民也此邹鲁之俗也为其子孙者可不以此自待自厚也哉郑君仲纎温厚君子也视余以其家集披閲数四起敬起慕遂饰鄙陋之辞缀其卷末以为孝义门表盖表其异於他氏而亦因以自儆发云
真定张氏乐丘表
洪武庚申前承事郎广东道宣慰使司都元帅府都事张翀即其所居之右营乐丘焉一日与其友庐陵王某往观之谓曰人生屈伸聚散犹昼夜犹梦觉谁能免此存顺殁宁均托於是吾平生动静惟子能悉片辞为我表之庶及我之见也庸非友朋之高义乎某辞弗获则以所见所闻所传闻叙之张氏真定赵州栢乡右族也上世多闻人膴仕曾祖嘉议大夫户部尚书荣祖承务郎集庆路上元县尹仁父承事郎言安路万安县税课大使彦祥封真定路赵州判官母王氏封宜人翀字鹏举幼随父宦游於吉时世父皓任吉安路总管喜其頴拔遣入郡庠从名师後以儒生推择为吉州水吏陞补隆兴路掾检举积年无所稽决旧牍凡数十白诸省府之长尽去其籍革絶虚文站赤旧遇马死站户辄赂提领之属迁延不补使枥上之驿络绎受困君搜弊问罪马政一新御史过而悦之大加称奬壬辰红巾逼江右省委隆兴治中潘景中缮城墉潘猝无所措一夕髭髪尽白总管安谦召君与谋君曰事急矣陶瓮何及凡寺观街衢及县司各处条石移以起城借民库砖足之而城以完迁补吉安掾时寇初?城市煨烬达噜噶齐丁中宪?舟东岸总管梁亚中屯戍大洲墉壑堕寘民无与守府长危之君知真常永兴二观之丰裕召而谕之曰有城斯有民有民斯有观唇齿相依者也今城渐完其上守铺百五十所敢以累二观将真常免战舰之修永兴免户役之累以优此劳二观风从翕然以就其次修葺仓库官舍设置险要防御近逆境者免秋粮罢军需赈饥劝分停不急之务皆君赞襄力也至若权谋机变虽古智能之士无以大过初丁中宪忧寇蔓而兵少命典史陈德威劝义士募丁壮以备荆时省椽陈允中自长沙辟难至永新民共推之遂典一州兵务义士有惮德威严切赂允中之佐吴以吾罪德威迟慢军情擒寘於狱丁公求而弗获颇衔之委君牓散其兵权允中觉遣其妻之弟额森迓於龙福以羁君君匿於断岸榛莽避其锋厚赏募民乘其後也先被禽於是德威囚释而以吾就罪丁公又命进士龙元同摄万安尹龙验屍邓林刘季安遣客刺之领衆白尹事闻委君驰驿调泰和州尹达正道讨之达以粗能自守辞君单舸自诣万安因所识求见季安诡示以按龙泉官典失守檄季安为酒飨宴懽如平生时参政全普庵萨里留贑遣宁都州尹杨钧州判兰生领衆五百驻皂口意在季安而未敢入季安亦疑之君啖以甘言且曰二人吾友旧也愿借季安一羜二卣侑懽媛一人吾往与接殷勤觇之驿舫留此季安以二价从我因得其情矣遂至皂口与杨兰相劳苦饮酣披腹心出全公擒伪尹特勒宗从旁目及焉明日回邑中令勒宗语季安我不欲数露形迹向晚大尹可来商之夙戒烝徒曰刘尹至吾舟烛灭即离岸发橹矣至昏季安从数人至君请尹登舟而约其从谓谋不可不密也已而烛灭舟开顺流如箭瞬息抵快阁矣逹侯闻之惊倒万安归正全公闻而叹曰吾遣二人领五百衆以往乃不如鹏举一人使我得一二如鹏举者何所不济乎迨君之掾广东帅府也首掌边关於石门口盘诘私鹾官卖文引致粮五万余石招安连桂二州及南海三山官窑反侧又典选法衰老待次者遄除豪富叠注者追改愬讼咸归歌謡载道本道宪使伯嘉努暨帅府官荐剡交上至正十九年入京授前职考满宪使布扎尔布哈复荐於朝君慨然曰海内兵兴征伐之权自方伯出其能久乎吾父母年高侨居於吉定省久踈子职缺矣乃间道归觐怡愉色养孰知悦亲之志长而待养之日短明年连丁内外艰然三牲之奉五鼎之祭亦不愧人子矣既而筑室庐陵城西以老占园林之胜而字其堂曰知止君子莫不高其志云嗟夫若都事君者其亦罕见也乎智足以牢笼百态而所守也正才足以应酬万变而所见者远有拯民济物之心而不逢其时有烛奸捄弊之策而不尽其用然而进?不失其宜恬澹以保其节仰有以光乎前俯有以启乎後亦可谓卓荦不常者矣昔人旷逹之怀固有以自铭其墓今君乐丘成而属笔於某其亦知某之刚直言足取信於後世欤是为表
麟原前集卷八

[book_title]卷九
<集部,别集类,金至元,麟原文集
钦定四库全书
麟原前集卷九　　　　　　元　王礼　撰传
静春先生传
刘先生清之字子澄吉州庐陵人也年五岁读李瀚蒙求至龚遂观农文翁兴学诵不絶口父母因语之曰此二君子教人读书畊田也人事不过耕学耳自是读书勤甚比长受业於兄劬学自修孝友诚笃质直好善心广气和强敏有立专以仪刑先哲为事博极书传不端科举之习绍兴二十七年第进士授袁州宜春簿未上丁外艰服除改严州建德簿欲应博学宏词科及见新安朱公熹即尽焚所业慨然义理之学罢官严陵亟至东莱吕公祖谦书院讲论经义留数月乃去广汉张公栻守严陵时未识先生而深知其为人其後书问往复神交而心契矣盖先生天资既高复与二三君子游故所造日益超诣其学以力行为本不事空言燕居端坐非繙閲经史则省察心情见义如渴无所顾虑与人交推诚?恻语约理尽见有亲者必勉以孝敬见有子者必勉以教子见初仕者必勉以事君泽民为志闻人善乐道不已闻人过惨然如痛在已训诱後进惟恐失一士继任瑞州高安丞抚州宜黄宰俱有善政龚茂良周必大荐於孝宗召对首论民困兵骄大臣?托小臣苟媮数事又言用人四事一曰辨贤否二曰正名寔三曰使才能四曰听换授称旨除太常簿启谢诸公有如怀禄希世将恐初心之遂亡倘或献谀取容何待知己之不厚未几复丁内艰服阕倅鄂州岁满归自武昌日与学者杨炎正黄豹李如圭等三十人於槐隂精舍更相问辨以观其识向閲时既久凡去私进德之方修身应物之道彚集得百余篇名曰槐隂问答时诸司荐知常州允请得除拟奏事略曰今日之俗惟知得而忘义诏令一下仕者曰增秩乎士曰免举乎兵曰受赏乎民曰蠲租乎有则欣然奉承否虽良法美意利国而便人视之如无也盖为治之道有政有教理义人心所同谓今世明於理义者难其人不亦诬乎今当精择百官求明於理义者为监司为学官为守令为将帅则风俗知义上下一心陛下又与大臣端本清源所以仪刑万邦者不出於他而举出於礼义将以绍复大业斯无难矣未上又改衡州当路忌之讽言者论罢差主管云台观宁宗嗣位越月即起知袁州而病已革矣初先生贽晦翁以书其略曰王承告其子毗学之所入者浅体之所安者深闲习礼学不如式瞻仪刑讽诵文辞不如亲承音旨清之读此未尝不慨然太息也学之於人切矣宜乎父子至情丁宁而不敢忽也始清之读语得元佑诸老之说以为世徒有此书耳他日有告以今时诸君子所发明者时坐不安席欲起而从之已而不能则有三焉体弱不能徒行贫无仆马不可以适远一也位卑身贱有在上者则不可攀而求之二也世道之衰屈身於势利者不怪一从学士真儒考德而问业则曰是好名者三也末云今二三君子之中不幸已死者则无可言幸而执事者在有可见之便其又奚说语曰经师易遇人师难遭愿以素丝之质附近朱蓝伏惟诲之晦翁复书曰执事盛年壮气清节直道发轫雅途既有志於当世而悦学好问勤勤有加又将有意古人为己之学及其没也晦翁为文哭之曰子澄以乐易之资躬笃行之行立志高雅信道坚深处家庭则孝弟逹闻交朋友则信义昭着居闲则讲道着书有以乐衆人之所不乐从宦则养民善俗独能忧衆人之所不忧至於收恤宗党而接引後来盖孜孜焉无不用其至若其乐人之善矜人之恶又汲汲焉惟恐不尽其诚故贤者与之游常幸其有思齐闻过之益不贤者与之处常病其有明污招过之差然世之贤者少而不贤者多是以子澄得誉寡而蒙毁衆道不得行於一州而齎志以殁是可不为深悲而痛恨也耶覧斯文先生平生大节可见矣享年五十七学者称为静春先生云呜呼山川风气之通塞固亦各有时哉何其生才前後丰啬之异也由周以来至於宋千五百余年矣庐陵始有欧阳子为一代儒宗厥後节义文学之士炳炳琅琅层见而叠出於是四方谈忠节之邦文章之薮必归庐陵然当伊洛之学盛行先生身体力行以与朱吕数君子上下论议故庐陵道学得齿诸任自刘氏始而近时邑人士子鲜有知者岂先生爵位不大显於世故尊而信之者有不若慕忠节文章者之衆欤抑至道难闻师从者少故其传有幸不幸欤窃尝叹夫由宋而上遡唐与汉世之相去若此其久也而庐陵未有一名世之士出乎其间将时尚不同虽有之而好者鲜遂因以无闻欤至若道学之正如日丽天无异尚者世之相去又若此其近也乃罕有知先生之名识先生之学者其亦可叹也夫其亦可感也夫
於菟夜儿传
兵兴荆楚沔为薮户口十余万富积宝货男子从征戍家居者率妇女妪婢而已有皮工蔡姓者出奸计缝虎皮为衣手足着铜距长二寸许遇夜匍匐而行若真虎也踰垣墙破门关妇人女子悉骇怖窜逸惟害己是忧虽奇货重宝尽失惴惴不敢视以为神虎一郡相谓曰今之财物悖致也其天降罚因是孽而丧耶不然何出入不常莫能逐也蔡由是日富尽穽其有於床下凡三岁不败邻有袁氏者家惟妾三人一日刺豕蔡市肉不得怒夜蒙虎皮入其室衆妾匿顷之其一妾谓其二人曰恐虎去而不畏者踵後入吾室将尽吾有也吾冒死以觇之缓急汝吾助遂潜往伺於室之奥俄而虎复入人立四顾取虎所不取者妾抱持之大噉虎抉其面踯其胫妾察有异抱持愈谨呼二妾二妾呼四隣四隣集蔡忧弗免褪其皮逃去腰以下未及褪也妾以皮闻之官官命大索得之掘蔡穽室得虎皮半截验之合籍其家坐其孥枭其首於是君子曰世之肆贪暴以戕害人者盖白昼之於菟者也蒙其皮为奸於昏夜者彼知戮之身为於菟於白昼而弗知己者又将谁戮耶殆袁妾之未遇耳世之畏威俯伏宁虀粉其身而不思除其奸者何智力不妾妇若也嗟夫
戅直夫传
戅直夫者泰和白沙翠竹里人也返徐挂墓剑不以死倍吾心刺广酌贪泉不以饮易吾洁皆其先世同姓之显者至宋科第尤甚升於学者二十二人举於乡者五十有七荐於漕者三奏於礼部及精究科贤良科者九而特科恩封世赏拜爵者又三十有四人盛哉丞相文信国公跋其宗谱可验厥後中微夫之大父幼孤辛勤敏给与时转货訾以裕其家性宇光霁时扶筇携孙寻芳洲渚间悠然自乐人称为芳洲居士大父既殁夫年日长知问学为箕裘所从皆一时名士业渐成方思自効而元之国事日益非矣於时举义者争欲致夫幕下夫知大厦之倾非一木可支即拂袖归隐杜门求志乱定由吴楚涉淮泗以观黄河泰华之高深过燕赵齐鲁之墟访贤杰遗迹遇悲歌忼慨之士辄狂吟豪饮以泄胸中之磊块迨还辟故址理闲田蔬果有畦姜芎有区葺屋乎清池之上修竹之间有子二人服劳奉养家事悉不及夫惟娱孙适意而已乡人招饮率倾其座人初视其貌若愚至论事说理是谓是非谓非能正人之曲又似直者焉於是相谓曰古之愚也直非斯人之谓欤遂目之为戅直夫夫欣然领之谓其知己一日诣踈放翁求传其事念夫识量有过人者故为论次其概云赞曰汉高帝谓王陵少戅武帝谓汲黯甚戅而陵黯所树立卒厝国家於太山磐石之安皆社稷之臣也人之戅乌可少哉史鱼病命其子曰吾在卫朝不能进蘧伯玉退弥子瑕是为臣不能正其君他日置屍牖下於我毕矣灵公吊而闻之进伯玉而退子瑕尼父善其以屍谏故能忠感其君而称之曰直人之直又可少哉世之从俗富贵哫訾栗斯咿嚅喔唲如脂如韦者虽累千百缓急可倚仗乎尼父谓忠臣之谏君有五义焉而二曰戅谏四曰直谏是戅直诚事君之大节矣使是得一命以展所蕴岂不庶几古人之万一而顾混迹流俗以老嘻
赞
王公君直画像赞【有序】
贑贰守奉议王公荣忠分府雩阳之六年有议欲归公会府者雩之人皇皇惧不得私而有之也则无所窥寻其声光於是合力建生祠於南城之隅设像祝其夀又各绘其容於家犹子弟不忘朝夕见父母之顔色也紫阳道士萧养素尤敬爱公是时绘者无虑百余家而养素是幅端重俊伟鸾翔虎踞见之者宛然如侍公侧也养素谓予曰数年前红巾由宜黄?宁都是邑将为墟矣赖公力战复之民有耕凿之利事育之乐繄谁赐耶其後分府於此筑城浚池比城完而寇至者几万非公则杀其父兄虏其妇女有其帑积毁其栋宇又安有今日哉公於雩民德泽在其心传於其子孙永永且不忘也非祠与像斯民无以寄甘棠之爱公果何事於此乎余曰顔鲁公倅吉时民未尝立祠公去後民始祠之至於今不废胡忠简在新州岂有惠利斯民者而新州人祠之是其秉彛好德之不可揜又不系利泽之在民否也矧公於雩人生死骨肉其以蜀人事张益州者事公固宜然予闻民不可与虑始而可与乐成使当日城完而寇不至彼且德之乎哉将劳民之叹无已也今日官府劳民於兵势所不免患未至则功不形得无有忘大德思小怨者乎养素怃然曰若然非人也长虑却顾者必不尔也噫斯举奚足为我公报哉第欲藏之後人使数世之下为政者或闻公之贤拜公之像耻为龌龊污下而有企其齐焉之思则实斯民子孙之福予嘉养素言不忘本皆民情之真又喜公之有以获此於雩人也遂为之赞曰
其忧民也有元次山之忠其破贼也有贺拔胜之略其温然於君子也风日之暄妍其厉然於小人也雷雹之交作识物情於深微济世变以恢廓倘效用而绣衣将动摇乎山岳则今之彷佛於紫气之关殆後之炳焕乎凌烟之阁者耶
二直赞
达观氏胡临江系儒世变扶义惟奸妖是诛频年贤劳民因无虞一隳防守毙於袁丑妻严闻而自沈匹夫匹妇自致不朽世禄希荣顺降恐後夫骨未寒心拟他媾表兹二直彼也顔厚吁嗟义人吁嗟节妇
麟原前集卷九

[book_title]卷十
钦定四库全书
麟原前集卷十　　　　　　元　王礼　撰题
题芳宇弟系思卷
右诗文一卷乃王裕伯叔亲友为裕而作也裕殁之明年其父芳宇每见此纸辄堕泪因喟然叹曰吾若火之则影?迹絶日远日忘又不能恝然以忍不若命工人装缉以为卷时舒时卷诵其诗读其文犹见斯子於几席之侧而吾孙他日稍能识字亦因此可得其父之平生而彷佛其性情也则是卷岂不足以系其父其子之思乎遂标其上曰系思而欲予志其後嗟乎父子之天古今所重一体故也见其有寸善则欣然以喜微过则戚焉以悲况於裕也有羣玉之誉无嘉宾之咎恶得不系人无涯之思也哉予犹及芳宇之大父履斋翁埀老有?子之恸抱孙割甘以娱末路卒赖芳宇以终其身以亢其门今芳宇复踵祖武蚤失佳儿固人情所不堪然穉孙未及二龄已知拾寸莛点唾学书是必冥冥之中有相之道诗书之泽未艾祖宗之佑弥深孤孽之达於此乎卜之虽然予也於裕自不能无感於中者矣初喜其往教又悼其亡至是三秉笔焉则大耋之嗟又岂远於芳宇矣乎裕字启後有诗三四十首皆可观并存於後云
题龙云瑞双鸡图
儿时闻尔之鸣矍然而起噫今老矣右时夜将唱　使墙下桑隂而多见此非王道之始耶右伏雌抱雏
题王仲齐所藏小景
小桥流水或後或先踈林平屿或断或连熹微兮似邮亭之夕照缥缈兮疑仙馆之晨烟不知何处有此景亦欲往买二顷田噫我知之矣其王氏之辋川也耶
题龙头
乘风云上天平地三尺水四序以之调三农为之喜海内望龙头於嗟今老矣
题鹰熊图
鸷鸟之秋高抟击与猛兽之山居冬蛰非动物之杰然者乎然拟之智过万人之英勇冠一世之雄若张良韩信则霄壤不侔矣画工托物以喻人其寓笔於彼以归美乎此也欤亦意匠经营之善也
题无诘沅兰湘竹图
得????公一幅如此悬之高阁如行沅湘满目幽致翛然意足复何用隙地丈尺艺兰种竹哉
题兰
撷衆芳而周流兮纷总总其萧艾遵澧浦以回辕兮微幽兰吾奚佩
题蜻蜓螳蜋卷
飘乎上也非点水伏乎下也非捕蝉如化而生如蜕而仙淡墨所至不自知其所以然此云巢之笔入於神而出於天也耶
题子猷泛剡图
兴到舟行兴尽辙改倘屑屑乎主人岂高风於千载
题竹林七贤轰饮图
书戒沉?诗美温克诸贤旷逹之怀何用尔邪抑诸贤高致衆人未识而画史姑托之豪饮耶希贤笑此有不废事者哉孔硕藏之可与友朋同此趣未可使儿孙湛此乐
题古木修篁图
风月襟怀潇洒者千寻之竹雪霜骨格傲兀者百围之木托根卷石共此幽独自常情观之喜翰墨淋漓之娱目以余观之殆犹荀陈之相遇千载之下令人仰高风而慕遐躅也
题锺馗像
尊吾瞻视俨吾衣冠正心以正一家则上下莫不一於正而相安复何有邪气奸其间又奚事乎灵怪呵卫於门阑昌黎五鬼不足虑进士且返终南山
题万竹图
东昌李志高之父竹所翁性嗜竹尝得万竹图一见心醉赏玩以怡情有年於兹矣翁既没志高复命工人完理悬於中堂饮食起处不离其侧谢君子方称扬其孝思既而复徵予言吾想志高见竹之乘风而轩举也若翁之起坐而欠伸也见竹之雨雪而偃也犹翁之隐几而卧也见竹萌锦箨之环列也若诸孙彩衣之绕乎翁膝也盖他人视画竹也志高视竹亲也其昔人思其嗜乐之所致欤余为题其上使後之登斯堂者观万竹之图诵王谢之文有以知志高之为人
跋
跋王与定所藏先府君贤贤翁遗训
吾邑王氏多祖金地长者而栋溪之传谱系尤着枫墅一?又自栋溪而别也尝闻其父兄之教子弟之率有典有则诗礼是宗未尝不想慕而起敬昨过其里惕然渊明长沙之感遂停车弛任而往访焉遂识与文与定伯仲以及子侄羣从雍雍乎故家之遗风卓卓乎膺门之伟识又不特子春相知之旧而已也既而与定视予以其先府君遗训无非举辛勤孝友务本尚义戒其子孙为之掩卷以叹人之高明祖父孰无诒谋善後之心然埀训非难守训为难故不羡剏始於前而羡继承於後今其伯仲所自立可谓无忝先训矣後来者益务封殖其德则天之报施善人将振耀於乡国岂独宗党之荣哉诗不云乎岂无他人不如我同姓有志者尚其勉之
跋张文忠公帖
右诸公但思至公血诚以报国政自不必谢仆仆亦不敢受诸公之谢也养浩覆凡三十字张文忠公示初科诸进士免谢帖也钦惟仁宗皇帝鋭意文治举百年之坠典设科宾兴思尽得天下儒者用之尝曰使其中得一人如范仲淹朕志愿足矣於是慎简德望学术之臣俾司文衡而公时在焉进士及第谢座主礼也公之卓行疑其近私批报之帖辞严谊正如此某尝求我朝科目得人之盛无如延佑首榜圣继神传累朝参错中外闻望之重如张起岩郭孝基文章之懿如马祖常许有壬欧阳玄黄溍政事之美如汪泽民杨景行千文传辈不可枚举大者深厚忠贞小者精白卓荦所以黼藻皇猷禆益治道者初科之士为多虽曰一时光岳之气锺为英杰沛然莫之能御然亦仁庙切於求贤之念上格天心当时硕德元老足以风厉後进所致也呜呼於时四十五年矣杨先生之子显始出是帖以示某某语之曰此先生药石之训也杨君其宝之友旧过临时出以展玩使由科第发身者能铭之心则必自奋以报乎上职校艺者观之必无美庄之论其於治道岂小补云遂识其卷末归之杨君以为皇元科目故事
跋李氏族谱後
西平李氏自唐至今三百余年二十余世而子孙蕃衍愈远愈光皆前闻人立德立功之余泽也噫盛哉其孙尚敬父子犹惓惓有望於立言君子发挥先美何也其意固欲来者知之克励克绍以无忝其先烈云尔李氏子孙其亦自贵望也哉吾於是乎有感
跋欧阳圭斋所作赵宜厚若愚字说後
存心宜厚处世若愚是谓八字之符终身佩服而有余至若陈言之缕缕岂子所望於予乎
跋中洲刘氏族谱後
中洲刘氏於某为母族自安成运使绍之曾孙曰常昉居永福子孙诗礼淑身安於乡里重於从政乡称善家有孙曰跃将继警轩宗海先志荐修宗谱徵序其意须惟某也笔已老矣序何能为然观从曾大父潮州府君序其谱曰族之有谱尚矣古存其义而隐其名谱名肇於汉晋盛於隋唐然多以门阀相高得古义鲜盍思别生分类之训肇於书不如同父同族之叹载於诗二礼有同姓异姓之述春秋传言文昭武穆周公祚胤之详是皆使人子孙不忘其初而知尊卑踈戚之叙某虽欲复出一喙岂有加於此哉刘氏修谱者所当知也又观欧阳文公之序斯谱深幸胜国时江南未遭兵燹故冠盖之族往往治其家谱不知者以为一家私事知者以为升平之气象可观於此今刘氏子孙重修於今日其将复覩唐虞之治也乎姑书此於後以记观谱之岁月云尔
跋欧阳建寅所藏先世二诰
建寅所藏先世二诰乃宋治平二年所赠欧阳文忠公祖偃太师中书令曾祖郴中书令之宠命也文忠以立朝之姱节盖世之雄文所以黼黻王度仪范百僚真大廷之柱石也故上之褒显其先若此礼亦宜之建寅乃其诸孙收而有之珍藏什袭不啻南金大贝之重崎岖兵乱间辄囊以自随而他亦不暇顾孰知九江一变仅以身免此诰亦散於飘风自是戚戚於怀广询博访日征月迈近始得於金陵蒋氏向非建寅惓惓系念前朝旧物能复归欧阳氏哉窃尝以簪缨之後上之当思如文忠立身扬名以显祖考次之当如建寅保先代之遗美守君子之余泽不然何以自异於蚩蚩之氓欤噫大贤之後多寂寞故家乔木可感者多覧卷三叹
跋马融忠经後
右忠经十八章东观马融所制以配孝经者也夫孝之与忠人之大闲而百行之元也违斯二者何以灵万物而立两间哉昔者孔圣以曾参尽孝因言其道遂为经而忠则未之及然有曰事父孝故忠可移於君是则君亲之分殊故忠孝之名异而义则一也融始拟圣而作此亦有益於名教使人人得其说而遵之施於有政岂不大有可观余既得朱文公及吴文正公所刋定孝经锓梓今又得此文虽未敢便列之经然亦托工人以夀其传诚欲学者玩绎二书之旨庶几处而为孝子出而为忠臣则於国家化民成俗之意岂不深有所助发云
跋越国公锺绍京像後
呜呼自古女祸之败人家国可胜道哉於斯时也有能转危为安真英特之士也嗣圣间韦庶人与武三思升御床博戏中宗从傍典筹唐之国事将日非矣迨临淄王入诛韦氏刘幽求预参大策翊赞圣储震殄元恶以存唐室厥功茂矣於时苑总监任左金吾内屯田使锺绍京以户奴丁夫之衆亦与有劳皆可谓社稷之臣也何可及哉孰知功大难容奸邪构怨幽求初流封州再贬睦州死於道路而绍京亦左迁果州礼从越国公之远孙焕获拜遗像因叹当时如刘如锺者几何人哉而朝廷未知大用为可惜也因题其像之後以致余之不满云
跋栋头王氏谱後
往余先君子梅洲翁尝修族谱图系以名贤所为诸祖墓志铭等作具载先世自唐仲舒观察江西子孙因家焉亦以为自金地长者曾伯祖南安教授府君有序谓往在章贡尝与居七里镇者通谱而茅堂栋头亦皆族也礼後驱驰鞅掌於岭南有王同知者从事幕中询之七里之族也迨归章贡邀余至其家视余谱牒栋头之谱乃亦有焉遂以归我行李虽偪仄惟栋头宣溪之谱不敢後抵家问谱於族人无一存者私窃自喜将谋重刋庶几後之人观谱而知序之亲踈观记述而知家之阀閲则必有感叹兴起不肯自同於污贱乃为同姓之匪人久假不归诿曰沦丧使前闻人累世之所树立没没无徵其亦可悼也夫今栋头族子志仲能保先谱及家传因获观吾家潮州府君及南安教授跋语感慨系之谨题所闻於此以志余过归以复大年兄何如也
跋王子春名字说後
礼近留枫墅子春所有一日之闻辱以其先府君及二守冯公子羽所为志伸说洎刘君云章子春字说示余余閲之尽叹其言皆可服膺而勿失父之於子也欲其志於学以求其伸之道冯公戒其毋以富贵利达得志为伸当知所以为志刘君则以人物同得天地之心以生天地之心在乾坤曰元在四时曰春在人则仁是也士之希圣贤者必曰求仁日用之间无一事而天地之心不存即无物而非春矣皆药石之训也虽然用功之要未有以告之不几泛言乎窃闻之格言求仁当自诚敬入先儒尝曰无妄之谓诚不欺其次也故无妄初九之象曰无妄之往得志也孔圣答仲弓之问仁以出门如见大宾使民如承大祭则在邦家无怨至是非吾志之伸乎子春勉之与物为春实自兹始
跋小溪郭氏隐居记後
予观士之怀
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>