<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,目录,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,西山文集全文在线阅读,西山文集全文在线下载,大玄古籍书库">
<meta name="description" content="一作《西山先生真文忠公文集》。诗文别集。宋真德秀著。五十五卷(一作五十一卷)。据《宋史》本传,真德秀著有《西山甲乙稿》、《对越甲乙集》、《经筵讲义》、《端平庙议》、《翰林词草》、《四六献忠集》、《江东救荒录》、《清源杂志》、《星沙集志》诸书,《文献通考·经籍考》著录“《西山集》五十六卷”,较今传本仅多一卷。考传本,除诗赋外,惟《对越甲乙集》、《经筵讲义》、《翰林词草》三种自分卷帙,其余序记等作,但以类编次,不分别名目。抑或宋时刻本,即未尝将诸书编入。宋元以降,代有刻本。是集大抵有五十五卷、五十一卷两种。五">
<title>西山文集_真德秀_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西山文集</span> <br/>
          作者： <span class="inputVal" id="bkauthor">真德秀</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]537770</span> <br/>
          说明： <span class="inputVal" id="bkdec">一作《西山先生真文忠公文集》。诗文别集。宋真德秀著。五十五卷(一作五十一卷)。据《宋史》本传,真德秀著有《西山甲乙稿》、《对越甲乙集》、《经筵讲义》、《端平庙议》、《翰林词草》、《四六献忠集》、《江东救荒录》、《清源杂志》、《星沙集志》诸书,《文献通考·经籍考》著录“《西山集》五十六卷”,较今传本仅多一卷。考传本,除诗赋外,惟《对越甲乙集》、《经筵讲义》、《翰林词草》三种自分卷帙,其余序记等作,但以类编次,不分别名目。抑或宋时刻本,即未尝将诸书编入。宋元以降,代有刻本。是集大抵有五十五卷、五十一卷两种。五十五卷本有明正德十五年(1502)、万历二十六年(1598)、清雍正元年(1723)诸刻本。《四库全书》本即以万历二十六年金学曾刻本清初递修本抄入。五十一卷本有明嘉靖三年(1524)书林精舍刻本等刻本。今传本主要有《四库全书》本、《四部丛刊》(五十一卷,据明正德本刊印)、《万有文库》本(五十一卷本)等。另有选本多种:《真西山先生集》八卷本(正谊堂全书、《丛书集成初编》),《西山文钞》八卷本(《浦城遗书》)、《西山先生诗集》三卷本(《两宋名贤小集》)等。</span> <br/>
          封面： <span class="inputVal" id="bkimg">Z_19376.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西山文集
[book_author]真德秀
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]537770
[book_dec]一作《西山先生真文忠公文集》。诗文别集。宋真德秀著。五十五卷(一作五十一卷)。据《宋史》本传,真德秀著有《西山甲乙稿》、《对越甲乙集》、《经筵讲义》、《端平庙议》、《翰林词草》、《四六献忠集》、《江东救荒录》、《清源杂志》、《星沙集志》诸书,《文献通考·经籍考》著录“《西山集》五十六卷”,较今传本仅多一卷。考传本,除诗赋外,惟《对越甲乙集》、《经筵讲义》、《翰林词草》三种自分卷帙,其余序记等作,但以类编次,不分别名目。抑或宋时刻本,即未尝将诸书编入。宋元以降,代有刻本。是集大抵有五十五卷、五十一卷两种。五十五卷本有明正德十五年(1502)、万历二十六年(1598)、清雍正元年(1723)诸刻本。《四库全书》本即以万历二十六年金学曾刻本清初递修本抄入。五十一卷本有明嘉靖三年(1524)书林精舍刻本等刻本。今传本主要有《四库全书》本、《四部丛刊》(五十一卷,据明正德本刊印)、《万有文库》本(五十一卷本)等。另有选本多种:《真西山先生集》八卷本(正谊堂全书、《丛书集成初编》),《西山文钞》八卷本(《浦城遗书》)、《西山先生诗集》三卷本(《两宋名贤小集》)等。
[book_img]Z_19376.jpg


[book_title]提要
钦定四库全书　　　　集部四
西山文集　　　　　　别集类三【宋】
提要
【臣】等谨案西山文集五十五卷宋真德秀撰德秀有四书集义已着录考宋史本传德秀有西山甲乙稿对越甲乙集经筵讲义端平庙议翰林词草四六献忠集江东救荒录清源杂志星沙集志诸书此本为明万历中福建巡抚金学曾所刋
国朝浦城县知县王允元又补葺之所载诗赋而外惟对越甲乙稿经筵讲义翰林词草三种自分卷帙其余序记等作但以类次不别分名目或即本传所谓西山甲乙稿者未可知也他如端平庙议诸书俱不编入疑其阙佚尚多然马端临通考所载亦作五十六卷则此本所少仅一卷殆宋时刋本即未尝以诸书编入耶德秀生朱子之乡故力崇朱子之绪论其编文章正宗持论严刻於古人不贷尺寸而集中诸作吹嘘释老之焰者不一而足有不止韩愈罗池庙碑为刘昫所讥与大颠诸书为朱子所摭者白璧微瑕固不必持门户之见曲为隐讳然其他着作要不失为儒者之言亦不必竟以一眚掩也乾隆四十六年四月恭校上
总纂官【臣】纪昀【臣】陆锡熊【臣】孙士毅
总　校　官【臣】陆费墀

[book_title]目录
钦定四库全书　　　　集部四
西山文集目録　　　　　别集类三【宋】
卷一
古诗
律诗
赋
卷二
对越甲藁一
卷三
对越甲藁二
卷四
对越甲藁三
卷五
对越甲藁四
卷六
对越甲藁五
卷七
对越甲藁六
卷八
对越甲藁七
卷九
对越甲藁八
卷十
对越甲藁九
卷十一
对越甲藁十
卷十二
对越甲藁十一
卷十三
对越乙藁一
卷十四
对越乙藁二
卷十五
对越乙藁三
卷十六
对越乙藁四
卷十七
对越乙藁五
卷十八
经筵讲义
卷十九
翰林词草一
卷二十
翰林词草二
卷二十一
翰林词草三
卷二十二
翰林词草四
卷二十三
翰林词草五
卷二十四
记上
卷二十五
记中
卷二十六
记下
碑
卷二十七
序上
卷二十八
序中
卷二十九
序下
卷三十
问答上
卷三十一
问答下
卷三十二
讲义
策
策问
卷三十三
说
箴
颂
铭
赞
卷三十四
题跋上
卷三十五
题跋中
卷三十六
题跋下
卷三十七
书上
卷三十八
书下
卷三十九
启
卷四十
文
辞
卷四十一
神道碑
卷四十二
墓表
墓志铭一
卷四十三
墓志铭二
卷四十四
墓志铭三
卷四十五
墓志铭四
卷四十六
墓志铭五
卷四十七
行状
卷四十八
青词上
卷四十九
青词下
卷五十
疏语上
卷五十一
疏语下【阙】
卷五十二
祝文上
卷五十三
祝文中
卷五十四
祝文下
卷五十五
祭文

[book_title]卷一
钦定四库全书
西山文集卷一
宋　真德秀　撰
古诗
登南岳山
烟霞本成癖况复游名山举手招白云欲纳怀袖间咄哉亦痴絶有着即名贪振衣遇长风浩浩天地寛
题金山
江来朱方注之东海潮怒飞日夕相撞舂天将古来义士骨化作狂澜中央屹立之青峰孤根直下二千尺动影袅窕冲融中黄金侧布兰若地凿翠面面开牕栊双桡伊轧破浪屋恍忽置我高巃嵸是时千山雪新霁水面月出天清空涛声四起人籁寂毛发萧爽琉璃宫披衣明发蹑烟霭决眦俯入归飞鸿襟前渤澥歛暝色袖里岷峨吹晓风越南燕北但一气尘埃野马何时穷苍梧虞舜不可叫王事更恨归匆匆
送汤伯纪归安仁
交情世岂乏道合古所难自我得此友清芬袭芝兰苦语时见箴微言获同参相从仁义林超出名利关此乐未渠央忽告整征骖索居可奈何使我喟且叹至危者人心易汩惟善端苟无直谅友戒谨空杅盘重来勿愆期同盟有青山圣经如杲日羣目仰辉耀利欲滑其中云雾隔清照正须澄心源乃许窥道妙周程千载学敬静两言要几微察毫芒根本在奥窍持此当弦韦迂矣君莫诮
送裘司直得请西归
轻舸龙山头木兰作双橹飘然裘司直乘向南昌去问君鵷鸾中脱身遽如许栖迟三十年始得官掌故小须上上考岂不登省户自言野心性眯目九衢雾修竹岁云晩萱草秋亦暮嗷嗷投林鸟犹得反其哺江西父母邦非复昔饶裕蛮烟一腥秽乐岁且狼顾遗黎空杼轴行旅窘刀布天门窈万里可望不可吁君今佐元帅精采系一路疮痍俟涤濯画诺归佽助先声路人喜高节懦夫慕遄当再前席一正天子度白鸥没浩荡苍鹘在指呼我亦南陔人扁舟从此具
题八君子图後
刘子出西江访我江之东何人与偕来衔袖八钜公韩欧开济姿如晴月生空潞公山岳重文正霜桧同玉立者坡仙天游匪涪翁一朝参我前毛发生清风凄其赵韩王小异凌烟中半山执抝面亦得传无穷【赵中令像与今原庙侑食本不同故云】
泉州贡闱庆成
维南有州古佛国选佛场开自畴昔谁欤经始梅溪翁万桂森森皆手植文风日盛贤材多粉袍立鹄肩相摩万间庇士岂不欲环视奈无余地何那知吉壤在咫尺鬼神撝呵天所惜一朝幻出青瑶宫山灵献卜龙避席昔虞局促今恢舒乘黄骋足腾康衢辟新葺旧两辉映美哉轮奂雄规橅岁直金虬大魁出賸喜庆成逢此日来春甲子又一周天相吾泉真可必蝉联四坐皆豪英一樽敬为诸君倾浮云富贵靡定态要看名节留芬馨我今归作渔樵侣清梦犹驰笋江浒凤鸣侧耳听朝阳把酒空山为起舞
壬午春社之明日请尊老会于西山之精舍龎眉皓首奕奕相照真吾邦希阔之盛事辄成口号一首并呈诸耆夀且坚异日早退之约云
耆年自是国之珍何间衣冠与隐沦华发共成千一岁清樽相对十三人休谈洛社遗风旧且颂僊游庆事新三径未荒宜早退要将夀栎伴庄椿
长沙赠高年陈氏母子
陈氏春秋一百一儿女年皆过七十一门慈孝更雍愉四老真堪入画图长官申闻太守喜召至阶庭加盛礼老莱彩服作儿啼今视古人更过之老莱一身娱戏耳况有三儿奉甘旨人言潭俗不古如君看此事天下无一门高夀何由得慈孝之人天所惜我愿湘民胥傚之从此九州皆夀域
长沙新第呈诸学士
莫清彼潇江莫峻彼衡岳澄光挟秀气日夜相回薄月吸珠含胎虹贯玉生璞子方有苗裔温然粹而慤一童与三何双凤两鸑鷟奋身辞草莱正论吐谔谔彤庭拜恩归天香尚盈握良才国之宝一见我心乐平生功名会万里初着脚永肩致主念更勉经世学锱铢分义利毫缕辨纯驳相期激清风与俗洗氛浊谁欤指其南是邦有先觉
送林自知自幙中归常宁
始吾与林子周旋大江东子方清且贫箪瓢屡云空劲气凛不折耿耿如长虹明年擢高科对策大明宫一尉迟五年出入无奴僮再见湘水滨凛凛复昔同招徕元戎幙泛緑依芙蓉小生敢相吏故人傥相从云胡岁未竟决去如霜鸿挽之不可留聊复少从容老我慵且钝栽培欠深功子进未可量德业方崇崇永怀昔君子和气填心胷濓溪霁月朗伊水春风融至今想其人犹为起敬恭天资贵强矫学力无终穷我如石之顽迟子相磨礲子质虽玉莹可废它山攻鴈峰毋久留来思灵麓峰
司理弟之官岳阳相别于定王台凄然有感为赋五诗以饯其行
定王百尺台长安万里目昔人思亲心山川讵能局於焉共登临使我增感触微霜陨陔兰悲风撼庭木银山在何许白云但空谷搔首重裴回冥冥江树緑
念昔戏彩时欢娱共晨夕天风吹惊鸿一散不并翼相逢重湖南感叹复凄恻王事不可留去指重湖北层楼时怅望茫茫楚天碧数寄平安书老怀庶寛释
忆我将漕年适如子今日於焉四闰余过眼风雨疾壮强岂足恃进德当汲汲永怀古之人闻道在四十我惭已过之因循悼前失子盍猛自鞭圣门本无柅
心源本澄静皎月悬晴空利欲一汩之晶明变尘蒙扰扰千蛲蚘攅攅万銛锋昏冥弗自觉乃与禽犊同一朝发深省妙理仍昭融要须大敌勇钩援临崇墉不见箪瓢人四勿收殊功
先民不可见怀哉金玉音士虽一命微爱物宜存心矧兹圜扉内白日变重阴求情箠楚下寃哉讵能禁謼嘷漫弗省鬼神为悲吟子往莅其职朝夕惟钦钦谨刑勿留狱斯语真良箴
志道生日为诗勉之
我闻洙泗言惟仁静而夀汝欲绵修龄斯义盍深究越从开辟来新故更禅受巍巍独山岳屹立镇宇宙其体固而安其形博而厚嘘呵云雾兴涵煦草木茂皆由一静功变化生万有千古无动摇两仪等悠久吁嗟人心危六凿互攻鬬眇焉方寸微怵彼羣物诱扰扰无宁期得不易衰朽汝今志于学一念贵操守天真浚其源人伪窒其窦冶容命之斧妖声性之寇腊毒由厚味乱德本醇酎当如御讐敌岂但恶恶臭歛然肃标灵神物森左右融融湛虚明役役息纷揉还吾性之仁万善此其首但存达德三可卜与龄九不胜玉女心持用荐杯酒
题全氏三桂堂
唐人重科甲儗以折桂荣一登羣仙籍不羡千佛经终全岁寒姿乃比秋香清咄彼牛李辈伊优至公卿迨今齿其人名字犹臊腥卓哉刘户曹直气霜棱棱一朝脱淡墨千古扬芬馨鷄峰有名家奕叶飘儒缨庭中三嘉树屹立长宁宁西风正摇落翠葆黄金英劲节松可友孤芳梅谓兄丁宁命诸郎我岂贪浮名爱此臭味同故以书吾楹尔曹方楙学志取宫袍青要须勉植立毋但希腾凌已大外物小道充人爵轻当如燕山窦义方垂世评勿效东堂诜射筞矜虚声懿哉君斯言可折末俗醒刻诗堂之楣坐观全氏兴
夀杨龢父
迅雷地中藏当此沍寒日积阴排层空初阳露微茁而曰天地心於此见机括良犹势方升犹木吐牙枿培?勿使伤怒长焉可遏此理之在人善端实初发荧荧火将燃??泉欲达吁嗟道心微物欲易攻夺差之一毫芒相去舜与桀要须二者间明辨与精察见义勇必为歘如矢之决去恶凛勿疑剨如刃之割坐令人伪消但觉天机活四时无非春八荒皆在闼喜君生兹辰聊为演此法愿祝君夀长勿嫌吾诗拙
舞鹤亭歌
舞鹤亭空亭无鹤胡为名亦如西山赋招鹤无鹤可招也不恶何必玄裳缟袖二八真娉婷想像标致便足使人毛骨清仙翁好鹤非徒尔鹤德从来比君子坡仙自谓吾不如今翁与坡岂其殊苍苔白石有余乐一似箪瓢甘澹泊笑杀飞鸢太不灵贪腥嗜腐譁然争九皋一唳醒人耳又如片言之善应千里更笑荒林老木终日号毕逋说吉说凶谁聼渠仙翁爱鹤爱其德我读翁诗三叹息便好从翁痛饮醉倒斯亭边振袂起舞学胎仙
送吴定夫西归
吾衰倦对客晤语惟青山修竹引清风时为掩柴关今晨何人来蹋破莓苔斑惊顾复自喜不妨伴虚闲
又
世情重声利荣涂足趋走夫君独何为经年闯林薮东寻金坛翁南访玉峰叟借问两臞仙来时轻健否
又
慈湖老仙伯乘云宾帝乡念之每丸澜风味不可忘其门多英特清文照缣缃为我朂诸贤佐道当自强【君槖中有赵元道袁广微钱子是陈和仲诸君之文故云】
麻源在何许茫茫白云端凄其一布裘何以御风寒归来有余师兴尽当知还便好斸空谷賸种青琅玕
咏仁
程子精微谈谷种谢公近似喻桃仁要须精别性情异方识其言亲未亲
题隐者苏翁事迹
苏翁云卿广汉人隐东湖上魏公为相使帅漕挽其来一夕遯去不知所之
魏公孤忠如孔明赤手能支天柱倾苏公高节如子陵寸胶解使黄河清等是世间少不得问津耦耕各其适後人未可轻雌黄两翁之心秋月白【卷中有诗讥魏公不足与有为者故云】
题湖山清隐
西湖南山和靖庐西山东湖清隐居皇天从来具老眼胜地不肯栖凡夫眼中四时风月景胷次万古皇王书夫君岂是终隐者要学川云时卷舒
新桥行
绍定戊子长至後九日南浦新桥举梁其明日县尹宋侯之夀旦也辄赋新桥行以为侯夀
去年夀君时清溪无梁涉者危今年夀君时长虹卧波指可期珍材远林天发隐文石象玉神效奇蛟龟为桥顷刻就又似仙伯工娱嬉官自忧民民自乐此事更属无穷思要须移此济川手栋我王国无倾欹从今南浦渌波上惠泽千春同渺弥
赠小铁面王相士
君以铁面名自谓相人无软语我亦铁心人不把穷通来问汝独有一事欲叩君学海无底难穷寻几时铁拳透铁壁直窥千年贤圣心
赠岳相师
余方与友人刘定甫论西铭而岳相师来索诗遂直书以赠
平生惯读横渠铭不读许负天纲书穷通欢戚若有二天之玉女元非殊但应内省无所疚何必从君问休咎北窗燕坐寂无言时听幽禽哢晴昼
七峯行为外舅夀
有崇南岳之五峯倚天壁立云蒙鸿我尝振衣峯顶立颇似吾乡好峯七七峯五峯小大虽不齐气象峍兀实似之牛首峩峩峙双阙蕉岭杨梅两奇絶南台林磵佛世界百丈烟霞龙洞穴仙人冠剑端且凝仙源万叠秋空横【仙源谓余婆山以仙游山水之所自出故立今名以正此山之称谓】萦青缭白望不断好似衡山山下看曏来秀孕两宗工【谓文庄与文公也】文章节操为世雄百年山川久寂历人物今有仙游翁翁才古干将翁目岩下电千牛解剥刃有余万象妍蚩镜中现可持龙虎节可运玉帐筹才高惊衆世弗售祗令遗爱留丹丘丹丘遗爱人人夸经界寛租惠最多后皇嘉之锡异梦使汝有子登巍科翁夀当万千翁年才八十眎昔殷大夫仅乃十之一渭川出处付何心独探玄关深更深舞鹤山前春色好静对七峯长不老
题李立父高远楼
君家百尺楼近在环堵室室处岂不佳暑溽厌烦鬰着脚蹑层梯心眼便超轶好风天外来佳月云端出清明湛空阔洞视了纎悉岂徒快登临抑可验学术大哉天地心昭然本如日世人卑且隘动以私见窒未能脱尘凡底处识微密羡君有斯楼发以静春笔知崇与礼卑二义贯于一烛理要高明履道贵平实庶几足目俱不但窥髣髴工夫妙方寸岂假身外物此境未昭融此屋空突兀君看希圣徒陋巷暗蓬荜
以青氊与志道
冲寒暂行役遗汝以青氊要识夜眠处当如亲膝前【易曰无有师保如临父母】凊温供子职清白保家传小令多堪法毋颛字画妍【献之父子忠孝大节多可法字其末尔】
夀外舅杨开国
大中大夫汉千户子男一位周诸侯人生到此不易得况复宝带悬精鏐虽然三者皆外物达人睨视如云浮天公最啬是眉夀七十从来已稀有堂堂玉立仙游翁岁比磻溪未华首碧瞳射人双镜悬晓窗贝叶声琅然问渠那得许强健阴功久在朱陵编愿翁遨嬉更千岁做尽人间方便事却乘白鹤御丹鸾直上紫清朝玉帝
赠盱江张平仲【希季】
去圣既云远至理日以冥言道指虚玄语性杂精灵正传久芜没异学得魁横卓哉周程张磊块三代英妙藴发天地微言昭日星後来紫阳翁抑又集大成煌煌八书训【谓论益大学中庸太极西铭易诗也】凛凛万世程学者生此时坦然有规绳但患舍康庄自趋柴与荆张君江西来颇尝得师承敝衣虽悬鹑猛志欲制鲸袖出文一编其辞峻而清此士不易有归欤更研精勿受俗学变而为宠辱惊贫者士之常未合宁躬耕高门谨勿谒养此气峥嵘不见商歌人洋洋金石声
送王子文宰昭武【埜】
樵川古乐国谁遣生榛菅往事忍复言念之辄长叹子往字其人寄任良亦艰伤哉周余民十室九孤鳏深心察苛痒摩手苏痍瘢愿加百倍功勿作常时观
又
荧荧匣中龙烂烂岩下电纷纶挥霍间坐子百千变虽然事几微易瞩亦易眩悟从快处生理向静中现健决要安徐聦明贵韬歛潜斋有愚言或可代箴砭
又
百链或绕指粹白俄成缁有初谅非难其难在终之道心眇丝粟易为羣物移不有精一功谁能胜惟危子今如玉雪莹洁亡少疵愿言保令德岁晏以为期
又
堂堂先太史一节贯初终况有夀母贤切切唯教忠承家谅匪易负任丘山崇可不日汲汲仰希前哲踪敬义两夹持师友交磨礲余事作诗人毋颛锼句工
又
平时州县间上下意苦异善书肘或掣有志奚由遂子今得所从展布有余地两贤更勠力万物应吐气相期召杜功奕奕照来世不须岘首碑自有樵川志
浦城劝粜
阳和二月春草木皆生意那知田野间斯人极憔悴殷勤问由来父老各长喟富室不怜贫千仓尽封闭只图价日高弗念民已敝去年值饥荒自分无噍类幸哉活至今且复遇丰岁庶几一饷乐养育谢天地岂期新春来米谷更翔贵况又絶市无纵有湿且碎何由充饥肠何由饱孥累恨不死荒年免复见忧畏我闻父老言痛切贯心肺行行至平洲景象顿殊异白粲玉不如一升才十四问谁长者家作此利益事父老合掌言子文姓陈氏起家本儒生畴昔乐赈施忆昨艰食时巨室争谋利米斗三百余独收七十二三都数千口受彼更生惠开库质敝衣假此賙贫匮取本不取息所活岂胜计我曹非此翁久作沟中胔吁嗟薄俗中乃有此高义吾邦贤使君爱民均幼穉一闻平粜家褒赏无不至或与旌门闾【浦城沈氏】或与锡金币独有颍川翁宠光未之被故作行路謡庶彻铃斋邃且俾殖利徒闻风默知愧并生穹壤间与我皆同气富者盍怜贫有如兄恤弟恻隐仁之端人人均有是顽然铁石心何异患风痹不仁而多财聚易散亦易惟有种德家福禄可长世不闻眉山苏盛美光传记卖田救年荒生子为国器【即三苏父子也近世三山黄长者家喜赈施子朴为己丑大魁】不见南浦毛一惟利是嗜积谷幸年荒生子遭黥隶天道极昭明勿作幽远视谁欤为斯謡西山真隐吏
挹仙亭
汉宫苇箧儿呱呱济南梓柱阴扶踈富平家人正媮乐安昌帝师工献谀子真东南一尉耳黄绶凄凉百僚底手持短疏叩天阍义激丹衷泪横眦翩然一朝径拂衣爱君无路空依依人传九江已仙去吴门再见是邪非神仙茫茫那可测上帝从来赏忠直天上果有骖鸾人合领羣真朝北极自从举手谢世间千年白鹤何时还玉箫声断杉桧冷秪余丹竈留空山谷口之孙古肤使亭斸青冥挹仙袂耿耿应怀贯日忠飘飘岂羡凌云气我来快读华星篇清彻毛骨风冷然何当结茅最高顶一榻容我分云烟
赠梓潼袁君西归
君辞万里蜀东游海之壖所挟大易数自谓探幽玄纵横布筹算妙若蓍之圆殷勤叩其说得数须得全人生穹壤间其孰司陶甄短长辨鳬鹤百一分虁蚿造物初何必赋受自尔偏数有饶与乏定命谁能迁理则无亏盈一性各浑然顔跖偶夀夭尧桀非愚贤缅怀乐正子圣门得真传全生必全归此语星日悬予生故多奇荣枯聼诸天独有任道心未死须乾乾君提空囊至又复垂槖旋岂尝卜而来所遇非昔泉术工用乃拙为子笑且怜矢诗苦不多聊压瞿唐船
会三山十二县宰
皇皇造化钧橐龠生万彚林林满穹壤异体实同气痛痒本相关彼已当一视矧惟守令职休戚我焉寄盍推若保心?焉抚孩穉横目事征求往往学顽痹牀剥肤已侵鹰击毛尽摰但期已丰腴皇恤彼憔悴近来二十年贪风日滋炽蒲萄得凉州西园閧成市环瞻郡邑间大半皆汚吏民穷盗乃起原野厌枯胔哀哉罹祸徒念之辄挥涕天地忽开张清飈扫氛曀我乃於此时拥旄忝为帅顾慙老儒生蹇拙乏长技同官为僚友努力图共济惟闽古大都星罗邑十二岂无良大夫与我同厥志要如羔羊直委蛇自无愧勿为硕鼠贪踯躅乃多畏上方明黜陟我亦公举刺民言即丰碑令问疾邮置黄堂一巵酒殷勤抒至意慎勿多酌余忧心正如醉
游鼔山
六月二日偕潜夫参谋诸友游鼔山饮涌泉亭明旦登天风海涛坐白云亭追怀昔游怆然有感偶成拙诗奉呈并简住山明师
严宸有追诏趣上太守符疲民未苏醒还顾空踌躇来寻灵源盟喜与佳客俱始酌清冷泉一浣丹墨洿超然烦溽中着身在氷壶迟明陟危亭云涛渺空虚烟霏倏开阖峰峦时有无伟哉此絶观雄压东南隅苍崖万仞立四面环琼琚翠木巧蔽亏亭午清阴敷令人澹忘归似到真华胥忆昨泛莲日选胜邀朋徒摩挲岩上刻慨仰赵与朱举觞酹且盟一节期终初重来三十年恍如隔朝晡并游四五人存者独老癯有怀子陈子感叹为欷歔子抱明月终我方长涂趋颠踣惧不免儆省当何如愿言祝同社着力相携扶禅伯亦可人新结峰顶庐老我故勌游轩冕非所娱会须脱尘鞿来依嬾瓒居
律诗
题来青馆【轩牕幽雅主人亦好事不俗遗余二诗颇可喜故书此以遗之】
客梦成时夜向阑幽泉挟雨响潺潺清魂便觉超尘世何况真栖岩石间
泉州贡院举梁八咏
万间贡宇旧巍巍更辟新楹广旧规岂为儒生决科计要培宗社太平基
云斤初运日逢甲虹影乍横星值奎天相斯文兆先见不须佳?指金鸡
棘闱曾辟大江东唤起秦淮两蛰龙况是此邦饶俊彦何愁盛事不重重【江东漕司旧无贡闱丙子始剏之於清溪秦淮之上方兴役间有物蜒如蜥蜴隐见不常或曰此秦淮小龙也丁丑漕闱陈君埙为省元建康吴君潜为廷魁】
明年丹诏下枫宸定有英材起海濒勉取梁公旧衣鉢从今人说两庚辰【前庚辰梁文靖公魁天下】
梁脊伊谁姓氏题梅溪去後有苕溪自惭拙守何为者强策驽骀继騠
忆昔文闱创造初挥毫纪实有鸿枢乃今盛观重辉赫试问他邦有此无【贡院旧记梁文靖公在西府时作今曾公亦以伦魁位枢庭学中士女欲援故事请记故云】
簪橐联辉三大老节旄相映四贤侯作成後进须先进引领时流作胜流
策足巍科亦漫然当知致远识为先丁宁莫负梅溪祝名节迢嶤共勉旃
和侍读秘监饯行严韵【任参】
帝里参陪意最亲聨镳忽此为交邻徐行得接双飞凤骤别难留一角麟归奏已趋天尺五宠光仍待月重轮应怜留滞穷边客晏岁严霜夜夜申【末联又云】衆芳政赖君培植莫忘辛夷与露申
送张曜之
遂昌张君曜之游淮东谒予故人陈制参以小诗二絶祖其行
风烟千里走淮漘寄语青油幕里人麟阁功名须有意乃心王室勿谋身
谭天之外更谭兵风角孤虚分外精玉帐不妨收拾取絶胜下客着鸡鸣
会长沙十二县宰
从来守令与斯民都是同胞一様亲岂有脂膏供尔禄不思痛痒切吾身此邦祗似唐时古我辈当如汉吏循今夕湘春一巵酒直烦散作十分春
长沙劝耕
是州皆有劝农文父老听来似不闻只为空言难感动须将实意写殷勤
使君元起自锄犂田野辛勤事总知要为尔民除十害肯容苛政夺三时
已看三白兆年丰更喜春来雨泽通从昔楚邦农事早好将人力副天工
田里工夫着得勤翻锄须熟粪须均挿秧更要当时节趂取阳和三月春
闻说陂塘处处多并工修筑莫蹉跎十分积取盈堤水六月骄阳奈汝何
田家取一春忙男力菑畲女课桑陇上黄云机上雪暂时辛苦乐时长
鞠育当知父母恩弟兄更合识卑尊孝心尽处通天地善行多时福子孙
千金难买是乡邻恩意相欢即至亲年若少时宜敬老家才足後合怜贫
健讼翻成产祸胎带刀却是杀身媒争先好胜灾偏速退步饶人福自来
不教言语太艰深为要人人可讽吟把向田间歌几遍儿童亦识使君心
别汤升伯
二十年前忝旧游论交今日始从头我如潦尽寒潭水君似天空明月秋夜雨几时重话旧故山闻早共归休临岐赠别无他祝莫忘邹陈为国忧
和赵章泉
天教一老立堂堂步武媻姗尽未妨元始故家典刑在北方正学派流长新恩已焕青藜照旧德行询黄发良多谢寄诗勤问讯自怜踈懒似嵇康
送永嘉陈有辉
永嘉陈君有辉潜心易学许以所着示余余未及请而君归矣拙诗赠行且坚再会之约云
深山读易如康节白首谈玄似子云肯学时流夸末技却於圣处策奇勳二图君已窥微指十翼吾方媿浅闻【君闻水心叶公言十翼非孔子作尝质疑於某晩学不敢断其是否故云】得意春风重过我緑波清夜话羲文
题黄氏贫乐斋
濂洛相传无别法孔顔乐处要精求须凭实学工夫到莫作闲谈想像休
道乡曾举龙门话认作玄关透悟机儒佛差殊真眇忽请君参取是耶非
闲吟
闲中意趣定何如静把陈编自卷舒希圣希贤真事业潜天潜地细工夫林泉有分吾生足锺鼎无心世味踈政使一贫真到骨不妨陋巷乐顔癯
净豁持鉢求度为说偈言
一真不昧人中佛五戒俱全俗里僧必待方袍与圆顶维摩龎老又何曾
净豁读罢白予曰如此则不须受度矣遂说偈云青编读後方为士黄牒颁时始是官不拜皇朝真爵命要行所学也应难余谓解读青编便无黄牒亦得净豁志在求度只得恁麽主张并为之画以劝施者
贺外舅转官
黄山桃李閙春风曾见生生化育中经界力行师孟子井田有意复周公几年凋俗成佳邑一旦新纶赏旧功明主已知材智美渭川行起钓璜翁
夀杨龢父
夀日将何劝夀巵不妨拈出去年诗大生皆自微阳起百善端从一念基身欲宁时须主静几才动处要先知老来自笑无新句那得仙翁一解颐
赠夏宗禹
夏君宗禹示余以阴符悟真讲义嘉叹之余为赋二絶
虎头自合取侯封好为明时立隽功做了玉关班定远却陪芝岭夏黄公
丹经千卷浩如林妙诀无多底处寻但要灵台常似水自然元海会生金
赠叶子仁
上饶叶子仁为人推算?占往往如破的岁乙酉予方在从班子仁以书来劝补外甚力未几果去国进退得丧豫定如此子仁之术亦奇矣哉兹来过予衡茅为赋小诗三絶因以自释云
易象推占妙入神劝人忠孝更谆谆只今谁似君平术唯有南阳卖卜人【子仁每推论五行辄以善道勉人如孝弟忠信清心寡欲等语未尝不貇切言之故予以为有君平之风】
花正纷红俄骇緑月才挂璧又沈钩世间万事都如此莫遣双眉浪自愁
知天焉用尤臧氏有命何须主瘠环若向此中能照破许君已透利名关
赠徐碧监
人言得罪为狂踈若论狂疎罪不无亦既自呵还自笑只缘骨相合崎岖
论命岂能修造化相形那解脱头颅知君藻监真超絶试问穷通改得无
题黄君贫乐斋
饭疏饮水复何求道在胷中百不忧参取章泉充斋句底须楼上更安楼
赠张童子
虎头燕颔及鸢肩自笑都无一事全惟有数条瓜様骨尚堪山泽作臞仙【如瓜骨出人伦书】
闻君早号张童子顾我初非韩退之可惜浪抛洙泗业只看风监学希夷
赠邵邦杰
邵邦杰妙丝桐之技又善写神西山翁嘉之为赋絶句
五寸管能摹造化七弦琴解写人心平生不作麒麟梦且聼高山流水音
夀杨龢父
诞日娱亲始是荣如君庆事世难并名园春满三三径眉夀天开九九龄帝渥频沾新诰紫【双亲即日两膺封叙】文阶重焕旧氊青玉杯从此年年把笑劝樽前两福星
夀陈宰【昉】
花种河阳未十旬和薰四境蚤如春试看条教频频下字字无非育物仁
为民一念彻渊泉蔬茹余旬始吁天岁事丰登邻寇熄乃知感应鼔桴然
诗寄淮西王路分
壮哉貔虎三千士静扫鲸鲵百万余若使人人似淮右笑谈真可荡青徐
赠吴景云
昭武吴景云善篆工刻为余作小印数枚奇妙可喜因有感为赋二首
锟鋙切玉烂成泥妙手镌铜亦似之若会此机来学道石盘木钻有通时
腰间争佩印累累真印从来少得知不向圣传中有省黄金斗大亦何为
送曹晋伯令尹之官
须江壮哉县谁遣莽成墟旧观嗟难复罢民苦未纾手摩应切切鞭算盍徐徐赖有贤邦伯当令子志摅
又
此邑吾邻竟尝闻叹恨深有田尽增税无楮可为衾愿布中和政毋怀忿疾心归田当有日好聼宓生琴
赋
鱼计亭後赋
玉溪先生结庐章泉之上垂七十年无轩冕之累已有箪瓢之乐天掲鱼计以名亭绍祖风於圃田居一日饮客於斯亭之上超方羊以自得顾万象之皆奸时也日将夕而红酣沼无风而緑净见鯈鱼之成羣闯寒波而游泳若空行而无依涵天水之一镜俄初月之沈鈎倏深潜乎翠荇其浮游也似无心而时出其远逝也似见几而知警先生悠然心旷神怡讽小宇之雄篇哦稼轩之英词客有起而问曰鱼本无情何计之为子固非鱼奚鱼之知先生笑而应曰谓鱼为有计邪子将诋予之欺谓鱼为无计邪吾亦笑子之痴盍亦两忘而俱适可也抑尝即庄生之言而试思乎粤自太古邈淳风离勇者角力以幸胜巧者矜能而衒奇苟一饷之可乐快性命而争之谓谋身之允臧卒反蹈乎危机伟南华之着论将警愚而觉迷富贵人所嗜则嫓之腐鼠纷华人所羡则况之文牺为利而鬬则争地之蜗?智而死则刳肠之龟独鱼之自适其适若忘情於得丧故大则述鲲化於天池小则玩鯈游於濠上盖其为物也从容夷犹逍遥闲放静则以苹藻为室庐动则视江湖为寻丈不借润於嘘濡而相忘於沆漭任公何所投其犗豫且何所施其网此其所以为得也彼区区之蝨蚁方且娱暂安於股鬛饕微腥於砧几又乌可同域而议哉嗟利欲之诱人甚香鈎之饵鱼彼潜鳞之何知犹或避而全躯人固灵於万类乃昧笱而蒙罛曾所得之几何甘颠冥於畏涂此累棋危橦之喻宇子所以慨然而长吁也睠我生之无庸幸脱世之覊馽付万事於浮云独观鱼以终日诚作计之甚左差身闲而心逸於是客怃然自失曰先生之言达矣仆何足以闚其万一乃相与釂饮浩歌不知乌轮之东出
西山文集卷一

[book_title]卷二
<集部,别集类,南宋建炎至德佑,西山文集>
钦定四库全书
西山文集卷二
宋　真德秀　撰
对越甲藁
奏劄
戊辰四月上殿奏劄一【时为太学博士通谢使许舍人奕以是日出门】
臣窃惟权臣用事妄开兵端南北生灵均被其毒陛下为之旰食焦劳者二年于兹矣天启睿谋迄殄元恶寻盟继好休息有期岂非天下之福哉而臣区区愚虑窃谓为国者当示人以难犯之意不可示人以易窥之形昔春秋时晋师入齐齐使国佐求盟於晋其势亟矣一闻齐之封内尽东其亩之言虽偾军之余不肯苟从以纾一旦之祸盖敌国之相与有以折其谋则为和也易有以启其嫚则为和也难况中外相仇变诈百出又非可以邻国常理待之乎侧闻日者小行人之遣也敌人欲多岁币之数而吾亦曰可增敌人欲得奸臣之首而吾亦曰可与至於往来之称谓犒军之金帛根括归明流徙之民承命唯谨曾亡留难窃揆谋国之意不过以乐天保民为心幸和好之亟就耳独不思敌人得以闚我之情而滋嫚我之意乎虽然此既往之咎矣所以图制方来者犹可谨之初也盖古者敌国通和有养其事力以待可为之机者越之事吴是也有聼命於敌以图苟安之计者六国之事秦是也今日寻盟於北臣不知姑欲养其事力以待可为之机乎抑将聼命於敌而图苟安之计乎勾践之行成於吴也盖忍耻以志仇讐之复而非倚和以自固也是以三十年间蚤朝晏罢卧薪尝胆未尝一日忘会稽之耻故虽诎辱一时迄能伸其志於异日若夫六国则不然其求和於秦也盖委国以为仇讐之役而非用权以蕲济也故朝割地以赂秦则莫弃谋臣之言夕遣质以入秦则旦絶隣国之援撤防弛备冀秦之矜已而不加兵奚异委肉虎狼而幸其弗食也夫是以六国之地卒归於秦岂秦之力能亡六国耶六国实自亡耳今日而和则当以越之事为法而以六国之事为戒可也抑臣闻之善谋国者不观敌情之动静而观吾政之修否元佑初用司马光为相尽更王安石敝法契丹闻之以勿生事戒其边吏今日号为更化矣而敌之凌逼亡异前日毋亦我之所为尚有可思者乎故臣妄论今日之事必吾无以取轻於敌而後和可成必有以深服其心而後和可固臣观昨者窜殛柄臣之始不惟四方万里咸服英断而敌国亦竦然易视矣诚使刚健不息之诚愈笃於初振厉有为之志益加於旧则国埶日强敌自退聼奈何朝纲方整而纷紊之渐已萌政事方修而懈弛之形已露正人虽进志未获伸言路虽开忠罕见用我之更化者仅如此其能使敌情之畏服哉况夫彼之待我者方骄我之恃我者太重一介行李曾未越境而动色相庆若无事然臣恐盟好既成志气愈惰宴安鸩毒之祸作浮淫冗蠹之事兴彼方资吾岁赂以厚其力乘吾不备以长其谋加之数年声埶浸盛然後发难从之请挑必争之端而吾旁徨四顾将无以应之此长虑远识之士所为寒心者也臣愿陛下以通和讲好为权宜以修德行政为实务君臣之间朝夕儆戒于敌情之难保祸至之无日蒐讨军实申饬边防凛然若敌师之将至如是而国埶不张外虞不弭者未之有也臣一介贱微乍对清光辄竭毣毣之思惟陛下裁择
奏劄二
伏观庆元以来柄臣颛制立为名字以沮天下之善者有二曰好异曰好名士大夫志於爵禄靡然从之者有年矣吁是岂非蠹坏人心之大原乎是岂非更新圣化之首务乎臣尝敬观国史窃见祖宗盛时以寛闳博大养士气以亷耻节礼淑人心国有大政事大议论天子曰可大臣曰否宰相曰是台谏曰非而不以为嫌布衣陈时政草茅议廊庙而不以为僭盖惟恐人之不尽忠而未尝恶其立异也士之自修於乡党者见尊於朝廷自励於州县者见褒於君上过人之节不以为矫异俗之行不以为狂盖惟恐人之不乡善而未尝疑其近名也夫是以忠谠之气伸而佞谀者不见容亷节之俗成而贪鄙者知自愧其所以扶持国脉於久安长治之地者其源盖出诸此自王安石蔡京之徒相继用事乐趋和同已之论用险肤亡行之人士有不为利疚不为埶怵者则目之以好异目之以好名摧折沮挫不遗余力波流横溃至於崇宣遗亲後君之习成伏节死义之风冺其祸可胜道哉中兴以还深监前辙培养作成风俗一变不幸十数年间复坏於柄臣之手盖其窃弄威权之始一时诸贤出力与抗彼自知为清议所不贷也保固庸回以为心腹摈抑贤隽甚於仇讐有如至诚忧国以为忠犯顔切谏以为直臣子常分也柄臣则以好异诋之设为防禁以杜天下欲言之口於是忠良之士斥而正论不闻矣正心诚意以为学修身洁已以为行士大夫常事也柄臣则以好名嫉之立为标榜以遏天下趋善之门於是伪学之论兴而正道不行矣相煽成风惟利是视以慷慨敢言为卖直以循默谨畏为当然以清修自好为不情以顽顿亡耻为得策北伐之举宗社安危所系也雷同相从如出一口而争之者不数人胥吏皂隶稍握寸权则辐凑其门名义有不暇顾流弊之极一至於此今日改弦更张之初臣谓当先破尚同之习广不讳之涂朝政得失俾臣下各尽所怀而不以立异为可厌褒崇名检明示好尚俾人人有士君子之行而不以沽誉为可疑则士气伸而人心正风俗美而治道成更化之务畴先於此惟陛下与二三大臣亟图之臣不胜至愿【寻得旨依】
奏劄三
臣恭惟陛下天资仁恕矜谨庶狱蔼然有祖宗之风真祈天永命之本也然臣窃观四方郡国之间犹有亡辠而致死有辠而逃刑者推原其故岂非典狱之官未尽得其人乎盖天下之狱起於县而成於州审订其情而研核其实皆州郡狱官之责也狱官而非其人则委成於吏手变乱於赇赂何所不有郡守不能尽知也提点刑狱不能徧察也繇是而上之朝虽刑寺审详之宪部谳决之淑问如臯陶不过凭已成之案牍少加考阅焉耳本源既失救之未流何益哉臣愚窃谓狱官之任匪轻而狱官之选未重有如特奏之授官胥吏之补官入粟之拜官其间非亡材且能者然荣进之路既穷苟且之路易启精明廉洁者常少昏眊贪黩者常多顾使居典狱之官任民命之寄臣未见其可也且一尉之微近制犹不容以特恩授而百里之宰胥吏入粟之流未尝得预其间盖以近民之官当重其选也何独於狱官而轻之哉臣愿陛下念仁政之当先轸民命之至重明诏铨曹自今差注狱官非进士任并历官无过与关陞及格之人不许充选其特恩杂流之见为狱官者委监司守臣择人保奏两易其任待阙未上者改注他官治狱有称者监司守臣条其实状以闻与量减举主之数其赃汚不法者令所属按劾重寘典宪盖注授不轻则人知自重激劝有方则人知自勉庶几小大之狱必察以情所以惠民生而召和气非小补也倘臣言可察乞付有司详议施行【得旨送部勘当寻施行】
己巳四月上殿奏劄一【时为校书郎】
臣寒远书生至愚极陋去夏四月尝因面对冒贡瞽言陛下不以为狂俯赐嘉纳今者又获进瞻天光不於此时罄竭愚忠禆万分一臣实有辠臣闻董仲舒有言曰国家将有失道之败天乃先出灾害以谴告之不自知省又出怪异以警惧之尚不知变而伤败乃至以此见天心之仁爱人君而欲止其乱也窃惟汉儒之言天未有深切着明如仲舒者臣滥缀馆职获观太史所申迩日以来灾眚洊至两旬之间暴风再起三月丙申都城雨雹越八日癸卯荧惑失次行入太微干犯执法己酉之夕留守掖门谴告丁宁可谓至矣而蝗蝻余孽寖寖复生陛下恭俭慈仁对越无愧而和气未应咎证遄臻臣愚无知未测其故意者上天仁爱昭示戒儆欲使陛下君臣之间思先格王所以正厥事者乎臣敢条上四说惟陛下裁察一曰亲正人臣谨按汉初元二年正月暴风从西南来翼奉以为左右邪臣之验延光二年三月大风拔木史臣以为亲谗曲直不分之应今陛下登崇耆哲褒显忠良所谓谗邪万无此理然臣窃聼衆论或谓正人虽进用而委任未尽专小人虽退斥而侥幸未尽塞名虽好忠而实则喜佞故谏争之涂尚狭而忠鲠之气未伸此灾异所缘而起也臣愿陛下亲近端良优容切直知贤而任之则勿贰知邪而去之则勿疑然後政治可兴而天心可假矣二曰抑近幸臣闻之传曰阴气之精凝而为雹故刘向以为阴胁阳之证孔季彦以为阴乘阳之证考诸前代凡妾妇乘其夫臣子倍君父政权在臣下外敌侵中国皆其事也求之今日固亡此患然臣窃观近者一二诏旨或从中出廷尉之官不得守法环列之职骤畀非人更化之朝讵所宜有意者左右近习之私甘言卑辞之请未能以尽絶之乎夫阴邪之类长则阳刚之道缺致异之原其或在是臣愿陛下遵仁祖之规责大臣以杜衍之事深遏私情大融公道以潜消阴盛之谴则昇平可致矣三曰除壅蔽臣谨按汉天文志荧惑南方为礼为视礼亏视失则罚见之又太微天庭荧惑守之为乱臣在廷之象陛下恭畏自将动循典法固无一不合乎礼矣意者万事几微或未尽察羣情邪正或未尽知故上天因之以示戒乎夫视之不明是谓不哲洪范五事之证昭然可考臣愿陛下体重离之照炳独断之明察事几於朕兆之先烛物情於隐伏之际使奸邪不能壅蔽则火得其性而灾害熄矣四曰去贪残臣观春秋桓公五年秋螽说者谓贪虐取民之所致汉光和元年蝗蔡邕谓贪虐之所致曩者权奸当国宠赂日章州郡监司掊克取媚愁苦之气干盭阴阳余毒遗殃迨今未歇比者固尝遴监司之选重赃吏之罚而守令贪残者尚多苞苴馈遗者未戢臣愿陛下明诏大臣推行臧否之令申严贿赂之禁庶几民瘼可瘳而天变可弭也昔者成王悔过天雨反风景公一言荧惑退舍宣帝因雨雹而躬亲万几太宗因旱蝗而益施仁政致治之效于今可睹陛下诚能侧身修省於其上大臣诚能同心燮理於其下则转异而祥反掌间耳抑臣复有献焉夫天人一理感通无间民气舒惨则天心应之三数年来生灵穷困可谓极矣淮民流离死者什九仅存者饘粥弗给既毙者亡所盖藏陛下轸恤之仁无往不至而有司奉行未得其术江淮之问以人为粮者犹自若也欲望灾沴之销其可得乎侧闻两淮蹂躏之余种麦亡几诚恐风传过实或误宸聼谓麦熟为可恃而不复广为振捄之策又闻广南数州粒米狼戾臣愿斥内帑封桩之储及今收籴以济其饥是亦振捄之一端也方今元元之命寄於陛下倒垂之急近在目前幸哀怜而亟捄之庶几人心可囘而天意自解不然愁叹日滋变异日炽臣未知其所终也意切言狂罪当万死
己巳四月上殿奏劄二
臣伏见近者谏臣抗章论及史事明诏亟俞其请盖将勒成大典以示方来非小补也臣以非材备数文馆玉牒会要皆预讨论敢缘所职妄有传述臣恭惟陛下贤圣仁孝自昔着闻甲寅之秋肇履大位盖出於光皇付托之诚宪圣拥佑之力而大臣寔奉行之授受之间粲然明白秉史笔者固宜铺张其实以诏万世而臣伏观玉牒会要所书大抵承迎侂胄之意而夸大其功欺天罔人莫此为甚昔绍圣中奸臣用事被宣仁以夺嫡之谤加蔡确以定策之名颠倒是非终危宗社今陛下躬膺祖宗神器之重而简册所记顾归功一实赞之小臣传之万世何以为法况凡受恩之人岂无报复之念倘不亟加辨正异时或得藉口以逞其私绍圣崇宁之祸可鍳也臣侧闻嘉定元年二月议臣有请命史官取绍熙五年以後至开禧三年以前史院文字并日历时政记凡涉诬罔悉行改正陛下既俞之矣历时寖久必已成书臣愿特降睿旨命国史实録院具所修事节上之朝廷看详允当即颁下玉牒会要所参照重行修纂上以光圣朝揖逊之美下以杜奸党窥觎之渐天下幸甚臣又闻熙宁中王珪建言国朝会要朝廷检寻故事未尝不用此书然止修至庆历三年又当时亟欲成书又欲广其部帙故其间尚有遗事而所载颇多吏文恐不足行远乞自庆历四年以後续修其旧书因而略加增损庶成一代之典制可其奏迨书成自建隆迄元丰仅三百卷纪载最为有法後莫能及臣伏观皇帝会要自绍熙末至嘉泰初财八年耳而为卷已百五十迨欲广其部帙之过观珪所修臣僚论奏止撮其要今或全篇纪録一字靡遗至於文移行遣语涉俚近者亦或未皇删润臣恐难於传远如珪所虑也又嘉泰二年以来凡八载矣朝廷行事可纪甚衆必竢有旨修进然後并行编摩仓卒欲速宁无苟简曷若从容篹次之为得臣愿特降睿旨命提举大臣申?其属其未进者亟加修纂已进者稍加损益如神祖可王珪之奏庶几清朝钜典焕然一新臣之所陈若缓实切且皆职守所在故敢不避烦黩冒昩以闻取进止
庚午六月十五日轮对奏劄一【时为秘书郎兼学士院权直】
臣恭惟陛下天资高明克自抑畏检身约已敬天爱民有前代帝王所不及者固宜至和之气蟠塞穹壤而岁比旱蝗民以病告喁喁之望日徯有秋乃仲夏以来常阴为沴淫雨连亘閲月弥旬间尝开霁旋复霶霔湖水暴涨溢入都城细民失业粒米翔贵近畿州县被灾者广或颓城郭没官寺毁庐舍溺人民决坏堤防渰浸田亩平畴沃壤浩如涛波是非小变也陛下亦尝察其故乎盖自柄臣擅政导谀成风更化以还余习未殄旱暵酷矣或谓其不伤农螟蝗炽矣或谓其不食稼元元愁苦之状有闾巷知之而士大夫不知者士大夫知之而庙堂不知者况陛下深居九重其能尽知之乎下情不通民隐莫诉故作淫雨京畿尤甚将以感悟宸衷亟图惟新之政天心仁爱盖可见矣陛下惕然祗惧祷祠赈恤细大毕举休证潜格云阴洞开臣愚窃虑陛下狃於目前之应不复推原致异之由天意靡常尤足深惧臣谨按春秋庄公十一年宋大水董仲舒以为阴盛之所致嘉佑水灾欧阳修上疏曰水阴也兵亦阴也修之言盖为当时发若推其类言之则宫庭严密之地左右亵近之私阴也内而奸邪小人外而兵戎盗贼亦阴也人君者秉至阳之德以御衆阴故主道宣明则阳畅阴伏各由其序而弗为灾否则阴盛而忓阳咎证之来未有不缘类而着见者天人相与之际甚可畏也陛下圣性澹然固无便嬖女谒之累然除授命令间烦特旨寅缘请托侵紊成宪尚或有之幸门既开奔凑日衆岂所以杜几微而窒萌渐乎此阴沴所为而作也更化之初分别淑慝国论尝一定矣衆正在廷元气充实奸邪之党尚肆窥觎一二年来俊贤耆艾引去相踵甚而二三近臣之进退仓猝皇遽或不知所从来於是善良之士寖不自安而窥伺者益衆矣朝廷纪纲寄於给舍维持法守政所当然闻诸道涂顾犹有不得其职者纪纲一废何事不生臣恐憸人非类洋洋乎动心矣此阴沴所为而作也敌国更成既难遽恃弄兵之徒日益披猖彼其啸聚之始非有跳梁不可制之埶也使陛下帅守得人监司得人扑其焰於未张一巡尉力耳奈何拥兵之帅或萌玩寇之心分土之臣各启幸功之念养成痈疽驯致决溃乃始草薙而禽猕之世岂有毙千万人於干戈而天不为之变者或者幸其纳降曲意招诱不知损威丧重适启奸心二者盖胥失矣寇虐肆行流毒甚惨嗸嗸之衆吁辜于天此又阴沴所为而作也抑臣闻之涝於夏者其秋必旱阴盛之极阳必生焉汉儒之言厥有深指今库下之田既厄於水设不幸七八月之间雨弗时至高田之稼复坏於成饥馑相仍愁叹滋甚岂独峒丁逋卒能为患哉比者三衢之事盖可鉴已陛下诚能念灾变之可畏思君道之当修秉持乾纲法象天德开公正之路窒邪枉之蹊使里谒不忓于朝外言不纳诸梱以絶近幸侵权之端尊信仁贤容受忠谠使正人端士得以行其志而佥邪巧佞不得售其私以抑小人道长之渐淮甸创残之余遴柬良牧寄以赤子之命招辑流民咸俾奠居收瘗遗骸勿令暴露江湖之间寇孽方煽申敕帅守戮力同心仍遣王人衔命督护整齐师律激励士心以挫羣盗方张之鋭则积阴之沴庶乎其可销方来之患庶乎其可弭也易之初六曰履霜坚氷至古之圣人於阴之将盛不忘戒谨如此今灾异频仍证应甚着陛下可不亟加圣心乎臣以踈庸备数文馆睿恩拔擢俾摄禁林惓惓愚忠冀一吐露久矣幸因进对敢竭毣毣之思意切言狂惟陛下裁赦
奏劄二
臣闻天下有不可冺没之理根本於人心万世犹一日者公议是也自有天地以来虽甚无道之世破裂天常隳坏人纪敢为而弗顾者能使公议不行於天下不能使公议不存於人心善乎先正刘安世之论曰公议即天道也天道未尝一日亡顾所在何如耳熙宁之世以新法为不可行者公议也虽以王安石之愎谏遂非而不能遏士大夫之口绍兴之际以和好为不足恃者公议也虽以秦桧之擅权专杀而不能弭君子之论卒之新法行而民力屈和好就而敌情骄甚哉此理之在人信可畏也与其拂之以取败孰若顺之以为安近年侂胄用事以区区私意小智扞天下公议之冲虽能颠倒是非於一时终不免为当世大戮何者公议天道也侂胄违之则违天矣天其可违乎故善为国者畏公议如畏天则人悦之天助之何事功不立之忧哉陛下更化以还至公之理盖尝少伸於久鬰之後矣臣愚伏愿朝廷之上兢兢保持勿失初意用人立政一以天下公议为主而不累於好恶偏党之私尽公极诚如对上帝则天人胥悦治效可期海内之幸也惟陛下留神反复愚臣之言
辛未十二月上殿奏劄一【时为着作佐郎】
臣闻知父母之心者可以知天心知人君之道者可以知天道盖父母之於子也鞠育而遂字之仁也鞭朴而教戒之亦仁也君之於臣也爵赏以褒劝之仁也刑罚以耸厉之亦仁也天佑民而作之君其爱之深望之切无异亲之於子君之於臣也故君德无愧则天为之喜而祥瑞生焉君德有阙则天示之谴而灾异形焉灾祥虽殊所以勉其为善一也天之爱君如此为人君者其可不以天之心为心乎臣伏观近岁以来旱蝗频仍饥馑相踵陛下严恭寅畏不敢荒宁忧闵元元形於玉色上天降康遂以有年亦足以观感格之效矣而比者乾度告愆星文示异乃叠见於清台之奏谓陛下躬行之未至与则丰穰之应若何而致之谓陛下躬行之已至与则象纬之灾又何为而数见也天道幽远人所难知臣窃思之意者皇天佑宋之心欲陛下不以积年之忧为易忘而以目前之喜为仅足其爱之深望之切为何如耶夫宫庭屋漏之邃起居动作之微一念方萌天已洞见陛下诚能守兢业之志防慢易之私孶孳服行屡省毋怠则将不待善言之三而有退舍之感矣况今年虽告稔民食仅充然荐饥之余公私赤立如人久疾甫获瘳而血气未平筋力犹惫药败扶伤正须加意朝廷之上未可遽忘矜恤之念也恭闻间者内廷屡蒇醮事固足以见陛下畏天之诚然而修德行政者本也禬禳祈请者未也举其末而遗其本恐终不足以格天矧今冬令已深将雪复止和气尚欝嘉应未臻此汉人所谓天有忧结未解民有怨望未塞者也臣愚不佞伏望陛下体昊天仁爱之意思星文变动之由延访近臣勤求阙失推行惠政以活斯民则愁叹销於下而休证格於上矣诗曰敬之敬之天维显思命不易哉惟陛下留神毋忽
奏劄二【是时本朝贺金国生辰使余嵘至涿州良乡县以燕城方被围使回始知金人有鞑靼之扰也】
臣窃惟今日北敌有必亡之埶三可为我国忧者二盖自有天地以来中外盛衰不常然未有炽昌日久而无变者也金人入据中原九十载矣自其立国唯以刑威杀戮统制上下非有欢然心服之素也持此而欲久存虽秦隋不能况区区猝起之邦国乎此其必亡者一方阿骨打粘罕之徒崛兴穷海之滨茹毛饮血云合星散用其国所长以凭陵诸夏故所向莫能当今数十年尊养之余亡复前日坚鋭之气而鞑靼小国歘起而乘之干戈相寻情见力诎盖今之金国即昔之亡辽而今之鞑靼即乡之金国也以垂亡困沮之势既不足以当新胜之锋而衆叛亲离安知无他变乘之者此其必亡者二方其隆时用民力如犬马?民命如草菅人情携离亡一敢畔者积威约之素也今其溃散四出犹川决防不可遏止至用赦以安之瓦解土倾其形已露岂待智者而後知哉此其必亡者三嗟夫茫茫中土敌人居之翼翼故都禾黍生之有志之士思欲恢复久矣而曩者病於机会之难逢问者败於权奸之轻举顾今何幸彼自阽危而臣复以为忧何也盖传有之自非圣人外宁必有内忧孟子亦曰无敌国外患者国恒亡方陛下更化之初和议未坚边儆未撤君臣上下惕然有不敢康之心迨夫聘覜交驰遽已狃目前之安而忘前日之患万一金人遂亡莫或余毒上恬下熙自谓无虞则忧不在敌而在我矣此臣所谓可忧者一也事会之来应之实难毫厘少差祸败立至设或外夷得志邀我以夹攻豪杰四起奉我以为主从之则有宣和结约之当戒张觉内附之可惩如将保固江淮闭境自守彼方云扰我欲堵安以此为谋尤非易事此臣所谓可忧者二也今之议者大抵以为北敌之衰乃我国之利抑不思匈奴五单于之争汉尝获其利矣拓拔氏河南之警顾反为萧梁之害何耶盖有国者不当问敌人之盛衰惟当计吾政之修否当汉宣时内有股肱之良外有爪牙之勇朝廷纪纲本末备具边陲备御斥候精明使匈奴盛强尚当宾服况於浸微弱之後乎若梁武则不然舍正道而溺异端弃人事而谈空寂内则三蠧弄权轻作威福外则诸王忿閲骨肉相图保境靖民犹惧不足况欲乘人之敝以侥幸万一之功哉由是观之使今日能为汉宣之所为则敌之存亡俱不足患抑犹未也多事之端方自此始臣愚窃独忧之伏惟陛下日与二三大臣深求自治之策勿以惩羮之故而谓讐耻可忘勿为视荫之谋而谓幸安可恃修实德以格天命敷仁政以结民心奬忠实以作兴天下之材省科敛以培养天下之力至於某人可将某兵可用某城当缮某器当修无日不计於朝而申训之庶几国埶自尊敌人自慑则乘机取胜可以制蚌鹬之危养威竢时足以保金汤之固矣惟陛下无以臣愚贱而忽其言
奏劄三
臣伏见朝廷以楮币过多折閲日甚举积年之弊而一新之其为利至溥也然臣窃聼道涂之论尚虑四方郡国之间未能悉体公朝之意奉行颁布一或不?其为民患盖亦非一臣尝官於州县每观诏令之下本为利民而吏於其间并缘苛扰民未拜赐而害己随之承流宣化之臣有未尝过而问者虽诏旨丁宁毋得抑配而抑配自如毋得骚动而骚动自若许民庶以越诉矣所能赴愬者几人命监司以纠察矣果能举按者何事此臣畴昔所亲见者是以下情欝於上达上泽壅於下流积习相沿非一日矣今新令之行以旧劵之二而易新劵之一傥郡县推行唯谨则实惠岂不周流然虑其间未能亡弊或颁降有限仅充官吏之橐而弗及齐民或胥吏要求秖给豪富之家而弗及下户或创局亡几惠止城邑而田里未免见遗或争夺纷拏难於禁止而公私反致多事自非守宰得人区处有术则其为害殆不止斯怨嗟之声所在必衆且神臯辇毂近在阙庭举行之初尚多惶惑然随病随药易於察知外而四方去天既远设有弊幸何由上闻羣情嗸嗸感动和气非细故也况欲新令之行必先民信其上若使远近之人齎持旧券旁徨四顾无所用之弃掷燔烧不复爱惜岂不逆料它时之必至此乎臣愚伏望申攽明指戒饬监司守臣一意讲求多为区画俾实惠及人而无换易不行之叹庶几诏令之下不为空言寔天下幸甚【得旨依之】
八月一日轮对奏劄【时以军器少监班】
右臣比者恭覩御笔以太庙因雷雨之後鸱吻损动明诏有司避殿减膳有以见陛下寅畏祗慎之心然臣博观六经载籍之传下及秦汉以来史传所志自非甚无道之世未闻震霆之警及於宗庙者鲁之展氏人臣耳己卯之异春秋犹谨书之盖雷霆者上天至怒之威宗庙者国家至严之地以至怒之威而加诸至严之地其为可畏也明矣古先哲王遇非常之变异则必应之以非常之德政未尝仅举故事而已今自避正朝损常膳之外咸亡闻焉或者固已妄议陛下务为应天之文而不究其实矣况礼文所在又有可议者乎且震霆之作孟秋之癸丑也越旬有四日而恐惧修省之诏始颁避殿减膳之举孟秋之丁卯也甫二日羣臣祈请之章已上夫以蹈故循常之文非甚难举者然犹历旬浃而後行甫信宿而遽已何其自责之约而自恕之多乎陛下节俭之诚出於天性其在平日尚不以卑宫菲食为难况於畏威省咎之余少舒徐之何所不可而匆匆若是借曰礼文之末非所以格天然文之不存实於何有今也诚意弗加动皆勉强苟塞已责徒揜外观以此动人犹且不可而况於天乎廼者孟秋之朔流星示异其占为兵忧而上下恬然若不之闻故相距才九日而震霆之变作夫示之以星象之飞流亦云切矣而陛下不知戒於是儆之以震霆又加切焉天於我国家欲扶持而全安之其心至惓惓也书曰惟先格王正厥事臣愿陛下内揆之一身外察诸庶政勉进君德毋以养安养逸为心博通下情深求致异召和之本庶几善祥日应咎证日销惟天惟祖宗所以望陛下寔在此臣不胜爱君勤拳之心谨録奏闻伏候勅旨
癸酉五月二十二日入直奏事【时为起居舍人】
臣伏观陛下更化之始首下明诏求直言又诏近臣请对论事荐绅士夫如闻震霆如覩白日臣时备官太学窃语同列以为自今言路大开将复见祖宗盛时气象矣而五六年来士风选愞无以大异前日臣窃惑焉盖尝历观往昔言路壅塞之由大抵起於人主好自用大臣好自专而已自用则视天下之人皆莫已若而恶人之言自专则举天下之事唯所欲为而忌人之言今陛下恭已责成未尝有自用之失大臣虚心无我未尝有自专之私而羣臣观望莫敢尽言者陛下亦尝察其故乎盖自权奸擅政十有四年谀佞成风日以浸甚然其始也朱熹彭龟年以抗论逐吕祖谦周端朝之徒以上书斥当时近臣犹有争之者正如始病之人气血虽伤而未至甚惫也其後吕祖泰之贬非惟近臣莫敢言而台谏且出力以挤之则嘉泰之疾已深於庆元矣又其後也盗平章军国之名起边陲干戈之衅非独举朝莫敢言虽布衣韦带之士求一如祖泰者亦不可得是开禧之疾又深於嘉泰矣风俗至此已成膏肓救药扶持岂易为力诚使更化之初一时羣贤皆得以忠言自奋则精神丰采犹可渐还而曾未兼旬遗补之官以言罢职是疾方小愈而遽以酒色伐之矣若是而欲起嘉泰开禧之沈痼其可得乎自时厥後傅伯成以谏官论事去蔡幼学以词臣论事去邹应龙许奕又继以封驳论事去方其去也陛下皆华之以美职畀之以大藩视昔斥逐言者之时固大异矣然人之常情易媮难勉彼见是数人者非能大有所矫拂已皆不容於朝未免妄疑陛下真有讳言之意故宁默默以自全不肯譊譊以贾祸且侍从之臣以已见求对故事也今或旷岁弥年而不一举职者矣集议各贡所闻亦故事也今或阁笔相视而不措一词者矣设有大安危大利害羣臣喑默如此岂不殆哉臣今欲为陛下言者三一曰勤访问臣自获侍清光每见陛下延纳羣臣温恭有礼然从容谘访罕闻玉音记注所书寂寥无几岂皆不足以上承清问乎又闲遇两班多从隔下既进复郤或至再三陛下虽未必厌闻人言羣臣或得以妄议圣德臣愿自今昕朝赐对时出圣训访以民生疾苦朝政阙遗仍诏宾赞之臣虽有两班皆令宣引则下情可通而上聼无壅矣二曰广谋议臣闻古者大事谋及庶人翕然大同乃底元吉比年政令之间或有更革往往过为秘密不暇参酌羣言计虑固曰精详本末岂无未究有如楮币盐钞尤为民命所关而更张独决於庙谟献替靡闻於羣下傥凡皆若此欲事无遗策其可得哉臣愿陛下以帝尧稽衆为心以汉廷杂议为法俾人得自竭则令无不臧矣三曰明黜陟昔唐宪宗以忠直用李藩以循默去郑絪迄成中兴之烈而宰臣裴垍尤能奬励尽言拾遗独孤郁等因迁致谢垍独责严休复曰君异夫二人孜孜献纳者休复大慙故论者至今称宪宗为盛君而裴垍为贤相间者一二小臣以奏对剀切旋被奬拔亦足以明示好尚矣臣愿推广此意凡向以言事去国者察其用心之忠勿使久外左右近臣尽诚献替者当如宪宗之擢李藩媕阿苟容者如裴垍之责严休复使人知忠鲠可尚而谀悦可羞则元和之盛何难致之有臣以孤生蒙陛下擢掌内命四年于兹近复叨尘误恩进侍螭陛有怀弗吐臣罪奚逃故於进对之初不敢毛举细故以塞责辄冒昧极陈其愚惟陛下垂聼取进止
奏劄二
臣既劝陛下以容受忠言今愿以忠言为陛下献窃惟今日关国脉盛衰系民生休戚其惟楮币一事乎维我祖宗有国以来所以保天命结人心者其道非它曰不施重刑不事厚歛不行苛政不用酷吏而已列圣相承世守弗易是以德泽深长於天无极太平之久远过汉唐陛下圣性寛仁率由祖训更化之後偃兵息民天下蒙福不可胜计而自楮币之更州县奉行失当於是估籍徒流所在相踵而重刑始用矣科敷抑配远近骚然而厚敛始及民矣告讦公行根连株逮而苛政始肆出矣假称提之说逞朘削之私者唾掌四起而酷吏始得志矣夫是数者岂朝廷本指哉方其弊坏既极不得已而变通之出御府之金捐祠曹之牒展期以收换多方以优恤唯恐其病民也法行之初虽有情重估籍之文未几又为之令曰当估籍者毋得专行必闻於朝以竢报可忠厚谨审之意寓於不言又若是其至也而臣观今之州县间务为新奇创立科条廼多出於朝廷约束之外故有一夫坐罪而昆弟之财并遭没入者矣谓之奉法可乎至於科富室之钱朝廷之令所无也拘盐商之舟朝廷之令所无也以产税多寡为差令民藏券此又朝廷之令所无也昔者熙宁新法之行可谓严矣识者犹曰寛之一分则民受一分之赐况今朝廷之意本以便民而奉行者乃背戾如此谓之体国可乎虽然四方利病臣不能徧知臣闽人也所谓家产满千钱藏券五十者闽中之新令也夫产满千钱大约田几百亩养生送死之费县官征税之输皆取具焉非常之须又不在是安有余赀可市劵而藏楮乎况闽之为俗土瘠人贫号为甚富者视江浙不能百一故此令既行鬻田宅以收劵者虽大家不能免岂便民之策耶或者徒见楮价骤增遂指以为新令之効臣窃谓不然乃者朝廷盖自有良画矣曰福建上供纯许用劵以一岁计之为数几二百万官之用劵既多则民之视劵亦重盖将不强之贵而自贵不迫之藏而自藏矣况民之输官者钱楮各半是朝廷辍见缗予州郡者亡虑百万称提之助沛然有余尚何待它为科配乎厥今四方之民病此极矣使前数端果出於公朝之令陛下与二三大臣闻其为害至此亦必恻然更张不俟终日况特出於州县旁缘之私何惮何疑而弗捄之乎臣愿陛下涣发德音明勅诸道监司守臣体认国家更币便民之本意凡於诏令之外创意妄为托名奉法实则坏法者悉从蠲罢其尚有严刑厚歛肆苛扰而恣贪酷者令台谏纠察以闻重寘之罚庶几安元元之生以夀宗社之脉实天下幸甚取进止
西山文集卷二

[book_title]卷三
<集部,别集类,南宋建炎至德佑,西山文集>
钦定四库全书
西山文集卷三
宋　真德秀　撰
对越甲藁
奏劄
轮对劄子【二月十一日当对已草就初八日改除右史不曾上】
臣伏覩陛下以郊禋庆成天地报况思与元元同其祉福酌议臣从厚之请凡厥恩霈加隆於旧德泽洋溢延及羣生物情熙然盖庶几乎升平气象矣抑臣闻之满堂饮酒有一人向隅而泣则满堂为之不乐四海之广匹夫弗获圣人以为已忧顷者朝廷以楮币日轻改行新令虑士大夫奉行之不恪於是威之以禠夺窜斥之刑虑民之亏减牟利於是儆之以没入家赀之罚盖亦大为之防而欲其无犯焉耳中外有司苟能体认朝廷之意择其甚者而加惩焉则人孰不畏亦孰不服而臣得诸所闻廼有未尝玩令而以玩令言未尝误国而以误国劾者或因僚属之谗而不?其实或因豪强之谤而辄狥其私是岂朝廷立法之本意耶至若籍没之行尤多滥及盖有胥吏利其多赀而因以倾夺者矣有闾巷平时睚眦而因以中伤者矣夫估籍之祸甚於刑诛刑诛虽酷痛止其身赀财一空尽室沟壑今乃不量其重轻而骤施之亦岂朝廷立法之本意耶夫当德洋恩普之时顾未免有向隅之泣者此亦圣朝所宜矜恻也臣愚伏望深诏辅臣稽参衆论凡州县官有因奉行新劵为监司守臣按劾追削居住其倚法渔利重为公私之蠧者自无足议其间咎犯稍轻及止缘材术短拙情在可矜者当此郊霈之余量行牵复许之自便至於估籍一节虽令申审然展转经营纵幸获免已亡其半谓宜明勅监司守令自今民间有违犯约束谕告弗悛者止当严寘典宪不许更籍其家亦足以广圣朝惟新之泽或者必谓如此则法禁既弛令愈不行臣窃以为不然今四方郡国盖有未尝劾一吏籍一民而流通无滞者亦有操切太甚物情愈劾而终不可禁者此在有司推行之工拙耳况臣所请止欲罚当其罪而开释无辜非欲荡然撤去禁防而後已也傥臣言可采惟陛下留神
直前奏劄一【癸酉十月十一日上】
臣不佞昔在辛未之冬尝因进对妄论北敌有必亡之势三可为我国忧者二今其强敌外攻大臣内畔酋长废殒骨肉分争败亡之形盖甚前日臣愚窃谓此正天命离合之机国家多事之始可以为忧而未敢以为幸也金人入据河洛余八十年中原遗民日被干戈臣知天意惨然者久矣诗曰皇矣上帝临下有赫监观四方求民之莫言天厌商乱而求民之定也又曰惟此二国其政不获维彼四国爰?爰度言夏商之後无足当天意者於是博求之四方也既又曰乃眷西顾此维与宅言诸侯之德无以易文王者故天命之为中夏主也今天厌金德更甚於商季之时而堂堂中原实宋旧物陛下诚能进修圣德一如文王发政施仁一如文王上帝监观当必有睠焉南顾之日则虽因时竢衅光复土宇臣犹以为易若夫天时虽应而人事未修补苴目前虑弗及远不幸一敌灭一敌生甚者奸雄乘隙而奋风尘蒙雾六合震动虽欲燕安江沱姑全金瓯之业臣犹以为难盖尝深惟今日之埶必也君臣上下皆以祈天永命为心然後可以安元元固社稷销未形之变迓将至之休臣不揆狂愚敢条为六事以献惟陛下财择臣闻刘向有言曰祥多者其国安异衆者其国危天地之常经古今之通谊也臣窃?其指以为不然盖祥多而恃未必不危异衆而戒未必不安顾人主应之者如何耳伏观今岁以来咎证荐至二月宜燠而飞雪沍寒其令如冬六月宜暑而积阴骤凉其令如秋地宜安静而有震摇之变水宜润下而有漂涌之灾则阴阳犹失节也廼九月丁巳星陨于昼其占主益十月戊戌流星出昴其占主吴则象纬犹告愆也有一于斯皆宜儆惧而况重之以震霆之异乎昔景佑五年雷发孟春仁宗皇帝即下求言之诏凡圣躬阙遗臣下阿枉与夫政教刑狱之失荐绅百僚咸得悉言所以通下情召和气也今陛下自视何如仁宗冬雷之警甚於春孟而求言之诏未颁政令否臧何由悉见四方利病何由尽闻羣臣邪正何由徧察虽震惧之言不絶于口忧劳之念日切于心臣犹以为未也夫天之爱陛下如慈父诲陛下如严师亵而不严则爱有时而弛翫而弗戒则诲有时而倦惟陛下考祖宗之已行思所以通人情察民隐进忠直屏佞谀使善政日新至和自应此祈天永命之一事也昔商周君臣更相启告不曰率乃祖攸行则曰监于先王成宪由古暨今未有作聦明改法度而天下久安者臣观三代而下治体纯粹莫如我朝德泽深厚亦莫如我朝盖其立国不以力胜仁理财不以利伤义御民不以权易信用人不以才胜德圣子神孙世守一道故虽强不如秦富不如隋机变之巧不如齐晋材能之盛不如武宣然其恩结乎人心富藏乎天下君民相孚而猜忌不作材智不足而忠信有余社稷长远赖此而已陛下圣德谦冲未尝轻改成宪臣犹窃虑或者患国埶未张而欲振以威刑患财用未丰而欲益以聚歛谓诚信不如权谲谓忠厚不如刻深有一于兹皆伐国之斧斨蠧民之螟螣也惟陛下察截截之谝言守闷闷之家法舍一时之近效恢长世之远图此祈天永命之二事也昔管仲有云下令於流水之源者顺人心也鼂错亦曰三王法令合於人情而後行之夫二子以功利之徒刑名之学且犹知此而况不为二子者乎汉世用法之严莫如武帝然欲重皮币而皮币不可行欲禁私铸而私铸不为止岂非人心不服则法有所不足恃耶夫法令之必本人情犹政事之必因风俗也为政而不因风俗不足言善政为法而不本人情不可谓良法陛下亦知近日人情之休戚乎昔有唐定制非叛逆不籍其家德宗欲籍窦参而陆贽争之宪宗欲籍杨凭而李绦争之今闾巷细民小有诖误辄罄其赀而没之官有人心者宁忍为此往者明诏丁宁毋得擅籍朝廷德意未尝不归於厚而贪官汚吏倚法以削者犹自若也衔寃已甚之人间能奔愬省部经营展转仅获给还而违诏擅籍者终未闻薄惩一二贪猾之吏何惮弗为羣情嚣嚣不自聊赖弱者至父子相随赴井以自毙强者至欲剚刃守臣以自快民愁如此而承流宣化者动以人情安便为言是不特欺其民且欺其君矣孰谓清明之朝而可罔以非道哉书曰民情大可见小人难保臣愿陛下轸不见是图之戒思不虐无告之言令之未便者勿惮於改为吏之不良者勿使之佚罚收人心解天意孰大於斯此祈天永命之三事也昔赵简子以尹铎为晋阳铎请曰将为茧丝乎抑为保障乎简子曰保障哉铎往损其户数异时智氏之难卒赖之以安今之有司知为保障虑者固不乏而茧丝自营者皆是也日者近甸海塘一役旉椿蓧至十六万调丁夫至八千人穷瘠之民岂易堪此四方郡国科民出镪少者日亦千缗江右守臣至有阴增常赋以自润者久而弗已岂邦本之利哉夫安富恤贫王者之政也而今郡县之官往往有嫉视富民之意多方破坏不尽不止独不思富之与贫相须而济今有余之家窘於科歛摧於告讦皆蒿然有不自存之态於是賖贷之路穷而贫民益困矣古者君与民为生故有省耕省歛之政今毋望其能如古也惟民自为生官勿挠之足矣而远方县邑至有令民日用钱糓米盐之数悉书而上之官者其请历于官也有给历钱其验视于官也有缴历钱瘠民以肥吏大率皆此类也年方屡登变且未作脱有饥俭为虑可胜计耶臣愿陛下霈然下诏申敕有司削非法之征徭禁不时之科率以纾民力以阜民生此祈天永命之四事也臣闻式敬由狱者苏公所以长王国虐用五刑者苖民所以殄厥世昔我艺祖皇帝承五季极乱之余赤子遗民存者什一於是立奏案之法以革藩侯专戮之弊颁折杖之格以除狱官过用之刑至仁如天覃及百世列圣因之为法益备急故入之辠寛过失之诛故范祖禹谓国家以仁继仁哀矜于民师用中典为百三十年太平之本陛下天资寛恕同符祖宗好生之德对越无愧而臣区区思所以将顺者有三一曰今之理寺实名天狱民有不幸入其地者如赴坑穽其视官吏如畏鬼神非他狴犴比也间者蕃舶之诛株连颇衆幽欝所感淫雨为菑秋官有陈继命趣决有以见陛下钦恤之心臣愿自今非事体至重毋轻下大理设不获已犹当限奏当之期严枝蔓之禁书曰何敬非刑何度非及惟圣明垂意二曰廷尉天下之平命官设属宜常参用儒者俾三尺之外得传以经谊本之人情庶几汉廷断狱之意三曰酌情处断所以重帅权非列城所得用便宜斩戮军兴一切之政非平世所可行臣观比来浸相承傚傥或不幸有嗜杀之人操擅诛之柄惟意所欲民奚辜焉愿亟制其萌以杜藩镇之祸三者诚行则上足以承天心下足以拯捄民命延洪国脉其在兹乎此祈天永命之五事也国家待遇臣子忠恕为心故有罚辠之科有宥过之典夫追命居住眡古流放之刑其在圣朝未尝轻用比缘官吏翫令间或举行谊在惩奸本非获已罚当其辠人自无词侧闻刺举之官或乖审谨奏劾来上未尽至公乃者朝廷盖尝原贳一二矣臣愿因诏有司博参物论若其倚法牟利赃状灼然在臣何敢遽议或缘材术短拙措置乖方可无嫚令之心例遭旷职之罚者揆诸人情宜自可贷之域又郊霈之行今将朞岁湛恩汪濊草木为春而士大夫名丽丹书间有未被湔涤者其间辠稔恶盈名隳节丧清议所弃自无足云若夫情有可矜法所当宥而有司因循未及举行者愿诏宪曹条上之而庙论审裁之非独恢洪至恩亦以明布大信此祈天永命之六事也昔周至成王天下既极治矣而召公作诰一则曰祈天永命二则曰祈天永命若不能以朝夕安者盖天命靡常圣贤所畏而况今乎然尝反覆召诰一篇其纲目不过二事曰敬德曰小民而已盖国之将兴不在强兵丰财而在君德国之将亡不在敌国外患而在民心此召公所以勤勤於戒王而臣复推演之为陛下告也或者以为胡运衰微天所以福我也夫呼韩日逐之争信为天之右汉矣高澄侯景之隙独非天之祸梁乎今虏之存亡大埶可覩虽吾量时度力动以覆车自惩然失火亡猨埶有相及应醻一误何事不生安危之机殆难预卜为今之计独有力行好事以荅天心天苟相焉何乡不济伏惟陛下念王业之难安惜天时之易失日与辅相惟怀永图屈已而受尽言亲贤而远不肖凡所以维持天命者汲汲而图之使人心日附根本日强则进可以成功退足以自守抑犹未也虽受渭上之朝纳河湟之土忧方大耳况事变之来有非意料所及者乎诗曰宜鉴于殷骏命不易愿陛下留神毋忽
奏劄二
臣窃谓备边制敌有国之大事也今之边面控连要害者近则两淮荆襄远则蜀之关外然以地形考之蜀居上流寔东南之首荆襄其吭而两淮其左臂也比岁以来经理淮襄庙堂盖有成筭矣臣敢以蜀事言之夫蜀之与秦壤地相属长安百二之埶天下有变则豪杰之所必争今敌为鞑靼所乘悉力以备燕晋而秦之地必虚万一灵夏伺隙而长驱盗贼乘时而窃据邠岐汧陇遂为战塲虎鬬于垣而主人得安枕以卧者亡是理也今汉中重臣与益梓泸遂诸镇人物相望足副倚毗然蓄材待用宁过於有余毋失之不足臣观宝元庆历间西事既兴一时名臣往往多在边境陕西阙帅则就命韩琦延安阙帅则就用仲淹无事机蹉跌之虞有威信相孚之素者盖预蓄人才之效也今自东南持麾节以往者选用不为不精以臣观之平居暇日拊摩民瘼区处吏事政自有余而威名智略可当一面者殆未之见臣愚谓宜仿先朝西鄙故事凡蜀之名藩要郡若总饟榷牧之官转漕刑狱之任非精明魁垒可以折冲御侮者不在兹选其罢软弗胜任者易之储材於间暇之余而拔用於仓猝之顷备边制敌莫此为急臣妄言有辜惟陛下赦之
贴黄臣窃见九月丁巳流星昼陨占者以为覆军流血之象分虽在晋壄实在益故臣妄谓蜀之边备尤宜致谨而储蓄人材尤边政之大者伏乞睿照臣恭闻淳熙间有太府丞勾昌泰者献言蜀中制置使一员任六十州安危或疾病迁改自朝廷除授动经年岁始至一去一来之时至为利害之机愿於从臣中常储一二人於蜀令作安抚一旦制置有阙便可就除寔思患预图之策孝宗皇帝谕辅臣曰此正在卿等留意今後欲除蜀帅须是选择可备制置使用者庶几临时不至阙事大哉圣谟诚可为万世法惟陛下财察
使还上殿劄子【甲戌二月一日】
臣等非材蒙陛下擢将使指修聘邻邦适当朔庭云扰之秋不克以成礼归奏然久驻淮壖日聆边报或云鞑靼之衆已?燕山或谓西夏之兵方窥秦陇或称兵陆梁有铁枪之号或志复父仇兴缟素之师虽传闻之事固有异同而危亡之形大抵可见臣等夙夜以思有当勤圣虑者敢因赐对而辄陈其愚臣闻中国有道外国虽盛不足忧内治未修外国虽微有足畏盖昔者五季之纷扰与单于争立之事同而拓拔氏之东西与匈奴之分南北亦亡以异然宣帝因呼韩之朝而益强其国刘石符姚之变晋迄不能以成寸功光武因南单于之归拓地千里而侯景内附适以兆萧梁之衅所遇略同而成败以异者岂固有幸有不幸哉盖宣光之政修而晋梁之政失也今敌运衰微虽吾宗社之庆然臣等审观事埶窃以为深可虑者三亟当为者二何谓深可虑者三曰对境之流民仅存之敌国骤兴之狂寇是也臣等近抵山阳闻淮北之民扶携老穉结筏欲渡者日以百数虽边臣谨守疆场拒郤使还然蝟集而南者其埶未已盖其仍岁荐饥重以师旅遗黎何辜死者什七苟非越境亡以偷生故其谋遂出诸此今将容而纳之固未易处若一切拒絶彼或萌敢死之心设有不幸随之以溃散之兵继之以羣行之盗其将何以待之此其可虑者一臣等又闻旧酋之子改元称号於山东比者攻围海州距吾并边材数十舍倘其粗能自立遂成瓜裂之形因而抚柔尚易为力万一鞑靼得志必欲灭所敌之宗干戈相寻为力弗敌兎犇豕突迫吾边陲又将何以御之此其可虑者二昔宣和中金邦始大耶律浸微识者豫知必贻中国之患盖虽均为吾敌然习安者易制崛起者难驯理固然也今中原土倾鱼烂埶必不支万一遂能奄有其土疆虎视之形逼吾肘腋却之则怨接之则骄重以亡国旧臣各图自售指嗾之计何所不为设或肆谿壑之求要吾以待金人之礼从之则不可以立国拒之则必至於交兵宣和旧事可为龟监此其可虑者三何谓亟当为者二曰内固边防外精间谍是也书曰惟事事乃其有备有备无患传亦有云无恃其不来恃吾有以待之今边庭探报未必尽然臣等所陈亦似过虑然未至豫言固疑为虚若其已至又无所及况积薪欲然之势日长不已者乎而封疆扞圉之臣往往内实惊危外示闲暇其说曰吾将以镇安物情也独不知人心有所恃则虽不镇而自安若其未然则虽无故而自扰与其避张皇之小害孰若图仓猝之深忧夫自古立国东南未有不以两淮荆襄为根本绍兴中李纲建议六朝之能保守江左者以强兵重镇尽在淮襄虽曹魏之雄苻石拓拔之衆卒不能一闚江表後唐李氏有淮南则可都金陵其後失之遂以削弱今朝廷欲为守备则当於两淮荆襄置三大帅屯重兵以临之分遣偏师进守支郡小筑城垒如开新边遇有贼马则大师遣兵应援稍能自守商旅必通乃可召人来归渐次葺理假以岁月则藩篱成矣纲之言政今日所宜用也臣等间者自扬而之楚自楚之盱眙经行所及凡数百里平畴沃壤极目无际重湖陂泽渺漭相连而田野之民又皆坚悍强忍亡吴儿骄脆之气迨久驻边城访问益审凡两淮形埶之利如在目中然後喟然叹曰此天赐吾国以为大江之屏障使强兵足食为进取之资也而士大夫习尚因循视其荒残漫弗之惜田畴不辟沟壑不治有险要不知所以控扼有丁壮不知所以练习有豪杰武勇不知所以牢笼收拾之方一旦惊急但思委而去之以长江为足恃是犹咽喉见搤於人而欲与之角籓墙扃鐍为盗所有而欲保堂奥之安亡是理也且往者极边之地城垒不建戍守不增徒以区区要盟之故今事变一新正吾更张规模之日臣等谓宜及今亟行经理选儒臣之有威重知兵略者二三人俾之督护诸将其掊克自封选愞不立者易之沿江列屯亡虑十数万劲骑精卒皆当移驻并边而增募舟师以扼江面凡城池楼橹之未固若要害之未筑者就遣屯兵并力缮治使沿边数千里脉络相联有贯珠之埶首尾相应有率然之形兵力既雄民埶自固然後大修垦田之政仿汉搜粟故事颛为一司以领之力本务农如周秦之用西土数年之後积贮充实边民父子争欲自保因其什伍勒以军法不待粮饟皆为精兵金汤之势成盘石之基立则退足以守进足以攻此亟当为者一也夫间谍不明最兵家之深忌今金人与鞑靼相持盖非一日战鬬离合不知其几而吾边臣迄未有得其要领者至如吾林答忠之归纥石烈执中之死并边诸郡言人人殊即此推之它可槩见臣等比至维扬首闻边疆摧残之报质诸戎师亦复谓然殆次修门其说又异夫敌国存立兹非细事风传不一乃至於斯脱有缓急其将何及昔中兴初韩世忠吴玠诸人捐金募间如用砂砾故敌人深谋秘计靡不豫知取胜之术大抵繇此臣等谓宜申饬主兵之臣颛任遣间之责事之验否特示劝惩庶几实事必闻而闻事必实此亟当为者二也臣等区区本亡奇策独念将命之初违去殿陛蒙陛下温顔赐谕以江淮之事归日奏闻故敢罄竭愚忠期报万一惟圣明裁察
直前奏事劄子【甲戌七月二十五日】
臣不佞蒙陛下擢司记注日侍天光在庶僚中最为亲近每惟报国之谊无若效忠而缄默不言臣实有辠今将以便亲求郡行去阙庭敢不亟陈其愚冀补万一臣窃闻金人以鞑靼侵陵徙都于汴此吾国之至忧也盖鞑靼之图取中原犹猎师之志在得鹿鹿之所走猎必从之既能越三关之阻以攻燕岂不能絶黄河一带之水以趋汴臣恐秋风一生梁宋之郊已为战场矣使鞑靼遂能如刘聪石勒之盗有中原则疆场相望便为邻国固非我之利也或如耶律德光之不能即安中土则奸雄必将投隙而取之尤非我之福也今当乘敌之将亡而亟图自立之策乎抑幸敌之未亡而姑为自安之计乎夫用忠贤修政事屈羣策收衆心者自立之本也训兵戎择将帅缮城池饬戍守者自立之具也以忍耻和戎为福以息兵忘战为常积安边之金缯饰行人之玉帛金邦尚存则用之於金邦强敌更生则施之於强敌此苟安之计也陛下以自立为规模则国埶日张人心日奋虽强敌骤兴不能为我患陛下以苟安为志乡则国埶日削人心日媮虽敌弱仅存不能无外忧昔者孔子诵鸱鴞之诗以为知道闻沧浪之歌则使小子听之盖安危存亡皆所自取若夫当事变方兴之日而示人以可侮之形是堂上召兵而户内延敌也微臣区区窃所深虑敢僭为陛下陈之古者一士制百万之师一贤止千里之难季梁在而随不可伐宫之奇存而虞不可欺今济济周行号为多士然汉儒所谓骨鲠耆艾论议动衆心忧国如饥渴者既难其人间有意见小异而已成枘凿论议小激则目以譸张岂以朝廷之上所少者非此耶夫平居工文墨便刀笔名儒宿望或所不能至於正色而沮奸萌立谈而断大事不以利害为迁就不以招麾为去来则又非小有才者所能办惟陛下以尊君重朝为心合天下正人以自助毋间同异毋狥爱憎则鼎昌之埶成金城之守固折冲厌难孰大於斯臣故曰用忠贤为自立之本也昔勾践之栖於会稽也饮食不致味听乐不尽声内则修令寛刑赈贫吊死折节下士而厚礼宾客外则具车马兵甲而与三军共饥劳之殃凡可以报吴者无不为而非可以报吴者不暇为也国家南渡驻跸海隅何异越栖会稽之日宗庙宫室本不应过饰礼乐文物本不应告备惟当养民抚士一意复讐而秦桧乃以议和移夺上心粉饰太平沮铄士气今日行某典礼明日贺某祥瑞士马销亡而不问干戈顿弊而不修士大夫豢於钱塘湖山歌舞之娱无复故都黍离麦秀之叹此桧之罪所为上通於天而不可赎也今干戈鬬於中原戎马嘶於境上危机交急不同常时臣愿削去虚文颛行实政百司庶府轮奂一新矣继自今缮营不急之役姑缀焉可也簿书期会之事整整有绪矣继自今常程琐细之务付之有司可也陛下日旰眡朝惟大政是议辅臣夙宵尽瘁惟大计是图则勾践之功可寻而中兴之烈可冀矣臣故曰修政事为自立之本也昔汉有边鄙大疑必使羣臣杂议季布得以中郎将而折列侯哙狄山得以博士而诘御史大夫汤北匈奴来求和亲光武既从皇太子言郤其使矣而班彪乃以不宜絶北为言是一司徒椽而敢与太子异议也岂非国家大事臣子皆当尽言故耶我朝熙宁中契丹来议地界时王安石当国神宗乃以问韩琦富弼元佑初夏人遣使纳欵时司马光为相哲宗乃以问大防纯仁高宗中兴内外尤为倥偬然无一事不采人言建炎四年尝议防秋矣绍兴初元尝议便民弭兵矣五年则令前宰执各陈御敌之策矣八年则令侍从台谏各上讲和利害矣夫祖宗之明非不知独运专断为神顾以广谋从衆为得者凡以尽天下之心而建久长之策也今事会之来日新未巳臣愿诞颁明诏以敌徙而南寖迫吾圉凡厥有位其各尽言然後博采衆长按为定论书曰好问则裕自用则小命诸大夫各以情告无阿孤者勾践之所以覇诸有忠虑於国但勤攻己之阙者诸葛亮之所以贤惟陛下以勾践为心大臣以武侯为法则事无不集矣臣故曰屈羣策为自立之本也国之元气在於人心元气充则外邪却人心固则外患销天地常经断断不易陛下亦尝察近日人心之舒戚乎向者弊法新改令出加严虽大为防禁以示民非欲峻刑名而绳下而刺举之官承迎过当奏进来上类多中以深文使追禠者未闻牵复之期贬窜者尚隔惟新之望荐绅之论畴不齎咨臣愿明敕有司原情差次稍从释免以收士大夫之心厥今州郡监司莫非材选然平易中和之政少而操切击断之意多以理财自诡则征利密於秋毫以行令自媒则用刑深於刺骨矣我朝立国本尚寛仁以此毒民惧者衆矣臣愿选用循良退斥贪暴布宣德意洗涤疮痍以收百姓之心君人之柄唯器与名当靳而予则侥幸者生心宜予而靳则劳能者觖望顷缘军赏多滥一切难以微文虽惩伪所以别真而矫枉亦虞过直今边堠孔棘正牢笼武勇之秋臣谓荆襄两淮之人尝以功绩着见为衆所推者宜命帅守监司搜扬来上择其尤异者数人不次擢用自余悉下铨曹审其来历苟非妄冒者悉与随资注拟以收豪杰之心往者两淮募兵虽数万计有如诸军阙额自可拨隶分填而议者以廪给为忧急於汰遣方其例予缗钱资之使去小人寡虑媮快一时赀用既空抟手亡策强者遁藏山泽伺时而为奸懦者丐乞道涂偷生而就尽夫急则望其効死缓则委弃弗图後复使人畴肯用命今宜择其伉健收寘戎行非惟增壮军容济弭奸慝亦以收忠义之心自丙寅之役淮民流离有司振恤失时死亡略尽虽展上供贷常赋而凋残未复生聚絶稀比闻州县科役颇繁田赋虽蠲撮课仍重民兵团结衣装弓弩责其自备教閲资粮令其自齎呻吟之余何以堪此臣愿朝廷深念保鄣之重多方优恤俾获苏醒以收边甿之心北境遗黎本吾赤子日夕南望如慕慈亲彼既襁负而来焉有可拒之理窃闻疆吏便文塞责至以锋镝驱之既絶其向生之涂是激其等死之忿又闻秦陇之间有相率内附者自湼其面示无还心视昔八字之军何异而入南不受归北不可兽穷则搏埶有必然臣恐欲以靖边祗以扰边将以无事适为多事也臣闻古之有国者患民之不附而不患民之加多孟子曰为汤武敺民者桀与纣也今天下之君有好仁者诸侯皆为之敺矣今中华之民穷而归我是敌人为吾之鸇獭也其忍不为茂林深渊以受之耶羊祜祖逖之事浅矣然能务修德信抚纳新附故吴人悦服晋土复归况堂堂钜宋岂无能任二子之事者诚能谨择其人分镇三边务以恩信怀柔而使远人欣慕民既我附土将焉归恢拓之基实在於此臣愿朝廷亟加之意以收中原赤子之心夫得天下有道得其民斯得天下矣得其民有道得其心斯得民矣陛下诚能内有以保我国之民外有以怀隣国之民则以守则固以战则克矣臣故曰收衆心为自立之本也抑臣又闻有自立之本有自立之具今连营列戍虚籍不填老弱溷殽教閲弛废衣廪朘削憔悴无聊荆淮所恃者义勇民丁而团结什伍反成绎骚无以作其超距翘关之勇东南所长者舟师战櫂而绘画图册徒事美观而未尝习以凌波破浪之技傥非痛扫弊端一新戎政则缓急将无可用之兵掊歛成风而士卒之怨弗恤忌克成习而偏禆之长莫伸或拔於奔北而威望不足服人或相为水火而用心莫能恊一公朝苞苴之路絶而别通交结之涂田宅子女之欲盈而外窃亷洁之誉傥非博采衆言精加蒐择则缓急必无可用之将李纲建议以为欲保江南当葺理淮襄以为家计夫荆襄形胜臣固习闻而两淮利病则尤所深悉盖军国所资莫如盐筴而淮有鬻海之饶兵食所仰莫如屯田而淮有沃壄之利其齐民则天性健鬬每易视虏兵其豪民则气槩相先能鸠集壮勇使范蠡诸葛亮辈得而用之力本以务农教民以习战虽方行天下可也其肯委之为不足守之地哉中兴之初志在进取故不暇修营讲和之後束於要盟又不克经理然孝宗皇帝所以设扞防辟空旷者未尝不留圣心窃惟今日实南渡以来所未有之时政当乘机自立继孝宗所欲为之志夫高城深池劲兵重戍边之大命也今淮东要害在清河之口敌之粮道实在于此而淮阴无寻丈之城无尺寸之兵徒以山阳可恃而已然山阳虽大前无淮阴之蔽後无宝应之援若敌以重兵遮前而奇兵断後则高邮维扬之路絶而山阳之形孤山阳不守则通泰危而江淛震矣淮西要害在涡颍之口敌之粮道亦自此出而濠梁安丰城则庳薄池则堙狭兵则单虚徒以庐和可恃而已然有安丰之屏扞则敌始不得以犯合肥有濠梁之遮蔽则敌始不得以走历阳藉有它径可由而吾之庐和当前而濠夀断後则彼有腹背之虞我有犄角之助其能长驱深入荡无所畏乎故欲固两淮先防三口此非臣之臆说也昔孙氏之保江左邾城虽小犹屯三万人今维扬合肥两淮之根本而兵数单弱不及孙氏一邾城故李纲尝谓大将拥重兵於江南官吏守空城於江北以为非策臣谓今日当议徙江上之屯以壮淮甸之势或谓果尔如江面夫两淮藩篱也大江门户也藩篱壮则盗贼无闯门之虑两淮固则戎马无饮江之忧第当精閲舟师布列津要则表里相应屹如金汤其与区区坐守江壖而使贺若鼎之徒得以经营飞渡者利害何翅什伯哉虽然此不足烦圣虑也古之为国者必有重臣以当阃外之寄故蜀以孔明驻汉中吴以陆逊守荆渚皆付以事权不从中御故二人者得以乘机制变而收成功今江陵建邺虽有制阃之名而实处内地边陲机事多不即知至於小有措置必皆听命于朝有请辄从尚云可也请而弗获抑又多焉藉有异材何由展布因循误事可为深忧臣愿於近臣中择其更事任熟军情威望素孚文武兼备者二人一於襄汉一於两淮之中建立慔府财许移用官许辟置其他悉如吴蜀任二臣故事则荆淮之家计可成而朝廷之忧顾可释此陛下所当亟图而不可忽也或曰彼方纷拏我幸无事但求镇静焉用张皇臣窃以为不然夫自古未尝无夷狄惟有以待之则不敢窥未尝无奸雄惟有以折之则不敢肆今不於斯时大有所振立万一更生虎狼之敌知吾易与潜启桀心当是时也不知安边金缯行人玉帛可以窒其无餍之欲乎夫古今之患非一而蒙蔽为甚昔范仲淹尝谓时当用兵不当讳言边事今朝廷若以张皇为戒臣下希指虽有惊急不敢上闻本恶张皇乃成蒙蔽昔云南丧师反以捷告原其积渐不过如斯盛明之朝可不鉴此臣本迂踈岂应妄论大事然惟臣子之谊有怀弗尽不足为忠是以冒昧决於一言区区爱君之心惟圣明财察
贴黄臣窃惟汴都者我祖宗开基建国立郊社宗庙正南面朝羣臣而八蛮六狄奉琛臣妾之地也今垂亡未亡之敌乃得抚而居之伏惟陛下赫然发愤思列圣所以得之守之之繇考宣和靖康所以失之之故臣窃谓其得之守之也莫不由於用君子其失之也莫不由於用小人臣愿深惟否泰之象致察於君子小人消长之间则王业之隆有日矣臣窃惟敌既移徙南来索币之报必将踵至其在朝廷尤宜审处以臣愚虑苟能显行止絶以其货币颁犒诸军缮修戎备于以激士心而禠敌气此上策也命疆吏移文与议削比年增添之数还隆兴裁减之旧此中策也彼求我与一切如初非特下策几无策矣盖今鞑靼羣盗交驰中土安知无善谋者觇吾举措必将曰金人彼之深仇亡在旦暮且奉之唯谨它日乘战胜之威为虚辞以恐动将何求而弗获耶此召侮之端致寇之本也惟陛下超然远览而销患於未形宗社幸甚【是日读至此段口奏云敌人既有迁都之报旦夕必须来索币臣窃以为不可与上曰不当与玉音颇厉异於常时未几对境果移文来索丞相史某奏云从臣刘和李珏皆有文字谓不当予币取自圣裁上曰真德秀亦曾说来时十一月也去德秀直前之日稍久而圣心犹简记如此】
西山文集卷三

[book_title]卷四
<集部,别集类,南宋建炎至德佑,西山文集>
钦定四库全书
西山文集卷四
宋　真德秀　撰
对越甲藁
奏劄
直前奏劄
臣闻君子小人之分义利而已矣君子之心纯乎为义故其得位也将以行其道小人之心纯乎为利故其得位也将以济其欲二者操术不同故所以导其君者亦异夫为人君者受谏则明拒谏则昬明则君子得以自尽昬则小人得以为欺故为君子者唯恐其君之不受谏为小人者唯恐其君之不拒谏彼小人者岂以受谏为不美哉盖正论胜则邪说弗容公道行则私意莫逞故其术不得不出於此昔唐宪宗尝谓李绦曰比谏官多朋党论事不实皆陷谤讪欲黜其尤者若何绦曰此非陛下意必憸人以此营误上心因极陈其说以明人臣进谏之难帝曰非卿言我不知谏之益宪宗唐之英主也憸人之言一入几至於黜谏臣盖朋党谤讪皆人之所深恶因其所恶而激怒之虽宪宗之明不能无惑非绦深知小人情状而极辨之则皇甫鏄李逢吉之徒岂必末年而後用事呜呼人主为社稷计其可不致察乎此哉臣尝历考前古凡小人欲排正论大抵数端不曰立异则曰好名不曰卖直则曰归过而其甚者则曰朋党也谤讪也盖为君子者以引君当道为心政有得失必不苟从不苟从则近乎立异矣竭忠论事必合人情既合人情必得时誉如此则又近乎好名矣好直邻於卖直救过类於归过乃至持论偶同则可谓之朋党尽言无隐则可谓之谤讪凡此数端皆迷误君心之酖毒窒絶言路之榛荆也自非至圣至明未有不为所惑仰惟本朝圣哲相承招徕谠言如恐弗及方其盛时天下之士仇然献议固有踈往谬戾不切事体沽激矫亢不本忠诚者亦皆优容不以为辠其间小人不便或进巧说若景佑中范仲淹既坐言事绌议者因请敕牓朝堂有曰憸邪罔上者有辟挟私立党者必惩自谓足以梗言路矣而仁宗寻即悔悞诞降明诏敷求直言召还仲淹竟至大用而庆历之治以成哲庙初用司马光之言下诏求谏当时有不欲者豫设六事以排之曰若阴有所怀犯非其分或扇摇机事之重或迎合已行之令上以观望朝廷之意以徼幸希进下以眩惑流俗之情以干取虚誉若是者必罚无赦光复上疏争之以为此非求谏乃拒谏也人臣惟不言言则入六事矣哲宗宣仁亟俞其请而四方言利病者始获上闻元佑之治实基乎此向使二宗纳奸言而不悟远正论而不容则小人之计行君子之道丧丰功大业安能传示永久为本朝极盛之日乎若乃指公论为流俗者王安石之私心分上书为邪等者蔡京之奸计斥忠贤为伪党者韩?胄之狡谋覆辙甚明厥鉴非远臣愚伏望陛下恢洪圣度以徕天下之忠言昭晰圣鉴以察羣臣之心术凡在廷之士有劝陛下以亲近端良不讳已过者必君子也不惟听受之又当奨擢之有劝陛下以疑忌人言恶闻阙失者必小人也不惟拒絶之又当摈斥之使鸣凤之瑞日闻而妖狐之音顿息若是而治功不隆天休不格者非所闻也惟陛下留神反复愚臣之言
除江东漕十一月二十二日朝辞奏事劄子一
臣愚不肖蒙恩备使一路遂将远违穆穆之光窃伏惟念人臣之义虽在穷约犹不忘君况尝以载笔之史久直禁庐今虽将指有行而忧国念君之忠其敢以既去遂已谨复深惟当世之故而愿献其区区惟陛下幸察其一曰宗社之耻不可忘臣尝观古之人主於仇讐怨敌之国有势未能报而姑事之者有势虽不敌而不事之者有势可以胜而远报之者有势可以报而反助之者昔太王之於狄也事之以皮币事之以犬马事之以珠玉凡其所欲悉以畀之盖是时狄强而周弱畏天保国其道当然故孟子曰唯智者为能以小事大然狄之於周特一时之怨非百世之讐含垢包荒义未为失此所谓势未能报而姑事之者也西晋怀愍二帝俱没於刘聦元帝问关南渡立国日浅外寇方炽内难复兴故终其身未遑征讨然一介行李未尝聘北廷成帝时石勒来修好诏焚其币此所谓势虽不敌而不事之者也勾践会稽之辱举国以臣妾於吴而能苦身焦思折节下士与百姓共其劳人事既修天应亦至吴之稻蟹不遗种矣而夫差方观兵中土与晋会于黄池勾践得以乘间举兵遂墟其国此所谓势可以胜而遂报之者也晋孝武时苻坚聚百万之师志吞吴会赖谢玄等大破之淮淝坚既狼狈西归其子丕复与慕容垂相持于邺使晋之君臣有志经略乘机席卷殆不甚难而谢玄方且从丕之请遗兵以救其穷馈米以济其饥舍苻氏之深讐与慕容而为敌未几刘牢之等为垂所败秦既不祀晋亦以衰此所谓势可以报而反助之者也臣窃惟国家之於金敌盖万世必报之讐高宗孝宗值其方强不得已以太王自处而以勾践之事望後人今天亡此邦近在朝夕旱蝗频年赤地千里甚於夫差之时鞑靼羣盗四面交攻无异苻秦之季天其或者付陛下以有为之会乎臣尝熟思待敌之策其别有三练兵选将直捣其巢若勾践袭吴之师此上策也按兵坚垒内固吾圉止使留币外絶其交若晋氏之不与敌和而鉴其宴安江沱之失此中策也以救灾恤邻之常礼施之於茹肝饮血之深仇若谢玄之助苻丕此下策也用上策则大义明混一之机也用中策则大计立安强之兆也用下策则大势去阽危之渐也臣不知今日之庙谟其将安出乎顾更化以来生聚教训未有勾践十年之功固未可遽图一战之胜於传有之攻不足者守有余夫以堂堂大邦方地万里诚能以待敌之礼而遇天下之豪杰以遗敌之费而厉天下之甲兵人心奋张士气自倍何惮於敌人而犹事之哉若乃轻信边臣迎合之言援敌人於将亡置世讐而不念非惟忠臣义士沮气解体而後来之敌亦将有轻我国心万一贻书诮侮我将何词以应之夫重於絶人者畏召怨而啓衅也然能不召怨於亡金而不能不啓衅於新敌权其利害孰重孰轻故臣愿陛下勉勾践之良图惩谢玄之失策则王业兴隆可冀矣其二曰比邻之盗不可轻今之论鞑靼者类曰猖獗小夷非有囊括并吞之志其论山东之盗者亦曰蕞尔奸孽不过鼠窃狗偷之谋抑不思刘石苻姚之兴大抵皆出荒裔全齐十二之险昔人用之尝以覇强况今中原士民伥伥无主使盗亦有道则衆将从之苟得志而邻於吾莫大之忧也乃者外使之来轻舟浮海不十日而抵边城舍舟登?人无知者安知不以是觇吾之虚实乎臣愿朝廷毋轻二贼日夜讲求攻守之策以逆杜窥觎之心自治之方无急於此其三曰幸安之谋不可恃今之议者大抵以敌存亡为我欣戚闻危蹙之报则冀其非实得安静之耗则幸其必然重以边臣喜为迎合或曰鞑靼许和矣或曰羣盗听命矣或曰穹庐还燕有日矣诚使敌命少延吾得以因时修备岂非至愿政恐奔窜败亡之余势必不久皇皇钜宋初非小弱顾乃藉彼以为安是犹以朽壤为垣而望其能鄣盗贼也臣愿陛下励自强之志恢立武之经毋以敌存为喜毋以敌亡为畏则大埶举矣其四曰导谀之言不可听臣闻天难谌命靡常者伊尹所以训太甲惟不敬厥德乃早坠厥命者召公所以戒成王圣贤言天不过如此未闻曰其星躔某舍则其业昌某神居某地则其福应也自嘉定更化以来兵偃岁丰民稍苏息此诚圣德格天之效而溺於数术者猥曰五福太一实临吴分审如其言则治乱兴衰皆有天数无关君德岂不悖哉今边事方殷正君臣戒惧之日而荐绅大夫工为谀悦或以五福足恃为言夫汉之肇造以寛仁得民而不在五星之聚晋之却敌以将相有人而不在岁星之临吴矧乾象告愆迩日尤甚其可恃?纬不经之说而忽昭昭之儆戒乎惟陛下鉴天人之相因察谀佞之有害益修其本以格天休宗社之庆也其五曰至公之论不可忽臣闻公论国之元气也元气痞鬲不可以为人公论郁不可以为国祖宗盛时用人立政一揆之衆论而行之以至公故人心说服天下顺治熙宁之世以新法为不可行者公论也王安石违而咈之终以悞国绍兴之际以和议为不可恃者公论也秦桧讐而嫉之遗患至今夫朝廷之举措是而衆亦是之者治世也朝廷之举措非而衆亦非之者亦治世也朝廷举措自以为是而衆莫敢议其非此子思所以忧卫之君臣也往者?胄弄权以威罚箝天下之口浸淫既久附和成风北伐一事中外共知其非而莫敢言其效盖可睹矣使?胄能虚心平听不以先入为主而惟公论是从则国无佳兵之祸已无戮辱之殃岂不美哉间者使命之出外议譁然从臣争之馆学争之庠序之士又争之或者未必不以为纷纷多事臣独曰此十数年来所无之气象圣君贤相优容涵养致此盛事岂易得哉夫天下之大本同一家人主者父也大臣者宗子也大夫士者家之衆子弟也至於庶人之贱亦家之陪隶也父兄有过子弟争之子弟有过陪隶言之盖一家之事休戚实同凡其切切相规政欲共成门户之美耳君臣之义何以异此而自昔恶闻正论者往往加以归过卖直之名夫欲使士大夫畏避此名务为缄默直易易耳不知臣子至情本为国计何负於君父而顾嫉之耶深惟今日实公论伸屈之机朝廷之上若以言者为爱君为报国无猜忌之意而有听用之诚则公论自今而愈伸若以言者为沮事为徼名无聼用之诚而有猜忌之意则公论自今而复屈夫公论伸屈乃治乱存亡之所繇分故臣於奏篇之终反复极言忘其重烦天听之辠诗曰心乎爱矣遐不谓矣惟陛下亮臣愚忠取进止
奏劄二
臣?闻太平兴国中尝诏诸道转运司察访部下官吏凡罢软不胜任及黩于货贿者俾条上其事状其清白自守干局不苛者亦许其明扬臣仰见祖宗盛时选用监司付以事权者盖欲其公於刺举使贪懦者无所容而亷能者有以劝责任之意盖不轻也自嘉泰开禧以来公道不行请嘱日盛郡县之官有罪状彰灼为监司者甫欲案劾已求要路之援以自脱甚者得以施其反噬之计於是刺之权有所不行矣岁举之员往往夺於权贵之命孤寒无援者虽尽心职业不免陆沉之叹膏粱庸騃苟有所挟则若执劵以取偿焉於是举之权又有所不行矣是以州县之间贤否不分民受其病今陛下更新大化公道昭明寖还乾道淳熙之旧矣独荐绅间亲故请托之弊未能尽臣愚欲望圣慈戒谕中外士大夫相与维持公道使将指承命者得以展澄清之志而贤不肖有所甄别其於治道岂小补哉
召除礼侍上殿奏劄一【乙酉六月十二日】
臣闻国於天地必有与立焉三纲五常是也夫自高卑奠位而大分已明帝降之衷而善性均有然维持而主张之繄君师是赖故圣人者作躬行此道以标的乎天下君臣之纲正於上而天下皆知有敬父子之纲正於上而天下皆知有亲夫妇之纲正於上而天下皆知有别三者正而昆弟朋友之伦亦莫不正凡使生人之类各有宁宇不相鬬暴贼杀者此唐虞三代数圣人之功所以与天地同其大也夫所谓五常者亦岂出乎三纲之外哉父子之恩即所谓仁君臣之敬即所谓义夫妇之别即所谓礼智者知此而已信者守此而已未有三纲正而五常或亏亦未有三纲废而五常独存者呜呼是理也其扶持宇宙之栋干奠安生民之柱石欤人而无此则冠裳而禽犊矣国而无此则宗社而丘墟矣臣尝读诗至六月之序曰小雅尽废则四夷交侵而中国微夫小雅之诗财二十余篇而纲常之义略备中国之所以为中国者赖此而已而至於尽废焉是自为伐也四夷交侵之祸安得不以其时至乎又尝考观古昔有当衰微削弱之世而纲常未至泯絶犹足以仅存者亦有治安强盛之世纲常隳弛卒至於大坏而不可捄者周自东迁日以卑矣然桓文出力以奨王室则犹有君臣也诸侯会盟以定世子则犹有长幼也故能拥持虚器尚数百年晋氏之兴奄有吴蜀再传而至惠帝可谓极盛矣而阳德不刚阴慝内炽谗巧交煽国本遽摇诸王跋扈主威遂夺三纲尽废而刘石之变兴唐至明皇亦太平极治之日而宫闱怙宠黩乱天常奸谀肆欺潜窃国命凶邪造衅戕伐本支三纲尽废而安史之难作即晋唐之事以验序诗者之言千载相望若合符契有天下者奈何其不监哉惟我祖宗继天立极其於事亲教子之法正家睦族之道尊主御臣之方大抵根本仁义故先朝名臣或以为家法最善或以为大纲甚正或以为三代而下皆未之有猗欤休哉圣子神孙所当兢兢保持而勿坠也?惟陛下天啓叡明肇膺大宝此正端本澄源之时臣来自远方窃闻朝野之论以谓陛下有承顺太母之孝有忧悯元元之仁苟推是心何往非善独不幸处天伦之变有未尽其道者虽棣华之爱方笃而布粟之謡遽兴流闻四方所损非浅夫一政之行一令之出苟乖於理害且随之纲常大端是谓人极人极不立国将奈何且民无常情惟上所导大学曰上老老而民兴孝上长长而民兴弟又曰一家仁一国兴仁一家让一国兴让盖情虽无常而性则本善倡之则应作之则兴故慈孝隆於上则下有忠顺之风爱敬亏於上则下有陵犯之俗影响相从至为可畏伏惟陛下深惩往悔而思所以补过者焉夫天子之孝与臣庶不同陛下欲报先皇之大德则继志述事所当先衰麻之数哭踊之节其次也欲报慈闱之至恩则先意承志者不可後滫瀡之奉跪拜之?其末也兢兢朝夕惟实德是充惟大政是习使朝廷以治而宗社以安则子道修矣诵二南正始之诗而思异时之择配者不可不谨玩大易正家之义而思平居之反身者不可不严近而九族必有以广亲睦之仁内而六宫必有以示肃雍之化则家道正矣委任臣工者人君之大体躬亲听断者人君之大权二义并行初不相悖必使政令出於公朝而絶多门之私威柄归於王室而无倒持之失则君道立矣子道修者仁之本家道正者礼之源而君道之立则又天下大义所由定陛下傥能明此三者而行之一本於诚则不求感人而人自孚不求正俗而俗自化奸雄不得为辞以动衆夷狄不得伺隙以生心治安长久之计无越诸此臣以迂踈误蒙召擢寘在春官实掌邦礼深惟治乱安危之本岂在玉帛锺皷之间故於进对之初首以大经大法为陛下告狂愚无取惟圣明择焉取进止
贴黄臣所谓处天伦之变未尽其道者盖以大舜之事望陛下也昔者象日以杀舜为事舜为天子则封之孟子推明其指曰仁人之於弟也不藏怒焉不宿怨焉亲爱之而已矣夫以象之不道而舜亲爱之心曾不为之少衰此其所以为人伦之至也然象封有庳而不得有为於其国天子使吏治之而纳其贡税不得以暴其民此又仁之至义之尽可以为万世法也况济王之於陛下其属为兄而霅川之变迫於羣凶非出本志前有避匿之迹後与讨捕之谋情状灼然本末可考陛下傥能以舜爱象之心而全之又以舜封象之法而处之使有富贵之娱而无尺寸之柄则陛下之所为即舜之所为矣纲常获全圣德无玷书之史册扬休何穷臣窃惜陛下之不思出此也今事无所及矣故臣辄进补过之说冀陛下力行衆善以揜前非庶几异时不失为我宋盛德之主此愚臣之愿亦天下之愿也臣又窃观雍熙秦邸之事方其有罪不免降迁及其薨亡不废恩恤故有追封之典赐諡之荣下至诸子俱蒙迁擢当时宰臣称颂太宗皇帝之德以为睦族推慈舍罪恤孤足以感动天地今济王之亡也自辍朝卜葬之外未之闻焉意者羣臣未有以太宗之书告陛下者臣不避诛戮敢冒昧言之伏愿明诏有司考求雍熙故实斟酌而行之虽济王未有子息然兴灭继絶之仁在陛下为之何不可者扶纲常於几坠全恩义於已亏天地神人之心亦将有以亮陛下矣臣区区献言非为亲王计盖为陛下计也丹衷皦然可质天日惟圣明赐察
奏劄二
臣窃惟今日求治之要莫难於得天心亦莫难於收人心然天人非二致也得人斯得天矣在易大有上九自天佑之吉无不利孔子曰天之所助者顺也人之所助者信也当元佑初二圣临朝听政四夷稽首请命西羌夏人降附相寻而黄河北流有复禹旧迹之势天下晓然知上意与天合苏轼推明其故以为此二圣躬信顺以先天下之功也夫无一事不当於天心乃可言顺无一事不孚於人心乃可言信今陛下躬亲庶政内禀慈谟以时考之甚似元佑而求之於天则震电雨雪继见於冬春星文变异洊形於迩日求之於人则忠义之旅反侧未安朝野之民咨叹未息意者朝廷之举措所以信服乎人心者有未至欤人心之未信此天心之所以未顺也夫是是非非之理本诸天道而着在人心不以古今而存亡不以智愚而增损上之所为一与理合则不待教令而自孚上之所为一与理悖则虽加刑戮而不服然则今日人心之未信者果安在耶成王之命君陈曰有废有兴出入自尔师虞庶言同则绎孔子答哀公之问曰举直错诸枉则民服举枉错诸直则民不服盖立政用人未有不参稽公议而能厌服天下者祖宗盛时凡有大政必采羣言太平兴国中秦邸之事作太子太师王溥等议于朝堂者七十有四人然後有诏裁决以大事之不可轻也乃者霅川之变眎昔略同而未闻有参听于槐棘之下者此人情之所共惑也康定庆历间简求西帅必取当世第一流宰臣吕夷简至忘讐荐进以重任之不可轻也往者淮蜀二阃之除皆出佥论所期之外今其效亦可覩矣而除目洊攽佥论之不同犹昔也天下之事非一家之私其在公朝何惜不与衆共以求至当之归乎且庙堂之上所以废佥谐而任独见者不过恶闻异论而已抑不思事未行而有异论吾犹得以参酌可否而惟是之从事既行而有异论则国体已伤而救无所及朝廷施为动关理乱尝试之误岂容数耶臣愿自今国有大议陛下虚心於上使羣臣各得尽言於下大臣至公无我而详择其中至於简拔材能以任重任亦必以公论为主此今日收人心之一事也贾谊有言庆赏以劝善刑罚以惩恶先王执此之政坚如金石行此之令信於四时据此之公无私如天地今之赏罚其未能允惬衆志者毋乃有未适其平者乎夫难平者事也惟任理无情而付轻重於物然後施置得所而人莫得而议焉今有功同而赏异者问之则厚者必某人之所主也其薄者必孤寒而无援者也又有罪同而罚异者问之则其轻者必某人所主也其重者必疎逖而寡与者也朝廷之於天下当如天之於万物栽培倾覆付之无心而可使一毫私意介其间乎诸葛亮偏方之佐尔而其言曰吾心如秤不能为人作轻重故当时之臣有为其废绌者不惟无怨而且思焉况堂堂天朝诚能以至公之心行至平之政则予夺所加谁敢不服惟陛下常存此心而总纲於上大臣常守此道而持衡於下赏一人必使凡为善者劝罚一人则使凡为恶者惩此今日收人心之二事也夫官之失德以宠赂之章其在昔人以为至戒当乾道淳熙间有位于朝者以馈遗及门为耻受任于外者以苞苴入都为羞今薰染成风恬不之恠陆?有言鞭靴不已必及衣裘衣裘不已必及币帛币帛不已必及金璧由今观之岂止是哉新巧相夸而无穷诛求横出而罔极於是军民之膏血竭尽而亡余矣怨讟繁兴日以滋甚然贵臣迩列非必有利之之心往往藉其名以事侵刻者大抵皆是利归私室怨萃公朝抑何便而莫之止也今诚欲息天下之议惟在朝廷晓然示人以屏絶之意甚者反其物而辠其人则心迹暴白而假托以自私者不得肆矣正已示仪之方孰先於此仍愿断自圣心诞降明诏以儆中外俾皆涤除贪暴砥厉亷隅惠缓兵民销弭怨疾此今日收人心之三事也朝廷之规摹欲其广大不欲其褊狭治世之气象欲其寛裕而不欲其迫蹵商民之胥动浮言若可忿疾而盘庚方且登进在庭丁宁开晓蔼然如家人父子之亲周公作无逸以戒成王亦曰小人怨汝詈汝则皇自敬德又曰乱罚无罪杀无辜怨有同是丛于厥身夫以怨詈杀人周公之所畏也独奈何其轻犯哉曩者以讹言之籍籍於是有讥呵之令讥呵则已过矣甚至於流窜焉杀戮焉而人愈骇矣传曰我闻忠善以损怨不闻作威以防怨自讥呵之令行都城之民摇手相戒有道路以目之风此何等气象而见於圣明嗣服之初乎夫峻刑而重罚本欲以一衆心而不知不情之疑惧则其心之不一正自此始不惟是也朝廷布羣材於列位夫固赖其言以相正也而选愞成风精鋭销耎朝有阙政则拱嘿弗言而私叹于家朝有过举则进焉导谀而退窃非议尊君亲上人情所同本心昬迷何至於是亦由诱导未至而猜阻先形人思苟容谁敢自竭且自孝宗以来临御未几即下求言之诏访问所逮下至刍荛今诏旨之颁既徐徐数月之後而仅止官吏罔及士民方明目达聦之初遽示人以弗广何以昌士气何以达下情是则播告虽修而人以虚文视之也今诚欲慰天下之望惟当开广规摹昭示德意解烦苛之网辟寛裕之涂而又式循旧典载播纶音韦布之微咸许论事庶几忧虞者得以自安忠直者得以自奋此今日收人心之四事也古今天下最易失者莫如人心而最易感者亦莫如人心转移之机殆类反掌今中外恫疑远近咨怨非大有以慰安之臣恐携离日甚一或骚动将有不可收拾之忧此羣臣之所共知顾恐度所恶闻未有以实告于上者尔然臣区区岂欲朝廷专尚姑息苟为嘘濡以悦之哉惟公惟平惟正惟大一循天下之理而不杂以一己之私易之所谓信顺者如是而已惟陛下与二三大臣深体而力行之则天人之助将有不求而自应者元佑之治岂难致哉意切言狂伏俟威谴
奏劄三
臣闻敌国外患自昔有之根本安强形势巩固则敌虽盛而不足忧根本单虚形势削弱则敌虽微而有足惧臣观今日近有金人远有鞑靼狡焉窥觎意在叵测而淮堧之变尤骇听闻羣情方摇未易底定盖尝深思熟计窃以为聚正人端士於朝廷使之尽言补过者此内固根本之方也布贤牧良将於方维使之养民训兵者此外固根本之要也根本强则形势张矣古之有国者以人材为轻重故一干木足以藩魏一季梁足以安随厥效甚明不可诬已今朝廷之上绅緌济济夫岂乏人然敏鋭之士多於老成政事之才富於经术慷慨敢言者少故正论罕闻亷退自重者少故士风弗竞陛下嗣服之初尝以耆艾而褒傅伯成杨简矣以儒学而褒柴中行矣近复以恬退而用赵蕃刘宰矣海内闻风孰不钦叹然前乎三臣虽加异数而聘召未闻是有优贤之名而无用贤之实也至於直亮敢言有如陈宓徐侨者非特召擢未加虽褒宠且莫之及此议者所谓弗满也陛下诚欲收用贤之效臣愿处伯成简於内祠置中行於经若宓若侨擢之言论之地且益求其类而招徕之使华髪旧德之良清名峻节之彦峩冠委佩异萃於朝廷陛下开心见诚俾之条陈阙失大臣虚怀无我与之商?事宜毋縻以好爵而言论不从毋隆以虚文而情意弗浃则贤者之所有皆为朝廷有矣如是而内之根本弗强非所虑也赵简子将保晋阳必先有以寛其民之力李牧将攻匈奴必先有以养其兵之鋭今四方长人之官抚字不闻而叨懫日甚万金之产或一朝而白夺累世所积或微罪而没官夏秋之赋输纳至于三关市之征苛细及於毫末鞭笞杂下而燕笑自如膏血已殚而溪壑未满以此贸官职以此广田庐於是乎民贫至骨矣诸道总戎之帅训肄不勤而掊克是务自偏禆以至士卒其家赀稍厚者必使之治货财非优之也盖幸其负课而掩有也其廪给稍丰者必以之供役使非亲之也盖利其捐金而求免也军中相语以酒垆药局为籍赀产之梯媒谓当其事者必不能自免也回易房廊为陷子孙之坑穽谓其身虽死而监督至於无穷也主帅剥偏禆偏禆剥队伍有日给千钱而不足衾絮者有日廪数斛而不饱糟糠者以此饰苞苴以此买歌舞於是乎兵贫至骨矣呜呼兵民俱病一至斯极此何时而莫之捄耶臣愿陛下明诏辅臣一新黜陟用亷仁之守而去贪残任贤能之将而斥暴横使之视民如子恤军如家崇饮氷食檗之风均挟纩投醪之惠俾人有生意而士有奋心如此而外之根本弗强非所患也汉人有言本强则精神折冲本弱则招殆致凶为邪谋所陵臣观方今之埶可谓弱矣司马光尝谓祖宗苦身焦思以变衰唐之俗陛下高拱熟视以成後魏之风迩日之事何以异此不亟图之则纪纲日以陵夷风采日以销铄駸駸焉将有不可复振者此臣所以痛心疾首思有以为陛下告也今区区所陈实转弱为强之本惟朝廷不以为迂而采用之则其效有可以岁月期者诗曰心之忧矣不遑假寐臣不胜惓惓
得圣语申省状
证会某今月十二日上殿奏事未出劄子先秉笏叙谢蒙恩召除得面清光蒙宣谕曰久闻卿名下有二语偶不记忆读至第一劄贴黄口奏自古圣人无不尽伦而舜独为人伦之至者缘其他帝王皆处人伦之常独舜处人伦之变故也处人伦之常者易处人伦之变者难宣谕曰何谓人伦之常某奏父慈子孝兄友弟恭此人伦之常也子孝而父不慈兄友而弟或不恭此人伦之变也人孰无父母而舜则父顽母嚚人孰无兄弟舜之弟象则傲人孰无夫妇舜则以匹夫娶天子之女此皆人所难处者而舜能处之各尽其道所以为人伦之至宣谕曰烝烝乂不格奸某奏此乃舜以至诚笃孝感动之效也如象至为不道然舜亲爱之心不为少衰惜陛下之处济王不如舜之处象盖舜不以象欲杀已为怨而封之有庳既不失友爱之恩又使吏治其国纳其贡税象不得一有所为虽有虐民之心而无所施所谓仁之至义之尽也若陛下所以处济王者亦如此岂不尽善尽美圣上正色宣谕朝廷之待济王亦可谓至矣某奏陛下友爱之心可谓无所不至天下之人莫不知之但若谓此事处置得尽善臣实未敢仰承圣训陛下不必看其他只看舜之处象者如彼陛下之处济王者如此其不及舜明甚大抵人主所为当以二帝三王为师秦汉以下人君举动不皆合理难以为法陛下所以待亲王者既有媿於舜终是欠阙处蒙宣谕曰亦是一时仓猝某又奏此乃既往之咎臣本不当言所以言者只欲陛下知得此是一大欠阙处自此益进圣学益修圣德凡处人伦之际曲尽其至庶可揜盖前失异时为有宋盛德之君此臣区区之心也且如汉文帝亦不幸有淮南王之事只缘文帝所为可称处多淮南王之死又不出其本意所以不失为汉之贤主然不免有此一玷不如无之为愈今陛下处此一事既有媿於舜自今处他事当益加勉励必无媿於舜可也古之圣人亦不能无过但能补过则其过也如日月之食其更也如日月之复不害其为圣人玉色微有喜意读至第二劄尾某奏曰人心之所在即天心之所在宣谕曰天视自我民视天听自我民听即此意也读至第三劄陛下诚欲收用贤之效臣愿处伯成简於内祠置中行於经幄某奏朝廷之上不可无华髪旧德之臣不独人主赖老成之益朝列新进之士亦得有所矜式又奏陛下方留心典学若召伯成简中行三人置在朝廷特赐顾问所益必多如臣晩学恐不足仰禆圣德宣谕曰贤者在朝所益非浅又奏伯成简皆年逾八十人谓虽召之必不来臣谓陛下若至诚招徕之岂有不至之理纵使不来必能因囊封以忠言上达其益亦自不少宣谕二人何处居某奏杨简四明人傅伯成泉南人读至四方长人之官抚字不闻叨懫日甚一段宣谕曰监司郡守如何无一亷者某奏岂可谓全无人但亷者少而贪者多爱民者少而贪民者多耳又宣谕曰然则何以革之某奏若朝廷於用舍黜陟之间示人以意亷者用而贪者黜爱民者用而害民者黜使士大夫知所劝惩则此习何患不革又宣谕卿曾见有何亷吏某奏臣自湖南来所过州郡但见知袁州赵?夫一介不取真亷吏也又奏将帅掊克军士因依宣谕曰直恁地又曰军心尤不可失读三劄毕蒙玉音温然赐谕卿所陈三劄皆忠谠之论当即为施行某奏再拜讫退
论初政四事【乙酉七月为礼侍日上】
臣窃闻陛下乃者?选刚辰移御清燕非特恬养神明之观抑且稍正宫寝之仪臣子之心不胜慰幸然区区之愚有欲献於陛下者不敢自嘿恭惟高宗皇帝受命中兴造区夏六飞南渡驻跸钱塘其与前世之君荜路蓝缕以启山林披攘荆棘以立朝廷者殆无以异其艰其勤可谓至矣孝宗皇帝嗣守丕绪志清中原二十八年之间蒐揽贤材厉精听断未尝一日少懈用能保固大业垂万世无疆之休今陛下所御之宫庭即二祖储神闲燕之地也仰瞻楹桷俯视轩墀当若二祖实临其上念昔者剏守之惟艰思今日继承之匪易则兢业祗惧其容少忽乎汉文帝有言朕奉先帝宫室常恐羞之惟其以是存心故能终身为恭俭之主两汉之贤君莫先焉此臣之所欲献者一陛下前所居处密迩东朝唯思曲尽人子之?其敢遽当人主之奉今宫合暨乘舆服用之需颐指使令之便必将浸备於昔臣知圣性恬淡固非外物可移然以一心而受衆攻非卓然刚明弗惑未有不浸淫而蠹蚀者然则将何道以处之曰惟学可以养此心惟敬可以存此心惟亲近君子可以维持此心盖理义之与物欲相为消长者也笃志于学则日与圣贤为徒而有自得之乐持身以敬则凛如神明在上而无非僻之侵亲贤人君子之时多则规儆日闻謟邪不得而惑三者交致其力则圣心湛然如日之明如水之清理义常为之主而物欲不能夺矣此臣之所欲献者二三年之丧行於宫壼非独衰麻在躬而已哀慕之存於心者不可顷刻忘忧戚之形於色者不可斯须已古者卒哭而庐居小祥而垩室今虽未能如昔然居处之制不可不极其朴素也古者服丧非有疾不饮酒食肉今虽未能如昔然饔人大官之供不可不极其菲俭也古者终丧不处于内今虽未能如昔然防微谨独屏远声色不可不极其严也食则见先帝于羮立则见先帝于墙庶几不负罔极之恩丕昭纯孝之实傥因移御之适凡所以自奉者少异於居丧之仪则虽衰麻在躬犹不服也此臣之所欲献者三陛下前者日侍慈明两宫之情常欢然而无间今视膳问安之敬虽无改於昔而其见则有时矣此正陛下深留圣心之日也古之事亲者听於无声视於无形一举足一出言不敢忘父母也况皇太后亲举神器以授陛下同听万机曾未数月褰裳去之如脱敝屣隆恩厚德与天地无极陛下将何以报之乎然则?勤之礼孝养之诚当有加於前日可也至於两宫侍御之臣恩意当使如一盖爱亲者及其犬马况左右使令者乎厥今羣臣万民之命系於两宫慈孝交隆於上则羣臣万民皆有所恃以为安而两宫侍御之臣亦得以保其富贵此臣所欲献者四臣猥以不材叨备劝读比者亲承圣训苟可禆益朕躬毋或有隐陛下之虚怀求助如此臣其敢以浅陋自解乎用是辄陈其愚冀补万一惟圣明择焉取进止
贴黄臣窃惟古者平旦视朝以为常度盖人主与天同运故必与日俱出以临照百官则阳德宣昭政机无壅先皇帝每旦御朝率在卯辰之间臣侍螭坳二年实所亲见陛下始初清明正厉精庶政之日而晨兴听事乃颇後於先帝之时正使?内晏宁犹恐示人以怠况中外多虞之际乎孔子曰昧爽夙兴正其衣冠平旦眡朝虞其危难一物失理乱亡之端惟陛下深味斯言自今临朝必以日出为节于以法乾健而体离明通下情而达民隐实初政之首务也臣僭率有陈仰祈矜贷
西山文集卷四

[book_title]卷五
<集部,别集类,南宋建炎至德佑,西山文集>
钦定四库全书
西山文集卷五
宋　真德季　撰
对越甲藁
奏状
得圣语申後省状
证对某今月十四日轮当进读三朝宝训因有奏事劄子先就经筵展读至念昔者剏守之惟艰思今日继承之匪易某奏云陛下今日居处之地即高宗孝宗居处之地也居祖宗之宫室当思祖宗之艰难朝夕兢兢不忘祗惧庶可保守鸿业玉音云祖宗基业为人子孙自当兢兢保守读至以一心而受衆攻苟非卓然刚明不惑未有不浸淫而蠹蚀者玉音云当察於微芒又读至理义之与物欲相为消长者也某奏云理义谓仁义礼智之良心物欲谓声色货利之属义理上进得一分则物欲上减得一分真积力久纯乎义理则物欲自然消尽玉音亦谓知得义理物欲自不能惑某奏圣训极是今人未知义理直将声色货利作性命看欲得之心其炽如火才见得义理分晓其视声色货利如避烈火如逃猛兽何敢更近之乎读至笃志于学则日与圣贤为徒而有自得之乐某奏云人主如能垂精问学则所闻者皆尧舜禹汤文武周孔之言所讲者皆尧舜禹汤文武周孔之道圣贤虽远常若与之从容游处天下之乐何以过此玉音云朕在宫中无他嗜好只是读书写字读至持身以敬则凛如神明在上而无非僻之侵某奏云敬之一字乃圣贤宅心之至要人主能持心以敬则平居肃然常若神明在前非僻之念无自而入诗所谓不显亦临中庸所谓洋洋乎如在其上如在其左右皆此理也玉音云戒谨乎其所不睹恐惧乎其所不闻君子不欺闇室亦此意否某奏正是此理闇室屋漏乃常情易忽之地故圣贤谨之又读至亲贤人君子之时多则规儆日闻谄邪不得而惑某既举程颐之说以奏又云君子小人将何分别惟日进规儆之言使人主有歉然不自足之意即是君子日进谄邪之言使人主哆然有自肆之意即是小人陛下以此观之则君子小人之实判矣玉音云极是读至陛下前者日侍慈明两宫之情常欢然而无间今视膳问安之敬虽无改於昔而其见则有时矣某奏云臣所陈四事第四条尤为切要不审陛下知臣之意否玉音云深晓卿意又云朕朝夕太后之侧本不欲迁过此以太后圣训再三勉承圣训读至恭勤之礼孝养之诚当有加於前日玉音云朕受太后大恩何敢不尽其孝某又举治平间事谓今虽未有此当潜消於未形之先且云臣此段紧切处只在孝思二字而已愿陛下深留圣心玉音云极是读至贴黄晨兴听事乃颇後於先帝之时某奏云陛下在宫中起甚蚤视朝却觉稍晩玉音云朕视朝只依先帝时某奏比先帝差晩愿陛下自今视朝以日出为节庶几廷访羣臣可以从容上首肯奏毕玉音云卿今日所陈甚切某退至帘下再拜谢恩讫进前展读宝训睦亲门某奏太祖之友爱太宗前古所未有其言晋王龙行虎步生时有异必为太平天子则异时传授大位之意已见於此自尧舜揖逊之事不见於後世有天下者未有不私其子太祖非无子也燕秦二王非不可以托宗庙也乃不私其子而以与其弟盖知太宗神武英特天命所属必能身致太平故也尧舜之不传子以丹朱商均皆不肖之故太祖此举又有光於尧舜矣其後太宗果能混一区宇济世治平太祖可谓能为天下得人太宗可谓不负所托上首肯之读至涪陵公廷美卒某奏秦王之事陛下曾知其本末乎玉音云秦王似亦无大过某云容臣敷奏因具陈其所以然之故又读至真宗为皇太子一段某奏真宗既正储宫竢班幄次自合与亲王异处而乃极其恳请愿仍旧贯太宗嘉其孝悌遂从其请臣闻有子曰孝弟为仁之本盖亲亲而後能仁民未有不亲亲而能仁民者真宗惟其天资孝悌是以即位之後专行仁政异时契丹犯边宰臣寇准欲以王师邀之境上使只轮不返真宗恻然曰契丹幽蓟皆吾民不欲多杀此一举全活南北生灵不知其几千万计其源则自孝悌中出上变容首肯又读至卷末某奏自古帝王盛世未有不以亲亲为先尧典曰克明俊德以亲九族臯陶谟曰笃叙九族庶明励翼迩可远在兹伊尹作伊训以告太甲亦曰立爱惟亲立敬惟长始于家邦终于四海周家忠厚内睦九族则诗人歌之周室道衰弃其九族骨肉相怨则诗人刺之惟本朝祖宗以来以亲亲为家法其於皇枝帝胄恩意甚备如此卷所载皆陛下之所当法若太宗之於秦王乃是处人伦之变而矜怜恻怛曲尽其至如此尤陛下所当法某因诵太宗圣训曰朕以同气之亲不忍致於法又曰以廷美之恶岂当如此但骨肉之情有所不忍耳某奏观此则知亲亲之恩不可以有罪废上亦首肯所得圣语须至申闻者【是日读至其源皆自孝悌出又读楚王元佐一段奏云楚王乃太宗长子真宗之兄以疾不淂立真宗即位屡加封拜待遇之礼极其优厚及奏周室道衰下数语此三节皆为之动盖圣心明悟如此又读理义常为之主物欲不能夺奏云一州有一州之主一县有一县之主若州县无主则盗贼奸人得以窃据而为之主矣人心亦然理义为主则物欲不能入物欲为主则理义不能入上亦嘉纳】
奏谢奬廉吏状
臣今月十六日伏准尚书省劄子八月十五日三省同奉御笔近真某奏事朕因访问亷吏某以知袁州赵?夫对朕惟奬亷所以律贪亦庶几化贪为亷之効以惠吾民赵?夫可除直秘阁与监司差遣劄送臣者伏念臣比叨召札入对便朝具陈生灵耗斁之由皆本州县贪残之故渊衷有恻天语载询欲知亷吏之姓名以备圣时之采择念顷过宜春之境颇尝聆守土之贤百口自随惟禄是仰一介弗取其节可称遂以所闻冒陈于上退而窃省尚有当言若崔与之帅成都但载归艎之图籍杨长孺守长乐罔侵公帑之圭铢皆最为当世所推乃不能悉数以对方重愚臣之怵惕忽传宸笔之褒敭当九重厉精思治之秋正四方视仪听唱之日一守臣之蒙擢殆若细微百执事之乡风孰不兴起祗承命告倍切忻愉污吏革心实关公道瞽言获用岂曰私荣愿承明诏之作新更广宸聪而咨访循良未举盍宏封密之规贪浊当惩可废烹阿之典乃若澄源而正本尤先昭德以塞违使清光之化首倡於朝廷而亷耻之俗交兴於中外庶几民生日厚邦本弗摇此下臣献替之微忠抑初政施行之急务敢因奏谢僭有敷陈伏乞睿察
故事
故事【癸酉七月二十一日进】
高宗日历建炎三年六月二日己酉宰执进呈次上曰太史奏久阴霖雨不止占为阴盛下有阴谋霖雨者人怨所致早晚差寒天道不顺寒隂反节朕观晋史天文志备言其证恐失其当以召天变
臣闻灾异者天地之戒也古先哲王严於自儆故其遇灾也常以为人事之所召後世之君乐於自恕故其遇灾也常以为天数之适然治乱存亡之分未有不基於此者恭惟高宗皇帝勤劳恭俭绍开中兴忧闵元元力行仁政求诸当时未见阙失而久阴霖雨之变惕然自省遽以为人怨之所致大哉圣言可谓深知天人相与之际矣臣伏观春夏以来淫雨过度都城之内细民失业近畿诸邑山裂水涌沦胥以死者不可胜计仰惟陛下畏天敬民无媿前圣固宜殊祥异瑞史不絶书而谴告谆谆乃与事戾何耶臣伏而思之此殆吏刻急而民咨怨之所致也夫朝廷张官置吏凡以为民改法易令亦以为民而今长人之官能布宣德意勤恤民隐者何其甚寡而依势作威倚法以削者何其纷纷也假称提楮币之令而科率齐民借摧抑兼并之名而破坏富室期会峻於星火争利极於锥刀於是掊敛兴而民始怨矣不穷告讦之虚实而广事株连不原情犯之重轻而例行拘籍甚而父子衔寃赴井相踵丘坟何辠亦没县官於是刑戮繁而民始怨矣夫天之与人本同一气故有匹妇非辜而赤地千里者况民生嗸嗸如此天岂不为之动乎臣愿陛下以昊天孔明为不可忽以皇祖有训为不可忘日与辅佛之臣讲求寛大之政亟下明诏申敕有司蠲除烦苛与民休息若是而灾害弗除嘉祥弗应者非所闻也某不胜惓惓
故事【癸酉八月十七日进】
通监唐德宗纪初安史之乱数年间天下户口什亡八九州县多为藩镇所据贡赋不入朝廷府库耗竭中国多故羌戎每岁犯边所在宿重兵仰给县官所费不赀皆倚办於刘晏晏以为户口滋多则赋税自广故其理财常以养民为先诸道各置知院官每旬月具州县雨雪丰歉之状白使司丰则贵籴歉则贱粜或以谷易杂货供官用及於丰处卖之知院官始见不稔之端先申至某月须如干蠲免某月须如干救助及期晏不俟州县申请即奏行之应民之急未常失时不待其困弊流亡饿殍然後赈之也由是民得安其居业户口蕃息晏始为转运使时天下见户不过二百万其季年乃三百余万其初财赋岁入不过四百万缗季年乃千余万缗臣闻诸大学曰有德此有人有人此有土有土此有财有财此有用德者本也财者末也外本内末争民施夺是故财聚则民散财散则民聚自古迄今未有人心失而财可恃者亦未有不恤其民而可以丰财者圣贤之言炳若星日万世不能易也刘晏在唐虽未足以语此然犹知养民为理财之本出入敛散亦皆有法岁丰谷贱则伤农故必高其价以籴岁饥谷贵则伤民故必下其价以粜凶荒始兆先期赈恤用物虽约所济者多以故民生安业户口蕃息岁入之赋至於数倍夫晏以一有司粗知财用之本末犹能致利若此况为天下者诚能究大学生财之义一意务德以养民其效可胜计哉臣观近世所谓善理财者何其懵乎此也元元已病而科敛日兴不知皮将尽而毛亡所傅也出新巧以笼愚民苟邀倍称之入不知朝四莫三之亡益也孟子曰我能为君实仓廪充府库今之所谓良臣古之所谓民贼也夫以刘晏之术而?诸孟子之言己未免为圣贤罪人矣而今之有司则又晏之罪人也惟圣明之君忠智之臣亟思其本而改图之实天下幸甚
故事【甲戌三月初七日进】
元佑元年司马光等言王者设官分职居上者所总多故治其大要居下者所分少故治其详细此理势之自然纪纲所由立也是以周官小宰以官府之六属举邦治大事则从其长小事则专达凡宰相上则启沃人主论道经邦中则选用百官赏功罚罪下则阜安百姓兴利除害乃其职也至於簿领之差失期会之稽违狱讼之曲直胥史之迁补皆郎吏之任非宰相所宜亲也故人有言察目睫者不能见百步察百步者亦不能见目睫言详於近者必略於远谨於细者必遗於大也今尚书省事无大小皆决於仆射仆射自朝至暮省览文书受接辞状未尝暂息精力疲弊於米盐细故其於经国之大体安民之远猷不暇复精思而熟虑恐非朝廷所以责宰相之事业也窃以六曹长官古之六卿事之小者岂可不令专达云云诏从之
臣窃惟司马光之言古今之至言也昔陈平不答钱谷断狱之问以为当责之内史廷尉唐太宗不以词讼细务烦宰相而属之左右丞若平者可谓知宰相之职太宗可谓得任相之道矣臣观近世以来中书之务日繁应酬剸决几不暇给岂有他哉盖六曹长贰不能自举其职而诿之朝廷朝廷之尊不免下行六曹之事故也厥今天下所当经画固非一端而安危利害之大者莫边政若也盖干戈繁兴中原云扰事变迭出胡可胜穷或强邻崛起何以为控制之方或弱国瓜分何以为抚驭之术或羣雄角立必思所以待之或流民辐凑必思所以处之至若将帅之多庸材军旅之多弊政财用衰耗而未赡士卒愁叹之未销凡此数端所当汲汲讲求如拯焚溺其可以区区细故夺之乎昔绍兴中吏部尚书孙近请诏大臣凡所以靖中原安边境者日夜讲究而常程之事付之有司上曰要当遴选尚书侍郎使之专决大哉圣言可为万世法臣愿深诏朝廷举行六曹专达之制如元佑大臣所陈选择羣工分厘衆务如绍兴之圣训则纪纲立而事功成矣
故事【甲戌七月十一日进】
汉宣帝地节四年九月诏曰朕惟百姓失职不赡遣使者循行郡国问民所疾苦吏或营私烦扰不顾厥咎朕甚悯之今年郡国频被水灾已振贷盐民之食而贾咸贵衆庶重困其减天下盐贾
臣窃惟宣帝可谓恤民之深虑民之至矣其疾苦则遣使者循行以问之灾害则振贷之至於盐直之贵似未深为民害必诏有司损其贾而後已盖元后民之父母也孩提乳哺少失其节皆父母之责困穷惸独一失其养皆元后之辜陛下爱民之深虑民之至不减汉宣而近岁以来吏以击搏震挠为功不知以护养抚柔为本营私烦扰殆匪一端迩者又闻郡国守臣侵牟规利有薪刍诸物官为列肆以自售者於是物贾骤腾而细民不胜其困矣有尽拘商盐酬之以楮而官自出鬻责民以钱者於是盐直暴踊而人为之淡食矣吁此何等气象而见於今日邪昔陆?有言民者邦之本财者民之心其心伤则其本伤本伤则枝叶颠悴而根柢蹷拔矣?之斯言可为永鉴臣愿明谕辅臣尽斥天下贪残之吏其尤亡状者施之以流放不齿之刑毋但削秩免官而已仍命词臣推原德意降一诏书丁宁训饬俾天下晓然知圣主加惠元元之意去苛猛而趋忠厚此培埴邦本之先务惟陛下深留圣意海内幸甚
故事【甲戌八月十七目进】
庆历三年元昊遣使来所要请凡十一事谏官欧阳修言元昊再遣使人至阙和之与否决在此行窃计庙谟合思成算云云臣见汉唐故事祖宗旧制大事必须集议盖朝廷示广大不欲自狭谋臣思公共不敢自强故举事多臧衆心皆服自兵兴以来常秘大事初不使人知及其处置乖违岂能掩蔽臣谓莫若采大公之议收衆善之谋待其都无所长自用庙谟固亦未晩其元昊请和事伏乞於使人未至之前集百官廷议庆历四年边奏契丹修天德城及多建堡寨知制诰田况意其蓄奸谋乃上疏曰朝廷予契丹金帛岁五十万朘削生民输将道路疲弊之势渐不可久而近西羌通欵岁又予二十万设或复肆贪渎再有规求朝廷尚可从乎臣至愚每念至此则惋叹不已矧两府大臣皆宗庙社稷天下生民所望而系安危者岂不为陛下思之哉每旦垂拱之对不过目前政事数条而已非陛下所以待辅臣非辅臣所以忧朝廷之意也有唐故事肃宗以天下未乂除正衙奏事外别开延英以谘访宰相盖旁无侍卫献可替否曲尽讨论今强敌凌逼而河朔将佐之良愚甲兵之善窳道路之夷险城垒之坚敝军政之是否钱粮之多少在两府辅臣实未有知之者万一变发所忽制由中出少有差跌则事不测矣愿因燕闲召执政大臣於便殿从容赐坐访逮时政专以外患为急则人人唯恐不知以误应对事事唯恐不集以孤圣怀日夕忧思不敢少懈同心协力必有所为今不此之务而日以委琐之事更相办对议者羞之
臣窃考是时元昊以力屈请和朝廷含垢抚纳宜无後悔而欧阳修方欲举行集议以收衆善之谋契丹修建城堡未必真有窥觎之计而田况遽请咨访大臣专以外患为急盖情之难知莫如边塞事之至重莫如甲兵过於虑危然後不危深於防患然後亡患此二臣所以惓惓纳忠而不敢默也今西北小夷日益猖獗万一有夹攻之约而归我旧疆有通好之言而邀我岁赂或从或否皆系安危此吾之当虑者一金人被侵迁于汴都外有强敌之冯陵内有羣寇之侵迫或帅其羣下沿江南归或乞师藉强祈为已援有一于此处之寔难此吾之当虑者二也彼之四邻因其危蹙必皆规拓土疆设或夏人乘虚遂据秦陇我之西北复接强邻右诎左支岂易为力此吾之当虑者三也凡此三患特其大端若乃辐凑之流民纵横之羣盗处之亡素皆足以荡摇边鄙为根本忧後患多方尤难豫料以今日事势而较诸庆历之时人材孰多财用孰裕其为可虑殆有甚焉而庙谟沈深独运帷幄未尝采羣下异同之言昕廷奏事数刻辄退未尝有便坐从容之议此臣之所未谕也修况之在庆历皆为名臣而其论又颇切於今日故臣敢采之以献伏惟陛下深味其言而亟行之实天下幸甚
奏状
江东奏论边事状【丙子十二月十二日上】
臣至愚极陋蒙陛下选擢将漕江东朝夕之所尽心不过州县间常事未足仰报大恩今事有关於宗社之安危国家之休戚职有常守在臣虽不当言而其义则有可言者昔欧阳修以知制诰出为河北转运使尝请与闻兵事仁宗许之臣虽於修无能为役然亦由词臣出使且以转饷为职则边陲利害臣敢避晋越之罪畏缩不言臣窃见金人自失国南迁其势日蹙比者鞑靼与西夏并兵东出潼关深入许郑汴都危迫之状见於金使所云近复转闻敌兵攻围都邑游骑布满山东虽探报之辞不无同异要其大势以河南数州仅存之地而抗西北二国方张之师加以羣盗纵横叛者四起土倾鱼烂厥证具形括马敷粮公私并竭交钞数万仅博一餐危急如此不亡何待臣谨按国史金之侵辽在政和之四年【甲午岁】其灭辽也在宣和之七年【乙巳岁是冬即侵中原】臣窃谓今日天下之势无以异政宣之时陛下所以自治其国与外御敌国者亦宜以政宣为鉴夫以皇皇钜宋八叶重光至于政宣盖太平极盛之日使朝廷之上知守成之惟艰无难之可畏惕焉戒惧以祈天永命为心亲信仁贤修举德政则国势屹然有泰山磐石之固虽百敌国其何能为不幸燕安湛溺之余纪纲荡然无一足恃本根既拨枝叶从之於是敌人得以逞其兵威攻取我都城倾覆我社稷劫迁我二圣驱策我蒸民自开辟以来侵陵之患未有若是之甚也今将戒前车之覆永神器之安其道非他愿以政宣为监而已臣尝妄论政宣致祸之由其目有十夫君臣相敕维是几安股肱不良万事隳坏其在虞廷犹以为戒自蔡京倡丰亨豫大之说王黼开应奉享上之门专以淫侈蛊上心奢靡蠹国用土木之功穷极盛丽花石之贡毒遍东南甚至内庭曲宴出女乐以娯羣臣大臣入侍饰朱粉以供戏笑於是荒嬉无度而朝政大坏矣其失一也易曰师贞丈人吉又曰师出以律否臧凶言总师必得老成厚重之人用师必有节制训齐之律反是则凶也自童贯高俅迭主兵柄教閲训练之事尽废上下陛级之法不行溃败者不诛而招以金帛死敌者不恤而诬以逃亡於是赏罚无章而军政大坏矣其失二也诗曰敬天之怒无敢戏豫敬天之渝无敢驰驱自昔未闻简忽天变而无祸者政宣之世灾异数见大星如月徐徐南行日黯无光汹汹欲动赤气犯斗水胃都城当时羣臣恬不知警方且以怪孽为嘉祥变异为休证此上不畏天戒其失三也大舜之圣舍已从人成汤之德从谏弗咈自昔未闻饰非遂过而不亡者政宣之际以言为讳张根论征敛之烦散官安置李纲论大水之变远谪监征於是荐绅不敢言矣邓肃以进诗讽谏屏出太学朱梦说以昌言宦寺窜斥偏州於是布衣不敢言矣箝结成风驯致祸败此下不恤人言其失四也夫君子在内其卦为泰济济多士文王以宁政宣用事之臣专以毁忠忌贤为事凡累朝老成之望当代鸿硕之材不以奸党废则以邪等斥不以曲学贬则以异论逐排沮挫揠之余举国无君子矣虽欲久安得乎其失五也夫开国承家小人勿用而难任人蛮夷率服政宣之世京黼继尸宰柄贯攸滥厠枢庭其翶翔台省布列馆殿非歌颂诗书即膏粱子弟非奴事阉尹即翼附权臣更引迭援在廷皆小人矣虽欲勿危得乎其失六也记曰四方有败必先知之此之谓民之父母政宣小人颛为蒙蔽以欺上听刘法败死西陲而童贯乃以捷闻方腊破东南六郡而王黼匿不以告郭药师反形已露而边臣掩覆於外金人尅期入侵而大臣讳晦於中上下相蒙稔成大患至敌兵济河而朝廷犹未之觉其失七也书曰民惟邦本本固邦宁政宣小人专务聚敛以摇根本朱勔以贡奉扰浙右李彦以括田困京东蔡京改盐钞法而比屋叹愁王黼创免夫钱而诸路骚动人不聊生散为盗贼虽微夷狄亦必有萧墙之忧其失八也诗曰无竞惟人四方其训之古者以一士寑敌谋片言折外侮政和初遣使觇国而童贯实行辽之君臣相顾窃笑已有南朝无人之讥北事既兴遂付戎律以仆隶之才当元戎之任节制不明诸将无所禀畏庸懦不武敌师得以冯陵未几副之以蔡攸易之以谭镇其为驽怯又益甚焉於是金人知中国之无人而异志兴矣此授任非材其失九也昔子产以蕞尔之郑崎岖强国间区区一环宜无爱於晋而子产则曰大国之人令於小国而皆获其求将何以给之一共一否为罪滋大大国之求无礼以斥之何餍之有卒不与秦求地於赵赵欲与之虞卿曰王之地有尽而秦之求无已以有尽之地而给无已之求其势必无赵矣赵用其计而秦不能加盖有国者不幸与强敌为隣当有以服其心而不当徇其欲方金人与辽国交兵虽能每战辄克然视吾中国之尊如高山大海未易测其雄深何敢遽有他志不幸奸臣腐夫希功寡谋唯恐无以顺适其意彼方邀吾岁币则予以契丹旧数而不辞邀吾燕地税赋则予以银绢百万而不靳至於索犒师则许以犒师欲贷粮则许以贷粮一事方酬而一事已生前请未塞而後请复起一切顺承无敢或戾而南牧之师已侵寻於境上矣盖彼之求我本无餍足徒知徇其欲而无以服其心其祸固应尔也或者惟以纳张觉结余覩为造衅之由而不知召侮取轻其渐非一虽微结纳之事其能保盟约之不寒乎此处置乖宜其失十也今陛下圣德清明万无此失然臣独怪一人忧勤恭俭无媿仁祖之风而羣臣盘乐怠傲乃有宣和之习东南民力耗於军饷者十八而士卒穷悴常有不饱之嗟灾异频仍修省之实未覩言路壅塞谠直之士弗容君子非不参用而正论未尝获伸小人非不欲远而谗謟犹或得志蒙蔽之风日炽聚敛之政日滋此失未除臣恐後之视今犹今视昔也虽然臣外有司也其於内事不敢尽言独请为陛下深陈所以待外国者臣观鞑靼之在今日无异昔者金人方兴之时一旦与吾为隣亦必祖述金人已行之故智盖金人尝以燕城归我矣今独不能还吾河南之地以观吾之所处乎受之则享虚名而召实患不受则彼得以陵寝为词假大义以见攻金人尝与吾通好矣今独不能卑词遣使以观吾之所答乎从之则要索亡餍岂能满其溪壑之欲不从则彼得藉口以开衅端狡黠之情必出於此不可不豫图所以应之也自三数年来谋国者不深惟长算而一切幸安曩者敌在幽燕吾以岁时聘问已非获已彼既播越而南独不可迁延其辞俟复燕山然後玉帛往来如故乃使大宋臣子拜仇敌於祖宗殿廷之下其误一也岁币之弗遣是矣然不以还燕为词而诿曰漕之渠乾涸使敌人得以移文督责中原豪杰闻之宁不以寡谋见哂乎其误二也并边遗民皆吾赤子穷而归我当示绥怀疆吏非人唯知拒却固已絶中原之
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>