<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,世系图,跋,序,卷之一,卷之二,卷之三,卷之四,跋,五山集全文在线阅读,五山集全文在线下载,大玄古籍书库">
<meta name="description" content="《五山集》四卷，续集六卷。是朝鲜王朝时期五山车天辂创作的诗文集。作者死后很长一段时间无人过问。后来正祖发现后，指派平壤监使洪良浩收集整理，并责成洪良浩校订后由平壤监营出版发行。_五山集_全文在线阅读_五山集_全文在线下载_大玄古籍书库">
<title>五山集_车天辂_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">五山集</span> <br/>
          作者： <span class="inputVal" id="bkauthor">车天辂</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]159200</span> <br/>
          说明： <span class="inputVal" id="bkdec">《五山集》四卷，续集六卷。是朝鲜王朝时期五山车天辂创作的诗文集。作者死后很长一段时间无人过问。后来正祖发现后，指派平壤监使洪良浩收集整理，并责成洪良浩校订后由平壤监营出版发行。</span> <br/>
          封面： <span class="inputVal" id="bkimg">Z_18294.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]五山集
[book_author]车天辂
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]159200
[book_dec]《五山集》四卷，续集六卷。是朝鲜王朝时期五山车天辂创作的诗文集。作者死后很长一段时间无人过问。后来正祖发现后，指派平壤监使洪良浩收集整理，并责成洪良浩校订后由平壤监营出版发行。
[book_img]Z_18294.jpg


[book_chapter]五山集

[book_title]卷一
古賦
木奴賦
客有讀古史氏者曰。古人云。居之一歲。種之以穀。十歲。種之以木。百歲。來之以德。又曰。黃金滿籝。不如敎子一經。若余者。無德以來之。無經以敎之。欠箕裘之業。缺堂搆之基。惟有江頭木奴數千。可以爲後世之遺。惟爾子若孫。當以取足於衣食。其夜夢有數千丈夫。偃蹇形神。蒼然氣色。于于而來。離立而卽。怒氣勃勃欲吐。若有不自得。口不能言。請對以臆。粤若古之人。咸有取於百卉。或以色相。或以臭味。松柏之勁直。禮記比德於君子。芝蘭之馨香。騷人托興於賢士。蓮隱逸以濯水。菊俊傑以凌霜。國老甘草。將軍大黃。至若余者。璇樞之精。歲星之英。坐南國而不遷。稟烈氣而堅貞。荊州錫貢。著於禹書之記。度淮爲枳。見於周禮之誌。屈子揭於椘頌。郭璞載於海經。食而不剖。敬君賜之晏嬰。受而拜之。恩稽古之桓榮。樂不减於商顔。二叟仙碁。不敢嘗而遺母。陸績奇兒。長價李文饒之賦。增光庾子山之詩。相如賦上林之盧。周穆食瑤池之白。合懽異唐皇之蓬萊。愈病訝蘇耽之仙鶴。經霜未熟。右軍奉帖於三百。斫皮半空。左慈衒術於幾千。嘉不取之虞愿。美納直之柳玭。病則子美歎生意之少。珍則東坡詠羅帕之分。驚射覆鎭西之客。怪寄書洞庭之君。是以江陵千樹。衡岳萬株。富等千戶。色竝三珠。莊叟論其可口。子美詠其分金。莫不雋我之味。剖我之心。獨奈何夫子之蒿目。反以木而奴之。昔匠伯至於曲轅。不顧櫟社之支離。然名之以散木。則櫟社樹見夢而有辭。謇予后皇嘉樹。乃東南之美者。目以蒼頭者奚。吾深有憾於夫子也。主人曰。唯唯否否。子不聞乎。柳子愚其溪。鄭人愚其谷。西極之水爲弱。南方之川爲惡。而况演洪範九疇之聖。佯狂爲奴。得一諾千金之賢。髠箝爲奴。任安爲挾馬之僕。衛青爲食馬之奴。詞人命楚騷以奴僕。天子指處士以狂奴。然而號之者不以爲嫌。受之者不以爲辱。今子乃惡是名。豈欲爭衡於百木之長松柏。非我敢辱子以輿儓。乃欲借資而徼福。况我乏程鄭數百之家僮。無以爲子孫之業。故蹔屈吳椘之諸君。以備年年之取給。不然桑榟必敬。詩人歌之。丘木不斬。禮書錄之。雖我子孫之貿貿。何敢於子奴虜使之。於是丈夫有一人。揚眉盱衡。正襟獵纓。抵掌頓脚。重爲之揚㩁。子言則然。余亦有說。昔者平仲書楹之戒。德公遺安之意。不治垣屋者。豈非酇文侯之深智。淸白傳家者。乃是楊伯起之高義。䟽太傅不以數百金立産業。恐爲後葉之累。忠武侯雖以八百桑留成都。詎計可居之利。然則古之遺子孫者。以德不以木。以經不以奴明矣。今子徒知取衣食爲利。不知敎德經爲貴。昔者不韋家僮萬餘。無救遷蜀而死。季倫僮僕千人。何補奴輩利財。若然則刁間之奴未爲益。王褒之僮未爲災。矧我山中數千丈夫。安肯伈伈俔俔於夫子之弱子孱孫者哉。祖龍封松。蒼髥必不欲也。王績官石。雲根必不願也。彼雖加之以大夫之名。猶且不屑就之。而况僕隷之賤賤者。且夫子苟欲以我輩爲君子孫之計者。無寧友之云爾。何必辱之以奴隷然後爲得也。子獨不聞乎。草木爲我儔。歌詠乎李謫仙。草木是親情。篇章乎盧玉川。豈有登白玉之盤。爲王公之羞者。甘心服役於藏獲之下賤。無奈子徒聞魚婢雁奴之稱。乃待我之淺尠。主人於是。神茹色蘂。𢠵惘靡徙。強顔而謝。惵然而愧曰。余旣言耄。妄有所論。古語不誣。利令智昏。只知以子爲利。不料以子爲辱。微子之談。余何能穀。其始自今。無復云云。豈敢曰木奴。當更曰木君。丈夫者欣然而去。主人乃欠伸而已。
五言古詩
橘中對碁代人月課
南國有皇樹。受命生不移。何人種成實。手摘秋黃垂。一箇大於甕。咄嗟兩剖之。其中有何物。偶坐氷霜姿。手談對爲劇。三百羅枯碁。謂言橘中樂。不减商顔時。斯須忽飛去。碧落雲逶迤。見者但瞠目。欲問知爲誰。乃知仙與佛。神化無不爲。錐末納世界。芥子藏須彌。塵中一天地。鼎裏雙娥曦。偉哉兩仙翁。妙敓造物兒。玉顔長自春。甲子誰復知。靜坐閒日月。上淸歸去遲。不知爛柯者。人世幾回悲。
願作冷秋菰月課
祝融出南訛。火龍爲前驅。炎官煽威烈。盾日燒天衢。熟爍毒太苦。六合猶洪爐。不知褦襶子。觸冒爭奔趨。謇予怯酷吏。鬱鬱仍瞿瞿。纎絺若重裘。汗漿流曼膚。不成河朔飮。怐愗空咄吁。但願得變化。何物不負吾。淸商若箇畔。乃有秋風菰。蕭蕭立碧玉。獵獵森靑蒲。滄滄肅爽逼。颯颯淸涼俱。寒莖氷逾凈。冷影霜欲枯。不借龍皮扇。安用黑蚌珠。誰言重水玉。自可輕醍醐。此心良耿耿。此意何區區。足知熱濯風。不如我所圖。君看澣海上。百尺氷平鋪。赤脚一踏破。除此非吾須。
七言古詩
上天朝楊御史鎬應製
憶昔歲在龍蛇間。鰈域遭罹陽九厄。海中猰㺄鑿齒磨牙競人肉。千里腥膻染戈戟。城闕丘墟廟社灰。鬼神狐傷天地窄。聖天子愍我君臣越在草莾兮。百萬億蒼生陷犬羊。再動神兵掃凶逆。文武之臣受命東來。冠盖接後先。督府元戎盡于役。經理衆務委寄最難人。必待深謀雄略善劈畫。天王乃命御史楊公膺是任。驄馬繡衣來遠跡。楊公自是天下士。早好奇偉倜儻策。文章屈宋作衙官。氣槩山河入揮斥。家聲四知金。千古傳淸白。明經冠漢儒。靑紫頷髭摘。拔擢潤朝廷。明光幾前席。此歲朝受命夕飮氷。身跨白玉鞍。腰間劍動龍三尺。蹔辭燕臺高。遙度鴨江碧。析木津頭福星光下垂。扶桑海上紫氣爛相射。四牡金纏轡。千峯石戴驛。威風烈烈先以聲。鯨溟殺氣已蕭索。高居玉帳臨河魁。太白收芒色不赤。轅門白日靜。燕寢淸香積。令嚴鐘皷夜寂寥。爽氣炎天猶浙瀝。坐瓊筵。指揮十萬貔貅如束濕薪兮。翫寇股掌中。折衝樽俎間。金旌蕭蕭兮火旗爀爀。醜虜逖聽心膽寒。秀吉可貽巾與幗。斧螳鋒蝟聚作穴中螘。獸角之城雲梯格。我公輕裘緩帶兮。獨先萬夫奪其氣。目中已無沙塞磧。海壖一鏖何壯哉。欲使秦輪不返隻。假息鼎魚爭乞憐。不敢入尺寸死咋。擬將秉籥奏周凱。復見靈臺之偃伯。向來靑社賴不屋。萬姓各田田宅宅。邢遷如歸衛忘亡。帝德如天河讓澤。解紛釋難無非天朝將士力。救闘弗博撠。於我國。最有恩最有功。莫非我公先。東人思如父母仰如星斗兮。豊碑口籍籍。奈何天不借。大功未半三軍腕還搤。篋中白羽扇。未秋良可惜。一自飊輪返九霄各天。帳望雲泥隔。緬懷瓊樹兮。幾吟鴻飛遵渚詩。佩服德音徂無斁。謂言小邦雖僻在左海左。我公於焉所嘉客。欲表著不世勳。景仰高山在朝夕。常聞德澤在人者。民必生祠自在昔。石相祠欒公社。所以立於燕齊地照人耳目。千載聲名何舃奕。便當中國而閣爲公祠。不負古人心先獲。何幸如今又得像。惟肖數幅鮫綃挂素壁。英姿颯爽骨相眞。騏驥霜蹄鵬風翮。深山大澤龍虎變化不測魁傑人。再拜孰不動心魄。景星慶雲再覩足爲快。如承謦欬負劍辟。蜀人昔留張公像。張公未是有異蹟。我公活我靑丘民。德流子孫何翅在處咸手額。形像畫麒麟。光輝載竹帛。豈但被草木。且可燭蠻貊。念我昭敬王。得公雅論如拱璧。逮今我寡君。尤慕高風望裨益。况聞玉節臨漢關。陸讋水慄皆辟易。東人引領無忘角弓篇。欲寄心風恨傳譯。蔽芾甘棠尙勿伐。見像懷賢那忍釋。望塵望履不可得。却歡風烟限疆場。山川雖間之。戀德一念長脉脉。公名漢江水。公功白嶽石。江不絶兮石不崩。公之功名與燀爀。
次駕鶴樓韻
昔人駕鶴樓上遊。一去不返今千秋。鶴去樓空日月白。百里更屬吾仁侯。靑山卻略水滂湃。入檻松風生地籟。高樓搥碎再突兀。臨觀不隔烟霞外。仁侯爲政謝茹吐。莫爲吏迹寧媚嫵。高明遊息足全天。永嘉句漏何須數。閬風玄圃入冥搜。引人絶境充淹留。箇中只合卧元龍。不但豪氣兼風流。我落塵埃望寥廓。引領思君雲漠漠。地因人勝亦堪誇。世間知有楊州鶴。
感君恩引贈石峯
鐘王筆法巧奪造化工。萬古誰敢爭奇雄。流傳妙染映四海。幾年古墨來吾東。石峯得之妙入神。眼高一世空無人。臨池盡黑獨自喜。勁骨老氣皆逼眞。天門蚤結聖主知。半生顧眄偏恩慈。今年又奉尺一命。短僮羸馬朝京師。授館致餼關中貴。白日榮光照天地。銀光側理下如雲。龍砣飛動金門裏。聯翩寵錫出玉府。絡繹仙珍分異數。豹囊玄玉結晴烟。麝臍淸香凝瑞露。醁醽㶑灔黃封春。波臣拔刺白錦鱗。彩毫不借文通夢。便面解障元規塵。味長山脩兼海錯。陸羽草魁安期舃。玉粒粲粲然桂薪。烏銀斫盡春山碧。白氈黃潤不見風。星娥應復慙女紅。厖鴻惠渥乃如此。生成始訝天無功。儲君睿想親拂拭。華袞玉音垂奬餙。賜霑需澤借恩光。滿目祥雲堪動色。餘波浹骨自天下。卷却銀河向身瀉。湛恩如海又如山。海卽東溟山泰華。自是君王聖於藝。爲愛筆精能獨詣。天笑頻回天眼開。鐵索銀鉤動旒綴。君今抱此海內寡二才。鶴唳曾徹黃金臺。千金一字不覺九鼎重。較除敗筆丘山穨。自古濡毫世不少。曉星爭似月皎皎。伯英魯公浪得名。何况禇歐與羅趙。未聞能感帝王尊。那復昭融天語溫。但使高名懸日月。誰知新渥溢乾坤。吾知石峯不世遇。獨紆激賞無今古。漢水若帶南山礪。塵露難酬九重顧。惟應手拂鰲背三山石。一片龜龍壓鄒嶧。寫此吾王中興聖德頌。岣嶁筆勢燕然額。請祝聖主九九八十一萬歲。玉燭再調東海際。石峯到此志願畢。歸老江湖思得計。曰余抹摋百僚底。十年抱璞長垂涕。生逢堯舜不忍訣。只有丹心遊玉陛。與君契知親且雅。意氣相傾更相借。知君生死感君恩。爲作此詩煩一寫。
龍梭月課
月中桂樹高百尺。吳剛斧斫千年柯。老骨輪囷奇又奇。天孫見之爲摩挲。不待先容乃作器。斵雕而成機上梭。織得雲錦萬萬匹。日日幾度拋擲過。提携愛翫不釋手。玉質光瑩如琢磨。烏鵲橋頭七月七。半夜更渡昭回河。居然忽失手中物。落在人間年幾多。陶公也是神仙人。網出大澤千丈波。獨見異狀驚歎久。恐被鬼護煩撝訶。歸來挂壁欲傳寶。雷霆晝擊雨滂沱。斯須化作玉龍去。萬里彩雲迷大羅。無乃星娥覔舊物。故遣六丁取將麽。不然至寶自變化。有若劍津龍太阿。異事流傳天地間。無人吟詠理則那。深思物理三歎息。欲問天公知奈何。
題韓石峯所藏龍虎障子歌
龍爲至神物。名入四靈。身是凡鱗主。虎者乃戾蟲。氣壓百獸。雄作毛族祖。何人繹思搖彩筆。手發天機掇花露。想當解衣盤礴臝。睥睨六合凌千古。經營意匠得神助。揮灑奇功在毫素。鱗甲欲動牙爪奪天。骨開張毛毳豎。角掙戟兮尾拽風。噓氣疑成雲片縷。眼如雷兮腋狹乙。嘯起長風欲吼怒。神姿如入葉公室。白日蜿蜒頭闖戶。奇形若伏熊。渠石夜射猶餘矢沒羽。不是渡河避宋均。無乃負舟驚夏禹。晉人蔡墨可言智。椘國子文如得乳。劉生學擾不能豢。馮婦下車安敢侮。南山霧澤一斑文。碧海春晴五花樹。元氣淋漓濕毫末。宇宙茫茫太陰暮。五色雲中出頭角。叱咤雷公振天鼓。隱然眞作在山勢。擇肉熊羆飫不吐。海底鯨鯢未相識。何况草間有狐兎。龍之兒一朝便學升天行。變化茫洋白雲路。虎之子三日已抱食牛志。吼裂蒼崖輕猰窳。悲風萬里生微綃。古色蒼然起烟霧。不有凝毫幻神俊。此物安肯留牆宇。初來主臣未敢逼。熟視默與精靈聚。泥蟠不可此中久。一注甘霖蘇下土。雄心豈欲卧尺草。搖尾乞憐非媚嫵。誰得食肉寢其皮。我欲攀鱗朝紫府。石峯墨妙鐘王流。筆製靈鰲三島舞。乘槎再上黃金臺。金臺羣賢喜相遇。中有一人好古者。邀引華堂談玉麈。蹔對紛壁融心神。飛動應龍怒雕虎。主人爲貺好鵝賓。卷却湘烟侑鸚鵡。歸來鰈域重拂拭。畜眼平生無此覩。秖恐雷霆霹靂破四壁。躍上層霄走林莽。求詩記異良有心。會見六丁來下取。誰知粉墨形似間。自有神靈若威武。倚劍摩挲一長歎。山出箕風海飛雨。
敬憲公祠宇詩爲吏部李尙書作
鐵嶺之外古朔方。靺鞨鄕連肅愼氏。天傾西北白頭山。地限華夷黑龍水。鳥道幾層劍閣重。鯨海一邊暘谷邇。分州政得二十餘。去國相懸數千里。俗參蠻貊事弓刀。民雜羯夷略文字。朝廷幸借敬憲公。棨戟初爲觀察使。謂言漢祖豐沛邑。乃是周家岐豳地。名敎尤宜重庠序。詩書耐可化窳啙。傳稱不學卽將落。聖曰有敎元無類。掄簡還收子弟員。聚辨盡作衣冠士。藏修遊息豈無所。切磋琢磨良有以。麗澤渾如蛾子述。入學爭厲皷篋志。坐令聾瞽旋鑿開。竟使螟蛉式穀似。適越非關章甫資。遊雎咸善藻繢事。柳民樂承子厚經。潮士敬服昌黎義。從此遷喬北方學。庶幾矯翼南溟徙。聯翩點額望風雷。取次明經拾靑紫。易俗由來先以身。牗民不啻若提耳。也知公是千人豪。非但才堪一方吏。德宇何曾有町畦。度量不敢窺涯涘。紫燕騄駬凡馬空。大呂黃鍾八音始。足踐台斗未爲榮。器合廟堂方可倚。自公一去雪山輕。此邦千秋景行止。爲立仁祠俎豆之。若見英靈陟降只。甘棠長切召伯思。峴首幾墮羊公淚。宸心寵奬有哀贈。詞伯揄揚非溢美。遺廟應難覔兵燹。餘烈唯看在人誄。先生五世澤不斬。後死幾多思未已。掲虔聊且卜龜食。結構不爲如鳥跂。高名直與白日懸。盛德眞堪百世祀。文翁守蜀尙儒化。常袞鎭閩斆書史。成就馬卿擅文章。導廸歐生奮泥滓。至今偉績不可泯。從古高人乃如此。不有君子能戩穀。豈得遐荒識義理。西巴廟食尙巍然。北土祠宇寧徒爾。德聲不廢三淸流。仁聞兼將白雲比。何况公後盛簪纓。所以卿材多杞榟。天官尙書玄曾孫。地望雅量英雄弭。見啣儐命來鴨塞。欲把歌聲傳繭紙。廣求作者映當時。何意散才蒙不鄙。非緣一日始登龍。定謂十年曾附驥。依紅縱未得泛綠。拜塵亦從頻望履。祗限言語少葳蕤。却愧文詞甚骫骳。把筆那知右手枯。被酒詎信雄心死。良由盛意未可孤。莫怪曼辭無所擬。敢言明月闇投人。獨向長風吐豪氣。
五言絶句
書畫板
積雪層峯色。寒雲萬木陰。斜陽石棧路。驢背獨歸心。
喜逢文生舊知醉贈
草入三春綠。江含萬古愁。仙源花滿樹。欲進武陵舟。
文生遠寄和詩。因用其韻寄將。
雨後傷春恨。江頭送客愁。寒潮帶落日。相逐一歸舟。
次春曉韻
銀漢稀星沒。緗簾隙月斜。風來收宿霧。鳥散落餘花。
六言絶句
六月十二日午飮
雨後碧山如洗。風來綠樹微涼。破屋數間日永。高天萬里雲長。
七言絶句
書贈山人雪鑒
佛燈明滅篆香灰。靜夜江湖枕上來。林鳥數聲窓已曙。故山松桂夢初廻。
秋思
燕塞霜寒雁度遼。碧雲四望海天遙。愁人只結相思夢。月在虛窓夜寂寥。
醉吟二首
俠心還向醉中來。錦瑟佳人歌落梅。但使夕陽駄細馬。絶勝雲雨下陽臺。
爛醉歸來日已斜。遠林烟暝欲棲鴉。心知有約黃昏後。携得瑤琴待月華。
九月四日朝起
海色晨開宿霧收。射窓晴旭萬山秋。詩情忽被孤鴻引。衝破層雲到玉樓。
有所思
怊悵佳期不奈何。彩雲深鎻暮山多。朱絃未斷膓先斷。遙向秋空望白河。
邊雁
啣蘆避雪共聯翩。夜到金河萬里天。想得一聲西塞月。來時應過玉窓前。
九月九日。奉寄沈學士。光世
沈約高名謝眺才。薄遊江海出蓬萊。君王愛爇金蓮燭。爲待上如視草來。
蹔憩文殊寺
滿山紅葉錦斒斕。落日秋光畫裡顔。蹔借蒲團成穏睡。不知身在白雲間。
再逢
重逢脉脉兩無言。强進深盃暗斷魂。明月淸風獨歸路。靑山更隔幾家村。
大殿元日迎祥詩
金闕春旗簇仗齊。獸爐香動瑞烟迷。聖君大德同天覆。不用樓前舞白題。
用龍灣舊韻。奉呈月沙相公。
紅蓮幕下是何人。醉擁笙歌吐錦茵。撫跡十年搔白首。至今猶作夢中春。
二月二十日。以開氷之漢上。
江上晴峯雪色高。碧天斜日接雲濤。海門萬里三山在。欲挂風帆製六鼇。
遣興示通津倅
玉匣龍泉吼不平。壯心中夜惜談兵。孫吳讀破知何用。秪賭人間博學名。
大殿春帖子
金宮寶字篆宜春。暖氣潛催物候新。天地無私均雨露。君王育物亦同仁。
靑莎牧笛
暖草如烟黃犢肥。綠簑靑篛牧兒隨。倒騎日夕橫長笛。帶雨歸來一捻吹。
次石洲韻
蹔時披霧覩靑天。却把離盃意惘然。芳草不知生別苦。滿山烟雨碧芊芊。
贈楓岳上人
楓岳雄盤東海東。鑱天一萬二天峯。餘生已老空回首。留與山僧說舊蹤。
立春帖子及迎祥詩居首。蒙賜黑角弓二張。
平生讀破五車書。八首詩紆兩角弧。只限老臣筋力少。挽強那得射封狐。
五律
夜吟二首
有客何爲者。風塵已白頭。劍心猶未折。才命不相謀。自古傷流落。于今任汎浮。久知無適用。只合謝鯤丘。
有客何爲者。身爲薄宦羈。雄心劍不老。華髮鏡全知。磊落悲千古。棲遑笑一時。春風無限意。寂寞賦新詩。
追次李子敏韻二首
載筆昔年事。當筵今日遊。乾坤猶逆旅。琴酒更仙樓。亂舞神逾王。狂歌興不收。往來眞一夢。身外莫須愁。
美酒元相引。名園耐薄遊。盃盤燈下席。風幔雨中樓。興逸何曾盡。詩狂不復收。夜闌方酩酊。無地着窮愁。
遣懷
宇宙三間屋。衣冠七尺身。衰顔羞照鏡。雄劍欲生塵。富貴非吾事。文章有幾人。淸風北窓下。高臥足頤神。
追次五峯秋字韻二首
磊落雙龍匣。蹉跎兩鬢秋。浮名難撥棄。薄産未歸休。日下徇微祿。天邊懷壯遊。十年猶一夢。關月幾回頭。
步兵偏愛酒。宋玉獨悲秋。俠氣何曾餒。微官訖可休。傷心千里夢。撫跡十年遊。多少殘生事。塵中已白頭。
金陵道中
曉發金陵縣。風涼水國秋。烟沈失遠樹。潮落吐長洲。老馬還迷路。羈人易作愁。玆行亦王事。驅䇿不能休。
八月十七日晨坐。用老杜秦州雜詩韻。十五首
久被塵埃累。蹔來江海遊。已將詩遣興。更把酒消愁。霜入雙蓬鬢。風凋萬木秋。微官是吾分。不敢望封留。
風起亂雲動。日斜高鳥歸。長吟正愁絶。一念更依微。鄕里不知遠。音書還覺稀。仍嫌回望處。千疊暮山圍。
小智那千慮。愁膓自九廻。田園從此去。風月至今來。竹杖身堪倚。茅齋手可開。况當秋欲半。菊散雁流哀。
澤國兼鄕國。長亭復短亭。猶連大江碧。未了亂山靑。自笑雙蓬鬢。誰憐一客星。悠悠江畔夢。不離舊林坰。
細川橫野遠。亂峀入檐低。雲翮聯翩雁。霜臍郭索泥。夢回三極北。身滯大江西。自幸遇明主。耳邊無皷鼙。
樹老藏山郭。潮寒蹴水宮。斷雲飛逈野。孤鳥沒長空。檐短宜迎月。窓虛任受風。淹留亦多日。忘却路西東。
雄心忽不愜。且復撫龍泉。把酒惟須飮。吟詩莫許傳。神仙應有分。風月自無邊。樂處酬陶冶。狂歌亦浩然。
老矣無能役。愁來不自强。猶嫌雙鬢短。但取寸心長。語寶非珠玉。論材愧驌驦。秋天正搖落。白露結葭蒼。
古縣依山麓。居氓近百家。野田侵海岸。村逕入溪沙。掾吏多乘木。王官少及瓜。三來桑下宿。吾又見秋花。
落日寒江上。秋風亂樹間。拓窓臨曠野。倚杖看前山。杳杳羣鴻去。茫茫獨鳥還。他鄕饒物色。蕭颯鬢催斑。
野草蟲吟暮。江天雁叫羣。亂峯低落日。遠樹帶層雲。去國非千里。歸心已十分。獨歌還獨笑。荒僻斷知聞。
荒涼黌舎在。茂草映秋光。可歎三間屋。誰闚樹仞牆。猶難看倚席。何敢望升堂。不是靑衿散。臨風感慨長。
來賓雁識序。如客燕知歸。漠漠江雲色。荒荒野日輝。愁吟還咄咜。癡坐未飜飛。旅恨已如此。况論丁令威。
海內知音少。人間行路難。但令心事在。未見淚痕乾。土木形骸老。蛟龍匣劍寒。尙堪揮健筆。賈勇上騷壇。
拂拭遭昭代。聲名荷所知。休言老縫掖。自是好男兒。幾處聞吳詠。誰家醉習池。傷心月下鵲。三繞未安枝。
與淅人張龍同舟
爾是天朝卒。余爲海國人。同舟眞邂逅。把酒蹔逡巡。白日亭亭近。靑山望望新。皇風無內外。上見卽相親。
客懷
久客悲幽獨。淸秋恨別離。荒山一片雨。遠浦夕陽時。地僻人來少。天長雁去遲。九膓無一寸。何用謾尋思。
夜讀
旅舍鷄三唱。寒江雁數聲。讀書聊自遣。不寐若爲情。星落催天曙。風生報雨晴。愁吟轉悽切。獨對小燈明。
春帖子
瑤星移直北。銅箭漏司南。一氣生成得。三元化育參。日舒麟閣暖。氷釋鳳池涵。更見書寬大。湛恩遠邇覃。
駕鶴樓次五峯韻
地老樓非舊。仙歸鶴不留。分符幸循吏。爲政亦風流。俯仰人間世。登臨水上頭。可能分物色。吾亦共淸遊。
九日。與諸君登後峯。
暮景千峯色。佳辰九月秋。揷茱追故事。落帽破閒愁。天凈高雲捲。山寒宿雨收。百年無限興。一醉是淸遊。
大殿春帖子
玉漏傳籌緩。靑旗簇仗齊。射城祥旭近。去殿彩雲低。扇影隨龍轉。爐烟繞獸迷。桃符從故事。取次換天題。
大殿迎祥詩
寶曆行三正。湛恩被萬殊。陽春天北極。化日海東隅。本自酧無象。何曾戒不虞。較除琛賮譯。王母獻瑤圖。
中殿春帖子
獻歲春爲首。從陽月是陰。六宮欽懿則。一國仰徽音。風展披香細。烟開太掖深。塗莘本慈儉。除却晉臣箴。
大行王妃挽二首○代述
玉律消金殿。椒塗慘繐帷。賓天鸞馭遠。奔月翟褕移。下國失慈覆。中闈喪母儀。寂寥餘慶日。無復詠螽斯。
贊壼踰三紀。推仁體六宮。已流樛木化。終恨桂華空。羽衛歸天上。容衣出殿中。年年長信草。應綠舊春風。
尋李正郞幽居
亂草穿幽逕。荒村訪故人。秋光蛩語露。山色馬蹄塵。直道餘三黜。農談博四隣。可庭還得月。共此醉中眞。
偶題
白髮搔還短。雄心老更長。風塵身汨沒。江海夢蒼茫。簾薄侵霜氣。床空透月光。感時頻撫劍。一夜九廻膓。
健元陵
福地分金盞。神僧啓錦囊。百年王氣盛。萬葉覇圖昌。澤被鯷岑遠。謀從燕翼長。不能陪八駿。生晩亦堪傷。
昇天府晩渡
海口寒潮歛。雄風鷁退飛。一帆衝逆浪。萬里倚斜暉。別隖依依失。孤鴻去去微。異時宗愨筆。但道願無違。
客懷奉示沈太守
江畔春將暮。風光欲斷魂。花明愁蜀魄。草綠恨王孫。遠海孤雲落。長天一雁飜。此時徒極目。斜日半峯痕。
春雪
三月江頭雪。狂風誤物華。靑殘㶚橋柳。紅損武陵花。凍雀愁烟暝。飢鴉畏日斜。餘寒春不管。疑是度龍沙。
上文殊寺
蕭寺倚懸石。白雲生石中。靑天望不極。碧水去何窮。日下長洲畔。風鳴苦竹叢。登樓一盃酒。豪氣與誰雄。
挽人
草草生如寄。蘧蘧夢已驚。虛舟應不繫。流水本無情。丹桂天垂澤。靑雲鬼割榮。佳城沈白日。凄斷薤歌聲。
奉謝芝峯詞伯見枉闕展對
偶被隣人酒。空廻長者車。席門寧有客。苔逕久無鉏。雲日天光凈。霜風木葉疎。定知高興盡。對榻更何如。
南復始見過求詩
委巷誰相問。柴扉盡日關。幽花一樹老。啼鳥數聲閒。隱几看黃卷。開窓對碧山。此時驚倒屣。爲有慰容顔。
奉次芝峯辱贈韻二首
世已輕寒士。天應棄不才。壯心軒宇宙。屯命恨雲雷。老去猶看劍。愁來且覆盃。龍門從此隔。何地好懷開。
自恨窮途哭。誰憐壯士肝。老知詩律細。貧覺劍光寒。日月催蓬鬢。風烟入馬鞍。迢迢關北路。客興久應䦨。
再疊
當代論詞伯。公爲第一才。盛名懸日月。餘力鼓風雷。憂國頻投筯。逢人數擧盃。應憐老賓客。眉宇不能開。
自分爲牛後。何曾惡鼠肝。謀身元抹摋。到骨是淸寒。紫塞遙鳴劍。靑山幾卸鞍。論文一尊酒。莫惜夜將䦨。
遣懷
蹉跎不得意。流落更傷神。宇宙已黃髮。風塵還白身。書窮天可問。氣憤劍相親。日索長安米。堪憐曼倩貧。
次贈羅子升二首
萬事三盃酒。殘生一草廬。林歌朝出牧。江火夜歸漁。雨檻欹靑竹。風窓展素書。蓬蒿蔣詡逕。取次欲敎鉏。
高人淸拔俗。特地蚤幽居。萬慮詩消遣。窮愁酒破除。靑山來越絶。流水落秦餘。緗帙床塵凈。時聞拂蠧魚。
贈五臺山上院寺僧
聞道上方刹。中臺第一峯。燈傳三世火。鶴老萬年松。瀉玉穿林澗。掀天出壑鐘。緣何得遊覧。仙榻坐高舂。
獨吟
生年五十九。鬢髮白於霜。敢倚文章老。空餘意氣長。低頭唯伈伈。擧目但蒼蒼。那得凌風翰。高飛出八荒。

[book_title]卷二
七言律詩
錦溪君大夫人挽二首
卿卿位望最爲優。三子登龍季爵侯。天借壽星明㜈女。世推閨範煥雎鳩。德人福祿應難竝。命婦哀榮亦寡儔。欲奠生芻慙吊鶴。湖雲南盡路悠悠。
大夢寰中近八旬。淑身曾是範家人。會知焜燿班姑傳。忍見荒蕪孟母隣。丹旐緖風翻朔雪。靑鳥遠日卜殘春。爲緣鼎貴三郞在。又餙幽泉寵渥新。
奉呈芝峯二首
元禮曾開文擧樽。瘴雲梅雨對靑軒。芙蓉爛熳謝公句。楊柳依微蘇小門。竹使分憂淹日月。萍蹤作客信乾坤。去年陳跡今年夢。蹔覯京華不敢言。
洪陽刺吏蹔偸閒。大隱菴瞻萬壽山。暇日政看梅北發。行春須趁雁南還。非關秀句江山助。摠爲歸轅父老觀。四達晴軒饒勝賞。肯憐浮客又龍灣。
再疊前韻奉呈芝峯
去年樽酒博淸閒。觀政堂中對月山。萬里碧天雲去盡。半規紅日鳥飛還。却收浪跡聊相託。爲愛高風不可觀。轂下此時重得御。更堪金水想澂灣。
次熊天使漢江韻
猥上仙舟晩不廻。更看瓊句敵珠玫。岳陽雲夢浩然語。芳草晴川崔顥才。海外碧山鼇戴立。日邊丹詔鳳銜來。星槎欲問蓬丘去。爲有江湖萬里開。
奉呈芝峯
賞音千古一鍾期。敢恨吾生已後時。養拙只緣全性命。貪名豈坐愛文辭。丹心許國寶刀在。白髮欺人明鏡知。賴有淸風北窓下。醉來長嘯更題詩。
挽鄭秀才大騰
一疾曾紆父母憂。如何弱冠便長休。仲容未展靑雲器。長吉先歸白玉樓。騄駬作駒還仆地。蕙蘭纔茁忽凋秋。若敎山斗銘韓滂。短折何傷姓字留。
奉答芝峯二首
皇天淫溢掩秋輝。積雨連山雲不歸。亂草漸深幽徑暗。遠沙全沒小溪肥。誰能載酒减茅宇。我獨哦詩鎖竹扉。政似少陵苔及榻。鏡中衰謝減容輝。
席門誰復與追尋。珍重高軒乃肯臨。裹飯還疑十日雨。斷金眞見二人心。山風透幌鏖殘暑。野蔓懸籬簇晩陰。怊悵書齋獨吟處。興來何必入林深。
附次芝峯
立馬山南近落暉。倚松愁待主人歸。村邊古柳先秋冷。籬外淸溪不雨肥。荒蘚印蹤封石徑。晩雲留影鎖荊扉。今朝喜得新篇貺。篋裏珠璣夜有輝。
泉石寒盟久未尋。一秋幽興阻登臨。還逢謝子遊山日。謾負嵇生命駕心。城闕暝烟浮爽氣。洞門殘雨送層陰。閒愁擬就蘇端話。却怕泥塗沒馬深。
醉題李公悠然亭
爲愛幽居枕小山。欲題凡鳥更盤桓。入簷古色松陰薄。拂地淸標竹影寒。大隱却從城市得。芳隣須向頖宮看。引人不是盈尊酒。坐到斜陽興未䦨。
宣陵有感。書奉孫正字。遴
六年重謁漢園陵。滿目雲霞感慨增。暝色壓山寒雨逗。秋聲撼樹晩風興。桑田自是曾看海。灰刦何須更問僧。賦得路人猶拜句。那堪此日淚霑膺。
奉贈奏請書狀官赴京四首
靑丘主器屬元良。擧國歸心碧鏤祥。天地長男爲世子。宗祊大計出君王。合紆寵命絲綸降。賴得賢臣玉帛將。看取勾當一大事。歸擕春色共恩光。
使者三賢盡達官。一時銜命豈才難。春曹宗伯文章重。地部亞卿德宇寬。况得玉標參下价。久歆風釆聳朝端。共當國事周旋奉。努力邦人拭目看。
鴨江如帶限遼城。坐此彈丸惜此生。假使男兒成事業。不過文字博聲名。近來浮世天難問。老去雄心劍獨鳴。却羨君行朝上國。漢家秦地眼中明。
十年重到鴨江濱。隔水遼山入眼新。恨不與遊中國士。但能生作小邦人。掘泉及地功何用。坐井觀天見未眞。此日送君朝玉帝。白頭空自淚沾巾。
漢江藏氷。舍弟萬里爲監其役。余乘間往遊。因以淹留。至除夕設小酌。武夫二人。乃以部將得與其役。故與之同醉。醉後乞詩。賦以贈之。
落地弟兄皆四海。生同一世况同庚。只將老氣酬談笑。不用浮名較重輕。君爲鑿氷供國事。余從賞雪答詩情。今宵莫惜留連醉。便覺明朝白數莖。
奉贈金承旨藎國赴洪州牧
王命分符養母慈。一麾江海尙恩私。股肱蹔作湖西牧。喉舌初辭斗北司。愛日心長萱草在。傾陽誠切露葵知。此行剰得君親報。拄笏看山賦幾詩。
奉次芝峯先生見視韻二首
繡虎應輕鄴下曹。廿年華省幾廻遭。登金歷玉寧辭峻。抹月批風不戒饕。筆鼓風雷驅造化。胸藏兵甲妙鈐韜。致身禁密承殊渥。蚤識才全德又高。
淸切司存接貴遊。報恩唯恐古人羞。雙龍吼匣曾干斗。一鶚冲霄政得秋。詩出盛唐才大雅。名浮東晉輩淸流。莫言官序潘生拙。九入銀臺尙黑頭。
附原韻芝峯
江海頻年作遠遊。重來今日感兼羞。烟花紫禁尋常夢。雨露銀臺十六秋。三省吏人新面目。九霄簪笏舊風流。欲將筋刀酬恩寵。未覺摧頹已白頭。
奉贈權雲卿令公赴襄陽二首
降仙亭外是扶桑。坐見金烏湧大荒。鸞鳳下雲丹穴近。鯨鯢噴雪碧天長。十洲縹緲神仙窟。三島蒼茫草木香。道骨占知餘舊習。不然那得臥黃堂。
關東形勝冠吾東。咫尺桑溟浴日紅。黃鶴去歸明月在。白鷗飛盡碧天空。鯨噴剩見三山雪。鵬擊遙聞萬里風。此地分符償宿債。尋眞頻輟簿書叢。
送李子敏赴潭陽九首
孝理方敦聖化新。憐君歷試爲慈親。人生亦足專城養。王事何嫌去國頻。更見一麾隨五馬。須知寸草報三春。分憂况重惟良吏。莫使龔黃擅漢循。
四年三佩左銅魚。筋力政當强仕初。綵服何須捧毛檄。錦衣還喜導潘輿。孝誠不出寧親外。忠義休論報國餘。除此一毫無藉在。從今兩美問何如。
詩到容齋獨老成。有孫如子得家聲。少年材調文章伯。中歲頭銜刺史榮。留犢湖壖不爲戀。懸魚海徼肯求名。此行又是膺推薦。飮水尤看徹底淸。
怪底才華邁等倫。如何獻納阻麒麟。可能政事方求志。不爲文章自致身。刻鳳已傳家業久。畫熊還沐聖恩新。南中幾處叢梅發。須折春枝寄故人。
四十專城古亦榮。貂蟬况復貴簪纓。北堂萱草春風老。南紀梅花夜月明。撲地謳謠聞惠化。掞天詞藻動詩聲。欲知異日留遺愛。井里生兒李作名。
忘年契分托平生。文擧多慙識正平。莫笑屠龍非亢技。也知捫蝨是高情。一官白首滄洲遠。雙劍雄心紫氣橫。耐可塵中拂衣去。狎鷗隨處更尋盟。
薄宦浮名絆此身。胡爲蹭蹬在風塵。蘇秦不是能然桂。汲黯寧非坐積薪。日月跳丸催白髮。雪霜吹劍拂靑春。送君又作離羣恨。孤負韶華欲損神。
二十年前一見君。相如詞賦早凌雲。雄才卓犖知靑出。朽質蹉跎見白紛。最喜搏鵬方奮翼。堪憐老驥未空羣。識奇無復平生字。欲贈何言此日分。
當君作宰坐洪陽。容我秋螢廨宇光。紅粉行中明燭久。管絃聲裏引盃長。樓臺白雪三冬盡。江海靑春一別忙。往事只今空夢想。南遊倘得更翶翔。
奉次芝峯辱贈韻
被肘尊前興未䦨。爲憐光景却忘還。靑春作伴聊開眼。白髮欺人豈駐顔。勳業行藏談笑外。是非憂樂有無間。莫敎逸少書陳跡。瓊樹長瞻紫氣關。
附原韻芝峯
三分春色二分䦨。惆悵佳辰夢裡還。烟染柳條纔着眼。日烘桃萼欲生顔。功名任拙風塵下。詩酒論交宇宙間。拌醉一塲難盡興。杖藜重肯款紫關。
靑塚代人月課
黃金解悞畫中形。千古荒墳一片靑。白草山前餘恨結。黃沙磧裡托魂馨。風來省識虞姬舞。月照空歸帝女靈。堪笑漢家無上䇿。蛾眉憔悴葬龍庭。
㸑下桐
鳳巢天骨嶧陽桐。樵斧爲薪恨指窮。猶幸賞音求㸑下。絶勝斷木在溝中。人將命會如相待。物遇時來亦自通。焦尾不妨絃玉軫。伯喈心匠敓神工。
奉呈完山相公三首
宿德崇班世所榮。靑雲自致豈虛名。已看鍾鼎銘勳業。更識朝廷重老成。夙夜奉公雙鬢白。涓埃報主寸心明。養安自是長生道。謝事何須遠俗情。
曾是先朝老大臣。功名圖畫在麒麟。帶犀不覺黃金重。齒杖還看白髮新。只把丹心輸聖主。肯回靑眼向時人。閒中自有園林趣。柳暗花明剰借春。
西海過從一夢圓。春光二十八回年。池臺命酒憐風月。樓閣題詩聽管絃。寂寞壯心那有此。悲涼往事尙依然。白頭又作膺門客。爲近城南尺五天。
扣寂有作。奉似芝峯。
久壓銀臺五從臣。如公雅望更無倫。文章才大衣冠舊。喉舌官高雨露新。辨色蚤朝常待漏。分行獨坐絶均茵。定知前席回天意。獻納論思國有人。
再呈芝峯
從前貢禹喜王陽。魚兎筌蹄久已忘。失路莫嫌彈鋏久。得懽須信引盃長。陸沈浮世東方避。痛哭窮途阮籍狂。垂老不禁江海思。何人刺齒與持粱。
奉次芝峯辱和韻
吾行却曲嘆迷陽。從此應須學病忘。大地肯嫌容足窄。高天頓覺擧頭長。久拌醉客醒還醉。遮莫狂夫老更狂。倂日一簞猶望腹。苦心元不羨膏梁。
附次韻芝峯
倦遊當日古洪陽。往事如今入坐忘。萬里鶴心玄圃遠。九霄鵬翼碧雲長。形容宇宙忙中老。氣槩江湖醉後狂。銀署廣文俱落拓。世間榮辱一黃粱。
再用韻贈尹頊○二首
流落功名已後人。不禁雙鬢摠如銀。壯心勃律蛟龍劍。晩興沈冥麴米春。久識世途長抹摋。敢論詩句較淸新。却慙商嶺茹芝世。坐隱猶憑虎豹茵。
醢鷄多少眼中人。誰鍊丹砂化水銀。可使高名懸白日。難廻暮景作靑春。江山有待渾依舊。花柳無情幾歲新。賴遇孔融頻命醁。爲欣披霧敢均茵。
送千秋書狀金公終男
西奏長安白日邊。前星遙拱紫微天。四方專對詩三百。八月乘槎路幾千。柏府霜威分獬豸。水曹瓊句動山川。不知駿骨今何在。爲問金臺一悵然。
奉謝芝峯令公雨中見過二首
今雨來仍舊雨餘。枉廻淸眄問幽居。閣塵爲掃高人榻。門席驚聽長者車。吐氣久拌看古劍。論文敢道誦奇書。不煩仙術能留客。解事天公若相予。〈昔有道士欲留左元放。一日三作雨。是日大雨。故及之。〉
退食銀臺視草餘。却憐潘岳賦閒居。漫紆鞭轡過三逕。豈有文章讀五車。半日淸談饒隱几。百年深契負澆書。此生只合高山仰。不但詩篇數起予。
社稷陪祭。芝峯有詩。謹次其韻。
壇塲肅肅逼三淸。四遠星辰着地明。玉瓚黃流沈夜氣。紫簫金奏雜松聲。百官劍佩雲成陣。五衛旌旜火作城。對月兩章歌聖德。天花却向筆頭生。
社稷祭後。賜飮福宴。次芝峯韻。
曙鍾淸徹吼蒲牢。肸蠁靈壇薦血毛。耀日祥烏飛彩仗。乘風威鳳集雲璈。九重天壓爐香近。萬壽山連御座高。置酒法宮眞盛禮。從臣多少酌仙醪。
飯筒投水代人
千載懷沙惜屈忠。年年楚俗感天中。鳧舟競渡臨湘水。角飯爭投置竹筒。何處蘭蘅生舊草。至今絲葉尙遺風。九歌欲向江楓唱。聲斷哀猿恨不窮。
奉贈冬至賀使兪公大禎○二首
執玉遙乘使者車。此行應到玉皇家。已知季札觀周樂。還見張騫泛漢槎。漏滴金壺蚪吐箭。灰飛玉管鳳吹葭。政當地底陽生日。萬國衣冠共拜嘉。
靑丘冠盖屬相望。更捧芝亟謁紫皇。萬里王程初歷聘。一年冬至又生陽。漢時關塞風雲色。禹貢山川日月光。莫遣歸期落雁後。故園梅柳競靑芳。
贈趙棐仲赴嶺南佐幕六首
六載行吟錦水頭。臥雲商邑又三秋。初聞長樂還如夢。重入脩門亦蹔遊。參佐莫言今白髮。從軍猶記舊靑油。嶺南自是君鄕土。此去何嫌未作州。
倂按鷄林六十州。常陰婉畫屈名流。南中橘柚迎蟬露。北上音書見雁秋。不是棄繻函谷出。何如衣錦會稽遊。知君更得江山助。千里風煙筆力收。
洛下重逢是舊知。白頭相對說襟期。休將往事成追憶。却恨今朝又別離。拂劍未除垂老氣。把盃還賦贈行詩。試登鳥嶺頻回首。漢水終南入夢思。
生同一世又同庚。四海休論弟與兄。山岳可移酬意氣。芝蘭如襲托交情。虞飜骨相屯何恨。庾信文章老更成。曾是共歌河上曲。此時還作不平鳴。
爲註蟲魚遂晩收。著書誰識坐窮愁。陶潛愛酒還無酒。宋玉悲秋又値秋。吟共寒蛩分靜夜。夢隨歸雁過滄洲。可憐五斗能驅我。不得將身伴海鷗。
共是摧頹秃老翁。行年况在執徐中。半生憂樂論輕重。未死升沈較異同。幕府參卿猶負屈。京華旅食獨書空。須知氣味終相似。莫歎泥塗命未通。
送謝恩書狀趙正郞持世赴燕都
專對如君亦異才。乘槎直欲犯河魁。卽看趙氏連城璧。更上燕王市駿臺。秦地星文臨析水。漢家雲氣接蓬萊。昔人物色分留處。健筆須將一掃來。
送冬至使兪公大禎代月沙相公作
西奏長安指斗杓。嚴程敢惜馬蹄遙。望雲紫極千官列。執壤彤庭萬國朝。玉律陽生堯曆象。金爐香惹舜簫韶。看君去作勻天夢。此日離魂莫黯銷。
漫興奉視朴都事輅
流落塵中鬢似銀。休廻白眼向時人。半生文字五千卷。未死形骸七尺身。有分功名唯我老。無私天地豈吾貧。閒情更入沙鷗夢。萬里烟波不可馴。
戲吟
厖眉誰念一潛郞。猶得虛名厠鷺行。郢客徒勞歌白雪。子雲休道賦長楊。衝星紫氣誰能識。照鏡霜毛獨自傷。歲暮窮陰方殺節。空山何處訪梅香。
大殿春帖子
天廻淑氣轉靑陽。瑞日新暉較漸長。百子殿開歌魏盛。五辛盤進頌唐昌。發生萬物皆含德。受紀羣臣政毓祥。共賀聖明調玉燭。招星已見指東方。
大殿元日帖子
斗擕龍角耀亨衢。五色祥雲纈海隅。共喜君王參造化。欲廻天地入唐虞。光開玉燭陽和遍。氣轉洪勻品彚蘇。看取魏庭尊白獸。直言多少矢三謨。
留別廣州牧使羅級
河陽桃李武城絃。保合瘡痍惠化先。皁盖朱旛餘事業。金章紫綬映華年。煙深南陌花如海。春盡西江水接天。聞道廣陵賢刺史。隱之曾是酌貪泉。
海山亭
無限奇觀兩眼供。坐來詩興十分濃。東臨鯨海三千里。西把金剛一萬重。立石龜巖明白日。挂鐘丹穴隔靑峯。休衙堪作雲山主。何羨人間萬戶封。
曹公友仁以桑木敬差官。將歷遍關東。送牋求詩。爲賦此律。
踏盡關東廿六州。此行非是博閒遊。爲從王事辭三極。要伴仙翁到十洲。壓海彩雲空映日。長春碧樹不知秋。風光收拾嚴程暇。想得歸來筆力遒。
石峯之子韓敏政見訪。醉贈一律。
石峯精妙逼淸眞。豈料寧馨子敬親。黃壤不堪思郢質。白頭何幸見元賓。箕裘繼業家聲舊。金石流名筆法新。何敢撫孤徒雪涕。城南斜日又餘春。
送李提督百首
赳赳關西第一雄。六韜三略在胸中。承家事業名臣傳。盖世英豪國士風。秣馬賀蘭秋草盡。斬鯨暘谷雪波空。功成獻凱麒麟殿。天子應須更賜弓。
漢家飛將出崆峒。氣激金風颯爽中。匣裏龍鳴三尺劍。腰間蛇動六勻弓。追思人倚甘棠召。不代名高大樹馮。看取燕然一片石。海邦千古誦明公。
將星光動碧霄中。席上淸尊倒白虹。寒草秋枯關月苦。霜雲夜卷海天空。魚遊沸鼎寧饒火。鳥覆危巢不及風。百戰爭如一戰勝。掃淸氛穢是奇功。
談笑腥塵一掃空。海中蛟鰐識威風。指揮能事天應惜。合散奇謀鬼不功。夜報捷書靈夏外。春收烽火浿江東。尙餘蟣蝨逃湯鼎。願借丹衡扇祝融。
帝欲全安鰈域東。親提齊斧授元戎。人間玉帳黃雲卷。天上金星赤角空。宋主今知羊侃虎。周王曾卜太公態。秪應折箠鞭驕虜。肯數勞師廣利功。
麟閣爭推第一功。心如鐵石氣如虹。行兵不覺從天下。視虜猶嫌在目中。倚劍浩歌風日轉。登樓淸嘯陣雲空。封侯自是公家事。更與山河誓始終。
推轂明廷一鑿凶。天敎九伐壯軍容。長䲔不蹙迎船首。高鳥休飛避劍鋒。細柳亞夫元將種。紅蓮王儉盛賓從。分茅裂土勳名重。萬里寧饒定遠封。
尊俎還應坐折衝。旂幢冠盖最雍容。威加玉塞三千里。身作金城一萬重。獨立奇功探虎穴。試將京觀築鯨封。遙知飮至明光席。天子親勞琥珀鍾。
登壇國士舊無雙。憑仗明靈靜小邦。大旆遙臨靑海月。前茅先壓碧油幢。樹勳自立銅標柱。秉籥還朝玉女窓。不獨將門仍出將。更兼文事極摐摐。
才兼文武是男兒。周岳降精龍虎姿。八陣風雲天地動。六鈐星斗鬼神奇。轅門不見黃塵起。幕府何勞白羽麾。盛業未應銘石字。海東人口盡豐碑。
身騎赤兎出和綏。漢甲何曾一鏃遺。執銳被堅寧自負。摧枯拉朽卽優爲。山從擊劍雄風起。天遣揮戈落日遲。旋見營平還振旅。薊門晴雨卷歸旗。
矛頭淅米劍頭炊。足踏態羆手搏螭。雅望已歸眞將帥。英聲先屬好男兒。虎頭食肉封侯日。狼鬛收芒決勝時。鶻入鴉羣方一快。若爲槃礴畫圖之。
蚤歲持粱刺齒肥。詎能雌伏卽雄飛。龍顔天錫新雲旆。虎父家傳舊鐵衣。斷布懸城人賈勇。後車餘肉士何饑。昔聞三箭天山定。今見將軍一戰歸。
有征無戰是天威。况倚元戎手指揮。興滅恩紆千里餽。䧟堅身解萬重圍。靑丘弱植還能畏。碧海鯨波不復飛。摠爲將良天子聖。但歌無以我公歸。
萬甲叢中識靺韋。三周不注爲神威。試看鳥卵垂山岳。先取龍刀截海豨。帷幕未愁巢燕雀。室家應喜見蛜蝛。濟艱急困公餘事。况仗奇謀受握機。
微公那復免吾魚。波及無非聖澤餘。入室豺狼敺已了。在山虎豹勢何如。海涯草木知名姓。水底魚龍畏簡書。臨別贈言非縞帶。只應觀志古相於。
授鉞專征戮海魚。拂天旌旆照狼居。堂堂正正兵無敵。實實虛虛意自如。不獨搴旗兼斬將。纔能膺狄已懲舒。景鐘會勒功名盛。傳信須憑汗竹書。
霜蹄滅沒騁天衢。不顧玄黃轅下駒。汗血可能知逸足。籋雲方始見良圖。洗空萬古皆凡馬。騎出三邊獨丈夫。材氣相須人物竝。少於莬勝老於莬。
高牙大纛色敷腴。方信人間有壯夫。丈八蛇矛光照日。一雙龍劍氣呑胡。斬樓蘭首心猶在。飮月支頭膽亦麤。若築武軍傳盛蹟。衛靑猶未滅匈奴。
天生豪儁應時須。鳳骨龍章相法俱。江海倒流輸壯思。風雲欻吸助雄圖。挾門烈士三千劍。塞路奇兵丈二殳。守在四夷今有道。却勞戎馬此東隅。
怒氣爭看抉石猊。將風元自出山西。鐵車萬足皆龍種。甲卒千羣盡水犀。箕壤但看敺虺蜴。靈州誰信戮鯨鯢。讓夷急病前賢義。未泰當時爵執圭。
東封暘谷一丸泥。若箇威名桃李蹊。掃穴犂庭淸海窟。封山刋石盡坤倪。皷鼙聲裏神猶王。䃱磹光中用不迷。却憤蛟螭深作橫。願回雄戰血雕題。
强弩千勻一發鼷。九攻何用試雲梯。虹旗卷雪長天暗。雷鼓傾山落日低。食肉寢皮方吐氣。磨牙吮血竟燃臍。沈碑却笑襄陽水。貴在無名肯自題。
如雲萬騎擁靑騧。搏撠還分兩角蝸。北闕遄歸方返旆。東人爭欲頌磨崖。遙瞻玉帳應難及。願酌金罍不永懷。壯士至今猶有恨。游魂尙貸井中鼃。
歕山欱野勢風雷。螭虎騈闐卷地來。不有伐謀能節制。何曾却敵劇鞭笞。周王金僕流星過。鄭伯蝥弧宿霧開。獨坐中權談笑了。始知天下有奇才。
豪持畫戟壓河魁。盖海旂幢出塞來。北落明星玄象動。東征猛將赤雲廻。歸途白馬驕春草。來日玄旌映雲梅。王事定應懷靡及。拜塵西望更悠哉。
森嚴矛戟護靈臺。天與多多益辦才。虎父定應生虎子。龍刀先已截龍堆。白津陣解星芒盡。靑海城空磧霧開。欲識中朝人第一。他年須看漢圖來。
權奇天骨是龍媒。騰踏寧論伏櫪駘。圭璧合成瑚璉器。楩杉直作棟樑材。腰橫白羽飛星動。臂挂烏弓滿月開。剰得漢庭分閫重。風雲隨處盡交回。
氣色稜稜映古春。雄豪眞箇壓千人。搏桑海底龍吟月。華岳峯尖隼出塵。却縠詩書敦宿好。雲長壯勇邁超倫。一家父子名天下。太尉梁公小大均。
矯矯王庭有虎臣。東征西討暢威神。尙書勳業超千古。翼德英雄敵萬人。放馬蘭山春不草。洗兵桑海水無塵。丹靑鍾鼎眞堪詑。莫遣蠻兒返隻輪。
上公眉宇是天人。傲兀風神逈拔塵。特地丁年依日月。連雲甲第控星辰。功存社稷雄名盛。氣挾山河古骨眞。父子竝垂侯伯組。直須雙美畫麒麟。
揣摩雄略動如神。肯讓孫吳作後塵。政似顧榮揮羽扇。不妨諸葛戴綸巾。問兵刮寇功無與。擊皷鳴金氣益伸。秪恨鼎魚猶假息。幾時焦爛待然薪。
征東幕府大將軍。天子旌旗一半分。引滿烏弓隨月影。拂揮龍劍轉星文。噫飜大塊風生籟。叱倒崑崙海絶雲。黥陣久應蠻膽懾。成雷無復聚飛蚊。
組練東來截海濆。檀君區域息妖氛。三軍喜氣排冬雪。萬竈炊烟雜夜雲。天下指揮都督府。陣前旗皷大將軍。戰餘虎豹閒眠處。刁斗寒聲取次聞。
幢幡獵獵漢江濆。冀馬聯鑣楚練分。畫角滿天聲振海。戟枝搖日影侵雲。魯連却道能排患。鄧艾曾聞亦解紛。按節長驅終勿迫。前頭不復見妖氛。
一洗東民萬骨寃。聖皇威烈上公恩。長驅態虎衝遼塞。大掣蛟蛇出海門。義在固存興滅國。慮深防患重殊藩。復由楚社從今日。報答丘山未易言。
雪暗彫旗凍不飜。天回殺氣隔朝暾。浿江馬蹴層氷裂。漢水橋浮駭浪奔。邊邑人民袵金革。都城士女頂香盆。得離虎口歸慈父。一月生生是底恩。
曾哭秦庭叫帝閽。乞師旋見沐皇恩。威靈大暢兵纔出。灰燼重然國幸存。灑掃一抔陵寢土。瘡痍萬姓箭刀痕。再看天日知誰賜。手額難言死敢諼。
將種應須出將門。魁梧氣岸炳靈奔。兵符入妙傳黃石。劍術通神學白猿。風伯灑塗迎鎩戟。阿明靜海望旗旛。吾儕但詠鴻遵渚。留語深恩在子孫。
列爵公爲五等尊。三軍司命鎭轅門。虎牙影動風雷起。狼鬛光銷日月掀。天上浮雲能手抉。地邊滄海盡胸呑。生憎蠭蠆猶懷毒。令尹南轅願北轅。
聞說宜僚一弄丸。等閒剛解兩家難。城頭月照魚鱗甲。壁裏霜侵虎鶡冠。李靖慙誇平突厥。信陵休道救邯鄲。大能字小明天子。公爲提兵據馬鞍。
纔把彤弓挂賀蘭。又驅玄甲救三韓。威風飜動東溟水。俠氣飛揚大將壇。妖茀霽天星角墮。兇獰斬海劍鋩寒。莫言遠宅非爲武。坐使彈弓得再完。
彌節何須過白檀。遙看赤氣覆東韓。劍衝星斗虹光動。令肅風霆鬼膽寒。壁壘天旋兵正正。旌干雲直馬驒驒。盛名自可輕南仲。獫狁于襄有底難。
自有胸中萬甲蟠。奇才非獨擅三端。交綏但倚天威壓。鏖戰那知日色寒。已使靑丘綿社稷。不敎滄海雪波瀾。華山輕重公來去。羊角遙瞻九萬摶。
魚軒出塞渡龍灣。千里旌旗蔽海關。萬馬無聲刁斗靜。三軍不動甲兵聞。風雲爲護儲胥外。鬼魅難闚睥睨間。自是鑠師誅桀黠。勒銘雄業會歸班。
甲胄升陵出漢關。貔貅選飽有餘閒。元戎尙自提刀立。醜虜何能匹馬還。不戰屈人方剋敵。以奇爲正卽平蠻。發縱只在睢盱裏。十萬全師奉詔班。
天人才地冠幽燕。獨領雄兵壓海壖。猛氣英風揚外侮。神謀妙略壯中權。功成只是無遺鏃。威立何須始折綿。正似齊桓能復衛。九重還荷聖恩偏。
東土能全一尺天。聖神元帥荷陶甄。封疆依舊三千里。廟社重新二百年。漢日却看明宇宙。海波猶喜滌腥膻。速飛假翼非無地。從此蒼生可息肩。
聖波偏渥海東邊。白骨豐肌孰使然。有國無之功不細。殆天授也事堪傳。元戎師律先人勇。外服邦基續命年。願把淸風頌明德。一篇江漢入聲絃。
救鬪無如不控弦。勢禁形格是兵權。魚腸馬血吹晴雪。鶴膝犀渠映碧天。蚤識衛靑開幕府。又看充國服先零。善容執律從今始。千古威名白日懸。
人貌英名自可傳。山河秀氣盛才賢。義驅今古難居右。相出風塵莫與先。黑首公卿方赫舃。白眉兄弟獨聯翩。南宮壁上功臣像。子孟猶能老趙前。
自古王師出萬全。用兵宜若刺蜚然。看公節事定傾計。校戰玉堂金櫃篇。浩蕩深謀江海動。巉巖軼氣雪霜纏。阜塿縱是無松柏。如我甘心願執鞭。
方神護野擁戎旃。岳鎭川渟列控弦。漢皷雷門驚白日。秦車暢轂撼靑天。靡旌劘壘壯圖奮。折馘報俘香餌懸。摠爲中堅多勝算。指揮戎虜坐瓊筵。
摐金歕玉塞風飈。貝胄將軍下紫霄。廟算合謀遺戰伐。兵圖繕怒應招搖。西呑唐帝分棊地。東蹴秦皇送日橋。可使越裳重譯至。亶洲餘孽詎能饒。
天子元戎夜渡遼。威聲先懾日東祅。虎皮蒙馬驕猶怒。鵲血調弓勁不弨。禍轉亡胡氛祲霽。時丁復國福星昭。滅侯不救齊桓恥。所以明公受詔遙。
出車端爲掃氛祅。鷙擊先高不自饒。元帥獨專周討伐。將軍兼領霍嫖姚。角聲刮日天傾側。劍氣衝星月動搖。留作涼州太平曲。春風都入去思謠。
鞍馬頻年髀肉鎖。知公靡盬聖明朝。眼看參伐輸三令。手把陰符戒六條。已是揮戈淸日域。曾將挿羽破天驕。漢家衛霍周方召。不獨功高韻亦超。
小年投筆笑班超。宗慤長風破浪遙。頭上將星明靜夜。掌中卿月耀層霄。指揮天地山河動。驅駕風雲草木搖。緩帶輕裘羊叔子。峴龜三尺可能描。
鶴野鵬風獵畫旓。幽都虐雪映前茅。龍蛇起陸狐狸抶。劍戟連山魍魎捎。東上大魚纔觸網。南飛窮鳥各安巢。誰將健筆能摸寫。願作唐家皷吹鐃。
揭旗扛鼎闞如虓。得見神兵斬怒蛟。征討吳人由荐食。驅令楚子貢苞茅。中天日月淸光動。左海山川喜色交。伐叛救殘今有截。孑遺猶與樂同胞。
盖世奇才命代豪。丹田深蘊太公韜。雄圖不落屠龍技。壯志寧饒汗馬勞。報國心肝懸日月。濟川舟楫試風濤。愈頭肯倩陳琳手。檄筆猶能掣巨鼇。
太白金精射孟勞。剛風吹動錦征袍。身騎西極騰驤馬。手格東溟奰贔鼇。氣駕雲長雄自負。心輕去病戰能鏖。較除俠骨香千古。遊刃平吳一着高。
鳳穴曾生五色毛。禽中一鶚敢言豪。翶翔千仞靑雲闊。橫截三淸白日高。不放西溟棲若木。欲從東海啄蟠桃。國人共識乘風質。未是爰居饗大牢。
三軍共醉一簞醪。爭道元侯德宇高。野宿貔貅塵不動。令嚴鐘皷鬼難逃。恩霑枯骨飛春雨。威凈妖氛卷海濤。莫道支祈猶未鎖。蓬萊織女望旌旄。
齊州不改舊山河。收復功歸馬伏波。睿算摠垂天子指。神謀偏出相公多。穴城據社無狐兎。覓路知泉有駱駝。表裏經綸猶晉故。都將物色入吟哦。
獸袍犀甲擁彫戈。飮馬龍河水不波。日貫白虹天亦怒。城沈黑霧鬼應訶。三軍直搗臨齊壘。四面還愁聽楚歌。未斬名王持釁皷。只今遺恨欲如何。
肉如陵處酒如河。政是中軍奏凱歌。今日雁門逢李牧。他年碣石憶廉頗。旄頭光閉天容凈。畫角聲閒野色和。咏得伐柯喧萬口。祝公眉壽永無他。
千古兵威壯孰加。崩騰裂缺走雷車。城西積甲齊態耳。陣處張旗卓虎牙。試繳大風除猰㺄。纔彈靑兕縛蛟蛇。文身只合終身創。革面應知不亂華。
志欲呑吳拜怒蛙。凶奴未滅肯言家。久淹晉士無歌麥。往代齊軍有及瓜。走魅奔魑空兎窟。揚塵掘堁盡龍沙。東漸西被皇風暢。會見蠻王戰手叉。
干掫哀掘替林鴉。軍令分明肅不譁。蠟炬夜垂黃道日。虹旗朝散赤城霞。金精闇墮沈秋色。玉劍雄鳴舞雪花。却溷天人來海國。歌三何以慰皇華。
星弧手自射天狼。足蹋脩鯢蹴海長。爽氣挾秋春浙瀝。威稜霽日月光芒。揄掦大武知無敵。戒得佳兵戢不祥。戲下飽聞元凱癖。殘膏剰腹亦文章。
漢家司馬晉龍驤。報國垂名百戰塲。文武可能爲柱石。山河不用壯金湯。鍔膏䲷獍黃沙遠。刃血䲔鯢碧海長。西磧東壖隨指顧。古人無那與爭光。
大度沈深海不量。五常人服白眉長。櫲樟出壑千尋榦。騄駬追風萬里驤。阮氏酒澆胸碨磊。高公骨表氣昂藏。向來褒鄂眞兒戲。無術還應少霍光。
蓬矢桑弧志四方。男兒膂力况方强。爪牙王室雄龍虎。保障江淮屹棟樑。蹋碎賀蘭山上石。折殘暘谷海中桑。景宗競病非奇句。橫槊篇章溢錦囊。
白鹿靑牛老不僵。寧辭剪代覆文章。鐵根拔地遙蟠石。黛色攙春逈得霜。最覺萬牛回首重。須看一骨倚天長。大材莫道難爲用。撑柱明堂亦孔良。
躍冶精金百鍊鋼。不逢歐子卽干將。拂鐘轉覺光逾瑩。切玉方看刃未傷。虎氣衝天明瑞色。龍身隱匣吐鋩光。欲知此劍鋒周宋。護衛鉤陳萬古長。
終古兵權作主盟。飽諳奇正轉相生。抗旌撇涙收西夏。仗鉞彷徉過北平。共賀皇威淸四域。還蒙帝力復三京。楚兵徼福齊侯惠。敝衛猶存舊燼萌。
出師剛倚大人貞。九伐天威憺海城。不假鷹鸇逐鳥雀。還將熒惑掃攙槍。風雲助勢驅胡騎。草木生情作晉兵。鄴下却輕光弼戰。不遺餘力未爲名。
黑矟將軍一鳥輕。平陰之役獨先鳴。風雲關塞三千里。龍虎旌旛十萬兵。地道未應勤詗夜。雲梯無取設攻城。鴻毛快焫洪爐火。怒臂螳螂不敢攖。
男兒自是重橫行。况佩牙璋位上卿。七尺身爲天子劍。三千里作聖人城。奉揚靈命今無敵。薄伐兇徒古有征。竹帛垂名當精勝。此行能善搏牛蝱。
萬里鯤風送旆旌。千羣鐵騎過龍城。山川積雨洗腥血。星斗晴光開夜明。自有神威奔鬼怪。何須漢甲逼胡兵。泮氷解瓦知蕭潰。不用分弓夜斫營。
凈掃氛埃地廓淸。九天雲獻舊三晶。將軍辦此才雄武。皇帝從前德聖明。漢卒未應沈楚水。趙人猶幸出秦坑。運纒百六還開泰。鰈域寧憂觸駭鯨。
人傑應須占地靈。幽燕自古盛儀形。北風爽氣隨和氣。東壁文星避將星。身是卿材輪舊楚。器如霜刃發新硎。拓邊却敵俱餘力。勝算元從得鯉庭。
東下神兵若建瓴。籠山絡野掣雷霆。風飜海日靈旗動。血染秋蓮寶劍腥。只使三邊分漢塞。惟將一箭落胡星。約齎絶幕徒深入。却笑剛車漢衛靑。
七德能全武有經。遏蠻元自藉王靈。運籌帷幄酬三略。鉥路山川勒五丁。麗句不嫌天下白。高才肯數海東靑。聖知戒得兵猶火。收取身名謝鼎銘。
周旋無不奉朝廷。合變權謀覺有靈。斷送威風吹碧海。扶持俠氣握靑萍。天垂伏鼈妖星動。野戰羣龍白日腥。緤馬扶桑方始愜。三山鼇背眼中靑。
少學飛揚尙父鷹。致身侯伯最先登。龍騰西海來神駿。鯤化南溟起大鵬。氣吐雙蛟三尺劍。心淸萬壑一條氷。蠻夷若欲知名姓。雄入九軍公獨能。
一鼓無前萬馬騰。健兒前後壯超乘。斑衣自可遺巾幗。長戟何煩對棘矝。乳贙爭相輸氣勢。妖狐不敢近威稜。始知節制桓文地。天下安危攘臂仍。
雷擊風摧莫我承。孽狐妖兔競分崩。一鳴氣烈三軍壯。萬敵兵威百戰勝。龍尾截雲金瑣瑣。馬蹄衝雪玉層層。若將桂海狼烟絶。不使單于向白登。
收取東藩數百州。驅除妖孽海南頭。杖公兵甲旌旗力。雪我君臣父子羞。德與華山終古峻。恩從漢水至今流。蓬萊石作龜龍字。浩刦浮雲護十洲。
飛渡氷河不用舟。前驅白旆尙悠悠。一邊滄海吹旗脚。萬疊靑山入劍頭。瓦振武安寒月黑。沙崩鉅鹿暮天愁。勢成破竹平胡虜。已見三都殺氣收。
方叔何曾薦狀猷。如公當向古人求。少年勳業藏盟府。異地山川入戍樓。永蹴南蠻摧鐵幕。欲回東國合金甌。郅支首落陳湯手。尙欲論功得漢侯。
星帳牙旗得上流。半空烏兔避戈矛。二年軍旅三邊靜。一捷功名萬古遒。戀闕北看西日落。懸旌東盡白雲悠。馬蹄半踏新羅地。方信玆行亦遠遊。
腹篋兵家五十流。山稽風后獻訏謀。中霄撫劍星辰變。白日談兵鬼魅愁。天入漢關飛紫氣。地經秦塞獵靑油。高門廝養皆才俊。碧沼紅蓮古莫儔。
三捷奇功應睿謀。鸛鵝軍裏雜貙劉。陣回白馬威靈覆。劍拂靑蛇氣色秋。漢爵久應封萬戶。隋官何止作千牛。策勳中律褊裨事。武庫彤弓此可酬。
鰈海風烟入壯吟。劍頭霜月照淸襟。旌旗影動星光碎。皷角聲寒夜氣沈。羌笛不愁邊地夢。梅花猶作故園心。西歸政逐東風去。我欲從公托好音。
戰士三千盡百金。四圍矛戟列森森。風雲有氣軍容壯。刁斗無聲月色深。南海明珠當使貢。西焦浮玉可輸琛。用賢無敵長城壯。天子憑公作劍鐔。
燕頷龍姿虎視耽。文能拊衆武能戡。身爲國寶名逾重。戰視天威殺不貪。萬戶封侯猶上相。一家能子是奇男。可憐忠孝俱雙美。德爵應須待齒三。
盖世勲名少紫髯。處功猶自意謙謙。威聲遠懾穿金塞。兵略深機妙玉鈐。天合黑雲排鐵馬。地開晴雪映銀蟾。長風萬里揚歸旆。鴨水燕山氣象兼。
帝念吾王感至諴。故敎鈇鉞下東巉。金戈欻霍排三陣。鐵馬憑陵重兩銜。已見黃塵淸羽扇。不須滄海駕風帆。曇花一現鴻泥隔。猶想神情聖不凡。
重經健元陵
弓劍何年落鼎湖。寒雲愁色滿山隅。周家日月餘王迹。漢主山河挾覇圖。誰見玉衣晨自擧。尙思金尺夢曾符。聖朝肸蠁馨香典。幾許微臣立暝途。
裕陵
寂寂玄閭草樹深。苔移玉座素塵侵。雲霞有色蒼山老。環珮無聲白日陰。長樂金麟餘禁掖。昭陵鐵馬礙空林。德馨不缺邦家典。千古徽音在所欽。
奉贈崔備郞睍巡視三道舟師二首
曾聞直指出西關。又見南征據馬鞍。從事獨賢强膂力。忠臣叱馭壯心肝。色飛旌旆風聲肅。威壓樓船海氣寒。試向沒雲臺上望。波中馬島眇彈丸。
漢家長技倚舟師。談笑懷堪制島夷。無恃不來兵法得。有能先事廟謨爲。鯨鯢帖息樓船閣。虎豹閒眠鼓角枝。拂劍送君歌一曲。壯心飛動海天涯。
送金使君赴德川二首
相門才子壯元郞。三十貂蟬荷寵光。分九重憂方歷試。亞千石秩亦惟良。潁川集鳳知黃覇。合浦還珠見孟嘗。自是西關多勝絶。風烟應是困奚囊。
專城三十最靑春。况是蜚英一角麟。相國文章傳世業。使君聲譽聳朝紳。三刀側畔靑鸞舞。五馬前頭白鹿馴。半世送人頻作宰。秘書依舊鬢如銀。
以假吏郞。閱月奔忙。戲題。
錦帳郞官縱假名。卄年出入亦爲榮。通符且替金章佩。省記休言玉手擎。政院小胥還自重。天官老吏最相輕。路人笑我雙星鬢。短僕羸駑日日行。
漫興奉呈鄭公子虛求和
庭花受日影重重。坐對眞成晩興濃。擺撥無端憎啅雀。經營多事惜遊蜂。撲衣却勝梅粧額。鋪地堪憐錦帖胷。報答春光如得酒。不妨炰鳳且烹龍。
喜雨
方春淑氣政氤氲。一雨能令萬人欣。潤物無聲寧破塊。垂天有色喜同雲。發生霈澤霑眞宰。時若休徵賀聖君。可是商霖須傅說。三農從此樂耕耘。
醉次鄭子虛再視韻
衆綠成陰重復重。雨餘山色更濛濃。人閒只得夢爲蝶。花盡還嫌飯作蜂。已是陸沈屯骨相。可能天借豁心胸。縱然却幸遭昭代。堪笑諸梁好畫龍。
寄上天朝楊御史鎬
驄馬牙璋出帝庭。掃空蛟鰐滌膻腥。卽看南海標銅柱。已遣燕山勒石銘。偉烈輝煌垂竹帛。英姿颯爽入丹靑。狄祠幷美欒公社。留與東民仰典刑。
醉席視李子敏
雨後林園景氣醒。夕來山翠入窓欞。一尊耐可酬談笑。百歲無如養性靈。但見窮愁生白髮。誰知肝膽倚靑萍。歸田未决封侯晩。莫遣松根長茯苓。
送葯窓朴叔夜以元戎赴咸鏡南道三首
男兒恥作一書生。獨擁邊頭十萬兵。文字不堪雄事業。弓刀自可樹功名。久聞宗慤曾投筆。却笑終軍但請纓。試向宣春看片石。尹公寧得擅豪英。
三尺龍刀七尺身。欲將談笑靜胡塵。大荒波帖鯨鯢死。長白雲空虎豹屯。霜捲虹旗楡塞夜。風淸畫閣戍樓春。秋來蚤見南歸雁。莫惜音書問老人。
鴨綠江流出白頭。上游形勢壯咽喉。一邊高枕長城在。萬里雄風殺氣收。推轂鑿門紆紫綬。投壺散帙坐靑油。金星不動銅鐎臥。要識元戎善伐謀。
追次李子敏韻二首
霽後林園暮靄深。天邊暝色近靑岑。此時促膝聊開口。永夕軒眉共賞心。千里勝遊愁外夢。百年佳會醉中吟。陞沈聚散元無定。得適休敎俗慮侵。
詩法商君律刻深。詞壇緩步倒高岑。吐呑五岳三江氣。擺闔千秋萬古心。醉興自拌靑海舞。窮愁安用白頭吟。向來毀譽蚊蝱過。塵世雌黃苦莫侵。
賦得七言近軆。視東岳求和。二首
習家池上辟彊園。枕帶南山特地尊。三逕不須來二仲。一軒猶自命朋樽。庭除樹密風生席。牆角天低月入門。更待夜深留客醉。寢卽聯袂老王孫。
洛陽多少舊名園。第一君家僻處尊。碧樹濃陰垂畫閣。靑山霽色蘸芳樽。箕裘共識文章伯。閥閱曾歸相國門。應笑老夫長抹摋。何言布帒入胡孫。
月汀相公壽席。追賦七言近體。
高年望八秩臨台。天與人間五福該。驥子騰驤知汗血。桐孫羅列見琴材。麻姑報道海三淺。王母提擕桃七枚。更祝康强永難老。壽星長照壽辰盃。
雨中有懷芝峯詞伯
伏雨長安十日泥。那堪委巷隔輪蹄。回舟不學王尋戴。命駕多慙呂慕嵇。雲黑莫看高鳥過。城陰更聽晩鴉啼。不成良覿緣何事。咫尺南山望欲迷。
次右台沈一松韻
相公年德壓羣英。豈但吾儕事以兄。力代天工身燮理。詩全物色筆兼幷。謝安欲遂東山志。裵度猶含綠野情。聖主未應容釋負。願聞終始活蒼生。
月課二首
妙製曾從箑脯傳。蒲葵紈素謝團圓。秦仙墮羽分靑鶴。漢女裁雲疊白蓮。但使指揮終在我。休論用舍更關天。想當談笑祈山下。萬里雄風八陣前。〈右白羽扇〉
剩水殘山別業成。雲門風磴最關情。飮賒河朔炎天醉。臥愛桃笙特地淸。鳳節近身涼露濕。龍皮觸目晩風生。思量一味心神醒。不用披雲上玉京。〈右酒醒思臥簟〉
奉送李知事尙毅以冬至賀使兼奏請王世子冕服。赴燕都。二首
執壤朝天四海同。一封書請獨吾東。爲緣國本安磐石。必待身章出帝宮。專對會須當代彦。誦詩誰是古人風。定知枚卜材兼望。不在諸賢只在公。
火星西落已高秋。直泛仙槎犯斗牛。遼塞蚤寒邊草折。薊門遙望暮雲愁。歌悲易水人何在。臺廢黃金客倦遊。爲問鳳翔周十鼓。摩挲石刻可能求。
奉送芝峯充賀奏副使朝京十三首
三泛星槎上玉天。再行爲价一爲專。文章世已爭相下。德業人皆莫或先。不憚嚴程長黽勉。獨賢從事最聯翩。山川盡是曾遊地。依舊風煙滿目前。
萬國朝宗玉帛將。太平天子坐明堂。衣裳繪畫唐王會。物土委輸周職方。日轉彤墀仙仗影。風飄紫殿御爐香。鳳儀戰舞虞庭樂。陰管仍知發一陽。
紫皇天闕九門深。虎豹當前白日臨。欲識寵章紆鶴禁。要看法服下鯷岑。百年社稷三宮慶。一國謳謠萬姓心。使者只傳殊錫命。重光重潤古猶今。
東鞮使節上靑霄。拭玉金臺聽舜韶。鳳曆初頒南至日。星槎又見北之朝。漢家古塞玄莬近。秦帝長城碣石遙。膂力尙强身力健。玆行髀肉不妨消。
啣命朝天歲幾人。無人得接越裳臣。况將明月驚魚鼈。足見奇姿似鳳麟。士矣四方知不辱。使乎千載善無隣。慣聞麗句傳交趾。不但鷄林篋笥珍。
自是詩中第一豪。超羣韻格最淸高。秋香徹骨凝丹桂。春色薰人醉碧桃。古雅挽廻周大雅。風騷挾得楚離騷。汗牛充棟非誇鬪。要與操觚丐馥膏。
西奏長安路幾千。披雲直到玉皇前。定言不用憑重譯。幹事何曾歎獨賢。禹貢山川行領略。姬家禮樂奉周旋。遲公得請歸朝日。願頌淸風賦一篇。
當公分竹漢庭循。老我江湖把釣綸。兩地相望無百里。一軒高會有三旬。揚眉吐氣樽前醉。說賦論詩席上珍。却想舊遊殘夢裏。塵中俯仰四回春。
不分當時對李膺。龍門倚玉忝頻登。衰顔得酒神猶旺。病骨吟詩氣益增。已許駑蹄追冀馬。何嫌鷃翼接溟鵬。從來士死爲知己。一奏峩洋若有憑。
不向炎天避鬱蒸。近公淸爽最凌兢。玉壺貯得三秋月。金碗盛來萬壑氷。四達臨觀輸醉倒。二難談笑破愁凝。留連日日詩筒遆。久客閒情去未能。
生在扶桑海一堧。白頭無計入幽燕。自憐螻螘旋封垤。何異醯鷄守甕天。未上金臺隨駿骨。空將玉匣撫龍泉。每看聘使朝京色。恨不身先着祖鞭。
不生中國已堪悲。况未觀周鬢欲絲。文字自知非事業。風塵羞道是男兒。側身宇宙猶匏繋。擧目山河若管闚。獨有雄心老未折。哀歌扣劍亦多時。
如絲鴨水限封疆。坐井吾生感慨長。有眼不觀天下大。將身虛老海東方。馳思赤縣山河壯。想像黃圖日月光。跼蹐彈丸心萬里。淸秋却羨雁隨陽。
送趙持世以災傷敬差官之嶺北
嶺北提封十二州。胡山長白海滄洲。一邊黑水臨關盡。萬里黃雲出塞愁。推枕攬裘秋畫角。登樓拂劍夜旄頭。遠遊自是男兒事。况戒嚴程奉廟謀。
風雲雷雨祭有作
半世淸齋老太常。年年祗事此壇塲。風雲雷雨山川祭。牲幣粢盛醴齊將。野宿天星垂帟幕。秋深露草濕寒螿。羣神肸蠁咸來假。禮罷焚香夜未央。
次李子敏韻。寄洪輝世。
不是懷歸畏簡書。飮氷行李爲巾車。心雄殉國先投袂。戀割離親㥘絶裾。聘魯觀周同季札。使秦言晉異由余。看君寶劍腰間在。欲向何人許作徐。
奉呈芝峯
剛喜王程卜後庚。欲從懸榻話離情。敢題凡鳥嵇生出。不見猶龍老子迎。雨沐靑山秋色淨。風收翠柳暮烟輕。懶回鞭轡歸來晩。何似扁舟訪戴行。
在通津老吏吳濱家。見壁上有郭詵詩。仍用其韻書壁上。時以監刈官來。
亂山秋色入簷楹。牆外田開上下平。渡海塞鴻元有信。投林夕鳥又何情。宦遊久被閒人笑。樵役還看老吏迎。幸是今宵三五近。雨餘蟾魄透窓明。
遣懷
獨坐幽懷不自聊。小園風葉聽蕭騷。懶憑烏几看黃卷。强把靑銅照白毛。心倦旅遊寧得所。身供國事莫辭勞。惟應踏遍羣峯頂。伐取條枚載幾艘。
訪閔伯春田家
涉澤披榛一逕微。根山古屋望依依。田疇接野稻粱足。江浦連村魚蟹肥。鷄黍旋供留倦客。盃盤更進送斜暉。馬頭炬火燃如晝。不覺歸來露滿衣。
遣懷
太白豈知無媚骨。審言自負有奇才。功名落拓猶如此。造物主張安在哉。萬古文章身後事。百年懽樂眼前盃。回頭却笑爭蝸角。直與盧敖出九垓。
暮意
日日江頭送落暉。雲山相望兩依依。百年劍老空鳴匣。九月天寒未授衣。身似塞鴻猶獨叫。心如秋鶻欲雄飛。枕邊不作懷人夢。半爲風潮捲地歸。
重訪李僉知坐槐亭
一秋難作兩重陽。昨日登高又此觴。但使菊花黃似纈。何嫌蓬鬢白於霜。歸鴻獨叫靑天闊。別鶴遙飛碧海長。怊悵客懷孤逈處。豈知紅粉儼成行。
九月十三日
夜聽歸潮落大江。朝看出日射虛窓。撥愁莫厭深杯百。吐氣猶憑老劍雙。但取忘身終報國。休言懷寶久迷邦。天翁爲我賖光景。筆力何嫌九鼎扛。
以封彌官入一所。戶曹與謄錄官同處。時楊博士時晉亦以枝同官入。以三題來請。盖月課也。
鷲嶺蟾宮九萬遙。誰將桂子此中飄。星娥不惜輕披拂。露兎那知自動搖。天許異香來靜域。人看仙實落層霄。結隣無乃工鑽核。不欲塵間種作條。〈右桂子月中落〉
萬頃平湖似蜀羅。鏡中相映幾株荷。含風翠盖輕搖日。泣雨紅粧細蘸波。天爲淸香隨地滿。人憐嬌艶蕩舟多。誰能借我西州畫。願把新詩入棹歌。〈右十里荷花〉
洞庭湖闊碧連天。更得淸秋月色鮮。共泛仙舟歌白苧。獨披宮錦老靑蓮。高詞又繼詩三百。美酒寧論斗十千。醉後尙思西向笑。不知身在楚雲邊。〈右將船買醉白雲邊〉
試院偶賦。奉視諸君。三首
淸晨萬慮倚岑樓。觸目年華謾作愁。霜重敗荷沈淺水。風高衰柳墮殘秋。此時塵土頻捫蝨。何日江湖更狎鷗。賴有忘形知己在。寧憂按劍夜光投。
可是元龍百尺樓。倚欄還起宋生愁。側身宇宙衰遲日。滿目江山搖落秋。蝸角戰酣看衆螘。烏皮睡美逐雙鷗。此中豈合閒忙較。却憶詞塲勇石投。
筋力非關試上樓。梯空陟降更堪愁。蛟龍劍老軒騰氣。鴻雁聲寒斷送秋。別恨不饒絃上鶴。閒情却羨水中鷗。賞音賴得披雲霧。佳句頻蒙札翰投。
在試院奉示後湖二首
廣張天網獵羣賢。戰藝詞塲較後先。一鼓氣盈爭賈勇。千軍筆掃孰摧堅。腐毫倚馬才難竝。貫蝨屠牛業在專。莫遣卞和三刖足。遺珠滄海最堪憐。
白戰文場鬪雋賢。舟中掬指渡爭先。一揮作檄方知捷。百發穿楊不憚堅。射虎只應才漢李。劈魚還是勇吳專。暮歸喜獵非無意。老氣摧頹獨自憐。
奉贈楊子昇
男兒傾盖便忘形。頭白何嫌眼更靑。可愛楊雲今識字。堪憐武子舊囊螢。朱絃自歎琴藏匣。紫氣誰知劍射星。莫怪茫如墮殷霧。從前入室襲蘭馨。
次韻贈成則優二首
秦餘人物似臞仙。古道雖迷不欲傳。福地有心安釣築。畏途無意觸牙絃。守玄自覺機全息。生白何嫌室倒懸。看取此翁全至樂。琴歌度日酒爲年。
一壑藏名更覺仙。此中延賞共誰傳。詩如有助方揮筆。琴到無心不用絃。人是陳登樓好臥。客非徐孺榻應懸。江風山月皆吾適。耐可逍遙竟歲年。
奉贈鄭子虛重赴吉城
北塞分憂幾畫熊。此行端爲簡宸衷。楊州再赴非何遜。潁邑重臨卽次公。元帥臺前滄海闊。磨天嶺外白山雄。雕題已刮羌童在。莫把新勳讓舊功。
賦松團。奉月沙相公。
誰輟松香雜蜜脾。成團作味費營爲。屑金片片鳩疑吐。散菊斑斑蝶不知。凝結來從花上露。分明出自歲寒枝。雨師食葉猶仙化。况此英華可撥衰。
鄭參判協挽
相門才子趾家榮。拖紫紆金次月卿。半百解龜歸海岸。三千化鶴返遼城。空餘薈蕞傳文字。無復星辰聽履聲。有箇賢郞一非少。眼前曾見蚤蜚英。
奉寄任參奉屹
逐臭多慙數寄書。每當烹鯉感何如。識名草木言詩淺。作註蟲魚爾雅疎。千里神交猶莫逆。片言道合卽相於。只憐老去才全退。無復齊諧誌巨魚。
寄邊衣月課
楡關昨夜雁初飛。萬里征夫猶未歸。試把剪刀裁好絹。欲憑邊使寄寒衣。機中久擬纔成匹。塞外寧知未解圍。長短稱身唯着意。慇懃報道莫相違。
歸及春風斬釣竿月課
當時手種碧琅玗。爲愛貞枝壓歲寒。練實會看威鳳食。深根却許老龍蟠。渭川不用封千戶。浣水寧須斬萬竿。直待三春搜籊籊。可能垂釣太公磻。
韓敏政見過
潦倒誰憐老太常。故人相對又斜陽。滿城花柳靑春盡。過眼悲懽白髮長。子敬箕裘今墨妙。次公談笑舊醒狂。石峯冥漠寧馨在。此夕何辭酒十觴。
贈冬至書狀官權公盡己○二首
萬曆龍飛四十春。今年南至又佳辰。九州玉帛朝宗遠。百辟衣冠蹈舞均。宮扁日明擎孔雀。御爐香轉出麒麟。想應額搨彤墀處。記得勻天廣樂陳。
墮地男兒志四方。經營膂力况剛强。欲知上國雄天下。須入長安近日光。禹貢山川橫地理。周家禮樂盛文章。請君着地頻揮筆。收拾風煙誇故鄕。
奉送太常直長李思彦尙伋以點馬如龍灣
萬里行裝一劍心。嚴程敢惜馬駸駸。天開鴨水分夷夏。地壯龍灣鎭古今。聚勝夜深珠翠雜。統軍秋逈玉繩侵。憑君喚起從前興。奈此飛蓬雪不禁。
醉席重贈李公尙伋
九載重遊又四秋。碧雲迢遞思悠悠。天邊絶域三韓盡。城下長江萬古流。海月吐山貪命酒。塞風吹雪怯登樓。只今往事空回夢。强把新詩賦舊愁。
送宋德甫赴任海州
廿四州中海最雄。惟良千石簡宸衷。近民政簡先流化。報國心長合盡忠。鏡落芙蓉虛夜月。城餘孤竹想淸風。可能此地徵文獻。景仰前賢跡未空。
太常心齋
頭銜莫道太常寒。猶奉馨香作祀官。問事幾回趨玉殿。執籩依舊拜瑤壇。最知肸蠁神如在。但用虔誠禮不刊。周澤淸齋人共笑。卅年贏得鬢毛殘。
送趙公纘韓赴靈光郡
仙郎出宰佩銅章。五馬湖南道路長。舞閣靑鸞來赤紱。隨車白鹿到黃堂。聲名燀爀三珠樹。詞藻輝煌一錦囊。報政懸知期月可。分憂不愧漢惟良。
追步沈相韻。奉賀芝峯。二首
三十三人最少郞。出頭麟角嫮東方。一鳴名冠新科臼。獨步才高古戰塲。經術肯饒劉子政。聲華不讓段文昌。須知相國垂規意。不戒榮塗戒濫觴。
五色奇毛兩玉郞。徐卿二子敢相方。靑藍蚤識能驚俗。白戰仍看更擅塲。詩禮專門三世美。箕裘繼業一家昌。作歌欲和將雛曲。恨不當筵勸祝觴。
別崔員外英望赴海西參佐
錦帳郎星輟白雲。參卿遙赴海西濆。淸詩定得江山助。婉畫將輸玉石分。此日崔羣初去國。當時王粲亦從軍。行塵悵望秋門外。古木寒風已夕曛。
詠靖節停雲詩。爲賦所懷。奉呈芝峯。二首
一代高才不數人。新詩誰與謫仙親。松凋獨後千山雪。梅放宜先萬木春。肯遣風塵能到骨。方知造化是傳神。老夫得御眞堪幸。徒躡淸芬每自珍。
半世相知有幾人。獨將長劍托交親。形骸放浪盃中物。氣色敷腴座上春。綠髓仙姿元有種。白頭詩興不無神。頻蒙見視驪龍頷。藏去猶應什襲珍。
童子開門雪滿松月課
寒齋寂寂坐高舂。銷盡爐香到曉鐘。試遣小童排暗戶。閒看積雪壓層松。靑蔥偃盖銀爲鸛。錯落長身玉作龍。開土此時難入夢。帝城無耐憶西峯。

[book_title]卷三
七律
送崔先生魯詹赴熙川
漢庭循吏最知名。雛鳳承家老鳳聲。墨綬分憂膺列宿。朱繩從政撫遐氓。雙鳧側畔靑鸞舞。五馬前頭白鹿迎。坐嘯臥治還有地。香爐長對紫烟生。
權汝章見訪命尊賦詩
相逢一醉對吾眞。此地風光發興新。極目海雲遙隔日。喚愁江草暗生春。離懷剛倚詩揮筆。壯氣還憐劍吼塵。合散世中天不管。秪應長嘯送昏晨。
題成則優別業二首
江上漁村有幾家。望中平野盡晴沙。亂峯隱映當斜日。遠樹依微帶落霞。楚岸雨懸迷竹色。秦源春晩失桃花。賞延耐可酬光景。命醁揮毫亦足誇。
靑山走勢作高臺。滿地松陰覆綠苔。掃石白雲頭上出。彈碁明月掌中來。百年有分詩千首。萬事無心酒一盃。到此安排猶自適。未應勞夢在塵埃。
文生遠寄和詩。因用其韻寄將。
江外披襟是舊知。君猶骯髒我離奇。浮沈半世竟何事。聚散十年空爾爲。天際暮雲催別恨。雨餘芳草結春思。白鷗萬里滄洲畔。試問歸期未有期。
登毗兒最上峯
飛步丹梯出半霄。六龍廻日避高標。眼空亂岳層雲壓。嘯起長風萬里遙。曠野割分吳越界。長洲吐納海江潮。平生未敢窺寥廓。此地還疑可挾超。
寄石洲
一水牽愁隔兩鄕。春雲入眼更茫茫。夢隨明月靑山盡。心送寒潮碧海長。對酒論文孤執手。看花藉草恨廻膓。秪緣王事催歸路。安道門前失棹將。
奉別駱坡鶴林正軒號
異鄕春物已堪悲。更向離筵惜蹔時。芳草似愁還似夢。靑山如畫又如詩。王孫別恨三盃盡。客子歸心一劍知。此地去留偏悵望。趁潮搖艇大江遲。
承聞沔川太守李廷冕醉死
含杯樂聖送生涯。抵死驚人語要奇。玄石不知千日酒。靑蓮終負百篇詩。猿膓寸斷高堂痛。鸞影單棲寶鏡悲。紫綬腰間猶未解。桐鄕遺愛最堪思。
贈倚松二首
割鷄焉用試牛刀。百里鸞棲撫字勞。魯翟叶琴聞惠政。王鳧飛舃認仙曹。嫮姱地主潘輿導。寵錫天書漢璽褒。色養自能供潃瀡。氷淸終不染脂膏。
銅章彩服映靑春。猶是專城喜及親。盤錯直須分利器。神明不獨識勞薪。心淸飮水氷壺潔。政逸彈琴玉軫新。異效已紆高盖寵。漢廷循吏更何人。
重別倚松
人間合散本無期。纔得相逢又別離。芳草路中微雨過。綠楊池畔夕陽時。雲開碧落見鴻雁。花落靑山聞子規。此去秦京無百里。一尊重約換金龜。
夜歸示沈太守
滿眼風光着處尋。妬春嬌語樂山禽。天廻暖日薰花骨。雨洗輕煙染柳心。江畔旅愁催白髮。池邊夜氣襲淸襟。知君素愛醒狂客。每發閒情遣苦吟。
敬次沈二相箭串韻
長江地沒繞鮫居。平楚橫分列峀餘。滿目寒雲低落日。傷心亂草接荒墟。定知沙苑同汧水。幾簡龍媒服象輿。獨立蒼苔更搔首。數行歸雁滅晴虛。
奉次海平相公韻
中興文物華山陽。春日還瞻五色光。聖主斡旋天地定。羣賢際會鳳鸞翔。安危莫問三年艾。保合先醫四海瘡。看取古來經濟業。相成一體共明良。
哭具金化大受二首
百里鸞棲羽翮低。那知白璧委黃泥。宣城月照題詩峀。彭澤春餘種秫畦。龍劍水沈塵匣冷。玉棺天落夜臺迷。山陽笛裏花千樹。從此羊鞭不忍西。
白戰相從翰墨林。忘形契分照淸襟。郢斤斵鼻才專妙。楚澤呑胷量覺深。長擬百年詩上下。寧知一別劍飛沈。巨卿只拭雙眸血。欲向何人覓賞音。
送柳令公思瑗赴高城郡
一佩銅魚作此行。左官仙界爲閒情。枕邊日月生滄海。砌上雲霞合赤城。松桂路迷丹穴暗。棠花春晩白沙明。臥治却喜文書靜。心迹隨緣最覺淸。
送邊生慶胤○二首
南客思歸拂綵衣。白雲何處望庭闈。路餘春色生芳草。山繞離愁帶落暉。驥蹶霜蹄遲滅沒。鵬垂風翮失飜飛。男兒意氣看龍劍。努力君應戰勝肥。
獻賦蓬萊志未伸。跨驢還作出城人。不成駿骨金臺市。空吼龍泉玉匣塵。江水牽愁分逈野。柳條將別惜殘春。蘭陔稍慰門閭望。秪是臨歧欲損神。
遣懷
自恨虞卿骨相屯。功名落拓鬢如銀。低頭但倚丹心苦。仰面還愁白眼新。十步畏塗長側足。五車書簏不謀身。鷗波萬里閒天地。何似沈冥積後薪。
送李子敏以進賀書狀官赴天朝六首
曾提檄筆佐靑油。又捧芝函聘帝州。萬里壯遊纔入塞。四方專對復觀周。心雄許國看龍劍。戀割辭親倚驛樓。莫向白雲頻悵望。歸期應趁雁賓秋。
萬國衣冠賀息戈。乘槎君亦上天河。五千燕路行何遠。三百周詩誦已多。志愜男兒龍劍動。威分御史豸冠峩。政當膂力經營日。敢借馳驅白玉珂。
執壤朝京此路賖。直從西日向中華。金湯古險橫秦塞。山海雄關擁漢家。遼柱月明聞唳鶴。薊問天闊見歸鴉。去時梅雨來時雪。却把雄心拂劍花。
古路遙通右北平。盧龍塞上幾郵程。漢臣虎石蒼苔蝕。秦帝金城粉堞明。千里風雲連朔野。萬方冠盖會神京。請君試問灤河水。不廢東流二子名。
四海爲家帝力雄。丘山九鼎業無窮。肯容玉弩驚天下。却轉金星落陣中。虎穴凱歌淸絶徼。龍墀飮至策元功。靑丘使者同鼇抃。萬歲三呼不讓嵩。
神旌西討掃氛祅。獻頌彤庭賀聖朝。但見雷霆威一怒。誰知干羽服三苗。星槎渺渺秋通漢。玉節煌煌夜渡遼。摠爲君王誠事大。陪臣敢惜馬蹄遙。
醉席次芝峯韻。贈柳高城。
桑溟楓岳日生東。天盡還應地亦窮。雲斷衆香蒼石老。月明三島碧波空。海鷗影落晴沙雪。笙鶴聲傳絶壑風。此地送君知有意。丹砂能變白頭翁。
尹政丞斗壽挽
神化丹靑際會來。安危終仗出羣才。功高社稷開中否。望重巖廊壓上台。勒鼎名垂盟府煥。擎天柱折士林哀。吐茵無復窺東閣。敢哭吾私淚滿顋。
窓前移植枯竹一叢。盡數月頓無生意。遂斬去。後十許日。忽抽一枝。約尺之半。感而賦之。
隙地移來一寸根。那知生意尙餘存。龍兒出土回春色。鳳節凝霜逗日痕。粉籜漸披和露潤。金枝欲勁受風掀。直敎千尺伶倫見。律呂還將奉帝軒。
送趙一貫先生赴南陽
趙璧曾傾十五城。一州猶得博高名。金章紫綬諸侯貴。皁盖朱幡刺史行。風落芳洲滄海動。雨晴仙嶠白雲生。遙知坐嘯凝官燭。餘事廉平溢政聲。
次賈郞中宿瑞興館韻
紫鳳西飛白日斜。五雲何處九門賖。心懷慷慨長憂國。身作驅馳不在家。京洛尙懸千里月。郵亭又見一春花。年光斷送惟詩酒。未信吾生却有涯。
附原韻賈郞中
凍雲初散日西斜。立馬荒城客意賖。芳草平原多鳥道。低烟破壁幾人家。轉開山館他鄕酒。遙醉春風故國花。試看少微今夜色。淸光萬里照天涯。
送李正郞弘胄赴都體察幕從事官
玉鉉臨戎桂海濱。渴賢參佐輟詞臣。雙旌談笑靑油幕。一劍行裝白面人。檄筆風飛寒虜膽。兵符神出靖邊塵。古來王粲從軍樂。餘力還應得句新。
贈李修撰綏祿充陳奏書狀官朝燕京二首
拭玉皇庭達國綸。文章詞命最難人。誦詩專對推邦彦。奮筆能言出席珍。事繫安危須戮力。任懸輕重合忘身。故膺副价酬枚卜。爲此君王輟講臣。
星槎直上玉河津。戀切遊方萬里身。紫闥朝參蒼水使。靑丘夢想彩衣人。鴉歸薊樹秋雲暮。鶴叫遼城夜月新。莫向海天廻首望。觀周猶得慰慈親。
宣陵秋夕有感
虎踞龍蟠象設層。百年松柏入雲凝。桑田未信變滄海。玉椀那知出茂陵。德澤浹民天欲老。精靈在帝地何能。蒼梧叫舜孤臣淚。霑灑秋風月似氷。
追次鵝溪奉謝趙明府韻四首
坐對秋光淡又濃。閒愁無那日高舂。歸心幾結刀頭夢。壯志空憐鏡裡容。迹滯海濱仍別浦。望寒天外更層峯。玉簫緲緲羣仙隔。不覺黃雲暗幾重。
一嘯浮雲萬事非。江湖蹤跡謝黃扉。文章事業天光發。鍾鼎功名夢寐稀。竹杖破烟穿柳岸。蘭舟乘月竝苔磯。定知聖主虛台席。魚鳥還應惜遽歸。
蓴鱸歸興老方濃。獨坐翛然聽夜舂。最恨積薪仍後上。誰憐蟠木可先容。月穿薄霧開奩鏡。山倚秋空露劍峯。宋玉淸騷潘岳賦。此時怊悵意千里。
驕餌淪人足是非。不如高臥掩荊扉。愁來宇宙猶嫌窄。老去親朋轉覺稀。世務詎饒捫蝨士。海心頻送釣魚磯。晴沙若共閒鷗夢。鷄肋何能挽我歸。
寄鶴谷
吏部官聯壓百僚。星分郞席最淸要。靑雲滿地懸明鏡。白日當天掣皀鵰。漢骨筆雕傾沈謝。厓肩手拍挾松喬。泥塗倘借吹噓力。敢恨無彎掛壁弨。
重贈
抹摋眞堪沈下僚。積薪塲裡謝津要。趙生落魄歌窮鳥。杜老深衷賦進鵰。自恨涸鱗長喣沫。誰憐緜羽未遷喬。至今彈鋏哀時命。八札烏號久已弨。
又
休道詩窮語更工。窮愁如海筆無功。側身宇宙悲歌裏。擧目江山痛飮中。途遠駑蹄愁落日。秋深病葉畏高風。白頭敢附靑雲士。撚斷吟髭氣挫雄。
送趙使君遂初赴江華
皁盖聯翩五馬驕。一麾西出海雲遙。舟橫古渡寒潮落。路入秋山病木凋。利器應知當錯節。高材剛惜去淸朝。明光視草應虛席。蹔別何須作黯銷。
東湖精舍十詠。爲文德敎題。
萬頃汪汪溢岸平。鑑湖三百敢爭名。白沙澈瑩淸無底。滄海通波積不盈。月透琉璃菱鏡拭。風飜鱗甲縠紋生。憑軒好作江山主。一曲何須勅賜榮。
〈右山下太湖〉
仙嶠浮空鼎作峯。海龍擎出玉芙蓉。根盤鰌穴三千里。勢入鵬程一萬重。漢客乘槎何日到。秦童採藥幾時逢。無論江上愁心賦。自有潘郎活畫濃。
〈右海中三島〉
晴沙如雪望中平。更印秋光相與淸。顥氣近人天一色。餘輝入水鏡同明。初疑佛力開銀界。却道仙家轉玉京。坐失白鷗看不見。驚飛始覺有哀聲。
〈右鳴沙秋月〉
金鷄警曉織鳥翔。暘谷晨霞啓遠揚。海底六龍擎赤暈。人間萬國仰淸光。火珠出地明羣物。萍實行天合衆陽。但使無私容必照。覆盆誰敢怨荒荒。
〈右扶桑曉日〉
葦荻蕭蕭著戟霜。驚寒陣翮已隨陽。汀洲遠逐金風落。雲海初辭玉塞長。一一銜蘆避矰繳。雙雙叫月向瀟湘。層霄不隔高飛路。莫作身謀就稻粱。
〈右蘆洲落雁〉
暖眠棠岸最相宜。翂翐寧從意態爲。萬里長天飛盡處。半規斜日去來時。明沙積雪心同凈。碧海驚風夢不知。倘有閒人好漚鳥。忘機能得一生隨。
〈右棠岸眼鷗〉
半畝纔偸一片天。鏡中鍾水水鍾蓮。波塵生襪朱花冒。雨盖傾珠碧葉圓。荀令爐香爭酷烈。謝公詩句鬪嬋娟。寧知太華峯頭實。入口痾痊便覺仙。
〈右南塘碧荷〉
燦燦黃花如散金。季鷹千古是知音。高標受月看眞性。勁節凌霜識苦心。香透疏籬淸徹骨。葉低寒雨暗生陰。掇英泛淥風流在。三逕誰賡晉士吟。
〈右東籬黃菊〉
千仞岡頭萬丈松。高低積雪壓重重。擎天偃盖盤銀鶴。出壑長身倒玉龍。月照瓊林淸影散。風生瑤海怒濤洶。歲寒獨立貞心在。肯向靑春作冶容。
〈右雪嶺層松〉
滿庭環侍碧琅玕。急雨梢殘劍戟攢。練實乍垂威鳳食。深根難拔老龍蟠。律疑嶰谷風爭響。淚入瀟湘露未乾。留得月明金瑣碎。霜枝玉葉影生寒。
〈右雨庭亂竹〉
己酉二月初二日。從遠接使柳西坰相公辭朝。晩出西城。馬上口占。奉呈使相案下。兼視諸公。
九載重隨儐使軺。白頭蓮幕廁英僚。非關小技傾流輩。自是虛名徹聖朝。老氣挾春猶不餒。壯心揮翰欲無聊。龍灣此去餘千里。王事寧論髀肉消。
敬次使相臨津韻
九年重作此遨遊。前度劉郞已白頭。遠路塵埃爲客久。大江風浪使人愁。身從仕宦還多事。心許驅馳不少留。撥遣羈懷知有處。夕陽頻上仲宣樓。
過故國。奉上使相。兼示諸君。
白首歸來若夢中。故園行色旅遊同。兒童老大親朋落。城郭依俙井邑空。不是腰章歸會郡。何如仙鶴返遼東。休言載筆誇鄕里。頹仆頭銜尙澤宮。
滿月臺。奉上使相。兼示諸賢。
王氏雄都五百年。風烟不改舊山川。瞻星石仄斑苔蝕。滿月臺荒蔓草纏。國去如鴻城郭在。人生過鳥姓名傳。直須痛飮千盃酒。付與興亡劍吷然。
平山偶吟。奉上使相。兼示諸公。
千里王程一日閒。隔林春鳥聽間關。羞將白髮看明鏡。笑拓晴窓對碧山。老去自憐詩力退。憂來更覺世途難。平生萬卷知無益。且盡深盃與破顔。
山城奉上使相。兼示諸公。
萬仞山頭一片城。昔人於此費經營。地專天險防驕虜。國倚王靈宿重兵。古堞石摧寒燐出。空林樹老亂鴉鳴。興亡有數英雄盡。蝸角乾坤幾戰爭。
鳳山旅舍。奉上使相。示諸公。
醉來豪氣吐長虹。誰識湖西舊釣翁。蹔擲竹竿辭海月。却來蓮幕挹春風。路窮鴨塞遙天外。家在龍山落日東。始信聖朝無棄物。此行猶得更從公。
途中大風。奉上使相。兼示諸公。
大塊噫來萬竅號。初聞浙瀝見調刁。黑雲欲作晴天雨。白地疑飜碧海濤。歌大高皇傳樂府。賦雄宋玉續離騷。爽擕聲拔難爲語。破浪吾將掣六鼇。
棘城。奉上使相。兼示諸公。
紅頭百萬此摧枯。一戰威稜鬼不如。殺氣至今纏草木。美談從古在樵漁。殤魂晝哭天陰後。燐火宵明月黑餘。二百年前波血地。只輸吟罷蹔躊躇。
簇錦溪板橋。奉上使相。兼示諸公。
未應驅石借秦鞭。橫臥晴虹足濟川。水底魚龍疑避地。沙頭牛馬若行天。鼋鼍不見周王後。烏鵲空聞織女前。獨有板橋能利涉。恨無題柱似昇仙。
黃岡客館。曉坐感舊。奉上使相。兼示諸公。
醉倒華筵記昔年。靑春豪氣百花前。寧賓館裡人如玉。廣遠樓中燭似椽。簫皷沸天欺笑語。篇章擲地掃雲烟。多情只有空庭月。斜透寒窓照獨眠。
軸中有金鶴峯所題。追感舊遊。
鷁首曾同向日東。扶桑咫尺五雲中。秦童采藥三山在。漢使乘槎一路通。天近鷗邊千里月。雲開鼇背半帆風。自從匣劍成龍去。斵鼻何人更試工。
遣懷二首
心灰已冷鬢霜摧。猶借春光進一盃。天地不知吾老去。江山如待客重來。壯圖久失風雲會。小技何煩造化猜。鷄肋世間眞有味。積薪塲裏尙低徊。
平生讀破五車書。一字應難救腹虛。此日繫名聊爾耳。他年浪迹竟何如。靑雲滿眼爭驕蹇。白雪渾頭莫掃除。久識下流多謗議。肯將文墨注蟲魚。
次尹白沙韻
老子頻中酒聖賢。東槎學士可忘年。劍心霜雪靑春外。客路塵埃白髮前。倒海廻山方托契。揚眉吐氣亦隨緣。今宵難作晴窓夢。古樹生風月正圓。
大同舟中。奉上使相。兼示諸公。
坐稳龍驤萬斛舟。俯臨春水碧悠悠。層波半豁危城角。遠色橫分曠野頭。地盡海門低落日。天浮烟樹接長洲。沙汀繫纜頻回首。却恨風情異昔遊。
敬次使相練光亭韻
長江畫野分天塹。古堞連雲似石頭。結構蹔時亭擅勝。登臨暇日客消憂。檀君堯竝何人記。箕子周封此地留。莫道繁華今寂寞。西州第一最風流。
遊浮碧樓舊址。奉上使相。兼示諸公。
春風立馬大江隈。倚劍雄心撥死灰。宇宙至今餘白首。樓臺何處隔黃埃。遺墟地老山高下。曠野天長鳥去來。二十二年眞一夢。尋思舊迹儘堪哀。
與辛都事子方。語及鶴峯。有感而賦之。
萬里乘槎共鶴峯。日東應有舊遊蹤。公爲天外高飛鶴。我作人間久蟄龍。知己古今那可得。側身塵土欲誰從。飜思往事長多感。何處荒墳劍挂松。
醉贈趙怡叔
多君獨臥練光亭。地得淸高骨氣醒。城接大荒遙海碧。窓臨平野亂峯靑。崔郞語妙宜黃鶴。杜子詩豪合洞庭。莫笑江淹才已盡。筆鋒猶可掣奔霆。
出平壤城門。思李提督。
漢將長驅十萬兵。獨提雄劍薄孤城。白虹吐日知天助。赤氣成雲報賊平。鐵馬不鳴威令肅。金星纔落凱歌聲。休言帝力臣何力。一戰功高仰大名。
百祥樓。奉呈使相。兼示諸公。
城上危樓接混茫。二儀淸濁此中央。海通潮汐江流大。山隔烟雲野望長。世界三千來佛色。欄干十二壓波光。盡收萬象歸吾掌。始覺胸襟洞八荒。
鐵州古堞
百戰山河只廢基。風烟慘憺舊城池。忠臣死國星辰動。烈氣凝天日月垂。身畫雲臺雙節廟。名留竹簡二男兒。九原多少英雄骨。幾箇沈埋不見知。
贈柳兵使珩
征西幕府大將軍。南極威聲天下聞。鯨海妖氛波不雪。龍堆殺氣夜無雲。畫旗影裡千人陣。皷角聲中萬馬羣。驕虜望風來款塞。佇看麟閣樹奇勳。
贈辛都事子方還箕城
苦吟愁坐欲如何。景物依俙客恨多。遼野極天雲出塞。邊風動地水增波。殘春遠樹千峯接。落日荒城獨鳥過。惆悵明朝與君別。左書空處淚懸河。〈時余枯左手故云〉
手炷一枝淸香。有感而賦之。奉呈使相。兼示諸君。
一炷淸香手自焚。寸心於此欲平分。飛烟暗吐方生氣。作燼猶餘未死薰。荀令燻爐徒苾勃。石家煎甲謾氳氛。何如靜坐晴窓下。讀罷先秦兩漢文。
次玄翁相公韻
心火難灰鬢雪明。唯將雲物卜陰晴。誰知一顧千金重。只在三盃五岳輕。末路炎涼看俗態。暮年羈旅惜人情。不緣王事供多病。那復天涯有此行。
題畫竹贈韓生琂
渭川千畝上靑霄。倒折如何只兩條。不是伶倫餘造律。定應秦史擲吹簫。老根結地神龍蟄。練實凝霜彩鳳飄。若遣春風更成籜。筆頭誰信有清標。
奉贈尹御史守謙還京
少年曾與秀夫遊。未暮逢君又幾秋。地下故人今不見。天涯作客幸同留。三春欲盡鶯花界。千里相分鴨水頭。念到元賓猶雪涕。那堪別恨此悠悠。
練光亭有感。示辛都事子方。
繁華無復浿江濱。獨倚層欄欲損神。千古山河餘故國。百年風月屬閒人。遠遊絶塞傷心久。重到名區感目新。隨處不堪空悵望。綠楊芳草是誰春。
平壤漫題。示辛都事。
佳麗關西第一州。金城俯壓大江流。檀君區域餘千里。箕子仁賢化九疇。撲地閭閻煙火盛。隱天樓閣彩雲留。獨吟宛洛邀遊句。落日芳洲遠自愁。
浿館。逢洪鶴谷。不移日更分手。暮投安定館。追賦一律。寄將無便。書示同行諸君。
此路曾同八載前。相傾意氣可忘年。羨君峻秩方新渥。歎我微官尙舊聯。重指鴨江期剪燭。纔逢浿水惜揮鞭。休將往事成追憶。更得知心與後先。〈往在辛丑冬。月沙相公爲儐使。朴說之李子敏洪輝世參蓮幕。老生以製述官。亦與其末。今者西坰相公之行。輝世爲都司延慰使。老生乃以製述。又忝賓幕。金趙兩學士之後。頭銜猶未改也。篇中幷及之。〉
昨到芝峯第見視用前韻四律。依韻和呈。三首
掌得雙珠屬望郞。從知有鳥自朱方。學追五典三墳上。筆掃千人萬馬塲。文仰韓公推北斗。序傳滕閣誦南昌。收身一室圖書裏。時眄庭柯自引觴。
華筵至樂爲雙郞。何止有朋來遠方。滿座簪紳齊盛會。成行紅粉集懽塲。落梅笛奏羌阿嚲。折柳歌凝妓武昌。誰是相如能末至。不孤授簡且傾觴。
強齡才調似周郞。一戰聲名動八方。白璧價高傳世寶。靑錢選重出科塲。柳衣入夢人知吉。雲日呈祥國賴昌。孝在立揚仍趾美。眞堪設席共稱觴。
雨中擕牛酒。往訪洪輝世
萬事浮雲在眼前。無論滄海變桑田。直將談笑聊隨地。莫把陞沈更問天。燕國黃金輸駿骨。鄷城紫氣識龍泉。敬通却掃何須歎。聖主曾知不世賢。
太常淸齋有作。奉呈芝峯。二首
獨坐晴軒不自聊。眼前光景且相饒。陌頭弄日黃金嫰。天際排雲翠髻遙。衰鬢久𢬵垂白雪。醉顔猶得漲紅潮。向來只爲君恩重。長折陶潛五斗腰。
男兒宇宙貴相知。必有伯牙逢子期。司馬執鞭猶異代。荀生得御况同時。久歆意氣能推士。却恐風煙未入詩。才盡文通避三舍。曳兵何敢更揚眉。
對雨奉芝峯詞伯
同雲萬里接層冥。一雨能欣品物形。滿地草芽生意發。薰人花氣醉魂馨。遙知漢水春波碧。却喜終山暮色靑。耐可風光將報答。恨無尊酒對階庭。
醉書山人軸
昌黎作序緣文暢。光祿題詩爲惠休。老子不辭拈秃筆。高僧剛解問虛舟。雲開碧落初收雨。風撼靑林政値秋。醉臥茅簷還隱几。靜觀南岳豁窮愁。
芝峯枉駕見過。翼日作詩謝之。
委巷寧容駟馬來。最知高義出塵埃。金飆爽氣窮秋厲。玉麈淸談衆口摧。呂駕豈緣中散命。王船不爲戴逵廻。賞音萬世猶朝暮。何况同時得御陪。
九月三日。李生震卿置酒見邀。步屧往從。仍坐後山小麓。因文城隔牆呼之。遂踰牆同坐園中莎岸。
一園秋色屬王孫。翠柏丹楓玉露繁。蹔借淸談仍藉草。却擕餘興便移樽。寒聲撼竹風微起。暮氣沈山日欲昏。酩酊無堪且歸去。直須吹帽款高門
又示震卿○二首
泰平今屬聖雲孫。文物光華禮樂繁。千載一時調玉燭。萬民同醉酌衢樽。須看羣彦才方盛。自愧微臣智已昏。瀝血刳肝空耿耿。披雲那得近天門。
駿骨誰知逸景孫。鳳歸黃雀競喧繁。未應獨詠南山石。只合頻傾北海樽。萬事不關心耿耿。百年那得醉昏昏。過從幸有韋郎在。爲是葭莩托一門。
山人性敏。持詩軸來視。乃余癸卯之作也。因用其韻。
三生石上三生夢。一片山頭一片雲。自在祗應輸白業。眞如何用隱玄文。禪枝慧窟身方定。慾海空天路已分。會逐遠公求入社。心知不及晉徵君。
太常直夜。述懷奉呈芝峯。
三十年來老太常。形如槁木鬢如霜。淸齋敢道同周澤。擧案還嗟異孟光。報答聖恩何事業。尋思剩物但文章。眼前兒女俱齠齔。畢娶心期漢尙長。
翼日有作。奉呈芝峯。二首
少小嘗聞長者風。泥塗曾是幾書空。草玄敢擬文章老。垂白猶餘意氣雄。世事蹉跎天可問。詩情跌宕酒頻中。浮名尙縛微軀在。造物應憐此秃翁。
幾躡淸芬望下風。孔融尊酒未應空。高標拔俗傾元禮。峻節凌霄壓左雄。竹帛功名鵬擊外。古今成敗麈談中。漢廷若試調羹手。相業寧能謝弱翁。
十月十六日夜口占
文章底事亦虛名。回首雲山空復情。報國壯心期抵死。吟詩漫興答殘生。壺觴莫負陶彭澤。損益須知尙子平。只有白鷗應笑我。海常深處獨長鳴。
十月二十五日。與朴主簿希賢各載酒肴。往訪月沙李判書。卜夜做懽。醉後奉呈月沙案下。爲述龍灣舊遊
公爲儐使迓王人。載筆叨陪鴨水濱。歲暮窮陰山白雪。夜䦨狂興酒靑春。芙蓉幕下皆佳士。粉黛叢中獨老身。勝事悠悠十三載。不堪回首迹成陳。
奉次月汀相公贈成則行韻三首
道隱無形象有形。校讐應費閱風廳。須知奧義關三聖。得見微言載五經。童習久𢬵年鼎鼎。老將其奈鬢星星。刳心只是虛生白。善鍵開時不復扄。
見聞本本與元元。聚辨應知道大原。不有羣書嘗闇誦。何曾一蹴造眞源。先秦筆力猶奴㒒。兩漢文章是翰藩。如子升堂兼嚌胾。龍門能見斧痕存。
塵世相忘土木形。每憑談笑對寒廳。草玄敢擬楊雄氏。守黑唯師道德經。老氣可能廻俠氣。將星應是共文星。看君又佩朱垠虎。從此邊頭不設扄。
大殿迎祥詩
星擕龍角斗杓回。地發陽和鼎氣催。雪色惹黃饒嫰柳。春機破白吐寒梅。光華日月亨衢闢。旋轉乾坤壽域開。共賀君王調玉燭。甄陶萬象位三才。
正月十九日。太常淸臺時。監察朴某爲言新喪十八春少妾云。醉中贈一律。
露花纔吐一枝春。何事狂飆解悞人。縱是朝雲頻入夢。可能樑月與傳神。餘香未沫衣藏篋。舊匣猶存鏡掩塵。秪有宿緣留後果。三山却恨海無津。
奉呈芝峯
半世知音大隱菴。菴前萬壽對維南。五車散帙堆高案。一炷龍肪惹暮嵐。客習幾年容末至。主稱今日荷中酣。疏慵却被梅花笑。不及幽香雪月含。
再用前韻。奉呈芝峯。
吏隱藏命寄斗菴。非關捷徑在終南。不辭卿月紆朱紱。却愛廚烟引翠嵐。撚斷吟髭詩欲就。養安容膝酒微酣。晴窓更着梅梢在。倒掛氷輪玉蘂含。
題金昌一四寒亭松寒竹寒梅寒與己寒。爲四寒。
玩物要將氣味同。四寒相與一亭中。脫身塵土淸無累。到骨氷霜凜不風。三伏炎蒸誰以濯。九秋涼冷獨專功。貞松勁竹兼梅苦。共保襟懷有此翁。
癸丑正月十九日。曾步芝峯瓊韻。是乃合前後十八首也。今年又於芝峯案上得見新恩唱和錄。其後諸作亦多。而芝峯詩尤多多益辦。讀之不覺爽然自失。強用其韻。
子政曾爲漢輦郞。兩君才調可同方。天枝竝秀瓊瑤樹。雲錦齊光藻繪塲。奕世文章千古事。傳家福祿百年昌。雁行連璧爭歆艶。更欲慇懃進賀觴。
太祖大王晬容。自寧邊將奉移全州。九月初九日。主上率王世子及百官。郊迎于慕華館舊基。設帳殿。奠爵奏樂行禮。禮畢。主上又從世子及百官行四拜禮。仍爲奉審。又行四拜禮。禮畢。又祗送。分百官祗送于漢江上。小臣亦從大夫之後。遂賦一律。
八彩重瞳仰肅淸。聖人不相信難名。天威咫尺龍顔近。雲漢昭回日角明。花露凝毫生色相。山河秀氣動光晶。妥靈摠爲君王孝。豐沛新宮又落成。
雨粟月課
雨偕天粟下層雲。爲有軒倉制作分。造化神功因鳥跡。聖人心匠發龍文。漸生機巧民情見。難避聲形鬼哭聞。須識昊穹深有意。自從書契事紛紛。
貞善公主挽辭
秦臺寂寞漢園荒。竊藥緣何化蝶忙。半樹碧桃春未老。重泉玉海夜無暘。月空盤淚珠餘蚌。風落梧棲鳳失凰。大壑不枯瑤草綠。西天誰送返魂香。
試院有吟
廣張天網獵諸生。要得賢才作國楨。白日戰酣羣螘血。靑春氣暖亂蜂聲。幾人賈勇先劘壘。何者登壇自主盟。不比鼃基元鼎鬪。方知出角獨先鳴。
次盧蘇齋用晦齋鳳臨臺韻
百世聖人應間出。千年瑞鳥曷來遲。蒼茫宇宙非今日。寂寞風烟異昔時。山帶白雲留色相。月來丹穴見心期。長江滾滾眞源在。欲泛虛舟任所之。
中殿春帖子
龍池氷釋見泉流。綵燕迎風玉殿頭。軒室異祥來大電。周家美化盛關鳩。外明助日淸輝瑩。中德承乾地道柔。况是靑陽報新兆。從敎海屋幾添籌。
題尹學士詩卷後
剩殘膏馥墨漓漓。滿卷淸詞可解頤。俊鶻下雲憐鮑照。落花棲草恨丘遲。粉毫寫出嫦娥影。瓊尺裁成織女絲。自笑小巫神氣盡。從今不復斷吟髭。
贈門上人還山
鼇背仙山萬古雄。翠微擎出水晶宮。眼中海色桑田變。心上蓮化鐵鉢空。瑤壑桂雲沈夜月。石壇松露灑泠風。那知三十年前夢。却把神遊托遠公。
大行王妃挽辭三首
宸極橫星瑞彩收。瑤光空鎖月明愁。鏡亡久灑唐宗淚。地坼眞成杞國憂。仙桂有香難結實。海人無屋可添籌。六宮沐盡關雎化。千古周妃與匹休。
一夜泉塗已卽宮。句星不復照椒風。掖庭日晏金輿出。閣道秋高玉座空。天上神遊愁翳鳳。人間吉夢失流虹。秪應去入姮娥殿。留與徽音竹帛中。
淑德端宜配至尊。含光玉度美成坤。麟符早入黃金屋。翟扇高居白璧門。涉險蹔愁分警蹕。亨屯共贊濟黎元。可憐東土民無祿。慈覆終天不復恩。
敬陵雨路口占。寄示洪仲淸。
霧壓蒼山白日昏。一聲雷擊雨傾盆。高天直恐銀河倒。大地還驚碧海翻。風蹴亂鴉愁古木。泥欺老馬怯平原。崎嶇暮得園陵路。却喜微陽度石門。
贈可謂亭主人安悟參奉爲別
馬首南雲起暮山。歸心先入大刀環。鄕愁暗帶寒蛩出。客路遙隨獨鳥還。天地無情吾已老。林泉有分子能閒。笑看蝸角慵開眼。不用浮名博強顔。
闕中夜吟。示趙棐仲。
塗中曳尾可窮年。浮世陞沈莫問天。書讀五車輪已斵。家空四壁磬長懸。名貪抵死炊沙飯。計拙謀生種石田。除此一盃皆夢幻。不如長嘯御泠然。
送石峯赴加平郡二首
多君絶筆擅修能。聖主憐才借股肱。吳會山川輸逸少。當塗草木識陽氷。川聲入枕分僧夢。月色留庭替客燈。飮水鳴琴無箇事。道經時復掃溪藤。
鵠嶺崢霄萬古雄。氣鍾人傑筆鋒工。力扛神鼎山回日。勢掣靈鼇海鬪風。此去承恩紆地主。從來激賞荷天聰。應憐白首文園令。漫賦凌雲命未通。
夜吟
落拓泥塗太瘦生。彫蟲堪笑占時名。鏡中白髮悲霜蚤。劍首丹心照日明。身與魚蝦遊斥澤。夢隨鸞鶴上層城。盖棺始定男兒志。兩齒封齊亦晩成。
謝王人陶通判良性惠程文紙百張，徽烟墨三丁。前此月汀相公令余作通判送行詩序。余奉以四六。通判見而稱美。仍有此贈。
微詞不分動華人。辱贈還添篋笥珍。海吐龍涎玄蹙玉。雲分鶴翅白堆銀。硯中瑞霧磨逾出。案上祥光拭更新。不是謫仙膓錦繡。恨無佳句答淸塵。
遣懷
流落浮名積後薪。摧眉不敢向時人。氣衝牛斗龍三尺。年似泥塗亥六身。目擊陰符披古字。手揮綠綺發陽春。男兒壯志休論命。未死猶堪效席珍。
健元陵
隆準眞人起沛中。扶蘇王氣漠然終。初聞洛邑卜神鼎。旋見喬山藏帝弓。同德三千才有數。雄圖二百業無窮。昭陵石馬曾流汗。誰識餘威懾裸蟲。
天將戰陣粉壁圖
漢將長驅十萬兵。歕山欱野鳥雲橫。寒天殺氣生戈劍。落日高風送旆旌。鐵馬不鳴軍令肅。玉龍纔吼凱歌聲。坐看東海鯨波凈。更有何人敢請纓。
贈金秀才蓍國○三首
千里萊衣赴北堂。白華吟處白雲長。草心愛日憐烏哺。鴒影隨春合雁行。天盡亂山江樹遠。雪消前路野梅香。較除別恨催遲暮。贏得風光入錦囊。
離思羈愁兩不禁。黯然無那秪長吟。白頭悵別三杯酒。靑眼相知一劍心。野接暮天迷海氣。雲連遠樹著春陰。入詩光景休多取。造物應猜苦語侵。
積薪塲裏我何人。劍首雄心向北辰。文字漫勞千古事。是非虛老百年身。雲黃故國長回夢。草綠芳洲又見春。欲識老生籠物色。苦吟猶得寫輪囷。
韓水使挽
平生壯志自桑蓬。虎竹龍旗節鎭雄。老去功名菱鏡裏。亂餘身世蓽門中。江津白紼迎斜日。海島丹旌送晩風。伯道無兒還有後。爲箕應復繼良弓。
感舊贈通津倅
紅蓮幕下老門生。北塞曾從鳳節行。橫槊彩毫銀燭影。蹋筵長袖玉琴聲。雲開漢月旄頭暗。雪壓胡山畫角淸。怊悵舊遊今卄載。獨吟遺句不勝情。
紫洞晴霞以下松都十二景
石門流水出桃花。疑是秦餘避世家。澗草細沾靑嶂雨。洞天深鎖赤城霞。雲屯古木迷棲鶴。日落荒城見暮鴉。欲識小山叢桂在。直須招隱問丹砂。
靑郊返照
十里平蕪不斷靑。半規西日在東城。孤烟落水秋光滅。暮靄臨山遠色橫。雲盡閃飜鴉背影。天空飛帶鳥邊明。牧童更趁牛羊下。荻岸松門畫不成。
西江夜漁
一帶寒江鏡面平。截波橫島壓深靑。乍驚宿鳥汀無月。靜聽跳魚水有聲。篝火漸稀知夜久。蘭橈纔撥覺潮生。歸來繫纜垂楊岸。河漢西流北斗傾。
南樓夕燈
八日觀燈舊俗存。南樓淸景萬家昏。蓮花綴葉星光亂。龍腦飄香鶴燄繁。天上月明疑不夜。人間雪映欲無坤。太平氣象看如此。何似當年重上元。
滿月荒臺
亡國如鴻問幾年。空餘衰草古臺邊。傷心秋月歸遼鶴。滿目春風叫蜀鵑。麥秀殷墟悲毀堞。黍離周室見荒田。廢興有數山河在。一篴斜陽鳥沒烟。
松岳海雲
松山一骨近高天。作鎭雄都五百年。碧海萬重來遠色。白雲千載壓層巓。日沈若木明鰲背。月凈瑤臺到鶴邊。伯氣已消山不老。眼中風物摠依然。
天壽送客
綠盡平蕪入亂山。石橋南路掛孱顔。桃花逸足晴沙上。竹葉離尊古柳間。極目數行低去雁。斷膓三疊唱陽關。昔人過鳥今何在。風月無情覺自閒。
知足尋僧
出壑穿林踏石稜。高低路入白雲層。松花滿地無人掃。蘭若攀天有客登。海氣遣風侵佛榻。蘿陰籠月隔禪燈。蒲團却共閒僧話。淸磬聲中萬慮澄。
花園賞春
七廟丘墟八角塵。靑山寂寞枕城闉。莓苔襞積千門地。花柳粧成萬戶春。一抹雲烟悲故國。百年歌舞樂閒人。漢園唐苑俱蕪沒。漫遣詩豪得句新。
龍山秋眺
落帽風流各一時。古今登眺兩相宜。江含半照明堪畫。山帶秋光好入詩。醉把黃花因坐久。步隨明月得歸遲。年年却憶茱萸賜。那得樽前借一枝。
朴淵觀瀑
一派銀潢落半空。深秋匯作老龍宮。靑山地坼開金鏡。翠壁天分挂玉虹。萬壑驚雷喧白日。千崖飛雪噴長風。香爐台岳難爲語。到此方知造化工。
花潭松月
白石巖扉長碧苔。山川依舊鳥飛廻。門前樹老先生柳。籬下花殘處士梅。何處神仙乘鶴去。至今松月照人來。炯心惟有淸潭水。想見氷壺一片開。
崔東皐岦寓居箕城。搆草堂。扁以簡易。萬曆辛丑。李月沙廷龜爲華使顧天俊儐接。李芝峯晬光爲延慰。朴南郭東說，李東岳安訥，洪鶴谷瑞鳳爲從事官。余與金南窓玄成，權石洲鞸爲製述官。來會箕城。皆一時文章巨公也。有簡易堂酬唱詩。
西漢先秦筆不亡。雄文顥噩較誰長。風翻學海搏鵬鳥。雲纈詞林舞鳳凰。會向燕臺酬駿骨。休從裸壤表龍章。最知道屈名逾重。山斗爭瞻簡易堂。

[book_title]卷四
五言排律
奉送尹次野按節海西
聖主憂西海。銀臺輟從臣。旌旄分虎節。喉舌出楓宸。寄重藩維大。恩傾雨露新。得專千里地。爲救一方民。仗鉞威稜肅。褰帷惠澤春。淸風孤竹國。積雪白沙垠。椒島虞淵近。月山玄圃隣。三邊垂控制。四牡費咨詢。相國家聲遠。郎君世業遵。弟兄連主陜。文雅幷殊倫。榮耀超今古。聲名動搢紳。此行猶特達。靡盬敢逡巡。膂力方强日。賢良共理辰。解牛看好手。叱馭識忘身。政簡人無訟。詩淸筆有神。飮氷酧黽勉。夙夜謝因循。但取官箴合。寧論吏跡親。贈言輕白璧。出餞望行塵。遠樹浮天際。羣山接海漘。臨歧拂雄劍。肝膽更輪囷。
奉送洪鶴谷充賀聖節使朝京
聖節朝京使。春官右侍郞。廟堂推宿望。簪紱選才良。八月乘槎遠。三韓起地長。流星垂析木。紫氣出扶桑。行色雙旌擁。嚴程四牡驤。繫心辭桂闕。割戀別萱堂。專對材華盛。馳驅膂力强。飮氷拌鞅掌。拂劍信行裝。下邑背藩國。中原指帝鄕。長城秦塞徼。碣石漢封疆。地接山川界。天連日月光。薊門浮樹碧。遼野壓雲黃。舊迹悲華表。淸風揖首陽。盧龍思李廣。涿鹿想軒皇。山海雄關險。神州赤縣方。百年今禮樂。三代古文章。帝德天同大。皇威海不揚。八荒皆玉帛。萬國盡梯航。象闕衣冠集。龍墀劍佩鏘。水傳蚪箭漏。風送獸罏香。五衛肅貔虎。九成儀鳳凰。夢疑遊帝所。身已謁天王。聘魯元非雅。觀周亦未嘗。金臺懷郭隗。石皷記陳倉。慘憺悲歌市。蒼茫勿伐棠。隨緣揮彩筆。在處富奚囊。此去心飛動。歸來興激昴。自憐長落拓。誰與共翺翔。匏繫神寧王。萍漂命可傷。蓬萊波浩浩。銀漢月茫茫。天上久寒眼。日邊空斷膓。送君還感慨。不爲積薪塲。
醉賦五言六韻。奉似芝峯。
欲把三盃酒。聊將萬里行。知音不易得。作別最難情。露鶴警秋氣。霜鴻度塞聲。短長亭莫問。多小恨從生。鰈域皇都遠。嚴程性命輕。華人應起敬。郯子識官名。
疊用前韻。奉呈芝峯。
有箇三千里。無論一再行。馳驅方致力。離別肯關情。霜曉催鷄唱。雲秋壓雁聲。劍心丹不死。鏡髮白還生。大節輸夷險。當官識重輕。應知子太叔。竹帛永垂名。
送朴正郞文浚以冬至書狀赴天朝
日月燕都近。風烟鰈域寬。天王今萬曆。藩國舊三韓。楚貢何曾絶。堯封永不刊。衣冠從大聘。玉帛奏長安。我后謹侯度。玆辰履曆端。陪臣持使節。之子據征鞍。象笏兼驄馬。星郞自地官。漢槎騫始泛。周樂札應觀。壯志聊酬分。嚴程未覺難。誦詩仍載筆。叱馭更彈冠。事業千篇富。行藏一劍寒。白雲遙錦水。丹極遠金鑾。戀爲辭親割。心將報國團。川原隨地盡。夷夏隔江看。碣石千層立。長城萬里蟠。鶴歸城月苦。虎發石苔漫。古廟風蘭雪。雄關鐵海瀾。悲歌想荊水。問道見軒巒。召伯甘棠感。昭王駿骨嘆。此行皆領略。到處幾盤桓。景物催秋半。離愁怯酒䦨。金飇吹颯颯。玉露滴漙漙。草脆蛩音老。雲寒雁陣殘。郵亭貪搦管。旅館費憑欄。但取風流重。無寧客况酸。開筵拌逸興。秉燭博淸歡。畫閣龍灣徼。仙舟浿水湍。羨君遊上界。恨我坐彈丸。鬢雪千莖短。書塵萬卷攤。芳隣欣逼側。遠別惜蹣跚。且復臨歧路。相期在肺肝。男兒當膂力。珍重勸加餐。
四月二十九日。北郊祈雨祭。月沙李知事爲獻官。余爲典祀官。因奉一律。
聖主方勤雨。明公再奉璋。纔埋崧岳璧。又焫北郊香。肸蠁思神格。精純式禮章。誰能誅旱魃。我欲喚商羊。天意高難問。民情病可傷。但令霖傅說。不必禱成湯。以實非無道。求陰亦有方。休徵箕範在。時若仰吾王。
奉贈朴掌令榟
僦屋纔容膝。柴扉不礙風。天官曾錦帳。柏府又桓驄。黃卷知今古。朱絲保始終。塵埃圭竇外。花卉瓦盆中。菉竹淇園入。靑州怪石通。安榴欹暮葉。陶菊擢寒叢。休道一庭小。仍存四季紅。傳呼非吏隱。吟嘯卽詩翁。傲兀聊憑几。委蛇也自公。閒情隨獨鶴。雅志托冥鴻。主聖能忘諫。時艱合匪躬。鏡看雙鬢短。劍倚寸心雄。對客懽無間。開尊喜不空。結交吾亦幸。意氣倘相同。
代尹靜春送其弟次野赴慶州府尹百韻
吾家好兄弟。伯仲最琳琅。君我膺三四。年齡可頡頏。差肩鴒幷影。接翼雁隨行。白璧慙蒼璧。元方劣季方。鯉庭齊學禮。姜被共連芳。貽厥承嚴訓。友于遵義防。怡怡焉敢墜。綽綽式相將。手足親同氣。塤箎謝䦧牆。八龍筍氏盛。三虎賈門昌。常棣春生嫰。交柯雨隔涼。人推黑頭貴。時賞白眉良。麗澤元酧好。文塲與鬪强。云何執徐歲。忽値海豨狂。南去如張翰。西之似伯陽。身危避鋒鏑。肉瘦怯豺狼。蓬累投殊域。萍漂失故鄕。流離淹日月。羈旅因風霜。先子賜環遠。君王下殿忙。龍灣盡藩土。鴨水近天皇。乖角難相遇。扶將惜未遑。烏啼還失母。天只奄終堂。寸草春能報。枯魚蠧莫攘。那逢靑鶴客。長愧白鳩郞。冬笋抽無賴。陔蘭采不忘。尺波隨逝水。隙駟詎留光。舊國廻車駕。嚴君坐廟廊。南中擁旌節。北上阻璆鏘。子政寧親久。吾時射策揚。從玆俱秀發。取次競登敭。不羨門容駟。無論笏滿床。十輪榮未嫮。萬石福誰當。盛滿天應忌。芬華鬼豈殃。靈根能久侍。舊業遽先亡。跼地摧雙涕。呼天裂九膓。蓼莪感風樹。蘩藻薦蒸嘗。背日違東土。瀕河就北印。思成尤僾僾。讀禮更倀倀。撫柏悲霜戒。攀松惻露瀼。只言庸盡孝。敢道善居喪。孑孑終何怙。哀哀秖自傷。蒼茫終扇枕。荏苒閱琴祥。鷁路波濤闊。鵬程道里長。四人居宰列。一世指騰驤。際會誠遭遇。飛飜益激昻。恩榮均出入。遷擢幷翺翔。令弟臨黃海。疎慵按慶尙。伯兄曾仗鉞。縶驥奈玄黃。見抵愁窮衍。安排任達莊。灌園甘寂寞。開徑適周章。會合新懽款。過從夙願償。終山依嵂崒。華岳接微茫。風雨連床樂。芝蘭入室香。團圓良可喜。聚散本難量。官作鷄林尹。州分鳥嶺疆。熊轓明曄煜。虎竹耀輝煌。地卽千年國。人傳三姓王。星文垂翼軫。境界畫金湯。文物豪華窟。衣冠禮樂塲。亭空餘古鮑。臺側想遊凰。舞浦波光碧。瞻星石色蒼。稚松來閬苑。玉笛出崑岡。大府稱爲劇。雄藩擅遂荒。亂離紛泊腕。凋瘵滿膏肓。循吏須掄漢。賢才合拔唐。蘇枯兼弱鯁。櫛垢且爬痒。置水思規警。行春整紀綱。治繩排紊紊。喩釣悟洋洋。江渡嘗聞虎。田飛不入蝗。艾鮐忻畎畝。士女抃池隍。聖歎蒲知政。民歌鄴引漳。應物香嘗焫。巴祗燭不煬。文翁敎蜀子。常袞化閩傖。飮水淸風灑。投壺雅意藏。劉寬去鞭扑。王吉潔衣囊。盖語歸惟靜。疑言戒大剛。塵凝封硯印。苔澁臥桁楊。復乳連山下。還珠合浦傍。四封散牛馬。百里遂麻桑。耐可追廉郭。何須數趙張。三刀掛琴閣。五馬響鈴鉠。共理當如此。惟良曷不蘉。勸君須黽勉。念我爲彷徨。骨肉詩堪苦。鸞龍句未妨。三荊恨憔悴。四鳥怨相佯。非愛一丘貉。期成百鍊鋼。何言分羽翮。又是隔參商。未試黃金匕。虛粲白玉粻。璧頑埋石髓。氷凍沍瓊漿。煉魄三花潤。頤神尺宅康。百年拌瞬睫。萬事視毫芒。龍友開天骨。虹光發劍鋩。大鵬圖海擊。斥鷃樂楡搶。供世輸筋力。行塗愼否臧。威韜挾乙虎。寶却轉丸蜣。取舍從吾審。思量待爾詳。天寒歲將暮。雪虐雨其霶。別恨知多少。當筵强擧觴。
送陶通判
浙水天鍾美。吳山地毓英。鳳毛餘五色。鶴唳必三淸。斵璞無留礦。傳經謝滿籝。長沙先閥閱。彭澤舊家聲。玉匣千金重。霜蹄萬里輕。禹門鱗變化。黥陳筆縱橫。屈佐紅蓮幕。隨緣細柳營。牙璋辭北闕。龍劍逐東征。記室來袁虎。韜鈐見子荊。參謀方密勿。婉畫最分明。負海酬神餫。爲山出算成。胃星開色相。廥宿動光晶。士飽寧呼癸。軍機肯後庚。三邊空海戍。萬竈肅天兵。玉帳纔捫蝨。金戈已斬鯨。扶桑收殺氣。析木隕妖精。律籥燕臺峻。耕犂鰈域平。湛恩霑聖帝。覆露荷羣卿。大樹明公獨。先茅妙略宏。馳驅勤跋涉。勞苦費將迎。自許心肝悴。何曾髀肉生。勒銘留絶徼。飮血望神京。草木知名姓。雲霞送斾旌。輶軒催暮色。鐃皷帶邊情。形像丹靑逼。聲名竹帛傾。召棠遺愛在。羊峴去思縈。數仞欣投迹。三薰若與榮。披雲覩天日。入室襲蘭蘅。得御眞非分。登門却自驚。那知黃鵠擧。又向赤霄鳴。紫氣看逾遠。驪駒唱不賡。臨歧一分手。唯有濯長纓。
百祥樓。呈西坰使相。五首。竝贈尹白沙。七言排律。一日走呼。
城壓三韓地。江呑萬里天。雕梁行日月。別隖納雲烟。曠野平臨外。羣山極望邊。鶴樓瞠若後。夢澤敢爭先。形勢雄千古。階庭敞八埏。隋兵薩水盡。漢郡樂浪偏。但見香罏近。那知渤邂連。峯巒侵靺鞨。潮汐引桑田。白鳥遙望背。洪崖可拍肩。還疑在圖畫。只是集神仙。使節初征憩。英僚共賞延。波濤驅筆下。宇宙入窓前。興爲庾公發。名應杜預傳。王程蹔餘暇。物色亦隨緣。肯作登臨費。最欽從事賢。鳳書迎北極。鴨塞向西堧。雅望歸元老。高風自盛年。久懸徐孺榻。猥上李膺船。羣彦方騰踏。微才幸備員。毛錐容請處。馮鋏荷垂憐。明目曾披霧。甘心擬執鞭。白頭寧顧藉。靑眼許周旋。疲薾形仍役。疎慵醉太顚。黃金非駿骨。紫氣卽龍泉。揃拂今誰得。聯翩不偶然。行藏計已熟。憂恨坐相煎。賴値春光動。仍看景物姸。悠悠想京國。歷歷過山川。再渡橋猶在。重遊路更綿。欲酬知己分。深愧幕中蓮。
再用韻
畫閣臨無地。層城上有天。碧窓留日色。粉堞截風烟。野闊輕鷗外。山長去鳥邊。雲寒殘雪後。江動蚤潮先。敞豁空三界。蒼茫隘九埏。滄溟望東坼。白帝得西偏。遠勢扶桑接。斜暉若木連。塵沙迷道路。島嶼限原田。倦客還偸眼。嚴程蹔息肩。依依分萬象。冉冉下羣仙。徙倚神猶王。淹留景不延。龍吟生水底。雁影落庭前。風物新詩引。兵爭舊事傳。三韓如有助。七佛豈無緣。發興從今夕。臨危憶古賢。黃龍通紫塞。玄莬盡荒堧。去國餘千里。登樓又一年。空聞城上角。未泛月中船。却想笙歌醉。休論弟子員。紅蓮雖獲忝。白首只堪憐。意氣曾投筆。功名詎着鞭。親朋思菀爾。童稚念言旋。自笑嵇康懶。誰知張旭顚。枯形勞宇宙。別夢在林泉。忘適懷莊叟。謀生愧計然。百齡長汨沒。萬慮但熬煎。嫫母難藏醜。西施敢鬪姸。不成歌白雪。那復詠晴川。傑俊皆才大。愚蒙獨力綿。苦吟仍扣寂。彈劍拂秋蓮。
三用韻
紫鳳來千里。流星下九天。馬辭燕市月。衣帶薊門烟。定出秦城外。應過漢塞邊。皇威加宇內。帝德作孚先。詔已從三殿。恩曾暢八埏。乾坤元見大。雨露不言偏。異俗梯航接。中原冠盖連。君王今建極。鄆灌盡歸田。國命方重造。民心卽永肩。澤鴻還得所。廐馬亦登仙。鰈域看仁洽。鯷岑識慶延。聖圖宜裕後。至治且光前。禮樂千秋盛。詩書萬古傳。巖廊纔肅穆。蟣蝨結寅緣。玉燭調元氣。金城在用賢。南通朱雀影。北望黑龍壖。武力雄今日。威靈動百年。連山列劍戟。壓海擁樓船。禹貢餘聲敎。商家廣幅員。每蒙天眷佑。爲荷帝哀憐。會激先人氣。須勞後者鞭。若能紆駕馭。誰敢墜周旋。况此傾衰否。尤應振踣顚。補天勤練石。退日取虞泉。陰雨防無患。苞桑戒未然。末臣深念到。小智近憂煎。蹔謝蓬廬陋。聊隨粉署姸。壯遊尋鴨水。前路度龍川。未見梅花雪。空飛柳絮綿。白頭王儉幕。無乃忝紅蓮。
四用韻
賤子誰爲地。迷邦欲問天。幾鑽家食火。常厭客廚烟。夢斷靑雲上。神遊碧海邊。功名落牛後。咎責在人先。有意歸陶冶。無才合埴埏。立身終見敗。受性久知偏。健筆慙司馬。淸詞愧惠連。一區那有宅。二頃雅無田。處世勞低首。逢人笑脇肩。難堪胯下辱。只合飮中仙。願作北山隱。敢期東閣延。衰容看鏡裏。壯志盖棺前。未卜當時映。無論後代傳。半生甘拓落。六合絶延緣。每發新詩什。長懷古聖賢。恩光照盆底。浪迹起湖壖。鎩翮重飛日。鉛刀一割年。初辭伴鷗渚。蹔擲釣魚船。入幕能無忝。升堂亦濫員。已蒙寮寀顧。最受相公憐。豈取周人璞。應嫌馬腹鞭。知深垂奬飾。地挾少廻旋。解恕狂奴態。兼容醉語顚。自須存止水。誰念酌貪泉。鬢雪春無力。心灰死不然。寃收由劍掘。才累坐膏煎。莫恨遭知寡。還嗟負唱姸。此行窮漢塞。何日返秦川。驛路時飄忽。鄕園思渺綿。遣懷知有處。朗讀是靑蓮。
謁健元陵
鹿失秦函谷。龍興晉太原。一戎移社稷。三尺定乾坤。相土山河壯。開天日月掀。卜年王業大。綿世覇圖蕃。波帖東溟凈。星環北極尊。猗蘭光奕葉。仙李盛蟠根。貽燕孫謀遠。垂鴻祖武存。覆盂安率溥。鑄鼎失軒轅。宅兆從龜食。馨香薦駿奔。玉衣藏寶柙。銀海閉重昏。於鑠餘周頌。長陵設漢園。地盤金盞影。碑蝕錦苔痕。松柏深蹊徑。烟霞護洞門。英靈森陟降。德澤在黎元。緬想風雲會。爭看虎豹屯。已應除猰㺄。何止蹴崑崙。褒鄂終難作。蕭張未易論。曾聞鐵馬汗。又見石麟蹲。烈士惟揮淚。忠臣欲斷魂。傷時愁萬斛。把筆已忘言。
庚戌三月十二日寒食。祗事健元陵。
曆數歸眞主。謳歌屬聖人。一戎開社稷。三尺靖風塵。烟火幾千里。山河二百春。猗蘭薰郁郁。仙李葉蓁蓁。銀海沒金雁。錦苔斑石麟。馨香非黍稷。陟降是威神。草木長陵古。衣冠高廟陳。禹金天地在。周玉歲時新。熟食逢今日。淸明逼此辰。白頭臣蟣蝨。何幸奉明禋。
奉送鶴谷詞伯按節關東
命代騷壇將。先鳴一鉅公。文章三世業。意氣萬人叢。獨步靑雲上。高名白日中。龍媒渥洼駿。鳳律嶧陽桐。蚤歲聲華盛。淸朝位望隆。頻焚諫臣草。幾直道家蓬。再迓星槎詔。重遊桂月宮。大才推國器。健筆發天工。拔擢朝廷潤。登崇德業豐。衣冠辭闕下。棨戟下關東。方面分符重。元戎仗鉞雄。褰帷賈子是。攬轡范生同。鵲印榮光馬。虹旗映畫態。亂山千里接。巨海一邊空。地盡遙天碧。雲開浴日紅。此行臨漢郡。何處問秦童。濊貊封疆盡。神仙世界通。鏡湖明玉鏡。楓岳醉霜楓。叢石蓮華矗。金蘭鐵壁穹。臨觀淸澗盡。登眺望洋窮。丹穴晴沙淨。寒松彩霧籠。四山三浦闊。千佛五臺崇。福地若投刃。洞天如發蒙。鶴邊尋采藥。鼇背數行篷。鷗狎十洲雨。鵬飛六月風。胸襟貯寥廓。眼力入冥濛。布政應多暇。題詩更着功。望雲雖切孝。飮氷可忘忠。吏黠思奸蠧。民殘念老癃。當官須勿勿。憂國極爞爞。解綬威稜懾。投壺道義充。秖應酧聖主。詎敢惜微躬。自笑支離子。眞成禿老翁。蹶蹄頻歷塊。鎩翮久傷弓。狂籍猶知阮。仙崖幸識洪。忘年輸契分。費日賴磨礱。不以人高下。唯期事始終。芹宮參講席。蓮幕共詩筒。結托慙潘岳。過從得孔融。昔時嘗款款。此別莫悤悤。直欲傾浮螘。其如送去鴻。贈言吾豈敢。拂劍氣如虹。
七言排律
奉贈嶺南方伯尹令公昉
六十七官爲一道。維南巨鎭寇靑丘。界分鳥嶺兩湖接。壤畫鷄林三國求。千里封疆滄海盡。萬重形勢白山浮。人材陸海天雄府。國寶金湯地上游。重寄必須歸雅量。高賢始可協爰謀。智垂睿想聲名大。器別盤根德業優。蚤識我公膺自陜。更看今日答凝旒。白眉兄弟形神秀。黑首公卿位望尤。孝出相門能繼述。忠專王事極綢繆。登敭淸貫頻三接。際會明時又一頭。頃長秋官卿月動。俄辭畿伯福星留。此行且復榮宣化。歷試無論請借籌。峻秩高居堯四岳。遙臨倂按漢諸侯。范公攬轡欽風彩。賈子褰帷仰德輶。細柳營中森畫戟。甘棠幕下擁鳴騶。靑冥斧鉞來雲表。列郡櫜鞬夾道周。赤子龍蛇王氏卓。雪山輕重鄭公遒。南巡橘柚迎光馬。西笑簪纓輟解牛。務屛久聞黃靜鎭。興深還見庾登樓。稚松潮井臨觀遍。風穴龍湫取次遊。首露覇圖尋駕洛。孤雲仙迹訪頭流。處容浦逈雲烟古。鮑石亭荒草木愁。人去庚星山寂寂。笛留藍玉月悠悠。退翁道德淵源闊。溟老風標氣色秋。君子鄕餘家稷卨。衣冠里在業箕裘。唐宗夢雨徵輿地。麗主蒙塵記福州。幾處精廬白鹿似。何人膚使子卿儔。東隅禮樂包鄕曲。南極星辰耀海陬。方面濟時要黽勉。一心憂國敢夷猶。瞻寒赤狄須賓服。眉察蒼生合燠咻。不讓文饒鎭庸蜀。何如常袞按閩甌。矧當亂後仍多事。又是臨邊亦寡仇。討實詰戎成妙算。阜財調食費嘉猷。令嚴流水旌旗改。政簡移風虎豹休。緩帶雍容垂赤紱。投壺談笑坐靑油。四方宣力知誰健。千載流聲覺自由。威折遐衝藏戟盾。仁霑遠服樂田疇。邊庭會寢北飛奏。聖主少寬南顧憂。辦此豈非臣職得。從玆亦足主恩酬。春光澹蕩芳菲盛。物色暄姸節氣柔。出餞傾朝爭遠送。來歸命韻競冥搜。離筵勸進盈樽蟻。別路愁聞喚雨鳩。莫歎獨賢强膂力。直將雄略壯咽喉。多慙鉛槧難爲用。辱在泥塗未見收。劍翮乘秋望鵰鶚。霜蹄歷塊羨驊騮。欲求吉卜從詹尹。屢失佳期怨謇脩。得御頻繁曾下榻。登門夙昔且同舟。遨遊伯仲寧非忝。托契金蘭最不侔。授簡可能拈禿筆。臨歧堪恨戒征輈。贈言自愧非仁者。明月休言是暗投。
任寬甫挽
結托金蘭三十春。忘筌契分最相親。賦欺屈賈傾前輩。詩壓曹劉認後身。十上久勞霑一命。大才安用老長貧。飜飛鵰鶚空垂翅。蹭蹬鯤魚未縱鱗。寶劍卽今埋紫氣。文星何處閉黃塵。靑雲舊侶無餘子。白首新知有幾人。書籍在箱寧復帙。林泉破屋更誰隣。可憐東野名留世。其奈西州淚滿巾。蟾桂成寃天不惜。蟻槐團夢鬼應嗔。尹班永夕嗟難竝。管鮑窮交愧莫倫。幸我暮年遊日下。恨君經歲臥漳濱。那知二竪能摧玉。却作三呼及動輪。坐失堊墁工斵鼻。定將樑月擬傳神。此情可待山陽笛。丹旐翩翩已戒晨。
辛亥十月二十二日。主上移御法宮。翼日御仁政殿。王世子率百官稱賀。魯臣亦玷大夫之後。喜覩盛事謹賦。二首
玉座新開舊法宮。君王受賀四方同。百官環佩儀容肅。五衛態羆禁旅雄。日轉畫旗龍拂地。風傳仙樂鳳來空。天顔有喜宸情洽。國運重熙景命融。莫道未央元壯麗。更看長樂蔚穹崇。小臣額榻彤墀下。二十年前謁重瞳。
寶座岹嶢奉赭袍。東西鵠立擁官曹。九重旭日彤庭敞。五色祥雲彩仗高。廣樂風飄儀瑞鳳。懽聲雷動抃靈鰲。儲君執玉誠心積。主上凝旒聖體勞。不用干城須衛霍。將何黼黻得䕫咎。從今國鼎丘山重。爲是時和運更遭。
鄭參判協挽
相國淸門玉樹高。玄成文彩映時髦。四靈濯濯看麟角。五色斑斑識鳳毛。卓犖風標絶崖岸。江洋胷海不波濤。亞卿銓席酬人望。獨坐霜臺荷主褒。勇退急流辭紱冕。養安閒地卽江皐。將期撥日天扶與。豈料藏山夜負逃。衍數久知占適夢。過庭應見得虔刀。通家契分從來雅。霑灑春山送目勞。
奉贈冬至上使趙公存性
由來趙璧價連城。又上金臺玉帛擎。王事從知再思可。天時政趁一陽生。百年執壤隨雲去。八月乘槎犯斗行。受命飮氷方黽勉。當官陳力合經營。觀周不但朝中夏。覩漢元因賀泰平。風俗九州身歷問。山河萬里眼偏明。鯷岑界盡龍灣限。鶻岳標分鴨水橫。碣石歸鴻風颯颯。遼陽化鶴月盈盈。苔侵虎石傳飛將。地接龍沙宿重兵。從古堯封疆場別。只今秦塞䘲氛淸。聞風孤竹歆夷叔。問道崆峒仰廣成。翼翼燕都天子宅。芒芒鶴野使臣旌。中州廓大皇靈暢。北闕蔥籠瑞氣縈。樹老甘棠思召伯。歌寒易水想荊卿。入城授館烏蠻館。謁帝朝京白玉京。萬國梯航嚴坌集。千官環珮肅鏘鳴。烟開金掌朝暉射。水咽銅壺曉漏傾。龍扇影搖皇極邃。獸爐香動紫宸晴。忭供嵩岳三呼祝。樂奏勻天萬舞聲。受禮何如歸敬仲。登天疑是夢秦嬴。螭墀辭出恩榮浹。鳳曆擕來節序更。奉指祗應竣奉使。歸心寧復計歸程。定知雅望推專對。可見高才副盛名。久許丈夫當大事。肯從兒女作離情。自憐駑蹇甘飄瓦。尙滯蹄涔謝挈楹。許國未灰心一寸。憂時徒雪髮千莖。淸齋度日閒多暇。紫氣衝星老更驚。幾向紅塵傷合散。懶廻白眼費將迎。且傾淥螘淹斜照。更唱驪駒款遠征。仁者贈言吾豈敢。一詩聊用視微誠。
奉送白沙尹令公次野以賀至上使赴天朝
陰官今年又一陽。大明天子坐明堂。梯航萬國書王會。劍佩千官列雁行。政捧芝函朝析木。遙持簜節發搏桑。誦詩蚤識能專對。不辱從知使四方。毛出丹山威鳳色。器高蒼璧介珪光。白眉聲譽稱難弟。黑首勳名載太常。滅沒驥蹄東極遠。扶搖鵬翼北溟長。相門有子傳文彩。王國無人與激昻。聘晉叔孫還黽勉。觀周季子合游揚。黃金臺上瞻黃道。紫氣關中望紫皇。秦帝山河餘碣石。漢家宮闕想長楊。薊門遠樹秋光淡。遼塞層雲暮色蒼。馬首雙旌霑曙露。匣中雄劍刮晴霜。身因報國行何苦。心爲思君夢不遑。勳業行藏元自許。經營膂力况方强。纔辭棨戟傾蘇范。曾佩銅符壓趙張。荔節馳驅趨象魏。蓂階咫尺覲爐香。中華文物歸濡染。上价行人在奉將。降禮夷吾應起敬。問官郯子定流芳。看君畢使來還日。無限風烟滿錦囊。
送楊正郞時晉以聖節書狀官赴天朝
笠轂淸曹錦帳郞。仙槎八月上銀潢。乘驄御史風霜挾。握節行人玉帛將。遠送使星朝析木。卽看裝劍發扶桑。誦詩專對才難得。叱馭嚴程意更長。東土陪臣擎土物。大明天子坐明堂。絲囊寶鏡絲綸竝。萬歲千秋萬曆昌。華祝堯年唯祝聖。札觀周樂是觀光。黃金臺古知燕地。紫氣關高識帝鄕。莫遣旅愁輸久別。秪從王事答方强。白頭匏繋眞堪恨。却望行旌老欲狂。
壁上畫老鶻
巨石巉巖聳海中。虬松倒挂碧烟籠。乍看是物動秋骨。未信何人移化工。點漆雙眸精彩異。如刀六翮羽毛雄。高飛斗上暮天闊。一洗世間凡鳥空。獨立形容元落落。先鳴意氣尙態態。威稜久見狐貍避。神俊應將雕鶚同。老去收身如有意。閒來側翅若無功。鶴雲欲墮三竿日。鯨浪遙翻萬里風。我欲摩挲臨粉壁。誰知突兀在層穹。少陵爲爾留雄筆。對此長吟思不窮。
李提督帖子詩
漢家飛將下遼東。授鉞專征整五戎。一顧登壇酬汗馬。九重推轂卜非熊。橫戈虎穴三邊靜。洗劍䲔波萬里空。白羽指揮回殺氣。靑油談笑起雄風。身歸麟閣丹靑逼。威振鯷岑玉帛通。食肉封侯申景鑠。勒銘刊石動昭融。高居勳業英雄表。獨步聲名竹素中。淚盡倚閭抛彩服。蹟留標柱賜彤弓。寸膚忍割寧親孝。斗膽長懸戀主忠。鶴髮終天嗟不及。龍顔就日喜何窮。絶裾痛切枯魚索。投筆仍收汗馬功。義激君臣終古炳。情紆母子至今恫。極知金革難容避。也掃腥羶若發蒙。奬蹙聖心優國士。仰宗人望愜天工。長城倚勣中原壯。大樹思馮異代同。第一流傳餘草木。無雙舃奕誦兒童。噓灰最覺皇仁暢。拓境從看帝力雄。覆露秪應輸大造。對敭猶是出明公。遄歸褒博隨仙鶴。飮至旌幡逐塞鴻。紫氣關遙簫皷競。黃金臺峻凱歌渢。月沈遠海寒雲碧。霜落荒山晩葉紅。怊悵此時丹鳳去。不堪霑灑望層穹。
題朴希哲別業
貴富人間亦蹔腥。何如絶迹老巖扄。塵埃不到三椽屋。天地無私萬物形。一壑林泉藏世界。四時光景媚軒庭。雲沈遠峽秋容凈。雨洗遙岑晩色醒。漠漠織烟迷野店。依依轉月映松欞。已將鰕菜呈銀膾。更取蓴羹啜土鉶。牛臥晴沙兒弄笛。僧歸暮逕手擕甁。籠山暗水侵寒石。催曉疎鍾趁曙星。樂在靜中猶放浪。道非身外自沈冥。輞川圖畫秦源記。我欲題詩愧典刑。
奉贈聖節使鄭令公子虛
看君執玉向金臺。八月乘槎犯斗魁。持節遠遊酬壯志。誦詩專對得英才。九重天表星文動。五色雲中日角開。萬國衣冠同拜跪。千官環佩共徘徊。絲囊寶鏡欣爭得。繞電流虹賀此廻。風轉獸爐香似霧。嵩呼螭陛響如雷。麻姑桑海傳三變。王母桃盤獻七枚。祝聖合推黃帝策。泳仁仍酌紫霞杯。虞庭剩聽九成奏。秦夢疑從萬舞來。榻額五門迷索扇。擡頭三極隔蓬萊。叔孫聘晉誰能竝。季子觀周劃易該。上國山川歸領略。中原文物飽奇瓌。河橫漢塞臨洮外。城擁秦關渤澥隈。孤竹讓君荒薺合。崆峒問道暮烟堆。鶴書柱倒剝寒月。虎發石痕沈綠苔。王事馳驅身亦遠。風光收拾思難裁。望雲縱切懷親戀。戒路能忘叱馭催。男子經營輸膂力。形容骯髒謝塵埃。况兼文武斵輪老。不但謨猷游刃恢。雌伏久嗟淹驥櫪。雄飛剛喜撃鵬培。攝官詎是因金躍。銜命非關借轂推。士矣此行應不辱。使乎今日定無猜。自憐垂白命途舛。豈敢拾靑頭角摧。計拙謀身遭鬼笑。智昏衛足被人菑。功名落拓頻三黜。心跡蹉跎又七哀。鵰鶚九霄悲燕雀。驊騮千里恨駑駘。翟門羅爵那逢客。范甑凝塵不着煤。斫地東方歌拔劍。仰天南郭嗒如灰。賴憑水鏡揮談麈。慣接風標命醱醅。倚玉已多交有道。卜隣休慮逕無媒。贈言却愧非仁者。就別如何不惜哉。報道嚴程須自愛。時當伏雨熟黃梅。
送愛州府尹
龍灣雄府國西壖。千古藩維鎭一邊。鴨水縈紆來靺鞨。鶻山前却立幽燕。畫分疆界風烟接。限隔華夷日用懸。箕子周封知幾歲。檀君堯竝問何年。石頭虎踞城猶鐵。鼇背鯨噴海不田。地理南通秦漢境。星文北照尾箕躔。肇從藝祖廻軍日。始見朝鮮執象先。龜鼎且將傳二百。金湯何止控三千。同仁覆幬皇恩浹。拭玉衣冠聘禮虔。荏苒龍蛇驚歲在。炰烋豺虎痛兵纏。適丁避狄去邠土。政値增埤驗奉天。直以此州當孔道。良由多算得形便。誅求竭澤軍興乏。供頓䑛糠民力綿。畢竟王師驅桀黠。居然邦命濟危顚。中興百代寧徒爾。再造三韓孰使然。牧使自今陞府尹。提封依舊壯喉咽。分憂轉愼惟良選。救瘼尤宜苛令蠲。主上又勤循吏授。朝端莫出我公賢。望之所以屈馮翊。黃覇無踰臨潁川。故輟侍臣頒虎竹。應敎錯節試龍淵。蚤知君是靑雲器。最覺心如淸唳蟬。禹穴氷霜神骨醒。姑壇玉雪性情鮮。照形朗鑑懸明鏡。處俗行身取直絃。八斗高才文不世。萬人勍敵氣無前。詩親太白凌長吉。賦料相如壓孟堅。體竝庾徐加艶麗。律兼沈宋與聯翩。嘯風繡虎生靈籟。劈海金蜺帖遠煙。蹔割牛刀專邑倅。俄搏羊角躡官聯。薇垣柏府聲名峻。鼇極瑤山步武連。西路福星監塞穀。南垠使指算湖船。氷銜出入承明直。錦帳淹留吏部銓。嫉惡剛膓輕獬豸。誅奸勁氣效鷹鸇。肯容蘭芷成蕪沒。要使蚊蝱蔑撲緣。瑣力撞鍾慙螘粒。兇徒漏網吐蛟涎。一辭而退情逾戚。三命滋恭迹可憐。遠別春明誠惕若。行吟澤畔若終焉。遺榮放浪幽懷愜。得適逍遙至樂全。子美東柯藏霧豹。志和西塞慕羊羶。玩心長物詩千軸。容膝生涯屋數椽。只博壺中閒世界。休誇物外好林泉。松溪雨過晴沙淨。石洞烟收晩景娟。雲獻峩嵯金匼匝。雪籹覆鼎玉花鈿。怳移六六拌天借。似拓三三度徑偏。元亮柳深渾繞宅。邵平瓜美不論錢。上書馮衍終枯寂。非䜟桓譚亦棄捐。八載萍流違白獸。一朝環賜復靑氊。那知赤舌燒城急。旋入丹書異域遷。遼海去時唯錯莫。長沙行色最迍邅。玉門綿邈龍荒逼。鐵嶺巉巖鳥道穿。南雁飛過雲盡處。北人愁對塞窮埏。秦中郵館輸淹泊。闕下鷄書許式遄。淚血杞天崩太素。眼花堯日上重玄。解懸通籍還容足。拖紫紆朱爲曲拳。荷槖追趨文石陛。銜香拜跪紫皇筵。鳳池綴駿鳴〈缺〉珮。玉府標英着祖鞭。蟾桂再攀頭角出。鵷班獨步姓名傳。拔尤瓊籍光輝遍。擢秩銀臺位望專。淸切丹霄近鳷鵲。從容靑瑣仰蟬蜎。樞機職典經綸密。喉舌司存出納延。昵侍耿光常拭目。齊班羣彦共隨肩。見星退食昏方返。待漏歸朝夜不眠。胸線補期黃袞闕。心葵傾在白雲篇。八敷蓂莢光陰逝。一切絲繩輕重權。聖主知臣謝枚卜。名都作牧極掄拴。矧玆井邑如懸磬。又是山戎欲控弦。織路星軺方絡繹。連雲冠盖競蹁躚。包桑萬事憂虞軫。陰雨三邊計慮煎。不仗賢人膺重奇。誰恢長策酌冥詮。深謀制敵資裵儉。美政安民效薛宣。飮水淸風眞灑灑。籌邊妙略豈平平。險夷不變須如許。寵辱無驚會勉旃。千里關河身世遠。九重宮闕夢魂牽。黃章紫綬三刀應。皁盖朱轓五馬騈。莫嘆此時辭玉笋。佇看他日賜金蓮。素交楚老空棲屑。皓首虞庠幸備員。十上久勞仍拓落。八叉何用但拘攣。秪應自此攻耕釣。却悔從前事槧鉛。騏驥無論行滅沒。鷦鷯猶得育翩翾。文章不必欺楊馬。藥餌那能籍偓佺。壯士所嗟儔草木。靈氛倘或命筳篿。朅來東土雖投袂。歸去西湖願扣舷。與子過從寬禮數。憐余抹摋省尤愆。登龍本自收魚目。附驥何曾坐馬韆。薰襲芝蘭嘗入室。山傾意氣便忘筌。只緣與世酸醎異。深負成名竹帛編。螻螘命微甘自保。丘山謗積苦難湔。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:23-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>