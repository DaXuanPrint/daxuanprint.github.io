<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,后序,后序,云庄集全文在线阅读,云庄集全文在线下载,大玄古籍书库">
<meta name="description" content="宋代诗文别集20卷。刘爚著。《宋史》本传称作者曾有《奏议》、《史稿》、《经筵故事》、《东宫诗解》、《礼记解》、《讲堂故事》及《云庄外稿》等著作。南宋嘉定十五年(1222)李为其集作序称,另外还有《云庄续稿》及各体诗赋文章凡若干卷。但大多散失于后世兵燹之时,直至明代天顺年间,其9世孙刘辉才裒集其诗文,由10世孙刘梗捐俸刊行,并请序于吴高。作者另一10世孙刘也曾重刊其集,但比刘梗所编少文章数篇,且其序中所言作者生平事迹也颇有失考之处。清代修《四库全书》据明代祁承淡生堂抄本辑入刘梗所编之集。其书20卷,卷1为诗">
<title>云庄集_刘爚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">云庄集</span> <br/>
          作者： <span class="inputVal" id="bkauthor">刘爚</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]104728</span> <br/>
          说明： <span class="inputVal" id="bkdec">宋代诗文别集20卷。刘爚著。《宋史》本传称作者曾有《奏议》、《史稿》、《经筵故事》、《东宫诗解》、《礼记解》、《讲堂故事》及《云庄外稿》等著作。南宋嘉定十五年(1222)李为其集作序称,另外还有《云庄续稿》及各体诗赋文章凡若干卷。但大多散失于后世兵燹之时,直至明代天顺年间,其9世孙刘辉才裒集其诗文,由10世孙刘梗捐俸刊行,并请序于吴高。作者另一10世孙刘也曾重刊其集,但比刘梗所编少文章数篇,且其序中所言作者生平事迹也颇有失考之处。清代修《四库全书》据明代祁承淡生堂抄本辑入刘梗所编之集。其书20卷,卷1为诗赋,卷2为祝文,卷3为祭文,卷4为记,卷5为序,卷6为书,卷7为劝谕之文,卷8为表,卷9为答诏,卷10为制,卷11为批答,卷12为生日诏、奖谕诏,卷13为敕,卷14为册文,卷15为青词祝文,卷16为帖子词、致语、口号、勾合曲,卷17为奏札,卷18为墓表,卷19为墓志铭,卷20为碑。卷首载李序,书后附真德秀撰《刘文简公神道碑》及吴高、聂逊为此书所作的两篇后序。据《增订四库简明目录标注》称,此集除辑自淡生堂抄本的《四库全书》本之外,尚有“明天顺中十世孙桓刊本、明刊附外编十卷本”,并称此书12卷。查《四库采进书目》,淡生堂所藏写本《云庄文集》原为20卷,系刘梗编次 。而北京图书馆藏有翁之意捐清抄本《云庄刘文简公文集》6册12卷。疑《增订四库简明目录标注》偶有讹误。</span> <br/>
          封面： <span class="inputVal" id="bkimg">Z_18287.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]云庄集
[book_author]刘爚
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]104728
[book_dec]宋代诗文别集20卷。刘爚著。《宋史》本传称作者曾有《奏议》、《史稿》、《经筵故事》、《东宫诗解》、《礼记解》、《讲堂故事》及《云庄外稿》等著作。南宋嘉定十五年(1222)李为其集作序称,另外还有《云庄续稿》及各体诗赋文章凡若干卷。但大多散失于后世兵燹之时,直至明代天顺年间,其9世孙刘辉才裒集其诗文,由10世孙刘梗捐俸刊行,并请序于吴高。作者另一10世孙刘也曾重刊其集,但比刘梗所编少文章数篇,且其序中所言作者生平事迹也颇有失考之处。清代修《四库全书》据明代祁承淡生堂抄本辑入刘梗所编之集。其书20卷,卷1为诗赋,卷2为祝文,卷3为祭文,卷4为记,卷5为序,卷6为书,卷7为劝谕之文,卷8为表,卷9为答诏,卷10为制,卷11为批答,卷12为生日诏、奖谕诏,卷13为敕,卷14为册文,卷15为青词祝文,卷16为帖子词、致语、口号、勾合曲,卷17为奏札,卷18为墓表,卷19为墓志铭,卷20为碑。卷首载李序,书后附真德秀撰《刘文简公神道碑》及吴高、聂逊为此书所作的两篇后序。据《增订四库简明目录标注》称,此集除辑自淡生堂抄本的《四库全书》本之外,尚有“明天顺中十世孙桓刊本、明刊附外编十卷本”,并称此书12卷。查《四库采进书目》,淡生堂所藏写本《云庄文集》原为20卷,系刘梗编次 。而北京图书馆藏有翁之意捐清抄本《云庄刘文简公文集》6册12卷。疑《增订四库简明目录标注》偶有讹误。
[book_img]Z_18287.jpg


[book_title]提要
钦定四库全书　　　　　集部四
云庄集　　　　　　　　别集类三【宋】
提要
【臣】等谨案云庄集二十卷宋刘爚撰爚字晦伯建阳人乾道八年进士累官国子司业权工部尚书諡文简事蹟具宋史本传爚与弟炳均从朱子游故尝上疏乞开伪学之禁其上史弥远书论用人听言之道及宋史载其奏便民五事论贡举五弊诸疏尤为有用之言今书载集中而五事五弊疏集无其文则所缺佚不少矣是集为祁承?澹生堂抄本前有嘉定间李?序乃明天顺间其十世孙梗所编又别一本为其十世孙稳所重刋较梗所编少文数首不如此本之完备稳序称朱子晚年以书属蔡沈以礼属爚又称爚精力在王朝礼编而杂着之文略见於此按朱子以仪礼丧祭二门属黄干未尝属爚宋史爚本传既不载此语而王朝礼编亦未见其书不知其何所据而云然也集中青词致语诸篇俱非文章正轨今以原本所有姑録存之而并订其失於此焉乾隆四十三年七月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
云庄集原序
公生於闽?生於蜀初无一日之雅会徒以声气之感臭味之同出入风议不谋而同乙亥孟夏?备官左戚奏乞依祖宗故事降诏求言上甚嘉纳降诏罪已广求忠直公正之言公曰今农事方殷旱既太甚天变见於上人心动於下愿与二三大臣至公无我躬览中外书疏付之後省条上所当行者讲究而付施行之则人心悦天意解矣凡此数十言可谓明婉切至时论韪之盖尝三复公之遗文而考其施置言论无非得於师友讲磨之素发於义理之至精人心之所同故其出则典郡刺部一意於惠爱致利除弊救灾蠲赋入则参法从辅储禁讲论经理斟酌古今章明大中抉奥义务欲纳君於轨辅太子以道其大者如劝上於诸儒讲读之时群臣进对之际必反覆问辩以求当理以诹缺政此亦人所难言而公屡言之暨长成均则首乞弛伪学之禁虽於用事大臣有所拂违亦所弗惮金人入汴中原云扰公乞於沿边增筑城壁辑整民兵建制阃於淮壖移兵屯於要地絶岁币正使命其说尤恳欵弗置盖公之爱君忧国匡时正俗惓惓之心必以古人为师不观时之好恶为趋舍议者谓公奋於儒生素以诗书为业至其於陈时政论兵事料敌应机识大体而达时变又何其明且决也位遇未极而遽以疾谂不克尽究其所藴吾党之士莫不太息焉夫言之所以获行於後久而不冺者必其一出於义理之正而着於人心有不可废者故世亦不得而不传也鲁叔孙豹曰先大夫臧文仲其身殁矣其言立於後世此之谓死而不朽公异时虽不欲自鸣以文然其於学能尊其所闻又能深造自得於义理之至精故其文词约而旨远宜哉言立於後世而传不朽平生论着有奏议史藁经筵故事云庄外藁续藁古诗赋记序祝文祭文表笺奏劄勅书荅诏墓表墓志凡若干卷於是乎序惟子孙宝而传诸嘉定十五年壬午焕章阁待制江东制置副使李?序

[book_title]卷一
钦定四库全书
云庄集卷一
宋　刘爚　撰
诗
登南岳山
烟霞本成癖况复游名山举手招白云欲纳怀袖间咄哉亦痴絶有着即名悭振衣遇长风浩浩天地寛
题金山
江来朱方注之东海潮怒飞日夕相撞舂天将古来义士骨化作狂澜中央屹立之青峯孤根直下二千尺动影袅窕冲融中黄金侧布兰若地凿翠面面开?栊挠声伊轧破浪屋恍忽置我高巃嵸是时千山雪新霁水面月出天清空涛声四起人籁寂毛髪萧爽琉璃宫披衣明发蹑烟霭决眦俯入归飞鸿襟前渤澥敛暝色袖里岷峨吹晓风越南燕北但一气尘埃野马何时穷苍梧虞舜不可叫王事更恨归匆匆
送裘司直得请西归
轻舸龙山头木兰作双橹飘然裘司直乘向南昌去问君鵷鸾中脱身遽如许栖迟三十年始得官掌故小须上上考岂不登省户自言野心性眯目九衢雾修竹岁云晚萱草秋亦暮嗷嗷投林鸟犹得返其哺江西父母邦非复昔饶裕蛮烟一腥秽乐岁且狼顾遗黎空杼轴行旅窘刀布天门窈万里可望不可吁君今佐元帅精采系一路疮痍俟涤濯画诺归佽助先声路人喜高节懦夫慕遄当再前席一正天子度白鸥没浩荡苍鹘在指呼我亦南陔人扁舟从此具
泉州贡闱庆成
维南有州古佛国选士塲开自畴昔谁与经始梅溪翁万桂森森皆手植文风日盛贤材多粉袍立鹄肩相摩万间庇士岂不欲环视奈无余地何那知吉壤在咫尺鬼神护呵天所惜一朝幻出青瑶宫山灵献卜龙避席昔虞局促今恢舒乘黄骋足腾康衢辟新葺旧两辉暎美哉轮奂雄规模岁直金虬大魁出賸喜庆成逢此日来春甲子又一周天相泉南真可必蝉聨四坐皆豪英一樽敬为诸君倾浮云富贵靡定态要看名节留芬馨我今归作渔樵侣清梦犹驰笋江浒凤鸣侧耳听朝阳把酒空山为起舞
壬午春社之明日讲尊老会于西山之精舍龎眉皓首奕奕相照真吾邦希阔之盛事辄成口号一首并呈诸耆夀且以坚异日恬退之约云
耆年自是国之珍何间衣冠与隐沦华髪共成千一岁清樽相对十三人休谈洛社遗风旧且颂仙游庆事新三径未荒宜早退要将寿栎伴庄椿
长沙赠高年陈氏母子
陈氏春秋一百一男女年皆过七十一门慈孝更雍愉四老真堪入画图长官申闻太守喜召至阶庭加盛礼老莱彩服作儿啼今视古人更过之老莱一身娱戏耳况有三儿奉甘旨人言潭俗不古如君看此事天下无一门高寿何由得慈孝之人天所惜我愿湘民胥傚之从此九州皆寿域
长沙新第诸学士
莫清彼潇江莫峻彼衡岳澄光挟秀气日夜相囘薄月吸珠含胎虹贯玉生璞子方有苗裔温然粹而慤一童与三何双凤两鸑鷟奋身辞草莱正论吐谔谔彤庭拜恩归天香尚盈握良才国之宝一见我心乐平生功名会万里初着脚永肩致主念更勉经世学锱铢分义利亳缕辨纯驳相期激清风与俗洗氛浊谁欤指其南是邦有先觉
送林自知自幙中归常寜
始吾与林子周旋大江东子方清且贫箪瓢屡云空劲气凛不折耿耿如长虹明年擢高科对策大明宫一尉迟五年出入无奴僮再见湘水滨凛凛复昔同招徕元戎幙泛绿依芙蓉小生敢相吏故人尚相从云胡岁未竟决去如霜鸿挽之不可留聊复少从容老我慵且钝栽培欠深功子进未可量德业方崇崇永怀昔君子和气填心胷濓溪霁月朗伊水春风融至今想其人犹为起敬恭天资贵强矫学力无终穷我如石之顽迟子相磨礲子质虽玉莹可废它山攻鴈峯母久留来思灵麓峯
题全氏三桂堂
唐人重科甲儗以折桂荣一登羣仙籍不羡千佛经终全岁寒姿乃比秋香清咄彼牛李辈依阿至公卿迨今耻其人名字犹臊腥卓哉刘户曹直气霜棱棱一朝脱淡墨千古扬芬馨凤毛出名家奕叶彯儒缨庭中三桂树屹立何亭亭西风正摇落翠葆黄金英劲节松可友孤芳梅谓兄丁寜命诸郎我岂贪浮名爱此臭味同故以书吾楹尔曹方懋学志取宫袍青要须勉植立毋但希腾陵已大外物小道充人爵轻当如燕山窦义方垂世评勿效东堂诜射策矜虚声懿哉君斯言可折末俗醒刻诗堂之楣坐观全氏兴
寿杨龢父
迅雷地中藏当此沍寒日积隂排层空初阳露微茁而曰天地心於此见机括良繇势方升犹木吐牙甲培?勿使伤茁长焉可遏此理之在人善端实初发荧荧火将燃涓涓泉欲达吁嗟道心微物欲易攻夺差之一毫芒相去舜与桀要须二者间明辨与精察见义勇必为歘如矢之决去恶谅无疑剨如刃之割坐令人伪消但觉天机活四时无非春八荒皆在闼喜君生兹辰聊为演此法愿祝君寿长莫嫌吾诗拙
舞鹤亭歌
舞鹤亭空亭无鹤胡为名亦如西山赋招鹤无鹤可招也不恶何必玄裳缟袖二八真娉婷想像标致便足使人毛骨清仙翁好鹤非徒尔鹤德从来比君子坡仙自谓吾不如今翁与坡岂其殊苍苔白石有余乐一似箪瓢甘澹泊笑杀飞鸢太不灵贪腥嗜腐譁然争九臯一唳醒人耳又如片言之善应千里更笑荒林老木乌终日号毕逋说吉说凶谁听渠仙翁爱鹤爱其德我读翁诗三叹息便好从翁痛饮醉倒斯亭边振袂起舞学胎仙
送吴定夫西归
吾衰倦对客晤语惟青山修竹引清风时为掩柴关今晨何人来踏破莓苔斑惊顾复自喜不妨伴虚闲世情重声利荣涂足趋走夫君独何为经年闯林薮东寻金坛翁南访玉峯叟借问两臞仙来时轻健否慈湖老仙伯乘云宾帝乡念之每丸澜风味不可忘其门多英特清文照缣缃为我朂诸贤佐道当自强【君槖中有赵元道袁广微钱于是陈仲和诸公之文故云】
麻源在何许茫茫白云端凄其一布裘何以御风寒归来有余仰兴尽当知还须好斸空谷賸种青琅玕
题隐者苏翁事迹
苏翁云卿广汉人隐东湖上魏公为相使帅漕挽其来一夕遯去不知所之
魏公孤忠如孔明赤手能支天柱倾苏公高节如子陵寸胶解使黄河清等是世间少不得问伴耦耕各其适後人未可轻雌黄两翁之心秋月白【卷中有诗识魏公不足与有为者故云】
题湖山清隐
西湖南山和靖庐西山东湖清隐居皇天从来具老眼胜地不肯栖凡夫眼中四时风月景胷次万古皇王书先生岂是终隐者要学川云时卷舒
赠小铁面王相士
君以铁面名自谓相人无软语我亦铁心人不把穷通来问汝独有一事欲叩君学海无底难穷寻几时铁拳透铁壁直窥千年圣贤心
赠岳相师
余方与友人论西铭而岳相师来索直书以赠
平生惯读横渠铭不读许负天纲书穷通欢戚若有二天之玉女元非殊但应内省无所疚何必从君问休咎北窗燕坐寂无言时听幽禽弄晴昼
题李立父高游楼
君家百尺楼近在环堵室室处岂不佳暑溽厌烦鬰着脚蹑层梯心眼便超轶好风天外来佳月云端出清明湛空阔洞视了纤悉岂徒快登临抑可验学术大哉天地心昭然本无物世人庳且隘动以私见窒未能脱尘凡底处识微密羡君有斯楼发以静春笔知崇与礼卑二义贯于一烛理要高明履道贵乎实庶几足目俱不但窥髣髴工夫妙方寸岂假身外役此境未昭融此屋空突兀君看希圣徒陋室暗蓬荜
赠旴江张平仲【希季】
去圣既云远至理日以冥言道指虚玄语性杂精灵正传久芜没异学得魅横卓哉周程张磊隗三代英妙藴发天地微言昭日星後来紫阳翁抑又集大成煌煌八书训【谓论孟大学中庸太极西铭易诗也】昭昭万里程学者生此时坦然有规绳但患舍康庄自趋柴与荆张公江东士颇尝得师承敝衣虽悬鹑猛志欲掣鲸袖出文一编其辞峻而清此士不易有归欤业更精勿受俗学变而为宠辱惊贫者士之常未合寜躬耕高门谨勿谒养此气峥嵘不见商歌人洋洋金石声
送王子文宰昭武【埜】
樵川古乐国谁遣生榛菅往事忍复言念之辄长叹子往字其子寄任良亦艰伤哉周余民十室九孤鳏深心察苛痒摩手苏痍瘢愿加百倍功勿作常时观
荧荧匣中龙烂烂岩下电纷纶挥霍间坐了百千变虽然事几微易属亦易眩悞从快处生理向静中现健决要安徐聪明贵韬歛潜斋有愚言或可代箴砭
百链或绕指粹白俄成缁有初谅非难其难在终之道心眇丝粟易为羣物移不有精一功谁能胜安危子今如玉雪莹洁亡少疵愿言保令德岁晏以为期
堂堂先太史一节贯初终况有寿母贤切切唯教忠承家谅匪易负任丘山崇可不日汲汲仰希前哲踪敬义两夹持师友交磨礲余事作诗人母颛锼句工
平时州县间上下意苦异善书肘後掣有志奚由遂子今得所从展布有余地两贤更勠力万物应吐气相期召杜功奕奕照来世不须岘首碑自有樵川志
会长沙十二县宰
从来守令与斯民都是同胞一様亲岂有脂膏共尔禄不思痛痒切吾身此邦秖似唐时古我辈当如汉吏循今夕相携一巵酒直须散作十分春
长沙劝耕
是州皆有劝农文父老听来似不闻只为空言难感动须将实意写殷勤
使君元起自锄犂田野辛勤事稔知要为尔民除十害肯容苛政夺三时
已看三白兆年丰更喜春来雨泽通从昔楚邦农事早好将人力副天工
田里工夫着得勤翻犂须熟粪须均插秧更要当时节趂取阳和三月春
闻说陂塘处处多并工修筑莫蹉跎十分积取盈堤水六月骄阳奈汝何
田家取一春忙男力菑畲女课桑陇上黄云机上雪暂时辛苦乐时长
鞠育当知父母恩弟兄各合识卑尊孝心尽处通天地善行多时福子孙
千金难买是乡邻恩意相欢即至亲年若少时宜敬老家才足後合怜贫
健讼翻成产祸胎带刀却是杀身媒争先好胜灾偏速退步饶人福自来
不教言语大艰深为要人人可讽吟把向田间歌几遍儿童亦识使君心
别阳升伯
二十年前忝旧游论交今日始从头我如潦尽寒潭水君似天空明月秋夜雨几时重话旧故山及早共归休临岐赠别无它祝莫忘邹陈为国忧
和赵章泉
天教一老立堂堂步武媻姗尽未妨元佑故家典刑在北方正学派流长新恩已焕青藜照旧径行询黄髪良多谢寄诗勤问讯自怜疎懒似嵇康
送永嘉陈有辉
永嘉陈君有辉潜心易学许以所着示余余未及请而君归矣拙诗赠行且坚再会之约云
深山读易如康节白首谈玄似子云肯学时流夸末技却於圣处策奇勲二图君已窥微指十翼吾方愧浅闻【君闻水心叶公言十翼非孔子作尝质疑於某晚学不敢断其是否故云】得意春风重过我绿波清夜话羲文
题黄氏贫乐斋
濓洛相传无别法孔顔乐处要精求须凭实学工夫到莫作闲谈想像休
道乡曾举龙门话认作玄关透悟机儒佛差殊真杪忽请君参取是耶非
闲吟
闲中意趣定何如静把陈编自卷舒希圣希贤真事业潜天潜地细工夫林泉有分吾生足锺鼎无心世味疎政使一贫真到骨不妨陋巷乐顔癯
净豁持鉢求度为说偈言
一真不昧人中佛五戒俱全俗里僧必待方袍与圆顶维摩龎老又何曾
寿杨和甫
寿日将何劝寿巵不妨拈出去年诗大生皆自微阳起百善端从一念基身欲寜时须主静心才动处要先知老来自笑无新句那得仙翁一解颐
赠夏宗禹
夏君宗禹示余以阴符悟真讲义嘉叹之余为赋二絶
虎头自合取侯封好为明时立隽功做了玉关班定远却陪芝岭夏黄公
丹经千卷浩如林妙诀无多底处寻但要灵台常似水自然元海会生金
题黄君贫乐斋
饭疏饮水复何求道在胷中百不忧参取章泉克斋句底须楼上更安楼
赠张童子
虎头燕颔及鸢肩自笑都无一事全惟有数条瓜様骨尚堪山泽作臞仙【如瓜骨出人伦书】
闻君早号张童子顾我初非韩退之可惜浪抛洙泗业只看风监学希夷
寿杨和父
诞日娱亲始是荣如君庆事世难并名园春满三三径眉寿天开九九龄帝渥频沾新诰紫【双亲目即两膺封叙】文阶重焕旧氊青玉杯从此年年把笑劝樽前两福星
赋
鱼计亭
玉溪先生结庐章泉之上垂七十年无轩冕之累已有箪瓢之乐天揭鱼计以名亭绍祖风於圃田君一日饮客於斯亭之上超徜徉以自得顾万象之皆妍时也日将夕而红酣沼无风而绿净炯鯈鱼之成羣闯寒波而游泳若空行而无依涵天水之一镜俄初月之沈鈎倏深潜乎翠荇其浮游也似无心而时出其远逝也似见几而知警先生忻然心旷神怡讽小宇之雄篇哦稼轩之英词客有起而问曰鱼本无情何计之为子固非鱼奚鱼之知先生笑而应曰谓鱼为有计邪子将诋予之欺谓鱼为无计邪吾亦笑子之痴盍亦两忘而俱适可也抑尝即庄生之言而试思乎粤自太古邈淳风离勇者角力以幸胜巧者矜能而衒奇苟一饷之可乐快性命而争之谓谋身之允臧卒反蹈乎危机伟南华之着论将警愚而觉迷富贵人所嗜则嫓之腐鼠纷华人所羡则况之文牺为利而鬭则争地之蜗?智而死则刳肠之龟独鱼之自适其适若忘情於得丧故大则述鲲化於天池小则玩鯈游於濠上盖其为物也从容夷犹逍遥闲放静则以苹藻爲室庐动则视江湖为寻丈不借润於嘘濡而乐生於沆漭任公何所投其犗豫且何所施其网此其所以为得也彼区区之蝨蚁方且娱暂安於股鬛饕微腥於砧几又乌可同域而议哉嗟利欲之诱人甚香鈎之饵鱼彼潜鳞之何知甘颠冥於畏涂此絫棋危橦之喻宇子所以慨然而长吁也睠我生之无庸幸脱世之覊馽【知力切绊也】付万事於浮云独观鱼以终日诚作计之甚左嗟身闲而心逸於是客怃然自笑曰先生之言达矣仆何足以闚其万一乃相与釂饮浩歌不知乌轮之东出
云庄集卷一

[book_title]卷二
钦定四库全书
云庄集卷二
宋　刘爚　撰
祝文
镇安庙
乃者吾镇秀民岁以上春良日相率祈荐于神因饮福焉所以答鸿休而迓灵贶也某以持节过家获与斯会敢陈菲奠控诉悃忱吁自庆元龙飞以来南宫捷音不闻於镇人之耳者盖十四年于今矣岂神无意於此邦之士寥寥而弗嗣也明天子将复下求士之诏惟神其大庇兹土俾濯缨天池骧首霄路继踵而起岂非神之大赐乎仰繄明灵鉴此诚祷
广惠庙
呜呼江东之民困弊最甚者莫如相汭旱蝗之灾酷烈最甚者又莫如今岁夫以甚困弊之民而遇甚酷烈之烖何其不化而为馁鬼不流而为饿隶此某之所以朝夕忧危思所以拯救者如其躬之疾疠然而賙穷赈困凡人力之所可为者有司故不敢辞其责至於均调雨阳消弭灾害凡人力之所不到者非神其曷有济惟王之威灵庙于兹土凡几百载矣民恃王以为父母虽饮食而必祭今嗷嗷之民有甚於赤子之失乳王之慈仁亦岂忍坐视其将毙?命幕僚展谒祠下所以赴愬於王者如此惟哀恫斯民而亟救之更千百年其敢忘神之大惠
中元水府庙
某自春徂冬三至采石而三谒王顾有私祷哉以王之威神欻砉霞耀能相上帝而泽下民故也今民病剧矣若冬又无雪则无麦春又无雨则无禾哀我人斯将填沟壑王其忍闻之乎乃者飞霰之祥效于日至矣惟神终此大惠使一臈三白以袪沴气而兆丰年若乃田事既兴膏泽时至兹犹农人之所跂望者王其哀恫斯民亦世世事王无怠
范忠宣公祠
维嘉定五年岁壬申二月初四日丁亥故丞相忠宣范公祠堂成某谨率僚属以一羊一豕告祠於公曰於乎治平之元公自畿县来漕运江东曾未数月入为御史故其行事不少概见其所赋筹思堂之诗刻石犹在诚通造化念其羣生有德之言随寓发见兹非为政者所当矜式乎是用辟堂之东楹敬祀遗像以寓高山仰止之意若夫立朝之大节行已之大方誓以没齿惟公是则明灵不泯实鉴此心
诸庙禳蝗
在诗有之去其螟螣及其蟊贼母害我田穉夫此人事也乃以祝诸田祖之神何哉盖御菑弭患在神为之则易在人为之则难昔者本道郡县以蝝生闻天子有诏俾长吏祷于山川百神之祠是亦成王先王意也惟王庙食岁久阴威赫然霆奔风驰山岳可撼况区区虫蝗之孽乎驱之攘之以畀炎火是直噫欠间耳?共致祈立俟嘉应
奉范宣公祠堂
故丞相忠宣高平范公乃者仲春即筹思堂东楹以妥公像虽有以见区区尊贤尚德之心其规模简陋气象卑狭每欿然为之不满也夏田告登赈廪讫事既新贡宇遂建斯堂撰日之良载严登奉冠劒山立德容穆然煕寜立朝之英风元佑当轴之盛烈凛乎其在目也九原可作吾谁与归秋菊寒泉荐此芳洁兹诚炯炯公其鉴之
辞夫子庙
昔者先圣之门果如由艺如求然後许以从政某也器凡而学陋曾未及二子之彷佛而叨恩出使虚寄以一道生灵休戚之命宜其不足以称塞也然节用爱人之训拳拳服膺者未始一日而不敬奉诏之广遂将去誓当益尊所闻而行所知以终无负圣门之律令尚享
明道祠堂
明道先生某年未弱冠已知诵夫子之遗书虽一命之士当存心於爱物况於乘使者之车乎然学力未充其媿於民者多矣叨恩假守誓当服膺训言益求所以用力者庶几有以赎今日之过乎尚享
刘忠肃公祠
於乎公生于建水而没于金陵光明秀杰之气当已融而为乔岳灿而为列星至於议论之崈谹事业之嶲伟播在简策者又将垂千载之仪刑某以末族晚出虽不及执经於堂下然读公之书觌公之子犹彷佛公之平生朅来江左属岁饥馑鲐背黄髪之叟诵乙未救菑之绩往往欷歔而涕零某之视公无能为役独於遗训之炳然者每拳拳而服膺其於惠孤恤鳏之政既窃取其一二复刋梓以布之海内庶几传此方挟此药者皆足以起沉瘵而苏醒被命之广谨拜谒祠下而去继自今强学力行益当思所以自励者上以无忘於师训下以无辱於乡评尚享
梨山庙
惟神以唐名贤膺宋祀典封爵之崇极于二等威德之盛被于一方富沙之民饮食必祭盖无异子之於父母也某承诏之广道出乡郡谊当躬谒祠下而於行役遂不克前敬驰瓣香恭布诚悃维今此行属当大夏高堂有母华髪萧然走陆浮川冲暑履湿人子之心不无忧虞伏惟神灵密赐拥佑俾起居饮食无异平时寿禄康寜益受多祉是神有大造於某也期以代还躬伸报谢兹诚悃悃王其鉴之
梅山庙
五显王惟神封爵之崇极于二等威德之盛被于四方睠是仙山有严庙食邦人饮戴奉祀尤?某承诏之广【以下与梨山文同】
谒先圣
某不佞幼读先圣之书至於道千乘之国敬事而信节用而爱人使民以时未尝不喟然三叹以为苟得千里之地而为之则於斯言也真药石之良规盘杅之至诫也今天子不以愚且陋擢守南土兹非推行所学之日乎夫一日之不谨不可言敬一令之非诚不可言信锱铢滥费不得为节用毛髪横取不得爲爱人一役之妄兴则非时使之义顾虽不敏敢违初心惟不得罪於此邦之民然後为无负先圣之训神灵如在尚鉴此心
社稷
某叨被恩除假守兹土载惟社稷民命所依只若故常案行封壝用严国典式对神休谨告
诸庙
惟上帝以好生为心肆命诸神以奠方域圣天子以忧民为心故环千里付之守焉幽明虽异其所以为民则一而已某猥以菲材承之兹土凡其职之所当为与力之所可任者不敢不尽其方若夫均调雨阳消弭灾害则非神乎孰赖尚惟阴相以康斯人岂惟民荷宠灵某亦与受无穷之赐
东岳庙
五方有岳祭秩略同而岱宗之祠独周遍于天下者以其居平秩之方而主生育之事故也某猥以菲材来守兹壤凡可以致力於民者不敢不尽其方
赵忠简公祠
惟公以忠正德闻为中兴名相第一某高山仰止于兹有年被命来此获踵公武於八十年之後缅怀遗烈凛然若存何以荐诚惟此巵酒
韩中令祠
惟公以景德丁未来守此邦盛德格天实生人杰是宜父子并祠至今载瞻仪刑敢不起敬
蔡端明祠
惟公以忠言惠政着于中和之世实自圻甸来守此邦以便亲舆之奉流风善政人到于今称之某之视公无能为役然间者九重假宠之意明着训词实用仁祖命公故事顾惟不佞将何以堪之唯当仰止高风以庶巩其万一英灵如在尚闻斯言
姜相公祠
於乎公以鲠亮之资尽言於猜忌之主一斥不复没于遐陬然清风直节千载而下犹凛凛有生气彼脂韦輭美窃宠一时而遗臭无极者未知孰为失得也兹因祠事式钦幽宫酹以一巵喟然三叹
开沟告诸庙
地之有沟渠犹身之有血脉也血脉宣畅则体安而气平一或底滞则疾疠生矣某被命此来考按图志则知郡县之沟堙阏岁久盖自林侯枅之後未有再议开濬者淤泥恶水停蓄弗流春夏之交蒸为疠疫州人病之匪一日矣顾念庸拙莅事方新惧於烦民未敢轻议而寓公同僚交相劝勉谓将兴悠久之利不可惮信宿之劳博参舆言亦以为便乃涓良日命庀工徒惟城与隍神职是主威灵赫然尚克显相使畚锸之下如移浮埃役者不劳而功以克就此州人之幸也某之愿也
开湖告诸庙
郡东有湖其来尚矣在庆元中守臣刘公颖实命开濬平畴万亩灌溉所资其利一也以固风气以壮形势其利二也广仁圣好生之德寓臣子报上之恭其利三也而二十年间有司因循漫不省此枯浸某甚惧焉捐库缗而募功当农隙而举事庶民蒙其利而不知劳仰系明灵尚克隂相俾功以亟就则报其敢忘
修城告诸庙
郡之有城以蕃卫也比岁守臣常一新之矣曾未几载复以圮闻某自玷州符即属意乎此而重用民力不敢辄举以至于今兹因农隙稍加缮治力所未及者则以竢後之人仰系明灵尚克显相俾数旬之近而成百雉之功某之愿也邦人之幸也
土神祠
守臣之职实曰扞城城圮不修咎将谁任三农之隙以渐缮完惟神其相之幸甚谨白
春祈祭诸祠
古者春秋祈报之礼惟施於社稷载芟良耜之诗是也今并及於庙貌之神盖以水旱虫螟之祷於是乎在有不可得而废者若夫先贤之祠特以寓邦人去思之意而非为祈禳设也考诸旧仪有未安者不思量其愚辄用厘正自今以始释奠于先圣之明日则遣官于祠行祈报之礼庶几於义为得惟神其幸鉴之
慈济庙
维古之制扞灾御患有功於民始在祀典神之生也以和扁之技妙起死之功飈游既升灵响益着此邦之民不幸有疾求救於神者如子之愬其亲神亦随其所苦救而疗之如亲之爱其子呜呼其可谓扞患御灾有功於民者矣岁时常祀乃未及与非阙典欤载念此邦密迩南土岚氛郁扰疫疠方生春夏之交多以病告断自今始着于定例一岁两祀于神仰惟英灵鉴此诚悃俾民无疾痛之苦则吏亦免怵迫之忧将千万年承事无斁
东山南北岸两渡
间者以渡舟之多溺也深惟长利欲聨百艘而桥之盖常以谂于神矣而议者不以为便夫见其可而图之与虑其不可而遂止凡皆为民而已然新路既筑舍迂而近与钜舟更剏去危而安亦不可谓非悠久之利也惟神默有以相之免风波冲荡之虞无鱼龙噬囓之患行者济者各适其所安民亦永永载神之赐
北山谢雨
间以旱暵有祷于神云兴雨濡旋荷嘉应芃芃之苗将稿复茂神之为赐大矣然自今至于秋成无非望雨之日惟神终此大赐使膏泽时至卒岁丰年实邦家之庆也亦守土者之幸也
诸庙谢雨
比以甘泽久旷恳祷未孚夙夜以思不胜震惧惟神血食此方与守土之吏同任其责今兹一雨霈然万物吐气不惟为吏者得以少寛其忧神亦为不失职矣然而焦枯虽解渗漉未深若能大赫厥灵使滂沱之泽饱足民望则拜神之赐有加无已只答嘉贶辄私布之
诸庙祈雨
圣经所重惟麦与禾今禾既登场所至告稔拜神之赐腆矣乃季秋以来雨不时至高田之麦欲种而无水以耕下田之麦已种而无水以溉此农人之所甚忧况夫风高气燥则居者用虞泉枯井竭则汲者告病惟神幸哀斯民而赐之嘉泽使忧者以愉虞者以安病者以息是一举手而三患弭矣神其可无意乎
诸庙谢晴
比者洪涛山涌之日雨复甚至其势盖廪廪也使开霁少迟则平畴万顷皆将卷为巨浸矣幸神嘉惠兹土使雨随止而川不溢芃芃之苗赖以获全厥施岂浅浅哉不腆樽酒惟以告?尚惟相之迄俾有岁
周真人祠
谨以素馔昭告于勅封冲应真人靖惠夫人曰有崇斯山作镇南浦真仙宅焉多历年所庥吾一郡厥施甚普宝轮纶书光贲琳宇帝实命之厥职兹土维时常祠旷典是惧峩峩儒缨相师作古有飶斯馨有清斯酤俶闓其端曰岁壬午维仙之饮玉液琳露维仙之饔豹胎麟脯岂伊区区可荐尊俎物虽甚微诚意攸寓睠是宾兴敷诏万?得拔其尤贡于天府凡兹士类志在轩翥维吾真仙各傅其羽如鹏之运如鹄之举又如蛟龙得被风雨逢辰效奇立功致主岂人实能惟仙默助若甄之陶若冶之铸洋洋文风视彼邹鲁英英人材嫓昔伊吕于乡有光于国有补兹愿甚宏非仙畴予尚惟至仁赦此覼缕
社神
维社有神实主我民曰社与民厥重惟均岁旱民饥亦神之疚愿於未然毕力以救
勾龙氏
於维我神于社配食有功于民故莫能易雨不以时民且告瘁神其救之反掌之易
稷神
惟稷有神所主惟谷雨阳以时嘉谷乃熟芃芃者苗赖雨以济尚哀斯民俾克有岁
后稷氏
维神之生百谷是植更千百年祀以为稷今谷方茂而雨不时哀而救之匪神孰尸
风师
在易有之雨润风散其於生物功则一贯云气凝合雨乃霶注所求於神愿霁斯怒
雨师
濒海之邦土瘠易槁润泽不时则以旱告一雨通宵已拜神赐愿更滂沱俾卒有岁
雷神
鼓动万物惟雷之功有神司之隐隐隆隆惟霆之轰雨乃大至敬共有祈日夜以冀
仙游山顶祈雨【辛巳五月时居忧】
窃闻天以雨阳之柄付之山川百灵犹人君以刑政之事付之牧伯守宰也民有戚嗟愁叹之未伸牧伯守宰不得而专者当同心一意请于朝廷然後民瘼可蠲岁有旱乾水溢之不时山川百灵不得而专者当同心以请于上穹然後灾变可息盖推行天地之仁者山川百灵之职也推行朝廷之政者牧伯守宰之任也顾焉有幽明之间哉夫雨阳之数虽出於天然上穹至仁易以诚格今境内之旱可谓酷矣囘造化之意而救生灵之灾正斯民有望於山川百灵之时也伏惟慈仁母以定数不移者诿诸天而以为民请命者任诸已使甘泽早霈而嘉谷获全神既有辞於民民亦永永事神无斁谨白
南岳行宫
某之为学也以不欺为本虽未能至而窃有意焉屋漏之隐如对神明不敢忽也况今作屏于兹巍巍灵岳雄峙天表顾盼在目虽欲自欺得乎惟亷惟仁惟公惟勤朝夕兢兢期於无愧尚惟降鉴迄用有成
城隍
城隍之有神犹郡国之有守幽明虽殊其职於民则一而已某叨蒙上恩来镇此土深惟责任之重凡躬行之当勉与民瘼之当纾朝夕兢兢不敢自忽至蠲除灾害丕降福祥则神之职也尚惟加意俾宁厥居民亦永永事神无忘
先贤祠
濓溪先生周元公明道先生程纯公伊川先生程正公武夷先生胡文定公五峯先生胡公南轩先生张宣公晦庵先生朱文公圣学不明千有余载数先生相继而出遂续孔孟不传之统可谓盛矣惟时湖湘渊源最正盖濓溪之生实自舂陵而文定父子又以所闻於伊洛者设教於衡岳之下张朱二先生接迹於此讲明论着斯道益以光大然则天之生数公也所以幸天下与来世而湖湘之幸抑又多焉頖宫有祠其来尚矣某虽不敏然於数先生之学尝用力者而庸驽之资欲进未能叨恩守土用敬谒于祠下缅怀遗风当益自励冀於斯道有闻焉施之有政庶乎寡过惟先生其相之幸甚
汉长沙定王祠
传曰君子贤其贤而亲其亲小人乐其乐而利其利是以没世不忘也夫为政而没世不忘斯亦难矣王之受命国于兹土盖千有余祀而民常奉之如一日也呜呼此岂可以智力求哉某叨恩守土敢不告?尚惟嘿佑俾克用乂
三闾大夫忠洁侯屈公
某之後先生也盖千有余祀而於离骚九章一读一兴叹焉甚哉先生之忠於国也世降俗末媚佞成风过其祠者可以泚厥颡矣某虽无似愿师其人於千载之上视事之始敢不告?履洁含忠益当自勉
贾太傅
某之後先生也盖千有余载而於太息流涕之书一读一兴叹焉甚哉先生之忠於国也【下同忠洁】
祭胡给事墓
武夷先生文定胡公之墓自熙寜以还新学渐炽春秋一王之法闇而弗章公闻道伊洛慨然以尊君讨贼自任着为训传大义炳然使洙泗之道复明而荆舒之祸以熄其有功世敎可谓盛矣某读公书考观行事高山景行仰慕何穷九原不作窃用兴叹兹叨上命来镇三湘惟公生於武夷而老於衡岳既乡闾之先哲又道德之宗师有坟其丘实在斯里属拘印□谒拜无从爰遣祠官敬陈菲荐仍禁止其樵牧且访问其後人兴起士风庶其在是英灵未泯尚鉴此心尚飨
祭胡侍郎
故致堂先生侍郎胡公之墓惟公早侍家庭实闻至道壮登侍从屡进昌言正章蔡弄权之诛斥汪黄误国之罪英风劲气独立不囘旋触权臣远摈岭海方且心潜鲁语之大训臆诵温公之遗编着为二书垂耀千古某既晚出幸同乡邦顾瞻丘茔适在郡境往致一酹慰其子孙殁而不忘鉴此诚意尚飨
祭胡五峯
故五峯先生胡公之墓昔者洙泗之门高弟甚衆独曾子传之子思而子思传之孟子为得其真自余源远末分散为异端其亦多矣某尝窃谓子思之功在圣门为最盛盖上能大其师学而下能授之英贤卒昌斯文孰与之匹维两程氏讲道河南曰谢与杨得其要旨文定早岁俱从之游既诚其身复以教子惟公之生气禀特殊玩心神明不舍昼夜优游自得抱道以终爰畀其徒曰子张子斯文有托谁之力焉仰视子思庶几无媿某以晚学缅怀遗风敬遣官僚往致一奠尚惟嘿相於道有闻尚飨
祈晴诸庙
东作方兴惟雨是仰此岂祷晴之时也哉盖气数乘除最为可畏赢於今则或缩於後此守臣之所甚惧也今沟渎川源在在充溢譬之饮食属餍而已一或过度则反为菑此又守臣之所甚忧也况积涝则麦为之伤食湿则蚕为之病休戚所关皆非细事是用斋心洁虑祷于有神扫除阴霾以焕霁景在神直易尔以神之所易解吏之所忧惟其慈仁其亟念之幸甚谨告
祈雪
考诸传记雪为五谷之精故盈尺之瑞可占丰年非苟然也昔者涓选刚辰将有所祈於祠下而诚意甫啓嘉应遽形玉霙缤纷畴不欣覩是用易祈而谢而所愿於腊前锡以三白拜神之惠其曷敢忘
诸龙潭祈雨
乃者甲寅以後之雨距今甫半月耳炎风烈日相为煽薄故虽下田之水亦有告竭者况高仰之地乎吏有从田间来者以为数日不雨则多稼可虞自闻斯言膺肺如灼盖民之窘於贵籴于兹半载矣盻盻焉惟早稼登场是望以纾其困以救其急者非常岁比今嘉谷方苗而膏泽弗继一或失望其将奈何此某之所以痛心疾首而有祷于龙君之灵也惟龙君之神变迅速兴云雨以泽万物直一嘘吸之劳而可以捄数十里生灵之命龙君其肯靳乎敢再拜以竢
诸庙
在诗有之旱既太甚藴隆虫虫又曰旱魃为虐如惔如焚昔盖闻之今乃亲见咎由守令民焉何辜以神之仁非无意於济物者而恳祈屡矣迄未之应毋乃天数流行有非神所得专者乎采诸衆言惟碧玉之醮功力最大已涓良日只安冲科蝼蚁之诚惧艰上达愿神哀此下土亟控请于昊穹庶几囘眷佑之仁而膺润泽之赐使大田多稼不至甚损而生灵之命尚或可全所以图报於神者其曷敢忘
诸龙庙
自龙君之来境内之雨者屡矣然润泽则有之而沾洽则未也或谓龙之为神动则升霄静则安江潭公庭之烦渫非可乐也是用还于灵湫【五龙安济云灵祠】就伸祷请今旱势极矣蚤稼之伤者已不可复全而下田晚稻苟得一雨霈然充溢则尚庶几中熟之望龙君亦何靳一嘘吸之劳而不以捄千万人於沟壑乎菲荐肃陈以寓诚意尚惟歆飨亟副所期
社稷以下城隍山川同
闻道将用道家法致祷于紫微太乙之尊念蝼蚁之诚未易上达也则有谒于神愿为请命昊穹亟赐之雨越孟秋戊戌阴云鬰兴膏泽密布实维明神阴相之力然旱乾既久渗漉未深虽槁苗少苏而沟塍之水则涸竭犹昔也立秋之期近在旦暮事势亟矣及今而雨足则早稼之未损者犹可全一或少迟则晚苗之方茂者亦告病矣危机交急莫甚斯时是用不避凟烦复伸恳请以神之仁必不忍为赐之不竟也敢局蹐以俟
五处龙王　　上封雷池
比繇舛政召致旱灾数有谒於龙君之灵龙君不以为凟曰是知过而能自儆者也入秋以来屡赐之雨虽旱稼或亏而晚苗甚茂倘白露之前更赐一再之雨则岁功毕矣谨命僚属且谢且祈龙君之仁其尚念之
佑圣祠
钦惟佑圣芘此一方雨阳之祈遄应如响一新殿宇庸答灵庥工役方兴不无震动惟神密相迄用有成
保安敕祭诸庙
圣皇临御余三十年翼翼小心对越无媿兹愆调豫率土惊忧钦奉制书祷于灵岳愿言降监密佑圣躬即遂清寜以福方夏
祭大仙祈雨
呜呼嘘风霆喷雨雾变化倏忽莫如南台百丈之山而普熙灵泽实以命典司其间夫以佛道之尊仙道之大固万灵之所以听命岩涸之幽邃湫渊之深窈又神龙之所蟠宜百数十年以旱致祷者莫不犹响之斯答未尝有如今日之艰岂佛与仙之仁无意於捄此土之厄乎抑天时之当尔而天意之未还乎呜呼昔岁之饥民病极矣虽去冬一稔曾未苏其痍瘢倘或再歉则颠连於沟壑歗呼於山谷殆将何所不至岂容一日之少安则今兹之丰凶乃民命存亡之决而赐雨之淹速则又丰凶之所关此某之所以望云霓而涕泗瞻原野而辛酸也吾佛与仙之仁於此而不亟捄则是寘斯人於度外而坐视其涂炭昊穹至仁必不忍以万物为刍狗吾佛与仙倘为斯人而力请则天意可囘化骄阳而为霖雨殆犹反掌之非难呜呼事势迫矣民望极矣吾佛与仙真之捄不可不亟矣是用写哀诚而嘑愬敢罄竭其肺肝兴玄云之靉靉沛大雨之弥漫起禾稼之将枯洗疮痍而复完则某将大书深刻于岩石之上昭圣功之不刋呜呼谨告
朱文公祠
某不佞自少读先生之书知理之与事同出一源而明德者固新民之本也二十年间洊更麾节亦知勉乎此矣然穷理未精故应事多舛明德之功未至而求民之新得乎被命以来益深只惧尚思自勉庶乎无逭焉
社神
惟神五行之主百物所生邦之羣祀莫此为重惟春之戊只荐吉蠲岁稔民安繄神是赖谨以后土勾龙配
稷神
惟神实生百谷育我羣黎爰以仲春恪修常祀田功方举土脉未膏泽洽岁丰愿垂嘉应谨以后稷氏配
后土勾龙氏
惟神平易九州功垂万古其在郡国祀典有常敬共以陈岂云故事并祈灵贶膏泽下民
后稷氏
惟神播种百谷粒我烝民配天之功振古无匹恪恭修祀敢曰故常俾岁大丰于神是望
春祈诸庙
古者祈报之礼社稷而已後世徧及於山川百神之祠盖有功于民固不容略也惟神庙食兹土亦既有年方春致祈专为农事甲申之夕雷雨作解固足慰三农之望矣自今以往曰雨曰阳必以其时然後丰穰之庆可卜惟神其幸惠之不腆醪羞其将诚意
社稷神
古者诸侯之祭惟社稷而已盖稷非土无以生民非稷无以农重社稷所以重民某叨恩守土礼当只谒其敢弗恪尚惟嘿相俾大有年
风师
某入郡之初尝谒于社稷矣而未知风师之有坛也立春之後方修祀事而国之有恤典不及躬陈盥献而以官僚代之每凛然不自安也谨涓谷旦按视坛壝且庀工徒稍加缮修惟神当此春和扇温厚之仁以成生育之化吉蠲之报其敢弗?谨告
雨师
某入郡之初尝谒于社稷而未知雨师之有坛也兹涓谷旦躬修按视之礼且命僚属稍加缮治惟今农事方兴而嘉泽未应某窃惧焉愿神赐以霢霂继以瀀渥且沾足焉俾岁大丰而民有生焉则吉蠲之报其敢不?谨告
雷师
某入郡之初盖尝谒于社稷矣而未知雷师之有坛也兹涓谷旦躬修按视之礼且命僚属稍加缮治惟今啓蛰既久而霆声未发其窃惧焉惟神当此大壮之月诞推作解之仁俾百果草木无不奋张而泉源之窦流通衍溢耕稼以时迄成丰岁则吉蠲之报其敢弗?谨告
三城隍庙
城隍之有神州郡之有守幽显之不同其食於民则一也夫既食民之食则当忧民之忧此某於今兹之旱所以皇惧怵迫而有求於神也守之忧民如此神之忧也其可已乎然守能忧之而不能捄之能忧而又能捄者神也今旱势极矣神於是焉而不捄则苗将枯槁以死民既乏食必将饥饿流离以死神其忍之乎夫人与天未能无间者也某之愚犹欲吁天以捄之神与天本无间神为有请于天而赐之雨顾不甚易乎以神之灵之仁必能哀恫斯民而思所以捄之者用敢顿首以请谨告
福远庙
福远庙诸位龙王乃季春以来雨不时若几於靡神弗举矣而旱气弥烈窃意庙貌之灵有当躬祷而未及者乎考按图志惟神之居於方为东所主者生於位为辰其象为龙绍兴中守臣因旱以请又有变化飞腾之异某时在嘉定亦尝致祷而有获焉昨者仅命官僚而未果亲谒此某之罪也是用涓日之良顿首庭下顾庙虽有号而封爵未崇愿神昭示威灵随祷立应霈然大雨尽起欲枯之苗转凶为丰活我黎庶则某当显白于朝衮服命圭以为神之报兹言弗爽天日实临谨告
北山神
某自仲春之六日以闵雨有祈于神信宿之间赐答如响及季春以来恳祈者至再赐答乃若少缓焉然所谓当小满而润泽丰未芒种而播艺毕则亦未尝不如所祷也荷神之休捄此民命谨再拜以谢且将相攸吉壤以严坛壝之奉焉惟神益彰厥灵俾梅雨时至载优载渥载沾载足使高原下隰无不稔之田则某之所以敬事神者其曷敢有已谨告
三城隍谢雨
间者以旱暵有祷于神越翼日遂雨又弥旬而雨大挚遂告足焉种艺之事得以及时是用俯伏坛壝以谢神之贶惟闽之俗以梅雨多寡而占岁之丰俭愿神哀矜斯民而幸赐之俾芃芃之苗赖以?养方苞之颖迄于有成神之惠也民之福也某之大幸也其曷敢忘报谨告
社稷神风云雷师坛祈雨
六月之雨春秋书之于册盖喜之也以六月之雨为可喜则其不雨为可忧明矣比自甲寅以来雨之弗继者兼旬于此芃芃之苗无以膏润其忧固不大矣乎既以吁于天又将愬于神泂酌未伸嘉泽已霈盖为之喜而不寐明发夙兴敬拜于坛壝之下为民而谢且为民而祷焉淅玉炊芗数日以俟惟神终此大惠俾吾民均遂一饱之乐岂不休哉谨告
北山神祈晴
昔者稻方播而雨不时屡以愬于神神不以为凟而赐之雨矣今者稻方收而雨过度舍神其谁愬乎是用冒霖淫而陟嵯峨为斯民有祷焉惟山之灵开阖阴阳卷舒云雨直嘘吸间耳伏惟察其为民之诚而即赐之霁非惟大田免沦没之患而斯民亦逭昏垫之虞荷神之施岂有涯哉俯伏以请谨白
社稷神风云雷师城隍诸庙谢晴
乃者阴霖不止岌岌乎害稼之忧赖神之灵随祷而霁是神有大造于斯人也继自今愿终其赐焉讫处暑而晴入白露而雨晴不过於亢雨弗至於淫则大有之年指日可待若时秋报其敢不?谨告
福州谒先圣
惟孔门高弟若由之果求之艺圣师固尝许以从政矣而求之所愿为者方六七十如五六十而已由以千乘自许则夫子哂之盖地广则难治也民衆则难安也自子路之贤犹未易胜此况於一介之末学而遽叨一道之安岂不甚可惧哉惟修已以敬之一言乃先圣示人之要指某也其敢不朝夕恪共以期无负於大训有临在上其敢或渝
社稷神风雨雷师城隍诸庙
夏秋之交雨以时至此丰年之祥也然适中则为美过度则为菑矧早稼割获方兴而霖淫弗止岂不妨良农之功而损嘉谷之实乎是用只命官僚赴愬于神伏惟赐以兼旬之霁使毕收成之事而後锡以嘉泽焉某之望也邦人之幸也敢顿首以请谨告
濓溪伊川明道三先生
濓溪先生周元公明道先生程纯公伊川先生程正公惟三先生之道实嗣鲁邹不传之统凡今学者知尊经术知慕圣贤知天理人欲之分知吾道异端之辨其功有自来矣某叨恩作宰敢只谒于祠庭高山仰止凛然兴敬
勉斋
勉斋先生黄公惟公之在考亭犹顔曾之在洙泗发幽阐微既有补於学者继志嗣事又有功於师门采诸衆言奉以侑食英灵未泯必乐於斯
南台庙
惟王之功德显於汉而祠立於唐凡闽之人尸祝而社稷之者也某昔居建山犹展敬廷下以乞灵於王况今叨职于此覆护而扶持之将惟王是赖用不敢委诸僚属而必亲拜谒焉今之所祈於王者大略有二旱溢频年人匮於食徕千艘而平市估时甘雨而兆丰年此其一也江右之盗未平而泉建之师远戍戎功早捷而振旅以归此其二也若夫区区之心所欲为乡鄙之民兴悠长之利者亦惟王有以相之使志得以行而事得以宜使後之人曰以闽人为闽令而不孤闽人之望者某也是王不独有大惠於某而且有大造於闽岂不休哉敢再拜以请
东岳
古者诸侯祭其境内之山川而已巍巍岱宗邈在东夏而今之郡国莫不致祠毋乃与古异乎盖其位在东其德为仁所以佐天地之发育者也覆冒群生其功大矣故虽不在封域亦得祀焉闽山有祠灵响夙着臣奉诏作牧敬谒于庭布宣上恩臣之责也若夫时雨阳弭菑患使一道元元各有生生之乐则惟帝是赖非臣所能及也用敢再拜以祈
诸处祈晴
维南山之诗有曰既优既渥既沾既足生我百谷盖雨之生物也维足是求既足而过多焉适足以为物之病此某之所以危惧怵迫而有祈於【神王帝】也夫苗方穉而窘於寒麦将黄而病於湿皆至切之忧愿【神王帝】之仁以一嘘吸之力拯而救之开丽象之清明扫积阴之沈滞俾穉者以长而实者以坚某与斯民共戴深恩其何有极
辞先圣
某仰惟先圣尝言朞月而已可也三年有成夫以圣神功化之妙犹必迟之三年之久况某之末学乎故自涖事以来孜孜汲汲日惟民隐是求尝白于朝愿久其任而上恩锡召弗容固辞凡所欲为一二有媿初心多矣然洙泗格言佩服惟谨既不获尽施以及民则当恪守以事君勿欺而犯其敢不勉
春祈慈济庙
惟神之与春祈自某焉始今兹再叨假守思所以为民蠲除疴痒匪神畴依是用以不腆殽蔬将此诚意自春徂秋寒暑风雨晦明或过其度则疾疠生焉惟神哀恫斯民有以潜弭於未病痌之先俾皆跻于仁寿之域则其有功於生灵大矣某之所以图报者其曷敢忘
云庄集卷二

[book_title]卷三
钦定四库全书
云庄集卷三
宋　刘爚　撰
祭文
祭赵制置
惟公刚毅之资清修之节堂堂山立为世伟人卧护荆襄追迹羊陆独当一面迨逾十年如虎在山如熊当道敌人远遁边尘弗惊近世儒师殆鲜其匹宜陞枢筦遂督戎师星陨中营闻者惊叹鹰扬牧野弗究厥成某之於公钦向惟旧兹来守土实在寓乡缅怀英风遽隔泉壤载陈薄奠慨然于怀
祭谯大卿
呜呼惟乾之元实始万物化育流行终始惟一存而在人则谓之仁心发之於政则谓之仁术上而有国有家所以维天命於延洪下而有民有社所以遂羣生於寜谧未有不由此焉出者猗欤谯公世之德人温温其容则惠风爱日抑抑其仪则威凤祥麟【阙】　　　旱魃为孽大江之东蒙患尤烈惟公之德视民如子戮力一心拯民於死公尤切切终食靡遑脱之沟壑寘之康庄聿来吾闽亦师是道饫饥药羸醒渴滋槁侈养为娱膴仕所同独安澹泊殽羞靡丰燕游相夸薄俗所尚独劬其躬不少怠放持牒在廷纷纶旁午康色使前若语儿女公之庇民如视其身民之安公如怙其亲疾既濒危尤勉自力朝牍方披暮箦已易仁哉谯公死不忘民世非无人谁有是心敢致一言未究设施闽人思公则无穷期呜呼哀哉昔公之来吊我倚庐今我来思哭公丧车酹此一觞千古之诀悠悠寒云相我愁絶
祭庆元张知县墓
惟公英迈之姿嶷乎其山立洁白之操凛乎其渊澄发之於文则粹然义理之正施诸有政则蔼然岂弟之称奈何进不获践清华之膴仕退不获享耆艾之修龄岂福善祸淫之训有时而不可必抑天之与人或殊其好恶之情呜呼哀哉某之於君情深义厚而遣奠之行不得以执其绋临穴之际不得以拊其柩此所以慊然於中而不胜自咎也雨露既濡怆然怀旧何以荐诚唯此巵酒虽欲见君掀髯捧腹一笑举白而不可复得徒想像其生平有哀涕其如溜
祭叶夫人
呜呼人生谁独无亲全美备福莫如夫人手教其子蚤魁斯文入从出藩蔚乎名臣距美闻孙一枝重春森其拜舞杂遝芳芬居中历外轻轩重茵岁时归来宴其亲姻炜如金母髪鹤龄椿彩衣斓斑垂秉国钧肩舆内朝仪刑妃嫔倏焉委蛇厥恙何因卷我霖雨为泪雰雰讣音之闻畴不酸辛缄辞往奠尚鉴忱恂
祭果州李郎中
呜呼哀哉仲冬辛卯晨兴旁徨觉中情之弗怡若水炭之堆肠粤有赵子之书来从右江发而视之则吾贯之使君之讣也辍予食而惊嗟沾予襟而淋浪胡斯世之不幸而若人之云亡呜呼哀哉君之天质清明纯粹君之学问深潜笃志气夷且温而毅然有难犯之色行峻且方而泊然亡近名之累昔在芸省交情最亲及使江东同心拯民我或君违君弗以为忤君虽我从我岂以为恩君舟西旋我斾南下相与夜宿金山之上江涛轰豗风铎震撼伟劲论之英发旁森罗乎鬼神至於天理人欲消长之机吾道异端正邪之辨严毫厘之剖析极泾渭之区分方且自视欿然念穷格之未精举措之多戾期舍旧而图新盖其用志之刚进德之勇俛焉孳孳而弗自巳者直欲古人之与隣呜呼哀哉以君之忠诚鲠亮使见用于时而居致君泽民之地则上将有禆於主德下将有功於生人借不获用尤当着书立言阐幽扬邃远以遡西洛之渊源近以续紫阳之绪业尚有光於斯文亦孰知二者之不一遂乎徒賫志以沉沦呜呼哀哉薰莸不并凿枘难入岂今独然繇古一律当衆口断断之余其与君者甚寡而予独以为可恃者繄苍旻与白日又孰知天理之靡常亦若人情之难必呜呼哀哉澹乎无欲君性实然至若食太微而学太苦则某常以为言乃者鳌背之游深衣大带形臞而神秀超然山泽之仙而其饮不濡唇饭不盈掬意咀道德之华悦理义之豢复何慕乎□羶惨别几时凶问寻至岂它疾之为?乎将以斯而损年君於死生幽明之故夭寿不贰之理讲之素矣予独齎咨而弗置者为清时而惓惓呜呼哀哉君今已矣某之罢驽亡复警策之望矣唯夫平生之言垂别之赠所以丁寜告戒者敢不佩服而周旋西望隆山眇在天末欲拊榇一哀而弗可得空霣涕其如泉
祭赵经略
维忠定公为国元臣如旦在周如挚在殷君为之子伊陟伯禽谓宜绍格天之功嗣建侯之宠扶尊安於庙祏垂光耀於琳珉而乃官止选曹郎位裁桂林伯彼苍者天其难知耶何以俾忠臣之有後其可恃耶抑何遽夺於斯人呜呼哀哉君之修身义以为质正直自持襮里惟一其嫉恶若仇其与善若昵其远利若洿其辟宠若疾思昔从游於羣玉之上舂容於杯酒之间开口论心抵掌剧谈凡所以发予之衷而作予之懦者真益友之言距今十年而伟然之正论毅然之劲气犹若铿乎其在耳凛乎其在顔也岁月几何而君茫然而独游遂揜恨於泉扃然後知若人之不易有此乐之不再得前世之士所以当欢而感慨惜别而伤情呜呼哀哉善人云亡吾党益孤我怀之悲岂为私乎闻君之丧邈在海隅往奠一觞声与泪俱
祭谏议龚公国正
新天子有事于合宫推恩宇内凡忠臣义士之名蹟显着者俾长吏二千石致祠焉所以风动臣节也惟公昌言直道照映青史马鬛之封近在城隅曰忠与义畴出公右是用躬致天子之命于墓下而不敢诿之有司焉呜呼公之南迁坐论蔡氏也方公持扇乞钱之日实彼秉钧颛国之时荣悴殊涂亦既甚矣岁月几何是非大定流芳遗臭两俱亡穷咄彼凶渠埋骨兹土樵苏尤唾而弗顾而过公之墓者莫不裴囘太息想像其遗风是果孰为荣辱耶嗟夫天不使公还葬河间而葬于此又不使蔡毙于异邦而毙于此其殆欲一正一邪昭然并列为世之法戒乎虽然使君之言行则王室不至於中微蔡氏亦免於诛戮是公之论蔡也不啻忠於蔡氏而蔡之害公也不惟祸国只以自祸也欤敬仰之余并陈梗槩公之英烈尚闻斯言
忠节庙
忠节有祠自太守朱公始然公之既请于朝也命未颁而遽去其後牧臣鲜或加意故祠室之立苟简为甚而其从祀之位次亦有可议者焉某蒙恩此来首修谒欵裴囘顾省慨然久之谋诸同僚遂徙斯宇庀工命役焕然一新或出或升惟义之比至於近世将臣捐躯犯难之死弗顾者皆附而祀之下至戎行亦许腏食呜呼是足以彰朝廷表励之美而成朱公建白之本志矣像设告成肆陈薄奠英威未泯其鉴此诚
祭王侍郎母夫人
呜呼夫人其古之贤母欤方来嫔德门之初宗伯之年未冠也保惠之至其犹护骊龙之珠鞠育之切又如字丹穴之雏然能养而不能教者母道之常也而夫人独知徙隣之深意欲勉经训之菑畲乃睠岳麓羣英所庐前则有五峯之遗风後则有南轩之宏摹顾谓嗣贤汝游汝居挹灵峯千仞之秀以助汝胷中之奇伟吸长江万里之澜以滋汝笔端之芬腴岂晨昏之弗怀盖深惜於居诸然其始也或以为迁其子若於慈为未足迨乎上天廷之大对魁薄海之羣儒厥声赫然如霆之迅如日之起然後知为教子之力盖於慈而有余呜呼夫人其古之贤母欤方兰陔之娱侍极彩服之驩愉谓耆龄之未艾奄长夜其云徂某也从宗伯游获闻懿范之一二欲扬厉铺张以待後世乏大笔之椽如噫嗟兮今晨翣旐兮在涂朔风凛兮号空严霜惨兮洌肤怅莫留於仙驭徒泣饯於輗车
祭赵侍郎
呜呼我公遽止斯邪始疑弗信今果然耶维暮之春拜公于都樽酒笑谈神闲气舒退语於人公壮且硕谓当百年为国柱石越夏四月告别于公公时孔安有睟其容居亡几何邮命相踵乃尹神臯乃正法从喜而不寐泚笔作书书在于凃而公归欤时止时行孰非天命谓公安之不以为病御书亲赐讯公安否将命东归乃以疾告维公德人勿药以瘳川逝飈驰奄其弗留位非不崇志则未究命非不通年则弗寿开阖抑扬果谁为之茫茫太空孰其问之呜呼兹岁老成殄瘁梅岩云亡公亦随逝乡之学者其将谁师乡之仕者其将畴依矧惟鲰生最辱知已别去几时遽隔生死冥冥长夜公今何之乘云往来与汗漫期钧天清都公乐无苦唯在人情寜免嗟慕陨涕如泉莫将我悲不亡者存尚或鉴之
祭詹大卿
呜呼天乎予公以卓异之才而位不究其用赋公以醇明之德而生不假之年方疆场多虞宵旰太息之日而夺此老成之产经济之贤诗所谓人之云亡邦国殄瘁者也有志之士所以尽然而伤痛拊膺而问天盖公之为人得诸天者既异而充之以学又深造其渊源自羣经百氏闳深奥衍之旨靡不心融而神会下至阴阳卜筮幽微幻眇往往探赜而忘筌惟其所造者高明自养者刚大故虽践历清华不以为泰屏居林泉不以为辱更荣悴而无二色处祸福不为之迁改迨公道开明善类登进乃复分太守之符持王人之节识者知公之将用莫不欣然而相贺奈何人事之好乖兮驿书朝驰讣音莫传岂民之无禄不获被公之泽乎抑厌世之溷浊寜轻举而高骞公於幽冥之故死生之说既灼然昭融而洞彻宜其临絶之音琅然不乱启手足而全嗟吾乡邦人物之盛盖自昔而蝉聨比年以来诸老沦谢惟公仅存若灵光之岿然後生小子尚得窥仪刑而兴起奉教诲而周旋若某之不才顾何足以语上而公独以为可教每更以留连忆初筮之别公辱临分之赠言曰尽心则无愧平心则不偏盖拳拳服膺不敢失坠者五年于此若几杖而韦弦谓公年之未衰尚克拜於堂筵冀鄙吝之获锄甚沉疴之待痊孰谓公奄然而逝乎曾不及乎华颠想音容其若存冀亲炙而无缘悼前志之不修涕泣下而沦涟继自今其何如惟砥砺而弥坚誓名节之不渝以报公於九原
祭陈北山
呜呼维公世之伟人有德有才有武有文闽洛之绪弗絶如綫巍巍紫阳是续是演静涵一本动贯万微隐显相因体用弗离公游其门见谓巨擘遡流穷源研几探赜藴而蓄之既粹以精发而舒之亦大以宏非如世儒沉溺训诂非如词人聨缉毫缕平居穆然色下言徐遇事剨然气陵万夫破贼东堆霆震电激袖手北山窈若深嘿能开能阖可缩可伸呜呼维公举世孰伦经济之谟戡定之略愊塞通施遁藏自乐思豪力雄坌涌厥辞驾风犇云而与并驰尊俎舂容淋漓笔墨踞视冰斯为我仆役先天之秘人所莫闚公独玩心皇羲是师间者书来辱以告我谁欤共谈繄子其可千里相望数遗以诗学失传讹形于叹咨观公之志勇於任道将秩微言俾後有考我云斯文寄实在公紫阳之志盍成厥终云胡弗淑奄忽长逝朔风怒兮助我悲涕幸而有子公为不亡灵兮来思举我一觞
祭赵提举
呜呼维我圣朝天枝蕃衍号爲磐石之宗三百年间英材辈出然德着于家者未有如笃行之行功施于国者未有如忠定之忠盖父子相承世济厥美事亲尽孝则庶几乎曾子事君尽道则无慙乎周公惟其纯诚大节昭格于上帝故锡以峻明哲艾之嗣轶高阳之八龙公之禀於天者既挺然其特异而自少暨长沈涵渐渍不离典训之中凡师门之指授与家塾之磨礲义利取舍之端必致严於决择古今成败之变亦洞究其初终故材之成者日楙而识之邃者弥充节麾累持宗盟载涖介洁自将则冰壶秋月之莹刚果立断则太阿龙泉之锋掊系奸强凛乎其霜肃惠鲜惸独熙然其春融虽愤世疾邪常若过於激烈而尊贤友善则未始不极其温恭凡声猷之可纪皆问学之余功环辙虽频不自悼其鬰握兰虽宠不自贺其逢惟及物之是期曾靡计乎庳崇早挂冠於神虎独抗志於冥鸿有冕山兮峨峨有磬湖兮溶溶将卒岁以优游胡遽罹於鞠凶呜呼哀哉我昔与公襟期实同辱婣盟之我缔永世好於无穷闻拂衣而遄返思命驾以相从未巾车於北道已洒涕於西风今公之葬莫能躬絮酒之奠徒目断乎层空想英灵之不泯冀肸蠁之潜通
祭左翼军吴将
呜呼汝之年垂老矣讨贼之役主将不欲汝而汝请行忠也同列贝旺以一舟而当贼之五舟他人不援而汝独援之义也旺获全而汝死岂不哀哉然人谁不死汝之死以忠义可谓得其所矣渠魁不日就擒当令刳肝以祭汝官汝之子恤汝之家而庙于海濒以祀汝忠死之士皆从享焉汝虽云亡必能为厉以击贼也
云庄集卷三
[集部,别集类,南宋建炎至德佑,云庄集]

[book_title]卷四
钦定四库全书
云庄集卷四
宋　刘爚　撰
记类
建宁府重修府学记
建宁郡学实维本原风化之地由庆元初旷弗克修括苍叶公以显谟阁学士来牧清心劬躬以治以教固将为国毓材以竢举选宝璧玉而护椅桐奠厥攸居其可弗饬廼命属役於僚吏之能者而以郡博士董之先葺大成殿次及六斋又次及于三贤堂然後增辟小学起孟秋甲辰迄九月甲寅功用成於是府学正叶端甫等书来俾识厥事某於乡邦为後进谊不可以先长者请固辞而端甫等书再至谕勉逾力不获终辞则诵所闻而告曰诸君所以命仆者岂欲相与讲明为学之大指欤夫格物而致知昔者圣贤示人之正法也请以缮修之役明之今之学校非昔之学校乎昔之圮陋者今屹然以完昔之闇郁者今焕然以新非以修之之力故耶学者之於学亦若是而已矣盖受中而生万善咸备犹此宇之本闳且丽也私欲汨焉邪说滑焉犹其漂摇於风雨漫漶於垢氛而浸朽以敝也一日自克私胜而仁存一念之悔善章而咎泯又如圮陋者之可以复完闇郁者之可以复新也夫忠信笃敬学者立德之基刚毅木讷学者任重之实而辞章华缛特藻饰之靡尔圣门教人具有本末故曰行有余力则以学文亦何异基址之固而后栋梁可施栋梁之安而后丹雘可设也盖缮修一役耳而为学之理具焉自是推之则凡天下事事物物即器而道已存由粗而精可致而知至之功不难进矣虽然学岂徒知而已盖学问思辨而必以居行继之博学审问而必以笃行终焉断断乎不易之序也自中庸之指不明学者始以耳口为学讲论践履析为二致至其甚也以利欲之心求理义之学以理义之说文利欲之私而去道愈邈矣然则致知力行交勉并进岂非学者用力之至要哉又岂非贤邦君所望於吾州之士者哉若夫赋役之凡调度之目在政府可覆此不书
重迁建阳县学记
建阳县学在水东之浒其地湫隘偪仄迥隔大溪遇霖潦浮桥断絶士子病涉焉庆元间邑宰储公谋於识者以护国寺高明爽垲移学易之士子咸悦未几伪学之禁兴水东人修怨於储宰由是学与寺各仍其旧文公荅潘子善书云廼者改移新学复为僧坊圣贤塑像摧毁殆尽嗟夫吾圣贤道学尚不免迍邅於此乎久之无敢言其事者至是某具以本末白宰相乞复移学嘉定八年九月蒙准尚书省劄移建复以护国为学焉学成予乃记曰建阳为七闽剧治山川之秀人物之盛固非他邑所比自我朝开国以来羣贤间出如紫阳朱先生倡道考亭而四方从学之士挟策于门者历历可数羽翼斯文则有蔡元定父子黄勉斋辈相为讨论故我朝设科取士建阳为最吁不有学校则士之肄业者无所不有高明则士之所趍者卑下所趍卑下则不能上达於高明矣此建阳县学不可以不移焉予建之末学目击其事故述移学本末事蹟为记庶後之君子有考云
昌黎濂溪二先生祠记
天地能自立乎曰微圣贤则天地之经不正乌乎立生民能自安乎曰微圣贤生民之极不建乌乎安天之生圣贤也其意固有在也昔为老氏之学者曰天有柱地有维若皆依形而立者吁天地果以形而立其不以形而坏乎夫人性之有五常人道之有五品此则所谓天之柱地之维而有生之类所恃以为安者也一柱倾则垫一维弛则堕若昔圣贤所谓更相扶植而不敢後者以是焉耳尧舜至于周公扶植之功见於事孔子至于孟子扶植之功见於言言之与事若或不同然春秋成而乱贼之祸熄杨墨距而禽兽之害消其有功於天地生民则一而已矣呜呼此圣贤之统纪所以不可不续与自孟子没而圣学失传汉儒若董仲舒氏扬雄氏皆尝以道自鸣而性命之源则有所未究然赖其言而世之学者犹知尊道谊尚名教天理民彜未尽泯絶则亦不可谓非其力也乡使申苏庄墨之徒独行乎中国其不胥为禽兽者几希故尝谓尧舜周孔之开皇极创造之勋也汉世诸儒则区区持守而已自汉至唐而有韩子自唐至本朝而有周子其斯道之中兴乎盖昔者圣人言道必及器言器必及道尽性至命而非虚也洒扫应对而非末也自清浄寂灭之教行乃始以日用为粃糠天伦为疣赘韩子忧之於是原道诸篇相继而作其语道德也必本於仁义而其分不离於父子君臣之间其法不过礼乐刑政之际饮食裘葛即正理所存斗斛权衡亦至教所寓道之大用粲然复明者韩子之功也自汤诰降衷诗人赋物则人知性之出於天而未知其为善也继善成性见於系易性无不善述於七篇人知性之善而未知所以善也周子因羣圣之已言而推其所未言者於图发无极二五之妙於书阐诚源诚立之指昔也太极自为太极今知吾身有太极矣昔也乾元自为乾元今知吾心即乾元矣有一性则有五常五常则有百善循源而流不假人力道之全体焕然益明者周子之功也二子之学虽所造不同而其扶持天常植立人极要皆有功於百世者嘉定六年长乐朱侯令袁之万载谓昌黎公在唐实自潮移守袁而濓溪先生亦尝摄县之泸溪镇遗风余韵在人未泯廼即学宫讲堂之东为堂三楹绘其像以祠书来曰愿有识某惟韩子之於是邦虽善政良法有以及人而世之相去盖已甚远若周子则暂涖焉治教所施有不得而闻者然则侯之祠之也果何为耶意者天经地义之所存一或失正则民有不得其生者二子之道施之是邦者有限而播之天下者无穷此其祠之之指也学于斯者盍味其言而思其人屹乎若泰山北斗之瞻粹乎若光风霁月之挹知道之大用常流行乎天下而其全体具於吾心则知所以用力之地矣盖韩子言其用而体未尝不存周子言其体而用亦不外是也察体用之一源合知行於一致学者其思所以用其力哉若夫惟笔舌谈说是工而亡反躬践履之实甚者以惑世贾利焉是则二君子之罪人也有志之士其尚戒诸
铅山县修学记
铅山学自淳熙中蒋侯亿修之距今将五十祀矣曏之修者益坏士无所於业县方疲於供亿何暇议学校事诵弦之音至或旷岁弗闻吴兴章侯谦亨来环视太息亟思所以复其旧者居未几政修财羡廼度功而赋役焉首辟肄业诸斋更棂星门缮藏书楼升从祀于东西厢祠先贤于某所繇内达外真奂然矣又惟廪士之储未裕则括废寺若絶家田合若干亩充入之取征榷钱三万佐其费士之业于斯者得以优游砥砺益富厥艺是岁秋登名倍他日明年对大廷者凡六人士讙然曰我侯教育之效也则以书来属识厥事某惟淳熙之役子朱子寔记之格言丕训昭揭星日某何人斯而敢嗣音独尝熟读乎记之辞有曰古者以德行道艺教其民学者於日用饮食起居之间既无事而非学其於藏修游息之地亦无学而非事於虖斯言至矣试相与阐绎其义可乎盖古者学与事一故精义所以致用而利用所以崇德後世学与事二故求道者以形器为觕迹而图事者以理义为空言此古今之学所以不同也自圣门言之则洒扫应对即性命道德之微致知格物即治国平天下之本体与用未尝相离也自诸子言之则老庄言理而不及事是天下有无用之体也管商言事而不及理是天下有无体之用也异端之术所以得罪於圣人者其不以此欤世降益末为士者一以辞艺为宗内无穷理尽性之功外无开物成务之益此子朱子所为深忧而屡叹也今之学者诚知学不外乎事事必原於学讲论省察於二者交致其力则其业为有用之业及其材皆有用之材其仁足以成已其智足以成物然後无负於钜人硕师之教而亦贤大夫所蕲於士也若夫羣居终日惟琱镂琢刻是工於本心之理不暇求当世之务不暇究穷居无以独善得志不能泽民平生所习归於无用而已是岂朱子立言阐教之指亦岂吾侯所为作成尔士之意哉
敬思斋记
予友曹晋伯取曲礼首章之义命其斋曰敬思而属予为记惟此章之约不过数言而修身治国之事略备其与大学中庸盖异篇而同指也今吾晋伯能剟其大要书而扬之当盘盂之铭匪有志於学畴克尔然敬一也而贯乎动静故有思不思之异焉七情未发天理浑然此心之存惟有持养当是时也无所事乎思情之既发淑慝以分几微弗察毫末千里当是时也始不容不思矣无思所以立本有思所以致用动静相须其功一也然圣贤所严尤在於深居燕处怠肆易萌操存之功莫此为要曰毋不敬者兼动静而言也曰俨若思则专以静言矣方静之时何思何虑而曰若思何也犹监之明虽未炤物能炤之理无时不存心之虚灵洞达内外思虑未作其理俱全正襟肃容俨然弗动而神明昭彻若有思然以身体之意象自见彼蒙庄氏之说则曰形可使如槁木心可使如死灰夫吾之不思所以为有思之地而彼之不思则欲委其心於无用焉异端误人每每如此使心而无用则参赞化育通神明何所本之弥纶万化利泽千祀何所发之故曰寂然不动感而遂通天下之故论至圣人然後亡弊晋伯其尚实体于兹动静循环无往非敬则其有思者寂之感其无思者感之寂涵养功深久将自熟空言亡补其尚戒之
矩堂记
予友祝君士表取大学絜矩之义名其堂而属予以记予不佞然用力於此则有年矣始吾恶隶於己者之不忠也故其立朝宁以尽言获罪而不敢不以父事吾君恶长人者之不仁也故其居官宁以捄菑获谤而不敢不以子视吾民尝以掾属事台府矣其情不吾察吾患焉故为长吏必思所以通其下之情尝以监司临所部矣其令不吾行吾病焉故虽为一道帅而於使者之命未尝忽私居而挠公府吾尝不平之故於其所寓不敢以毫发干焉大家而朘细民吾尝咈之故於乡党隣里虽无以厚之而亦不敢伤之也凡若是者盖凛凛焉犹惧其弗蔇今君廼能揭於其居而铭之以自警乡之儒先长者又为敷析其义至矣尽矣而尚待予言之乎虽然斯道之难也久矣昔者子贡问一言可以终身行之者夫子告之曰其恕乎已所不欲勿施於人他日又问我不欲人之加诸我吾亦欲无加诸人则告之曰非尔所及也夫以已度人而不敢施之以所恶此恕之事而仁之方所谓絜矩者也物我并观造化同量公平周溥出於自然是则仁者之事不待絜而无不矩矣此浅深高下之分非特以厉子贡而已仲弓之贤亚於顔子至其问仁必以是语之自非圣人安不由恕而至仁者故孟氏亦曰强恕而行求仁莫近焉恕必以强言盖明用力之难学者当以强矫自厉云尔夫恕之所以难者何也道心惟微物欲易锢私见一立人已异观天理之公於是遏絶而不行矣有志於仁者当知穹壤之间与吾并生莫非同体体同则性同性同则情同公其心平其施有均齐而无偏吝有方正而无颇邪帅是以往将亡一物不获者此所谓絜矩之道也然大学既言絜矩而继以义利者岂异指哉利则惟已是营义则与人同利世之君子平居论说孰不以平物我公好恶为当然而私意横生莫能自克者以利焉尔利也者其本心之螟蟊正涂之榛莽欤大学丁宁於絶简孟子恳激於首章圣贤深切为人未有先乎此者然则士之求仁当自絜矩始而推其端又自利义之分始吾子以谓如何祝君曰然请以是为记
径山三塔记
佛行禅师主径山之六年道法兴行缁素归仰百尔废坠莫不具修廼立丛塔三以为蜕于此者归藏之所有自衆而出者曰浮图氏以人世为泡幻以死生为梦觉以躯殻为罣碍委而去之不趐敝屣岂其死也乃顾朽腐之骸冀窀穸之奉邪师曰不然吾之法翳蓬以居今崇大宫宇矣持鉢以食今坐飨珍芳矣凡若是者皆与昔异独死而葬葬而塔其可已乎然死生无穷冈陇有限多为之塔久将无地以容观今之葬者人人异穴彼世间法不得不然吾之为法本出世间况形由感生体非实有权形虽谢真体不迁方其示寂秉畀炎火视此妄躯一如无物何为瘗藏乃欲自异我今为此决破藩篱生同一堂殁共一塔不分彼我无有差殊此广大心乃佛知见于时大衆闻师此言莫不忻喜师又言曰我佛之教慈悯为宗故常苦身以利人非欲役民以自奉也晋魏而降惟佛是崇世人钦依犹水赴壑睛脑可捐亦莫之惜况金钱宝货乎以故居处膳羞至于薶葬日趍於靡昧者或矜吾教之盛具眼观之适为佛法之衰何者末胜则本微养隆则道薄为吾徒者可不惧邪必也体佛之心行佛之行勇猛精进智慧光明则生而宫居死而塔葬庶乎其无愧若夫三业弗除万行俱泯非直生民之蠧实吾佛之罪人也衆闻斯言且喜且惧乃属宗上人谒予请记予不得辞师名妙崧浦城人历主浄慈灵隐诸山又主双径道行为当世第一
定轩记
震泽杨公以定名轩而贻书於某曰盍为之记予谓定一也而有老氏浮屠氏之定未知公之志果奚所属也自儒者言之则大学自定而静静而安安而虑虑而得其寂然不动者正所谓感通之体也自二氏言之则其所谓泰定所谓禅定者兀然枯槁而已尔漠然清虚而已尔人之一心与造化侔大者以其往来阖辟之不穷动静出入之俱妙也今以兀然漠然者为定则是无用之体不感之寂也其可乎公以敏达果鋭之材而为明天子所任属盖尝屛上游护天堑开大幙府制置长淮而又法从近臣而总六师之赋其志存乎立功其谊颛乎报主固非栖心无用者比也则其所属必儒者而非二氏奚疑虽然定之难能也久矣自穷居独善之士捐百事息万虑以求之有终其身而弗获者况於履功名之涂践富贵之境凡为吾耳目之螣心志之蜮者坌至错立于前莞枯荣丑可喜可骇者日百千变其亟疾若破山之霆其震荡若飞屋之风其眩乱反覆又若一叶之艇而舞翻空之涛甚矣哉定之难能也若是者其患焉在曰心无主而已矣窃尝闻之敬则心有主而物听命不敬则物为主而我从之古之君子对妻子犹君师之临处幽室甚十目之睹所以养吾心而为万物之主也心有定主然後有定见有定见然後有定力酬酢万变无不可者是则儒者之定而公之所志也夫理有定而事无方随事以应之使各适其可即所谓定也若乃处义未精而猥曰吾守之不可易是直私意之锢尔乌足语定乎哉故主敬穷理交相为用东鲁西洛之正传有不可诬者公之大父紫微公受学於伊川之门人为先朝侍从公之所学自其家世且方婴繁剧而不乱遭变故而不慑其於定之一言用力深矣顾何足以发公之志姑诵所闻以复命云
全行可度牒田记
予里人全何孙字行可少放浪不自覊束俄悔且悼谓老氏之学可全生而引年於是摆弃尘累受道家法为黄冠师以仙游有林岭之胜丹台劔池之故蹟遂隶籍焉而时往来於天庆道院举先畴之入悉归诸二宫从祖西岳公曰汝之背嚣譁而乡虚寂美矣然田者汝受之先人而供其祀者也今若是得无使汝祖考为若敖氏鬼乎行可曰不然何孙此举所以深为祖考地也观今之人积金钱恐不多占田宅恐不广皆曰吾将世其烝尝使万子孙毋变也然一传焉而弗失者寡矣再传三传焉而弗失则又寡矣其来也尘积其去也川溃若是者何耶子孙不能皆贤而虚盈相代者天之道也今吾悉归之二宫二宫常存则吾之田亦存吾之田存则吾先人之祀亦与之俱存其为虑顾不远耶西岳不能止遂以谂于有司明年行可仙去西岳属予为之记予谓天下之可恃者理而不豫者事行可讥世人嗣守之不能长亦焉知常住之必可常也哉虽然行可不娶无子则其为此固有所不得已也惟主是宫者受其托而无负其约飨其利而无爽於谊於不可常之中期於可常岂非行可之志哉故书以授知观事张日隆周道珍俾刻之田之入二宫者各有籍岁修其先之祀凡十六余则以助其徒之求为道士者焉主某约者从祖某今以训武郎主管华州西岳庙云
弘毅堂记
果山游侯景仁名堂曰弘毅而属予记之始予於侯闻其德性之美问学之力心诚乡之而欲记未能也既又闻其立朝之盛节劲挺贯金石皦厉如冰霜则竦然曰是真有志於弘且毅矣可无记乎维人之生具天地之性而为天地之心仁如尧舜皆可能也道如周孔皆可至也顾安有限量哉自其执德之不弘则志小而弗至於大曰吾非乌获不能以举百钧也用心之不刚则力小而弗及於远曰吾非騄骥不可以至千里也噫之人也不几於自弃乎是故圣门之学必以弘毅为主顔子在陋巷退然一臞生尔其问仁也得克己复礼之传闻视听言动之目则奋然请事而弗辞仰钻瞻忽未领其要虽既竭吾才曾不少懈其立心之大进道之勇为何如耶继顔者曾若出一揆故其言曰士不可以不弘毅其见诸力行则躬三省於前不苟怠也悟一贯於後不苟止也以能问不能以多问於寡有若无实若虚虽曰属其友实以之自任也托六尺之孤寄百里之命临大节而不可夺虽泛语君子实以之自许也迨夫手足既啓之余知战兢之可免矣一闻隅坐执烛者之言即不安於大夫之箦必欲得正而後己在人有一毫可取之善虽童子不敢忽也在己有一毫未至於圣人虽垂殁弗肯已也吁此其所以能任重而致远欤此其所以独传洙泗之道欤後之记礼者袭其辞而异其指曰仁之为器重其为道远举者莫能胜也行者莫能致也呜呼为仁由己欲之斯至未见用力有不足者以此质彼殆非夫子之言乎士之为士苟能深味顔曾气象以广大强果自期毋安於小成毋画於中道俛焉孳孳弗毙弗止则重可胜远可致也景仁之於斯道益信乎其有志矣虽然山成一篑之亏九十居百里之半景仁其尚敬之而尚楙之笃信践行必期底於顔曾之域则吾将举首而贺曰圣门有人天下有人
共极堂记
粤山之居故无堂岁单阏始作堂南向又对为小堂命之曰共极焉夜气澄彻乾文烂然徧瞻辰极若在咫尺则整襟肃容而再拜曰此吾先圣所谓居其所而衆星共之者也按天官书中宫天极星其一明者太乙常居三公侍旁藩臣环翊璇玑玉衡高揭衡峙文昌泰阶森布辉映其垣为紫微其象为枢纽在人则广朝路寝造命出政之廷万邦之所四面而观仰也苍龙主东赤鸟司南於菟神龟俨列西北其舍二十有八其度三百六十有五在人则九畿五服庶邦庶尹之位上之所赖以干方而作屏也昊穹无言示人以象在上者欲其宅心正德秉纲执要以为四方之极在下者欲其叶恭和衷并志一虑以同尊一五位之极昔之君子廸简在庭则惟主阙是禆受任於外则惟王室是卫出入不同同此心也不幸退而闲处则虽白驹空谷而毋金玉其音考盘在陆而永矢弗告斯义也惟邹孟氏知之故迟迟於出昼屈大夫知之故离骚之作一篇三致意焉用舍不同同此心也仆虽甚愚其敢忘诸嗟夫在天之极敻隔层霄在我之极炳然方寸端其在我即所以对乎在天故无愧吾心斯无愧吾君斯无愧上帝然则共极之义岂外求哉继自今惟朝夕钦钦犹师保是临志于斯堂庸以自箴
上饶县善济桥记
昔者生民之病涉也圣人忧之取象於涣以济不通於是舟楫之利兴而桥则未闻也迨周人造舟为梁厥制略具又其後也有徒杠以通徒行有舆梁以便车载而桥之制备矣其始本於天地之自然而成於圣人之心思其终则济天下而利万世考诸春秋之外传与孟氏之书盖以是为先王之政而非民之事也呜呼王政之弗行也久矣溱洧济人虽未及於政然与民同患之意犹切然非若後世官与民为二凡有司之所当任悉使吾民自为之也民於斯时以其仰事俯育之余又代任有司之责可谓难矣幸而贤有力者出於其间以衆人之所共任者任诸已虽其事有异於古而其义实可称於今此予之所喜闻者也距信城二里所有溪焉其源发於闽建旧为浮梁以渡遇春夏间甚雨淫潦缆絶舻解对岸千里招招舟子覆溺相寻里人叶均泽目击斯害毅然以为已忧廼相形势庇工徒叠文石以砋之架巨材以梁之经始于嘉定己巳至乙亥方告成凡为屋五十有四楹枕溪百余丈靡金钱几十万缗旁为僧庐以职守视割田立野以备缮修县大夫陶侯木浓墨大书扁以善济美其利之博也呜呼世习偷薄夫人以浚利自营豪宗右姓巧渔横猎其不为州里大蠧者鲜矣况能心於济物乎以济物为心者鲜况能发其家之积以去州里之所甚病者乎叶君此役其可谓贤也已昔阳货谓为富不仁为仁不富盖仁之与富不相为谋有富者之力无仁者之心不暇以济物有仁者之心而无富者之力不能以济物叶氏之在上饶未得以富称惟其笃於好仁故能尽力以既厥事其不尤贤矣乎天之於人无私覆也顾独有富与贫之异者财出於天而寓於人犹吏受藏於官司其出纳非能颛而有之锢而守之也心仁而施公其受任也必久享报也必丰否则获戾於天转而他属亦犹吏之私其藏而废戮随之也故万金之家有一再传而流为饿隶者其不以是欤推君用心其泽可及百世故予喜为之书君字润卿终将仕郎子孙多且贤其兴殆未艾云
存斋记
墨庄叶清父以存名斋而属予发其义予谓存一也而易以性言曰成性存存是也孟子以心言曰操则存存其心是也二者同乎否乎曰性即理也而主是理者心也其心存则其理存易与孟子之言一而二二而一者也然易言存性者一而孟子於存心盖屡言之夫不以操舍存亡之机为甚可畏乎尧舜性之不待操而存者也然则兢兢焉业业焉不敢少肆也汤武身之则不能无事操矣故曰以礼制心惧一念之非礼而不能存也曰无贰尔心惧一念之或贰而不能存也圣犹如此学者其可以自放乎敬者所以保吾之存中庸之戒不睹曲礼之俨若思所当深体也欲者所以害吾之存孟子之寡周子之无所当渐进也虽然有儒者之存有老氏之存儒者之存存吾之实理也而老氏之为说则曰绵绵若存用之不勤其末流又有所谓存想之法则皆以气为本而非主乎理矣清父顾兼取之予惧清父之贰而失其所存也夫学莫恶於多岐莫贵於主一清父其姑舍是而颛求於吾儒之学持守之坚涵养之熟未闻心存而气不与俱者也清父其思焉
养正堂记
予友莆田王实之名其读书之堂曰养正朝夕处而思焉尝以语曰在易有之蒙以养正圣功也又曰颐贞吉养正则吉也天之予我者未尝不正而所以养之者则在乎人焉故合二卦之义当楹席之铭敢一言以发其指予谓蒙之为义取物之穉而言泉之涓涓始出于山其流未达在人则善端之萌有动于中不可以不养也养之以正天理於是乎周流一有间之其不壅阏焉寡矣此学者作圣之功终身由之而不可须臾舍者若颐之为义在天地则养万物在圣人则养贤以及万民功用至博大也而象独以言语饮食为言盖已得其养然後可推以及人未有不先成吾身而能达之天下者也白圭有诗南容复之金人有铭孔门识之可不谨乎三爵之过犹为非礼万钱之奉适以贾祸可不节乎曰谨曰节云者凡皆养之之事也即二卦而言则蒙之养也察乎微颐之养也先乎近始於学终於成德则微者着矣修之身被之万物则近者远矣虽然自内卦求之则皆止者蒙颐之所同也夫泉之出不已而山之性自若雷之动有时而山之体弗摇善学者即斯而玩焉则知寂为感之体感为寂之用动静以时循环无间操存省察交致其功则体立用行两不相悖川流厚化源源无穷矣抑实之之为人清明刚果盖不待习而能若嶷乎静止之象尤当深玩而默体也敬哉实之勉用其力视彼卦德以进吾德然後为有得於易
政和县修学记
庆元四年秋九月政和县修学成令括苍徐君来请识予按古教法起於家而成於乡所习不过闺门子弟之职用之则为公卿大夫之材是何也闾有塾族有师亡驰骛之累以贼其良心孝友以为行中和以为德有践修之实以保其正性心存而性得故推其自成者皆足以成物後世乡里之学废士之于时蹈利者浮游四出而为战国之从衡章句文辞之学兴则又穿凿奇佹为汉之经生雕镂华靡为唐之进士昔以存心者今以荡心昔以养性者今以害性吁由後世之法而冀俗化成人材出不亦左乎故尝谓必仿古之制自闾里皆置学使惟土之安而无慕乎外必损今之獘使相楙以德而不相角以文庶乎成周之意可渐而复然岂有司所得为哉幸而有令之贤能崇其邑之学士之肄业者得无违亲去家而失其所以学之本盖在今世已有足书予於徐君之请所以屡歉也始县学圮废久士无所於业君之至自门而殿堂两庑皆新之象设显严藻缋辉奂东西为斋四以处生徒中建阁以藏经籍射有圃先贤有祠藏修游息无一或缺又以余力稽其粮储之入吏不得乾没君於是信乎其可书矣虽然士之於学岂直处庠序为然哉鸡鸣夙兴向晦宴息皆学之时微而暗室屋漏显而乡党朝廷皆学之地动容周旋洒扫应对皆学之事知无时之非学则昼而有为夜则计过者其敢懈知无地之非学则警於冥冥惕於未形者其敢忽知无事之非学则矜细行勤小物者其敢或遗教虽非古而吾之存心养性以希圣贤者未尝不古也若夫足履黉舍之阈口吟课试之文而曰吾之学如是而止则非愚所敢知
南雄州学四先生祠堂记
庆元间南雄州始立周子二程子朱子之祠于学教授三山陈应龙以书属记某曰四先生之道高矣美矣抑某之愚未能闚其藩也将何词以记之虽然昔尝闻其略矣道之大原出於天其传在圣贤此子思之中庸所以有性道教之别也盖性者智愚所同得道者古今共由而明道阐教以觉斯人则非圣贤莫能与故自尧舜至於孔子率五百岁而圣人出孔子既没曾子子思与邹孟氏复先後而推明之百有余岁之间一圣三贤更相授受然後尧舜禹汤文武周公之所以开天常立人纪者粲然昭陈垂示罔极然则天之生圣贤也夫岂苟然哉不幸战国嬴秦以後学术泮散无所统盟虽董生韩文公之贤相望于汉唐而於渊源之正体用之全犹有未究其极者故仅能着卫道之功於一时而无以任传道之责於万世天啓圣朝文治休洽於是天禧明道以迄于中兴之世大儒继出以主张斯文为已任盖孔孟之道至周子而复明周子之道至二程子而益明二程子之道至朱子而大明其视曾子子思邹孟氏之传若合符节岂人所能为也哉天也然四先生之学岂若世之立奇见尚新说求出乎前人所未及耶亦因乎天而已盖自荀扬氏以恶与混为性亦不知天命之本然老庄氏以虚无为道而不知天道之至实佛氏以剗灭彝伦为教而不知天叙之不可易周子生乎絶学之後乃独深探本源阐发幽秘二程子见而知之朱子又闻而知之述作相承本末具备自是人知性不外乎仁义礼智而恶与混非性也道不离乎日用事物而虚无非道也教必本於君臣父子夫妇昆弟而剗灭彜伦非教也阐圣学之户庭袪世人之蒙瞶千载相传之正统其不在兹乎呜呼天之幸斯文也其亦至矣南雄为郡邈在峤南士习视中州号称近厚之资廸之以至正之学必将有俛焉自力於此然陈君之所望於学果焉属耶天之命我万善具全一毫有亏是旷天职昔之君子凛然渊冰没世弗懈者凡以全吾所受焉耳嗟後之世何其与古戾也利欲之风深入肺腑理义之习目为迂濶已之良贵弃置如弁髦而轩裳外物则决性命以求之弗舍也吁是可不谓之大惑乎有志於道者其将奚所用力乎缅观往昔百圣相传敬之一言实其心法盖天下之理惟中为至正惟诚为至极焉敬所以中不敬其无中也敬而後能诚非敬则无以诚也气之决骤轶於奔驷敬则其衔辔也情之横放甚於溃川敬则其堤防也故周子主静之言程子主一之训皆其为人最切者而子朱子又丁宁反复之学者傥於是而知勉焉思虑未萌必戒必惧事物既接必恭必钦动静相因无少间断则天德全而人欲冺大本之所以立达道之所以行其不由此欤陈君幸以为然则愿以此刻於祠之壁为学者观省之助若夫诵其言而不反诸躬惟其名之趍而匪实之践是岂四先生立教之意哉又岂陈君所望於南邦之士者哉
居思堂记
庆元三年莆阳叶侯日新剖吉阳之符既驱南迈矣涂未半三径之思有动於中喟然曰吾与其縻於印韍而胶胶焉营营焉於是非得丧之境也曷若返吾初服与耘夫荛叟相从於陇亩之上磵谷之中以全吾志之为乐哉且吾先世以来策勲文章之籙伯父正简公以忠直相阜陵号称名辅弼今予不幸堕身【阙】　然少好学虽老而未衰吾家有居思堂水心叶公诗之复齐陈公又书其扁吾将日处於斯以读吾书教吾子续吾先世之绪业不亦可乎於是拜疏于朝匄祠官之秩以归且诒书曰吾之志如是子其为我述之予谓侯之名堂善矣然思之名一而义有二焉盖洪范之曰睿中庸之弗措诚其思也易之憧憧往来邪其思也诚其思者一於道者也邪其思者汨於欲者也故圣人於咸之九四深致其戒者非恶夫思也恶夫思之不以正也若天地之纯全圣贤藴奥非竭吾心思其庸有得乎故学必原於思而思必本於诚此理之不可易者也然则思诚之学果何所自入耶盖尝闻之诚即天也敬者人之所以天也学而求至於诚其必由敬乎昔之君子对妻子如君师之临处幽室如十目之视凡以立吾敬也敬立而诚存矣然予於此亦习闻而未烛者也必将深研其义以啓侯之未悟则复齐其人
潭州重修大成殿记
资政殿学士清源曾公以廊庙之旧作牧于星沙厚重镇俗如岳之弗摇清明鉴物如水之不波岁未期而百度修衆志服环九郡五十城既帖帖无事则思所以驱其人於礼义之域者顾瞻黉舍先贤先师之位在焉而广殿规模殆类浮屠氏公为蹙然弗宁廼属郡学职诒书於南宫舍人锺君震考辟雍制度为图以来命掾吏之才者眡其役撤去陪厦敞为新宫凡二十有六楹昔之闇郁倏致亢爽於奉祀事为宜又谓列戟之门学扁揭焉亦眡礼弗协则别为大门徙扁其上於是宫墙外内巍然焕然应图合法既又以其赢财甃旧路於学门之左复射圃於学门之南功告成州学正廸功郎锺景仁等以书来属记某曰公之斯举也徒以儒者之宫而杂浮屠之制犹思所以正之况今之世华居而貊道儒名而墨习者滔滔皆是其可熟视而莫之救乎推公之志使一日尽行其学於天下必将息邪距詖而杨墨贼仁义无君父之教不得骋也必将尊王黜伯而筦商申韩矜权智骛功利之说不得施也儒者之功必至於是而後有以为天常人纪之重非公其孰任之若夫学于斯学者亦曰审其所趋之涂谨其所择之术使粹然一出於正而已呜呼屛翳撤而虚明出岂独斯宇为然哉人之一心广大如天地清明如日月者其本体也而或弗然者物有以障之也去其障则本者复矣夫问铸金人扬雄氏所以为善啓发也因缮修之事而告之以修身之法非予所望於学者乎内外一源也精粗一致也善学者虚其心以体天下之物何往非吾进德之地又岂独是乎哉诸君幸以为然则愿告于公而刻之公以庆元抡魁尝陪辅先帝大政令名粹德搢绅宗之其治潭之政多可书今皆不书独书所以幸乎潭之士者
宜兴县先贤祠堂记
古者乡先生没而祭於社夫社者报本之事也乡先生何功而祭於此耶盖尝深思社之为羣祀首者以其产嘉谷育生民而乡先生之重于乡亦以其蹈道秉德而牖民於善也育之以保正命牖之以全正性其功一尔然圣门所论必不得已宁去食以存信而君臣父子或失其正虽有粟不得而食焉教导开明之功若是其重此所以祭於社而无惭欤後世先贤有祠亦古之遗意盖不独躬受教如师弟子然後可祠其人远矣而言行风蹟凛凛具存乡人子弟犹有所观法则虽历千百祀不可忘也阳羡自晋以来世有显人若周孝侯迁善之勇死国之忠卓然为百代标表繇梁而唐文章事业亦或间见可观迨至国朝则有若乐安蒋公者以儒术为时所宗虽王金陵犹推尊不敢後若古灵陈公则尝守郡而卒葬于此东坡苏公则买田筑室而终于此二公之学行节守皆为一世伟人茔域所藏寝庙所寄虽非其乡而谓之乡人可也若道乡邹公则归自岭南一寄宿于道流之馆尔而邑之人至今曰吾邹公也呜呼民之秉彜好是懿德若是者耶然自晋迄今惟周侯寔有庙飨余未闻尸而祝之者庆元某年浚仪赵侯与悊来宰宜兴以扶教导人为首政居二年民用化服廼大辟祠室以尊先贤自周侯而下咸秩于位又惟内翰汪公兵部侍郎王公简惠文公二周公亦近世鸿硕或窆或寓皆用故事以祀某月某日妥侑如礼侯於斯举其欲邦人士君子相与奋发为道德之归乎瞻言数公同我桑梓有为若是今昔岂殊吝心苟亡何过弗可改壮志一立何事弗可成虽然是非必徒袭其迹也昔吾先圣之教自春秋贤大夫如史鱼之直子产之惠举以教羣弟子者非一至其亲切传授则曰仁而已苟仁矣天下万善莫不具于其中以之事君而直以之养民而惠何者非仁之功用耶学者审能服膺洙泗之训而以囘雍所从事者为指归则於前修之言行夙蹟虽不规规求合吾见其无不合也祠在山川最胜处甫成而瑞应叶符异材奋兴此其兆矣侯於邑多美政皆不书独书所以幸乎宜兴之士者
明道先生书堂记
圣人之道布在方册昭然示人至矣尧之授舜曰中而已舜之授禹加三言焉其曰人心者人欲之谓也其曰道心者天理之谓也择之精守之一而後中可执也中也者天理当然之则而一毫人欲之私无所与乎其间者也大学论语孟氏指言义利之分皆同此意未尝以天理言独见於乐记曰不能反躬天理灭矣又曰物至而人化物也者灭天理而穷人欲者也世谓礼记之书类出汉儒汉儒之书传者多矣有及於是者乎自是厥後道日晦冥更千余年以及我朝治教休明风气醇厚於是始有濓溪周子出焉独得不传之妙明道先生程公见而知之阐幽发微益明益彰今观遗书所载先生论学必以达天德为本论治必以行王道为宗有天德而後可以语王道天人内外一以贯之无殊辙也故先生常语学者曰吾学虽有所受然天理二字自吾体验而表出之呜呼至哉此以上继尧舜孔孟之统绪下开万世学者之准的也欤夫维天之命於穆不已品物流形而理赋焉仁义礼智之性恻隐辞让羞恶是非之情耳目鼻口四肢百骸之为用君臣父子兄弟夫妇朋友之为伦何莫而非天也人知天之人而不知人之天物欲肆行义理汨丧於禽兽奚择焉知人之天然後知性善知性善然後知穷理能穷理然後能诚意以修其身推之於治国平天下无非顺帝之则也先生之生锺乎元气之会学之所至纯乎天理故其生色也盎然若春阳之温其吐辞也泛然若醴酒之醇同设教於家而士之愿从者衆同争新法於朝而天子亮其忠用事者感其诚一时忤意者皆贬而先生独卑宪节力辞不就去之而人犹见思及其殁也士大夫知与不知皆为流涕以为使时见用必将有绥斯来动斯和之效而重哀生人之不遇不得与於先生佐兴王道之泽也非先生之心之学纯乎天理其孰能与於斯乎先生之仕也尝主江宁之上元簿考其设施若均田赋兴水利息邪说正人心等事皆天理之流行着见者也中更变故乡之士罕有能言之者乾道中资政殿学士刘公珙知府事始祠先生於学宫而侍讲文公先生实为之记则既较然昭着而足以风励学者矣其主簿赵君师复即廨舍之前为屋数楹以寓尊事之意而庳隘弗称嘉定甲戌临川危君和嗣居其职始请於郡守莆田刘公榘增而大之未几豫章李公大东长乐李公珏继至咸相其役为堂三间中严像设而扁之曰春风其上为楼高明洁清内为斋二东曰主敬西曰行恕後为小室曰读易外为斋一曰近思斋之侧为亭曰静观又将为两庑翼之而刻墓表与河南雅言于其壁危君之于斯役勤矣初刘公之经始也尝属某为之记危公又重以为请再三返而不置某以固陋力辞而不可得也顾自惟念少知诵习先生之书初盖茫然不知所向久而粗若有见者窃谓自有载籍而天理之云仅一见于乐记先生首发挥之其说大明学者得以用其力焉所以开千古之秘而觉万世之迷其有功於斯道可谓盛矣而其所以进於此则又有二言焉毋不敬以操存於未发之先思无邪以戒谨於将发之际涵养省察动静交饬知天事天二者兼尽及其至也中外一融显微无间则虽人也而实浩浩乎其天矣若是者其於先生之道抑有合乎否也过不自料第其说以授之危君幸以为然则刻寘堂上以示来游於斯者使知先生之道虽高而用力有要万一有可为兴起之助云尔
潮州贡院记
嘉定五年三月潮州贡院成郡学职十有四人以其绘事之图来请记余既受图於使者则进而问之曰始余读梅溪王公诗知潮之贡院久矣今者所创将新其旧耶抑改作之也且其地焉在曰郡城之北有曰凤啸坊者故试士之所也郡地之东有曰登云坊者今试士之所也故基之废八十有余年而今始复其旧也问其所以复之之意曰以形势言之则背负五龙前峙金鳌大江之水回环而萦带双旌鴈塔骈罗而星列者昔人卜地之胜也旁匝庐舍後廹隍水山川清明之气远而弗瞩市?讙嚣之声迩而狎闻者近岁草创之陋也况夫以人物则昔盛而今歇以规橅则前敞而後隘此其复之之指也余於是竦然曰春秋大复古谓其复之而当也是役也复之而当春秋之法所宜书然余不知主之者为谁与费之所自出则又曰知是役之当为而勇以决其议者郡太守蒲阳陈公也知是役之可复而力以任其事者别驾浚仪赵侯也若夫考视工程则宾客之贤曰王君恪勾稽出纳则郡庠之隽曰方遇施仪凤等实分任焉而吏弗与也会其费用之目为钱千三万有奇郡之所捐者百万别驾半之自余则为士者合以助焉而民弗知也予曰嘻是真宜书矣盖今之为守贰者有簿书丹墨之殷有牒诉听理之烦苟能是则曰吾之责塞而人亦莫之责也今二君子者廼独尽其心於责之所不及非贤而能之乎然使邦之大夫士不能协志并力以讫于成则君子虽有必为之志其势将有未易者然则诸君亦贤也哉虽然愿有献焉夫所为复选士之宫於旧观者非以舍庳狭而就高明故耶学者之於学亦若是焉而已尔夫以三日之试犹必惟庳狭是去而高明是趋则士之尚志立德以终其身者其可苟乎故莫尊於道义莫美於名节士而志乎此则上达之基也莫累於权势莫洿於货利士而志乎此则下流之委也辨是非於锱铢之间决取舍於熊鱼之际昔者潮之夫子盖有庶几乎此者矣今诸君将由科举以进於天子之廷则其於义利之分诚不可不早辨也若知媒富贵而已是岂贤守贰所望於潮之士也哉陈公名憺字伯廷由太学上舍赐第赵侯名善涟字清卿亦以文学中甲科云院为屋千有三百楹其制具于图者此不着
懿孝坊记
懿孝坊为吕氏女立也吕氏女名良子年十八父得疾濒殆女晨夕侍汤剂非口尝不敢进医屡易弗效无所归尤则祷于祖若妣拜且泣曰吾父所以属疾者意吾祖若妣欲其相从于地下耳父平生独喜耽书不善执事善执事者莫如儿儿请以身代又拜且泣夜则焚芗祝天词甚苦且刃股肉粥而进时谯门鼓再通群鹊遶屋飞噪眡空中有大星三煜煜如月正照櫩楹间精魄森然若有鬼神异物隂相之者越翌日而父瘳十日而遂复予闻而嘉之夫以身代君者金縢之事也吕氏女生深闺中未尝从师友讲学而其请父之辞乃与金縢之义叶顾不异哉君亲之身重於其身无哲愚咸知也物欲昏焉利患怵焉始丧其本真尔诚之於孝者心纯而虑一心纯而虑一则其天者全天者全则其心与圣贤之心一也夫以女子而能致其一日之诚犹若是况於学道之君子终其身而从事焉则其进於圣贤之域庸可御乎始良子请代父时女弟细良年十六辄相从拜祷良子却之细良曰岂姊能儿不能耶盖二女子争相为孝如此呜呼人谁无亲有亲而不知孝孝而不一於诚者皆吕氏之罪人也昔柳子厚作孝门铭曰懿厥孝思兹惟淑灵予谓懿孝之名施之吕氏为宜称故以是表其闾父洙字鲁望世儒家居贫自力於学视其女可知其父云
忠孝祠记
忠孝祠者构堂以祀林公攒国朝皇城使赠司空忠勇苏公缄也二公何以祠曰林公以孝行称苏公以忠节显祠之所以劝臣子励风俗也昔之君子以是名于世者衆矣奚独祠二公也二公泉人祠为泉人立也然则泉人以忠孝着独二公乎曰不然也泉之士多工于文而言能文者必曰欧阳生詹取其尤着焉者也二公以忠孝名犹是也二公之所以尤着然者何也曰孰不事亲林公之於亲孝之至者也孰不事君苏公之於君忠之极者也今夫冬温而夏清昏定而晨省子之职也而未可以言孝也愉色而婉容承顔而顺志可以言孝矣而未可以言至也斋戒以见君奔走以承命臣之礼也而未可以言忠也美焉而将顺之阙焉而弥缝之可以言忠矣而未可以言极也然则孰为至曰事死如生事亡如存者孝之至也孰为极曰主尔忘身国尔忘家者忠之极也吾观林公之丧亲也水浆不入口五日躬自陶甓而坟之非苟以为难也亲之存也竭吾力既没而遂怠焉是死吾亲也苏公之守邕而扞寇也其子曰家可以徙乎公曰不可父老曰城可弃乎公又曰不可卒奋其力以战力不继死之其家殱焉非恶生而嗜死也吾受君之禄以荣其身以及其家临难而恤其私焉是孤吾君也夫为人子而死其亲为人臣而孤其君是犯天下之大戒也二公之所不忍为也故恩之当报不以存亡贰其心义之当徇不以死生易其节所以尽臣子之分也若乃祥应之假乎天爵号之加于朝褒表於一时而焜燿於千载则非二公之所计也盖以孝而邀福其为孝必不诚以忠而望报其为忠必不笃无所慕而为之二公所以有功於名教也敢问学二公者将奚先曰事亲者人之所同事君者必得位而後可也然岂有二致哉故曰事亲孝则忠可移於君盖孝者忠之基也平居能为林公则进而委质於朝廷尽忠於官守其不愧苏公也必矣此泉之士当朝夕勉焉者也
龙山书院记
龙山书院者永丰黄君之所建也君自少以博习修洁为乡党所称名卿达人争致以诲其子弟既连蹇场屋志弗克施则慨然曰吾幸有薄田畴与其私吾子孙曷若举而为义塾聚英材教育之以乐吾志於是诹地於团原获吉壤焉五山辐辏蜿蜒如龙溪桥横其前清澈可镜前望灵峯怀玉秀峙天际君曰是宜为学者藏修之地矣廼悉其力载经载营中为堂一旁列斋六起嘉定某年六月粤十月告成君捐产之半以奉之廪给课试悉仿州县法春秋校艺以礼屈邑佐或乡之中第者司其程尺日讲月肄则君自主之青衿来游莫不竞劝君思久其事也命族子从龙谒予记予未果作又使其从子曰宠曰应豪者相继来委请而不厌予惟周官大司徒以乡三物教万民而六德宽居其首故为名其堂曰成德而以成德之目名其斋且传以进修之义焉古昔圣人以君师为己任故其修道之教无一弗备先之以智者欲其讲学穷理以发良心之知也继之以仁者欲其笃志力行以充本心之德也而又圣以极其成义以达诸用立心以忠而制行以和道之全体具在是矣後世圣人阐教洙泗亦必以知及仁守为先与大司徒之教无异若今黄君书院之设其深得古人教学之意他日师道立善人多之效可立而待吁若黄君可谓以义举哉是为记
建宁府广惠仓记
宝谟阁直学士史公守建之明年修废植僵百度咸饬鄮山鄞水之念油然有动于中犹惠顾吾民思所以泽润於无穷者乃以书谂于朝曰维建之为州统县凡七皆山谷延袤相属田居其间才什四三岁甚丰民食仅告足一或小歉则强者挺为武弱者死沟隍中备豫之政在此邦尤不可後谨按故侍讲朱文公熹尝建白立仓于里社建人赖之今遗规具存郡之赋入虽狭然节用而计其赢为缗钱凡五万愿悉举以平籴散储属邑田野间其诚力惫不能任郡事请得上还印绂竢继至者卒成之于以丕阐圣主如天之仁俾人蒙施永永无极大臣以其书奏天子曰嘻是足以广吾之惠矣其令迄终厥事条其所当措画者公拜命然不敢言去於是颛为有司奉行之属通判府事张侯秘摠其纲观察推官郑某掌凡究察之事又惟俗利疚非乡大夫之贤者不能知则以礼屈新知信州朱侯在前知黄州谢侯汲古主其议凡七邑措置之任悉属焉诿令佐之能者各董其事而以寓士二人助之凡仓以里居之有行谊者二人职其出纳赋其境之广狭为置仓之疏密故在建安欧宁者凡十有三在建阳者二十有五在浦城二十有二在崇安者十有八松溪眡崇安之半政和又损其二焉此其大较也初议用社仓法谷贵时出以贷民至秋责其入既又虑其有督索之烦均备之扰或反以为病於是祖常平歛散之旧粜以夏籴以秋籴价视时之高下而粜则少损焉是冬条约成公命之识曰庶来者之有考也吁公其可谓有志於民矣盖古今之法莫善於常平然其禁防密兴发难非岁丁大祲不敢举而贷也县不禀州州不禀之部使者不敢擅而出也幸而有可急民之隐不旋踵而予之然迩者易賙远者易遗又其势然也世之君子深思博虑以左右其所不及故社仓立焉社仓之行垂五十年复不能无弊而广惠出焉凡以推德意而活民命也或曰社仓既弊矣议者方欲举而废之奚以广惠为哉行之数十年殆又一社仓也是不然古今君子将有所为患已之不尽其方不虑人之莫我继社仓之弊非法之辠也使在位者有朱公之心修而复之易矣孟子曰无恻隐之心非人也己欲有为而虑人之莫我继是以不仁待人也不亦薄乎惟後之人毋忘公终始之囏续其绪於既成而杜其蠧於未兆虽以之百世可也奚弊之足忧耶若夫分画布置之详则有故府之牍在此不悉书
蕲州惠民仓记
嘉定某年某月金华李公守蕲始至曰城郭完乎有司以圮告则命缮而新之凡若干丈尺又曰城郭完矣兵械具乎有司以乏告则命为某器若干既又曰吾城坚而械良於守易矣无其人可乎则举凡兵之在籍若属於野者教之率以法期年一试咸就纪律公曰可矣犹未也夫守恃兵兵恃民民恃食故食民之大本也边之首政也蕲故号沃壤中兴以来流佣未尽复荒芜未尽治岁所出不能当中州一大县而输于公家者才万斛焉以廪吾兵俱不给设不幸有旱溢之菑虫螟之孽其奚以相恤哉予为二千石于此而奉养啬於斗食吏非矫也重民之脂膏不忍?而用也觊圭勺之赢还以遗吾甿也时会而月计之泉之在官者仅有余岁幸比登粟之在民者亦廑有余以其余於官者易其余於民者不幸告俭则以藏之官者复散之民此备豫之善画也廼简僚吏之材者莅厥事凡乐售者优其直予之未几得粟为万石者二靡钱缗若干万千百有奇筑屋若干楹谨其出纳命之曰惠民仓者公志也夫民食足然後可固人心人心固然後可冀以死守昔者孟子谈王道於战国皆是物也彼争地争城之将纵横驰说之士未有不哂其迂卒之莫或能易者盖民未安而欲与俱危不恤其生而欲责之死无是道也公之学醇以深其气刚以大盖渊源乎孟氏者故其治边之政大抵以保民为本是仓特其一尔始仓之成公既以告于朝下部使者劾其实又书来命某识之其欲以谂後人俾勿废乎予谓使继踵者有公之心虽毋识焉可也不然则金谷玉书犹弗足纪恃此以存难哉虽然仁人心也人心不泯则是仓不可废姑识之庶异时有考云
新建州境龙王祠记
嘉定七年夏六月不雨祠太一于湘心亭夜漏下且十刻遥祝于江之灵曰洋洋川流神龙是宅盍哀斯人亟沾之泽膏我田畴活我黍稷庙于湘潜维以报德越十日雨大至岁以有秋时通守张侯国均从事王壄方被郡檄筑岳麓湘江二坛因属役焉得地于坛之左方面苍峦俯流碧於置祠为称廼辟廼夷廼攻廼治我材孔良我工惟时冬十二月告成凡龙宫之神在境内者悉合而祠之堂皇言言貌像严严或公或王圭冕蝉聨有疑而谂者曰雨者隂阳之气和也谓龙尸之奚所据依且其静而渊潜动而天飞非鬼非幽何以庙为予曰雨非龙云弗兴在易之乾取象于龙以其神变之莫测也故昌黎韩氏谓其出入人鬼之间而眉山苏公亦谓行为人飞为龙变化往来不可穷然则坛而禜之可也庙而祠之亦可也古今异宜岂必皆同苟可为民予敢弗共是役也董督惟谨靡金钱百一十万有奇弃粟六十有一石而取材於场不与焉予既叙次其事且为之辞俾歌以侑神其辞曰龙之潜兮幽幽或江而潭兮或山而湫羌何为兮安卧不我民兮顾忧旱熯兮良苦岁将饥兮谁愬迟龙君兮不来极予目兮湘浦龙之升兮云从变化歘砉兮有雷有风腾百川兮雨四极膏大田兮稼滋殖崇崇新宫觞豆洁兮粢盛丰冀龙君兮我飨祚我民兮无穷
萧正肃公祠堂记
故参知政事正肃萧公既薨之三十年临江太守杨侯恕始祠公于学教授黄君自然以书谂于某曰盍记之某生也後不及拜正肃公而幸尝出公嗣子文之门获闻公尤甚悉盖其始也以区区郡从事婴权臣之锋坐是连蹇而不悔迨其中也登谏垣任言责正色直辞上不阿人主中不徇大臣下不怵近习贪夫小人有以非道进者公必声其罪而罄之论有弗合视去其位如去传舍而不顾其後也与闻国论尤以献替为己任尝言於上曰君所谓否而有可焉君所谓可而有否焉臣之愚忠佩此两言而已有讽其太直盍少加委曲公曰吾直道事君知任直而已何以曲为卒以是终其身不变呜呼迹公平生之大节可谓以道始终浩然而无媿矣非诚而能之乎中庸言天地之道曰其为物不二则其生物不测夫不二者诚也人之所以不纯乎道者以其二也二则不诚则与道扞格虽勉焉自守不能以期月也况终其身而弗变乎公能以道始终者岂非以其诚乎公在政府时独被孝宗非常之睠盖尝以诚实不欺称公君臣之间相与以道而相知以心可谓盛矣昔范太史论司马公之贤蔽以一言曰至诚无欲而已盖人之能存其心者未有不由於寡欲而所以放其良心者亦未有不由於多欲也公天资冲澹凡声色货利常情之所不能不嗜者皆漠然不一动其心自小官至通显苞苴无敢至其门者非诚於无欲能之乎世降俗弊士大夫以苟得为贤虽徼幸一时而朝荣夕悴有没未几而声沉迹泯者甚则唾詈随之公薨既三十年能使人思之不忘又能使为郡者奉而祠之於学此岂以名位势利得哉诗曰高山仰止景行行止是邦之士苟能考公言行而服膺之本之以诚而持之以久异时见诸事业是亦公而已矣故於黄公之请不复固辞而为之说如此使学者得以览观焉
潜斋记
金华王子文以其燕居之室求名於予予为目之曰潜斋子文请其所以名之义予曰潜之为言也岂欲使子为节信渊明之所为哉二君怀奇抱器而时焉之弗遭故皆以潜自命逡廵退遁以终其身今吾子少有当世之志又有当世之才虽求人之莫我知弗可得已然则予之所谓潜者其意果安属耶盖书有之曰沉潜刚克高明柔克若昔圣贤之教人常眡其偏而正之使至于中而止故沉潜者则欲矫之以刚高明者则欲胜之以柔斯言也非箕子之言禹之言也非禹之自言天之所命也而可违乎哉夫人之所得于天不能无强弱之异而济之以人者乃所以成其天也今观子文之质盖庶几乎高且明者也夫其质之高且明则天之厚於子者至矣然予之望犹欲有以成其天焉盖天下之理高常病於亢而明常患於察以乾之健且有上九之悔而明夷之卦亦必以晦处之况於学者乎吾子诚欲其无亢与察也则智焉而养之以愚实焉而藏之以虚精鋭果决而行之以容与舒徐於沉潜昔者顔渊尝潜心於孔氏矣故其所就者深纯缜密去圣人之域盖无几焉汉儒惟扬子云若有见於此者其为言曰潜天而天潜地而地天地神明而不测者也心之潜也犹将见之太玄之养曰藏心于渊美厥灵根其旨微矣至于论性则本之潜莫定是殆规其形似而非真见者岂所谓潜者异乎顔子之潜与吾子倘有志於斯盍亦即洙泗之言求当时之所以用力者朝咏而夕思之如见其人於千载之上一旦脱然犹寐之觉则天地之心圣贤之藴皆将粲然陈前有不吾隐者是则潜心之力也
云庄集卷四
[集部,别集类,南宋建炎至德佑,云庄集]

[book_title]卷五
钦定四库全书
云庄集卷五
宋　刘爚　撰
序类
论语发微序
学者所习莫先於论语而读论语者莫先於知仁先儒有是言矣然尝思之仁者夫子所罕言当时门人弟子有问仁者有问为仁者有问人之仁者大约才十余章而夫子所自言者亦复无几学者独於是焉求之可乎曰不然夫子之所罕言仁之体而已至若求仁之方为仁之要则举凡二十篇之中莫非是也始以首章言之其论学也若无与乎仁然时习之说以熟乎仁而说也朋来之乐以辅乎仁而乐也至於不知而不愠则庶几安乎仁矣其它所论有即身而言者有即事而言者即身而言仁之成乎身者也即事而言仁之达乎事者也不特见於言者为然凡圣人之动容周旋皆仁之符也仕止久速皆仁之则也学者而有志於仁舍是将奚先哉永嘉陈公孜少而服膺晚盖有见着为发微一编学者重之或谓此书之指自河南二先生以来阐幽析微亡复余藴尚奚君之待邪是不然道之妙无穷而学者於道欲其自得诸老先生之於此书阐明之功可谓至矣然其措意之精深立言之简有非後学所可遽窥因其所已发而推其所未发岂非後学之事乎陈君此编大略不外乎河洛之传而其间亦有所自得者此其为可贵也然圣人之言穷而测之益深益远有志斯道者没身而已可也陈君其尚懋之哉
送全永叔序
陈良楚产也而北学於中国近世游杨二先生亦自闽徂洛受业於程夫子之门昔之君子崇德广业不安於耳目之近大抵若此使良之徒不中变於许行之学则其传周孔之道於南方者必陈氏也龟山先生终身宗其师说故能得斯道而南卒啓延平紫阳之绪使其谨守乡党之旧闻而以间关河洛为惮顾安有是哉世习日陋後生小子所志不越簪裳之末所玩不逾程试之文百金谒书肆闭门而诵之曰吾业足矣明师良友近在州里且弗暇过焉而况远乎全君永叔廼独慨然思广其所闻束书辞亲将北之信饶西之浙求师友以自益其志笃矣然士之於学寡闻固易以陋多闻亦易以杂夫并耕之说至浅也陈相且悦而从之况今之谈者有侈於是乎吾州子朱子之学万世之学也然其功循序而不躐其言平澹而亡奇其守据正而不媮吾子概尝闻之而未知笃信否也一旦出门衆说交进无思无为坐入深窈而吾之循序者弗若也抵掌事功出入管晏而吾之据正者弗若也子能不为变迁也乎吾惧其不得为游杨而且将为陈相也子往矣异时来归吾望子眉睫而知其进与否矣呜呼其亦谨所择哉
论语详说後序
论语一书子朱子之所用力而终其身者也其始有要义焉其次有集义焉又其次则有详说而以集注终焉今集注之书家传人诵若详说则有问其名而弗知者夫圣人之道大矣善学如顔子且亲得圣人而师之犹必仰钻瞻忽久而未获至於循循善诱之余既竭吾才而後卓然有见於道之全体况今之人即书而求道其难於顔子又倍矣故虽以子朱子之学得之於天而其进也亦必以渐沈潜玩索不知老之将至迨乎集注之出然後极其全而亡憾学者可不徧考之乎嫓之於玉集注其圭璧斚瓒也人见其温润缜栗无少瑕点以为出於天成而不知追琢磨治之功非一朝夕积也故此书之视集注章句详略往往不同而於先儒之说去取亦或小异昔若何而详今若何而略昔奚为而取今奚为而去斟酌权量之微范熔点化之妙盖不待从游於考亭云谷之间而言论风指若亲承而面命矣是非求道之至要耶故予欲学者以集注为之本而参之以此书观子朱子之所得月异而岁不同庶乎知圣人之指为无穷而问学之功不可以已也
孟子要略後序
太守陈侯既刋文公朱先生论语详说于郡斋又得孟子要略以示学者曰先生之於孟子发明之也其全在集注而其要在此编盖性者义理之本源学者必明乎此而後知天下万善皆由是出非有假乎外也故此编之首曰性善焉性果何物哉曰五常而已尔仁义者五常之纲领也论性之次曰仁义焉心者性之主不可以无操存持养之功故论心为仁义之次事亲从兄天性之自然而本心之发见之尤切者也故孝弟为论心之次仁义者人心之所同而所以贼之者利也学者必审乎义利之分然後不失其本心之正故义利为孝弟之次义利明矣推之於出处则修吾之天爵而不诱於人爵推之於政事则纯乎王道而不杂以覇功故义利之次二者继之圣贤之学循天地之正所以尽其性也异端之学循人欲之私所以咈其性也故以是终焉先後次第之别其指岂不甚明也哉学者於集注求其全体而又於此玩其要指焉则七篇之义无复余藴矣虽然学者之於道岂苟知而已邪昔尝闻先生与其门人论辑此书之意而诲之曰观书不可仅过目而止必时复玩味庶几忽然感悟到得义理与践履处融会乃为自得呜呼是又先生教人之要旨也予之刻此书也岂苟然哉侯以序引见属退惟末学未能窥先生之门墙故於侯之命虽不敢辞而亦不敢以序自任姑论次侯本语系诸编末与朋友共讲云
赠相字郭道人序
相字知吉凶古无此法而今有之小山郭道人其尤精者也然则果可信邪曰世间万法不出隂与阳以字画求之凡其清者劲者为阳浊者輭者为隂从则上阳而下隂衡则左阳而右隂即隂阳而视强劣吉凶判矣非惟字画为然凡世之所谓技术若簭与卜相与命莫不然非惟技术为然自吾一心之正袤推而至於世道之否泰亦莫不然故勉善而去恶者一身之吉也进君子而退小人者天下之吉也人知问相字者以吉凶而不知反诸心以求所以为吉凶者故书以遗之有问者其以是告之
周礼订义序
周礼之难行於後世也久矣不惟难行而又难言然则终不可行乎曰有周公之心然後能行周礼无周公之心而行之则悖矣然则终不可言乎曰有周公之学然後能言周礼无周公之学而言之则戾矣孟子曰周公思兼三王以施四事其有不合者仰而思之夜以继日幸而得之坐以待旦公之心禹汤文武之心而其学则禹汤文武之学也以此之心布而为政以此之学着而为书故能为成周致太平而为万世开太平盖自古祸乱之源非一而略有四焉君心纵於逸乐而羣下不敢言也贤才壅於疏逖而在位非其人也元元愁痛而上不闻蔽耳目之近而远弗察也六官之属凡能导人主以侈欲者一以冢宰统之三公之论道师保氏之诏谏又皆以辅导为职而君者立於无他之地矣士之有德行道艺者民自兴之而因使长与治焉修於家者莫不达於朝廷则人才无陆沈天官弗私与矣居民有法养民有政歛民有制刑民有典举天下疲癃惸独无不乐其生者又自王畿之近至於六服之远地之相去或千万里而情之相通如一家凡此皆禹汤文武之政公之所思而得者毕萃於此书非有公之心者其能行乎非有公之学者其能言乎新室盗也宇文狄也其所经营皆自私也志先王之道者莫如唐太宗然无端身刑家之本而欲观井田议封建宜其卒莫能行也自刘歆用之既悖儒者譁而攻之王安石用之复悖儒者又譁而攻之曰周礼不可行也吁歆之王田安石之泉府直窃其一二以自益尔安得累吾圣经邪彼何休者指以为六国隂谋之书既几於非圣无法而近世之辟荆舒者又谓其废孔子之春秋用刘歆之周礼也独不思春秋固不出於周礼邪使周礼常行於天下则春秋不作矣盖後世之行周礼者其悖如彼而言者又甚戾如此故曰不惟难行而又难言也郑贾诸儒析名物辨制度不为无功而圣人微指终莫之赌惟洛之程氏关中之张氏其所论说不过数条独得圣经精微之藴盖程张之学公之学也有公之学故能得公之心而是书所赖以明也永嘉王君次点其学本於程张而於古今诸儒之说莫不深究着为订义一编用力甚至然未以为足也方将蚤夜以思深原作经本指以晓当世其心抑又仁矣以是心而为是学周礼一书其遂大明矣呜呼使是书而果大明在上者以周公之心行三王之事则太平之路开祸乱之源窒岂空言哉予嘉次点之志故为序于篇端而勉使益用力焉
刘氏传忠录後序
三世传忠古有之乎曰春秋之世季友行父皆忠于鲁而宿以权强专国狐突狐偃皆忠于晋而佗以擅杀出奔春秋世家最盛以忠相继者犹无几人况後世乎汉东西都余四百年独杨氏世以谏诤正直名而彪能洁身自全於禅代之际抑又贤矣建安刘氏自忠显公杀身成仁而天下仰其忠节宝学公以身扞蜀而天下诵其忠劳至忠肃公又以昌言直道辅佐明主而天下信其忠诚由祖洎孙若出一辙自昔世家之盛鲜能及之然则三君子之忠果有异乎曰三君子之心则一而所遇不同使忠显当承平之朝则尽言抗论必能为忠肃之事宝学当危难之日则捐躯殉国必能蹈忠显之风忠肃所值与二公之时同则其所立亦必无愧所谓易地则皆然者也夫忠之为义先儒以中心释之又以尽己言之盖本诸心而无伪者忠也发乎已而必尽者亦忠也然未有本诸心而不尽於己者亦未有尽乎己而不本诸心者其亦一而已尔圣贤之言忠不颛於事君为人谋必忠也於朋友必忠告也事亲必忠养也至以善教人以利教民无适而非忠也平居有一之可媿而能尽忠其君无是道也三君子存心处己盖无一而非忠事君特其尤着者尔後进之士闻其风而慕之要必践修於平日之素而其本则在暗室屋漏之间某敢以为学者劝传之使君生於三忠之门而恂恂谨厚庶乎不辱其先者继自今子子孙孙勿替引之则气脉连续将百世而未已也诗曰惟其有之是以似之某又将以为刘氏勉
孝经集义序
孝经一书其行于世久矣至子朱子乃始分别经传去後儒之所傅益者而经复完然未暇发挥其义也予友龚公栗笃志好学乃本朱子之意采衆说之长而折衷之又以生事葬祭之礼见於他书者彚而辑之以为此经之羽翼学者所疑则设为问难曲而畅之於是圣门教人之微指始了然无余藴矣夫孝者人心之固有也古先圣王命冢宰降德于民者不过以节文度数示之而未尝言其义也言其义则始于孔子盖三代以前理道明风俗一人皆晓然知孝之为孝圣王在上设礼教以范防之俾勿失而已至孔子时则异矣观其告游夏者犹恐以服劳能养为孝则下乎游夏者可知故不得不详其义以晓学者今之世视孔子之时则又异矣虽名为士君子有不知孝之为孝者服劳能养且有媿焉况其大者乎况凡民之狃于敝俗者乎龚公之为此书欲为士者知孝之为孝俛焉以尽其力而无不能孝之士凡民有所观法亦知孝之为孝俛焉以尽其力而无不能孝之民其用心岂不至矣乎予谓长人者宜以此书班之庠序布之乡党使为士者服习焉而力以先乎民则吾邑之俗可变推而达之将见天下之俗无不可变者岂小补云哉顾龚公於此用力甚勤辞义之间虽若小有未莹而其大指则炳然矣故为之序而切磋讲究之庶以永其传云
续通监长编要略序
闽漕郑公出其所定续通监要略以示仆曰予之少也受学於家庭先君一日顾谓某曰汝於前代诸史概乎有闻矣我朝治体肩虞周而跨汉唐汝亦尝考其颠末否乎某谢未能则授以此编曰读是则知本朝之所以轶乎前代者某受而读之几三十年顾尝病其卷帙之浩博欲翦繁撮要以便省阅壮而出仕晚而未休驱驰王事力有所弗暇间自尚书郎退佚林薮始得从事笔砚间盖旧书凡若干卷数百万言今所存者才三之一朅来闽中槖之与俱窃惟穷乡後进未能得全书者姑即是而熟复焉亦足以觕知其大略故欲刻之传之以惠学者何如仆为拊卷而叹曰公之志信美矣抑此书之传岂有幸於学者而已哉诗不云乎不愆不忘率由旧章续监一书我祖宗之所以祈天永命植国于千万祀者莫不在焉近世儒臣有请命经筵节略其书以奉一览者卒未之果今天子垂精典学有高宗成王之风诚得是书日陈于前则所以发天聪而濬治源者其何可称数故愿不徒广书肆之传要必以备公车之奏公倘有意乎公曰此非予所敢言虽然食芹而思献者臣子之志也请以子意冠于篇首予将有待焉仆曰唯唯
送李茂先之官南恩序
温陵李茂先游天子学七年取上第而归不以南恩为远且陋也往教授之曰此吾先子之所涖也始恩有学而不教有田而不廪有校官而不职其职吾先子昉廪而教之恩之士思其德至今弗衰吾之往也所以续吾先子之志也予闻叹曰中庸以善继志为孝茂先此行於是乎知孝矣抑未知茂先之所以教将俾为士者穷理反身为有用之学乎毋以脂泽其言鞶帨其技以干禄于有司也昔眉山翁为珠崖之士赋诗有沧海何曾断地脉之语盖谓苟有其人山川不能限之所以勉其力学而不自陋也虽然士於科第时以为行道之资耳若其可贵则不在是茂先往矣州之士有可与共学者进而教之曰恩诚远且陋彼曲江日南视恩庸何愈而张文献辅国出焉二气五行锺为人物顾岂尝有岭海之限邪特患未知所以学耳继自今必以大学为户庭以中庸为阃奥宅非仁勿居路非义勿践孝悌其缨弁忠信其履綦安知异时无能蹑二公之躅者彼以科第期之者末也若是庶乎其不负所职而于先君子有光焉然必得诸已者深而後传之人也信茂先之於学其可已乎茂先金玉人予故以是勉之因其别笔之以赠
皇朝编年举要备要序
莆田陈君均以其所辑皇朝编年举要与备要之书合四十八卷踵门而告曰均之幼也侍从祖丞相正献公获观国朝史录诸书及眉山李氏续通监长编意酷嗜之独患篇帙之繁未易识其本末则欲删繁撮要为成一书以便省阅时方从事举子业未之能也晚滞场屋决意退藏林壑间又以出入当世名流之门得尽见先儒所纂次若司马文正公之稽古录侍郎徐公度之国纪以及九朝通略等书亡虑十数家博考而互订之於是辑成此编大纲本李氏而其异同详略之际则或参以他书昔尝读朱文公通监纲目叹其义例之精密盖所谓纲者春秋书事之法也而所谓目者左氏备言之体也自司马公目录举要之作至是始集大成观者无复余憾均窃不自揆辄仿而依之然文公之所述前代之史故其书法或寓褒贬於其间均今所书则惟据事实录而已不敢尽同文公之法也愿一言以序之何如某读其书弥月始尽卷则喟然叹曰美哉书乎圣子神孙之功德元臣故老之事业赫赫乎煌煌乎备于此矣然综其要而求之则自艺祖以来凡所以祈天永命垂万世无疆之休者大抵弗越数者盖其以仁立国而不杂五霸权利之谋以儒立教而不溷百家邪詖之说求治宁悠缓而不为一朝廹切之计用人宁朴钝而不取小夫轻鋭之才嘉佑治平以前廊庙之訏谟搢绅之论建相与葆卫扶植如恐失之此其所以大治也自熙宁辅臣出新意改旧法高谈古始隂祖管商而国脉病矣名为尊经实尚空寂而学术乖矣谓参苓耆术不急於起疾而一切杂进者皆决肠破胃之药根本安得而弗伤谓鼎鼐琮璧不足以便用而错然前陈者皆奇佹淫靡之具风俗安得而弗坏章吕鼓其波二蔡炽其焰更倡递述至于黼贯极矣此其所以致乱也凡百有六十七年行事可喜可慕可愕者一览而尽得之真我宋千万年之龟监也吁是岂独学者所当熟复哉叡明在御垂精典训有高宗成王之风使是书获陈于前则所以启发天聪缉熙圣德者何可胜纪穷阎下士虽无由可以自进然夜光明月之珍藴藏山海终有不可掩者安得侍从蕃宣之彦能以是闻于上者乎君逮事正献公得其家学既又从贤士大夫游以博其见闻故於是书斟酌损益皆有条理非安危所系则略而弗书其志固将有补于世非徒区区事记览而已也君早游天子之学今以累举恩当对大廷不愿就试朝夕矻矻于此既积十年之力纂而成之又将次及于中兴之後闻四方之士可与商确者不惮千百里槖其书而从之忘其道途之艰羇旅之苦也此其用志岂世俗所可量哉愚不敏窃独嘉之故为之序如此若书之凡例则君既列之篇端矣故不复云
清源文集序
郡有志何始乎昉于古也郡有集何始乎昉近世也有志矣而又有集焉何也志以纪其事集以载其言志存其大纲集着其纤悉也志犹经也集犹纬也可以相有而不可以相无也清源郡志成於嘉泰之初元山川封域人物风俗登载盖略备矣至若名卿钜儒之论述骚人词伯之赋咏散见于国史于家集与夫碑碣所志楹壁所显可以验贤才之衆多风物之盛丽而志不能具者尚多有之新安程公来镇之明年谓郡从事武阳李君方子曰此邦号文章之薮而有志无集非阙欤子其为我辑之李君既承命则退而网罗收拾得诗赋杂文凡七百篇合为四十卷而公括田廪士之本与郡人所编岛夷志则别为之帙以附焉其纂辑之例则或以理或以事或以词而以理若事者居什之七大抵主于关教化存典法否则词虽工弗录焉集成而某至窃以谓为此邦之吏者不可忘此书盖凡昔者明哲之官忠信之长教条风俗之可尚者皆其龟监也有一事焉之弗逮其能自安乎为此邦之士者不可忘此书盖凡前修故老德行学术之可师者皆其矩度也有一节焉之弗似其可不自励乎若夫咀含其英华漱濯其芳润抑末尔公名卓字从元其为此州建明施置以幸吾民者班班见之集中云
赠萧长夫序
始予少时读六一居士序琴之篇谓其忧深思远有舜与文王孔子之遗音而淳古淡泊与尧舜三代之言语孔子之文章易之忧患诗之怨刺无以异为之喟然抚卷太息曰琴之为技一至此乎其後官于都城以琴来谒者甚衆静而听之大抵厌古调之希微夸新声之奇变使人喜欲起舞悲欲涕零求其所谓淳古淡泊者殆不可得盖时世风俗之变声音从之虽琴亦郑卫矣屈子有言览椒兰其若兹兮又况揭车与江蓠琴犹如此则凡世俗之乐日沦于淫邪而不可禁者固其所也三山萧长夫学琴四十年饥寒流落困悴无憀独不肯迁就其声以悦俚耳嘉定八年秋过予大江之东予与之登锺山访定林酌寒泉而拊修竹长夫听然为鼓一再行雍雍乎其薰风之和愔愔乎其采兰之幽跌荡而不流凄恻而不怨信六一之言有不吾欺者盖其尝游紫阳先生之门习闻君子之义其能穷而不变也固宜虽然游先生之门者衆矣顾未闻有不变其学如君之不变其技者此予之所以重叹也於其行饮之酒而为之歌曰古音之寥寥听者欲睡兮新声之洋洋喜不知止兮自战国已然况今之世兮嗟嗟萧君娱衆所弃兮琴可破志不可徙兮彼断方为圜真子所耻兮霜风翛翛裂子之袂兮子母好游从此归兮予将俟子于僊游从子于武夷兮
赠上饶叶宗山序
叶君宗山上饶人通五行书朴直自将其论人寿夭亨穷十不失一二甲戌谒予于金陵余语之曰昔孔子尝言命矣曰不知命无以为君子孟子尝言命矣曰求之有道则得之有命矣所谓命云者岂日辰支干生胜衰歇之末哉出处有道语嘿有时临死生处利害不惑不变而惟义之归此其所谓知命也余方区区诵所闻以自信君往矣见世之役役权利颠冥而弗悟者其以是告之
傅景裴文编序
清源傅君景裴以所为文编史说示予予熟复而叹曰盛哉傅氏之懿也自献简公以高文正论为元佑正臣一传而为忠肃再传而至乐又再传而枢密大坡之弟兄文章遗籙前後相望虽前代文宗未有及之者然傅氏之学虽本于献简公而草堂先生李君汉老又其外家也草堂之文为中兴第一至乐父子实获其传而大坡蚤岁执经于父友紫阳先生之门渊源日渐则又出于伊洛顾不远哉景裴枢密公之嗣子也自襁褓能言固已优游诗书六艺中矣耳濡目染不习而熟其能蚤以笔墨自着也宜予昔从枢密使于建安时景裴才六七岁娯嬉其亲之侧眉目清婉如画今几寒暑而着述之盛已如此囘视予年日以老而学弗加于初为可羞也已虽然词章之靡丽者易工而义理之精微者难究景裴其益思所以豫学乎哉夫学不可以无师而大坡者景裴之师也予昔徜徉盘谷行隐间聆公余篇盖济岱典刑之旧伊洛源流之正萃于公矣又不独景裴为当师也子盍归而求之异时造朝过予于西山精舍将必有异闻以告我景裴其勉之哉
送朱择善序
庆元四年戊午予从文公游武夷精舍即其旁剏云庄山房居一日乌程朱君来谒以书先焉予视之辞义卓然意气甚伟亟延入与语问其族出与素所师友则丞相忠靖之孙且尝游于絜斋袁先生之门者也酒数行而言曰仆之始学也闻诚意正心之说以为直易易耳今从事於此固已有年而一临利害之境则自私之念峥嵘乎其中有不可遏者夫然後知其为匪易也君将何以教我使免于是邪予曰昔人不云乎君以为难则易将至矣惟吾子前日之易也是以一念之忽而志道远焉今而难之是子进德之机也虽然予尝闻之君子矣盖学问之道有三曰省察也克治也存养也是三者不容以一阙也夫学者之治心犹其治疾然省察焉者视脉而知疾也克治焉者用药以去疾也而存养者则又调虞爱护以杜未形之疾者也今吾子於私意之萌能察而知之其亦可谓善学者矣然知私意之为害而未能勇以去是知疾之所由生而惮于药之治者也昔者顔子问仁于夫子夫子以克己告之克去者战胜攻取之谓而非悠悠玩愒之可言也吾子诚欲絶其私意之萌盍亦感励奋发如去蟊贼如殄宼讐毋徒恃其知而已也书曰若药不瞑眩厥疾不瘳疾愈矣然後和平之剂施焉此存养之功所以必继于克治之後也然则亦有其要乎曰敬为要敬何所自始曰自戒惧谨独始子归取圣贤书而熟复之当有以知予言非谬也然予之于学亦所谓知之而弗能允蹈者也斯言也非独以励子盖因以自励云
感应篇序
感应篇者道家佐世书也蜀士李昌龄注释其义出入三教中凡数万言予连蹇仕涂志弗克遂故尝喜刋善书以施人以儒家言之则大学章句小学字训等书以释氏言之则所谓金刚经注者凡三刻矣然大小学可以诲学者而不可以语凡民金刚秘密之旨又非有利根宿慧者不能悟而解也顾此篇指陈善恶之报明白痛切可以扶助正道啓发良心故复捐金齎粮镂之塾学愿得者摹以与之庶几家传此方人挟此剂足以起迷俗之膏盲非小补也抑尝闻伊川有言曰凡有动皆为感所感必有应所应复为感复有应动者何此心之发也人之一心虚灵洞彻衆理毕具方其未发岂有不善及其既发有正有否然後善恶形焉而吉凶祸福亦各以其类应不可诬也人知殃庆之类由於所积而不知一念之发即吉凶祸福之门李氏首章注义最为近理予故表而出之至其言有涉于幻怪者要皆为警愚觉迷而设予固未暇深论览者察其用心而取其有补焉可也
赠篆字余焕序
予尝叹世变所趋大抵自厚而薄自简质而浮华自庄重而巧媚凡文章技艺以至器用之末何莫不然即字画言之自虫鱼之体一变而为篆再变而为隶又变而为真行变之极为草习之者易成玩之者易悦而姿态百出古意荡然矣建阳余君焕工大小篆笔势奇伟不常予尝使之书圣贤言揭坐侧如正人端士服古衣冠巍坐拱手使人望之起肃敬心虽严师畏友曾不过是然余君挟此技游四方其能知之者甚少爱而悦之者又加少岂非简质而不华庄重而不媚能使人敬而不能使人喜欤此予之所以重叹也虽然天下未尝无好古之士子第行当必有知子者
赠钱道人序
古今言善相人必以许负辈为称首予谓负辈第能知升沉修短而已若夫辨贤愚判淑慝则未有出邹孟氏之右者盖其言曰仁义礼智根于心其生色晬然见於面盎於背观人之法尽于此矣兰溪钱生风监甚高更当于此具一只眼若但能知升沉修短而已则非予敢知
赠顾泾行序
予读诸史方技传见其以艺名者必专于一而後工若夫推步以知天形相以观地又术之难者也上下数千年间能兼而通者惟管公明郭景纯李淳风僧一行数人而己岂不难哉庐陵顾君泾行邃于隂阳五行之术以之占天则入神以之相地则不苟凡今之以术名未有能过之者也乙丑趋朝遇之于衢梁君见谓曰公之此行不满百日当归已而果然盖其验如此非神而能之乎後四年谒予两浙之间相与论考卜冈阜之法终日洒洒不穷又知其非苟于求售者也予老矣方将从君求藏骨之地属其有东淛之役故书此以遗之且坚其再至之约云
送周天骥序
上饶周君天骥笃志於学予尝因其名斋有以告之矣今又枉顾敝庐歛然自下愿闻为学之要终其身而可行者予之于学也涉猎而未醇觕浅而弗精将何以告子虽然亦尝闻其略矣以圣贤大道为必当由异端邪径为不可蹈此明趋向之要也非义之富贵远之如垢汚不幸而贫贱甘之如饴蜜志道而遗利重内而轻外此审取舍之要也欲进此二者非学不能学必读书然书不可以泛读先大学次论孟而终之以中庸经既明然後可观史此其序也沈潜乎理义反复乎句读以身体之以心验之循序而渐进熟读而精思此其法也然所以维持此心而为读书之地者岂无要乎亦曰敬而已矣子程子所谓主一无适者敬之存乎中者也整齐严肃者敬之形于外者也平居斋栗如对神明言动酬酢不失尺寸则心有定主而理义可入矣盖操存固则知识明知识明则操存愈固子朱子之所以教人大略如此传曰归而求之有余师子归取子朱子之书而伏读之又从而深思之实体之则将有以自得之矣又奚以予言为哉
临斋遗文序
始予与汤君升伯游知其朴茂而文君子人也越数年又与仲能遇于都城时仲能新擢进士科观其立身持论意向已不类场屋举子予心窃独奇之比使江东而仲能适留旁郡邀而致之属以救荒之事仲能欣然弗辞事已径去自是予尤敬焉又三年过予海上文益工论益劲而进学益勇一日愀然告曰先君平生嗜古学为古文不幸齎志以没今其遗编仅存一二独易疑易说乃其玩心而有得者复未克成书公爱巾者也诚推爱巾之心以及其先人为序而发扬之则幸甚予退而伏读则其诗闲澹纾余有自适之趣其文敷畅条达而切于事情至于注释往往闚其秘奥有世儒所未及者评论古人尤多得其心术之微此岂勉强可致者盖其平时问学一本于诚间尝取上帝临汝之义而名其斋朝夕居焉以自警则其用力可知矣嗟夫士以一身之微而欲究天地万物之理生千载之下而欲考古昔圣贤之心岂易为力哉然以诚求之则无不可得者盖天地之所以为天地圣贤之所以为圣贤亦曰诚而已矣世之学者昧操存省养之实而徒事于语言文字之工是其心既不诚以不诚之心而窥天地圣贤之藴犹持尘昏之镜而监万象也求其近似岂可得哉君之于学既已志其大者惜其穷居乡里未及博参于诸老先生之间以究其精微而不幸死矣其亦可叹也夫君名某字德威饶之安仁人与其兄德成俱以学行表于其乡而俱不偶君之子名于者升伯也巾者仲能也既笃学有闻余亦进进未已其尚有以成君之志也哉
周敬甫晋评序
儒者之学有二曰性命道德之学曰古今世变之学其至一也近世顾析而二焉常评世变者指经术为迂喜谈性命者诋史学为陋于是分朋立党之患兴而小人乘之藉以为隂中贤者之术甚可畏也呜呼盍亦观诸圣门乎有五经以明其理有春秋以着其用而论语所纪微而性与天道显而忠信笃敬至于泰伯文王之为德三仁之为仁子产之惠卞庄子之勇莫不具论其所以然者下逮子思孟子之学亦莫不然故其言天命之性者理也言王季文王之述作以及于武王周公之达孝者用也其言仁义者理而言井田学校之政与夫三王五霸之功罪者用也然则言理而不及于用言用而弗及於理其得为道之大全乎故善学者本之以经参之以史所以明理而达诸用也近世体道不明人各以其好尚为学谈於下则以好恶相毁誉议于朝则以出入为党讐非所以为斯世用也自夫好尚之分而议论之不一适足以祸斯世其又何赖乎夫理不达诸事其弊为无用事不根诸理其失为无本吾未见其可相离也友人周敬甫喜观诸老先生之书间以余力研精晋氏之史着为评论往往与圣人褒贬之意合夫读史而订其事之是非正穷理之要也故予阅而嘉之虽然天下之理无穷而古人心术有未易以迹断敬甫其於六经语孟之微指盖熟复而深思焉使是是非非了然于胷中推之以考前代得失与当世利疚将有如权度概量之审者然後知用之不离乎理理之未始不宜于用道之全体盖在是矣敬甫勉乎哉它日吾将于子乎有考也
钓台江公文集序
钓台严先生之清风更千百年未有续之者至谏议江公出然後孤标峻节仰配而无惭或曰子陵不肯为万乘故人屈褰裳去之翛然浊世之表万物莫之能撄江公间关从仕四十余年至于触权幸蹈艰险投荒万里为当世悯笑岂子陵匹耶呜呼以此论人殆以骊黄观马非能有得於形色之外者也昔者禹稷顔子之忧乐伯夷柳下惠之清和可谓异趍矣而孔子孟子盖并贤之非以其时不同所处亦异而其道未尝不一也乎由是观之子陵之不仕与江公之仕未易以迹断也盖子陵之不仕非以自洁也所以激昂节义而救西都颓靡之俗也江公之仕非以自利也所以扶持世道而弭一时朋党之祸也迹虽不同道岂异乎方其以卑官下僚自结人主精诚所移朕兆形焉岂非臣子难逢之会然是时也上虽有意乡善而志未决元佑诸贤虽稍参用而势未定正安危理乱之岐途也公恳恳尽言所以坚明主意保合善类者不遗余力使公之道得行则二蔡之奸不攻而自却绍述之说不沮而自销王室尊安戎狄退听其为国家生民之福讵可量也哉柰何正邪消长之势一介之身弗获安于朝廷之上自是二十年间疽蚀浸淫元气日以凋耗天下之患有不可胜言者事变既极公之言遂为灵蓍大蔡建炎中兴褒表遗直公身虽不及见然高风凛凛千载而下犹足以起衰懦而羞奸谀信乎其无愧于子陵也嘉定末公之诸孙润祖出守高安以家集曰钓台弃稾者刻之郡斋书来谓某序之某惟公之始仕也司马文正公已亟称其诗而奏议之编则近世张宣公实为之序引藐焉小子何敢复云至它所为文又多出于笑谈娱戏其论前代文士虽世所共宗者犹识其冗叶狂华不根至理其语言文字特公之弃余耳故不复道其平生大节追配古人必以告于使君而并刻之来者其尚有考乎此
送高上人序
道而已乃有儒释氏之不同何哉释之教以万法为空儒之教以万有为实惟其以为实也故于父子之亲君臣之义常恐锱铢不尽其道惟其以为空也大伦为假合人世为梦幻漠然不以槩诸心道之不同以是焉耳钓台高上人予之方外友也间尝与语及此上人曰吾之教有所谓真实心地者非专以万法为空也予固未暇究其说然窃意上人既委身空寂矣不知所谓真实者果焉在耶居一日自言少丧其亲贫不能治葬去年冬归自三山始幸如礼又将治精舍于其侧以思亲名之予竦然曰此则子之真实心地也子而知此则知大伦之非假人世之非幻矣昔唐元暠师以其先人之葬未返厥土行求仁者以冀终其心河东柳子厚取之谓为释之知道者且谓释之书有大报恩十篇皆言由孝以极其业世之诞慢者虽为其道而好违其书今吾上人未尝闻元师之事而其心廼与之合是心也从何而有哉子其即是而参焉则行住坐卧皆光明发见时也世间万法尽在是矣传贤黄汧蘖捐弃父母事缁徒以为口实上人独着论非之其言明切痛快足以订学佛者背亲乱伦之谬予以是益嘉之故为题其後以谂观者
赠欧阳可夫序
欧阳处士可夫以听声法观人百不失一二客有问予曰听声与相形异乎予曰人之类一也而哲愚丰悴修夭有万之不同者气也气有清浊故为哲愚气有盈缩故为丰悴气有浅深故为修夭相形者因形以察之听声者因声以察之术虽不同其求之气一也虽然观人之高下犹觇师之胜负吹律而知之者上也望车旗视行列而知之者次也求于着者易而察诸微者难此听声之所以为妙欤然则因声以观人其得于天者举不可易乎曰死生有命富贵在天者数也惟圣罔念作狂惟狂克念作圣者理也数不可以力而胜理可以学而明孟子曰居移气养移体气体犹可移性其不可以复乎故夫富贵贫贱不安於定命而求以易之者惑也刚柔明闇安于所禀而不求有以胜之者贼也可夫术神而辞辨有问者以是语之庶乎其有益客曰然退笔之以为送欧阳处士序
赠罗一新序
丹丘罗君一新以星度之学推人寿夭亨穷若指诸掌予尝思之盈乎天地之间者五行而已自其成象言之则曰五纬自其成形言之则曰五材凡皆一而已矣其气则隂阳之别其质则有柔刚之异而其流行运动则或絪緼而醇醴或偏驳而舛杂故凡得之以生者其分有卑高焉其数有赢缩焉其性有通窒焉造化岂有意於丰啬哉各随其所值焉尔然富贵贫贱一定而不可易者此气之所为无所用吾力者也至于柔刚明闇虽或不同繇学以反之皆可造其极此性之所存人之得用吾力者也世之人於其不可易者往往求多于分剂之表而於可致其力者顾漠然不以槩诸心非惑欤罗君方游闽浙间有讯于子者其试以其术质之当必有
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:22-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>