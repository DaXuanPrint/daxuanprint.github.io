<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="《庐陵文钞》引,卷一　上书,卷二　书、疏、札子,卷三　札子,卷四　札子,卷五　札子,卷六　状,卷七　状,卷八　状,卷九　表、启,卷十　书,卷十一　书,卷十二　论,卷十三　论,卷十四　论,卷十五　史论,卷十六　史论,卷十七　序,卷十八　序,卷十九　序、传,卷二十　记,卷二十一　记,卷二十二　碑、铭,卷二十三　碑、铭,卷二十四　墓誌铭,卷二十五　墓誌铭,卷二十六　墓誌铭,卷二十七　墓誌铭,卷二十八　墓誌铭,卷二十九　墓誌铭,卷三十　墓表,卷三十一　祭文、行状,卷三十二　颂、赋、杂著,庐陵文钞全文在线阅读,庐陵文钞全文在线下载,大玄古籍书库">
<meta name="description" content="三十二卷。宋欧阳修撰,明茅坤选评。茅坤（1512～1601），字顺甫，号鹿门，湖州归安人，嘉靖十七年进士。善古文，从唐顺之游，推崇韩、柳、欧、曾、苏氏父子，又喜谈兵。历知青阳、丹徒二县，累迁广西兵备佥事，迁大名兵备副使。编《唐宋八大家文钞》，有《白华楼藏稿、续稿、吟稿》、《玉芝山房集》、《史记钞》等。是书辑录欧阳修文集包括书，论，墓志铭等等。_庐陵文钞_全文在线阅读_庐陵文钞_全文在线下载_大玄古籍书库">
<title>庐陵文钞_欧阳修_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">庐陵文钞</span> <br/>
          作者： <span class="inputVal" id="bkauthor">欧阳修</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]249603</span> <br/>
          说明： <span class="inputVal" id="bkdec">三十二卷。宋欧阳修撰,明茅坤选评。茅坤（1512～1601），字顺甫，号鹿门，湖州归安人，嘉靖十七年进士。善古文，从唐顺之游，推崇韩、柳、欧、曾、苏氏父子，又喜谈兵。历知青阳、丹徒二县，累迁广西兵备佥事，迁大名兵备副使。编《唐宋八大家文钞》，有《白华楼藏稿、续稿、吟稿》、《玉芝山房集》、《史记钞》等。是书辑录欧阳修文集包括书，论，墓志铭等等。</span> <br/>
          封面： <span class="inputVal" id="bkimg">Z_18701.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]庐陵文钞
[book_author]欧阳修
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]249603
[book_dec]三十二卷。宋欧阳修撰,明茅坤选评。茅坤（1512～1601），字顺甫，号鹿门，湖州归安人，嘉靖十七年进士。善古文，从唐顺之游，推崇韩、柳、欧、曾、苏氏父子，又喜谈兵。历知青阳、丹徒二县，累迁广西兵备佥事，迁大名兵备副使。编《唐宋八大家文钞》，有《白华楼藏稿、续稿、吟稿》、《玉芝山房集》、《史记钞》等。是书辑录欧阳修文集包括书，论，墓志铭等等。
[book_img]Z_18701.jpg


[book_title]《廬陵文鈔》引
西京以來，獨稱太史公遷，以其馳驟跌宕、悲慨鳴咽而風神所注，徃徃於點綴指次，獨得妙解，譬之覽仙姬於瀟湘、洞庭之上，可望而不可近者。累數百年而得韓昌黎，然彼固別開門戶也。又三百年而得歐陽子。予覽其所序次，當世將相、學士、大夫墓誌碑表，與《五代史》所為《梁》、《唐》二紀，及他名臣雜傳，蓋與太史公略相上下者，然歐陽子所與友人論文書，絕不之及何也。又如奏疏劄子，當其善為開陳，分別利害，一切感悟主上，於漢可方鼂錯、賈誼，於唐可方魏徵、陸贄。宋仁廟嘗諭庭臣曰：「歐陽修何處得來？」殆亦由此序記書論雖多，得之昌黎而其姿態橫生，別為韻折，令人讀之，一唱三歎，餘音不絕。予所以獨愛其文，妄謂世之文人學士，得太史公之逸者，獨歐陽子一人而已。而世之人或予信，或不予信，又或訾其間，不免俗調處。嗟乎！抑誠有之太史公之傳仲尼弟子與循吏處抑豈能與剌容同工哉！觀之日月，猶有抱珥，可知之矣！予讀《唐書》、《五代史》，別有鈔，今錄其文集行世者，首上皇帝書疏六首、次劄子并狀五十三首、次書啓二十二首、次書二十五首、次論三十五首、次序三十一首、傳二首、次記二十五首、次神道碑銘墓誌銘四十七首、次墓表祭文行狀二十三首、次頌賦他雜著一十首，釐為三十三卷。噫！姪桂嘗以序酷愛歐陽公，叙事當不讓太史公遷，且前曰：「歐陽公撰《五代史》，當時將相特並齷齪不足數，况兵戈之後禮崩樂壞，故其文章所表見止此。假令同太史公抽石室之書傳次，春秋、戰國及先秦、楚漢之際，豈特是而已哉。譬之一人焉，入天子圖書琬琰之藏，而陳周彛、漢鼎、犧樽、雲罍以相博古；一人焉，特入富人者之室，所可指次者，陶埴菽食而巳。」予唯唯。嗟乎！世之欲覽歐陽子之全，必合予他所批注《唐書》、《五代史》而讀之，斯得之矣！歸安鹿門茅坤題。

[book_title]卷一　上書
通進司上皇帝書
月日，宣德郎、守太子中允、充館閣校勘臣歐陽修謹昧死載拜上書於皇帝闕下。臣伏見國家自元昊叛逆關西用兵以來，為國言事者眾矣。臣初竊為三策，以料賊情。然臣迂儒，不識兵之大計，始猶遲疑，未敢自信。今兵興既久，賊形已露，如臣素料，頗不甚遠。故竊自謂有可以助萬一而塵聽覽者，謹條以聞。惟陛下仁聖，寬其狂妄之誅，幸甚！
夫關西弛備而民不見兵者，二三十年矣。使賊萌亂之初，藏形隱計，卒然而來。當是時，吾之邊屯寡弱，城堡未完，民習久安而易驚，將非素選而敗怯。使其羊驅豕突，可以奮然而深入。然國威未挫，民力未疲，彼得城而居，不能久守，虜掠而去，可邀擊其歸。此下策也，故賊知而不為之。戎狄侵邊，自古為患。其攻城掠野，敗則走而勝則來，蓋其常事。此中策也，故賊兼而用之。若夫假僭名號，以威其眾，先擊吾之易取者一二以悅其心，然後訓養精銳為長久之謀。故其來也，雖勝而不前，不敗而自退，所以誘吾兵而勞之也。或擊吾東，或擊吾西，乍出乍入，所以使吾兵分備多而不得減息也。吾欲速攻，賊方新銳；坐而待戰，彼則不來。如此相持，不三四歲，吾兵已老，民力已疲，不幸又遇水旱之災，調斂不勝而盜賊群起，彼方奮起全銳擊吾困弊，可也。使吾不堪其困，忿而出攻，決於一戰，彼以逸而待吾勞，亦可也。幸吾苦兵，計未知出，遂求通聘，以邀歲時之賂，度吾困急，不得不從，亦可也。是吾力一困，則賊謀無施而不可。此兵法所以不戰而疲人兵者，上策也，而賊今方用之。今三十萬之兵食於西者二歲矣，又十四五萬之鄉兵不耕而自食其民，自古未有四五十萬之兵連年仰食而國力不困者也。臣聞元昊之為賊，威能畏其下，恩能死其人。自初僭叛，嫚書已上。逾年而不出，一出則鋒不可當，執劫蕃官，獲吾將帥，多禮而不殺。此其凶謀所蓄，皆非倉卒者也。奈何彼能以上策而疲吾，吾不自知其已困；彼為久計以撓我，我無長策而制之哉！夫訓兵養士，伺隙乘便，用間出奇，此將帥之職也，所謂閫外之事而君不御者，可也。至於外料賊謀之心，內察國家之勢，知彼知此，因謀制敵，此朝廷之大計也，所謂廟算而勝者也，不可以不思。今賊謀可知，以久而疲我耳；吾勢可察，西人已困也。誠能豐財積粟，以紓西人而完國壯兵，則賊謀沮而廟算得矣。
夫兵，攻守而已，然皆以財用為強弱也。守非財用而不久，此不待言，請試言攻。昔秦席六世之強，資以事胡，卒困天下而不得志。漢因文景之富力，三舉而才得河南。隋唐突厥、吐蕃常與中國相勝敗，擊而勝之有矣，未有舉而滅者。秦漢尤強者，其所攻，今元昊之地是也。況自劉平陷沒，賊鋒熾銳，未嘗挫衄。攻守之計，非臣所知。天威所加，雖終期於掃盡，然臨邊之將尚未聞得賊釁隙，挫其凶鋒。是攻守皆未有休息之期，而財用不為長久之計，臣未見其可也。四五十萬之人坐而仰食，然關西之地物不加多，關東所有莫能運致，掊克細碎既以無益而罷之矣。至於鬻官入粟，下無應者；改法榷貨，而商旅不行。是四五十萬之人，惟取足於西人而已，西人何為而不困！困而不起為盜者，須水旱爾。外為賊謀之所疲，內遭水旱而多故，天下之患，可勝道哉！夫關西之物不能加多，則必通其漕運而致之。漕運已通，而關東之物不充，則無得而西矣。故臣以為謂通漕運、盡地利、權商賈，三術並施，則財用足而西人紓，國力完而兵可久，以守以攻，惟上所使。夫小瑣目前之利，既不足為長久之謀，非旦夕而可效。故為長久而計者，初若迂愚而可笑，在必而行之，則其利博矣。故臣區區不敢避迂愚之責，請上便宜三事，惟陛下裁擇。
其一曰「通漕運」。臣聞今為西計者，皆患漕運之不通，臣以謂但未求之耳。今京師在汴，漕運不西，而人之習見者遂以為不能西。不知秦、漢、隋、唐其都在雍，則天下之物皆可致之西也。山川地形非有變易於古，其路皆在，昔人可行，今人胡為而不可？漢初，歲漕山東粟數十萬石，是時運路未修，其漕尚少。其後武帝益修渭渠，至漕百餘萬石。隋文帝時，沿水為倉，轉相運置，而關東、汾、晉之粟皆至渭南，運物最多，其遺倉之跡往往皆在。然皆尚有三門之險。自唐裴耀卿又尋隋跡，於三門東、西置倉，開山十八里，為陸運以避其險，卒泝河而入渭，當時歲運不減二三百萬石。其後劉晏遵耀卿之路，悉漕江淮之米以實關西。後世言能經財利而善漕運者，耀卿與晏為首。今江淮之米歲入於汴者六百萬石，誠能分給關西，得一二百萬石足矣。今兵之食汴漕者出戍甚眾，有司不惜百萬之粟分而及之，其患者，三門阻其中爾。今宜浚治汴渠，使歲運不阻，然後按求耀卿之跡，不憚十許里陸運之勞，則河漕通而物可致，且紓關西之困。使古無法，今有可為尚當為之，況昔人行之而未遠，今人行之而豈難哉？耀卿與晏初理漕時，其得尚少，至其末年，所入十倍，是可久行之法明矣。此水運之利也。臣聞漢高祖之入秦，不由東關而道南陽，過酈、析而入武關。曹操等起兵誅董卓，亦欲自南陽道丹、析而入長安。是時張濟又自長安出武關，奔南陽。則自古用兵往來之徑也。臣嘗至南陽，問其遺老，云自鄧西北至永興六七百里，今小商賈往往行之。初，漢高入關，其兵十萬。夫能容十萬兵之路，宜不甚狹而險也。但自雒陽為都，行者皆趨東關，其路久而遂廢。今能按求而通之，則武昌、漢陽、郢、復、襄陽、梁、洋、金、商、均、房、光化沿漢之地十一二州之物，皆可漕而頓之南陽。自南陽為輕車，人輦而遞之，募置遞兵為十五六鋪，則十餘州之物日日入關而不絕。沿漢之地山多美木，近漢之民仰足而有餘，以造舟車，甚不難也。前日陛下深恤有司之勤，內賜禁錢數十萬以供西用，而道路艱遠，輦運逾年，不能畢至。至於軍裝輸送，多苦秋霖，邊州已寒，冬服尚滯於路。其艱如此。夫使州縣綱吏遠輸京師，轉冒艱滯然後得西，豈若較南陽之旁郡，度其道里入於武關與至京師遠近等者，與其尤近者，皆使直輸於關西。京師之用有不足，則以禁帑出賜有司者代而充用。其迂曲簡直，利害較然矣。此陸運之利也。
其二曰「盡地利」。臣聞昔之畫財利者易為工，今之言財利者難為術。昔者之民，賦稅而已。故其不足，則鑄山煮海，榷酒與茶，征關市而算舟車，尚有可為之法以苟一時之用。自漢、魏迄今，其法日增，其取益細，今取民之法盡矣。昔者賦外之征，以備有事之用。今盡取民之法，用於無事之時，悉以冗費而糜之矣，至卒然有事，則無法可增。然獨猶有可為者。民作而輸官者已勞，而遊手之人方逸；地之產物者耕不得代，而不墾之土尚多。是民有遺力，地有遺利，此可為也。況歷視前世，用兵者未嘗不先營田。漢武帝時，兵興用乏，趙過為畎田人犁之法以足用。趙充國攻西羌，議者爭欲出擊，而充國深思全勝之策，能忍而待其弊。至違詔罷兵而治屯田，田於極邊，以遊兵而防鈔寇，則其理田不為易也，猶勉為之。後漢之時，曹操屯兵許下，強敵四面，以今視之，疑其旦夕戰爭而不暇。然用棗祗、韓浩之計，建置田官，募民而田近許之地，歲得穀百萬石，其後郡國皆田，積穀無數。隋、唐田制尤廣，不可勝舉。其勢艱而難田，莫若充國，迫急而不暇田，莫如曹操，然皆勉焉。不以迂緩而不田者，知地利之博而可以紓民勞也。今天下之土不耕者多矣，臣未能悉言，謹舉其近者。自京以西土之不辟者，不知其數，非土之瘠而棄也，蓋人不勤農，與夫役重而逃爾。久廢之地，其利數倍於營田，今若督之使勤，與免其役，則願耕者眾矣。臣聞鄉兵之不便於民，議者方論之矣。充兵之人遂棄農業，託云教習，聚而飲博，取資其家，不顧無有，官吏不加禁，父兄不敢詰，家家自以為患也。河東、河北、關西之鄉兵，此猶有用。若京東、西者，平居不足以備盜，而水旱適足以為盜。其尤可患者，京西素貧之地，非有山澤之饒，民惟力農是仰，而今三夫之家一人、五夫之家二人為遊手，凡十八九州，以少言之，尚可四五萬人，不耕而食，是自相糜耗而重困也。今誠能盡驅之使耕於棄地，官貸其種，歲田之入與中分之，如民之法募吏之習田者為田官，優其課最而誘之，則民願田者眾矣。太宗皇帝時，嘗貸陳、蔡民錢，使市牛而耕。真宗皇帝時，亦用耿望之言，買牛湖南而治屯田。今湖南之牛歲賈於北者，皆出於京西，若官為買之，不難得也。又宜重為法以困所謂私牛之客者，使不容於民而樂為官耕，凡民之已有牛者使自耕，則牛不足而官市者不多。且鄉兵本農也，籍而為兵，遂棄其業。今幸其去農未久，尚可復驅還之田畝，使不得群遊而飲博，以為父兄之患，此民所願也。一夫之力，以逸而言，任耕縵田一頃，使四五萬人皆耕，而久廢之田利又數倍，則歲穀不可勝數矣。京西之分，北有大河，南至漢而西接關，若又通其水陸之運，所在積穀惟陛下詔有司而移用之耳。
其三曰「權商賈」。臣聞秦廢王法，啟兼併，其上侵公利，下刻細民，為國之患久矣。自漢以來，嘗欲為法而抑奪之，然不能也。蓋為國者興利日繁，兼並者趨利日巧，至其甚也，商賈坐而權國利。其故非他，由興利廣也。夫興利廣則上難專，必與下而共之，然後通流而不滯。然為今議者，方欲奪商之利，一歸於公上而專之。故奪商之謀益深，則為國之利益損。前日有司屢變其法，法每一變，則一歲之間所損數百萬。議者不知利不可專，欲專而反損，但云變法之未當。變而不已，其損愈多。夫欲十分之利皆歸於公，至其虧少十不得三，不若與商共之，常得其五也。今為國之利多者，茶與鹽耳。茶自變法已來，商賈不復，一歲之失，數年莫補，所在積朽，棄而焚之。前日議者屢言三說之法為便，有司既以詳之矣；今誠能復之，使商賈有利而通行，則上下濟矣。解池之鹽，積若山阜，今宜暫下其價，誘群商而散之，先為令曰「三年將復舊價」，則貪利之商爭先而輳矣。夫茶者生於山而無窮，鹽者出於水而不竭，賤而散之三年，十未減其一二。夫二物之所以貴者，以能為國資錢幣爾，今不散而積之，是惜朽壤也，夫何用哉？夫大商之能蕃其貨者，豈其錙銖躬自鬻於市哉？必有販夫小賈就而分之。販夫小賈無利則不為，故大商不妒販夫之分其利者，恃其貨博，雖取利少，貨行流速，則積少而為多也。今為大國者，有無窮不竭之貨，反妒大商之分其利，寧使無用而積為朽壤，何哉！故大商之善為術者，不惜其利而誘販夫；大國之善為術者，不惜其利而誘大商。此與商賈共利，取少而致多之術也。又今商賈之難以術制者，以其積貨多而不急故也。利厚則來，利薄則止，不可以號令召也。故每有司變法，下利既薄，小商以無利而不能行，則大商方幸小商之不行，適得獨賣其貨，尚安肯勉趨薄利而來哉？故變法而刻利者，適足使小商不來而為大商賈積貨也。今必以術制商，宜盡括其居積之物，官為賣而還之，使其貨盡而後變法。夫大商以利為生，一歲不營利，則有惶惶之憂，彼必不能守積錢而閑居，得利雖薄，猶將勉而來。此變法制商之術也。夫欲誘商而通貨，莫若與之共利，此術之上也。欲制商，使其不得不從，則莫若痛裁之，使無積貨。此術之下也。然此可制茶商耳，若鹽者，禁益密則冒法愈多而刑繁。若乃縣官自為鬻市之事，此大商之不為，臣謂行之難久者也。誠能不較錙銖而思遠大，則積朽之物散而錢幣通，可不勞而用足矣。
臣愚，不足以知時事。若夫堅守以捍賊，利則出而擾之，凡小便宜，願且委之邊將。至於積穀與錢，通其漕運，不二三歲，而國力漸豐，邊兵漸習，賊鋒漸挫，而有隙可乘，然後一舉而滅之，此萬全之策也。願陛下以其小者責將帥，謀其大計而行之，則天下幸甚。臣修昧死再拜。
準詔言事上書
月日，臣修謹昧死再拜上書於皇帝陛下。臣近準詔書，許臣上書言事。臣學識愚淺，不能廣引深遠，以明治亂之原，謹采當今急務，條為三弊五事，以應詔書所求，伏為陛下裁擇。臣聞自古王者之治天下，雖有憂勤之心而不知致治之要，則心愈勞而事愈乖；雖有納諫之明，而無力行之果斷，則言愈多而聽愈惑。故為人君者，以細務而責人，專大事而獨斷，此致治之要術也；納一言而可用，雖眾說不得以沮之，此力行之果斷也。如此二者，天下無難治矣。
伏見國家自大兵一動，中外騷然。陛下思社稷之安危，念兵民之疲弊，四五年來，聖心憂勞，可謂至矣。然而兵日益老，賊日益強，並九州之力討一西戎小者，尚無一人敢前，今又北戎大者違盟而動，其將何以禦之？從來所患者夷狄，今夷狄叛矣；所惡者盜賊，今盜賊起矣；所憂者水旱，今水旱作矣；所賴者民力，今民力困矣；所須者財用，今財用乏矣。陛下之心日憂於一日，天下之勢歲危於一歲。此臣所謂用心雖勞，不知求致治之要者也。近年朝廷開廣言路，獻計之士不下數千，然而事緒轉多，支吾不暇。從前所采，眾議紛紜，至於臨事，誰策可用？此臣所謂聽言雖多，不如力行之果斷者也。
伏思聖心所甚憂而當今所尚闕者，不過曰無兵也，無將也，無財用也，無禦戎之策也，無可任之臣也。此五者，陛下憂其未有，而臣謂今皆有之。然陛下未得而用者，未思其術也。
國家創業之初，四方割據，中國地狹，兵民不多，然尚能南取荊楚、收偽唐、定閩嶺，西平兩蜀，東下並、潞，北窺幽、燕。當時所用兵財將吏，其數幾何？惟善用之，故不覺其少。何況今日，承百年祖宗之業，盡有天下之富強，人眾物盛，十倍國初，故臣敢言有兵、有將、有財、有財用、有禦戎之策、有可任用之臣。然陛下皆不得而用者，其故何哉？由朝廷有三大弊故也。
何謂三大弊？一曰不慎號令，二曰不明賞罰，三曰不責功實。此三弊因循於上，則萬事遲慢廢壞於下。臣聞號令者，天子之威也；賞罰者，天子之權也。若號令不信，賞罰不當，則天下不服。故又須責臣下以功實，然後號令不虛出，而賞罰不濫行。是以慎號令，明賞罰，責功實，此三者帝王之奇術也。
自古人君，英雄如漢武帝，聰明如唐太宗，皆知用此三術，而自執威權之柄，故所求無不得，所欲皆如意。漢武好用兵，則誅滅四夷，立功萬里，以快其心。欲求將，則有衛、霍之材以供其指使；欲得賢材，則有公孫、董汲之徒以稱其意。唐太宗好用兵，則誅突厥，服遼東，威振夷狄，以逞其志。欲求將，則有李靖、李勣之徒入其駕馭；欲得賢材，則有房、杜之徒在其左右。此二帝者可謂所求無不得，所欲皆如意。無他術也，惟能自執威權之柄耳。伏惟陛下以聖明之姿，超越二帝，又盡有漢、唐之天下。然而欲禦邊，則常患無兵；欲破賊，則常患無將；欲贍軍，則常患無財用；欲威服四夷，則常患無策；欲任使賢材，則常患無人。是所求皆不得，所欲皆不如意，其故無他，由不用威權之術也。
自古帝王，或為強臣所制，或為小人所惑，則威權不得出於己。今朝無強臣之患，又無小人之獨任之惑，內外臣庶尊陛下如天，愛陛下如父，傾耳延首願聽陛下之所為，然何所憚而不為乎？若一日赫然奮威權以臨之，則萬事皆辦，何患五者之無。奈何為三弊之因循，一事之不集。臣請言三弊。夫言多變則不信，令頻改則難從。今出令之初，不加詳審，行之未久，尋又更張。以不信之言行難從之令，故每有處置之事，州縣知朝廷未是一定之命，則官吏咸相謂曰「且未可行，不久必須更改」，或曰「備禮行下，略與應破指揮」。旦夕之間，果然又變。至於將吏更易，道路疲於送迎；苻牒縱橫，天下莫能遵守。中外臣庶，或聞而歎息，或聞而竊笑，歎息者有憂天下之心，竊笑者有輕朝廷之意。號令如此，欲威天下，其可得乎？此不慎號令之弊一也。
用人之術，不過賞罰。然賞及無功則恩不足勸，罰失有罪則威無所懼，雖有人，不可用也。太祖時，王全斌破蜀而歸，功不細矣，犯法一貶，十年不問。是時方討江南，故黜全斌，與諸將立法。太祖神武英斷，所以能平定天下者，其賞罰之法皆如此也。自關西用兵，四五年矣，大將以無功罷者依舊居官，軍中見無功者不妨得好官，則諸將誰肯立功？裨將畏懦逗留者皆當斬罪，或暫貶而尋遷，或不貶而依舊，軍中見有罪者不誅，則諸將誰肯用命？所謂賞不足勸，威無所懼，賞罰如此而用人，其可得乎？此不明賞罰之弊二也。
自兵動以來，處置之事不少，然多有名而無實。臣請略言其一二，則其他可知。數年以來，點兵不絕，諸路之民半為兵矣，其間老弱病患、短小怯懦者不可勝數，是有點兵之虛名，而無得兵之實數也。新集之兵，所在教習，追顧上下，民不安居，主教者非將領之材，所教者無旗鼓之節，往來州縣，愁歎嗷嗷，既多是老病小怯之人，又無訓齊精練之法。此有教兵之虛名，而無訓兵之實藝也。諸路州軍分造器械，工作之際已勞民力，輦運般送又苦道途。然而鐵刃不剛，筋膠不固，長短大小多不中度。造作之所但務充數而速了，不計所用之不堪，經歷官司又無檢責。此有器械之虛名，而無器械之實用也。以草草之法教老怯之兵，執鈍折不堪之器械，百戰百敗，理在不疑，臨事而悟，何可及乎！故事無大小，悉皆鹵莽，則不責功實之弊三也。臣故曰三弊因循於上，則萬事弛慢廢壞於下。萬事不可盡言。
臣請言大者五事。其一曰兵。臣聞攻人以謀不以力，用兵鬥智不鬥多。前代用兵之人，多者常敗，少者常勝。漢王尋等以百萬之兵遇光武九千人而敗，是多者敗而少者勝也；苻堅以百萬之兵遇東晉二三萬人而敗，是多者敗而少者勝也；曹操以三十萬青州兵大敗於呂布，退而歸許，復以二萬人破袁紹十四五萬，是用兵多則敗、少則勝之明驗也。況於夷狄，尤難以力爭，只可以計取。李靖破突厥於定襄，只用三千人，其後破頡利於陰山，亦不過一萬。蓋兵不在多，以計取爾。故善用兵者，以少為多；不善用者，雖多而愈少也。為今計者，添兵則耗國，減兵則破賊。今沿邊之兵不下七八十萬，可謂多矣。然訓練不精，又有老弱虛數，則十人不當一人，是七八十萬之兵，不當七八萬人之用。加之軍無統制，分散支離，分多為寡，兵法所忌。此所謂不善用兵者雖多而愈少，故常戰而常敗也。臣願陛下赫然奮威，勵諸將，精加訓練，去其老弱，七八十萬中可得五十萬數。古人用兵以一當百，今既未能，但得以一當十，則五十萬精兵可當五百萬兵之用。此所謂善用兵者以少而為多，古人所以少而常勝者，以此也。今不思實效，但務添多，耗國耗民，積以年歲，賊雖不至，天下已困矣。此一事也。
其二曰將。臣又聞古語曰「將相無種」。故或出於奴仆，或出於軍卒，或出於賊盜，惟能不次而用之，乃為名將耳。國家求將之意雖勞，選將之路太狹。今詔近臣舉將而限以資品，則英豪之士在下位者不可得矣；試將材者限以弓馬一夫之勇，則智略萬人之敵皆遺之矣；山林奇傑之士召而至者，以其貧賤而薄之，不過與一主簿借職，使其怏怏而去，則古之屠釣飯牛之傑皆激怒而失之矣。至於無人可用，則寧用龍鍾跛躄庸懦暗劣之徒，皆委之要地，授之兵柄，天下三尺童子皆為朝廷危之。前日澶淵之卒幾為國家生事，此可見也。議者不知取將之無術，但云當今之無將臣。臣願陛下革去舊弊，奮然精求。有賢豪之士，不須限以下位；有智略之人，不必試以弓馬；有山林之傑，不可薄其貧賤。惟陛下能以非常之禮待人，人臣亦將以非常之效報國，又何患於無將哉？此二事也。
其三曰財用。臣又聞善治病者，必醫其受病之處；善救弊者，必尋其起弊之原。今天下財用困乏，其弊安在？起於用兵而費大故也。漢武好窮兵，用盡累世之財，當時勒兵單于台，不過十八萬，尚能困其國力。況未若今日七八十萬，連四五年而不罷，所以罄天地之所生，竭萬民之膏血，而用不足也。今雖有智者，物不能增，而計無所出矣。惟有免冗卒之虛費，練精兵而速戰，功成兵罷，自然足矣。今兵有可減之理，而無人敢當其事；賊有速擊之便，而無將敢奮其勇。後時敗事，徒耗國而耗民。此三事也。
其四曰禦戎之策。臣又聞兵法曰：「上兵伐謀，其次伐交。」北敵與朝廷通好僅四十年，不敢妄動，今一旦發其狂謀者，其意何在？蓋見中國頻為元昊所敗，故敢啟其貪心，伺隙而動爾。今若敕勵諸將，選兵秣馬，疾入西界，但能痛敗昊賊一陣，則吾軍威大振，而虜計沮矣。此所謂上兵伐謀者也。今論事者皆知北敵與西賊通謀，欲並二國之力，窺我河北、陝西。今若我能先擊敗其一國，則敵勢減半，不能獨舉。此兵法所謂伐交者也。元昊地狹，賊兵不多，向來攻我，傳聞北敵常有助兵。今若敵中自有點集之謀，而元昊驟然被擊，必求助於北敵。北敵分兵助昊，則可牽其南寇之力；若不助昊，則二國有隙，自相疑貳。此亦伐交之策也。假令二國剋期分路來寇，我能先期大舉，則元昊蒼皇自救不暇，豈能與北敵相為表裏？是破其素定之約，乖其剋日之期。此兵法所謂親而離之者，亦伐交之策也。元昊叛逆以來，幸而屢勝，常有輕視諸將之心，今又見朝廷北憂戎虜，方經營於河朔，必謂我師不能西出。今乘其驕怠，正是疾驅急擊之時。此兵法所謂出其不意者，此取勝之上策也。前年西將有請出攻者，當時賊氣方盛，我兵未練，朝廷尚許其出師，況今元昊有可攻之勢，此不可失之時。彼方幸吾憂河北，而不虞我能西征，出其不意，此可攻之勢也。自四路分帥，今已半年，訓練恩信，兵已可用，故近日屢奏小捷。是我師漸振，賊氣漸衄，此可攻之勢也。苟失此時，而使二國先來，則吾無策矣。臣願陛下密詔執事之臣，熟議而行之。此四事也。
其五曰可任之臣。臣又聞仲尼曰：「十室之邑，必有忠信。」況今文武列職遍於天下，其間豈無材智之臣？而陛下總治萬機之大，既不暇盡識其人，故不能躬自進賢而退不肖；執政大臣動拘舊例，又不敢進賢而退不肖；審官、吏部、三班之職，但掌文簿差除而已，又不敢越次進賢而退不肖。是上至天子，下至有司，無一人得進賢而退不肖者。所以賢愚混雜，僥幸相容，三載一遷，更無精別。平居無事，惟患太多，而差遣不行，一旦臨事要人，則患乏人使用。自古任官之法，無如今日之繆也。今議者或謂舉主轉官為進賢，犯罪黜責為退不肖，此不知其弊之深也。大凡善惡之人，各以類聚。故守廉甚者，各舉清幹之人；有贓者，各舉貪濁之人；好殉私者，各舉請求之人；性庸暗者，各舉不材之人。朝廷不聞是非，但見舉主數足，便與改官，則清幹者進矣，貪濁者亦進矣，請求者亦進矣，不材者亦進矣。溷淆如此，便可為進賢之法乎？方今黜責官吏，豈有澄清糾舉之術哉？惟犯贓之人因民論訴者，乃能黜之耳。夫能舞弄文法而求財賂者，亦強黠之吏，政事必由己出，故雖誅剝豪民，尚或不及貧弱。至於不材之人不能主事，眾胥群吏共為奸欺，則民無貧富，一時受弊。以此而言，則贓吏與不材之人為害等耳。今贓吏因自敗者，乃加黜責，十不去其一二。至於不材之人，上下共知而不問，寬緩容奸。其弊如此，便可為退不肖之法乎？賢不肖既無別，則宜乎設官雖多而無人可用也。臣願陛下明賞罰，責功實，則材皆列於陛下之前矣。臣故曰五者皆有，然陛下不得而用者，為有弊也。
三弊五事，臣既已詳言之矣，惟陛下擇之，天下之務不過此也。方今天文變於上，地利逆於下，人心怨於內，四夷攻於外，事勢如此矣，非是陛下遲疑寬緩之時，惟願為社稷生民留意。臣修昧死再拜。

[book_title]卷二　書、疏、劄子
論臺諫官言事未蒙聽允書
臣聞自古有天下者，莫不欲為治君而常至於亂，莫不欲為明主而常至於昏者，其故何哉？患於好疑而自用也。夫疑心動於中，則視聽惑於外。視聽惑，則忠邪不分，而是非錯亂。忠邪不分而是非錯亂，則舉國之臣皆可疑。既盡疑其臣，則必自用其所見。夫以疑惑錯亂之意而自用，則多失；失則其國之忠臣必以理而爭之。爭之不切，則人主之意難回；爭之切，則激其君之怒心而堅其自用之意，然後君臣爭勝。於是邪佞之臣得以因隙而入，希旨順意，以是為非，以非為是，惟人主之所欲者從而助之。
夫為人主者，方與其臣爭勝，而得順意之人，樂其助己而忘其邪佞也，乃與之並力以拒忠臣。夫為人主者拒忠臣而信邪佞，天下無不亂，人主無不昏也。自古人主之用心，非惡忠臣而喜邪佞也，非惡治而好亂也，非惡明而欲昏也，以其好疑自用而與天下爭勝也。使為人主者，豁然去其疑心，而回其自用之意，則邪佞遠而忠言入。忠言入，則聰明不惑，而萬事得其宜，使天下尊為明主，萬世仰為治君，豈不臣主俱榮而樂哉！與其區區自執而與臣下爭勝，用心益勞而事益惑者，相去遠矣。
臣聞《書》載仲虺稱湯之德曰「改過不吝」，又戒湯曰「自用則小」。成湯，古之聖人也，不能無過，而能改過，此其所以為聖也。以湯之聰明，其所為不至於繆戾矣，然仲虺猶戒其自用，則自古人主惟能改過而不敢自用，然於得為治君明主也。臣伏見宰臣陳執中，自執政以來，不葉人望，累有過惡，招致人言。而執中遷延，尚玷宰府。陛下憂勤恭儉，仁愛寬慈，堯舜之用心也。推陛下之用心，天下宜至於治者久矣。而綱紀日壞，政令日乖，國日益貧，民日益困，流民滿野，濫官滿朝。其亦何為而致此？由陛下用相不得其人也。近年宰相多以過失因言者罷去，陛下不悟宰相非其人，反疑言事者好逐宰相。疑心一生，視聽既惑，遂成自用之意，以謂宰相當由人主自去，不可因言者而罷之。故宰相雖有大惡顯過，而屈意以容之；彼雖惶恐自欲求去，而屈意以留之；雖天災水旱，饑民流離，死亡道路，皆不暇顧，而屈意以用之。其故非他，直欲沮言事者爾。言事者何負於陛下哉？使陛下上不顧天災，下不恤人言，以天下之事委一不學無識、諂邪狠愎之執中而甘心焉。言事者本欲益於陛下，而反損聖德者多矣。然而言事者之用心，本不圖至於此也，由陛下好疑自用而自損也。今陛下用執中之意益堅，言事者攻之愈切，陛下方思有以取勝於言事者。而邪佞之臣得以因隙而入，必有希合陛下之意者，將曰執中宰相，不可以小事逐，不可使小臣動搖，甚者則誣言事者欲逐執中而引用他人。陛下方患言事者上忤聖聰，樂聞斯言之順意，不復察其邪佞而信之，所以拒言事者益峻，用執中益堅。
夫以萬乘之尊，與三數言事小臣角必勝之力，萬一聖意必不可回，則言事者亦當知難而止矣。然天下之人與後世之議者，謂陛下拒忠言，庇愚相，以陛下為何如主也？前日御史論梁適罪惡，陛下赫怒，空臺而逐之。而今日御史又復敢論宰相，不避雷霆之威，不畏權臣之禍。此乃至忠之臣也，能忘其身而愛陛下者也，陛下嫉之惡之，拒之絕之。執中為相，使天下水旱流亡，公私困竭，而又不學無識，憎愛挾情，除改差繆，取笑中外，家私穢惡，流聞道路，阿意順旨，專事逢君。此乃諂上傲下愎戾之臣也，陛下愛之重之，不忍去之。陛下睿智聰明，群臣善惡無不照見，不應倒置如此，直由言事者太切，而激成陛下之疑惑爾。執中不知廉恥，復出視事，此不足論。陛下豈忍因執中上累聖德，而使忠臣直士卷舌於明時也？臣願陛下廓然回心，釋去疑慮，察言事者之忠，知執中之過惡，悟用人之非，法成湯改過之聖，遵仲虺自用之戒，盡以御史前後章疏出付外廷，議正執中之過惡，罷其政事，別用賢材，以康時務，以拯斯民，以全聖德，則天下幸甚。臣以身叨恩遇，職在論思，意切言狂，罪當萬死。
論包拯除三司使上書
臣聞治天下者，在知用人之先後而已。用人之法，各有所宜，軍旅之士先材能，朝廷之士先名節。軍旅主成功，惟恐其不趨賞而爭利，其先材能而後名節者，亦勢使之然也。朝廷主教化，風俗之薄厚，治道之汙隆，在乎用人。而教化之於天下也，不能家至而諄諄諭之，故常務尊名節之士，以風動天下而聳勵其俞薄。
夫所謂名節之士者，知廉恥，修禮讓，不利於苟得，不牽於苟隨，而惟義之所處。白刃之威有所不避，折枝之易有所不為，而惟義之所守。其立於朝廷，進退舉止皆可以為天下法也。其人至難得也，至可重也。故其為士者，常貴名節以自重其身，而君人者，亦常全名節以養成善士。伏見陛下近除前御史中丞包拯為三司使，命下之日，中外喧然，以謂朝廷貪拯之材，而不為拯惜名節。然猶冀拯能執節守義，堅讓以避嫌疑，而為朝廷惜事體。數日之間，遽聞拯已受命，是可惜也，亦可嗟也。拯性好剛，天姿峭直，然素少學問，朝廷事體或有不思。至如逐其人而待其位，雖初無是心，然見得不能思義。此皆不足怪。若乃嫌疑之跡，常人皆知可避，而拯豈獨不思哉？昨聞拯在臺日，常自至中書，詬責宰相，指陳前三司使張方平過失，怒宰相不早罷之。既而臺中寮屬相繼論列，方平由此罷去，而以宋祁代之。又聞拯亦曾彈奏宋祁過失，自其命出，臺中寮屬又交章力言，而祁亦因此而罷，而拯遂代其任。此所謂蹊田奪牛，豈得無過？而整冠納履，當避可疑者也。如拯材能資望，雖別加進用，人豈為嫌？其不可為者，惟三司使爾。非惟自涉嫌疑，其於朝廷所損不細。
臣請原其本末而言之。國家自數十年來，士君子務以恭謹靜慎為賢。及其弊也，循默苟且，頹惰寬弛，習成風俗，不以為非，至於百職不修，紀綱廢壞。時方無事，固未覺其害也。一旦元昊犯邊，兵出無功，而財用空虛，公私困弊，盜賊並起，天下騷然。陛下奮然感悟，思革其弊，進用三數大臣，銳意於更張矣。於此之時，始增置諫官之員，以寵用言事之臣，俾之舉職。由是修紀綱而繩廢壞，遂欲分別賢不肖，進退材不材。而久弊之俗，驟見而駭，因共指言事者而非之，或以謂好訐陰私，或以為公相傾陷，或謂沽激名譽，或謂自圖進取，群言百端，幾惑上聽。上賴陛下至聖至明，察見諸臣本以忘身徇國，非為己利，讒間不入，遂荷保全。而中外之人，久而亦漸為信。自是以來，二十年間，臺諫之選，屢得讜言之士。中間斥去奸邪，屏絕權幸，拾遺救失，不可勝數。是則納諫之善，從古所難。
自陛下臨御以來，實為盛德，於朝廷補助之效，不為無功。今中外習安，上下己信，纖邪之人凡所舉動，每畏言事之臣，時政無巨細，亦惟言事官是聽。原其自始開發言路，至於今日之成效，豈易致哉！可不惜哉！夫言人之過似於徼訐，逐人之位似於傾陷，而言事之臣得以自明者，惟無所利於其間爾，而天下之人所以為信者，亦以其無所利焉。今拯屏逐二臣，自居其位，使將來奸佞者得以為說而惑亂主聽，今後言事者不為人信而無以自明。是則聖明用諫之功，一旦由拯而壞。
夫有所不取之謂廉，有所不為之謂恥。近臣舉動，人所儀法，使拯於此時有所不取而不為，可以風天下以廉恥之節。而拯取其所不宜取，為其所不宜為，豈惟自薄其身，亦所以開誘他時言事之臣，傾人以覬得，相習而成風。此之為患，豈謂小哉！然拯所侍者，惟以本無心耳。夫心者，藏於中而人所不見；跡者，世於外而天下所瞻。今拯欲自信其不見之心，而外掩天下之跡，是猶手探其物，口云不欲，雖欲自信，人誰信之？此臣所謂嫌疑之不可不避也。況如拯者，少有孝行，聞於鄉里；晚有直節，著在朝廷。但其學問不深，思慮不熟，而處之乖當，其人亦可惜也。伏望陛下別選材臣為三司使，而處拯他職，置之京師。使拯得避嫌疑之跡，以解天下之惑，而全拯之名節，不勝幸甚。
臣叨塵侍從，職號論思，昔嘗親見朝廷致諫之初甚難，今又復見陛下用諫之效已著，實不欲因拯而壞之者，為朝廷惜也。臣言狂計愚，伏俟誅戮。
論選皇子疏
臣聞言天下之難言者，不敢冀必然之聽；知未必聽而不可不言者，所以盡為忠之心。況臣遭遇聖明，容納諫諍，言之未必不聽，其可默而不言？臣伏見自去歲以來，群臣多言皇嗣之事，臣亦嘗因災異，竊有奏陳。雖聖度包容，不加誅戮；而愚誠懇至，天聽未回。臣實不勝愛君之心，日夜區區，未嘗忘此，思欲再陳狂瞽，而未知所以為言。今者伏見兗國公主近已出降，臣因竊思：人之常道，莫親於父子之親；人之常情，亦莫樂於父子之炙。雖在聖哲，異於凡倫，其為天性，於理則一。陛下向雖未有皇嗣，而尚有公主之愛，上慰聖顏。今既出降，漸疏左右，則陛下萬幾之暇，處深宮之中，誰可與語言？誰可承顏色？臣愚以謂宜因此時出自聖意，於宗室之中選材賢可喜者，錄以為皇子，使其出入左右，部安侍膳，亦足以慰悅聖情。臣考於書史，竊見自古帝王雖曰至尊，未嘗獨處也。其出而居外也，不止百司公見奏事而已，必有儒臣學士講論於閑宴，又有左右侍從顧問語言。其入而居內也，不止宦官宮妾在於左右而已。其平居燕寢也，則有太子問安侍膳於朝夕；其優遊宴樂也，多與宗室子弟歡然相接如家人。計其一日之中，未嘗一時獨處也。今陛下日御前後殿，百司奏事者往往仰瞻天顏而退，其甚幸者得承一二言之德音。君臣之情不能，上下之意不接。其餘在廷之臣、儒學侍從之列，未聞一人從容親近於左右。入而居內，則至於問安侍膳，亦闕於朝夕。是則陛下富有四海之廣，躬享萬乘之尊，居外則無一人可親，居內則無一人得親，此臣所以區區而欲言也。伏況陛下荷祖宗之業，承宗廟社稷之重，皇子未降，儲位久虛，群臣屢言，大議未決。臣前所奏陳，以謂未必立為儲貳，而且養為子，既可以徐察其賢否，亦可以待皇子降生。於今為之，亦其時也，臣言狂計愚，伏俟斧鉞。
論水災疏
臣伏睹近降詔書，以雨水為災，許中外臣寮上封言事，有以見陛下畏天愛人、恐懼修省之意也。竊以雨水為患，自古有之，然未有水入國門，大臣奔走，渰浸社稷，破壞都城者，此蓋天地之變也。至於王城京邑，浩如陂湖，衝溺奔逃，號呼晝夜，人畜死者不知其數。其幸而免者，屋宇摧塌，無以容身，縛栰露居，上雨下水，累累老幼，狼藉於天街之中。又聞城外墳塚，亦被浸注，棺槨浮出，骸骨漂流。此皆聞之可傷，見之可憫。生者既不安其室，死者又不得其藏，此亦近世水災未有若斯之甚者。此外四方奏報，無日不來，或云閉塞城門，或云衝破市邑，或云河口決千百步闊，或云水頭高三四丈餘，道路隔絕，田苗蕩盡。是則大川小水，皆出為災，遠方近畿，無不被害。此陛下所以警懼莫大之變，隱惻至仁之心，廣為谘詢，冀以消復。竊以天人之際，影響不差，未有不召而自至之災，亦未有已出而無應之變。其變既大，則其憂亦深。臣愚謂非小小有為可以塞此大異也，必當思宗廟社稷之重，察安危禍福之機，追已往之闕失，防未萌之患害，如此等事，不過一二而已。
自古人君必有儲副，所以承宗社之重而不可闕者也。陛下臨御三十餘年而儲嗣未立，此久闕之典也。近聞臣寮多以此事為言，大臣亦嘗進議，陛下聖意久而未決。而庸臣愚士知小忠而不知大體者，因以為異事，遂生嫌疑之論，此不思之甚也。且自古帝王有子至三二十人者甚多，材高年長羅列於朝者亦眾。然為其君父者，莫不皆享無窮之安，豈有所嫌而斥其子邪？若陛下鄂王、豫王皆在，至今則儲宮之建久矣。世之庸人，偶見陛下久無皇子，忽聞此議，遂以云云爾。且《禮》曰：「一有元良，萬國以正。」蓋謂定天下之根本，上承祖宗之重，亦所以絕臣下之邪謀。自古儲嗣，所以安人主也。若果如庸人嫌疑之論，則是常無儲嗣則人主安，有儲嗣則人主危，此臣所謂不思之甚也。臣又見自古帝王建立儲嗣，既以承宗廟之重，又以為國家美慶之事。故每立太子，則不敢專享其美，必大赦天下，凡為人父後者皆被恩澤，所以與天下同其慶喜，然則非惡事也。漢文帝初即位之明年，群臣再三請立太子，文帝再三謙讓而後從之。當時群臣不自疑而敢請，漢文帝亦不疑其臣有二心者，臣主之情通故也。五代之主，或出武人，或出夷狄，如後唐明宗尤惡人言太子事，群臣莫敢正言。有何澤者，嘗上書乞立太子。明宗大怒，謂其子從榮曰：「群臣欲以汝為太子，我將歸老於河東。」由是臣下更不敢言。然而文帝立太子之後，享國長久，為漢太宗，是則何害其為明主也？後唐明宗儲嗣不早定，而秦王從榮後以舉兵窺覬，陷於大禍，後唐遂亂。此前世之事也。況聞臣寮所請，但欲擇宗室為皇子爾，未即以為儲貳也。
伏惟陛下仁聖聰明，洞鑒今古，必謂此事，國家大計，當重慎而不可輕發，所以遲之耳，非惡人言而不欲為也。然朝廷大議，中外已聞，不宜久而不決。昨自春首以來，陛下服藥於內，大臣早夜不敢歸家，飲食醫藥侍於左右，如人子之侍父，自古君臣未有若此之親者也。下至群臣士庶、婦女嬰孩，晝夜禱祈，填咽道路，發於至誠，不可禁止。以此見臣民盡忠，蒙陛下之德厚，愛陛下之意深，故為陛下之慮遠也。今之所請，天下臣民所以為愛君計也，陛下何疑而不從乎？中外之臣既喜陛下聖躬康復，又欲見皇子出入宮中，朝夕問安侍膳於左右，然後文武群臣奉表章為陛下賀，辭人墨客稱述本支之盛，為陛下歌之頌之，豈不美哉！伏願陛下出於聖斷，擇宗室之賢者，依古禮文，且以為子，未用立為儲副也。既可以徐察其賢否，亦可以俟皇子之生。
臣又見樞密使狄青出自行伍，遂掌樞密，始初議者已為不可。今三四年間，外雖未見過失，而不幸有得軍情之名。且武臣掌國機密而得軍情，豈是國家之利？臣前有封奏，其說甚詳，且具述青未是奇材，但於今世將帥中稍可稱耳。雖其心不為惡，而不幸為軍士所喜，深恐因此陷青以禍而為國家生事。欲乞且罷青樞務，任以一州，既以保全青，亦為國家消未萌之患。蓋緣軍中士卒及閭巷人民，以至士大夫間，未有不以此事為言者，惟陛下未知之爾。臣之前奏，乞留中而出自聖斷。若陛下猶以臣言為疑，乞出臣前奏，使執政大臣公議。
此二者，當今之急務也。凡所謂五行災異之學，臣雖不深知，然其大意可推而見也。《五行傳》曰：「簡宗廟則水為災。」陛下嚴奉祭祀，可謂至矣，惟未立儲貳。《易》曰：「主器莫若長子。」殆此之警戒乎？至於水者，陰也，兵亦陰也，武臣亦陰也，此推類而易見者。天之譴告，苟不虛發，惟陛下深思而早決，庶幾可以消弭災患而轉為福應也。臣伏睹詔書曰：「悉心以陳，無有所諱」，故臣敢及之。若其他時政之失，必有群臣應詔，為陛下言者。臣言狂計愚，惟陛下裁擇。
論美人張氏恩寵宜加裁損劄子
臣近風聞禁中因皇女降生，於左藏庫取綾羅八千疋。染院工匠當此大雪苦寒之際，敲冰取水，染練供應，頗甚艱辛。臣伏思陛下恭儉勤勞，愛民憂國，以此勞人枉費之事，必不肯為。然外議相傳，皆云見今染練未絕。臣又見近日內降美人張氏親戚恩澤太頻。臣忝為諫官，每聞小有虧損聖德之事，須合力言，難避天譴。臣竊見自古帝王所寵嬪御，若能謙儉柔善，不求恩澤，則可長保君恩；或恣意驕奢，多求恩澤，則皆速致禍敗。臣不敢遠引古事，只以今宮禁近事言之。
陛下近年所寵尚氏、楊氏、余氏、苗氏之類，當其被寵之時，驕奢自恣，不早裁損，及至滿盈，今皆何在？況聞張氏本良家子，昨自修媛退為美人，中外皆聞，以謂與楊、尚等不同，故能保寵最久。今一旦宮中取索頓多，恩澤日廣，漸為奢侈之事，以招外人之言，臣不知陛下欲愛惜保全張氏，或欲縱恣而敗之？若欲保全，則須常令謙儉，不至驕盈。臣料八千疋綾羅，必非張氏一人獨用，不過支散與眾人而已。乃是枉費財物，盡為眾人。至於中外譏議，則陛下自受。以此而言，廣散何益？
昨正月一日，曹氏封縣君，至初五日又封郡君，四五日間，兩度封拜。又聞別有內降，應是疏遠親戚，盡求恩澤。父母因子而貴可矣，然名分亦不可太過。其他疏遠，皆可減罷。臣謂張氏未入宮之前，疏遠親戚，各皆何在？今日富貴，何必廣為閑人，自招謗議，以累聖德？若陛下只為張氏計，亦宜如此。況此事不獨為張氏，大凡後宮恩澤太多，宮中用度奢侈，皆是虧損聖德之事。繫於國體。臣合力言。伏望聖慈防微杜漸，早為裁損，取進止。
論議濮安懿王典禮劄子
臣伏見朝廷議濮安懿王典禮，兩制禮官請稱皇伯，中書之議以謂事體至大，理宜慎重，必合典故，方可施行。而皇伯之稱，考於經史，皆無所據，方欲下三省百官博訪群議，以求其當。陛下屈意手詔中罷，而眾論紛然，至今不已。臣以謂眾論雖多，其說不過有三。其一曰宜稱皇伯者，是無稽之臆說也；其二曰簡宗廟致水災者，是厚誣天人之言也；其三曰不當用漢宣、哀為法，以幹亂統紀者，是不廣本末之論也。臣請為陛下條列而辨之。
謹按《儀禮•喪服記》曰：「為人後者，為其父母報。報者，齊衰期也，謂之降服，以明服可降，父母之名不可改也。又按《開元》、《開寶禮》，國朝五服，年月喪服。今皆云為人後者，為其所生父齊衰不杖期，蓋以恩莫重於所生，故父母之名不可改，義莫重於所繼，故寧抑而降其服。此聖人所制之禮，著之六經以為萬世法者，是中書之議所據依也。若所謂稱皇伯者，考於六經無之，方今國朝見行典禮及律令皆無之。自三代之後，秦漢以來，諸帝由藩邸入繼大統者，亦皆無之，可謂無稽之臆說矣。夫《儀禮》者，聖人六經之文；《開元禮》者，有唐三百年所用之禮；《開寶通禮》者，聖宋百年所用之禮。五服年月及喪服，令亦皆祖宗累朝所定，方今天下共行之制。今議者皆棄而不用，直欲自用無稽之臆說，此所以不可施行也。
二曰簡宗廟致水災者。臣伏以上天降災皆主人事，故自古聖王逢災恐懼，多求闕政而修之，或自知過失而改悔之，庶幾以塞天譴。然皆須人事已著於下，則天譴為形於上。今者濮王之議，本因兩制禮官違經棄禮，用其無稽之臆說，欲定皇伯之稱。中書疑其未可施行，乃考古今典禮，雖有明據，亦未敢自信而自專，方更求下外廷博議，而陛下遽詔中罷，欲使有司徐求典禮。是則臣下慎重如此，人君謙畏如此，君臣不敢輕議亡舉，而天遽譴怒，殺人害物，此臣所謂厚誣天也。議猶未決，仍罷不議，而便謂兩統二父，以致天災者，厚誣人也。
其三引漢宣、哀之事者，臣謹按《漢書》。宣帝父曰悼皇考，初稱親，諡曰悼，置奉邑、寢園而已。其後改親稱皇考，而立廟京師。皇考者，親之異名爾，皆子稱其父之名也。漢儒初不以為非也，自元帝以後貢禹、韋玄成等始建毀廟之議，數十年間，毀立不一。至哀帝時大司徒平晏等百四十七人奏議云：「親諡曰『悼，』裁置奉邑皆應經義，是不非。」皇帝稱史皇孫為親也，所謂應經義者，即《儀禮》云「為人後者，為其父母報」是也。惟其立廟京師，亂漢祖宗昭穆，故晏等以謂兩統二父，非禮宜毀也。定陶恭王，初但號共皇立廟，本國師丹亦無所議。至其後立廟京師，欲去定陶，不係以國，有進幹漢統之漸。丹遂大非之，故丹議云：「定陶恭皇諡號，已前定議，不得復改，而但論立廟京師為不可爾。」然則稱親置園，皆漢儒所許，以為應經義者，惟去其國號，立廟京師，則不可爾。
今言事者不究朝廷本議何事，不尋漢臣所非者何事，此臣故謂不原本末也。中書之議，本謂稱皇伯無稽，而《禮經》有不改父名之義，方議名號猶未定。故尊崇之禮，皆未及議，而言事者便引漢去定陶國號、立廟京師之事，厚誣朝廷以為幹亂大統，何其過論也！夫去國號而立廟京師，以亂祖宗昭穆，此誠可非之事。若果為此議，宜乎指臣等為奸邪之臣，而人主有過舉之失矣。其如陛下之意未嘗及此，而中書亦初無此議，而言事者不原本末，過引漢世可非之事以為說，而外廷之臣又不審知朝廷本議如何，但見言事者云云，遂以為欲加非禮，幹亂統紀，信為然矣。是以眾口一辭，紛然不止，而言事者欲必遂其皇伯無稽之說，牽引天災，恐怕人主。而中書守經執禮之議，反指以為奸邪之言。朝廷以言事之臣，禮當優容，不欲與之爭辨，而外廷群論又不可家至而戶曉，是非之禮不辨，上下之情不通，此所以呶哪而不止也。
夫為人後者，既以所後為父矣。而聖人又存其所生父名者，非曲為之意也，蓋自有天地以來，未有無父而生之子也。既有父而生，則不可諱其所生矣。夫無子者，得以宗子為後，是禮之所許也。然安得無父而生子以為後乎？此聖人所以不諱無子者，立人之子以為後，亦不諱為人後者，有父而生，蓋不欺天不誣人也。故為人後者，承其宗之重性，其子之事，而不得復歸於本宗。其所生父母，亦不得往與其事。至於喪服降而抑之，一切可以義斷，惟其父母之名不易者，理不可易也，易之則欺天而誣人矣。子為父母服，謂之正服；出為人後者為本生父母齊衰期，謂之降服；又為所後父斬衰三年，謂之義服。今若以本生父為皇伯，則濮安懿王為從祖父，反為小功；而濮王夫人是本生嫡母也，反為義服。自宗懿以下，本生兄弟於禮雖降，猶為大功，是禮之齊衰期，今反為小功。禮之正服，今反為義服，上於濮王父也，反服小功，於宗懿等兄弟也，反服大功。此自古所以不稱所生父為伯父、叔父者，稱之則禮制乖違，人倫錯亂如此也。
伏惟陛下聰明睿聖，理無不燭。今眾人之議如彼，中書之議如此，必將從眾乎？則眾議不見其可，欲違眾乎？則自古為國未有違眾而能舉事者。願陛下霈然下詔，明告中外，以皇伯無稽，決不可黎，而今所欲定者，正名號爾；至於立廟京師，幹亂統紀之事，皆非朝廷本議。庶幾群疑可釋。如知如此，而猶以謂必稱皇伯，則雖孔孟復生，不能復為之辨矣。
論葬荊王後贈燕王一行事劄子
臣風聞已有聖旨，荊王葬事，令三司與太常禮院及監葬官等同議減節浮費。此足見陛下厚於皇叔之恩，念民惜費之意，一舉而兩得也。然臣每見朝廷作事，欲愛民節用，而常枉費勞人。蓋為議事之初，不得其要，或失於不精審者有四：民間不科配，一也。州縣供應，物有定數，二也。送葬之人在路，禁其呼索，三也。州縣官吏不得過外供須以邀名譽，四也。苟絕此四者，則無大患矣。
昨京西一路遭張海驚劫之後，不可更有誅求。臣今欲乞指揮三司，應是合要之物並須官給，不得民間科買。仍乞先將一行儀仗人馬並送葬人等一人以上，先定人數，然後劄與京西，令依數供頓，則可無廣費。自荊王以下諸喪，非至親者不必令其盡往，仍乞限定人數，及每人將帶隨行人數亦乞限定。凡皇親及一行官吏，除宿頓合供飲食外，不得數外呼索。州縣官吏，亦不得於官供飲食外，別以諸物獻送權要。其受獻送並呼索，並以入己贓論。仍乞御史裏行一人，隨行糾察。其數外帶人，及州縣隨順呼索獻送物等官吏，物出於己，亦從違制。若託以供應為名，於民間賤買及率掠者，皆以枉法贓論。如此防禦，方可杜絕浮費，以稱陛下厚親節用之心。

[book_title]卷三　劄子
論乞主張范仲淹富弼等行事劄子
臣伏聞范仲淹、富弼等自被手詔之後，已有條陳事件，必須裁擇施行。臣聞自古帝王致治，須待同心葉力之人，而君臣相得，謂之千載一遇之難。今仲淹等遇陛下聖明，可謂難逢之會；陛下有仲淹等，亦可謂難得之臣。陛下既已傾心待之，仲淹等亦又各盡心思報。上下如此，臣謂事無不濟，但顧行之如何。伏況仲淹、弼是陛下特出聖意自選之人。初用之時，天下已皆相賀，然猶竊謂陛下既能選之，未知用之如何耳。及見近日特開天章，從容訪問，親寫手詔，督責丁寧，然後中外喧然，既驚且喜。此二盛事，固已朝報京師，暮傳四海，皆謂自來未曾如此責任大臣，天下之人延首拭目，以看陛下欲作何事，此二人所報陛下果有何能。是陛下得失，在此一舉；生民休戚，係此一時。以此而言，則仲淹等不可不盡心展效，陛下不宜不力主而行，使上不玷知人之明，下不失四海之望。臣非不知陛下專心銳誌，必不自怠，而中外大臣且憂國同心，必不相忌而沮難。然臣所慮者，仲淹等所言，必須先絕僥幸因循姑息之事，方能救數世之積弊。如此等事，皆外招小人之怨怒，不免浮議之紛紜，而奸邪未去之人，亦須時有讒沮，若稍聽之，則事不成矣。臣謂當此事初，尤須上下葉力，凡小人怨怒，仲淹等自以身當浮議奸讒，陛下亦須力拒，待其久而漸定，自可日見成功。伏望聖慈留意，終始成之，則社稷之福，天下之幸也。取進止。
論賈昌朝除樞密使劄子
臣伏見近降制書，除賈昌朝為樞密使。旬日以來，中外人情，莫不疑懼，縉紳公議，漸以沸騰。蓋緣昌朝稟性回邪，執心傾險，頗知經術，能文飾奸言，好為陰謀，以陷害良士。小人朋附者眾，皆樂為其用。前在相位，累害善人，所以聞其再來，望風恐畏。陛下聰明仁聖，勤儉憂勞，每於用人，尤所審慎。然而自古毀譽之言，未嘗不並進於前，而聽納之際，人主之所難也。臣以謂能知聽察之要，則不失之矣。何謂其要？在先察毀譽之人。若所譽者君子，所毀者小人，則不害其進用矣。若君子非之，小人譽之，則可知其人不可用矣。今有毅然立於朝，危言讜論，不阿人主，不附權臣，其直節忠誠，為中外素所稱信者，君子也。如此等人，皆以昌朝為非矣。宦官、宮女、左右使令之人，往往小人也。如此等人，皆以昌朝為是矣。陛下察此，則昌朝為人可知矣。今陛下之用昌朝，與執政大臣謀而用之乎？與立朝忠正之士謀而用之乎？與宦官左右近習之臣謀而用之乎？或不謀於臣下，斷自聖心而用之乎？昨聞昌朝陰結宦豎，構造事端，謀動大臣以圖進用。若陛下與執政大臣謀之，則大臣勢在嫌疑，必難啟口。若立朝中正之士，則無不以為非矣。其稱譽昌朝以為可用者，不過宦官、左右之人爾。陛下用昌朝，為天下而用之乎？為左右之人而用之乎？臣伏思陛下必不為左右之人而用之也。然左右之人，謂之近習，朝夕出入，進見無時，其所讒諛，能使人主不覺其漸。昌朝善結宦官，人人喜為稱譽，朝一人進一言，暮一人進一說，無不稱昌朝之善者，陛下視聽漸熟，遂簡在於聖心，及將用之時，則不必與謀也。蓋稱薦有漸，久已熟於聖聰矣。是則陛下雖斷自聖心，不謀臣下而用之，亦左右之人積漸稱譽之力也。陛下常患近歲以來大臣體輕，連為言事者彈擊。蓋由用非其人，不葉物議而然也。今昌朝身為大臣，見事不能公論，乃結交中貴，因內降以起獄，以此規圖進用。竊聞臺諫方欲論列其過惡，而忽有此命，是以中外疑懼，物論喧騰也。今昌朝未來，議論已如此，則使其在位，必不免言事者上煩聖聽。若不爾，則昌朝得遂其志，傾害善人，壞亂朝政，必為國家生事。臣愚欲望聖慈抑左右陰薦之言，采縉紳公正之論，早罷昌朝，還其舊鎮，則天下幸甚。臣官為學士，職號論思，見聖心求治甚勞，而一旦用人偶失，而外廷物議如此，既有見聞，合思裨補。取進止。
論臺諫官唐介等宜早牽復劄子
臣材識庸暗，碌碌於眾人中，蒙陛下不次拔擢，置在樞府，其於報效，自宜如何？而自居職以來，已逾半歲，凡事關大體，必須眾議之協同，其餘日逐進呈，皆是有司之常務。至於謀猷啟沃，蔑爾無聞。上辜聖恩，下愧清議，人雖未責，臣豈自安？所以日夜思惟，願竭思慮，苟有可采，冀裨萬一。
臣近見諫官唐介、臺官范師道等，因言陳旭事得罪，或與小郡，或竄遠方。陛下自臨御已來，擢用諍臣，開廣言路，雖言者時有中否，而聖慈每賜優容。一旦臺諫聯翩，被逐四出，命下之日，中外驚疑。臣雖不知臺諫所言是非，但見唐介、范師道皆久在言職，其人立朝，各有本末，前後言事，補益甚多。豈於此時，頓然改節，故為欺罔，上昧聖聰？在於人情，不宜有此。
臣竊以謂自古人臣之進諫於其君者，有難有易，各因其時而已。若剛暴猜忌之君，不欲自聞其過，而樂聞臣下之過，人主好察多疑於上，大臣側足畏罪於下。於此之時，諫人主者難，而言大臣者易。若寬仁恭儉之主，動遵禮法，自聞其失，則從諫如流，聞臣下之過，則務為優容以保全之。而為大臣者，外秉國權，內有左右之助，言事者未及見聽，而怨仇已結於其身。故於此時，諫人主者易，言大臣者難。此不可不察也。自古人主之聽言也，亦有難有易，在知其術而已。夫忠邪並進於前，而公論與私言交入於耳，此所以聽之難也。若知其人之忠邪，辨其言之公私，則聽之易也。凡言拙而直，逆耳違意，初聞若可惡者，此忠臣之言也。言婉而順，希旨合意，初聞若可喜者，邪臣之言也。至於言事之官，各舉其職，或當朝正色，顯言於廷，或連章列署，共論其事。言一出，則萬口爭傳，眾目共視，雖欲為私，其勢不可。故凡明言於外，不畏人知者，皆公言也。若非其言職，又不敢顯言，或密奏乞留中，或麵言乞出自聖斷，不欲人知言有主名者，蓋其言涉傾邪，懼遭彈劾。故凡陰有奏陳而畏人知者，皆挾私之說也。自古人主能以此術知臣下之情，則聽言易也。伏惟陛下仁聖寬慈，躬履勤儉，樂聞諫諍，容納直言。其於大臣尤所優禮，常欲保全終始；思與臣下愛惜名節，尤慎重於進退。故臣謂方今言事者，規切人主則易，欲言大臣則難。
臣自立朝，耳目所記，景祐中，范仲淹言宰相呂夷簡，貶知饒州。皇祐中，唐介言宰相文彥博，貶春州別駕。至和初，吳中復、呂景初、馬遵言宰相梁適，並罷職出外。其後趙抃、范師道言宰相劉沆，並罷職出外。前年韓絳言富弼，貶知蔡州。今又唐介等五人言陳旭得罪。自范仲淹貶饒州後，至今凡二十年間，居臺諫者多矣，未嘗有規諫人主而得罪者。臣故謂方今諫人主則易，言大臣則難。陛下若推此以察介等所言，則可知其用心矣。
昨所罷黜臺諫五人，惟呂誨入臺未久，其他四人出處本末，跡狀甚明，可以歷數也。唐介前因言文彥博，遠竄廣西煙瘴之地，賴陛下仁恕哀憐，移置湖南，得存性命。范師道、趙抃並因言忤劉沆，罷臺職，守外郡，連延數年，然後復。今三人者，又以言樞臣罷黜。然則介不以前蹈必死之地為懼，師道與抃不以中滯進用數年為戒，遇事必言，得罪不悔，蓋所以進退一節，終始不變之士也。至如王陶者，本出孤寒，只因韓絳薦舉，始得臺官。及絳為中丞，陶不敢內碩私恩，與之爭議，絳終得罪。夫牽顧私恩，人之常情爾，斷恩以義，非知義之士不能也。以此言之，陶可謂徇公滅私之臣矣。此四人者，出處本末之跡如此，可以知其為人也，就使言雖不中，亦其情必無他。
議者或謂言事之臣好相朋黨，動搖大臣，以作威勢，臣竊以謂不然。至於去歲韓絳言富弼之時，介與師道不與絳為黨，乃與諸臺諫共論絳為非，然則非相朋黨、非欲動搖大臣可明矣。臣固謂未可以此疑言事之臣也。況介等此比者雖為謫官，幸蒙陛下寬恩，各得為郡，未至失所。其可惜者，斥逐諫臣，非朝廷美事，阻塞言路，不為國家之利，而介等盡忠守節，未蒙憐察也。欲望聖慈特賜召還介等，置之朝廷，以勸守節敢言之士，則天下幸甚。今取進止。
薦王安石呂公著劄子
臣伏見陛下仁聖聰明，優容諫諍。雖有狂直之士犯顏色而觸忌諱者，未嘗不終始保全，往往亟加擢用，此自古明君賢主之所難也。然而用言既難，獻言者亦不為易。論小事者既可鄙而不足為，陳大計者又似迂而無速效，欲微諷則未能感動，將直陳則先忤貴權。而旁有群言，奪於眾力，所陳多未施設，其人遽已改遷。致陛下有聽言之勤，而未見用言之效，頗疑言事之職，但為速進之階。蓋緣臺諫之官，資望已峻，少加進擢，便履清華。而臣下有厭人言者，因此亦得進說，直云此輩務要官職，所以多言。使後來者其言益輕，而人主無由取信，辜陛下納諫之意，違陛下賞諫之心。
臣以謂欲救其失，惟宜擇沉默端正、守節難進之臣置之諫署，則既無干進之疑，庶或其言可信。伏見殿中丞王安石，德行文學，為眾所推，守道安貧，剛而不屈。司封員外郎呂公著，是夷簡之子，器識深遠，沉靜寡言，富貴不染其心，利害不移其守。安石久更吏事，兼有時才，曾召試館職，固辭不就。公著性樂閑退，淡於世事。然所謂夫人不言，言必有中者也。
往年陛下上遵先帝之制，增置臺諫官四員。已而中廢，復止兩員。今諫官尚有虛位，伏乞用此兩人，補足四員之數，必能規正朝廷之得失，裨益陛下之聰明。臣叨被恩榮，未知報效，苟有所見，不敢不言。取進止。
薦司馬光劄子
臣伏見龍圖閣直學士司馬光，德行淳正，學術通明。自列侍從，久司諫諍，讜言嘉話，著在兩朝。自仁宗至和服藥之後，群臣便以皇嗣為言，五六年間，言者雖多，而未有定議。最後光以諫官，極論其事，敷陳激切，感動主聽。仁宗豁然開悟，遂決不疑。由是先帝選自宗藩，入為皇子。曾未逾年，仁宗奄棄萬國，先帝入承大統，蓋以人心先定，故得天下帖然。今以聖繼聖，遂傳陛下。由是言之，光於國有功為不淺矣，可謂社稷之臣也。而其識慮深遠，性尤慎密。光既不自言，故人亦無知者。
臣以忝在政府，因得備聞其事，臣而不言，是謂蔽賢掩善。《詩》云：「無言不酬，無德不報。」光今雖在侍從，日承眷待，而其忠國大節，隱而未彰。臣既詳知，不敢不奏。
乞獎用孫沔劄子
臣伏見諒祚猖狂，漸違誓約，僭叛之跡，彰露已多，年歲之間，必為邊患。國家禦備之計，先在擇人。而自慶曆罷兵以來，至今二十餘年，當時經用舊人，零落無幾，惟尚書戶部侍郎孫沔尚在。西事時，沔守環慶一路。其人磊落有智勇，但以未嘗出兵，又不遇敵，故未有臨陣破賊之功。然其養練士卒，招撫蕃夷，恩信著於一方，至今邊人思之。雖世不乏材，朝廷方務推擇，若求曾經西事可用之人，則臣謂無如沔者。沔今年雖七十，聞其心力不衰，飛鷹走馬，尚如平日。況所用者取其智謀，藉其威信，前世老將強起成功者多。沔雖中間曾以罪廢，棄瑕使過，正是用人之術。臣今欲乞朝廷更加察訪，如沔實未衰羸，伏望聖慈特賜獎用，庶於擇材難得之時，可備一方之寄。取進止。
止絕呂夷簡暗入文字劄子
臣風聞呂夷簡近日頻有密奏，仍聞自乞於御藥院暗入文字，不知實有此事否？但外人相傳，上下疑懼。臣謂夷簡身為大臣，久在相位，尚不能為陛下外平四夷，內安百姓，致得二國交構，中國憂危，兵民疲勞，上下困乏，賢愚失序，賞罰不中，凡百紀綱，幾至大壞。筋力康健之日，尚且如此乖繆，況已罷政府，久病家居，筋力已衰，神識昏耗，豈能更與國家圖事？據夷簡當此病廢，即合杜門自守，不交人事。縱有未忘報國之意，凡事即合公言，令外廷見當國政之臣，共議可否。豈可暗入文書，眩惑天聽？況夷簡患癱風，手足不能舉動，凡有奏聞，必難自寫。其子弟輩又不肖，須防詐偽，或恐漏泄，於體尤為不便。陛下至聖至明，於夷簡奸謀邪說必不聽納，但外人見夷簡密入文書，恐非公論，若誤國計，為患不輕。夷簡所入文字，伏乞明賜止絕。臣聞任賢勿貳，去邪勿疑。見今中外群臣各有職事，苟有闕失，自可任責，不可更令無功已退之臣，轉相惑亂。取進止。
論狄青劄子
臣聞人臣之能盡忠者，不敢避難言之事；人主之善馭下者，常欲聞難言之言。然後下無隱情，上無壅聽，奸宄不作，禍亂不生。自古固有伏藏之禍、未發之機，天下之人皆未知，而有一人能獨言之，人主又能聽而用之，則銷患於未萌、轉禍而為福者有矣。若夫天下之人共知，而獨人主之不知者，此莫大之患也。今臣之所言者，乃天下之人皆知，而惟陛下未知也。今士大夫無貴賤，相與語於親戚朋友，下至庶民無愚智，相與語於閭巷道路，而獨不以告陛下也，其故何哉？蓋其事伏而未發，言者難於指陳也。
臣竊見樞密使狄青，出自行伍，號為武勇，自用兵陝右，已著名聲，及捕賊廣西，又薄立勞效。自其初掌機密，進列大臣，當時言事者已為不便。今三四年間，雖未見其顯過，然而不幸有得軍情之名。推其所因，蓋由軍士本是小人，麵有黥文，樂其同類，見其進用，自言我輩之內出得此人，既以為榮，遂相悅慕。加之青之事藝實過於人，比其輩流又粗有見識，是以軍士心共服其材能。國家從前難得將帥，經略招討常用文臣，或不知軍情，或不閑訓練。自青為將領，既能自以勇力服人，又知訓練之方，頗以恩信撫士。以臣愚見，如青所為，尚未得古之名將一二。但今之士卒不慣見如此等事，便謂須是我同類中人，乃能知我軍情而以恩信撫我。青之恩信亦豈能遍及於人，但小人易為扇誘，所謂一犬吠形，百犬吠聲，遂皆翕然，喜共稱說。且武臣掌機密而得軍情，不唯於國家不便，亦於其身未必不為害。然則青之流言，軍士所喜，亦其不得已而勢使之然也。
臣謂青不得已而為人所喜，亦將不得已為人所禍者矣。為青計者，宜自退避事權，以止浮議，而青本武人，不知進退。近日以來，訛言益甚，或言其身應圖讖，或言其宅有火光，道路傳說以為常談矣，而惟陛下猶未聞也。且唐之朱泚，本非反者，倉促之際，為軍士所迫爾。大抵小人不能成事而能為患者多矣，泚雖自取族滅，然為德宗之患，亦豈小哉？夫小人陷於大惡，未必皆其本心所為，直由漸積以至蹉跌，而時君不能制患於未萌爾。故臣敢昧死而言人之所難言者，惟願陛下早聞而省察之耳。如臣愚見，則青一常才，未有顯過，但為浮議所喧，勢不能容爾。若如外人眾論，則謂青之用心有不可知者，此臣所不能決也。但武臣掌機密，而為軍士所喜，自於事體不便，不計青之用心如何也。伏望聖慈深思遠慮，戒前世禍亂之跡，製於未萌，密訪大臣，早決宸斷，罷青機務，與一外藩，以此觀青去就之際，心跡如何，徐察流言，可以臨事制變。且二府均勞逸而出入，亦是常事。若青之忠孝出處如一，事權既去，流議漸消，則其誠節可明，可以永保終始。夫言未萌之患者，常難於必信；若俟患之已萌，則又言無及矣。臣官為學士，職號論思，聞外議喧沸而事係安危，臣言狂計愚，不敢自默。取進止。
論水洛城事宜乞保全劉滬等劄子
臣近風聞狄青與劉滬爭水洛城事，枷禁滬等奏來。竊以邊將不和，用兵大患。況狄青、劉滬皆是可惜之人，事體須要兩全，利害最難處置。臣聞水洛城自曹瑋以來，心知其利，患於難得，未暇經營。今滬能得之，則於滬之功不小，於秦州之利極多。昨韓琦等自西來，聞有論奏，非以水洛為不便，但慮難得而難成。今滬能得之，又有成之之志，正宜專委此事，責其必成。而狄青所見不同，遂成釁隙。其間利害，臣請詳言。
國家近年邊兵屢敗，常患大將無權。今若更沮狄青，釋放劉滬，則不惟於狄青之意不足，兼沿邊諸將皆挫其威，此其不便一也。臣聞劉滬經營水洛城之初，奮身展效不少，先以力戰取勝，然後誘而服從，乃是黨留諸族畏滬之威信。今忽見滬先得罪，帶枷入獄，則新降生戶豈不驚疑？若使翻然復叛，則今後邊臣以威信招誘諸族？誰肯聽從？不惟水洛城更無可成之期，兼沿邊生戶永無可招之理，此其不便二也。自用兵以來，諸將為國立事者少。此水洛城，不惟自曹瑋以來未能得之，亦聞韓琦近在秦州，嘗欲經營而未暇。今滬奮然力取，其功垂就，而中道獲罪，遂無所成，則今後邊將誰肯為國家立事？此其不便三也。臣又聞水洛之戍，雖能救援秦州，而須藉渭州應副。今劉滬既與狄青異議，縱使水洛築就，他時萬一緩急，狄青怒滬異己，又欲遂其偏見，稍不應副，則水洛必須復失，此其不便四也。緣此之故，遂移青於別路，則是因一小將移一部署，此其不便五也。此臣所謂利害甚多，最難處置者也。臣謂今宜遣一中使，處分魚周詢等速令和解，務要兩全，必先密諭狄青曰：「滬城水洛，本有所稟，非是擅為。役眾築城，不比行師之際，滬見利堅執，意在成功，不可以違節制加罪。滬宜釋放，朝廷不欲直放，恐挫卿之威，卿自釋之，使感卿惠。若他時出師臨陣，有違進退之命者，任卿自行軍法。」然後密諭滬曰：「汝違大將指揮，自合有罪。朝廷以汝於水洛展效，望汝成功，故諭青使赦汝，責汝卒事以自贖。」俟水洛功就，則又戒青：「不可因前曾異議，堅執不修，惟幸失之，遂己偏見。今後水洛緩急，尤須極力應副，萬一小有疏失，則是汝挾情故陷之，必有重責。」如此，則水洛之利可成，蕃戶之恩信不失，邊將立事者不懈，大將之威不挫。苟不如此，未見其可。蓋罪滬既不可，罷水洛城又不可，沮狄青又不可。事關利害，伏望聖慮深思。取進止。
論罷鄭戩四路都部署劄子
臣伏睹敕除鄭戩知永興軍，仍兼陝西都部署。自聞此命，外人議論，皆以為非，在臣思之，實亦未便。竊以兵之勝負，全由處置如何。臣見用兵以來，累次更改，或四路都置部署，或分而各領一方，乍合乍離，各有利害。惟夏竦往年所任，鄭戩今日之權，失策最多，請試條列。
臣聞古之善用將者，先問能將幾何。今而不復問戩能將幾何，直以關中數十州之廣，蕃漢十萬之兵，沿邊二三千里之事，盡以委之，此其失者一也。或曰戩雖名都部署，而諸路自各有將，又其大事不令專製，而必稟朝廷。假如邊將有大事先稟於戩，又稟於朝廷，朝廷議定下戩，戩始下於沿邊，只此一端，自可敗事，其失二也。
今大事戩既不專，若小事又不由戩，則部署一職，止是虛名。若小事一一問戩，則四路去永興皆數百里，其寨柵遠者千餘里。使戩一一處分合宜，尚有遲緩之失；萬一耳目不及，處置失宜，則為害不細，其失三也。
若大小事都不由戩，而但使帶其權，豈有數十州之廣，數十萬之兵，二三千里之邊事，作一虛名，使為無權之大將？若知戩可用，則推心用之；若知不可用，則善罷之。豈可盡關中之大，設為虛名，而以不誠待人？其失四也。
今都部署名統四路，而諸將事無大小不稟可行，則四路偏裨各見其將不由都帥，則上下相效，皆欲自專，其失五也。今都部署是大將，反不得節制四路，而逐路是都帥部將，卻得專製一方，則委任之意大小乖殊，軍法難行，名體不順，其失六也。
若知戩果不可大用，但不敢直罷其職，則是大臣顧人情，避己怨。如此作事，何以弭息人言？其失七也。料朝廷忽有此命，必因韓琦等近自西來，有此擘畫。琦等身在邊陲，曾為將帥，豈可如此失計？臣今欲乞令兩府之臣，明議四路不當置都部署利害。其鄭戩既不可內居永興而遙製四路，則乞落其虛名，只令坐鎮長安，撫民臨政，以為關中之重。其任所係亦大，而使四路各責其將，則事體皆順，處置合宜。今取進止。
論張子奭恩賞太頻劄子
臣風聞知汝州范祥為相度陝西青白鹽，賴差張子奭權知汝州。子奭自選入二年內遷至員外郎，朝廷之意雖曰賞勞，而天下物議皆云僥幸。蓋以子奭宣勞絕少，止兩次，而遷官、恩賜已數重。自古賞功不過一次，賞之不已，故難弭人言。初自選入改京官，曰賞勞；未及二歲改秘書丞，又曰賞勞；賜以章服，又曰賞勞；秘書丞不久又轉官，又曰賞勞；合得太常博士，超遷員外郎，又曰賞勞；後行祠部，為名曹，又曰賞勞；作京官，合作知縣而作簽判，又曰賞勞；一任未滿，合更有一任知縣，又超通判差遣，又曰賞勞。此所以外人之議不允也。況范祥暫出勾當，只合交割以次官員，或轉運司自差人權。今朝廷差人，已是失體，又於子奭，為此僥幸。今朝臣待闕在京者甚眾，豈無一人堪權知州者？朝廷每用一人，必當使天下人服。今每一差遣，則物議沸騰，累日不息。昔五代桑維翰為晉相，一夕除節度使十五人為將，而人皆服其精。今中書差一權知州，而不能免人譏議者，蓋事無大小，當與不當而已。其張子奭，伏乞追寢權差之命。仍乞今後外處差出知州，只委本路轉運使差官權。至於賞罰之柄，貴在至公。今莫大之罪不過一刑而止，豈有勞者終身行賞而不已？亦乞今後有勞效之人，量其大小，一賞而止。若其別著能效，則拔擢自可不次，人亦自然無言。伏以朝廷用人，惟患守例，而不能不次選任，但不涉於僥幸，實有材藝之人，誰敢有言？子奭作使西鄙，不謂無勞，但恩典已優，於賞已足。可惜令天下指為僥幸之人，而掩其前效，況又上虧朝政，不可不思。取進止。
論江淮官吏劄子
臣聞江淮官吏等各為王倫事奏案，已到多時，而尚未聞斷遣。仍聞議者猶欲寬貸。臣聞昨來江淮官吏，或斂物獻送，或望賊奔迎，或獻納兵甲，或同飲宴。臣謂倫一叛卒，偶肆猖狂，而官吏敢如此者，蓋知賊可畏而朝廷不足畏也。今若更行寬貸，則紀綱隳壞，盜賊縱橫，天下大亂，從此始矣。何以知之？昨王倫事起，江淮官吏未行遣之間，京西官吏又已棄城而走，望賊而迎。若江淮官吏不重行遣，則京西官吏亦須輕恕。京西官吏見江淮官吏已如此，則天下諸路亦指此兩路為法。在處官吏皆迎賊棄城、獻兵納物矣，則天下何由不大亂也？
臣伏思祖宗艱難，創造基圖；陛下憂勤，嗣守先業。而一旦四夷外叛，盜賊內攻，其壞之者誰哉？皆由前後迂繆之臣因循寬弛，使朝威不振，綱紀遂隳。今已壞之至此，而猶不革前非，以寬濟寬，何以救弊？如晁仲約等，情法至重，俱合深行，議者無由曲解。或聞以謂自是朝廷素不為備，不可全罪外官。假如有殺父與兄者，豈可只言自是朝廷素無教化，而不罪殺親之人？又如有人掠奪生人男女、金帛，不可只言自是朝廷素無禮讓，而不罪劫人之賊。迂儒不可用，可笑如此！李熙古豈獨是朝廷素有備之州？傅永吉豈獨是朝廷素練之兵？蓋用命則破賊矣。今朝廷素無禦備，為大臣者又不責之守州縣者，合有罪又寬之，天下之事，何人任責？竊緣韓綱是大臣之家，父子兄弟並在朝廷。權要之臣皆是相識，多方營救，故先於江淮官吏寬之，祇要韓綱行遣不重。今大臣不思國體，但樹私恩。惟陛下以天下安危為計，出於聖斷，以勵群下，則庶幾國威粗振，賞罰有倫。其晁仲約等，乞重行朝典，乞不寬恕。取進止。

[book_title]卷四　劄子
乞補館職劄子
臣竊以治天下者，用人非止一端，故取士不以一路。
若夫知錢穀，曉刑獄，熟民事，精吏幹，勤勞夙夜以辦集為功者，謂之材能之士。明於仁義禮樂，通於古今治亂，其文章論議，與之謀慮天下之事，可以決疑定策、論道經邦者，謂之儒學之臣。善用人者，必使有材者竭其力，有識者竭其謀。故以材能之士布列中外，分治百職，使各辦其事。以儒學之臣置之左右，與之日夕謀議，求其要而行之。而又於儒學之中擇其尤者，置之廊廟，而付以大政，使總治群材眾職，進退而賞罰之。此用人之大略也。
由是言之，儒學之士可謂貴矣，豈在材臣之後也。是以前世英主明君，未有不以崇儒向學為先。而名臣賢輔出於儒學者，十常八九也。
臣竊見方今取士之失，患在先材能而後儒學，貴吏事而賤文章。自近年以來，朝廷患百職不修，務獎材臣。故錢穀、刑獄之吏，稍有寸長片善為人所稱者，皆已擢用之矣。夫材能之士固當擢用，然專以材能為急，而遂忽儒學為不足用，使下有遺賢之嗟，上有乏材之患，此甚不可也。
臣謂方今材能之士不患有遺，固不足上煩聖慮，惟儒學之臣難進而多棄滯，此不可不思也。臣以庸繆，過蒙任使，俾陪宰輔之後。然平日論議不能無異同，雖日奉天威，又不得從容曲盡拙訥。今臣有館閣取士愚見，具陳如別劄。欲望聖慈因宴間之餘，一迂睿覽，或有可采，乞常賜留意。今取進止。
論乞令百官議事劄子
臣伏見祖宗時，猶兒漢、唐之法，凡有軍國大事及大刑獄，皆集百官參議。蓋聖人慎於臨事，不敢專任獨見，欲采天下公論，擇其所長，以助不逮之意也。
方今朝廷議事之體，與祖宗之意相背，每有大事，秘不使人知之，惟小事可以自決者，卻送兩製定議。兩製知非急務，故忽略拖延，動經年歲，其中時有一兩事體大者，亦與小事一例忽之。至於大事，秘而不宣，此尤不便，當處事之始，雖侍從之列皆不與聞。已行之後，事須彰布，縱有乖誤，卻欲論列，則追之不及。況外廷百官疏遠者，雖欲有言，陛下豈得而用哉？所以兵興數年，西北二防累有事宜處置多繆者，皆由大臣自無謀慮，而杜塞眾見也。臣今欲乞凡有軍國大事，度外廷須知而不可秘密者，如北虜去年有請，合從與不合從，西戎今歲求和，當許與不當許，凡如此事之類，皆下百官廷議，隨其所見同異，各令署狀，而陛下擇其長者而行之。不惟慎重大事，廣采眾見，兼又於庶官、寒賤、疏遠人中，時因議論，可見其高材敏識者，國家得以用之。若百官都無所長，則自用廟堂之議。至於小事，並乞只令兩府自定。其錢穀合要見本末，則召三司官吏至兩府，詩尋供析，而使大臣自擇。至於禮法，亦可召禮官、法官詢問。如此，則事之大小各得其體。
如允臣所請，且乞將西戎請和一事，先集百官廷議。取進止。
論諫院宜知外事劄子
臣竊聞近日為軍賊王倫事，江淮州軍頻有奏報，朝廷不欲人知，召進奏官等於樞密院，責狀不令漏泄，指揮甚嚴。不知此事出於聖旨，或祇是兩府大臣意欲如此？以臣料之，為近日言賊事者多，朝廷欲人不知，以塞言路耳。
臣謂方今多事之際，雖有獨見之明，尚須博采善謀，以求眾助，豈可聾瞽群聽，杜塞人口？況朝廷處事，未必盡能合宜；臣下獻忠，未必全無可采。至如王倫驅殺士民，攻劫州縣，江淮之上，千里驚搔，事已若斯，何由掩蓋？當今列辟之士，極有憂國之人，欲為人主獻言，常患聞事不的。況臺諫之官，元是本職，凡有論列，貴在事初，善則開端，惡則杜漸，言於未發，庶易回改。今事無大小，常患後時，或號令已行，或事跡已布，縱欲論救，多不能及。若更秘密，不使聞知，則言事之臣何由獻說？臣今欲乞指揮進奏院，凡有事非實封者，不須秘密。臣因此更有起請事件，畫一如後：
一、竊見御史臺見有進奏官逐日專供報狀。欲乞依御史臺例，選差進奏官一人，凡有外方奏事及朝廷詔令除改，並限當日內報諫院。
一、竊見唐制，諫臣為供奉之官，常在天子仗內，朝廷密議皆得聞之。今雖未曾恢復舊制，欲乞凡遇朝廷有大處置，四方奏報，事非常程，及諫官風聞，事未得實者，並許詣兩府請問，庶知審實，得以論列。
右件二事，如允臣所請，乞降指揮施行。取進止。
乞添上殿班劄子
臣伏見陛下自今春服藥已來，群臣不得進見。今聖體康裕，日御前後殿視朝決事，中外臣庶，無不感悅。然侍從、臺諫、省府臣僚，皆未曾得上殿奏事。
今雖邊鄙寧靜，時歲豐稔，民無疾厲，盜賊不作，天下庶務，粗循常規，皆不足上煩聖慮，陛下可以遊心清閑，頤養聖體。然侍從、臺諫、省府臣寮，皆是陛下朝夕左右論思獻納委任之臣，豈可曠隔時月，不得進見於前？不惟亦有天下大務理當論述者，至於臣子之於君父，動經年歲，不得進對，豈能自安？今欲望聖慈，每遇前後殿坐日，中書、樞密院退後，如審官、三班、銓司不引人，則許臣僚一班上殿，假以頃刻，進瞻天威，不勝臣子區區之願也。
如允臣所請，乞下閤門施行。仍約束上殿臣僚，不得將幹求恩澤、訴理功過及細碎閑慢等事上煩聖聰，或乞約定上殿時刻，所貴不煩久坐。伏候敕旨。
論任人之體不可疑劄子
臣近見淮南按察使邵飾奏，為體量知潤州席平為政不治及不教閱兵士等，朝廷以飾為未足信，又下提刑司再行體量。
臣竊以轉運、提刑俱領按察，然朝廷寄任重者為轉運，其次乃提刑爾。今寄任重者言事反不信，又質於其次者而決疑，臣不知邵飾果是才與不才，可信與否，如不才不可信，則一路數十州事豈宜委之？若果才而可信，又何疑焉？又不知為提刑者，其才與飾優劣如何？若才過於飾，尚可取信。萬一不才，於飾見事相背，卻言席平為才，邵飾合有罔上之罪矣。若反以罪飾，臣料朝廷必不肯行。若舍飾與席平俱不問，則善惡不辨，是非不分。況席平曾作臺官，立朝無狀，只令製勘，亦不能了，尋為御史中丞，以不才奏罷。朝廷兩府而下，誰不識平？其才與不才，人人盡知，何必更令提刑體量，然後為定。
今外議皆言執政大臣托以審慎為名，其實不肯主事而當怨，須待言事者再三陳述，使被黜者知大臣迫於言者不得已而行，只圖怨不歸己。苟誠如此，豈有念民疾苦、澄清官吏之意哉？若無此意，祇是好疑不決，則尤是朝廷任人之失。自去年以為轉運使不察官吏，特出詔書，加以使名，責其按察。今按察使依稟詔書，舉其本職，又卻疑而不聽，今後朝廷命令，誰肯信之？
凡任人之道，要在不疑，寧可艱於擇人，不可輕任而不信。若無賢不肖，一例疑之，則人各心闌，誰肯辦事？今邵飾言一不才顯者，所貴朝廷肯行，然後部下振聳，官吏畏服。今反為朝廷不信，卻委別人，則飾之使威，誰肯信服？飾亦慚見其下，今後見事，不若不為。不獨邵飾一人，臣竊聞諸處多有按察官吏，皆為朝廷不行，人各嗟慚，以謂任以事權，反加沮惑，朝廷之意不可諭也。伏望聖慈取邵飾所奏，特與施行。又令今後按察使奏人，如不才、老病灼然不疑者，不必更委別官，示以不信。所貴不失任人之道，而令臣下盡心。取進止。
論軍中選將劄子
臣伏見國家自西鄙用兵，累經敗失，京師勁卒，多在征行，禁衛諸軍，全然寡少，又無將帥，以備爪牙。方今為國計者，但務外憂夷狄，專意邊陲。殊不思根本內虛，朝廷勢弱，萬一有事，無以支吾。今軍帥暗懦非其人，禁兵驕惰不可用，此朝廷自以為患，不待臣言而可知也。臣亦歷考前世有國之君，多於無事之際，恃安忘危，備患不謹，使禍起倉卒而致敗亡者有矣，然未有於用兵之時而反忘武備如今日者。
兵法曰：「將者，民之司命，國家安危之主也。」今外以李昭亮、王克基輩當契丹，內以曹琮、李用和等衛天子，如當今之事勢，而以民之司命、國之安危係此數人，安得不取笑四夷，遭其輕侮？臣謂去歲北敵忽興狂悖，今年元昊妄有請求，若使朝廷有一二人，中材之將，叩頭效死，奮身請戰，誓雪君恥，少增國威，則戎狄未敢侵陵，朝廷未至屈辱。奈何自中及外，都無一人，既無可恃以力爭，遂至甘心於自弱。夫天下至廣，遂無一人者，非真無人也，但求之不勤不至耳。
臣伏思自用兵以來，朝廷求將之法，不過命近臣舉朝士換武官，及選試班行、方略等人而已。近臣所舉不過俗吏材幹之士，班行所選乃是弓馬一夫之勇，至於方略之人尤為乖濫，試中者僅堪借職縣尉、參軍、齋、挽而已。於此求將而欲捍當今之患，此所以困天下而取侮於夷狄者也。臣不知朝廷以此數事為求將之術，果是乎？果非乎？以為是，則所得何人？知其非，則盍思改革？又不知朝廷以將為易得乎？為難得乎？為易得，則數歲未見一人。知其難得，則當多方用意，早思求擇。俟其臨患，何可得乎？伏望陛下特詔兩府大臣，別議求將之法，盡去循常之格，以求非常之人。苟非不次以用人，難弭當今之大患。臣亦嘗有愚見，久欲條陳，若必講求，庶可參用。臣伏見唐及五代至乎國朝，征伐四方，立功行陣，其間名將，多出軍卒。隻如西鄙用兵以來，武將稍可稱者，往往出於軍中。臣故謂隻於軍中，自可求將。試略言求將之法，謹條如左：
凡求將之法，先取近下禁軍至廂軍中年少有力者，不拘等級，因其技同者每百人團為一隊而教之。較其技精而最勇者，百人之中必有一人矣，得之以為隊將。此一人技勇，實能服其百人矣，以為百人之將可也。合十隊將而又教之，較其技精而最勇者，十人之中必有一人矣，得之以為裨將。此一人之技勇，實能服其千人矣，以為千人之將可也。合十裨將而又教之，夫技勇出千人之上而難為勝矣，則當擇其有識見、知變通者，十人之中必有一人矣，得之以為大將。此一人之技勇，乃萬人之選，而又粗知變通，因擇智謀之佐以輔之，以為萬人之將可也。幸而有技勇不足而材識出乎萬人之外者，此不世之奇將，非常格之所求也。臣所謂只於軍中自可求將者，此也。誠能如此，如五七萬兵，隨而又得萬人之將五七人，下至千人百人之將皆自足。然後別立軍名而為階級之制，每萬人為一軍，以備宿衛。有事則行師出征，無事則坐威天下。比夫以豐衣厚祿養驕惰無用之卒，而遞遷次補至於校帥，皆是凡愚暗懦之人，得失相萬矣！若臣之說果可施行，俟成一軍，則代舊禁兵萬人散出之，使就食於外。新置之兵便制其始，稍增舊給，不使太優；常役其力，不令驕惰。比及新兵成立，舊兵出盡，則京師減冗費，得精兵，此之為利又遠矣。
右臣所陳，祇是選勇將、訓衛兵之一法耳。如捍邊破賊、奇才異略之人，不可謂無，伏乞早賜留意精求。謹具奏聞，伏候敕旨。
論逐路取人劄子
臣伏見近有臣僚上言，乞將南省考試舉人各以路分糊名，於逐路每十人解一人等事。雖已奉聖旨，送兩製詳定，臣亦有愚見，合具敷陳。竊以國家取士之制，比於前世，最號至公。蓋累聖留心，請求曲盡。以謂王者無外，天下一家，故不問東西南北之人，盡聚諸路貢士，混合為一，而唯才是擇。又糊名謄錄而考之，使主司莫知為何方之人，誰氏之子，不得有所憎愛薄厚於其間。故議者謂國家科場之制，雖未復古法，而便於今世，其無情如造化，至公如權衡，祖宗以來不可易之制也。
《傳》曰：「無作聰明亂舊章。」又曰：「利不百者不變法。」今言事之臣偶見一端，即議更改，此臣所以區區欲為陛下守祖宗之法也。臣所謂偶見一端者，蓋言事之人但見每次科場東南進士得多，而西北進士得少，故欲改法，使多取西北進士爾。殊不知天下至廣，四方風俗異宜，而人性各有利鈍。東南之俗好文，故進士多而經學少；西北之人尚質，故進士少而經學多。所以科場取士，東南多取進士，西北多取經學者，各因其材性所長，而各隨其多少取之。今以進士、經學合而較之，則其數均，若必論進士，則多少不等。此臣所謂偏見之一端，其不可者一也。
國家方以官濫為患，取士數必難增，若欲多取西北之人，則卻須多減東南之數。今東南州軍進士取解者，二三千人處只解二三十人，是百人取一人，蓋已痛裁抑之矣。西北州軍取解，至多處不過百人，而所解至十餘人，是十人取一人，比之東南十倍假借之矣。若至南省，又減東南而增西北，是已裁抑者又裁抑之，已假借者又假借之。此其不可者二也。
東南之士於千人中解十人，其初選已精矣，故至南省，所試合格者多。西北之士學業不及東南，當發解時又十倍優假之，蓋其初選已濫矣，故至南省，所試不合格者多。今若一例以十人取一人，則東南之人合格而落者多矣，西北之人不合格而得者多矣。至於他路，理不可齊，偶有一路合格人多，亦限以十一落之，偶有一路合格人少，亦須充足十一之數，使合落者得，合得者落，取舍顛倒，能否混淆。其不可者三也。
且朝廷專以較藝取人，而使有藝者屈落，無藝者濫得，不問繆濫，祇要諸路數停。此其不可者四也。
且言事者本欲多取諸路土著之人，若此法一行，則寄應者爭趨而往，今開封府寄應之弊可驗矣。此所謂法出而奸生，其不可者五也。
今廣南東、西路進士，例各絕無舉業，諸州但據數解發。其人亦自知無藝，只來一就省試而歸，冀作攝官爾。朝廷以嶺外煙瘴，北人不便，須藉攝官，亦許其如此。今若一例與諸路十人取一人，此為繆濫，又非西北之比。此其不可者六也。
凡此六者，乃大概爾。若舊法一壞，新議必行，弊濫隨生，何可勝數！故臣以謂且遵舊制，但務擇人，推朝廷至公，待四方如一，惟能是選，人自無言。此乃當今可行之法爾。若謂士習浮華，當先考行。就如新議，亦須隻考程試，安能必取行實之人？議者又謂西北近虜，士要牢籠。此甚不然之論也。使不逞之人不能為患則已，苟可為患，則何方無之？前世賊亂之臣起於東南者甚眾，其大者如項羽、蕭銑之徒是已；至如黃巢、王仙芝之輩，又皆起亂中州者爾，不逞之人，豈專西北？矧貢舉所設，本待材賢，牢籠不逞，當別有術，不在科場也。惟事久不能無弊，有當留意者，然不須更改法制，止在振舉綱條爾。
近年以來，舉人盛行懷挾，排門大噪，免冠突入，虧損士風，傷敗善類。此由舉人既多，而君子小人雜聚，所司力不能制。雖朝廷素有禁約，條製甚嚴，而上下因循，不復申舉。惟此一事為科場大患，而言事者獨不及之。願下有司議革其弊，此當今科場之患也。
臣忝貳宰司，預聞國論，苟不能為陛下守祖宗之法，而言又不足取信於人主，則厚顏屍祿，豈敢偷安而久處乎？故猶此強言，乞賜裁擇。
言青苗錢第一劄子
臣伏見朝廷新制，俵散青苗錢以來，中外之議，皆稱不便，多乞寢罷，至今未蒙省察。臣以老病昏忘，雖不能究述利害，苟有所見，其敢不言？臣今有起請事件，謹具畫一如後：
一、臣竊見議者言青苗錢取利於民為非，而朝廷深惡其說，至煩聖慈命有司具述本末委曲，申諭中外，以朝廷本為惠民之意。然告諭之後，搢紳之士論議益多。至於田野之民蠢然，固不知《周官》泉府為何物，但見官中放債，每錢一百文要二十文利爾。是以申告雖煩，而莫能諭也。臣亦以謂等是取利，不許取三分，而許取二分，此孟子所謂以五十步笑百步者。以臣愚見，必欲使天下曉然知取利非朝廷本意，則乞除去二分之息，但令只納元數本錢，如此，始是不取利矣。蓋二分之息，以為所得多邪，固不可多取於民；所得不多邪，則小利又何足顧，何必以此上累聖政？
一、臣檢詳元降指揮，如災傷及五分已上，則夏料青苗錢令於秋料送納，秋料於次年夏料送納。臣竊謂年歲豐凶，固不可定，其間豐年常少，而凶歲常多。今所降指揮，蓋只言偶然一料災傷爾。若連遇三兩料水旱，則青苗錢積壓拖欠數多。若才遇豐熟，卻須一並催納，則農民永無豐歲矣。至於中小熟之年，不該得災傷分數，合於本料送納者，或人戶無力，或頑猾拖延，本料尚未送納了當，若令又請次料合俵錢數，則積壓轉多，必難催索。臣今欲乞人戶遇災傷，本料未曾送納者，及人戶無力或頑猾拖延不納者，並更不支俵與次料錢。如此，則人戶免積壓拖欠，州縣免鞭樸催驅，官錢免積久失陷。
一、臣竊聞議者多以抑配人戶為患，所以朝廷屢降指揮，丁寧約束州縣官吏不得抑配百姓。然諸路各有提舉、管勾等官，往來催促，必須盡錢俵散而後止。由是言之，朝廷雖指揮州縣不得抑逼百姓請錢，而提舉等官又卻催促盡數散俵。故提舉等官以不能催促盡數散俵為失職，州縣之吏亦以俵錢不盡為弛慢不才。上下不得不遞相督責者，勢使之然，各不獲已也。由是言之，理難獨責州縣抑配矣。以臣愚見，欲乞先罷提舉、管勾等官，不令催督，然後可以責州縣不得抑配。其所俵錢，取民情願，專委州縣隨多少散之，不得須要盡數，亦不必須要闔縣之民戶戶盡請。如此，則自然無抑配之患矣。右謹具如前。臣以衰年昏病，不能深識遠慮，所見目前止於如此。然而青苗之議，久已喧然，中外群臣乞行寢罷者，不可勝數，其所陳久遠利害，必已詳盡而無遺矣。一旦陛下赫然開悟，悉采群議，追還新制，一切罷之，以便公私，天下之幸也。若中外所言雖多，猶未能感動天聽，則見行不便法中，有此三事尤係目下利害，如臣畫一所陳。伏望聖慈，特賜裁擇。今取進止。
請耕禁地劄子
臣昨奉使河東，相度沿邊經久利害。臣竊見河東之患，患在盡禁沿邊之地不許人耕，而私糴北界斛斗，以為邊儲，其大害有四。以臣相度，今若募人耕植禁地，則去四大害，而有四大利。
河東地形山險，輦運不通。邊地既禁，則沿邊乏食，每歲仰河東一路稅賦、和糴、入中，和博斛斗支往。沿邊人戶既阻險遠，不能輦運，遂齎金、銀、絹、銅錢等物，就沿邊貴價私糴北界斛斗。北界禁民以粟、馬南入我境，其法至死。今邊民冒禁私相交易，時引爭鬥，輒相斫射，萬一興訟，遂構事端。其引惹之患一也。今吾有地不自耕植，而偷糴鄰界之物以仰給，若敵常歲豐及緩法不察，而米過吾界則尚有可望。萬一虜歲不豐，或其與我有隙，頓嚴邊界禁約，而閉糴不通，則我軍遂至乏食。是我師饑飽係在敵人，其患二也。代州、岢嵐、寧化、火山四州軍，沿邊地既不耕，荒無定主，虜人得以侵占。往時代州陽武寨為蘇直等爭界，訟久不決，卒侵卻二三十里。見今寧化軍天池之側，杜思榮等又來爭侵，經年未決。岢嵐軍爭掘界壕，賴米光浚多方力拒而定。是自空其地，引惹北人歲歲爭界，其害三也。禁膏腴之地不耕，而困民之力以遠輸，其害四也。
臣謂禁地若耕，則一二歲間，北界斛斗可以不糴，則邊民無爭糴引惹之害；我軍無饑飽在敵之害；沿邊地有定主，無爭界之害；邊州自有粟，則內地之民無遠輸之害。是謂去四大害，而有四大利。今四州軍地可二三萬頃，若盡耕之，則其利歲可得三五百萬石。伏望聖慈特下兩府商議。如可施行，則召募耕種稅入之法，各有事目，容臣續具條陳。取進止。

[book_title]卷五　劄子
論契丹求御容劄子
臣伏見契丹所遣泛使，專為御容而來。中外之議，皆謂前歲既已許之，於理不可中止，失於不早踐言，至彼非時遣使。及朝夕以來，傳聞頗異，或云大臣共議，欲遂拒而不與。若然，則臣恐釁隙之端，自此而始。禍患之起，未易遽言。
大凡為國謀事者，必先明信義，重曲直，酌人情，量事勢，四者皆得，然後可以不疑。苟一有未然，尚恐敗事，況四者俱失，豈可不思？契丹與中國通盟久矣，而向來宗真特於信好，自表殷勤，別有家書，繼以畫像。聖朝納其來意，許以報之，而乃遷延至今，遂欲食言而中輟。是則彼以推誠結我，我以不信待之。失信傷義，甚非中國待強鄰之術，而又其曲在我，使彼易以為辭。自南北通和以來，信問往復之際，每於報答，常從優厚，假借既久，其心已驕。況此畫像之來，特表殷勤之意。是則於平常之禮，厚報以驕之；殷勤之來，則不報以沮之。沮之彼必怒，不報彼必恥，懷恥畜怒，何所不為，此人之常情也。許其父不許其子，厚薄之際，此亦人情之難處也。
臣竊見契丹來書，初無寒溫候問之言，直以踐言孤約為說，其意在於必得。若此時被沮，勢必更來，事既再三，豈能堅執？若待其失於遜順，已成釁隙，然後與之，則重為中國之辱。又使外域謂中國難以恩意交，惟可以勢力脅，因之引惹，別有他求，則為後患，何可涯哉！今契丹雖弱，而中國邊備未完，廟謀未勝，未可生事，而欲執我曲彼直之議，以起戎而結禍。夫察彼事勢，必不能中止；量我事勢，又未能必沮之。臣故曰四者俱失也。
臣又聞虜入境之日，地震星殞，變異非常。先事深防，猶恐不及，失計招禍，豈可自為？臣願聖慈出於獨斷，勿沮其善意，無失我信言。臣今欲乞回諭虜中，告以如約，直候今冬因遣常使時與之，則於事體稍便。伏乞速下兩府商議。上係國家利害，臣不敢不言。今取進止。
論澧州瑞木乞不宣示外廷劄子
臣近聞澧州進柿木成文，有「太平之道」四字，其知州馮載，本是武人，不識事體，便為祥瑞，以媚朝廷。臣謂前世號稱太平者，四海晏然，萬物得所。方今西羌叛逆，未平之患在前；北虜驕悖，藏伏之禍在後。一患未滅，一患已萌。加以西則瀘戎，南則湖嶺，凡與四夷連接，無一處無事。而又內則百姓困弊，盜賊縱橫。昨京西、陝西出兵八九千人捕數百之盜，不能一時剪滅，祇是僅能潰散，然卻於別處結集。今張海雖死，而達州軍賊已卻百人，又殺使臣，其勢不小。興州又奏八九十人。州縣皇皇，何以存濟？以臣視之，乃是四海騷然，萬物失所，實未見太平之象。
臣聞天道貴信，示人不欺。臣不敢遠引他事，只以今年內事驗之。昨夏秋之間，太白經天，累月不滅；金木相掩，近在端門。考於星占，皆是天下大兵將起之象。豈有才出大兵之象，又出「太平之道」？是一歲之內，前後頓殊？豈非星象麗天，異不虛出？凡於戒懼，常合修省。而草木萬類，變化無常，不可信憑，便生懈怠。臣又若使木文不偽，實是天生，則亦有深意。蓋其文止曰：「太平之道」者，其意可推也。夫自古帝王致太平皆自有道。得其道則太平，失其道則危亂。
臣視方今，但見其失，未見其得也。願陛下憂勤萬務，舉賢納善，常如近日，不生逸豫，則二三歲間，漸期修理。若以前賊張海等小衰，便謂後賊不足憂；以近京得雪，便謂天下大豐熟；見北敵未來，便謂必無事；見西賊通使，便謂可罷兵，指望太平，漸生安逸，則此瑞木乃誤事之妖木耳。臣見今年曾進芝草者，今又進瑞木，竊慮四方相效，爭造妖妄。其所進瑞木，伏乞更不宣示臣寮。仍乞速詔天下州軍，告以興兵累年，四海困弊，方當責己憂勞之際，凡有奇禽異獸草木之類，並不得進獻。所以彰示聖德，感勵臣民。進取止。
論河北守備事宜劄子
臣伏見朝廷方遣使與西賊議通和之約，近日竊聞邊臣頻得北界文字，來問西夏約和了與未了。苟實如此，事深可憂。臣以謂天下之患，不在西戎，而在北敵，縱使無此文字，終須貽患朝廷。契丹通好僅四十年，無有纖芥之隙，而輒萌奸計，妄有請求。竊以敵國貪婪，性情叵測，遇強則伏，見弱便欺，見我無謀，動皆曲就，謂我為弱，知我可欺。故添以金繒，未滿其志；更邀名分，抑使必從。無事而來，尚猶如此，若更因西事，攬以為功，別有過求，將何塞請？此天下之人無愚與智，共為朝廷寒心者也。今若果有文字來督通和之事，則臣謂北敵狂計，其跡已萌，不和則詰我違言，既和則論功責報，不出年歲，恐須動作，苟難曲就，必至交兵。
至於選將練師，既難卒辦，禦戎致勝，當在機先。臣竊怪在朝之臣，尚偷安靜，自河以北，絕無處置，因循弛慢，誰復掛心？豈可待北使在廷，寇兵壓境，然後計無所出，空務張皇而已哉！今國家必謂兩意雖乖，尚牽盟誓，邊防處置，未敢張皇。以臣思之，莫若精選材臣，付與邊郡，使其各圖禦備，密務修完，此最為得也。況今邊防處置，百事乖方，惟有擇人，最為首務。今北邊要害州軍，不過十有餘處，於文武臣寮中選擇十餘人，不為難得。各以一州付之，使其各得便宜，如理家事，完城壘，訓兵戎，習山川，蓄糧食，凡百自辦，不煩朝廷經度。以茲預備，尚可支吾。至如鎮定一路，最為要害。張存昔在延州，以不了事罷去，今乃委以鎮府。王克基凡庸輕巧，非將臣之材，而任定州。其餘州郡，多匪其人。
臣欲乞陛下特詔兩府大臣，取見在邊郡守臣可以禦敵捍城、訓兵待戰者留之，其餘中常之材不堪邊任者悉行換易。若秋風漸勁，敵釁有端，陛下試思邊鄙之臣，誰堪力戰？朝廷之將，誰可出師？當臣初授諫職之時，見朝廷進退大臣，陛下銳意求治，必謂群臣自此震懾，百事自此修舉。西北二事最為大者，自當處置，不待人言。
及就職以來已數十日，而政令之出，漸循舊弊。惟言事之臣拾遺補闕者，勉強施行其一二。至如講大利害，正大紀綱，外製四夷，內紓百姓，凡廟堂帷幄之謀，未有一事施行於外者。臣忝司諫諍，豈敢不言？伏望陛下不忘社稷之深恥，無使西北之交侵，駿發天威，督勵臣下。仍乞詢問兩府大臣，西鄙和與不和，能保契丹別無辭說否？苟有所說，能以廟謨奇算沮止之否？苟無謀以止之，則練兵選將，備邊待寇，賊至而後圖，能不敗事否？臣願陛下勿謂去歲六符之來可以賄解，今而有請，則事難從矣。勿謂累年西賊為患，習以為常，若此事一動，則天下搖矣。臣所言者，社稷之大計也，願陛下留意而行之。取進止。
論麟州事宜劄子
臣昨奉聖旨，至河東與明鎬商量麟州事。緣臣未到間，鎬已一面與施昌言等先有奏議。尋再準樞密院劄子，備錄鎬等所奏，令臣更切同共從長相度。臣遂親至河外相度利害，與明鎬等再行商議，乞那減兵馬人數，可以粗減兵費，已具連署奏聞。此外臣別有短見，合盡條陳。其利害措置之說，列為四議：一曰辨眾說，二曰較存廢，三曰減寨卒，四曰委土豪。如此，則經久之謀，庶近禦邊之策。謹具畫一如後：
一曰辨眾說者，臣竊詳前後臣寮起請，其說有四：或欲廢為寨名，或欲移近河次，或欲抽兵馬以減省饋運，或欲添城堡以招輯蕃、漢。然廢為寨而不能減兵，則不若不廢，苟能減兵而省費，則何害為州？其城壁堅完，地形高峻，乃是天設之險，可守而不可攻。其至黃河與府州，各才百餘里，若徙之河次，不過移得五七十里之近，而棄易守難攻之天險。以此而言，移、廢二說，未見其可。至如抽減兵馬，誠是邊議之一端。然兵冗不獨麟州，大弊乃在五寨，若只減麟州而不減五寨，與不減同。凡招輯蕃、漢之民，最為實邊之本。然非朝廷一力可自為，必須委付邊臣，許其久任，漸推恩信，不限歲年，使得失不係於朝廷之急，而營緝如其家事之專，方可收其遠效，非二年一替之吏所能為也。臣謂減兵添堡之說，近之而未得其要。
二曰較存廢者，今河外之兵，除分休外，尚及二萬。大抵盡河東二十州軍以贍二州、五寨，為河外數百邊戶而竭數百萬民財，賊雖不來，吾已自困，使賊得不戰疲人之策，而我有殘民斂怨之勞。以此而思，則似可廢，然未知可存之利。今二州、五寨雖云空守無人之境，然賊亦未敢據吾地，是尚能斥賊於二三百里外。若麟州一議移廢，則五寨勢亦難存，兀爾府州便為孤壘，而自守不暇。是賊可以入據我城堡，耕牧我土田，夾河對岸，為其巢穴。今賊在數百里外，沿河尚費於防秋，若使夾岸相望，則泛舟踐冰，終歲常憂寇至，沿河內郡，盡為邊戍。以此而慮，則不可不存，然須得存之之術。
三曰減寨卒者，臣勘會慶曆三年一年用度，麟州用糧七萬餘石，草二十一萬餘束。五寨用糧一十四萬餘石，草四十萬餘束，其費倍於麟州。於一百二十五里之地列此五寨，除分兵歇泊外，尚有七千五百人，別用二千五百人負糧，又有並、忻等十州軍百姓輸納，外及商旅入中往來，其冗長勞費，不可勝言。逐寨不過三五十騎巡綽伏路，其餘坐無所為。蓋初建五寨之時，本不如此，寨兵各有定數，建寧置一千五百人，其餘四寨各止三百至五百，今之冗數，並是後來增添。臣謂今事宜稍緩，不比建寨之初，然且約舊數，尚不至冗費。臣請只於建寧留一千人，置一都巡檢。其鎮川、中堠、百勝三寨，各留五百。其餘寨兵所減者，屯於清寨堡，以一都巡檢領之，緣此堡最在近東，隔河便是保德軍，屯兵可以就保德軍請糧，則不煩輸運過河供饋。若平日路人宿食諸寨，五百之卒巡綽有餘，或些小賊馬，則建寧之兵可以禦捍，若賊數稍多，則清寨之兵不失應援。蓋都不去百里之內，非是減兵，但那移就食而已。如此，則河外省費，民力可紓。
四曰委土豪者，今議麟州者，存之則困河東，棄之則失河外。若欲兩全而不失，莫若擇一土豪，委之自守。麟州堅險，與兵二千，其守足矣。況所謂土豪者，乃其材勇獨出一方，威名既著，敵所畏服，又能諳敵情偽，凡於戰守，不至乖謀。若委以一州，則其覺當自視州如家，係己休戚，其戰自勇，其守自堅。又其既是土人，與其風俗情接，人賴其勇，亦喜附之，則蕃、漢之民可使漸自招集。是外能捍賊而戰守，內可緝民以實邊，省費減兵，無所不便，比於命吏而往，凡事仰給於朝廷，利害百倍也。必用土豪，非王吉不可。吉見在建寧寨，蕃、漢依吉而耕於寨側者已三百家，其材勇則素已知名，況其官序，自可知州。一二年間，視其後效，苟能善守，則可世任之，使長為捍邊之守。右臣所陳，乃是大計，伏望聖慈，特賜裁擇。若可以施行，則紓民減費之事，容臣續具條列。取進止。
論湖南蠻賊可招不可殺劄子
臣風聞楊畋近與蠻賊鬥敵，殺得七八十人首級。仍聞入彼巢穴，奪其糧儲，挫賊之鋒，增我士氣。畋之勇略，固亦可嘉，然朝廷謀慮事機，宜思久遠。竊恐上下之心，急於平賊，聞此小捷，便形虛喜，不能鎮靜，外示輕脫。其間二事，尤合深思：一曰不待成功，便行厚賞。二曰謂其可殺，更不肯招。苟或如此，則計之大失，而事之深害也。
今湖南捕賊者，殺一人頭賞錢十千，官軍利賞，見平人盡殺。平人驚懼，盡起為盜，除鄧和尚、李花腳等數十頭項外，其餘隨大小成火者不可勝數。今畋所擊只一洞，所聚已二千餘人，於二千人中殺七八十人，是二十分之一，其餘時暫鳥散，必須復集。臣見自古蠻蜒為害者，不聞盡殺，須是招降。昨緣邵飾等失信於黃捉鬼，遂恐更難招誘。今若因畋小勝，示以恩威，正是天與招服之機，不可失也。若令畋自作意度招取大頭項者，因此小勝，傳布捷聲，其餘諸處結集者分行招誘，藉此聲勢，必可盡降，旬日之間，湖南定矣。若失此時，漸向夏熱，以我所病暑之兵，當彼慣習水土之賊，小有敗衄，則彼勢復堅，不惟為害湖南，必慮自此貽朝廷憂患。今於未了之間，便行厚賞，則諸處巡檢、捕賊官等見畋獲賞，爭殺平人，而畋等自恃因戰得功，堅執不招之議，朝廷亦恃畋小勝，更無招輯之心，上下失謀，必成大患。其楊畋等，伏乞且降敕書獎諭，授與事宜，俟彼招安，便行厚賞。
今湖南賊數雖多，然首惡與本賊絕少，其餘盡是枉遭殺戮、逼脅為盜之徒，在於人情，豈忍盡殺？惟能全活人命多者，則其功更大。仍乞明說此意，諭與楊畋。其賞典，乞少遲留，庶合事體。取進止。
論乞放還蕃官胡繼諤劄子
臣竊見朝廷前歲以延州蕃官胡繼諤因為邊臣所疑，移入內地，見任亳州都監，以子守清悉領父之諸部。風聞近為不服亳州水土，死亡卻家族，身又疾病，曾有奏陳，乞移一京西地涼之處。臣謂方今西鄙用兵之際，朝廷宜廣推恩信，撫禦蕃夷。既欲守清盡死於邊疆，當厚遇繼諤，保全其家族，豈有既任其子，又疑其父？繼諤求遷內地，其實異鄉，雖曰居官，乃是囚係，致其失所，身病家亡。況彼初心，又無顯過。在繼諤之身，已有幽囚冤枉之歎；於守清之分，又失駕馭豪傑之方。萬一繼諤疾病，死而不歸，守清父子之心，豈得無恨？反視中國，乃為世仇，必與邊陲，別生患害。其餘部族，亦必離心。國家自用兵以來，凡有計謀，未聞勝算，尤於招撫蕃夷之術，常失恩威，致使離叛者多，皆願附賊。在於繼諤，處置特乖。臣欲乞因其有請，召至京師，與雪前疑，厚加禮遇，放還本族，示以推誠。守清得父子復完，必思盡節；繼諤感國家之遇，必有所施。若朝廷猶以為疑，即乞先以此意詔問守清，計其必無棄父之理。若彼自不欲其歸，則他日可無後患。取進止。
論乞與元昊約不攻唃廝囉劄子
臣風聞魚周詢、餘靖、孫抃等奉使北敵，皆有事宜，為北敵中詰問元昊通和之意，將來必須因此別與朝廷生患。又聞敵人已欲議移界至，漸示相侵，禍亂之萌，其端可見。臣自去年春始蒙聖恩，擢在諫列，便值朝廷與西賊初議和好。臣當時首建不可通和之議，前後具奏狀、劄子十餘次論列，皆言不和則害少，和則害多，利害甚詳，懇切亦至。然天下之士無一人助臣言，朝廷之臣無一人采臣說。今和議垂就，禍胎已成，而韓琦自西來，方言和有不便之狀；餘靖自北至，始知敵利急和之謀。見事何遲，雖悔無及。當臣建議之際，眾人方欲急和，以臣一人，誠難力奪眾議。今韓琦、餘靖親見二敵事宜，中外之人亦漸知通和為患，臣之前說，稍似可采。但願大臣不執前議，早肯回心，則於後悔之中，尚有可為之理。昨來許賊之物，數已太多，然尚有禁青鹽、還侵地等事，非賊所利。幸其因此自絕，不遣人來，朝廷深戒前非，慎自持重，因而罷議，不落賊計，則轉禍為福，後策可為。若賊誌愈驕，貪心未滿，復遣人使，更有須求，則假此為名，亦可拒絕。今通和之事，為中國之患大，為二敵之利深。萬一西賊貪利深而不惜侵地，更無他求，急來就和，則此時取舍，便係安危。陛下宜詔執議之臣，定果決之計，認賊肯和之意，知我害彼利之謀，尤須多方以事拒絕。臣計西賊無故而請和者，不止於北敵通謀共困中國，兼欲詐謀款我，並力以吞唃廝囉、摩旃、瞎旃之類諸族，地大力盛，然後東向以攻中國耳。今若未有他計拒其來和，則當賜以詔書，言唃廝囉等皆受朝廷官爵，父子為國蕃臣，今若講和，則不得攻此數族。且攻此數族，是賊本心所貪，聞我此言，必難聽約，用此為說，亦可解和。臣所以區區惟願未和者，蓋臣愚慮知不和患輕，易為處置，和後患大，不可支吾。臣前後奏章，論列已備，此乃天下安危大計。聖心日夜所憂。臣為言事之官，見利害甚明，若不極言，罪當誅戮。伏望省覽。取進止。
論與西賊大斤茶劄子
臣伏睹昨者西賊來議通和，朝廷許物數目不少，內茶一色，元計五萬斤。緣中國茶法大斤小斤不同，當初擬議之時，朝廷謀慮不審，不曾明有指定斤數。竊慮西賊通和之後，須要大斤，若五萬斤大斤，是三十萬小斤之數。如此，則金帛二十萬，茶三十萬，乃是五十萬物。真宗時，契丹大舉至澶州，只用三十萬物。三十年後，乘國家用兵之際，兩國交爭，方添及五十萬。今元昊一隅之敵，一口便與五十萬物，臣請略言為國家大患一兩事，不知為國計者何以處之？三十萬斤之茶，自南方水陸二三千里，方至西界。當今民力困乏，陛下不恥屈誌就和，本為休民息力，若歲般輦不絕，只此一物，可使中國公私俱困，此大患一也。計元昊境土人民，歲得三十萬茶，其用已足。然則兩榷場舍茶之外，須至別降好物博易賊中無用之物，其大患二也。契丹常與中國為敵國，指元昊為小邦，若見元昊得物之數與彼同，則須更要增添，何以應副？不過雲茶不比銀、絹，本是粗物，則彼必須亦要十數萬大斤。中國大貨利止於茶鹽而已，今西賊一歲三十萬斤，北敵更要三二十萬，中國豈得不困？此其大患三也。昨與西賊議和之初，大臣急欲事就，不顧國家利害，惟恐許物不多。及和議將成，契丹語泄，兩府方有悔和之色，然許物已多，不可追改。今天幸有此一事，尚可罷和。臣乞陛下特召兩府大臣共議，保得久遠，供給四夷，中國不困，則雖大斤不惜。若其為患如臣所說，不至妄言，即乞早議定計。取進止。
言西邊事宜第二劄子
臣近曾上言諒祚為邊患，朝廷宜早圖禦備，及乞遣一重臣親與邊將議定攻守大計等事。至今多日，未蒙降出施行。臣竊見慶曆中元昊作過時，朝廷輕敵玩寇，無素定之謀。每遇邊奏急來，則上下惶恐，倉卒指揮。既多不中事機，所以落賊奸便，敗軍殺將，可為痛心。今者諒祚以萬騎寇秦、渭兩路，焚燒數百里間，掃蕩俱盡，而兩路將帥不敢出一人一騎，則國威固已挫矣。諒祚負恩背德如此，陛下未能發兵誅討，但遣使者齎詔書賜之，又拒而不納，使者羞愧俯首，懷詔而回，則大國不勝其辱矣。當陛下臨御之初，遭此狂童，威沮國辱，此臣等之罪也。臣謂陛下宜赫然發憤，以邊事切責大臣。至於山川形勢有利有不利，士卒勇怯孰可用孰不可用，何處宜攻，何處宜守，何兵宜屯某地，何將可付某兵，如此等事甚多，皆陛下聖慮所宜及者。臣謂陛下宜因閑時禦便殿，召當職之臣，使按圖指畫，各陳所見。陛下可以不下席而盡在目前，然後製以神機睿略，責將相以成功。而陛下以萬機之繁，既未及此；兩府之臣如臣等日所進呈，又皆常程公事，亦未嘗聚首合謀，講定大計。外則四路邊臣，自賊馬過後，亦不聞別有擘畫。臣恐上下因循，又如慶曆之初矣。近者韓琦曾將慶曆中議山界文字進呈，此邊事百端中一端爾。蓋琦亦患事未講求，假此文字為題目，以牽合眾之人論爾。自進呈後，尋送密院，至今多日，亦未曾擬議。臣以非才，陛下任之政府，便是國之謀臣。若其謀慮淺近，所言狂妄，自可黜去不疑。臣亦昨因目疾，懇求解職，曲蒙聖恩，未許其去。既使在其位，又棄其言而不問，使臣屍祿厚顏，何以自處？所有臣前來所上奏狀，欲望聖慈降付中書、密院，與韓琦山界文字一處商量。若其言果不足取，棄之未晚。今取進止。
論西賊占延州侵地劄子
臣竊聞元昊近於延州界上修築城壘，強占秦地，欲先得地，然後議和，故楊守素未來，而占地之謀先發，又聞邊將不肯力爭。此事所係利害甚大。臣料賊意，見朝廷累年用兵有敗無勝，一旦計無所出，厚以金帛買和，知我將相無人，便欲輕視中國，一面邀求賂遺，一面侵占邊疆。不惟驕賊之心難從，實亦為國之害不細。今若縱賊於侵地立起堡塞，則延州四面更無捍蔽，便為孤壘。其賊盡據要害之地，他時有事，延州不可保守。若失延州，則關中遂為賊有。以此而言，則所侵之地不可不爭。伏況西賊議和，事連北敵。今人無愚智，皆知和為不便，但患國家許物已多，難為中悔，若得別因他事，猶可絕和。何況此侵地是中國合爭之事，豈可不爭？臣謂今欲急和而不顧利害者，不過邊臣外憚於禦賊，而內欲邀議和之功，以希進用耳，故不肯擊逐羌人，力爭侵地。蓋小人無識，只苟日前榮進之利，不思國家久遠之害。是國家屈就通和，只與邊臣為一時進身之利，而使社稷受無涯之患。陛下為社稷計，豈不深思！大臣為社稷謀，豈不極慮！伏望聖慈遣一使往延州，令龐籍力爭，取昊賊先侵之地，不令築城堡塞。若緣此一事得絕和議，則社稷之福也。臣仍慮西賊來人，尚有青鹽之說，此事人人皆知不可許。亦慮小人無識急於就和者，尚陳鹽利，以惑聖聰。伏望聖慈，不納浮議。取進止。

[book_title]卷六　狀
論杜衍范仲淹等罷政事狀
臣聞士不忘身不為忠，言不逆耳不為諫。故臣不避群邪切齒之禍，敢幹一人難犯之顏。惟賴聖明，幸加省察。臣伏見杜衍、韓琦、范仲淹、富弼等，皆是陛下素所委任之臣，一旦相繼罷黜，天下之士皆素知其可用之賢，而不聞其可罷之罪。臣雖供職在外，事不盡知，然臣竊見自古小人讒害忠賢，其說不遠。欲廣陷良善，則不過指為朋黨；欲動搖大臣，則必須誣以專權。其何故也？夫去一善人而眾善人尚在，則未為小人之利；欲盡去之，則善人少過，難為一二求瑕；惟有指以為朋，則可一時盡逐。至如大臣已被知遇而蒙信任，則難以他事動搖，惟有專權，是上之所惡，故須此說，方可傾之。臣料衍等四人各無大過，而一時盡逐，弼與仲淹委任尤深，而忽遭離間，必有以朋黨、專權之說上惑聖聰者。臣請試辨之。
昔年仲淹初以忠言讜論聞於中外，天下賢士爭相稱慕，當時奸臣誣作朋黨，猶難辨明。自近日陛下擢此數人，並在兩府，察其臨事，可見其不為朋黨也。蓋衍為人清慎而謹守規矩，仲淹則恢廓自信而不疑，琦則純信而質直，弼則明敏而果銳。四人為性，既各不同，雖皆歸於盡忠，而其所見各異，故於議事，多不相從。至如杜衍欲深罪滕宗諒，仲淹則力爭而寬之。仲淹謂契丹必攻河東，請急修邊備，富弼料以九事，力言契丹必不來。至如尹洙，亦號仲淹之黨，及爭水洛城事，韓琦則是尹洙而非劉滬，仲淹則是劉滬而非尹洙。此數事尤彰著，陛下素已知者。此四人者，可謂天下至公之賢也。平日閑居，則相稱美之不暇；為國議事，則公言廷諍而不私。以此而言，臣見衍等真得漢史所謂忠臣有不和之節，而小人讒為朋黨，可謂誣矣。
臣聞有國之權，誠非臣下之得專也。然臣竊思仲淹等自入兩府以來，不見其專權之跡，而但見其善避權也。
權者，得名位則可行，故好權之臣必貪位。自陛下召琦與仲淹於陝西，琦等讓至五六，陛下亦五六召之。富弼三命學士，兩命樞密副使，每一命皆再三懇讓，讓者愈切，陛下用之愈堅，臣但見其避讓大繁，不見其好權貪位也。及陛下堅不許辭，方敢受命，然猶未敢別有所為。陛下見其皆未行事，乃特開天章，召而賜坐，授以紙筆，使其條事。然眾人避讓，不敢下筆，弼等亦不敢獨有所述。因此又煩聖慈，特出手詔，指定姓名，專責弼等列條大事而行之。弼等遲回，又近一月，方敢略條數事。仲淹深練世事，必知凡百難猛更張，故其所陳，志在遠大而多若迂緩，但欲漸而行之以久，冀皆有效。弼性雖銳，然亦不敢自出意見，但多舉祖宗故事，請陛下擇而行之。自古君臣相得，一言道合，遇事便行，臣方怪弼等蒙陛下如此堅意委任，督責丁寧，而猶遲緩自疑，作事不果，然小人巧譖已曰專權者，豈不誣哉！
至如兩路宣撫，聖朝常遣大臣。況自中國之威，近年不振，故元昊叛逆一方，而勞困及於天下。北虜乘釁，違盟而動，其書辭侮慢，至有貴國祖宗之言。陛下憤恥雖深，但以邊防無備，未可與爭，屈誌買和，莫大之辱。弼等見中國累年侵淩之患，感陛下不次進用之恩，故各自請行，力思雪恥，沿山傍海，不憚勤勞，欲使武備再修，國威復振。臣見弼等用心，本欲尊陛下威權以禦四夷，未見其侵權而作過也。
伏惟陛下睿哲聰明，有知人之聖，臣下能否，洞見不遺。故於千官百辟之中，特選得此數人，驟加擢用。夫正士在朝，群邪所忌，謀臣不用，敵國之福也。今此數人一旦罷去，而使群邪相賀於內，四夷相賀於外，此臣所為陛下惜之也。
伏惟陛下聖德仁慈，保全忠善，退去之際，恩禮各優。今仲淹四路之任亦不輕矣，惟願陛下拒絕群謗，委任不疑，使盡其所為，猶有裨補。方今西北二虜交爭未已，正是天與陛下經營之時，如弼與琦，豈可置之閑處？伏望陛下早辨讒巧，特加圖任，則不勝幸甚。
臣自前歲召入諫院，十月之內，七受聖恩，而致身兩製，方思君寵至深，未知報效之所。今群邪爭進讒巧，正士繼去朝廷，乃臣忘身報國之秋，豈可緘言而避罪？敢竭愚瞽，惟陛下擇之。
論禁止無名子傷毀近臣狀
右臣竊見前年宋庠等出外之時，京師先有無名子詩一首傳於中外，尋而庠罷政事。近又風聞外有小人欲中傷三司使王堯臣者，復作無名子詩一篇，略聞其一兩句。臣自聞此詩，日夕疑駭，深思事理，不可不言。
伏以陛下視聽聰明，外邊事無小大無不知者，竊恐此詩流傳漸廣，須達聖聰。臣忝為陛下耳目之官，不欲小人浮謗之言上惑天聽，合先論列，以杜奸讒。況自兵興累年，繼以災旱，民財困竭，國帑空虛，天下安危係於財用虛實，三司之職，其任非輕。
近自姚仲孫罷去之後，朝廷以積年蠹弊、貧虛窘乏之三司付與堯臣，仰其辦事，乃是陛下委信責成之日，堯臣多方展效之時。臣備見從前任人，率多顧惜祿位，寧可敗事於國，不肯當怨於身。如堯臣者，領職以來，未及一月，自副使以下不才者悉請換易，足見其不避嫌怨，不徇人情，竭力救時，以身當事。今若下容讒間，上不主張，則不惟才智之臣無由展效，亦恐忠義之士自茲解體。臣思作詩之人雖不知其姓名，竊慮在朝之臣有名位與堯臣相類者，嫉其任用，故欲中傷，只知爭進於一時，不思沮國之大計。伏自陛下罷去呂夷簡、夏竦之後，進用韓琦、范仲淹以來，天下欣然，皆賀聖德。君子既蒙進用，小人自恐道消，故共喧然，務騰讒口，欲惑君聽，欲沮好人。不早絕之，恐終敗事。況今三司蠹弊已深，四方匱乏已極，堯臣必須大有更張，方能集事。未容展效，已被謗言。臣近日已聞浮議紛然，雲堯臣更易官吏，專權侵政。今又造此詩語，搖惑群情，若不止之，則今後陛下無以使人，忠臣無由事主。讒言罔極，自古所患，若一啟其漸，則扇惑群小，動搖大臣，貽患朝廷，何所不至！
伏望特降詔書，戒勵臣下：敢有造作言語、誣構陰私者，一切禁之；及有轉相傳誦，則必推究其所來，重行朝典。所貴禁止讒巧，保全善人。謹具狀奏聞，伏候敕旨。
論茶法奏狀
右臣伏見朝廷近改茶法，本欲救其弊失，而為國誤計者，不能深思遠慮，究其本末，惟知圖利，而不圖其害。方一二大臣銳於改作之時，樂其合意，倉卒輕信，遂決而行之。令下之日，猶恐天下有以為非者，遂直詆好言之士，指為立異之人，峻設刑名，禁其議論。事既施行，而人知其不便者，十蓋八九。然君子知時方厭言而意殆不肯言，小人畏法懼罪而不敢言。
今行之逾年，公私不便，為害既多。而一二大臣以前者行之太果，令之太峻，勢既難回，不能遽改。而士大夫能知其事者，但騰口於道路，而未敢顯言於朝廷。幽遠之民日被其患者，徒怨嗟於閭里，而無由得聞於天聽。陛下聰明仁聖，開廣言路，從前容納，補益尤多。今一旦下令改事，先為峻法，禁絕人言。中外聞之，莫不嗟駭。語曰：「防民之口，甚於防川，川壅而潰，傷人必多。」今壅民之口已逾年矣，民之被害者亦已眾矣，古不虛語，於今見焉。
臣亦聞方改法之時，商議已定，猶選差官數人，分出諸路，訪求利害。然則一二大臣不惟初無害民之意，實亦未有自信之心。但所遣之人既見朝廷必欲更改，不敢沮議，又志在希合，以求功賞。傳聞所至州縣，不容吏民有所陳述，直云「朝廷意在必行，但來要一審狀爾」。果如所傳，則誤事者在此數人而已。
蓋初以輕信於人，施行太果，今若明見其害，救失何遲？患莫大於遂非，過莫深乎不改。臣於茶法，本不詳知，但外論既喧，聞聽漸熟。古之為國者，庶人得謗於道，商旅得議於市，而士得傳言於朝，正為此也。臣竊聞議者謂茶之新法既行，而民無私販之罪，歲省刑人甚多，此一利也。然為害者五焉。
江南、荊湖、兩浙數路之民，舊納茶稅，今變租錢，使民破產亡家，怨嗟愁苦，不可堪忍，或舉族而逃，或自經而死。此其為害一也。
自新法既用，小商所販至少，大商絕不通行。前世為法以抑豪商，不使過侵國利與為僭侈而已，至於通流貨財，雖三代至治，猶分四民，以相利養。今乃斷絕商旅，此其為害二也。
自新法之行，稅茶路分猶有舊茶之稅絕，而新茶之稅少。年歲之間，舊茶稅盡，新稅不登，則頓虧國用。此其為害三也。
往時官茶容民入雜，故茶多而賤，遍行天下。今民自買賣，須要真茶，真茶不多，其價遂貴。小商不能多販，又不暇遠行，故近茶之處，頓食貴茶，遠茶之方，向去更無茶食。此其為害四也。
近年河北軍糧用見錢之法，民入米於州縣，以鈔算茶於京師。三司為於諸場務中擇近上場分，特留八處，專應副河北入米之人翻鈔算請。今場務盡廢，然猶有舊茶可算，所以河北和糴，日下未妨。竊聞自明年以後，舊茶當盡，無可算請，則河北和糴，實要見錢。不惟客旅得錢，變轉不動，兼亦自京師歲歲輦錢於河北和糴，理必不能。此其為害五也。
一利不足以補五害，今雖欲減放租錢以救其弊，以特寬民之一端爾，然未盡公私之利害也。伏望聖慈特詔主議之臣，不護前失，深思今害，黜其遂非之心，無襲弭謗之跡，除去前令，許人獻說，亟加詳定，精求其當，庶幾不失祖宗之舊制。
論史館日曆狀
右臣伏以史者，國家之典法也。自君臣善惡功過，與其百事之廢置，可以垂勸戒、示後世者，皆得直書而不隱。故自前世有國者，莫不以史職為重。伏見國朝之史，以宰相監修，學士修撰，又以兩府之臣撰時政記，選三館之士當升擢者乃命修起居注。如此，不為不重矣。
然近年以來，員具而職廢，其所撰述簡略遺漏，百不存一，至於事關大體者，皆沒而不書，此實史官之罪而臣之責也。然其弊在於修撰之官，惟據諸司供報，而不敢書所見聞故也。今時政記雖是兩府臣僚修纂，然聖君言動有所宣諭，臣下奏議事關得失者，皆不紀錄，惟書除目、辭見之類，至於起居注亦然，與諸司供報公文無異。修撰官只據此銓次，係以日月，謂之日曆而已。是以朝廷之事，史官雖欲書而不得書也。
自古人君皆不自閱史，今撰述既成，必錄本進呈，則事有諱避，史官雖欲書而又不可得也。加以日曆、時政記、起居注，例皆承前，積滯相因。故纂錄者常務追修累年前事，而歲月既遠，遺失莫存。至於事在目今，可以詳於見聞者，又以追修積滯，不暇及之。若不革其弊，則前後相因，史官永無舉職之時，使聖朝典法遂成廢墜矣。臣竊聞李元昊自初僭叛至復稱臣，始終一宗事節，皆不曾書。亦聞修撰官甚欲紀述，以修纂後時，追求莫得故也。其於他事，又可知焉。
臣今欲乞特詔修時政論、起居注之臣，並以德音宣諭、臣下奏對之語書之。其修撰官不得依前只據諸司供報編次除目、辭見，並須考驗事實：其除某官者以某功，如狄青等破儂智高，文彥博等破王則之類；其貶某職者坐某罪，如昨來麟州守將及并州龐籍緣白草平事，近日孫沔所坐之類，事有文據及跡狀明白者，皆備書之。所以使聖朝賞罰之典，可以勸善懲惡，昭示後世。若大臣用情，朝廷賞罰不當者，亦得以書為警戒。此國家置史之本意也。至於其他大事，並許史院據所聞見書之，如聞見未詳者，直牒諸處會問，及臣寮公議異同、朝廷裁置處分並書之。已上事節，並令修撰官逐時旋據所得錄為草卷，標題月分，於史院躬親入櫃封鎖，候諸司供報齊足，修為日曆。仍乞每至歲終，命監修宰相親至史院，點檢修撰官紀錄事跡，內有不勤其事、隳官失職者，奏行責罰。其時政記、起居注、日曆等，除今日以前積滯者不住追修外，截自今後，並令次月供報，如稍遲滯，許修撰官自至中書、柩密院催請。其諸司供報拖延，及史院有所會問，諸處不畫時報應，致妨修纂者，其當行手分，並許史院牒開封府勾追嚴斷。其日曆、時政紀、起居注，並乞更不進本。所貴少修史職，上存聖朝典法。此乃臣之職事，不敢不言。謹具狀奏聞，伏候敕旨。
議學狀
右，臣等伏見近日言事之臣為陛下言建學取士之法者眾矣：或欲立三舍以養生徒；或欲復五經而置博士；或欲但舉舊制則修廢墜；或欲特創新學而立科條。其言雖殊，其意則一。陛下慎重其事，下其議於群臣。而議者遂欲創新學，立三舍，因以辨士之能否而命之以官。其始也，則教以經藝文辭；其終也，則取以材識德行。聽其言則甚備，考於事則難行。
夫建學校以養賢，論材德而取士，此皆有國之本務，而帝王之極致也，而臣等謂之難行者，何哉？
蓋以古今之體不同，而鳳之方皆異也。古之建學取土之制，非如今之法也。蓋古之所謂為政與設教者，遲速異宜也。夫立時日以趨事，考其功過而督以賞罰者，為政之法也，故政可速成。若夫設教，則以勸善興化、尚賢勵俗為事，其被於人者漸，則入於人也深，收其效者遲，則推其功也遠，故常緩而不迫。古者家有塾，黨有庠，遂有序，國有學。自天子諸侯之子，下至國之俊選，莫不入學。自成童而學，至年四十而仕。其習乎禮樂之之容，講乎仁義之訓，敦乎孝梯之行，以養父兄、事長上、信朋友，而臨財廉，處眾讓。其修於身，行於家，達於鄰裏，聞於鄉黨，然後詢於眾庶，又定於長老之可信者而薦之，始謂之秀士。久之，又取其甚秀者為選士；久之，又取其甚秀者為俊士；久之，又取其甚秀者為進士。然後辨其論，隨其材而官之。
夫生七八十歲而死者，人之常壽也。古乃以四十而仕，蓋用其半生為學考行，又廣察以鄰裏鄉覺，而後其人可知。然則積德累善如此勤而久，求賢審官如此慎而有次第，然後矯偽幹利之士不容於其間，而風俗不陷於俞薄也。古之建學取士，其鳳之方如此也。方今之制，以貢舉取人。往者四歲一詔貢舉，而議者患於太遲，更趣之為間歲。而應舉之士來學於京師者，類皆去其鄉里，遠其父母妻子，而為旦暮幹祿之計。非如古人自成童至於四十，就學於其庠序，而鄰裏鄉黨得以眾察徐考其行實也。蓋古之養士本於舒遲，而今之取人患於急迫，此施設不同之大概也。
臣請詳言方今之弊。既以文學取士，又欲以德行官人，且速取之歟，則真偽之情未辨，是朝廷本欲以學勸人修德行，反以利誘人為矯偽。此其不可一也。
若遲取之歟，待其眾察徐考而漸進，則文辭之士先已中於甲科，而德行之人尚未登於內舍。此其不可二也。
且今入學之人，皆四方之遊士，齎其一身而來，烏合群處，非如古人在家在學，自少至長，親戚朋友，鄰裏鄉黨眾察徐考其行實也。不過取於同舍一時之毀譽，而決於學官數人之品藻爾。然則同學之人，蹈利爭進，愛憎之論，必分朋黨。昔樂漢之俗尚名節，而黨人之禍及天下，其始起於處士之橫議而相訾也。此其不可三也。
夫人之材行，若不因臨事而見，則守常循理，無異眾人。苟欲異眾，則必為迂僻奇怪以取德行之名，而高談虛論以求材識之譽。前日慶曆之學，其弊是也。此其不可四也。
今若外方專以文學貢士，而京師獨以德行取人，則實行素履，著於鄉曲，而守道丘園之士，皆反見遺。此其不可五也。
近年朝廷患四方之士寓京師者多而不知其士行，遂嚴其法，使各歸於鄉里。今又反使來聚於京師，云欲考其德行。若不用四方之士，止取京師之士，則又示人以不廣。此其不可六也。
夫儒者所謂能通古今者，在知其意，達其理，而酌時之宜爾。大抵古者教學之意緩而不迫，所以勸善興化，養賢勵俗，在於遲久，而不求近效急功也。
臣謂宜於今而可行者，立為三舍可也，復五經博士可也。特創新學，雖不若即舊而修廢，然未有甚害，創之亦可也。教學之意在乎敦本，而修其實事，給以餱糧，多陳經籍，選士之良者，以通經有道之士為之師，而舉察其有過無行者黜去之，則在學之人皆善士也。然後取以貢舉之法，待其居官為吏，已接於人事，可以考其賢善優劣，而時取其尤出類者旌異之。則士知修身力行，非為一時之利，而可伸於終身，則矯偽之行不作，而俞薄之風歸厚矣。此謂實事之可行於今者也。
臣等伏見論學者四人，其說各異，而朝廷又下臣等，俾之詳定。是以盡眾人之見，而采其長者爾。故臣等敢陳其所有，以助眾議之一，非敢好為異論也。伏望聖慈特賜裁擇。
乞與尹構一官狀
右臣等伏見故起居舍人、直龍圖閣尹洙，文學議論，為當世所稱；忠義剛正，有古人之節。初蒙朝廷擢在館閣，而能不畏權臣，力排眾黨，以論范仲淹事，遂坐貶黜。其後元昊僭叛，用兵一方。當國家有西顧之憂，思得材謀之臣，以濟多事。而洙自初出師，至於元昊納款，始終常在兵間，比一時之人，最為宣力。而群邪醜正，誣構百端，卒陷罪辜，流竄以死。向蒙陛下仁聖恩憐，哀其冤枉，特賜清雪，俾復官資。足以感動群心，勸勵忠義。今洙孤幼並在西京，家道屢空，衣食不給。洙止一男構，年方十餘歲，惸然無依，實可嗟惻。伏見將來祫享大禮，在近群臣皆得奏蔭子孫。伏望聖慈錄洙遺忠，憫洙不幸，特賜其子一官，庶沾寸祿，以免饑寒，則天地之仁，幽顯蒙德。臣等忝列侍從，愧無獻納，苟有所見，不敢不言。謹具狀奏聞，伏候敕旨。
舉丁寶臣狀
右臣竊見太常丞、湖州監酒務丁寶臣，前任知端州日，因遭儂智高事停官，敘理監當。方智高攻劫嶺南，州縣例以素無備禦，官吏各至奔逃。兼聞當時獨寶臣曾捉得智高探事人，便行斬決，及曾鬥敵。朝廷以其如此，故他人皆奪兩官，獨寶臣只奪一官，以此見其比眾人情理之輕。
臣伏見寶臣履行清純，頗有官業。惟海賊遽至，力屈致敗，出於不幸。今者伏遇祫享恩赦，欲望聖慈特與不候監當滿任，牽復官資，就移一親民差遣。如後犯入己贓，臣甘當同罪。謹具奏聞，伏候敕旨。
再論許懷德狀
臣竊以謂治天下在明號令，正朝廷在修紀綱。號令所行，紀綱所振，由人主有賞罰之柄也。若號令出而不從，紀綱弛而不整，又不以賞罰臨之，而欲正朝廷治天下，臣不知其可也。
今者陛下親祀宗廟，不敢獨受其福，推恩群臣，遍及中外，此聖德之至深厚也。而臣下輒敢有所輕重，以謂例恩泛及，視以為輕而慢之，原其情理，其可恕乎！方祫享始畢，恩典推行，命出之日，宰相押班，百官在列，宣揚制誥，布告天下。而將臣偃蹇，不肯受命，稽停制書四十餘日，有司無所申舉，恬然不以為怪。是陛下號令不能行於朝廷，而紀綱弛壞於武士。凡士之知治體者，皆為陛下惜也。
臣謂方今國家全盛，天下無虞，非有強臣悍將難製之患，而握兵之帥輒敢如此不畏朝廷者，蓋由從前不惜事體，因循寬弛，有以馴致也。今若又不正其罪罰，而公為縱弛，則恐朝廷失刑，自此而始；武臣驕慢，亦自此而始；號令不行於下，紀綱遂壞於上，亦自此而始。
夫古人所謂見於未萌者，智之明也。若事有萌而能杜其漸者，又其次也。若見其漸而與之，浸成後患者，深可戒也。
臣前日為許懷德事曾有奏論，略陳大概。蓋以方今賞罰之行，只據簿書法令以從事，而罕思治體。況如懷德，在法非輕，於事體又重。故臣復罄愚瞽，伏乞聖慈裁擇而行之。

[book_title]卷七　狀
論修河第一狀
右臣竊見朝廷近因臣寮建議，欲塞商胡，開橫壟，回大河於故道，已下三司，候今秋興役，見令京東計度物料次。臣伏以國家興大役、動大眾，必先順天時、量人力，謀於其始而審，然後必行，計其所利者多，乃能無悔。伏見比年以來，興役動眾，勞民費財，不精謀慮於厥初，輕信利害之偏說，舉事之始，既已倉惶，群議一搖，尋復悔罷。臣
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:06-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>