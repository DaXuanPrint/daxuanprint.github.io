<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="目录,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,申斋集全文在线阅读,申斋集全文在线下载,大玄古籍书库">
<meta name="description" content="元文别集。15卷。刘岳申撰。《四库全书》曾据编修汪如藻家藏本编入别集类。本集传本比较少见,善本仅有数种清抄本传世。卷首有李祁序。卷1—2为序,卷3为说,卷4为书,卷5—6为记,卷7为碑,卷8为碑铭,卷9—11为碑志,卷12为祭文,卷13为传,卷14为题赞,卷15为杂著。刘岳申的文章在元末已丧失过半,由他的门人萧洵搜辑遗作,编校成《申斋集》15卷,在吉水郡侯费震资助下,于元末刊行于世,但元刊本久已亡佚不存。李祁在《申斋集序》中说,刘岳申“学问根据切实,故其文思深远”,他的文章宗法韩苏,行文气骨遒上,无南宋文">
<title>申斋集_刘岳申_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">申斋集</span> <br/>
          作者： <span class="inputVal" id="bkauthor">刘岳申</span> <br/>
          朝代： <span class="inputVal" id="bkdate">元代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,文集,完结</span> <br/>
          字数： <span class="inputVal" id="bknum">[book_length]117283</span> <br/>
          说明： <span class="inputVal" id="bkdec">元文别集。15卷。刘岳申撰。《四库全书》曾据编修汪如藻家藏本编入别集类。本集传本比较少见,善本仅有数种清抄本传世。卷首有李祁序。卷1—2为序,卷3为说,卷4为书,卷5—6为记,卷7为碑,卷8为碑铭,卷9—11为碑志,卷12为祭文,卷13为传,卷14为题赞,卷15为杂著。刘岳申的文章在元末已丧失过半,由他的门人萧洵搜辑遗作,编校成《申斋集》15卷,在吉水郡侯费震资助下,于元末刊行于世,但元刊本久已亡佚不存。李祁在《申斋集序》中说,刘岳申“学问根据切实,故其文思深远”,他的文章宗法韩苏,行文气骨遒上,无南宋文坛卑冗之习。从行文风格而言,又以简约峻洁为特点,叙事议论都相当有分寸感。在《申斋集》中,碑志之作约占全书篇幅的 一半,有不少作品都可作为考证史实的资料,比如他写的《文天祥传》,比《宋史》更为详尽;他为夏贵所作墓志,除了表彰夏贵战功,也并不讳言夏贵失节偷生的事实,并且为之深表婉惜。</span> <br/>
          封面： <span class="inputVal" id="bkimg">Z_19149.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]申斋集
[book_author]刘岳申
[book_date]元代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,文集,完结
[book_length]117283
[book_dec]元文别集。15卷。刘岳申撰。《四库全书》曾据编修汪如藻家藏本编入别集类。本集传本比较少见,善本仅有数种清抄本传世。卷首有李祁序。卷1—2为序,卷3为说,卷4为书,卷5—6为记,卷7为碑,卷8为碑铭,卷9—11为碑志,卷12为祭文,卷13为传,卷14为题赞,卷15为杂著。刘岳申的文章在元末已丧失过半,由他的门人萧洵搜辑遗作,编校成《申斋集》15卷,在吉水郡侯费震资助下,于元末刊行于世,但元刊本久已亡佚不存。李祁在《申斋集序》中说,刘岳申“学问根据切实,故其文思深远”,他的文章宗法韩苏,行文气骨遒上,无南宋文坛卑冗之习。从行文风格而言,又以简约峻洁为特点,叙事议论都相当有分寸感。在《申斋集》中,碑志之作约占全书篇幅的 一半,有不少作品都可作为考证史实的资料,比如他写的《文天祥传》,比《宋史》更为详尽;他为夏贵所作墓志,除了表彰夏贵战功,也并不讳言夏贵失节偷生的事实,并且为之深表婉惜。
[book_img]Z_19149.jpg


[book_title]目录
钦定四库全书　　　　　集部五
申斋集目录　　　　　　别集类四【元】
卷一
序
卷二
序
卷三
说
卷四
书
卷五
记
卷六
记
卷七
碑
卷八
碑铭
卷九
碑志
卷十
碑志
卷十一
碑志
卷十二
祭文
卷十三
传
卷十四
题赞
卷十五
杂着
【臣】等谨案申斋集十五卷元刘岳申撰岳申字高仲吉水人以学行称於时为刘辰翁吴澄等所推重与刘诜龙仁夫齐名尝以澄荐召为辽阳儒学副提举不就後授泰和州判致仕学者称为申斋先生是集乃其门人萧洵所辑李祁为之序元季尝付剞劂久经沦毁惟抄帙仅存顾嗣立元诗选蒐罗至备独不及此编江西通志亦谓岳申文集今已不传盖属希觏之本矣岳申为文根柢六经而以韩苏为圭臬故其气骨遒上无後来卑冗之习豫章人物志以简约峻洁许之殆非虚美至集中碑志之作居什之四五尤可据以考证史事如文天祥传比宋史所载为详夏贵墓志称其出奇计立战功甚悉而贵之失节并不为之讳且深致惋惜之词亦非曲笔谀墓者可比洵可谓知作文之体要者也乾隆四十二年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
申斋集序
庐陵文章诗书之邹鲁也断自欧阳公而下舂容大雅鸣琚佩玉者有之刻削峭厉嵬眼澒耳者有之琳琅炳焕磊珂奇杰或同时竞秀或殊世俪美在有元国初时犹闻有相颉颃以甲乙数者近至四五十年之间则惟申斋刘先生昂然独步一时无所与让当时在朝诸老如草庐吴公相知最先且厚虞掲诸老亦相与推敬恨不及相挽入直馆阁四方嬴粮执贽而来请者足相蹑於庭由是而先生之文日益富矣先生学问根据切实故其文思深远阅涉积久故其文气老成好持论论古今事变人品高下确然不可易故其文词简而尽约而明峻洁修整而和易畅达决不肯厠一冗语赘一冗字以自同衆人与人谈至有一言而足以得其终身者此先生之文之大略也先生之文多至千余篇遭世乱荡失过半其门人萧洵德瑜日夜捃摭编校将以刻诸梓而无其财於是吉水郡侯番易费君振远慨然领之期以梓成当置诸郡庠使四方之闻者见者知庐陵文章一代之统系在此而德瑜复来请余文为序且谓余尝侍教於先生先生极知爱余宜不可辞因念余之生也後数十年又远隔江湘数百里不及见庐陵先辈诸老而犹以得见先生为幸先生每见余辄举老杜好心事真顔色之句为余诵之余亦每念不忘今也何幸复见先生文章之有传哉先生与客坐谈笑又尝好举先辈诸老言论行事及其笑貌举止一一可敬可慕故余私窃自幸以为余虽不及见庐陵先辈诸老见先生如见诸老焉後之来者虽不及见先生见先生之文章如见之诸老焉德瑜之请不可辞费侯之美意不可泯故为述之亦因以寄余怀云云阳李祁序

[book_title]卷一
钦定四库全书
申斋集卷一　　　　　　元　刘岳申　撰序
送吴草庐赴国子监丞序
至大元年秋临川吴幼清先生以国子监丞徵当之京师郡县趣就道者接乎先生之门明年三月先生至洪门生皃子从先生行与送先生而返者咸相与言曰先生有道之士不求闻而达者也监丞七品其进退不为先生轻重加损也审矣或曰官虽卑以教则尊教胄子又尊或曰官无卑君命也以君命教胄子先生之任不既重矣乎方今出宰大藩入为天子左右大臣者皆世胄焉以故中州之人虽有杰然者不在是任然则南士愈不敢望矣使先生以道教胄子他日出宰大藩与为天子左右大臣者皆出先生之门是犹先生之志得而道行也此世道生民之福也先生不宜卑小官以弃斯道斯民之福也或曰先生出处进退有道衆人固不识也先生尝以翰苑徵至京而不就列又当劝学江右至官而不终淹今其久速未可知也由此大任亦未可知也临川自王氏以文学行谊显过江陆氏以道显至於今不可尚先生出乎二氏之後约其同而归於一所谓尊德性而道问学者盖兼之矣使先生之学行岂复有遗憾哉将天下有无穷之休而复临川有无穷之闻以临川复显於天下必将自今始
亷参政夀诗序
尝谓诗至崧高烝民以为尹吉甫周之贤卿也其诵申伯之诗曰崧高维岳峻极于天维岳降神生甫及申仲山甫之诗曰天监有周昭假于下保兹天子生仲山甫然後知天之生贤甚难其人又尝读诗至泮水閟宫以为史克鲁之贤史也其诵僖公之诗曰永锡难老曰俾尔夀而臧俾尔夀而富曰眉夀无有害然後知人之好贤有甚於天使尹吉甫而非贤卿史克而非贤史则其诗不可诵於当时而传於後世其见删於圣人也久矣夫申伯山甫周之贤相僖公鲁之贤君其得此於史克吉甫以诵於当时而见録於圣人以传於後世夫岂偶然哉江西地大物衆号称难治自参政亷公下车以来称贤相者必曰亷公公何以得此声於江广哉昔公先正太师恒阳文正王以硕德元勲为国名臣其功业见知於圣主而声光流於贤子孙公以朝之勲旧家之名德世济其美江广虽数千里数百万生聚方寄托以生而退然常欲为陋巷之匹夫山泽之臞儒而不可得常以为江广之民不与被尧舜之泽者不知其几百千万人而何崇高富贵之敢知是心也虽申伯之亹亹山甫之翼翼鲁侯之穆穆何以尚之计江广之民受公之赐而不知者皆此是也又计江广之民其知者甚少而不知者甚衆又不独江广之民虽公亦不自知也余庐陵人也而客寓於临江之新淦於是闻有高峯书院者能知推本公所自生又推颂公所为使民不忘者祝公以高明之德奉公以悠久之福期公以与斯世斯民为无穷之利泽庶几窃附古诗人之义者属余为序或曰公之功德可与为申伯为山甫可与为鲁侯而诗人未有足当尹吉甫史克者孰能美形容之万一余谓天之生大贤则必与之以夀富康宁之备福本不待於人而人皆以夀富康宁之备福而祝之大贤者亦攸好德之民也此彛好也遗其词而取其义可也是以不敢辞而序其端云
陆宣公奏议注序
近古人臣进谏其君未有如陆宣公者以其言多与德宗不合而推诚尽忠反覆委曲无所不至故为奏对第一苏文忠公称为言论深切事情而不离道德智如子房而文则过之辨如贾谊而术未尝疎上可以格君心之非下可以通天下之志又云聚古今之精英实治乱之龟监尝乞校正其书使人主置之坐隅如见其面反覆熟读如与之言可谓曲尽此书之妙公尝称欧阳公论事似陆?而公之文章善论得失利害尤不减贽夫以宣公不遇时而时君每事必谘访每对必合意而每问必至再三信乎其至诚?恻为不可及而文采议论不可揜也欧苏遭时遇主以其文采议论发其至诚恳恻虽有时遇激而深切事情感悟倾动要多得之窃尝叹设科以来策士务取直述使士子皆以宣公为法岂不称塞明诏而对时务者大抵无筞其尤甚者肤率缪悠远媿吏牍安得苏文忠复起而与天下共读此书也哉宋绍兴中有郎晔尝刋宣公奏议然不无去取今永丰锺君士荒於注其全书并及制诰於是开卷愈觉了然矣使场屋得此时务不患无有用之策廷对得此清朝不患无晁董之文奏疏得此人主不患无纳谏之明制诰得此天下四方不患无感泣之人文章不为空言而吾党之士不为腐儒岂不伟哉此苏公校正之遗意也将宣公亦不賫恨於九京矣
送张宪使赴礼部序
泰定二年今天子念南海之民不幸遇贪饕吏有毒於瘴疠者思一洗之以太师淮阳献武王之孙翰林承旨蔡国公之仲子张侯景鲁为东粤宪使明年春三月侯至自京师南海之民室家相庆曰上幸不忘岭海侯何来之暮也未阅月而侯以礼部侍郎召南海之民室家相吊曰上遂弃岭海矣何夺侯之亟也於是侯方刻石崖山纪先世功烈以与南海相为无穷罔极呜呼宋亡今五十年矣方临安亡老母弱子此行宋之臣子有负其主遗孤孱子以冀望万分一者既逃闽闽亡浮海海沉而然後天既讫宋之籙矣其臣子终不忍死君而尽死於无万分一可望之後此宋三百年明道正谊之効也论者以淮阳王有大勲於国而功莫重於崖山今天下大一统而祖功宗德之议万世不可改者皆王之功此王所以有後也欤传曰孝子扬父之美夫扬父之美者虽在父而惟孝子能扬之向微蔡国公以忠清直谅历事累朝为国名臣侯又以文学政事世济其美其不为先世之辱者鲜矣又安能扬先世之美哉侯还朝尚念今天下风俗日趋於薄非细故也於以教忠教孝必自礼始晏子曰惟礼可以己之贾子曰移风易俗使天下回心向道类非俗吏之所能为此侯所以召还也不然上岂真弃岭海哉余虽不获从崖山以观一时纪载之盛窃慕王累世富贵而多贤子孙异乎为将三世者故为天下道且以为侯还朝之献云
送皮次翁临武尹序
古今人非才之难而用违其才之患非违其材之患而不尽其材之恨以汲黯治郡者违其材者也以贾董为诸侯王傅相者不尽其材者也用违其材者不知人不尽其材者弃人东坡尝极言人才英华果鋭之气以为柄用人者惜之使人读其书无不欲废卷而叹者嗟夫天之生材夫岂尽无意如清江皮次翁非不早有誉其得百里之地亦不可谓不早所自树立又非弱也奈何能使江华之民被其泽而不能使其身安於江华而又有不知者以衆人遇之使不得不远引以自高及其久而後起为温之平阳也又非不以善政闻而又未尝有能拔之衆人之中以稍异其陈迹者又久而又复用之又如其初於距筮仕三十五年矣三十五年矣而後次翁始以临武大夫行无损益乎大夫人皆为大夫恨大夫类无有几微见顔面者嗟夫不有可为世道生民恨者乎使三十五年皆泽物之日殆不止过半不家食且无几时而又使不得行志也岂不可为痛恨哉孟子有言此非距心之所得为者也大夫官不过初筮志不改初服少壮老为一日始终为一人进退绰有余裕使临武之民幸乃得大夫终三年淹大夫岂有不慊於志者此当路之责非大夫所计虑也余尝备员清江乡校闻大夫居家善事长又善居乡乡人惟恐其不家食也书云惟孝友于兄弟施于有政大夫有焉吾庐陵人士多与大夫游者闻大夫将行咸失志且恨曰庐陵何不得为临武也又曰临武何其修之至也咸为诗以赠而俾余为序余既诵皮大夫之贤以告夫当路能用人者又为临武之民之贺其遭也故书以为送临武皮大夫序
赠虞孟修序
江州务使虞修今奎章阁侍书学士伯生之母兄也孟修以父泽奉檄征商以筦库输赋京师始得为坡頴彭城之聚及来江州以年饥师兴商旅不行官督亏课如实负之孟修在繋弥年贤太守狄俣怜而脱之俾归乞贷以偿翰林学士临川吴公为书四方故人以成贤太守之美四方闻者皆曰贤哉太守又曰吴公独未有知侍书之贤者盖尝疑晏子仁其三族妻之族可使无冻馁母之族可使衣丝父之族岂尽可使乘车者乎使传记不为夸则晏子不得为贤於是侍书贤於晏子矣又尝疑韩公不为谀则崔翰不得为贤於是侍书贤於崔翰矣侍书朝夕侍圣天子经筵启沃可以论荐一时贤士大夫而犹不可内举其兄於筦库於是管仲之举七十余家祁奚之举雠举子皆大夫非矣故余以侍书为贤盖笃论也虽然知贤吴公贤侍书而力不足以拔之者无责尔也力足以拔之而又遂能拔之不尤贤矣乎是故余将以告夫尤贤者
送海勤师省亲序
儒者之道以父子君臣为纲而礼乐以迪之政刑以弼之历五帝三圣人至周公孔子孟子而其制大备其说大明而又有饮食衣服宫室车服声音采色以养其口腹者百骸使人愉悦安适以就其如此去其不如此者宜乎人人知有圣贤之教而不忍畔也佛之教以絶而父子弃而君臣为其道也又劳苦险秽垢辱备人情斯须所不能堪居者以行其所谓戒律宜其徒之不能守也仅而能守则子不得私其亲而谓他人父他人兄者固其所也其为能学其师之学者也其不如是畔其师者也有佛者惠勤则异乎是盖余二十五年前结庐先君子墓侧勤为余备洒扫晨夕香火又教其徒读论语孟子身学为诗余甚异之一日持巾鉢告行於余问何行曰将之淮何为乎之淮则泣且言曰勤幸有父母不幸以岁凶流离就食淮土今八年矣而不能返也江淮相距非甚远勤游诸方食宿如愿无裹粮之苦不及勤盛壮时壹往觐省即有不可知不可奈何者独何面目拜佛乎余闻而瞿然不自知其涕泗之横流也於是余之废蓼莪也久矣嗟乎勤乎汝为僧而知有父母也将不暇顾其师之教而往从之乎此内心之真也勤曰此吾师之教也吾师尝言父母恩重为说方便报父母恩万方勤未能行也勤不省亲不可以为吾师之弟子余闻而益悲嗟夫勤乎汝能返而父母使无江淮之隔将宰物者犹将为汝五风十雨使恒无凶灾疾厉以终而父母之天年也况今明天子在上裁成辅相所使燮理又得人者乎勤於是乎行今既喜勤之善学佛而乐着其说以告夫不为勤者作送海勤师省亲序
赠刘孟怀采诗文序
古今能言之士多矣其能自致必传无疑者能几人哉能传矣能保其久而不至澌尽泯灭者又能几人哉鲁叔孙豹论古之死而不朽者曰太上有立德其次有立功其次有立言是真不朽者也然其称鲁先大夫臧文仲既没其言立当时去文仲世次盖未远由今观之求文仲一言不可得矣今之知文者以其事见於春秋左传而其名见於论语虽不为圣人所取而犹得以不朽至今谓之有所托以自见则可谓之其言立不可必如六经孔孟而後可谓之立言也难矣汉唐艺文志所载汉之七略唐之四类今其存者亡几当汉唐之世得登於二代之史见列於艺文之目岂不自信必传可久而卒不能久卒不免於澌尽泯灭则岂不可惧哉梁萧统集文选三十卷其是非去取不谬者罕矣吾尝以为其间有不能不传者虽不待统而亦传有不必传者不足传者而皆传则统力也岂亦有幸不幸耶於是愈降矣宋诸儒讲学上遡六经孔孟文章视汉唐有过无不及其必传可久无疑有非七略四类所可例者又岂特萧统辈哉宋季其间岂无一语之几於道圣朝还淳反古又为同文丕变之一初吾友刘孟怀以书生周旋乡里惧久遂湮没将周游四方求之以授世之能立言者以庶几其传其用力可谓甚劳其言曰其能必传者无以余为也其可传而不幸将遂不传者使他日幸而有所托以传焉其用志岂不甚厚且名其集曰崇雅夫圣世黜浮之日而孟怀乃先有崇雅之作皆有可嘉者余以乡邦晚出少而不学长而无述今无闻矣独幸孟怀有可谓之曰必将有得於斯文也故乐为之书以俟
张文先诗序
陶渊明本志不在子房孔明下而终身不遇汉高皇蜀昭烈徒赋诗饮酒时时微见其意而托於放旷任其真率若多无所事者其在晋人中可与刘越石陶士行并驱争先而超然远引不可为孔文举嵇叔夜故其诗以至腴为至澹以雄奇恢诡为隐居放言要使人未易窥测韦苏州固富贵中人有豪侠气其逢杨开府本非创奇其寄全椒道士亦非谩语其胸怀本趣薄富贵厌纷华故其诗以盛丽为简寂以疎宕为幽雅如神仙足官府如佛相具庄严故言诗者曰陶韦而和陶效韦高者不过自道下者乃为效颦吾友张文先以累世丰家而与布衣寸晷争能千万间广厦而与茅檐芹曝同情其神气上故其情不可凡其骨法异故状不可寒其才力足故常兼人其兴致远故常絶伦使人谓诗不能穷人自文先始有是乎诗三百篇岂无出於王公大夫者富且贵无如周公诗安能使之穷哉人有常言诗人莫穷於子美而善言富贵古今未有如子美之工者又不独杜位宅守岁三月三日长安水边此时此语为富贵乃其许稷契致君尧舜直欲使天下皆为夀富康宁之民此子美本志常常讽道之者然则诗必穷者而後工亦非通论也柳子厚贺王参元语愤激吾读文先诗不止此故以陶韦杜发之以待知言者
赠刘自巽写真
古今画史惟商人第一能象高宗梦中所得乃与傅岩所遇者相肖似如高宗同梦又如高宗梦觉所作殆天授非人力也今之画者使人具衣冠坐注视一物然执笔端相以求之有得亦有不得得者常少不得者常多况写梦又写他人所梦乎故谓高宗以梦得易以形求难後来麒麟云台凌烟类能使死者复生生者不死於是世道人物已降而画工亦远矣然亦岂可少哉友人刘君士楚为余言余里刘自巽妙写真为举傅岩以助其神授天得且戒之曰无摹市井无貌寻常今山林岩宂必有为霖雨为舟楫者子其审之
送方复大徽州学录补书吏序
太史公之传儒林曰余读功令至於广厉学官之路未尝不废书而叹也太史公之叹何叹也汉初右吏左儒通经之士自郎中而迁者为右自掌故而迁者为滞独无敢上议律令者卒史於九卿次郡太守上者掾属於九卿次郡着为功令然後公卿大夫士吏多文学士此太史公所谓广厉学官之路即班固所谓开利禄之途者也夫弘不能变更律令仅着功令用儒於吏以参错其间儒者始有进用之途而去汉初风气亦远矣此太史公所以叹也方今议行贡举稍用试选学官岁贡儒吏近年六部吏间选於慱士弟子诸州文学宪府掾吏选於职官次选於教授正录视功令为近似矣使太史公生於今世当如何其喜幸耶太史公徒见辕固申生伏生皆老死仲舒又不偶至其徒始有遂者子孙皆至大官以为仲舒恨概不及见後来明经至三公者之辈出汉儒未有推本公孙弘者太史公特着论之以优掌故为厉学官之路汉西都用儒之始而存不足於喜幸之中复未有得欲者今六部视九卿宪府视外郡教授正录视掌故文学儒者由是而进岂无明经至三公之望哉友人方复大用江浙省檄为徽学录例在选中江浙又多故人名卿复大仪状语言儒术吏事在侪辈中未能或之先也其行也必有合也余故举汉事以张其行孰有为复大之乡里亲故而不乐其遂者乎孰有为儒者而不乐其行者乎孰有为学官而不乐其行之遭者乎故曰必有合也夫余亦得视复大者也而才不逮其所谓不饮而喜善饮者为之落落酣畅使复大遂得行志为侪辈荣耀亦与有焉故乐告夫同志者
送王吾素翰林编修序
余读欧阳公两制集序为之慨然叹息曰公以文章钜公为天子词臣当太平盛际复何所不足而以祠祭用浮屠老子之言制诰用世俗四六之体不足以言文章至於遵天子难谕之意复诰命於三代之隆恨未能则公之志益可悲矣夫文章千古事而朝廷之文所以指挥号令训戒约束其所系尤不小每观汉初天子赐书蛮夷君长乃有善於为辞命者所不能岂与後来希合苟容自诡播告之修不通春秋之义传笑天下贻讥後世者所可与闻於此然後知天子难谕之意甚未易导三代诰命之文又岂易复乎公之斯言不可改已吾友王吾素延佑辛酉进士不负丞於平阳为令尹於上犹三仕而以编修入翰苑念昔服劳州县以儒者之政闻执谗慝之口今为太史氏固儒者所宜然职在编摩虽若甚轻而政事之得失号令之臧否上关天命下系人心上为君德下为风化有不可不谨记而备录之者其责甚重他日进为学士其选谅不难而求如欧阳公所云云有不可易视之者况翰苑与塲屋文体异而禁近与外服事功又异吾素此行得以尽读天下之书尽识天下之士其文学政事何古人之不可为哉於是行有日庐陵刘岳申序以送之
送袁庆远之潮州路经历序
泰定乙丑今河南参政董公以指挥使数实於江西余以郡文学相见於庐陵公一见如平生执手谓余曰使先生识先忠宣公今日安在此余固闻忠献忠宣下士久矣乃亲得之於其子今年袁庆远以潮阳郡幙长道出庐陵视余诸公赠言余读至虞学士所为序慨然曰逹贤者有後董氏多贤子孙多时闻人信矣哉中州士大夫每多汉大将军不荐士以为高每论建大抵如韩安国首鼠两端郑当时不肯坚是以为贤如董忠献忠宣二公未知前史可得几人况今世乎往者孔子文公叔文子而不仁臧文仲编书泰誓取休休有容而尤恶媢嫉曾子得之以成大学终章着为天下後世好仁恶不仁者之龟监使二公在圣门犹将与之况今世乎夫出公之门受公之知以自拔擢出郡衆人之上而有不仁公之用心者乎庆远尝从吾友文逊志都城继客董氏及忠宣於退老之後听其论议见其仪刑於就养右卫之时与公之子游从由右卫教教授平乐椽史湖广佐幕南安以有今日潮阳郡之命庆远固长材益自治治人爱民下士无负董氏矣乎潮有韩文公文章政事之流风余韵公平生大节身後不得一语於及门之籍湜独赖苏公以天风海雨之势尽发其幽光着之雄文以传之百世庆远其从承下风望余光而以自振迅矣乎必有进士如赵德者其无失士矣乎使人曰此自望氏者也无宁使人谓董氏客乃尔士果不可荐不荐士果为高为贤也庆远务开来者使益推毂天下贤士庶闭其门而塞其途矣乎哉是所以报董氏也
再赠刘雪艇序
泰定丙寅始识刘雪艇於螺川驿时江西都事王思进亟称其术其後再见於监郡李侯之家侯信如思进而加详三见於水驿苍然亭礼部侍郎张允谦坐上雪艇握筹定数顾谓余曰明年侍郎数退平章数尽又明年侍郎数亦顿尽今御史大夫伯顔公方为江西平章日遣人以十庚人命试之雪艇十取一得平章笑命次第九人者高下皆第无一失平章始大奇其数术今年为天历二年己巳屡过余余为言张侍郎以丁卯秋被言其冬平章以疾终戊辰侍郎以兵死凡丙寅所为余亲友谈祸福者至是无不验余独举所目击其大者尤显着以告夫未知雪艇者而雪艇固不待余言也
本草单方序
人病疾多医病道少夫道少者生道少也虽扁鹊犹病之故曰越人非能生死人也若庸工则能死生人矣死生人者以死道杀生人不明理不知书於是庸医之病又有甚於人病者夫人病不皆死病而庸医之病皆挟死道然而病家至死不怨杀者亦骄恣不论於理者也故不论理为第一不治吾乡王东野以世业见知东朝翰林学士广平程公吴兴赵公皆为书明理堂三大字又为诗以宠其归归而益着书集本草单方以羣分而类聚之分有专攻有速效聚以利仓卒便怀挟盖明物理以求证治者也使凡为人子者皆得此书可不?於不孝使凡为医者皆知此书可不堕於不仁此书之传其有仁人孝子之心乎或曰是在本草中容有不悟者乎曰本草在唐天宝尝有单方药图矣而其书与永徽图经俱逸存者无几则唐人固有意矣东野非补亡乎东野水川人盖先治家之病而後以治病家之病者东野其贤矣乎
送李佥事南台都事序
世祖皇帝神圣武文有天地之德聪明睿智尽人物之性其建立宪台也以镇静为上盖深得古人刑期无刑之意然犹或有未喻上意者类以刻薄为至公以寛大为近嫌故宁使不得直以寃失职为常毋宁使疑我於慾故有诚亷吏而不幸排於奸民抑於不获上卒喑哑被黯闇不得一吐气以终其身而民终不得被其泽甚矣任喜怒为名高者之毒毒於货利也至元丁丑宪佥李公彦古按治吉贑南安澟然不可干以私而温然使人可即务欲上下无相蒙远迩无不逹盖古之祥刑者也故其政每以平反得当为尚故所过者有神明之畏有父母之爱公方汲汲以忠信咨询求大公至正江西民方傒公大用至是有南台都事之命夫江南诸道各听於宪台以为法为则都事又为喉舌之司先其可否予夺以定其出入殿最而上之台端焉苟得其当其於惩劝无不宜者此江南诸道之幸也衆皆谓惟公能其官惟公善於其职必能佐圣天子耳目之官益明其自逹其聪以无壅塞远人是非好恶之真江南郡县其庶有瘳乎余以衰年既耄无能少补明时独喜诵舆人之诵窃附古送行之义且以告夫今之能诚求民瘼者庶几不负国家建立之初欤
赵国宝饮马图序
泰定四年今天子以天下追养命宣政院使臣某以江西吉安故没入田籍於延夀寺院使与江西右丞亲诣临吉取籍图以闻掾史之从院使者曰赵图宝从右丞者曰杨景文凡所以寛力塞吏责广圣孝壹用其至景文以其余闲视余以国宝所藏饮马图一马在系奚官左挟盘右挈壶马卬首张口举右足如闻其嘶虽未饮已踊跃有喜意余谓画史不为饮泉饮江之马而为在系欲饮未得饮之状夫系之者不使其奔轶也饮之少者不使其过也不见其饮者不见其不足也画史之用意远矣国宝既宝藏之又能求文辞者发之余非其人不足以辱虽然愿有述焉昔鲁僖公牧於垧野鲁人颂之曰思无邪卫文公騋三千卫人歌之曰秉心塞渊周穆王车辙马迹将周行天下祭公谋父作诗以止王心曰形民之力而无醉饱之心此格物之学也是故骥不称其力而良马比德君子焉国宝其得求放心之道乎其有寡欲之心乎其有尚德之意乎马取其系饮取其少少取餍是行也可谓范我驰驱矣於是观者咸为诗而属余为序云
丰城朱渊甫捕盗序
官以捕盗名未有纵盗者也未有求盗盗不得者也而盗常不得谓故纵不可而未有非故纵者又不独名是官者焉自一命以上孰非禁奸御暴而不为奸不为暴者吾见亦罕矣嗟夫欲民之不患盗不可得也欲民之不为盗亦不可得也今夫官自县若州以捕盗名其胥与其徒皆役焉役有贵贱故有以禄有以佣禄之佣之以职思其忧盗宜无不得而不得以为常此纵盗之尤着者也若夫使被盗者匿盗又藉盗以不为大盗此又与於盗之尤甚者民不幸被盗官不能即时踪迹之徒谬於被盗之家而诛货贿焉又之事外不实讯赃而设问奸民惧无故又自辱其妻孥也以为告官不得所亡失於盗者又以盗所不能夺者拱手而奉之官焉故宁不告故盗滋益炽其幸而盗既得则教盗蔓引大家由是而民之丧於官吏有什伯於盗者焉非大盗乎民之病此久矣豫章丰城朱渊甫不忍民之被盗於捕盗也会丰城黄氏一夕遇盗八人空其家而官不得盗渊甫手得其七人焉而生致之官而後捕盗者与其胥若徒得禄与佣者免於戾焉或曰渊甫庶民也非受禄与佣者比也而生致盗非越俎乎是不宜章异以开侥幸者之门余曰此又与於盗之尤者也此为大盗者也使民皆为渊甫则郡若州以捕盗名官者皆当愧死使渊甫幸得县若州以捕盗名一官则其所为必不止此又等而愈上之则愈不止此故曰是宜大章异之以为劝抑余又闻昔鲁多盗季孙谓臧武仲曰子盍诘盗武仲曰不可诘也庶其窃邑於邾以来子以姬氏妻之而与之以邑其从者皆有赐若大盗礼焉是赏盗也夫上之所为民之归也上之所不为而民或为之是以加刑罚焉而莫敢不惩若上之所为民亦为之乃其所也又何禁乎臧武仲之言可谓知本矣嗟夫窃钩者诛其来久矣渊甫能捕羣盗有不能捕大盗者乎大盗既获则羣盗不捕而自屏矣传曰今之诸侯其取之犹御也孰有不受御者乎有不受御之人而使之为政则国门之外庶几其无御人者矣乎敢以是为渊甫赠泰定甲子仲秋
栖碧山题咏序
古今富贵利逹其能得之於天要必有异於人者夫贵而足以奔走天下知能勇敢奇巧雄辩之士惟其意之所欲而听命於其前後者固其势也富而有封君之资知者为之谋勇者为之卫巧者为之营辩者为之说乃与有爵禄民社者无异故曰素封亦其势也至於文人才士宜未易致若声名烜赫位禄穹华宜尤未易坐致而其得之也乃与知勇巧辩等是何道也盖尝窃观其人要皆有寛深慱大之度笃实淳龎之姿一未尝挟其所有而人往往归之此其所以异於人者也余於涂龚氏碧山题咏有感焉夫龚氏其力足以为甲第之钜丽别墅之清华使高山流水清风明月皆如其耳目之所欲得而一时名人胜士鸿儒钜公亦往往寄姓名其间此岂偶然之故哉昔有肃邑窦氏作拱翠堂得坡公为之古木怪石既而晁无咎为之记陈无已为之诗至今人知有窦氏徒以此此窦氏所以不可及也坡公记凌虚台谓世有足恃者而不系乎台之存亡公虽自负恃而至理存焉舜咨求予序其端余感其意故为序云
赠蒋斯文序
余少不自力老而无成今老耄及之矣恨往者之途迈愧来者之滋多殆不胜追悔而且无所归尤也今年始识闽蒋斯文其皇皇取友如恐一失不可再得其汲汲好修又如恐今日不复有明日何其敏且急也出其文一编余甚爱之问其年少余四十岁余愈益愧之惟古於文必深於道而後得於言其倍道而不悟者虽择言亦必不精余尝谓词人起而有言者不必有德可也谓理学明而有德者不必有言可乎古来有行道有得於心而不理於口者也则後之学者可以有省矣君子观於古今文章流出胸臆其示今与後与圣人所谓言之文行之远者初不相悖戾则有德者必有言固千万世不可改已斯文学行文词方将欲追古人而从之四海甚广患无良师友乎如余者不足道无以余言为惟躬行心得慎无如余愧悔无及耳乡先生欧阳公权有言先觉明天理以遏人欲後人谈天理以奉人欲於是有臣错学而君不得其忠子错学而父不得其孝弟错学而兄不得其弟士大夫错学而民不受其赐者吾为此惧三复斯言故为斯文诵之
送曾巽初进郊祀卤簿图序
上临御之二载有意稽古礼文之事以太常寺为太常礼仪院明年亲祀太室诞布寛条以与天下长治久安庐陵布衣曾巽申序次古今郊祀卤簿既成书则图而进之洪惟昭代广土衆民自有天地所未有而郊祀大驾卤簿犹有所待而备举使黄帝以来数千年承天尊祖之祀旷而不讲生民不复知古者尊君肃臣之意兹大缺典每读唐书礼乐志於搢绅大夫皆莫能晓习天下之人至於老死未尝见也为之废书而叹曰嗟夫此岂独时之失亦吾党之过也古者功成治定之日所谓制礼作乐者岂以文具饰耳目之玩极崇高之欲盖将有豫远不敬於下而使其圣子神孙益求无愧於天与祖宗其可以惮烦废与不废苟焉为之也哉巽申其先代多闻人家故多书博古而尤详於礼悉心与力用意远甚方今议礼考文必有采取而用之者为太平之候也是可彰昭代之盛而补吾党之愧矣岳申蚤衰无闻愿借耀其余光使幸得亲见礼成而沾大庆从当世老於文学者铺张扬厉以济其美顾不伟欤
许献臣女教书序
古诗正始二南上自后妃夫人大夫妻下至游女贱妾及变风作而发情止义犹有如庄姜戴妫共姜宋桓夫人许穆夫人居变而得礼之正者其他诗存而逸其氏名不可知者甚衆此岂一朝一夕之故所使然哉古者帝后端本正伦躬行美化於其上公卿大夫士父母师保之训率於其下自能言以至於嫁自始嫁以至於终身家有教而人有则凡服食宾祭所以相夫子事舅姑宜家人者皆熟讲而素学之故王后宁而师告宋姬燔而待姆其贵者如此上不知有富贵下亦不敢以贫贱失其身俗化之美有由来矣後世大小学之教且废不讲至女傅愈无闻古书教戒亦无几存末俗敝化不知有教为歌词学子执俗乐竞以为能恬不之怪民生其间求烈女贞妇非至性过人者吾见罕矣彰德许献臣慱古通今用儒饰吏尝病古人遗教杂见於礼书有学子所未喻者传记所载又漫无统纪辑可为训皆可与知与能者为一编始教在室故有内训然後教有家故次昬礼次妇道能为妇然後能为母故次姆仪行莫大於孝节莫难於贞故系以孝而以贞终之门凡有六教亦备矣美哉献臣之用心也今之从政者大抵急钱谷刑狱而缓教化刑愈繁而俗愈不美未有究厥本始者使家有是编为舅姑者无不得贤妇为夫者无不得贤妻其於风化庶乎非小补之者美哉献臣之用心也献臣事母以孝闻为吏亷平有古长民之风语曰非此母不生此子至於献臣尤信
解开先省亲监学序
吉水解氏子开及门而请曰开将之京省亲监学先生何以幸教之又曰开之父留监学七年矣大父以高安文学代归又幸健许开以行先生大父行敢告惟解氏唐宗故家至今子孙为氏族科兴犹有兄弟同举於乡者余尝铭其曾大父之墓今开四世矣子之往余得无情乎昔何蕃入太学每岁一归父母止之间岁又一归父母又止之最後五岁不获归将归诸生闭留蕃空室中此蕃所以为名士也此其所以能救六馆之士不靡然从乱者也昔阳城为司业召诸生告之曰有久不省亲者乎明日谒归者二十余人此城所以为名公卿也圣朝方敦孝理国子诸生有不能为蕃者乎国子先生有不能为城者乎父子有亲以子之心知其父其心岂相远哉开尔是行大父既命之矣有如不赠子以言者其於人心天理何如也行矣开先富与贵是人所欲嗜欲有甚於富贵者乎行矣开先子之嗜欲且将至矣刘岳申书
赠夏仲善之官会稽
吾友夏仲吉水故家才子也泰定庚午擢第丙科以判官建昌录事兴国知名授会稽令尹告行於乡大父父之故人谓余世好愿求一言惟会稽山水闻天下昔人所谓应接不暇者仲善三仕一日而居有之虽由发身科第扬名州县以及此而其遇合所取数亦不薄矣仲善芳年妙质用其通材素学行乎名蕃大邑暇日登会稽临监水探禹穴而望越王之故乡攀秦石而求太史之禅书玩兰亭访剡溪宗二谢以尚其风追二陆以蹑其贵踪若夫续黄绢幼妇之辞留布袜青鞋之诗望越山青於栖霞【阙】天下白於浣纱兹游信可夸矣抑余老至耄及尚可求吾子於盛丽纷华也耶余尝闻建昌之清苦兴国之贤劳矣子如以会稽为文章政事岂非一世之豪哉昔在宋有曾鲁公尝宰是邑其後致位宰相为宋名臣朱文公昔録其会稽之政宰一邑宰天下皆宰也尚勉旃无空谈
申斋集卷一

[book_title]卷二
<集部,别集类,金至元,申斋集>
钦定四库全书
申斋集卷二　　　　　　元　刘岳申　撰序
送郝右丞赴河南省序
上临御之初中书左丞郝公天挺以召入赞大议加赐宴劳拜江西行省右丞其秋七月公至官一以民莫为已忧其所罢行害利灼灼在人耳目如浙江岁饥公在中书尝谓以江西代其海运至是论当罢还江浙不当为例西蕃茶提举司设官不便当归有司广东惠州等处采珠得不偿费劳敝赤子当罢诸当戌龙南安远南恩潮阳岁岁瘴厉杀不辜者常数千人当移南安肇庆潮州善地抚州千金堤成便漕当修小曹银场无银当罢宜黄乐安分武宁新城广昌地衣民输官负担六七百里当折纳钱尉吏贫无藉不当祗待站当用各户余粮而复其户役尤恶不肖子孙发冢者为重禁其买卖皆着为律凡大者以闻立报罢小即便宜皆可为久远他便民不可悉数明年春奉命与佥院数军实至临江临江军多亡逃而官利其利则罪万户以下仓官多取於民而不禁亷得其羡三万贯中统钞有奇则罚郡将以下郡服其神明而安其仁恕余时以诸生拜公见其公余手不释卷过於寒素爱民下士有古者贤相之风军民官请置酒效一驩於前一不许所过无秋毫扰其尤不便民者立为禁止余方以为江广贺亦自贺夏四月命下迁公河南从河南省臣之请也平章公惊恚曰我独不乐有同寅邪奈何争吾寮都曹有泣下者曰奈何争吾公百姓相与失色士相与短气口塞咸咨嗟叹息曰天遂弃江西耶奈何争吾相以私彼汴也彼汴之人何修之至也嗟夫使公遂留江西所施岂止如前所陈而已推公之心所欲为民便者何限或蓄而未施或施而未竟公在汴江西不被其泽公在中书讵忘江西哉江西自有外中书以来其间岂无贤相而材不逹志力不终事料力有余而又不胜欲惟公踈通练逹足以行志获上信友足以遂事本之以寛仁发之以刚毅始终之以无慾而又辅益之学问故天下之民争欲得以为父母士争欲得以为宗主为方伯之长者争欲得以为二虽以圣主知公之深爱江西之至而不能从河南省臣之请莫非吾民故也余闻公世将家其先有德於兵间而公又以仁厚昌子应官有功於国有德於民甚衆富贵夀考宜未有艾余独着公所施江西与江西民所不释於公者非以为公誉将以告夫君相使知江西未尝不可治而如公者不可遇而又可暂不可留为可惜也
送李总管赴贑州序
章贡太守李侯未至章贡而先声庐陵庐陵之士多其贤岁六日过余敝庐乃一不知其太守之为贵余亦忘其为太守也有顷南安监郡继至礼让久之南安叙通家章贡云平章叙在丞相下南安云以平章公贵介弟余敢若是班乎章贡让愈益恭词愈益辩南安叙如初语极雍容又久乃定观两侯揖让余两贤之喜章贡得贤守又喜庐陵士知人昔者夫子之论人曰为国以礼又曰能以礼让为国乎何有郡守古诸侯国也於是可谓能以礼让矣平章为延佑圣人旧学之臣又为贤宰相其相业在国史舆诵在人心太守其有闻於爱民下士者必有素矣太守尝知泽潞理问浙省别驾宁国各以其官闻其於章贡必有余矣章贡与庐陵相依倚为郡国唇齿之国也章贡有贤守庐陵与有焉余又闻猛则民残寛则民慢继猛以寛斯为得矣继寛以猛其庸可乎善为政者用刚柔之中以去寛猛之弊则畏爱具而父母神明两得之此侯素所蓄积者也余奚凟告焉诗曰敷政优优不刚不柔古之诵诗者以逹政而赋诗者亦以观志敢以为献
送冯翼翁汉阳县丞序
泰定甲子庐陵再贡而第者二人冯翼翁其一也於是翼翁擢丙科授汉阳丞以归余尝备员湖广试官识汉阳太守许君於院中太守质直信厚君子人也出院过访秋兴亭於汉阳郡治之後往谒太守焉亭有独江汉水之胜有大别山郎官湖在其後山有禹庙其登临之美殆过南楼唐贾至碑在焉恨匆匆不及留文字其间然念虑往来常有之以为幸得徘徊临眺当尽前愿而不能自必乃令翼翁有三年淹於此视余匆匆至今有余恨者固已相絶而翼翁以盛年高科方吞云梦而纳江汉登高能赋文章特其余事又非余衰朽者比汉阳之幸秋兴之遭也虽然汉阳幸有贤太守翼翁往能不负丞又科第之幸也士民之遭也岂徒文字而已使余他日重游得竟偿前愿又将观赞府之政成而贺太守之得贤属吏也岂不美欤故於其行也序以为赠
洛阳杨友直家谱序
今南雄路总管洛阳杨益字友直余五十年前友也初友直掾江西宪司知名余时二洪泮辱与游别久隔阔惟闻令名日起为南雄始有声问相及至是徵余序其家谱谱自其曾大父中京府君始至其父弘农郡侯三世余问故则曰中京以上谱亡不可考矣杨氏世家洛阳曾大父讳某仕金为中京酒使大父讳某遇紫阳先生为转运使佐其幙赠亚中大夫河南府路总管轻车都尉追封弘农郡侯父讳某以承直郎南阳府判官卒於官三赠阶由奉训朝列至嘉议官由礼部郎中秘书少监至刑部尚书勲由骁骑尉骑都尉至上轻车都尉爵由洛阳县男弘农郡伯至郡侯可谓荣矣余尝谓宗法废而族谱乱以伪乱真以贱冒贵以凡陋袭穹华槩不能以其身自树立以求显扬徒以其先谓他人昆以取讥笑其有幸而出於乔木故家者又不幸不能守身事亲以辱身辱先其不大可羞愧哉友直方其在江西时已能自拔心不可为南阳府君辱五十年持身玉雪兢兢焉讫能以再世赠官三品三命封侯於以光远有耀而显其亲可不谓荣矣乎友直所以自树立何必减关西又何必冒遥遥而後可称世家传曰立身扬名以显父母孝之终也如友直可不谓立身扬名矣乎世之人不自贵重愿藉忘其身以及其亲上以险危其大人下以愚不肖其子孙甚至覆絶有可悲伤者如友直光昭其先君式谷其後嗣使中京府君世为杨氏鼻祖其世祀岂可涯哉杨氏子孙尚懋戒之
送叶审言归浙东序
江南内附三十有八年而科兴科兴又十有七年矣而江西为盛江西莫盛庐陵庐陵莫盛吉水提学江西自浙东来者曰缙云郑公潜昭近年称金华柳道传教授吉水自浙西来者钱塘盛公元仁近年称金华叶审言郑公文学清修称其世家余时为洪泮辱相知盛公博学工诗两浙知名士皆尊为先辈余辱与游道传矜持有识鍳自负恃不可下古人余时为乡校辱相闻审言胸次气象威仪文采贤者也余辱交焉是四人者先後相望垂三十年皆相与而各有深浅若郑与柳皆尝为之属而远近戚疏异矣盛与叶皆在五里而落落不相合夫以相望三十年间仅得四人而又若此然则交际离合信矣乎其不偶然也於是道传别已三年审言今又告别余昔者既恨不得与道传剧论以求一日之益而今又失审言也嗟夫余乎其无复可以求有益乎余之过辽阳也道传意若有以赠我者审言去吾乡而归将羽仪乎天朝也其何以处我哉
赠蒲学正序
蜀蒲阆州望族也阆以宋尚书左丞宗孟显蜀乱子孙散处四方余尝校文湖广得蒲绍简魁多士多士称得人绍简世出於阆者也今年又识广元学正蒲君子新子新距左丞九世尝録叙学为制释奠礼乐器於苏苏杭至是广元议制器如叙而以江西冶铸为良会成都重庆保宁议如广元皆以属子新盖省宪以旧劳选而使之子新留庐陵再见夏五而後四路礼乐器之范金者始备将之苏杭取磬材焉告行於庐陵文学汴王仲敬倡为歌诗而谒余为序余闻释奠释菜皆祭之略者释奠有乐而中废所谓略者又不备焉当宋盛时欧阳公犹以为恨逮宋宣和大成有乐止於汴京而又中废至是郡国始备尚论厥初自文翁兴学而蜀为邹鲁历代不乏人至宋而苏氏父子遂闻天下宋南渡蜀被兵最甚宋亡又甚时丝枲织文之富衣被天下今皆不可复识矣况衣冠礼乐之盛乎今世所传汉成都礼殿图象犹使人想见文翁之盛皇元混一亘古所无兴学崇礼又为一初释奠得通用乐又宣和所无此天下太平蜀文学将复兴人物将复出之祥也其事虽微而所击甚大余方为世道人材贺故为子新逹亹亹焉
赠李生归蕲州序
夏仲善见其学者李玉与所业易对义一篇玉家蕲春常贡河南闻湖广之风而起者於是罢科命下而讲习不辍勤求余一言如不知科已罢又如未尝罢者余感其千里求师不随俗化则告之曰科废学不可废上不以贤良方正直言极谏取士士可以为谗謟面谀巧言令色孔壬否乎上不以修洁博习取士士可以为顽钝无知不学亡术否乎秀才异等今不复举士曰吾不为秀才异等可乎孝弟力田今不复举士曰吾不服田力穑孝养厥父母大不友于弟可乎夫学者之於五经四书事非为应举而设以应举之心而读五经四书已非矣而又以科废废读尚得名为士矣乎玉乎子必勉之自科罢而有喜谈乐道之者其人固可知亦有言之而戚戚者亦未为得也昔者科废四十年而复兴谓有其废之莫敢举不可今者科兴二十年而复废谓有其举之莫敢废亦不可或曰屈伸往来易之常理则应之曰我不敢知惟科废学不可废如是而已玉字德润盛年有志仲至顺庚午进士以建昌判官终更而居忧授业於家云
送王员外广东録囚序
至元四年戊寅秋九月大宗正府员外郎王君録囚岭南京师贤士大夫咸为诗文以送其行道出江西以视庐陵刘岳申惟王君将命之肃诸贤赠言之忠至矣尽矣而犹有待於余言乎余闻先汉有女子上书救其父母者其词曰妾闻死者不可复生断者不可复续汉文感之为除肉刑而几至刑措焉夫言岂在多哉圣主如天万物皆春天下狱成而孚输而孚矣不留狱矣而犹审克之合於有虞氏与其杀不辜宁失不经之意真德刑也王君读书知政读书则不为徒法知政则不为徒善岭南之囚凡至吾前者皆死狱也其不幸而寃者其罪皆在有司然而未録以前犹皆生人也既録以後万有一不免於杀不辜则不可复生不可复续其寃作皆不在有司而在我矣其悔恨可胜道乎欧阳崇公有言求其生而不可得则死者与我皆无憾也夫求其生而犹失之死而常求其死也斯言其庶矣乎敢以为献
赠高师靖地理说序
古今地理察於伏羲井於黄帝奠於神禹而其说聚於九丘尚矣又不独公刘之豳周公之洛卫文之楚丘始见也若古之葬亲者自沟壑蝇蚋始由是而宅兆有卜古之卜者真能知後世必不为道路城郭沟池井陶耕锄所及势家所夺此其术殆非今之所及而迂儒不通古谊妄讳其说以为古不择地不知古人择之尤详今人并水蚁不知避是沟壑蝇蚋之也不知未有甚於此者郭景纯得古人遗说以为书而儒者不能知尚得为儒乎此非儒者学问所当察详者乎此吾所以有感于高师靖此书也使仁人孝子之葬其亲者得其说而求免於沟壑蝇蚋不庶乎於人心能无恔乎师靖其父故博雅君子丞相信国文公所为书山云者乡称山云先生师靖槩有闻於家学云
张仲举集序
张翥仲举北方学者始来江东江东才俊皆称之余始相见豫章爱其踈荡有奇气磊落多豪举急义如饮食男女闻上有贤者辄以身下之常恐其人不先已而蚤逹未尝见其有所不臧於人人或有短之者终不以为恶声必终誉之有不幸厄於时命必多方拯拔之而後已不然如已负之余事为诗赋之章极才情所至无不输写倾竭其意欲者使人望而知其为非仲举不能而仲举未尝以自多至顺壬申余再见之江浙校艺後仲举亦且老矣其气充然其才情沛然其中心诚好义愈益汲汲然余方恨主文而竟失士愧见仲举而仲举如未尝试者岂徒不知有得失日与余买船下湖长歌痛饮尽兴而後别今又八年矣书来庐陵留滞维扬犹江淛也独求余序其集端夫余何足以论文哉田光先生有言徒识光盛壮时感仲举行谊至高殆非今世人故为私论其人品大槩若其诗文固不待余而传顾仲举自有必传者东坡所谓非斯文亦莫之传也
送西窗宣差赴都序
今天子嗣登大宝之明年以天历左丞相仲子前侍仪举禄补外监南安郡郡当江西上流与章贡壤接南振交广西距湖湘官吏士民道庐陵过余者其人言监郡族出高昌有中州贤士大夫之风生长相门有被服儒者之意真爱民下士贤长吏也余闻而异之去年始相见於吾庐然後知闻望果不相悖声寔果相符他日见其二子皆文雅温厚恂恂有父风又知其教行於其家至是告行将之京师余至大中尝拜丞相於江西瞻望其闳深慱大魁垒奇杰诚非位正中书不足以展其材略及天历登庸天下之士皆曰丞相功莫大於翼戴而不有其功志莫大於肃清而不自满其志皆以为恨不知其蕃祉老夀得之於天而不尽有诸躬者盖将以保有其子孙孙子以为天下国家建无穷之基垂无穷之闻穹穹厚厚厥有深意凡民彛好罔不同之余既辱知丞相获交南安喜世禄之家子又有子於其行得无情乎自古定大难者无赫赫之全功履危机者有容容之厚福是故保安世禄者无如恭俭而恭俭必由内心以生是故教子孙者无如义方而义方必以一经为尚此南安素所蓄积何待余言而余言之不置者朋友之至情也丞相有如语及江西人士为言如余者年已八十无所用世矣至元五年己卯四月日刘岳申书
罗中德詹詹集序
通斋罗先生蚤以文学知名晚尤宿於理而鬯於文庶几正而葩者今不可作矣其犹子中德从家学槩乎其有闻後客分宁分宁是其诸父兄读书故处中德於其间往复唱酬无虚日其友文采蔚如也今年相遇於紫淦类深自晦匿其中所有欲使人不可少见其端绪者与之语澷不可否又与分宁时如二人者嗟夫中德所谓深藏若虚者非耶一日出其稿视余凡古赋古诗又若干首余读至尽如主人盛服肃客每门而让如韩昭侯效古人爱一嚬一笑如季平子养闘鸡如张踈不可効陈遵程不识不可为李广何其严也余为之竦然曰几失子矣盖战国辩士有以辞胜理而诎者而晋人亦有俊伤其道之讥由是而以文辞为无取以才俊为可薄孰知易谨修辞书贵俊德其言不文者其行不远故有俊士俊民皆所以浚明理道而翼张之者也其谁能去之中德於家学槩乎其有闻矣故余尝谓文章韶润不如骨气而韶润亦不可无思致不如渊源而思致亦不可少尝试以家学参之
礼记贯义序
须溪先生刘公尝谓余言小学进业进学广记甚有功小学先生没始见其书而先生之言信比年进书惟王天与尚书纂传出蔡氏後使学者有之为有益恨先生未及见若礼记固未易读传文有似经者得疏而後明此古注所以不可废後来注者益衆方氏应氏为着最後有卫氏者尽得诸家之说而取其尤长者集为一书然後罕有见者吾乡曾闻礼以立盛年力学怀明发之思感揆锡之义循名责寔取礼书昼夜诵习之先注疏次诸家次先宋大儒慱采其尤善者而折衷之名曰礼记贯义盖自有此书以来所未有诸老先生所未及须溪先生至今无恙犹将取之况如余者余尝言此世着书者无之无损乃他多烂熳者诚可厌而不可以槩贯义是有之有益者也余以衰年媿以立盖逾迈之感愈深而弗去来之忧已决徒愿刻成使四方学者争先快覩无如余之怅然以止也
送刘良用秩满诗序
余年十三程教授试二之日其同四句置第一其後蔡教授试有饛簋飱三句亦置第一又後屡试不一试皆然蔡公命之曰子年甚少而文甚老更成何也每见惊异惟正録未尝少假以辞色须溪刘先生抚而教之曰乡校慱士弟子员铢积寸累以序升以望取二者备然後得亚於正録如天子之宰相然鲜不六七十者有老死不能至者焉盖乡里公论仅而在此此一时也呜呼尚矣余为乡校之岁学正刘良用始至未数月余爱其盛年机智警敏可相与以有为而於余所不为亦能无所不悦也其间监郡郡守之相知过使客之相闻者常相接踵而群不逞之滋不悦余者亦不少良用去而摄官吉水既获人州之长官称於州之士友以有劳绩於学见於余文者多矣至是而後以代归归拜其亲而荣其乡无不可喜独余感年岁之不与复欲为初试乡校之日而不可得也有可为太息者昔邓禹年二十四拜大司徒其後以将相封侯为功臣第一尝自言臣非际会终身所至不过文学慱士夫以将相封侯之与文学慱士也远矣孰知遇则为将相封侯不遇则为文学慱士也哉然则文学慱士者固不遇之将相侯也由此观之岂独顔驷有文武老少之憾而已悲夫此古人所以贵乘时也欤良用行矣无自菲薄於是代官以下学之士友皆为诗属余为序云
送徐子谦赴湖北宪副序
太史公书称韩非引?墨切事情载其所着说难有显为名高隂为厚利此与内小人外君子色厉而内荏何异故曰不以人废言类此尝谓士大夫至公无私而行之必以恕至清无底而用之必以明其中心诚信於忠君报国爱民下士要可以结知於天地而不可以求知於世俗自余所见惟济南徐君子谦他盖未之前闻也君始为湖广省郎宪副东粤吾儿父昌候迓之於武昌既已熟其大略及事君於东粤每长二僚寀间议论有异同必反覆至尽曲折至当於是而後止盖君之隂显必不可为两途心口必不可持两端始终必不可为两人故能舍已从衆逹势从理然终不可为典要惟是之从此君所以大过人也至是君以东粤移湖北东粤之人咸咨嗟怅望曰上遂弃东粤何召公之遽也湖北之民咸欢忻鼓舞曰我辈之傒公重来久矣何慰我民之切也君子曰是可以论人心天理矣湖北之民德公也久东粤之民德公也新久者固其孚而新者尤难舍此人心之真天理之正也虽然我公之心岂有彼疆此界之分也哉使君即日升朝为内中书内执法亦举斯心而措之耳余年八十有七何幸身亲见之
送李一初江淛儒学提举序
进士得人尚矣使皆如李一初科举何可废选法得人多矣使皆如李一初常调何可忽提学得人有矣使皆如李一初学官何可轻於是学官积轻甚矣一初何以能使所居重也哉一初其文学行谊有过人者固宜其於政事无过不及使用之百司庶府必可观用之亲民为尤切今以提学为江浙固所优为而於学校兴除利弊恢恢有余矣学校至近年大坏极弊不可复支独江浙以能官闻则进士得人之效也一初亦幸际其会耳夫以两浙而遇一初以一初而遇两浙非天时人事不及此抑今尝谓士大夫学术不可以不正不正则掊克多而娟嫉兴将伪言伪行无所不至苟可以用其深中多数肆其雄猜隂毒必且勇往而力行之矣此其於士君子为何如也每读杜诗好心事真顔色两语常恐此心不见似人乃今於一初得之安得使人不惊喜於既见之後而忧恐於重逢之难也哉余尝以校艺三至湖广一至江浙长沙固湖广之仕国而茶陵又长沙多士之渊薮如一初又其尤者也余既以为江浙贺一初往无负江浙不亦善乎余耄且悼为我多谢西湖迟君归荣犹及为君贺且赋之
赠采诗两生
尝读诗至芣苡三章爱其和平悦乐无恶无斁以为此采诗法也使采者比如卷耳顷筐之寘则倦矣又尝读中庸大学表记坊记所引诗爱其融液贯穿得言外意以为此观诗法也使观者皆如高叟之为则固矣观於风雅然後知古人作诗之妙当时采者要不可及观於夫子说诗然後知古人兴观之妙後世传注皆不能到采者如蜂之取花观者如人之取蜜其殆庶乎方今政治之得失民情之休戚上之有关於德化大之有系於家国独不可因民风以上逹其於为上为德为下为民不尚有补乎永新陈天衢张文渊以采诗告行故为定其大者书以赠之以待其归
赠安成刘玉成赴都
昔者孟子称汤执中立贤无方故诗曰商邑翼翼四方之极昔者孟子称武王不泄迩不忘远故其诗曰镐京辟痈自西自东自南自北无思不服盖古之论声教者称朔南论王化者称自北而南使夫子薄南国则二南不得为风之始使夫子薄南士则游不得为文学之先又使圣世终薄南士则?陵周氏之学其传於河南者不足尚而建安朱氏之学亦不足行於天下矣方今圣人以天下为家而南海实为龙潜之所为南士者可不知自贵重愿藉乎於此有名世之士犹将退然自处於常人之列於此有大过人之材犹将闇然自晦於衆人之中苟区区以浮华自衒以小有自负岂不益自菲薄羞乡里轻当世哉故夫士之屈於时非时之罪也罪士而已已之诎於人非人之罪也罪已而已故曰衣锦尚絅又曰藉用白茅孰有良贾而不深若虚者孰有君子盛德而容貌不若愚者此贵重愿藉之道也吾乡安成刘玉成将之京都余虽不能赠人以言而窃附於爱人以德於其行故忠爱焉亦古之道也至顺改元之九月某日庐陵刘岳申序
送杨贤可宜黄县尹序
友人杨贤可既第而官会昌官瘴厉地俗又险恶贤可终三年淹而无天时人事之患其政行焉其归也贫如未第时调永新去其乡孔迩而民俗有甚於会昌之地气者贤可为之未数月而忧去良民思之横民服之其爱存焉其归也如会昌服除迁江西照磨其官为省幙而位在底僚诸逹官之长日临其上制其左右贤可为之不謟不援无恶无怨其职修焉其归也如永新至是有宜黄县尹之命宜黄无会昌之地气永新之民俗又无会府尊官之压得百里之地而为之室於以为政行志恢恢乎有余力矣或曰宜黄善地县尹正官足为政行志固也而无圭田之入野人之养贤可积三仕之贫以不取为不与将何以安其位哉爱贤可者能不为贤可私忧过计乎曰贤可之诚身信友足以获上治民久矣过使客有不知之者乎有不爱之者乎贤可能无疚於志无恶於民而已若所遇非所知也君子曰惟贤知贤以贤待人而以不贤人应之是所感非所应古无是理也贤可以暇日往从吴先生而问政焉其所以告贤可者必非余言所能及也以是为赠
辨囿序
易言学聚问辨中庸言学问思辨盖尝叹孟氏之辨矣其辨惟善义内不遗余力辨杨墨至於无父无君辨乡愿至於无举无刺所谓差之毫厘谬以千里者辞旨殆如酷吏议法略不少恕而究其初心本非好辨後来公孙龙诸子曼衍横溃四出益信孟子所谓不得已者宋洛建诸贤讲明圣学究极藴奥语详择精弗明弗措古人问辨之意学者从可识矣舍是复何以辨为哉宜春桂可取庄氏语名其所述曰辨囿以视余余读至尽槩与人意合者多然後复於桂可曰文王之囿方七十里民犹以为小以其犹有所局也庄子好辨之雄者至篇终而以公孙龙为囿於辨之内示不足也明矣子之取义岂亦有所不足也耶近年夹漈郑氏辨驳古人穷诘至尽夫辨若是亦可以已矣其於囿也宜不可以广狭计矣子之是编属事类辞无论雅俗必穷本始不苟同衆然且自以为不足由此而夹漈不异矣又以为不足而穷源至於圣贤之所谓辨又岂难哉余故与之谈夹漈以充其辨又遡庄氏以循其本然後使由孟氏以逹乎子思孔子以易中庸之辨终焉盖充类至义之尽此辨之根祗也此庄子立言之旨亦桂可名书之意也
赠谈命熊景仁
昌黎尝言我生之初月宿南斗坡公自谓其年生者无富贵人而与马梦得为穷之首自昔大贤槩乎其有是言也故有晚知前定而悔不读书者惟韩苏二公乃无是悔耳余生宋五庚申为景定初元天朝中统之初也年十七而德佑为至矣科举废而不知学为圣贤之学章缝贱而不能去为农贾之业盖不择术与不知命合而始为弃民始不能以饥渇之害为心害於是可畏之日为无闻之境矣又何止不读书之悔而已哉每遇江湖谈天者相从问命未尝不内热汗下也儒者不能自求性命之说於经孔孟而必待星翁日者之说而後暂息乎其侥幸之心则是星翁日者犹有功於为儒者曾星翁日者之不若也余往来欧乡识熊景仁景仁善言命余所愧者也欧乡之士类多称景仁传言天道远人道迩以景仁观之远乎哉景仁至是求余言以信其术余惟不能自信其命而取信於景仁也景仁又使余言之以信於人其待余言也耶余言其果足信也耶景仁行四方又曰仁山云
赵氏族谱序
尝读唐书宰相世系以为兼史记王侯年表萧曹世家之体此欧公新意也世之升降家之隆汚可考察焉後有作者不能及已自春秋讥世卿而勃兴暴贵不为不祥故尝以为使汉如唐人贵氏族重门户必无卫青尚主之事宗法废而族谱存犹之可也西洛赵氏族谱司马温国文正公所为序引者宋参知政事赠太师中书令兼尚书令魏国文定公讳安仁之世系也谱自唐孟州温县令贻孙而下十三世文定而下至前进士梦雷九世按序所称有艺祖与为布衣交者焉有艺祖自言尝识其祖其父者焉有真宗所称为万石君家有仁宗所称为忠孝者焉有洛中称为顔子者焉盛哉富贵人所可致而帝王称其世济家荣乡里比之亚圣大贤此不可幸而致也帝王所称乡里所诵犹可致而有多世立言者垂之不朽又不可幸而致也梦雷不忍其先绪之遥修其谱详其世将以遗来者而以示其交庐陵刘岳申曰子盍为我言之某何人而敢赞一语於前序之後乎惟栾郤降於数世房杜败於再传有不忍言者而九世之後有如梦雷难也此文定而下之所积也梦雷而下复有如文定未可知也夫有名祖父者有幸不幸子孙贤使人称之曰幸哉某为有後否亦使人疑之曰惜哉此为某之後此之不可不谨也梦雷字长公以殷遗老自号静虚云
送萧太玉教授循州序
天历元年冬十二月江西大雪於是吾乡老者久不见三白少者有生三十年未曾识者明年大雪加冻大江有絶流者小江可步又百岁老人所未曾见者今年六月多雨恒寒虽百岁老人未之闻也吾乡有岁一至大兴开平者曰两年之雪大兴所无去年之冻中州不啻过也六月之寒则近开平矣有自五岭来者皆云连岁多雪於是新喻萧太玉被命教授循州今宪使鲁君子翬赠行以言具述其言世家之盛而深慰其南行之苦翰苑诸贤相继有作槩未知朔南气化如此其变而今昔推迁如此其殊也太玉以世济之才袭世家之业际王化自北而南之运今之岭海非昔之岭海今之循州非昔之循州矣虽然太玉世家亦知夫人事之推迁有甚於地气者乎地气以渐人事以速故有勃兴暴贵者自其子女玉帛衣服车马宫室苑囿无不可一日二日为之而有余无不远过夫几世几年之积者而几世几年或愧之岂徒愧之有不忍言者矣至於乔木则终不可一日二日而为也而然後愧於几世几年者而然後内热汗下而然後不敢自比於人嗟夫太玉无亦自贵重其所以异者乎太玉往教以其家世之业益修其身践其行以及於人将使循之士文学行谊由我而丕变如地气之变可也又岂独循而已东粤之广人物之衆将必有贤者出乎其间世道人物尤将赖之可也夫如是则人才与气化俱一新於以大阐朔南声教之盛又自江西故家始岂不愈幸欤此则所望於太玉者也以是为太玉赠其可欤今年为至顺改元之九月某日庐陵刘岳申序
赠日者刘宝翁
太史公为日者立传着司马季主之贤与宋忠贾谊辨论古今天人之际要终反覆熟烂之极使二大夫惘然自失尽废其生平与其高论何其言之快气之晟志之尚也然季主所自誉不过忠臣以事其上孝子以养其亲慈父以畜其子视严君平与人子言依於孝与兄弟言依於弟又何相似也乌乎季主君平不可尚已抑余尝疑先汉聚占者曰五行曰堪舆曰建除曰丛辰曰历象曰天人曰大乙各有不同言某日娶妇或可不可或不利或大小凶或小大吉各各相反论辨不决制诏避诸死忌以五行为主而然後定故曰未必然也使人拘而多畏自先汉已然矣况去汉又千有余岁者乎余里隂阳家有刘宝翁得通天窍之书其法以方位定隂阳以干支分顺逆以丛辰取多吉而大槩主五行生旺本郭景纯五吉六凶之说合於孟子天时地利之意此儒者不可不知虽秦火不可存盖娶妇嫁女制宅祭祀葬埋古今必不可废又安可以穿凿支离而妄议厚诬之也哉余耄惽学恨不慱记恨不强窃谓隂阳家与古卜筮意本不异是以论着而传之所谓以利为本违诸不利者其殆是乎
赠音无闻
至元後己卯夏六月余来豫章避暑市林院有僧音无闻大明人也庄严佛菩萨罗汉皆现金身诸相皆具足寺有山田十一亩丰岁不足支半月日饭寺衆遍十方不下四三十人徒仰日所乞食又与徒作佛事以补不给寺衆皆知勤苦修习又尝遍参诸方究竟本性证悟囿觉有超然解脱意会童子击鼓余问音闻否又问鼓自闻否徐云闻鼓顷之鼓锺余又问音闻否问锺自闻否锺鼔相闻否徐云闻锺余闻至人始於闻而能无所不闻由无所不闻而能无闻是故无所不闻可能无闻不可能今且以锺鼓求之未考击时无闻考击而然後闻吾将闻锺鼓於椎椎无闻也闻锺鼓於童子之手手无闻也且未有寺时无佛无僧安有锺鼓何处求闻是故以闻闻不如无闻闻向者以不荅各尽之矣故谓音无闻无闻亦无音
陈母魏国太夫人寿诗序
揔管陈侯为庐陵之明年二月以元统甲戌南北诸贤所为魏国太夫人寿诗视余子曰盍为我序之惟陈氏自武宣至侯再世自毅敏至侯三世毅敏当宋亡元兴之初武宣当至元元贞大德之间遭时遇主荣耀备具毅敏奉新安郡夫人来家泗水而贵显於南无絶裙之恨有禄养之荣此宜如何其乐也武宣早失安化郡夫人有陟屺之痛而以富贵夀孝终此宜如何其憾也此存本所为作也侯承祖父之业际隆平之运所至奉魏国太夫人厚禄孝养有毅敏之乐矣而无武宣之憾焉又何其盛福之至也於是夀有诗而诗有序矣复何以余言为哉惟陈氏有三世之孝孝为百行之先所宜称道不厌载稽古昔史克颂鲁候必称夀毋杜甫贺阳城郡王必兼邓国太夫人惟我庐陵尝建行省相国鸾旗所尝弭节夫人鱼轩所尝税驾侯又尝读书其间今以朱旛皂盖重来是邦明发有怀能无情乎余以壮岁瞻望相国马上今聿既耄犹得执笔以叙此诗虽不敏亦不敢辞
申斋集卷二

[book_title]卷三
<集部,别集类,金至元,申斋集>
钦定四库全书
申斋集卷三　　　　　　元　刘岳申　撰说
性存说
昔者尧有天下天下之人被尧之泽者七十年尧乐之昔者舜有天下天下之人被舜之泽者五十年舜乐之其间尧未得舜日与驩兜共鲧之徒吁咈於朝尧何其忧也舜未得禹稷四凶族未去位舜何其忧也禹自怀襄以後作十有三载以前稷未播奏艰食鲜食民未知艺五谷当是时与汤未放桀文王未伐崇密武王周公未诛纣伐奄戮飞亷恶来其心又岂有异耶虽孔子不得位而辙环而老於行又岂有异耶以数圣人所忧则所不忧而乐可知也然而数圣人所得於天者皆不系此何也使尧舜禹稷汤文武周公不得志行乎中国而仅仅为孔子其生知安行者固不为之减少使孔子而为尧舜禹稷汤文武周公又岂有增多於其生知安行者哉故圣人者其心所存即为道所欲即为义其德之润身者即如富之润屋其动容周旋中礼者即其盛德之至此所谓天所畀付天理之在人无穷逹无得志不得志者也故曰由尧舜至於汤由汤至於文王至於孔子其五百岁同其闻知同故曰禹稷当平世为君为相顔子当乱世一箪食一瓢饮其道同古滕王守德字性存求字说於余余为孟子疏义作性存说以示之守德有如知生民物则上帝降衷虽凡民果不异乎上圣大贤虽为天子宰相为庶人果无加损乎物则无少多乎降衷则所以明善复初者当无所不用其至矣孟子道性善意也
初心说
三山林宗起以汉果守被檄与余同校文湖广尝谓余曰掾吏周克明者幕之良也问斋居之名於我我将告之曰初心子以为何如余闻而韪之曰此赤子之心也本心最初无如赤子惟此时四端万善之根已具惟此时四肢百骸九窍之欲未开惟时虽怵惕恻隐之心其情可以为善者犹未发又安有内交要誉恶其声而然者杂於其中也哉此最初心也故又曰本心惟是心可与天地日月四时鬼神合惟是心可以正已而物正惟是心可以格君心之非而大人者安有一毫付畀增益於其初仅能存养之不失之而已由是而举斯心加诸彼由是引而伸之触类而长之由是逹之天下一致而百虑同归而殊途人见其为大人也以为其心有异乎亿兆人之心而不知亿兆人者为赤子之心则赤子之心未尝不与大人同及其长也往往失其本心往往放其心而不知求浸浸为细人之归岂不大可哀也哉克明於此蚤夜孜孜求其本心以明善复初而有志乎大人之事其谁能御之余嘉宗起能反求其初又喜克明善取诸人故作初心说以与共学者讲求之焉元统乙亥重九日庐陵刘岳申书
掲汯字元量说
应奉翰林文字官掲君?硕之子汯字伯防余请字之曰元量夫汯者水之深广者也夫水至深广莫如海至於海无所事防犹有防焉其深广非其至者也夫江河有时而溢溢而人然後为之防海未有闻其溢者其量不开也夫有大功而伐有异能而矜者非功能之至也江河之量也其量可知也神禹其功能在天地在万世而不矜不伐者四海之量也其量不可知也自有圣人以来知仁勇宜无如夫子孝弟忠信宜无如夫子而曰我无能又曰某未能一此之谓大此之谓化其所过如四序功成之不可留其所存如元气方来之不可测此其为深广可量不可乎哉君子学以至乎圣人者也水至海而除学至圣人而除故曰何福不除夫学如是量亦如是量如是福亦如是以是为掲汯字元量说
蓝氏二子字说
蓝氏二子其伯子之子曰思敏叔子之子曰思顺皆求字於余余字敏曰伯时顺曰叔时名不同而字同何也夫敏者与时俱竞时不可失也苟一失之不敏莫大焉夫顺者惟时是从时不可违苟一违之不顺莫大焉古之学者无时不习故曰时习习敏德也古之君子随时取中故曰时中中顺德也
何德辅字说
元统乙亥八月望余以校文三至湖广始识至治癸亥所得进士何槐孙德符其先蜀人由汉大司空武封汜乡侯子孙始为南阳人唐僖宗幸蜀有讳腾者以扈驾为资州丹山令复为蜀人四世至德符迁中渡为中渡初祖其子从连为嘉定史君孙之偃为泸州郡丞曾孙倞迁内江为内江初祖内江之子刚中兄弟三人皆举进士子为太学上舍珙孙为贡士子演孙之孙为昌元尉汝贤昌元之子为省天元骏宋藤州文学也宋季蜀破藤州因世父文伯俞贰令蒲折有德於民蒲折人讙趣之曰贰令吾父母也争留之因家焉遂为蒲折人其子宋贡士某是生祀孙贡士以槐孙贵赠蒲折县尹终其身所知者不过藤州而上三世向微蜀僧宗寿得其先数世墓碣安知有中渡初祖而其子槐孙不免字其名哉盖乱离奔播故家破亡一至於此槐孙以泰定丁卯赐进士历抚州宜黄尹至是以云梦尹同校文湖广始知避中渡初祖讳求余更其字於是去中渡十三世矣余闻而嘉之曰司空之泽远矣乎昔晋栾武子有大功於晋室至其孙盈而其施已没其後降在皂隶闻者伤之司空至丹山不知几世丹山至云梦又十六世而科第仕宦方兴未艾皇皇求免於藉谈之愧此岂独司空之积而已余请更其字曰德辅盖昔人有树槐以必其子孙为三公者已而果然此树德之报也然至於为公为侯而德衰者有矣始慙卿慙长蔗杪之所以薄也欤公侯之子孙必有世世修德不徒食旧德者而後可复其始呜呼难矣孟子曰辅世长民莫如德齿德不俱不可长民爵德不称不可辅世德辅免之有公辅之符必有公辅之德诗不云乎子子孙孙勿替引之
邓愿之字说
邓宁字安之以其说问於余余与之言曰宁之义为安固也子如安於仁安於贞安於至善不亦善乎既宁矣又安之将非宴安乎非安安而不能迁者乎余将改字子曰愿之按释文愿辞语有之与为彼宁为此又曰宁若此无若彼故称愿辞子知愿乎舜之命禹曰敬修其可愿旨哉言乎夫尧舜禹汤文武周公皆修其身可愿者也故终备五福焉令名垂於万世桀纣幽厉皆修其不可愿者也故终备六极焉而恶名亦垂於万世为桀纣为幽厉而其终有不忍言者虽桀纣幽厉其初亦岂愿其至此哉大人未有不愿为五福之民而愿为六极者夫可愿者何即可欲之谓善也故传曰贺善故攸好德与寿富康宁考终命为类应而人有不愿之者乎故恶弱与凶短折疾忧贫为类应而或者为我愿之可乎余将使子为圣为贤以备五福之归未知人生可愿有大此否虽子自择所愿有大此否昔有谓孟子曰敢问所安孟子曰姑舍是乃所愿则学孔子也夫孟子舍所安而求所愿必有所见者也子其择於斯二者
刘昕字宾旭字说
古人爱日虽斜晖无几犹重惜之然惜之之意常如不欲其中非不欲其中不欲其昃也於是爱日之情有甚廹者矣故爱日者曰旭日始旦爱其人者如日之升今夫宾日者夏以寅春秋以卯冬以辰皆出日也今夫饯日者夏以戌春秋以酉冬以申皆纳日也今夫人生或五十或二十或三四十为中身或百年或四十或五六七八十为百年夫人不能皆百岁犹不能常夏日也则岂独三十即二十犹不可不爱昔者夫子十有五而志於学有不待二十者矣夫子以十有五为旭日此夫子之寅宾也古以七十为稀年则十五为旭日有不信可惜乎安成刘氏子昕字宾旭美哉是父是兄之命子也朂哉是师是友之字子也夫宾者如见大宾盖旭日甚可爱而不可玩故加敬焉兢兢焉业业焉虽然子之父兄师友之爱子至矣抑余将进子於道必始衷终之卫武公八九十犹使人诵诗以教戒我是尤兢兢於纳日也曾子之易箦子路之结缨皆是也朂哉宾旭寅饯如宾慎终如始是终身皆旭日也朂哉宾旭
申斋集卷三

[book_title]卷四
钦定四库全书
申斋集卷四　　　　　　元　刘岳申　撰书
与吴草庐书【吴文正公】
伏闻圣朝开经筵明公正讲席此千载一时也在宋大儒惟程朱二夫子得以所学进讲尝有启沃之功而一时遭逢终身?位何敢仰望明公则所以大启今日之殊遇者固将大明五经四书之用大慰普天率土之望岂徒富贵荣名明公之一身而已昔我先正许文正公以道格君一由正与自宗亲近属子弟皆尝受业至今为国名臣者皆正之徒也今天下复知高尚程朱之学以上遡孔孟遗经者皆文正之赐也虽明公今日得致身清峻为帝者师震动一时光耀四方亦何莫非文正之余光绪业盖自江南儒者遭时得君未有如明公今日者矣此天所以报明公平日问学之勤记覧之富也明公何以慰荅天下之望哉明公宜益为江南衣冠儒士增重为临川乡国经学增光虽由此位极品不为峻虽门生儿子皆逹官要路不为泰虽结乘连骑奔走後先拟封君将侯王者奉给左右又岂为过哉岳申夙辱教授而以坐贫块守穷櫩者有年矣乡者明公家居不能一造诣今明公在京师日觐清光与道揆法守之臣朝夕可否又何由一望见道德之光也哉乡里杨景行贤可明公甲寅门生也甲寅至今十年与李遵道辈约及门者屡矣乃展转蹉趺以至今贤可在门生中为最单薄在举子中为最贤且能有为有守而不诡不激为今时最难得者初筮会昌幸得生还再调永新即以戞去假舘苟活如未第前贤固不可不拜明公在明公亦不可不进贤可大抵门生难得座主座主亦难得门生此论虽近草茅然古今朝野所不能废明公试进而教之益增其所能贤可之愿亦岳申之望也书辞干冒伏楮震凌岳申顿首再拜
答中丞贺太平书
【中丞来书云贺惟一再拜奉书申斋翰学先生侍右仆尝闻山川清淑之气锺之在人则为文章之盛东南诸山惟衡庐为最高其间率多文章魁卓之士世之炳耀以名能文章者仆尝识其一二焉其怀抱道德不汲汲於利禄不终於山林者盖想望其丰采而未得之见也往岁令嗣子文留京师得与晤语因出示先生所为文周覧累日令人竦敬无已伏惟先生道德之富文华之盛始吴相贤文子累所称道中朝荐绅来自东南者无一不以先生为今巨擘焉仆生长北方僻陋不学局於所见故聼之亦藐如也後观子文之贤则知东南山川清淑之气锺之在人不然何其雄浑而深厚闳慱而勤敏若是哉先生怀藏道德不以利禄系乎其心足迹未尝一至京师此正仆想望其丰采而未得之见者也今既获与子文交又得示先生所为文仆幸有以自慰虽不见犹见也人来言先生耳聪目明筋力强健年踰八十尚能执笔纪述此盖世所希有惟先生独得天地至长之气故精神至老而不衰以仆言之亦宜省思虑慎起居以享九五康宁之福苟天假之便尚冀一见以慰平昔之望也近辱惠教问且进且勉词意切至先生之赐大矣援称仲山之诗曰既明且哲以保其身又曰夙夜匪懈以事一人先生不以仆为不肖进而勉之以明哲为保身之道忠勤事君之节若古之仲山甫者焉仆阙道德不足济於时功业不足称於後果何人哉而可与仲山甫者同年语也仆自去岁】
【得风湿疾迄今春夏尚未能出前集贤学士之际以疾不就职经又有中书参政之命在人则以为喜在仆则以为忧其出处之难盖有不可言者未审先生其何以教我尚後命以慰区区不悉贺惟一再拜】
岳申恭承嘉惠宠示报书此韩公所不能得於光范者也书词谆厚伏读感激贶遗孔嘉尤见情至扶衰有杞菊天随生之糗粮暖老有毛嫱西施氏之布缕殆过几杖无不及缁衣矣此杜公所勤求於段功曹辈而得未可知者也明公以兴王名世之家正主庇民之学天子大臣所倚毗宗庙社稷所委寄何藉踈远寒微士而爱厚过当乃如朝廷所谓老成人耆寿俊古心古道虽上圣吐握何以尚之而或者乃谓此市骏骨之微权良俗薄不复闻承平君子至诚乐与真情实意槩以战国筞士权谋术数推之甚矣今人不复见古人也如岳申者少不自力昔慙老至今耄及之岂复於明时有毫髪可补益者孔文举有言五十之年融又过二以文举其材犹有此恨况万万不及文举八十又过二者乎居常妄论隆古用人自大舜起耕稼陶渔三十徵庸未有以用少为嫌者又安得人人必如鹰扬一老八十而後遇汉绦灌不学始有洛阳年少之论遂起顔驷三世不遇之叹此汉所以不逮隆古也後来安车蒲轮所得老生寥寥一二语竟何补哉方今四海之士万目睽睽万口喁喁所希望明公者何限明公辞要路而居散地今又不留中而补外於此有天意非庸衆人所测识者伏惟千万珍重式如玉式如金朝野幸甚谨顿首再拜奉书以闻临楮翘企
答许可用书
【可用答书云有壬再拜申斋提举先生阁下王务先来奉书知体侯康适今似已到何慰如之欧碑及高文之赐尤感厚意某於文墨本非长加以南北奔走者二十年读书见闻有退无进一岁中括起者不过二数次时技痒弗禁时出鄙意自不知其何如故以三求教也书未指喻详悉启发良多此古人之盛心岂世俗相谀以求合者所可同日语哉熊志书实佑乙卯实为差谬因阅其家谱并谬稿所録皆作宝佑乙未後得石刻更不加点勘不知其家何缘故作乙卯也然乙未亦未真此间求旧日登科録不得庐陵多故家文献足徵其乙未省元姓名望检考示下者欧公作金石録欲徵史传之失谬文固不直挂齿牙既已上石岂容率尔如此也示闻铭於大手谬作可袖碎矣当时谬妄非有意於简也亦谓若是亦足以尽事矣檀弓沐浴佩玉楚子围宋用叠语法昔尝闻之窃亦有意而学陋力浅未易学也兹承喻及虽不能的然有见而亦窃有会焉向在京师观朋游间名能文辞者求如退之答李翊书子厚答韦中立书者未见也非欲其文之省也欲知其文之所从也观答赵秀才书则知公之於文可谓得已慕薛序悲欢溢目双桂堂吾无间矣但於不才褒与太过有颂无规非所望於左右也又山传既蒙不鄙不敢自外帖出数处惟高明可否辱教当又得诲益不少此传出世已迟其孙亟欲板行公其拨冗了之非疡七十日不良於行复苦暑泄拜状恕不谨子永贤昆玉同此致意不次五月九日某又拜】
岳申辱书知襄奉大事已毕读礼正严古诗云虽有良朋烝也无戎虽有良朋兄也永叹因念丁卯先大夫不禄於都城辛未先太夫人弃代於维扬虽为庆门凶变亦由我辈家人薄命上累左右当此时不能以一字问候又安能走数千里面唁其为无戎甚矣今明公并举五丧一时还葬此事至难此情至痛此际尤须爱重以尽慈孝惟明公深思熟念此我辈至情也见示高文三篇为上长儿抄示二篇词为上熊志书宝佑乙卯省试第一宋科以子午卯酉为解辰戌丑未为省乙卯非省试年分次年丙辰方为省试其年第一乃庐陵彭方迥又书补大学上舍宋舍法甚严初入由生员积分升外舍外舍积分升内舍积分升上舍止可书补太学生此虽异代异事亦无与文法但此等南人所知不容失实终篇甚悲甚畅谨正甚雅所拟于阗甚简严然史汉之妙有在简严之外者平生最慕史记初看甚有羡字羡句再看但觉好三看元无一字一句羡减一字一句即不佳此最未易学善学者惟欧公故曰序事似司马迁旧记前辈读檀弓云石骀仲率无适子有庶子六人卜所以为後者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆卫人以龟为有知也使今人作此必曰沐浴佩玉则得兆五人者皆从之石祁子曰孰有执亲之丧而若此者乎石祁子不从石祁子兆可减三个沐浴佩玉字然文字不古矣此所谓繁而不杀者也前年尝有答赵民信论文书因禄求教子阗名并慕薛序同至皆望示以於意云何为感双桂堂亦然可用经济之才余事文章故不可及当以余光振德我辈乃见气谊小儿退飞可笑甚感爱念泷冈碑一本附纳二儿不别上状余惟千万珍重至祝至祝岳申顿首
与甘肃参政吴思可
去冬留维扬闻小令似岁晚可行亲迎之礼明公此时亦可到旧治岳申以归计颇廹不及候迎尝留书李逹可处上彻左右今年见【阙】　知明公有甘肃参政之命甘肃虽比各省为远而参政去左右丞为近明公资历声望皆应合到此地位然多少三品不及到者明公忧国爱民有所兴除害利宜诹谋度询庶几谋之既臧期於可行既行期於可久孔子所谓好谋而成易所谓无咎无悔者是也若有志而谋踈又失於乘快则所至必有龃龉於事有害於物有伤甚无谓也此犹小节为宰相有大体非刺史二千石比又有大焉古人以身名俱泰者为上故难在保身保晚节保身贵明哲保晚节贵戒慎自古富贵多履危机故贵而能贫者为难以其能远势利故也明公起布衣历官至参政亦荣矣常戒得常虑危其庶矣乎书生感辱知遇当以规为颂以忧为爱惟思可可与言故也岳申此际留乡里粗安二儿亦仅寻常旧学徒范悦古还乡谨附拜此书范乃故人范济卿之子贫而有守读书有见幸与进之二儿不敢上状末由参觌千万为时厚爱不宣备
与江西参政亷公迈书
岳申庐陵下士也明公过聼不以其愚不肖而假之以一日文衡之柄使者及门属有湖广先诺不得奉命承教当此时貌似不恭称心而言实为近情何以明之塲屋之士半为庐陵得者率常过半一宜避嫌岳申又望轻材劣二宜揣已是以舟过豫章之日不敢拜阁下者此也阁下尝有枉顾之命又有後会之期於是公卿不下士久矣乃今见之岳申虽非其人奈何以已愚戅而使贤宰相盛德谦光遂闇昧而不章也哉古者士必有贽敢以书先窃伏念今之科举周汉随唐宋之遗意也周汉隋唐宋所不能行之地今皆行之矣此岂独刀笔筐箧之徒惊悸叹息出所不意虽儒生学士亦梦寐所不敢侥幸万一者向非天启宸衷明谟独断圣神继述克至于今即左右小大之臣孰能及此然士气文运犹若有所待而後昌何也以古准今汉初文帝即得贾生明逹治体武帝即得董子明道正谊唐进士多得名臣宋科尤盛不独为国名臣者代不乏人者而为往圣继絶学为万世开太平者亦出於其间今国家所表章以为天下法程者皆宋科目中人也然则科目何负於人也哉天开一代文明之运必有非常情俗意所可管窥而蠡测之者矣此宜阁下所为惓惓以式克钦承自任者也阁下以历朝勲旧之家累世忠清之裔辍从禁省参预江西此殆天以江西士民慁阁下江西士民何其幸也虽然书生遇阁下一日之知常思所以报已阁下受朝廷数世之恩将何以报国哉阁下慱古通今历观古勲臣世阀之子孙能长守其富贵者何如而史册书之以美谈其不然者何如而册书之以为世戒然後以耳闻目见者端居而熟念之则思过半矣书曰位不期骄禄不期侈孟子曰恭者不侮人俭者不夺人夫为明公明哲保身莫如退让恭俭以率其家人子弟为明公计久远莫如忠孝仁厚以自结知天地鬼神夫为主爱民为国育材皆仁厚之大者而忠孝亦在是矣若夫为治之体当今之急务有非书生所能知皆明公所不可不闻者也岳申庸愚不足以与於此必有能为左右陈之者书辞干冒伏楮震兢不备
与范德机书
曩岁从通斋湜溪二老闻足下名籍籍及与逊志益初还往所得尤多比年闻足下大肆其力於诗於今独步益愿倾倒而承顔接辞若有所待足下自海北移江西虽为底僚然在执法理难相即今兹适有过洪之役而不敢必为踵门之见故以书寓万一岳申蚤岁无复世意又不独学不若人而止独有一事在胸次终不能忘人如是足下苟非当路亦不可言可言而不言其为失人失时之恨可胜道哉居常窃谓湜溪先生其学问在江东西未见有可随行者此老固不求知而亦谁知之谁为言之今之都大名登膴仕者何必尝窥其藩哉而庐陵遂为无人矣此不足恨所可深恨者其平生着述身後流落门生儿子无一人以为念大率货眎斯文而不复斯文眎之间有意者又皆欲窃取以为干禄要誉之资於是有郭象庄子之心无侯芭太玄之意甚矣人心士习之坏也其始由此老未尝以所着出示人尤少与四方学者谈其心本出於不肯自炫与不敢自是而次第未近者不得陵躐及之学者不悟遂以为论文及道当如是秘密以此求此老则并与其心事失之矣又何以论其学问哉足下及今多方求索而表章之犹可收拾散亡久则遂不复可得矣近年学校多为逹官摹刻文字使吾乡有此老着书一二岂为四方学者稍具心目大史公有言岩宂之士趍舍有时若此类名湮没而不称悲夫闾巷之士欲砥行立名者非附青云之士恶能施於後世哉此语可痛湜溪高弟中惟足下敬与可与语此足下官江西又要路然且不及为此一事他无责尔临楮悚然不宣
与湖广参政书
岳申今兹多幸得从试院承顔接辞以近大君子道德之光出院又得亲熏而炙者既月踰旬盛心盛德有公卿下士之风有宰相知人之度古所谓不可谖者其在斯欤席庇赖以十月末抵家即得钦纳御宝札子於本路专人钦賫还纳湖广谨奉书左右岳申中承面命先正郡公家庙绘象章服其时求敢率尔以对尝托行可转闻且宗庙碑用韩文袁氏先庙碑例及至九江见狄侯成甫因与啇论前事蒙见教至治中尝用衮冕行大礼而公以下章服亦尝议行未有定制於今家庙虽有赠典难同许鲁斋陪通祀甫冕服例盖酌古易而凖今难细思此为确论在洪会可行已详及之兹因人行复此以闻欧用家庙遗象欧以囬禄失之仅存蒸居华阳?紫氅服一本今摹去奉献周文忠则有碑刻在僧寺者谨用呈似伏望采覧至庙碑一节必须得先正世家某地讳某字某历仕某官终於某官赠某官某郡公及平生行事实蹟一一依问赐教方可一下笔传俟示下即当拟呈岳申末由嗣见即日冬寒伏惟为国为民倍加崇重不宣备
答宜春秀才赵民信论文书
辱书再三大抵所不当获者理难为报荷意良厚又勤远道欲不报不可得报与不报皆非也惠示诗文务不同流俗而有志乎古之作者韩公所谓不知直似古人亦何得於今人也每诵此言可为深悲至慨仆於文字本非所长徒愿学则有志久矣然每不敢辄有所出何者诚知其未易以为知者固不可常遇而遂谓世无知者尤不可苟一遇之则百丑败露矣赵岐称孟子辞不廹切而意已独至此文章至妙处然安可得岐可谓知者古人不可及正在此今人急言极论愈杂乱纷纠但觉古人不劳余力而旁通曲畅无所不有何其易也春秋之称微而显夫微即不显显即不微君子之道淡而不厌简而文夫淡即厌不厌即不淡简即不文文即不简每读左传史记汉书去之数千年其事其人委曲详悉皆如当日亲见而高古要妙去人愈远又何也寓从容於简寡藏曲折於平易欲以整见暇以少为多非不欲髣髴近似而终不可到故有至朴而巧者不能及有至约而博者不能尽有至显白而深晦者不能近此古人所以可师也岳申於行辈中天资最下徒望古人慱学强记不敢希冀万一况敢拟议其开口下笔跋涉倾倒变化反覆之妙哉孔子诵烝民之诗而讃之曰为此者其知道乎孟子曰君子之言不下带而道存焉此言惟知道者为能言此至言亦要道也感足下不鄙聊布区区殊不足塞厚望惭愧无任当由顿首
与学士掲曼硕书
去年尝因贺元忠奉书诹问理无不彻而相遥遥复欲似往岁风流还往不可得矣君处日边龙光天汉我居田里蜗舍詹暄鹏鷃不同逍遥则一即辰远想帝城风月翰苑文章衣被昭回何所不有詹望可胜惓企吾徒有刘成之今年当上春官不可不使一及门下同榜如刘凤皆希晋接之荣皆吾徒与进与洁上圣犹然伏惟采纳楮无任驰情
与学士掲曼硕书
留维扬日尝附便拜书计已久彻即辰学舘弘开经筵熟讲明道有缉熙之益论功在啓沃之间此儒者之自致亦千载之相逢也曼硕退居乡里数年一出而乘熙运固宜展素学又当好文臣未老之时宜有以自见岳申维扬归後未能出门有学徒真定范悦古乃故人范济卿之子济卿以亷吏桐乡吾安成此来京城因得附此书逹望进而教之二儿不及上状附上起居未会千万自爱不备
与南台侍御王继学书
岳申往岁庐陵水驿匆匆一见继从友人王实初奉书左右计此书无不逹而此心犹若未见窃谓往者致和天历之间明公既以不负先朝不辱先正矣其後持节江东得释机务今又由江东升华台端将江南诸道皆被其泽岂不私窃喜幸虽然昔者参与大政彼一时也江东又一时江南诸道此又一时而前书所谓不负先朝不辱先正者则此一时犹当如彼一时何也海内时名关天下之气运如明公与可用者有几人今可用为中执法而明公出为台端此气类翕合之日而事有未易言志有未易行者奈何易之岳申既知其未易而不惮谆复言之是责难也岳申尝谓诗至烝民之四章曰既明且哲以保其身夙夜匪懈以事一人其传曰保身者顺理以守身非趋利避害而偷以全躯之谓也孟子所谓不失其身而能事亲者意正如此明公既已允蹈於其初矣今岂待迂儒瞽生之论而迂儒瞽生又何足以补报万一哉独怀夙昔尝有一日之知於今不可无千岁之报何谓一日之知明公所施於不报是也何谓千岁之报不敢以世俗庸衆人事在右者为爱也天下事有不可以书传而明公所当自致不朽者亦非他人所能致故曰我仪图之维仲山甫举之爱莫助之此意近尝为可用诵之矣复为继学言之不置则岳申至情也岳申老矣无能为役矣何幸身亲见之天下幸甚斯文幸甚伏惟惠念实初重来因得拜此书辞潦率不罪幸甚
与欧阳元功书
【圭斋答书云玄顿首再拜复书提举刘君申斋先生文席玄即辰清和承体候佳胜济南阙有阙之道不胜愿见之祷吾宗阙先阙辱书具知侄孙宗任客腊参谒座下弟缄寄雄文迨今未至不审何故亟称督索端使复命陇阡阙采之禁事出当然流言之感矣无是也区区抱病三载始获一归心志凋减旧学失阙其不能为先生大夫役也审矣适候阙氏女病阙先就之相见借纸占酬凡百潦略惟阙　加毖以夀斯文谨奉状不宣里注欧阳玄顿首拜】
往岁儿曹与乡人来都城者皆尝为书问候虽未辱惠报而乡党自好不敢忘昨岁得赐书文毕即时禀知吴左丞走檄庐陵赖郡侯慨然即修完遂复旧观此六十年所未有者也乡里儿童父老皆知诵圭斋学士克念绍盛心盛德是以有此令侄学正来拜祠下亦既见止弟中间阎茂德来儿曹为书已具蹉跌附寄近闻有某道童与寨官李镇抚偕行妄诉欧阳忠义扰爱大涉诬枉盖自南北混頴之子无一足至泷冈者惟城西欧阳忠义居仁节春秋拜扫【阙】祠字兢兢焉西阳宫者本以为功德寺文忠素辟佛议以为观又避崇公讳故称宫宫有田园山林数十里皆借?焉道士炎凉以欧阳氏为无人稍伐坟木之连数抱者假缮完以为名而实鬻之以与远近有力者为棺椁为屋宇纵寻斧焉忠仁愤惋不平诉之本县县不为理仅有一县令贤者又死巫蛊居仁方欲愬郡府不及而以疾不起乡里朋友无不怅惋叹恨惟道士称快李镇抚为寨官其乡但知有道士不知有欧阳久矣伏虑圭斋万一为其所惑将入先言此皆儿曹前书未逹之故儿曹正拟及门而愬幸遇令侄故以此托之圭斋能一至庐陵拜诸祖墓拜泷冈使乡邦耸动惊喜诸豪民冒附者侵夺者皆知欧阳公有後为之改心易虑亦贤子孙盛德一事泷冈幸甚乡国幸甚伏惟动念岳申临楮不胜?切之至
答吴草庐书
辱示书教又得识士展聼其议论观其气貌真先生之才子也於是家教远矣乡者刘氏人回得所赐报章固已如见仪刑况见士展乎其为慰沃无量可知也因记去年黄庸之尝以所写小景为赞下方窃谓今世未见有胸次气象如古人者此最大恨事求如古人胸次气象自先生外断断无第二人虽以耆年硕德而学如不及犹惜隂竞辰每遇学者无不倾倒至尽於凡下者尤反覆嗟譬至再四不厌但恐已意如有不明不尽殊不见问者之为不逹此不知当在古人某地位中求之故尝赞云其心休休其容肃肃多学多识以似以续耄有不倦凟无不告允矣君子是宜其服恭惟先生盛德光辉未易可言语髣髴独自负恃庶几识其大者因士展归侍録求教弟年年恨不能如徐则用辈一侍左右良可惜耳临楮怅望惟冀为道为时千万珍重
与贺右丞
岳申闻古有大臣者其声实足以威信一时其名德足以绥怀方夏其出处进退足以系朝廷之轻重天下之安危君子小人之消长然未尝一念有好恶之私一事有威福之擅一马二童犹以为多三吐三握犹恐不及求之前史至甚难逢诚不图悼耄余生亲闻见之盖自曩岁辱赐书教至今谦光远犹有耀比闻以右揆而还朝为中书而居守老癃真有须臾无死之望颠崖辛苦真有到头苏息之期此可为世道生人贺而不足为明公贺也儿子文曰华倍费陶熔虽贱贫未知报称而悠邈无恨因依瞻望云霄惟切企翘谨顿首望拜此书托之友人曾传道以逹於阁下传道乡里再贡久交可敬伏惟与洁幸甚幸甚几务余闲千万金玉不备具
与张侍郎书
尝谓自古人臣有大功德於天下能为其主建万世帝王之业者必有贤子孙以与继体守文之主共享太平之福故书有与国咸休之命诗有不显亦世之歌要不可诬也三代而下享国久长者莫如汉唐宋其臣有如萧何房玄龄赵普皆以开国元勲而其後无闻焉有不再传者是何子孙之贤不肖制於天者若是其难必也我国家圣圣相承以道德合天心以福禄胜人力自厥初生民以来有大勲劳於国而简在上心者其子孙茅土之封其与山河带砺之誓相为终始为此虽圣子神孙深仁厚泽所致而先正大臣咸有一德积庆所锺亦有自来矣呜呼盛哉岳申庐陵下士也素贱微见闻狭陋不足以知圣世乔木故家之盛独自儿时从父老闻太师淮阳王崖山之功德论者比之晋羊祜宋曹彬有过无不及如以客礼礼文丞相而读於上元庸杀之以劝为人臣不贰心者此又前代所未闻皇庆更化今平章蔡国公位中书力抗权奸得罪东朝天子知其忠至治临御肃清宫禁平章再位中书力赞贤相弼成治本天下称其贤及泰定拨乱反正平章赞大议定大难而以明哲之见早决止足之计今天子深嘉其节而重违其志处之以承明之庐而使之与议乎政事之堂不役之以几务之烦而使之不废乎论思之益自古人臣以勲名终始未有如此者天下服其高恭惟明公以淮阳之闻孙平章之仲子中朝之世家天下之正人持节补外方将扫除瘴海之炎埃以报明时东粤之人方欢呼鼓舞曾未踰月而天子以为执法於偏方不如典礼於中朝政刑以齐远人不如德化以绥畿甸使者数辈络绎召还於是明公方将勒石南海之上与磨崖一碑相颉颃为不朽此杜元凯欲刻石岘山之上汉水之渊以待後世陵谷於无穷也夫元凯岂不能待後之人而必欲当日自纪其功德哉论者以为元凯好名之过余独以为此元凯知子之明预计其後之不足以与乎此则付之後来之不可知又不如当日身亲见之为愈也抑岂独元觊哉虽羊叔子登岘山亦有身後之悲言外之感湛辈所未尽喻者於是淮阳王有贤子孙为不可及矣天也此萧何房玄龄赵普诸公所不能得於天者呜呼盛哉岳申窃伏念自幼闻大师之名中岁闻平章之贤今又幸遇明公旬宣南海道出庐陵而独以不得见为恨又幸遇明公还朝而得一见以不负平生之愿也谨以书自荐其姓名伏惟明公与进而教之幸甚临楮悚仄
与中丞许可用书
岳申伏覩台除进位中丞公论翕然天下幸甚如岳申者固当为中丞贺天下之人皆曰明公发身科第而至此如岳申者又当为科第贺夫为中丞贺者不辱中丞者也为科第贺者不辱科第者也自有中丞以来岂独可用自有科第以来亦岂独可用而岳申独为可用言之者则岳申之至情亦天下之至望也明公将何以谢中丞又何以报科第哉今天下大计有当为国家深远虑者天下之人皆知之而明公有不知之者乎盖昔之君子有忧治危明者彼其心岂故为是私忧过计必有高见远识前知其势必出於此又必有不世之才非常之略如昔人所谓不动声色而措天下於太山之安者而後足以当之窃伏念明公於此忧责甚重独未易为明公贺此尤岳申之至情亦天下之至虑也今天下大计其大者固未易言其小者又不胜举其远者固未易虑而近者又不可忧此非踈远微贱之人所可妄议而在清要尤切近者不可不端居深念也夫科举特一事耳当明公参预大政之时不能保有其举之莫敢废今明公为御史大夫之贰又岂可谓有其废之莫敢举哉且闻罪人既已黜伏矣将非趣刻销之时乎此特善者几耳昔者读书诗至於既明且哲以保其身夙夜匪懈以事一人以为尹吉甫深知仲山甫其言有深爱有至味所谓爱莫助之者正在此孟子以不失其身为守身以守身为事亲意岂异哉前所谓为中丞贺为科第贺者在此後所谓未易为明公贺者亦在此故曰尹吉甫之诗我仪图之维仲山甫举之爱莫助之此春秋赋诗意也书辞干冒谨令学子彭季斗宗建持献左右伏惟采察宗建尝从长儿瞻履舄之光敢望与进不宣
与虞伯生书
诗云借曰未知亦聿既耄余尝三复斯言未尝不泣下沾襟也诚不自揆甲申岁得既见君子於庐陵盖自往岁豫章拜府君大参以来坐历少壮老今耄及之而无所成也岂不可为痛恨大息明公以不世出之才遇圣天子贤宰相为千载相逢与名山大川为无穷罔极四方之士云合响应争愿出我门下者亦既有年矣退而老於临川之上如眉山之隂讲道授业载酒问奇者日踵门而不絶大江以南断无似人岳申杜门索居有豫章胡生名泰字志同青年妙质以公事至庐陵过余衡门之下自陈愿拜虞先生而无由闻先生将之豫章幸廼得赐之一言俾得备撰杖履之末以从先生游岂不此生万有余荣岳申见其诚求?至不能拒也会寒焕不时念其久客留滞又自念安得一日复为胡生谨望拜此书伏惟与而进之瞻望光仪不胜拳毣二子不敢辄上状起居惟千万珍重
与左丞相别怯烈不花书
伏自至顺壬申从浙江试院得朝夕亲承履舄之光今十有四年中闻明公移镇江浙不敢僭问钧候起居兹审宅揆中书正名左相上副一人元良之简在下为万方百姓之具瞻朝野歌讴室家庆惬岳申犬马之齿今兹八十有六虽无光范上书之日犹有老癃扶杖之心侧闻命下还朝江浙父老要遮借寇攀辕卧辙者所在马首塞道周又闻京城父老举手加额望见明公马上如孩提之童初见父母明公当自爱重以爱重其天下国家之身此百辟卿士所属望亦万亿年天命人心所倚注岳申敢不为明公诵之乡里蒲察推官过满还谨附拜此书少寓万分一向之私临楮无任拳切
与翰林承旨欧阳元功书
岁昨令侄还侍尝拜一书居然改岁又见暮春诵人生几何之句香醪可如蜜可人难可如期大抵自楚适燕甚远而难时势使然庐陵城西欧祠赖文翰一纸复还旧观而泷冈二百余年宰木为阳道流日纵寻斧自朔南混六十年间頴无一足至泷江者节春秋惟城西子孙欧阳忠义字居仁能固穷以祖宗为念不幸去岁居仁死而道流无所忌惮借修祠为伐树名实鬻材为栋棺椁之利重不幸阎橘山未北而吾书不及将又使土豪资左道小李反愬居仁於左右虽阁下不无惑志则会之不时而天未定有不能胜人者今居仁之孙元介余字来拜宗长惜其行期已廹而前期不以告故为书猝猝赖前书已彻尚愿终惠碑尚未刻亮难为书必须题额泷冈葬崇公夫妇而胥杨二夫人祔焉泷冈之上为囬陂囬陂之上皆圭斋所当拜者孰敢为遥遥之讥但恐有藉谈之忘尔行忙无以侑书小儿留太和学中不及拜起居临楮拳切
申斋集卷四

[book_title]卷五
<集部,别集类,金至元,申斋集>
钦定四库全书
申斋集卷五　　　　　　元　刘岳申　撰记
褒忠庙记
庐陵城西有古庙曰褒忠是为宋赠徽猷阁待制忠襄杨公之祠公讳邦又字希稷吉州吉水人登宋政和五年进士第通守建康城陷死之建炎三年十一月也初女真入寇宰相杜充以重兵降户部尚书李税以緫饷降守臣陈邦光以城降公独不屈血书衣裾誓以必死衆拥之拜乌珠不可乌珠命其酋致书许复其故官公以首触柱石求即死金人惊惧亟救止之公复书死且不畏利可动乎幸速杀我明日宴税邦光堂上立公堂下公大骂税邦光朝廷以汝扞城贼至汝不能扞又爲降虏於贼与贼共宴饮何面目见我乎金人相顾失色明日再见之乌珠公大骂汝欲取中原耶行磔汝万段矣尚欲污我乎乌珠命速杀之公骂不絶口以死事闻赠直秘阁官其二子赐田百亩立庙死所绍兴七年高宗幸建康赠徽猷阁待制赐谥忠襄官其二子加赠田三百亩庐陵旧祠公於学宫端平甲午金亡之岁始建今祠地故显敞而祠幽邃门庑严翼中爲高堂又高其中爲肖像之室守以阖闾饍以祀田宋亡豪夺巧侵仅存像设至顺癸酉真定刘侯原仁来守庐陵修顔鲁公欧阳文忠公祠於是天历进士刘性以褒忠爲请曰庙故祠宋死封疆臣杨忠襄公爲侯诵之侯慨然即曰命有司修复其旧既成性求文记岁月余辞不获则记之曰惟我庐陵自欧阳公以文章气节爲东南倡乡里闻风而起者曰监丞欧阳公以不奉使命割两河地与金人死深州城下同时相继而死者公也其後有忠简胡公上书乞斩秦桧王伦孙近金人购其书千金得而读之君臣失色丧气然犹坐忤桧窜新州十九年其後丞相益国周公以忠文耆德老三朝安抚杨公以文学节操名一时实忠襄从侄孙宋亡丞相信国文公以光明俊伟死燕市闻天下有光忠节无不及者此六七公皆发身科第不出庐陵吉水间尚论渊源文忠之泽远矣忠襄之烈实抗同时以开来者其可没乎公未第时有以尤物移之者公明烛危坐旦则焚其衣冠谢其徒其平生大节已定於此我国家列圣御极累诏天下凡忠臣义士在祀典者致祭有严猗欤盛哉盖褒忠者所以劝忠非以忠义在人心者乎在人心者本不系祠之兴废记之有无而於以系人心厚风俗亦不爲无助者昔欧阳公以王彦章死节既列其事於史而爲之传又命工完理其画像於铁枪寺而爲之记盖拳拳焉公岂不足於传而犹使人拜其像识其面目则公之意从可识矣铁枪犹然况忠襄乎
双桂堂记
相州以殷王河亶甲所居故名其县汤隂又爲周文王演易之所历代以来名世之士多出其间故人会福院照磨许君献臣家焉君有子四人仲子有壬登延佑乙卯上第累官爲两淮盐转运使季子有孚登天历庚午上第初仕爲湖广儒学副提举官树双桂堂其乡以显其亲以劝学方来甚盛举也初会福官临江时尝爲余言长沙有书数千卷教子读之吾将老焉临江别去而可用擢高科登膴仕前年武昌别可用而可行明年遂踵武其兄余见会福历官中外不过幕府而亷能欲过大官又闻其冢子大理君善治家敇其弟曰家事一不以累吾弟弟读书应举一无忧家事幸乃俱第堂以双桂名吾堂弟勉之大理之言至是而信堂成而大理不及见之可用远徵余记余惟斯堂固可记而许氏所可书者不止此爲许氏所可愿者亦不止此余着其大者始会福生七岁而孤母宋夫人年二十有八自警誓靡它会福既长爲彩衣堂以奉夫人毕尽所以爲欢者以养夫人守志四十七年而後以考终会孙妇赵当封让爲汤隂院君进封高阳郡君余见可用居大理之丧会福高夫人昼夜哭爲少衰又见可用有妻之丧高夫人哭之恸曰是孝於宋夫人尝让封者又善事我善友娣姒贤妇也率冢妇以下丧之冢妇以下皆恸可与可行爲位而哭曰嫂善事余母余何以止余母之哀可与可行皆恸嗟夫许氏孝友再世矣今之双桂皆以孝友称於乡者也而孝友岂徒此一乡擢一第效一官以止今之双桂固昔者彩衣之积也於是斯堂爲世彩之堂矣可用立朝有大节济世有大志光明俊伟能以令名始终之者也可用自此而升毋忝会福毋负大理毋下两淮以蚤有誉於天下以从其兄衣彩而登斯堂然後使天下之爲人子者莫不以许氏之荣其亲爲劝然後使天下之爲亲者莫不以许氏之教其子爲法将见许氏孝友行於天下矣此岂可与寻常青紫拾芥者同年而语哉又岂不爲大理名堂之至愿官树宅里之厚望国家设科目之良法美意也欤传曰故人乐有贤父兄也余既许氏父兄之志有成又嘉其子弟之才皆有闻也故乐爲书大理讳有恒字可久至大理路知事可与名有仪尝爲筵检讨其孝友尤着於家云
尊陆堂记
永丰游仁翁自名其堂曰尊陆尊象山之学也求记於庐陵刘子刘子谢不敏者数年而勤求不已则告之曰陆必不尊子尊陆何与人事虽子亦何与焉如余者固不暇尊之而又何暇记乎仁翁曰是可以记吾尊陆矣则重告之曰子知陆氏乎自有文字以来孰不尊易诗书礼乐春秋而陆氏未尝尊之自有圣人以来孰不尊伏羲神农黄帝尧舜禹汤文武周公孔子而陆氏未尝尊之子之尊陆非陆学本意也有不为陆氏罪人者乎然则陆氏果傲羣圣欤曰非也万物皆备於我而我不知人皆可以爲尧舜而人不爲而方且求万物求尧舜於尧舜甚者徒求於纸上此陆氏所深悲者也而子方以尊陆号於人岂不大可悲乎且尝试与子求之吾与子各自有可尊者各自尊所尊而知行之不暇而何暇尊陆乎然则如之何曰尊德性而已此羣圣所以爲羣圣者也羣圣与我所同尊者不过此耳此学问之大本大原也子能如陆氏之尊德性而又能如古人之道问学则羣圣所以爲羣圣者不在羣圣而在我将尊我之不暇矣而暇尊陆乎仁翁土木形骸不事修饰至论说古今人物谈当世事不觉复有余人尝所交游以爲一时节侠士自爲死友终不以成败爲是非里豪猾少年辄以口击务爲不可胜晚更折节得陆学而尊信之其天资有过人者余故以仁翁反求於仁翁将有尊於陆者存虽谓斯堂爲尊游可也此善尊陆者也此尊陆也
玉清观记
临江有合皂玉笥诸山道家号爲洞天福地而城中老子之宫自天庆外无闻焉苏文忠所谓虽非事之损益而理有不当然者或曰此临江所以近古也又曰此玉清观所爲作也余尝爱郡治清江而渝淦二州事得专决其至於郡者盖无几是故讼简其上爲淦州其下爲樟镇舟车皆辐凑而郡治在百里之中如不与知故其俗朴其市少喧多寂其官府蚤休其民不事豪横故吏之至者类无所贪暴或曰此临江所以洞天福地也又曰此谁之赐也玉清观虽欲不作不可得也自余见全阳道人赵某乞贷於城中故家买地爲观爲民祈禳爲臣子美报盖谋惟之者数年矣至延佑庚申玉清告成至是求余文爲记余惟三代以前见於诗书者有昊天上帝之号皇矣惟皇之称当是时虽无延康赤明龙汉之纪玉清上清大清之宫民之疾痛不过乎呼天天之聪明不过乎求民君臣上下不过畏天命闵人穷使其民不犯乎有司其君用五福锡厥庶民然後其臣用天保以报其上自日月山川凡高明悠久者悉以归之焉虽後世长生之说何以尚此使今之游玉清皆以上帝临汝毋贰尔心爲主上无以偏党爲政下无以回遹爲德横政之所不出横民之所不止即无往非玉清之境无往非洞天福地矣不然惟天地之无穷哀人生之长勤此屈子所以开天阍排阊阖而有太微清都之境无爲太初之想也又岂待方士言而後爲天皇太乙紫微北极之祀也哉呜呼六经以前凡言事上帝者其道皆出於圣贤六经以後其术皆出於神仙方士盖宥密肆靖之功不自周召而清宁静一之效又不自盖公则长生不死之术不得不自安期羡门亦其理也於是玉清爲超氛埃遗衆患矣余虽欲无记可得乎
许氏祠堂记
新安程约我尝爲余言其乡许氏子汻既爲祠堂以祠四世又於其旁别祠汪氏父母尝以爲後者汻愿求记因约我以请余问故则曰汪氏母姑也姑不幸无子又不幸汪氏子无可择者始将汻焉而汻父母以异姓辞辞之不可而後许之姑夫媍甚爱汻不啻如已出尝曰我死非汝祭必不尝不幸姑夫媍俱亡汪氏族争利其赀而夺之汻不校幸母存即日告母归复於许既归汻不忍汪氏恩勤之意而卒以不祀此别祠所爲作而记所以不可无也於是许氏诸父兄举范文正公别祀朱氏之礼以爲证而新安诸士友又发礼缘人情之说以爲之辨其说既已详矣无以余爲也以礼请之不置则告之曰孔子射矍相之圃使子路出延射曰贲军之将亡国之大夫与爲人後者不入其余皆入释者曰与犹奇也後人者一人而已既有爲者而往奇之是贪财也夫汻以父命爲姑後时汪氏未始有爲後者也是爲人後非与爲人後者也非贪财者也夫汻以汪氏子有与爲人後者而已去之复於宗焉非贪财者也夫汻以不忍汪氏姑夫媍不祀而别祠於许氏之旁是爲义者也以财则不贪以义则爲之是不倍不贪让也不倍忠也不贤而能之乎是可记也若夫大恩一本而礼由义起者情也非二本也汻字元思许氏汪氏俱世官云
三节六桂堂记
三节六桂堂者前广西元帅偰文质豫章私第之名堂也曷名乎三节曰尚书夫妇父子忠贞孝三德具是宜名曷名乎六桂曰延佑科兴以来乙卯至庚午凡六科偰氏五子一侄接武聨登是又宜名此天下同伦所罕闻而一家积善所独见者也初至元中国家用师南交尚书以东广榷塩都运督饷至惠之慱罗清湾市遇贼衆刼以兵而强之爲渠即大骂贼以死死犹有见其乘骓力战者犹有闻空中金鼓声者卒大破贼事闻谥忠愍夫人韩氏盛年守节誓必教子显扬下报所天会疾病元帅方十岁闻古有刲股能已父母疾病者出其至性闻斯行之夫人疾有间享年七十有二呜呼忠愍生能捐躯死犹讨贼一念之烈上通於天天以贞妇报之未也则以孝子报之犹未也则以闻孙报之使之逢时有闻科兴而登右榜擢上第跻膴仕焉此岂人之所能爲哉大德中元帅理问江西入奉太夫人甘脆出领诸子就外傅书声琅琅东湖之上昼夜不絶余时贰教豫章尝从衆宾後亲见元帅奉亲教子当时岂知後有科兴盖十年贡举始行贡举行而偰氏一家兄弟如拾芥此天也余惟古者死事之孤流转失所多矣越有纳官之令汉有羽林之制其後卓然知名者几何人哉偰氏爲天所佑过人逾远良由其树德深故取数厚君子曰忠愍之忠韩夫人之贞元帅之孝皆不欺其志见知於天所谓修其爵而人爵从之与科兴而後读书教子者有径庭矣是宜六桂能自致青云如古进士爲国名臣意者天将昌偰氏以扶世教殆未有艾也元帅鹰扬虎变常许当世以有爲在淛右有汲长孺之风在广西有马伏波之志此世道生民之幸也余既乐道其事以风厉天下益劝爲忠孝又爲之记使後之登斯堂者世世子孙恒无忘其初云
王员外东粤虑囚记
世祖皇帝以不嗜杀人一天下以不忘远丕冒海隅苍生故议狱缓死之意常重於不留狱而待盗贼小人之法或仁於议亲议贵凡黎民赤子有不幸丽於辟者各路讯之以推官各道审之以司宪至再四矣临刑又加审焉何其仁也岭海去天远愚民轻犯重刑固其理而近年奸民有爲不轨累平民死诖误死亡者何限则其势也先是有旨定三年五府官一出分行各道处囚至元戊寅秋七月大宗正府员外郎王道一以选当之东粤论死狱五十有四而轻系有三爲囚百八十有三人以听於五府之命计其间有寃者亦无几矣员外既至五府列坐狱卒百余人拥囚至庭员外以爲责在审録若施行有寃则审録有罪今五府毕集囚计必死加以麾呵叱咤之余魂飞魄逝安敢诉寃必有寃死罪当谁执始命推官尽去狱卒止留一二仆扶囚至前禁亡敢呵叱者囚各得吐实有异词而同寅辄命加刑以讯员外止之曰今当审録不当锻治命有司以囚退命推官务得其情无辄肆榜掠有狱与辞异者员外复命详谳同寅欲据成狱论死则面命推官以朝廷内遣五府外遣甲书台宪爲七府事不轻矣狱与辞异者不可处断推官亦以狱成爲请员外语之曰肃将审録法当详谳若违制用成狱则诸君自决之我不敢署用是囚死无寃如循州有坐从强盗刼狱放囚刼财杀人者凡三人渠盗未得而三人坐不原则以从父从叔胁从议减死南海有坐窃盗拒捕杀伤主人而以强盗论新会有廵检杀死拒捕人而以故杀论则议之曰窃盗拒捕伤人窃不可以爲强民拒官而官杀之官不可以爲故清远有以子盗牛杀人而连坐者曰是可以子殛父乎新会有从父争田杀人父死而子系者曰是可以父孥子乎有昼掠民财因杀庶弟以拒人者议当迁不当论有妇人主谋刼杀而身不行者则曰妇异男子不当以爲首论东筦有杀二人而贿捕盗者置二人於逆党则明二人非盗正行贿者之故杀凡决遣二十九人释六人议以上闻者五十有九趣具成狱者八十有八惟处死一淫妇之与杀其夫者咸曰杀之宜又曰是足以清瘴海而去淫风矣君子曰仁夫员外异夫杀三人爲亦足以反命者异夫发乘矢爲不废君事者仁夫员外其先审録重违制也後平反重失刑也有优优之政而无近名无赫赫之功而有隐德敬慎之至也员外其庶矣乎其於世皇有天下以来仁心仁闻其知所钦承者乎余昔者送君入广以欧阳崇公求其生一语爲献今送君还朝喜君能求其生而可以得生故乐道其事书以爲王员外道一东粤虑囚记
兰雪斋记
庐陵萧孚有以乡帅之孙御史之子当国家乡用文学之日读书盘中远迹尘外有蝉蜕富贵浑脱声利离去世俗迥立幽独之意然时时取高人世外所未能亡者数寄意焉其间居诵李太白谅鲁仲连诗有曰独立天地间清风洒兰雪意欣然慕之取以名其读书之所曰兰雪斋余友范君德机爲作大篆三字笔意高古孚有求余文爲记余惟鲁仲连高风劲节自太史公後惟太白可称知已太白诗慕仲连之爲人者多矣独此两语如爲仲连写真数千载之下如见仲连此不可以寻常言语文字求也盍相与言仲连乎仲连齐人也当是时天下之势在齐山东之国能制秦者莫如齐秦取天下所爲远交而不敢加兵者齐也故齐最後亡昔者孟子尝欲用之矣而不果用仲连者有孟子之志者也夫苏秦张仪其才足以识天下之大势而皆汨没於利欲计二子之在当时炎附臭逐如蛆蝇之在粪秽终身没溺不可悔悟仲连不肯帝秦一念已足以盖世而吞秦矣使其受平原君之封爵与其千金即与二子何异後来遗书燕将徒以世齐人谊不忍父母之国见辱於强敌爲齐取燕复齐故地而田单者不知其心亦欲以区区名爵而覊縻之此与平原君何异夫仲连视六国之人皆甘心老死奴虏六国之人材皆甘心暍死臭腐此仲连所爲横絶焱举而不忍顾者也是意也惟太史公推见之惟李太白向慕之夫以一言而郤秦军杀燕将使仲连得志秦虽有席卷囊括包举并吞之势将无所施而能使赵胜田单终其身不得复覩其面此如幽兰之在空谷大风飞雪洒然过之自知爲已山中之人有垂老不见者而况?玩之乎而况市之人乎此仲连之高风絶俗而太白神交千载者也余故取太白诗意倾竭言之虽有善言兰雪者无以尚之矣古之赋诗者以见其志孚有於诗独取此其志可知也
延真宫铁柱殿记
豫章铁柱延真宫祀晋许旌阳有年数矣道家以铁柱爲旌阳所铸以镇伏妖孽入宋祥符爲景德观政和改延真宫嘉定加铁柱二字中更建炎兵火至景定庚申如建炎国朝大德癸卯火其仅存者惟道士徐希真之庐越四年丁未宫成泰定丙寅又火宫以次修葺其左有殿岿然者其下铁柱出井数尺与江通江涨落高下爲出没豫章环四面皆水独至今无水害皆曰铁柱力也郡有玉隆宫宫本旌阳故宅道家载旌阳事本以忠孝积功行以正直驱物怪柱出旌阳理必不诬余尝谓自开辟而有怀襄之祸此後世所不及见者向微夫子定书则神禹之绩犹将疑之刘子曰美哉禹功明德远矣微禹吾其鱼乎吾与弁冕端委以治民临诸侯禹之力也当时赵孟号爲贤乡且惑其言今之知有禹绩者徒以孔壁书存故耳孟子论三圣之功以驱蛇龙爲首犹书意也使是说而非孟子则且衆咻之矣自汉以来河决之患载之信史者不知其几每读瓠子之歌而伤之方决河时天子自临决河沉马与璧羣臣从官以下皆负薪置决河中亡艺甚矣岂惟远绩禹功之不敢知使遇旌阳何忧河决难塞至取欺方士爲世笑也哉传记载鎻支祁事世以不经见而怪之铁柱与支祁事颇类彼鎻得之流传此柱徵之目击以鎻支祁爲不经以驱蛇龙顾不近欤苏子瞻谓今人不复见古事反以所见疑古人见古人之不可望而今人之益可伤也祭法曰圣王之制祭祀也能御大菑则祀之能扞大患则祀之若铁柱者非能御菑扞患乎宫屡毁而屡复其复也常不旋踵人心之所向有物司之矣自景德而後有建炎景定之变此宫之所不常有者也当是时使旌阳临睨旧乡其无有城郭人民之感乎嗟乎虽有标杵不至滔天城陷之祸未必如陆沉之甚也虽以宰物者为生民择祸亦莫若是矣柱者洪涛巨浸之所不能冲刼火之所不能烬宫有毁而柱无虞如砥柱碣石之在水中其为连城久远计虑岂可涯哉吾友集贤直学士文逊志尝大书铁柱二字并求余记未暇以为清江徐监与道士罗嗣周及门勤求又十许年矣余老且耄窃伏叹周处为长桥下去一时之害晋史书之以为伟绩旌阳为豫章扞连城千余年之菑患而未有书之者欲使余不记铁柱可乎故乐为之书至元五年後已卯
广福寺舍田记
呜呼余读广福寺舍田记见二王所为文辞未尝不慨然深悲其志也寺不知创始何年而寺僧庆与其徒荣垦寺傍土为田肆亩余者则唐光化三年也宋淳佑八年始有曾氏舍田五亩余咸淳六年始由南安史君王氏尽得寺前之田凡七十亩於是广福僧饭始具至元中李始欲以子孙霜露之所不可知者寄久远於广福而旷氏以李氏甥承舅家志益加广焉呜呼朝阳史君所记称长陵抔土与王侯将相功德寺其言岂不深悲至痛也哉而李氏旷氏方且相继为之若真可托以久远者其志岂不尤可悲也耶余尝闻丞相文信公宿半山寺见寺僧有为明日舒王忌日者公叹曰舒王一饭乃托浮屠氏耶信公所为自致不朽者固不在此而於此不能无所感则夫旷氏之孝思有得於先志者益又可感也於是明伯之子既於寺西徧经阁後作堂以祠其父又爲屋以居所渡僧供洒扫又买田以给晨夕香灯忌日饭僧等费夫旷氏子其事如事生岂不如僧而必若此此其虑远矣而又求余文以记之呜呼悲夫余文岂有久远过於佛者哉昔者朱邑之葬桐乡也曰子孙奉尝我不如桐乡民至今桐乡民祠朱邑不絶夫朱邑固自信其所施於桐乡者未易没故也旷氏岂亦冀望其所施於佛者如邑於桐乡民哉非也朱邑盖与孟子论君子之泽孟尝君问玄孙之孙其意正同而旷氏轻好施槩得其意夫寺更唐五代宋至今买田有曾氏王氏李氏旷氏而旷氏子孙方盛为其祖父计久远愈切旷氏父子亦不可谓不逹也故不辞而为之记
南安路重修庙学记
南安自宋庆历丙戌为周程传道授业之邦是开关洛以启建安实中兴五经四书之道及宋亡元兴修道设教天下学者复知尊信朱氏之学学校修旧起废至是无不轮奂一新者南安前监郡举里禄信厚公子也亟称郡守母侯珌克修其官用学正景文之言倡率士友爰饰新庙作新学是不可不记余惟苏文忠公记兹学矣其谁敢嗣之盖辞之辞之而不获则告之曰文忠前记称儒术之富曰等闵蜀称学宫之盛曰甲江西今去之二百余年意其甲江西者未必常如一日惟等闵蜀当亡恙耳不寜惟是元公志伊尹之志学顔子之学固当进於洙泗矣闵蜀云乎哉抑余尝谓元公学问其在太极图与通书者当与经传相为不朽而光风霁月在人心胸次者尤当与天壤相敝使学者处畎亩而皆有尧舜君民之志在陋巷而皆有禹稷同道之学一旦志得道行将天下复为唐虞成周泰和之盛而关洛建安以姒以续丕承丕显益开万世太平之基岂非五经四书本志元公素学安有俗夫世外使後【阙】生问学本末俱舛以语録为文字以口耳为心胸甚者谈天理以奉人慾至为圣贤罪人视古闽蜀尚愧耻之况洙泗乎此学者所当深惩而力救之者也不然学校岂直为土木观美而已南安学计素簿以春秋祭祀师生廪膳常不给其於修完也难是役也用钞九千余缗由郡守倡以俸而学正继以廪膳南安之士争出力以成之故不劳而集士之藏修游息於斯者其益务志元公之志学元公之学以无负贤守修泮之意云
思民堂记
思民堂者庐陵郡守治事之公堂也堂扁宋故相叶梦鼎淳佑壬子守郡时所书历二十五年而当皇元丙子又五十有四年而爲天历己巳有欲更之者始下其扁又明年为至顺辛未监郡顾谓僚佐曰民可近不可下扁可下民其可下乎又曰民为邦本为民牧有久不思民者乎始复揭而张之於是庐陵士民更相贺曰庐陵其庶乎则相与踵门求文字以记岁月余辞不获则记之曰昔苏文忠之说远景楼曰吾州之俗有近古者三惟我庐陵其俗之美者亦有三大者好文学而尚节义其次好治生而尚敦朴其次好奉上而尚慤愿盖自欧阳文忠公以文章气节为天下先而庐陵忠节相望至亡犹有大忠大节闻於天下者国朝科兴得士常过半江西其志节高者常自负必有闻於时终不肯负朝廷羞当世其民勤俭有生产作业之长有舟车水陆之利然终身不愿入官府有徵呼则短衣草履即出门不辞贱辱以为当然其号为倜傥者遇太守县令或佐贰寮属过其乡辄奉事如子弟事父兄臣仆事君长遇礼貌则夸诩以为荣耀遇贤者则称道以为美谈然终不敢有所夤缘以为奸利且死犹语其子孙以为戒此人皆良士民贤父兄既富方谷为身谋家计久远虑者若亡赖子弟为不轨之民以自速祸败则虽三代之隆汉唐之盛所不能免在千万人中才一二耳岂可以一夫而累一乡且以厚诬圣世也哉余闻监郡始至遇烖尽捐公田岁入以兴民然後富民乃肯相继捐财与粟今年六月不雨独捐俸钱斋宿以祷然後四郊次第以雨民曰有如倡率之者不至富民终不听天终不雨安有今日哉此非思民者可乎有奸民架空诬害其乡人以荧惑圣听者方事之殷与判官共讯奸民俱吐实供词服然後良民欢乎如获更生民曰有如不得其情则奸民逞志亡极且流毒一郡矣此又非思民者乎余自有斯堂以来远者未暇论若五十年间郡守长贰之见题於民者?可知矣其贤者民至今思之其不贤者民至今怨之詈之孔子曰斯民也三代之所以直道而行者夫以郡守长贰之贤否皆去之已远而人心公论常存非所谓直道者耶夫余言之及此所以固贤侯思民之意亦以系邦人无穷之思云监郡托果齐治中王贞判官伊噜特穆尔
真乐堂记
河间本汉献王封国有大雅之遗风故其州有献州其故家有刘氏其土少瘠而多稼其民勤力而惇礼今江西检校刘君天爵居之君尝谓余言去州五里所南直滹沱北有赵村为刘氏别业负郭田可十顷畊稼之艮桑麻之盛畜牧之富可岁时伏腊春秋蒸尝男女嫁婚亲宾燕集可肃给有宅一区为堂数仭榜曰真乐可虞自闻古之建事立功者必以其英华果鋭之气闻其光明俊伟之材今吾年五十有余矣志不在於奉已而功不足以及物将归隐焉愧不能为渊明工自道又不能为李愿有所托而传愿求一言以记斯堂可乎哉曰君发身学官试吏驺虞尝掾集贤掾中书中书政有害利当罢行必尽其心所遇或从或忤或竟或否或违心而稽於衆或违衆而稽於礼必尽其力又尝为河南府推官尽心其职狱有疑滞寃滥必得其情府事有不容眎者必极论而力赞襄之秩满为今官官以察纠稽谬为职而君以振职闻此岂不能使居大官者又曰君孝友忠信有古人之志负当世之才而恬於进取与君同时而出有仕至宰辅者矣而君壹不以动其心此又岂卑小官者余惟前史所载文武智能之士乞身於强健而卒老驱驰幸乃获全晚节如复得此身而日不暇给矣其下者自蹈於危机又下者至尽丧其平生此人皆抱恨终身永为世笑岂不大可悲哉今君曰蚤晏坐朝视事徒见义必为当仁不让而言有不必听志有不必行虽终日开口而笑无一出其内心之真者孰能退而耕於赵村之野坐念平生粗无亏缺憾恨即吾田园而乐我朝夕者乎此知几君子所以不俟终日而不知进退存亡者所以为可悲也抑余尝有闻於苏文忠公之言曰古之君子不必仕不必不仕必仕则忘其身必不仕则忘其君有味乎其言之也故得志则以泽加於民为乐不得志则以修身见於世为乐审时措之宜而吾之乐虽圣贤复生亦不过此以是记真乐可乎君曰此吾志也乃书以记至顺壬申
龙泉江东庙记
贑水东神有祠尚矣庐陵邑故未有祠按郡志惟龙泉昭灵王庙在县东巫村滨江宋治平所建神贑水东名固巫也吴封昭灵宋嘉佑赐额显庆建炎封广泽崇惠显庆绍兴益封昭烈又益忠佑而去广泽龙泉庙仍吴封乾道丙申中更水圯徙福胜院今延佑戊午王叔材倡衆建祠桥南南台闳伟壮丽於是邑人前不知有昭灵後不知有福胜矣庐陵所至有祠又不独龙泉为然而未有推论昭灵之旧者志称绍兴中寇李毒龙犯空邑游逃北望旌旗戈甲蔽江而退他水旱疾厉向应不可数又称龙泉灵山以石名者三十余所状类仙佛龙马狮象牛羊仓廪室屋者往往有之人杰地灵固宜为聪明正直者之所依耶尝试论之人神一也长吏受天子命守封疆牧养小民治境内而止虽贤牧无越境而治者不贤者境内且不治甚者淫纵其欲毒其民民夫妇男女辛苦垫隘无所底告以为常神庙食贑而治民以来威灵着於兹土历建绍间御火扞患以及宋亡越至於今今所至皆龙泉矣虽有神应无方而人灵万物何独不然岂民事长吏有不如事神无亦人实不职而听於神也邪水旱疾厉人实召之而既求於神矣民有寃抑宜得直或遇眚灾宜得释皆求於吏宜响答而有不得直与释者又相与求於神而後直与释如响斯答焉是神自为政也是幽明皆有鬼神也是哉吏禄民之赋与神歆民之祀一也岂民以祀则歆以赋则不恭耶是邦由宋治平至今二百五十六年庙三迁而祀神如一曰凡邦人答是贶者无不毕用其至孔子曰斯民也三代之所以直道而行之者也使长吏知爱其民去就其欲恶罢行其利害则民事长吏有不如事鬼神者乎叔材求余记其成余旣辞之矣则相与奉邑大夫刘侯之命以请且曰大夫有恤民之心与民一无还往而悲伤之贤长吏也余闻部使者治庐陵不闻龙泉曰龙泉有令尹真台官也夫民神之主长吏民之主也夫慢神者必先虐其民尹能深爱其民以无困乏神之主敬共明神之至者也余将书前之说以为牧民者告复书尹之贤以为牧民者劝可乎将见民事尹如事神神之德尹亦岂有涯哉诗不云乎靖共尔位好是正直神之听之介尔景福君名檝字济夫
存存堂记
乡襄文信公之故里有世医魏氏曰某字可立者余始从里第识之又从公犹子故贵溪县尹隆子得其为人故友刘恭叔之子愿每为余言愿之家贫愿多病危欲死者数矣生我者父母屡生不一生我者可立也愿即不幸今日死为已後矣愿里人如愿者不可数然可知也贵溪尝大书其堂曰存存先生幸赐之一言愿死且不朽及愿且死又为书曰愿死矣以二子为累以毋忘存存为请余执书器哭槩有昌黎祖子孙三世之感自是每过贵溪辄以为言今贵溪又已矣呜呼安得复起吾友而共读吾记哉夫为存存之说者非易大传乎曰自书固存而已然矣昔者秦越人起虢太子於已死曰越人非能生死人也此自当生者越人能使之起耳善夫越人之言也方虢太子死未收岂独越申庶子与越君死之哉微越人不收之者罕矣岂惟虢太子方齐桓侯疾在腠理在血脉在肠胃皆生桓侯也皆越人所欲治者也在骨髓而後为死桓侯而後走越人然则起虢太子固为存存虽桓侯未骨髓以前而幸从越人亦存存也夫为天下国家者亦由是也夫岂不知兴之必有亡也哉而自昔圣贤所为礼乐法度纲纪文章以制治保邦者皆存存也非是则爽鸠氏之说也古而无死则爽鸠氏之乐也呜呼有是哉使夫人知越人不过起当生生者又非独可立使人存存使人知圣贤为天下国家无非存存又非独越人仅能起当生者则庶乎其为天下国家者皆知保邦而无爽鸠氏之乐为人子若孙皆知卫生而无秦越人之恃非存存乎可立医也於医国不由是推之乎不可为天下国家计虑乎或曰信公非欲为存亡者岂信公不能为越人走哉曰在越人可在信公不可是为记
白沙书院记
吉水文昌张文文先创白沙书院其乡教其族里俊秀子弟余爱其有近古者一有古人所无者一有异於近世者二其用意公平久逹而不近利要名有不可不书者此余记所为作也余尝谓州县立学而党庠遂序尽废自四大书院开天下书院日新月盛家塾愈废无他科举兴而学校为利禄之途故也然则科举学校不可并行与大比宾兴俊选秀造之法莫盛於成周何尝一日废学校哉宋初湖学兴後来白鹿岳麓最盛又何尝废科举第古之科目所以取士非後世比古之学校所以养士亦非後世比方今科举取经明行修而孝悌忠信必取於乡党所称朋友所服者此古选举遗意使人能钦承明诏虽比屋可封不难至也文先延名师与族里讲求圣贤之学将以为天下国家育材此近古者一也古者田皆井授故党庠遂序不闻有田今文先捐良田入书院内岁入租赋於官使师生廪膳可终岁此古人所无者一也近世书院间有田而捐田者先有长书院之意既得一檄则次第而进爵禄可指而立俟文先既不为其身谋而谋及其族里与其子孙孙子甚远此其所以异於近世者又将以开来哲而继先志则此田与书院相为无穷必不见夺於世家坏於有司此又其异於近世者而人皆未之知余与文先游旧矣故知之为悉知之可不书乎张氏世有隐德宋秘书欧阳公所书舜申平粜事其高大父也历五世而世科愈益闻世修德愈益盛世数其庸可计乎文先其家塾尤严盖亲及踈由家及族里循序而有本又如此其弟行其子复相其父兄於书院惟恐後此兴家之祯祥也自古世禄之亡有倏忽而世德之兴必浸渐盖势焰短而淡味长张氏其积也厚其閟也深其发也闳未有不光远而实繁者也故曰悠也久也
元统乙亥湖广乡试题名记
皇元德配天地教暨南朔贡举学校行乎四海九州之外开辟以来未之有也惟兹湖广以荆衡着禹贡之疆以江汉表朝宗之义世皇六师於焉驻跸天下一统於焉定命圣人有作於上而万物先覩於此名王世子恪守忠孝爰镇南服实为山川形胜之邦宜有文武志能之士然自延佑甲寅贡举已历八科而试院未有题名兹非阙欤元统三年宾兴之岁博采誉望遣使奉币招致能文之士六人余忝居一焉惟省宪大臣钦承休命省宪元寮谨遵成式中外大小凡在事者咸秉德一心以爲国得人为重如余六人者敢不夙夜敬恭庶几报效万一既毕事以题名请惟我国家混一之盛选举之广敷天之下至於海表而天道所在楚国之举亦有气运行乎其间非人力之所能为者是兴大任以开来哲诸君无忘今日无负所学是为明天子贤宰相望治之心省宪选举之意余六人者亦与有焉是岁九月日庐陵刘岳申记
申斋集卷五

[book_title]卷六
<集部,别集类,金至元,申斋集>
钦定四库全书
申斋集卷六　　　　　　元　刘岳申　撰记
云南中庆路儒学新制礼器记
世祖皇帝以聪明睿知神武不杀格於皇天自有朔方以来所未有也由是混一区宇尽有华夏蛮貊之地达於九州四海之外又自开辟以来所无呜呼盛哉云南在秦以前为镇楚将庄蹻始王其地历秦汉蜀晋隋唐宋置郡封王羁縻不絶国朝始王皇子视封建置行中书省亷访司视中国至元甲戌始建夫子庙丙子春江南方被兵而云南独於此时落成新宫始行释奠礼此岂非天哉於是五十年然礼器周陶岁岁春秋取具有司亷访副使安公固始议范金而难其费始刻孝经以摹本市民间积钞万一千缗会亷访使汪公寿昌至是其议以江西治铸良合古制白之平章囊嘉岱合中庆路儒学正孙彬学録杜余庆驰驿江西檄行中书省亷访司江西以吉安为尤良以总管杜公元忠历任宪使檄公董其事公被檄以国家崇明祀怀远人为重申饬惟谨而达噜噶齐托果齐尝宣慰云南尤喜赞成之选良工考古制为簠簋登鉶爵玷尊勺凡伯六十有八用铜十六石三钧有奇缗五千六百七十缗有奇既成仿古而尤工以其余财购经史子集以归公喜形於色曰此庐陵工师之良典籍之富也今四方名能文辞可传远者亦莫如庐陵求记以昭示无穷则相与属笔於刘岳申既辞弗获则谂於使者曰自古圣人皆修文德以来远人而後世壹之威武至有求书籍於中国而不与者元德如天远人既来而省宪大臣知求学校礼器於钱谷甲兵之外使者知求书籍於礼器之外吾庐陵太守於簿书期会之间又知承流宣化於封疆之外将天地之气藏蓄而不泄以待今日耶天将华西南夷使其民由是兴於礼让而修其孝弟忠信由是诵行夫子之言行而可使出长入治此岂钱谷甲兵簿书期会所敢望者哉是役也惟庐陵太守能敬其事惟云南使者能竭其力惟亷访使副二公平章公能知【阙】休又能用人皆用意久远皆可书也於是相与复於公退而书之以为记
读书岩记
至治三年江西参知政事亷公迈以爱民下士闻於江广其秋八月定乡试官而庐陵刘岳申忝在选中岳申先诺湖广九月自湖广归以书献三言於公迈曰忠孝曰恭俭曰退让公迈与为宾主礼执书读至尽愈益恭明日谓岳申曰惇之显考太师恒阳文正王尝镇闽陕买田筑室少陵原之阳藏书二万卷日与司徒许文正公紫阳杨先生讲学太师出镇荆鄂再入朝决大议定大计未尝忘此书惇幼从伯兄平章仲兄中丞读书其中後颇修理故处益市书万卷名曰读书岩承先志也集贤侍讲学士商君琦为之图中朝士大夫各为文字子幸记之岳申不敢当亦不敢辞则复於公迈曰少陵原有杜城春秋杜伯所封国非乎樊川为汉樊将军食邑韦杜二曲为唐相国故宅非乎历代王侯将相第宅园池多矣亦尝有如太师以藏书闻者乎樊川与韦杜二曲徒以姓得名尔又有如亷泉以太师忠清正直得姓者乎韦杜子孙又有如公迈历官贵盛田不加多而书增置者乎万有一焉当时之所咏歌後来之记载有不及之者乎画与否弗论也公迈不名之曰藏书而名之曰读书异乎邺侯三万轴之手未触者矣是书也太师读之出将入相为国名臣公迈昆季读之历登台省为贤公卿公迈读书愈多愈益忠孝恭俭退让使万世子孙世守此三言即万世子孙世读此数万卷将与亷泉相为无穷岂可与平泉草木同年而语哉公迈曰惇敢不佩服以毋为先太师羞且以昭示子孙孙子永永无斁
寿圣观记
元有天下嘉惠黎庶怀柔百神凡前代所以为民事神者有举无废惟九江有江湖之险而寿圣观祠通慧真君姓张名正夫始家临川尝游襄汉遇异人当宋庆元乙卯诛茆结屋九江之泥沱觜救民水旱疾厉之菑江湖河汉之厄次第衆建道院嘉佑初赐观额封通慧先生咸淳甲戌观毁於火皇元大德乙已始建殿皇庆癸丑观门建桥延佑甲寅藏殿而下以次成戊午年改封真君加以孚惠仁佑徽称泰定丁卯玄武殿成元统癸酉三门成凡民事神与国家从民之欲者备矣九江张监赵某为士请记庐陵乃为之言曰昔者圣人治天下自天地日月五行四时山岳河海丘陵坟衍皆听於一人而类禋望秩咸编民诗书礼乐各保有其帝衷以无获戾於上下神祗有诵之者曰五日一风十日一雨乂曰风不鸣条雨不破块槩未有知其善诵者也当是时天清地寜海晏而不波河翕而不泛民生其间不知帝力其後德衰菑害并至始有盲风怪雨旱乾水溢其後德愈降菑害愈至有民社者不足御菑扞患而一切听於神物怪神奸愈益衆矣嗟乎甚矣难乎其为後世之民也方今圣人作为舟楫以济民车马之所不通而民利赖之孰知乃有中流一旦号呼天地鬼神以乞其父母妻子之身者乎人非管幼安谁能济海自讼其过惟三日不梳头一日晏起而止又非程叔子谁能渡江正襟危坐神色泰然者则其不免於号呼一旦亦其势也於是为政者不知先成民而後致力於神为士者不知修身以事天为民者不知迁善以远罪其来久矣使又无明神以御灾扞患其间民将若之何昔人云吾其鱼矣呜呼甚矣难乎其为後世之民也自今九江之士与其乡人父老率其子弟益务修其隐慝讼其内疚以庶无罪悔於俯仰间神其有不佑之者乎此明神之至愿而善为政治民事神者之深望也诗不云乎岂弟君子神所劳矣
瑞州路儒学大成殿记
元统三年六月瑞州路学以郡侯之命铸祭器於庐陵八月丁巳释奠於先圣先师既乃命工度材爰作新庙凡栋梁楹桷非大材不用凡盖瓦甃石非坚甓不施凡金碧丹垩非华采不设敞东西序坐贤哲像明年二月庙成崇高钜鹿视旧有加侯命郡文学求记且遗余书曰筠自宋绍兴壬申始迁今学而大成殿重建於绍定戊子距今至元丙子百一十年矣盖元与之六十年也不记何以示今与後余□自昔在宋微宋高宗御书榜文殿顔曰大成之殿门曰大成殿门至今天下郡县因之此秦汉隋唐所未闻也至大圣人诏天下尊先圣为大成至圣文宣王此又唐宋以来所未及也前记称宋庆历初天下皆奉诏立学筠独後二十有三年学始克成今郡侯作新庙於科举初罢之後此又宋初筠士所愧者也盖昔之善言夫子者惟宰我子贡子思孟子而孟子以乐论德曲尽其妙殆兼三子之撰矣盖尧舜不为汤武汤武不得为尧舜虽天地日月四时有所不备而夫子以尧舜汤武周公为一人以天地日月四时为一身故曰大成又非独兼伯夷伊尹柳下惠无可无不可而已侯之作新庙也岂独徒使诸君子求宗庙百官土木之间盖将使在庙者皆如见圣人在天之灵来学者皆知及圣人时雨之化皆能学圣人知之至庶几不蔽於始皆能学圣人行之尽庶几罔缺於终上不负明时长育之恩下不负贤守教思之意若徒锢於俗学牵於末流既不得於中行又不及於狂狷知行两失虽家至户到日取圣哲尸祝社稷之亦奚以为侯名僧嘉努以亷能治郡为良二千石是役也知事高士昌文学解应辰学正黄少游学正鄢养正皆修其官府史袁德厥有劳力皆可书
素心堂记
素心堂者庐陵郭适图南读书之所也初图南其先人乐南村山水而居之自号南村老人图南因取陶诗语名堂以示继志且求余记余惟图南学古之学者其知素心也审矣何以余言为於是余友罗启初方为图南请则与之言素曰昔者舜若将终身於饮糗茹草与若固有於袗衣鼓琴皆此心也昔者夫子饭蔬食饮水此时此心为鲁司寇堕三都却莱夷此时亦此心於陈蔡於宋於匡此时此心使夫子遂居夷遂浮海此时亦此心是心也惟曾点春服童冠浴沂咏归近之启初曰子之言美矣渊明疑不足以与乎此余请谓启初言渊明乐莫乐乎渊明然渊明此乐不过饮食起居之内不在渊明一身之外则犹点也何以知之以游暮春赋时运知之夫渊明固尝为州祭酒不辞矣至以主簿召则不顾又尝为镇军建威参军不辞彭泽令不辞矣至自免去官虽公田不及获亦不顾去家八十余日耳见稚子候门而喜松菊犹存而喜有酒盈樽而又喜流憇遐观见飞云归鸟无不可喜至於寻壑经丘见荣木流泉万物得时尤可喜也然後登高而啸临流而赋焉虽悠悠清沂闲咏以归不啻过也夫曾点行不掩而志及之渊明学不足而趣有之皆素心也图南能守先人丘墓与田庐以老可谓素其位由渊明而□曾点由曾点而□夫子与虞舜又得其心焉此图南之素学也以是继志使後之继图南者世无忘将南村山水世有无涯之乐南村之人有不为郭氏幸愿之者乎以是为记
南康路儒学重修记
唐虞三代以来治天下之道具於易诗书礼乐春秋论语孟子而亡於秦杂乱於诸子百家之说湮塞於诸儒传注之学诱坏於选举禄利之途为政者尚吏治而论道者近异端俗流世坏历千有余年而不能复宋庆历初诏天下郡县皆立学周元公起舂陵下州得人灵性善之根於太极得仲尼顔子之乐於反身始以楚产而开北学是兴河南程氏新安朱氏而後六经孔孟之书复明於天下礼乐政刑之源复出於儒者皇元肇兴益尊显朱氏以风厉天下惟兹南康元公尝治郡又尝家庐山後百余年朱文公继之首建元公祠象於学宫重建书院於白鹿洞四方学者与郡泮诸生又亲党而炙之则所渐濡涵染者深矣庐山故以山水闻天下而道学尤盛此一时实自元公文公始自宋亡科废元兴四十年而复复二十年而又废益都朱侯某以判官实来为政知大体先教化谓大成殿可以见圣人在天之灵观澜阁可以见圣人在川上之意敝宜改作若东西序有严有翼如覩七十子容貌讲学有堂肄业有舍如□濓洛考亭之风宜修饰润色起至元丙子五月讫於七月凡良材坚甓工役既廪之费为中统万缗侯以公事至庐陵谒余为记余既辞不获则复於侯曰昔者郑校毁而刺诗作鲁泮修而颂声起此不学将落之所为惧而君子小人学道所以可喜也贤侯能不以科暂废而遂废兴学养士之规固非俗吏之所能为此邦人士亦不待科兴而後读书仅为应举之地则元公文公之教其来久矣其自於今来者以不倦之心因势而导无弃前功学者以有为之志乘时并进无俾後艰将德行道艺人可考而贤能岁可书各自献於先哲以不废於明时岂不天下国家受其福也哉不然虽骏奔走有庙藏修游息有所而无补救於人心世道人谓斯何吾为此惧
远复堂记
关西马冀伯有志节气谊而胸次和平意象寛广终不为险巘峭刻听其议论必不可苟且迁就而望其色容自然益可亲近爱悦盖天资近道者也去年岁尽始相识今年一再聚而遽语离且告行使人甚爱其难得而甚恨其易失间尝语余以其平生涉世大略慨然欲还其初今广东帅王侯都中嘉其志为书复堂以赞其决余请为冀伯名堂远复有难余者曰易称不远复而子以远复名之非侯意且非易意奈何余曰此易也复六爻惟初知几惟九勇决故称不远复故称无祗悔元吉它爻不与也夫子赞易独称顔子有不善未尝不知知之未尝复行不以许冉闵之徒亦不及六二以上尝试论之顔子终身惟有此一不善耳此一不善微见於心旋已觉悟即便屏絶终身无复再有萌蘖故曰不贰过此所以不远复无祗悔也过且未形而悔安有故曰元吉今人有不善久而後知知之未免复行盖屡失屡悔以终其生岂不大可哀也哉庄周称蘧伯玉行年五十而知四十九年之非此已远而後复者也赖伯玉行年六十而六十化庶几已复而不贰者欤使伯玉年不登五十几无知非之日且使伯玉六十未化则五十以後十年之间皆为知非之日何以为伯玉哉故称远复以自讼其不如顔子者知年岁之不吾与过之不堪贰也以庶几学顔子之学焉在宋之隆有君子曰张子厚关西之学顔子者也早悦孙吴而晚犹逃佛老子厚之复不可谓不远矣而一变至道其勇有大过人者此非冀伯所当师者乎愧顔子之知几希子厚之至道庶乎其可也余与冀伯相见恨晚伤人事之好乖怅年运之已往其辞危其志苦冀伯其庶乎有以助余诗不云乎我日斯迈而月斯征
春晖堂记
元统三年春三月四日龙兴路富州歛池乡张氏子崇高踵门而见再拜稽首而言曰崇高之母邹夫人有志节有孝行朝廷旌其门曰节妇今年八十为堂曰春晖以兄弟奉夫人朝夕上寿乡先生长者教之曰报罔极者惟图不朽崇高走八百里诣先生之庐以堂记请再拜而跪余谢久之诺而後起进而问之故初至元乙酉先君子巡检河湖以其职捕盗死之祖母熊年六十一昼夜哭不絶声夫人年二十有六崇始甫六
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>