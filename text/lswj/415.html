<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,学余堂集原序,学余堂文集卷一,学余堂文集卷二,学余堂文集卷三,学余堂文集卷四,学余堂文集卷五,学余堂文集卷六,学余堂文集卷七,学余堂文集卷八,学余堂文集卷九,学余堂文集卷十,学余堂文集卷十一,学余堂文集卷十二,学余堂文集卷十三,学余堂文集卷十四,学余堂文集卷十五,学余堂文集卷十六,学余堂文集卷十七,学余堂文集卷十八,学余堂文集卷十九,学余堂文集卷二十,学余堂文集卷二十一,学余堂文集卷二十二,学余堂文集卷二十三,学余堂文集卷二十四,学余堂文集卷二十五,学余堂文集卷二十六,学余堂文集卷二十七,学余堂文集">
<meta name="description" content="《学余堂文集》二十八卷。《诗集》五十卷。《外集》二卷。清施闰章撰。施闰章,字尚白,号愚山,又号蠖斋;宣城。(今属安徽)人。顺治六年(1649)进士,康熙时举“博学鸿词”,官至侍读。授刑部主事,因试高等,充山东学政,取士有“冰鉴”之誉。迁江西参议,分守湖西,有异绩,人呼为。“施佛子”。著有。《矩斋杂记》、《蠖集诗话》、《拟明史》、《青原志略补辑》。诗与山东莱阳宋琬齐名,号。“南施北宋”。王士祯选。《感旧》、《山木》二集,所录闰章诗最多。又取其五言近体八十二联,为。《摘句图》,见所撰《池北偶谈》中。施闰章尝语">
<title>学余堂文集_施闰章_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">学余堂文集</span> <br/>
          作者： <span class="inputVal" id="bkauthor">施闰章</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]492295</span> <br/>
          说明： <span class="inputVal" id="bkdec">《学余堂文集》二十八卷。《诗集》五十卷。《外集》二卷。清施闰章撰。施闰章,字尚白,号愚山,又号蠖斋;宣城 (今属安徽)人。顺治六年(1649)进士,康熙时举“博学鸿词”,官至侍读。授刑部主事,因试高等,充山东学政,取士有“冰鉴”之誉。迁江西参议,分守湖西,有异绩,人呼为 “施佛子”。著有 《矩斋杂记》、《蠖集诗话》、《拟明史》、《青原志略补辑》。诗与山东莱阳宋琬齐名,号 “南施北宋”。王士祯选 《感旧》、《山木》二集,所录闰章诗最多。又取其五言近体八十二联,为 《摘句图》,见所撰《池北偶谈》中。施闰章尝语王士祯门人洪升曰:“尔师诗如华严楼阁,弹指即见。吾诗如作室者,瓴甓木石,一一就平地筑起。”王士祯亦记于《居易录》。平心而论,王士祯诗自然高妙,固非施闰章所及,一些吹捧语是不足为定评的。但他也确是当时文坛著名人物。施闰章所论,或亦微有所讽,寓规于颂。其 《蠖斋诗话》有曰:“诗如其人,不可不慎。浮华者浪子,叫号者粗人。窘瘠者浅。痴肥者俗。风云月露,铺张满眼,识者见之,直一页空纸。故曰君子以言有物。”观其持论,宗旨可见。其所作古文亦摹仿欧、曾,不失矩度。然视其诗品,稍逊于文。魏禧为作集序,乃置其诗而盛许其文,有一定道理,当然也有失全面。外集二卷。一为《砚材拾遗》,乃奉使广东时记所见端溪石品。一为 《试院冰渊》,则历年典试序文及条约。又有别集四卷。其二卷为 《蠖斋诗话》、二卷为 《矩斋杂记》。诗话别择未精,瑕瑜参半。杂记颇涉神怪、尤为小说家言。王士祯谓施闰章五言诗 “温柔敦厚,辞清句丽”。有乾隆四年(1739) 刊本、《四库全书》 本。</span> <br/>
          封面： <span class="inputVal" id="bkimg">Z_18604.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]学余堂文集
[book_author]施闰章
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]492295
[book_dec]《学余堂文集》二十八卷。《诗集》五十卷。《外集》二卷。清施闰章撰。施闰章,字尚白,号愚山,又号蠖斋;宣城 (今属安徽)人。顺治六年(1649)进士,康熙时举“博学鸿词”,官至侍读。授刑部主事,因试高等,充山东学政,取士有“冰鉴”之誉。迁江西参议,分守湖西,有异绩,人呼为 “施佛子”。著有 《矩斋杂记》、《蠖集诗话》、《拟明史》、《青原志略补辑》。诗与山东莱阳宋琬齐名,号 “南施北宋”。王士祯选 《感旧》、《山木》二集,所录闰章诗最多。又取其五言近体八十二联,为 《摘句图》,见所撰《池北偶谈》中。施闰章尝语王士祯门人洪升曰:“尔师诗如华严楼阁,弹指即见。吾诗如作室者,瓴甓木石,一一就平地筑起。”王士祯亦记于《居易录》。平心而论,王士祯诗自然高妙,固非施闰章所及,一些吹捧语是不足为定评的。但他也确是当时文坛著名人物。施闰章所论,或亦微有所讽,寓规于颂。其 《蠖斋诗话》有曰:“诗如其人,不可不慎。浮华者浪子,叫号者粗人。窘瘠者浅。痴肥者俗。风云月露,铺张满眼,识者见之,直一页空纸。故曰君子以言有物。”观其持论,宗旨可见。其所作古文亦摹仿欧、曾,不失矩度。然视其诗品,稍逊于文。魏禧为作集序,乃置其诗而盛许其文,有一定道理,当然也有失全面。外集二卷。一为《砚材拾遗》,乃奉使广东时记所见端溪石品。一为 《试院冰渊》,则历年典试序文及条约。又有别集四卷。其二卷为 《蠖斋诗话》、二卷为 《矩斋杂记》。诗话别择未精,瑕瑜参半。杂记颇涉神怪、尤为小说家言。王士祯谓施闰章五言诗 “温柔敦厚,辞清句丽”。有乾隆四年(1739) 刊本、《四库全书》 本。
[book_img]Z_18604.jpg


[book_chapter]学余堂文集

[book_title]提要
钦定四库全书　　　　　集部七
学余堂文集　　　　　　别集类六
【国朝】
提要
【臣】等谨案学余堂文集二十八卷诗集五十卷外集二卷
国朝施闰章撰闰章字尚白号愚山宣城人顺治已丑进士官江西布政司参议康熙已未
召试博学鸿词授翰林院侍读王士祯选感旧山木二集所録闰章诗最多又取其五言近体八十二联为摘句图见所撰池北偶谈中闰章尝语士祯门人洪昇曰尔师诗如华严楼阁弹指即现吾诗如作室者瓴甓木石一一就平地筑起士祯亦记於居易録平心而论士祯诗自然高妙固非闰章所及而末学沿其余波多成虚响以讲学譬之王所造如陆施所造如朱陆天分独高自能超悟非拘守绳墨者所及朱则笃实操修由积学而渐进然陆学惟陆能为之杨简以下一传而为禅矣朱学数传尚有典型则虚悟实修之别也闰章所论或亦微有所讽寓规於颂欤其蠖斋诗话有曰山谷言近世少年不肯课治经史徒取助诗故致远则泥此最为诗人鍼砭诗如其人不可不慎浮华者浪子叫号者粗人窘瘠者浅痴肥者俗风云月露铺张满眼识者见之直一叶空纸耳故曰君子以言有物观其持论其宗旨可睹矣古文亦摹仿欧曾不失矩度然视其诗品则少亚魏禧为作集序乃置其诗而盛许其文非笃论也外集二卷一为砚林拾遗乃奉使广东时记所见端溪石品一为试院冰渊则历年典试所作序文及条约今附存之又有别集四卷其二卷为蠖斋诗话二卷为矩斋襍记诗话瑕瑜参半襍记则小说家言今析出别着録焉乾隆四十四年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]学余堂集原序
士大夫之能诗古文者数百年以来於今为盛予最爱吴门汪户部宣城施愚山先生之文其他卓荦奇伟指不胜屈今天下文患才多二家独剗除一切浮腐之言而左规右矩与古人不失尺寸此其所以难能也岁已未施先生自京师以书来邮其诗及传记诸作属予论定而序之予於先生旧为部民未尝一请见今定先生文尽吾意所欲道若吾於易堂诸子侪辈相晨夕者之所为盖先生学圣贤之道日久心虚平而气下方孜孜欲寡其过使人轻千里而告以善况区区文章之间乎予病废三十余年不敢怀一刺一启事於贵人独往好户部文欲有所商确先之以书而世不察也以为相訾议然颇寻绎是书纵横凌厉有求胜於人之气自恨生不学道不能自克其名胜之私以五十无闻之年蹈少年喜事之习今将破焚其版然而悔已不可追矣先生诗文原本道义无自矜厉之气其誉人也无过情之词绸缪往复亦未尝自过其情所称有道者之言非耶予内媿而白汗交下者盖往往而然然先生文意朴气静初读之若未尝有所惊动於人细寻绎之则意味深长详复而不厌文章瑰伟之士退然不敢践其籓篱间为议论若不得已而出而终不欲驰骋张皇自伤其体法盖才多之文先生非不能为而不为之而未尝不可以想见其才此则愚山氏之文而非他人之为文者也先生诗古节雅音得风人之性情海内士久服习而论定之无待予不知言者之扬厉已予既甲乙先生文以归因道所私见质先生若夫弁诸集首则何敢宁都易堂魏禧撰

[book_title]学余堂文集卷一
钦定四库全书
学余堂文集卷一
翰林院侍读施闰章撰
赋
璿玑玉衡赋【有序】
盖闻载物敷仁德莫厚於配地膺图永祚功莫崇於敬天故上古圣皇首出夙推亶聪之哲鸿蒙初剖早竭仰观之思盖神明与造物同符而耳目与化工合撰然於穆之体以象而克彰钦若之心因器而悉察自羲轩在御分昼夜以清宁及姚唐授时定支干以甲子有虞制作久备玑衡肇详上以齐七政之运行烂星云於眉睫下以资庶彚之蕃息叙人物於雍熙自非圣人其孰知之我
皇上出震乘乾登三迈五郊祀而盥荐必亲斋居而旦明罔懈恩肥土域道格苍穹犹复广徵俊良稍备采择以璿玑玉衡
命赋伏见敬
天勤民至意臣上惭
宸眷内赧管窥敢稽首顿首而赋之其词曰
维帝载之默运冺声臭以难【名】既高下以定位纷散殊以流形嬗神功以阖辟妙旋转於不停固清宁之合撰乃天施而地生伊积气之上浮亶羣阳之至精风雨露雷司其教舒歛温肃推其序藴之则冥美利於不言见之则粲星辰以衆着或随躔度以迅行或守次舍而若住或象九野而区分或拱辰枢而环聚亘终古其如斯夫谁得而知其故尔乃二曜周天五行列次象纬由之错综祥祲由以徵异章亥不能施其步算保章无所容其巧智苟测景於自然良坐照其位置爰有天挺至圣志气如神仰观极目理瞩无垠三辰七曜既罗於胸臆迟速顺逆洞烛其纷纶乃殚精毕虑制器以当悬象缀珠刻玉造仪以绘紫氛玑为圆景而穹窿於焉曲肖衡为横管而日星於以烂陈由是命官则羲仲和仲分其任测晷则朝夕宾饯敬其时由玑以列其全则虽圆如欹盖而图之不出指掌由衡以测其详则虽繁於散珠而窥之炯若察眉斗杓东而勾芒御春识农事之攸始微垣耀而文武协翼知皇极之咸归其後言天之家有三而宣夜无传不足以穷藴奥周髀之说虽晰而浑天仪立遂莫出其范围要以七政既齐而庶绩皆底非徒求之天象也王者父天母地兄日姊月呼吸可以上通精神捷於孚格雨阳时若稽於洪范之书卿云载歌扬自虞姚之册日食修德月食修刑圣王每用以省衮职风不鸣条雨不破块古帝本之以承天则他若泰阶平则上理丕奏奎井聚则贤才彚征天仓显而岁丰黍稷欃枪晦而世偃甲兵皆有感而胥应信庶徵之分明故三言近仁荧惑退舍而恐後以民为天管氏昌言於齐后董子对天人以陈王道春秋书灾异以警休咎既协极於维皇固知纯嘏之辐辏
粤江赋
壬辰暮春奉使西粤将下漓水泛苍梧时岭南甫定所在榛莽心悬万里势异三江行而不息遂浮涨海爰抒情托翰以粤江命篇事不期详聊书即目辞不竞侈略纪荒隅若曰扬元虚之清波鼓景纯之洪沫此则平子为之絶倒士龙需以覆瓿云尔
顿余辔兮桂岭鼓余枻兮漓江维此流之漰沛实分源於沅湘凿灵渠而曲注滙猺洞以沆瀁岂天地之锺祟抑河伯之流殃南连交址北控汉阳西毗巫峡东浴扶桑神禹望渊而却步桑钦辍翰而旁徨险隘劣於容舠猋激腾於飞矢叠羊肠以为崖纷犬牙之错峙横矶截而若断积峡闭而还启瞻前後其不属洵眩目而骇耳於时青阳弭节朱明发輈瘴云酿厉炎风煽愁入舟若瓮披絺胜裘虽涟漪而乐饥曾不可以久留聊翘首以遐瞩托乘槎以写忧若夫夹岸层嵓诡形不若或上方而下圆或踵锐而顶缩此乍腾而旋倚彼奋飞而中落为杵臼之参差为刀剑之岝渺烟云之旖旎森虎豹之相搏云窦窅其洪深洞门閴其寥廓亶魑魅之窟宇江妃之所磅礴若夫石壁百仞的烁玲珑虫鸟绘绣风雨磨砻皎洁则玉屏失素渥丹则晨霞夺红盻盻若须眉之刻画累累悬钟鼓之肃雍俯坠而成饮猿仰跃而作飞熊日曜珊瑚之圃潭澄珠贝之宫湛缥青与结緑与云水相菁葱良绮丽而难忘亦愀怆而动容尔乃急溆危滩星罗电逐倍蒺藜之纠蔓驱地轴以反覆龙首乍昂鳌背潜伏雷劈声訇黄牛吼瀑【雷劈黄牛并滩名】贯舳舻於一綫泞盘涡於千曲石硠硠而相豗水噭噭而自哭蝮蛇喷气以成雾鰐鱼张口以伺肉苟失路於秋毫将永逝而不复其草木则郁金馥烈冶葛蔓延菓镂人面树号鈎缘地罗锦灿断续藤牵枫人椰子筯竹木棉桂缘冈以挺翠榕抱石以连蜷问桄榔於密谷搴蒟蒌於崇山草吉利以祛毒竹轮囷而为船上林絶种本草遗编其鸟兽则豺狼叠迹兕狖交衢林潜犀象原卧麕鼯猩猩踯躅笑呼糖牛舐舌飞虎餐肤锦鸡孔雀倒挂提壶怜彩翰之鵕?憎南飞之鹧鸪彼吉了与鹦鹉岂言语之与人殊何托体於岭表寄翩翾之微躯羡羽族之有口哀人生之郁纡尔其乘迅流之逸骇命兰楫之骀荡语未终而岸移瞬方迎而境往驾飞廉而奔駾骖虬螭而戃怳至於缘矶升舫濡裳引?濑急篙摧装倾水溅舟人屈蠖而叫号若哀鸿之悲弹方杲杲而日出郁炎炎以沸汤鼋负沙以出曝鲛跳波而惊翔忽淫淫而滂沛云惨惨以昼昏木??兮肌粟水漎漎兮山奔迷帆樯其失影怅天地之何存叹隂霁之回互愆四序之寒暄访溪蛮兮岛夷问江亭兮水驿败瓦颓碑梯崩径坼或卉服而鸟言亦巢山而栖石渺乎若行蚁之上枯梨悄兮若蜗牛之庐絶壁於是有汉将南征戈船竹舸冯夷出鬭鲛人并坐马饮流而骇毒士解甲而就裸驰羽檄而逡廵仰跕鸢之前堕亦有宦游使者持节浮槎感梦山灵陨泪江花悼然犀之短照耿幽咽於哀笳霓旌折於穷岛鷁首沈於涨沙若乃鱼盐市贩之徒珍怪远方之客采奇方於儋崖剖明珠於海舶巴姑笑而婵媛猺户闻而踵索忽抽刃以剽杀各鸟散而狼籍至於迁客羇人幽囚嫠妇衔悲岭峤寄愁林薮影畏含沙之虫心系啼猿之树朝露泫其寥萧夕月蔼其幽素然青磷於宿莽吊寃魂之麕聚或风嗥而雨啸涕阑干以相顾抚单影之不双嗟遇物之非故邈中土之人兮夫何为乎此路忽收泪以自疚兮将憔悴兮告谁尼父发波臣之叹张骞犯织女之机三闾吞恨於鱼腹伍胥流愤於鸱夷彼圣贤不忖乎死生复何有於险巇龙负舟而按剑蛟争璧而不迷审至人之髣佛悟哀乐之是非齐四海於勺水指十洲以为期
大樟赋
吉州官舍旁有废署亭馆既虚古樟独存荣枯相半不知几年顾影婆娑情感斯集为之赋曰
维豫章之都会兮依茂树以立名生七日而表异兮更累?以长生何乔柯之拂层霄兮寄婆娑於空庭洵魁垒而耆硕兮颀然如故国之老成旭日澹兮晻?灵飈发兮清泠惊絶巘之秀峙兮纷蒙茏兮峥嵘影扶摇兮千仞腹轮囷兮十抱体臃肿以辞绳墨兮节礧砢兮骨傲卜岁年其莫知兮若根株之天造块独处兮旁无人风夜号兮雨啸岂不可崇栋而丹楹兮聊樗散以相羊烂五色兮绣错凝清液兮芬香涉萧摵而不槁兮栖绿叶兮玄霜苟孤荣之不陨虽憔悴兮何伤歘青阳兮载旋敷繁英兮峭蒨枝油油以云垂叶冉冉兮雾散弛巾带以命觞?炎歊而却扇岂日月之改度愕寒暑之顷变既连蜷兮善下复夭矫兮若游回衆羽以来巢兮羣长子孙而鸣啾啾即枭鸾其杂处兮亶道大而能周木寄生兮成拱芝丛秀兮菌聚宁颓形而瘁貌兮招万类以疣附怅亭馆之就墟兮岿阶基其如故彼息影而坐憇者閴焉如四时之代去悟盛衰之相推兮藴憯怛而谁诉生偃蹇兮正直集百灵兮凭依驾飞龙而降云中兮森兰旌兮桂旗聆笙鹤之逸响想羽人之委蛇乐虬蟠以观化兮秉素节而不移鄙封爵兮秦松远宫阙兮汉柞齐大椿兮春秋悲杨柳兮摇落即菀枯其代嬗兮若逍遥於广莫沧海竭而山摧兮愍邓林之殚残良托身兮得所历斧斤而独完时开襟而矫首兮闲倚啸而盘桓终含贞兮抱朴审大道之所安
南郊赋
伊有国之大事维享祀之是崇矧帝王之践阼曰受命於苍穹溯感生之所自出知皇降之特隆伟哉父天而母地缅呼噏以上通固明旦之必?尤严恪於升中司天肇於颛顼授时命於姚氏有虞举郊禘之典夏商异鲧冥之祀易称殷荐书纪肆类代相祖述姬旦备制圆丘象乾就阳设位卜日用郊岁维冬至盖缘父以祭天乃推祖以作配候葭灰之微转感生气之初遂告万物之将成因祈谷於来岁司时之帝有五昊天之神则一事不委诸有司诚必致乎斋栗望柴之牲用特瓦甒之献凡七雷以灵龟之鼗鼔奏以云和之琴瑟云门之舞从风孤竹之管协律所以天神降地祗出会百灵格太一故扫地而祭以明洁也崇土而丘以示尊也紫坛翠幄象九霄也陶匏太羮昭素质也大裘素车无敢饰也斋路寝而听鸡人修祗肃也先十日而戒百官各举职也於时元冥司令青阳启涂微雪涤濯夜皎星疎天鸡初唱绦节宵趋掌次张帷典路驱车
天子乃乘玉辂缀垂旒夹道炳烛司乐导舆飞廉清尘於三辅启明发曜於九衢扬和銮以中节象佩玉而鸣琚望郊坛以戾止云连蜷以踟躇气郁葱而布濩髣髴乎神灵之所都集羣公与百辟咸夙夜以瞿瞿森文武之就列洵秩秩而于于乃燔芳薪进牲币酌五齐荐苍璧飨上帝而配始祖相陟降而为主客日月星辰罗布若次舍风伯雨师旁分其几席腥熟既陈芬芳叠积钟吕互奏磬石戞击太常审音宗伯执爵调八音之和奏九成之乐冉冉乎云车之下临袅袅兮霓旌之参错就丘坛以醉饱纷百灵之相索睇帝座之神光如流星之灼烁听钧天之有无流逸响於寥廓郁紫烟其靉靆属黄气以旁薄既毕献而乐阕犹秉圭而顒若尔乃隐列宿吐朝暾回銮锵锵属车啍啍祥云四塞上连天门登高台而望南畤燔柴之余霭犹蜿蜒而氤氲念昊天之有子实一本之尊亲怪汉武之濶略乃三岁而间举明禋苟斋沐之稍怠或暴风怒雨以返轮故曰通天之义报天之礼非徒肃将於俎豆厥惟令德之馨闻懿我皇之天纵渺睿虑以如神既左经而右史亦讲武而修文恭俭惜露台之费寛和布泣罪之仁巢有阿阁之鸟囿有九真之麟躬鬯盥其必与奉烝尝之孔勤盖与天而合德将无瑞而不臻由是祠官夙退史臣授简拜手稽首而献颂曰皇建极服南北荐馨香见天则罢兵革平反侧夀万龄懽九域重曰谨坛壝集灵祗阊阖开卿云蜚命惟新天无私滋黍稷雨阳时於是
天子大悦受厘宣室维惠廸吉顾视弗谖日慎一日
南苑大阅赋
天祚圣德地尽皇舆爰膺玉历坐抚神区维赫濯於新命踵幽燕之旧都岱宗位其东籓太行峙其西隅枕居庸而带沧海象天阙之辰枢亶建极於垂拱岂躭逸於康娯然而游豫徵於夏谚畋鱼肇於羲易姬文有灵台之诗汉武侈甘泉之制盖将以观云物节劳逸振师旅讲武事藉田禽之多获简军实以有备乃有西苑瀛台近取禁内树列千章山称万岁俯玉泉之清泠挹西山之紫翠眷别苑於南海伊密迩於王畿壤连天以旷莽水浴日以涟漪挿崇墉於云汉清辇道於郊圻睇红门之嶻嶪想帐殿之参差其陆则涂通九逵轸连三辅金台扶毂督亢接武碣石远而来朝翠微近而献妩眺平楚之苍然乐原田之膴膴其水则潏沸沆瀁澹沲渊泓桑乾输????溟渤效灵岛湮渚溢风静波鸣囊括太液缾掲昆明闪旌旗於河伯动鳞甲於石鲸邈乎若乘槎之浮银汉彼哉哂求仙之泛蓬瀛於是菰蒲沉绿菡蓞敷红鵁鶄翡翠仙鹄宾鸿呼羣鼔翼唼雨鸣风属玉翔而上下赤鲤戏而西东雉兎麏麚游集乎其外虎犀熊兕腾跃於槛中玉树蓊郁佳果连卷张公梨茂朱仲李蕃葡萄卢橘珠缀火然上林闲居之赋尔雅方物之编穷侈极异不可殚言时登高而骋目乐四野之芊眠是时百谷告成八荒宾服西旅贡以厥獒於阗献其浮玉龙马来於大宛象师致於西域
天子治不忘乱安不忘危乃诏虞人营虎落乘戎辂载白旗千骑电发万乘风驰用三驱以祝网命八校以前驱竟陵谷以张罼界河海以为阹次飞贲育骋其拳勇韩卢雕鹗恣其指挥俄摧山而抨石卷四野而合围气吞麋鹿手搤熊罴皆应弦而命中若俯身而拾遗风毛雨血括雄并雌由是割鲜殷轮委禽蔽地程校多寡殿最次第勇怯分明惕威衔惠鸣铙振旅归而饮至天子乃推绦灌之宿将询旦奭之訏谋尚想颇牧之贤旁覧孙吴之书敷文德於荒服定胜算於庙谟姬有荆舒之惩商有鬼方之诛画策则烛照而数计殱寇则拉朽而摧枯令严则过　王师於衽席功成则告
列祖以献俘然後班张枚马惊听駴睹或奏赋於长杨或歌恩於湛露颂拟白狼歌传朱鹭镂德铭功垂诸竹素天子乃所无逸戒禽荒佩虞书九德之盛咏豳风七月之章眎异姓若赤子以八荒为萧墙猗允文而允武亦知柔而知刚将麟游而凤至永万夀其无疆
修禊赋
懿景运之迈古乐圣世之如春履开阳之令序撰季月之芳辰矧肤功之叠奏忻天气之方新豫皇情於夏谚骋帝狩於虞廵於时勾芒司候姑洗应节淑景和柔英蕤布列都邑竞游士女咸悦绮服塞涂华輈接陌或憩兰田或戏霸渚骈席云移攘袖风举若夫宦游仙使戚里豪家寻芳林麓拾翠水涯洒醪决溜浮枣成霞山鸟窥筵而哢响游鱼蹴浪以吹花
皇帝於是佩苍玉驾青辂骑命渥洼弓繁弱解禊柳泉流觞清洛侍卫缤纷旌斿灼烁驭叱山灵欢腾海若尔乃川原献瑞云物开祥黄河秽涤白马神翔捧剑而金人出水挍射而星镝穿杨讲武则骑从颇牧蜚文则授简班扬闻束晳之对而赐金称善讽右军之序而觞咏难忘斯时也雕云映辇灵飈扇裳移情南涧游目东堂井桃舒缬苑柳拖黄紫兰泛景红药含芳彩仗徐动翠幕高张乃集羣英命篇章入瑶圃挹天浆缅河曲之盛集陋溱洧之微茫笑三女之怪诞指八公以徜徉美宸游於元已拟献赋於林光既蠲烦而集祉亦俗阜而时康游豫喧阗於九陌声灵遥被於八荒
吃赋
元晏先生咀茹百家尚友曩喆穷论殚思倦而假寐若有见焉董仲舒贾谊刘向马迁扬雄司马相如班固张衡不谋斯集坐定田骈慎到之徒披帷直入不俟咨度发难骋辨谈天炙毂飇驰云起元晏先生耳不周聆口不给应於是董贾诸贤谈言解纷班张接袂寓辞托讽相如扬雄矫首卷舌褎如塞听元晏先生听然曰诸君子皆不世出之英文辨之士也两先生独墨墨岂不足君所耶窃闻两先生口吃沈默好着书多博丽之辞盍请为吃赋马扬避席固辞交让扬举手属马曰公雄之先进也夫何辞相如始受简含毫有顷而赋曰物无鬰而不宣人无噤而不言伊辨呐之殊分亶天授之自然或发声若洪钟或大笑如苍蝇或举舌如悬河或出口如不胜乃有非喑非哑药石罔治产非鴂舌言近侏掀唇顿颊叠韵重词语未吐而顔赬声欲急而逾迟骇中断而不续且语竟而终疑诵诗则宫徵失谐论事则宾从匿笑讵三缄之是规将郁伊而莫告已而宾退体闲散带开襟图书在列清飇在林抽我秘册操我素琴沉吟朗咏山高水深牙期倾耳夔旷停音尔乃包罗天地采撷万彚作为词赋笔雕楮绘气凌云而若飞才掞天而不匮言懽而雪谷华敷叙悲而春林霜悴托讽谏於君王时比物以连类不俟淳于之滑稽何假东方之游戏且鲁恭苦吃位列汉藩李广呐口战称飞将韩非说难以悟秦周昌强谏於骑项此皆流声史册者也夫何嗛嗛以吃怏怏扬子云曰美哉其犹未既也子不见夫枋榆斥鷃肆饮啄以从容黄鹂百舌独坐闭乎樊笼信如簧之阶厉哀尚口之必穷惩邦家之倾覆唯佞幸之是庸吾固知百鸟之啧啧不如孤凤之嗈嗈且夫风假物以成籁天垂象而无声雷出蛰而偶震水潭静而滩鸣所积者深厚所发者难名试因謇而缓言善藏其短苟难辨而守嘿用寡厥尤艰寒暄於猝遇或工入座之应酬涩言辞於客座或详奏对以如流多言生垢维口启羞行将谢辩士讨遗编驰情象表邈思物先挥斥坚白艹吾太元千言波委仪秦结气单辞抉奥羲孔比肩俾言立而行远冀书成以有待锵金石以写心曾啸歌之不废嗟韩周之二美犹逡廵於吾辈彼窃笑而旁讥埒虫声与鸟喙愍郦生之何辜横就烹於游说又何羡乎啬夫之喋喋便给哉广川子曰两先生之言盛矣而未免乎夸也夫吐辞成经多寡咸宜吉人罕?语默以时吃固非病夸亦奚施乃歌曰谗夫张兮贝锦怨箴扪舌兮白圭善天与默兮守吾中宁自安夫拙謇时坐客皆太息而罢元晏先生瞿然寤喟然叹曰伟哉江都言约而富起而削牍书为吃赋
洗象赋
盖闻帝德率舞乎鸟兽王风不废乎观游匪骋眩目之乐亶敷咸若之休故麋鹿集乎灵囿虎兕入乎上林重译絶阻之塞飞走珍奇之属莫不梯山航海贡瑞献琛皆兼收而并畜使游高而咏深於是林邑交址慕义内响匪熊匪罴厥贡驯象其为物也素牙挺柱修鼻垂环苍质拟石厚重等山鼻叩地而鼔簧以奏身服教而拜跪知嫺刍粟洁清颁廪给以有秩居处爽垲列大屋以重关乃司魏阙乃服大辂朝谒谨时步止合度受诏则割肤不辞蓄勇而在羣罕鬭固惠养之积年亦驯性之有素尔乃令属祝融节苦炎熇马解鞍而喘汗人挥扇而烦嚣念兹体之龎重非沾汗於一朝闻渡河而彻底盍试浴以洪涛乃诹吉日弛覊靷出重闉就巨浸鼓吹旁喧官骑前引其往不疑笑野狐之涉水其行坦步鄙渴骥之奔泉初凭浅渚或践澄渊昂首则神蛟鼔浪卷鼻则长鲸吸川旋蹙盘涡则倒澜曲注仰沫喷流则飞云散雾啬夫奋帚拂拭容与苟毫末之可浣终不匿乎泥汚於是惊瞩駴观溢郛塞路公卿结辔以来游至尊回辇而一顾何一物之遭逢滥九重之荣遇若夫羲车将昃去川即涂既捐宿腻弥曜鲜肤沾疑汗血流賸垂珠被清泠之适体若顾恋於须臾傥洗沐之可数将何畏乎江湖夫韩卢至健供逐猎以追风虎豹至猛长摇尾於圈中不若尔之驯谨得游放以从容燧尾者狂奔於战垒涂泥者受殪於狮子不若尔之安闲乐清净以没齿乱曰奋身荒服兮厠迹天阍伫待驾驭兮沾洒国恩君方贱货兮齿不焚身湔肠涤臆兮伺奉至尊苟驰驱之弗展兮惭尸素兮何言彼驺虞与麒麟兮当何日兮来郊原
牡丹赋
瀛台之西太液之涘天作一邱鸾停龙起玉泉遶流燕山侧峙
宸游禁苑实据其趾山呼万岁园称百菓珍禽翼接异卉花妥潘岳闲居不能列其名相如上林未遑载其夥罗羣芳於四时推国花之独冠既丛植於芝房复骈延於兰馆信奇葩之可怀萃根株之无算若夫梅英才落柳絮将飞东风洊煖叠蕊初开盈盈灼灼郁郁皑皑千枝万朶拂槛翻堦云殷别苑霞绚高台白拟玉版赤类丹砂既真珠之九蕊亦千叶之莲华夀安潜溪以地异添色倒晕以种夸品尽洛阳之美数过庐陵之谱胜玉树之菁葱岂人间之所睹
天子乃佩苍玉幸离宫移步辇就芳丛翠华旖旎周覧肃雍或绀蕊扶疎独号朝天之紫或露苞灼烁名擅御袍之红或临风昂首晨露未曦若向荣而吐气耸翔步於金闺或回飈侧景朝雨方滋若承恩而既醉还沾洒於朝衣列树争妍若六宫之奉顔色异彩缤纷又若冠裳之来万国尔其修廊回幔日暖烟含青阳斜映緑暗红酣於斯时也　天顔一笑万卉咸欢香吹合殿色射青山杜鹃屈膝桃李无言锦鸡失艳南威丧妍时则授简侍从渊云之彦赏花赋诗飞英濡翰亦有重臣出使远人朝见引入禁林恩沾芳宴剪挿玉壶则婆娑几砚折赐宫僚则宠光缱绻元舆之赋告成香山之诗称善陋李廸之留守烦驿送於长安笑沉香之亭子惟昵情於婉娈虽松有大夫之号兰为王者之香拒霜有美人之面秋菊为隐者之粮芙蕖泽处而婥约将离质弱而旁徨莫不低眉却步逊谢颉颃臣拜手稽首为之歌曰处艳兮不冶含芳兮不夸不与时竞兮大肆其华岂遗世兮独立欲并美兮不可得舒大文於东皇兮揽春晖兮何极
菊赋
猗山泽之灵卉禀天地之清刚森抱洁以标素亶含贞而为章叶沃若以散雾枝翘翘其待霜愍百艹之摇落岁峥嵘而独芳虽狼藉於槿蓠将憔悴而何伤岂东华之不我告厉晩节以慨慷匪背暄以昧时固淑性之有常纷杂彩以陆离受金精而黄裳乘少皥之司令秉正色於中央遂回秋以成春讵姚氏之可王尔乃清飈叠荐白露旋霣燕翔北翼鸿宾南景川原澄肃风日凄紧岭桂告徂湘兰泣冷肆骋寒葩载吐蒨頴沾瀼瀼其若饴飘??以逾挺或敷浚谷或冒澄潭灌根天池滋族嵓岚侣朝霞兮照曜与云木兮相参喟芙蓉之凋歇悲枫树於江南若乃辞宿莽登广厦?山房凌水榭去故土而从迁迎沍寒而不谢蛱蝶莫由睨其旁蛰虫不敢侵其下於是词匠劳人旷怀高寄落英晨餐延目心醉收囊用枕纫华充佩肇独赏於灵均张五美於锺会亦有逸客胜流采芳满手冒零雨以幽寻坐东篱而泛酒见南山之悠然忻岁月之无负或命之幽人或招为端友或升於丹陛或植於灵囿当上林之涤若扬丽绮於独後欢既醉而作歌眷相遗以介夀谓凋龄之可扶藉紫茎而黄耉懿魏文之赐书尚芬传於人口尔其应重九之令候乃抱一以便娟伴绦囊之高会簪欹?於风檐刀圭收以袪疾甘谷饮而长年宋孺子因之羽化周少夫吞之飞仙侈前贤之赋颂叠稗官之轶编茱茰黯其减色秋兰亚其比肩洵有美而必彰非争妍而取怜藐拒霜如吹箨又奚问夫落叶与哀蝉悟万之必遒羌独守夫贞坚同後雕於松栢聊啸傲兮忘言
学余堂文集卷一

[book_title]学余堂文集卷二
钦定四库全书
学余堂文集卷二
翰林院侍读施闰章撰
志谱序
袁州府志序
传曰沃土之民淫瘠土之民思思则善心生於是知瘠土之易为理也江西郡十三袁称瘠焉川谷僻邃岩石廉利其巉峻磊砢之气小人得之为愿朴君子得之为介特其发为文辞则又多高寒幽峭之音郑守愚之遗风犹有存者近代黄太常抗节犯难精诚动天地其後士大夫多厉廉耻尚节烈至今未坠民间闾巷无纨绮皆安俭守简淡然而易足固知瘠土之民多善也然畊作弗力徒手召佃山谷麻枲之利让之闽越之流民而土人不有予又尝惜其俭而未勤也使之力穑重农弃师巫而崇礼义庶几称治而非上有休息之政无以安瘠壤之民盖地逼长沙逋民客户易乱难静考诸往牒江楚有事袁必先受兵故明初设重卫以镇之籍军视他卫独倍惩已事也赋重粮浮积累几三百年赖今天子一旦减除德意洋洽一二贤长吏又与之释负息肩民稍安集吾冀後之人其毋或扰吾民也夫天属之爱莫甚父子有窭人焉不克衣食厥子日挞而索其养鲜不离矣况吏民乎吏实牧民若之何弗思也夫监水知貌监古知政郡故有志残缺漶漫顺治丙申前守吴泰岩补刻新志一册文采斐然患其析未合轶未全也告郡大夫李焕章率其邑长摉集属友人博洽者合校为是编於乎志亦史也利病必详好恶毋作浮华弗摭亦犹良史之遗也初浮粮告蠲之役事下部议患无所依据赖前守持郡志白部事遂定於乎後之吏兹土者综古核今其必曰某事便民某事厉吾民其尚知所从事哉书凡若干卷始自康熙甲辰迄丁未秋乃成
重修临江府志序
施子有述职之役临江府志属草甫定请为序予谢曰志盖非予作也夫为政在力行不贵多言苟得树尺寸泽被一方即椎钝少文何病焉恶在其以文章饰吏治也然史乘图志之书所以纪事而载道也故文献不可以无徵也顺治辛丑秋予分守湖西徵临江府志自隆庆以来阙焉时岁饥民劳与郡邑诸大夫合志休息数年民稍寜处既新学舍缮城郭百废粗理始议修郡志请於巡抚中丞董公报可会予驱车入贺道病辄心掉簿领之外不暇治他书然窃谓　国家肇兴混一车书天下郡国志所在修辑临江故文献地自宋刘孔诸君子以还名臣硕儒相望简牒比者阙载籍将百年其吏於兹生於斯者岂繄乏人而父老不能举其名碑碣不足详其绩上之良法美政下及贞士节媛寖就湮灭不可胜数是用滋惧夫废前人之盛美遏潜德之幽光略因革损益之制度无所徵述皆後起者之责也用是咨於郡大夫王君遍告邑长及荐绅博士弟子网罗编次岁余始草具其事又属友人高子阮怀为任笔削先是隆庆志成於太守管君大勲从事者则郡人比部刘君松也其笔简严多轶漏兹因其义例而摭捃加详文词略备远无徵及见在者概不立传以阙疑远嫌也至於赋役综核则专属之清江令屈君余病未周覧聊藉手告成事焉志盖非予作也古者三年报政取民间风俗以观政治得失予监司兹土六年矣月吉读法申命再四间与贤士大夫讲学考业以磨切俊良虽劳不敢辍而风俗之移易何如哉顷岁复水旱寒燠违时民惴惴供亿不给予又以奉裁去拊其疾苦予以喣育是专赖乎司牧之君子书之以志吾憾也康熙丁未仲秋月朔日记
新泰志序
太史公自叙及列传推论古作者并称穷愁着书垂文以自表见然则着书者顦顇不得志者之所为也苟有吏事之责簿书之烦则其势有所难兼夫为吏之难至今日极矣钱谷讼狱盗贼逋逃军兴期会之役一人之身而考成之目以数十计缺一焉皆足以旷官而论罢於是疲精耗神思虑烦其中耳目乱其外以庶几奉职救过至於史乘文献之林非独不能作也寓目浏覧者亦十不得一焉杨令君之为新泰也若行所无事而百务具举士民安之已而询父老讨掌故俯视濮水思师旷之赏音仰眺宫山吊汉武之遗迹见山高而水长慨然思高堂生羊叔子竹溪六逸之流风余韵庶几遇之而邑乘缺有间矣乃谓前事者後事之师也其曷可不志徵文考献与邑教谕举人牟适广摉约取旧分十卷者定为六卷凡星埜山川城郭土田人物食货灾祥艺文之类燎若指掌虽古之穷愁着书者其精析无以加焉先杨君而令者为今东郡太守卢君好古修废不遗余力其事犂然见於篇而杨君博雅能诗宜其才长力裕考镜於古今得失之林也若杨君者可谓知所从事矣
庐陵县志序
急吏事则专簿领怀古学则询简牒二者尝相妨而不相倂而贤者兼之裕如收文献於放轶之後读诗书於案牍之余人谓不急我独卒图将以鍳往迹昭来训胥於是乎有取也庐陵於古为郡於今为吉州岩邑盖欧阳公文信国两先生之乡而河南两程夫子数过其地明又宰之以王文成风泽政教涵渍渐摩蔚为大贤云集雾合予视事之暇讲学青原白鹭间得三祀旧志求所谓卓然三不朽者考定姓氏严恪俎豆未尝不竦踊向叹尚友其为人问之郡县则志乘不备残於古而阙於今者多矣吉故连?南交闽粤处战争之地数罹兵祸庐舍煨烬荒城残市或求尺籍不可得极盛而衰盖至此也近者巡按侍御许公尝有郡志之役矣其时侍御将去太守李君分曹掇辑期竣旬月未免駮漏而庐陵故无县志也于君慧男来受事则以为请予盖心难之其人物多则难区分其事迹多则难综核其文辞多则难网罗耆旧零瘁是非参错则难论定费重帙繁则难剞劂与校雠往见万历间吉安旧志为王公承槐刘公元卿两先生所修其人理学夙儒义例不苟则以复于君盍踵其例而增益分郡为县用力差易会予奉裁去官既岁余而庐陵志成属序盖择其邑之贤有文者宋子萧子辈为之编辑而于君综其成发潜拾遗彚为大册可谓勤矣于君之尊甫司直先生闳覧好古尝刻金石录帝京景物略传之四远而慧男世其家学喜为故旧表章遗书其在县修学宫葺书院请蠲粤盐之累吉者民用稍苏盖其留意於文章政事非独一县志也予嘉其不辞难也因其请而并及之
安福县志序
县志盖一国之书其眎史差易者三而其陋有五夫书约则易殚地狭则易稽人近则易辨然史之为书掌之太史修之异代善恶错陈褒议互见书成既奏流播方?天子不遑匿其过举子孙不能讳其祖父其中虽间有得失犹为近核若夫郡邑志乘官非左董义爽笔削颂长吏则谀传先达则夸纪名胜则傅会摭文词则浮芜分星野考沿革则淆混书取速成事多踳駮甚且论符衆口一人矫喙板藏邑库改窜潜加官吏不能校其非士大夫不尽覩其籍迁延日久遂成掌故余尝极论志书谓不如国史足信者盖以此也自非有道而能文周咨独断平心折衷其是非鲜不谬於圣贤然可藏之於家未可以示国人何者爱憎蠭起而牵制之患多也则择人善任不得不归贤有司安福县旧无志有之自今中州焦令君始然其书固非一时艹创无所按据者也明武宗朝布衣张子松以理学着有安成丛录邹文庄尝为之序神宗时刘徵君元卿又着福乘藏稿二君所谓有道而能文是非不谬者也藏之既久人无异词今踵而增之遂成县志又有邑荐绅王谨山司谕酆五峙明经朱昭远及文学诸子各任蒐讨义无浮滥于以着安成山川风物之美张巨公名卿理学贞孝士女之盛使後之闻者希风景轨於斯为烈一国之志而不悖史之义者其庶几乎予不及寓目卒业而焦君属序再四夫安福昔处物力充牣文献辐辏之时邑令阙然无成书今乃成之於难为之日夫岂碌碌簿领之吏所可望欤
庐山志序
志山水者类称山记而约有二端摉览岩壑形胜及人物往蹟是纪事也讨据简册摹索崖碑以广旧闻是徵文也事易湮漏文易踵增好事者略古而崇今徇势以取悦捃摭虽富君子难言之庐山见禹贡曰敷浅原上有禹书六字是为庐山文字之祖太史公南游登之无所纪述晋始有惠远作诗迄唐太白诸公而盛然渊明近在柴桑醉卧行游诗中无庐山一字以今眎之古人为俭於才矣西昌前辈萧伯玉常病近志芜秽独喜桑子木庐山纪事谓遗文散失如周景式张僧鉴陈舜俞马玗诸记戴师愈庐山文物列传孙季藩庐阜纪游等书皆恨不得见而所言桑氏纪事余购之亦不可得间泊星渚略寻瀑布三叠五老之胜叹望久之会吾友李子镜月与其友闵子宾连至南浦将从事匡庐予告以所憾曰盍为山志夫志有三难於山穷游览於文稽往牒於人絶徇滥三者得而志可立就也李子去三年而书成盖本之桑氏庐山纪事桑以侍御直言谪江州辑为此书观其自叙亦以不见诸书未穷游览为阙事夫郦道元注水经虽与其书相发而其注可孤行今李子以桑书为本而穷探博览目涉羣籍又出入往还於崩云坠石之间凡僧庐岩窟断文賸语选择其可存者手摹目记可谓勤且难矣使後有读其书者入此山历历如见所旧游而学使吴公尝以挍士之余徘徊白鹿洞叹息怀古又亟赏此志而刻之皆可书也桑侍御广陵人今李子亦广陵之兴化人云
嵩山志序
平生五岳之游盖得嵩山而有其二焉始视学齐鲁登泰岱尝为岱志再易其藁书成而秩满不及刻以去今游嵩山登封长叶君慕庐方修辑嵩志属为序夫嵩山以峰名者太室二十有四少室三十有六今可得而指数者才数峰耳汉唐宋封禅辙迹相寻坛畤宫观穷极土木铭金鑱石以垂示无穷今漠然为榛壤无复瓦砾賸碑残碣百无二三登封故山县风尚质简士大夫不好游樵牧之人无所记述向微旧志则所谓某某峰者其名亦已亡矣故竹素之夀不及金石万一迨被兵火改陵谷往往金石销陨竹素犹存则是志不可阙也夫山志有三难前人碑篆多埋土藓虎穴间吏士足迹所不至又断剥多阙文摹録者以意傅会或弃取失重轻又不载撰文年月率难核考其诗文滥登近作动苦芜陋余序庐山志论之详矣昔傅君元鼎令登封作嵩书十三篇近者乡先生焦君汝将有嵩高志捃拾既富叶君又出私钱命工穷搜石记徧搨以备甄采余杖屐所到君辄问何碑善数举以对所赏略同因相眎而笑君以名进士理延平有名绩改尹是邑与民息肩无余事日把卷望二室长啸其旧着诗文皆行於世知所辑必良书故不待其志成而预为序之虽然愿君亟成之毋留予向者岱志之憾也
青原山志序
山经海志合九州内外为一书其言不烦今穷山浚谷为佛老精舍之稍着者尺寸而志之游人词客之言皆在焉间取视之不能终卷以其罕所采择无与於大道也青原之为山起平壤囘冈相抱扃钥层深自七祖卓锡迄於今称祖庭与曹溪埒前十余年笑峰禅师始创为山志属草未竟其徒因而增辑然唐以前名人罕至者顔鲁公黄山谷胡忠简诸贤始有题咏其余纪载颇放逸自明至今作者遂多余尝芟其十一病未卒业会药公来主是山故以归之公出其余力摉括岩穴网罗旧闻以纪形胜则周传古德则核列诗纪文辞则详以雅而又以此地为先儒讲学之所祠舘虽荒俎豆故在为萃其语略并録之合为青原山志其先後编挍相助有成者则陈伯玑宋商玉郭入冋诸子之力与焉或犹以书籍散亡蒐讨未备余谓存其大者则小者可略也夫君子之乐山水非徒以资游览也药公之志是也宁惟夸诩山灵已哉一卷之石乌知其非泰山一勺之水乌知其非沧海其能悠然旷然有得於山水之外者有乎哉若犹未也是所谓自崖而返者也
合皁山志序
官临江数年盖日与合皁山相望也既系於官求登瞩之暇不可得则求其山川草木之志一观之以释吾怀庶几乎卧而游焉於是得合皁山注二卷东吴俞策所集也漫漶譌漏至不可通晓以南州陈子公霖家多藏书属为校雠而予稍括定更名合皁山志叙曰古者有道而无仙欧阳子之言也其说甚正庄列之徒始言乘云上仙事而葛穉川作列仙传得九十二人岂所谓无其事诡其名者邪王方平降蔡经家多着神异比舍有陈氏者欲从执役学仙方平立而视之谓其心邪不正未可教以仙道抱朴子曰求仙以忠孝和顺仁信为本若德不修而但务方术终不得长生也然则神仙之事与圣贤之学盖亦有相近者後世方技家乃徒侈言黄白以求大药不亦愚乎临江东有合皁西有玉笥皆道书所称名山为灵异所栖而合皁尤盛相传葛仙翁学道冲举处宋时宫观道院至千余间朱考亭周平园尝来游赋诗今荒榛茂草丹井故在即而求之其亦有餐霞驭风之人潜游其中而不见知於世者邪
萧县颛孙氏族谱序
氏族所从来久古神明之胄圣哲蔚生其後或氏以官以国地迁代远寖失厥初考载籍所传仁人贤士不数叶而微絶者不胜纪邹鲁之间故圣贤之都会也予尝视学东鲁求其子孙孔顔而外曾孟仅十数人他无在诸生籍中史记弟子列传七十二子之徒不见书传者四十有二人其苗裔之盛衰有无与散在他国皆不可知也嗟乎以彼文学性成又得孔子为之师称高弟子而卒不详其言行不辨其氏族子孙盖保世滋大若是之难也间过徐泗之交其子姓蕃者莫如仲氏盖子路之後也其次则萧县闵氏颛孙氏史称颛孙氏子张陈人也而其墓在萧县今萧人颛孙君佐圣为峡江令问其祖则先贤子张且谓子张年十四从尼父往来邹鲁家於萧子国即今萧县也墓在堀坊村唐宋累封陈国公尝置博士世官今专祠尚存子孙守之六十四世矣所藏象志遗书佐愿以视事之余补辑残毁丐公叙之予谓先贤之名德依於孔氏如日月在天不可掩灭且不以子孙重于谱牒何有焉然慎守先籍亦所以昭继述也檀弓不云乎美功不伐贵位不喜不侮不佚不傲无告是颛孙氏之行也然子张之问孔子见於鲁论者数矣其意多喜闻达尚高远孔子悉告以反躬笃实之学盖不难在闻达以无尤悔为难也子既才而禄矣施之盘错无不当意其尚勖尔宗人懋尔嘉言懿行以光厥先绪谨受简以书俾藏之世世
水阳河西李氏族谱序
邑水阳李氏族谱成李君元恺茂之载其书以示施子盖取元至正明嘉靖旧本厘定之从事斯役者茂之偕其兄元叔及元白辈皆贤有劳任而属张徵君芑山为笔削君子陈书而考其义盖重有取焉夫谱以明系重吾亲所自出也亲所自出虽微必溯非亲所自出虽贵不援狄武襄不附梁公後识者韪之李氏旧谱引盘谷李愿为西平郡王晟公子今辨其非是断自龙溪公始则本系以近而明亲亲之至也龙溪公肇居河以西抱德终隐厥用弗彰为传其生平及昆弟後裔之贤者并采轶事罗旧闻用以发抒潜德俾後人有所叹兴尚贤之义也他若详世牒述家训严继立之条讲惇睦之道其起例也简而该其褒贤抑不肖也微而显其为大小传记也质而不芜是可谱矣今世士大夫喜称大家谓其世远族蕃且贵也余闻之先人曰世家易大家难俗所谓世家者或位公卿世累缨笏相继然而公卿贵人咄嗟立尽高门巍阀吾见其生荆棘穴狐兔也甚且堕其家声为先人戮族虽大无取焉若夫户诗书而家礼让崇本尚实孝弟力田族不必皆贤而向善者衆有弗类者耻之让之其贤者慕而颂且效之贵至将相而不骄困为匹夫而不谄保世亢宗以无失坠是之谓大家非仅仅富贵者比故称难也是言也先君子尝举以告族人闰章为儿时心识之近见庐陵王塘南先生序其家乘亦述先儒之言曰子孙才族将大夫族之大系於子孙之才譬犹楩楠杞梓之材虽在拱把已卜其干云蔽日矣否则枳棘塞涂亡足算也盖族蕃则善人常少而不肖者多不肖者多则善人寡党而教有不行吾虞夫族大之难言也今李氏昌自龙溪公世有隐德上之称诗而述礼次之敦本以息业其父兄子弟多引绳墨厉廉耻又有耆硕如茂之不言而躬行李氏之相成以善者日有进也族之大将於是乎在茂之色动起谢曰是不独扬先德也其可志简册以启我後人遂请书为序
螺川章氏谱序
往予闻万历中九龙陈先生倡学宛陵从者辄数百人是时螺川章氏德操伯辅仲辅诸君子皆从其游而先大父中明公与仲辅尤善往来讲学章氏聚族瞻听蒸蒸然多善类一时宛陵推螺川有邹鲁风予稽其先世相传出姜姓国於鄣以国为氏其源殆不可考而开国忠宪公仔钧大显於唐族甲闽浦城其後文通公令吾宣遂家於宣之北郭在宋贵显多名人着声实天子数降敕褒美而徙居螺川则自国华公始以螺川负山带河故耕渔地可永久也今历四百余祀族益蕃滋衣冠之胄相望盖章氏之明德远矣史称忠宪公用兵时有二将得罪当死夫人练氏俾亡去後二将还攻建州将屠城授夫人旗免其家夫人报曰君幸念旧德乞全此城即不听请先衆死义不忍独生二将感泣城获全其後忠宪公十五子显者八人皆夫人出夫脱二将於垂死之地而卒不惜一家之死全建州一城之衆忠宪夫人之德厚矣其世居浦城者无论予过会稽道墟章氏称膴仕者接迹问其祖则忠宪他如霅溪及吾邑崑山寒亭草湖所在多章姓亦无不祖忠宪者岂其支裔散处使然与土之沃者生必蕃源之深者流必长章氏之明德远矣宜其子孙殷庶贵盛蔓衍至不可殚极矣今螺川自明以来虽不多显者而诗书理学之风绳绳不替盖无愧其先世者吾友章子圣修行谊笃谨仲辅先生子也以予习其家世能不妄言故出其谱牒使予序而藏之
斗山杨氏族谱序
余尝作老痴杨先生传其略盖得之杨君仲建仲建家黄池舟上下必道其庐至则相索久游而不厌闻其五世祖曰宗信尝以千金置桥横岗乡人传称之而其伯父儒父汲皆尝与先大父同问学于陈九龙先生之门以是余两家交最旧因得尽徵其先世杨氏之先盖家陕有自陕而庐州者世为合肥人宋靖康间高宗南渡避乱於宣城之北境遂家於宣可纪者自曾六翁始其子迁斗山又迁花桥数传而有宗仁宗义宗礼宗智宗信凡五人用儒学敦孝友五人者有子十二人其能诗而着者曰实曰贞实号竹屋其诗不多示人贞则与庄?定山左辅廷弼诸公游好诗传於世所称老痴先生者也自老痴以上同居六世至是而蕃始析产以其始盛於五人也至今谓之五房而传其孝友不坠积学有称者多以明经荐晋宁知州绪广平通判纶皆廉惠以名其官贤而厄於卑位者曰谦曰迪以教为职能置学田育贫士其以孝特着者曰级居母忧庐墓三年为时嗟咏至於妇女节烈或殉夫而死或无子而守或未字而贞不可胜数施子曰善乎杨氏之教其家也仕宦稍疎而文学俊良子孙相属盖上世氏族称才子若干人不惟其官故贤者用显晋唐以来竞重富贵侈阀阅非显而在位及与名公卿游则虽有硕德茂才往往湮没此布衣隐君子之所为罕闻也行能克修於家声誉或不出诸闾可不惜哉然关西杨氏四世三公清德名当世极盛矣祸患相寻间多不免故或公卿而倾殆或被褐抱书而保世永存君子亦为其可继者耳矣杨故有旧谱以老痴携至金陵适罹火厄今自曾六翁始者志慎志信也仲建屡述其先德余嘉其意可为劝故叙之详焉
学余堂文集卷二

[book_title]学余堂文集卷三
<集部,别集类,清代,学余堂文集
钦定四库全书
学余堂文集卷三
翰林院侍读施闰章撰
书集序
四书大宗讲义序
国家立学宫程以五经四子之书使天下髦士一出於是岂颛为制举设哉道之不明也不能户说以眇论於是归其指於传注又或病夫蒙引或问大全诸书之浩无纪极也於是学者又约其说於讲义缘圣人之言为传注缘传注为讲义其言愈详其指或稍远今以一人之言传诸衆人之口自室而堂而阶而户外而国中未有不异其辞者取一人之身四体百骸之通贯支分而节解之以各名其处以胡越其肝胆说虽井井而其支离扞格者亦不少矣近世所谓讲义又率取一二有声帖括者所纂辑奉为宗旨由是学?之流司衡之吏悉奉之为令甲尊之为蓍蔡设有负頴深思之士间出其所见不刺谬於圣人论者不以为异讲义也直谓之悖传注然则今之所谓五经四子之书直弋取科第之嚆矢也其不合者圣人复起或亦莫敢辩之矣尚君韦堂少为经师沉酣渟演句研字剔尝有会於先圣诸儒之说中岁悬车益殚蒐校数易其稿勒为是书盖本之传注旁采讲义百虑折衷至於发语措辞神理维肖微独圣人之言即制举之法强半具是矣或曰是书专为制举不与圣言有间乎曰今国家之功令在是苟舍是弗从弗行也於韦堂奚惑焉先生服官饮冰既罢而归家无长物安得一二有力好事者为之板行以引绳後学乎夫圣人传道以言而言不尽意要贵得之意言之间忆少时受经塾师日所讲解明旦必历取其言而复之十九抵牾予以为其辞不胜纪也冥目反思视圣贤之言等诸家常盐米琐近之语要明其义不惟其辞往往雾解而冰释先辈有言熟读白文数过题义自了孟子所谓博学反约此其一端也学者有因是而求诸心也其亦得鱼而忘筌也夫
易经揆一序
古今注易者无虑千百家言人人殊要不越於羲文周孔四圣人之指四圣人画卦系辞彖爻十翼竭智殚思而要不越乎先天之一画盖观於河洛中宫之一而知奇耦相配三五相参其数皆始於一得一而两仪四象八卦於是乎皆备极之三百八十四爻亦无出乎一者故自伏羲始作一画之时而确然以全易示人无复余事所谓得其一万事毕天地且不能外况於人乎然而穷幽极眇探赜通类非有涵盖天地上下古今千态万状不可纪算之神奇则所谓一者不可得而尽故昜者不易之理而实变易无方之义也近世宗程朱传注颁在学宫呫哔家罕通其蕴於是争尚讲义扣盘扪烛影响支离差得其近似四圣人者出亦不能家置一喙矣在中洪子受周易为文学耆宿探索有年简括诸家易说勒成一编曰易解醒温陵大中丞曾公见而善之为之版行已流通数十载矣洪子研虑不已与年俱深又复取旧所已行者增损参校略雷同之衆解定犹豫於微茫谓之易经揆一眎旧本为尤善盖?其一以逓至於无穷又综无穷以归於画一古圣人先後同揆者洪子实有以窥之殆所谓即筌蹄而得悬解者哉夫易之为书万世文字之祖六经之权舆也故百家诡奇之说无不窃其绪余而去易益远程子之言曰易止是天理合乎理则合乎易大哉一言贯之矣洪子少以易名家今年逾八十而好之不衰拳拳以讨论为事其有出於人也远矣
重刻感应篇辑解序
君子之劝善而遏不善也多方扶诱而悚厉之不尽其力不止至於古人之嘉言懿训称道传诵不厌再三要期於环听共观争相磨治此古圣人乐取诸人与人为善有不自知其然者也广昌何印兹先生好学乐善尝刻感应篇化书广示後学已见予感应篇辑解叹为善本偕同志诸君子重刻而黄君某又为之手书剞劂既半适予过旴江相视欣然出此属叙予敬谢曰前已详叙之矣今复何言毋已请略述一二旧事余少失怙病疳濒死者数既八岁先君子手示一编曰孺子薄福多病幸而免於殇若无忘此盖太上感应篇也闰章谨识之及官京师小有戏豫辄梦神若冕服者厉声督过余叩首谢罪神揖之起曰若家世理学能改过未晩也旁睨其案头有牙籖锦帙者彷佛见太上二字知为感应篇益厉志奉行遂版其书前序中所谓感异梦者此也甲辰官临江复取诸书合校为感应篇辑解署中有古柏高七丈大合抱南?署室北覆庖厨会夏月家人咸列坐其下忽大风雷自北至折柏如斧截不南仆而西西正当土垣空处无一人伤者先是之夕内子梦神吏数十人出入卧内倚柏墙立若有所伺察者予叹曰高明之家鬼瞰其室行勉之矣日晡乃有折木之异予方执卷据案但闻砉然声向使从风南仆其不麋於覆压者鲜矣岂神实司之而故折以西耶向闻王湘周箎诸人奉持演说获应如响或疑为偶然今乃知其非谬语也印兹先生闻之喜曰此即可以序矣请悉书之於乎不视其履而沾沾刻书为功者陋也自称大道而迂眎此书者妄也信之真行之力而乐与人为无穷者智且仁也旴江为明德先生故里讲学姑山从学者衆去今百余年犹有诸君子乐善相劝明德之风远矣吾安得尽与之游以相考德而讲业也
刻思贤操谱序
欧阳子之送杨寘也酌酒进琴以为愈幽忧之疾释不平之心将於琴有得其言琴之哀乐感人形容要眇有听而忘倦者余尝夜宿东牟蓬莱阁月明风起海水激喷崖石如孤舟拍浮洪涛怒号万籁交作感成连海上事辄叹曰此亦将移我情安得伯牙其人者援琴以写之既还历下有彭山人者能诗画鼓琴因人以请曰家有思贤操谱少保殷公僎所刻也音节指法与世传异盖雅音也惜火其板请序以授剞劂余少尝好琴从海阳高处士受思贤操未能卒学今疲於四方之役积其幽忧之疾所为抚弦动操者不熟於手而未能忘於心将以是愈吾疾焉召山人而山人老矣苍然抱琴来坐定使鼔之怆然以感穆然以思於是知其音之悲调之雅感人之深而霍然愈疾之速也丝之为声哀哀以立廉廉以立志故君子听琴瑟之声则思忠义之臣而思贤操者琴之始事也斯谱之传於世也固宜山人又言家趵突泉之侧泉声潺潺然达吾耳水洋洋然濯吾目老不自给以笔墨为生暇则拂琴鼓歌悠然若忘其身之贫贱也盖将以终吾天年予闻之嗒然曰子盖闻成连海上之说者乎能如是可以琴矣书以为思贤谱序
稽古名异录序
岁甲寅仲冬月朔获见禹航孙海门先生於宁阳客舍坐语间出所辑稽古名异録盖取上古以来史传所载名氏谥号岐异叠见者萃为一书用资徵考者也夫前人有同名录有同姓名录不过综其所同如两丘明两秋胡之类近代陈士元心叔网罗邃古拾其名氏参错踳驳者谓之名疑较称博奥先生泛覧穷搜又杂采荒史竹书汲冢外传纬书路史诸书怪异百出补所未补前人皆蓝本矣间及轶事辨阙误如苍颉之非史官皋陶之渔雷泽瞽瞍一作瞽□人但知其顽也不知其能作十二弦之瑟免文王於羑里之难者人但知散宜生不知又有隂竞也事非尽出僻书而後生困守帖括束书不观间一搜揽如游广莫而闻钧天他如此类更仆不可胜数先生遽属余序乃序其略曰孔子之删书始唐虞阙疑也上古荒忽不可考即有书契而漆书竹简虫鱼鸟篆之文点画瞀乱古字多通用转相承写鱼豕滋淆所见异辞所闻所传闻又异辞振古为然秦火而後益难?诘周礼山海经尚疑非周公伯益所作其余附会杜撰各自名家多与经传抵牾学者乃欲以一人之见蒐考三皇五帝以来史氏残阙之事盖其难已要之博闻强记有禆於道其说皆不可废今有人入贵胄之家见其宫室罇彞珍怪器物皆为之目駴心怡况乎上古之人物姓名掌故荒阙未全者而获睹於一朝乎夫圣人存而勿论儒者不知为耻古之闳览博物君子未可为尠见拘墟者道也余不学善忘所交士大夫姓字顷辄失记何论往古与之语半日惊其言若河汉也先生性癖古多购秘本所至荒碑断碣手自扪录遇事成书着有孔氏全书孟子外纪四书编年等编将次第行於世
匡林序
记事易论事难论古事尤难今夫州里耳目之事传述略殊古人远矣本末曲折不具见於书持其一端不无得失孔子作春秋褒讥笔削游夏不能赞一辞苏氏兄弟工於文而富於辨所撰志林古史论或臆断其可否有无余尝不敢尽信且夫书契以来贤愚同迹彼此异宜或是或非间在毫?判若渊岳不有圣人其孰能定之善乎毛子稚黄之言曰载籍博则尊夫经羣言乱则折诸圣其书有曰匡林者盖偶读子瞻志林有所擿正者也附以杂说小着共为一编属余论定夫着书立论有发前人所未闻有正前人所偶失者亦曰吾取其义而无庸心焉故虽原情於论定而不以为恕抉慝於未着而不以为苛至於古人行有偏至境有所不得已而事有难安为之设身剂量伤其已甚虽使古人复起闻其言亦必拊膺而流涕此所谓尚友也今观所论春秋鲁隐齐桓事多独见而足以明子臣之义其甚叔段之不臣不弟所以严乱贼之防非独寛郑庄也於陵背兄离母以廉废孝弟匡章出妻屏子不以生君违死父而终置其母马栈下言之有重足悲者夫匡章之孝见礼於孟子而稚黄惜之非好辨也将以明大伦而通古人之穷也他如尊经驳纬擿杜注之牵附於唐宋八家中痛绳安石於近代一二传人不苟狥可其持论不可具举余不敢自谓知言其不合者或寡矣稚黄少以文辞名西陵晩而有志於道尝极论格物之旨磨切学者平生善病不废书掩关执卷客至罕送迎盖余十年矣往时同起西陵诸子丽京既去为僧虎臣锦雯去矜强半凋谢稚黄顾影感慨未尝不啸呼叱咤欲收千百?为崇朝敦谓稚黄非与古为徒者乎或疑以去欲为格物说悖朱子余曰唯唯否否夫志仁无恶立其本也闲邪存诚修其业也禹谟论道先以人心之惟危盖已戛戛乎欲之难去矣近代罗旴江服膺制欲非体仁之说盖本孔子之难原宪然所谓不行当与去欲有辨夫深之乎穷理必无欲而全乎其去欲莫非理二者得一而毕贯者也嗟夫诸家言格物讼矣观其会通皆可入於圣人之道稚黄之主是说也亦所以匡救人心与若夫文辞之恢博而雅驯又其余也他所着书有巽书诗辨韵学通指等编行於世
陈总戎战功纪略序
览古命世之英多历试於艰难而後成天下之肤功当其穷蹙困踣几不得苟活与佣贩者伍及功见名立天下以伟人归之说者谓有天幸要非其智深勇沉经百折出万死而不挫则尺寸不能以幸成譬若楩楠松柏之材天固老之以待用向使其才不胜任则雕急雪而殒崩崖其不为槁茎腐草者鲜矣陈公赞伯之以战绩显也余旧闻而伟其人顷故人高使君尚孚分巡温处二州说温镇陈将军不去口既相见抑抑礼让如儒生语及战阵间事惟上称颂朝廷之福亲王贝子督抚将军之能及师武臣之力无一语自伐请至再乃出纪略一册夫功业待时而建者也勇略不待试而具者也公姿岸不过中人生而雄武有画地为阵之意明末寇大扰其先公蒙难愤不共天聚乡人杀贼歼其渠羣贼必欲得公甘心公脱身独走冲虎豹披榛莽饥三日夜至生啖野彘肩堕眢井深穴中伏匿得免可谓万死余生矣然终不肯黄项老牖下转徙川蜀国家拓定蜀土仗劒效顺累功劄授都督同知佥书公始以敢战闻久之
<集部,别集类,清代,学余堂文集,卷三 >部补协守杭城会滇闽构逆温处连?金与衢且剥肤督府大中丞李公谓公才可大任亲王贝子试可决策推毂一二岁间大小三十余战卒复温处而绥靖金衢遂以总兵镇温州当是时贼衆所在数万东阳义乌之间蚕食豕突而金衢故浙西门户也温处又所以屏翰金衢而闽海之冲也公料敌策胜於处则先夺桃花岭於温则率其子纪先破石塘皆二郡最要害处要害既夺迎刃节解二郡遂平公既负勇敢战数以寡歼衆直捣中坚或仿隂平入蜀故智腾鸟道绕出山背皆身先士卒或免胄冒矢石大呼而入间手举一礟摧锋折纛应声而倒贼望之披靡呼为陈铁头及其师旋则又以身殿全军无恙昔人有言使遇高帝万户侯宁足道哉捷闻
天子大悦於是以左都督加世职有一拖沙喇哈番之命公感涕沾膺未尝不追痛出万死而重被国恩也客请书其本末乃略纪之以劝有功以示後裔且志诸王督府之知人善任使也功臣宿将多渔猎子女玉帛以侈娯乐公惩念少贱仳不置歌儿舞女戢部曲无淫掠又多方从他将赎释俘妇於戏岂非所谓智仁勇廉者哉余重公之为人欲就公谈悉具列战功备国史阙遗以遄归不暇请爰叙其略如此
池州府江防同知汪公崇祀名宦祠录序
人臣服官受事有大功德於民或为王事死者皆祀之礼也身卒於官而一时士民父老齎咨涕洟若奉考妣祠祀之不容须臾缓此尤有入人之深者君子於是叹汪君云襄之死为不朽也云襄湛深文学由内阁典籍中书舍人出为池州郡丞三年以督解滇饷抵贵州安顺道病死郡人闻之雨泣呜呜作为讴思哀挽之言彚成大卷又合辞请祀名宦附诸瞽宗嗟乎汪君何以致此先是在中书余见之京师於时夙夜在公校理秘阁羣籍罔有缺遗议谥撰文惟谨无敢私
天子嘉其能数被宠赉及佐郡池州洒然清立不索民一钱而赈凶饥赡窭士惟恐不给有所承谳令两造自赴不以捕扰民家故饶益以守官廉惠致中落巡抚大中丞徐公疏荐治行第一进官一级会滇饷告急选才督解佥谓非汪君不可君慷慨奋身往而滇黔方用兵虎穴羊肠役夫匮乏寇盗伏莽道警则相顾无人色又会暑月瘴雨郁蒸劳不得休息遂以疾客死黔中呜呼痛矣以云襄之学行既不能优游馆阁大展论思密勿之才又不能专城秉节为国家当一面之任手佐太平而崎岖烽火毕命万里无人之境天之生之也亦独何哉夫朱邑为桐乡卒告其子曰我子孙奉祠我不如桐乡奉祠我今池州太守喻公既厚治其丧其孤斯善复能奉其榇北归而池人之奉祠当与桐乡等余备官史局流涕而书之将以告後之传循吏者
平山堂诗记序
士乘时奋起坐制一方其丰功渥泽必有浃诸人心可垂史册者而後其登望游讌之所使人志之不忘及其蹟之将湮也又有贤者慕而新之作为咏歌而善政流风亦因以并存扬州故无山而平山堂特名以欧阳公也范文正公与欧阳先後守扬而欧阳较着以其作堂觞客於此又有子瞻太虚诸公往来赋诗故其传益在人耳目自宋迄今不知兴废凡几而忽为浮屠之宫地盖前时用兵处震荡摧隤以至此也今残锋断镞时时出土中而第五泉以供饮马久矣金公长真拜命守是邦汪蛟门舍人辄请复堂之旧会师旅踵接太守日夜筹刍饷缮戎器不给逾数月稍休乃出私钱为之堂成置酒四远宾客咸集曹侍郎秋岳首为长律五十韵属和者二十余人一时江南北传盛事金公顾谓坐客以宣城施子不与为恨已又寓书招甚力余未能往也今年过金陵公迁秩副使已半岁而平山堂诗记裒然成集余谓以太守为山堂余事耳公之拳拳於斯者盖景慕欧阳之遗烈因是以如见其人士大夫之竞为咏言者亦以今太守有合於欧阳非独观游之美也桓宣武九日与孟嘉辈宴龙山至今山藉以显羊叔子登高叹望自惧磨没无闻而岘山碑尤使人堕泪吾闻金公受事时兵警洊至郡人汹汹而公寛和沉静拊之不动声色卒以安集郡戴其德吾意他日登此堂殆有泣感其流风善政如羊公之岘山者乎士不垂意千年而偷取旦夕甘与腐草同冺视此奚若後之君子倘亦乐闻其风与
续苏长公外纪序
余多病寡懽以读书为卧游尝取古能言之家有得於笔墨之外者以文则蒙庄司马太史苏端明以诗则陶靖节王右丞李供奉韦左司白香山以记则柳柳州皆诵之超然泠然可以解忧可以愈疾然合论数家或有独诣无兼长求其旁见侧出嬉笑怒骂各极才趣自有文人以来子瞻一人而已子瞻才冠当时不自检束讥呵程子未免为大德之累及辗转迁谪琐尾於岭南瘴厉之乡滨死而後返其所为文乃益奇其书画笔札言语之类往往散落於人间盈海内外无所不届殆非迁谪不及此诗虽不逮唐人而古体长歌多非烟火人语当时朝士尝举以方唐李白神宗曰白有轼之才无轼之学其见推如此崇观间以党祸诏毁其墨迹禁其诗文而禁之愈严传之愈盛士大夫以不能诵坡语为耻盖其令名大节见於朝廷被诸天壤者既已炳然如日星而其余技杂见又无所不工故其流风为天下所爱慕至於片言只字宝贵之不衰此得之天授非可强而致也王元美自负子长相如客有以长公拟之者笑而不答晩乃摧心屈服坐卧不释手谓天下未能见公之全也集长公外纪十卷攟拾殆尽今会稽徐埜公好学博闻又取元美所遗散见於诸书及後儒所语及者为续外纪十二卷嗟乎苏氏之书家有之即增此不加益而学者掇辑不能巳何哉蠧鱼三食神仙字为脉望持以望天中星星使立降可求丹度世读是书者譬如仙厨酒馔非世所有其所弃余食之皆可仙去未可与世之吞腥啄腐者言也
诗原序
有适燕而南辕如粤而北指者衆必笑之曰若迷於方也守沟渎而忘海若泛黄河之水而未溯乎崑仑君子又笑之曰是逐流而昧原也今之为诗者类是不殖学而务涂其辞不已出而事剽贼不尚论远采而一二近今是师是诗盛而愈亡也唐虞之赓歌商周之雅颂古之人未尝学为诗也以圣贤之辞出为声律之言蔼然烂然以通上下而洽朋友播之乐章则天神降地只出鸟兽以舞风雨以时故太史采诗以观政治辨贞淫孟子曰诗亡然後春秋作然则诗不亡春秋不作可也诗之用宏而原远如此非不学无术之所能为也夫人之哀至而哭乐至而嘻智愚所同情也今使庸夫牧竪抵掌顿足言悲喜之状终日无足听者贤士骚人笔为史作为诗虽累千百世人读之无不起舞长啸或乌乌然泣下沾衣其言至而情出也三百篇以下屈宋苏李曹刘诸家之作苟可传者皆是类也人各有情而非贤士骚人不能道何也沐浴芳泽者言馥郁於?兰怀抱古今者声流被於金石自然之势也後汉魏而雄於诗者莫如子美其自叙曰读书破万卷下笔如有神故乐府五言诸体不为拟古之作即事命篇意主独造而学集其大成以是为不可及夫古今之势不同风雅颂已不相袭而殊途同归自汉以来善作者大抵善述之流也苏子瞻尝教人作诗曰熟读毛诗国风与离骚曲折尽是矣今吾友见山编辑诗原首毛诗以正其始次楚辞以综其变次选诗以峻其体次选赋以博其材次唐诗选以严其则诗赋之选不尽於昭明于鳞而特从其本志约也且取选体诗赋编次人代如列诸掌顾子才富而学有本其知所先後如此余少好诵诗先君子命之曰书称诗言志歌永言先之以直温寛栗孔子删诗三百以思无邪蔽之诗之大原其在斯乎发情止义深思而兼蓄之严择而善变之毋徒为优孟之衣冠则几矣
续宛雅序
宣城以谢玄晖着名而宣之诗人漶漫莫考率就湮灭禹金先生取宣之能诗者无虑搢绅布衣始唐人迄明万历彚而存之名曰宛雅其言以采一方之书总核诸家之集核欲其严采欲其备盖志恕也然已洋洋一国之风矣万历以还又将百年作者云兴视昔加盛余又虑其纷而将逸也同里蔡子广搜而严拔之属余论次余芟之者十之三入之者十之一是为续宛雅踵事增华不忘旧也既以命梓人乃废卷而叹夫晋乘鲁史人专典册郑歌卫什国纪风謡亦各存其地也网罗放失有美必彰宜先土音然窃自悲悼文人骚客以一生之智慧毕能竭虑磨精耗神焦髯发槁朱顔憔悴苦吟求不朽於天地之间及其溘焉澌尽化为飘风百不传一又或连篇累箧不如单词之岿存纡组飘缨不若带索之遗响至於浮屠方外女伎之流无意於传往往见称盖不可以势禁而力致其幸而传者又充栋盈牀卒难省览如汉魏百家诗纪所录文选所收皆文词之渊岳风雅之侨肸也近世士大夫得举其名诵其言者鲜矣况其爵里平生乎又况穷壤僻邑之残编乎而吾侪区区乃欲采一方之言成一国之书冀以传之将来岂不戛戛惧哉虽然我两人之志则苦矣其曷可不一言使後之君子或得之山巅水涯之间又复延颈望古而长叹也
龙眠风雅序
潘子蜀藻以文辞名江上多所辑撰间蒐其乡先进之诗若干卷曰龙眠风雅寓书以示施子其言曰诵诗而见其人以是为尚友集一乡一国者先土音也余观孔子称述夏殷而叹杞宋之无徵伤文献之不足盖古史竹简漆书虽以帝室天府之册纪载未详而殷之遗风余烈後世犹见一二於啇颂然已亡其七篇矣诗托始国风汉广江永见於周南而楚大国无传曾不得与?鄘曹桧比岂以荆蛮摈楚而不见采录与抑太史采之而地远多故旋阙逸不存与三代以下太史既不采诗以观风俗考政治於是有迹熄诗亡之叹而风雅遗音不终絶於人间往往剩咏残篇垂耀简乘则存乎网罗收辑之人盖得其人则传不得其人则废唐人选唐诗如河岳英灵国秀箧中等六种所存不甚多而传之至今杜清碧之谷音集元裕之之中州集亦铮铮焉盖全集繁而易失选本合而易行也潘子之为是书也例仿河岳英灵人叙崖略诗拔菁华其间有阙者摘数语附见呜呼桐城故望国昔之作者更阅数百年盈尺之书强半为鼠蠧噉尽乡里不记其姓字子孙不能举其绪言一旦揭揭焉若引星辰而聨珠贝甚或轗轲老穷巷贞人义士存其只语单辞可歌可涕所谓罗遗文於既坠发潜德之幽光虽限以韵语不过一邑之书而知人论世殆与汝南先贤襄阳耆旧相伯仲矣余闻之父老江上人物盖称二城谓桐城宣城也吾宣之诗盛於宋不乏继起明隆万间梅禹金先生辑有宛雅一书其後作者弥衆吾友蔡君大美尝见约为宛雅续集会余视学山以东大美又老病造次卒业其书不大显而潘子乃独以风雅张龙眠余何敢望潘子哉诗有之曰维桑及梓必恭敬止余虽浅见寡闻愿终有事於斯矣
快阁纪存序
古道之罕存久矣其发乎文辞咏歌者古人之余也历岁既久亦往往不存於是知仅存者之为可惜也西昌之快阁盖登望江山之所而说者以为古也以黄山谷先生重也从而祠之歌咏之邑人刘鸿为辑存古录四卷纪祠阁废兴祀典碑碣之属今其书缺逸过半欲求残碑断碣而阁已数毁荡焉无复存矣然则人之务为文词以夀金石者不亦惑欤删其烦附谓之快阁纪存古人往矣亦何古人之系人思一至是乎
萧江倡和集序
古人之久於官者多喜山泽游岂非其性所耽悦哉嵇生言一行作吏此事便废则必放乎长林丰草矣欧阳子在官作亭陶然意得於山水之间又何以云焉始予官山左叔父家居为一阁曰待归盖忧予善病不善官也而予未能归秩满数月未暇一日卧阁上又移官湖西郡为临江地踞山阜署中木芙蓉始华出檐侧丈余烂若霞举予称之曰芙蓉屋久之作就亭已愚楼又成皆因旧就简取便山川工不逾旬役不滋费人言局蹐我独相羊客至则觞焉主客醉歌留诗屏壁雨蚀风披残轶过半一日命童子帙其仅存者为萧江倡和集或曰是其流风远矣即异日亭阁废而书存山川无恙不犹之今日乎虽然是又适人之适也吾知吾适而已他何计焉然余病久未能归忧且老矣岂所称仁智能乐山水者哉
练中丞金川集序
中丞练公集凡三镂版兹复为版行之以往者木朽工窳文字脱误也集本二卷後人取檄移故牒附会烦芜属友人为之櫽括存雅驯也刻之者知淦事高君以公故淦人官斯土者之事也集既成序曰於乎中丞之事世莫不知其乡之樵夫牧?具能道之余庸何言当时坐公难死者百五十一人谪戍三百七十余人其受祸也烈滋累也多然未及百年郡丞王佐触冒忌讳收辑遗文以俟表章其後或立祠血食或远求苗裔淦峡交争以公为邑重公之後裔一至自德兴一至自长乐若造物者为之位置有司为复其家俾奉俎豆是何疾风震雷摧折之余人心向慕感动勃然若江河之不可遏与夫义有分定事有难言齐黄诸公任用李景隆丧师偾事公既廷争请诛景隆及纪善周公是修等指摘政府他人犹疾其诟厉公引咎曰国事至此尚怒言者乎度公之心非徒视死如归即九死尚有余痛余读史至此辄废卷失声不待其裂眦天门舌血书地而後见其气吞日月挥斥雷霆也公尝谒余忠宣祠慷慨以国士自命盖其志趋已早辨矣世以谓死事诸臣自洪宣迄隆万虽蒙赦宥未加显谥为义士所憾至今入其祠过其里指其墟墓皆叹息流涕称为练忠贞亦乌在乎易名之及与不及也悲夫悲夫公为文炳朗朴茂并散逸十不存二三自言嗜太白诗观其玉山东山诸作往往似之向使无革除之难簪笔论思黼黻太平尽发其所藴积累编纂岂不卓然成一家哉公既不以文重而其文不可磨灭故厘正成书附以遗事使後之诵且读者得以尚论其人焉此予之志也夫此予之志也夫
重刻何大复诗集序
吾友金长真以比部郎出守汝宁盖何氏大复之乡也因取其诗雠定而重版之寓书属序观其所论既推高之出李上又引康德涵称其文有相如子长之遗惜世无知者於信阳可谓功臣而此书又久行盖不待余序也古人称诗莫尚於六经书曰诗言志歌永言诗曰穆如清风曰其风肆好记称温柔敦厚诗教也於乎蔑以进已风雅逓变义归正始率多清明广大一唱三叹之遗音焉明正德间李空同虎视鹰扬望之森森武库学者风靡固其雄也大复起而分路抗旌如唐之李杜各成一家虽尝贻书辨论不相下而卒以相成至今称何李当时又有高子业与空同并居汴中倡和希阔独为清疎闲远之作视大复稍亚抑亦振古之士不随人踵者也昔人目谢诗初日芙蓉自然可爱余谓惟大复不媿此语及其深蔚警健未尝不泉涌而山立尝考其世当刘瑾用事时大复官中书舍人名藉甚亟谢病归瑾诛荐起复以中书入直内阁掌制慷慨上封事指斥宦官贵幸闻者咋舌幸而不及於难其忧时抗节厌进喜退可谓独立不滓者矣年未四十卓然成一书垂後有得乎风人之指其或孱而稍懈於古盖多少作向使及空同之年手自编定其伯仲更不知何等至其所谓诗弱於陶文亡於韩钱东涧尝力辨其非盖文人矫枉过当有为而言也长真既盛推其文而兹集又专行其诗其故何与余尝涉河洛登嵩高将求大复之故里而凭吊其遗风以距大梁远不获至聊序其集以致余尚友之怀要其诗之定论久矣
重刻陈蝶庵先生诗序
郡太守於汉为最重其时辟官属典兵刑境以内太守得专制然所谓良二千石者不在武健严酷而在抚柔其民也近世吏道多杂专务击断以浚民生民困滋甚有能稍稍休息治以寛大简易之风者如去霜雪而挟重纩如出汤镬而濯以清泠也矧其文采风流有不尽於吏事者与吾宁郡当顺治酉戌间
国家新定江南四郊多垒东讨贼而西献俘郡中骚然多事吏或捕民为贼戮其人渔其所有可恣所欲为而西蜀陈公蝶庵先生以名进士来守是郡释不忍问讼狱裒息间置酒引宾客痛饮北楼为长夜之驩或谓公沈湎不事事或曰公殆有不平於中托酒佯狂依隐以玩世者然赋诗喜客若忘其官与左司之守苏坡公之守杭略相似或劝其稍积官槖公咄曰我抱书数千卷足矣安问钱为未几去官客死於芜江今二十余年而胤子贫落旧所刻书籍散亡求之於蜀皆无有先生之风流几尽矣更数十年後将谁复知先生者今菊水张君谪仕郡幕乃蒐得其诗而版行之张君盖公之邑人闾巷相接其舅氏朗仙又公之甥也用是相与校雠删辑以存十一其用心良厚矣公为诗援笔立书奇诡间出杂以滑稽不肯绳墨古人丙戌秋余初滥乡举尝以诗谒公公出所着史记学风轮等书见属以余为赏音而宦游吾郡以诗名者故无如谢宣城李供奉公酒酣时客举谢李以况公公笑而不答盖其跌宕自负类如此今遗诗既刻余叙其平生以髣髴其为人若其诗则已见於集矣
学余堂文集卷三

[book_title]学余堂文集卷四
钦定四库全书
学余堂文集卷四
翰林院侍读施闰章撰
诗文序
灌研斋集序
司马李先生古文杂着数百篇藏之不示人次君孝廉维饶惧久而轶也刻行於世是为灌研斋集记曰君子行有枝叶言无枝叶非独尚质也盖不徒以文也先生之文以其乡欧阳公为法不务棘其辞而纡徐条达读之使人欣感可谓怀文抱质者矣当王文成抚?时以道学鸣江西吉州士大夫称最盛先生曾大父株山公尝与罗念庵王龙溪诸公往返论学及先生以邹忠介公为之师忠肃公为从大父所为切劘於学者积有岁年又自行人铨曹以跻九列与名公卿交游议论相上下先朝之掌故四方之山川风物前贤故老之嘉言善行多目记而心识之余讲学青原白鹭间先生至自南州辨论折衷慨然谓先贤盛事赖今以不絶呜呼道之中衰久矣余何敢望前贤得一二荐绅先生老成负伟望者为之称引旧闻使後生小子相与叹兴不可谓无助而是时吉水雕弊土满赋逋为长吏病先生以父母之国求所为安全者以百计往往言之齎咨涕洟仁人君子之用心固如是也先生雅爱山水既高卧不出则治小园於宅之西偏与朱夫人赋诗相属次君孝廉又善文辞不出户庭而有岩壑之观近在房帏而兼师友之乐先生以是全其天矣宜其言之优优而自适与余数过园亭为永日之游辄援笔而序之先是尝得古研如黄玉识者宝之以为灌英庙瓦故以名斋其诗有石园集及与夫人倡和者另为集若干卷
熊少司马遗集序
司马熊公雪堂先生即世之明年余以事至南州入吊而哭之长君芋僧季春卿属叙先生遗集已具舟东下二君追予浒次复以为言余病不能作既别卧舟中数日窃自念曰生而敬之殁而哀之独无辞以附其遗文如生死义何先生自少以才鸣於时所为古今文章自簪缨及缝掖无论识不识皆能道其姓字其撰着颇汗漫三四年前悉畀陈子伯玑删次为大集剞劂以传自是之後观其意稍倦於文笔矣而世之慕悦先生者争欲得其一言强之不已故卒不能辞多於颂美之外寓忧时悯俗之怀至其单词短语风藴清远往往可诵自先生视之要皆其余也先生起家县令为铨司不数转洊历少宰官不为不达通籍贵人日候於马首希望顔色者叠迹竞进而自处局蹐若不能安其身引疾家居卧将十年不为起久之徵拜少司马部牒敦促再四始力疾行至京师不朞月复乞骸骨归尝语余曰吾拙且老矣厠足公卿大僚间自顾濶迂多不可人意筋力不任走趋实不敢塞贤者路非薄官也家南州郭外凭江构绿波楼坐对西山以诗书为朝夕意所悦可手自疏录小楷如毫髪一日多或十余纸终其身不作一草书盖先生之勇退而好学如此余故拙宦善病先生过许为贤及归自湖西留连赠答不能已今先生之诗在箧而其人往矣能不悲哉
江雁草序
古未有以诗为史者有之自杜工部始史重褒讥其言真而核诗兼比兴其风婉以长故诗人连类托物之篇不及记言记事之备传曰温柔敦厚诗教也然作史之难也以孔子事笔削其於知我罪我盖惴惴焉昌黎为唐文臣起衰敝至言史官不有人祸必有天刑引左丘明司马迁及崔浩魏收等为戒子厚深非之往复辨难不相下史之难如此诗人则不然散为风谣采之太师田夫野妇可称咏其王后卿大夫微词设讽或泣或歌忧愤之言寄之苌楚故宫之感见乎黍离吉甫以清风自称孟子以寺人表见言者无罪闻之者足以戒其用有大於史者风骚而降流为淫丽诗教浸衰杜子美转徙乱离之间凡天下人物事变无一不见於诗故宋人目以诗史虽有讥其学究者要未可槩非也至於胸中郁悒侘傺卷舌不敢尽言既言而不敢尽存若以为飘风骤雨之飒然过而不留也斯其志抑已苦矣予未获见少宰熊公客武林从陈子伯玑得江雁草盖少宰自定其平生之作岁存数篇麕而成册其时其地其事其人皆可以指数有史之遗意焉而幽忧抱疴屡疏乞骸骨坚卧不起陫侧啸咏无可端倪其古风人之旨耶然先生之自序比於空江雁影须臾都尽嗟乎是其心可尽也哉
陈徵君士业文集序
豫章称文词家甚衆其尤工而未遇者吾爱徵君陈士业万茂先徐巨源数人自少时已闻其姓名而读其文矣及官湖西茂先巨源已死惟士业先生独存与之交三载而士业又死予哭之哀惜斯人之难得易失仅存而又亡也嗟乎徵君余尚忍叙其文哉文者道之见於言者也本之茂者其华盛学之胜者其言富近世淫靡於文浸刺谬乎道德或拟议剽割心知其然而言不能尽吐无磅礴汗漫之势者学未足气未充也士业之为文不务诡奇不俟蒐讨修饬而油然沛然敷陈略尽盖尝以贤良徵於朝谓宜珥笔侍天子左右备顾问卒不大用以州县免归其学不究於时率见之文章所为忠正发愤道贤臣义士之行啸呼歌泣若草木之於春勾萌毕达若凄风骤雨之於秋冬?窱喑呜而不能已非其有本者然邪天下以文人目士业而士业之志若不肯仅以文人名此其所为慷慨而不平也往过予临江昼接宾客夜属文烛跋而就窃怪其敏给又酷嗜余文余间以文相可否则谓文以载道而气行乎其中如黄河怒流破山走石而莫能御也岂必句绳字削哉其立论如此欲以序吾文予亦许为其序会有文字戒辍不即为使知其止於是也子两人亦何惮不言哉始予发南州而北士业病数月矣执手恐不复见比予还而其病已亟扶杖出拜诀且属以其遗书越三日死矣嗟夫徵君之书即无待予言予又乌能已也
邢孟贞宛游草序
往余癸未春读孟贞诗慕之过石湖与之游已孟贞两过宛陵必造余双溪信宿甚驩孟贞贫故抗直其论诗不善媚人余独心是之故乐为余言且以告顾子与治曰施子真诗人也又数年余交与治甚驩孟贞老益踯躅旅食白门余间从与治所一立谈辄别去郁郁不自得今年冬余读礼家居贻书招孟贞与治迟十许日与治以事不果孟贞独棹小艇至则衰鬓皤然几不相识又脾病不能强匕箸惟噉糜高卧客至则举手如是者弥月余亦患寒喘息益急辄相对无一语嗟乎余交孟贞十年握手不数四而孟贞已老病世尝谓诗人少达而多穷不知其易散而难聚幸而聚焉必有一二人不能俱又且使之憔悴呻吟局蹐无一日懽何天之穷诗人者如不我克也然主客既病门庭閴如间苦吟出数语一时同志者属而和之用相娯乐孟贞之疾其庶有瘳乎遂命刻之为宛游诗集
邢孟贞诗序
吾友邢孟贞卒既哭以诗又为文祭其墓皆悲孟贞以穷死而悼其书未传於世盖将身任剞劂焉此故余与孟贞平生之言也及抵石城晤杜子于皇顾子与治语及孟贞辄愀怆已而击节称快言仓曹范正解俸板其诗既成逾年陈子伯玑又板其所遗者若干篇论次尤凿凿自石城贻书历下曰君雅善孟贞盍序之余发书流涕仓曹平生不识孟贞其义至高陈子布衣倦游无所依顾笃好孟贞惟恐其一言之不传於世陈子之於朋友何如哉扬雄着太元时人无知者独桓谭叹为必传曰使後世复有子云必好其书唐之诗人子美盖代身没近百年其集始盛行今孟贞死未踰年江左之士识与不识皆能诵其诗又有如范正陈伯玑者集而传之岂不真知己哉孟贞生於石湖为诸生数年斥去迸力於诗身既无用拾湖中菱芡菰米不自给尝旅食吴门南游瓯越转徙金陵北固之间吟咏益苦故未老而发白齿豁至死不辍笔其为诗以陶汰为工以冲淡为则以惋恻悲凉为致其企而之峻洁也若病暍者之思清冷其厌穠缛而引避也若见羸豕之负涂泥而纨袖之蒙粪土也故其诗清越无纎埃人病之为郊寒岛瘦不恤也观其所长则既与钱左司刘随州伯仲矣孟贞尝谓余曰剥尽今人面皮斯成古人读其集信然是役也校雠者于皇与治伯玑皆孟贞之论诗莫逆者也
宋荔裳北寺草序
有地之幽忧困辱不可一朝居者卒然以非分见罹此庸人之委顿志士之不平而达人之开导智虑者也地之幽忧困辱不可一朝居者莫若缧絏而文王之演易邹阳之上书司马子长之史记於是焉出昔人所尝称述不具论即明兴近事如李梦阳之三下吏卢柟之抵罪徐渭之械系亦其亚也古今虽不侔皆能粲然以文辞自表暴若天之启其衷而故幽忧之困辱之以发其不平而若人者身当其时局天蹐地旁皇悲吟泣数行下及其事後脱然痛定晏处之日覆览其蒙难之作未尝不欲泣且歌慷慨大啸呼以为平生不及也然则非幽忧困辱之惫且久而终其身躭豢逸豫蔽聪塞虑以冺然与鹿豕草芥同尽可不悲哉自吾好为诗通籍而求当世搢绅同辈得一人焉曰宋荔裳既读其集数卷慕悦之不得见会入直西曹见荔裳非所大嗟异遂定交闤墙间因怪才人蒙难或矜气迕俗如嵇康或怨望失节不轨如范晔灵运其见收固宜荔裳恂恂儒者身曲谨下人文字交游满天下而以一亡命蜚语陷不测之网坐系踰年度其丧志失业侘傺难告语今观狱中诸咏何其璅而雅怨而不怒也赖
天子圣明慈惠诸法司明允其事本末得白而余适奉使粤西相与赋诗别因论次之以附古君子幽忧困辱之列俾有道者览焉
程周量诗序
余少喜文词为古诗歌闻天下之善是者求之惟恐後自官京师以游四方所交殆遍非徒其词之癖也盖将与贤豪者游而最後得程君周量周量相值南州遂同登啸滕王阁後数年会於济北雪深尺许剧饮过夜半赋诗赠答交相劝勉有古风人之旨知其人笃实君子也今年予在都下故人曹君顾庵宋君荔裳王君西樵阮亭沈君绎堂相与连日夜为文酒欢是时周量官兵部职方郎於事称剧未尝不脱身与高会出其诗益腾踔奋伟熊熊有光?时以谓职方要地伺候者叠迹而周量慎颦笑拒干请皭然无毫发私所嗜唯诗古文词先是官比部与阮亭同舍会斋宿郎署执卷论诗烛屡跋不止旁吏皆私语曰两公贵人也何刺刺如书生为客有挟一艺以来者辄为称引去则解裘衣之资其行李予尝叹文章为道德之余而近世骄吝成习文人相轻遂为笃论其人又类多跌宕不护细行今观周量之为人如此不独其诗可贵重而又勤恳自下属所知为诠定且曰吾所与游衆矣如子之直谅殆不一二人为我序海日堂集愿毋过许也昔陈思之才不肯定敬礼之文余之不足取裁也审矣夫海涵渟百川沐日浴月走蛟龙而罗珍怪风雨雷霆象纬皆出其中而海固无为也惟其器大以深故无不并包夫日浴於阳谷升於扶桑光采万变而终古长新者是孰使之然哉君子之学大而有本积久而有曜其道一也周量家南海其有见於斯邪始周量举於其乡一出而冠南宫入禁苑忌者摭其瑕疵谓不当压榜其挤而去之意不在周量也卒坐是左官浮沈郎署十余年益刻意好古为诗文以行远或语及前事谢曰吾向者之文诚不足厌天下是药石我也然则周量之所蓄又可知矣
曹氏一家言序
澹斋先生出守新安之五年自辑其诗歌文辞合其三子之作为曹氏一家言移书余曰吾疲於官而寄兴於此也盖将老焉余谓先生起家翰林天固以文人待之先生非独以文辞见者也到郡之日修紫阳天都两书院刻朱子小学数与宾僚士大夫讲学歌诗而郡以无事余尝叙其新都近草文章政事略着於篇汉史称良牧以经术饰吏治窃谓先生不愧斯语其子靖远宾及冲谷油油然孝友也每有赋咏三人逓奏埙箎协而金石鸣也昔张载兄弟称三张陆惠晓之子称三陆以今视昔殆相伯仲而先生之为诗文不事鈎棘掀髯盘礴挥翰成风有足乐者徽故大郡也古称膏腴地兵兴以来素封巨贾皆挟赀走四方闤闠空虚村落雕敝而实去名存供亿支吾吏尝救过不给复何文墨之暇为而公於是时张弛文武修举缺坠常殱婺饶诸山数十年逋诛之寇为未雨绸缪之计可谓劳矣又能从容寛绰与三子肆力於文辞岂不远出於人哉夫家挟猗顿之富不若藏名山之书岁有九迁之官不如成一家之言子桓氏之论文也以为年夀有时而尽荣乐止乎其身文章为不朽盛事传之无穷而人多不强力忽焉与万物迁化诚为大痛士大夫能自树立以庶几传远而无为子桓所痛则亦豪矣复何外物之足动其心哉
沈镜天诗序
往读唐诸家诗怪刘眘虚诗甚工所传仅十四首叹其易尽锺伯敬谓其高自位置选而後作不听人选又窃疑其言近隘非眘虚指也夫人挟其才力镂绘万物扬厉风骚即亡取雕虫自矜亦何事剗削太尽哉或作者篇什颇富选者缺焉存什一於千百或藏之名山子孙失守或盗发其籯箧灾於水火而灭没於残编断碣之间者不可一二数也诗之传不传盖有幸不幸焉安知眘虚之不多见者非其遇使然邪崔信明生平苦吟蓄有衆篇郑世翼遇之江中索览未终投诸水而去余尝恨其妬才忤物然世翼卒坐怨谤流死嶲州不传其诗信明虽见摧抑其诗尚有存者至枫落吴江冷则人人传诵之想见其余恶在其多为也沈子镜天闭户寡交游雅以诗自名少时汤司成霍林以通家子目异之己而序其诗多见称赏扰攘诸生中数十年遭罹兵燹所着诗词皆散轶意颇怏怏今收葺成一编曰搜余数过余问序余惟司成之序详矣读是诗者惟致憾於兵燹之散轶耳序何以加焉然兵乱以来掲竿之子以书籍为铠甲且爇为薪吾邑先达旧家所撰着诸书写本皆为煨烬其不得如沈子之存什一者衆矣且视崔信明所传孰多邪序以复之亦犹庆斯集之不终轶也
马季房诗序
於乎世之善诗而不传者衆矣布衣苦吟不得志而死身名俱没尤可愍焉然名公钜卿着书满牀旋踵消灭或反不如布衣之声施者盖不可胜数也以予所闻马生季房庐陵之诗人也郡乘轶其姓名予询之故老得遗稿於其子天善吉水施伟长尤亟称季房诗手写百余篇虽播迁楚粤出入鞍马间未尝不齎以自随视其家所藏本增十之三四大抵清和秀善有吴越间风味五言古体上窥三谢髣髴其遗音如幽岩瘦石泉声潺潺芳艹芊眠足人留赏尝见刘殿撰孝则锦鳞集多与马生往还诗极相推许又尝属侍御邢公物色徵辟及邢按部坚卧不见孝则高其行谊卒之日特为表其墓以是益知其诗可贵也吉州兵火洊至诸先达文字荡然而所谓城西马生者犹存遗艹为之櫽括刮磨拔其菁英而其风流自此远矣於乎马生一布衣老死耳平生知已贵人相继零落莫恤其子孙所遗残篇賸墨狼藉莫为爱惜亦岂知数十年後忽有江左施子为之摩娑终日留连三叹者乎孝则与季房酷爱金牛泉尝月夜携铛煮茗论诗欲构品泉亭其上卒不果予癸卯冬濬泉作亭鑱石为记而未获闻其语恨记中不及载今得其诗读之如揖季房於亭中而与之言也彼云月之夜江枫沙鹭之间若有人焉幅巾野服戛然而长啸者非马生也与非马生也与
楚村诗集序
邱子慎清司法抚州之二年板其先人海石先生诗来问序以予知海石最旧也嗟乎海石弃人间七年矣忆其敦朴修谨恂恂君子人也今读楚村集又如有物磊磊喉舌间嚼啮不下其自称曰文尝爱聱牙诗不喜选体殆睥睨古今不肯与世儒文士相浮沉然则予向之知海石皮相耳乌足以尽海石哉孟子言诵诗读书不可不知其人夫达者多懽词悲者饶苦调俊迈者流逸而多风静深者高寒而孤寄任真自得者淡泊而容与穷高极远包举衆家者渟涵怪幻风雨鬼神杂出而万变陶韦王孟李杜韩退之孟东野及苏子瞻诸集皆望而可辨其人者也海石外无崖特之行中怀礧砢之姿其发之诗歌艰倔廉厉使人隐然不可测者何哉诗为性情之物而近世以之徇人虽复属词缀韵类古作者终与画龙刻鹄等耳海石少壮崛立有盛名使及其年驰骤当世其才美必有所着见既已偃蹇不售屈迹广文弹琴咏歌殆将老焉会台使推荐擢为高要令其邑盖予之所旧游山水清妙为作诗赠其行而海石叹曰吾老矣安事踯躅岭峤为遂引疾不赴是其负气岸然岂复有尺组斗粟之营营哉士以气为主气胜而其言从之此海石之所为去人远也
张虎别诗序
往在京师诣周给谏伯衡其诗中数及张虎别指谓余曰南隣君子人也习嬾不即见心识其姓字後十年虎别分巡湖西而余为分守到官之日虎别述职北首相见舟中明年南还又以裁官当去握手相劳苦未暇言诗会公事聨舟行数日见余诗辄和出所赠罗安成归闽诸篇触事属情悠然可诵因语虎别故久於此者何良贾之善藏也於是始出其生平之作属余定之且谓少年盛气喜事旧多涉猎年长摧颓作不胜辍尝南游武林湖上丘壑穷搜极览西登华岳之巅见太乙诸山如髻黄河如杯自幸此生壮游篇什稍多中更世故无同调者又往往而废今得见诗人意勃不可已又将别去固不恨去官而重别我良友为我叙之以识吾两人之雅终不敢轻示人虎别又善琴而口不言壁有囊琴强为我鼔其音泠泠然余既见虎别岁余始得其槩若此则余之知虎别亦末矣而其诗清真简远如倚孤松凭苍崖与高人衲子坐语闻残钟幽涧之声出林间也君殆以自怡不求人知余复区区於此者亦叹知君之晩别去之速为恨也
西江游草序
桐城方尔止以诗名三十年而别余不相见者垂二十年始一聚於秦淮酒楼酒罢复别去至是有西江之游所适皆贤主人岁暮归自赣过临江留十余日出所为西江游草属序予受而读之匪独其诗工也西江之时地人事?见於斯矣夫时有古今风有正变体虽则古言必由衷近之论诗者惟尚声调噌吰气象轩朗取官制典故图经胜蹟缀辑为工稍涉情语訾以降格於是前可移後甲可赠乙郛郭虽雄中实弊陋譬犹村童观剧但取华冠彩服摐金挝鼔作轰雷裂石之声目为上调而赏音之士如吴越间善歌者於江清月白羣籁俱静时哀弦细管按拍成声或疾或徐哀乐涕笑各极听之者不自知其所由然是之谓能移人情尔止为诗多主此论虽民谣里谚涂巷琐事皆可引用兴会所属冲口成篇故其诗欵曲如话真至浑融自肺腑中流出絶无补缀之痕而豫章当凋瘵之余师行络绎供亿烦苦故悯时事则愀怆伤心叙覉愁则郁纡永叹登临则望古而凄恻交游则慕义而纒緜後之观者必有感於斯言予尤怪世人多薄视香山而尔止酷好之辄以为尔止病今试取香山诗沈吟三复清真坦率飘然欲仙即其杂文短记杼轴已怀寓目流连愁疾自解不烦药石岂可以白俗二字蔽之哉嗟乎此固未易为耳食者言也尔止有嵞山全集数十卷此後每岁出游诗必成帙故有北游鲁游诸刻予特叙其西江游草云
王山长集序
海以内恢奇博雅能文之士大率多吾友也不则亦尝闻姓字寓书往来者也诗古文辞固莫盛於今日才性所限各以区分规摹古人者貌附响臻千百人若出一手或憔悴苦吟迟巧速拙片言有余连牍不足间有负才好事者踯躅鞅掌沈顿於手版簿领之间号称得志其拂郁滋甚神耗力惫不得究其所欲言作者用希潭州王君山长挟轶才不甚得志其为人也博涉羣籍卓荦自负不随俗俛仰好奇服金石图书之属放游山水所至与贤豪交欢用气谊相然诺与之言侃侃穷日夜四坐莫能难非其所心服虽名公钜卿不苟推许意有所取凡山人野老方伎浮屠之流往往狎游相颠倒至於一事之长一言之撰述声名未立亟为推引尽其力乃止其为人也如此尝与予论文都门慨然曰士贵各言所志耳若执笔随古人谓某似某篇某似某什是古人之役也安用我为故其为诗古文也多自成杼柚不假绳削朝脱於腕夕镂於板终日累数千百言怒嬉歌哭笔墨淋漓或以为愤时嫉俗而不知其胸中郁结积累使然也风之始发也调调刁刁耳及其郁极而怒号发林木扬沙石摧山堙谷河海倒流砉然作雷霆剑戟之声风岂有意为之哉蒙庄云大辩不言而其所着书洸洋无范曼衍以穷年殆自谓也山长弱冠上公车连不得志故其言多骚怨而激楚向使山长早岁释褐浮沈於手版簿领之间求如此之穷愁着书岂可得哉然则山长虽数奇亦未为不得志也
顾赤方诗序
诗之工者作者或不自知有非学所能至而非空疏不学者所能幸也夫诗之为道大矣惟雄才大力博物闳览之人然後能振奋自拔於侪俗中韩愈氏称气犹水也言浮物也水之积者厚则为江为河蛟龙鳞介之属出没其中莫窥其涯涘气之积者厚则大言小言瓌异变化激为雷霆风雨之状骇听惑视不可方物故苟其未至虽贲育之勇无所施力及其已至则安坐拱手举泰山如鸿毛覆沧海如杯水其所积者然也余始闻顾赤方而未识其人一日自楚蕲抱其诗直诣门曰非公谁序者余特异之与之见忼爽骀荡其书累寸未昜卒业簿书稍闲则又时取读之盖信乎其可以豪矣夫诗之有出於人必其不尽於诗者也其人之不尽於诗者其诗又无乎不尽者也顾子乐府五七言古体排律恢博雄悍上之原本李杜下之长吉乐天义山以及子瞻放翁旁见侧出无所不有往往於时人近事一言一笑刻画如生尝饮酣四顾振衣昂首自谓不让古人客或诧以为狂及其遣兴授简驰骋笔墨食顷累数百言顿挫激昂不假琢磨虽号称工诗者见其便给又喑哑叱咤未尝不惊其言若河汉也赤方机警性成今总宪龚公尝识之总角中既长益博览强记诸子百家仙释诸书无不流览勤蒐以赡其才力故其诗如此有骇其太肆而未纯者赤方则掉头不顾曰君知言哉予姑为楚歌放言洸洋以适吾志焉
学余堂文集卷四

[book_title]学余堂文集卷五
钦定四库全书
学余堂文集卷五
翰林院侍读施闰章撰
诗文序
闽粤使集序
人臣奉命驰万里职也踯躅险阻犯风涛蒙烟雾寝处峒箐兵革之间而行足以格鬼神无陨越者诚也所过山川风物谣俗凭轩载笔书而志之以歌以咏宣主德而达民风愀怆慷慨博丽离奇者才也三者备可以使矣东武冯君殿公行谊文词为齐鲁钜公推重官大行人三年再奉使自燕而闽而粤地皆嶮远方用兵旋使旋反各纪其役君子是以知殿公之可以使也三者备矣子未得闽游而尝使西粤殿公将之粤过余问道索使粤纪行为赋诗别且告之曰楚衡岳最大粤七星岩最奇皆以雨不果游心甚恨之君勿失今观殿公之不果游也亦以雨有类予者然余在桂林会兵变刃交於睫赖
天子之灵徒步间关幸脱虎口而殿公仅戒心於洞庭风浪之夕且余自楚溯粤迫不敢休後又以间道归故衡永之胜皆失之咫尺而殿公返棹之暇得纵观於梧溪钴鉧雁峰石鼓之奇发为诗文之光怪其过余远甚夫人之耳目见其所未历则才智於是乎生殿公家海岱出入神明之庐驱车闽粤险远用兵之地往复万里无愆期忠信格山川文词响金石足以豪矣以视夫身处簿书案牍间局蹐焦劳精涸形惫而事有以重挫其志言不敢写其心者其相去必有辨吾是以序之盖不以畴昔之崎岖险难为苦而窃追忆之以为乐也
蜀道诗序
海内词学之友聚则相朝夕别则音驿不絶未有若王户部阮亭先生者其才笔?拔又喜录人诗对客嗟诵康熙辛亥夏余客京师出游嵩洛阮亭与伯子西樵诸公合为诗祖帐国门又岁余阮亭主四川省试手录蜀道诗数十篇属余题其首余往闻蜀客言彼中山川飞魂悚骨毋俟覃思研练略书即目便尔瓌奇窃谓不然夫以白傅之才辍翰巫山蜀固未易诗也且范至能陆务观出入蜀记以二子宦游所至弭节策杖累日经旬故采录略具今阮亭以文字之役衔王命赴期戴星夙驾度其道路经涉车无辍轨而探幽索异悉着於篇岂不一时盛事哉蜀自王褒扬雄司马相如苏氏父子诸人擅恢丽博奥之才鹰扬中土文存简册而杜子美以羇旅转徙之客作为诗歌顾使巴蜀川岩形见势出後之好事者磨岩鑱石照耀无垠殆自蚕丛开国以来所仅有昔人以湘江为三闾汤沐邑由此言之则蜀之锦江巫峡所在皆杜氏汤沐地也向使工部安居朝省即坐致卿相奚以致是然则阮亭之使蜀其所得亦已多矣古之据有蜀土者号称天险率负固不宾近归版图二十年兵革之余风物雕瘁山川陈迹大半湮亡阮亭俯仰迟回盖若有隐忧焉未二年而难作古之使者轩輶采风以知治乱诗人岂徒然哉初莱阳宋荔裳以观察入蜀余尝寓书恨不得一往而今老矣蜀又阻兵固知其不能游也於蜀道集见之矣
定力堂诗序
昌黎韩子之论文也以为与世浮沈不自竪立虽不为当时所怪亦必无後世之传予读之?然信韩子之奇於文也学者拘常袭陋肤附而踵随求一语突出不可得且谓君子之立言固如是其坦白也信如是说则是麒麟凤凰不必称瑞於世而黄茅白苇弥望无际皆可目为琪树之林矣胡子国堂读书好奇伟一诗成辄俯眎其俦辈顾独以予为知言介吾友徐青溪属为论序出其所作则诚耽奇逐异勇自?立不肯与世浮沈者也予惊而告之曰子不屑与时人伍必将求合乎古人自汉魏以来能言之家别流同原互相祖述唐以之取士千人一律几同帖括於是李杜诸大家而外昌黎之崛奥长吉之诡奇阆仙东野之巉削幽寒皆於唐人淹熟中另为别调以孤行者也夫惟充乎其内不徒务异其词故其盘空凿险风雨鬼神百出而不可殚究久之渐老渐熟渐归平淡如策骐骥於千仞之冈蚁封百折而徐放乎康庄也子其求为後世之传而毋惮为一时所怪则韩子之说信矣胡子曰固吾志也予盖好奇不逮者嘉胡子之不苟同人也故次其语为序
房枢部文集序
天下日竞於文而文益敝其患非徒在文章也唐虞去上古未远其人浑浑尔书辞质简非後世史家言天下称文明为独盛三王相嬗制作闳备星陈而霞烂文治已极圣人之书既具而诸子百家旁见骈出皆自命为作者之圣由是莠言繁兴天下奸回猾乱简册不可胜书而变亦无所不底於极吾夫子删正诗书笔削春秋以坊天下後世不啻摧陷廓清而中古淳茂之风卒不可复何者文极而敝固其所也敝极则变变极则反其本盖不俟筮贲而惄乎其有忧矣浸淫至战国不已卒召嬴秦焚书之祸於乎向使孔孟生今日见今世之文人其忧叹何如也夫立言为不朽谓其祖经祢传以载道而牖民也假令骚赋诗文徒取雕绘浮言曲说是非甘谬於圣人鞶帨虽工即土苴之弗若矣枢部房君慎庵出其文若干首大抵正学术闲人心坦然洞达之言杼轴一出於己所谓修辞立诚其言有物者邪始枢部宰丰城治行第一到今舆颂不衰夫蓄之为德发之为言施之为政一也汉儒崇尚经学史氏或称以文章饰吏治谓之为饰有道者陋之君子理义积中言无缘饰若植根而木华若掘地而泉涌若田夫野叟之量雨阳话桑麻也吾论文如是枢部曰然故书之或曰沾沾其文非枢部意也自其先公贞靖先生既有所受矣
赵五弦诗序
丈夫生而读书负志略屈首牖下郁不得一骋如莫邪之剑弢刃未试常呜呜鸣鞘中及驱驰既勌能已少暴於天下而志大涂艰终不得究用所谓孔融鲁国男子便当拂衣去矣吾友赵君五弦守庆远不期月辄移疾归岂徒以其地荒恶不可理耶五弦尝司刑兖州强果明辨遇事无难色或大狱连数十百人推勘累岁以属君则烛照刃解巡按御史为之倚重累疏荐其才当入为京朝官会格他例不行迁南安郡丞督府以下诸大吏皆优重之如在兖时以其才何施不可况太守得专制一方邪然观其在郡之作多咨嗟局蹐悄然以忧既谢免家居南登京岘北眺淮海其神逾王其诗愈雄健而郁苍殆以弃官为乐者往尝喜读香山放翁诸家近则专意杜陵举旧刻十余种将彚而删之存其五六余适过刋江相见贺无恙执其手曰君故有元龙湖海气今尚咄咄逼人其能从田间人游邪五弦笑不言徐谢曰君姑序吾诗嗟乎诗固不足以尽五弦也故略论其人之梗槩焉
梁园诗集序
予往序人诗大抵能近乎古人者辄亟称之读许子天玉诗则大异许子曰今天下某某学唐而似焉者也规规焉寻声肖影侧足学步非前人所尝道过则逡巡不敢吐一字故出其所作若古人所已作焉读其作未竟若我所已读竟焉以是为学古又奚以为夫善学古者在得古人之法神而明之出以己意不在乎肤立而毛附故寜抉奇造险毋蹈常袭故及其迟之又久以绚烂为平淡可安步而至也坐客骇其言不敢应予曰许子言是也陆机不云乎虽杼轴乎予怀怵他人之我先韩昌黎惟陈言之务去戞戞其难之古之能言者皆涤膓抉髓而出故其言能发光怪但不可为坚僻者藉口许子之诗气雄力厚如巉岩猛虎凛乎其不可攀森然其不可犯君子观其言即其平生之魁垒博肆亦可槩见矣客皆唯唯以予为知言遂与之酌酒进觥大醉别去
汪舟次诗序
往岁丁未在豫章与汪子舟次高子阮怀同游西山甚乐也已汪子又独游匡庐集其往来登览赠詶之诗若干首属余序论读之累日洋洋若无尽是可惮也近世之称诗日盛立名益难尝见前辈言隆万之间学者窟穴帖括舍是而及他文辞则或以为废业比其志得意满稍涉声律余力所成无复捡括有能奋自振拔深好而力学者则人争睹异今士大夫多穷愁比户声诗下邑僻壤不乏一二人夫习之者衆则其业易工易工则人望难厌坐客皆韪其言余窃以为今之时固独难然自古能言诸家虽挟尤异之才未有不闳览专思终身肆力而能特立不朽於後世者也余少尝有志斯事中年病耗荒忽意有所得不急书则失之故多率意成篇而汪子同游西山时纪其所见穷幽极眇不过人不已其家广陵南北辐辏鱼盐之地日大索古文奇编麕聚而读之四方客至非着声实而擅文章者则闭户不出间有所作惟与孙焦获吴野人辈相可否譬有美玉治之以良工磨之以岁月求其光气揜覆不可得也古之读书将以向学今人作诗或不暇读书汪子之所为乃大异故其诗日进而方张夫扬其波弗忘乎其源循其涂弗知其所止君子之於道亦如是矣
适余堂诗序
必不得已而後言其言於是乎至古之诗人皆然而得之行役羇旅者为多其身闲其地远其时淹久既积其穷苦憔悴之怀又历乎荒厓大谷云物虫鸟之变或震荡之以兵革凄迷之以风雨出其所言使人往复而惊叹所谓有触而鸣者也陈子元水吴人也而家豫章遭乱家破孑身穷老不得归往往以诗自慰藉又能书法兼篆隶其为人也博雅好古抽之不穷与之久而不厌以此游士大夫称其诗者日衆赵韫退大参尝叙述之以传谓其晩年诗益进崎岖忧患有少陵夔州子厚永州之遗而陈子更请子论其诗予无以加也大抵早岁多山水游讌之篇中更乱离乐往悲来咿嘤叫啸往往哀激其境穷者风变其思苦者曲工陈子既以其不得已者托之於诗士大夫又乐道而与之游宜其老不辍吟也夫人之情无不怀其故乡者豫章之去吴门乘迅风不旬日至耳豫章之服食居处玩好又率不类吴今陈子年且六十买妾生子将老於此乡其有爱於匡庐剑水之间乐而忘返耶抑三吴雕弊田庐荡然虽归亦客邪异日东下章江当繋舟取酒数斗醉陈子而问之聊叙其槩如此
吴舫翁集序
文之传後者以道存也近世文与道二盖自有宋诸儒来矣以其湛深性学不沾沾小言故别创为语录後之工文者若惟恐其凂也相戒不敢涉一语文之所以日靡也今使司马扬班之俦与濂洛诸贤絜辔比迹其轻重必有辨矣孔子曰辞达而已矣又曰修辞立其诚诚之不存辞於何有吴子舫翁之有作也其志亦将以明道其为文浩乎不可御纚纚焉曼衍而无穷少为安成名士明末自髠为僧尝从青原药禅师游余讲学青原又来坚坐累日药公语余曰舫翁嘐嘐道古狂者也故於道近夫药公非僧也卒以僧老其於儒言儒行无须臾忘也舫翁迹溷僧而儒言儒行未之或改也二人者其皆有托而逃邪士之望道却步者利欲汨其中世网牵乎外二者交屏而专嗜守愚从事於圣人之学吾知力穑之必有获也吴子诗文操纸笔立成往游阙里登泰岱寻孔子闻韶处望古赋咏有闻韶集既又裒次其生平撰着固请曰云非敢以文鸣也先高祖质直翁年近百与东廓邹文庄公刘三五先生友善讲明慎独之旨以授先曾祖桐川翁先祖问学於徵君刘泸潇先生多所推扩先君佩韦老人又受之皆不言而躬行布衣累世不大显於时云私识之不敢忘今集中所论着夫亦有所受也吴子飞文骋翰既惟其祖德是述又言今姑熟太守竹庵公为同邑三五先生之裔往往思绍述其旧闻余对之太息忆昔修复吉州讲会环听者近千人或至泣下媿余学闇塞不足张文成盛事然益叹文成渐被之深而斯道之尚未坠也吴子亦终勉之矣子瞻讥诋正叔数言之失洛蜀攸分前贤已有惜之者良知之致实本孔孟後惩学者之失见疑为异端卒使朱陆殊涂而骋喙於姚江也噫亦殆甚哉
曾子学陶诗序
古之诗人代相祖述人不相袭亦各其志也士各有志故言不苟同今有日屠人於市而口诵好生之书侈声色极口体日夜聚歛而好为屏嗜絶欲之语有不聚喙非之者哉何也其人与言不相谋也陶公无意於诗後世诵之者想见其人慕而效之苏子瞻谪居惠州所和尤多近日诗人殆无不和陶者且掇辑为近体曰陶律陶絶磔裂无完肤而去陶益远甚以其人无与於陶也慧远作莲社谢康乐求入以心杂不许独许渊明饮酒然则有渊明之人即饮酒无碍於禅仕亦无碍於隐也而卒不以公田种秫易其东篱采菊者所谓素襟不可易也余旧有和陶饮酒诗二十首今縻於升斗发视之辄内愧面赤而曾先生复以学陶诗属序先生尝官宪副寻弃不用行游放歌澹然无闷盖庶几近陶者矣请以质之陶公
斗山重九游宴诗序
江山登望之美衆人濡首於宴乐君子游息於高明将以宣郁通志因时导和优游孔愉歌咏斯作其流风遗韵往往传後世不衰右军之於兰亭山公之於习池是也徽之郡以山为城介在重城之间出乎雉堞之上曰斗山厥象斗杓郡之人文於是攸属崇阁丹亭废而复新今太守曹公力也公起家史舘历部曹出守是邦雅有胜情政举时平山盗偃息间与客登临引酌兴属成诗缀不停手盖已数倒接?於兹矣壬子九月予适在郡林叶改素清飈扇和公偕参僚集宾客始就山巅张幕野饮肴俎既列羽觞迅举南见紫阳北望黄岳西看练水东顾玉屏思柴桑采菊之时追参军落帽之事其人已往其风犹在俯仰陈迹共为欢叹既而改席登亭歌吹杂奏筵罢星稀人各有作夫登高能赋大夫之才也按图牒考形胜修旧复古者贤长吏之事也高会良辰与衆偕乐歌以永怀者贤人君子之所为作也与此集者俯川岩而瞩云物无岘山冺灭戚戚之悲皆可书也郡故多文人以余同游讌尤数故又属之序云
王白虹诗序
观人以言十得一二焉观言以诗十得一二焉人尽乎其言言尽乎其诗而掲掲然自以诗鸣则其人亦仅矣诗三百篇中征夫游女之作後世学士大夫研精殚思或几其一言不可得而昌黎之言曰余事作诗人岂眎诗易哉抑其所挟者大而有本与吾友王白虹盖不欲视人以诗者也昔上书公车余见之侍御张雪封坐上词人毕集酒酣辄竞论诗白虹退然若无与者既而私与论某某诗高下则笑而不言摉其箧有诗数百篇举体清逸出入晋魏迄唐韦柳诸家而皆秘之不肯出予在武林数与之游间语及某某诗则又笑不言秘其诗如故及将别饮我而醉曰君知我诗他日必序我是时盖心许之白虹忼爽负气不习輭媚贫时得钱不甚惜多与贤豪结懽其才如太阿之出匣於盘错无所畏且以是为媮快焉既久不得志始摧抑为县而兴安又信之瘠邑也城中才数百家为之期月坐啸无所事乞免官不许尝抱膝瞋目曰作吏如此不可了吾诗乎於是稍出其槖中草授伯玑论次将以是自适焉读其言多幽忧峭激类侘傺失志之人殆有未尽其才礧磈而不平於中者昔陶公为彭泽五十日千古称陶彭泽阆仙主长江簿至今称贾长江官固不足重人亦何至为人累哉
闵子游草序
诗以道性情其次言事物资赠答盖犹有四始六义之遗逮乎今则交游酬酢之言居多虽世所号为负天下之望者逾不免焉於是幽人畸士务放其奇於名山大川之间闵子宾连与吾同年李镜月善往尝识之南浦其偕镜月入匡山凡熊罴所馆虎豹所家靡不攀践幽险目记手疏传诸好事寻又溯汉江登黄鹤楼抵岳阳而归意之所感耳目之所及悉见於诗可谓勤甚夫既才且勤其诗若云蒸而泉涌彦和论文以隐秀士衡归诗於丽则殆兼有之非得山川之助云尔哉闵子方壮而好游异日渡黄河而北登岱宗太行华岳诸山俯顾中原北抵关塞以发其胷中浩博苍茫之气吾惊其所造之靡涯也闵子尝告我曰今天下多诗人余独愿为学人然则闵子盖有志於学者姑识而归之
淡止园诗集序
内乡菊谿许先生尝为京尹予方在比部与同舍郎赵君锦帆善赵君大梁人也因得尽交中州诸君子是时宗伯薛公行屋给谏张君谯明数相见而彭君禹峰自外至值之慈仁寺已乃得交菊谿先生皆一见倾洽遂为文辞之游及先生按察江南余赠诗有曰鹰鸇今日事氷雪古人心先生辄起谢曰敢不佩良友之规以当韦弦且咨询东南奸弊间及金陵词人耆旧疏其姓名藏之至则谳狱平反之暇诸所知名多被容接岁余罢官闲居金陵益得与词人游讌故其诗尤多先生尝为余言其乡有菊潭周数百亩水清以甘沿潭皆丛菊故自称菊谿翁得归老其涯足矣既归三年而先生殁谯明禹峰相继殂逝中州旧游殆尽矣而先生之仕无余财子孙虽贤力不能举其丧盖廉吏之不可为如此今其孙玉相走数千里槖其前後诸诗属序而行之会予有述职之役旦夕且发无暇为玉相装聊序先生之遗集鸣呼予不序人诗数年矣於先生盖有不自已云
唐舍人耕坞集序
生同郡同时晩相懽而不数数论诗者余与唐舍人祖命先生是也舍人少壮得志时有盛名余方闭户治经生业已舍人失职客游余又繋官东西不相见及归田而舍人年且七十执手曰近有板余诗者子不可无言余逡巡逊谢盖古人之序人者称许无费辞要视其人为可受今之序者大异是余椎鲁方蠢尝戒作见在名人序既以此为惩则虽舍人之可称者亦握笔不敢下然未尝忘於心今舍人既下世枢部房公慎庵乃刻其诗於乎舍人可谓得友矣舍人善书法喜交游赋诗斐然多逸藻每名士高会罢酒挥毫一扇作小楷数百字更索叠书坐客皆藏弆为乐明末都江南用词学荐充舍人掌制诰而与用事诸权贵不合自引去遂终老山泽间尝酒阑耳热述先朝舘阁及宫禁轶事多外廷所未知者使人倾听絫欷所存讌游詶赠而外强半多小雅离骚之遗其遭时鬰塞使然也舍人官蹔而客久客凡数十年所至为重客缟带馈遗槖常满而文酒徵逐它不省记归视槖中空亦不问长子念祖负才而夭家日以困匮今得一故人房枢部解俸经营将买田以老而舍人死矣枢部不死其友为刻诗余不敢忘故人平生之言故为之序
琴楼合稿序
钱唐胡子文漪与其妇张氏槎云并能诗槎云年二十五死胡子神伤追刻其诗俪以已作是为琴楼合稿论者皆悲槎云以才夭余观近代吴越间女士称诗不乏新声丽制律之内则所垂班姫所诫或无取焉且夫男女之际难言之盘中诗好不闻伯玉和歌织锦词工未见连波作答女之才者多不能必其夫至如夫妇皆才矣而卓氏有白头之吟徐淑有人遐之叹盖两美难合薄命寡欢自古恨之若胡子之与槎云可谓美合而相得无憾者矣槎云乃遂早死余既惜其才又多其能修妇德闻父病京邸刺血书祷词已而讣至哀恸得疾逾年卒今读其思归哭父墓诸作?然有足伤者昔欧阳公与谢进士景山交因为其女弟希孟序诗今槎云故步青之女祖望之女弟也余尝交二君湖上而胡子又从吾友毛君稚黄游以是不能辞然吾闻胡子继室陆氏星浮亦喜诗工刺绣文未几复夭何胡子之连有才配而皆溘以尽也
新安集序
歙与宣轸相接也士大夫时相往还而黄山界宣歙间道歙为稍易余是以有歙州之游郡使君冠五曹公尝接遇於京师矣见则甚欢出其诗二集楚游诗骚激澹宕髣髴有楚风新安诸作登高睇远行役在涂劳人感触之言中多闲远公始以进士读中秘书迁比部郎论文三楚泝大江登黄鹤楼文采奕奕为时名人其出守於徽也郡在万山当兵兴雕敝之余公私旁午左右支撑岁又洊饥山盗伏莽公摩拊爬梳摧牙拆蘖又出私钱市籴活饥人无算其移易风俗着诗训诫有齎嗟慨恻之辞间与宾僚贤士登乌聊之山巅瞩紫阳之书舍把酒命篇情兴都剧故其诗多无意为工而造次立成余尝叹人才不易兼之尤难文人不习吏事猝遇盘错谈军旅则缩项失色即强果能办治椎鄙少文强为之则心口不相适以视公所为岂不远哉公尝觞予斗山顾河西层栏高处曰李太白旧酒楼也李访许宣平经此饮酒予故表出之今河西十寺可游也独不获相从於黄山余笑谓之曰谢康乐作郡日事游览尝伐山通道震駴旁郡今去黄山止一驿盍往视诸公谢曰君不闻嵇生之言乎一行作吏此事便废游山其一也君行矣幸示我游记它日得量移一官当杖策踵君後虽然公既有胜情而公之三子靖远宾及冲谷皆隽才数游黄山诗赋文词连为大册公之卧游黄山有日矣不患无黄山诗也
徐东田诗序
渊明自叙饮酒诗命故人书之以为欢笑渊明殆懒自诠次者而刘眘虚寄江滔求孟襄阳遗文曰相如有遗草一为问家人予读其诗辄流涕夫人不幸不得有为於世而仅以诗传又传之不得其人什九泯灭是可悲也然士处贫贱穷厄轗轲无聊虽雅善诗老病颓放不自收拾非得其故人深惜而裒集之亦往往不存吾乡东田徐先生善书法大或丈余小或豆许皆得古人笔意尤精六书能篆刻少时从其父太仆公游宦最久父最爱之一无所取惟好图籍书画其美田宅悉让诸兄弟结庐东田日诵读其中作书数纸或诗成多为人持去家益落出书画易米终不向兄弟挍生产士论高之而是时已老矣接对几杖肃然如见古人丁酉秋予在齐贻书馈问而东田已卒故人蔡大美高阮怀报书曰君念徐君而徐不待焚君书於其墓予尝收其遗诗简远恬淡有渊明风味请以君之赠刻之而其诸孤以序请呜呼予何能不流涕先生讳淑字善生居东郭外学者称东田先生
潜水杂着序
芹溪蔡子刻所辑宛雅成予既序而行之逾年以书来山左曰近游潜水主人虽贤地陋且贫交游絶少閴然如万山中所得者杂着一卷而已子盍序我予得书笑曰君将以斯游为未最乎向使其地不陋且贫交游杂沓鹿鹿往来相徵逐将厌苦不暇复何文之能为予故尝好游者闻人之善必造访或裹粮越境遇佳山水不跻其巅涉其流不止扁舟草屦于于汲汲精力既疲乐亦斯在今予縻於斯二年惴惴集木罔间昏旦盖慕游而不得即游亦不自知其乐也其能不为蔡子妒哉宗少文志在卧游图山水壁上而向平欲毕婚嫁为五岳游二子志趋虽殊其寄兴於游有同致也蔡子少年属文喜交游尝自酿待客酿兼数种老且益贫酿不给又艰於嗣所着作愈多力不能刻而平生乡里故人如朗三孟璿景山辈相继不禄郁郁无可语其亦有所廹而游者欤是又可感也已潜水今庐江县凡文赋诗若干篇蔡又有来谂居数十卷及别集数卷并刻本行於世
学余堂文集卷五

[book_title]学余堂文集卷六
<集部,别集类,清代,学余堂文集
钦定四库全书
学余堂文集卷六
翰林院侍读施闰章撰
诗文序
绥庵诗稿序
虎臣先生别十余载书数至论诗辞古文外无一语及他事以予所为稍类於古迟予定其诗予归自山左渡淮闻虎臣在白门庶几一相见比至则已返金沙予寓书未达又先以诗来属序何其用心之勤以笃且善下人也夫诗以自然为至以深造为功才智之士镂心刿肾鑚奇凿诡矜诩高远铲削元气其病在艰涩若藉口浑沦脱手成篇因陈袭故如官庖市贩咄嗟辐辏不深入人肺肠寖就肤陋其病反出艰涩下虎臣天才爽敏刻意好古匠心独造?瑰森拔不肯一语近人读中秘书春秋方盛广蒐博讨日浸月渍渐进自然其视古人奚若且忘富贵重行谊往往与布衣欢尊礼如大宾生产日落能倾槖急人虎臣岂仅以诗传哉嗟乎梅邨先生三书论其诗详矣予故略叙其为人云
去豳诗序
张子为邠州期月有居豳诗自为序又逾年坐事免官於是有去邠诗遗书示余且寄诗一章凡四百字其言真朴颇似杜少陵予发函嗟叹近世缙绅视夺其官若裂肢体或不幸斥非其罪则俛首丧志抢地呼天气郁而不能抒心烦而不能理求其自放于文辞者鲜矣况邠不可为土瘠赋逋岁数易其官且皆系事不得去此其地诚不可终日居复何三致意於去豳乎哉君子之居位也不欣欣以喜其去位也不悻悻以怒张子性耽咏歌雅不习吏事其抑而为吏盖以亲老食贫冀得升斗禄养为二人驩而卒与世龃龉天殆将挫其盛满之气试之艰苦之涂以助其咏歌乎夫邠不可为岁数易其官而张子拮据补苴且将及报政之期纪绩者数矣而终不免以失职去悲夫
李屺瞻诗序
立言之可传者本之有物出之有章而其拟议变化要眇而不可测故箫韶之乐非一器之音易牙之庖非一俎之味诗书六艺之文非一言之美其所积者深以广则其所发者大而该也文者道之余也诗者文之一体也而风气高下尝因乎其地视乎其人昔游京师称诗诸公间大梁赵锦帆谓余吴人能不操吴音余笑曰吴音非不佳患不善吴音耳岂必规规焉步趋中原哉然而东南之音多失之靡西北之音多失之厉殆由性成求其兼长而寡病君子以为难屺瞻秦人也余见之孙豹人坐上其雄爽之气勃勃眉宇自秦之晋南游江淮所遇山川风物寄兴属怀情随境移蔚马蒸变观其羇旅无聊不平之作盖秦风而兼乎吴楚者邪屺瞻富春秋拟议变化其进未有已尝为余言母夫人见背时生甫十许日失恃之痛衔恨终天往往见之於诗使人不可读余三岁丧母与屺瞻稍异而抱痛则同每语及此相对泫然不忍言诗吾又嘉屺瞻之不仅以诗自诩也为序而识之
李朗仙江淮草序
天下山川形势之险蜀为最自汉以来工文辞如司马相如王褒扬雄李白苏轼诸人尤最多予北抵燕齐南游荆楚闽粤独蜀为未至尝裹粮具舟思一泝三峡攀剑门徧观杜拾遗所为诗处度所得必有异而卒不果往以是翘首西南常怏怏今营山李子朗仙将归蜀矣以其客游江淮者发为诗壮采飇举未免有怀乡感物之悲盖李子之先人尝仕淮会明末蜀乱道阻李子生遂家淮之锺离今年且壮矣其甥张公菊水以左官参佐宛陵李子於是有敬亭之游又善吾友梅子耦长诗日益富间过余谈讌以永日其舅氏陈公尝守吾郡遗文散落又同张公收辑用永其传余以是敬之不敢仅目为文士夫古今人非不相及也所以不及者少壮时驰逐利欲狗马声色以汨其心以销亡其神智故逡巡中废及其老大而思奋强弩之末矣李子壮年客处蓄其果锐不即人之所图而与古为稽其锋不可向迩夫司马相如王褒扬雄诸人皆生於蜀者也杜甫诗最夔州以後盖久客于蜀者也说者皆谓得山川之助李子蜀人而非生于蜀其归亦客也以蜀人而为蜀客蜀又当兵革洊更之後井邑成墟亲旧凋陨其胸中轗轲坌涌之气视杜甫作客时当更有难言者李子其必衮衮有作也以视江淮之诗又当一变请得嗣观而极论焉
朱山晖循寄堂集序
文辞之与利禄若相避然终身禁近足不踰国门得载笔为兰台石阁之文其言不必工出参藩牧观察郡国历乎关塞岭海放为羇愁憔悴之言其官不必达起家着作之林驰声於山徼海壖无人之地广采逖观郁为诗歌才大以兼岂不诚难矣哉同年朱山晖先生举进士用文章发闻读书史馆出入执一卷自随居则坐拥木榻不徵逐贵游是时予官比部数与之论诗马首未几改水部历铨曹落落如故乃有备兵口北之役已又迁副使防海登莱余亦出为山左学使者登州东极沧溟丹崖絶岛云物百变故子瞻歌海市处子驻节较士时闻山晖且至跃然以喜思得共故人把酒扪子瞻之旧刻观海市之灵奇相与流连极唱咏为欢而山晖後期不及待遂去既抵济南得其东牟寄和诸诗未尝不追以为恨庸讵知後此二十年不复一再见哉诗文小道昔人比之鞶帨山晖在官亷谨深沈有大略每出视事吏抱牍堆案不移时剖决退食陶然不废啸歌其初莅登莱也军饷不继脱巾汹汹顾区办立定召诸弁庭数之无敢譁时海艘阑入京口直犯江宁侦骑日数至山东震惊而坐镇无动容六七年间转徙河北崎岖岭表处军兴民病之时所至皆有声迹先是富平故多名公卿然无起自庶常者有之自山晖始其迎养太夫人於官也具翰林仪仗邑人荣之左右奉侍欢甚尤笃意故旧尝与李给谏天中善天中被谴出关追送不及每言之泫然曰吾负此人其行谊若此诗有循寄堂集文有函始集共若干卷自言寄迹一官有沧洲之兴下笔超然独异其子树滋厉志学行见推於吾友顾宁人今辑其遗编以传可谓能世其家也已
緑晓堂诗序
始余客南州有示以邹君流绮名家集者滥采余诗余未获见其人盖余同年子度之从父也又数年命其子芳蕤犯风雪拏小舟来徵诗古文辞槖其所刻十余编凡朝野纪载名臣烈士之蹟幽人淑媛之词罕不甄录会岁暮未得卒览而芳蕤又属序其诗坐待于客舍夫文章之芜落久矣邹君之父子汲汲奚为者自古能言之家累车不能载其书连牍不能数其姓氏昭明创为文选聚千古文人於尺籍中世目为选体後人广之至再卷帙滋繁见者滋少寇乱以来故家藏书多见剽为铠甲付之烟烬仅有存者易米而炊曾升斗之不给以视诗书墙壁又一时也当是时纨絝之子以简籍为赘疣有人於此纲罗捃拾考献徵文至割膏腴以资剞劂可谓博览好事独为所不为者矣中垒父子经术徐陵家世词名鸿笔之彦类有相承芳蕤少年警敏日侍其尊甫左书右诗朝吟而夕诵求不搴其芳泽不可得也今录晓堂诗数卷备古今体睥睨作者南州李宗伯序之详矣余故椎鲁近又以病懒自废尝以谓诗之工者非学所得强而非学之笃且深则其所为工者卒不可幸而致羿射秋弈专一艺之能未有不毕终身之力者也邹子生毘陵文学之乡家有赐书沃其本以昌其华吾殆将伏膺而俯焉昔人不云乎风水相遭而文生焉夫无意为文而文生所谓天下之至文也
吴非熊诗序
山人诗与缙绅自异盖其地使然处岩穴而务为富贵之言谓之不衷若翦削太甚气寒力薄视一言一字之近於高华若将凂焉此特田夫村老之言目为山人人之称山人者岂徒然哉摩诘富贵人下笔辄萧然物外浩然以布衣齐名观其诗岂尝有岑寂寒俭之态哉故夫山人之诗未易言也吴非熊山人之能诗者也好苦吟若峡猿哀啸而清健郁苍非一目所能尽其稍近朴拙彷佛少陵之遗意焉此其所以独胜也伯玑拔其尤秀者若干首而属余论之夫山人鬬草篇非其至者而平生独以此得名於乎诗可易与人言哉
许侍御诗序
侍御许青屿先生偶刻其出都之诗曰放船艹其既出而复入者曰遵渚艹二帙不足尽其诗什一然悱恻忠厚国门流传以为有风人之旨夫观人於进退得失之间本末立见矣青屿为侍御号称敢言按秦有声绩以细故夺官论者或为叹息而先生鼓柁南归无顦顇失志之态既闲居徜徉咏歌承中丞之世泽诸子弟又相继显名田园虽薄度当有以自老其卧而复出也以圣天子寛仁御下往时坐文法诖误谪斥者多见湔濯次第皆柄用贤士吐气故复昂首自奋顾瞻宫阙感恋裴回殆有一饭不忘君者会事格不果请日与其友吴渔山用文酒相娱放浪公卿耆旧间栖迟浃岁先生亦倦而将归矣适予需次京邸逾月先返又以予为知言赠答数四且相约冬春待予於兰陵之别墅嗟乎今世多才贤人浮於位新旧仕进之人例当得官者云集辇下率数岁不得除亦暇问东吴菰芦中尚有人哉
李叔则集序
古之立言者先养气气充於中渊渊浑浑莫知其端有触而动如蹈伏弩决河堤一发而不可御日月星辰天之文也山川草木地之文也其间云霞风雨雷霆霜雪鸟兽虫鱼人物之类钜细万变雕绘无所施其工陶冶无所用其力历算无所穷其数灿然而在上者垂殽然而在下者列不知其谁尸者气为之也推而至於一人一技皆类是也善乎苏子之言画竹也竹之始生径寸而节叶具焉非节节而累之叶叶而缀之也画竹者必先得成竹於胸中振笔直追其所见如兎起鹘落稍纵则逝矣苏子之言如此其为文也亦然古今雄辨若河汉行所无事者前有庄周後有苏轼而已吾行天下见着作家颇衆勤敏便给罕有如河滨李先生者其为人博雅善记诵喜宾客与人坦然直遂诗文不起草有求者即席伸纸直书之或作飞白各题识持去其不屑斧凿有嘐嘐道古之意见者皆叹息缩手以为其文似子瞻诗似太白非近人所易及也先生与李太虚宗伯同姓交甚欢宗伯老於着作余从西湖获见之盛相推引独未得见先生而贻书往来赠答不絶其赠我官齐鲁也序数千言拳拳勉旃以孔孟之道甚矣先生之不以今人待我也予故乐序其集时取而观之以发我胸中磅礴之气焉
毛大可诗序
夏六月客居山隂萧山毛子大可及何伯兴书至亟相推许以所定越州诗选文园倡和诗见寄余发而观之皆可诵者会久旱水渴舟楫皆阻余遥次其文园诗大可与伯兴诸子虚伫者久之不得见爰作长歌以写怀思其诗曰越人拥楫久蒙好慷慨悦君知不知诵之凄恻婉娈一唱三叹何其情深旨永纒绵而不可解也余将归舣舟造访则大可至自山中握手语亹亹将达旦出其全诗相质余乃知大可之甄选越诗振兴风雅者盖有本也近体诗多新语不作淹熟乐府五言古哀情促响陫侧无端其骚之苗裔乎七言古似謡似?率多古音其长吉王建之间乎今四海干戈未宁独风诗为盛贫士失职之赋骚人怨愤之章宜其霞蔚云属也萧故吴越要津舳舻络绎四远之至止者无不愿见大可而大可同里同郡复有诸君子晨夕相切磨诗有之曰倡予和女是其多所取也夫
徐伯调五言律序
山隂徐伯调书至曰曩与君论诗甚善君辄为我序近者放废无事取古今诗分体各治之今五言律先成帙君为我定之予省览数四删其十之二三序曰夫近体莫难於七言固已然五言长城昔人盖重言之唐之初盛称沈宋高岑王孟诸家大约温柔淹雅典丽冲和如静女穠花镂金错彩要归於自然使人读之心恬意惬一唱三叹斯为极致独子美沈郁怪幻雄视百代如风雨雷霆猛兽奇鬼惊魂动魄咄咄不敢逼视杜律在唐实为变调而所为五言长城亦拓地万里矣伯调之律以杜为宗以创获为奇其于软美轻俊手滑调浮及寒俭平易之作视之如糠粃虽貌似乎唐不取也故其为诗熊熊浑浑磅礴光怪可喜可怖虽或鑱刻险仄不合时宜亦杜之苗裔矣即此一体足留伯调天地间况其诗不尽此乎予曩与伯调论诗薄视文长若附庸国惟我两人所见略同今复论其槩如此吴越间多诗人丁飞涛毛大可诸子皆与伯调往复议论试以此质之当不河汉余言也
陈伯玑诗序
论诗於今海内其纇有四躭近望远土苴古体一也遗实采华矜气悦目二也历下竟陵互相齮齕三也谀辞骈巧干泽取怜四也屏兹四纇而其诗或庶几矣荐绅先生既婴机务神虑耗废又牵於文墨多所忌讳其屏此也恒难而贫士失职羇旅自放於江臯泽畔讨风骚之极变览山川云物之参错重以穷愁拂郁思慕之无聊欢触而歌哀至而哭有郁必宣一往而深故其音顿挫每极於古吾友陈伯玑豫章阀阅之胄也避乱移家与刘远公俱流寓芜江杜门穷巷以诗歌自娱其言清深冲淡秀而不纎肆而不莽家贫故倦游雅志坐啸不轻以言干人有诗之瑜而去其纇其在是与其乡之先达负天下之望若熊公雪堂黎公左严极口推毂其在江南一时名公卿词人皆乐与之游而吾友邢孟贞顾与治尤称善信乎其学成於已而道孚於友也孟贞逝矣与治亦且老病余旦暮北征伯玑贫无以将母暂还南州视其既芜之田园将有所经纪其尚毋爱匡庐之秀香炉瀑布之奇筑室五老峰下高卧而不出乎於其别序以要之
李渭清燕台诗序
诗得之山林易得之都市难非都市之能为诗累也心乎都市者之为累也韩氏称富贵之人意得志满常不暇以为而穷贱布衣屈首局步东西走谒为之又不得吐气二者交病古有据地狂歌避世金马门者虽在京辇其视青山白云殆为不远矣李子渭清其有近乎古者邪渭清以诸生被徵拥书卧僧舍不肯干慁达官近诗多豪逸清远有类乎闲居之所为吾以谓有诗人之风而其家在东武枕藉琅琊极乎沧海嵓林洞壑皆窅然以深吾官二东欲往游而不可得也渭清睠怀耆旧搔首故山往往形之篇什昔周司农栎园观察青州延赏为上客吾友王山长不轻推可独序其诗无靳词嗟乎士贵自立眼前富贵俄顷耳山左旧游举进士能诗者既有田子纶曹升六王仲威诸子李子与即墨杨子六谦又同召至都下不为不遇吾尝挍其文拔最多士今数来论诗诗日有闻苏子瞻之告李方叔谓落其华而成其实毋少得於中而务张其外间举以语二子忻然识之不忘吾喜诸子之足张吾军也夫吾党岂徒以诗雄邪
书带园集序
书带园集十有六卷梅氏朗三之书也朗三殁数年友人蔡大美沈治先泣告诸旧游请为刻行又数年其孤庚挟父书来临江属予序予叹曰固予所欲言也夫物贵孤生亦以类聚而生之甚难摧折之甚易此天之所为不可解也吾宣城于江上称岩邑其山巉以秀水甘以清草木扶疎而沃若其清淑之气所郁积必有异能之士道德文章之美卓然见於天下而所谓道德者多隐君子其以文章见者至宋始有梅昌言圣俞元有贡仲章泰甫父子十数辈最着者圣俞以诗名去圣俞五百余年裔孙为禹金先生文词赡给雅善博综其羣从季豹子马勉叔诸人为王元美所亟称後禹金闻孙复有朗三盖庶几与禹金相望者然梅氏自昌言学士外圣俞仕不过都官欧阳公伤其以穷死禹金以明经对策不第季豹子焉勉叔朗三皆困诸生中而朗三年不得四十以宛陵山水清淑之气若私於梅氏之数人生之甚难聚之不易而皆摧折之若不甚爱惜其故何与岂人之所喜天之所憎与抑天实靳才而故啬其年所以予之者不肯尽与才固难也居才尤难士之挟一长而掉头瞋目侈然谓莫已若者限於器也朗三才既特儁陈卧子曾手录其作四远咸推异之而其意尝自下往三十年前获予一诗辄榜之壁示客曰此必後来之秀时余甫学诗而见称若此夫朗三善诗古文词兼及书画喜议论与人游温柔克让又好奬才彦无遗力奈何敛衆美以萃其身而速天之摧折也悲夫悲夫
来谂居诗选序
於乎士之才而穷殆未有甚大美者也既团其身又靳其子其万一永存者惟文辞耳所着来谂居集胜国陈卧子诸公序之详矣晩岁益自省括间示予相可否若忧其将老者今奄忽十余年始得以其诗行将亟取一册焚之以告墓盖许佐剞劂故余畴昔执手之言而是编则余与梅耦长高阮怀後先所讐定也方其疾革时余适在秣陵乃手举以属耦长徵旧诺余归闻其语辄呜咽泣下大美平生快直与人交不庇其过又跌荡文酒目眇视猝相遇闾巷间非即而谛观之尝不揖迳去以是得简亢声时被口语然故非亢也性好客喜游嘉客至必质衣具酒尽欢在郡为名诸生客亦多集其庐顾独喜诗歌古文故其业不售以布衣终伯仲三人相友爱少弟季荐溺江死大美与仲氏玉立客姑孰徒跣江浒日夜哭解装募渔舟不给至啮指书要约重购之又洒血呼吁江神明日乃得屍归葬鬻屋以偿负时季荐子尚在母腹中赡嫠妇以鞠遗孤皆大美力也人有急不能周必告所亲有力者共拯之闻人诗有警句手録口吟若已出邑令余公扬好奬名士相昵就亟举其所知而无所干请大美殁数年余公言之出涕且曰吾得尽交宛贤士大美教我也其为人如此而卒以无嗣妾吴氏最少用治命不嫁余见其穷饿零丁未尝不心恻也於乎大美与余比闾懽晏其诗必先成属和酬唱遂多自其殁而老成零谢比闾之酬唱亦已寡矣往在临江见梦索酒哭以二诗遣力齎酒渍墓上同人见者皆嗟悼有作叠见於篇故并刻之以见其谊信於朋友且序其略使後有徵焉大美讳蓁春别号芹溪万历丁酉年某月某日生顺治辛丑年七月初三日卒年六十五
高阮怀洪州艹序
湖西地故荒瘠民不喜事分守使者可卧治官舍枕山而凭江清流碧嶂烂然在目若寝处与俱者故於诗独宜比岁徵敛旁午使者以吏事奔走不得息藏书数千卷不及开帙而故人宾客来者无簿书之困无交游人事之扰陈册发籍闲倚山楼歌啸其中往往发兴於诗於是江山之胜日在使者目前而逡巡不得收者客皆得而专有之故其诗独多吾友高阮怀治诗有年里中罕有先者往游山左有诗一卷顷来湖西数月又胜山左时夫事非癖不传力非专不精阮怀既癖於诗处登临山水之地久客清暇其用力也专以精其修辞也郁以秀其感兴也怆以深余尝谓诗以言志以被管弦四始六义不独愁苦为工而余性不习吏事以未得释负荷其言多忧危阮怀壮齿负才郁郁不得志其言多悲愤毋乃皆有所蔽而未闻道乎二樵者入山一坐山之麓弛檐息肩一攀岩而上径滑磴险累趼侧足虎豹啸嗥云雾晦冥目眩股栗惴惴陨坠不如退而归休息於山下今人出处贵贱亦如此矣况以高子之才其不久处穷约也余近知语言文字不足恃寖薄言诗阮怀别去留诗索序且有奉倩之戚乃序而复之以释其意焉
俪蘅集序
昔人撰着诗书多藏之深岩大穴扃钥遗子孙俟之身後必有出而传之者五代和凝自镂其集百余卷宋王雱版其文鬻於市并贻讥识者近世词人髪未燥裒然成集而布衣野老韬光埋照陫侧侘傺生不求合於人吞志以殁其遗书剩稿委弃籝箧子孙不以易衣食饱鼠蠧者鲜矣故得其人则书存不得其人则书亡惟古之有道者能不介介於文词若夫修词之士生死以之生既力竭死亦魂繋观古今鬼诗有题石壁画江沙冯于乩啸于户牖或酸风苦雨之夜幽篁皎月之间踯躅悲鸣咿嘤凄断至声形俱见与人倡酬累夕不絶此人皆意有郁结不得见其才故虽死而齎恨怀愁呜咽而难平也予尝於亡友遗文收纂剞劂困不自恤盖窃有感而然吾宗伟长复以俪蘅集见属一为其从叔求公一为宗人河采诗赋共若干篇二子生不同地而侘傺略同又皆喀血死殆负才郁结不平於心者尝窃壮其志而独悲其数奇善乎伟长之序其集也谓二子既穷死无可慰泉壤得一发其书闻其姓氏咨嗟?怆使一生血泪喷薄激昂不至与蝼蚁乌鸢同尽者厚幸二子有知闻伟长之言必泣且笑於地下矣此作者之所为可愍也予未及见二子不能徵其行事然读其词则其人可槩见殿撰刘孝则先生尝为求公作传语具刘集中而吾邑距河采为近闻其笃学强记遇事辄书伟长旅食於芜乐与之游且分粟相饷盖其行谊均足述云
金右辰诗序
余既选季房诗又得金右辰槀盖季房之亚也或曰季房逸秀右辰雄迈亦各其长也观其所自序以为诗尚风神矜兴象睥睨王李且不肯优孟李杜卓然有得於风人之遗矣反覆其诗则在乎唐宋之间时有豪气殆亦嘐嘐道古不饰其美不掩其疵者也然记问该博侃侃喜辨论临川汤义仍尝亟推之谓其於星历气候兵筴河渠方技百家之言抵掌奋舌沛若悬河盖不徒以诗见也而卒以不遇终其身惜哉予拔其稍驯者若干首合之季房之集目为吉州两处士诗萧子孟昉闻其风而慕焉遂并取刻之士固有不朽者不在乎文词之末然垂空文以自表见不得志者之所为作也庐陵罗长源泌没身闾巷所着路史卒行於世今二子齎志长逝久矣士大夫称其诗不废然则士之有挟以鸣而忧其湮没无传者闻数子之风其亦可以蹶然而兴矣
刘仲修山隂集序
予读练中丞金川集见有仲修遗墨跋因考临江府志知仲修者刘徵君永之字也所着有山隂集杨文贞公尝为之跋而岁久版废其裔孙长夀将重刻之属邓孝亷来请曰是集也梁石门敖子发两先生论之矣愿更假公一言余藏之既久一日舟中尽读之然後知先生殆古之逸民也诗诸体楚楚五言古恬澹冲厚出入唐人其文气雄畅取裁欧曾非苟作者考其时当有明开国之初搜罗耆旧徵辟四方学行异等之士先生徵赴阙下宋学士潜溪盛相推服固宜出其所学乘时见用乃以重听辞归其果老病邪观其平生咏歌大抵幽居自适至答宋学士诗有预结茆屋待公跨鹿之语殆将招潜溪归隐其肯自出邪先生故世家子赀产稍给知富贵之不可保而跧伏自全然卒以其子奉获罪县官没其家且被徙客死何天报之酷邪是果其子扞文纲邪或其避世嫉俗之意隐然见于眉间而为人所齮齕邪抑有司之媒孽眈眈其所有邪班固陈子昂并以文章名当世失势家居不免为县令所瘐死吾又以知文人高士之难为也然而名公钜卿先後推重诗古文辞获见於世可以传矣嗟乎仲修节行至高练中丞杨文贞尝慨慕之其门人章喆何光辈能於患难磨灭之余收刻其遗稿而不为先生立传详其生平仅仅於梁氏序中一想见之於乎惜哉
学余堂文集卷六

[book_title]学余堂文集卷七
钦定四库全书
学余堂文集卷七
翰林院侍读施闰章撰
诗文序
顔修来诗序
岁之辛亥顔子修来相值於金陵是时修来以仪部郎榷关龙江偕从父季玉刻有杂咏絶句及五言近体数十首坚光壮采者语能自起立度其意非得上驷则宁废艹不肯出余盖已心惮之既八年来京师辇下盛传十子诗修来其一也观集中山左诗人如曹子升六田子子纶皆蔚然深秀日进於古而修来东归读礼索其集不可得今年己未春修来録寄古体诗来属论叙时微雪洒庭读之终帙知其诗之不肯轻出益可畏也士魁垒喜自负常掉头不可一世及摧折发愤则瞠乎惟恐後人其志强者心弥下也志弱则无高轨器溢则无兼蓄修来深思远望有慨于中五言如太华燕子矶七言如麦雨地震诸篇皆苍郁雄高出入於工部昌黎之间怪伟百态新城王阮亭侍读尝谓余曰吾乡後来英絶当让此人夫向之所为近体者余既见之金陵矣由今观之其有称於後无疑也语山莫如岱语木莫如海从其大者为言也必谓海岱而外无山水则是太华峩嵋之险华顶鴈宕之奇黄河之怒流三江五湖之澎湃飞泉骇瀑变幻无可端倪者皆不足与於山氷之殊观也然使有人於此自守其一邱一壑而以为泰山不必登沧海不足临也有不为山林海若所匿笑者哉诗之为道实有类於是故曰先河後海言有本也百川学海言有宗也修来蓄其雄锐积学而出上窥骚雅下仿杜韩其亦岳观而海游者乎吾尝病实学雕散词场蔓草间过阙里观礼器辄沈吟永日修来生於其乡为复圣之喆裔将必有喟然叹兴者嗟乎古能言不朽之士盖未有无志乎道而能卓然垂後者也
王豸岩遗集序
无所挟而言者其气不充有所挟而无怫郁难言者其言不能悲以放今使闾巷之士推举成进士受官执法所部数百里不为不得志卒之忧戚困踣旋仕旋已无岁月之获淹其位即布衣窭士之憔悴亦奚加於是哉睢州王君豸岩为余同年友不见三十年顷遇其乡汤大参荆岘询及之则悼叹曰豸岩以穷死矣平生交最善笃志好学人也有诗词各一卷子盍序之豸岩为文奇崛有称於时尝再仕建昌建宁两郡推官并以忧去辄仰而喟曰天不欲我仕乎吾既禄不逮二亲又不能与人俯仰出将奚为由是除服遂不赴选人日与二三耆旧觞咏狎游退则掩扉执一卷或歌以泣慨然有拨弃形骸翺翔海岳之意识者皆悲其蓄奇气不得一骋也昔毛子亲在捧檄而喜及亲殁不复仕豸岩其以是饮痛也荆岘从事理学世所称有道君子也豸岩比闾相友善则其人之於官於乡概可知矣千钧之弩一发而息机掣电之马不百里而税驾岂非命哉诗词不屑屑步趋古人颓唐豪逸李太白苏子瞻之遗乃叙以遗其二子於乎士之魁垒振奇没齿不得一第其数奇尤甚於豸岩者又岂少哉
姜定庵两水亭余稿序
士君子家居则修其道为谏臣则尽其言有官守则勤其职所谓天下文章莫大乎是矣其溢而为诗歌赋颂之属皆其余也矜其余以自异谓世莫我若也此斥鷃之决起於枪榆井鼃之见姗乎海若者也会稽姜定庵先生治诗数十年近始出一编属其乡张荀仲先生命为序论吴越以诗名者衆矣定庵起家为令则以治行称既徵入谏垣则忼慷奋舌数言天下大事论者谓其原本经术似刘向敷奏详剀似陆贽
天子褎然嘉异拔诸卿贰之选拜为京兆岂复以词翰为勋业与耸肩苦吟之士争工拙行墨间哉然其诗在朝庙则有肃雍之风在山川则极登望之美其见诸交游赠答者皆诵之泠然以是知定庵非徒今世之能言者也观其自序以为鹿鹿无奇行而勤一世以尽心於文章者终归澌尽为欧阳氏所悲悼盖若惧此余技之无足恃也其所见为近道矣贩夫贾?得尺寸之珍辄攘臂而炫诸市而猗顿之家卫霍之室百物委积狼藉漫不省记充乎其赢者泊若无有也吾故曰定庵非徒今世之能言者也定庵读书喜宾客其平昔所与论诗张秦亭毛西河两君子朝夕相上下盖皆余所不逮也两君子之论既定矣其又庸予言邪吾闻定庵将入佐天子以母太夫人老日依子舍不能已又将继南陔之诗矣
周伯衡南州草序
君子之与人也先其道而後其言其人有合於道不问可知其言之有异而世所谓工拙不与焉苏子瞻称山谷文章超然独出乎万物之表予不甚喜山谷诗窃疑其言太过今而知凡古人之可传者皆超然有出於物表不以其词之工也吾年友伯衡周先生久官南州日在公私剧应中歌咏洒然尝好读左国晋魏之书唐以来文词独爱柳子厚於诗酷爱杜子美其所作多尚自然耻事雕饰不必尽工而要有会於古人之道予尝论其诗朴而秀直而雅颓唐而藴藉而其清真一气则得之子美为多初官翰苑谏垣为清秩尝手一卷既出在江湖之上无纎毫愠色数於舟车尊酒间得诗遇可与语则剧谈饮过量客以诗来者苟有一言之合即布衣羇旅憔悴之士不深计其人何如辄与之往返游好与予相磨切酬倡尤多予岁尝一再至南州以得相就为乐伯衡每执手笑曰比久不作诗子来又使我多言矣夫伯衡之见取亦岂徒以诗哉往予官比部君为给谏暇则相过即清谈必夜分乃罢既而各就外补不见七八年辛丑秋余参藩豫章伯衡为副臬王言远为藩伯宋其武少参继至陈徵君士业遽喜词人之衆也欲合序近诗而刻之为四君子豫章集予二人瞿然谢曰今谁不能诗者乃敢以四子鸣因各匿其诗不出久之士业即世吾数人先後皆散去伯衡又连有骨肉之痛貌瘁神伤他人视其诗不觉也予读之辄不能堪去二年再至而伯衡仍以事留未归相见喜且泣吾辈皆将老矣後此聚会不知何时聊记之以见我两人之相善如此若其诗後必有识之者不待予言也
佳山堂诗序
顷年槩不叙名人诗盖有所为而然一日相国易斋先生佳山堂集成命叙辞至再不可章尝受知于先生伏读永叹者累日夫诗与乐为源流古者诗作而被诸乐後世乐亡而散见诸诗大抵忧心感者其声噍以杀乐心感者其声嘽以缓怒心感者其声粗以厉敬心
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>