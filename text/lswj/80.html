<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,附录,九华集全文在线阅读,九华集全文在线下载,大玄古籍书库">
<meta name="description" content="诗文集。南宋员兴宗撰。25卷。凡诗4卷，奏议3卷，表策4卷，书启小简5卷，论2卷，记序2卷，偈子疏文1卷，《论语解》1卷，《老子解略》1卷，《西陲笔略》1卷，《绍兴采石大战始末》1卷。又附录1卷。兴宗字显道，隆州仁寿(今属四川)人，未第时读书九华山，因以自号。历官著作郎兼国史编修、实录院检讨等。本集为其孙荣祖所编，刊于宝庆三年(1227)，李心传等为序。明焦竑《国史经籍志》载为50卷。原本久佚，今本为清四库馆臣自《永乐大典》辑出，《四库全书》著录。有《四库全书珍本初集》本。李心传序称兴宗乾道间以敢言著称。">
<title>九华集_员兴宗_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">九华集</span> <br/>
          作者： <span class="inputVal" id="bkauthor">员兴宗</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]129334</span> <br/>
          说明： <span class="inputVal" id="bkdec">诗文集。南宋员兴宗撰。25卷。凡诗4卷，奏议3卷，表策4卷，书启小简5卷，论2卷，记序2卷，偈子疏文1卷，《论语解》1卷，《老子解略》1卷，《西陲笔略》1卷，《绍兴采石大战始末》1卷。又附录1卷。兴宗字显道，隆州仁寿(今属四川)人，未第时读书九华山，因以自号。历官著作郎兼国史编修、实录院检讨等。本集为其孙荣祖所编，刊于宝庆三年(1227)，李心传等为序。明焦竑《国史经籍志》载为50卷。原本久佚，今本为清四库馆臣自《永乐大典》辑出，《四库全书》著录。有《四库全书珍本初集》本。李心传序称兴宗乾道间以敢言著称。今所存奏议如《议征税疏》、《议国马疏》，涉及国计民生;《盐法之弊策》等指陈时弊;《西陲笔略》及《案敌情轮对札子》等涉及边关军政，皆可与正史相参。作者以学问淹雅闻，集中存与张栻、陆九渊往复书简多篇，皆论辩理学命题。其文亦力追韩、柳，骨力颇称峭劲。</span> <br/>
          封面： <span class="inputVal" id="bkimg">Z_18269.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]九华集
[book_author]员兴宗
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]129334
[book_dec]诗文集。南宋员兴宗撰。25卷。凡诗4卷，奏议3卷，表策4卷，书启小简5卷，论2卷，记序2卷，偈子疏文1卷，《论语解》1卷，《老子解略》1卷，《西陲笔略》1卷，《绍兴采石大战始末》1卷。又附录1卷。兴宗字显道，隆州仁寿(今属四川)人，未第时读书九华山，因以自号。历官著作郎兼国史编修、实录院检讨等。本集为其孙荣祖所编，刊于宝庆三年(1227)，李心传等为序。明焦竑《国史经籍志》载为50卷。原本久佚，今本为清四库馆臣自《永乐大典》辑出，《四库全书》著录。有《四库全书珍本初集》本。李心传序称兴宗乾道间以敢言著称。今所存奏议如《议征税疏》、《议国马疏》，涉及国计民生;《盐法之弊策》等指陈时弊;《西陲笔略》及《案敌情轮对札子》等涉及边关军政，皆可与正史相参。作者以学问淹雅闻，集中存与张栻、陆九渊往复书简多篇，皆论辩理学命题。其文亦力追韩、柳，骨力颇称峭劲。
[book_img]Z_18269.jpg


[book_title]提要
钦定四库全书　　　　　集部四
提要
九华集二十五卷　　　别集类三【宋】
【臣】等谨案九华集二十五卷附録一卷宋员兴宗撰兴宗有采石战胜録已着録其集见于焦竑国史经籍志者本五十卷乃宝庆三年其孙荣祖所编兴宗弟梦协井研李心传俱为之序明以来久佚不存今检勘永乐大典所録摭拾诠次厘为诗六卷杂文十五卷又论语解老子解畧西陲笔畧并绍兴采石大战始末各一卷而原集所载同时祭文可以互证兴宗始末者则别为一卷附之于後集中多与张栻陆九渊往复书简盖亦讲学之家然所上奏议大抵毅然抗论指陈时弊多引绳批根之言李心传序谓归附既留而垂遣?御因逐而旋召均输久废而骤复此三事皆朝廷所必行而兴宗矢笔尽言斥逐不悔则其经济气节均有实事非徒侈空谈者矣又洪括撰隶释时尝咨以汉碑数事兴宗为之考核源委具见精博今答书一通具在集中学问淹雅亦未易及虽其文力追韩柳不无锤链过甚之弊然骨力峭劲要无南渡以後冗长芜蔓之习挺然一作者也乾隆四十六年九月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
三嵎介东西蜀之间雄秀而峻极士生其中大抵庄靖笃实而文亦如之自入国朝以勋劳名节着见者代有其人至於居言语风议之官而正色不回有殒无贰使人望其风棱如与三嵎并立者则余於陈员二公为有感也盖司谏陈公纯益以正论救时於封国之始而太史员公显道以忠言辅上於乾道之际流风余韵士皆宗之然陈公之文今不尽见独封章之载书右録者仅存一二推此志也虽与日月争光可也若员公之文则传者衆矣高古简严惟陈言之务去极其所就必欲至杜韩而後止李柳而降非所愿也然余之所以重公者岂独文而已哉当公在馆学时国有大议凡掌谏诤司出纳与夫执简立柱者所不敢言而公独言之归附既留而垂遣?御因逐而旋召均输久废而骤复此三者皆上意所深向朝廷所必行而公上不负明主下不阿所好矢笔尽言囊封亟上虽斥逐致死而不悔也余尝奉诏增辑中兴以来放失旧闻因得公谏草而读之为之三复流涕不能已也然则余之所有感於公者岂独文乎哉公没垂六十年而心传猥以非才误膺招聘朅来成府访别父兄过公旧庐低回而不忍去公之孙荣祖出公遗稿示余求为之序余於公既所深慕而先大夫荷公之知又为有素因而不复辞特着其大节如此使後之生三嵎者全其所锺雄秀峻极之气庄靖笃实必如前人而後於斯文为无负尚公之志也始公未仕时屏居郡之九华山自号九华子後人因以名其文然传於世者视今书才十七盖犹有所避就既历五纪而後全书出焉公名兴宗官着作郎兼国史编修官实録院检讨官当修阜陵书时史无专官类以百司所报为准故公之言与事畧不少见今方举而重修之会有知史法者表出之云宝庆三年岁次丁亥夏四月哉生覇越五日丙辰僰道李心传序
先兄着作未第时着书州之九华山人莫见其面晚策名奉诏入馆慷慨立朝屡以论事辱上眷知视生平所学不愧不幸已矣独遗稿存耳敬出之与有志古文者共观焉弟左廸功郎成都府华阳县尉典寅梦协书

[book_title]卷一
钦定四库全书
九华集卷一　　　　　　　宋　员兴宗　撰五言古诗
和王丞絶胜亭
时序一转毂乾坤双旅亭此日即昨日春过秋峥嵘如何万象间寓我七尺形忽忆县以西远览目屡经前峰一鳌伏遥巘千螺青是穷天外胜谁托世上名翩翩佳公子语秀含余清来此集宾客溪山两锺情亭如栖烟树客乃委浪萍共此一时胜遐哉万古城长歌白云遏落日金盃倾我至将无时庶以娱瞻听三嵎此其一松柏争敷荣地灵莹骨秀不受红尘撄今朝动清兴有人踏皇扃胜絶定何如同起为苍生
游城西李氏园李仁甫谢伯坚同会席中得当字
吾生会如寄俯仰岁月荒安得无尽境寓乐穷时觞朅来古城隅露坐?石牀皎皎月在野山光映低昂诸公饮文字歌黛何由将环客者谁欤青青在吾傍此君有令质简洁韵自长一扫尘土想化作冰雪膓岁寒知几何衆木谁能霜独此抱身正有耻踰平当高度竟凛凛不以外物攘此会定清真此怀为君忘
春游分韵得雨字
疎疎来往舟续续後前雨湖光不自持春色遽如许日车忍停轮塔铃幸无语【是日无风】冲怀宇宙寛空蒙我当取
诸公饮海棠下因赋韦陶体二首
相与饮花下饮极人自歌有酒不共尽奈此春光何翻愁白日短勿厌红树多树多尚云可红落无停柯万象悬悲端归卧山之阿
雨露下泽泽衆卉含新滋彼美海外棠嫣然自繁枝枝繁不忍折与春作容姿春容无定好纷落青门道故山菖蒲花九节石上老
遗任子渊省元六首
山花乱纷葩崇兰度轻馥谓言抱正身何以堪衆目离披委丛萃万物困幽独美人寻当来纫之佩空谷平生数任李异质苦同调饥作一饱营词欲四裔照虫鱼慎勿笺皇坟可敷奥我亦玩世者畸言期久要斯人竟天游出语仍奇妙
何劳话前三俱共入不二耕耕我村田自免荆棘累因兹等用舍已作舟不系枯风掩我情零露泫我泪妙想语不周中夜兴抱膝忆昨亲蛟蜃风浪身恻恻天意增吴涛沧江渺何极君舟且勿理南首快所历何如西楼观蕉花红正滴
我有二三子文字粲彪炳一说为波臣或传近华省岂徒异荣寂又堕生灭境悬知羣物摄大类任毛頴不如洗故习长笑天地永
我兴一枯枿空此岁月度公干仍多难病亦沉绵屡象犀竟谁揽漫冲江海雾谁说官异人我才止堪簿
送李省元周辅
舟亦不肯驻人亦不肯息君有浩荡志我带憔悴色欣然别我去吾宁旅终极念昔始知子气度流辈百元佑明公孙对面想宿昔冯翁口吃吃遇子亦宾客悼往怀今兹俯见江汉窄一官家万里怅恍冻饥逼
管宁
幼安湖海士气杳秋空云远目隘九州谁识中领军真命寒栢独逸气崇兰熏超遥首阳山夫子犹二君
阮籍
我爱阮嗣宗天怀达而放理觞堕沉冥出语辄清旷驾言穷所之途穷涕亦浪伊人已真契谁谓失之荡夷庚得神超世以多岐丧
李巽岩四望楼
巽岩秘监起小楼名以四望邀同赋诗有笑楼卑之甚陋之甚当易之者仆因分韵具述李小筑之意嘲其解矣仆得登字韵
青青十二楼万瓦浮云棱居者谁氏子酒肉堆丘陵一一闲峨眉舍此不为登清梦几时回何曾舍虚凝本欲了万境竟为景所绳我友子真子士以古谊徵载书来上都结束车不胜揷架备小筑且以觞宾朋或人指之笑谓此不能宏有如短尾航又如束翅鹰团疑恋殻龟局类遭寒蝇卑卑形覆缶短短射依堋行行频壁碍倚倚难轩凭风立苦打头月坐伤横肱寒足笼拥掩炎躯甑炊蒸俯首忽见地闭目可数层何当揽星辰惟堪挂用缯君子促改办不尔陋可憎我兴听是说诸友无乃称交从二十年我能识其膺彼腹椰子大千卷贮亦曾【李渤问古德芥子如何纳须弥古德云汝唤李万卷是否汝腹如椰子大万卷着在何处渤有省士子腹有千卷书八尺之楼独不能贮其身乎览者宜一笑】体作黄冠朴言廼水云僧岂其八尺高而能碍晨兴瞻想西南北衆万皆环縆奈此归思何犹然间骞腾世好巍粉饰是态恶可惩元规尘可谢肝胆醒春冰但使居者乐勿使疑者升诸公敛戏语俄然迭嗟矜擕酒共过之牕虚纳清澄员子眼力到数来数归鹏拟乎天上人天门杳不譍为君出登赋归来伴龛灯三年京国梦一柱立不能我数无何乡神尻以为乘
平等寺
万籁久已息幽鸣竟天和川灵如有知野鸟时惊柯明月照我衣我起聊自歌无酒今可觞如此良夜何
即事
我本不即世世网以维之维之意何伤俯仰百念衰清真寓天壤诚尽复谁欺情忘物自遣深虞未忘时平生寄笔墨幽解畧自兹
述古
道浑语不枯意尽文自止思成茧抽绪涣若风行水恭惟古先民吾今亦如此谁欤章句绘碌碌寄余子
自荆入沌至鄂凡十日沌中
长芦冲短芦挽船如挽车一缕江摇天萦带千里余时焉忽断岸依依见幽居试问居者谁此地家焉如居者顾我笑官何问之愚一生宅莽苍岂觉城市娱出户舟为步入户羮为鱼田牧我有时牛羊与之俱但愿秔稻丰俯仰无所须山河总白日城市仍丘墟我兴愧其言劳生叹囚拘因笑永民鼠人大长狙狙
送校理梁同年子辅守彭门
衆万欣有托我兴渺无依轲雄去则久道论何其衰味薄成抱恶时趋化心低岂谓杳莽中有子相嬉嬉君乃柏下苓我乃松间丝河关两值遇绸缪竟天姿直我我即敬晓我我自思如何万里舟忽去不可维频变觉情易人远中自移持杯动孤影秋风又凄其去日悬几许重来傍衰迟浑浑皓首交愿言固来兹
送关国録守简州
生世事忧喜扰扰合与分合即海上鸥分乃风中云分合悬有定谁能预戚忻心空等行脚得酒且策勲念昔求见子相看每相羣夤缘再值遇天南话乡枌朝声并屋喧夜饮竟面醺我遇不易振但知祖皇坟君言时作我神机谢耡耘如何日蹙唧蹙唧向我云自来越上吟五别西山芹缅然动中怀羁心为之焚辞殚起後虑往勇稽前闻归思溢浩浩江流泛沄沄君鞭先我着我其敢後君蜀远谁肯顾万里乘华勋国恩自丘山彼此当勤勤况复坐红日椒桂来奇芬人生行乐尔妙寄穷天垠却写分外虑太空鼓蝇蚊君行不作痴我将理吾军渐营卓锥地遗书收放纷故家通社腊与子同朝曛斯言不自领请移北山文
宜宾别杨同年
江行骇湍涛文字无暇寻满听舟人歌胷中垢秽侵宜宾夷獠乡系缆日欲沉仓卒拜年契外堂闻韶音鸡肥为予烹酒美亦共斟语笑不知夕蟾蜍满衣襟首陈兵战谋西北敌可擒次论月蚀诗独采仝愈心未憎轻簿走窃誉希山林儒学规矩奇约绳固所钦誓将革愚鲁庶异柴与参会浅别又长情重愁愈深愿终保壮节勿作涧松吟天子思太平此非久滞淫
哭待制许先生
平生一灵台机智得深屏出使星移天归朝月生岭上书肺肝露不事颊舌逞事状严历历九原忽苏醒
梦邴徵君
岁庚午四月余梦明而晳者谓曰子知我乎我原也余与之言其人有林下风气余辞盖尘矣觉而思之超远之士无所谓原者意原乃三国之秀邴徵君乎何自而梦我也昔斯人不屈於曹公顾屈梦於我哉无乃亦有以知我欤
我梦穷跻攀滑滑泥掩胯我自摩天岭而转风木榭有客冠甚峩见之惊已乍邴姓原其名风流蔑曹谢宾我复坐我丰草殊可藉英言有深吐微论亦高驾与原濶千禩待我仍管华【华歆管宁及原为三龙相友善】斯人竟天游神尻不暂卸愿言赴汗漫同予观物化
题山月水月二亭
山月水月特庵喻子生平所钓而游坐而息者也喻死矣而亭日虚吾前过之烟草萋迷即有追贤悼往之念今复来此因赋是诗以留亭上庶以代相挽之章也
山月照我形水月澡我神对月泪已波尚想亭之人高怀寓玄照清晤逃时纷老我竟谁怜岁月空峥嵘寒光注夜夜琼树舒冥冥而子於是间逸抱回天真我时走浩荡乾坤渺虚营文字挂衆陋一纵不可循子起笑谓言世念违红尘忘言亦忘默第饮千盃醇藉我月下草枕我亭边云游将蹑天去寸步逶迤亲故人今何许白日仍西倾悼往迹已迈趋交意弥屯尚尔一径迷烟草空亭亭何当三千秋归鹤惊四邻
挽二叔通直
知公经术富少小足奇尚堂堂兰茁芽愿言契新赏萧条度风霜汴西鞍马上暂行几羊肠世路蛛自网緑衣一秋荷而能脱尘鞅圣言得微奥理明词亦畅有文不带酸余味甚熊掌其中殆天全识解自超旷事佛当晚年精神着内朗禅谈水月澄逸韵天风爽我昔尚童子门戟过双敞而公见之喜单辞幸相广励我多苦心寒庖对珍享山花草然然胡为岁月往瑞兰期远揷庶以慰黄壤
州以隆名诚盛事也父老欢喜一词仆亦感且慰因赋诗以志其盛
青峰高隆隆赤县垂世世俯仰或百年兴衰寄一字有人纪国勲今日起天意父老欢不彻衢歌传盛事
咏鷄头
桃李妍衆目取次红緑揷练练湖中姿佳菓须作铁名字胜且高意亦仿鷄舌黧面君莫侮满腹珠玑列昔者灵沼会赋就苏子辙只今风味远是说非密说
咏蛤蜊
君起西南思为予叠前篇我兴乐东南珍烹口同然佳哉有蛤氏商略依舜泉【舜泉事见山谷诗】马刀形则古瓦屋虫能天【蛤蜊大名马刀小名瓦屋】入手意便韵况余谢荤羶何必逢麴车为君口流涎
咏江鳐
鲜鲜眼中瑶玉柱出珍抱吾家天万里识君恨不早擕来定雪儿中膏非外槁不知何物尤醉脸兹一扫平生珠为邻冰盘仗幽讨或言比丹荔同传韩非老【东坡云有如江鳐斫玉柱所谓韩非老子同传也】

[book_title]卷二
钦定四库全书
九华集卷二　　　　　　宋　员兴宗　撰七言古诗
贺雨【并引】
若岁大旱用汝作霖雨乃人君命相之辞提刑显谟自西蜀使华慨念斯民忧於久旱炷香祝天不崇朝获甘雨蜀路生齿乐意具足与前贤若归一揆目击盛事因赋古体以纪盛德
岁若大旱作霖雨祷而雨兮旱不苦诚之一字与天参往古圣贤珍此语岁星在蜀二十年触处丰登多黍稌世不少惜蹂践之枉使宝稼弃如土况复纵恣相凭凌气焰熏天遽如许三纲五常沦且斁以故伤和逢瘅怒旱魃为灾炽袢暑扑鹿阳乌乘九数火云釡甑蒸肉山不奈炎官云我所公方忧民心瘉瘉扫除热瘴还清楚却忆曾侍玉帝旁授以金科行按部办狱更过顔鲁公一路传呼御史雨不闻匹妇且衘寃西蜀向安谁敢侮和以致祥应止止喜见太平旧官府肃时若是号休徵甘泽沾霈来以叙石燕漫飞商羊舞穴处那能问狐鼠巫觋罢散鼔笛闲龙德欲归江海去为言西成祀田祖饱食不骄民乐聚昔何戚嗟今怡悦力回造化公为主濯濯厥灵玉不焚伊格皇天归宰辅焰焰无若雨反风爕理隂阳且封鲁御灾扞患世亦希可但明时继前古愿言霖雨思贤佐镌入坚珉作诗谱
游汉嘉明月湖次宇文子重韵
君不见天台贺季真监湖一曲光泠泠又不见钱塘林处士西湖千载成高名千顷菰蒲抺岸白几树寒梅踈影横呼吸湖光映湖緑两公便谓得此生吾僚胸次本丘壑中有林贺之高情银盘夜色清镜动便欲邀汝成三人旋喜巨罗金在眼肯议仙桂来无根前时六浊皆运出招此不夜归重城未蒙濡沬到恶客先苦诗句来缤纷思君对洗同一静大胜狂歌归四明
紫云洞
府判李文於先大夫祠堂之侧因紫云盘其上乃作洞焉诸公赋诗皆瑞紫云多以列仙之异言之愚谓跨鳌先生忠谊不没者也有以瑞其後紫云盖有托乎府判又能世其家且大之吾儒之喜颂者也即为赋此
君不见茂州长史文章翁生平姓字悬天东英言撼帝帝不从建隆以来无此忠今焉栖神寓玄躬道在翳嘶峰外之高峰是间真趣排天胸指顾可了荆岱嵩迩年秋练春光融离离渡汉舒溟蒙状殊宋车非越龙【兵志宋云如车越云如龙】亦非石壁浮青红望之云远讨其踪类风飘烟欺雾浓【梁简文赋紫云诗云金风飘素烟】直排阊阖贯紫宫父老语我昭我聋疑是先生不掩之精雄自尔支拄琼崖中要把英爽飞摩空有如韩王结襦腾腾化异气【魏公试进士是日五色成云】亦如卫生食昴叠叠欺长虹诚於斯民有愿力此段奇特将无同先生英名无有尽乃云无心洞无穷或云砻凿发天秘不知的的胜事符阿戎劝君不必崑阆通五云之祥由李宗【尹喜望紫云下得李耳】君家种义昭玄穹可隶黄字驱青童扫洒愿勿俗子容斗酒为嗔王无功【仆自拟绩】
瑞芝
知郡李文招宾友於洞之侧饮未既有童来前曰适得异草丹其盖玉其枝童不名其何物也余顾笑曰芝也分干异本是应奇祥盖宗祀享答之严积猷德耀之及於是乎见之诚不常有之物也岂其大门之庆乎会人有酒乃缀数语以贺明日足是章以志山中盛
事云
君不见翳嘶路转重行行玉几有洞含余清跨鳌栖魂正尔所合?万古遗忠名洞口云腾紫羃羃洞外草茁朱英英从来精爽自难没地不爱宝天敷荣嘉祥一书世则瑞而况君家二者并请原昨日盃酒事公子沃客金盃倾有童有童跪再拜云得异本由天成主人于于衆客笑春入四座欢纵横夜如何其不忍去翦烛细看枝琼琼有同魏县玉三干大似汉宫金九茎岩间义气埋不得宛转再露乾坤情公子世猷亦有相他山之石何由生愿言勿隐东郭几稳出卧护南阳城天边瑞盖两旌节我相公子非癯卿
歌两淮【并引】
事以诗叙者唐人累累有焉然有之而工工之而传惟少陵乐天二氏乃已也盖少陵以严乐天以详两公於事皆工於道达事然矣语未尝不然则人之从之亦信乎其然也呜呼风雅数变体厚语极至此可谓难哉吾蜀虞公常援尺箠笞敌两淮之上敌愤以死此事旷古今一快者宾客欲表着铺张而绪言之其当取杜乎当用白也吾无适而偏废矣虽然吾非其人也勉赋悲两淮一首
君不见北风吹淮风浪黑铁马千羣凝一色当时庙论孰经济将相无言潜动魄或云南纪当何忧今代诸葛身姓刘陛下唤取守淮甸彼有胜算踰干矛登时诏语从天坠汜为先锋錡制置并遣健士付阿权等是两淮兵马地岂期将溃兵川流翻手忽忽无十州前时冠劒错准拟此事吐口贻人羞幸哉天祸不终极至尊避殿忧思集枢臣督战侍臣谋上则倚公参赞职征鞍此日去皇皇所过骑士多羸伤不见何人出声鼓意气但见十十五五坐路傍公趣下马询衆语衆共来前致辞苦平时节使驱为奴逐逐无聊战无主而今侧身堕两失官骑已亡难再得诚令军政日月悬我有微躯人不惜公闻瑟缩涕澘然汝曹寄命真可怜朝今清明万乘圣权已殛死家南迁若等是行能奋死朝建勲名暮朱紫官今付我诰如山节使察使皆在此军家闻此逐蹄轮喜气酣酣如遇春当时战死身昧昧今日分付当其人兵官来见同听命适有时张王戴盛分麾列伍摆布毕髣髴平戎万全阵斯须望敌来何多千里断岸皆遮逻天低野旷笳鼓咽衆寡不敌将奈何是时仲冬日建丑【初八】羣雄争先莫肯後濯缨刑马震天地焰焰兵威古无有旋见飞台天様齐黄盖团团傍赤旗指挥渡河在顷刻我默战义人安知公呼时俊腾口说汝每四方闻胆决只今战态作儿女便恐汝名从此歇长啸激俊挥戈回万斧并下声如雷十舟先粉百舟败连艟接舰成飞埃嗟敌初来何草草一夕崩摧如电扫命踰破竹青离离血溃江流红杲杲明朝北阵更奔波坐料强敌成蹉跎【十一月初九日】堤防更藉盛新力为我往护杨林河运去一朝同覆水敌再渡江终送死射人射将数不彻何况更问舟中指移时巉天送哭喧弃舟而遁舟自焚公命火攻列火伞船焦檝烂无逃门敌愁惊心疑鹤唳十步回头九堕泪又疑官军尾其衆清野数州无食地衆残北顾心悠悠金亮更欲抵死留放言京口少备者曷若举兵由润州大将显忠来是日执杖升阶光照席公先劳苦甚生平遂借百舟如过鷁迤逦仲冬日十二旅食无烟寝无寐公来督府见相公便及瓜洲防拓事督视推公胆有余此事岂忍他人徂昨来兵试威万万别遣诸将无乃迂公仍禀命侵星过或传铁骑金山破淮西万姓舍惟烟淮东居民泪潜堕公摆吴艟异水嬉势压海浸倾天维一见使敌无可奈再见使敌心骨悲敌亡傲兀犹不悟尚呼达官招万户岁云暮矣无北归我所思兮决南渡达官再拜乞徐徐波浪驾天千文余比前采石三倍恶主其急我吾其鱼金亮尚嫉忠言丑快劔垂垂拟其首只今速渡汝得活不尔爱身身在否万户相顾归相言慓悍难容血面论北人项领不易保如此郎主何足存此夜踈星江泪湿敌将一一弯弓入御寨三重侍卫郎对面公然如不识帐中方嬖花不如帐外忽飞金仆姑投哀赊死身困苦软语不类平时麤骨肉披离头万里魂飞却作他乡鬼杀气漫天烟草迷不归州絶风尘起【北归敌讹为不归州】君不见昔日秦魏之兵扼上流阿坚阿瞒皆老谋淝水血腥赤壁溃两豪一蹷泯默至死休况我中都往颓促千古丧师无此酷沉寃万衆衘已久合沓天心宜下烛三十年飞战马尘支吾多用豪杰人但传凶势时未减不见度外加经纶须信更生无尽福高价属公勲誉逐不费两淮千斛水一洗万古乾坤辱近来分陕从天阙悬解西民愁百结三军鼎鼎礼意浓七兵堂堂恩数絶行并咸秦脉络通更遣诸将图山东为君再赋洗兵马下客敢继唐诗翁
永嘉水【并引】
韩退之陆浑山火诗变体奇澁之尤者千古之絶唱也并用其韵效之赋永嘉水一首以呈同舍监丞郑丈盖丙戌水灾曲折得之於郑也
郑侯兴言水于温厥灾茫昧数莫源于时顽秋後中元淫虹曳曳妖晕喷夜星不呈墨微垣郁律撼怒排天根摆磨杂岳涛飞轩豁惊瞥悚势荡浑凶飓埽寛震虚垠瀿倾渎裂轴转坤腷膞万马来声喧衆鼔骇骇阗箎埙湠漫沏送无回沄隂旄威纛空飞骞婴鲐漂沛趋冥门带不不属隳巾褌啾呶直上声天寃元驱鬼绁俱奔奔肉不拥掩张髀臀母识子死翁号孙凌耶厉耶千山髠而况下数鷄鼠豚泞淖飞溅疑翻盆岸津水溽沸鵰猿目材耳井其能存我知其端义可援无乃水伯真少恩翘翘抉抉凶凌屯手擘三山巨灵翻大沤幕岛丛旗?天吴不仁闪双湲主张龙孽龟鱼鼋牙眼怖鰐翼厉鲲唅呀摆掉齿腭反禹手不胼息两跟四载难乘驻厥轓汉家循河昔垫昏侧身以蔽太守尊淛东之东孰于藩赤子鱼头浸莫言帝阶修修辟重阍媕娿欺天树幽怨沉家十万忍不论谁欤广骚些其魂幸哉皇明煦朝暾罗金走帛恩丘园我咨温人为周爰河魁之应颠崑仑嗟嗟奚自理不烦常盘喜鲜口吐吞剜元剔鬛命蜿蜿毫髪不备唏空飱以是眩客诏後昆帝敕海若浇愁痕自今起仁略炮燔纵彼川泳鳞鳍掀物不暴殄帝所敦永嘉于于福以蕃呜呼愈也惟戒焚我则解摘哀穷樊其亦灭愧心可扪
游九顶清音亭次宇文子重韵
君不见昔贤声名渺云边追慕茫茫千百载东山遗墨不尘埃南海碑辞尚光彩是公胸怀冰镜清当时玉署厌残更惟余清梦到古寺因为亭宇加修名亭边古洞可治易何必竹溪师六逸清音不断山不磨人间衮衮成今昔往日中都朋党兴贤者皆思御李膺元佑谏纸今最重此亭返不蒙知音我闻胶西黄楼宾主列赋就价喧君弟辙彼楼虽已?幽都名号犹为人记别
菜食
东坡谓竹为君鲁直谓棕栮为君仆以菜为君盖不钦其味钦其德也食之者无後悔不谓之君可乎
员子一寒世无有爱簇生盘如爱酒菠薐铁甲几戟唇老苋绯裳公染口骈头攒玉春试笋搯指探金暮翻韮达官堂馔化沟坑我诵菜君人解否
酬新安仁孝主簿
汴水奔流天子都海涵百谷来羣儒黑笠白袍纷盈衢清才落笔各有徒人人怀矛戈戟殳文阵未战磨以须我方整旅备不虞坐惊絷微党援孤闻君烈烈真丈夫外视宫室呈廉隅於时委身愿投壶亦既见止心则愉聨翩折趐同嗟吁奈何西归不得俱地远天高成异区尺书相问药困痡继之诗句非常模字妙羲献堪仆奴幽怀感深长郁纡鱼目安可酬骊珠古今穷达犹摴蒱慎无致意荣且枯六经且务评精麤一朝良媒聘闾娵神房山馆魁衆妺
哭友人故校书王君夷仲
天台揷天天一色先生乃在山之侧拥书万卷日逍遥户外絶无尘土客自迹诗书分战塲垂垂六甲皆科郎治言说尽万物理亦有苦语原天荒保宁之军愤苛取大夫回回军吏苦公来约束仗忠信健儿三千胆如鼠倦游俯仰栖瀛洲吏非散仙矧肯留金门间作林下语对之使我销百忧人皆病心公病膝归卧轻舟江月夕君不见书劔只今谁访君灵鹫萧萧墓三尺
赠吕德璋道人【并引】
三嵎古异士栖息之地道陵叔皮尔朱之流其故迹在吾乡者几见之矣东州吕德璋道人其人质以粹其言敦以简访幽寻於三嵎之顶傥可以见吾所不见者乎德璋颇能诗有人伦之鉴且赵侯毅夫客也因赋一篇以赠之
世网连天天地窄君廼对人眼青白口占道论余五千身往仙山寻八百赵侯精灵足诗态员子慙愧今词伯不须对月人自三他年共作沧浪客【谓予及吕赵】
别眉山源上人
我生喜际招提客欲宜沤幻了尘色偶然挥斥仍六极无相光中岂南北上人得我慰寂寞相与含笑了一默生死夺机无瞬息禅谈鹘落霜後翼中间鹄鹄露白黑我欲角角急不得终朝为子写胸臆回首江山忘乡国相看一梦非空质山风吹衣马去枥君不见九华虽堕名利塲逢人也解吞荆棘
赠云上人【并引】
中岩印公元发空门友也诗言森秀羣衲未见其比虽遭奇祸化为异物然残章断句当与一世共秘不当与万物共尽也每深念之涕泪不已昨日玉津上人云公擕诗见过颇有中岩风气审询之即从印公游者因作一篇酬云以见老仆志今怀昔之念殷殷如此
君不见昔日中岩印元发声名?县何煌煌层冰莹骨语秀静松风入齿诗清狂有时健笔赋岩石天地万象随低昂儒流稽首颂舌相往往谓带花木香自从别我无消息江鰐无情江浪黑至今夹岸枫林青岁老迷魂招不得古来英才多薄命杳杳湘潭丝五色世间妙质便恐无使我哀吟纒八极岂料嘉川余旧游云来云来开我愁时吐芳鲜恣吞嚼软语髣髴从汤休劳生乾坤我已倦饮半一啸沧浪舟三峨聨子憩寂寞下视华屋皆山丘
挽喻夫人
太丘落日东郊昏兰风桂露啼幽痕年周九十笑语温冲头雪矣花仍存仙裾拂拂始倚门扶挟何必烦诸孙二鶵前起慰心魂喻宗老人五院尊衆口咽矣遍地恩柔则之余六四坤

[book_title]卷三
钦定四库全书
九华集卷三　　　　　　宋　员兴宗　撰五言律诗
送崔子渊登第西归
少日家邻社生年说二崔诸孙接高第吾子更长才意逐归鸿急身疑社燕回再逢却持酒同上望乡台
春日过僧舍
青春了无事挈客上伽蓝遥指翠微树来寻尊者庵不须谈九九何必论三三且坐吃茶去留禅明日参
海波
上妙空王殿灵神不敢窥乾坤捧兜率日月遶须弥八柱真如宰三山自不奇海鲸吞巨浪只要十分诗
秋兴
商君宁暂驻日毂不停翻白鸟归何处黄花又一番异乡曾蝶梦今日伴鳌山幽事仍关目岩云相对还
挽喻朝奉
九十老生涯绯衣落照斜长安三度客蜀县半庭花饭素匙抄雪麻头韈带沙秋风空色相飞入梵王家
挽夔路帅韩徽猷
先声一鹗天万点蜀山悬天子留英阁君王问进贤玉书遗二册金马独三年胄子文书活花间愧管弦敌舫浪花翻瞿塘动暗关君因汉戈甲守固蜀江山轸域澧渝接楼船灧澦闲如何宁邑事不属迩臣删若试迁都策山东自不灰政刑仍玉雪议论亦风雷瑞竹双光断灵襟一梦摧而今夔子国庙貌日悠哉
挽待制许先生
尚忆西方守输忠北斗边疲氓千里裕破竈万家烟桃李不言处虎狼今满?传闻澈泉泪半在蜀南偏宣室来何暮都门价已喧皂囊说二六白髪任三千国老躬为地羣飞哭刺天门扃许见否真气閟元泉卫幕昔年开西英续续来诸公参牧政愧我忝书台往事风流尽於今志念灰侯芭万感集空抱报恩顋
哭刘夷叔
迥迥江湖兴乾坤堕渺茫近传行在信为报故人亡莲社今谁继诗坛竟不昌无家成句法伫立泣斜阳何人言旷远吾子了希微幸有青云志如何白骨归空江流蜀恨哀鴈帖云飞若个情亲者沧洲有愿违
哭黄省元贡
故国地灵处人文天意深公从扪膝子句亦掉头吟白雪双歌断归云无路寻祈招浑简远我念正愔愔惜昔豺狼路喧卑燕雀羣谁欤非楚咻何者避秦人黄卷中如律青云断後尘幼安湖海趣百世不荆榛【此一章言公不媚妩可尚也方秦氏用事趋者如燕雀公未尝以点墨遗之颇有幼安弃孟德之意此避秦者也】
挽范通直【才叔之父】
羁游不记春书劔老风尘为问长头事无踰四乳人青衫经济念白髪苦吟身尚想忠文旧天涯泪满巾
七言律诗
夀虞丞相
今年辅相得真儒和气融融庆历初一柱擎天隆庙社三边无地着兵车功名入手归谈笑操畧随时自卷舒万岁千秋臣主愿未饶两纪说中书
敬捧仙家九醖觞试将窥管述铅黄功名采石乾坤大议论襄城日月长收拾元勲归鼎鼐扶持公道起膏梁敌人正尔咨年貌莫放青青鬓染霜
海上三神絶地维巨鳌移着劔峰西山高自昔翔鸾凤人杰於今拔象犀梦说已知箕尾近生申还与岳嵩齐他年要作封留地便觉峨眉气象低
命圭相印锡元勲天子龙飞第八春昨夜老人推甲子明朝宝牒换庚寅壶中日月胚胎久掌上乾坤把握新二十四年黄合様坐看霜雪到松筠
中使传声出禁闱晓庭乌鹊遶檐飞天香暗度金虬暖诏墨遥迎彩凤归四海每年歌咏满两宫传贺古今稀殷勤更有南星极长伴文昌拱太微
三边骑火照桃林髀骨浑惊岁月深衮绣东征非有意衣冠南渡不甘心人皆稳步金悬印公为捐躯雪满簪将相勲名千古事试将全传细推寻
吐握勤劳只自卑人希宾退欲归时一编灯火重帘静万里关河梦枕欹周召成名须保义萧曹何事尽规随维新造化今将始鱼跃鸢飞物物宜
千龄期运到如今古佛更生愿力深鼎铸万方陶冶地灯传一点圣贤心全机径度曹溪水大地同沾傅野霖从此不须忧岁旱桑麻处处树隂隂
黄道初开御幄新山呼动地听丝纶人间喜见新丞相江上犹呼旧舍人此事十年争屈指於今四海在洪钧调元别有无边手付与江山自在春
冠裳初集大明宫祗倚堂堂庙柱雄门外问年惊潞国阵前克敌记莱公肯穿豹尾趋南极羣向螭头拜下风转物工夫浑不动折冲端在笑谈中
凌烟漫说古丹青玉立堂堂耸大庭仗内留班隆体貌端门扈从看仪形槐隂匝地中书静榆塞无忧外户扃乞与八荒安稳地河沙一一是修龄
此生恩地更何之教育偏深未第时举世尽知牛马走从公看到凤凰池应怜弱质含春浅岂是阳和变杏迟愿上君臣千万夀白头东阁赋新诗
次韵送邓祭酒
雪态垂垂鬓两边官身底事厌蓬旋秋风蓴鱠归张子春草池塘赋惠连诗卷清思出冰玉扁舟活计任湖天南山得去初心遂冷笑襄阳孟浩然
欲去未去重湖边赠公一言公即旋念无三径作陶令好继七人追少连官路行持荷叶槖清罇且趁菊花天悬知投老护四印到处南綦心嗒然
我家西土官南边学省愁卧思言旋羡公散吏一龙小去卜真隐三龟连【公得小龙为玉隆散吏将寓居衢之城三龟者衢之城下三山相连如龟者也公前此得部刺史上欲优公而心倦行故以云也】贤哉复有大夫叹倦矣羞题刺史天作恼岷峨限牛斗梦魂相值意翛然
去去不忧豺虎边阳关几作絮飞旋挥金将对父老语锄豆勿遣根株连闭目时教风扫地沉心大似水涵天西湖淡粧君念否十客何时十指然【时送公凡十客会湘上】知郡前日见过顾念雨霪不止盖苖而未穟频雨者嘉生之祥也继此真可以止矣因赋二篇拜呈
东田水决西田流十日雨汁少日休勿厌唾金夜缕缕准拟炊玉秋浮浮我欣清肠免牛吼坐快赤子非鱼头社鬼豚蹄政浪得使君端是监河侯
欲堕之雨天垂垂三山容态无定姿陇边风回香作饵头上云黑疑催诗粘壁蜗牛心得计沸天蚊豹口何施请占锦绣纹开後勿把琉璃锺自持
用子文韵呈李参议彦泽
行殿青冥天尽头草间秪解老伊周中吴谁命虎牙将重赵几成牛後羞君去忘家勿忘国我悲非劔亦非缑动容乞予功名地不作西南斗様州
驱车翻盖电非追有客有客公门驰双鸿西至一书堕五马南边三峡迟况值神倾意豁士无愁岁暮日斜时
张眸指注话乡国为说两川犹漏巵
贺阳帅
使节西来快旧游淳和一洗蜀鹃愁文章星斗三千帙号令风雷六十州北地竚瞻司马相南夷秪畏卧龙侯顾君翻出调元手万亿春兮万亿秋
西掖北门明辩余道家岂与法家殊父为鸿渐子鹏举兄是龙驹弟凤雏金版六?回地轴玉衡七政总天枢谁知左相兵刑外草就歌诗颂有虞
云安赠张殿直
旅愁不放上双眉倚杖长吟李杜诗虎胆狼心须畏伏凤肌鹤骨恣诙奇章非索海无成日句想穿天有得时珍重公孙才力健着鞭努力看追随
送张郎中出守潼川
亭筑休休未作难晚因观物遂观澜不賖日月沾新渥肯对星辰恋旧官龟策幽幽余处索牛头衮衮静中看杜鹃口血老臣泪勿信东川甫也叹
与利州守
一襟和气敌春阳教本寛仁镇益昌未问禁中留召毕且欣劔外得龚黄奔驰蜀道三千远控制秦关百二强况是太平今有象边城处处乐耕桑
劔关云栈蜀西头分在平川最上流五百里中为甸服一千年里作贤侯城乌想尔齐师遁边马从他魏使愁燕寝凝香无所事姓名料想覆金瓯
夙称无尽老先生况复郷贤继踵荣和气四时调玉烛德辉千里照金城羣歌太守来何暮细数长安去几程仰察帝心应有在时分台曜近周京
和何知郡子文跨鳌观灯
山中胜践蜀中稀炯炯鳌头吐火齐【珠名也光照寻文一音剂亦本音】牛斗下流明夜径蟾轮飞窟堕山西诸公泛泛千觞稳我梦蘧蘧一蝶迷异日端门千仗散也能拥首听朝鷄
送喻志夫登第西归
羡翁诗礼饱丘园况有诸孙名义传得雨蛟龙势逐逐接翰鳬凤声聨聨灵明入地含一笑痴客问天今九年合沓高名吉人後会题影响叠前篇
游西林寺
寺外青骢拥月题寺中笑语逐云低不知春色老不老来访禅林西复西心地虚明檐外竹舌声长广眼前溪幽寻寓我清凉境何必羁愁念故栖
游湖【并引】
三日前约湖上之游休日微雨诸公倦出独礼部仁甫兄勇往诸公继之是日晚晴乐甚此虽陈迹亦一段奇特也分韵得蒙字
湖光无碍雨溟蒙且任兰桡去路通珍重羣仙三日约忍教春色二分空人言羁思鸥前破天遣清樽我辈同笑指城闉倦归思晚晴对起舞雩风
夀李巽岩
乌衣巷陌尽清闲鸾鹤飘然任往还九棘三槐前鲁国一椿五桂老燕山姓名玉笈琅函上班次珠宫贝阙间数百年来传洛学尽从尹喜望秦关
夀张母
楚玉骚头云锦裳天然智术自成章仙娥宫里香风远慈姥岩前慧日长良夜北隂循轨革清秋西母荐壶觞愿言桐桂皆萧吕叶数宏开八九行

[book_title]卷四
钦定四库全书
九华集卷四　　　　　　宋　员兴宗　撰五言絶句
六月初雨中渡西湖因至道人庵烧佛香略憇灵隐与乡僧同啜茶乘晚以归
猎猎风欹袖垂垂雨打船最怜荷似屋不障水如天溪头断续雨松下送迎僧世境不到处心融意自澄久困尘埃梦暂随香火缘栖鸦急残照我亦踏归船
燕居
今我非故我行禅坐亦禅送风当八面一鉢老三川新滩险恶不可前遂出乘滩下舟作诗送滩上舟
水面数千里赖公托此身如何阻恶滩与我为参辰
代舟答
我实假衆力送君游蛮荆滩危不可前徒有济川名
再送舟
公非不通险任重载者浅此去荷责轻又得先归便
舟再答
此去责虽轻恐为商贾资细瓷枉压我使我成徇私
木樨花二首
承露珠微微弄态金浅浅秋风一披拂清意忽作远山空花更幽日透香自永只欠欹月梅同汝弄疎影
和何知郡子文冬日即事
甲观吾何事丁年岁又周霜余一尊在梅过百花羞
七言絶句
上许大卿
因嗟零落栖迟客旧注聱牙诘屈书脚踏红尘愧泉石身无清梦到蓬壶
晴雾青冥马首来道逢双剑倚天开北轩赋就含经纬斗觉灵光气象推
病中春尽言怀
万象无涯春有涯愁肠几逐梦魂賖解吟整整堂堂句胜看红红白白花
往省陇阡遭雨有感
村烟渐稀村径失山雨或过山花泣此身浩浩几转蓬此口离离当挂壁
走笔送王省干
秦树青冥马首来路逢双剑倚天开江山细入骚人眼好带诗囊古锦回
遣兴十首
好在青山成独往无端赤县拥清曹会须披草对田叟岂问无豪即易高
闭门不出我何为词之洽矣昌其诗暗边沈谢可摸索高处曹刘任指挥
月鍜便驱诗入社年侵何赖酒为徒而今便作顾夫子白绢搭头闲着书
丈到黄初扫地无我辈乃欲窥唐虞崇崇笔塜遽如许刼刼饥坑有是夫
草色当堦绿渐侵我观物化岂无心风轩纳絮春无赖雨屋关愁夜不禁
墙外遥峯列黛眉堂开尚友好栖迟且栽筠筱成千个与管烟霞当一司
手弄茶月玉川子肠入诗星贾浪仙寒吟苦饮息万动两公等是区中贤
陕府东郊魏仲先曾言无事小神仙而今懒残浑到我去子百年仍着鞭
一秋病暑暑才退终日倦书书不翻生怕朝衫夸若若且容居士号闲闲
舍南百尺树骇緑篱外一梢梅破春不须访我伶俜事尽有幽花料理人
题岘山图
樽俎当年缓带公山月自高亭自远荣荣枯枯几晋余世外蓬莱忽清浅
题灞桥图
百篇醉倒长安市古今只数骑鲸李何事骑驴踏玉沙诗叟一寒乃如此
春事已深终日坐忘有感
静中我不记吾谁户外春摇百卉腓何处圣贤留个个勿喧孔老竞师师
江头送别
别语离离风作恶羁情滚滚江何尽石头路滑好一驱入境迟公提正令
乙夜览奏天震动甲科除郎君等闲玉堂再至不小却语边勿惜鬓毛斑
白云洞
我有孤心寓白云白云起处自心亲白衣苍狗今休问且伴研朱点易人
归岩无定出无心过客从何议浅深只欠太湖三万顷吞空不许世尘侵
石照
吴中市井汉淮阴落拓钱郎用意深希世异人人不识却因顽石遂知音
题普慈官舍竹轩
一生悯悯寄儒冠客路羇愁特地寒拟倩幽梅当供给旋添疎竹报平安
虎丘生公说法堂
折天一径入林幽乱石牙牙蹲虎丘不为生公夜点首世间般若自头头
赠金山老
一铃自语风薄林千涛夜涌月翻金寺内何人口生醭阿师政尔息深深
距西湖五里至白塔院名蓝连五六最幽絶云
清流汨汨树斜斜胜地金山底处家总是光明拳下路任人击竹笑桃花
偶经西湖林逋故宅四圣观见旁畜野鹤立草径对之萧然有怀
未分幽容相料理只缘老子合婆娑此中琢句出氷玉曾吸湖光奈尔何
霜草深披野径开幽情端有鹤相媒笔椽拟欲题三尺悔欠一龟行李来
再往上竺游渡西湖忽晴忽雨凄然有感
湖头接城城满烟湖尾乱树昏连连从前触境关心事万里桥边家可怜
乍浓乍散後前雨相笑相迎来往舟四山眩转我作恶不惯长湖生许愁
游凌云寺
半日缘云看九峯江狂树怪满双瞳可怜玉磬僧廊下未奏一声郊庙中
射潮
望中劈箭度轻篙谁省侬家意气豪潮落潮生不关汝三吴是处有风涛
秋中再至西湖荷花半残凄然有後时之叹纵步投夜归城中
未暇鸥前弄清泚都缘帽底踏黄埃荷花净尽有底急不待商量细细开
禁当芳意忽蝉噪张主客愁惟鴈声赖有清沂舞雩态湖穷却与月同行
送王检讨年丈以足疾辞归天台
孤心琳宇事无事再拜玉门山上山重至玉堂合小却好抽金匮为重删
天台真人分天章曾为诗翁扫粃糠公过故山忽呼出物从衆昧视荒荒
幽情不作宦情薄衆足羣知尊足存收拾青鞋聊示病踏鲲却遍水云村
李太白古风高奇或曰能促为竹枝歌体何如戏促李歌为数章
黄河溟溟日落海逝川流光不相待春容去我秋髪衰拟欲餐霞驻光彩
天津三月桃与李朝能断肠暮流水緑珠黄犬悲相续何如湖海鸱夷子
郢客遗音飞上天谁歌此曲谁为传但闻色声纷唱和使我默叹心凄然
郑客入关行未已逢人见谓祖龙死秦人竟去无来踪千载桃源隔流水
隆州
有客张陵曾寓此仙乎仙乎生实死鸿名制作往事空盛蹟今应颂天子
笑杀丹渊吐语轻山城都不似川城不知禁路春风透几放溪山照眼明
衆山环环万山过骈首三峯当道卧鬭分蛇鼠旧何人绘入麒麟今几个
语我冯公有味哉巨灵恰续断鳌回从今东道君公贵免唤西州市令来
赠休上人
碧眼不输岩下电清诗迸出陇头泷何须更下牢关铁出没无心月在江【休善行草故云牢关铁】
挽归颍川喻夫人
夫人不讶容髪暮八十解将盃酒度不见岁寒今浩亭花开花落悲行路

[book_title]卷五
<集部,别集类,南宋建炎至德佑,九华集>
钦定四库全书
九华集卷五　　　　　　宋　员兴宗　撰奏议
上皇帝书
乾道五年四月十八日左宣议郎秘书省校书郎兼国史院编修官臣员某谨斋戒裁书昧万死百拜献於皇帝陛下臣闻圣人感人心而天下和平盖人心不感则离离则天下之不和不平者将应之矣人心之感不感圣人初不间乎内外也以信示人无人不信以惠怀人无人不怀使天下毕信毕怀是之谓德感也恭惟祖宗建置社稷余二百年永永传不替之象独非有以德感人者乎此不可不稽也臣愚不佞待罪三馆向者丙戌之秋尝入建请北方归正之士舍氊裘袭冠带本非前日一都督府力能诱而来之者诚以吾宋有大义中国有至仁北方将士乐归陛下之德故也陛下感之亦极矣愿幸加意以礼始终之是时国家未萌还俘掳之议而臣之预言如此陛下过听不以下臣迂愚其後继用王友直於江上将王宏於步军其余才武以次録用此圣主至断至明者也中外率以为是今者敌因盗贼之萌乃起俘掳之请兹事体大应酬若失便关安危臣日夜念此至熟也陛下若曲徇外庭之言不计利钝不爱归附姑曰还其十百以缓目前之患臣恐患自此滋矣且王言如日外庭乃欲蚀之使朝廷前日为义今日为不义前日示仁今日为不仁虚败德意莫甚於此又况俘掳一摇惧者必衆十可以聚百百可以合千风尘飞扬肘腋为变甚可畏也其性纯良者自此生心其慕教化者自此絶望怀反侧者自此有词心剽贼者自此乡道陛下异时有事北方沿淮以北陛下纵欲募用其人不识谁肯为陛下用乎此臣所以痛心疾首也今欲外图帖息之计内寛流附之心陛下曷不试臣令画三策於前顾臣之策必不为此敌饵为中国羞也用其一则可破不直之请用其二则可以塞无已之求用其三则可以成久御之利惟上所命也谓宜今日因往来之使或对境之便遗之以书曰近闻侍旺怀异而楚州不知州之罪也本朝居数千里外其及知之乎比因大国有言然後觉之其楚州官吏并已窜谪沿边军民并已戒约则本朝申严大国之意可谓曲折矣且侍旺自分必死故支离其词奈何大国听之万一本朝获一奸盗妄分析党与入北界者本朝亦听之乎如是则不直之请可破矣此臣策之一也又遗之言曰甲申之岁大国议和唐邓海泗荆淮重地也辄举以遗大国口血未乾继有两淮之役俘取吾民凡数十万本朝兼爱南北之赤子惠顾前盟不敢求也今俘掳百十奔迸四出死生莫知大国累岁求之独何意欤观此似欲摇动和议曲不在本朝天地鬼神其实临之如是则无已之求可渐塞矣此臣策之二也传曰善用兵者无赫赫之功岂独用兵处事亦然也臣窃笑前者王琪等经理淮上引见而对朝辞而出道路莫不指目布置张皇竟以泄露诸将所以备敌者近乎虚声而敌所以疑我者积乎实祸臣未闻事机不密而可用鸷鸟不伏而能击者也是乃敌所以数启纷纭之谈欤今皆见之矣臣谓今日之事当卑其礼而长其怠赊其日以寛其词悠悠以静处之纵不见信必无大侵然後潜正师律默课农桑阴蓄器械使事兴而衆不知敌如何我则久御之利渐成矣此臣策之三也彼敌自辛巳及今迭战迭败岂真健者哉谓秦无人故直欲以威刼之耳如不出臣三策则正堕敌计悔无及也或谓臣之三策当矣陛下必审处之矣陛下智勇能远图天威能亟决然尚有可虑者太上之意主於和柔故陛下一切委顺今者欲出词拒敌恐不遑也万一生事如太上何如大孝何臣愚以为此正陛下所以事太上而称大孝者也大孝以安社稷为悦一旦归附动摇流人怨愤忧独不在社稷之间乎昔唐肃宗起师灵武犹不欲以忧遗君父当时以孝与之况陛下至孝万万肃宗者乎虽然敌势实不可保陛下奈何不早为之策哉汉七国削亦反不削亦反晋苏峻召亦反不召亦反今臣度敌之势和亦变不和亦变特其变有早晚耳而说者为径与俘掳则继今可以免祸是犹抱虎而寝指虎之终不噬已也呜呼亦愚矣曷若整械饰穽求所以御虎者今乃欲专用抱虎之术哉内外归附亦必用此潜窥陛下以为荣辱死生之决也措置一失祸犹发机从此殆矣而可无思乎陛下若未赐清闲之燕得熟数於玉陛愿首试臣三策以次毕用之若衆不附敌不怯荣名不成则是臣饰说欺君者也臣请死
严爵赏劄子
臣闻爵赏者国家之大纪也自昭其纪则无人不服自紊其纪则无人不轻苟一目稍暌则万目渐弛或致胥商末流委巷余子胁肩而冒禄攘臂而市爵杂糅士类士蒙其丑此何义也且军之有功功之有赏乃国家所恃以责实也三军所恃以劝後也有司踈怠实已乖戾求以劝後将如之何传曰非功获爵则爵轻非罪肆刑则刑?谓此类也臣窃见比来军功死事之家以功许补授子孙外并许其亲异姓甥婿之数申明承受是乃国家欲感士心答天意收三军後日之效可谓恩矣然朝廷虽有元创冒授指挥一一明具令所在军将保明於大将大将保明於本州本州类申於省部如是则堤防检押者甚至且密也然而户为胠箧本以防盗也大盗至则并胠箧而取之人为法制本以防奸也大奸至则并法制以乱之今恩泽一下有力有货赂取交关同姓者迁作同房非亲者指为近亲委巷涂贩一日华轩士卒惊顾此岂三尺赏功本旨哉臣谓自今兵将死事之家既无嫡亲子孙及其近属但当设法与给度牒及不理选限名目之数使其曲折货售惠滋一家终世饱煖亦无负矣何至纷纷欺隐损国家之名器轻授之人乎又近来死事之家多以无力陈乞而有力陈乞者决非死事之家彼有力则百方计会事虽虚诞必不沮难无力则事据虽实例蒙退却致使军中勲力之後虽有正嫡子孙不免低直轻售盖坏陛下德意者有司也昔康定诏书诸军将校尉殁战阵者并仰逐处子细一一勘会如不实者亦有明科伏望申严是禁诸将诸州今後保明被受恩泽之人或不能子细推考或勘会失实朝廷觉察并乞重赐行遣庶几爵赏之重有益国体
广招募劄子
臣闻王公设险以守其国险之所设人之所畏也故蜀有重关之险扞蜀者莫若守关吴有长淮之险扞吴者莫若固淮若夫荆襄之地千里坦坦此四战之地也外无长淮以阑之近无重关以固之无关无河是无以为险者矣彼有险者圣人常以为虑无险者信不可以一日无备哉昔者宋齐六代之间夷盗南顾屡作屡止不能窥尺寸土壤盖是时此地为重镇此镇屯重兵故也然则荆襄枵然无以为险者是不当以兵为险耶况又春夏之间汉水可涉道路之多错出可数自光化出次湖可以窥夷陵自临汝出新野可以窥襄阳自唐州出枣阳可以窥西郢自陈州出宛丘可以窥光化苟无坚甲利兵厚集於此则深恐汉蜀之势脉络未通首尾难应异乎常山之势矣是则可忧者也臣愚伏望陛下曲轸宸虑起福未形择诸将中文能附衆武能威敌者经制此方且使以屯田为名徙内郡之兵增而戍之徙之不足又增募之盖今荆襄之兵甚少而守蜀之兵一有外虑千里抽发未易致也或谓臣言朝廷於荆襄未尝不择将诸将未尝不募兵臣谓诸将招募无术以负陛下委使者也臣自湖北所闻悉矣凡捕人补军如捕逃亡给予亏约诸将之令既不自信矣人谁信之前日刘錡在荆招募茶商凡数千人以充正额苟得其术曲折如錡则盗贼亦可招亦可用也况吾民哉韩琦曰招军次第在人员不得侵取例物无他阻滞人自不隔如此则捐数十万缗得万兵矣琦之言舍小成大之术也惟陛下诸将增戍之外又益私例使广招壮实庶几一方即金城之固矣
恤义士劄子
臣闻威惠偏废不可以御军军法一偏不可以用衆使惠而无威则人不畏威而不惠则人不怀然後知抚士育人者凡以张吾气而保吾威也使列将大校平时察察奴役其士兽驱其人则衆人披离居常己无足恃一有风尘之警则又有足恃乎臣谨据兴洋一带义士西蜀东道之扞蔽也其地险以厚其民力以武幼脱诸父母之怀其心皆可以义动可以势役者是以绍兴之初王庶在西边极力措置凡城郭乡社民各有户户各有等庶使分等以出丁分丁以代卒无事则更閲有事则出戍或与捐本户之徭又与免本身之役恩意甚接科条甚具庶区区行此者非独为保蜀计乃为保国计也是以南山控要害之冲义士熟识利害自生其地自战其地人怀保妻子守坟墓之念宜其专也臣观饶峯之役梁洋之役近时散关之役义士与有劳焉朝廷悠悠而竟不知者诸将掩之也有能以王庶之心为心则人有告矣然而迩者是曹寃抑类有四焉此边将罪也盖义士比诸县弓手手力实无顾缗然官能驱之而使无辞者以元降措画等第与免官业钱故也今则窜易文书实者未必得免免者未必皆实一寃也凡有战事正军坚甲顾避弗前义士楮衣驱以先进近时诸司有议增置甲楯量欲给之议一出口而剑南士民飞词詾詾夫仰父俯子者剑南之士所知也一家接踵肝脑涂地如义士者剑南不知矣二寃也王庶之役义士也大閲则有食钱出军则有赠给衣粮钱其有异功籍定名姓以次官使今义士舍农而出枵腹而反劳则有矣饱则无之功则有矣赏则无之三寃也绍兴之初义士战己辄罢则各有一家之乐迩来官司无故占破俾之刍牧俾之负担俾借官吏往来之役且义士者谓之民乎谓之兵乎谓之民则不当私扰谓之兵则不当私役今一切反此四寃也夫以边民有是四寃为将帅者忍不加虑臣愚望陛下下四川宣抚司体量优恤如兴洋等处曾实充义士之人被官司抑勒不与依数捐免家业钱者并许本名申诉即与捐免诸阵亡之家亦乞照应此例施行其本户尚有余丁乞更不差义士名目後有阙数於多丁处别乞抽补或当戍守虽令自备衣粮外亦乞今後更与减量本户杂科名色务从寛厚其诸将州县平日无故占破私役并乞依私役禁军法务在必行仍乞取王庶初行约束一一相度检举庶於边民不敢怨望其义士元有兵官统领一员将领数员亦乞下宣抚司选差为衆乐推如近时阎宝之徒自足为用又照得阶成岷凤熙秦界上自绍兴辛巳曾被宣司给散旗榜之人累有劳效被诸将掩遏未能申列者今後有愿充义士名目亦乞比附兴洋义士依次与免科徭庶几西边後有缓急增助官军之势不致危急得承平义勇之遗风伏望特出睿虑详酌臣言使边人生路一开挟纩之思肆徧非独结西陲之心亦圣主仁不异远之意也
恤归附劄子
臣闻天下归往谓之王四夷观赴谓之中国乐於观赴而极其归往圣人之能事於此在矣臣窃观乡者江淮归正士卒舍氊裘袭礼义此岂一都督府有以谕而来之耶诚以吾宋有大义中国有至仁北方将士乐归陛下之德化也臣前自上流过松江诸郡归正之士往往而见其间游谈坐作意态惨戚多不自聊者臣退穷所闻则所在统军宿将不能推原陛下德意接之不以恩惠是以嚣嚣相从於此臣窃思之华夷万里异生不异情人之生去亲戚而舍坟墓甘酸苦而受困折者皆非情之所安者也设若诸将能为朝廷相亲相比布露恩私如待宠子如支漏瓮则归附之士未暖席而得更生矣近闻诸将辄有奴隶服役之者臣恐归附生心役不以义则其徇义之意轻抚不以情则其效上之心薄待不以恩则其投命之意衰风尘忽警是纵虎狼於槛而保其不噬囓者也如是其可乎臣以为诸将无见於此矣昔唐初有事於突厥中叶有事於中原回鹘特勒之徒何力国昌之将其人皆番种也其兵皆番兵也唐有恩以宠之巍官剧职共济其用而共复京师唐於归附一日不轻如此未闻诸将服役之且陵籍之也臣愚伏望陛下垂厚恩布明旨凡归正士卒分戍所在深诏沿江督将与逐路帅臣务加存恤赐给之间务加优厚使其客主之势一委曲相济则情自相通然後旌其首战功状最白忠効最笃者陛下时赐劳问亦宠矣後有缓急出入死地彼又何辞安知无国昌何力之徒为我用为我守哉扬雄曰御得其道则天下狙诈咸足使此事是也惟陛下幸察
察敌情轮对劄子
臣闻圣人有外惧故有微权有密机权以忍而後济机以忍而後发忍不忍之间安危系焉使其屈伸在我平日屈之一日伸之大事不足定矣外惧何为也哉昔勾践为国蕞尔国也奉夫差以玉帛又奉以子女常人所不忍者勾践一切忍之此岂其真情也哉彼其奔走事人之日皆阴谋生聚教训之日也故吴不有越而越卒有吴者勾践得此微权也曹公之於袁绍也地不如绍兵不如绍绍未除大将军操不拜也则避绍而与之曹公岂避人者哉彼其曲意奉绍者所以怠绍之心而缓河北之兵也故袁不并曹而曹卒并之者曹公有此密机也彼两人兴而机权用机权用而曹之王易王越之霸易霸臣固知其忍而後动也恭惟陛下禀希世之明天锡之勇常有扫清中都囊槖宇宙之意矣然而即位四年遵养时晦敌有小大势有坚脆陛下权敌以御时俯己为和柔之盟陛下意岂在是哉机权之在是也陛下忍之亦至矣越王曹公之事规摹虽小充而用之必在陛下度内也然臣近者闻诸道路敌有无故之形和有不坚之意衆说纷纷不可执取议者犹以祖宗待契丹之礼以待之是不知役己者也自绍兴至今敌凡几和和亦几变信书在道暴骨在野前日已不可保後日庸可保乎岂可见其形不察其实信其伪不昭其奸百事扬扬犹类平日上下复欲长此安穷也为今日之计志虑当坚筹谋当预措置江淮诸处屯兵几所孰要孰害兵甲增减为数几何孰训孰惰诸将可倚者凡几何人军食可理者凡几何事谁善应敌谁长守扞至纎至悉不暂懈弛臣犹恐其未也若将相循循尚犹偷玩今日得报则四面仓皇明日无报则整容闲暇谋国如此譬犹抱虎而寝虎未及起因谓之安未有不为伤矣夫四夷轨道兵甲不兴谁不愿之不幸或有外御虽宣王不免也臣窃恐近臣大吏专以簿书期会为事舍此弗图一旦有警因循将何及也诗云维彼雨雪先集维霰而知雨雪者见其兆也陛下察敌之兆而预计之机权在中应变在外陛下举能办此愿戒小大之臣勿为媮怠而已杜牧曰国家大事小臣不当言臣与牧同一罪也惟陛下幸赦

[book_title]卷六
钦定四库全书
九华集卷六　　　　　　宋　员兴宗　撰奏议
请侍读疏
臣尝谓论道三公之职分也不得其人则虚其职是以三公无官後世备论思之学稽论道之意独讲筵之官似之傅说戒高宗曰王人求多闻事不师古以克永世匪说攸闻说欲勉其君执古谊以御今世其人虽商之大臣其词则讲筵之体也恭惟我祖宗神后式严是选自从臣而择有望自初见而至毕讲既命之坐又赐之宴其意以为尊经乐谊不如是则善败之鉴细大之事将有壅於上闻者矣则是可急也以九重之深上司万事之柄衆职之微有不敢行有不得言独宰相可以辅行台谏可以辅言不幸而言之未至行之未及其从容暇豫之际意旨毕陈幽隐毕达天下不於讲读者望之将谁望乎昔李淑侍读仁宗尝言曰观唐室召见近侍讲经本欲因事立训鉴往知今人君多借是名与近臣谈议政事耳在我真宗时则有若冯元赐坐已竟亦多询问盖宸居秘邃深防闻听之壅也淑之言非惟识祖宗之意亦得数开讲筵之意真知侍臣体哉厥後历圣相绍风流相形美政事多自讲筵发之而司马光吕公着苏轼之流以此名一时而耀後世则又讲筵德谊之老也可无念哉陛下天资睿智动法祖宗前後建置讲读之官谊至笃也然臣尚恐侍臣循循一本旧习正先儒所谓案旁讲经数行而退如此弥岁所益几何是不可以不宿戒也况今天下大务可达者甚衆陛下所恃者民也今谈利之士巧饰百端指无为有是顾身而不顾民陛下所扞国者军也今将领之人大率肆欺是顾家而不顾士陛下所恃为俗者士也今衣冠杂袭避碍一律是好谀而不好直至使上薄阴阳乖戾之积连雨并晦陛下振发威励既流贼墨之将旋窜袐赂之子海内且称快矣夫以圣主抉微察蠧其勤类此执经入侍者其忍嘿嘿负之然臣闻近已得旨自今月乙亥开局除只日休暇旦望之外前界大礼讲日无几臣愿後殿说书之日权住诸司引对小事如景佑之诏可乎仍谕讲官须得一经之中择帝王欲知之事明今日鉴戒之之体如咸平景德之际可乎凡求经意之先後在权政体之缓急臣愿如先儒康定之疏既读宝训先解防边要务之类可乎若其他又量令展日番令直宿情愈通则义愈至不拘忌讳用表忧勤此又希世之奇事也贱臣其敢必哉或谓臣言国家张讲读之席止应故事耳彼儒者之言使人拘而多畏碍而不通汉高帝所谓为天下安用腐儒者也臣谓不然天下之所腐儒者非特圣主恶之虽臣等亦恶之也今郡文学州博士项背累累沉议惑疏秉笔相辉者是已国家念与为治陛下岂少此等哉若夫更择通儒一二铺张仁义之治统臣谓虽百世不可易也孰与左右便嬖之言出於愚诬者乎昔魏徵劝太宗行仁义封伦笑曰徵儒生也言安足用其後徵言果皆施行唐是以有贞观之治太宗曰此徵劝朕行仁义也惜乎不令封伦见也然则通儒之所谓仁义竟何尤乎陛下举念欲步武唐太宗臣愿参稽以此则圣益圣明益明矣况六经决非虚器文武决非异道广问决非否隔帝学决非小用敷求圣治於此在矣臣言狂僭不胜恳恳纳忠之至
风俗议
臣闻圣人於天下之民寛然无所不爱彼无所不爱则宜其无所不敎也天下之人油然而生林然而羣方圣人之未作敎化之未敷性或淫而倾情或暴而放其始非能周旋曲折而安於礼也雍容和易而安於乐也纯一不移而安於信也质直通明而安於义也圣人忧焉有道於此驱天下之人潜纳於其中销其冥顽之资而制其暴戾之气使之雍容温厚由於礼乐而归於信义虽千百年而俗不变世虽衰弱而民必归厚三代之风例皆如此彼亦何以至此也则敎之使然也臣观其时朝廷乡党闺门之间雍雍穆穆其训则五常六学其分则士农工商其衣则黼黻文章其食则笾豆簠簋其治则井田五刑其进取则学校庠序其宴饮则乡射齿德之分其野祭大蜡则有歌鼔之节朝会相御之礼一揖之为安而三揖之为尚再拜之为简而百拜之为尚是其上下纾徐不迫之态形於日用之间而举不以为难者自後世观之三代之君民敎意烦劳得无迂濶而不可用欤不知禹汤之君惠顾元元其导之深习之熟礼乐信义便民而无蹈浮薄者其权固在於此也呜呼此三代之所以为治周孔之所以为言而当时所以为俗欤及秦之兴暴而不亲刻而不舒非笑先王之六艺破坏圣人之藩墙天下之士民相与从事於迫急惨酷之法不复有三代冲和容与之态悲夫秦世轻为天下而坏风俗者乃至於此哉汉室之兴公卿上下知斯人憔悴而难与为治也遂欲振之以安谧示之以不竞其後缙绅喑喑和附气益不振故始变为阿谀之俗东京之士惩前世之祸起於柔懦而不振也中世以降奇言过行多矫激以振之故东京再变而为矫亢之俗矫亢而不已故激而为变者必出为三国之惑乱三国惑乱而不已故激而为变者必出为两晋之虚无其後则愈激而愈变俗愈流讹至唐犹未有所底止也惟我国家列圣相嗣斯民坐解凋弛陶染忠厚故太祖太宗以至仁宗圣言日出足以耸动天下此亦三代先敎後惩之俗也陛下临御以来每於民风尤所加意比采羣臣之言戒奔竞去苟且凡有以涉敎化者无所不用其至矣德肩三代道并祖宗信其无憾也然臣窃窥远迩之间习俗久染犹有未尽革者是则官吏不能尽敷德意之过耳且如巨藩剧邑凶民大奸豪断乡曲挟持官吏州县恐慑则弭首而奉之横欺小民长其颃嚚此一俗也奸人诵法如诵诗书以敎唆为养生以鼓鬬为乐事良民怯畏盖亦坐是此又一俗也士人以干扰郡县为资生官吏以贩货道路为得计渐废廉耻不知纪极不知圣哲在上岂容如此此又一俗也糜金之工肩摩不息暗销之匠踵接不已奇异之货夸尚相仍权量出入大小尽变巧诈敢尔是官吏不戒约之过此又一俗也凡此四俗州县尚未尽革而川峡为尤甚也陛下高拱九重民俗士风久在圣度凡臣所未议者圣明已先行之惟此毫末决自圣志即赐禁戒此犹顺坂走丸也其又何难之有远迩之间习俗久染犹有未尽革者是则官吏不能尽敷德意之过耳
议虚额疏
臣闻天下有经常之法有权宜之法何谓权宜之法四川折估是也盖常法则可以久行权宜之法虽可行而不可久久行则其法必弊若从其弊而渐革之则其害乃可去也臣请言四川折估虚额为四川宿弊之说盖折占之始起於赵开之申谋开常言盐酒为四川之利因民所产定为官课郡县之间盐户酒户有上下之不同故纳钱纳引有多少之不一方其设法之始均科於蜀蜀中地力甚全民力甚裕是以开在绍兴之初虽川陕多事一跬步而能运百货一咳唾而能济三军非开之才独能办此当时蜀产浩繁亦有以致此也譬若少壮果悍之人使其负百斤行千里虽日行而日不蹙盖其筋力足为之用也自开之後利源渐废蜀之有司既无开之才惟效开之短盐利则累年而必取不知地力有时而竭不可以必取也酒利则拘数而欲敷不知酤卖有时而微难望其毕敷也譬如华颠癃老之人复欲责其负重而行千里以同於少壮其果能胜乎臣见近时蜀之有司无术於此惟出苟且大则施刑禁小则行笞箠彼知为己取民以逃责不知为朝廷逭责以爱民其用心果何如也是致比年四川郡县之间盐户酒户贫乏可念或有户窜而名存或有力均而额重或勒邻里承煎而首尾俱坏或预那儹拨而前後皆贫或委吏推排而吏又不公或诱人渲淘而仍增新额陵逼万状其弊无他有司务趁折估知取其利不见其害故也至最甚者驱催不足累岁阙?遂积虚额额则虚立而长在钱则从何而可追蜀之有司日移一令月行一牒多许所欠州军通融补拨旧欠然诸州官缗各有定额臣不知使之通融者以何窠名令之补拨者以何物色有司心固知其不可但昧心而力行之尔赖陛下至明至哲照见广远迩者下四川总所增造钱引三百万以备虚额西民闻之式歌且舞此圣主欲割费便民大除宿蠧之秋也然贱臣尚恐蜀之有司犹暗大体简忽诏旨虽今有除放之文恐蜀未遂蠲减之利臣愚伏望陛下特命中朝刚果开亮之臣外稽军实遍约吏费别总四川实支之数使逐岁所取合所用所用合所取如此折估可以议减虚额可以渐去也然议者必谓四川实收之数不及实支之数是以难议臣请得以难之盖四川诸处未尝无滥费特患未节尔有如诸司送往迎来折送多至数千缗者府州诸色头子诸州贜罚辄入公库亦有至千百计者郡县籍没田产郡县阙额职田大郡中郡岁月亦至数千百计者其他浮泛之用不经甚衆曷若减此不急之用而补虚额之阙急者乎浮费一减既补实支之阙补虽未尽亦少济矣万一朝廷续有给降四川钱引尤大惠也况陛下既得刚果之臣体访浮费削去冗目又稽军实何虑虚额之不能减乎又前日颁下三百万之数并乞分令成都等路州县从某年至某年并与盐酒户各减实数三分之一或四分之一庶几民间通知逐户均减名下所久不致诸司州县临时欺隐依旧含糊有分俵催科之弊也兼乞令蜀中逐处州县各纳实收实支之数於户部四川总所又并纳焉其诸司自今复有苛刻於实收外增加取民者请论如法若困败州县自绍兴之初虽系折估实收之数元额日渐不敷者亦乞量与捐减如是则事出朝廷恩洽四远矣
议冗员疏
臣闻古之圣人知民不可以独治故因民而设官知吏不可以泛命故量官而置吏使天下吏称其官民安於吏用一人则百人劝登一吏则百事治事任至简则员不容多择吏最精则士不容滥一吏去则一吏补材业之相形小大之相勉外郡之官阙则选之於士民省部之官阙则选之於外郡至於禁从以上次第选置其材愈高则其用愈远职业一定无有泛滥之虞三代汉唐之初所以世蒙其治吏安其分者由此之故也逮至隋唐之末风俗寖流廉耻堕坏天下之吏纷纷沓沓上设官者不已下求仕者亦不已凡有司选部所集如聚鵞鴈填咽满前因资除授有司不敢措手於其间虽欲察其贤否贤否恐未易察也臣观唐末此弊顿甚百官泛滥有试衔有设官有兼有守有判有知联络轻重仕法如此其不齐也用以进士用以制科用以辟召又用以杂科流外与夫自荐鬻爵之名纵横错杂入流如是其不清也彼以仕法之不齐入流之不清虽使左稷右契知铨掌课一旦欲去冗之弊臣窃见其难为也而况隋唐拘拘不变者乎恭惟国家奕叶载德太祖太宗振刷海内真宗仁宗法而效之累朝惟以贤俊为急不以除授为私太平兴国初朝官班簿才二百人至咸平初止四百人天圣元年渐至千人夫以四海之大设千员之官当时犹病其冗故先儒李淑谓明道以前选士一岁入京官不过数人祖宗欲革冗滥纎悉如是真为万世法也恭惟陛下临御以来明照羣臣严束百辟一有驽缓不职之吏投闲置散此圣意欲除千载之惑而大驱吏蠧也然铨司诸路每一官阙犹不下数人争之大抵仕流尚冗人皆见任子之泛皆病进士之滥皆患特恩之广心则知之不能出口何也恐一言则怨者衆也然臣子之义可以利国者不恤怨言先儒范仲淹尝奏疏於仁宗皇帝曰冠盖塞路?绂盈门谓之赏延无乃太甚愿与大臣特新此议仲淹以任子之制不少加裁节则吏源卒未可清也臣愿朝廷畧稽仲淹之节任子损其制可乎此言行则一冗去矣先儒李淑尝奏疏於仁宗皇帝曰取人既广则求学益踈愿启封閲名兼采声实约今岁吏部阙官之数为来年进士入等之准是进士或至泛滥则实材未易致也臣愿朝廷畧稽李淑声实之说可乎此言行则二冗去矣先儒苏轼尝言於哲宗皇帝曰吏部以有限之官难以待无穷之吏将来特奏名止乞量行收取其余不理选限是则特恩积弊不去则侥幸或有未惩也臣愿朝廷畧行苏轼量取之说轼之言行则三冗去矣凡是三冗皆吏道之大冗也今朝廷既以渐革之则吏亦渐省矣吏省则遂可以省禄禄省则又可以省费如是则薄海郡县凡在仕版渐不纷杂不逃陛下指顾之用也昔唐太宗定海内官七百员曰吾以此待天下贤士足矣唐太宗聪察之主犹且如是况陛下天禀圣智倍万於太宗者乎愿陛下一加采择则海内之至幸也陛下迩者已诏有司加意选事外钤吏奸如铨曹之门隐匿阙次引例异同捃摭小节之弊已渐削也若更少清入仕之门於此至治果日月冀也

[book_title]卷七
钦定四库全书
九华集卷七　　　　　　宋　员兴宗　撰奏议
议功赏疏
臣闻所谓大臣者任法不任私所谓常人者任私不任法盖天下所以治者法也所以扰者私也法既立则下无自而私私既胜则法无自而振国之号令且视此为屈伸矣三代之初因人之功罪以为黜陟当赏而赏当罚而罚故受赏者无不劝受罚者无不惩昔武王之为周躬履天下之籍有未下车而赏之者盖於封墓式闾之余遂起列爵分土之事使人目击而心化武王之於功赏何至切切如此彼以鼓舞天下之术诚莫重乎此也是以赏之所在以为则成以化则劝经曰崇德报功垂拱而天下治若安靖之初而羣功不报臣恐武王无暇垂拱尔此所以经营曲当示天下牢固不拔之具历世三十载祀八百咸以是也传曰禄贤不爱财赏功不踰时武王有以得之矣恭惟国家世载明德太祖太宗之威福两柄如春如秋不吝高爵重赏网罗真材实用如雷有终在蜀尚给功帖七千逮至仁宗皇帝遵而行之若赐曹利用则有据功迁补之诏若赐范仲淹则有空名宣劄之补天下之士皆悉力以卫其上当时非特可以气使殆可以名刼也今陛下天锡勇智之资又杰立於至治之世绳诸将以法度明诸军以纪律又以赏功为最迩者命有司分为三等凡诸处保明归义立功将士量功给还其资臣观圣明威令超卓智者思效其谋勇者乐致其力纵横施设无自而不可此实希世之遇也臣愚尚恐边远之地军吏出入未尽依得朝廷元降赏罚之格万一有淹迟啓幸之人寃抑无告之士乞参以熙宁之诏意示之可也先是陕西宣抚司申诸路将士未依赏格者诏定立功将士应合酬叙之人令主将对衆叙定务从简速将士有功主将对定既毕明具姓名申奏不得以随身牙队及亲戚牙队移换有功之人致抑压可赏之士如士卒显有劳绩为人移易者为人抑压者许经诸处自言如是则功者无所寃幸者无所得此赏功之本谊也今陛下明诏在前既尽其凡其余指顾即定矣臣观近来陕西死事之卒主将非不欲优恤而诸司目顾纎末死事未满旬日有先阁其请受者未满数月有不受其告诉者彼有司但识?斛之积为得意不识明主风励士卒本意也臣愚并望朝廷申明旧禁凡死事之家至半岁或周岁然後始住请受仍许家之壮丁或家之至亲一名填刺亦庶乎知朝廷德意寛大也
议国马疏
臣闻固国之方在於置卫置卫之实在於市马使四边得才干之吏有司有责实之政马何由而不至卫何由而不备虽因古之法时增损之臣亦以为有余矣盖五代之末监牧多废官市多阙国马遂不蕃庶自我国家之兴遂大葺治每岁遣使多方命官太宗皇帝兴国之初诏市一十七万咸平已後其政大修诸坊诸军积至二十余万饲马兵校多至万有六千人至刍藁亦近七十余万标占坊监亦总四万余顷检示牧事纎悉至此可谓备矣虽周之初设养校之官多牧廋之职亦不敢望吾祖宗之世也恭惟陛下丰德大业随弊指顾应时宁一如川秦牧事尤切加意务选清强之吏远以莅之此乃国政总核之实也臣固蜀人曾吏牧司市马西方躬见其事敢为陛下言之盖川秦所分市马之地陕西则阶文西和等州四川则黎叙南平等处每处置务每务置官内陕西只就宕昌博易至要至便然臣观川秦博马之物不过数四有锦有茶又有紬绢陕西则多用茶而少用锦四川则多用锦而少用茶随其所需有无相济是宜良驷来者接踵然招诱无方间不得人蕃客不至马额渐阙何也市马者数病未去也陕西买马之物惟仰茶货蕃部既已马中一旦得茶或乏旅费依旧以茶当缗前此监吏渐与收茶支钱时时称提自重其货迩来不能矣茶货一轻何从致马此一病也茶自蜀中出关经兴利等州然後渐至宕昌盖近二千余里舖兵沿路摘叶代茶虽有明禁无由遏止以至博马之际蕃部多方退难此二病也市马必置门户之人盖犹中国之牙侩也假如良马一驷直一百五十余千则必中卖二百以上贯门户之人及本务吏胥之徒四分取一官失其货私取其利此三病也马司下卖引所市丝织锦分支机户及其市锦分科三等马司出上等之锦价多得中等之锦色盖胥吏与锦户有无相通暗相资取锦物既恶折博艰难此四病也市马之初虽曰羁縻远人见马支物然而不至如近时监买不职以病为壮以短为长以齿多为齿弱如黎雅等州至马司未满千里每遇送纲不乘不骑道死相望况更万里纲运其可保乎此五病也臣愚伏望陛下孚照上项川秦市马五病严谕牧司自今四川胥吏牙侩舖兵之类一复犯此乞罪不贷使折博之物无不良监买之吏无不职则蕃部之马无不至矣臣又闻议者且欲更张从夔路水运小臣未知信否也其大利害小臣固所难窥然天行莫如龙地行莫如马今欲水行似违其性也昔欧阳修尝言蜀中珍货贡物多不出三峡盖峡水春夏湍悍有仆溺之忧惟麤恶之物则径从三峡人亦多视为弃物也马政国家之本官吏其敢视为弃物乎或者谓国家近时轻賫纲运尚从此路不知纲运或担或囊盘滩避险临时般出措置非一经从鸟道亦似无害羣马之来其积如山固不可由荦确之径滩险又终可保乎又夔路深山最为穷薄钱粮藁草未易常足驿廐皂栈未易创置兵人牧卒遇小州县未免骚渎恐约束未定虑在岁月之後也小臣无知窃以为荆襄之路未有大害未易更易臣愿朝廷紬绎而察之臣愚知贡诚天阙因言川秦市马五病其终敢辄及此惟陛下裁赦
议征税疏
臣闻上世之法简後世之法繁前世之吏朴後世之吏奸上世法非欲简也民纯吏朴有令即从有义即服法不得不简也後世法非欲繁也民讹吏奸令之未必从闻义未必服法不得不繁也夫以朴吏而奉至简之法一有不行行之必易为力也以奸吏而奉至繁之法终岁欲行行之亦难为功也昔者有周之初关市讥而不征泽梁无禁天下日用之物不征不禁故物易通流而国易足用此文王造周之始其国非特轻其征税且又无征税也至成周之时吏亦少简民亦少繁故当时太宰之职有九赋以敛财其中有曰关市之赋及山泽之赋及币余之赋此即近世州县商税一切用物所存物额之类也当是时周公相周知民吏益於前世其法不得不繁其吏不得不选故周公之於周官虽文武关讥不征之事有不能行者相时之宜经略世务故也且周公之时已不能尽行文王之法而欲後世尽行周公之法可乎但汉唐之世多不能遵用中制以法周公之遗意科目繁多渐成横敛故有税算缗税杂物税间架税六畜之类见於前记以为世戒臣亦不敢并举也惟我国家创业之初一洗前代之弊是以太祖皇帝动守经常凡为国苛赋横税寻即停罢圣子神孙守为一定至天圣中有司以乏用请税缗钱仁宗皇帝谓泉货之利欲流天下今辄税之可乎则祖宗之於民税不特常虑之又常欲轻之也今陛下志勤道大节用简取无日不行恤民之诏无时不下此即祖宗用心文王用心也然今日郡县税务多与州府通同尚皆不遵宪度自为一已而殃物不为朝廷而变物臣敢以荆湖三峡论之荆湖三峡皆边大江自当百货流通而近年以来蜀物少出南货少往四远之利未敷用物稍致阙乏何也盖税物之六弊所至也三峡荆湖所过税务不问南客货物之多少辄欲加等重税敷摊逋负此一弊也沿道千里武夫小吏以为监官豪夺暴取设弓罗箭如待寇至此二弊也本无税物监栏一面虚喝谓之花喝南客辨争则不可欲去则不能拘留旬月自然听命此三弊也商客类至专栏预行资覔多得则税轻少得则税重输官之物未至而私遗之物先达此四弊也监专有私取之数异乎赤历之数僻镇外县卒难考稽所得在私所亏在官此五弊也在州则知州以税务为鹰犬在县则县令以税务为肘腋百色呼须暗行赔填是致税务苛刻州县不问商旅无诉此六弊也夫此六弊之不去则税额未敷其坐此乎今臣之愚欲望朝廷明诏荆湖三峡诸路申严法禁大革前之六弊仍令诸州递差清强官兼行伺察离军武吏未曾亲民及经诸司保举者愿勿补冲要监税之官专栏暗覔及辄以弓箭恐吓商旅者乞罪不贷行人税物并许依约国家元法如税务敢以少为多以轻为重被客人首告者亦乞坐之如是则物易流转郡县遍蒙其利矣陛下德高天下此言虽小在陛下圣世一事之可察度圣量如天必兼纳而博采也
议守令疏
臣闻古者天下之势分寄於列侯今者天下之势分寄於列郡古以一侯守一国今以一吏守一郡其赏罚政教施为措置皆足以系一方之利害外邑即古之附城也县令即古之子男也大小相贯职任不浅守令其何可忽也两汉之治惟此为急能吏所在近即近取之远即远取之才业俱备名实相副是时百官有能然後为刺史刺史有能然後为郡守公卿者又选郡守之有能者也郡守不轻其付至於如此若乃县令之取其法类是孝者廉者诸郡则举之才者贤者五府则辟之既久而後进既试而後用初用则以为长渐用则以为令故其士民已信其人蒙其化是则两汉县令之轻重亦犹太守之轻重臣尝反覆窥两汉之册不见其辄轻此职也嗟夫自唐中叶以降太守之职寖薄矣齐民寖受其病矣若进士者多以不根之文决科十数年之後则得之任子者多以乘肥衣轻之余游宦十数年之後则亦得之将吏者多以泛泛奔走之劳十数年之後求试边郡则又得之夫以取之之实既异於古进之之途又多於古是以若此其无别也虽然数百岁之後一遇圣制此弊即可涤去也恭惟陛下思深道远听览明备天下之吏举无不瞩而况守令最为近民者乎臣窃闻道路之言迩者凡守臣过阙廷陛下必察其辩智以验其才问之政事以核其实退又咨访以考其行陛下丁宁加意牧守乃三代命侯之意两汉不足进於陛下之前矣然臣窃观今者州县守令未尽仰认德意励已修饰此则诸路铨格之病也盖铨司及诸路务拘一定之制凡知县两任例关陞通判通判两任例陞知州吏以资而授其官如人受雇而计其直一有不与恐其怨咨是以昏懦不职之徒养资以苟延岁月遂可因循而望州郡如此之类前後不可槩举彼以非才得州郡於莽卤则其治郡亦必出於莽卤得县道於苟且则其治县亦必出於苟且臣见比年治郡之吏间不得人多仆役其境内或贪送迎以自尊或徇燕游以自适或指宣布为虚文或以苛敛为善政县令之弊与是相等壮者则欲苟免而亟去老者则欲苞苴而缓行一邑之间簿书有不精者吏胥有不畏者徭役有不均者鳏寡有不恤者是固先儒之患矣仰赖陛下深察此弊迩者圣旨令诸路守臣体访部内知县或有癃病老疾之人申取朝廷指挥改差岳庙如贪赃暴虐者亦奏闻取旨当议罢黜圣谟洋洋县令殃民之政自此庶少革乎然而臣犹虑州郡大吏犹有嚚然不率者欲望朝廷更加精叙始则严其选中则督其课终则劝其实而郡县庶几毕理也盖诸郡通判一有不才不敢自用郡守可以制之郡守不才加以自用通判无如之何矣臣愚伏望诸州通判关陞知州自非卓然有显异之迹曾佐某州建明某事曾佐某官能去某弊虽资合入郡既无此功又无平日行义郡国之符不宜轻付此臣之所谓始严其选者也监司既以举刺守令为事若守令有非常之绩与不可掩之罪监司能举能刺则宜同其赏不举不刺则宜同其罪乞朝廷常令监司课守令又令御史课监司用力少而见功多总核名实在陛下指顾之间决无难者此臣所谓中则督其课也昔张九龄常以郡守之能者宜擢为列卿县令之能者宜擢为台郎陛下比尝召擢能吏矣圣意广远自超古昔臣愿益充而行之臣又见四川等处中有繁剧县道最难治者不下数十累年阙官非故阙官也吏不敢为也伏望朝廷令四川条具繁难县道合有几邑几年阙官能吏如愿调者一任无过乞与特转一资如是则剧繁之邑有才者必不辞无才者必不至终岁无阙官旷事之弊矣此臣所谓终则劝其实者也夫以守令不职扩陛下日月之明赫然临於其上又因是三者劝惩於其下臣将见郡县毕治矣臣言虽若?常然细虑之治本实不过此陛下亦必乐闻之盖圣人常有父母斯民之心无一日而不在民故也
议节财疏
臣闻天之生民以君而司牧之故君人者养民者也百吏者推君之令而同养斯民者也民者蒙君之爱养而出力以事其上者也上既育物以养下下复勉力以事上则上下俱利矣臣观三代之君率多节已以爱人故人常有余隋唐之世率多取人而徇已故人常不足财力至此非独时之弊法之弊亦由乎用物少节之弊也用物少节则知出而不知入知求而不知约无为後日之计者此陆贽之徒所以有裁节之说也臣请举小以喻大今有一县之令下收万家租税之额上有诸司期会之廹善为令者必先示以闲暇预计所入之丰约以权一县之难易内决於心外集於事早夜思之曰吾邑岁入为租几何为缗几何每月合趁办者是何色额合裨补者有何事件夫如是则官缗可以及期虽至期而足手不乱是其虑之先定量入为出之说也若夫不善为令则造端散乱当後而先当先而後所敛之数无定期所拨之物无常准县必不治事亦随阙然则天下之财果在乎预计之节出之所谓骤取而济用不若谨用而缓取之为易也多费以临民不若爱民而费省之为愈也悠悠千载於此清而革之者则必存乎其人矣恭惟陛下即位至今道肩三代始则罢四方羡余之入又尝减诸处浮游之用赐予羣臣莫不有节涂金饰翠莫不有禁陛下爱民谨用之事躬行既有方矣然迩者军旅之後州县一岁之入才供一岁之用未暇乎三岁之积也吴蜀之产各供吴蜀之用未能为江淮之助也岂诸路监司郡守知取而不知其术乎陛下比令逐路求省费用讲究实有可革弊事闻奏无事文具诸路终未有卓然之说上当圣意者小臣其敢默默也臣於前二议尝指陈州县厢军之冗及吏员之冗是最害财之大者若州县员阙合有撙节去处自今乞为量置如一路两转运添差钤辖之类是也吏俸岁入千缗上下减百吏则异时岁减百万缗矣此一利也诸军逃亡而额存有虚为请给者厢军羸幼不堪衆役有滥为请受者异时两项并核其实以百万之衆淘汰一二万不致他虑矣若以二万为数他日一兵岁减百千一年即减二百万缗矣此二利也吏既有俸又有职田之入闻朝廷大议借取三年而用之其实可以减之也此三利也江淮禁铜铁越界而四川铁钱既已应副淮上有司宜尽力不辞然今蜀中所用铁器多是暗销铁钱愿更申明此禁亦救四川钱荒之一耳此四利也如四利既讲则浮费可以日削国财可以渐裕陛下躬行尧禹约已於其上有司遵法核实於其下其又何忧臣观太祖太宗之初南得荆楚东得并潞其费百出所以优赡不乏者窃迹前事大抵兵不冗员不滥用不浮故也先儒范镇尝言於仁宗曰天下大计宜常较出入常定经制愿诏大臣使具太祖初赋入若干兵若干官若干太宗时赋入若干兵若干官若干真宗时赋入若干兵若干官若干与今赋入之数官之数约取中道以立经制十分为率以几分给兵吏几分给郊庙几分备水旱为之十年则可以致治矣凡镇之说即臣量入为出之说也伏望陛下不以虮虱小臣之言特赐圣鉴使臣前项所述四利稍见记录虽然爝火居日月之旁爝火为不明庸言陈圣哲之前庸言为不智陛下天日之照如此尚何待小臣之说也传曰狂夫之言圣人择焉臣是以列此也
议军实疏
臣闻天下之虑不在於军而在军实之不练军实之不练犹无军也练之不精犹不练也不练不精有司乃忧军冗而欲去是却行而欲前也三代之初兵本於农农出为兵以农之有常数故兵之有常人一家各备一卒之用其有老者有疾者有单丁而无告者皆不役於军及其有事官非役指衆之家即役少壮之士其势截然如头如足如臂之相卫开阖进退无不在我国未尝养无用之卒故卒甚精库未尝出泛滥之费故费甚省此三代之际所以纲纪四方百守而百全者率用此道也及管子治齐始变周制使都邑异乡使兵民异处国中之士为兵故兵不与农鄙野之民为农故农不知役管子之虑至此仅能谋齐而已甚非先王之故也然当是时合齐国之士轨连乡长之法一军不过一万三万即为全军桓公用此以高步列国使诸侯弭耳听令者犹以齐之军实教之不繁而择之不冗也秦汉之後事大变异矣兵卒皆以募効用致官居有营伍之制动有尺籍之拘最後又有黥墨之记彼一市其身於县官虽老虽单丁皆终身而不得去若有司一旦欲去之有司为少恩矣昔者尝闻之先儒曰兵自二十已上至於衰老不过四十余年勇鋭犯坚不过二十余年若廪之终身则是一卒二十年无用而食於官也自此推之则养兵十万五万可去矣屯兵十年则五年为无益之费矣诚哉是言也臣观秦汉以来兵冗而堕者常危兵练而精者常安如王寻役百万於昆阳苻坚役百万於淝水袁绍役四十万於官渡哥舒翰役十数万於潼关彼其中安能无老弱错杂之卒又临以好战之将使斯民无罪而就死地者无怪也殊不知威武本助文德圣人使纪律常严赏罚常信则人人皆贲育矣虽休息已足张其军威何至於多且冗也恭惟我太祖皇帝栉风沐雨既定祸难四方乂安取斯民而抚摩之天下备御之卒不过三十余万郭进李谦浦之徒屯戍一方多者五千少者三千而已及太宗真宗皇帝军额稍舒亦不过四十余万仁宗皇帝之时屯戍西方范仲淹欧阳修之徒已有减汰之说矣皇佑中文彦博一言减保捷军凡三万五千岁省二百四十余万此皆祖宗之成宪也今陛下天聪天明法则祖宗常以招募精勇外谨屯戍为居安虑危之备以励诸将德至渥也迩者令将帅招填务閲精鋭颁甲様制务令备具粲然统纪文德之助盖已肩於三代矣然臣窃虑逐路诸将循例畏谤冗散未去精勇未填此不可不深为之谋也臣观军兴以来诸军寄名挂字身居市井实不至军其额尚存臣不知其几人也阙额未填旋有亡者又有逃者军吏未行刋落主将亦多犹豫或半匿而不申或时申而未尽臣又不知其几人也老者病者请给之法自当减半今则庇覆溷乱终身廪之其无归者官自当给其愿归者亦不得去至於老死妨占军额臣又不知其几人也如是三冗悠悠皆有可虑诸将军实岂能得其实乎假使一军三万每一万五千人若实核冗病死逃者一千人三万则为冗者二千人矣推诸路言之若有十八军则共为老弱等二万人矣一兵岁费百千一岁则为二百万缗矣其间实有愿归者军吏畧与賙给亦非伤恩者也况陛下身同尧舜节用勤身诸军必不容暗冗之病臣尝走边为吏具得所见悉其如此不敢诬也臣愚伏望戒励诸军敢有窜匿私名以乱军实一切禁之军若有逃有亡军吏不即刋落其私入者今後并许陈首与捐其罪不首则朝廷自有明法诸军老病衰弱退有所依愿为民者亦宜听许若无依倚则方给半分钱粮上不失恩下不失所此则兵之三冗可以渐去也臣又观四川等处厢军至滥夫厢军者有事则可以备禁军之阙其可太滥乎今诸处多刺孱弱或刺羸病一家或至三卒或至二卒止为州郡威仪而已间有无状之吏终岁私役那借则谓之差出之卒逐月纳工匠事艺终身避免则谓之事艺之卒朝廷置兵本以卫民今之蜀中乃以蠧民患至深切君门万里何从知之此贱臣敢为陛下申言之也臣今并望严赐圣旨如四川等处厢军年十五以下强增岁月或羸或病以欺州郡自合并许州郡精加检察然後入籍诸司诸州军以事艺工匠为名吏或受取并乞以赃论如是则天下之吏不敢自私天下之兵不见冗滥各为徇公固本之计济世之急务臣未见有过於此也

[book_title]卷八
钦定四库全书
九华集卷八　　　　　　宋　员兴宗　撰表
贺太上皇禅位表
储神渊默顾黄屋之非心牧已谦虚畀青宫而嗣德庆关宗社欢动臣民中贺伏以振古独高二帝为大有唐共述三宗最贤然犹逊位於垂耄之年亦见推功於多难之际圣贤袭迹今古一途未有再造四方已布惟清之化中兴三纪备恢经远之谋忽息机於百虑之先旋脱屣於万几之外推天神筴垂世成规实祖宗有以相之虽尧舜何以至此恭惟太上皇帝道参化育识照机微久矣旋乾转坤抱神欲静超然收视返听与天为徒独渊谋无绅笏之干故至断不蓍龟而决特兴盛节益壮丕图而臣某远导恩言久尘法从覩昌期而自庆赞夐美而无阶神人无功道自昭於简册大德必寿年有永於冈陵
代贺皇上即位表
体乾之造膺景运以嗣兴如日之升融至仁而毕照鸿称久正海?交欢中贺伏以考古验今惟圣作则本祖宗之家法下陋汉唐敦父子之至情自为尧舜礼极清宁之际民归静一之中旷世莫闻惟天有相恭惟皇帝陛下外昭信顺内奋英明昔青宫屡广於仁声盖黔首常蒙其隂赐果符秘筴肃绍洪基大横庚庚九庙已光於龟兆休期复复两河将入於舆图臣某久缀从班远分使指接千岁之统今幸见於隆平奉万年之觞尚阻陪於下列
拟虞丞相谢转官表
右臣言伏蒙圣慈以会要成书宣麻进臣官秩已具辞免不允者遵圣制以定羣心既昭大训贪天功以为己力恐累公朝退度义以未安虽成命而宜改僭踰斯甚慙负敢胜伏念臣出自寒乡用缘末技顾辅赞弥缝之久旷岂讨论润色之可能念天下本在朝廷宜守尔典况当今务行故事敢蹈匪彝编摩分命於羣工绪正实资於帝力雍容垂裕俯仰成书士方诵说以欣愉世亦惊嗟其神速岂期肤学首玷宠光虽悉上送官获终寅奉而因人成事其敢言劳愿收增秩之荣以对扬廷之误伏望皇帝陛下特回至鉴深察备官庶无过予之嫌俾遂少安之请虽为国立经陈纪之故多聚此书然使臣量力度德而行敢蒙大造臣之愿也天实图之
拟丞相转官表
臣伏奉制命除某官仍断来章者枢要之司任极荣於西府桑榆之晚俾收效於东隅虽曰久迁要为非据中谢窃以昔我高后无竞维人凡参基命宥密之间必取宏大靖重之器建隆而後惟曹彬赵普之元勲庆历已来有杜衍韩琦之故事是壮猷之元老故国人皆曰贤主素信则功易成德有余而民自定用之云久声谁与偕况今当责实之朝固难以徇人而授而臣本寒素累冒宠荣虽常力报君父之知每退自慙才力之浅昔参机政愧无丝髪之微劳频致怨憎遂覧风涛之可畏积忧以去为幸则多岂期申命於九天复使联辉於两地超踰更甚报塞谓何此盖伏遇皇帝陛下务在急贤人非求备以国本根之为虑故时簪履之不遗谓臣奔走驱驰劳亦甚久怜臣造次颠沛心实无邪猥下优恩致兹冒宠臣敢不益坚素守自课不能无知名无勇功敢绍芳於前哲不泄迩不忘远期默赞於神谟
策问
拟南省策问一道
问商之学号瞽宗学之中谁云乐之不必穷有司於乐疑诸君其析之考韶器益稷备音独不见土竟何谓那之章祀成汤金石竹革奚四音之是扬也周有瞽合乎祖金丝匏土奚四音之不举也周之祭不用商或曰祭也尚柔商也刚不几乎声之亏一乎宫有变宫徵有变徵或曰武王伐纣也律如是不几乎声之衍二乎金石以重尚细声瓦丝尚大以其轻匏竹革木无所尚乌得平磬以泗滨龠以豳琴瑟以云和以龙门以空桑贵产也音何如其为良女蜗之笙簧叔之磬垂之钟鲁用之以其人之制也工工也与安考诸夏有九成廷坚治之商有九韶伊挚制之周有九夏文公第之或曰其夏濩武之别名也或曰乐歌章云尔则未知其孰是师乙论遗声也五帝安知其商是三代安知其齐是八百之所制传书者何考焉八能之所作释礼者奚取旃曰燕曰缦曰散曰恺曰夷周所作秦汉而下沿之更之音奚若也锺变而律黄命伦律变而准汉君明准变而通梁之武三者和声将安取汉初制氏纪铿锵杜氏在魏古雅昌荀公新律阮公妙达俱在晋祖君张君旋宫调锺皆在唐合羣才而方州鸠子野之徒与非与今日郊焉奏庙焉作而抑而扬而清而浊愿稽英茎以来而商榷幸勿谢曰我所达者乐之化我所道者乐之常斯末也盍扣云门生二舞郎也
南试策问一道
问国之本在君君之本在政政也者有善败焉者也有得失焉者也得失善败见乎迹而志乎言言也志於是世也稽於是夫然之谓史史弗良於言弗得於史也史乎史乎其容有病焉者乎大道不伸不自孔氏诸子秉非其笔矣甚非春秋之故也政以是晦史以是难幸也汉氏之兴迁固躬焉知而好之好而述之世掌斯事本本元元其心庶几哉其法欲有以自见也然而讥者评者谓之抵牾谓之剽易谓之进奸?谓之贱死节谓之易编年而病圣法诸儒之讥固也亦犹固之讥迁也不有斥焉则有疑焉孰是人斯博极斯至犹然而斯戾也下於二子若晔也夀也才之不迁而学之不固也其谁能任之嘻其甚矣史之难也至於晋宋齐梁後魏後周有隋有唐之书诞谩颠倒载笔至此非史实亡人亡之也为其甚则日流以讹并与述作之体而亡之吾尝千载研核为之尽心焉适生云死适死云生其事臧其人吉而敢以戾书其事戾其人不肖而敢以善书书於纪则传不见见於传则纪不知人其人未必其事也志其事未必其人也有若崖鑱冢刻之词有若稗官谐志荒忽怪微之论斯亦可以削之矣而亦不削也故因诬而诬则诬益甚因惑益惑则惑不解至於日月也山川也姓氏也风俗之变也俄而自志则俄而自叛矣如此而史何史之与有嘻其甚矣史之衰也史衰且难此其十数至其他诡圣伤道则又百之矣是不可不详其故也岂迁固典定本有先拨而枝叶自害与不然晋隋以次诸史寖微寖坏何为安受其烬何亦莫之革也唐刘子曰有学无才无识不可为史先儒曾子曰有明道之志然後可以任史也彼迁固於此谊或未有合果尽合矣乎其卒不合者凡几合而异乎後史者几何晋宋诸子譊然荒惑矣万有合此者乎无也是又不可不详其故也虽然日月出而爝火熄王猷着而万目覩彼衆史之此言也久将一变也圣有作焉新之矣於是为盛恭惟迩者宸训丁宁毕三朝奕叶之册进太上缉熙之典文武神圣无前之蹟皆聚此书矣帝王之美煌煌充满所谓天地莫量也诸史何等可望诸儒何等可窥乎彼晋隋流荡佞史频频浊乱统纪如前所云者二三子盍亦监於彼而颂於此是乃扬巨丽而章至尊也兹事体大岂惟动流亿年抑亦嗣三典踵坟索使难者易衰者兴於是乎在也其无隐
拟策问二道
问民之事莫先於农礼之经莫重於祭昔之先王亲於南郊躬帝籍以为民先以事天地神祗以供粢盛醴酪劝力穑而敦本业盖此道素行也自周宣不籍千亩而先王之典制不复见其髣髴宋兴以来圣圣相承明道中尝行是礼矣然籍於东郊神位未正神考明睿果断徙於国南规模宏远然未遑三推之礼睿圣嗣兴绍述先猷劭农之意形於诏旨孝悌之至通於神明礼详乐备莫盛於斯时籍於千亩遂诏礼局议其制度矣则夫土膏兴动之时协风将至之候冕而朱紘之礼秉耒一拨之制莫不备讲将新一代之盛典丕扬烈圣之宏休矣制度文采考古而宜於今者请试陈之
问古者天子有诤臣七人自诸侯卿大夫而下其数相降以两是以天子之七人固尝在列矣然诸侯之有国卿大夫之有家诤臣言未之闻焉况父有诤子士有诤友者乎岂夫子徒垂之空言与抑有国家者置之而不讲与何以未闻也然则诸侯之诤臣与夫士之诤友父之诤子其施设如何必班班然见於传其精忠义气应有可言者愿闻之
策彭州学生私试一道
问太平之治非一日而致太平之功非一日而成以诗考之言太平者五称太平之君子者二厥道何由宋兴以来聪明齐圣之君六七作夫圣神在御继志述事治具毕张天下安於覆盂敌人畏威而远遁泽臻草木鸟兽鱼鳖咸若诸福之物可致之祥莫不毕至兹非太平之时与世治而礼详功成而乐备搢绅先生之荐颂扶杖黄髪之献言登礼中岳泥金泰山兹非太平之会与然则太平之验如此而古之人且曰太平无象何也愿闻国家所以致太平之效与夫古之人所谓无象之说详着於篇将以考览
策问二道
问史有十类曰偏记曰小录曰逸事曰琐言曰羣书曰家史曰别传曰杂记曰纪书曰都邑簿如山阳公之记蒯氏之隽永姚公後畧陆贾新语此偏记者也萧氏怀旧志卢子知已传戴逵竹林之书汉末英?之记此小录者也顾协之琐语谢绰之拾遗和峤之纪年葛洪之杂记此所以窜夫逸事而勿敢逸者也世说说晋臣之世也林衆也谓之语林记衆语也薮聚也谓之谈薮此琐言之可尚而不敢遗者也其次为羣书不徒目也纪益部曰益部耆旧纪汝南曰汝南先贤纪会稽曰会稽非故私之也亦不忘本也其次为家史谱其家者也扬雄之家牒商恭之世传孙氏之语纪陆家之系历非窃是名也所以重祖也若夫别传杂记之类以次皆有法式自时作之更唱迭和不可谓无统主者也
问史之录实录也过实则诬失实则漫吾不知其为史也左氏简以法迁固虽有法而不简也迁固以次吾无得焉独欧阳文忠之史史之巨擘者也观其序云自开平终显德凡几年自河北放江南凡几国自梁祖至周帝凡几战及其言贯而不乱盖其实录也吾犹有病焉夫文忠之史五代也有所谓忠臣传者孔子志春秋及周不及夏商春秋周志也是以夏商无与焉本纪五代而及唐无乃与春秋异旨乎五代有所谓杂传有所谓传士二其行固杂矣宜文忠之病此也必不得已吾以汉唐为正其臣且未正也吾姑以正名之五代吾所取正也而曰杂传曰传何也先儒谓冯道盖有道者依世寓迹者也而文忠丑之夫为史而贬有道者以不正为正者以其事为实录者非诬则漫矣文忠儒宗岂诬漫者乎抑传之失其真乎或真矣有不可言有不可测愿有以告之

[book_title]卷九
<集部,别集类,南宋建炎至德佑,九华集>
钦定四库全书
九华集卷九　　　　　　宋　员兴宗　撰策
馆职策
夫世所谓三代者圣人有稽焉非圣人之私志也三代之英信可志也盖三代之英修身以道修道以教教出乎身而加乎民而复乎本何以谓之本入事亲出事君是也何以谓之教事亲孝事君廉是也教本既立天下虽有高世之智絶伦之勇难角之技亦无得而加焉诚以此道素立此教素具故也虽三代之英尤曰未也恐教意之无渐也故我之训治命族师书其孝弟闾胥书其敬敏州长书其德行恐教意之未彻也故我之用人自升於家而後乡自升於乡而後国恐教意之未成也故我之士至於小臣有守成人有德小子有造三代之英教意惓惓如此其至也少则习焉长则安焉彼为孝则尽子道彼为廉则尽臣道两者备矣然後人伦正人伦正然後百行正百行正则远近胥化莫有不出於正矣此其所以为治也当是时虽不以孝设科孝在其中矣虽不以廉设科廉在其中矣传曰入则视王膳出则辅王化周公其人也周公知敬其亲者乃知敬其身者也天下化周公之风六行之教三物之宾天下尽归孝之实矣於斯时也天下之士出恭入敬非独周公也人人而师周公也传曰一介不取一介不予伯夷其人也天下化伯夷之风薄夫不贪鄙夫益敦天下尽稽廉之实矣於斯时也天下之士知取知予非独伯夷也人人而师伯夷也夫以人人而师周公人人而师伯夷三代之士孝亦安行也廉亦安行也亦既有所本矣非惟二臣为然也大戴记曰文王内观民务父子观其孝慈壮观廉洁胜其私也渊源以是风俗乌得不厚冠绅乌得不正教本之行信可志也逮夫周道世衰南陔之义日以蹙北风之思日以忘所可道者皆言之丑也列国豪士脱於父母之怀趋於名利之域去亲者类亡其亲甚乎弓人之忘其弓也行行然恣於?墨之外不仕於齐则官於楚不啮其母臂而去卫则射其父命而奔吴其心如此其事如此其孝安在哉至於白华之作则欲为蔽伐檀之刺则贪为蔽且窃人之财犹谓之盗愚不知当时士大夫何以自名也观其动结驷聨鞅之徒舒埤阖谈天之舌使是身之靡於利犹衆草之靡於风扬扬然昌於货贿之涂盗金则不恐盗帛则不愧不一见而望赐璧则再见而望上卿其心如此其节如此其廉安在哉且列国去三代至不远也大夫士至不竭也亦何缪戾而至於是是其不逮之甚也大抵天下之士莫不有性亦莫不有情情非制度则不节性非教化则不成教成矣其孝无有不立制节矣其廉无有不具愚未闻水寒而氷不寒表端而影不端上善而下不善也彼三代如此而列国亡此是以如此其异也苟能益充其道益开其途笃行不难招三代不难及至治不难复事在强勉而已矣恭惟国家历圣相授继继承承政所先者教教所因者本是以二百年余薄海内外至於不令而行不言而化岂尽凭三尺哉劝导雍容之力也在太祖时则有若王昭素以德行名在太宗时则有若刘温叟以至孝显在真宗仁宗之世种放李用章之徒载母授徒奉亲偕隐俱见录用若旌清介之吏严贪墨之禁祖宗号令无岁无之民德归厚有自来矣今主上躬於舜孝以风四方参以周教同符三代上稽祖宗之意外可在列之请察廉之诏分明恳切执事推广上意询以孝廉之设兴何所成废何所由愚谓自周而下历汉至唐欲观一世之治乱当察是科之兴废治莫不兴兴必有所成也乱莫不废废必有所由也桓公之为齐区区之国耳尝以得士为悦非以齐为悦也正月之吉布令於乡桓公亲问焉曰子之乡有慈孝父母发闻闾里者有则必以告有而不以告谓之蔽明子之乡有廉谨论慤使民以劝者有则必以升有而不以升谓之亡选桓公之伯虽非一事求伯之始莫大於此是尚孝亷之本旨也况欲为天下者哉及汉之初严设是科其所以教人与其所以出令大抵导人以行则无不得拘人以辞则无不失盖行先实而不浮辞多虚而易惑劝士以言其劝已浅励士以行其谁自欺故汉武有罢黜百家之实光武有首用卓行之实士皆从而化之非化虚名也行既已修科既已设有司又加之以简拔又重之以荐进又第之以甲乙中世规模汉为休美盖择其行则实者无不应应者无不实命其职则所举即所用所用即所举是以此科一设贤才辈出此则兴之所以成也至於和顺之後流为魏晋之末文制虽存不辨名实不严格法才者不得进行者不得伸选用混杂衆多轻进当时之谤者曰举孝廉浊如泥夫水至洁而清泥至浊而污今指孝亷诸公并於污浊之物衣冠之道一旦化此甚可悲也故因循至唐杨绾有议旋举旋停建中有令一议一寝虑有此弊岂独罢於章帝哉此则废之所由也执事又谓前世之君其为孰得夫教者士民之基也人情者圣王之田也基厚则田不薄矣矫人情而教之则无往而当顺人情而导之则无往而不当人情莫不欲事亲圣人必有以勉之莫不欲事君圣人必有以劝之世有弗孝弗廉者岂其心之所欲哉流於习而不自知也既不自谨其习则猖狂於家污墨於吏今有人焉隂抵是过或人以古之孝廉者语曰彼人也汝亦人也彼能廉而汝不能也彼躬孝而汝不躬也曷若格汝之秽习而效古人矣乎闻者於此不赧然见於面则勃然见於色矣何者弗孝弗廉之名天下之所共避也圣人是以敦其教意而起其愧心使天下庸庸之士知爱其亲常甚於爱孝之名知尊其君常甚於尊廉之实则凡被德教者家曾子而户仪休矣此前世之君所以经心也观汉之诏令丁宁郡国砥砺多士不举孝者为不奉诏不察廉者为不胜任劝善之意切矣宜乎温舒之才王吉之谏京房之术师丹之议寛饶之勇於是出焉汉之得人虽以数路此路最精也是前世之君设科之有得者也若夫论事之臣则黄琼增置四科之说贾至庠序推选之说亦宜在所择也议者又病率以口则恐其遴限以年则恐其拘课牋奏则恐其烦专儒雅则恐其偏如是皆虑之深者也且人才之不齐犹地产之不齐也地之所产彼有则此无此丰则彼杀善治赋者辨其土宜因其所产责其所赋则地力不穷矣今汉取孝廉乃欲计其口而取士是犹欲混其地而责产也岂理也哉自郡国口二十万岁举其一边郡口一十万亦举其一总之百万则岁举五人边郡又少加焉是则丁鸿之说也鸿陋於识故昧於词孔子曰十室之邑必有忠信天下岂遽无人乎乃欲计口百万而进五士二十万而进一士何其狭也此率口之议似未可用也传曰少成若天性人少而成也则是天与之也骥之生也堕地则驰鹰之生也暴翼则飞彼物之神骏岁月有不待也观左雄之议廼欲不满四十不得察举甚矣雄之陋也可以人而不如鹰骥乎当时胡广之论从而非之郭?之奏从而排之以为选举当不拘年任才当不拘制甘奇着用不待强仕也终贾扬声亦在弱冠也足以箴雄之膏盲矣不然则终徇雄议计析毫厘上下顾望年齿参差士亦沦弃愚恐项槖不得为圣师顔回不得为圣友矣此限年之制似未可用也志曰身教者从言教者违常人之情溺於所爱惮於所难文辞者衆所共爱德义者士所最难是以古人於此权其难易信以取人虚辞无实未必用朴词当理未必违托儒自饰未必智木强有守未必愚观其几微惟善所善故真孝无所隐真廉无所遁上下无所憾矣愚谓文吏课牋奏之说有不必课也恐长虚词故也儒雅专诵习之说有不必专也恐溺虚名故也苟若好夸敛誉之徒屑屑牋奏诵习之间求之轻浮听之失实尚其辞则或遗其可重之行违其行则或举其可弃之人取士如斯竟亦何赖胡广曰郑阿之政非必章奏张衡曰君子不患位之不尊而患德之不崇两人之意所谓崇本以抑末盖欲先示人以不可欺之行则举者亦不敢为自欺之人其待汉士最不浅矣彼两人非以口舌为能者也此儒术牋奏似亦未可专用夫以四者俱未可用若治世欲伸而行之莫若反本而示之使之行在言前识在令外足矣或者难曰治世不以道便国不法古一张一弛与时宜之一损一益与世通之井田肉刑此周制也汉不能行者非不欲行也势不可也夫汉已不可行周制後世乃欲行汉制乎故取士之法自辟举而为孝廉自孝廉而更四科自四科而更中正自中正而更门第自门第而更进士自进士而增诸科名非一也利亦非一又何古之拘况又豪俊之士才满天下尚多有人晋所举者或子或讐齐所举者或贩或盗范文子所用七十家者皆贫贱而居筦库者也若一依是科然後选举此曹将安所归不知豪智之姿能执笔而兴廉能庐墓而兴孝乎此殆不原天下之情故徇一切之议未可信也愚谓不然彼或者纷纷之论所欲尚者才也国家所宜尚者德也且德与才异而世不察才胜德者止踰於衆人德胜才者遂进为君子世有进士有门?有诸科大抵取其文辞之治世习之专动以才胜也素德隐行间有遗者是孝廉之所从讲也若夫豪俊之士则非一科目所可维絷也盖世有善为渔者知得鱼非一目之网也设衆网则无漏鱼善取士者知得士非一科之力也张衆科则无遗士诚使衆科备於外孝廉察於内何为不可哉虽然愚有大虑虑不止此朝廷设科以笼韦布纲纪在是愚既议之矣有大科目可以纲纪百官者其敢不议乎近世中书之务类百司百司之务类郡县且宰相之职进退百官者也今以簿书期务为故间有奇杰之士禁不得伸问之何由则曰彼格之当然也且动如格法一吏部郎事耳进退百官望实俱采道揆者之所为也宋蔡廓为吏部尚书黄散已下身不得择不敢就职况职宰相且漠然者哉主上天日清明临照在上必能委任大臣大臣亦宜自信事君以人有不可後何直为是凛凛也非特此也大将之职陞黜偏禆者也古者一将死则一将生卫霍之门率多列侯子仪之门尽出显校即其事也近世不然大将嫉偏禆偏禆嫉士卒有功则不奏既奏亦不实私其舆皂私其子弟是以大将一死则四顾茫然无复威誉在人耳目私门之托岂不负哉遇风尘之警则亦望风顾避而已监司之职按察僚吏者也进退既公人自寡过苟私好恶则私喜怒私喜怒则私发摘故近世诸路所?治者或其无辜所当治者或以幸免此大将监司自紊其科目者也然则士夫所当切议岂独孝廉一事哉昔汉世朝廷有大政必下公卿博士议公卿议善则舍博士而从公卿博士议善则舍公卿而从博士彼博士者秩六百石耳乃得预汉大议何也以其议论通古今嶷然动衆心也故元朔之诏曰今执事不兴孝不举廉其与礼官博士议不举者罪也然则欲举孝廉而询及博士所从来远矣今愚待罪太学秩次博士圣天子不以不肖俾执事躬而策之是以不讳有司不隐理道庶几博士之责塞矣区区非独求干执事之听借此而干天听也注而思之举而行之社稷幸甚天下幸甚
忠质文之治策
圣人为万世虑後世为一时虑万世之虑何虑也虑治体也昔者愚出入有虞之书愚悦之退而求舜之心稽舜之道而得舜之政彼其起深山而坐致无为何虑深也意者以道寓政以政厚下天下後世至治之体虽欲不师舜吾恐无如舜之可师也当时稷契臯夔之徒与我共理者其政所可为都为俞其政所否为吁为咈声嗟气叹充满天下者忠厚气也五典从则百姓有以亲我四门宾则诸侯有以顺我谗说殄行既堲之则举世无以惑我传称其无为恭己正南面而已此至质之体也是以忠质之意已默寓於舜非独善其身其善天下盖不少也然则舜之治体止於忠质而已乎恐不止於忠质已也观其雍容庙堂造次颠沛之间则有尽於文而不自已者璿玑玉衡以齐七政时则有钦天之文类帝格祖柴望廵狩时则有祭五祀之文五瑞五玉三帛二生一死贽侯射车服时则有尚贤之文六律五声八音绘服章十有二时则有礼乐之文其政绸缪委曲节文如此又何文之美也呜呼求舜之政已默具忠质文之体然後世诸儒不以三者名之天下亦不以三者名之何也盖元气兼隂阳而元气未可指以隂阳名也舜政兼忠质文而舜政未可指以忠质文名也猗与此舜之所以高视天下而独冠也哉舜之後降帝而王其出於政也晓然宜天下显然而名之也禹之为天下也不矜不伐不侈大於宫室饮食之间此何为也哉忠之体也天下於是名之以忠汤之为天下也不迩声色不殖货利敦厚谨重见於政者嚣嚣其未已也此何为也哉质之义也天下於是名之以质若夫文武周公之为周微而着详而尽错出而不乱宗国五十三吾封之建官三百六十吾用之礼经三百曲礼三千吾制之其意若曰经纬在我者也一不备则後世其鄙野我乎此文之义也天下於是名之以文夫以三王之异世忠质文之异尚仰观唐虞则不足俯视後世则有余故一体明一代治後世何可不讲也奈何战国之後天下之政体如狂澜之一奔未易东也人皆为一时虑何暇虑後世哉西京之主尚寛易其弊则谀东京之世尚苦节其弊则讦高帝大度豁逹文帝寛大长者至於天下末流之弊白黑不分公孙子张禹孔光之徒低囬以苟延岁月汉缓急不可望也俗谀日甚汉日危尚寛易之弊可不悲哉光武登庸卓行明帝察慧自高遂使末习之过三君八顾之徒鼓动朝野力为惊世絶俗之行矫异甚矣俗讦日甚东京日衰尚苦节之弊一至此哉然两汉所尚之过值明主则犹可以振起若夫三国尚诈晋尚浮虚元魏尚夷齐尚兵梁尚空寂陈陋而隋奢无足疏举者彼其拟两汉犹且抱愧若称之三代之时吾知其包羞也哉恭惟国家祖功宗德接千载之统纪固足以配舜而轶三代创业於开宝继志於雍熙休息於咸平景德隆盛於嘉佑治平既以忠厚惠民爱物复以制度泽天下此盛德世也肆我主上振中兴之运体优裕之政躬礼乐之事亦既薰民耳目矣迩者省赋以息民力农以厚下乡饮以励俗赏罚以别淑慝皆执事所谓典章明焕风俗醇厚之际也夫风俗醇厚则忠质陶民心典章明焕则文物格民心即默具忠质文之意诸儒未可轻名之也异时致无为之治比德上古何如哉曰宜莫如舜
苏氏王氏程氏三家之学是非策
学者有公患患於好恶先萌其心是心一萌挟私智以求道渐蔽於外而忘其真呜呼好恶真足以蔽学者哉昔者荀卿好子弓而不好孟子扬雄好孟子而不好荀卿韩愈好荀扬後於王通而不言通则不好也愈之後见於书者则又有不好愈者焉今夫乡曲之士更千万人以一能称一艺名其相待也犹不相忽况如卿如雄如通如愈天下病无斯人也天下而有斯人宜何如以相好今乃不相悦如是哉甚矣好恶之蔽心也妄指千金为瓦缶则人皆不信彼数子之道皆相合於孔门其可以相轻乎向使数子能寛绰其心如吾夫子曲折为道问苌弘问郯子彼道虽不及已问之不恤也则必能抑六经黜百子以全天地至一之气是无他也好恶外忘则道真内白矣昔者国家右文之盛蜀学如苏氏洛学如程氏临川如王氏皆以所长经纬吾道务鸣其善鸣者也程师友於康节邵公苏师友於参政欧阳公王同志於南丰曾公考其渊源皆有所长不可废也然学者好恶入乎彼则出乎此入者附之出者污之此好恶所以萌其心者苏学长於经济洛学长於性理临川学长於名数诚能通三而贯一明性理以辨名数充为经济则孔氏之道满门矣岂不休哉惟圣天子深知其蔽是以破学者好恶之心而尽除其禁使惟是之从惟道之明学者之幸也抑尝有楚人修第之说闻执事者乎楚人之子有第二区长则甲所建次则乙所建规模不同而岁久将敝或曰不必忧也君宜合二第可用之材并而为一区若居一而废一是以坏易坏也今苏程王之学未必尽善未必尽非执一而废一是以坏易坏宜合三家之长以出一道使归於大公至正即楚人合二第之义也执事学识渊奥必有折衷於斯矣
孔子生死策
古书之真伪是非其相半乎其说有所不可信而诸儒有所不敢废盖从其不可信而废之天下之书不胜其废矣是故君子於此不废也而况圣人生死之际其道神其经存万世轻重之系与昔者愚闻之梁臧孝绪曰孔子以庚子生孝绪似焉後卒以儒自鸣虽不敢拟夫子而生乎夫子之日何其类也况夫子以庚子生其事见於书乎愚有以知夫子之生之异也吾观孝经传曰孔子之卒鲁麟至焉百兽号焉虽不足以兆夫子之亡而亦其异也而况夫子之死且志於经乎愚有以知夫子之死之怪也夫子之生如此之异也死如此之怪也非若巫瞽幻诞恍惚其不经也盖夫子为人且圣於人岂死生不异人乎哉兹承执事以孔子生死之说执三传之所以失愚请列之执事以折诸理其事虽若不可信而诸儒不敢废也夫春秋之书鲁书也而诸儒以为仲尼之书也获麟之前孔子之生仲尼不书於经仲尼如自书其生仲尼乃自私邪故经之不书孔子生左氏解经耳亦安得而书之获麟之後左氏所续之经也董仲舒曰左氏续经以宗圣人为事不书其师之卒则孟子所谓子背子之师也左氏安得不书其卒乎此左氏不可废也公谷之传传乎经也仲尼絶笔则无经无经则二子无解也公谷後经二年独书其卒不几於赘乎公谷之不书卒则传体也此公谷不可废也故左氏书其卒公谷书其生其得经传之体乎传所以尊经尊经必有以贵之书子贵之至也续经所以尚法尚法则必有以严之死书名严之至也此三传虽若不可信亦不可废也何休曰是岁己卯尊之故详之谷书日不书月岂十月乎盖谷梁不详其月因不书月则其谨也虞翻谓春秋凡不书月其事不详也谷梁岂亦不详其事乎王肃谓中月则月中也郑玄谓中月者踰月也意者生於是月中如王说乎或者如郑说死於踰月未可知也此谷梁又不可废也杜预曰四月十八日乙丑五月十二日己丑必有一误夫古书如是盖多矣尧以甲申生辛巳死皇览曰非辛巳乃辛未也舜以甲子生癸亥死皇甫谧曰非癸亥乃癸卯也尧舜如是安知仲尼终以乙丑非己丑乎故信以传信疑以传疑为此事也此又杜预之言不可废也太史迁曰韦编三絶计夫子之年则六十三之後七十三之前盖云老矣夫孔子五十以学易韦编之迟甚可怪也凡迁之说不可信有端矣书曰舜三十登庸迁曰舜五十登用耳秦之谥曰穆公迁曰非穆乃缪也不知舜之年秦之谥安知孔子系易之时乎虽然圣人有取於太史或有抵牾其他实录也此其说虽不可信而诸儒不敢废也夫孔子死生之说古书之不伪有所不可信而愚不敢废者盖互见其得失虽存之无伤也韩退之自谓识古书之真伪虽不至焉者白黑分矣幸得执事辩其白黑岂不盛与
陈子昂韩退之策
国初深於道者其惟柳子乎开之自名曰吾将开天下之耳目也明先王之道於时也一代之文开於今也故柳之文一传而为穆修穆修传於尹洙尹洙传於先正欧阳公人知者以古文非柳倡之实肇於欧阳不知欧阳之本承於柳也斯亦善原文哉夫唐之文亦犹是也所谓欧阳则韩愈似之所谓柳氏则子昂似之文传太原卢藏用藏用传苏源明源明则退之之所师友也不知者以退之倡古文於唐知者以为无陈而无以为之也故其言非苟也为可传也其道非妄也为可继也故卢藏用曰道丧百五岁而起子昂其此之谓与虽然君子独行则无徒也独唱则无和也其後善继则退之之力也故杜牧曰唐三百岁而有退之其此之谓与盖常辩之学正则识正识正则文无往而不正也故子昂贻夷碣为辨议之正徐君之议为笺表之正神凤之章为辞章之正其感遇则正於诗者也盖子昂之文惟正则取不正不学也然则相承而至退之亦其有力哉故退之亦畏之盖尝曰唐兴陈子昂苏源明元结杜甫李白皆其善鸣者此之谓也虽两君之才纵横颠倒而卒亦可贬何者以其才可穷也退之穷于识子昂穷於权穷於识其弊也讲之不精穷於权其弊也处之不智讲之不精故知斥佛老不知斥墨也处之不智故不死於国而死於下吏也呜呼通於大道而识进退存亡者惟三代之英与二子何预焉
知兴宗何所本也谨识于此以订讹云
第八页後六行　案郑阿原本讹作邓阿今据汉书胡广传改正

[book_title]卷十
钦定四库全书
九华集卷十　　　　　　宋　员兴宗　撰策
舜九官与孔子门人其道异同策
东方朔何人也似儒非儒大言无当者也武帝尝谓今时何如而朔之指意以为天下已安已治矣诚得周召为宰相孔子为御史大夫太公为将军益为右扶风伯夷为京兆稷为大司农则无愈于今世矣呜呼陋矣朔之为言也尧舜之君未尝借才异世然臯夔稷契未尝不用孔子高弟盖世未尝无材而顔闵游夏未尝或用因其出之时占其道之用不用此难为浅见寡闻者道也何必借才异世言大而夸哉故愚谓武帝非善问朔非善对今执事举禹稷之徒所以用由求之所以不用疑于夫子舜禹答问之间借此可以议圣贤之同道也盖人才尝起于用伏于不用夫子贤于尧舜则门人必不愧于臯夔尧舜即夫子之得志者门人即臯夔之不用者然由也求也赤也夫子多抑之益也契也禹也尧舜多信之盖舜之所以信二三臣者信其政之所可至夫子所抑二三子者抑其道之所未至盖德政易行故彼有显政至道难一此未必尽道其是之谓乎昔者孟子曰禹稷顔回同道则回之得志亦一禹也唐沈云卿曰齐畏卫不过蒲以子路故也沈谓仲由有格苖民之德然则仲由之得志亦犹益也若夫龙之出纳朕命亦赤之可以与宾客言也是则顔渊不媿于禹仲由庶几于益公西华亦可以为龙也其比二三子得志以充其用者岂媿虞廷哉执事其必有以明之矣呜呼宫之奇在虞而虞亡在秦而秦伯非愚于虞而智于秦也用与不用听与不听耳彼二三臣智于虞廷此二三子愚于孔门亦独奈何哉故传曰仲尼之门五尺之徒羞称五伯惜其仕非尧舜也噫夜光之璧暗投则惧中流失舵一壶千金尝试以是思之则得矣
曾子不与十哲陈平不与三杰策
人各有品也虽然圣人无意于品人道德勲名之士亦无意于求人之品者我无意于品人彼无意于求人之品故贤者识其大而不遗其小小者亦勉其不及而自附于大各识道德勲名而已矣虽然圣人如或有言若品其人非故言也其言触焉而得也触焉而得其言不详故可取者或不入其品李德裕之言曰陈蔡之言十哲之事其仲尼一时之言乎学道之深虚一而静如曾子者或不与也曾子不与十哲其哲不止于十明矣况孟子止称其五乎先正王安石曰高祖之言三杰之事其容未至乎深于智而明于权如陈平者或不与也陈平不与三杰汉杰非止于三明矣是宜班固增而六哉然则所以为哲所以为杰仲尼高帝非止举其十举其三也盖一时之言触焉而得也仲尼高帝非有心于品人十哲三杰非有意于求人之品者各勉其通德勲名而已若夫马援不与诸将之一犹曾子不与四科之一也非实不至也刘孝孙可与学士之选犹陈平可造三杰之选也非智不及也呜呼豪杰之士始若不可遗而圣人之言或遗之近乎少恩矣虽然圣人触焉而言也故孟子言二老而不及闳夭书言三后而不及皋陶语言四友而不及闵损至若十乱则虽妇人或与也圣人皆示之无心触焉而言也圣人岂止称其才使之自暴抑其才使之自弃哉故正道而论之
考绩荐举策
天下无不弊之法法而无弊不在法也在所以用之也考绩之法名考绩也其实任法之术也荐举之法名荐举也其实任人之法也三载而考之三考而黜陟随之鲧以是殛禹以是兴臯夔稷契以是安其位此唐虞以是进退百执事也後世盖有仿是以为法者矣京房为之格于权臣左雄为之格于县官其有突然行之者则亦虚立殿最不核名实而于进退羣吏卒不能大有益也夫考绩贵夫实也而後世不求诸其实吾盖不贵之矣况复言之而不行哉人之不足与有为也如此非考绩之罪也舜命共工佥曰垂舜命典礼佥曰伯夷此唐虞所以为公举也後世盖有相举之法矣赇贿则得之故虽英豪奇杰而贫贱为累者不获于举也上之人至于法以防之其得人者又未必赏其妄举者又未必罚其于进退英杰终不能为国轻重也夫荐举古之美事也至于驱之以赏罚吾盖羞称之矣况乎赏罚之不能必哉人之不足与有为也如此非荐举之罪也昔汉宣帝之为君其课吏殿最之法初若未甚详密然京兆尹以能除盗贼用颍川太守以能撃搏豪杰用吏有善治褒赏随之而赃污不职诛死者亦比比也故宣帝之治皆摠核名实之力人君不能皆宣帝也则考绩之弊无惑也祁奚之举解狐举伯华举祁午也在雠不为伪在友不为党在子不为比故君子称祁奚能举善然则祁奚亦公其心而已矣人臣不能皆祁奚也则荐举之弊无惑也请以所见言之守令之职民之所以休戚而国之所以治乱也今为县者未能垦田而曰田垦未能劝农而曰农劝未能止狱讼而曰狱讼息率一一书之及将去官位于其上者亦以次保之既而上之吏部视之以为考其书中下者盖无几也自令而上之官大抵皆为令所为然则吏部所视者果以为实耶徒以为文具而已吾见今日考绩之法弊于欺罔而莫之或知也士自入官不以举不升朝法固然也而举不以公者多矣非父兄在职则不举非赂遗越常则不举甚者举削一及则终身为举者之役吏部一按其举官之数而迁之而不知其举之本若是也是今日荐举之法弊於不公而莫之或知也今欲去考绩之弊则莫若严举者之罚而谨书考之格今欲去荐举之弊则莫若名所举之事而严失举之罚兹二弊者既去非徒得人而已实太平之原也若汉之议铸钱盖取太学生议郑人不毁乡校亦欲闻执政得失国家学校非徒设也亦有望也先生其进是言
义命策
人之言曰晏大夫平仲其列国知命之士乎平仲之知命也国有道则顺命非道则衡命然则不知命无以为晏平仲也愚曰不然是不知晏大夫耶夫因义以达命然後知命此吾见晏子之大也如不知义达命何为又曰肥相国其战国尚义之士乎敬君而守义义在与在义亡与亡不义不亲无以见肥君也愚曰不然是乌知肥相国耶夫顺命以守义然後知义此吾见肥君之大也如其专义于命何益呜呼因义以知命顺命以行义古之士于此亦一之而已矣是未可异也秦汉以还荐绅士大夫不自义命之本泝之弊流于末也是故势不可仕或仕之不可死则亦未尝不死也呜呼以是为义其亦末矣故一触其间有感粟以自刭也闻车鸣以自劾也上书而列党与也流血而佑佞臣也此尚义而不知命此之谓逆天也若夫任命而流放则士之过特甚呜呼以是为知命抑其末也故颠倒错乱有口而不能言财利也手不能执珠玉也举臆而效驴鸣也被髪而更狗窦也是任命而不识义是之谓废人矣呜呼自圣人观之两者胥失矣悖天者其罪诛废人者其罪亦诛後之士如更其二而贯其一庶可免矣圣人又何诛焉虽然义命之大五经宜志而志者盖鲜焉曰五经非畧也难言也大言则学者不信小言则学者不畏虽然经亦畧言之矣易曰乐天知命则不忧君子不可不顺命也诗曰永言配命自求多福君子不可不达命也观乎此亦可以知命之说矣而况五经列义之多乎虽然夫子之罕言何也是使学者行义以达命非欲任命也扬雄曰吉人凶其吉凶人吉其凶雄岂专命耶亦岂专义耶
柳宗元非国语策
自见其可以言而言五经之言也未可以言而或列之言诸子之言也可言而不言与不可言而言衆人之言也五经之言千一而过乎曰五经乌免哉诗云周余黎民靡有孑遗诗言过也易曰见豕负涂载鬼一车易言过也书曰前徒倒戈血流漂杵书言过也礼云大言受大禄小言受小禄礼言过也下斯观之贤言之失可知也荀卿曰礼以起伪也性以起信也礼性之辩卿乌知之韩愈曰墨子不异孔子也孔子不异墨子也孔墨之辩愈乌知之夫以圣言圣以贤言贤其失如是之甚也而况国语乎国语丘明所着之书也丘明之书上不至圣而下愈于贤抑在圣贤之间乎虽然丘明之文其事则核其文则滥滥则多淫多淫则多失是固当也後之士不伺其失而攻之柳宗元独识之诚得间矣今而观其事如周王灭密之说曰小丑备物宜献之王子厚曰虽献之王王而受之不可谓德鉏麑触槐之说曰见其假寐不忍杀也子厚曰如其不寐则杀之矣不可谓义虢公禋神之说曰听国于神不亡何待子厚曰听而亡不可谓信晋侯得块之说曰舅犯进块晋侯以兴子厚曰楚人进块楚何以亡不可谓训子厚之于国语连搘拄之如此子厚非固诞之也後之读子厚之辞宜勿易此矣或曰司马迁采国语以着书董仲舒采国语以命文刘向摭国语以益说苑国语何负于学者学者頋憎之子厚何浅也曰是固子厚之所忽也子厚之论贞符自司马迁董仲舒刘向未有能贯其说也则国语之病子厚其能默然已乎噫使天不生子厚于贞元之间则唐之士美而言之其罪皆可髠钳矣
寛财赋策
古者因事而用财因财以济事其始取财也度其事而取也故无溢取其终用财也度其财而後用故无过用取之不溢也用之不过也是三代之政也故有观民意而後得财财得而民心无不得也自秦而至于汉自汉至于魏于隋于唐皆知取财矣而不知所以取也汉独营田为是既行之而复废之隋独义仓为是既用之而复难之唐独租庸调为是既行之而复易之方其谋取财也汗漫而不坚其谋是故谋财不一故无定取取则无常故无定用宜百官仓廪不实不充而遂至不给也呜呼刍秣素具则马自充马之所以不充者害焉者未去而已矣财用徧取则财宜给财之所以不给者蠧财者未去而已矣此汉魏隋唐纷纷徒为制度所以不知其弊而坐受其弊也恭惟主上爱养元元惠顾天下民有不便辄?以便民见於诏令者减月俸于江浙也除布估於广西也蠲税租於荆扬也裁军冗於全蜀也而又编户口之徭役而又减大家之屋直是诚何心哉心乎天下而戒盛世之蠧财而已矣
天兴商周以相伊吕策
天无职也代天之职莫如君君无职也人君之职论乎一相一相论而君治举君治举而天意得矣昔者三代之盛天之相者莫如商周商周之相莫如伊吕伊吕之归二君也春秋盖高矣可以无出也然一旦而出既出而用伊舍其来吕投其钩何也天意欲兴商周则二老所不得辞也故伊尹自度可以兴商商可以用我是以相之不疑也太公自度可以兴周周可以相我是故辅之不惮也然则二代之所以相者乃二代之所以兴也或载祀六百或卜世三十岂不在于伊吕之相欤
周公礼乐策
礼乐之本在君臣也礼乐得人则兴不兴则散非其人而兴之则妄古之人未尝不兴既兴而不至于妄何也以其尽君臣之懿也三代之间孰知之成王周公知之方天保未定周公扼于水火之中饥者求食渴者求饮不得者求得周公忧此之不暇而暇忧礼乐哉及其海内寖治荼毒之民化为王民不得是二物而一新之则君臣之才何以自见于後世也故天下有礼乐至成王周公而後讲其经礼三百而曲礼三千掌乐数十而官乐数百五服之侯和音在耳玉帛在庭而骏奔走在庙凡以礼乐故也使周公舍治世不兴而待後世则成王所以望公者何如而公乃如此也春秋之後列国于周有兵有刑有地而周独有尊者以存公之礼乐也然则周公礼乐渊源远矣
夷齐策
躬万世之大烈者不计一世之议已也知可出而出知可去而去凡吾之去就所以训天下之义也天下嚣嚣而言於此虽言何伤盖天下之势固有可留而去则罪在于不留有可去而留则罪在于不去君子于此必取中焉吾果安取哉取于义也昔者伯夷叔齐之来自东也观诸侯之不足有为也日夜而推之信矣西伯之德之纯其可王也而不自王则信其可与处也于是焉而归之且始吾知之而来非刼而来也又从而去吾何辞於天下天下其以我为太矫也故既在之而遂安之惜也往日降而武王守之不真也知以周取商而不知商之不可以我取也悻悻然见于辞曰昔文考以是而遗我天下以是而许我我起而赴之斯可以无愧焉彼两人如起而徇此亦许之以为宜则後世果以斯人为何如人耶
敦学校养士之法革科举取人之弊策
鱼不畏网而畏鹈鸪鹈鸪有情而网无情也然卒所以得鱼有以网而得者有以饵而致者有以药而毙者渔之之术多矣然鱼犹脱于渊岂无逸鱼哉取士亦犹是也有以德行而招者以诗赋而取者以经义而求者取之之术富矣然士犹怨于野岂无遗士哉故观水者有以鱼不竭而讥渔人观国者有以士不尽而讥有司皆观其末之过也盍亦反其本乎今执事之病下多遗才所以考人不以数与夫请托滥冒等徧以疏举愚谓此数者士苟能正其本斯弊可免也何谓本上观士之所以养以取士士充其所养以报之汉郡国举孝亷夫岂限以数哉今有司考以数而士骤得失则汉意可师也唐士羣至有司之门有司不禁而多得公望夫何畏请托员半千八科皆中张鷟万选青钱才实为上夫何畏滥冒今有司惧请托士多滥冒则唐意可师也比者朝家戒励丁寜乃勉士以所养之意也然郡县之学犹有聚衣冠争饭腹斯亦可愧矣哉昔郭代公莅太学捐四十万畀人而不吝今诸生争饭腹而不愧呜呼闻郭代公之风可少惩矣
古器图书策
天之付帝王付以道帝王付後世付以迹迹之传易传于天下而帝王之心其法安可传哉虽然其迹不废使天下後世因此迹而求此心则帝王之心庶几在此也且三代之降其言有书其书有载有简有札有篆有隶有书有刻侈书大书凡为迹异所以托迹则不异也当世见之故无不传秦之篆唐得之後世传之故无不信此所以久而又久也昔舜之典隋得之周之鼎汉得之魏之书汲冢得之下至岱山之书邹峄之字汤之盘孔之鼎岐阳之鼓既好之无不求求之无不得也虽彼秦汉之下所以求者止于迹而已不能观此迹而求此心也其物虽贵其好虽笃然帝王千载心迹之托乃取为一时耳目之玩是何理也然则古文字书仆碑断刻後世求之帝王之余者宜不徒在玩好之间盖因好而求迹则求之浅因迹而求心则求之深後之尽此者其惟圣乎
皇帝王伯策
圣人之道宁无经而合于经不可执经而乱大义非不知经不知道也道者经之本皇帝之经效而伯则其浅也昔者圣人其帝五帝也其王三王也未有五经之言五经之效着矣斯无经而合于经也秦汉而下则执经而乱大义也其弊皆起于不知经与知之而不深或知而入于异端也汉四百年可谓久矣可称者文帝也而黄老乱之可称者宣帝也而伯道杂之其後若元帝虽通经而泥于经汉氏衰矣此执经而乱大义也章帝成帝犹元帝也故汉无可称帝王之效何有哉唐三百年可谓久矣太宗可称也而惑辞章元宗可称也而惑庄老文宗于唐犹元帝于汉也肃宗代宗犹文宗也此执经而乱大义帝王之效何有哉故二代之弊皆起于不知经知之不深而流入于异端也呜呼五帝三王虽无五经而有经之效愚以此不为无经也两汉之君虽务通经而无经之效于经无益也皇帝三王之道何自至哉若夫晋宋隋魏南北之君一话一言流入词章两汉罪人也慙德多矣传曰六经之文积案盈箱俱是风云文衰如此何暇经乎故宋明梁武宋文周武魏文陈後帝隋文帝其名知经者亦知章句也洁静精微之于易温柔敦厚之于诗疏通知远之于书经纪治乱于礼于乐于春秋可知而不知也皇帝王之道求之于此斯妄也矣呜呼其父爱盗其子必且行刼彼时君执经而乱大义其臣为章句之儒何怪乎虽然公卿大夫则有矣愚伤其不多且伤其不用也汉有贾谊唐有陆贽其言六经之效非执经而乱大义也故陆贽辩于谊谊之术则王术也传曰贾生言尧舜陆贽言仁义非帝王之道何自出哉此相望孔孟更驾合辙也或曰孔子所尽心春秋易也孟子所长则诗书也孔子千里问礼于周学乐于弘孔子于他经岂容易哉如以孔子尽心于一经则行在孝经者二经又非孝经之行矣如此其安乎若轲之长则无所不长也而止云诗书彼轲长於譬喻亦尽出于诗书乎此诸儒之说执经而乱大义也故失之诬失之愚失之贼非圣人之经失也解经者之失也愚断之曰执经而乱大义也不知经者也呜呼人莫不饮食也鲜能知味也
诗书遗逸策
汲冢之书何书也曰逸书也补亡之诗何诗也曰续诗也二书何取焉其怪可恶愚何取焉汲冢之言曰伊尹之去商老矣非老于商也文王受命矣文王称王也伊陟之相矣以太甲悯之也伊尹之不见用文王遂称王伊陟见悯于太甲此圣人之言乎书之至此无惑也诸儒固使至此也补亡之诗曰循彼南陔言采其兰美孝德也白华朱萼被于幽薄美衷感也孝之至则赞天地感动植采兰而止被幽薄不被万世取喻小矣此圣人之诗乎诗之至此无惑也诸儒固使至此也诗书喜正而诸儒愚诬独奈何哉故秦汉唐学士解经则无惑矣一曰书者如也如其义也一曰书者舒也谓舒缓也一曰书者庶也其事衆也书名之不正则其文可知也解经则陋矣曰诗者所以至也志诗者名之謡也诗者志之所之也诗名之不正则其文可知也今执事之疑正所谓前亡而後存前详而後畧此传失其本经传之不及也孔子得帝魁书二千一百二十七篇去一百二十篇十八篇则中候也二篇逸矣孔子所得者百篇而已伏生之记百篇之中二十九篇而已彼春秋所言之一篇其在百篇之间乎执事谓扬雄之无酒诰今有之何也愚谓雄非妄人不足怪也泰誓汉有之而失于晋舜典汉有之而失于梁得泰誓于河内得舜典于姚方兴彼两篇失之晋失之梁安知此二篇不失之汉乎今复有舜典有泰誓然则有酒诰何足怪也执事谓丘明载逸诗五篇愚以为丘明载此盖多矣何特五篇也淑慎尔止一也周道二也翘翘车乘三也逸诗三千宜其载之多也彼祈招则女子之事司马非博识而能吐口乎执事谓地平天成以次皆今文也先儒以为逸书先儒不知耶愚以为指有为无犹可言指无为有不可恕也刘歆论泰誓而及五焉所谓越若来也甲子咸刘也丙午建师也载俘在亳也征是三朡也执事恶其以有为无愚恶其以无为有也执事谓君牙为君雅讥先儒之诬凡六条此诸儒喜诬也甚则曰旅獒非獒乃毫也九丘非丘乃州也南交者交趾也嵎夷者嵎铁也昧谷为昧柳心腹肺肠为肺阳如此其甚矣愚独奈何哉夫商得者十三篇而失其七失之大半其章不同可知也虞书为夏周为商夏侯欧阳马融聚讼盖久矣康成为近也曰虞夏同科商周并文得不谓之然乎虽然诸儒喜诬而愚喜正者信以传信疑以传疑盖其谨也若夫位天地育万物此诗之用书之用诗书道之府也执事盍唱焉愚愿执事黜其委琐者斯不胶者卓矣
汉治迹策
朝廷自有体天下自有势知体知势治之由也朝廷之间可以猛可以寛也是体也天下之大可与兴可与弱也是势也故君人者正朝廷以正四方四方正天下毕正矣何则知体势所在也盖自秦而汉天下未尝无势高帝之兴天下之势在天下惠文之间天下之势在侯国宣元之时天下之势在外家凡天下之势迭变者四至多变也而汉君不知汉臣不议也方文帝之兴有贾生者欲削侯国兴礼教改正朔谊虽言之帝虽知之斯天下之势可谓明也然绦侯灌将军汉氏之所赖以兴者老成之人也而谊欲废之惜乎谊见天下之势而闇朝廷之体非知治体者也景帝之兴朝廷乂安羣臣皆狃于故习者也晁氏者欲尚威武论兵刑错在当时得朝廷之体至熟悉也然七国不至於必叛错趣之叛既叛而不能安之高卧京师惜乎错见朝廷之体不见天下之势此非知势者也然则体势所在不得其原不知其流此汉二百年之治辨质之臣虽在晁贾然吾犹有憾也
易策
诸儒无心於议易然後可以通易盖易可以形解不可以言遇也其失也则惑之惑之终失之汉魏诸儒坐此也夫何故郑元惑於文王肃惑於义蜀才惑於怪虞翻惑於数马融王勃陆长源关子明陈史皆有言言皆有惑也吾不知诸儒不能意遇而今乃且嚣乎三传作而春秋散诸儒言而易不作乎执事今乃以卦象取类之意不信诸儒而质之经斯岂徒言也吾不得而质圣人抑请臆之执事所谓有为马为牛为龙为雉於物有配也於身有类也夫至健莫如乾乾健而动也马动非健乎至顺莫如坤坤顺而任重也牛任重非顺乎潜动而变於隂震变隂者也而龙善变离者中柔中柔者外文也而雉外文兹四卦於物有配也其四可知也乾为首首人之上乾物之上也坤为腹腹有去坤亦有去也震为足在下也动之象也离为目有明也丽之象也於身有类也其四可知也呜呼易本无位俄而有位矣有位而後有滋有数而後有配自然之解也诸儒欲大之而流於旁诡过当之论譬之条教始主於寛主於仁而後千机百穽如此之衆何者其罪始於多目也然则诸儒於易慎无容易多夸耶

[book_title]卷十一
钦定四库全书
九华集卷十一　　　　　宋　员兴宗　撰策
孔孟王通公孙弘能言国之兴衰短长策
元魏关子明易老师也其言兴衰如龟兆然彼关子何以知之盖以易而知之故自黄初之年八十四更八十二朞三百岁六十有六焉曰道之行乎此时也如见用者王道其振乎关子深于易灼知後此事逆期如此彼孔子者深于道者也孔子而有不知乎凡孔子指诸侯言大夫十世之失可以胜残可以去杀可以有成百年三年之期非故知也生而知之也由孔子而视关子关子不亦凿哉北齐祖孝徵名臣也有所不言言未尝不证国人是之神武亦是之即日议三十六事他日比事无事不合今岁议事无岁不合孝徵之智长于料事预期如此况孟轲命世者也轲之道岂孝徵之徒欤凡孟氏言什一之制可以用周公为政可以师文王名世之可以兴王者自何待来年或及于七百有余岁或远或近非诬也君子之言安可诬也由孟氏而论祖氏祖氏不亦少哉兹承问以圣贤於事非故言之皆逆知之首以孔孟之徒以次及王通公孙弘皆能言国之长短兴衰愚以为圣人之权是权之于道道无所不知智人料事料出于智智蹷则败矣孔孟者以道权者也孔子论胜残去杀久则百年至有成止三岁而已非久近不伦也盖当其时争地以战杀人盈野此非圣人百年用其力能正之乎故胜残者非百年不可若夫正其君臣比其父子岁月可也故三年有成犹周制三年小成之类也孔子之见卓矣孟子论行周公什一不待来年论行文王之政岁更六七亦非久近不伦也孟子周臣也所仕之国周国也仕周之国行周之制非今不可哉若当时诸侯则去文王盖远矣如五七岁有不忍人之政亦当时之文王也故曰是文王而已犹传所谓桓文汤武之类是也孟子之见亦卓矣呜呼孔孟以道权事故当时後世无不可知之事事不足以权道虽知之有不可行之权如礼乐征伐诸侯十世大夫五世希不失矣孔子伤其渐云耳由辨之不早辨也不然周之盛时天子庙诸侯贡大夫供职孔子何不非乎凡王者之兴不踰五百岁至周七百有余其数则过也孟子伤其事云耳可以见而未之见也不然五百岁而无王者则尧舜禹君臣也而并文武周公父子而处孟子何不非乎至于後世公孙弘王通之徒猎孔孟之学以自名其料事于智似矣不可与之言智也弘之言曰朞年而变三年而化五年而定夫周公作周数世矣犹有商顽至于数世天保定矣如此其难也五年而定周公所难弘所易弘言可信乎王通曰十年平其盗富之和之三十年礼乐可具传曰礼乐积德百年而後兴礼乐出于富和是何礼乐之易也必以富乎钟鼓云乎哉玉帛云乎哉通以为言通言可信乎由是言之则事权于道道无不知也孔孟以之事出于智智蹷则败也二子以之虽然圣人之言以道权事其始隐隐一日而白岂不如日月然矣乎其弊也诸儒若淫巫瞽史且立徵兆若曰五稔之後陈氏必败十世之後齐莫与京如是当黜之黜之何由曰非道
行祖宗故事策
人君视细务如视四肢保故事如保元气四肢废犹可以活身元气一坏吾不知其为人吾观汉唐之策而悲之非悲其事也悲其坏故事方汉之兴高帝文帝自有制度盖焕如也後世相非其人而变之相晁错变侯国相张汤变布币相元成变庙制所以变者欲为是新奇也景武知之则听之孝元知之则用之呜呼祖宗之法则不举非其法则举之非自蹶其本哉是数相者意气自用反指高文为无谋萧曹为无策也噫太甚矣方唐之兴太宗之故事真可法也後世相非其人则更之相张说变府兵相杨炎变租庸调相王涯变茶榷所以变者欲冠冕前代也玄宗知之则听之德文二宗知之则用之呜呼祖宗之法唐之诸相变其所可变行其所可行非识大体也是数人者反谓太宗为未审房杜为备员也噫亦陋矣由是言之汉制变而汉日衰唐制变而唐日坏故事何可不守也彼诸人专务变之不自悔罪岂徒有负于前人抑亦自负不少也虽然谁谓汉唐无人有人而适不用或用而不尽可为千载惜也条故事如魏弱翁识故事如苏瓌明习故事如侯霸言合祖宗如李绦虽其言药石畧听用之惜其不尽也噫此汉唐止于汉唐而已乎惟国家祖尧宗舜一时大臣皆中外望也以明佐圣利泽万世甚厚甚惠然历守一道以为必用故事必法祖宗如良医之用药方多取于古人不自用也故榷酤一事也淳化寛之其後屡寛之籍田一事也雍熙行之其後屡行之至其他大者难以徧举宜乎霄壤而视唐汉也兹承明问以本朝典章故事并诸元老之嘉言当官之建议兹事体大愿陈其槩尝原一代之治必有一代之体体之不同则事不同商尚质周尚文周公非不欲质伊尹非不欲文体异也故今日之事有今日之体也祖宗之朝元老大臣声嗟气咳犹足以泽天下如魏公议边蜀公议乐滕公议用人司马公议役石守道议【原本缺】苏明允议机权至种隐君又议道议治议仁议礼义凡作十议皆十世龟监也若上数公之言卷之则可以高一时舒之则可以范百世安可不举行也虽然今日之体又有要而易守切而易用者三事而已所谓罢羡余斥珠玉审刑罚是也李文靖在真宗时尝谓四方言利一切不进持此以报国当时何有言羡余哉潘美在太宗时请发渭川之都斥采珠之民当时谁暇及珠玉哉王文正在真宗时上与议刑遂增诸路刑官则刑罚之审有三代风矣是三者之急务今日行之宜饥渴之不啻也主上睿圣加惠四海者由祖宗故事也故斥珠玉而不进罢羡余而不用戒刑罚而不滥则李文靖等之策获伸矣若夫汉唐之议家法故事已畧陈于前矣呜呼相距千载太阿一沉可以刻舟求之哉
资治通监策
或谓先正司马子曰衆人虽尚子书惜乎言虽
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:23:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>