<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,西陂类稿全文在线阅读,西陂类稿全文在线下载,大玄古籍书库">
<meta name="description" content="诗文别集。。清宋荦撰。三十九卷。荦字牧仲,号漫堂,又号西陂,商丘(今属河南)人。康熙间以任子入宫,累擢江西、江苏巡抚,官至吏部尚书,加太子少师,为官清节。精鉴藏善书,淹通典籍,熟悉掌故。著有《筠廊偶笔》、《绵阳山人集》、《沧浪小志》等。此集于康熙五十年(1711)自定手编,约三百万字,冠有陈廷敬序。含诗二十二卷,词一卷,杂文八卷,奏疏六卷。收诗、词凡一千二百余首,文二百八十一篇。其诗文皆源于苏轼、王士祯,推崇宋诗,诗风纵横奔放,清刚俊健,刻意生新,几与王士祯齐名。其序、记、奏议皆疏畅条达。为时人所推崇。有">
<title>西陂类稿_宋荦_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">西陂类稿</span> <br/>
          作者： <span class="inputVal" id="bkauthor">宋荦</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]298177</span> <br/>
          说明： <span class="inputVal" id="bkdec">诗文别集。 清宋荦撰。三十九卷。荦字牧仲,号漫堂,又号西陂,商丘(今属河南)人。康熙间以任子入宫,累擢江西、江苏巡抚,官至吏部尚书,加太子少师,为官清节。精鉴藏善书,淹通典籍,熟悉掌故。著有《筠廊偶笔》、《绵阳山人集》、《沧浪小志》等。此集于康熙五十年(1711)自定手编,约三百万字,冠有陈廷敬序。含诗二十二卷,词一卷,杂文八卷,奏疏六卷。收诗、词凡一千二百余首,文二百八十一篇。其诗文皆源于苏轼、王士祯,推崇宋诗,诗风纵横奔放,清刚俊健,刻意生新,几与王士祯齐名。其序、记、奏议皆疏畅条达。为时人所推崇。有康熙五十年(1711)家刻五十卷本,乾隆中刻本,光绪四年(1878)铅印本。</span> <br/>
          封面： <span class="inputVal" id="bkimg">Z_19384.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]西陂类稿
[book_author]宋荦
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]298177
[book_dec]诗文别集。 清宋荦撰。三十九卷。荦字牧仲,号漫堂,又号西陂,商丘(今属河南)人。康熙间以任子入宫,累擢江西、江苏巡抚,官至吏部尚书,加太子少师,为官清节。精鉴藏善书,淹通典籍,熟悉掌故。著有《筠廊偶笔》、《绵阳山人集》、《沧浪小志》等。此集于康熙五十年(1711)自定手编,约三百万字,冠有陈廷敬序。含诗二十二卷,词一卷,杂文八卷,奏疏六卷。收诗、词凡一千二百余首,文二百八十一篇。其诗文皆源于苏轼、王士祯,推崇宋诗,诗风纵横奔放,清刚俊健,刻意生新,几与王士祯齐名。其序、记、奏议皆疏畅条达。为时人所推崇。有康熙五十年(1711)家刻五十卷本,乾隆中刻本,光绪四年(1878)铅印本。
[book_img]Z_19384.jpg


[book_title]提要
钦定四库全书　　　　　集部七
西陂类稿　　　　　　　别集类六
【国朝】
提要
臣等谨案西陂类稿三十九卷
国朝宋荦撰荦有沧浪小志已着録是编凡诗二十二卷词一卷杂文八卷奏疏六卷其诗之目曰古竹圃稿曰嘉禾堂稿曰柳湖草曰将母楼稿曰古竹圃续稿曰都官草曰双江倡和集曰囘中集曰西山倡和诗曰续都官草曰海上杂诗曰漫堂草曰漫堂倡和草曰啸雪集曰庐山诗曰述鹿轩诗曰沧浪亭诗曰迎
銮集曰红桥集曰迎
銮二集曰清德堂诗曰迎
銮三集曰藤隂倡和集曰乐春阁诗曰联句集凡二十有五其初本各自为集晩年致仕居西陂乃手自订定彚为兹帙惟初刻绵津山人诗集删除不载盖以早年所作格调稍殊故别为一编不欲使之相混也荦虽以任子入官不由科目而淹通典籍练习掌故诗文亦为当代所推名亚於新城王士祯其官苏州巡抚时长洲邵长蘅选士祯及荦诗为王宋二家集一时颇以献媚大吏为疑赵执信尤持异论并士祯而掎轧之平心而论荦诗大抵纵横奔放刻意生新其渊源出於苏轼王士祯池北偶谈记其尝绘轼像而已侍立其侧後谒选果得黄州通判为轼旧游地又施元之苏诗注久无传本荦在苏州重价得残缺为校讐补缀刋板以行其宗法可以概见故其诗虽不及士祯之超逸而清刚隽上亦拔戟自成一队其序记奏议等作亦皆疏畅条达有眉山轨度士祯寄荦诗有曰尚书北阙霜侵鬓开府江南雪满头当日朱颜两年少王扬州与宋黄州言二人少为卑官即已齐名不自长蘅合刻始所以释赵执信之疑也然则士祯亦未尝不引为同调矣乾隆四十六年十二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]序
西陂类稿序
吾友商丘先生所为咏歌风雅之文曰某稿某集者数之凡三十有四而书奏序记辞令之文称是焉於是综其条贯列其叙位次其时月别其游处胪其向所名者汇为全编名西陂类稿西陂者旧庐也是时先生居西陂以书来谓余曰吾爱子之为文幸序而述之予发书惭汗历旬涉月坐卧诵之行道则戒僮御持载以从盖予之能卒业於先生之文大抵在车马驰遂徒侣杂沓之时而习复呻吟忘其罢惫废乱而有息焉游焉之乐者此心则在西陂烟水之间也山水之乐亦恒人之常情而予之息焉游焉以西陂烟水之间者凡以先生之文之美矣夫世之彯华缨曳高裾驾轻策肥以游於名利失得之塲飘忽震荡而不知止者盖其所乐在彼而不在此也先生有道而能文得之於心行之於已泽加於天下其达於制述徵於比兴者西陂之乐盖无时而忘之故能兴感於人心学者随其所见皆有以自得於尘之表忘其所忧而乐其所乐也欤先生恬澹寡欲有超然远览之志自其服膺文献绍美前光学成而仕游历中外常以书卷自随晩而弥笃故其文闳深隽永尤长於讽谕之言以予之思杂风尘乐而不倦则亦岂徒耽文辞翫耳目而已哉其得於先生者亦已多矣虽然今归老故山白首学道而茫然如故吾也先生有道而能文其何以教我哉客有言者曰先生之文先生之道之所存也子既乐之道在是已予嗒然移时曰敢不勉乎公教我矣并书之以为西陂类稿序康熙五十年辛卯三月泽州陈廷敬撰

[book_title]卷一
钦定四库全书
西陂类稿卷一
吏部尚书宋荦撰
古竹圃稿
斋居
穷秋风雨积茫茫失昏晓拥被卧匡牀檐前啭孤鸟披衣啓蓬户干林忽如扫黄叶满阶除菊华亦已槁紫兰落其英飞萝尚嫋嫋顾此岁云晏抑郁伤怀抱空帘闭幽独遗编恣探讨今古两难名寒牕荡丛筱
空城雀
空城雀声啾啾羣飞往来求其俦蓬科有子壕有水朝夕饮啄乐无已慎勿飞向人家里少年挟弹子儿童把黏竿人家待尔供盘餐嗟哉尔雀百忧攒
赐宴
执戟趋丹陛云霄侍禁銮仗前朝赐坐苑里昼传餐醽醁黄金椀樱桃赤玉盘承恩歌湛露独有近臣欢
大猎
讲武
天王事观风
圣主心三驱寛肃杀八骏鄙荒淫龙幄留中野霓旌出上林佽飞随卫士夙昔荷恩深
古庙
崚嶒古庙坐荒岑神鬼森罗玉座深画壁旌旗闲自动雕檐松柏昼长隂行人十里闻钟至怪鸟三更入户吟欲问何王香火地螭碑零落土华侵
天河
万古秋霄上迢遥一水横光?星宿小影带月华清灏气通沧海余波洗甲兵年年鹊桥渡牛女可怜情
送里人南归
几日烽烟息天涯君独归且消今夜酒去掩故园扉台圮黄河逼村荒紫蕨肥吟诗倍惆怅心逐片云飞
戚家堰
远树重重杂暮烟荒滩流水自潺湲漫言此地行人少解甲归农始二年
东村刈麦
五月东村麦芃芃没壠高因风翻废圃过雨乱平臯官帖储胥急田歌銍艾劳永言勤力作庶此慰嗷嗷
过北庄四首
凌晨天气佳策马荒城下一径度陂塘泉源自倾泻菱叶静如拭荷花秀堪把回溪鸟语多近岸人踪寡纵目碧烟深嘉禾盈四野
雨意有无间随风倏以至喜兹土气香何惜沾衣袂捎捎林表疎洒洒田间细云脚指颓冈雷声出古寺白鹭远更明黄鹂湿欲坠道旁有孤槐枝叶相亏蔽下马杂地坐斑白与童穉话言固无伦朴直亦可对所愿岁功成一朝偿积税
雨後耳目清几处鸣蝉聒逶迤到荒村田园慰饥渴我屋八九间轩楹对空阔卧起遂移时凭几进粗粝俯仰惬初怀吟咏得开豁朱槿缀篱边青藤纒木末桃李何离离瓜实亦堪掇地偏胜事收心远尘缘割寄语市?人樊笼自可脱
振衣陟林丘曲径任吾取有庙峙其巅萧然见环堵鸟雀聚几筵牛羊散廊庑碑坼古篆文年代谁能数再拜一眺望微阳正亭午豆叶碧连云黍苗青映土农事信可悦躬耕讵云苦攘攘走儿童前村喧社鼓
落花
昨日花簌簌今日落如扫反怨盛开时不及未开好嘉禾堂稿
蚤过东村
凌晨发逸兴策马背荒城平原何膴膴秋色殊空明疎雨夜来过林壑被余清茅茨相因依荟蔚藏柴荆已喜尘鞅隔况闻好鸟鸣披襟话野老愉悦荡心情攘攘市廛内无乃丧吾生缅彼桃花源永言羡躬耕
晓起
晓起兀坐南轩前物华满目相新鲜海棠斑斑红点地栝柏郁郁青参天屋上鸣鸠亦何意篱边戏蝶真堪怜十日五日望雨急喜尔云气来飘然
宿州道中【相传州有盗跖祠】
故国辞梁苑孤城问宿州驱车岐路远到眼乱山稠塔废巢双鹳渠荒下片鸥东陵香火在试问欲何求
过凤阳
废殿今犹在祠官久不供牧牛来竪子栖鸟失长松日抱苍崖远云流碧涧重
兴朝忠厚意隧道有人封
夜发大山舖至关山作
夜发大山舖西南陟诸岭崖谷将万转山木相与永残月在林端层层散清影漱流趣不稀跻险心犹逞白芷映红榴青蒲交翠荇行矣复停舆晨光忽耿耿何处子规啼回头得深省
琅琊寺
数里环苍翠山门转折多佛楼横涧底讲席峙岩阿细雨斜侵竹长虹晩入河到来清兴发絶顶自高歌
归云洞
不尽登临兴新晴肯遽还侧身山谷里扪葛洞门边石乳时时雨松隂处处烟黄昏仍倚杖片月向人悬
楚江曲
楚江来汤汤瞬息已千里明月在遥天清光散江水扬舲鼓枻欲何之今夜鄕心只自知侧身北望风吹袂江水东流明月西
咏史二首
吾观曹参相英伟有奇抱攻城与野战气象凌苍昊一闻盖公言刻意遵黄老去齐语代者狱市并容好及其登朝後酣饮忘昏早歌呼和羣吏中怀何浩浩守成无异术清净以为宝史迁赞匪诬极言能合道寄语功名人锋棱亟须扫
古之恭谨士乃推万石君躬行感人主举家尽欣欣惟建称克肖遇事展殷勤退朝入子舍手浣亲中裙庆也稍简易数马有令闻虽曰天姿厚亦惟和气熏千秋读遗史蔼然接清芬嗟哉世儒辈务华徒虚文
夏日同杜于皇康小范陈伯玑董文友倪闇公过高座寺访无可大师复至万松庵访张尔公吴汉若即事有作
凌晨结伴出长干云白山青野望寛花雨高台闻远磬松隂曲径觅幽兰六朝兴废从谁问一代风流接席看欲刻新篁留姓字茶烟轻袅夕阳残
乌江
落日乌江繋小船拔山气势想当年一间古庙荒烟外野鼠衔髭上几筵
题胡循蜚画石
素壁隂森翠几重卷然削出玉芙蓉知君不尽西湖兴特写飞来第一峰
赠汪孟初山人
石耳山中七十翁往来梁苑鬓如蓬可怜大有吟诗癖一日新篇满一筒
武城道中
小邑名元着萧条战伐余河流环废堞茅屋枕荒墟日午行人少天空过雁疎明农方下
诏谁为劝耕锄
西风
一夜西风急闲门落叶稠青烟收旷野白日媚穷秋鸿雁归应尽芙蓉晩故留无端悲节序惆怅向林丘
寄胡循蜚
忽忆西湖客端居岁月淹波光连小苑山色满虚檐鬭箸蓴丝滑弹筝玉指纤何时能过访赋笔许同拈
送胡去骄七十四韵
先子晋纶扉乃在丙戌岁贱子藉余?观光太学内时维童子年碌碌随流辈君家先学士适践司成位师道焕然明端居垂训诲讲学似昌黎斯文未终废诸生荷钧陶贱子破愚昧正如草木生因人得灌溉持此感至德终身矢不匮无何岁月迁彼此忽异地回首叹犹龙中心徒愦愦辛卯夏五月先子遂勇退未成緑野游已见墓门闭叹我失怙儿常怀负笈志呜呼壬辰冬师也复长逝造物何冥冥吾道任凌替痛哭向昊天形容日顦顇狂与阮籍同贫岂原宪愧去去向京华孤身历幽蓟官阙郁嵯峨远近相亏蔽桂栋映兰橑临风何绮丽奔走九陌中词赋成嫚戏丁酉孟秋月与尔倏然值夙昔未相逢一朝快把臂不遑问出处先自述家世四目如涌波各洒终天泪泣罢乃还歌斗酒竟沉醉俯仰天地间身名贵自致鸾凤即鸡鹜驽骀亦骐骥万事无端倪谁能辨轩轾所幸有吾徒先猷未失坠一啸暂挥手踪迹两捐弃西山新雨後何人挹苍翠淹忽逾二年中怀郁以积梁苑有薄田日夕甘负耒善病类文园殷忧恒惴惴每咏蒹葭篇秋水渺无际山寒桂花落几日幽盟遂徘徊岁云暮霜雪凋兰蕙蓬蒿满院宇直如张仲蔚客自广陵来停骖叩我第连宵梦见之失喜故人至入户坐我牀张灯解君佩酌酒话艰辛山厨荐霜菜酒阑各就寝谁能便安寐更起坐月明萧萧朔风吹转盼和气回春事自兹始平台峙沃野晴云浮靉霴登高望四海樽酒寻常载黄河浩荡流邹枚竟安在怀古发奇情高吟屏尘态鸿雁竞嗷嗷飞鸣向边塞城市隐鳞鳞人烟何琐碎时从竹圃游还向鹤洲憩平原十日饮盛事应难再此日最风流前徽幸可逮论文宗马迁咏诗追曹植正声变衰靡明堂尊鼎鼐敢言身後名且快吾徒意门掩卷常披盃空酒更贳情亲见肺肝意洽呼兄弟舍弟炘与炌颇亦称解事围棊展戏谑染翰叨陪侍徐子【恭士】与叶君【荃伯】十载甘萝薜时来共盘桓妙论焉能计君言亲未葬此地敢留滞中夜忽旁徨泪下沾衣袂将命邗江舟兼鼓洞庭枻言辞何凛凛所贵在大义青眼更谁开白驹难尔繋且复立须臾顔色暂相对风前远树齐云外晴峦出顾景倍惆怅折柳起长喟再拜赠刍荛明德须砥砺
城西陂泛舟二首
万顷琉璃外城楼似画图危桥凭浪远野艇带云孤渚净花堪摘沙明鸟自呼歌头传水调高兴满江湖柁响蛙声歇舟停露气微渚烟闲泛泛汀柳故依依白破晴沙远青抽乱苇肥羣鸥吾共汝莫漫拂波飞
牵牛织女
夜静河汉明迢迢流中渚鼎足三星间盈盈者织女彷佛是牵牛相对还自阻抱此万古情怅望不能语惟有左右旗每夜伴机杼
出郭
出郭行未远林壑相因依散步发逸兴茅茨带斜晖牛羊下前坡一一望柴扉径转桃李熟溪平鲂鱮肥翠荇牵且流小燕止复飞时见村中人持竿坐渔矶即此堪怡悦攘攘竟安归
秋日过秦虞桓草堂
借得山僧杖来寻处士家一丘森竹树半亩足烟霞路转寒潭静堂开断岭斜渔舟时复至溪上有桃花
杖策
杖策城西路凉风八月天林深喧老鹳涧窄涌清泉雨气秋原外人家夕照边桃源真可觌吟眺未能还
登废城
荒城亘数里形势自森布秋草碧参差闲云莽回互停车陟其巅披榛得徐步白日忽西驰乾坤入薄暮行潦接洪流归人喧野渡远村蚤稷收近岸寒鸦聚纵览感孤怀含凄倚独树往者全盛日兹城称虎踞城中十万家歌舞不知数野骑来纵横蹂躏失险固磷火照郊原通衢走狐兔遗镞樵夫拾废堡山僧住回头市井间人烟已非故凄凉二十年小康犹未赋暂此息鼓鼙遥天看飞鹜
稍晴
久雨苦泥滓瘦日见亦稀稍晴气象好绕屋鸟雀飞朱杞摇坏壁翠竹倚颓扉岸帻步秋草云影落人衣萧散有如此合取五弦挥
过卢沟桥
卢沟桥畔雪霜多今日冲寒又一过不道鄕心南去急只疑波浪似黄河
涿州道中
暂喜风霾息还愁道路长蚩尤传战鬬独鹿见青苍地迥城依水天寒树带霜忽闻吹觱篥猎骑出长杨
宿金堤驿有感步申凫盟壁上韵
晩饭依童仆灯前粗粝香穷途惊岁序好友惜沦亡【谓邢台黄更生临洺李台辰】月暗寒云重风凄画角长郑?双白鬓何异鲁灵光【时丁野鹤为容城广文】
清风店口号【店有西泠难女宋娟遗笔】
凄风苦雨不胜悲独宿清风店里时一夜几番添蜡烛墙头细读宋娟诗
邯郸道上
邯郸道上起秋声古木荒祠野潦清多少往来名利客满身尘土拜卢生
山斋
庭隅危石竞巉巉石上苍松映碧杉登眺无烦寻五岳晨昏长此对千岩风前云气来书幌雨後苔痕照客衫一卷南华堪累月满阶秋草不须芟
送李草楼太守之官黎平
五溪南下拥轻後夜思君倍寂寥定有功名酬虎竹何妨词赋继龙标山盘铜鼓愁隂洞江遶牂牁指暮潮回首中原飞鸟外岭梅好寄一枝遥
沐浴子
澡身浊井泉沐发浑水沟本欲求光泽翻贻七尺羞所以濯足者须乘万里流
饮酒
日暮山色紫池水深且清园花半欲落宿鸟向人鸣浩歌酌春酒萧然适此生明月如故友相对坐南荣柳湖草
秋日柳湖僧舍二首
西风吹淡荡秋色昼隂隂古寺尘喧隔空庭烟雨沉寒蛩啼坏壁清磬落疎林独坐披图史悠哉惬素心秋花开石砌散步挹清芬山色当门见钟声带月闻短衣添败絮晩饭忆香芹何限京华客真同泾渭分
刘鸿胪歌
宣城刘公名光扬年过六十鬓髪苍一身落拓仅三尺双瞳如水分毫芒十年海内盛翰墨短碣丰碑尽镌刻琅华馆与快雪堂至今处处生顔色忆昔
先皇天纵才临池学书何勤哉
宸翰精妙古无比上与云汉同昭回犹云絶技必古人穷搜墨宝前具陈真蹟双钩上文石扬也奉诏无逡巡玄秘塔九成宫经年摹勒何其工纵横波磔无遗憾本来面目将无同搨成匍匐瀛台奏
至尊含笑当清昼赐金赐绢皆固辞赐官拜受诚希觏官列鸿胪承
帝眷从兹出入文华殿退朝常得奉
宸游日下人争识君面无何龙驭忽升遐薄俸虽存罢晓衙疲驴漫走长安道手持
御墨卖谁家岁云暮矣卧茅庐车马萧条故旧疎无限伤心堪洒泪柴门犹自署鸿胪
过沈仁伯寓
同是他鄕客看君倍可怜柴门寒背日土竈静无烟车马交游少丹青岁月迁骑驴暂相访谈笑得悠然
长安曲二首
满目飞沙十月天名王新唱凯歌旋灯前解却黄金甲两队吴姬奏管弦
中和大乐类咸英九奏瀛台悦
圣情昨日金鳌桥上过天风吹落凤凰声
和唐人姚伦感秋林作
霜满空庭树芳菲事已殊叶随千陌迥影落四邻孤萧摵来秋月槎枒集夜乌东皇消息近何必怨雕枯
雁
万里凭双翼三秋乍一声影随霜月落阵带野云横絶塞眠孤戍深闺倚绣楹凄清偏入耳何限暮愁生
雨余
雨余片月上光彩晶然开青松?幽径白露沾荒台揽衣恣闲步忽见飞鸿来浩歌感流景郁思难为裁
题女郎画梅
竹外香飘艳雪姿多情翠羽哢疎枝扫眉才子无双笔貌得罗浮梦醒时
闻砧
一片空中响闺人万里情夜深时断续听久忽分明韵起霜阶冷风传远巷清搔头添客恨不待峡猿声
题雪景画
层岩策杖立从容积素凝寒千万峰老树攲斜飞鸟絶寺门深掩一声钟
道中遇雨
目断乡关杳隂云万里生春衣逢暮雨疲马望孤城壠麦参差秀村烟断续明悬思归舍日嫩竹满前楹
荒村
霁色催征骑荒烟望戍楼断云寒遶树残雪晓盈畴菽水经时缺风尘几日休归心同塞雁迢递下河洲
将抵里门途中苦雨二首
咫尺淹归骑荒村暮雨声愁眠曹叔邑梦绕宋王城野店牛羊聚虚檐鸟雀争出门泥滑滑翻羡雪中行入夜响滂沱空房水气多也知田父喜其奈客愁何红烛消残夜清樽发浩歌横流前路满闻说涨黄河
西陂类稿卷一

[book_title]卷二
钦定四库全书
西陂类稿卷二
吏部尚书宋荦撰
将母楼稿
秋日赤壁公讌用徐亦史令君韵
飞盖真成烂熳游孤亭如笠俯黄州褰衣尽有沧洲兴对酒宁无白雪讴断岸霜风吹草树寒江烟雨冻凫鸥中宵渐吐东山月挥手还登百尺楼
破额山前碧玉流歌
破额之山何崔嵬双峰对峙云中开上有青松万树相纠结下有飞泉一道相萦回乘风直下一千丈石鱼矶上如奔雷石鱼映日鳞甲动喷波几欲扬其顋我从尘中来选胜此徘徊释氏遗蹟樵人说山腰殿阁生蒿莱何必穷岩穴此际宜衔杯长桥如蝀跨瀑布顾盼忽已离尘埃桥边三大字云是柳河东石崩水激苔纹紫其书彷佛如惊龙摩挲发高兴吟眺凌长风安得携家诛茅此中住漱流枕石欢无穷
食鼋羮作
介虫之元势最豪如轮穹脊来江涛盘餐谁使穷水族滋味直欲分太牢犀箸交错亦何忍鸾刀缕切随所遭嗟尔子公竟染指须知口腹难为操
晓起
朝阳欲上云气寒江湖一望波涛寛哀鴈去楼不盈尺疎竹摇风才数竿天涯岁暮倍惆怅孤身小院仍盘桓樽中有酒须尽醉昨日菊花今日残
种松
一片青葱色移来历万峰数枝初伴鹤孤干已犹龙日痩隂还薄风多响自重岁寒堪寄傲何必大夫封
即事六首
两年宦况一囊诗尽日都为啸咏时欲向前厅了公事二三老吏正围棊
危楼百尺向江开把酒登临日几回隔岸樊山能好我故将青翠入牕来
东斋不复似官衙竹径松扉兴自赊最是园丁能解事黄昏时节课浇花
土定盘中堆茉莉汉铜壶内侵荷花垂帘静对郭熙画散髪频倾阳羡茶
雨过山光翠且重一轮新月挂长松吏人散尽家僮睡坐听寒溪古寺钟
聚宝山头日已曛闲寻怪石踏飞云牧童樵子相传说拾得应来献使君
江上行送陈义扶
篱边黄菊如金钱与君对菊当秋天樽中有酒如流泉与君对酒吟新篇盘桓十日乐不极如何忽泛湘江船湘江之水流潺湲青山两岸相连绵送君南浦日将夕高歌一曲扣其舷一曲未终帆已扬临风分袂徒旁徨芦花枫叶皆愁色况复猿声堪断肠
秋兴四首
楚中形胜说黄州乱後依然江水流到眼雪堂红树老伤心赤壁白云秋官闲射虎时驱马岁晩看山几上楼俯仰天涯萧瑟甚丛篁寒雀暮啾啾
侍从当年向
紫宸天街走马锦袍新门开左翼貂璫聚乐奏中和豹尾陈西苑射生叨宴饮南郊飨帝仰明禋鼎湖龙去辞丹阙泪洒沧江把钓缗
昨日闻人说洞庭沧波浩淼接云汀迟回烟艇空中见断续渔歌浦外听柳毅庙深飞素月湘妃墓冷闪秋萤何时鼓柁乘流去遥识君山一点青
公庭吏散快闲身茗椀诗筒发兴新春水得鲥晨献母秋风剪韭夜留宾三年偃仰江湖阔数子追随笑语亲忽复冥鸿天外去芦花鸥鸟正愁人【时何道岑王俟齐同罢官】葛殿卿雨中见过即席赋赠用彭禹峰先生韵
吴楚风烟入望寛嗟君岁晩未能安半生游宦功名薄四海依人道路难赤壁孤舟枫叶冷临皋古寺雨声寒何妨十日衙斋坐碧酒黄花取次看
阳逻大士阁
阳逻江边赤石矶峥嵘高阁带斜晖千帆风雨当牕过万顷烟波傍槛围白鸟衔鱼栖佛座红桃映水出禅扉宋元战伐传来久吊古悲歌几振衣
寄徐恭士
海内文章伯还推徐穉优多时成白首何日到黄州鸿鴈三春少云山四望稠临风聊寄讯迟尔月波楼
瓶梅
爱尔菲菲艳雪姿高斋清案最相宜故园千树开还落却向黄州借一枝
秋日江上送曹吉玉入粤胡去骄入吴
二子乘秋发扁舟泛大江别离知有约怀抱讵能降庾岭梅千树吴天鴈一双山楼相忆处明月正窥牕
秋雨
淅沥来虚阁萧疎动远林雨添官舍静云入大江深客思消樽酒劳歌托玉琴一帘寒气逼惟有草虫吟
雨後
雨後月倍明清光散秋圃鱼跃幽涧水鸟坠空亭树我来忽感此披衣惊四顾含凄谁复言悠然成冥悟
望龙蟠矶
孤屿排空起波涛万顷连蛟龙留窟宅殿阁自江天法鼓闻山县神鸦送客船沙头闲极目斜日起苍烟
过寒溪寺二首
晓起泛澄江寒溪寻古寺舍櫂越崇冈遥山送青翠稻畦远近看窈窕垂新穗流泉活活通白鸟翩然至伊余耳目清已快平生志矧乃涧壑幽咫尺藏初地杖策望山门双幢树间出
琳宫盘谷口乔木带飞萝到门闻啼鸟幽意亦何多褰衣入浄域楼阁森嵯峨老僧禅诵罢洗瓮插新荷见客竞前进礼数谢烦苛茶瓜列方丈谈笑对岩阿淹留遂日夕斋鼓喧灵鼍
东斋作
官衙类荒村高斋莽寥廓几席控江湖轩楹带岩壑往往山水音泠然座中作墙隅竹与蕉枝叶相参错青黄丽可观如对三春萼严霜旦夕来沾洒将零落灿灿东篱花顔色已非昨临风步广除徙倚闻寒雀眷言盛岁淹顾念修名薄抚衷抱郁陶任运甘萧索载咏素餐诗于焉发内作
春日偶成同张长人用王雪洲给谏韵
城荒官舍静晨夕听江声春晩烟波阔风高鹳鹤鸣三年京国梦万古楚骚情樽酒修篁下窥人片月清程石门觐毕归滇舟过江上以新篇见寄依韵奉答
虎拜新从鵷鹭班云霄高躅未能攀才来别浦风前櫂又隔寒溪雪後山一代雄文传谕蜀十年薄宦佐征蛮相思况接瑶华赠目极归鸿落照间
黄州除夕三首
岁除官愈闲不复亲文牒长啸向高斋磨墨写门帖弟作燕山客兄为汉水游高堂当此夕两地思悠悠何限乡关思天涯独倚楼最怜小儿女谈笑说黄州
大别山谒禹庙
古庙崚嶒霄汉闲纡回石磴晓跻攀庭前碑勒岣嵝字栋里云生大别山浩荡神功崇报祀苍茫江水送潺湲自怜浪迹同渔父风雨孤舟数往还
楼上望江南诸山用太白韵
登楼望南山千峰秀无限朶朶青芙蓉嵯峨常在眼山根界大江惊涛如雪卷坐来移我情高歌兴不浅薄暮白云生茫茫失絶巘
月夜用韦苏州韵
春风淡荡吹阶草参差发晩晴林霭收步此阶前月徙倚望南山连天青未歇
樊口二首
地接沧江远波连曲港深人烟环近渚鸡犬散疎林水落鱼初出山高日易阴只应同钓叟来往得幽寻落日荒江畔停桡处处船人闲沽酒地风冷卖鱼天远水菰蒲接空林橘柚悬坐看新月上长啸破苍烟
感遇七首
凉秋丰暇豫斋居对空林微雨长苔藓院宇昼隂沉仰睇鸿鴈翔俯听蟋蟀吟抚时恻物变感叹劳余心江湖浩漫漫名山郁岖嶔只应游寂寞沮溺相追寻
北牕数武地蔓草不复除中有傲霜花枝叶何扶疎繁英冒烟霭烂然照吾庐采采欲盈把馨香袭衣裾晩成有余美奚事艳阳初艳阳桃李开岁暮将焉如
汉代重外戚田蚡与窦婴灌夫豪侠徒爵位各峥嵘大业既已定气势还相倾如何杯酒地遂使荆棘生窦氏稍退让亦多偏党行凶德适参会稽福安能平徒令千载後史册有讥评
斜阳在庭户忽已至夜分空斋烧短烛耳目净尘氛萧条风落木淡荡月穿云缅彼同怀子千里隔清芬愿言采瑶草寄尔将殷勤关山渺何许鴈影徒纷纭中心惄如捣惆怅楚江濆
昔者郭令公英风擅八区功高名亦重豪奢为欢娱谁知歌舞场乃为恬淡图後世龌龊辈致身多岐途一朝遂富贵金紫耀其躯堂上锦绣围堂下劒戟趋有时明月落酣饮卧氍毹百事尽荒废四顾殊睢盱翻笑读书子自守何其愚嗟哉孰与辩頫首起长吁
巫山女粗丑乃有王明君峡中寡俊才屈原撰奇文灵芝出粪壤所自安足云胡为纨袴子家世夸令闻俯视蓬蒿士宛如河汉分贵者擅其贵鸡鹜徒纷纭贱者守其贱兰蕙同芳芬
太上有立德其次有立功文章亦末事自古薄雕虫安能恒诵读皓首敝帷中奋起击长劒斗室生雄风高歌命樽酒气欲凌苍穹岁月不我待江上雕青枫欲济恨无梁俯仰心忡忡旁徨日终夕羡彼双飞鸿
小孤篇
小孤之山孤且高干云矗汉何雄豪崎嶔磊落远难辨惟见千寻玉笋穿江涛我来探奇乘渔舠长歌直上如猿猱攀萝扪葛踏隂磴耳边恒听风怒号大江浩浩何处来排空倒峡岷山开洞庭彭蠡相灌注此山不动真崔嵬马当横其下彭郎跨其旁匡庐五老拱而立云烟出没遥相望山腰有飞阁绣柱映雕甍金支翠旗光闪烁神之座兮何峥嵘临风倚杖兴无穷振衣直欲凌苍穹孤亭如笠峙峰顶俯视吴楚青蒙蒙夜静鼋鼍触石壁秋高鹳鹤鸣霜枫白鸥鸟鬼不知数衔鱼哺子悬崖中小孤胜如此大孤复何如江天空阔看不极白日西江月初吾生愿此老樵渔采山钓水歌归欤安能奔走风尘朝复暮令人摧眉折腰有志不得舒
舟泊老鹳口与邱署戒登岸小饮
曲港危樯密空江落日圆故人初邂逅野岸共留连笋摘新?嫩鱼烹小鲫鲜村醪容易醉好傍白鸥眠
望太子矶
路转枞阳口遥看太子矶小山横碧浪古庙冷朱扉曝日灵鼍上衔鱼水鸟飞何当佩笭箵一櫂此中归
板子矶望芜湖有感二首
云影悠悠浪影微呢喃紫燕傍船飞春风桃柳增人恨又到江南板子矶
乘风一櫂向鸠兹独倚船牕忆往时多少故人零落尽识舟亭上又题诗【谓唐祖命陈伯玑诸子】
春夜舟泊芜湖饮识舟亭
岸帻空江上登临有废亭槛边看夜市杯里落春星故友浑雕谢渔歌半杳冥凄其游子意明发又扬舲
江上望九华山
太白古豪士名比青琅玕常为江南客九子得奇观坐爱莲花峰排空何漓岏嘉名此肇锡洵足重烟峦我行访岩壑鼓柁凌江湍萧晨怀胜赏敧枕未能安须叟共舟子指顾天际看巃嵸羣岫出秀色良可餐岚光殊缥缈顿令江空寒虽未穷灵境已发中心欢如同所思友一旦相盘桓怅望恐即过舍櫂步回滩亭午独延伫愿假高飞翰
雨中同友人过松涛庵小饮
共有寻幽兴招提冒雨过云飞深院静松响暮山多古殿闻清磬芳樽对碧萝莫愁归路滑吾欲卧岩阿
舟泊天门登梁山
水宿苦萦回维舟步江浒天门划然开竝峙雄千古梁山岩壑幽突兀若廊庑穿云一迳遥林薄霭春煦峰腰棠棣繁磵侧朱樱妩芬菲表杂花采撷欣俦伍崚增殿阁悬飞梯袅相拄登临力屡疲啸傲气还鼓乘风凌絶巅浩荡江天俯博望咫尺间岚影晴吞吐题诗忆谪仙斯人邈难覩日暮憺忘归渔歌发烟浦【博望山名】
晩泊江上
芦叶萧萧响东风暮未停船多成小市浪阔涌疎星土俗从人问江湖倚櫂经最怜明月照千里乱山青
牛渚风雪歌
牛渚孤舟三日泊浩浩狂飇天外作惊涛巨浪若奔雷岸柳汀花俱寂寞晓起篷牕望冥漠雪花如掌纷纷落三月翻如腊月时急解春衣换狐貉云气苍茫波上飞山村萧瑟扃柴扉蛾眉亭畔鸥鹭集水府祠中烟火稀采石之山尽长松盘旋磊落千虯龙枝柯戴云青且白天然图画何其工此地由来号灵窟逸兴登临莽超越然犀照水事徒传开国英雄亦倏忽只应唤起谪仙人把酒江天问明月
谪仙楼观萧尺木画壁歌
谪仙楼外长江流谪仙楼内烟云浮悬崖峭壁欲崩落虯松怪树风飕飀泉声山色宛然在渔翁樵子纷遨游细观始知是图画扪壁惝怳凌沧洲古来画手倾王侯笔墨恒令神鬼愁每入胜地亦挥洒元气直向空墙流呜呼维摩真蹟不可得通泉羣鹤无颜色当今画壁数何人鸠兹萧叟称奇特前年挂帆牛渚来登楼一望胸怀开解衣盘礴使其气倏忽四壁腾风雷画出青莲游赏处千年魂魄应来去匡庐云海泰山松华岳三峰点秋树朦胧细景不知数一一生成出毫素杂花窈窕溪磵深野水逶迤洲渚露危桥坏磴荒村连多少林蛮莽回互横涂乱抹总精神河泊山灵不敢怒我闻画苑有本源北宋董巨品格尊後来大痴与黄鹤气韵超脱同法门叟也涉笔非徒尔黄王如在称弟昆此画此楼竝不朽残山剩水奚足言我家赐画旧满箱年来卷轴多沦亡每与名流讲绘事辄思鸿宝为旁徨今也见此心飞扬衆山皆响殊寻常不用幷州快刀剪秋水但愿十日寝食坐卧留其旁
露筋祠次王阮亭仪部韵
细草平湖岸斜阳烈女祠扁舟人共系怀古泪空垂小院留残碣回廊闪画旗坐闻修竹响萧瑟佩声疑重游北固山甘露寺从磵道过放生池慨然有作
凌晨访名山细草芳洲路崒嵂亘江天楼台出烟雾盘纡丛筱深淅沥清泉注探奇忆畴昔如驶流年度兹游气象殊初地添新戍嵯峨旧讲堂列戟老兵住当时饭僧釜刀劒久熔铸雕楹梁帝书摧折等林树游人偶经过踧踖生恐怖山巅古石亭旷览欣如故依稀扬州塔突兀云闲露洪涛万里来荡潏朝还暮孰知人事迁抑郁伤情愫老僧三四人几载禅房寓较余为後来安能话平素山隂放生池礀道莽回互蒙茸荆棘生樵牧不复顾我行曳短筇石磴屡停步既至殿宇颓谁氏新加垩曩者三尺鱼游泳生意足临流倚曲槛朱鬛不知数一旦化为田牟麦青青布惟余萝洞存絶壁斜阳驻三叹共僧徒俛仰得深悟望望野蔷薇微香风际吐
金山二首
不尽沧江水中流涌一峰云霄开殿阁钟鼓震蛟龙海逼风涛壮波翻紫翠重山腰添斥堠寥落几游踪妙高台上月郭璞墓边涛今古传灵境登临倒浊醪楚天双过鸟吴苑一秋毫渔父烟波里吾将共汝曹同谭长益周广庵玉叔兄游焦山暮宿海云堂四首
不负名山约登临快此时片帆投断岸斜日到荒祠江俯盘龙窟人寻瘗鹤碑长风来万里倚杖步迟迟三诏高风在千秋讵可攀烟霞留古洞江海荡空山絶壁飞萝挂深林暮鸟还振衣峰顶上渔唱起沙湾竹响参差发松阴远近舒长歌传涧壑归路俯空虚梵放云堂静樽开海峤孤坐闲饶古蹟风调辨才殊【寺有周宣王鼎宋真宗明仁宗勅杨文襄公玉带寺僧古樵能诗】
一榻山房静灯光四壁开惊涛天外转残月夜深来极目尘喧隔惊心岁序催白莲期结社禅诵傍香台
焦山次王阮亭韵三首
山势何崚嶒江流自平远坐向海云堂闻钟日将晩山下有残碑千年传瘗鹤侧足向荒崖奔涛几时落洞壑不可识披云共山樵夜深松响发疑是海门潮
第二泉同计甫草赋
寂历空山里涓涓第二泉来游新雨後正值采茶天古甃莓苔积虚亭磵壑偏风炉松树下石鼎句堪联
弘济寺访蒲庵道人次杜于皇韵
一櫂破江光扪萝到上方岩深石作屋地僻水为乡鸟雀空林静茶瓜夏日长吟诗偕老衲清磬下回廊
秋日入楚舟中漫赋二首
江晩碧鳞鳞轻舟下远津吴牛穿苇出鸥鸟傍人驯打鼓催田父焚香赛水神土风俱在眼顿使客愁伸向晩张帆去中流一叶轻吴山随鸟过楚水划天明风雨王程远波涛旅恨生烹葵还剥枣清絶故园情
江行
秋风??凉吹衣舟行远望青山微铜陵县前烟没郭枞阳渡口芦攒矶一声两声沙鸟叫千种万种江鱼肥挂席飘然入图画扣舷高咏当斜晖
赋得他乡逢七夕即次孟襄阳韵
他乡逢七夕渺渺独生愁月照江潭櫂烟消水国楼青山当赤岸白袷快清秋天上佳期在还应妒女牛
马当阻风歌
初唐才子琅琊客栖泊荒江几晨夕马当相助一帆风倏忽洪都走七百到时高阁绮筵张如椽之笔樽前掷吴家小儿气阻消千载风流照简册我今入楚淹孤舟清秋浩淼江天碧石尤风起橹难开鴈影芦花共萧摵名山咫尺凌飞涛崒嵂千寻动魂魄临流把酒酬山灵愿借樵风慰于役夜阑不寐倚篷牕潋灎长空霜月白舟过小孤次友人韵寄彭泽令李襄水二首
雨後江山气象苏白鱼如劒跃菰蒲劳劳半载嗟行役两次征帆过小孤
烟波无际日高舂崒嵂孤峰紫翠重羡尔风流彭泽宰弹琴长对玉芙蓉
团风镇避风用少陵万丈潭韵
北风江上急浓阴忽如晦孤帆随鸥鸟荡洪涛内繋?向洲渚一水投烟霭咫尺见邻舟突兀柁楼大小船如蚁蝨络绎两岸对港深波复平阳气浮澹瀩雪花远近飞着地明玑碎荒村尽掩扉渔翁不在外惊心列戍多到处悬旌斾江楼驻雄师声名传下瀬乾坤浩茫茫萍梗偕流辈百年境遇繁适意谁能最缅怀川路纡顾景篷牕碍怅然念去春游赏欣吴会
解缆二首
解缆沧江上乘风过远汀树留残雪白云敛乱山青岁月惭萍梗乡园念草亭闲关沙际鸟倚櫂几回听岸柳欹还立江云断且随楼台三楚丽岩壑九峰奇戍远闻霜角天寒狎酒卮孤舟何处泊落日水中坻
西陂类稿卷二

[book_title]卷三
钦定四库全书
西陂类稿卷三
吏部尚书宋荦撰
古竹圃续稿
斋中赏芍药歌
东风澹荡吹芍药几日闲园开婥约重跗累萼相鲜新独殿春光破寂寞晓起园丁争送花竹筐络绎当门遮一筐千朶朶千瓣挿来屏幛生云霞俯仰高斋花世界倾城倾国谁能画余花还浸老瓦盆分送邻翁偿酒债嗟我当年江汉游花开不见迥生愁今也对此堪痛饮如渑之酒樽中浮酒阑独把花枝齅小史清歌停复奏春残无计惜将离惆怅宵来风雨骤
磁州道上
夹道清泉涌单车趁晓行鱼苗穿荇乱燕子掠波轻风景如江国云山接
帝京邯郸前路近身世问卢生
过内丘圆津庵游印庭上人园林
别业连方丈飞萝满院青花深藏乱水山小带孤亭斸笋晨炊洁听鹂午梦醒愁肠难遽洗俯仰近沙汀【地近佛图澄洗肠河】
山店用沈绎堂太史壁间韵
策马来山店临风坐酒家隂轻槐渐叶香远麦初花赤日空林外黄尘古道赊西湄无恙在秋水忆蒹葭
米紫来见访柳湖寺
有客曳孤筇禅扉扣晩钟风骚初地话茗粥老僧供藉草邀新月吹箫傍古松西山还有约明发入云峰
僧房即事同周鱼服使君
雨过莓苔净禅房暑气徂高林翻乳燕盆小簇新蒲画识吴装妙诗传楚调孤故人游屐远山水话苍梧【周宦粤西】圣安寺观大内佛像有感【寺在柳湖村栴檀佛尝飞至寺中元学士程钜夫有记】
先帝十八载垂衣坐明堂圣德嫓尧舜鸿功迈三王犹恐机智俦未尽返混茫爰资象教力感化遍遐荒黄金范古佛宝座森开张慈悲溢眉宇缥缈白毫光诸天左右侍神彩何飞扬珊瑚间木难衣甲相辉煌信非九重命兼之岁月长安能穷冥搜法象传上方何期
先皇帝鼎湖骖龙翔金粟出大内舆送柳湖庄如同栴檀降古刹飘奇香僧徒肃钟鼓旛幢纷两行嗟哉都人士来观竞趋跄维余越一纪栖托到禅房晨昏遂瞻拜寸心起旁徨呜呼
先皇帝高深难比量即此善俗怀千载恒彰彰抱弓有遗痛泪下沾衣裳非徒向此地觉道觅津梁长吟望霄汉薄暮林烟苍踟蹰谁与说杖策入回廊
寓寺晩步王阮亭以西山诗见投走笔奉答次集中卧佛寺韵
禅房睡初足微颸洒空林缥缈落幽磬泠然哀玉音支筇步苔径拂石坐槐隂故人枉高唱乃自西山岑吟咏当日夕万象森沈沈冰雪色在手兰蕙气盈襟始知簪绂客独抱云霞心操弦将属和愧此清庙琴
沙河旅夜用高苏门先生韵二首
残阳下远山车马行俱罢张灯饭始毕跂足身方暇荒城槐叶疎新月分茅舍缅想赋梅人商歌起中夜中夜不能寐拥被念畴昔几年汉水舟往日金门戟岁月忽推迁关山走晨夕三叹恻余怀霜风撼空壁
次韵詶陈其年
岁暮相逢掩竹扉林丘同着薜萝衣天将赋草催枚乘才到梁园雪已飞
冬夜寄怀汪苕文民部
夫君江左彦郎署久栖迟傲骨今人少雄文後世知别离惊节序京国忆追随搔首寒宵里梅花正满枝陈其年同雪公早春雪後饮徐恭士斋中以新诗见示依韵奉和兼订元夕之游
怜君高卧旅怀增滑滑轻轺霁後乘小院寒梅寻故友一樽残雪共诗僧相思竟阻山隂櫂後会应看兔苑灯七字新篇遥属和传柑清兴已飞腾
答一无道人时归自西湖
南屏山下路孤櫂繋青枫瓢笠寻西子风骚属远公去当霜月白归及杏花红莫漫询游记浮踪等塞鸿
淇水
数里闻清响荒原一水流过桥喷乱石卷雪下空洲岸竹何年尽沙鸥几队游永言君子慕斜日更淹留
夏日柳湖僧舍用王西樵吏部韵
向夕微风起遥天片月斜禅宫添阒寂
帝里得烟霞小院摇清磬长楸落晩花西山还对我空翠浩无涯
闻蝉
雨过招提静新蝉几处吟乍从空院落翻入乱云深萧瑟惊秋气孤高托远林谁怜羁旅客愁思正难禁
送友人下第还崑山
怜君不得意岁晩放舟行风雨燕台别离骚楚客情故山经虎阜远水入娄城後夜相思处霜天过雁声过溶县访李梅臣程箕山二使君不遇
清樽绮席旧曾攀十载相思尺素艰往事共传梁苑赋故人今访大伾山云深别墅踪难问雪满前溪櫂独还向夕不堪囬首望朦胧烟树闭重关
晩次黎阳村舍
几载驱驰鬓欲斑单车岁晩又南还路回渐入长丰泊云敛横看善化山野店晩风留客早柴门新月放歌闲连朝只觉归心急梦绕黄河水一湾
旅夜
岁晩嗟萍梗关山策马行戴星才一饱闻雁忽三更灯影兼人静霜华逼户清寒梅开欲遍迢递故园情
仲秋送僧还金陵
几载南湖上开池种白莲又飞梁苑锡去泛秣陵船茅店清斋晩枫林野兴偏中秋应到寺趺坐月明天
介子弟重葺西湄别墅漫赋
已辟台边径还开水面堂沧波当槛绕白鸟傍人翔岁月消渔艇云山借女墙啁啾丝竹在感旧泪沾裳
游吕公堂
野艇晴波漾荒祠夕照残林栖烧药客门挿钓鱼竿剑气横仙幄苔文绣古坛淹留新月上好取玉琴弹
緑牡丹二首
小院名葩絶代无雨余新翠出丛孤芳姿点染劳青帝媚态依稀见緑珠色借苔纹春自占影分竹叶望来殊徐熙好倩闺中黛别写雕阑富贵图
异种遥分洛下春青霞碧水鬬精神香传萝迳花难辨蕊映蕉牕色竝新翠被鄂君元独拥黛眉西子正宜颦何当倒挂来幺凤点缀风光谷雨辰
泛舟南湖访雪笠道人
过雨南湖去澄波照夕晖破船双鹭浴疎柳一鸦归鼓枻闻烟磬寻僧扣竹扉甘泉随意煮真息汉隂机
从石公觅写洛神图诗以代简
开士丹青妙入神应知顾陆是前身澄心片纸收藏久乞写陈思赋里人
周将军邀同刘山蔚田梁紫南湖泛舟
过雨南湖浪拍天扁舟载酒兴悠然鱼庄蠏舍晴沙绕岸柳汀蒲暮霭连鸥鹭不惊尘外客笙歌真作水中仙渔阳老将颠狂甚倚櫂高吟未许还
挽周元亮先生四首
梁木秋风一夜雕江关紫气黯然消虚传谢傅耽高卧丝竹东山已寂寥
舟移夜壑事难知孔李通门涕泗埀多少招贤廊庙客千秋还让郑当时
博雅争推张茂先秦淮书画载盈船即今旧物俱零落遗草犹传祭墨篇
令子长安比舍居南归曾寄数行书何期生死须臾判欲赋招魂泪满裾
答雪公南湖寺见怀
羡尔南湖上烟霞与结邻荒城斜抱屋秋水澹迎人挂锡元无着抽毫迥絶伦不烦邀入社拟共采芳苹
雨中西湄讌集
冲泥骑马到林丘坐向空堂俯碧流烽燧满天飞羽檄菰芦此地隐渔舟开樽饶有清狂兴散发真成汗漫游箫鼓桥东喧作社太平风景尚能留
次韵答叶元礼三首
抱病经春掩敝庐闲看红药步阶除临风正忆人如玉忽接云霄尺素书
别後嗟余鬓欲霜闲闲十亩足相羊旧时歌管驱除尽独把残编坐草堂
新篇吟罢倚庭梧长啸如逢旧酒徒疎狂最恼汪员外鱼雁频来一字无【谓苕文】
都官草
同周屺公过杨士佳草堂因寻黄茅冈放鹤亭诸胜和酬士佳见赠元韵
为看君家竹同擕胜友过门前寻古迹山顶瞰长河鹤去空亭在冈回怪石多一樽兴废感俯仰醉顔酡
春日同二客游唐口山三首
偶作邾城客来寻唐口山雨添花烂漫风送水潺湲怪石环冈立残云度岭还趣途偕二妙衣湿更跻攀霁後春光好山椒杖策过迳纡封碧藓洞古隐青萝岚翠侵衣袂樵声答啸歌断虹天外挂流影入岩阿絶顶穷幽胜盘旋入画图花垂千磵满峰抱一庵孤傍竈泉堪酌窥檐鸟自呼峄山看不厌回首日将晡
榴花叹用昌黎杏花韵
芍药已尽丰台空阶前榴花亦自红乍开还落炎日里狼藉其奈掀天风京师习俗好花树中庭罗列家家同瓦盆矫屈作寿字数枝才发无全功忆昔梁园掩关卧闲闲十亩东郊中名花千本竹千个海榴百尺抽芳丛三迳逶迤向别圃几间茅屋环青枫花时觞咏恣盘礴清香披拂情何穷年来作客废幽赏风尘奔走随西东犹对残英起长叹抱瓮拟作村居翁
题画为王阮亭作二首
稻获荻花残空江横舴艋蠏舍寂无人柴门夕阳冷轩开幽磵滨亭峙荒冈上来往茹芝翁枫林曳鸠杖
秋泛图歌为田子纶员外赋
田子磊落天人姿一官郎署聊栖迟太仓之粟转输急城隅坐閲舟车驰东南民力正纡策唱筹河上恒攒眉岸柳汀花渐萧瑟俯仰正值清秋时樽酒招寻展怀抱轻容与浮涟漪授简应刘赋公讌南溪不数昌黎诗生绡谁为写秋泛丹青直欲凌和之【宋马和之】繄余卧疴掩蓬户国门咫尺如天涯传来卷轴叹奇絶摩挲三日右手胝长安冠盖少闲暇公等独与烟波期淹留觞咏狎鸥鸟风流还可千年垂但愿普天洗兵马曲江选胜长追随
同叶子吉张素存二太史王阮亭民部游安亲王园时王南征闭门不得入还过韦公寺和阮亭作
竟阻寻幽兴空擕作赋才开樽思兔苑杖策过香台画栋秋云隔松关暮雨催南征闻奏捷飞盖会追陪
赋得荷枯雨滴闻
秋雨溟蒙水一泓残荷几处向波横田田顿改风前色洒洒偏传叶上声傍岸蛩吟争断续眠云鹤梦助凄清初衣欲制嗟零落侧耳方塘百感生
晏子披裘图为魏环溪先生题
文胜末俗奢纷靡不知止镂簋而朱紘仲父犹为此勳业诚烂然器小盈易尔何如示俭德剂世齐晏子一裘三十年敝之而後已身不满六尺衣裼最约矣尚惧怙侈生况乃大於是观其相三君显名炳良史深知越石贤解骖脱絏缧啬已以施人士争乐为死千载慕高躅愿同执鞭士
读新安吕氏家乘奉吊大司马忠节公
有明当末造盗氛遍梁园渑池与伊阙冲斥黄巾繁伟哉大司马里居作屏藩家资散不惜义士盈闾门保障匪一朝誓死报国恩崇祯辛巳秋洛城被鲸呑城中十万户杀戮到鸡豚而公罹凶锋骂贼类平原精诚贯白日生气凛然存昔公避璫焰七载卧荒村讲学绍濂洛将使薄夫敦何期丁丧乱天柱摧崑仑嘉号易忠节代远名愈尊睢阳张与许惟公足弟昆纷纷冠盖者偷生安足论招魂一以诵哀怨流乾坤
夜霁书怀
连旬隂曀忽晴霁云气尽扫遥天青月影娟娟挂楼角萤光闪闪穿牕棂松涛忽动鸟惊起邻笛横飘人卧听浪逐尘嚣岂吾事诘朝拟斸嵩山苓
曹子有緑水送春帆之句一时艳称之偶占絶句以赠用阮亭韵
公子高歌緑水篇清新五字剧堪传如闻疎雨梧桐句心折襄阳孟浩然
游祖园杂诗七首
春光偏向客中催选胜城南竝马来多少闲愁消欲尽路旁茅屋绦桃开
挿天高柳碧丝丝一片东风淡荡吹彷佛隋家堤上过露条烟叶叫黄鹂
园林晴日散芳菲曲迳藤梢欲罥衣爱杀水亭风景好蒲芽才吐燕双飞
亭北名葩取次看一枝将放倚雕阑梁园记得春深日斗大花开緑牡丹
高台突兀俯红亭树杪西山一抺青谁繋斑骓花坞外故吹长笛使人听
名园自昔追随数回首俄惊二十年最是夕阳花底坐游丝依旧落尊前
折得风前赤玉枝帽檐斜挿醉归时重游好待将离放还唱旗亭絶妙词
王北山给谏谢方山秋部招同诸公摩诃庵看丁香因访慈寿寺元福宫钓鱼台诸胜三首
古寺花成幄霏霏过雨天穿林随老衲扪葛上荒阡双阙晴云外千峰夕照边幸同江左彦觞咏足陶然邻寺看碑入仙居载酒行荒凉前代蹟凭吊此时情塔院饥鼯窜丹房野蕨生松隂留小憩格磔暮禽鸣欲访垂纶处长歌蓦坞来澄波飞野鸭断岸失孤台正喜青藤共寜愁画角催胜游应再续计日牡丹开
奉送高念东先生
予告还山六首
香山今日咏归欤真见高风汉二疏回首东华尘十丈此中岂是赋闲居
独向丘中弄玉琴满园修竹旧清隂松巢结就闻竽籁静掩双扉戏五禽
自昔登临说侍郎黉山萌水足相羊捞鰕浅水花明渚提榼空山雪满冈
几载劳山入梦賖荷衣今访赤松家春风自唱游仙曲采采溪头巨胜花
秋官读律心常苦冬夜聨吟兴转豪最是旧游忘不得一樽赤壁月明高
京国淹留衣化缁烟霞骨相辱公知青鞵布袜追随去不待恒河照鬓丝
康二十年七月二十一日
上御瀛台召满汉诸臣泛舟赐宴兼颁彩币有差宴
毕仍赐菱藕纪
恩二十韵
圣主埀衣日遐荒贡雉年挽输方济晋凯奏又平滇世际唐虞盛酺宜苑囿前
翠华临太液白露肃高天西岭云霞入南台晀赏偏千官来络绎一水渡潺湲櫂拨青蒲偃鱼跳碧浪溅牙樯惊属玉龙斾映秋莲路转蓬瀛接楼开象纬连铺茵依灌木张幄对晴川文绮
殊恩及重霄
睿命宣珍羞传大内兰蕙簇芳筵当坐清谈许行觞跪饮?劝酬元老洽感激小臣先既醉颁嘉果言归压锦鞯遭逢真幸矣报称岂徒然执戟蒙
先宠分曹荷世延属车怀夙昔执法愧班聨身渐冯唐老心希定国贤庆同洛都宴漫续柏梁篇
西陂类稿卷三

[book_title]卷四
钦定四库全书
西陂类稿卷四
吏部尚书宋荦撰
双江唱和集
闻蝉
凄切空庭外新蝉作意吟数声残雨後一树碧烟深物候他乡得羇愁薄暮侵柴门高柳下几日许披襟
和前韵
【华亭】钱柏龄【介维】
薄暮虚堂外新蝉嘒嘒吟好音传院静嘉树逼檐深过雨聼偏切临风感易侵故园何处所林际想开襟
秋日同钱介维游东胜山
留滞双江上招寻一壑闲老僧何处去初地任跻攀浥雨佛桑落窥人山鹧闲风流钱翊在吟罢月中还
和前韵　　　　　　　　　　　　柏龄
望去招提境悠然林壑闲使君爱幽赏羣从乐追攀【时其崇维德锦含皆从】苔色入秋净禽声薄暮闲小山有明月留醉不知还
咏庭蕉用松陵集新竹韵
蕉林高十丈栉比罗前楹白日不能下绿天杳冥冥色割鸭头水叶矗爰居翎好移青玉案就此碧云屏雨至衆响激风定微烟生但苦三秋夜月不遍闲庭疎衣鹿可覆甘露酒能醒何须美人号红萼发清馨炎州寡霜雪庶同松柏零
和前韵　　　　　　　　　　　　柏龄
甘蕉环数抱森绿浮轩楹苞固若义竹耸矗连苍冥何来垂天翼委此青云翎兀然楼阁表突起芙蓉屏翻风碧霭动过雨飞流生炎威炽西陆广?月中庭挥毫事已邈覆鹿梦未醒偃仰高林下襟袖余幽馨终古饱霜霰苍翠无时零
?州杂诗用子瞻八境台韵八首
缥缈江城百尺楼羣公飞盖此销忧星槎到日追随数远泛应怜博望侯
钩輈鸟语去仍还云树双江起暮寒自笑游踪逐坡老十年前亦宦齐安
崆峒山畔暮云堆风起芙蓉次第开向夕空庭堪拄笏连天积翠月中来
誓师江上忆阳明读罢遗编客梦醒惆怅斯人今不见荒祠落日影亭亭
何日还参马祖禅花宫岩际自岿然扪萝拟搨题名字嗜古从人笑茂先
江关烽火几年中壮士今歌零雨蒙帆影萧条鸿在野双流呜咽自西东
无复当年章贡台郁孤荒阜素馨开殷勤独有悲秋客倚杖看云到草莱
雨余竹树影参差耿耿孤怀明月知且喜寻常了公事木兰花下任题诗
和前韵　　　　　　　　　　　　柏龄
千雉层城霞作楼烽烟初罢四郊忧凭高漫拟休文咏几见挥毫博彻侯
檐前越燕乍飞还滚滚双流到槛寒槛外去帆轻似叶临风不独忆长安
天南无限翠螺堆一径梅花五岭开不是炎州消战伐春帆那得佛桑来
兰台奉使号神明飞盖登临几醉醒迟日红牙敲欲遍寄情尘外一闲亭【时牧庵使君选诗余尘外集】
竞说当年马祖禅层崖松柏自森然等闲阅尽尘中客孰是能持半偈先
缥缈金精出望中洞天云气日空蒙佳人已共风尘絶采采蒹葭一水东【谓魏徵君兄弟】
千秋李勉已无台赢得幽襟此地开乘兴复寻清献蹟女墙高处有荒莱
青峰绀宇互参差暮霭凝来杳不知迟得金波涌江畔一天澄碧照题诗
和前韵
【宣城】袁啓旭【士旦】
突兀城闉起画楼西风凭眺一增忧三湘百粤多烽火辛苦专征尽列侯
何处渔竿钓月还东来烟水上衣寒惊心最是新巢鹊三匝初归梦未安
十八滩头蔓草堆疎林破屋晩烟开谁家解唱边庭曲玉篴风中过枕来
深松掩映夕阳明乱罢山川似梦醒一自眉山人去後江声冷落到旗亭
独客斋心似老禅乱山秋水坐苍然登临且酌他乡酒爱有橙香入座先
吴楚关山暮霭中一行烟艓破冥蒙销魂怕及宾鸿候风雨驱人五岭东
百战经过賸此台秋风吹动木兰开孤云明灭双江外莫遣新愁到草莱
回冈雉堞吐参差石径荒凉野老知昨日使君天上至醉扪高壁共题诗
宋牧仲使君邀集城南精舍
【寜都】魏　礼【和公】
爱避繁华境招提作胜游高僧殊磊落名士足风流地僻难消暑心闲易得秋使君饶逸兴不减庾公楼
次韵酬魏和公处士
花宫逢魏野如向易堂游【易堂为处士兄弟读书处】人静苔堪藉林深翠欲流高言惊法侣胜地得清秋拟识崆峒面长吟上小楼
同集奉和　　　　　　　　　　　柏龄
初地一何僻相将得胜游真同莲社约不愧竹溪流白袷宜残日黄橙报晩秋翠微云卧处百尺有高楼
使院池上构小桥待和公漫赋一絶
秋水蒹葭极望遥新成略彴一相邀他时应有闲人说使院墙东处士桥
次韵奉酬二首　　　　　　　　　　礼
编木横池迳未遥闲来不待主人邀使君风度真旷夜踏青莎送板桥
麋鹿生成世事遥幽情偏爱使君邀苏堤湖上称名胜双水千秋有宋桥
和公以榠樝见贻口占为谢
客从山中来赠我山中果蛮樝名最佳入手何磊砢登盘十二枚所得亦已夥潇洒风味殊岂在哀梨左一片世外香远自翠微堕珍重处士遗惠而真好我题诗谢殷勤永言怀袖裹
次韵奉酬　　　　　　　　　　　　礼
味涩不谐时榠樝类谏果其枝能连理其干瘿磊砢聊用物土宜袖携未能夥顾邀使君珍置之玉盘左自慙謇谔姿行恐家声堕使君云好之非果而以我敢效行冲言愿得存药裹
和前韵　　　　　　　　　　　　柏龄
南国秋气佳凉风荐百果处士投使君榠樝絶磊砢数颗良已微方欣所得夥顾兹高贤贻味与尘中左珍重阅图经茗语烛花堕咄嗟成报章才尽独慙我诗人感木桃行当什袭裹
佛桑
殷红朶朶闲轻黄花起重楼叶是桑过岭定知梅逊色殢人何必蕣生香鹧鸪啼处纷愁态瘴疠开时烂晓粧珍重炎州来异种休将玉蕊说唐昌
和前韵　　　　　　　　　　　　柏龄
玛瑙殷红浅赭黄朝晖映处见扶桑当筵自共霞争丽辟恶寜须麝比香戴胜降应惊别艳罗敷攀合妒新粧木棉岭上开无数难向重楼拟乐昌
郁孤台歌
郁孤台迥寒云浮城中坐见双江流酸风一道射眸子我来正値天涯秋李公遗构已尘土碧草芊緜没残础侧身北望魏阙遥野日荒荒照前浦奔涛荡潏山嵯峨千年霸气何其多谁是姚江後来者苍茫倚杖徒悲歌
和前韵　　　　　　　　　　　　柏龄
郁孤之台鳌背浮江波回合烟云流飞梯十丈拔空起想见轮奂凌千秋今我来游但荒土无复方花列古础仰天长啸清风生螮蝀在东日南浦城头雉堞何嵯峨周遭削出芙蓉多山中木客不可见月明彷佛来高歌
使院即事示介维
双江如箭聒斜阳一髪中原是故乡狼藉芭蕉堆迳绿分明橘柚饱霜黄杯酬木客山中句衣染黎人海外香好趁瘴消秋雨後幽岩振策共钱郎
次韵奉酬　　　　　　　　　　　柏龄
官舍秋隂淡夕阳鲈鱼消息渺江乡纷披楚畹兰丛秀冷落淮南桂蕊黄载酒几过池上彴检书频拂箧中香高唐丽藻元无敌此日风流属省郎
题画
枫林瑟瑟水泠泠望里千寻石壁青谁写子瞻当日句?州城外古螺亭
和前韵　　　　　　　　　　　　柏龄
溪山一曲似西泠落落修林望里青应是?迂高絶处更无人倚竹间亭
秋日用李义山韵
题诗同鲁望客况未应如章贡容浮梗崆峒待采芝地幽行药遍瘴暖得秋迟矫矫池边鹤江湖有素期
和前韵　　　　　　　　　　　　柏龄
秋气浑无赖羇怀只自知聨吟惟宋玉染翰忆张芝木竹分甘远扶桑竞艳迟【木竹子翠微山果和公处士携来扶桑即佛桑】翠微峰顶屐应待小春期
【附】步前韵　　　　　　　　　　　男基
南楼终日坐客思竟谁知风急时闻杵山空忆采芝芭蕉经雨大橘柚待霜迟白袷新凉候悠然尘外期山呼
岭外禽名唤亦奇苍衣素颊性多知漫将翠羽夸鹦鹉只觉清音夺画眉瘴海旧林归梦远朱笼斜日向人悲一声婉转西风冷玉辇空山有所思
和前韵　　　　　　　　　　　　柏龄
炎方珍鸟见来奇阅遍禽经未得知金屋漫怜同翠羽雪顋浑欲妒蛾眉唤残碧海三更梦吟动苍梧万古悲谁把玉笯笼致尔异乡饮啄起人思
丸药示介维用皮日休夏首病愈因招鲁望韵
丸药晨披白袷衣在公何异卧岩扉漫言帆影横江少且喜花香入座微槛舞一双仙蝶丽厨烹尺半鲤鱼肥连朝拚得吟诗痩只要风流鬬陆机
次韵奉酬　　　　　　　　　　　柏龄
秋老?南正葛衣披襟遥忆旧荆扉连宵候月来花外几日攀萝到翠微【谓魏徵君隐处】曲沼网归鱼婢小雕盘剥出荔奴肥仙郎座上惟酬和相对真堪息世机
宋牧仲使君留饮书斋即席有作【正韵】
【寜都】魏　禧【冰叔】
秋晩寻医过贑江使君迟我读书堂风吹北院清歌隔雨洒东牕夜话长兰簿交新浑似故橘盘坐久不闻香最怜出语关民瘼手把醇醪未忍尝
奉酬
岁晩相思隔贑江何期聼雨共蕉牕人惊世外来篮轝病起宵深对酒缸道德愿留关尹喜风流真接鹿门龎最怜万石洪钟在一寸孤莛未许撞
蕉花追和叶元礼韵
绿天但说浓隂好吐秀凉秋见未曾密蕊暗依花瓣瓣孤芳倒压叶层层香从暖发宜炎徼露喜晨流慰茂陵采采正怜同菡萏何须修竹苦相绳
和前韵　　　　　　　　　　　　柏龄
秋来绿?看逾好花发闲牕得未曾傲竹暗抽茎几丈比莲难尽瓣千层露深不藉铜盘受风至愁将绦节陵一种甘香真絶异楚骚空复美胡绳
游通天岩作【宋阳行先隐此号玉岩翁】
凌晨越章波杖策遵江徼野日破烟霏心闲展游眺稍穷林薄纡遂历冈陵峭千岩如蹲鸱突兀藏灵奥既至俨堂隍通天维一窍雕锼信鬼工曲折存遗庙山根洞穴穿伛偻僧徒导豁然世界殊飞空巨石倒崎崯难具陈盘礴发狂叫伊余厌尘嚣探奇慰所好缅彼玉岩翁彷佛闻清啸诸贤相继来忘归领其妙触目多遐踪眷言托同调夕阳猿鸟鸣移情此云峤磨墨搨题名千年碧苔扫
和前韵　　　　　　　　　　　　柏龄
兰檝乱奔流笋舆出幽徼礀路凌高寒晴空恣雄眺越彼停云冈石势愈巉峭仙源湛水木万古藏僻奥鬼斧亦何工玲珑凿一窍硕人此盘礴千秋俨遗庙仰瞻愧後尘冥搜托前导更穷邃洞纡忽讶悬崖倒羣山青蒙蒙惟闻猿狖叫既异少文游良慰康乐好想见开辟初矫首发长啸凭吊多古音历览收衆妙讵惜下里歌上拟白雪调待缉薜荔裳来卧芙蓉峤为问岩栖僧荒萝几人扫
月夜同介维暨子基至着饮东胜山精舍
双江风土连炎州岁暮那复披羊裘放衙行药策藤杖长歌还向招提游城隅一径入苍霭花关竹坞藏层丘讲堂开处碧苔满余曾题作山之幽斜阳欲堕衆鸟集鹧鸪呼伴声钩輈俄惊紫燕舞墙角社日已过仍淹留僧言此地少霜雪腊月时或开桃榴我有嘉宾盛才调峥嵘赋手追应刘同来命酒待明月兴酣落笔云烟浮儿曹识字强学步微吟彷佛巴人讴玉盘渐见涌林樾松篁影乱纷蛟虯仰天大叫发狂态杯倾不尽章波流今夕何夕乐无极盘桓丛桂簪堪抽参横月落下山去临风徙倚空搔头
和前韵　　　　　　　　　　　　柏龄
仙郎奉使来?州倏忽夏葛还冬裘双江政平日无事放衙常作花宫游此山突兀傍城角禅关曲折随林丘白头老僧意潇洒手植百果耽清幽使君过此雨初霁山门寂历停华輈担壶挈榼踵相继日云暮矣仍淹留木奴满前香未了山茶欲傲炎天榴即此一壑足盘礴招隐何必淮南刘使君兴至发高咏硬黄纸上松烟浮居然天庭振大吕非徒琐细工吟讴羣从意气尽磊落下笔恍见腾蛟虯须臾暝烟淡丛薄中庭忽覩金波流新篘满酌那辞醉狂来聊复残毫抽沉沉银箭催不起濡墨拟黑张顚头
寄怀牧仲?州
【新城】王士祯【阮亭】
?州界闽湘兰蕙贱于草复有宝珠香玉雪映清晓江城微雨过炎瘴净如扫高斋开八牕豁达凉风早方床黄琉璃卧起日杲杲清芬恼魂梦仙肤爱綦缟岭外陆郎花未敢鬬娟好昨岁在京国冠盖苦纷扰朱门多林塘无由聼啼鸟今年八境台双江入登眺闲注诗楚骚多识不为少遥忆书到时贑石风嫋嫋
次韵奉答
繄余别京畿严霜雕百草故人相祖送驻马桑乾晓囘首岁月迁旧迹忽如扫江山信阻修坐惊白髪早瘴疠积晨昏鲜见日杲杲素心寄瑶华不数延陵缟为言章贡佳佩纫秋兰好岂意当关劳羽檄嗟纷扰那穷云壑幽聊复亲花鸟时登八境台侧身中原眺迢迢霄汉闲古道如君少心同讼阁铃临风恒嫋嫋
移寓四絶句寄宋牧仲员外
【宣城】施闰章【愚山】
新移客舍面朝阳容膝摊书即草堂向夕疎帘从半卷好教明月到匡床
书声不敌市声喧恨少蓬蒿且闭门此地栖迟曾宋玉藓墙零落旧题?
葡萄霜际叶萧森物色兼催迟暮心好处争夸在三伏桃笙乌几绿隂深
年侵出处自嫌身望远间关入梦频岭树江云秋未冷鹧鸪声里独吟人
次韵奉答
?州风土困骄阳上客堪夸有易堂安得宣城老词伯翠微峰顶共匡床
我居京国压尘喧手种葡萄绿满门此日栖迟君亦得行吟应破旧苔痕
庐陵百战气萧森畴昔耕桑节使心白鹭讲堂何处觅空洲磷火乱宵深【愚山观察庐陵日建白鹭书院】
孤台北望杖随身迢递云霄尺素频三案是非从此定乍闻馆阁得斯人
岁暮集亦苏堂即席限韵
握算真何补霜华点鬓新山僧初荐果官阁正留宾心远江湖狎时艰岁序频自怜余赋笔收拾岭头春
【附】步前韵　　　　　　　　　　　男至
远道趋庭子双江入望新衔杯酬胜地作赋拥嘉宾笼鸟窥人静檐蕉过雨频离歌犹未发览眺及芳春己未除夕喜吴远度见过席上有作
今年元日留江东与君醉卧扁舟中今年除夕章水上与君又泛椒花红人生邂逅亦难得吾徒令节夸奇逢当筵一笑快胸臆羇愁消遣随春风何以赠我双锦轴道子图画嗟神工更有华灯妙翦刻五枝青玉将无同张灯悬画但鲸饮照耀使院惊儿童此邦暄暖盛花竹庭梅久已开芳丛素馨兰蕙相继发正宜登眺穷崆峒君言明发趋岭峤丹青貌取罗浮峰我亦江头命短櫂乘春谒
帝蓬莱宫赋诗守岁永今夕无令良会徒悤悤千门爆竹喧未了沉沉忽聼遥天钟
和前韵　　　　　　　　　　　　柏龄
吴君泼墨雄江东气格不落丹青中得名海内三十载素?欲改朱顔红今年使君驻白下元辰柏酒曾相逢周郎题诗殊敏捷【时雪客有作】嵯峨青翰生条风春帆送我贑江去妙迹常忆梅花工逡廵流景三百六聨吟窃幸仙郎同只今除夕日初夕双江爆竹喧儿童喜君至此正匝岁中庭兰蕙开芳丛赠有淋漓双画幅烟岚彷佛凌崆峒九微佳制更殊絶举酌胜对鳌山峰顿使兰台动词赋高吟声协黄锺宫佳辰胜事良未易罗浮策杖嗟悤悤明年聚首向何处还期同聼台城钟
题远度画三絶句
溪堂秋色佳枫叶空阶乱相对两诗翁长歌竹里馆摊书两忘言林闲适煮茗门外独何人沿溪曳烟艇小阁面前山紫翠当牕入看云归未归长使樵童立
和前韵　　　　　　　　　　　　柏龄
小筑溪山幽秋色莽零乱若非瀼西堂定是柴桑馆枫老欲作花竹烟知煮茗一编静对余目送回溪艇草阁云边开松涛空际入阁上复何人看山闲竚立喜彭躬庵处士过访即席赋赠兼送往江南
千仞金精不可攀荷衣今喜接江关林峦采药文章老湖海盟鸥岁月闲暮雨清樽留贑石春风孤櫂过庐山南中耆旧雕零甚谁与天涯数往还
和前韵　　　　　　　　　　　　柏龄
野服双江喜乍攀追陪彷佛到松关不缘令尹冰心迥那识真人紫气闲官舍梅花同一榻春帆樽酒度千山分携最羡冥鸿远梗泛何由得共还
题远度画竹　　　　　　　　　　柏龄
幽筱密复疎苍然倚卷石春风坐弹琴一啸湘烟碧
和前韵
何来柏水翁翛然写筠石秋风便面生一段潇湘碧舟下十八滩用林澹亭户部游南华寺韵
章贡此交流水石惊千变虎牙激奔涛未许褰裳践鼓櫂念乘危亭午忘朝膳盘旋百折遥象马瞿塘见摇摇三板船远下疾于箭青山两岸佳咫尺不及盻长年倚舵楼目注心还战羡彼水上鸥容与随风便才经洄洑艰又逐嶔?转枫林送啼鹃沙渚窜野狿暮过惶恐滩渐覩江如练苹藻荐文山斜月浮波面
和前韵　　　　　　　　　　　　柏龄
贑水束万山湍激纷诡变积雨添春波画鷁喜初践驶流挟微风泠然忘寝膳倏忽龙渊翻崚嶒虎牙见危埓驷注坡撇若弩送箭曲折争毫芒瞬息不及盻纵有长年师心悸股亦战所嗟萍梗踪难假羽翼便徒讶崖壁奇篷牕互回转深林闻鹧鸪洞穴愁獌狿行行薄五云坐咏澄江练千里信轻帆快覩庐岳面
舟过彭蠡望匡庐用澹亭游悬空寺韵
昔我东游登泰岱天下名山皆儿孙今从舟中望庐阜始知岳外兹山尊排空拔地几万仞身虽未至摇心魂香炉崒嵂插霄汉横峰侧岭相崩奔虎溪何处鹿洞杳五老俯瞰南康门雨余瀑布泻衆壑闲云不蔽飞流痕俄惊野烧起邃谷照燿石笋纷高蹲篷牕坐对岚气重湖光吞吐忘朝昏屛风九叠莽回互神仙窟宅通崑仑匡生结庐已千载後来频驻幽人轩林峦咫尺不可即生平微尚将谁论临风三叹废眠食山灵知我愁怀繁愿同白鹤鼓双翅飘然独向苍岩翻
和前韵　　　　　　　　　　　　柏龄
惟敷浅原见禹贡千秋嘉遯游王孙蔚然灵秀甲天下职方羣岳难称尊夙从图史艳名胜望见未得摇精魂春帆适过彭蠡渚积翠忽共洪涛奔侧身仰望不可极横压地轴排天门是日日霁湖气净白云敛尽无纎痕鑪峰劒峰总霄汉其下列阜如鸱蹲玉龙隐见挂千尺金波欲上白日昏虎溪鹿洞发幽想恍涉瑶海瞻崑仑斯时夜色淡天宇舵楼缥缈开层轩酌酒试揖五老饮飘然逸兴谁堪论吁嗟匡君竟何许芙蓉自碧明星繁狂吟欲就风乍起篷牕卧聼惊涛翻
【附】步前韵　　　　　　　　　　　　至
匡庐之山镇南服峰如苞竹抽龙孙我来扁舟出其下巍然势压鄱湖尊屏风九叠散层翠一一突兀惊心魂千岩万壑竞趋赴兹山屹立看崩奔螺旋瓠剖望不极窅眇略辨山之门烟岚敛尽雨初霁匹练犹挂飞流痕独有五老更奇絶嵯峨各向晴空蹲东林开先邈何许钟声恍聼来黄昏须臾野烧起山半北烛碣石西崑仑髣髴绦节会羣帝定有白鹿随飞轩吁嗟灵异幻今古纷纷俗子谁堪论洞天咫尺渺难即愁吟徒使胸怀繁夜深风急云似墨蛟龙欲起湖波翻
游石钟山次晦山大师韵二首
维舟依洞壑振策向孤峰吞吐江湖水崟?上下钟岩危蹲虎豹树老走蛟龙目极风帆渺云涛正荡胸胜地水经着高文苏子留岚光侵县市钟响答江流鸥许尊前狎人惊战後游赞公今寂寞遗唱付沧洲
和前韵　　　　　　　　　　　　柏龄
天地来双屐江湖壮此峰怒涛从啮石幽涧欲闻钟径转迷荒雉岩虚凛蛰龙云帆看不极万里拓心胸舟楫三春至江山百战留孤城依叠嶂禅室枕奔流共策卢敖杖闲追苏子游倚栏渔唱起落照满前洲
【附】步前韵　　　　　　　　　　　　基
匡庐犹在望更此历危峰突兀松盘磴匉訇壑起钟波光?殿阁石势走蛟龙搔首江天迥开兹旷荡胸烽火三年後孤亭此尚留湍从深磵落石枕大江流画舫乘春至花关逐伴游萋萋芳草绿鸥鹭满汀洲
【附】步前韵　　　　　　　　　　　　至
已尽匡庐胜登临更此峰湍飞穿钓石风急悞僧钟过眼帆随鴈惊心树化龙春波逾浩荡极望一开胸蹋遍寻山展征帆喜暂留风传深谷响声入大江流倚槛当斜日扪萝忆旧游坡公饶逸兴长啸满沧洲江行
船尾红旗猎猎斜江天遥度几云沙风轻日暖篷牕啓稳坐中流看九华
【附】步前韵　　　　　　　　　　　男着
骀荡轻风日欲斜云烟缥缈接平沙舟人指点江天外朶朶芙蓉是九华
野泊
涛声当暮急帆影落平沙白鸟窥鱼网青山出菜花江湖行欲遍京国望还賖闲共篙师语汀洲片月斜
和前韵　　　　　　　　　　　　柏龄
落日来秋浦征桡驻浅沙烟生欹岸柳香送远村花片月依人近三山入望赊谁怜未归鴈江上数行斜
【附】步前韵　　　　　　　　　　　　至
荒陂朝雨过浅水浴明沙小泊随渔舫微香送菜花春深江势濶乡远客愁赊矫首烟汀外峰高片月斜荻港避风二首
石尤风急舞江豚怅望中流落照昏远岫连云迷九子惊涛卷雪下天门烟生曲港轻帆集潮打危矶废垒存多少齐梁遗恨在渔歌欸乃自沙村
春风小市卖河豚薄暮津亭水气昏不住江涛崩荻岸俄惊山月照松门渔樵有侣青山住钟磬无声古庙存明发扬舲更东下杜鹃啼处几家村
和前韵　　　　　　　　　　　　柏龄
无边雪浪卷江豚风际收帆日欲昏夹岸人家喧水市半山佛刹隐松门鸠兹路隔春云杳板子矶高古戍存明月舵楼闲对酒数声社鼓起遥村
【附】步前韵　　　　　　　　　　　　至
人家篱落散鸡豚板子矶头日已昏一簇云沙明荻港无边雪浪走天门停桡野岸轻烟合吹角江楼古戍存篷底瓦瓯堪独酌朦胧斜月照孤村
登谪仙楼
危楼独眺大江隈落日云烟杖底开鞭挞风骚人不见凭陵樽酒月仍来松门曲槛飘清籁碑仆空廊绣碧苔欲赋迎神还阁笔千秋惭对谪仙才
和前韵　　　　　　　　　　　　柏龄
轻风斜日到江隈江上飞楼四望开万古人同明月在三春客逐野鸥来丹青满壁留云峤烟雨空庭积翠苔旷代风流谁继起祗今独羡出羣才
二老叹【有序】
余行大江以南见二老焉其行事有足异者爰着于篇命为二老叹窃比于白乐天之秦中吟云
维汉二千石爵高权亦专龚黄有遗烈千载扬简编我行见太守名郡俨神仙出入拥旌斾道路恒喧阗簿书委官阁日午犹宴眠万金设僧饭百金开歌筵遂将惟正供挥霍如流泉昨奉大府牒责算库藏钱漏卮其何补称贷及市廛百端索属吏汤火相熬煎稍稍囊橐充又复事管弦元宵观火树一树値十千旁人为太息座上方陶然嗟哉此一老霜华已盈顚但恣己所欲不问民顚连朝廷有功令煌煌日丽天何事位邦伯褎如充耳焉爰为一老叹用代相鼠篇
征商维古制本抑逐末人岂意当关者竟同虎豹蹲朝出楚江道帆樯蔽通津正値节使出冠盖如云屯仆从何赫奕登舟来算缗爰有吴地贾丝絮前具陈苛计溢铢两遂撄节使嗔敲扑等剧盗仍责赎罪银税一罚乃百敢不俛首遵扬扬方得意归夸筵上宾嗟哉此一老贵游名誉振胡为迟暮年惟与阿堵亲倒行而逆施覩此怆心神再为一老叹愿勿效其颦
读双江倡和集作　　　　　　　　闰章
坡公游处路重经讶许诗人共客亭留得板桥长好在使星曾伴少微星
荔子桑花劝客杯匡云东送片帆回郁孤台畔休囘首早卷双江雪浪来
【宜兴】陈维崧【其年】
君昔射虎蕲黄州虎腥乱溅青貂裘年来不作卞庄子惯逐我曹为雅游长安十子最籍籍格律妥帖推商丘双江一编歘駴幻奇而不诡苍然幽孟韩相値亦退舍万牛觳觫回其輈乃识使笔若使弩猛气一撇谁能留朝士昨闻槎使到竞询蒟醤和安榴那知萧然百无賸只有吟卷追曹刘郁孤台下聨水驿高樯如荠烟中浮清吟半入黎母唱一半散作珠娘讴日余楗关拥独树寿藤怪蔓纒苍虯配君此编两疎豁树根仰读嗟风流秋光连日剧无赖野篱菊蕊行将抽何能与汝出城去倒骑乌牸西山头【用集中月夜饮东胜山精舍原韵】
【莆田】林尧英【澹亭】
屋背神鹊喧晴朝石根老柏垂劲条望子晨星久落落忽喜税鞅尘声消左停鞭弭右鞬属有若迸水回赤蛟竹寮炯炯好围坐【时牧仲同阮亭实庵漪亭峨嵋蛟门方山集余寓斋】自言清兴穷游遨?州二月春如海杂花结障篁抽苞更蹑郁孤台眺听崩云千丈迎飞潮砰訇雷鼓日奔吼崆峒天竺疑动摇城南官阁静无事不辞佳客频招邀共翦谿藤命虎仆江风吹字成青瑶顾我经游已十载螺亭入梦真湫漻把君此卷转自失恨无杰句留山椒投以小诗当杜举径须痛饮诃陵醪
【安丘】曹贞言【实庵】
浩思临风不易裁振衣独上郁孤台扁舟谁破澄江色白板桥头处士来
纳纳溪声走白沙鱼床蟹舍两三家唫安主客图中句输尔青山出菜花
吹浪船头豚拜趋峭帆如鹜下彭湖一双斑管凌江去玉立分明大小孤
雏凤声随老凤哦中原文笔宋家多他年名字鸡坛上争许人闲唤小坡
【江隂】曹　禾【峨嵋】
曾侍高唐赋笔奇重来楚泽骋新辞无端十八滩头水流出双江倡和诗
宾从风流一代才清吟同上郁孤台金精山里高眠客披着荷衣入座来
我望庐山二十年至今尘土隔青天输君行役能相访几首新诗衆口传
【江都】汪懋麟【蛟门】
横江馆外大江秋八境台前月满楼句子怪多湖海气黄州曾历又?州
【德州】谢重辉【方山】
抹丽芳兰次第开使君花底放船回寻常苦抱名山癖便为双江也合来
卧阁闲吟日欲斜寻幽时过野人家极知览眺多佳句偏爱青山出菜花
西陂类稿卷四

[book_title]卷五
<集部,别集类,清代,西陂类稿
钦定四库全书
西陂类稿卷五
吏部尚书宋荦撰
回中集
望居庸关
羣山回合来远向都城压千峰直北奇俨如劒腾匣支筇走山麓紫翠落衣袷巉岩居庸关虎踞不可狎似闻瀑布喧何处弹琴峡顾此险要区畴昔屯兵甲祗今帝德遥僻壤皆沦洽矧在郊圻间奚用旌旗插击柝良足为弃襦应未乏春风林际吹娇莺啼恰恰跻攀咫尺艰心同兕闭柙长歌羡向平村醪且须呷
巩华城候请
仁孝
孝昭两皇后梓宫旋有事前驱闻同官谢方山将至留
此示之用东坡送陈睦知潭州韵
巩华别殿云浮栋北眺层峦如覆瓮山陵巨典走千官羽林杂踏聨飞鞚呜呼
两后德孔彰出祖灵舆
帝悲痛周庐迤枕长河水浅沙明宛流汞微雨洒道卤簿陈风卷旌旗闪双凤故人几日阻同游顿使中宵托幽梦维余只役效前驱回首春林暝烟重闻君肃肃逐鵷班匍匐郊垧来哭送诗留店壁待和歌坐聼城楼角声动欲知何处最相思归途明月盘山弄
仁孝皇后挽诗
曳绨传大内驾凤忽层霄天付
储君重人思壼范遥沾襟劳
圣主执绋走官僚忍见芳春日陵花带恨飘
孝昭皇后挽诗
淑德传闻久
中宫继位初未成编女则俄见舁灵舆旌斾行相引风云惨不舒小臣歌薤露陨涕望周庐
巩华城北新得温泉
上命濬源甃池聼人往浴赋诗恭纪
巩华城北碧峯前新甃汤池胜地偏不比离宫开绣岭偶来驻跸得甘泉氤氲气接岚光吐萧瑟声同佩响传从此祓除歌
帝德真成寒谷变温年
孤山三首
突起孤峯旷野闲崚嶒乱石出榛菅
翠华缥缈曾经此好锡嘉名驻跸山
前朝风物有花宫山脊纡回窄径通寻得石幢无一字浮图依旧冷烟中
岩畔褰衣落照明潞河两岸见春耕遥思大小孤山在触迕江湖捩柁情
蓟州崆峒山用放翁临别成都帐饮万里桥韵【山有府君庙祀唐崔子玉相传子玉乘白马来此】
蓟门以北遵溪桥青松夹道风萧萧乱石荦确草痕碧霜蹄腾蹋我马骄崆峒咫尺足游眺壁立千仞真迢嶤于役得从方外乐扶筇载酒非无聊是日乍霁阳气盛盘礴顿拟抛狐貂扪萝攀葛穿磵壑健如牛犊陵山椒黄帝问道或此地遗踪莫辨千年遥府君旧骑白马至其神何处不可招
孝陵东望连碣海峰峦合沓干云霄郁葱佳气龙虎抱晴霞一道俨绦绡行逐佽飞随我
后匍匐远向幽宫朝杯倾絶顶沾仆御斜阳回首横山腰会当解绶穷五岳青鞵布韈分渔樵如猿离槛鱼脱饵长歌起舞忧怀消
独乐寺二首【寺有李太曰书观音之阁四字及元蒙哥帝为赛典赤所立贤牧碑先公开府渔阳日曾擕荦来游今三十六年矣】
双林寻独乐揽辔蓟门过殿阁诸天迥登临往蹟多署书传太白遗碣有蒙哥坐聼晨钟响将余念薜萝在昔趋庭至於今扈跸游感时同过鸟洒泪自登楼节钺风前邈云山槛外收故人余老衲相对雪盈头
望
孝陵用少陵九成宫韵【其中主山原名丰台今更名寿台遵化城去此咫尺为先臣驻
节地】
夙闻华山巅清泉贮石臼未若桥陵奇一水龙门口寿台拥羣峯苍崖俨户牖禁籞环林峦神宫逼牛斗呜呼先皇帝至德及飞走执戟感畴昔洒泪来原薮开创仰圣功天壤同不朽迄今二十年歌颂遍九有王气信郁盘隧道熊罴守展谒阻末僚难附公卿後寝殿閟以寥竚立徘徊久节钺怀先臣临风更翘首
石门望石将军用放翁风雨中望峡口诸山韵【汉渔阳太守张纯叛灵帝遣中郎将孟溢率公孙纯往伐之大破于石门即此地也】
石门之山幽蓟雄两崖对峙凌苍穹石人屹立抚长剑猛气凛烈横秋容传闻汉代伐叛守六师此地成奇功其人已殁迹已泯此石恒矗烟岚中昔我经过叹灵异桓桓之势来空蒙重游忽复三纪後形貌还与当年同苔蚀兜鍪雨淋甲山隅萧飒鸣悲风
马上见新燕
山迳逶迤绣碧苔蓟门烟树望中开春风策马桃花寺乍见双双燕子来
盘山诗六首
冒雨访名山既至雨忽霁巉岩尽刻露归云晓溶?五峯互低昂青翠落幽蓟初途得感化碑纪保大岁法象最凄凉遗构荆榛翳旭日照山椒石磴盘天际嘉游方自兹小向精庐憩【自感化寺历少林中盘古中盘诸胜】
发兴穷林峦赖此孤筇拄威纡循涧滨曲折穿山坞礧礧乱石堆远近无纎土时见岩穴中几点桃含雨路旁晾甲石上有清泉吐遗迹恐荒唐姑聼樵夫语行经少林寺宗风缅初祖咫尺望中盘对啓青莲宇微闻仙梵幽寂历日亭午塔院近可寻池爱红龙古谁从峭壁间貌得钱塘怒想像香台侧震荡风雷鼓淹留酌澄碧游鯈粲可数当春雄雉鸣似应丁丁斧高瞩凌晴空遥探偕法侣舒啸振丛薄宁畏豺与虎【晾甲石传为唐太宗东征时遗迹】兹山最佳处实维古中盘幽磴几登顿怪石惊漓岏或如屋宇叠或如象马攒或拱如野叟或矫如翔鸾花宫忽仰觌琅璫响云端精舍连邃洞诘曲施朱栏突兀五松树正?说法坛长风一披拂白昼涛声寒道人南国秀十载此盘桓
至尊昔临幸
宸翰留层峦昭回倬云汉丰碑宜雕剜皇矣
圣人作欲和良独难【寺僧佛藏维扬人】
萱芽芼作蔬松花采作饼一饱不愿余斜阳挂西岭左踏屋角梯万松如列屏嵯峨紫盖峰望去不见顶石窟千年树干作三尺挺抚之讵忍去长歌扣其瘿右寻谈经石陂陀更幽回虬枝少拘束老此无人境有句不能道嗟如喉有骾嘤嘤谷鸟鸣徘徊步清影天外九华高直拟骖螭骋
空山正寂寥何处人语响遥见故人来临风披鹤氅洪厓许拍肩一笑穿云上【王宫詹昊庐洪子昉思後至】聊啜僧厨粥旋策山隅杖看松讶作龙拜石呼为丈愿结烟霞隣拾此栗与橡嗟余王事迫返驾意怅惘絶顶舍利塔崒嵂不得往佛牙走樵牧圣灯惊魍魉胜蹟匪自今远望但合掌其余栖隐地一一托遐想寄语青沟僧终期共幽赏【舍利塔顶以地震堕内有小金棺贮定光佛牙及舍利子圣灯恒于除夕见之青沟僧拙庵也】
朝望白云来暮移青松归石迳屡延伫余情实依依返景带山杏夕磬响岩扉弄泉聊盥漱寒色上人衣道逢八十翁谈笑共忘机此中事事佳岂独娱清晖退寻入村舍灯下蝙蝠飞赋诗兴不浅浊酒杯堪挥五更望残月流光破烟霏倚马语僮仆我心仍翠微
将至都门寄阮亭祭酒
旷望长安道春风啸咏还故人如问讯袖里有盘山扈送
梓宫瞻望
陵寝情易苍凉游赏之篇风尤遐散拔其五言隽永不独步武苏陆即谢客之警句苏州之逸响尚泠泠未歇也牧仲官在法曹擅能政事而性癖苦吟双江扇美于和歌回中抒怀于登望邺下梁园于兹复秀矣宣城施闰章跋
西山倡和诗
将游西山谢方山送酒
结伴看山待诘朝故人新酿寄来遥全椒道士真输我不得苏州酒一瓢
【附】前题　　　　　　　　　　　　　　至
春来花雨频劳梦芒屩闲寻破旅愁却喜宣城真好事一缾罗酒饯山游
由高梁桥往西山经真觉万寿诸寺用阮亭祭酒西山道中韵
晓渡高梁桥迤逦遵晴波千峯来马首寸心凌嵯峨深林莽回互路转纷陂陀初地寻五塔方台俯层阿番华烂宝座俨从兜率过邻寺饶古栢坏砌清隂罗巨钟铸法藏字比春蚕多残英作鞓红故衣怜邢娥提擕一筇杖此外遑恤他
【附】西山道中　　　　　　　　　　　　至
莺花三月漾春晖杏子开残桑叶肥废寺寻来碑半仆断桥行处柳成围抽芒小麦翻青浪掠水轻鸥鬬素衣望里诸峯图画好吟鞭早喜谢尘鞿
玉泉
清泉喷薄散骊珠咫尺流为裂帛湖常送寒淙穿大内新开水殿仿三吴烟霞窟宅天留胜杨柳汀洲画不殊淼淼恩波闲极目愿同黄鹄一沾濡
自玉泉至卧佛寺宿用东坡次正辅同游白水山韵
西山之麓湖之涯玉泉亭榭开
天家访古已入华岩洞徘徊敢驻巾柴车耶律孤坟竟何在荒烟一抹宫人斜樵夫导客游卧佛苍岩抱处云林嘉其旁咫尺维退谷其巅古寺有五华寻幽无事相迫促入门且看山桃花桫椤夹殿作虯舞油油新叶浓隂加披襟跂脚送落日斗大树瘿舆徒夸故人命酒余戒饮清泉一勺煎三桠墙隅小丘启绀宇盘桓直欲凌丹霞微风不动万籁静何来聒耳纷鸣蛙方塘潋灔凿山趾一泓不异樽罍洼黄昏待月坐精舍跏趺岂与维摩差夜阑耿耿增感触缮性未熟同蒸沙诗成题壁字攲侧悬知他日无笼纱钱翊属和意良厚我诗尚望攻其瑕参横月落重呼酒倦仆相顾生咨嗟空阶倚杖望碧汉迢遥不见纎云遮明朝结伴穷礀壑山灵知我不我遐晨钟忽动掉头去松梢肃肃盘飞鸦
【附】步前韵　　　　　　　　　　　　　至
太行迢递横天涯西山之麓堪为家良辰选胜欣就道担簦提榼随牛车苍崖邃洞恣搜剔裂帛湖水漾日斜尔雅所载信非妄甘泉时降万物嘉行行为询耶律墓竚闻野寺演法华大师之坟遶榛莽不封不树怜莺花委蛇一径达山腹森森竹栢相交加荒凉古刹起何代桫椤树老人惊夸山樱欲熟鸟先啄新叶?砌纷枝桠殿宇无人帚挂壁飞鼯栖窜屯烟霞须叟暝色冠林薄草根时复鸣春蛙杯行到手一仰眺跏趺恰喜当山洼老僧导予看卧佛诸天罗列肩相差村烟鬼火两明灭微闻岩溜溅溪沙雨墙题句劳属和迷离醉眼如笼纱四山明月静万籁玉盘却爱无纎瑕披襟殿角匝独树行吟声苦同咨嗟五华钟磬下天际倾耳未许冈峦遮夜来塔灯光焰焰香山可望知非遐明朝跨马蹑险去苍松夹路喧啼鸦游退谷寻水尽头次阮亭韵
如笠亭开退谷前四山积翠落层巅花围曲槛宜呼酒木架荒崖任引泉蹋石寻源闻淅沥临溪濯足爱沦涟萝隂窈窕苔矶静坐聼樵歌胜赏偏
广泉寺用阮亭题钝庵洞庭诗卷韵
山椒旭日哢春禽破寺何妨振策寻荒迳有人挑笋蕨残碑无字纪辽金禅房叠石吴中手别院看花世外心雅爱僧雏能解事硬黄一幅索清吟
和前韵　　　　　　　　　　　　栢龄
松迳斜穿逐野禽数椽新构足幽寻兴来欲访弥天释山好何须布地金树外浑河能极目窗前花雨了无心泉声只在香台畔倾耳闲庭起越吟
碧云寺二首【寺後有魏忠贤墓】
放眼来青嶂斋心入碧云楼台当磵起钟磬隔花闻初地惟流水空山又夕曛寄言猿鹤侣何日许为羣刑余开党祸国运遂迍邅何事穷奇骨仍埋大梵天林乌催落日石马卧荒烟一种松楸地应无牧竖怜
和前韵　　　　　　　　　　　　栢龄
一寺皆流水诸天迥碧云到门森木合过磵远钟闻洞壑留
宸藻楼台丽夕曛貂璫丘壠在狐貉自为羣
宿香山来青轩怀愚山侍讲阮亭祭酒即用愚山苏门山韵
碧云赫弘敞我意不再践兹山荒而幽林壑见亦鲜磴道喷清泉松门积苍藓香台花吐苞姚魏略可辨殿侧访崇轩开襟兴不浅宫阙迥明灭烟岚互舒卷煌煌宸翰留千秋重絶巘张灯闻放梵对酒思摘阮呼儿此题名廿年怀抱展临岩望故人春衣露华泫
【附】步前韵　　　　　　　　　　　　　至
初地跨山腹细路羊牛践门荒匝春流剥啄人来鲜扪萝快夕游跏趺藉苔藓土花蚀残碣时代谁能辨想像
翠华留挥毫兴不浅僧徒止予宿风帘始一卷坐起揖纎阿酹酒西山巘览眺企向禽歌啸缅嵇阮聊息登顿疲渐觉怀抱展夜阑风景佳露下清泫泫雨中由磴道上洪光寺二首
我游得一奇维此招提径纡回十八盘老栢夹危磴霏霏小雨来萧晨作轻暝树色杂烟岚到眼殊幽胜衣袂沾古香竚立发清兴林隙望山门天风送孤磬
辟地自中使规模仿朝鲜毘卢绕千佛法像穷诸天旛幢尽奇丽照耀苍崖巅胡为名胜区僧徒散如烟影堂吊山鬼松鼠窜几筵荒寒不可留亭午风凄然却顾阶除上游踪破苔钱
和前韵　　　　　　　　　　　　栢龄
未穷香山游已穿洪光径盘道何迂回九折凌幽磴微雨生遥空万栢翠欲暝绀宫迥寂寥宛转造其胜欲访支公禅不减康乐兴春风吹我衣隔烟数声磬
【附】步前韵　　　　　　　　　　　　　至
朝来野日昏微雨洒幽径穿藤湿芒鞵杖策破苔磴松杉交上头作意弄烟暝未穷佛阁奇已讶山路胜小憩据石牀狂叫发清兴遥闻山鸟呼依俙答僧磬入门何阒寂树古苔色鲜礼佛启中殿屋老通青天月镜与云旗罗照华座巅僧徒去已久竈冷无炊烟饥乌下阶砌鬬鼠登几筵回望香山阁栝栢郁苍然稍恨春游晩落尽榆荚钱
卢师山歌用东坡游径山韵
尘迹却扫寻名山浑如涸鲋投长川特访卢师径榛莽欣从法界相周旋惟师初自江南至扁舟容与凌重渊舟所止处便趺坐卓锡辟地兹山巅至今古洞留短柏还看遶坐开青莲左右二龙为弟子行雨想像腾蜿蜒始知是物具佛性岂有达士讥参禅孤亭俯磵树森立黄楝初发榆飘钱我来驻展一长啸铺茵爱聼松风眠远望麦畦作翠毯空天明灭飞乌鸢人生有涯乐且乐奚取白髪恒忧煎况我少无适俗韵每於丘壑求安便竟须诛茅随衲子挹泉嚼蕊心陶然那能苦恋太仓米局蹐辕下嗟年年
和前韵　　　　　　　　　　　　柏龄
卢沟之北卢师山山势回合如辋川磵道屈曲不易到一路行迹同螺旋巨石鎭压是何物或言下乃蛟龙渊吾闻师来自江介破船欲拂蓬山巅从风荡漾任所止一朝此地开青莲师乎兀坐洞壑畔小青大青随蜿蜒毒龙一制了无事秘魔从此留安禅我来暮春春日霁杨柳飞絮榆飞钱披襟策杖历重险脱帽直向幽崖眠仰天长啸激清响白日欲下高飞鸢龙团一餠出行橐林间石鼎手自煎恣意盘礴此亦得青松白日良静便洞门古栢不三尺遗迹一覩心茫然师乎掉船竟何处沧桑倏忽惊千年
【附】步前韵　　　　　　　　　　　　　至
卢师结宇环青山谷深崖迥如斜川微雨才过景色霁短筇与我相周旋桑乾故道蔽丛木下瞰不见蛟龙渊罗雀童子来日暮收拾媒翳当层巅须臾顾兔涌林樾照耀佛座开青莲眼前洞壑尽诡异咫尺想见腾蜿蜒繄余何事杂尘迹到来忽复思逃禅夜深僧?共麤饭芼以涧蔬蒸榆钱青松涛起聒两耳高枕直欲凌风眠幽鸟栖定人迹絶仰面惊堕双飞鸢新诗佶屈愧韩孟推敲字句心熬煎俯临翠微不五里此去沙路殊安便香台坐久露华重停杯四望天茫然吁嗟卢师归何处手植短栢荣千年
秘魔崖晩坐
向夕苍崖访秘魔孤亭微雨对烟萝长松自作惊涛响不见扁舟泊磵阿
和前韵　　　　　　　　　　　　栢龄
逸事千秋说秘魔断崖流水映松萝春风小憩孤亭晩山鬼依稀啸磵阿
雨後过翠微寺
一径穿林樾看山向翠微松门过宿雨塔院得清晖絶壁苍藤挂闲阶碧筱围老僧办粗粝知我憺忘归
和前韵　　　　　　　　　　　　栢龄
十里到松扉花宫隐翠微远山澄宿雾小院澹春晖夭矫萝千尺扶疎树几围未须穷絶顶只此足忘归
皇姑寺
扣马名高巾帼中斜阳幽寺带芳丛黄沙翠辇当时恨画幔云旗异代崇流水若敎能纳谏夺门奚事更论功凄凉尼子迎神曲不少人间烈士风
同介维至儿丰台看芍药迟梁药亭蒋京少不至用东坡定惠院寓居月夜偶出韵
殿春花发作胜游折简邀宾自前夜微雨才过晓风轻一路看松马频下出城正値分秧天田类僧衣暗泉泻緑杨桥外小坞幽林隙遥怜一枝亚亭开烂漫云锦堆竹几绳牀许相借深杯潋灩那忍辞到眼花开又花谢蓬蒿二仲怅莫同钱起吟鞭来隔舍和诗髣髴双江滨但少黄柑与红蔗盘空硬句击鉢催櫜鞬周旋吁可怕淋漓醉墨写短墙野老来看任嘲骂
和前韵　　　　　　　　　　　　栢龄
看花有约去恐迟中宵揽衣起问夜平明连骑出城南一迳斜穿柳隂下曲渚回塘趁马蹄红鱼拨剌惊湍泻花林渐入东丰台栏纡万字墙低亚司马园林兰若边闲亭喜得从容借开尊促坐香盈襟婪尾春光未雕谢羲轮欲转西山青倚醉寻芳过邻舍吟鞭逼逐游蜂狂咀啮英华如啗蔗扑面苹风日夕高惜花还为花生怕梁鸿蒋诩期不来胜事已偏从笑骂
【附】步前韵　　　　　　　　　　　　至
昨日慈仁买花归插满铜甁香彻夜今日丰台赏花来铺茵更坐芳丛下漙漙朝露犹未曦东风吹过珠还泻珊瑚成堆玉作盘殷红腻白纷低亚晴郊士女如云屯野老孤亭容我借南国美人怅望遥赋手空怀鲍与谢适情无事张华筵白酒黄鸡供村舍侧帽狂歌惊四邻醉来欲啗崑仑蔗长安贵游尽奢豪杂沓讙呶犹梦怕只应此地任栖迟手斧腰鎌远讪骂宋比部牧仲招同蒋京少钱介维暨次公山言丰台看芍药予与京少先至不得相値遂入中顶登九莲台而还牧仲柬以诗依韵奉答其四章则专
赠京少也　　　　　　　　　　梁佩兰
右安城头霜照瓦官街鼓打怜长夜晨鸡吚喔人始行早出城门赴花下宋公有约胡不来独遶红泉竹根泻蒋侯骑马忽相値高揖金鞭立林亚天生我辈长闲人日车容易羲和借且就花前仰花色花神喜我我拜谢白玉为盘列雉田红云如盖衔僧舍饱看胜啗杏花粥渴解无用江东蔗鸟雀窥人恣往还蝴蝶黏衫少惊怕此中乐事难具陈霸陵醉尉那能骂
东丰西丰踏花路马蹄自晓行入夜长安卿相空满城无有一人至其下先生好游独早出松风夹道惊涛泻邀予宾客蒋与钱有男好手推流亚珊瑚笔架翡翠牀准拟分题不须借爱花我欲就花死摹花公等真陶谢谁知花林竟相失执鞭我似避三舍自来大将张大旗小技材官徒舞蔗侧闻诗成呵寺壁风雨飒飒鬼神怕取红取白原女儿百遍桃花咒成骂
名花有似倾国人相对恨不连日夜绣袷初临绮日前宝鞍拟解华星下铅华井汲者谁子琥珀辘轳隔花泻道花无语却有情扶须抱萼交头亚春光九十逾八十今日何惜一日借不见艳李与穠桃前蹊早已纷纷谢花开香鬘散天女复涌金轮讶耶舍气味真成薝卜林根株好是瞿昙蔗潦倒花前我不辞斜风吹去当谁怕翠袖红筵舞凤皇不値黄鹂数声骂
君家爱花真大雅相过花龛竟三夜花晴花雨总不言秖布氍毹坐林下香气空蒙锦繖围露华的历金茎泻黄衫少年那比数紫玉佳人差同亚世人赏花秖任耳君有两目非人借牢笼花态写入诗一字花翁一称谢九叠芙蓉眺玉台一条冰?穿山舍犹自高吟不离口滋味沙糖本霜蔗碧霞仙宫衆只肃龙象蹴踏驴所怕金犊车回细马来罗裙畏见春风骂
和前韵　　　　　　　　　　　蒋景祁
人生行乐须及时秉烛看花每卜夜西郊十里烂如锦我曾三日卧其下丹砂画焰金鼎烧珠露朝擎玉盘泻文采风流宋大夫雏凤声清允堪亚折简邀我为再游彩笔江淹许谁借扬鞭出门嗟路岐长吟无计追颜谢巡畦穿迳各马蹄茗椀炉烟不同舍先生险韵诗早成讽之娓娓如啗蔗遥知挥洒方丈壁龙蛇淋漓燕雀怕花穠酒香日已晡竖儒不前乃公骂
西陂类稿卷五

[book_title]卷六
钦定四库全书
西陂类稿卷六
吏部尚书宋荦撰
续都官草
席上送袁士旦还芜湖同朱悔人洪昉思赋二首
寒宵樽酒送将归霜月胧胧照掩扉明发江乡寻旧隐一间茅屋傍蟂矶
梅花香冷下风帘对此翻将客思添多少故人裁别赋消魂今夜过江淹
冬夜示弟介山儿至用放翁同子坦子聿游湖中诸山韵
旷怀托张融我屋俨舴艋案头仇沼石崒嵂作峰岭休日岁云暮小憩无人境侧身望故园南湖渺千顷拍波羡鳬鸭渐乐春昼永未遂汗漫游聊得尘鞿屏观梅设茗宴远汲天坛井地炉添榾柮念此幽花冷骨肉共情话壁闪孤灯影空阶积残雪中夜光炯炯清诗和放翁工拙心自领置笔落二毛还期践箕颍
东坡先生画竹歌
我家画竹亦云夥昔有与可今东坡到眼素练不三尺琅玕几个临沧波疎枝密叶总生动荒汀一抹苍烟多根下奇石得位置遗箨满地蒙青莎金山老衲【佛印】旧题句荆公振笔来和歌诗清字痩画增重四角朱印森遮罗忆?道场写风筱掀舞之势曾自哦醉墨吐作苍苍石涪翁击节无差讹千秋妙迹落吾手宝惜岂啻隋珠过堂上忽辟梁王圃清阴一片堪婆娑竟须散发寻画去缁尘十丈奈我何
白鹦鹉
奇禽宁竝陇头看南海携来雪色寒珠树流音藏缟袂雕笼刷羽侧黄冠殷勤妃子呼娘旧刻画王维作赋难镇日依然红豆饲谁教言语凭朱阑【旧为亡妾薛娘所养】
岁暮絶句八首
捷书万里奏明光吴濞余氛扫夜郎
诏下金鸡恩似海西曹三日纵囚忙
松声不敌市声譁古寺回廊百货奢一树蜡梅开磬口他乡还买故园花
石塘新稻雪翻匙北海鳇鱼斫玉脂更有老饕堪赋处熊肪和蜜贮宣瓷
雕弓羽箭拜
天家曾猎甘泉遂
翠华老冉冉来怀抱改焚香扫地是生涯
蟹爪树枝看郭画藏经纸色辨宣炉漫言好事囊羞涩明岁新捐宦户租
不分轻霜上鬓丝逼除风景羡儿嬉黄昏灯火仍多事遍和邻翁岁暮诗
莫为亷吏世争谈大厦谁知要杞楠不信但看于定国承
恩制府又江南
令弟公车早着鞭中男诗句效斜川提携不浅天涯兴况是昇平献颂年
熊肪
猛兽曾占吉梦来深膏截出色皑皑人传方法调蜂蜜品爱珍奇过豹胎映烛共夸和氏璧摛文谁并孝威才盘餐点缀三冬候一片沾唇酒一杯
同弟介山儿至守岁用放翁夜闻湖中渔歌韵
堂上煜煜然松明千家爆竹同一声地炉暄暖共守岁门帖烂漫香烟萦嗟余几年逢此夕风雪僵卧长安城天涯骨肉今在眼有酒奚用琵琶筝中夜盘餐逮僮仆劳以大斗谈鄕情行骑痩马谒阊阖干戈才罢滇南征太史正议
郊庙乐凤来阿阁卿云横座右忽覩浯溪颂愧无此笔歌昇平
过永庆寺怀文然道人【道人闭关三十余年本朝定鼎三役始知】
小别二十年依然磬声冷不见白头僧闲阶踏松影
题沈石田画册次韵十二首
一曲溪山兴不疎幽人自惜爱吾庐韩公曾取庄骚配把读应知是此书【韩公论文尝以骚配庄】
参差竹树短墙遮有客来寻溪友家恰似放翁居蜀日频拖藤杖访梅花
草堂幽絶似成都几席何妨即五湖镇日诗翁相对坐桐阴满地角巾乌
杖策回溪上云山许独知斜川有高咏想见义熙时两岸苍烟暮霭一江细雨斜风波上轻鸥迥白林间古寺微红
风柳捎船水作鳞网来白小色如银何须高卧幽窗下始号羲皇以上人
水蹙鞾纹潋灩清长林巨壑送猿声依然敷浅原中见触迕篷窗夜咏情
丛篁临水碧老桕点霜新破帽携琴叟前村访酒民羡尔高人作意游松间磐石任淹留清琴横膝浑忘弄坐看飞泉百道流
湖山入手是樵渔艇子遥寻水竹居断岸空林堪小泊树根还读道元书
江村篱落接平沙野菊斑斑欲放花更爱一天好秋色烂红枫叶作朝霞
野岸梅花雪满条空江风色晩萧萧渔翁诗思清寒甚谁寄烧春一瘿瓢
春日纪事二首
祈谷当开岁张灯逼上元旌旗诸道撤箫鼓万家喧远岛输蕉布深宫啓兽樽昇平新有
诏歌舞遍荒村
八载神功着销兵见此时献囚符衆论考乐饬专司上夀徽称备
元储典学宜为郎虽白首鸟兽共恬熙
水仙
海国名花冰雪姿丛丛冷艳浸涟漪黄冠乍识仙坛返玉体横陈小阁宜双蝶不侵香寂历孤梅相伴影凄其开门无复澄江在惆怅涪翁一首诗
上元前一夜留钱介维小饮用梅圣俞答吴长文内翰遗石器八十八件韵
冠盖纷长安我心仍樵牧寒梅如佳人爱此顔如玉花间赋新诗古调恒自朂令节逼上元传柑有遗俗故友乘夜来蕙带清我目小斋纵高谈欠伸头抵屋壁挂旧岁灯一盏已云足瓶罄易水醪继之烧春酷奚必烹熊蹯剪韭亦旨蓄中酒读宛陵髣髴金石録
上元过慈仁寺买书【买得十六国春秋天下名山记】
华灯九陌挂春风独买残编古寺中蜡屐久怀康乐好紬书今识彦鸾工牕间冰雪归堪把月下笙歌兴不同明日又愁公事扰西曹读律技偏穷【十六国春秋崔鸿着彦鸾其字也】
元夕口号
纸灯挂壁酒盈杯草草元宵又一回解道流年随手过梅花如豆已全开【放翁有流年随手过句】
正月十六日送叶慕庐归樊口
雪浥轻尘霁色开送行还藉上元杯旗亭草发东西路归櫂人寻大小洄十子诗名容我附二毛郎署望君来不须苦爱松风好只向空山卧碧苔
春日同汤潜庵介山弟至儿过圣安寺小饮有怀高念东先生
草色才青放马蹄春风随意过招提栴檀又拜诸天像杨柳兼寻几曲堤精舍闲花留对酌空墙醉墨和前题旷怀不见香山老回首双林落日低
吴汉槎归自塞外邀同王阮亭祭酒毛会侯大令钱介维小集作歌以赠用东坡海市诗韵
塞外长白横长空吴质卄载冰天中岂意玉关得生入云霄重望蓬莱宫哀笳听罢鬓毛改纵横老笔偏能工鱼皮之衣捕貂鼠曾披榛莽寻黄龙计倪寓书感生别【谓甫草】题诗惨絶梅村翁归来两公已宿草惟君怀抱犹豪雄时平好献大礼赋少陵遇合宁终穷相逢一笑快今日俯仰况复当春融谈诗命酒皆老辈何惜频倒玻瓈锺楛矢石砮夸创见君之所得亦已丰夜阑醉眼望天汉恍疑鸭緑磨青铜世间万事一海市且看梅萼开东风
和艺圃杂咏十二首【有序】
艺圃为吴郡文文肃公别墅崇祯时莱阳姜贞毅先生以言事获罪流寓江南得是圃而终老焉今先生之子学在读书其中钝翁阮亭诸公皆有圃内杂咏伏而读之如见文肃贞毅之高风暇日聊为属和用志向往云尔
南村
墟里何莽苍人烟疑谷口疎林带茅茨空山对户牖缅彼荷锄翁春风事南亩
鹤柴
缟衣海上来结此烟霞侣警露失孤眠唳月思遐举放去效云龙蹁跹何处所
红鹅馆
虚馆面碧流双?任容漾斜日薲花开梳羽空洲上想见晋代人临池镇相向
乳鱼亭
闲居种鱼苖一泓开碧沼噞喁乱沦漪倏忽穿荇藻徙倚向空亭濠梁趣不少
香草居
幽芳罗户庭萋萋兰与杜采摘纫余襟髣髴潇湘浦持赠念佳人风前独延伫
朝爽台
朝游上崇台吴山何突兀雨余岚气生氤氲遍城阙白鸟去翻然相看坐超忽
浴鸥池
濯濯野岸鸥惯与高人狎虽游曲沼中终不逐鳬鸭湖海共忘机幽盟讵须歃
度香桥
遥川迥空明红桥列鴈齿淙潺响佩环荷香满中沚溪翁曳杖来阵阵微风起
响月廊
竹烟翳修廊寂寥非人境月华浩然开写出檀栾影灵籁飒空林徘徊夜方永
垂云峰
孤峰擢片云谁截洞庭秀菱溪谢?嶔雪浪愧比耦青天揖丈人咫尺风雷走
六松轩
六叟尽支离老作苍虯舞盘空翠盖停清阴散廊庑侧耳聆惊涛幽琴正堪谱
绣佛阁
居士多微参焚香坐小阁倚槛读楞严孤怀寄寥廓时有林栖僧同来听檐铎
乾清门奏事用王维早朝韵
鸦盘宫树鸣月落金门曙啓事逐上卿迤逦层霄去氤氲接御香咫尺
垂衣处佽飞感昔年执戟随驺驭
余家东斋椶榈一株花开最盛偶读岑嘉州对酒椶花香之句怅然有作
三径当年兴不疎幽花簇簇爱椶榈晴牕偶读嘉州句一倍春风忆草庐
端午夜示儿至用东坡与迈聨句韵
客散雨忽晴如眉月初吐庭榴千叶明风枝捎半户逼槛振斯螽张灯走黠鼠小啜头纲茶徘徊步廊庑岚影落遥峰露华沾絺紵生平耽胜游屡结登山屦句喜得斜川冠将挂神武怅然念汨罗一吊风骚祖
题阮亭祭酒读书图
红叶萧萧下短楹幽人如鹄坐秋声吟成五字茱茰沜好并溪流彻底清
秋林我有读书图寂历空亭碧磵隅今日题诗还一笑两人风调不曾殊
梦中得起结二句醒而足成之
槐叶萧萧菊蕊黄伤心岁晩又他乡梦回寂历风开户一缕蛩音月满牀
张水部晴峰雷琴歌
絙桑以来纷制作国工好手不记名有唐雷氏起蜀郡妙合变化通神明时代悠悠已千载遗制犹复传冰清所嗟赏音杳难觏尘埃碌碌埋精英景州张公僻好古焦尾适遇中心惊徽轸脱落弦断絶世人那解无弦声司空清俸不复惜解囊买得千金轻吴门奇士善髹洗疏剔空窍劳经营凤池乍啓露款识大唐雷氏刻画精修治完好一再鼔泠然肘後松风生胜日高堂会嘉客赋咏题遍名公卿平原冯君擅八法【冯进士大木】更合衆作驱墨兵松雪妙楷入神化一物数絶相兼并余也嗜痂亦有癖论辨古器甘如饧矧兹七弦具妙理搏拊可使心和平几时从君沧海岸流水一曲移吾情
戴氏鼎
烹饪着羲爻象物垂夏纪时代既杳茫制作纷变诡鲁赝或乱真泗沦未易起旷望千秋间鸿宝存有几戴逵博雅宗古器藏累累胡来玉铉珍光怪动神鬼马鼠聊记年饕餮不见尾体格云是周秦汉匪所拟万缗未足酬百朋岂但已图绘振希声咏歌集繁绮劣眼昩苍黄什袭未敢啓耳食拱璧名亦复辴然喜纪甑无遗形籀鼓徒屡徙何如法物传想见清庙礼遥羡棐几供摩弄移日晷
海上杂诗
康熙癸亥秋余以通永佥事奉檄偕部使按海滨地自盐山抵山海关纡回将三千里为日三十有八得诗二十四首率於马上口占授儿至使书之用代纪事云
云涛翻万叠旷览到天涯野岸悬鹰网盐池引浪花草痕消斥卤颿影落攲斜汉武荒台畔愁闻日暮笳画角传荒戍征旗指大沽云沙看不极疆理辨全无茅屋行彭越天风送海鳬晩潮吹地至想像百灵趋到面霜威凛惊鸿报晩秋盐花疑雪积海气似城浮野饭难求井居人尽狎鸥神山何处所天水共悠悠访旧津门道聊停倦客车樽前嗟鬓发灯下出图书展帖惊狂草看山拟卜居宝章余有録珍重劫灰余【为同年孙茂先作时观张长史墨蹟文待诏画】
双林仍小憩花药径才通古铁珍高邑【寺有赵侪鹤先生如意】匡牀借赞公妙香清夜得圆月碧山同鱼麦劳乡思搔头磬响中
在昔新河口曾漂海大鱼然脂分异县遗骨尚专车风物闻皆别农桑望转虚自惭鞭算拙辟土定何如鬼蟹蹲沙恶狼鱼出网腥海翁瞻使节竈户作邮亭岸隔关门紫波?岛色青输渠张木笔临眺赋沧溟客路偏增感西风况海陀重泉添骨肉【谓炌弟陆着两儿】故里旷烟萝斑驳三年鬓苍茫万里波佩萱徒浪语肠断黑洋河
十子成高会【叶井叔林蜚伯曹升六田子纶王幼华曹颂嘉顔修来汪季甪谢方山及余也】千秋有素期况从王祭酒风雅得宗师熊白雪中赋仙岩花下披【余藏董文敏仙岩图】几多离索感暮雨听潮时
小船如鸭觜荒步号蛏头所见讵曾见言愁真欲愁危旌没乱苇霜月照空洲晩饭知何地鏖风鴈影稠沃焦秋更热喷薄下滦河眺望蛟龙窟微茫十九陀【相传唐太宗征高　丽住此十九日】地怜榆塞近人说钓台多【海上多有太公钓台】侍侧中男在双江续旧歌
真欲穷荒外追随节使行朝朝观日出夜夜听潮生浩荡求僊志艰难彻土情何时沙碛里提榼饷春耕七里亦名海寒潭作镜平数峯当岸秀双鹭照波明鱼艇通蒲泊村烟接柳城因思静修句世累一蓑轻【七里海蒲泊柳城皆在昌黎】
千里惟遵渚连峯又见山石林开鸟道云海对禅关涛拍牛头响岩留话石闲秦碑沦没久鸥泛自沙湾【连峯山牛头崖话石皆在抚宁】
杰阁从前代【山海关城楼】平看碧海流千年留碣石一发辨登州潮送斜阳落风传絶塞秋倚阑聊咏志俊鹘下荒洲
峯逼榆关起巉岩振策寻路危缘石齿寺古抱山心【角山寺】泉滴苔纹绽猿啼槲叶深暮天飞鸟外海色碧沉沉看松越孤岭大壑啓山庭荒塞一痕白遥峰千叠青流泉静宛宛伐木远丁丁安得金鵶觜提携斸茯苓闻说悬阳洞秋云隔几重千层垂石乳四面绕莲峰疏沼养飞瀑推牕揖古松老僧年九十塞外自鸣钟【洞在关外】回车肥子国涉水忆俞儿过雨空山路斜阳落叶时明刑传父老开府系安危洒泪还加勉宁惟愧
主知【先庄敏司李永平先文康开府畿左迨荦来三世矣】
大小经沮水青黄看栗林村孤烟窈窕边近气萧森揽辔当秋霁聨牀感旧吟【忆炌弟也】中年几哀乐那禁二毛侵高卧香山老家藏寒食诗涪翁原自重褉帖未云奇宣示来村店摩挱埒鼎彝春江欲入户还忆寓黄时【迁安刘鲁一先生以东坡寒食诗真蹟见示黄州余旧游地也】
啓圣传孤竹清风异代存渚苹田父荐社鼓废祠喧虚榭凭云壑方舟次水门听松斜日里疑是海涛翻桂楫击空明斯人共一清如何禋祀地偏洽啸歌情举网素鳞活当杯纎月生因风寄钱起早使报章成【谓介维】楸峪看云过温泉策马还依然趋潞水无计入盘山梦稳风涛外愁添簿领间新诗如束笋灯下手频删【楸子峪温泉皆在玉田】
读海上杂诗偶成　　　　　　王士祯
不见宋生久诗来海上峰振衣临勃碣长啸动鱼龙孤竹瞻高节乌丸指旧封聼潮相忆处吟尽角山钟读海上杂诗次牧仲用山谷韵　周斯盛
江州叹车中闭置何其拘使君独清旷官舍得疎疎轇轕岂不殷未尝废读书策马历山海浩荡足自娱遐哉孤竹踪荒矣秦皇墟万象入新句奇怀一以舒暇寻招提宿饱食僧厨蔬洪涛送凉月毛发濯冰壶庶几赤石游谢公乃其徒
西陂类稿卷六

[book_title]卷七
钦定四库全书
西陂类稿卷七
吏部尚书宋荦撰
漫堂草
秋日望盘山用山谷二月二日晓梦会於庐陵西斋寄陈适用韵
随牒作马牛儿女锁房闼朝来稍萧散快值凉秋月庭槐垂隂浓不厌蝉响聒蔬畦聊支筇旷望渺城阙盘山排空来千岩迥秀发浩然游兴生辄欲着布韤五峰俨芙蕖青苍树如髪往者此林峦卧云得怡悦栖迟古中盘饱餐僧?蕨高吟答松涛岸帻击铜鉢连篇镂肝肾谁能状毫末还经晾甲石爱听泉活活今我莅此邦一俗直到骨吏事有程期曾不失圭撮埋头簿书间风骚谢鞭挞何期行乐余忽觌烟岚窟妙句伫英游庶无三献刖薄宦虽漫尔终愧厠簪笏他时紫盖巅长歌采野葛
冬夜留周屺公漫堂小饮用山谷答秦少章乞酒韵
我本湖海客苦为吏事拘眠食簿领内渐与文翰疎牙签不触手空罗千卷书之子远见过寒夜留清娱新篇气浩瀚如水奔归墟故疾逢虾蟹使我啸咏舒起步霜砌月更翦官园蔬漫歌骥伏枥且为倾百壶缅同苏州宴还招骚雅徒【约与钱介维相晤】
拟韦苏州郡斋雨中与诸文士讌集用屺公韵
恭承大藩地奔走靡余闲一雨铃阁静小类丘壑间华池带丛薄曲折堪跻攀宾从尽时彦文酒相往还招邀赋公讌藻思应刘班觞至辄复倾啸傲开心颜经时扫地坐有如马在闲鸿鹄天外慕簿领座上环畴能减狱讼高卧宁市闤烦襟涤流水清响来淙潺友声余有求况闻鸟闲关申章聊咏志寄迹怀空山
秦皇岛望海歌用子瞻题王定国所藏王晋卿烟江叠嶂图韵
渤海之岸耸断山横截巨浪排云烟人言此是秦皇岛回冈辇道留依然白头山僧葺古屋晨炊远汲荒村泉危矶荦确带沙石荡胸万里开长川天吴出没老蛟舞百灵彷佛惊涛前我来榆塞正秋晩苍鹰叫侣摩青天鞾纹波细风忽止白鸥容与殊清姸俄顷变幻不可测归墟岂必非桑田秦皇已去汉帝至孤台野岸空千年蓬莱方丈在何许一眉新月来娟娟解鞍脱帽便此住斫松煮蔌容高眠移情爱鼓伯牙操无须恍惚求神仙秦碑磨灭藓花绣谁能与结翰墨缘欲鞭蛰龙作海市良惭玉局登州篇
观子瞻寒食诗墨蹟次其答舒教授观所藏墨韵【董文敏曾摹刻戏鸿堂帖中今在刘鲁一先生处】
书家三昧贵偶然右军戏笔留棐几兰亭再书便不佳千载风流传片纸眉山人物岷峨高兴至挥毫亦可喜剡藤半幅寒食诗玉环艳态真自比同时四家尽峥嵘不衫不履端让此公惟意寄笔墨先瓦池柿叶皆不鄙蛇蟠醉帖好事求敲门几烦中夜起况兹春江入户篇价敌元龟与象齿忆公困顿黄州年破竈湿苇舆隷耻谁知禁锢徒尔为一字一金固其理涪翁心折跋语公书则平原诗则李想当掀髯奋袂时元气淋漓任驱使北平亚相博物才什袭虽多此最美寒宵远道许借观展卷光芒拱璧委戏鸿摹勒良苦心仅得皮毛遗骨髓起磨隃糜学双钩雪打牕棂冰砚水
题钱舜举画牡丹次阮亭祭酒韵二首
一笑嫣然大小姑魏姚姿态未应殊春风吹起西京恨头白溪翁写旧株
纸上分明两折枝雕栏浥露晩春时殷勤欲向朝云寄愧少西崑艳体诗
蜡梅次阮亭韵
孤山幽韵出新妆瞥向深宫见靥黄解道能春冰雪窟何须拦入百花场
游夹山寺用放翁瑞草桥道中韵
埋头簿领无少暇奉檄东行马一跨夹山之寺得得来晓望林峦郭熙画老僧出户惊龙锺天女窥人俨娅奼全家避难忆曩时晨炊蕨麪然山柘重游忽复四十年依旧宝坊草可藉彭亨槐腹倚断碑欲堕雕甍一木架大青小青蜿蜒留尚畏春寒藏石罅余昔弱岁今二毛于役盘桓信天借云峰丈室拟跻攀已抗前旌难税驾临风感旧诗易成写向黄茅里舍【寺有大小青二蛇】
过明月山
冰冸回溪响佩环烟林一簇鸟闲关春风斜日小燕峡又见天边明月山
龙泉亭恭步先文康原韵二首
何限低徊驻马心方塘无复旧泉音苍松怪石能相待向夕空亭取次吟
鼔櫂难酬醉月心张琴且为和松音微闻父老殷勤语还似先公拥鼻吟
春日寓遵化有感
燕塞重来感鬓丝斜阳衰柳动春姿严城拥节怀亲日古寺桃灯哭弟时【时闻弟炘之变】父老有情相慰藉云山无恙但凄其驱车愧作观风使勉和龙泉一首诗
从寺僧借楞严经
经时俗韵得针砭白板禅扉月影纤三尺文书且高阁却从老衲借楞严
龙山寺
寂历龙山寺山形似摆旗门开黄石乱殿倚碧峰攲逬砌树空腹撩人花满枝春风正骀荡蜡屐任吾之
游五峰寺二首
刻意作胜游萧晨歛晴霭五峰逼穷边丘壑莽奔会无终固擅名兹山足两大首路缘礀唇水石相映带青松膏沐新延望殊蔚荟层峦抱花宫不异营丘绘檐楹肃而幽崒嵂压紫盖鸭脚轮囷奇直上虯松最何物清客心长空响竽籁虎嵓有遗踪鷄石迥荒昧登探无限佳小憩饱粗粝振策凌絶巅人影落塞外山鹧戛然鸣踟蹰发深嘅【无终山名紫盖峰虎嵓鷄鸣石俱五峰之胜】
披榛下?崟塔院寻古屋曲磴作蛇盘咫尺迷林麓姚秦碑版亡石幢字堪録金元弹指间摧折如断毂栗殻刺芒鞵扶持困童仆脱帽槲叶庵四顾轩牕朴山僧不出山见客同惊鹿万松足怡情径不种花竹淹留闻磬声还为设茗粥忆昔棨戟临题诗爱幽独趋庭余稚龄左右奉巾幅今疑隔世游有子相追逐饮酒大父风和歌颇能速人事几推迁缮性嗟难熟弥勒愿同龛丈室那更筑一灯对楞严妙香来空谷【子至侍行】
桃花寺吊李光四处士用宋赵师李壁间韵
幽絶招提境嘉名自昔云阳崖疎树映大壑乱淙闻日暖催红杏堂空养白云鹿裘邈何许猿鹤尚思君【处士名孔昭蓟州人明进士高隐常往来此寺】
重游盘山七首
盘山如盘龙旧名为四正幽燕之奥区百里势奇横五峰揷碧天羣岫如奔命我行越蓟丘旷望迥生敬趣途随山樵短筇喜孤劲千像凌晨经树石莽疎映矮墖俨衆僧导客来相竞灵椿学虯松法界殊清净泽鉢失沦漪摇石具情性登攀忘渇饥亦未暇吟咏頫首紫盖峰会当持其柄【千像寺有泽鉢泉摇动石】
去去遵山麓溪谷何威迟芒鞵鬬石齿竚立宜轻颸回冈穿老屋零落余罘罳艾而张网罗祸机嗟虞师盘泉响佩环隔岭听愈奇既至得旧观太息水之涯照影惊皱面仍不改涟洏中盘白墖院少林红龙池停屐还振策胸已无险巇山心探初地
天藻仰穹碑道人知我来为我扫茅茨松石知我来为我发幽姿所恨春尚早杏萼閟华滋经坛少淹泊东榛还披月明啸高阁愿与上灵期
万壑激松涛空山黯将夕失道困蒙茸苍耳时一摘谽谺势搏人却步怜局蹐稍循迮迳纡未怕层峦隔人语惊栖禽老鹳声格格闻钟投宝坊片月檐际白登台抚长松天畔留岸帻邻僧邂逅逢茶话意良适河汉手可摩猿挂看林隙灵境清心魂欲卧不安席头陀催闭门云有虎行迹【此首谓慧业庵】
游山如噉蔗佳处得以渐崒嵂挂月峰磴道一何险孤墖入云汀殿阁耸岩广探奇竝鸟飞耳畔罡风颭积雪明皑皑晴霭闲冉冉幽磵藏上方禅扉日夕掩老僧虽屡邀未去同回剡扪藤劳抗尻狂叫等惊魇岭脊得少休圣灯想光闪佛牙礼金棺捧视意还歉盈盘荐枣棃地僻僧厨俭嗟余携幼来非向金仙谄爱作八极游齐烟看九点
昔余吟五字幽赏企青沟凌风越西岭拦入麋鹿游谷口访邃洞门闭巨石留何时名将军古藓纒兜鍪异鸟静相语声比山呼【鸟名】优松鼠窜?窱竖尾招其俦顾盼出丛薄花宫临荒陬茅屋八九间弹琴藏汤休新诗感祭酒【谓阮亭】奚啻珊瑚钩黄精润齿颊名画清人眸【观赵文敏瓮牖图】几年缉山志往牒穷冥搜遗世幸同调矢口谈庄周谁谓白莲社高风独千秋【此首为拙庵赋】
游兴动枯禅偕我登叠嶂烟岚青冥蒙断续来樵唱幽处卫公庵松石讶殊状位置造物工左右恍揖让崎岖到寺门劒台屹相向才聆梵放幽旋策登高杖崭絶苔壁横徐缘石脉上篝火寻题名画腹辨字様新月正如舟散髪一疎放人生蚁旋磨今夕惬微尚四山响木鱼清切闻法藏【寺名】风起海云铺从师问真妄
晓起问归路天城【寺名】经山隅如行铁堂峡石气侵肌肤嘉果不知数千章杂槐榆林端响啄木顔色怜衣襦几日夭桃开想见絶代姝峭壁压台殿讵与屛风殊松篁纷点缀摩诘当能图涓涓山脚泉一寺皆沾濡折松作麈尾酌泉贮铜壶归示华亭客【介维】定恨不竝驱簿书行委座楖栗何时扶
登丰台太乙阁
海滨楼阁上清居碧瓦金茎落照余幔卷灵风开玉座鼓喧春社驻云车明禋待举甘泉祀宵火曾窥子政书倚槛长空数归鸟楚词哀怨忆三闾
朝鲜牡丹
花叶罗罗傍槛披也从谷雨鬭芳姿沈香亭暖柯全改鸭緑江空种乍移苞夺臙脂明霁日穗分璎珞扬微颸殷懃一翦穠春色会遣朝云识此奇
送友人归苏门二首
送子故山去苏门寻啸台遗音想鸾鹤古屋扫莓苔砌下百泉沸牕中千嶂开飘然欲一往惆怅离筵杯平生怀有道引领夏峰村【谓孙锺元徵君】尔去枌榆社还经薜茘门清风留梦寐白首课儿孙挥手潞亭畔绿槐晴鸟喧
夏日喜吴天章见过即次其贻介维韵以赠
触目潞亭无一可盘山且喜在东郊观河只媿萧骚鬓种菜常思大小巢座上故人谈娓娓枝头好鸟听交交匏杯醉向南荣卧末利香风过枕凹
游圣泉【泉在密云南山下志称圣水鸣琴戚南塘常游此】
石窟双泉吐回波?碧林凄清如裂帛【京师西山有裂帛湖】萧瑟自鸣琴破寺钟声和荒渠藓色侵老僧谈往事小队此招寻
登冶山寻仙人洞用元王琏访徐良夫韵
于役经檀州禅房养愁疾行药寻林峦自顾负奇癖冶山有遗构塔院看历历风榛蔽鸟道纡曲转岩石絶顶纵遐瞩连峰更攀陟龙劒去已久灯光传灵迹崖欹若堂隍古洞玉潭寂局蹐盥漱余境异心有得振衣望穷边千山黯将夕彷佛霄汉闲笙鹤忽来觌
漫堂倡和诗
漫堂与朱悔人夜坐出示曾青藜周青士诗笺即用青士铁舟讌集韵
花发傍地炉斗室安且燠隔牖闻惊风冰折阶下木岁晏锁印余来对万卷宿高谈得夫君偃仰惬所欲碑版穷籀斯名画亦在目时话匡庐游缅想康王谷更授处士篇敢不拜命辱泠然金石声厥品维岳渎放怀聊和歌刻烛颇能速何异登铁舟吟社一再续呼童涤匏杯浭酒【出丰润】潋灩属清琴座间横古调宜共朂
奉和前韵　　　　　　　　　　朱载震
迭竭观四运久旅忘寒燠揽衣向空阶雪光摇落木短檠几阁荧晩雾层檐宿有怀岁将晏沈吟同所欲图史恣幽探灿然豁心目时复忆贫交谘访到岩谷梅里与易堂处士名不辱爱才有如公广大同岳渎翻念经年别时序何太速迢遥东南望高会几时续大雅今未坠举杯为公属裁诗寄二子令德永相勖
甲子除夕同悔人赋用曹升六舍人赠基儿韵
当今天子龙凤姿坐致太平民物上
陵瑞雪孝思感岂必甘露麒麟芝沿牒良愧此卧理维齐盖公真吾师香凝画戟遡先烈两世姓字丰碑遗瞻言祖德咏迪志循墙而走潮河湄朅来岁序类转毂千门爆竹声相随一时宾从得老辈掀?抵掌谈风诗愿与周旋属櫜鞬松陵皮陆堪继之自顾往往出下驷敢分坛坫称工倕漫堂守岁燔兔首明灯积雪光离离盈觞浭酒莫遽醉五更三点起祝厘忆昔佽飞值此际执戟恒拂宫花枝只今短髭白颇镊但未龙锺来嘲讥盘山老衲屡招我咫尺不去将何为春风几日杏花发相期濯足红龙池
奉和前韵　　　　　　　　　　　载震
雪消河柳摇春姿千门馈岁纷熙熙溲勃俱收走牧竖谁辨赤箭同青芝凡鱼作伴蛰污渎激流安得逢川师漫堂先生雅好士旁搜泛爱无遐遗往共论文金台侧招携复向潞水湄孔李通门交最笃更得小宋相肩随【谓维德】守岁萧斋竟何事爇香酹酒一祭诗为政风流迥不易才名节操将兼之如余樗散成弃物雕镌宁意颂工倕刻烛连吟鬬健捷宛拂太阿骖纤离君家三世秉旄钺东郊旧德传保厘焱民淳风今再覩涂謡式听据槁枝丈夫致身期不朽直道在人凭褒讥天逵荡荡修且广翺翔驰骤任尔为歌罢铜龙欲报曙栖乌炬散飞差池
除夜怀王阮亭少詹黄?黄门奉使岭南用青藜依园讌集韵
空阶雪气逼帘清又听他乡爆竹声鬭箸冰鱼当烛晃浮蛆浭酒入唇轻兴余湖海惭初服醉逐儿童闹晩晴惆怅故人趋岭表梅花香里是王程
和前韵兼怀阮亭黄湄两先生　　　载震
早梅香发入筵清风送街头腊鼓声盘点熊肪和酿滑炉燔松火觉寒轻关心别岁听宵漏极目朝正问晓晴最忆海南奇胜地二王名纪往来程
斋中三咏
松雪斋集
雅愿终身作蠧鱼吴兴集刻至元初华亭小记增珍重不数虞山旧汉书
西园公子琴【夏邑彭尧谕】
当年公子号知音也学中郎爨下寻今日登牀弹一曲西园风调未销沈
万道人草书【徐州万夀祺】
年少襟期竝铁厓偶然卖字坐中街剡藤半幅山僧寄醉墨淋漓亦复佳
和前韵　　　　　　　　　　　　载震松雪斋集【花溪沈氏刻】
卷帙寻常厌鲁鱼一编精絶挍讐初吴兴文字花溪刻堪作淮南枕内书
西园公子琴
敖嘈谁复解遗音彭叟风流尚可寻怪底漫堂偏爱惜摩挱常到夕阳沈
万道人草书
健笔苍藤挂断厓昔年价重洛阳街即今落落无多字道是斯人便已佳
盘山拙庵道人书来有黄叶飘空白云满地语赋此答之
白云流地满黄叶向空飘似此道人句宁殊丛桂招闻钟眠佛阁随鹿过溪桥何限曾游处分明入梦遥
和前韵　　　　　　　　　　　　载震
闻说盘山里春风杏乱飘会须匹马去不待老僧招明月红龙沼青松白板桥蓟门连潞水东望未曾遥
冬日寄牧仲观察　　　　　　　朱彞尊
今年燕台数雨雪雪晴九陌吹囘风欲鸣不鸣曷旦鸟得过且过寒号虫茸裘已敝库尚典浊酒苦贵樽常空故人念我傥分赠蓟门白炭盘山菘
次韵奉答
故人羁栖在辇下杜门委巷嗟霜风曰归正须赋缓缓小饮且为呼虫虫书来大雪岁聿暮劒舞永夜愁难空他年烧笋竹垞去饱餐那羡吴江菘
和前韵寄家竹垞先生　　　　　　载震
潮河京东四十里往来策蹇冲寒风置身颇惭类刻鹄过日讶许甘雕虫千觞落手兴不浅数帙满案囊宁空春盘待我走相聚黄芽脆竝江南菘
人日出郭从响水牐过南溪寺观先文康诗版晩至观音禅院流连竟夕东郊之游萧然物外不必深林峻岭也同悔人作【时儿基孙如金侍行】
人日新霁宜游骋饭罢儿童再三请东郊策马一放怀何必深林与峻岭河冰将冸沙路融昨日风霾息余猛曲渚桃菜流光催卬首天涯叹浮梗晴云敛尽气乍暄拟脱敝裘兼露顶城隅响牐翻瀑花匡庐开先到俄顷霆飞雷鬬耳欲聋大是奇观要细领回堤迤野意多老树长河背万井吏人莫进宾从佳旁午盘桓忽斜景招提访旧罘罳倾削磴虽存待重整周旋杖履三纪余版上一诗还记省如人短柏谁手栽不见参天旧文杏伤心斗室绳牀悬那得老僧同说饼壮岁已过讶抱孙仍啜香台一瓯茗低徊欲噪林际鸦更寻南邻初地静水精域里欣慕生禅理贸然金在矿天童老人夙所钦讵意空堂覩留影龛前再拜思皈依如汲深泉乏修绠起登佛阁临沙湾云水弥漫与天永无终山色拂地来俨对佳人晩糚靓言归衙斋闭户吟簿书且喜早春屛侧理狂草作蛇盘蜡梅吹香灯炯炯此情惟有朱?知宁顾旁人怒生瘿
奉和前韵　　　　　　　　　　　载震
野性从来爱纵骋闻说出游不待请过岁三日天气和竝辔东郊隃沙岭草场之西牐流飞惊飇振林恣怒猛伫立俯瞰逝如斯苍茫身世等萍梗盘涡不减玉渊潭泐?恍陟黄岩顶长河弥望冻不开日眩冰棱光千顷嚣氛扑面苦趢趗幽意忽接心已领此间胜赏人不识徒嗤跰????窥深井坡陀小迳废寺通荒台独树驻灵景岿然有版尘中悬诗律清严字斜整相国风流宛在目年华逼人发内省倚檐顾瞻原上村指数开田时望杏万户儿童走踆踆拍手招呼噉煎饼僧贫竟尔学入俗【文康公有僧贫难入俗句】延宾升堂陈果茗导我郭南二里余禅室初辟地颇静徐步往从类引鍼好景待搜似凿矿登阁喜甚无纎翳残照澹敛遥峰影欲向老宿问无生怊怅临渊但眂绠晩归擥搤兴不孤华轩张灯迟漏永囘首訇砰早雷奔还忆螺黛晩糚靓乐哉此游殊堪纪点笔操纸异虑屏公倡我和浑忘疲起视牕外星炯炯衔杯一读一击节且凭藤轮敲柳瘿
春日过水月庵同悔人用阮亭少詹壁间韵【时携钱舜举牡丹卷同观】
霁景佳甚停风沙首春游屐趁放衙宝坊城隅不数武清泉疎树飘香花追随上客爱幽絶琴樽聊共开士家闲房沈约有题字【谓绎堂宫詹】疥壁谁使参涂鸦霅溪名笔出行箧棐几烂漫留奇葩残阳数尺挂篱落僧雏屡进雷鸣茶高歌起舞逞狂态法鼓取作渔阳挝禅栖迟暮学摩诘背痒奚事麻姑爬南湖蓑笠故无恙引领天末生咨嗟黄昏彴略还小住女墙一抹明轻霞
奉和前韵　　　　　　　　　　　载震
我今尺蠖蟠泥沙销磨岁月空衙衙公是老梅凌霜雪春风一拂开繁花昼闲兴发何所适携我步屧来僧家只林迳僻人迹扫窥檐时见飜慈鸦翦彩作供盈百卉灿若陀罗飘天葩壁间新城盘硬句味竝橄榄蒙顶茶清言高咏日卓午远闻街鼓纷掺挝乡思忽动不可极纒身坎壈烦搔爬朅来霅溪写生笔展对快意相称嗟云胡不归故园里饱看鹿韭烝红霞
漫堂先生过海门出示倡和诗即用人日出郭
韵题卷尾　　　　　　　　　　吴雯
忆昔少年尚驰骋头颅四十愧朝请已知不是宰官身自分常依居士岭腾掷休任猕猴狂精进当学狮子猛其如积习喜文字有类柔稊发枯梗丹经一笑帛裹?皂帽几颓墨淋顶惟信胸中少鳞甲峩嵋雪水一千顷食贫卄载成远游世态低昂暗知领本性往往受拘缚夷则镜困蛟龙井入洛安得比邹枚怀沙只可吊屈景公也威凤知鸾饥作歌伤我羽毛整更念琅琊及安德殷殷慰藉常记省细雨空怀野寺梅【客春雨中王阮亭先生约看花善果寺】炎风几忆岩关杏【谢方山先生有杏村读书图赋诗甚多】谁知羁栖东海边公来同啗云门饼兼云胜友朱桃椎衙斋鬬韵夺香茗携将佳句争上驷贪诵偏宜春夜静才力韩孟各分疆交情卢马同一矿归来长啸惊神鱼月明櫂拨琉璃影我亦蚓窍发蝇声却使珪璋束藤绠公言明朝当早发使我延望愁日永举首高天鴈正过岛屿苍茫晩犹靓移情是处感成连尘虑喧嚣一时屛故人已去乡思深梦入通天见沈炯低头重忏起灭心水本无波木无瘿
西陂类稿卷七

[book_title]卷八
钦定四库全书
西陂类稿卷八
吏部尚书宋荦撰
漫堂草
送李孝庵太守之官遵义二首
随堞天涯去边烽乍息时山川夜郎国风物竹王祠露冕春行好衔杯别恨滋诸侯看负弩僰道拥旌旗离席留残雪驱车趁晓莺少年为郡日远道送君情蒟酱怜行贾巴僮劝耦耕文翁遗范在早晩听休声
过河曲精舍同悔人分赋二首
长河环古堞别浦映疎林策杖回堤去闻钟初地深杉炉烧鸭脚棐几玩来禽不浅沧洲趣闲房起越吟春浅冰花结寒光满竹扉一僧开迳老千嶂隔林微种菜宜烟渚捞鰕羡草衣他时芰梁上好把碧筒挥盘山拙公以野蔬见寄次韵答之【蔬名杏叶豆叶豆叶惟盘山与匡庐有之】
柔条纤叶碧参黄春礀幽姿泫露光小摘云林扶短杖远驰瑶草侑盈筐种疑上苑花时见菹忆庐山雨夜尝榆肉楮鸡谁得似殷勤真费道人粮
【附】掇野蔬寄牧仲观察　　　　　智　朴
冉冉轻烟闪闪黄饭余岭上弄春光豆苗竞茁红侵步杏叶才开緑满筐偶摘最怜人不见小鲜偏喜我初尝非君古道谁堪寄只许山家作道粮
春日忆渌波村用至儿韵
几载春风忆敝庐黏天云水望来虚何时放鸭亭边去红藕花中罩白鱼
【附】原诗　　　　　　　　　　　　　　至
杨柳参差恰覆庐渌波村里绿阴疎轻舠小坐春风暖好钓胎鰕孕子鱼
春日书怀用竹垞检讨柳巷杏花歌韵
昔我游双江匡庐九叠往复经扁舟泛彭蠡如鸟张修翎忽忽囘头已七载孤篷还忆泊落星朅来客通潞杖不扶郊垧簿书搅晨夕安得愁怀醒春光九十随手过如酲桃萼嗟飘零婪尾行欲放送花想园丁漫堂天阴对图画尺幅徒爱遥山青墙隅疎柳手所种稊生金线纷婷婷参差石竹侵槛碧灌溉时自携铜缾朝来乡心不可按侧身南望放鸭亭荷钱铺水苇抽笋双桨正好寻清泠冶游岂必羡吴会竹舆呕哑阗支硎江湖蓑笠故无恙一声渔笛何时听寄书儿曹课种竹绕屋他日看竛竮南荣镊白亦良苦观河吾自憎吾形隔城回帆闻挝鼓轻烟一抹连沙汀闭门科头恣吟啸氤氲香篆留牕棂盘空硬句写胸臆吏人欲进仍须停黄昏微颸响林末杨花如雪吹冥冥
【附】原倡【同严藕渔钱庸亭作】　　　　　　　朱彞尊
频年住
帝里一山一水何曾经有若蜗负殻又若鸟翦翎疾风扬沙卷花去眼看春事如流星迩来罢官居肆意寻郊垧朝从潞河还犯卯酒未醒【晨过漫堂留饮】双桥东偏柳巷北小寒食後微雨零偕行者二子各各驻舆丁杏梢含苞犹未白柳条拂地今渐青晴丝冉冉香细细卑枝袅袅高婷婷村童灌畦爱看客辘轳井架双铜缾种花此地已难得那不更缚香茅亭江乡尔时春益好西神山下泉泠泠阊门游人连臂出筠车十里阗支硎即如南湖亦不恶桑鸠谷犬声可听【谷犬蛙也】紫荷花草杂坐卧燕来竹笋生竛竮人生还家贫亦足何苦晨夕劳其形吾侪田庐况不远峭帆柔橹凌囘汀都篮兼携茶酒具闷拓小眼红牕棂吴歈越吟相继和五日十日恣留停念此令人反惆怅夕阳四顾尘冥冥
【附】前题次韵　　　　　　　　　　　　至
余也从识字终岁守一经偃蹇三十余野鹤雕修翎南下双江北榆塞年华瞥过如飞星迩来客
帝里结伴寻林垧东风妙骀荡吹我宿酒醒盘山云起横雨脚廉纤小雨向夕零畦蔬灿新緑翦掇烦园丁威纡柳巷入佳胜小麦翻浪何青青杏萼初试杂红白已花未花浑娉婷道旁辘轳汲深井一木上下悬双缾辛勤灌溉走野老聊避风雨留茅亭赏心只此不在远庆丰牐水闻泠泠诗思忽动快迎刃庖丁之刀新发硎风光到眼慊夙愿布谷催种还堪听路上小儿竞导客插花满帽来竛竮嗟我骨相宜薮泽胡乃奔走劳其形伫看鸥鸟殊溶漾朝飞暮宿依沙汀渌波村遥空凝睇纬萧却忆当牕棂人生有志苦难慰日居月诸无时停会须鼔櫂下梁苑藕花十里烟冥冥
题商惟吉江山积雪小幅用松陵集寒夜联句韵【惟吉名喜明宣宗朝锦衣卫指挥常代御笔】
披图忽江天城闉当山缺矶危势巃嵸波冷色澄澈彷佛九派游凄其三冬节风物暮景殊触迕冲襟切营丘貌寒林摩诘工积雪共尔天机精邈然人踪灭破牕虚白添素练靉霴结踽踽僧作蚁莽莽洲如玦愁深对宜醒蹟妙心自折御牀曾捉刀画苑位高设
赋得老树空庭得
望去槎枒自作林轮囷偏耐雪霜侵闲阶漫挺干云势斜日常留满院阴干点莓苔宜耸鹤响传竽籁应弹琴几番锁印徘徊处聊愒空山一片心
过楼桑村谒汉昭烈庙
弓遗白帝志难偿正统千秋自蜀疆古庙岿然当独鹿新枝沃若发楼桑云旗羽箭关张侍乳燕鸣鸠禁籞荒读罢迎神碑上曲梓花开落又斜阳
邮亭
苦甚邮亭面壁时往来舆隷尽题诗今朝一语堪收拾村尾浓阴绿树披
夏日过矿山寺
松荫接回冈禅关隐夕阳杖寻樵子路衣解赞公房云壑当牕邃山泉贮鉢凉自怜同倦马暂得谢羁缰
康熙乙丑五月
驾幸古北口避暑臣荦以通永佥事奉檄修治桥梁途
次恭纪
銮舆避暑塞垣行谷鸟岩花喜气生一路奇峰莲萼耸千回流水縠纹明粗成彴略寛民力屡驻蓬茅悦圣情臣职观风当拥篲忽来灵雨麴尘清
石盆峪龙潭歌用欧阳公晋祠韵
石匣镇南十里间石盆之峪流潺潺我来策马乱石路两峰合处穷其源微颸披拂瀑花落玉潭如镜笼山烟岸旁遗庙有短碣南塘题句几【平声】百年【谓戚大将军】僧言神物此窟宅恒从万丈惊盘旋少陵小虵诧为雨灵异今又闻塞垣坡陀趺坐面澄澈嚣尘自讶雕朱顔时方苦旱向龙祷愿一欠伸滋枯田轻绡瞥见曳潭底云雷恍惚腾回川拟歌迎神送神曲岁时伏腊被管弦言归驿路毂相击那得耳听喷薄泉黄昏野店聊竚立风林纤月方娟娟
夏日雨中重过河曲精舍四首
微雨泛轻船城隅一水遥新荷侵坏道破网挂危桥精舍花香入空林暑气消茶瓜风味别齐已坐相邀瓢笠追随数菰芦偃卧清云威低柳径燕语会松棚酒许当墙过诗难击鉢成淹留淳朴处真愒侣鸥情雨急乱波光城闉入渺茫最怜鸥鹭喜倍觉芰荷香豆荚分僧鉢菱歌度讲堂纬萧无限好惆怅水云乡【余家渌波村有纬萧草堂】
纂纂沿墙枣垂垂满架瓜僧闲勤种植村小护云沙旧雨掀髯失【忆悔人】新愁对酒加冲泥归路晩任笑接?斜衙斋絶无蟋蟀命小童觅而放之篱下辴然有作
庭树萧条迳草丰如何秋至少鸣虫古人观蚁空堦上今我添蛩小院中似诉似啼当社日在牀在户念豳风放衙自笑真无赖分取秋声到菊丛
重过遵化练泉恭步先文康韵【有序】
遵化城东北隅有泉澄澈流周於隍旧名乌龙先文康开府畿东时易名曰练暇日筑亭种树与宾客泛舟游宴其间曾有泉上作後入相诸将士置酒饯别公复留断句一首刻石置泉上时为顺治二年荦方稚龄今康熙二十三年二月荦缘观察通永按部过遵寻访旧迹而泉以地震涸久矣因次断句韵有方塘无复旧泉音之句又明年复过其地泉忽涌出顿还旧观邦人士亦惊喜共事修葺荦留连久之爰次泉上作原韵勒诸贞珉以志今昔之感
先人渔阳拥节旄我今重来驻畿甸山城访旧空亭留不见清泉照人面古隍庚庚龟兆横千亩安能灌卮茜独倚怪石吊斜阳忍对长松自葱蒨今年一事出意表坏甃依然明匹练回溪觱沸得旧观幽响临风传别院缚桥设槛走士人舆隷惊看亦云便昔如黄犊今霜頿插脚谁知此开宴何戡歌发感客心况复林端山鹧啭载寻邃洞翦烟萝苔藓封门青一片顾瞻先泽矢渊冰求瘼敢言黔首贱摩挱断碑景遗编口沬手胝咏百遍囘首霜月到方塘依俙诸将当年饯
【附】前题次韵　　　　　　　　　　　王　至
我家祖父宦游奇先後接踵来畿甸潞沙之东古无终五峰岝峉当北面有泉活活傍城隈红霞射水水如茜文康旧迹余双亭翳以苍松何葱蒨小子从观及暮春波光一望惊江练芦荻风生客衣凉木鱼粥鼓闻禅院僧言是地盘乌龙蒲池【亦在遵化】涓涓未足善当年诗版已无存残碑犹勒中丞宴【泉上有宋中丞宴客处】微云澹沲起遥汀沙鸟迎人时一啭女墙高处纷野花回飇吹落还片片人生只此足幽栖鹿鹿徒使青山贱吾欲掉头谢尘寰布韤椶鞵从兹遍好怀应亦鉴清流五岳游踪岂待饯
寄楞严经与拙公
小卷楞严宝座隅看来宋椠未应殊微文大义无须问寄与山僧覆酱瓿
西陂类稿卷八

[book_title]卷九
<集部,别集类,清代,西陂类稿
钦定四库全书
西陂类稿卷九
吏部尚书宋荦撰
漫堂草
何次德见过漫堂感赋
厨俊英游幸拍肩喉瀛鞭弭共周旋缁衣需次仍遗老白首重逢话往年柳暗隋堤花是雪月明篴步酒如泉云烟过眼嗟三纪疎雨青灯一惘然【曩次德游梁所主必旧家余同雪园诸子赋诗送之後遇於金陵与周栎园袁箨庵诸公讌集秦淮丁继之水阁今屈指三十余年矣】
题周鼐高秋翫月图
高台何突兀环以青梧桐遥天涌圆月烟景开朦胧片云扫无迹庶免滓太空谁其快登眺提携两诗翁琴樽亦不设倚槛惟孤童顾此三尺练??生秋风古来貌夜山妙手推克恭卓哉秣陵叟走笔追前踪衙斋挂晴昼清辉照帘栊掉头抛俗韵置身丘壑中幽人不我弃霞外偕支筇
秋日同蒋京少重游河曲精舍用月泉吟社韵即送京少还江南
几度溪头看藕花芰梁微雨坐浮瓜重游忽听潞沙鴈初地同倾阳羡茶案展晴岚消放梵【时观石田画卷】篱侵渌水罢停车风前一曲送归客怊怅烟江颿影斜
晩坐漫堂留京少小饮仍用前韵
漫堂三见放苹花随手年光已及瓜薄宦真同秋社燕奥香聊试武夷茶【武夷山小九曲有奥香茶】联吟莎栅堪扛鼎送客蒲颿可当车浭酒一杯君且住高槐突兀月攲斜
鸡泉挍射歌上大中丞于公五首
旌斾悠悠映碧空秋原挍射快从公手柔弓燥雍容甚不少襄阳太傅风
鸡距清泉遶郭斜淙潺幽响雨余加今朝小队经行处应号回溪作浣花
桓桓使相坐平臯破的风前寄兴豪夹道千人瞻画戟我公丰采太行高
褰衣彴略唤渔舟容与微波得胜游铙吹欲传还小住蒹葮深处有眠鸥
如笠孤亭俯磵光拟添栏槛种垂杨甘苦自来同将士当筵斟酌散鱼汤
上谷谒杨椒山先生祠次魏司寇环溪先生李佥事梅崖壁间韵
椒山峻与太行同謇谔居然折槛风曲突岂惟弹马市伤心终使嫓龙逢清霜气结临刑句赤日光留未了忠魂魄自来思故里渚苹殷荐废祠中
历尽艰危谪远方还将一死震岩廊批鳞目已无丞相列俎人争拜奉常梦里笙镛元有志街头枷锁任飘香灵风萧??如戟庭舞神鸦老桧苍
读康对山武功志题卷尾二絶句
絶代风流康对山琵琶一掷老秦关千秋邑乘留残帙简洁居然并马班
有斄风物七篇中骚笔由来撰述工太息斯人甘废弃交情端只笃崆峒
为陈蔼公题傅青主徵君村居图次青主原韵
水石明素练触迕江湖心高士写平远妙蹟追云林村居寄寥廓一半烟霭沉朅来斗室内忽觌郎山岑幽人时危坐耳畔流清音【蔼公家上谷近郎山】
冬夜漫堂文宴同王令贻用章八元新安江行韵
舫斋依老树有客共维梢笭箵怀渔具蒲团愧鸟巢【壁悬石溪道人鸟巢图】杯深孤月晃屛曲冻梅交一段婆娑兴将无候吏嘲
【附】奉和前韵　　　　　　　　　王　原
曲牕藏潞渚泛宅此维梢白堕酿三斛青缃栖一巢霜凋帘烛瘦月尽盎花交不浅登楼兴清狂任客嘲太学石鼓歌用苏子瞻原韵和王令贻张弘蘧
我髪未燥心好奇周宣猎碣询遗叟执经曾为国子生屡肃衣冠戟门走嶙峋惊覩石鼓文欲读抵牾难上口累朝考究窘钜公矧我生当千载後朴质轮囷列仍十古蹟剥蚀载维九临池学书眇虮蝨筯骨徒教夸颜柳嗒然对此丧所怀昂首高天烂箕斗我车我马辨不易画肚移时动右肘缤纷光景浮云歊隶楷俗书扫稂莠强寻边旁郁深衷乍测奥义呼良友卧度卯酉推索艰如赵武灵探鷇谷忆昔中兴蒐岐阳纪绩铭功勒蝌蚪歌辞烜赫跻雅颂从臣撰述定耆耉或云嬴氏或宇文异议相沿谁所嗾天留重器登成均压倒牺樽与鬯卣趋跄上舍勤俊髦想像歌工烦蒙瞍金石刻画蛟鼍盘圣作岿然竝岣嵝朅来摩挱俨落星元气淋漓藓花厚昌黎子瞻递咏叹音训丰碑表某某蹉跎三纪缅神物光怪罗胸诧希有厌亲簿领谢文翰忍见庭除设械杻拓本寓目心一洗斯邈以还等瓦狗陈仓沦弃凤翔迁日炙火烧存亦偶流传奕禩位置妥蹲鸱排比齐其首臼窠曾怜任舂揄牧竖几遭来击掊纵经郑重金玉鋄播荡戈鋋旋剔取嗟哉显晦固有时至宝终难辱埃垢出之泥草献清庙祭酒先生昭世守江左两生韩苏才鞭挞风骚若拉朽石鼓之歌欲和难应附此石千万寿
【附】原倡　　　　　　　　　　　　　原
我谒太学岁丙寅九秋既雨天气新庙貌肃穆迥絶尘右平左墄通堂陈戟门森立高嶙峋内塾十鼓棊布匀周宣垂今二千春三代法物希世珍文谟武烈坠复振烝民韩奕学士呻方叔召虎侪凤麟尹氏仍氏词絶伦大小二正存其醇大蒐岐阳韎韐亲乃命譔列示无垠编诗不入昧所因翻幸虐焰逃暴秦陈仓灭没同泗沦李唐获九奇不纯其一刳中投杵频皇佑得之田野民呵护浩劫宜鬼神鋄之黄金错白银金源剔取驰北轮宣抚宅废埋菅榛虞公请置功可泯朅来摩挱余百巡史籀不作难考询手画生胝吟燥唇心重古器词罔伸斑斑驳驳星向晨三百卄五龙脱鳞九未全蚀亡一辛耳目荒忽云雷屯鸟迹蝌蚪辨莫真蛟蟠鸾翥势未驯韩苏钜公生不辰强寻难读泪堕巾矧当愚蒙识如磷邈从天汉窥涯津麋鹿速速骖騝駪维鱮维鲤以柳缗约略大义车攻邻难以意解取笑嗔我闻彞鼎铭至仁武功勒铭则鼓錞合江钟石纪禹禋厥制最古圣所循之罘诅楚焉与钧丽牲沿俗羞彬彬崇尺有咫径度逡鋭上广下妥帖蹲臼仰虚受鼓覆均围圆质厚肤理皴缅怀上世风何淳封山禅亭空积薪大书特书磨贞珉高陵隓陊邃谷堙其蹟尽逐云烟湮惟圣有作无缁磷纵亡其器辞在绅授受笺释穷白申况传此鼓士响臻絶胜熹平观经人恍与扬觯揖让宾几忘眇末虮蝨臣生逢敢冀充介僎潸然後百六纪身
原倡追和子瞻韵　　　　　　张尚瑗
呜呼古来神物显晦不可常轶事难从讯遗叟掩抑千年忽昭揭蛟龙撝护五丁走鲁宫魏冢竹素书只今一二诵人口烟销煤烬行复着何疑猎碣初唐後尔日陈仓披草看十亡其一惟存九剜刮土花拭苔绣琅琅炳若天星柳遂令流传徧好事周庙錞于甄墓斗韩公苏公诗继作淋漓大笔字运肘聚观日多口日衆疮痏弹射争好莠由来名盛百毁生疑信喧腾供恶友此鼓自唐流至今子复生孙雏哺?立乎定哀指隐桓零编断字皆蝌蚪就令余庆伪手造已堪阅世称耆耉何况宇文与嬴政羣言狋吽一夫嗾
圣朝崇儒兴礼乐峩峩泮璧新鬯卣虎观还闻聚学徒鹿鸣曾说歌蒙瞍十碣依然尽无恙灵文翕赩齐岣嵝圜桥受学肩相差古物摩挲手胝厚韦带抠衣阶下谁江表鲰生名氏某观碑亦厠羣英後俯仰从前叹希有司空解辨桐山鼓中垒能知贰负杻搜求茫昧须博物奚惧坟羊与土狗所嗟历劫仍至此刘蹶嬴颠视若偶丘墟已听几鹃声辇载频囘万牛首向使仍前尚沦汨牧儿蹴蹋荛童掊直置金钟大吕间陆离光彩人争取自古成名在得地清水难同浊泥垢要之至宝不终弃自分球图堪世守琉璃质脆槠叶轻斯须悦目旋雕朽呜呼君不见方召功勳樊尹才文字馍糊石犹寿
余作石鼓诗蒙观察牧仲先生用子瞻原韵赐和因再用韵奉答竝寄检讨朱竹垞先生
原
史籀大篆闻周宣肇变虫鱼述遗叟嬴氏次仲造八分斯邈隶书供下走蔡邕楷法张芝草柔媚悦俗炙人口趋今昧古贸是非鲜解轾前但轩後宁晓古作若溟渤奚啻云梦吞八九挢舌安敢侈锺王揷脚何由有顔柳石鼓岿然灵光存色正芒寒丽天斗元气磅礴一画前难从波磔寻跟肘夹漈考证犹舛讹子卿何人肆言莠禹鼎汤盘始与参峄碑岱铭焉足友好古上故惭商彭敏学下思追鬭?周文郁郁半磨灭矧从仓颉辨蝌蚪韩韦苏梅不复作欲问奇字乏黄耉如冥擿埴失其持那瘈噬物信所嗾我昨抠衣见斯鼓肃穆钦爱等彞卣芜词轧茁抒素怀曾堪登歌习蒙瞍只叹身未丁厥时得窥宛委摩岣嵝宋公属和太崛奇春丽鲸铿写淳厚直看千载敌髥翁宁许中间置谁某张生硬语壁垒坚【张弘蘧亦有作】蚓窍蝇声我何有公之为政美无度狴犴空虚庭废杻公余艺苑恣跌宕畿辅月明无吠狗盘山山翠潞水烟渲染大文世少偶目览耳听给环请对客擘牋诗几首有叩辄应县洪钟顾我寸莛怯撞棓泰岳出云海浴日部娄细流罔择取櫜鞬周旋避三舍窃欲从公剔瘢垢鲁输巧攻当者靡亟将朱公助墨守愿屈燕许为此词肯使公诗独不朽附骥致远古有云小年大年均石寿
余和东坡石鼓诗观察牧仲先生亦用其韵见
投再次奉赠兼柬令贻　　　　　尚瑗
北宋以来古调稀倔奇独数东坡叟攀韩提白追少陵庐陵宛陵皆却走释褐初年判凤翔八观佳句流人口遂令学步似者难宝玉当前瓦砾後於今作手推商丘云梦罗胸吞八九切泥独淬汉江流射札偏穿董泽柳有如樊侯拥大盾嗔目斯须饮一斗纷纷债帅何足当木絓两骖戟鈎肘由来七字分藩篱无异嘉禾别稂莠难将时代论後先文笔颉颃皆好友公於眉山真嫡嗣威凤将雏灵鹊?无端俗耳耽淫哇两部池塘聒蝌蚪郑鼠椟藏荆凤贵流传谬种愚童耉依人作活终後人狂走躇堦惟所嗾自悼菰芦识见陋目眩商彞与周卣渊海灵源浩莫探深池瞎马悲盲瞍企踵俊厨心所向蚁封无路登岣嵝忽辱阳春和里辞殷勤拂拭情何厚难邀顾况一看人何意孔融知有某长歌跌宕辞俶诡千彚万状无不有句奇欲敌弥明鼎韵难屡叶云栖杻软红十丈东华尘车如鸡栖马如狗几处揶揄逢路鬼穷年漂泊嗟桃偶富儿肥马意气扬明月夜投空掉首诚知欲益常反损但愿无人来击掊先生识趣与衆殊人弃何妨我独取此心便与坡公似湔祓偏多在泥垢不忝游踪故故同郁孤奉使黄州守作诗聊为志感激敢附青云名不朽好在莲花幕下人灵光赋笔王延寿西陂杂咏【有序】
余家西陂去宋城数里而近鱼藕菱芡亘延於隋堤南湖有江南之胜老屋数间麤庇风雨拟号所居为渌波村为钓家而堂以纬萧庵以和松名村之外缚芰梁筑放鸭亭盖踌躇数年於兹矣顾宦游四方仅托诸梦想暇日为西陂杂咏属和者累累更乞虞山王翬写为图装而藏之箧中俟异日归老补葺焉昔刘克庄欲构後村精舍以周旋世故终未能插一椽施一钁以为浩叹即陈北山所书精舍字亦付之蛛网虫蚀而已则余於今日岂可仅托之图与诗致令有後村之叹也康熙丙寅仲冬卄有九日书於潞沙官舍之漫堂
渌波村
芳洲鱼麦多全家就来久门巷渚花参眠食溪禽友泱泱净兼天色映五株柳
钓家
已作烟波徒占断烟波境篱根一纶竿檐隙双笭箵时鼓鸭觜船长歌逐落景
纬萧草堂
蟹舍秋风吹荻枝坚可截织薄衡茅间暂把鱼经辍偃仰幽事多好待鹿门说
和松庵
?翁荫诗屋萧瑟如空山长风拂虬枝天际来潺湲操弦那能和此曲非人间
芰梁
水栗纷横塘远接捞鰕步采采刺我衣平桥踏凉露竚立闻荷香月挂回堤树
放鸭亭
凫泛殊容与衔苔弄溪沙空亭镇相向何须能言夸风标两公子伴尔栖蒹葭【杜牧之晩晴赋白鹭潜来兮邈风标之公子】
济南杂诗九首
济南城北两峰殊积翠凌空过小孤怪道相看如故友鹊华秋色旧披图【曾见赵文敏鹊华秋色图】
鹊华桥上每停车尤爱新晴返照余城里看山惟此地真成手弄玉芙蕖
觱沸惊看趵突泉来从玉屋世争传署书留得
君王笔不数鸥波七字篇
济南人说胜江南菱叶荷花户牖参无数山光收不起月明染得水拖蓝
历亭风物妙清秋湖水湖烟极望浮多少新诗容疥壁杜陵碑版不曾留
真个南山碧玉环我来半载阻跻攀留着胜游他日里只应诗谶是遗山【元遗山诗留着南山更一游】
厅事前头古柏多高槐几树更婆娑西风一阵吹黄叶露出南山两碧螺
风雅从来有废兴济南当日气凭陵谁知天畔峨眉雪又作禅门退院僧
水门偶读南丰记厄井频过大舜祠故疾未逢鰕蟹发齐州六月不题诗【余宦济南半载濒行始得此数诗】
峒峿
鴈影落霜芜惊心岁欲徂长途驱款段斜日过
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:40-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>