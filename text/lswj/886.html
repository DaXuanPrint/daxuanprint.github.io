<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,湖山集全文在线阅读,湖山集全文在线下载,大玄古籍书库">
<meta name="description" content="诗文别集。宋吴芾著。芾集最早。为其子吴洪编辑,周必大为之序,称“《湖山集》。二十五卷,长短句三卷,《别集》一卷,《奏议》八。卷”;而宋赵希弁《郡斋读书志·附志》、《宋史。·艺文志》则称“《湖山集》四十三卷,《别集》一。卷,《和陶诗》三卷,《附录》三卷”;朱熹《吴公神。道碑》、《宋史·吴芾传》又称“表奏五卷,诗文。三十卷”。然原本亡佚。此本乃四库馆臣从《永。乐大典》中辑出。十卷,除卷十末附文二篇外,。余均为诗。卷一为《和陶诗》,卷二、三为五古,。卷四为七古,卷五为五律,卷六、七、八为七律,。卷九、一○为绝句">
<title>湖山集_吴芾_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">湖山集</span> <br/>
          作者： <span class="inputVal" id="bkauthor">吴芾</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]73952</span> <br/>
          说明： <span class="inputVal" id="bkdec">诗文别集。宋吴芾著。芾集最早 为其子吴洪编辑,周必大为之序,称“《湖山集》 二十五卷,长短句三卷,《别集》一卷,《奏议》八 卷”;而宋赵希弁《郡斋读书志·附志》、《宋史 ·艺文志》则称“《湖山集》四十三卷,《别集》一 卷,《和陶诗》三卷,《附录》三卷”;朱熹《吴公神 道碑》、《宋史·吴芾传》又称“表奏五卷,诗文 三十卷”。然原本亡佚。此本乃四库馆臣从《永 乐大典》中辑出。十卷,除卷十末附文二篇外, 余均为诗。卷一为《和陶诗》,卷二、三为五古, 卷四为七古,卷五为五律,卷六、七、八为七律, 卷九、一○为绝句,卷首有周必大《湖山集序》。 另有《台州丛书》本,乃道光间仙居王魏胜手录 杭州文澜阁《四库全书》本,又经黄岩王舟瑶据 文津阁《四库全书》本校补而成。有《补遗》一 卷,乃王舟瑶从《事文类聚》等书辑出吴芾散文 五篇。又有《仙居丛书》(第一集)本、《宋人集》 丁编本。前者除正集、补遗外,尚有附录一卷, 后者有辑补一卷。</span> <br/>
          封面： <span class="inputVal" id="bkimg">Z_19075.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]湖山集
[book_author]吴芾
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]73952
[book_dec]诗文别集。宋吴芾著。芾集最早 为其子吴洪编辑,周必大为之序,称“《湖山集》 二十五卷,长短句三卷,《别集》一卷,《奏议》八 卷”;而宋赵希弁《郡斋读书志·附志》、《宋史 ·艺文志》则称“《湖山集》四十三卷,《别集》一 卷,《和陶诗》三卷,《附录》三卷”;朱熹《吴公神 道碑》、《宋史·吴芾传》又称“表奏五卷,诗文 三十卷”。然原本亡佚。此本乃四库馆臣从《永 乐大典》中辑出。十卷,除卷十末附文二篇外, 余均为诗。卷一为《和陶诗》,卷二、三为五古, 卷四为七古,卷五为五律,卷六、七、八为七律, 卷九、一○为绝句,卷首有周必大《湖山集序》。 另有《台州丛书》本,乃道光间仙居王魏胜手录 杭州文澜阁《四库全书》本,又经黄岩王舟瑶据 文津阁《四库全书》本校补而成。有《补遗》一 卷,乃王舟瑶从《事文类聚》等书辑出吴芾散文 五篇。又有《仙居丛书》(第一集)本、《宋人集》 丁编本。前者除正集、补遗外,尚有附录一卷, 后者有辑补一卷。
[book_img]Z_19075.jpg


[book_title]提要
钦定四库全书　　　　　集部四
提要
湖山集十卷　　　　　别集类三【宋】
【臣】等谨案湖山集十卷宋吴芾撰芾字明可自号湖山居士台州仙居人绍兴二年进士官至礼部侍郎历知数郡以龙图阁直学士致仕亊蹟具宋史本传芾为秘书正字时以不附秦桧劾罢後金师临江芾建言有进无退请高宗驻跸建康以系中原之望其领郡亦多惠政盖非徒以文艺擅长者然其诗才甚富往往澜翻泉涌出奇无穷虽间或失之流易要异乎麤率颓唐如挽元师宗泽诸篇尤排奡纵横自成一格据集中自述芾生甲申岁当崇寜三年建炎初尚未及三十而笔力已挺健如此其後退闲者十有余年年几八十乃渐趋平淡和陶诸诗当作於其时亦殊见闲适清旷之致集中有寄朱元晦一诗曰夫子於此道妙处固已臻尚欲传後学使闻所不闻顾我景慕久愿见亦良勤是其末年亦颇欲附托於讲学然其诗吐属高雅?非有韵语录之比也周必大集有芾湖山集序称集二十五卷长短句三卷别集一卷奏议八卷和陶诗三卷附录三卷当涂小集八卷本传又称表奏五卷诗文三十卷所载卷目殊抵牾不合原本亡佚无从核定今据永乐大典散见各韵者采辑编订厘为十卷以和陶诗并入而仍取必大原序冠之史称芾为文豪健峻整是其杂着亦必可观惜永乐大典中已经阙佚仅得表一首序一首附之末卷以略存其概云乾隆四十六年九月
恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
才气可以任事而以学术本之未有不为名臣者也龙图阁直学士天台吴康肃公以进士起家受知高庙爰及孝宗在内为御史历吏户礼刑少常伯给事中又尝典治内史在外则五为帅守处剧繁以平易其才气何待言至于履正奉公仁民爱物如嗜饮食发为诗文身簪绂而心丘壑此则学术之力也其子嘉兴太守洪裒公遗文号湖山集二十五卷长短句三卷别集一卷奏议八卷远来谒序予与公同朝久知公熟公虽志在功名而议论专以恤民为主复躬行之自非才气学术两皆有余何以臻此当乾道庚寅公帅豫章胡忠简公邦衡以泉守予以闽宪俱入奏事过焉燕集欵甚将别各为二词以送备载集中自是力请奉祠继以挂冠享林下之乐者十有六年其诗词益多意远而辞达使人读之萧然有出尘之想予尝评公侍从如严徐弹压如赵张循良如龚黄止足如广受凡西汉名臣殆可兼之然尚有一说始绍兴甲子六月公以秘书省正字轮对奏江浙昔号粒米狼戾虽歉岁斗直二百今岁丰反倍之盖由州县重征税监官觊羡赏巡栏利掊取若蠲其筭价自平矣高宗大喜七月有旨从之仁言之利其溥如此当路忌其直谅是月出倅括苍予为秘书少监得此事于日历厥後上用公执法主计岂徒然哉勑局编类绍兴寛恤诏令载之七十一卷之首例曰臣僚奏请当时士大夫固未知出于公今奏议复不载予故特书之以彰高宗爱民用人之美意且明儒术可富天下之大端云嘉泰三年五月日具位周必大序

[book_title]卷一
钦定四库全书
湖山集卷一　　　　　　　宋　吴芾　撰和陶诗
和陶停云
渊明抱节不渝风雨为米折腰颇厌艰阻归卧柴桑孤松独抚希踪前贤寤寐倾伫
眷兹衡宇草树溟蒙坐对五柳遥望九江亦足寄傲东轩南窻独恨无人载酒相从
我顷虽达不足为荣拟攀逸轨少适真情遐赏风味魂梦宵征葛巾藜杖髣髴如生
吁嗟人世如彼南柯正宜闲处养此太和纵使得意位高金多老不知止宁逃谴呵
和陶劝农韵勉吾乡之学者
士农工商古有四民惟儒最贵但患非真诚能力学进必有因傥或中辍岂能为人
譬如田家所仰黍稷要当早夜勤于种植惰而自安不稼不穑岁云暮矣何由足食
吾乡人物散处川陆岂无秀民生而清穆亦既从师步趋随逐亦既穷经访寻归宿
奈何人性易流难久才及长成即求配耦稍得其资复营南亩自暴自弃有同游手
大抵名儒岂患穷匮大抵外物岂在侥冀学成道尊富贵自至不学空虚非惟自愧
纵得美官人亦见鄙若博羣书更兼素履虽处常流亦超尘轨一旦进为必兼衆美
和陶命子韵示津调官
我爱二龚絶胜二唐克着清节终始有光夫岂不知伊傅在商相汤洎高俱致明昌
又岂不知道否晚周天纵将圣独有孔丘卒老于行靡惮周流胡为洁己耻事王侯
曰岂不欲効彼羣龙润泽万物助成岁功潜而不用夫岂自封惧将有悔不显其踪
乔木千寻竟困斧柯屈原特立终陨汩罗水行地中尚值坳窊纵如贾谊犹滞长沙
勿谓吾身有才有德可以安世可以益国不善用之鲜不为忒所以古人戒之在得
我幸此生不忘本始身虽朝廷心实田里所以暮年知足知止以进为忧以退为喜
汝能传家一第已及使进而为不患无立奈何亲老奉亲为急莫待异时徒然涕泣
我不望汝勲业济时纵得入侍朝夕论思欲供子职何如在兹人能尽孝忠岂远而
既有余力且亲灯火读破万卷百倍于我我恨书少意不自可汝能雪耻天亦见假
我本白丁恩及童孩虽由先德亦自书来汝诚博古为世实才时或未遇又何慊哉
和陶归鸟
翩翩归鸟投宿深林岂无所择相彼遥岑厥有嘉树可以托心虽逢赫日终贮清阴
翩翩归鸟亦已倦飞平林在望非此曷依是用歛翮一意来归世网虽密容或我遗
翩翩归鸟虑患徘徊四顾万里独有故栖故栖来反所愿已谐毋思寥廓扰扰此怀
翩翩归鸟顾影萧条亦既休息敛此风标仍遇俦匹其鸣交交营巢虽苦亦复亡劳
和陶形赠影
吁嗟汝依我自有此身时跬步不相舍皆随我所之使汝动必正端本皆在兹念我已衰老自知死有期行且与汝别此心宁不思但我不畏死亦耻涕涟洏且把一尊酒话别汝莫疑渊明甫中夀已作挽歌辞
和陶神释
人生禀一气自微而至着不问富与贫不论新与故自有形影初我便相亲附二子既有言我宁无一语汝形未生时影复在何处偶与我有缘同生复同住幸我所依人造理仍知数身虽未溘然已办周身具得酒即忘怀宁复顾毁誉醒即看云眠目送孤鸿去我亦得安闲不忧还不惧说与二子知莫为身外虑
和陶示周续之祖企谢景夷韵寄朱元晦
我爱朱夫子处世无戚欣渊明不可见幸哉有斯人奈何不苟合进用苦无因夫子于此道妙处固已臻尚欲传後学使闻所不闻顾我景慕久愿见亦良勤第恨隔千里无由往卜隣安得缩地杖一到建溪滨
和陶与殷晋安别韵送陈顺之赴官
子往治畿邑趣装亦良勤惠然来过我话别更情亲顾我老且病已与死为隣独思陪胜侣倍觉惜清晨忍唱阳关彻与子从此分愿子且少驻醉我瓮头春子虽未宦达意气已凌云今去天尺五腾上岂无因要无求速化切莫虑长贫抱才能自重何患不如人
乍晴与客登眺和陶和胡西曹韵
方欣秋气爽庭户生凉颸俄然毛骨冷霜露侵人衣乍霁还可喜领客登翠微犹有篱下菊不见园中葵徘徊视景物似与人俱衰幸有杯中物何妨时一挥人生得行乐老去未为迟宋玉犹未老何事苦多悲
和陶悲从弟仲德韵哭陈泽民
年来朋旧少大半已雕零人物如吾子共谓上青冥行年才五十叹惜负平生忆子初见我我意已先倾爱子器识远伫子功业成纵不登要路亦必享遐龄贰邑曾未久早已闻政声方将脱选调荣养娱亲庭天公亦何事于此独无情一旦弃我去不复见仪形痛伤风月夜空对酒尊盈
和陶始作镇军参军经曲阿韵哭陈能之
陈公行古道出处尽堪书俯仰端无负初终总一如粤从为剧邑平步上亭衢正色主风宪弹劾靡亲踈故虽频补外直性不可纡召还方进用谓当推绪余一朝忽撄疾力请归旧居竟化辽东鹤不作北溟鱼哀哉名世士天胡赋分拘有子传衣鉢无钱治室庐
和陶阻风于规林韵寄陈时中二首
退处固云乐未免叹索居赖有陈使君情亲如友于自应长相见岂谓各一隅我虽事跧伏闭门懒问涂无日不看山无时不面湖君尤我所爱良会安得踈纵不思风度亦欲闻绪余会须成二老君意定何如
人皆有还往我独无所之若不见君子谁与同襟期嗟我已衰老无复少壮时纵使善卫养岂能长在兹愿言时命驾容我亲色辞我已不强酒从今君莫疑
和陶赴假还江陵夜行途口韵寄江朝宗
居闲岁月久万事心已冥独于同调人犹未能忘情忆昔桂花发君来访柴荆把酒坐花下欢然话平生今年秋更好花还照眼明无由共清赏幽恨已难平那闻遭横议意颇悔西征既不乐朝市却思岩石耕古来未遇者宁免寸禄荣要当且隐忍勉强就功名
和陶己酉岁九月九日
天地气将肃秋冬候欲交眷兹万木落感我双鬓雕悠然清兴动与客共登高有岩号景星万仞连云霄一覧快心目宁辞杖履劳但恨无酒量一举如沃焦仍恨无坐客可继五柳陶且风?落聊醉菊花朝
和陶庚戌岁九月中于西田获早稻
东风才解冻农事已开端田夫竞力作不获须臾安渊明于是时亦岂容坐观日出负耒去入夜乘牛还宁不惮劳苦要得逃饥寒顾我独何幸虽知稼穑难逢秋但一饱此外了不干囘首视渊明已是增汗顔那堪万事拙只得长掩关诵公获稻句倍为公兴叹
和陶丙辰岁八月中于下潠田舍获
渊明事南亩躬自获岩隈虽复竭吾力却得舒我怀所收既不薄卒岁事可谐隣家相慰劳竞持酒与鸡留连相酬酢入夜未能回囘思往岁歉举目俱堪哀忧心今幸释笑口何妨开须倾瓦盆尽须放玉山颓已是从吾好宁忧与世乖任他田父哂未足为高栖【渊明饮酒诗载田父见疑之语有曰繿缕茅檐下未足为高栖】
和陶咏贫士七首
士贫亦常事但视其所依苟能依于道暮景亦有辉渊明生乱世初不求奋飞为贫聊一出违已即言归归来坐衡宇无粟可疗饥作诗咏贫士泰然曾不悲
渊明抱归兴未老辞华轩应谓役于人岂如归田园在家贫亦好满眼是风烟亲戚可晤语书史可精研妻子识此意相对无间言时取新酒漉一笑中圣贤
我家未为贫尚有緑绮琴手虽不能弹颇喜闻遗音时时命女奴强於弦上寻听罢方寸适取酒时一斟顔囘与原宪平日我所钦傥得从之游虽贫亦甘心
新春来未几已见日在娄游人怕春去把酒急献酬折花各盈把行歌满道周贫者壁四立若不堪其忧亦复典春衣买酒呼朋俦一醉人所嗜此外非所求
我爱徐孺子高名满江干衆人皆欲仕乃独耻为官曾不惮辛苦负耒营一飡清节映千古至今闻者寒洪井有祠宇我尝瞻其顔不觉愧汗下竟归长掩关
光景如春花身世似秋蓬渊明洞此理养拙不求工上独思四皓下独友两龚出处虽或异心迹亦略同安贫抱全节虽穷亦如通九原傥可作我欲以身从
入仕已四纪把麾还六州曾未见县令有若渊明俦稍屈便引去高致更风流醉卧衡门下曾无寒饿忧独抱千金璧未许人轻酬声名传不朽千古仰前修
和陶咏二疏韵
世人躭宠荣往往麾不去日已迫桑榆驰骛方成趣谁肯急流中便作冥鸿举屈指数哲人在昔独疏傅万口共称贤饯送塞归路天子亦嘉之赐金示优顾渊明作此诗端欲迷者悟我观二疏高岂无子孙虑挥金以自娱益表清节着
和陶读山海经十三首韵送机简堂自景星岩再住隐静
我自归林下亦复与世踈赖有善知识时能过吾庐伴我说道话我爱读佛书师为岩上去我亦为膏车便欲展我鉢随师同饭蔬脱此尘俗累长与岩石俱此岩固高矣卓出山海图但比吾师高还恐岩不如
我生山窟里终朝面孱顔独此岩未到抱恨知几年兹游信奇絶一覧小衆山更得师为主二妙为易言幽栖非不胜触目是林丘若比兹岩秀培塿固难俦云山千里见石泉四时流登临有如此何必更他游我年七十五木末挂残阳纵使身未逝亦岂能久长尚冀林间住与师共末光孤云俄暂出道俗纷苍黄爱山端有素拘俗亦可怜昨守当涂郡不识隐静山羡师来又去愧我复何言尚期无久住归送我残年师心如死灰形亦如槁木胡为衲子归以响答空谷顾我尘垢身拟向禅河浴更愿张佛灯为我代明烛扶踈岩下树入夏总成阴几年荆棘地一旦为丛林我方与衲子共听海潮音人生多聚散离别忽惊心我与师来往岁月虽未长相看成二老风流亦异常既宴坐岩上我方为聚粮倘师能早归此乐犹未央纷纷学禅者腰包竞奔走才能脱葛藤痴意便自负求其道德尊如师盖希有愿傅上乘人永光临济後吾邑多缁徒浩浩若云海大机久已亡赖有小机在乃更与一岑纯全两无悔堂堂二老禅海内共期待古无住持事但只传法旨有能悟色空便可超生死庸僧昧本原岂识西归履买帖坐禅牀佛法将何恃僧中有高僧士亦有高士我虽不为高心粗能知止师是个中人特患不为尔何幸我与师俱是邻家子师本穷和尚我亦穷秀才忍穷俱已彻老肯不归来今师虽暂别泉石莫相猜应缘聊复耳师岂有心哉
和陶挽歌词三首
吾年七十五夀命不为促仕仅五十年出处粗可録人生会有尽自应身就木寄语亲旧辈不必为我哭百年如一梦吾梦今始觉亦既了万缘无殆亦无辱所欠惟一死得死今已足
嗟我在生日一饮数十觞有时无酒饮亦复泼醅尝今日虽有酒罗列在我傍对之徒自叹与世隔风光所幸埋骨地不离云外乡魂魄时一游此乐犹未央
老眼日昏昏华髪日萧萧不死竟何待理合葬荒郊荒郊何所有四面俱迢嶤荣木望秋落亦已成枯条青松为我夕白石为我朝仍幸二亲墓相去无几何今得从之游欢喜如还家我心既欢喜安用挽者歌有人来奠我但问山之阿
和陶桃花源
我闻桃花源其先自秦世当时避地人岁久俱已逝其後长子孙生理还不废种桃以自营结茅以自憩有儿但发蒙初不工六艺有田但收禾了不输二税有鸡只晨号有犬不夜吠渊明爱其真为此成新制我久闻其风褰裳思一诣所虑路难通仍恐水难厉梦寐不能忘抱恨知几岁所恨天见私于此施嘉惠贻我万株桃漫山迷眼界却胜武陵溪草树相蒙蔽相去复不远只在吾庐外人号小桃源景物适相契

[book_title]卷二
钦定四库全书
湖山集卷二　　　　　　　宋　吴芾　撰五言古诗
春雨不止鲁漕有二诗因次韵
青春能几何况已过寒食此时对东风一日亦可惜正好倒清尊呼妇戞鸣瑟胡不少自寛兀坐有忧色一春雨已多连日风更力安得补天漏坐待江月白
春日固喜雨雨多亦可已若为尚霶连月烟浪里江湖更弥漫不见蒲与苇有时漏日光烘云薄如纸欲晴又复隂何以慰田里郁郁不能舒一坐四五起
和陈平仲中秋怀旧游
天末逢秋半临流翫佳月置酒延孤光夜久凉风发感时歌慨慷醉来翻不悦念人有聚散念月有圆缺万事转头空百年飞鸟瞥粤从罹乱离头角嗟埀折兀坐山谷间何人定交结素琴已尘埃孤剑尚清刮故人不可见幽怀欲谁说明明自团团忧忧空烈烈忽得陈子诗辞旨两奇絶历历叙旧游笔端如有舌何处复相从酒壶行自掲遥想鲍与刘应亦叹胡越要当按酒兵无令冒斧钺吾侪岂长贫庙堂方简拔
符倅同游鴈荡赓其所和范相游山韵
晚学愧淹博微官妨隐盘攀龙荣请事敛板喜承顔懦庸资盼睐簿领洗尘烦南丰茂人杰才望蔼江关题舆禆德政镇俗念时艰仙山寻胜外妙句落人间气连天柱壮清夺霜空寒一读三叹息发立谁敢谩但嗟俊逸才尚滞海之湾中兴急贤哲日日闻赐环况复有如公骥足寜久闲会须早命驾即日当召还发硎观利器断鳌新海寰宣室伫前席顾问应夜阑
寄季元集
劔池有逸人过我谈名理自谓出嚣尘知足更知止高标拂烟云雅志在山水既作陶渊明且慕赤松子我方闻绪余固已生欢喜正欲叩渊源独恨未暇耳忽云桐柏山此去甚密迩拟一往其间寻真访遗址不久便可还毕此玄妙旨一去寂无音逢人问行李人言不复来征车已西指反把游山屐去踏长安市似闻稍留连尚稽归故里未免傍人门乞怜应忍耻纵使得美官所丧亦多矣嗟哉人学仙如君能有几冥鸿合高翔不谓事乃尔徒有懒窝名却入旋窝里始知听空言未若观素履意者天爱君要君行处是虑或成沉迷败道自此始聊复小挠之欲其全暮齿庶发坚固心永无尘念起
江行阻风
我生走四方足迹亦几徧初未识江行每起浮家羡一从登此舟举室尽欣拚既得舍车徒且免入邮传高枕卧短篷顿忘行役倦始谓旬日间便可朝行殿纵未许归田行止亦可判那知事好乖一夜狂风转怒号动地来波涛立江面如屋复如山拍天仍拍岸三日不能休云容更千变始疑江神骄出与风伯战拥起千里潮散作雪飞溅跬步莫能前有?莫能牵又疑慢尔神至此获深谴亦自料平生忠信粗表见神既依人行岂不略为援若谓神无私应物当普现胡为泝流船却乃去如箭而我独滞留舣棹长江畔终日困飘颻使我头目眩试取苹藻羞更効潢污荐再拜祝天公冀为开方便莫问往与来莫问贵与贱风静波亦平一一如所愿庶几舟中人彼此两无怨
阻风又成数语呈江朝宗
平生航浙河不知几往返岂不或滞留有时容幸免未若此番来所向辄相反顺水即値风便风还阻浅夜来至奔牛一雨成瓴建妻孥笑相看陡觉双眉展谓可便及城假舘少休偃平明风横生吹我船头转咫尺不可前安能逹京辇客路固多艰我行亦太蹇何当归去来高卧青山远一任雨兼风杜门都不管
和何倅游鴈荡
何侯富词藻能赋兼能诗百篇辈李白十稔嗤左思搜奇抉灵怪造化不能私每为山水游锦囊随所之鴈荡閟神秀鬼物潜司巇开林发幽隐肇自兴国时高岩耸崒列岫森瑰奇龙湫神光异龙鼻灵液滋天柱万仭立氷帘千丈埀羡君沿檄来暇日遂遍窥兴随佳处发景与高情宜留步欣有得过眼光如遗乘寒蹑危磴跻险攀樛枝雅有许询兴心形不知疲我渐动拘俗薄宦方栖迟恨君为此行不获相追随平生爱山心自视如调饥寻幽傥有路初不问险夷几欲老山间便将云衲披顷幸官是邑柴车日载驰列贤不暂舍游燕必於斯每欲状奇怪苦乏幼妇词千岩与万壑胷中徒自知别来岁月久况复逢艰危兹虽値平时老大无所施今观君所赋妙境俱在兹慨然想云壑应不谓我欺会当寻旧游重与同襟期
丁亥守当涂中夏有献瑞麦者今日池中复得双头莲因成小诗以记之
嗟我百无能此身仍老矣滥此把一麾何以慰千里陇麦秀两岐池莲绽双蘂斯事虽偶然亦为邦人喜
和许守岩桂
桂华灿秋杪造物气所锺清香遍十里不与凡卉同使君雅好客携酒临芳丛被花恼不彻一笑高堂烘花本生月窟何事来樊笼疑是姮娥懒睡起鬓蓬松一枝欲斜插误落秋山中要须排日赏取百尊空莫待花零落惆怅随西风
和任司理赏梅
平生爱梅花尝有花前诺花亦知我心臭味颇相若对花辄痛饮席天地为幕常恐风雨摧有负东君托一从随宦牒但知?民瘼动为官拘守进退非绰绰倒指三十年无复有此乐每逢春信回长忆花下酌老来把一麾亦欲强有作牒讼日装怀朱墨苦纷错忽闻花已开枝头閙寒爵喜即领宾僚对花话离索邂逅却成欢清谈间谐谑胜赏虽未穷亦足慰寥落後夜霜月明尚可理前约
和许守水晶蒲萄
珍果孰称最静中试旁搜白柰非时至赤梨经岁留庐山杏万株武陵橘千头未若蒲萄美甘滑仍脆柔正当三伏暑满架走青虬繁子何磊落一一如缀旒我家得异种洁白映林丘每笑枣与栗滥比千户侯迩来事奔走颇恨抛鉏耰持此赠夫子因复献鄙谋他年堆马乳岂但供荐羞愿以酿千斛永言资燕游客来弥日醉应不数青州
门外池内荷生双叶
今朝池内荷一柄生双叶傍人为我言喜事尚重叠我老皆无用荣望久已絶偶有二妇姙行将临诞月所愿生二孙绵绵传世业
寄题杨宰清畏轩
古人贵慎独举世知者希末俗事夸耀常患不我知杨子有雅尚传家守清规折腰三十载不辞州县卑犹虑与衆异忧谗还畏讥开轩掲华榜却恐非其宜要当且用晦处静藏天机昔贤忌独清此语非吾欺
题碧云亭
累土创新亭本拟还旧观或言旧亭庳视此才及半我方安朴拙岂敢事轮奂言念梦幻身终日困几案既未许自如超然脱羁绊亦欲对江山时发一笑粲自从得新亭顿觉百忧散亭前柳色新亭下荷花乱明月可坐邀积雪堪俯翫凭栏送飞鸿千里归一盼诗成似有神酒行欲无算取次亦足乐胡为尚兴叹恨吾年已衰志在不游宦何当归去来终老湖山畔
次韵沈漕使寄和碧云亭之作
衰年厌尘劳久念作净观奉祠还故山阅岁更过半草草结茅庐虽无轮与奂水作绿罗衣山为青玉案自足了余生岂谓浮名绊牵从江上来去国同王粲既与猿鹤踈还惊鸥鹭散公余坐危亭四顾云影乱新诗忽鼎来累日饱吟翫洗我胷中尘宛如覩清盼信知隐侯家句法有成算方今苦乏材当馈屡兴叹如公人物英寜久从远宦会见御追风起自长淮畔
寄题鲍昌朝足轩
江南有散人几年卧草野破甑余尘埃衡门絶车马倘非义所安一介不取舍辟轩穷巷间此意非满假虽云外不足中有至足者道义辈古人文章播天下一点浩然气万象资陶冶持此复何求酣歌对醆斚吁哉箪瓢乐千古一回也先生於此时卓然秉大雅顾我愧高风亦忝诗酒社何当登此轩抵掌共披写
题生春亭
府治何偪仄几不容欠伸我来撤败屋池馆为一新便有鸟唤客更多花恼人谁知牢落地一旦遽生春
题涵碧亭
几年涵碧亭吾亦屡来往当暑既难逃斯亭尤可赏清照心胆寒凉侵毛骨爽我方困长涂且此休尘鞅
登遐观亭
城上辟新亭似若规模小谁知此亭中景胜冠江表湖山既回旋烟云仍缥缈万象森目前不数花与草公余乘兴来聊以散怀抱四时风物新一一发天巧芳春柳色连长夏荷花绕月明固已佳雪积还更好凭栏认归舟策杖送飞鸟适意岂在大容膝自足了第我思故山上章方告老指日是行人颇恨来不早
寄隐者
守道宋高士筑室齐东鄙植竹看岁寒种田助形委束书捐古今抱易究生死不以外移内不以行责止九十留童顔湖山饱清视或顾先生云时平可以起先生本无求弃置如敝屣俄闻与物化精一未尝毁汗简书逸民义风洗贪士东望呈肺肝遥泻一巵水
和陈国佐亦爱堂韵
纷纷当世士尽道休官去有堕尘网中谁能复回顾重为轩冕惑一念遂差互要当发深省悟此形皆寓奔驰徒扰扰静中有奇趣夫子廊庙材华途昔荣遇富贵方廹逐脱身一何遽盖恐负初心或为名所悞独寻陶渊明三径归来处亲朋续旧游寝食安故步诗成月满窗坐久尘生屦个中有真乐自足慰迟暮我方困长途因公识归路读公寄傲篇更觉忘世虑有如逃空虚倾耳听韶頀念此有限身岁月空复度他如愿卜筑结茅相近住如公迈往姿平生已心慕我虽负俗累胷中无好句傥获从後尘登高亦能赋
夏日同官会饮白鹤寺双瀑亭李道济作诗纪事因次其韵
嗟予好泉石所至穷幽胜年来堕尘埃复苦炎热盛赖有古招提相去不步仭何时供燕游庶以息喧竞山僧结虚亭潇洒净如镜双瀑从天来景物更幽迥栏楯溢波光清凉殊可凭复幸僚友贤雅与山川称得暇倾尊罍相从尽豪俊令尹如子文去就亡喜愠贰邑不负丞所蓄金玉润耿侯固坦夷赵子亦纯正盍簪已足乐况复有名醖酒酣人意适坐久天宇静踏月各言归清风远相趂君诗继踵来敏捷过於瞬中复含妙理不独写幽兴读罢愈惊人痴坐不知瞑援笔强续貂安能继高咏
和王夷仲咏施粥
伊昔岂无旱赫日流金石伊昔岂无水巨浸连天白未若去岁风飘忽几终夕时方属新秋稻子半黄赤倏然卷地来一扫不遗力但觉田亩空不见仓箱积余祸及吾民来春有饥色廵门粥妻子不足充贵籴往往成流离有家归不得我方还里闾正値此艰厄有心怀拯救不寐欲通昔念无捐廪人此意空愤激民饥犹已饥吾寜忍独食作糜倒瓶粟恨不及九百纠合族与隣乐从有吾叔岂但一时利永作他年额要令里中人自此长饱德虽或有凶年不复更他适郑罕与宋乐未足为匹敌施厚报必丰会须看他日
再和
嗟我性拙踈平生好泉石好景与良辰风清并月白必对佳友朋一尊陶永夕雅志在轻肥每笑公西赤岁晚効一官粗竭区区力所得仅牛毛罪戾如山积与其镇营营终朝有忧色孰若归去来日作太仓籴虽然食不充野性还自得况复二老人年来多病厄杜门奉旨甘此意自平昔端欲务寛闲初非为矫激他日会稽归斯言终不食人谁谅此心交游谩千百独幸王夫子相知如鲍叔怜我气早衰短髪仅覆额信我非作伪有意在作德余生能几何舍此将安适世路多风波谈间起讐敌且复倒壶觞乐此承平日
有感
隂阳失调爕岁事成大饥我闻江湖间细民竞流离疗饥已无食卒岁还无衣民穷聚为盗自古诚有之不谓严冬日宛如暮春时里闾疫疠起灾迍逮婴儿今已岁残腊不见雪片飞中夜不能寐念此方涕洟上天复赫怒雷声震四维骤雨相继作奔电仍交驰连夕不能止远近俱忧疑我心更惊愕倍畏天之威炷香拜庭下再三为民祈愿天正时令顺行无逆施反雷变作雪盈尺以为期庶几宇宙内物物各得宜
和王澧州喜雨
田父苦亢旱伤心涕泗沱使君悯斯民雩禜亦何多古庙舞羣巫袂属肩相摩密云自西郊奈汝旱魃何天官感精诚霹雳加谴诃遂恊毕星好一洗吾民疴顿觉田亩间欢然声气和人生一饱足寜复忧其他要当及丰年对酒仍高歌秖愁偃鼠腹未醉顔已酡
和林大任上许守喜雨
退之讼风伯风伯罪固彰未若旱魃甚千里尘沙黄我欲持斧钺尸诸古道傍此志竟未就展转成悲凉使君有妙术在德非馨香神龙不敢卧感会趍灵场霈然下甘雨天地森开张旱魃不待诛一旦自摧藏
机简堂余里人也在方外三十年未识其面乾道己丑余帅豫章乃自圆通来谒与之欵语连日忘疲不谓末法中有此龙象且喜余里之有人因其归作诗以送之
我家石井旁山水非不奇所恨过从少无与同襟期独幸里巷间高僧有二机大机传祖印海内声名驰晚归结草庵杜门人莫窥嗟哉已物化不见三十朞我为铭其塔世犹仰清规小机真龙象方为人天师宴坐一禅榻天花零乱飞闻名亦二纪颇愧会面稀忽自庐阜来访我江之湄共说无生话不觉日晷移顾我麋鹿姿久欲脱馽羁来日寜有几扰扰将何为一点退闲心不谓师已知秖俟及新岁上章力丐归师傥还故里愿言欵柴扉我虽无长物亦有筇一枝正欲穿林壑相与穷幽微庶几进此道尽洗平生非
白石道者栖於洪岩以石为粮先朝敬爱之赐予之物甚盛一日主僧持来郡斋因获恭览叹仰之余偶成拙句二首
高僧隐青山宴坐咀白石不知几何年人犹访遗迹顾我顽钝姿但知能肉食囘首仰高风扪心有惭色道人厌尘纷万乘挽不住愧我未得归见之愈增慕奎画俨若新真容宛如故旧隐虽寂寥山灵尚可护
和黄作霖白髪
白髪有公道古来人尽然我初未四十霜雪已满顚黄子我同岁比我还更贤时命未遇合退藏非自捐不须悲晚景不须怨苍天如君岂长贫时主方御乾
病中有感
大暑苦河鱼久乃变成痢辗转枕席间百药几尽试神气顿索然不止形容悴自谓与鬼隣偶然有生意方欲少开眉赤目又为祟余年能几何十日不知味今虽强支持下筯犹畏忌去岁夏到官今年又秋至默数一年中安好无一二顾此衰病躯岂堪长代匮回首望故山幸有寛闲地不如归去来笑歌聊自慰

[book_title]卷三
钦定四库全书
湖山集卷三　　　　　　　宋　吴芾　撰五言古诗
和胡经仲中秋
平生恶晻昧虚空光陆离心与此月同不容一毫疵恨月有圆缺不得常清奇每欲语天公仍斫此桂枝青冥去无路思虑空劳疲明知此意苦殷懃长我随去年西湖上烂醉吟悲辞今年巧相覔似欲叙离思西风为披拂浮云无蔽亏坐开百壶酒与月论襟期永结无情欢谢此世上儿吾友胡夫子豪荡笑墨厘拟借月顔色为君鉴薄帷告之且痛饮行乐当及时
和闾丘莘叟中秋翫月
平生爱明月夜坐长忘眠每见氷轮上两足先跰跹清赏意未足常恐云油然老来有余兴犹不减少年今岁值秋半一醉拟留连无何山雨来不见觚棱圆尚意闰余夕百分棹觥船居然遂此愿使我喜欲颠引满对清影席地仍幕天岂知贤伯仲亦爱此婵娟与我嗜好同清夜耸诗肩此景已买断初不用一钱况复有佳句还与月争妍愧我无好语滥继聨珠篇
酒为偷儿所窃
我性苦拙疎与世不相偶平生不如意往往十八九何以遣此怀赖有樽中酒去冬酿碧香颇不计升斗凖拟与亲朋兴来一聚首庶几牢落中时时开笑口偷儿何好事一夕负之走可惜数十壶化为一乌有昔闻韦秀才有酒盗不取今我乃致寇退省良可丑无乃造物者知我疎慵久恐我醉时狂未免自遗咎用此警昏迷意在鞭其後顾我虽无知自爱岂不厚从今誓改图停此传盃手炷香捧茶瓯闭门清自守坐对古圣贤永作忘年友
和董伯玉不向东山久韵
读书想前人往往得师友每爱钓渭滨颇喜耕谷口夫岂与世违甘心卧岩薮升沉自有时此意君知不野外小过从出门欲何向所幸得夫君相与乐闲旷年来既倦游老去那病忘且复对酒樽尚须时一访我暂出山去常忧蕙帐空闻君东山乐爱君古人风日暮君不来碧云蔽高穹凌晨戒僮仆驾言将徂东尘缘嗟未断俗事颇相关虽怀林下趣坐失山中闲时令清夜里梦绕云水湾寄语猿鹤伴明朝归故山云气满户庭岚光入窗牖是中有佳处不出吾座右迩来独何事未免踆踆走三读寄佳篇临风嗟叹久
和王朝议韵
晩日转云头长空收雨脚稍觉暑气清独坐倾桑落兴来或醉吟接?还倒着胷中了无忧事事俱脱略缅怀我友朋踪蹟东西各几欲往从之恨被微官缚此来得夫子臭味颇相若倾盖便论心开怀不我却新诗一何工清思渺寥廓才如李杜雄句压曹刘弱顾我志意衰笔力不如昨明时百无用正恐填沟壑公余幸少闲对酒且深酌拭目看诸公衮衮登台阁
和楼大防韵
嗟余本何人累然居海峤家世业为农有田在岩窔春到耦妻耕寒来从母漂屋角日诛茆杖头时荷蓧迨冠知读书聊为起家兆有琴既无弦有剑亦无鞘侥幸厠末科安敢缀天彯但期窃斗升活此老与少岂谓暮年中亦误蒙收召曾未着微劳遽使登华要自度老无能共知愚不肖纵未遭人非难逃天日照傥不速休官宁免渊明笑矫矫渊明贤千载谁能绍瓶粟虽无储风标松比峭诗篇虽不多笔力天与妙顾余岂能诗微吟蚯蚓窍可笑不自量辄欲赓高调贰车真豪英逸如千里骠又如礼乐器肃然在宗庙有美颀而长视容清且了自应转明时与国增光耀胡为佐一州从容陪坐啸乘兴来湖山欲看余把钓濯足翫水云纵目观野烧喜余和陶作举杯为余釂草具虽萧疎亦复为余嚼余已学渊明公方跂周召出处既不侔无由远相叫愿公保令名求贤行有诏
二月晦日惜春有感
春半年已除旧闻诗人语老夫始信之倍觉伤时序方春未来时屈指朝朝数十分拟春来欲与春为主那知事已乖十日九风雨纵得暂时晴应酬纷万绪举眼看枝头春事已如许还忆故园花连年成间阻南园亦可人虽美非吾土愿天早放归容我老农圃月下与风前对花歌且舞日日是青春何必唱金缕【春半年已除其余强为有杜牧之诗也】
送春有感
物物俱有情情尤锺我辈况复病且衰白髪不相贷今日送残春倍觉生感慨正恐明年春此身不复在忆昔少小时逢春便倾盖五十六年中相亲复相爱春虽自天来秖在花丛内常忧地不寛栽花容有碍买山敢论钱惟恐力不逮花开即欲看花好还须戴诗必为花吟酒必与花对醉则卧花间岂事形骸外醒复绕花行视之过粉黛从人笑我狂我作童儿态自云尽此生与春长相会人事苦相争花谢春亦退我欲苦留春春去不少待为春搅离肠寝食俱忘废悲来不可禁未免歌慷慨我当保余龄相见犹可再若或径溘然遂成永分背愿春略踌躇一樽容我酹
忧居杜门久废笔砚兹因卜筑辄有所感不免破戒作数语呈诸亲友
平生事幽讨性与山水便晩岁辟三径颇喜得地偏远不去桑梓近与松楸连青山枕其後流水绕其前羣山更簇簇左右相周旋栋宇虽未立气象已足观旁人笑我拙空囊无一钱何苦欲架屋作此烦恼缘我岂不自知老去将终焉游居与寝卧安可无数椽人生七十稀自古尝有言我今五十七髭鬓已皤然纵使此身健前去能几年仕宦虽龃龉亦复忝蕃宣向来为亲养犹或强着鞭今既成永感前事都弃捐傥或未死灭誓将老林泉遂此卜筑志闭门日高眠栽花满我屋种竹环我园山上创一堂湖中具一船从容与亲旧取次中圣贤虽无万锺禄虽无二顷田胷中富丘壑眼界饱风烟自足了一世此外休问天
再和
嗟我椎钝姿处世百不便性独爱山水固非嗜好偏本来中山人家与青山连仕宦三十载尘事虽满前登临兴不减佳处辄盘旋搜奇更探胜往往穷游观所恨坐艰窘苦乏买山钱年来足忧患杜门絶世缘百念俱不起此心已休焉尚欲对山水茆茨架短椽非为求安计盖守知足言如我百无似自视仍阙然余生亦何幸获覩中兴年贤能随任使熙运逢周宣退量驽钝姿老去难加鞭有如不才木偶未沟中捐宁复几寒暑白骨埋黄泉且趂此身健饱食仍醉眠衣葛谢轩冕杖藜守丘园朝蹑登山屐暮上泛湖船保真师古语乐圣继前贤有妻能执爨有儿能力田万事不介意过眼如云烟无荣亦无辱庶以全吾天
久雨
岁旦值庚午已有旱暵忧甲申与丙子仍更雨不休岂惟主夏旱还虑麦不收农占吁可畏使我生春愁我今安静退身外百无求止愿年谷熟高枕卧林丘时时与亲友尊酒相献酬天意今乃尔一饱未易谋衆人忧饿死我能独乐不念此不成寐中夜涕泗流无所用吾力止望天赐休天不絶民命会见大有秋
送董伯玉造朝改秩
之子久言别今秋忽此来访我湖山上连月相追陪和诗动盈轴举酒必尽罍使我增眼明顿觉忘衰颓方将走山谷乘兴共寻梅一笑坐花下覆此黄金杯俄然告我去遮路挽不囘匆匆陈祖席再豁怀抱开自古论治道常患无人才如子虽寒素万古称贤哉时运偶未至半在困尘埃从今脱选调宁复嗟淹囘会见日千里腾跃如龙媒愿言更努力圣主方筑台
丙戌送春有作
三月三十日春去人尽惜我独惜春多欲留春不得忆昨仕行都亦屡逢春色王事多鞅掌常苦无暇隙担上看桃李负春长叹息每欲早归田恨不生羽翼及至今得归亦复少欢适平生无室庐方且事工役老妻病累年年来觉转剧百事总关心十日九不怿把酒对东风一春能几夕因念梦幻躯处世不满百今日六十三已是桑榆迫纵使到七十能得几年客幸春有旧好一笑常莫逆今既舍我归动是经年隔聊复倒离樽与春话胷臆我方葺园亭随分足泉石准拟共东君着此几两屐丁宁春早囘莫使长相忆今宵已拚醉坐待东方白明旦各分飞断肠芳草碧
和送春诗送陈泽民
少年买青春千金初不惜常恐春不留韶华难再得种杏更栽桃为春添景色对酒复当歌与春亡间隙春去或未来日探春消息及至春又归送春恨无翼追随九十日无日不自适胡为把一麾千里从吏役当涂古道院事简非繁剧宴坐对江山亦足自怡怿所叹乏游从无与共良夕陈侯有高标鸷鸟空累百落笔动成篇端不在促迫不意牢落中乃得此佳客人事苦参商天意有顺逆笑言犹未竟遽尔成乖隔虽未唱阳关别恨已填臆此邦固寂寥颇亦富水石方拟出郊垧共试登山屐何事逐春归不念人相忆春事虽已阑残花尚红白且复引离尊倒此香醪碧
答客难
我治湖上园占断山水窟幽事日相关颇觉无暇逸有客来相过云欲救我失谓我虽爱闲未得居闲术衆人役利名公独役景物固与衆人殊未免俱汩没孰若淡无营燕坐一虚室百念尽消除百事付真率物来则应之岂可自撄拂客言非不忠我意客未悉万法仗境生百果因花实我闻洛阳城名园浑比迹至如司马公朴素世莫及有园号独乐晚岁亦加葺人心固不同岂能尽如一顾我病且衰行年将七十光景去不留余龄那可必要当且逍遥乐此桑榆日宁如土木偶终朝长兀兀况有佳山水兹焉久蟠郁地灵尽发露一旦为我出若不一领略无乃太拘执何妨几席间时与相顾揖择胜把酒杯搜奇入诗笔犹恨景物多未能尽收拾他人视若忙我心常自佚人无所用心先圣每忿疾既不学羣儿诧仙仍佞佛不有博奕乎为之犹胜弗客既闻斯言语塞几若讷因为客书之聊以志髣髴会须画成图继取王摩诘
闻同庚不幸有感
我生甲申岁同岁有几人十中无一在使我涕陨巾尝试屈指数谁登要路津不过五六辈踪迹半已陈其一最先达进为国大臣宠荣无与比近亦以讣闻顾我何为者本是陇亩民持橐已过分夀更近七旬独恨苦拘缚归志不得申天复放我归遂此自由身湖山堪寓目风月足怡神有花我共醉有鸟助我吟若不自娱乐开口对芳辰却恐泉下客笑我浪苦辛虽生亦何益徒负百年春
和陈天予卜居二首
夫子有直气声名重於山上书遭放逐去国知几年伤弓念投林失水思潜渊但期归里社问舍仍求田迨兹是卜筑占胜郊野间梅竹映左右溪山绕後前且欣轮奂美碧瓦生青烟莫叹经营苦緑鬓成华颠君虽欲退处天岂容久闲会起佐明主四海俱晏然
我亦初卜筑止有湖与山一区未易就首尾八九年种竹已成林积水已成渊我始得栖息守此桑麻田羡君治第敏不出数月间落成写胷臆遥寄到我前佳句粲珠玉妙画梯云烟我见为君动喜甚殆欲颠第恨隔山岳无由相伴闲何时一会面尊酒共陶然
湖山遣兴
我在小西湖浩渺仍清旷大旱未尝枯久雨亦不涨灌溉数千顷无欠亦无长中有十里荷花开密相傍疑若水仙游波间张供帐既列万红粧复陈千彩仗风细月明时天香互飘荡纵有老画师丹青难髣像我心如死灰万事俱废忘独於此留情曾不忘一饷日日绕岸行踏破屐几緉无以寄幽怀诛茆聊小创开牕面湖光纳此无尽藏冀得日临赋少效陶元亮用以偿素心庶不孤雅尚每自谓生前足可供酬唱偶未脱世缘一出成牵强红尘四十年白髪三千丈劳力复劳心时时婴拙恙梦寝到湖边恨无缩地杖迨今始归休挂冠老湖上坐看水中天依然涵万象近树与远山倒引还弥望惊湍泻两闸飞瀑来千嶂沙头鸥鹭集水面龟鱼漾似认旧主人有意来相向时方夏初临雨霁天风扬日影烘微云水纹生细浪徘徊至夕阳迤逦扁舟放恍觉此身轻有如在崑阆我病虽不饮亦为倾家酿酒酣逸兴来怀抱益舒畅嗟我本寒儒百种无一样晚有田与园所得已过当今更享此湖重惭踰分量是岂人之力无乃天所贶惟是顽钝姿年衰多俗状尘痕满衣襟揽镜空感怆要当尽洗濯见我本来相心迹喜双清从人诧官况
纪梦
平生好山水至老心不移每闻有佳处欲见唯恐迟相去虽云远不惮脚力疲纵不能得到夜梦必见之晚岁卜筑地一半在翠微山水既俱胜景物还相宜旁人来覩此已自心目怡若乃梦中见则又远过斯高山与流水到处皆崛奇其间有楼观金碧仍相辉幽深极险怪皆世所未窥谓必神仙窟非世所得知不谓我凡骨乃获来游嬉恍然若惊觉有如天上归是岂造物者不与人相违知我有雅好特以此见贻嗟我今老矣万事都弃遗犹有山水债未能忘梦思他日或蝉蜕百态不愿为只愿海山去赴我赤松期
机简堂自隐静归为万年主人访余林下相与道旧因以述怀
吾乡本仙窟石井尤奇特民物生其间古来盖千亿惟师与我家所居共阡陌少小初无殊长乃分儒释术业虽不同於道俱有得师为方外游声价已籍籍象教久衰微赖师振业席鞴与钳鎚信有弥天力果续佛慧命作大善知识我虽登禁涂无功亦无德但有忧国心徒劳竟何益挂冠归林下面亦无惭色知心独有师相视笑莫逆每思共谈玄倾倒此胷臆江浙遥相望恨不生羽翼昨朝忽惠然得得访泉石一见双眼明欢喜几折屐第念我与师彼此头颅白世路方艰难老去合休息师既归故乡不应复他适愿言却世缘来伴我幽寂相看成二老永为闾里式【杜子美寄赞公诗云相看成二老来往亦风流】叶性之有诗纪十五夜之集因用来韵
人生重行乐乐事古难全有如天边月多阙还少圆又如牛女星会合动经年今夕羣贤集定知非偶然顾我老多病要路懒着鞭年年上章疏只丐早归田赖天怜此意得遂性所便归来小西湖湖水清且涟吾庐在其上可濯仍可沿一望兴无尽十里开红莲风前波渺渺雨後竹姢姢到此百念灭已是卜终焉但恨乏胜侣使我心悬悬今得与公辈共上泛湖船载月娯清夜同醉壶中天虽无管弦奏虽无罗绮筵看此水与月自足中圣贤况复座上客尽如珠玉聨其间有老匠自旧称诗仙饮散出佳句为我写由拳纪此一时胜付与山水传合当风月夕更结一笑缘
家人生朝
相从四十年於今成二老向来苦宦游颇恨归不早我家枕湖山髣髴如蓬岛今始得归来方喜开怀抱复值君诞辰满目春光好幸有酒千锺足可共倾倒要须且沉酣莫被闲愁恼我方务清虚志不在金宝亦复戒浮华意岂在花草但愿享遐龄白首长相保
生朝偶成
今晨是生朝今夕是除夜年年聚亲朋往往罗酒炙而我忽抱痾见酒辄避舍一滴不沾唇何以相慰藉人生能几许今已迫衰谢病躯复如斯令人发悲咤展转竟无眠作诗诉同社
送津儿之官丽水
忆我初仕时不敢望高位但得宰一同便可行已志实惠傥及民死亦有生气况复着隂功子孙将不坠胡为人惮之百计欲求避我闻事无难辞难岂为义世路虽多艰官涂须历试是用俾吾儿往当民社寄眷言古括州山水有佳致我尚记昔年尝为郡守贰虽无德在人人亦安平易百里闻汝来想见多忻慰要当尽此心有以塞其意诚能使吏民自此知怀畏家家各安居人人共称治纵或罹谤伤固自有公议有如汝所存俯仰似无愧功名余事耳何必成与遂年来我挂冠方得闲中味无奈逼桑梓七十仍有二知复几何时得见汝娱侍虽幸枕湖山已辟幽栖地有诗谁伴吟有酒谁同醉正欲汝相随俄然又相离会须早归来日作斑衣戏个中有真乐岂必三旌贲
予与王瞻叔韩通一林梅卿余知默徐彦才六人皆同庚也一登政路五上禁涂其四久已物故所存者独知默与予耳今日得报知默又已云亡念年齿至此予亦岂久於世者乎怅然有感於怀因成数语以自解
同庚非不多达者能有几七十二年间六人而已矣其四迹已陈止予二人尔今朝闻讣音其一又不起嗟予独何人偶尔未见鬼自度如许衰宁久红尘里念此梦幻身谁能保终始失者虽或非得亦未为是死者固可悲生亦不足喜幸然已挂冠万事不到耳何妨日凭栏乐此佳山水仍更日开尊赏此新桃李时时命歌童唱个陶真理倘或未溘然亦足娱暮齿
病中有作
吾年七十五一朝忽患疟仍害及老妻对床更撼铎寒时寒如氷热後热如灼既去还复来如与我有约连日莫能休尽室皆惊愕饮啖一不忺形骸顿如削细思岂无因良由赋分薄本是农家子只合事耕作既已得美官复有归田乐已是无福当又不知惭怍遂至疟鬼憎故意来相虐作诗告天公纵我有过恶愿天少埀怜疾痛且濶略但速赐之死莫令我知觉一生纒世网正欲解其缚假使夀百年宁免此一着不如早归藏且免论强弱我非畏死人久已办棺椁
述怀
我爱白乐天千载共称贤行年七十五奄忽遂溘先我爱范忠宣一代名德全年龄甫至此亦复成弃捐二公虽已逝四海至今传顾我百无事幸及二公年今夏疾疢作已分归黄泉偶然得无事固荷天见怜但我有一语恰欲与天言有生则有死如行者言旋我是久行客亦自应息肩念人处一世动为世网纒开口罕欢笑触绪多忧煎纵使至百岁终困尘俗缘不如早冥目庶以全吾天是非与宠辱摠不到我前一心亦安静却得返自然况我办归计久已卜新阡
<集部,别集类,南宋建炎至德佑,湖山集>

[book_title]卷四
钦定四库全书
湖山集卷四　　　　　　　宋　吴芾　撰七言古诗
里有蒋生者颇志於学迫於贫困吾叔德先见而怜之赡其有无使从胡经仲学作诗勉之
君不见昔日泰山孙先生蹭蹬穷途道未行读书有志破万卷置锥无地可躬耕高堂亲老仰甘旨未免道路长营营睢阳客舍一再过牢落谁人知姓名文正范公真好士一见宾阶喜气形深知先生非乞客金在泥沙玉在荆底事穷年事奔走厄贫废学诚可矜因留乡校周所急奉亲为学使有成先生果不负公望行益修兮经益明十年声名动廊庙天下望之如日星一代儒宗君试数谁不首以先生称向使不遇文正公亦将因循埋没如腐萤吁嗟此风寂寞久岂是畎亩无如先生之才能世人俗眼弃贫贱胷中壮气空峥嵘吾家叔父特逹士汪汪伟量如沧溟比隣有蒋生所志在穷经迫於饥寒故无以赡亲庭不问师道已未足聚训青衿已十龄锐志日已丧尘事日已婴顾虽仅能供子职而此术业何由精吾叔念之为慨然一见自待如父兄恐子坐穷竟废弃亟使就学趋凖绳况有括苍胡夫子传道吾里作世程执经座下子无忽子之所须吾其应倾囷倒廪略无靳濶视世俗亲疎情我闻此事犹叹息俗士闻之应骇惊近来世道太浇薄骨肉犹作锱铢争故虽有子尚不教但欲黄金自满籯安能推其余以及异姓忘爱憎伟哉吾叔贤远继文正公之英声蒋生其勉之无使後人独羡孙先生
续潘仲严秋夜叹
秋夜凉秋夜凉碧天如水涵月光空堂耿耿不成寐起坐拔剑歌慨慷歌罢金樽还独酌试一停杯问寥廓此身此世竟如何揺揺惊燕巢风幕伊昔我生适太平岂信中原有甲兵扬鞭走马长安市美人如玉酒如渑可惜太平留不住一旦风尘杳回互谁知年少乐游场翻作敌人争战处烽火照天光夺日杀气腾空暗如雾皇家骨肉几千人尽逐銮舆沙漠去回头宫阙成一空惟有山河在如故咄咄奸谀何误国二十年来启边隙边隙已成犹自如忍使吾民罹此极哀哉吾民亦何辜父子连年死锋镝兴言及此心胆寒空对秋风泪横臆泪横臆宇宙回旋云失色我闻古亦有乱离人道乱离今过昔一人厌奔走四海念休息如何廊庙土木人安坐恬然有肉食我今愿得上方斩马剑尽取凶徒肆诛殛却总堂堂百万师净扫边尘空塞北莫言草芥无奇策愿蒙天子一前席
和林大任劝耕
壮哉溢目还盈耳千骑出城歌吹起野人一覩快争先奔走欢呼几折趾往年戎马偶出郊田间弥望皆荒茅使君笃意劝农课尽使惰游如所教麦欲连云桑蔽野此心犹恐孤民社要将治绩迈龚黄不但文辞超贾马编民击壤自欣欢尽道年来百虑寛承流宣化得贤帅湛恩沾溉何漫漫不愧剖符仍受玉善政已为千里福年丰谷贱复何忧向也穷民今亦足固知博施非屯膏况能好善如干旄宾僚倘有公辅器宁辞解赠腰间刀有客有客歌贤业词烂春葩光炜?一时酬唱已清新四坐朋从更和叶酒酣谐笑应云云元白李杜疑前身想当挥毫落纸时笔端往往俱有神我来触绪未暇给首覩明珠千百粒豁然两眼顿增明更觉慢心无自入已幸从今日往还况复赋诗宾客间只恐使君丹诏下擢归青琐点朝班
又劝耕
浙东十载歌丰登去年水旱俄相乘吾州何幸得一熟四野絶闻愁叹声田畴二月土膏动树头布谷争飞鸣田家饱食苦无事雨後一犂方对耕敢意使君亲劝率千骑晓作田间行老农感激前致语使君不用忧西成腊中昨已见三白今日还逢甲子晴年丰谷贱定可卜仓箱会见如坻京但愿使君对春色莫负花前双玉瓶人生适意未易得况复时节遭昇平要须与宾客醉无使旁人笑独醒
喜晴
我家世业本农夫力作耕田供百需食无鱼兮出无车但守桑梓依枌榆中更兵火田园芜骨肉奔迸几为奴饥肠雷转寒侵肤中夜穷鬼常揶揄自笑为生亦良劬此身何由出泥涂始弃耒耜亲诗书一以经训为菑畲兄弟相继蹑云衢吾乡往往推诸吴我虽有志徒区区顾惭小技非大巫向来聊出应时须亦复接武丹陛趋退视才悭思且枯敢意滥吹东郭竽自从得请归田庐万事闭眼不问渠岂谓割分姑熟符一时乏使偶见除此邦自昔称膏腴千里旧富稻与鱼十年九潦田无租今岁?稏方满圩邦人举首争欢呼谓此丰登亘古无骤然一雨惊里闾直疑平地浮江湖灵祠致祷才登舆已见皎日升东隅一方今既奠厥居太守宁不欲自娱便可投绂歌归欤
癸巳岁邑中大歉三七侄捐金散谷以济艰食因成三十韵以纪之
吾家谓侄非常儿自幼读书常下帷平居事母尽孝道力供子职曾无违辛勤农亩三十载顿立门户成家肥耻同流俗事骄吝好贤乐业常怡怡闻人急难如在已见义踊跃无不为造桥砌路未为德折劵释逋未足奇究其存心用意处尤在邑人艰食时此邑山多土田少民贫自昔难支持其间岁收数百斛已为富室他可知况复今年苦亢旱州里远近咸告饥田畴弥望总如燎细民未免俱流移纵使人能保常产亦复有甑无米炊虽幸朝家行赈济正恐未能徧羣黎往往倾村走山谷荷锄掘地寻蕨萁取根为粉虽可饱食之既久人亦羸春来必至生疫疠死填沟壑夫何疑吾侄见之轸忧恻首议倡率输家赀既捐青蚨二百万犹恨籴贵难疗饥庾中仅存二千石一旦倾倒尽散之此心但欲济隣里身外浮名非所希吁嗟薄俗务贪鄙计较升斗争刀锥徒知富有可润屋岂虑人怨亲戚离有如吾侄为此举吾乡自古应亦稀小惠所施固未博风义自足洗浇漓傥使人人皆若尔千里岂复忧馁时第愿吾侄广此意所为尽从今日推隂功在人天心报会俾尔寿膺繁禧梓里遗芳传未艾世有子孙攀桂枝岂惟同里共歆艳亦使吾侄增光辉老夫无以示旌劝聊为吾侄题此诗
和向巨源冷语
长空一夜飞瑞叶正是人间苦寒月静坐遥闻修竹折天惨云愁风更冽喜君试水烹春雪却笑酒酣长耳热
又
风扫千林无一叶独有疎梅浸霜月欲御瑶琴愁指折试酌寒泉惊齿冽最爱闭门人卧雪不作羣儿附炎热
释奠于学和刘判官韵
忆昔未冠随亲庭采芹曾挹泮水清仰高先圣空有志逮壮才能脱白丁三釡及亲虽可喜抗尘不复论书史旧游恍若一梦中十载何期两来此惭无善政及邦人况负平生道德心再瞻庙像直汗下正恐不为神所歆朝来俎豆敬通灵幸赖贤僚赞礼成更勤佳句愧盛意敢与前贤齐令名词场自顾非元帅白髪星星徒满戴尚期君与振斯文休嗟莲幕淹三载
朱世同喜雪中得酒出佳篇相谢用韵奉酬
吾子一布衣抱道仍怀德人虽仰其高耐寒如松栢亦复诮其介忍穷如铁石欲耕且无田欲住且无宅借人茆舍居破漏无遮羃兀坐懒扫除凝尘常满席文章老更成初不事雕刻间为场屋游往往遭弃掷进取既不谐资身又无策斆学三十年尝作离乡客亦岂无六亲为亲成间隔亦欲求知音无奈俗眼白不知何所负半生罹此厄空读万卷书不得稽古力昨朝起开门雪深平地尺极目望四郊万里如一色穷人尽皱眉共畏寒威逼亦大不能堪君独无戚戚危然书牕下哦诗度朝夕我送一壶酒酒面蛆浮碧但可浇愁肠岂足资欢适君乃走长篇再三叙感激笔下有如君足为人楷式勿谓道难行自古有通塞时来会见上通津莫忧计拙无衣食
和刘判官喜雪
滥把州麾奉北堂自惭政术非龚黄年丰物阜天所赐容我养拙山水乡今朝瑞气俄融结散作飞花应时节万家疫疠一扫除尽道年时无此雪幕中佳士欣得公笔端能与造化通乃知氷柱有家法寡和未饶歌郢中一望琼瑶迷四境我复白头临絶顶要须相与作春温共向尊前拚酩酊
咏海棠
古人花谱名浮实独有海棠真第一我家千树足奇花晚得此花尤杰出每逢春色鼎来时争逞新粧媚晴日浑如酒晕入香腮宛似臙脂施玉质雨後妖娆倍有情天然富贵曾无匹夜深烛下更端相睡起还疑春思郁老来百事尽疎慵颇喜与花时欵密岂知牢落向江城骤尔乖离心若失试从僻陋强搜寻偶得一株天所乞纎枝虽瘦不禁春亦有花光相照拂一时游子覩争先共叹凡花难跂及愈令倦客忆故园不觉泪沾衫袖湿
对海棠怀江朝宗
我住湖山岁月賖年年长醉海棠花忆昨君来花未放却言花放定相过亦欲花间同一醉肯教埀老负阳和东风始动花始蘂君已翩然到我家意君为花必少驻那知事复成参差眼底埀丝先弄影一时浮艳亦堪夸岂若神仙真态度红粧翠袖肩相摩踌躇花下不忍别回头彼此奈愁何匆匆直向剡溪去急为饥民救札瘥万人既欲全性命赏心乐事自应那待得明春来修好因循又恐成蹉跎世间万事无不尔不用逢春苦叹嗟如君年年走尘俗深疑天不付芳华何似相随林下住共将烂醉为生涯不但有花供笑语还应有句助吟哦
王若夫谓水晶蒲萄本出其家求诗
君家蒲萄天下奇奴视百果何其卑种成满架日蕃衍清似水晶甘若饴八月江南风日美正是人家酒熟时盘中珍果有如此谁数闽中生荔枝乡人歆艳竞分种不过数年条已萎胡为君家植此树閲岁数十如新移我闻尤物天所靳盛衰颇与人相随君家令祖有贤行一邑远近人争推少虽失身事刀笔吏之操术皆耻为处心积虑人莫及奉法循理古亦稀人与黄金目不视身居暗室心不欺退处郊垧忍穷困只教子孙为布衣天公无以表纯懿特以此果先见贻其孙努力効儒叶表表頴出非常儿未壮果能立门户直上蟾宫攀桂枝自余虽未登上第亦已飞鸣到礼闱俱传清白守家训端若此果光陆离今君既取以饷我又复琢句形声诗愿君采折多酝醸积千万石为酒池客来自此酌不竭永永百年供寿巵
和陈天予岩桂
乞身未遂归岩谷满面尘埃慵靧沐铃斋独坐更悲秋喜见吾人驻车毂吾人别久正怀思一旦渇心还慰沃天公助我作清欢特遣仙花荐芬馥万枝琐碎屑黄金几树隂森攒碧玉天然风韵月中来颇鄙人间桃李俗秋高气爽人意佳衰病无悰惟我独胡为却被此花恼尽日檐前看不足况是欣逢磊落人远追渭钓并岩筑须知天欲长吟哦使向筠阳看修竹见花落笔作长謡灿若珠玑千百斛我方触绪不自聊得此细看还熟读明朝人去花亦残只把新诗时反覆
得家书报敝居紫丁香盛开怅然有感
我家丁香大盈丈天公靳惜非凡材去年花开香满屋我方局促纒悲哀凖拟今年必无事尽可花下相追陪何期顿与花隔絶斗粟牵从江上来前日我家寄书至为报堂前花正开熏人已如兰麝喷照眼还若锦绣堆狂蜂游蝶自来往旧成蹊处今生苔主人有花不解赏向来何以事栽培置书不觉双涙堕人事好乖如此哉嗟我行年近六十鬓髪星星心已灰纵使从今得自便此生看花能几回况复奔驰未能已断蓬正滚风中埃欲往一见尚不可敢望近前持酒杯须知轩冕傥来耳不如归去山之隈
病中秋香开因成拙句呈诸亲友
仙姿元自广寒来分得天香长馥郁千古风流独占秋一枝曾比崑山玉伊余老去百念灰已是形骸如土木年年尚为此花狂有似渊明偏爱菊坐中不可一日无又似子猷真爱竹一从秋到天宇清颇费梦思眠不熟凌晨便起探花枝走遍荒园常仆仆可怪司秋失故常时节已深花尚伏迨余抱病卧匡床始报枝头缀金粟折来三嗅忽凄然不觉泪珠悬两目天胡秖赋惜花心不容享此看花福今年疾疢已如斯来岁衰颓还可卜纵令牵强到花间空使此心生不足不如等是趁西风把花一扫还空谷
陈正卿示蛤蜊解嘲之作因次来韵
夫君雅志知谁会身在寰中心物外平生初不入州县一任傍人惊且怪日来杖屦忽相过为我踏破松隂碎亹亹清谈颇逼人秖将万卷窥千载得酒欢然竟不辞右手持杯左手蟹夫君真是人中豪宁比寻常庸俗辈不食蛤蜊何足羞但能适口斯为快山肴野?亦自佳岂必蓴羮与鲈脍
复次韵
老来絶意风云会久欲脱身尘垢外有时偶被世缘牵咄咄书空常作怪一麾何事到江城却犯喧嚣亲琐碎簿书丛里度光隂倏忽已惊踰一载所幸连年值有秋颇足稻粱富鱼蟹正愁客少无与娱忽得诗流真我辈剧谈终日坐生风洗濯烦襟一何快酒行到手君莫辞有鼈可炰鱼可脍
中秋会於照水堂竟不见月和刘判官
又是人间八月秋西风万里残暑收簿书汩没日复日忽逢佳节聊举头开樽喜有宾僚共凖拟延月归城楼姮娥何事苦相恼使我珠帘空上鈎百年乐事能有几兴来不惮秉烛游虽无月华助吟赏须知节物不可留尊前莫问漏声促且对溪山倒玉舟
九日感怀
淡云笼日秋容薄淅淅西风度帘幕篱边黄菊自重阳天外幽人正离索登高那可望长安记得当年醉丰乐十千美酒一百分脱?狂歌恣欢谑风流坐上尽英豪醉倒不知红日落谁知陈迹转头空漠漠烟尘暗京洛又是秋高塞马肥万国城头悲战角对花强饮欲忘怀万感并生还作恶河水之浊有日清世乱当复见太平只应人老鬓毛疎愧他年少挿茱萸
臻公释氏之秀者浮游徜徉迹接天下乃者归卧云山闭门不出遂命斋名曰戏鲸真得古惠师之遗趣也予喜其志因留二十韵以赠之
吸尽百川还见底头角惊杀鱣与鲔有时大瞋明月珠照耀六合光不死沧溟浩荡极游巡鈎深匪惮穷涯涘今者修鳞何侧倚岂是吞舟厌迁徙秖应喷浪云日翳故此盘桓良有以朝发夕至固无难在在处处期一视苟容肯向寻常沟要养此身数千里圉圉洋洋信自如涵泳嚅哜真得理从容讵止濠梁游枯槁宁同车辙里至乐元非惠子知入舟肯作周王美谪仙跨背应无由昌黎鱠鲍诚虚拟终日相望谁得似井蛙安足为跨跱得所一任笑獱獭旋体宁容咂蝼蚁清波孤虚有余泽何必龙津夸锯齿蕞尔鳏鲕徒唯唯春来秋化无暂已随阳上下一何劳风波荡薄不自止謷乎大哉天独委居然不与衆鳞比高摩无为还已矣肯向人求升斗水古来大鱼不池活会须终作风雷起殷勤寄语任公子收拾巨鈎毋进跬
忠侍者自隐静来既归覔诗因述其意以赠之自可呈似简堂老师也
上人手持隐静书示我刋成送行句飘忽如云不可留又归隐静山中去自谓为僧亦有缘获事老师非易遇第念学道须徧参要证此心归宿处退量天分不如人亦复性资非頴悟那能终日坐蒲团只看水上浮杯渡挑囊亦欲走诸方趁此年龄犹未暮他时参竟却归来伴我老师岩上住上人此意似可嘉止是出家儿调度老师若也可其言不应忘却来时路
寄江朝宗
藕花爽约约寒梅开遍南枝尚未来今日有人传尺素却云直待海棠开若赏海棠犹未晚回头便见春风转只恐君无必信言守到此时还更展
吕丞相生日
日躔析木当良月辰象煌煌森罗列忽惊?宿下天来果向明时作人杰巍巍德望冠簪缨鲁国真儒独擅名五百年来世希有端为社稷万人生胷中素抱经纶术致身便欲扶王室不学磻溪坐钓矶洗光直取虞渊日艰难将相罕全才天使我公居上台公能以道佐人主四海俱知天意回苍生政尔资霖雨未许超然成独处伫看丹诏下严宸会见叔敖三相楚向来忠烈已无前此去勲庸非偶然便使呼韩朝魏阙直须光复旧山川富贵功名人所欲世间万事今合足龙门客至亦何言独有长年为公祝但愿我公如汾阳二十四考中书堂他年更伴赤松游永作汉家张子房
寄刘与权与几
君在桃源山下居我家相距百里余神仙襟韵固异禀草木臭味曾不殊一日京华定交契十年太学论诗书断金高义薄云汉濶视往往轻俗徒一时侪辈稍推许二刘之外称三吴风云际会有早晚一吴近已聨朝裾四子徒怀经济术蹭蹬今犹卧海隅苍生顒顒未苏息天意其肯终舍诸丈夫遇则行所学未遇不应为腐儒共约天台最深处考定古今相与俱所冀激昂平日志力取功名摅壮图谁知人事竟好乖合并欲进还趦趄空堂独坐吊形影仰天不觉兴长吁却忆长安日相亲如友于一朝不会面犹且嫌迹疎何况久暌隔动见岁月除竟负鸡黍约中心当何如牕间琴数弄花下酒一壶自歌还自酌此意君知无闻君南塘富山水清虚旷絶如西湖好藏头角俟雷雨他年同跃天之衢
三老图既成久欲作诗未果因次任漕韵
我久欲作三老诗苦无佳句能解颐抽轧鄙思成无期有语欲吐还茹之忽得新篇向此诗恍如春草生谢池明珠万斛光陆离璀璨不减珊瑚枝压倒元白头欲埀直与李杜肩相差使我手把不停披忆昨梅花吐琼蕤枝头爱日仍舒迟虽恨捧觞无翠眉吾人臭味自相宜花下清欢聊共追嗟我老来意气衰归心已决不复疑虽来江右把一麾但知痛饮真吾师尊前况逢氷雪姿岂容不醉负屈巵二老揽辔方并驰一气相和如埙箎百城感化熏兰芝不事威怒轰雷椎後园探春容我随开怀笑语何熙熙丹青写此一段奇未羡九老洛水湄何日归去山之厓时命柴车载?夷相逢径醉莫问谁饮尽不妨寻酒旗
耿曼老将命乡邦见过匆遽言别复作诗送之
我方退老湖山上混迹渔樵甘放浪亲旧雕零会面稀与君亦复成疎旷何期拥节到乡邦得得驱车肯迂访开门倒屣笑相迎尽室欢忻无此况湖光山色似争辉两眼韶华更骀荡伸眉抵掌话中肠正好花前倒春醸胡为欲去挽不留忍把阳关容易唱嗟乎来日苦无多况是频年婴拙恙兴来亦欲强登临龙锺未免扶藜杖目前衰?已如斯宁保明年见花放而今花下幸逢君岂容不尽长鲸量如君志尚迥不羣治行既高心且壮方当圣主急搜扬为斵岂应遗巧匠会看唾手取功名尽展才猷结旒纩出处从今不复齐尊酒何由更相向临期一醉尚何辞後夜月明空怅望
符倅同游鴈荡赓其所和范相游山韵
高才独立万夫却险语磨崖山鬼愕翕然万口竞流传一字谁能加笔削自怜庸钝百不聪晚来喜见人中龙更看挥翰光夺目恍如海蜃浮青红一时闻望已难攀相见平居养浩然慷慨胷襟包海岳轩昂高义薄云天散材不谓蒙知遇孤迹何期遂保全碌碌未能酬国士正惭他日尉通泉
夜来同诸公泛舟湖中乐甚因更潭名作北湖乃作拙句呈诸亲友以纪一时之胜云
北山万仞罗翠屏下有湖水镜面平山影静倒千丈碧波光冷浸一天星自有此湖知几岁居人日日常经行但知湖水鸭头緑谁人向此含幽情我来正值秋容媚野旷天空风物清烟横木末斜阳晚云散溪头明月升放舟直入波深处水鸟窥人元不惊天晴水暖鱼亦乐时见拨刺波间鸣持竿举网忽有得满座欢呼山岳倾水面黄花更堪爱盈盈伫立如娉婷栗玉簪头红一点随风翠带还相萦兴来不觉千锺尽衆宾皆醉无一醒渔榔敲罢棹歌起十里犹闻笑语声谪仙死後无此乐我今此乐真难并人生适意未易得此湖从此宜知名要配北山长不朽酹酒更告山之灵我欲结茅湖上住尽使湖光入户庭枕流漱石过一世不妨清处时濯缨更醸北湖作春酒招我四海良友朋夜夜扁舟同载月尊前吹笛到天明
又和谢良辅惠箭笋
卜得幽居山绕屋四围景物何纷郁门前掩映百埀杨墙里回环万修竹风来花气竞薰人日出鸟声浑满谷檐前花树尽堪攀砌下清泉常可掬暮年得此复何求但闭柴荆理松菊客至草草具杯盘随分烹炮荐鱼肉野人颇厌近腥羶长苦春蔬餐不足固知竹箭已抽萌玉筯琼簪破苔緑非君好事远寄将安得今朝充我腹礼勤意厚已难当仍出长篇相付嘱嗟予朴拙岂知诗秖觉珠玑照双目朝吟夕咏自忘疲虽欲安眠眠不熟起来烂煮饱枯肠尽却韭葅并豆粥人生嗜好固不同此味定知人共欲第惭作报乏琼瑶恶语虽多谩盈牍
哭元帅宗公泽
呜呼哀哉元帅公百世一人不易逢堂堂天下想风采心如铁石气如虹正色立朝不顾死半生长在谪籍中真金百链愈不变流水万折归必东落落奇才世莫识欲知劲草须疾风维时中原丁祸乱尘氛涨天天蒙蒙衆人畏缩公独奋毅然来建中兴功雄图一定百废举复见南阳起卧龙呜呼哀哉元帅公翩然遗世何怱怱无乃天上亦乏才故促我公还帝宫公还帝宫应有用何忍坐视四海穷吁哉四海正困穷兴仆植僵赖有公公虽居东都天下日望公登庸公今既云亡天下不知何时康正如济巨川中流失舟航当今士夫岂无人请问谁有公器业谁如公忠良公虽不为相德望震要荒公虽非世将威棱讋豺狼伟哉奇节冠今古我试一二聊铺张靖康元年冬敌人正披猖庙堂惊失色愁覩赤白囊公首慨然乞奉使欲以口伐定扰攘朝廷是时未知公公之蚤志不获偿忧国耿耿思自效再乞守土河之旁命下得磁州翌日径束装下车未三日边骑已及疆敌人闻之亟退舍疋马不敢临城隍顷之得兵数十万康邸赖公王业昌及公领留守北顾寛吾王恩威两得所春雨兮秋霜余刃曾不劳危弱成安强奸雄悉胆落谁敢乱纪纲呜呼哀哉公死矣民今有粟安得尝徂诈乘我虚近复陷洛阳洛阳去东都雉堞遥相望不闻敢侵犯岂是军无粮秖畏我公霹雳手气慑不复思南翔呜呼哀哉公死矣秋高马肥谁与防天子久东狩去冬幸维扬都人心恋主谓言何相忘朝夕望回辇断肠还断肠公独以死请再请意愈刚呜呼哀哉公死矣万乘何当归大梁咄咄食肉人尚踵蔡与王奸谀蔽人主痛毒流万邦人怨天且怒意气犹洋洋所冀我公当轴日尽死此曹膏剑鋩呜呼哀哉公死矣始知国病在膏肓我公我公经济才设施曾未竟所长但留英声与後世永与日月争辉光此死於公亦何憾顾我但为天下伤我闻天下哭公者哀痛不翅父母丧父母生我而已耳岂能保我身无殃邦人此时失所依波迸东下纷苍黄我公我公不复见秋风在处生凄凉百身傥可赎我愿先以微躯当灵丹傥可活我愿万金购其方彷徨愧无起公计安得长喙号穹苍呜呼哀哉元帅公太平时节君不容及至艰难君始用民之无禄天不容呜呼哀哉元帅公古来有生皆有终唯公存亡系休戚千年万口长怨恫嗟我草茅一贱士念此抑郁气拂胷衔哀挥涕何有极愿以此诗铭鼎钟

[book_title]卷五
钦定四库全书
湖山集卷五　　　　　　　宋　吴芾　撰五言律诗
释奠礼毕偶得数语呈广文兼简诸生
黉舍修方毕还欣祭服成豆笾罗庶品环佩出新声已见威仪肃更须经术明愿言俱努力看即奋鹏程
学中诸士子惠和篇复次韵为谢
欲为多士劝聊缀五言成乃得琼瑶报仍闻韶濩声尘襟因顿豁老眼为增明有句能如此何忧万里程
二月晦日劝耕石城三首
春晓喜新晴聊为野外行残花红雨乱埀柳绿丝轻路入藏云寺山围走马城空余怀古意往事与谁评经年萦吏役今日作春游梅雪随风去桃花逐水流已惊时节晚还叹物华休扰扰终何补归与老一丘兀坐无聊赖所期怀抱开偶驱千骑出还得十朋来【时有十客】遣兴非无句消愁亦有杯此心终不乐只是忆天台
和左达功春日即事二首
世途虽反侧春草自萋迷独树花仍发何枝鹊可栖旌斿终逐北貔虎未征西囘首长安路茫茫日欲低春色还如旧吾生媿此心功名嗟晼晚时序忆追寻万国豺狼满重城草木深西湖真赏处空想旧登临
和李子仪韵四首
甚矣吾儿病求安欲吁天忧心千里切喜信一朝传远胜开金穴浑如得宝鞭若非天相我今日岂能然我已成衰谢传家在此儿俄然闻感疾至欲别呼医愁绪浑无奈忧心秖自知如今安乐也有酒任盈巵吾自吾儿病怱怱去若逃天寒霜似雪山险石如刀已得平安信宁辞往复劳故园归去也醉里任游遨夜向茆茨宿晨兴矫首看远山俱有雪小店更多寒客路虽云恶儿曹幸已安不妨频小憩时引一杯乾
和张君美韵二首
志大空忧国途穷欲问天功名羞短褐蹭蹬惜流年死友留天末生涯寄海边相逢是何日囘首重依然风尘环四海烟水遶孤村涉世曾无味思君更断魂区区何面目苒苒且朝昏此意凭谁语悠然付酒尊
和尹少稷席上韵
每恨千山隔俄欣一日同交游非比衆人物少如公正欲扶公道端期振此风不须深退避风雨要帡幪
和王夷仲韵
故人声气合交契久弥深不弃荒村陋来分古木隂意倾陈笃论兴发出高吟岂料逃空谷犹闻正始音
和鲍昌朝韵
参军长俊逸醉里度流年客路三千里狂吟几百篇贫宁贻俗笑死不受人怜别後知何处相思夜不眠洪景伯行县以不得相见寄诗道意因和其韵
凖拟君行县相随入醉郷何知旋斾速空负倚楼望室迩嗟人远愁多觉夜长後亭梅正发谁共赏寒香
和范迁善见寄三首
苍生未苏息谁与任安危腾蹋思千里栖迟尚一枝漫劳男子志空忆太平时读罢君诗句愁端愈上眉平生夸志气妄意语功名自顾心无歉谁知道不行霜蹄从暂蹶嘉木会重荣愿守焚舟志他年学孟明新诗劳远寄深识子怜余句法追元白交情笑耳余飘零疎酒盏离乱足兵车何日相从去白云深处居
再和三首
不才当退缩何况国阽危犹事毛锥子欲攀丹桂枝人怜无好命自笑不知时且尽一尊酒高歌展两眉范侯心貌古懒与世争名此去穷弥壮逢时用则行琴尊无限好道义有余荣末俗方奔竞思君坐到明忆昔干戈里劳君远访余再为千里别又是一年余天末空尊酒人生念辅车西湖从处好毕竟若为居
和左达功春日见寄二首
良觌弥年阻相思入梦迷性疎仍寡合世乱且幽栖极目苍山北伤心白水西书空愁坐处还是暮云低万方多难日千里故人心酒社知谁在诗盟阻重寻莺啼空日暮花落又春深我去惭无计何年许见临
和何倅与林大任韵二首
迟日郊原好杖藜春色随此行端不恶对酒醉何辞竹外名花发檐间野鸟窥晚来登阁望山水更幽奇久欲寻高隐今朝信马行闲看花上蝶静听柳间莺披豁尘襟尽从容乐事并醉来犹有恨未许见倾城和黄作霖董伯玉东山岭上及崇相沙头会饮二首
寒食传佳节聨镳出近垧预忧宾骑散欲驻日车停座上人颓玉灯前酒尽瓶但知修故事三日不能醒杖藜寻古寺把酒俯长流节物尚三月风流似十洲且看花满眼休说锦纒头但得陶陶醉何妨守旧丘
和良老寄别韵
紫箨从师住山幽水亦深方将偿素约一到洗尘心别去遽如许愁来且至今何时能见过容我听潮音
赠恪上人
上人来访我袖里出佳篇穷理通三命知音妙七弦不妨时对榻聊与共谈禅一饭虽麤粝闲中且结缘
题汤宰山居
住在青山下风流踵谢家屋头千个竹园里万株花乱石危通径清泉浅见沙幽居谁得此倦客倍兴嗟
和鲁漕喜雨韵
下车逢好雨清兴一何长暑退郊原爽风生院落凉登楼延夜月遶树探秋香况得陪诗社从容乐岁穰
和胡经仲即事二首
世事凭谁论羇怀只自谙风烟悲蜀魄桑柘老吴蚕晚步惜残照春山怯晓岚日来鼙鼓近牢落愈无堪雨脚转前湾烟蓑带雨还清诗陶野色薄酒散愁顔檐鸟下苔迳溪云媚屋山世途方扰扰谁得似君闲
和陈宗师
昨幸朋簪盍还惊客袂分相望千里月独占一溪云高论无由欵新诗忽得闻羡君岩穴下清坐絶埃氛
和任漕韵
耆英持漕节一稔百无忧心计唯丰国文移罕到州泽流千嶂雨效见万家秋早晚趋严召雍容侍冕旒
病中再继前韵书怀
暌违行十日日抱负薪忧已疾无良药呼医到别州不堪当剧暑渐喜近新秋痛定因追念从生若缀旒
和任漕罗溪道中韵
揽辔驰原隰行行四牡骄风烟方入眼雷雨忽连宵官事终期了征途岂惮遥经旬怀笑语嗟我亦何聊
和许守小阁
依山开户牖每到眼增明爽垲偏宜性清虚更醒酲地高朝纳日江近夜闻声默坐观身世还应百念轻
寄江朝宗
自遣迎君骑期君指日来胡为多坎坷欲动却迟囘望眼凝还断愁怀郁不开相顾须及早莫待折寒梅
再和前韵赠江朝宗
方欣嘉客至已寄好诗来玩味徒三叹披寻欲百囘相思愁梦断一见笑顔开便欲扶藜杖江头共探梅
寄李彦平
日伫高轩过从容慰别离已乖桂子约还失菊花期正尔思一面忽然掀两眉闻君有召节平步上丹墀
寄江朝宗
相聚才经岁分携又许时遣怀还有酒排闷岂无诗饮罢凭谁语吟成只自知愿君怜此意命驾莫迟迟任漕鲁漕同谒史发运为庐阜之游恨不得偕行因成小诗二首
不向庐山久囘头五十秋羡君联骑去顾我几时游五老想如故二林应更幽无因陪後乘神往但形留岁事行将半今年又有秋喜君将漕计容我厠英游湓浦古来胜庐山天下幽此行殊不恶莫惜少迟留
游金山二首
造物分南北长江欲尽头有山浮碧玉亘古屹中流万顷涵空月千帆破浪舟羡他云水客长此占清幽欲向南昌去先为北固行泛舟游寺古倚槛看江清久作市朝客喜闻钟磬声登临曾未竟已足快平生
游荆山寺
道左逢幽寺巍然气象新泉声长绕舍山色欲侵人疎牖时穿竹虚堂不染尘老僧仍好事不厌客来频
用王龟龄韵题五柳堂
久矣斯堂废重兴赖有公双溪修故事五柳振遗风顿觉烟光好端由气味同莫言官独冷长在绿隂中
题鉴止堂
道人本无俗肯与世浮沉坐对一池水浄观千古心月高天宇豁风静夜堂深此意知谁会泠然抚素琴
题先春亭
洪钧转一气万彚俱争妍我不与春竞春胡推我先清寒徒自苦幽独有谁怜且与江南客共结诗酒缘
和钱倅秋晚登帢帻亭
满目悲凉意凭谁断送秋寻僧求竹舍俯槛得江流天末高低鴈波间出没鸥时危身局促却羡汝无愁
联句题吉祥寺
系舟枯柳岸穷胜古城隂松径云生屧竹牕风满襟不妨情话好且放酒盃深杖履寻归路西山日未沈
闻鹿生子
再上归田疏从违未可知方忧鹤怨我忽喜鹿生儿六月事已验千年夀可期我归须汝健正要汝相随
生朝有感
姑溪来几日两度见生朝亲旧三年隔乡关千里遥梅还开旧树柳更长新条只有双蓬鬓天公不见饶得三七侄书说湖山佳趣因以书中语成四韵
今日家书到从头说故丘园林增茂密池馆愈清幽嫩竹已千个新莲仅万头欲归归未得长是梦中游
寄四二侄【用其书中竹树茂密已是红尘不入之语】
书来言旧隐湖上足烟光树密交青?花繁溢暗香红尘飞不入绿水去何长囘首千山隔归心欲发狂
泛舟归自郡中舟中偶成
寒流清更浅短棹去仍来山色侵书帙波光映酒盃龟鱼应旧识鸥鹭莫相猜全胜山隂路空船载月囘薄日烘云影轻风溅浪花数峯排絶岸一鴈落平沙冉冉寒生袖悠悠梦到家前村谁有酒试遣小童賖
暮春感怀
寰区殊未定怀抱几时寛倦马驱驰苦穷猿叫啸酸烟深春草碧日薄暮云寒岂料沧波上经年驻玉銮是处兵戈满谁言宇宙寛战声惊胆破春色入心酸北狩江天远东巡海气寒野人元任运愁梦亦随銮途穷朝絶爨世乱夜忘眠遁迹几无地全生赖有天江山春满眼豺虎日骈肩万事愁歌里看花泪迸泉忆昔平居日春来足醉眠黄鹂鸣绿树白鸟印青天片片花经眼埀埀柳拂肩谁知遭丧乱空负酒如泉
忆昔
忆昔从吾友兹焉事笔耕萤窻秋夜短莲社晚风清乱後成陈迹重来怆故情惟余云水客依旧戱长鲸
与江朝宗丁彦功饮酒梅花下二首
挈榼西园去花光照月华共看花上月肯负月中花酒与花俱白人如月不瑕且陪花月醉何用苦思家一笑未易得今朝岂偶然故园方自适我辈更相便好月好花夜不寒不暖天莫辞一醉为我棹?船
六鹤中偶一鹤折翅
皓鹤相从久衰顔每为开忽闻渠翅折频使我心摧本意俱仙去那知偶祸来纵令医得活无复见毰毸
挽范丞相五首
蚤岁登三事皇朝第一人声名塞寰宇功业在生民千载风云会三朝柱石臣堂堂无复见空忆吐车茵伊昔宣和际公来射策初独陈天下事不负古人书宣室方前席苍生欲奠居黑头成奄忽天意果何如贵处人臣极居忘相位尊朝廷名德重前辈典刑存方喜生同世俄惊吊在门百年知已恨寂寞向谁论七十方强半天胡不慭遗致身虽宰辅遭世已艰危计策安宗社勲庸载鼎彞国讐犹未灭岂料哲人萎长计公生日年年献寿诗秖今良月近遽作九泉悲世事真难料人生信有涯西风吹画翣心折泪空垂
挽汤丞相三首
平步青云上逢辰亦盛哉十年登两地四见入中台独擅调元手咸推济世才如何天不慭一夕泰山颓游刃有余地孤忠不媿天两朝资弼亮四海赖陶甄身後浮言汹生前素履全他时公论定史笔看流传吴郡为僚日如公最妙龄衆寻归鬼录独出佐王庭道丧思人物公存尚典刑伤哉今亦逝唯我老零丁
挽鹿国强二首
籍甚鸣塲屋居然好弟兄桂林同擢秀梓里顿增荣泮水清?在家山雅趣成投簪方自适何处掩佳城仕宦吾郷少咸尊鲁一儒名虽登上第身不到亨衢耆旧今垂尽游从孰与俱百年如梦幻囘首但惊呼
挽谢次安二首
耆旧今无几郷闾素所依官登五马贵年及七旬稀一旦成长往九原谁与归寒风吹画翣囘首泪空挥塲屋声名久簪绅誉望优心虽驰北阙化止被南州缅想生无憾犹怜志未酬庭堦有兰玉身後复何忧
挽林绍伊二首
早负经纶志居然欲起家持身惟孝友告后尽忠嘉位望隆青琐文章在白麻忍闻埋玉树四海共惊嗟三朝褒旧德一代仰名儒晚岁持荷槖频年剖竹符共期调鼎鼐岂谓老江湖身後知无憾传家有凤雏
挽周希舜二首
末俗事浮竞夫君志不移至诚闾里化纯孝冕旒知恬养方安命骞腾未济时一朝埋玉树空使万人悲倾盖如前日分携忽累年我方来旧治公已辟新阡宿草荒三径寒云惨一川善人无复见囘首已茫然
挽梁尚书二首
早岁膺宸眷囬翔老禁涂三持周版籍九佩汉铜符度量包千顷声名满八区谁知成奄忽陈迹付龟趺身在名卿数人怀长者风爱民余善政富国着休功?历周中外哀荣极始终芝兰方竞秀流庆看无穷
挽吴尚书三首
奇才从古少厚德独公全克己强为善虚心乐荐贤立朝忠贯日谋国力囘天閲世虽多故胷中固湛然晚岁登台省频年侍殿墀从容如素宦卓荦冠明时人冀终图任天胡不慭遗流芳知未艾家有宁馨儿公守东阳郡于今已十年人犹诵遗爱政不愧前贤清议当时重休声後代传我来叨郡佐怅望隔重泉
挽楼枢密二首
耆旧凋零久惟公作世程险夷全一节终始保荣名二府勲庸着三州政绩成十连方倚重何遽掩佳城忆昔登龙日从容接胜游轩窻临绿野尊俎俯清流尚欲荣花坞那知负钓舟新阡何处是极目暮云愁
挽周季卿
一时推旷达末俗少如公自得高人趣居多长者风生涯书卷里世事酒盃中瞑目应无憾传家有阿戎
挽陈兖仲
慷慨平羣盗能为衆所难身虽淹武弁志不负儒冠义槩千钧重心田万顷寛故山方适意清梦忽惊残
挽朱枢言
持心常近厚遇事不辞难早岁曾攀桂中年更握兰盛名驰海内素望耸朝端尚有清芬在流光永後观
挽姚君二首
处世心无愧持身德有常施恩周里閈植福遍僧坊入户书盈室开尊客满堂清芬传後叶看取桂枝芳晚得田园趣平居乐有余好贤闻善道奉佛契真如往事歌謡在浮生梦幻虚我惭居垩室无路挽灵车
挽胡经仲二首
千载微言絶夫君妙独传鈎深探阃奥养浩塞天渊忧世心虽切归田志颇坚斯文今已矣空复诵遗编相距一百里相从四十年话言穷理窟酬唱足诗篇我始归三径公胡掩九泉无由论旧事尚拟志新阡
初冬山居即事十首
我爱山居好冬来惬野情檐前朝日暖谷口暮云横栢子当轩堕蕉花傍槛生自堪安朴拙何苦慕尘缨屋角营书室新成八九椽开林延爱日甃石截流泉山近岚光逼窻疎月色穿寒梅何日吐我欲醉花前归来非计失事少得心寛村落年方稔庭闱病复安诗当随景赋酒莫放杯乾揷架书还在仍容子细看自笑谋生拙空惊岁月除年衰惟藉药发少不禁梳尽日扃蓬户无人过草庐晚来闲策杖缓步当柴车节物随时变斜阳一望中暮云重叠碧远树浅深红菊色滋寒露芦花荡晚风一樽谁与共独立意无穷本是山中客胡为作远游风波惊脱险岩谷喜寻幽纸帐寒来暖僧蔬饱即休百年如一梦此外复何求久出畏人事端来避世纷山光闲里见樵唱静中闻茗椀晴翻雪香炉晓吐云已应空百念勿复叹离羣年去惊人老坐来忘夜深未能成一事何敢废分隂灯尽添残烛山寒拥败衾幸无尘俗虑聊遂读书心搔首寒窻下荒山草树迷鸟声喧昼寂鴈阵接天低更欲开三径终当把一犁此心非傲世揣分合幽栖田宅虽无几琴书幸有余不妨临水赋况是背山居适意真为乐浮名总是虚前贤犹若此我辈欲何如
五言长律
范丞相生日
天啓中兴运时生间世人岘山锺气象汉水赋精神文采倾塲屋声猷耸缙绅千言医国策一日致君身平步登黄阁孤忠结紫宸圣心资啓沃帝业赖经纶嶷嶷文章伯堂堂社稷臣威名腾异域德泽徧斯民相越风流在归秦意气伸有才俱擢用靡事不咨询十载空天路三年泽国滨宵衣方念远皂盖且行春令下人咸喜风行俗自淳一方新沐惠四海旧依仁伫见飞还诏重烦秉国钧从容扶日毂慷慨扫边尘为相贤如此当朝信絶伦邦人逢诞日和气满城闉贵极才三纪冬来始浃辰愿随灵寿杖千岁阅庄椿
和许守喜雪
一夜飘琼屑雕镌竟孰施主张归白帝勾引自云师飞洒斜穿牖连翩乱入池漫空疑柳絮着树混梅枝月射光偏莹风回势转危联华怜鹤发耐冷羡冰肌万壑填将合千林压欲埀拂檐轻似粉绕砌白於脂公已齐高洁吾方守钝迟共欣占嗣岁仍喜没多岐政已腾民颂忠宜结主知会看颁紫诏早晚下丹墀

[book_title]卷六
钦定四库全书
湖山集卷六　　　　　　　宋　吴芾　撰七言律诗
二十八日出郊劝农陈泽民见示佳作因次来韵
雨多晴少恐妨农相劝欣逢日出东烟蔼已收霄汉外江山如在画图中相看且喜头俱白一醉休辞颊暂红万事要从勤苦得莫言丰歉在天公
同日和黄繁昌韵
乘闲聊复出城游所喜相从尽胜流已对江山销客恨更添花卉解人愁须知世事浑如梦还念人生尽若浮君若更辞花下醉问君能有几春秋
同日登青山偶作
公余不惮陟崔嵬三到谢公池上来下视衆山俱培塿俯窥尘世尽氛埃松生清籁醒人耳花褪残红堕酒杯喜与诸君同胜赏莫辞一醉少徘徊
和李相之劝农
忧民无语对东君一雨霶慰望云宣化但期施实惠劝耕宁复事虚文已看野老扶藜去应有幽人植杖耘千里农桑知帝力自慙滥把竹符分
送任漕
圣主方将大有为有如二老盍来归不应飞挽留江表且使澄清向日畿四海英豪从古少一时耆旧似君稀相将稳入修门去直上云霄拱太微
送鲁漕四首
高人本爱水云乡揽辔登车未免忙连岁已陪徐孺子今年更访贺知章近家上塚情何限寻壑经丘兴更长秖恐便归清禁去稽山未必得徜徉
聚散无期自古来偶然相值且徘徊百年能得几回醉三世肯辞平等杯晚岁谁如君激烈高情应念我衰颓亦知分袂无多日怀抱何妨更尽开
自别频惊岁月迁又来此地奉周旋虽欣同会成三老却恨相从未一年君已促装行诣阙我方投绂欲归田须知出处从今异一醉休辞拍酒船
不贪燕寝日凝香秖要归休深处藏大火已流秋尚暑商飈微动夜初凉身縻官事老不止心着家山梦更长颇羡浙东新使者如今衣锦更还乡
送黄仲秉舍人赴湖南漕
巧伪由来苦乱真独持正论竦簪绅身心赢得为君子学术宁将杀世人已向廷中伸此道更来湖外济斯民愿言恢作经纶业会有功名遇合辰【人字一聨用席上谈温公及刘高尚之语】
鲁漕按行诸郡以所得江山之秀形之篇章灿然成轴出以相示卒卒未能尽和且作数语以报来辱
十分秋色满江天凖拟游观快目前愧我把麾成束缚羡君揽辔得盘旋平时已富琼瑶什行处还多锦绣篇何计获陪轺传去肯将吟笔写山川
前日小诗并呈鲁漕
华髪萧萧我与君未能免俗尚驰奔相看已是成三老得暇何妨共一樽我欲丐闲归故里君行趣召入修门亦知聚首无多日且把交情更细论
和鲁漕节中见示
天时又是一番新顾我犹为逆旅人诗酒情怀聊自遣山林志愿几时伸羡君职事有余暇赠我篇章不厌频一读洒然忘鄙吝浑胜笑语得相亲
陈时中法台得郡而归喜而成诗
去岁秋风话别离今秋俄报有归期自应冠象登三院何遽凭熊把一麾治行伫为千里最才猷已是九重知莫辞小憇留仙隐伴我花前倒玉巵
龚漕见示游山唱和诗卷用其首章和二篇
说着登临喜欲颠正惭拘俗未能前羡君领客同游去使我闻风亦豁然已叹高怀能放旷还欣佳句更清圆如今便蜡寻山屐夙驾何须吉日涓
尘埃终日满华颠忽见新诗堕我前溢目衆篇虽杰出惊人逸思独飘然秀如松桧枝枝老好似珠玑颗颗圆自此得闻清庙瑟懒从滩上听师涓
和任漕开宴值雨
正是千花万卉开一时景物亦佳哉良辰已幸陪龙节盛宴仍容饫豹胎虽喜风光环几席其如烟雨暗池台明朝天宇应澄霁尚拟寻芳一再来
加恩进秩有作
庆典施恩及万方老臣遭遇亦非常顿加多邑慙非称倍进崇阶惧莫当自念生来无此望却忧福过有余殃病躯莫效循墙避且上天庭控免章
寄鲁漕
四海耆英世共知七旬强健似公稀使星姑暂淹黄髪卿月还须近紫微门外埙箎方合奏庭前兰玉更相辉人生乐事谁能及莫惜通宵夀斚飞
送魏签
平分冬气恰经旬天应新阳产异人家世旧来推硕学胷襟自许作良臣不应莲幕淹留久会见枫宸拔擢新但愿朱顔长不老稳看他日画麒麟
赠萧守
一代簪绅仰老成天生贤德佐昇平庆传八叶源流远气禀三秋表里清蚤戴豸冠居宪府旋持荷槖直承明秖今名德如公少宁久淹留海上城
天界仁贤镇一方坐令歉岁作丰穰尽锄海上鲸鲵迹顿肃庭中鴈鹜行万室共知歌邵杜千年重喜见龚黄修龄已逐隂功长不待邦人献夀觞
赠许守
天赋奇才属意深一时人望冠儒林文章世有中和气政术家传清白箴屏翰岂能淹大手江山聊助发高吟寒梅已有调羮意夀斚何妨且满斟
送谢子肃之官
吾乡人物苦雕零赖子传家有典刑仕宦方期行古道姓名早已达天庭致君事业须先办涉世风霜要饱经终不负丞宁久屈会看感遇际千龄
送江朝宗之官
芳草连天柳拂堤怜君俛首去勾稽赋成梁苑方同乐唱彻阳关遽解携指日鵾鹏当直上待时鸾凤且卑栖若逢访戴人乘兴莫惜相随泛剡溪
送王若夫造朝
要路如公今着鞭况逢圣主正需贤长贫岂谓连三世不调那知又十年道在未应终困踬时来看取即腾骞此行会有知音者送上通津岁九迁
送孟世功
男儿三十未成名肯但区区事笔耕王粲平时希负鼎贾生今日请长缨漫漫海内妖氛暗策策腰间老剑鸣会使苍生重奠枕北山休顾小猿惊
潘公舍人义荣当世第一流人也仆顷得金华私窃自喜将获从公之游洎至而公已云亡至今以为恨金元鼎出公往还诗帖因即公韵和数句于後姑以少见平生慕用之意云
一代名流世许谁独公皎皎着明晖少摅妙藴聊持橐欲振孤风便拂衣愧我仰高乖晤对羡君请益探玄微今朝刮眼看遗墨更觉平生万事非
送张甥归上饶
悲恼情怀未易除相逢犹未免嗟呼暂停丝竹虽云冷只对江山亦足娱我得退闲为上策汝能勤苦是亨衢欲行千里非难事须作人间汗血驹
与鹿郎中
思到高人见一堂经年魂梦镇飞扬抱痾已恨身无力抝俗还疑路有妨聊寄一樽牵酒兴更凭五字恼诗肠巡檐应索梅花笑无计从君醉几塲
王百洪遭旱经火之後赴官荆南作诗勉之
莫将外物挠胷中旱魃从他更祝融道业不应缘火尽生涯会复值年丰事经盘错才方见诗到羇穷句始工休叹徒劳淹幕府要君努力振家风
李仓子长按行偶成四韵奉呈
强把州麾楚水东星轺临按偶相逢平居已是同闾里岁晚还来托部封千里江山多契濶一樽风月且从容我将投绂林泉去拭目公归侍九重
长年踪迹叹西东此地那知得会逢老去我将归梓里时来君合拜芝封故交零落添新塚晚景衰颓减旧容今夕尊前休惜醉回头千里暮山重
远眺
万壑千岩百尺楼地形高压浙东州旁窥照水烟波濶四顾沧溟雪浪浮远望尚賖秦辙迹怀人还想晋风流凭栏已足消尘虑何必三山汗漫游
和王龟龄待制贡院落成二首
扁舟犹记拂洲苹转眼年华几度新愧我今成双白鬓喜君来驾两朱轮一时令下从如水千里威行敬若神拟访旧游观盛事一官何苦绊吾身
主盟湖学属何人赖有公来为作新士俗似闻衰也久文塲今见美哉轮挈还旧观人争覩赋就新诗笔有神苕霅儒风从此振文翁端恐是前身
贡院落成郡庠诸生毕集因作诗以勉之
多士如林古豫章不应较艺寓僧房一朝尽辟荆榛地万础俄新翰墨塲文笔要同孤塔耸词源宜与两湖长会看从此飞鸣去九万鹏程未易量
和池州陈教授韵二首
人物今谁似此郎合居严近赞埀裳未将事业先诸老且把文章变一方今日杏坛风似鲁向来铁砚志如桑会看奋迅为时用展尽胸中计策长
平时野性爱吟诗一字长慙未得师妙句既容窥格律良辰更喜觌光仪绦帷暂且留三楚丹陛行将命一夔莫为浮荣求速化功名到底属男儿
和郭教授立春除夜之作二首
儿童争喜岁时新老去方知感此辰始具杯盘来送腊又簪幡胜去鞭春满斟蕉叶休辞醉且对桃花痛饮醇况有故人能过我相看岁晚更情亲
意广才高困谤伤又还客里换年光驱驰道路风霜苦放荡江湖日月长纵未致身登凤阁也应平步入鵷行胡为尚郁骞腾志无地栖迟寄寺廊
和许守韵
台阁如公盍见收尚淹外补为民忧身为郡国三年计心在江湖万里秋乘兴举杯还对月得闲搜句或临流平生恨不逢名士岂谓年来遂此谋
和詹守二首
一日相逢喜有余对谈胜读十年书欢声已溢枌榆社和气还蒸蓬荜居敢道高标攀靖节或疑胜致到华胥愿言莫惜留连醉看我东臯带雨锄
特迂千骑访柴门多谢清朝皂盖臣肯为衰翁留竟日顿令寒谷暖生春论心便觉尘襟豁刮目仍观妙句新转盻又还成远别相思後夜定伤神
和许守野亭登眺
夫君自合代王言暂寓空斋八九椽尽日清谈挥麈尾闭门危坐爇龙涎诗囊遣兴随时赋茗椀祛魔对客煎看即除书催入觐得闲登眺且欣然
送许守
惯分符竹理疲民来住贤星又两春语到江山端有助化行风俗自还淳我知既去思何武人叹无从借寇恂别酒径须一醉他时良会恐无因
千里欢謡处处同使君遗爱信无穷不容昬垫为民患解转凶荒作岁丰治行好书循吏传清声无愧古人风九重想已知名久看即黄麻出禁中
和梁次张得酒之作
在处人争馈五浆风标端是紫微郎已能遣兴追工部更欲消忧对杜康阐教暂烦临泮水趋朝行见裛天香老夫素乏惊人句徒叹辞锋未易当【次张近见示盛着其间制词甚多故有紫微郎之句】
十五夜与朝宗对月把酒朝宗屡怀归因赋二首
人闲无处避炎光赖有湖山六月凉清夜已欣天似水长空还爱月如霜我将乘兴沉醉君苦怀归有底忙试问今宵能饮否更来月下对胡床
雾卷云收月迸光一时烦浊变清凉怪来座上深无暑疑是山间已有霜老去岂期身尚健闲中且以酒为忙故人若也坚辞醉忍负良宵月满床
登南楼二首
人身安用惹闲愁得暇何妨且少休睡起径须烹北苑兴来聊复上南楼公庭渐觉日无事田里仍逢岁有秋满目江山还可乐归心已动不容留
新敞南楼百尺雄一溪遥跨两长虹青山叠叠登临外碧瓦鳞鳞指顾中倦客自怜如倦翼归心长是逐归鸿凭高幸与宾僚共酒盏何妨为我空
凌歊台六首
莫辞千骑小徘徊共上凌歊百尺台过雨江山新似洗连天草树翠成堆搜罗好景归诗句断送闲愁付酒杯对此愿公一醉相逢能得几回来
万里清光絶点尘别来经岁镇如新恨居平地去天远喜上高台与月亲正好赏心酩酊不堪怀古倍酸辛向来登此知何限传到如今有几人
簿书终日困拘挛每到凌歊意豁然千里日光斜照水一川草色远连天青山顶上元晖宅采石江头太白船俱在目中浑可乐何妨时复一扬鞭
黄山高处敞层台伊昔规模想壮哉江上依然双阙在日边不见六龙来落花啼鸟空遗恨翠竹青松且谩栽先是老怀多感慨每来吊古一兴哀
百尺台前万顷寛风烟缥缈隔尘寰天浮江水兼湖水云抹淮山与楚山景物宛如图画里星河秖在户庭间登临莫作悲秋意且对黄花一解顔
宋武当年迹已陈荒台寂寞几经春一番栋宇从头葺四面轩窗入眼新陡觉江山增气象更添风月愈精神老夫无处逃炎暑领客时来一?巾
江月台
秋来江月十分明台上凉生气倍清正好醉吟时自适若为衰病日相萦苦无佳况人空老数尽残更梦不成料想宾僚应笑我鬓丝如此尚含情
陪梁大谏察院同登蒋山
山如屏嶂阜如钟中有巍巍古梵宫六代兴王俱扫迹一僧遗塔尚摩空万松雪类长波挂八水源从异域通家在天台最深处见山还忆故山中
过吴江题臞庵
壮岁经行今白头未容归老复来游人如化鹤云间去桥似埀虹天际浮风月一川无限兴烟波万顷不胜愁三贤高躅何难继犹抗尘容秖自羞
游臞庵
松江桥畔阚名园一别重游二十年种德堂前松菊茂浮天阁下水云连同来朋旧今谁在独去情怀秖自怜若许拂衣从此逝不妨长泛钓鱼船
过吴门登简孚堂有感
三十年前此宦游经从偶得驻扁舟回头岁月如驹隙到眼风烟独虎丘无复故人论旧事却因陈迹惹新愁此生未必能重到且为斯堂更少留
游朱氏园
萋萋芳草遍池塘叹惜韶华一半强闻道名园千亩胜来看浪蘂万枝芳浑疑席上红裙拥未让阶前绮帐张坐客径须痛饮要将一醉答春光
自湖上归游朱园和李相之韵二首
万顷湖光一镜开几人湖上散轮蹄水明尽倒千巗影沙软新成百里堤草际已横烟雨艇眼前无复稻粱畦马侯遗迹依然在顾我无功敢与齐
闻道城东有故家海棠初试万枝花偶来花下烧银烛还似空中散绮霞园裹高人全旷达坐中骚客富文华新诗已就惊人句醉墨纵横似乱鸦
游鹿田三洞
野性平生酷爱山好山不厌絶跻攀感时又见三春暮乘兴聊同一日闲云出岫时迷古洞鹿耕田处认禅关自怜扰扰尘埃里眼底欣逢水石环
次韵沈漕寄和题碧云亭之作
昔日危亭迹已陈我来聊试运风斤断垣无复生青草旧观依然耸碧云千里江山檐下见一天星斗坐中分他时有客来登览应记当年老使君
和王致君见寄望海亭诗
领客闲登木杪亭坐来四面对峥嵘野田散漫高低緑湖水弥茫远近清览胜喜穷千里目放怀笑引百壶倾酒阑未用忙归去更看亭前海月明
题陈彦山草堂
矫首江天正奉怀一缄遥寄百篇来颇闻新筑草堂就仍对旧穿花径开坐上好山长作伴窻前修竹镇相陪嘉君深得闲中趣千里何时共一杯
题养浩轩
丈夫穷饿亦陶陶肯使胷襟挂一毫千古功名输慷慨百年荣辱付酕醄斗间古剑光芒直雪後青松意气高安得泊船沽美酒月明相对读离骚
姑溪楼
四面楼成已壮观兹楼仍更出云间一条溪引五湖水千里江分两岸山是处风烟俱秀发旧家气象顿追还公余幸此同登览一醉休辞酒量悭
和天予孺子亭三首
南州高士务躬行不事王侯秖力耕西岭已如刚节峻东湖还似古心清正慙老拙非良牧安有仁恩及庶氓若也当年能逐迹他时容或可齐名
东汉诸公孰最贤南州高士独推先蒲轮徒枉当年聘尘榻从教尽日悬吾道固应天未丧此时争奈木将颠栖栖尔辈成何事那似清风万古传
我来湖上访前贤正值清秋欲暮天十顷败荷欹浅水千章古木鎻寒烟遍寻陈迹俱亡矣独立幽亭秖黯然清德照人增我愧暮年独未返林泉
黄超然参议和拙者去郡十五絶又以诗见寄属痰眩未能一一次韵且和二篇以谢
三复诗翁白雪篇渇尘俄得醉心泉高人固已追摩诘好句还应压玉川快似凉风来木末清如皓月出云边呼儿好为藏巾笥莫许闲人取次传
向来从宦郑公乡每遇清游坐有光江上凭栏天一色湖边舣棹木千章眼前景物俱堪赋心着家山独未忘归到小西湖更好观鱼何必远如棠
陪任漕胡仓登滕王阁秋屏列岫
滕阁秋屛已快哉更登列岫少徘徊溶溶一水檐前去隐隐千帆坐上来每恨长年成契濶颇欣今日得追陪能并四乐由来少且对江山举一杯
登列岫
此邦已是富烟光那更斯亭冠此邦正向坐中窥列岫恰从檐下瞰长江闲穿松径云生屧宴坐蒲团月满窻想得山人应笑我老来强拥碧油幢
滕王阁三首
昔日骄王镇此州特营高阁瞰清流一时杰出称雄观千古争传作胜游徧覧遗踪容可想回思往事却堪羞时人漫说朱帘雨空惹骚人拄笏愁
高阁秋登第一回顿令心目豁然开山腾翠霭浮空去水引清风入座来九夏炎光今已矣一时佳兴更悠哉和君妙句如氷雪想见胷中絶点埃
向来高阁久成空今日雕栏势尚雄触影自怜人已老题诗还愧我非工江山满目长悲古尊俎开怀幸对公莫惜踌躇连日醉此回别後几时同
贺梁氏书楼初成
于门高处许谁同杰阁新成气象雄辉映万家增壮观峥嵘百尺耸层空一天风月登临後千里溪山指顾中此地旧多仙窟宅对君疑是老仙翁
城上初作新亭犹未名也邦人哄然称为三槐殊不知所从来揣其意必以亭下有槐一根三干挺然秀出故有是号然非所宜言也余恐不知者谓出自我作数语以解之
我心秖是忆天台欲去无从首重回若得此时追五柳絶胜他日面三槐年年白髪催人老夜夜青山入梦来纵有万锺非我事何如且覆掌中杯【一作慙愧邦人言过矣衰翁百念久如灰】
再题周处士山居
山鏁烟萝自古青更临絶顶敞檐楹前瞻江气连云起回顾湖光照日明坐久已惊毛骨爽归来犹觉梦魂清从今便拟休官去梦伴幽人度此生
闲驱小队出城闉春色三分已二分到处有花浑灼灼望中无木不欣欣故池尚想元晖宅荒草空悲太白坟满目青山谁是主独输高士卧烟云
和李子仪到山居
接得新诗喜有余诗中字字说山居固知还舍方为乐亦悟浮名总是虚无计林间闲放鹤何时湖上静观鱼我心万事都无累秖欠归来得自如
和董伯玉读当涂小集
昔时乘障楚江边信笔题诗度岁年岂敢嘲风仍咏月秖思问舍与求田归心虽似陶元亮句法寜窥孟浩然多谢君诗过褒拂愈令慙汗出如泉
和方叔载读小集
江城留滞两经年强把诗篇拟昔贤岂有高歌翻白雪秖凭短句问青天优人献伎徒供笑丑妇添装岂解妍君欲学诗须学古不应读此向窻前
前日小集梅花犹在乘兴移其下杯行乐甚是夕风微月朗花飞入座者纷纷如雪待制曾丈有四并之叹谓不可无作屡属唱之因成拙句
老去逢春倍感时兴来聊复对芳菲月明更觉花枝好风动还惊雪片飞一笑休辞今夕醉四并须信古来稀乘闲莫惜频相遇要共擕壶上翠微
五月五日领客泛舟
要同佳客濯清泉却下危楼上画船拭目已看云际月洗心还爱水中天更无暑气侵尊俎但有薰风入管弦我欲就闲行作别且一醉共陶然
待史志道不至
欲觌英标慰此怀既推印绶尚裴回心驰岩壑吾将老目断云霄君不来清夜漫劳蝴蝶梦重阳已负菊花杯傥能谅此拳拳意胜似心顔相对开
王瞻叔参政寄惠云笈经因成四韵奉酬
老来犹未返林泉终日区区亦可怜拟扣玄关求至道喜披云笈探真筌他时使我离尘境今日由君结妙缘莫谓骨凡难变化丹成鸡犬尚升僊
怀梁丈陈丈
不见高标动浃旬寸心如渇欲生尘春深渐觉梅花老风暖还惊柳色新对景想题诗句满开怀应把酒杯频扁舟前後空相望安得从容笑语亲
会使帅郭侯燕於采石
高牙大纛拂层云樽酒相逢楚水滨千里江山俱入眼一天风月解留人横吹玉笛渔船晚醉拥金钗绮席春此地谪仙归去後谁知今日兴尤新
再用前韵坚使帅凌歊之约
喜对东风翫朶云按行知已遍淮滨论心我正怀良晤乘兴公应继昔人采石江头天欲霁凌歊台上物长春从容傥许留牙纛看取姑溪岁事新
送黄作霖
有志男儿走四方怜君羇旅岁时长数千里外干微禄三十年余返故乡老着青衫唯可恨光生白屋亦非常时来会有抟风便莫道途穷便感伤
耿曼老自去秋起归兴以被旨捄荒方有行色来告别伤成数语送之
去秋已作送君诗岂意淹留复许时端为九重忧岁歉故令六辔缓归期万人全活俱安业二麦收成足疗饥此事一归君妙画隂功当自有天知
送陈泽民赴铜陵簿
乡闾人物久凋零辈行如君却老成自合怀铅居册府若为栖棘向江城簿书且作三年计事业当为万里程林下闲人如未冺尚期拭目看飞鸣
送江簿归括苍
羇怀索寞苦难禁赖有良朋与盍簪同志自怜今日少知心谁复似君深哦诗喜得江天句把酒愁分岁暮襟莫恋故山乖素约春来凖拟共登临
和高簿
不惮驰驱半驿间劝耕聊复到禅关耳根暗泻潺潺水眼界横陈叠叠山已喜新来春事好还嗟老去世涂艰洪崖幸尔心相契此後何妨数往还
家家门外与墙头叠足排肩看我游出郭不应秖独乐劳农端欲与同忧偶逢佳处宁空过纵迫归时亦暂留惭愧高轩远相过聊持杯酒当茶瓯
送汪枢帅福唐
试数中兴社稷臣独公名德冠簪绅合依衮绣归双阙却拥旌幢帅七闽帝欲十连均雨露人思四海静风尘会须展尽经纶手总把安危佩一身
送王舍人彦正奉祠东归
去年趋召偶同时每喜蒹葭玉树依伟论峥嵘从古少高怀恬退似君稀身游紫禁方持橐心着青山便拂衣顾我滞留徒有愧扁舟何日送东归
送方务德侍郎得请东归
三抗封章未得归故山归梦每飞驰羡君却向林泉去愧我犹为印绶縻忙里光隂能自惜静中气味许谁知秖疑天靳清闲福丹诏还催上赤墀
送人出使
天心轸念国西陲妙选廷臣下赤墀要布寛仁慰雕瘵用资根本济艰危九重眷遇风云会万里威名草木知此去愿罗天下士归来共立太平基
驿骑駸駸犯露霜定知遐俗喜生光千官弩矢迎郊外百姓壶浆夹道旁要使远谋安井邑尽令诸将守封疆更将余力筹边策归日收功坐庙堂
和闾丘莘叟
此时狂敌合灰飞致我天王下紫微士马生风增锐气旌旗蔽日耀皇威愧无一策禆黄屋滥逐千官扈赭衣智略如君宜有用周行指日看来归
送王仲矜赴兴元倅
有志男儿自不同出门慷慨气如虹远谋尚欲安天下小试何妨佐汉中此地从来为重镇乃翁还更有遗风一行莫起徒劳叹看即人歌别驾功
和严倅覔碧香
不劳斋戒絶羶荤闻已濳通妙衆门此道能明从古少今朝正要与君论十年未免忧茅塞一诣终期破枣昏纵有香醪堪寄远何如相对倒清樽
和鲍倅
彯缨谁不是王臣抗志如今有几人坠典固尝深探讨颓纲犹未许弥纶拟归旧隐消残腊旋买新田作好春圣主搜扬方侧席不应无术济生民
参军已去作飞仙俊逸声名久不传千古家风期尔振一时句法许谁先心惟酷好佳山水手不停披旧简编想得锦囊应是富来年知有几千篇
人生出处苦难全老矣安能了世缘聊向此时看捉月敢希他日上凌烟行吟虽愧无新语坐食犹欣有故?若得放归多种秫不忧长欠酒家钱
劝农题岩寺
西山千仞郁崔嵬寺在山椒胜处开暇日久思乘兴去中春始为劝耕来屋头水色青如染檐外岚光翠作堆幽赏未穷天已暮驱车欲去更徘徊
开河毕功喜而有作
汚河积水困薰蒸开凿那知不日成野水尽从檐下过客舟还傍市中行江山自昔天然秀人物从今分外清本为此邦开眼目老夫双目亦增明
和十五侄见寄
草庐高卧几经春被褐深藏席上珍已自闭门甘澹泊不妨琢句自清新我慙老去同流俗日念归来作野人此後埙箎酬唱罢因风见寄莫辞频
和十五侄韵
无补公家秖主臣但思高卧故山云宦游耻蠧太仓粟归去贪羮碧涧芹喜得醇醪堪饮客还惊妙句更超羣速来共为梅花醉趂取枝头香正芬
和四二侄用林道叟见寄字韵
华髪萧萧日夜踈奔驰不止欲何如得抛印绶心方适归见湖山气始舒世事转头如蝶梦人生到此似蘧庐我今已作终焉计却悔当年赴鹤书
元夕有感
当涂连岁看烧灯又见洪都烂满城紫陌人疑春欲晓清宵天放月争明老逢好景知能几暗数流年秖自惊亦拟尊前成一笑吾衰无复旧心情
元夕用胡经仲所寄韵呈辛倅及诸僚友
星斗濳移下九天满城如画酒如泉当时行乐陪千骑今日重来恰十年灯烛光中春更好绮罗丛里月争妍诸君莫惜长鲸量要向尊前中圣贤
和泽民送春
我家随分有园池正愿春迟春又归风扫花枝犹隐约日烘云影渐熹微客来但欲同醉事往何须叹昨非自念生平鱼鸟性又思川泳与云飞
不堪岁岁送青春消黯浑如失所亲短句吟成犹恨别青罇买尽不辞贫兴来直欲游三岛老去何由驻二轮赖有君能知我意肯来同作送春人
又和金克家送春
春来纵使日衔杯老去逢春能几回幸有良朋同雅集不妨烂醉罄余罍羞看落絮愁盈抱强把残花泪满腮惆怅又为经岁别莫辞花下少徘徊
<集部,别集类,南宋建炎至德佑,湖山集>

[book_title]卷七
钦定四库全书
湖山集卷七　　　　　　　宋　吴芾　撰七言律诗
和经仲春日即事
淡烟笼水一溪虚别有风光在野庐幽哢唤人回远梦落红铺水失清渠此生得酒休辞醉今日何人是奠居正向东山念萧索筠筒烦寄指南车
策杖郊原信步行沙边春水半涵清花开旧树香仍在燕葺破巢功未成世路十年尘土面春风万里皷鼙声从今凖拟开怀去到手荷杯莫厌倾
喜雨
闻道他邦尽祷祈沛然膏泽上迟迟有年已是天私我连日那堪雨及时声入万家添喜气凉生千里解炎曦也知造物恩难报且采欢謡缀小诗
和许守喜雨韵
使君盛德格皇天奔走羣龙雨霈然坐使稿苗成茂实潜将丰岁换凶年荷锄野老欣嘉应抱瓮田夫得晏眠拟倩乐工弦盛事山城那得有师涓
千里焦枯顿郁苍邦人宁复虑年荒大田一雨浑沾足邻壤羣偷更伏藏治郡羡君端有术救民愧我独无方夜来复诵新诗句叹赏徘徊月转廊
和闾丘省干喜雨韵
良田方苦莠骄骄甘雨如何閟九霄贤守治声喧道路圣君德泽播黎苗宁容赤地炎威炽果见青天旱气消昨夜东臯已沾足康衢满耳沸歌謡
铃斋坐啸不为颇愁叹翻然变咏歌千里正忧无旧谷一朝俄喜浃新禾云师蔽日如张帜雨阵横空似拥戈我忝郡丞何所补但将新句对松哦
和赵观使喜雨
膏泽愆时愧已深敢期诚意达天垠片云忽送千峯雨一气潜回万壑春顿觉老农生喜色坐令凶 岁变佳辰忧民虽切功何有坱圠无私荷大钧
喜雨偶成
麦熟蚕登处处同万家举首谢天公尚忧六月旱为虐却喜连宵雨已通万事自知成老懒一心只是愿年丰从今凖拟添新酿要使樽中酒不空
和泽民喜雨
阴长阳消帝怒深尽驱赫日扫羣隂却疑枉致一秋旱聊复霈为三日霖陇亩共知成乐岁里闾谁不起欢心朝来幽鸟知予意亦向檐前作好音
和叶性之喜雨
去岁饥荒特异常那知今日便丰穰田畴雨足经时润院宇风生着处凉老去我方辞五斗秋来谁解积千仓从今闾里无艰食会见家家酒熟香
癸巳夏秋旱七月十日得雨喜雨有作
旱魃为灾害有秋焦枯满目使人忧片云忽向天边合一雨俄惊地上流尽道稿苗须半活如云晚稻可全收老农两手齐加额且免流离过外州
喜入冬初七八得雨
夏旱连秋又及冬大田高下总成空千仓已失三农望一雨欣闻百里同青入平畴看麦秀緑回枯沼喜泉通从今得免填沟壑皆谢天公惠困穷
和鲁漕喜雨二首
冬暖曾无欲雪天正忧饥馑在新年忽闻夜滴檐前雨便觉春归郭外田千里已知俱乐只一尊亦拟其陶然其如使者拘台制不肯花间听管弦
秋来日日困骄阳正欲斋心问彼苍倏尔四郊云气合霈然一夜雨声长三农已有仓箱庆万室还欣枕簟凉幸值故人来过我尊前莫惜醉淋浪
和鲁漕春雨有感三首
自怜齿豁与头童心事都非少壮同那更闭门听夜雨不容步屧趂东风胜游尚喜朋簪盍痛饮宁辞酒盏空只恐酒醒归兴动愈令倦客忆山中
自叹苍顔不复童幸然三老此时同登高能赋多佳咏把酒论文有古风可恨雨师频作恶直疑春事遂成空愁来不用殷懃劝已判花前为一中
我心虽老尚如童春到惟思笑语同正欲对花歌且舞那知通夕雨兼风千畴固喜俱沾足百卉还愁一扫空安得晴天开万里缓行花下豁胷中
雨後
朝来一雨洒炎光陡觉园林处处凉烟柳数行萦翠带风荷十里拥红粧莫忧镜里朱顔改且喜壶中白昼长只恐吾衰无此福不容终老水云乡
喜晴
积阴初散雨初收一解霖霪十日忧已见郡条平似水不妨官舍冷如秋年来触绪无佳思老去同僚得胜流更喜丰年消息好从今还遂稻粱谋
久雨无聊喜乍晴尚余春色到檐楹杨花飞去今无力燕子归来似有情静看游鱼波面跃闲随野鹤竹间行世缘到此消磨尽只欲徜徉度此生
未腊已见四白偶得数语呈子寿且述挽留之意
人言三白兆丰年四白欣逢向腊前细糁芦花初着地乱飘柳絮忽漫天雅宜领客登台上正欲开尊向酒边乐岁幸君同赋咏若为归棹遽翩然
和蒋无退咏雪
腊中三白几年无今岁呈祥事可书披得一蓑方入画翻成双带又随车共惊飞絮迷清昼更觉同云满太虚忆昔读书灯火少喜穿窻牖映吾庐
和魏签雪诗上赵守
腊尽东君已报春雪花犹未歛轻尘二天默祷浑如响一夜呈祥觉有神千里妖氛应洗涤万家喜气欲轮囷试询治行今谁最屈指公为第一人
透户穿帘到眼边陡惊滕六逞威权御寒戒独忧无褐得饱人皆喜有年已见欢声腾比屋好将盛事被丹弦此时且莫孤清赏早晚除书下九天
和朱文卿春雪韵
春来何事尚凝严一夜空庭霰雪兼坐久罗衣惊顿薄更阑杯酒觉频添旋消疎滴檐间雨更看平堆地上盐谁道东风回暖律韬霞掩日不容觇
喜雪
糁遍山巅与水涯天公着意做年华要令腊里呈三白时向空中散六花勒住玉梅还可恨粧成琼树却堪夸须知造物忧民切预把丰穰报万家
雪意初疑作不成才飞数片又还晴正思润泽沾千里忽见缤纷满一城凋郡共欣消沴气老农相庆沸欢声我将尽把姑溪酿要与邦人乐太平
冻云黯淡浩无涯雪阵横空势欲斜入户有人疑柳絮遶园无处认梅花举头顿觉青山老扑面还惊緑鬓华我醉未眠愁酒尽挈瓶来问尔东家
和鲁漕途中喜雪
陡觉同云翳四山卷帘聊复望江干举头喜见迎春雪抱膝从教彻地寒预卜丰穰知岁乐潜消瘴疠想民安一樽正欲同清赏咫尺胡为会合难
和津喜雪二首
六花一夜降中天飞绕吾庐顿满前幻出仙家新窟宅疑非尘世旧山川但惊岩上青松老不见天边白鴈连赖有瓮头新酿熟何妨沉醉度残年
我爱平湖绕碧山山光倒碧到尊前同云何事迷千嶂飞雪俄然蔽一川纵使玉楼从地涌便教银阙与天连到头幻化非真实争似湖山耐岁年
和许守喜雪韵
冻云埀地木停号六出飞花遍九臯已见随车翻缟带还疑纵猎散风毛幽人乘兴空回棹公子无言独拥袍顾我年来诗思涩强吟冰柱愧才高
元宵雪作因成短句
天公着意做元宵陡使新春乐事饶已放金莲开陆地更移银阙下云霄坐中星斗浑相照庭下琼瑰更乱飘佳客莫辞通夕醉要令来岁记今朝
是日大雪际晚复晴月色辉映尤为可喜偶成数句
满城着地折红莲天使今宵乐事全已是雪中千里白更兼月色十分圆胡为佳客犹辞醉正恐明年未必然我欲乞身归去也悬知此酒是离筵
和王夷仲雪中见贻
岁晚端居寂寞滨雪花零乱更愁人卷帘已觉青山老入座仍添白发新写景自怜佳句少论交还喜宿心亲来诗况复清如雪想见吟成泣鬼神
待雪不至呈子仪
冬暖方忧雪意悭俄然飘洒到人间夜闻便谓迷三径晓看依然在半山明日既容残腊去今朝已是廹春还如何滕六浑无意不上云霄叩九关
三月十一日风雹
向晚欣逢霁色开方思花下共?杯一时雨雹排檐急万里风云卷地来扫荡千花真可恨摧残二麦亦堪哀赏心乐事俱休矣惆怅青春去不回
初夏登城上有感
来守孤城忽两朞可堪登眺又斜晖经春不见流莺语终日唯看乳燕飞风舞新荷青袅袅烟笼细柳緑依依此邦纵美非吾土莫怪山翁只念归
和朱世同夜坐待月
新凉初入我庭中满坐清风孰与同已喜故人来聚首那堪明月更当空满倾浊酒休辞醉賸作新诗莫讳穷屈指如今诗酒社有谁胷次得如公
十六夜再登月台
虚度中秋颇动怀今宵却再上高台强延风月虽聊尔一对江山亦快哉小子仍携竹叶至同僚还折桂枝来老夫为尔牵诗兴笑向花前覆一杯
中秋後一夕烟雨楼翫月
危楼百尺俯层城烟歛云收眼更明四面月华千顷白一天秋气十分清昨宵欲见浑无计今夕相看似有情又值病夫慵对酒赏心乐事信难并
和陈泽民韵
雨歇云收天意回放教明月下天来为怜病守怀三径故遣姮娥荐一杯坐上宾僚方共集城头更漏莫相催来年此夕知谁在对月何妨笑口开
寄题鲁郎中遂隐堂
老向江头强剖符梦魂长是绕吾庐正惭我未成归计却羡君先遂隐居湖上烟云常缥缈园中花木总扶踈他时尚冀相从醉剩把鸱夷载後车
送王龟龄得请还乡【一用龟龄贡院诗韵】
两驰章奏叩天关只愿归来老故山愧我尚留牵吏役羡君先去得身闲冥鸿已逐高风举倦鸟终随落照还尚拟杖藜寻旧约鴈峯深处共跻攀
和气融融动白苹讙传千里政方新若为摆落游珍馆不顾悲啼拥画轮鲸海无津堪纵目鴈山如旧足怡神愿言分我闲中趣已问君王乞此身
又送江朝宗还乡
欲留车骑少徘徊归兴那知苦见催只许霜前同把菊不容雪里共观梅今朝对酒休辞醉明日有怀谁与开别後愿言无爽约菊花开日又重来
和章德文侍郎题曦浣堂韵寄张法师
丹成人去几经年怪石崚嶒树曲拳超脱每思攀逸驾沉迷无奈缚尘缘胜游徒有骚人咏絶景难凭妙笔传投绂归来应未晚尚期一访洞中仙
余以前年五月八日到官今年又於此日去郡同僚作饥即席援笔言别
来守江城恰二年同僚何幸得诸贤屡邀风月供吟笔几度江山棹酒船自分衰颓今老矣可堪离索更凄然青云有路平如砥公等应须早着鞭
去郡日寄居诸公作饥即席奉呈
三年江上守孤城日日思归去未能虽愧憇棠无惠政却欣伐木有良朋花开後圃春同醉月满高楼夜共灯别後要须俱自爱从今拭目看飞腾
用天予贡院韵以饥行色
直气如君世莫双笑人老死利名塲一言龃龉身虽去万口咨嗟道愈光舌在何方居泽国时来会见佐岩廊人间荣辱浑休问日饮醇醪计亦长
和曾吉甫九日
龙山陈迹已成灰尚忆当年戏马台我幸偶陪黄菊醉君应亦向白衣来风高日朗三秋霁野旷天清万象开好对良辰成乐事若为不饮竟空回
再辱九日和章连日公冗失於奉赓今日大閲偶於马上得之兼简是日座客
老子年来百念灰尚怀月观与风台良辰只恐转头过好景还欣入眼来几席坐穷千里胜轩窻高揖四山开公余不厌频登眺要伴诸君醉百回
重阳有作呈朝宗
残年脚力已摧颓不谓登高尚可来每恨故人多爽约那知今日共衔杯挪挲黄菊香仍在怅恨朱顔挽不回君若此时犹惜醉酒怀更待几时开
用前韵示三七侄
吾家小阮亦贤哉又得携壶为我来应念难逢重九节要陪痛饮十分杯头添白髪那能久眼看黄花有几回颇恨病衰鲸量减只将笑口为君开
重阳用昔年所作韵
行尽天涯鬓欲霜又来姑熟过重阳试登翠巘邀珠履更唤红裙侑玉觞野菊有花供客眼公庭无事恼人肠诸君莫惜长鲸量且伴衰翁入醉乡
和许守重阳出城韵
晓从千骑越重闉轧轧篮舆渡古津万叠青山烟漠漠一溪寒水石粼粼笑携红袖寻莲社醉折黄花上葛巾此会从今成故事他年应记座中人
江朝宗许重阳见过候终日竟不闻车音使人怅然因成拙句以诮之
故人平日号推诚然诺应当作世程已是赏花频爽约若为把菊又渝盟诗成本拟君相和酒熟当怜我独倾惆怅死生犹未隔如今先已见交情
拙者有重阳诗以阳字韵岁和一篇复继前作
登临端欲赏秋光病眼昬花怯太阳老去不堪逢节物愁来聊复近壶觞沉迷有腼尘埃面感慨空存铁石肠已是思归无可奈更来高处望家乡
重阳有感呈诸丈
九日长年客异乡今年又复到南昌眼看黄菊依然好心着青山只自伤已是岁华成晼晚可堪秋色更凄凉诸公不用羞吹?且试登高共一觞
春阅偶成三首
晓驱千骑出郊垧极目江天万里晴风入皷鼙声益壮日烘旗帜色增明安边虽是难忘战和衆由来在戢兵但愿从今烽燧息早归林下看昇平
大閲归来日未西柳丝揺曳草萋迷桑开蝉翼枝方緑麦露鰕须穗半齐池面新荷争出水道傍飞燕竞衔泥风光撩我归心动犹喜初无杜宇啼
肩摩袂属拥如山夹道争看大閲还无限儿童齐拍手几多父老尽酡顔人方共乐青春好我亦常欣白昼闲无奈老来归念重梦魂夜夜遶乡关
大閲即事书怀
东郊雨後好风烟大閲归来意豁然十里旌旗明照日九衢鼔吹閙喧天酴醿开也浑如雪杨柳飞来总是绵景物眼前虽不恶老来无奈忆林泉
懒散无堪合杜门十连帅阃若为分仁风尚可扬千里勇气安能作六军戈甲纷纷徒曜日旌旗猎猎漫连云归来夹道人争看应笑苍顔老使君
和陈泽民咏岩桂
我家千树正芬芳不见羇怀已倍伤岂谓幽姿怜索寞亦来孤馆伴凄凉追寻尚想年时侣披拂还同故里香花下光阴能有几若为飘泊向江乡
岩桂盛开感而有作
抱痾三月未能瘳乐事都无只有愁忽觉天香参鼻观顿令病客展眉头拟招宾佐同欢赏奈怯壶觞且罢休却忆向来无事日年年花下醉千秋
和天子即席咏岩桂
衰病无悰日日加喜君来自帝王家素娥正驾一轮玉老桂方开双树花置酒虽欣陪重客侑尊还愧乏名娃莫辞今夕如泥醉须念明朝各一涯
和子仪同赏荷花
晚凉领客泛涟漪境胜形容颇费诗人自红莲丛里过舟从緑柳岸边移兴来滞思俄然豁坐久烦襟顿觉披佳客要须拚一醉莫辜风细月明时
得三七舍侄书云二月二十五日同族人至湖山赏海棠花枝繁丽宛如神仙窟宅感而有作
报言宗族竞寻芳共到吾庐赏海棠亭下定知春烂漫花间想见醉淋浪长年心着神仙窟此日身縻云水乡苦恨欲归无羽翼夜深魂梦只悠扬
见市上有卖海棠者怅然有感
连年踪迹滞江乡长忆吾庐万海棠想得春来增艳丽无因归去赏芬芳偶然担上逢人卖犹记尊前为尔狂何日故园修旧约賸烧银烛照红粧
和昝通彦早梅韵
岁岁梅花破腊开赏花尝记坐苍苔今年似觉寒犹未昨夜不知春已回喜有暗香供雅客可无佳句助深杯须知不比闲桃李莫把金刀取次裁
观梅偶成二首
化工一夜报春回雪里南枝已渐开不与凡条鬭红紫独将孤艳照池台胜游滥缀蓬山侣高唱宁追郢客才多病自怜心尚在不辞岁岁为君来
经年不见梦魂飞依旧仙装淡薄衣玉骨已无尘俗气氷姿还耐雪霜威携壶正欲酬清赏策杖何妨历翠微莫惜对花剧饮看看风雨卷春归
远老惠雪中观梅诗次韵以谢
山头飞雪已漫漫云散须臾复见山踏雪不辞来野外爱梅须遍走林间为怜孤艳思经目拟索踈枝笑解顔师肯相过宜及早预愁花点緑苔斑
远老自和前诗再寄复次韵
雪到梅开恰欲漫扶藜得得绕湖山折将冷蘂疎枝去浸在明窻净几间一见已堪资琢句细看还足助怡顔只愁冰艳相侵逼映得衰翁鬓愈斑
和紫岩老雪中观梅
清寒池馆静沉沉惨淡江梅弄晚阴雪里有谁能载酒花前无语自伤心低枝似欲迎人笑清赏何妨倚树吟况有争妍佳句在愈撩诗思不能禁
赏梅偶成
一冬凖拟赏江梅直至如今始见开已怪轻寒勒春住更忧横雨把花摧相携且看枝头雪共坐聊倾树下杯况是公庭无个事何妨一醉习池回
爱梅
经年不得见江梅绕树行行日几回已拟开时径醉其如病後怯衔杯伤心不觉成三叹忍泪犹能强一来顾我已衰无酒分从今花更不须开
和隐老咏梅韵
不惮行行雪满巅要看与雪鬬清妍开花虽在三冬杪结子还居万木先水浅横斜聊自见夜寒幽独有谁怜君诗况与梅相亚传写惭无十様牋
自京口至建康一路不见梅花慨然有作
尽日经行不见梅竹篱茅舍漫徘徊无时得遣愁怀去有底能教诗思来遥想故园应好在不知今岁为谁开何时花下还如旧一笑相看把酒杯
自建康路中见梅次前韵
行尽山岗喜见梅停骖深欲少徘徊那知急雨连天暗更有狂风卷地来无计略临花下坐却嗟空向眼前开行人赖有尊中緑遥想孤芳寄一杯
北山席上见梅偶成
闻道前村梅已开有心踏月共徘徊谁知白日怱怱过竟阻青鞋得得来席上相逢如有旧尊前伫立恨无媒楼头且莫横孤管我欲今宵醉百杯
再和二首
一枝昨夜雪中开报道江南春信回自与东君私有约不须驿使寄将来风姿端是飞琼侣标格宜为弄玉媒莫惜移尊来月下要看疎影落金杯
平生相见即眉开几遣车停马首回窻外每怜随月到竹边还喜过墙来寒香入座如相覔幽艳迎人欲自媒不负此花惟有醉殷懃且覆掌中杯
用金克家韵赋梅花
我赋梅花逼古人人疑和靖是前身只思长向花前醉不厌闲来树下频俗眼但知夸洁白老怀端是爱清真大家管领须宜早莫待飘零作地茵
诗勉及门赴海棠之约
君与吾游积有年未曾同醉海棠前如今君乃先春到似赴花朝岂偶然已是诗中参造化何妨花里见神仙暂归莫负重来约未及春风便着鞭
四月六日同江朝宗花下饮
十分拟共醉花枝底事君来苦後期芍药堦前犹烂熳酴醿架上已离披春归又是辜杯酒老去还应惜岁时今日要须酩酊从教人笑赏花迟
和管大老瑞麦
别来长恨见无时不谓相逢总泣岐愧我滞留身已老怜君偃蹇宦犹卑思归正续孤松赋溢美空传瑞麦诗万事从今休更问只知痛饮是吾师
忆鹿鹤
山中鹿鹤久相疎恨不归来与汝俱飞舞尚如前日否奔腾还上後山无不闻警露来庭下犹想衔花近座隅叹我素锺山野性从来与汝本无殊
偶得数瑠璃瓶置窻几间因取小鱼漾其中乃见其浮游自适感而有作
方安林下乐樵渔底事牵来剖竹符道院固知人少讼丰年何幸俗多娱闲随野鹤穿花径静看游鱼戱玉壶却愧此身犹束缚未能归去老江湖
和陈义卿
自顾迂疎不入时朅来此地亦何为游从断絶凭谁语踪迹飘零只自知方喜朋簪今复合却惭酒盏但空持何时得遂归休去把手临流共赋诗【义卿以病不饮故有酒盏空持之句】
和蒋宣卿韵
丐闲章上早知还卓荦高风岂易攀阔步未归龙尾道胜游先到虎丘山千寻古木轩窻外一缕沉烟几席间况是登临有佳客何妨终日对孱顔
不将有限遂无涯聊为寻幽驻使华千古山川埋劔气半空台阁雨天花终期香火参同社且赋新诗寄作家归晩不须添列炬预愁惊散暮林鵶
和沈子寿见寄
心地荒芜旷几春朅来邂逅共耕耘交情正喜清如水归兴那知去似云百首漫劳频寄远一尊终拟再论文胡为竟尔乖前约寂寞车音杳不闻
和梁次张韵
妙龄才藻擢文犀声价何须待品题独抱孤衷长拱北拟摅妙画欲平西五年不见心如渇一笑相逢醉似泥我老已为林下计看君平步上云梯
和王夷仲韵
洒落胷襟有古风日临清泚面巃嵸不堪世路千重险直与溪流万折东刮眼相看言有味倾怀一笑兴无穷何时同访连樯老快意觥船一棹空
和韩子云见寄四首
郁郁愁怀不自倾时时倒指勘归程情知岁月来无几心着湖山去未成恶语岂能赓絶唱故人聊欲话平生颇思共索梅花笑点检枝头半吐英
日在桑榆势欲倾此时那可更贪程屡凭熊轼惭无补新葺燕巢欣有成便好弃官还故里不妨把酒乐余生经纶事业须公等看即持荷侍迩英
有花须折酒须倾少日追欢不计程老去自怜心易懒时过还恐道难成城头又是暮云合江上何时春水生早理扁舟归去好故园犹有万红英
当时邂逅已心倾别後逢人问去程顾我拙疎非世用喜君明悟自天成十年不见怀芝宇一笑相逢付麯生暂尔就闲宜自爱上方着意擢豪英
仆平日闻有此生待足何时足未老得闲方是闲之句每叹服之恨不知作者姓名一日与鲁漕话次方闻此诗乃福唐余倅所作鲁继录全诗及余君所梦始末见示读之使人益起怀归之兴因成小诗以记其事
寒士叨尘分已踰不为归计待何如暮年光景那能久浮世荣华总是虚此去直须甘澹泊个中元自有乘除因公拈起余君话愈使衰翁忆故庐【诚能积行累功自有乘除乃余君梦中所得司命真君语也】
挈累来当涂闻已入境感怀有作二首
鸥鹭相疎鴈鹜亲簿书丛里度光阴尘埃已觉胷中满霜雪还从鬓上侵尽室修途方在念连宵苦雨若为心明朝傥得成团聚有酒从教取次斟
方与晴窻爱日亲若为天又作重阴年来已是忧思过老去那堪疾病侵默数七旬宁几日更添一岁愈惊心喜闻已办周身具对酒何妨且满樽【累年欲办周身之具未获昨日家问来云新买数百斤杉木一根身後之事遂可取办喜可知也】
和志道送行韵
圣君图治事如何但见风云气象和公似一夔奚翅足我如乘鴈岂加多西郊索索飘黄叶南浦鳞鳞起緑波今日邮亭休恨别行看麻制草銮坡
夀元伯母太夫人八秩
七十康强自古稀年登八秩有谁宜寿锺贤母人难及庆袭佳儿世共知荣养已为人子范清规还作女流师彩衣更戏兰堦下遥想慈顔笑解颐
送朱彦聪和韵
伤时已老壮夫顔可使分携一日间细细梅花薰别酒依依寒日淡前山由来世上知音少况是人生会面难他日诗成能念我寄来莫放驿筒闲
送丘尉赴试南宫
儒冠鼎盛缙绅多海内如今数永嘉士习艺文争擢第君明经术合传家莫言黄绶官犹小须信青云路不賖好上汉廷晁董对要令吾道益光华
送诸乡人赴试南宫
闻道诸君上玉京一杯聊复话离情青钱既中三年选黄鹄须看万里程欲向他时成远器要从今日立修名吾君鋭意图兴复好把嘉言对集英
送二十七弟五三侄赴试南宫
家世登科能几人两人今岁奄沉沦不应天遽衰吾族会见时当发汝身聨辔莫辞金镫冷夺标争鬭锦袍新还须益励青云志门户何忧不再振
送侄赴廷试
经术传家几缙绅孙吴决策旧无人上将用武方留意汝始程能遂发身伫展六韬登上第更资三釡及偏亲两科自此增双美何患衰宗不再振
昔年三榜偶聨荣人道吾家好弟兄更喜鴒原俱有子还来雁塔再题名衰宗正恐儒风坠晚景那知好事并老子已为归去计从今看汝奋鹏程
和曾吉甫四明见寄二首
老矣何堪剖竹符频年强出应时须腰间谩佩买臣印月下同游贺老湖白雪已知人寡和清风还忆醉相扶十洲三岛登临处能记稽山病守无
风烟浩荡甬柬州方羡公为烂漫游岂料连宵埀雨脚未容杲日出云头扶藜登眺心应在隐几吟哦趣更幽遥想乍晴须痛赏诗成还肯寄来不
和梁大谏望亭述怀
屡试乘轺与把麾笑谈自可解重围暮年强健人争羡平日刚方世所稀国步尚艰端有赖君恩方渥未须归时清益展经纶手直上岩廊秉政机
又和陈天予
边敌临江强指麾狂图欲效白登围一朝殄灭妖氛净万里欢传盛事稀故国山河看克复中原父老徯来归六飞便好乘时进顺取天心莫失机
月下独酌有怀梁丈因和前韵以寄且约为明夜之集
晚来清跸驻旌麾月色分明彻四围对景已欣羣动息仰天还觉衆星稀如今路入中原去看即春从上苑归况是昇平时节近一尊相属且忘机
和朱文卿见赠
簿书终日叹徒劳俄喜相看有故交抱道尚稽怀印绶安贫还不厌衡茆草庐谁识真龙卧阿阁行看彩凤巢归去不妨深闭户静听修竹晚风敲
和林徽之见寄
涉世无堪足乱离萧萧风雨一声鸡故人别後乾坤窄三径归来草木迷黄鸟翩翻思出谷老龙头角尚蟠泥一尊浊酒无人共又是悲吟到日西
和韩子云韵留沈子寿
一雨连宵继日倾岂容吾子语归程我为千里政方暇子寓三年学已成要把老怀倾倒尽忍令别恨等闲生江城先自伤牢落况失一时人物英
和陈泽民见寄三首
平生懒病苦难医长为家山咏式微投老但思抛世网非才安敢近天威不堪人事来如织况复年华去若飞胷次万端谁与语何时玉麈对君挥
青衫晚得自蟾宫簿领虽卑道自隆不为小官忘大计要从旧学着新功忽来书劄情何厚细读诗篇句更雄还忆去年相聚日风前月下酒频中
不学羣儿事诡随世途虽险此心夷人生富贵谁无分男子功名自有时好称良辰聊适意莫因末路辄兴悲山寒已有梅花放想见寻梅日有诗
和王夷仲至日有感
葭灰管里气初浮阳长阴消不自谋吾道穷耶当复泰此身老矣不禁愁得闲正好寻诗社乘兴何妨上钓舟拟待梅开同胜赏且寛归兴少迟留
和曾吉甫寄韵呈李相之二首
千龄景运适相符况复才华世所须腾蹋自应登馆殿滞留谁谓尚江湖从来太瘦缘诗苦想见闲行信杖扶闻道朝来病良愈高轩还解出门无
早已相从海上州朅来监水又同游驱驰官路俱华发缱绻交情异白头公即横翔层汉去我将归卧故山幽连宵月色如明昼乘兴还能过我不
和杨元明雪中见赠
为别多年不记旬雪中闻到喜难陈尚稽良会心如渇频展新诗手欲皴和寡莫追歌郢客兴来还媿泛溪人要须早了官中事趂取元宵作好春
再和
老去光阴有几旬到官俄见岁华新陡惊懒慢随年长更觉衰残畏客频愧我方为牵俗士羡君欲作独醒人相逢未用辞归去且向双溪醉早春
和陈天予冠字韵
已是头童懒整冠尊前犹欲强追欢浮生得满七旬少乐事能并四者难闲去稍知心地适兴来殊觉醉乡寛入朝更诵公诗句两腋风生盛暑寒
和孟世功秋日吴江见寄
扁舟西去气凌云坐看鱼龙跃浪纹风起白苹初日晚霜雕红叶欲秋分忘机鸥鹭情相狎入笔江山句不羣正恐功名来追逐烟波深处未留君
和鲁宪见寄
一笑同登卷雨楼相欢曾记昔年不几凭诗句论心曲屡折花枝作酒筹醉里忘形俱可乐别来握手两无由何如倾倒还如旧月下花前恣献酬
和方叔载留别
临别殷懃赠我诗一披何喜得如之怪来笔下能高妙元是胷中自崛奇长恨顷时才一面方欣今岁展双眉明年莫负论文约要向新元副所期
和朱世同咏梅
竹篱茆舍旧同居不见冰姿恰岁余别後有谁亲几席朝来忽喜映堦除雪中有酒宜相就月下无人肯自疎端与岁寒长有约不须青帝更吹嘘
和朱世同夜闻竹声
醉卧空斋静絶人夜阑霜月白纷纷寒生枕上浑无梦声到窻前疑是君玉轸谁家调古曲铁衣何处角孤军羡君写入新诗里清壮还应过所闻
和刘与几悟昔
先生岂是傲当时知向名塲早识机扰扰半生蝴蝶梦休休今日緑蓑衣笔端信有江山助醉里从教日月飞应笑蘧生回首晚才知四十九年非
感旧
达宦吾乡旧罕闻跻荣两禁止三人二公嗟已归长夜一老知能得几春轩冕但堪遮俗眼湖山正好乐天真不妨日日花前醉已是行年及七旬
范丞相生日
郁郁葱葱瑞气新中兴周室复生申半千休运逢良月十二祥蓂表庆辰自有元勲书史册漫留遗爱及邦人愿同四海跻仁寿賸赏蟠桃几万春
老妻生朝为寿
人生七十古来稀我幸君今及见之教得子能传素业养成孙亦守清规禀生坎坷今当泰积善初终志不移白首喜为林下伴愿从今日到期颐
余年七十辄和乐天诗以自广
已是年龄及七旬田园稍给未全贫儿孙初识传儒业世俗还称作贵人门外湖山浑可乐沙头鸥鹭更相亲莫将尘事干吾虑已向君王乞此身
曾元伯以余七十用韵见庆复和之
迂踈如我世间稀自笑於时百不宜但欲平生无鬼责岂期长命有天知七旬虽慰白司马三黜空惭柳士师多谢君诗远相庆一披顿解老人颐
余既和乐天诗而喜於年及之心犹不能自已又复再和八首
坐閲流年已七旬从前忧道不忧贫肯教世指为痴汉只愿乡称作善人老去固应忘物我归来岂是负君亲尝闻知进须知退庶得终全不辱身
乞得行年到七旬归田不问富和贫初非洁已为高士但欲颐心如古人每对青山常意适才逢白叟便情亲静中百念俱灰减识破浮生梦幻身
封章上达已经旬所乞原非为贱贫七秩自知非久客一心只欲作闲人虽惭緑鬓朱顔改却喜清泉白石亲荣辱是非都不问尊前且乐自由身
先子春秋仅八旬一生多难只安贫岂期有子登清禁亦复如今作老人共羡浮荣光故里自惭实德忝吾亲从前万事皆踰分只合归休保此身
新岁妻孥庆七旬徧賙邻里及孤贫高年满坐有醉客丐者塞涂无馁人平日要同人喜乐此时宁间物踈亲余生自度浑能几讵可徒劳负此身
故园春到已三旬满目繁华未觉贫年老得逢无事日心闲不类有官人戴花休管头无那酌酒何妨手自亲七十人生从古少安知来岁有吾身
忆在霜台未六旬尝陈仕宦纵家贫岂容七十不纳禄却为斗升犹牧人年齿幸吾今已及官曹从此不应亲愿天许遂终焉志养此疎慵老大身
一年三百有余旬举世栖栖苦迫贫得享安宁七十岁已胜衰谢万千人好官纵使登三事荣养何由及二亲争似山间林下坐无忧无毁足全身
乞身不获再和
老合休官况七旬我非辞富欲居贫也知光景无多日更觉筋骸不逮人岂谓九重恩未替复颁一札意犹亲囊封再上终期允已对苍穹誓此身
怀归有作
一病兼旬百不禁愈牵归梦绕家林向来岂有功名念此去断无人我心但愿天怜将就木许从人欲便投簪若蒙不靳清闲福尚惜余年尽寸阴
和四哥钱塘思归韵
郁郁羇怀久欲东故园何日割蒿蓬可堪世路尘缨缚却使云山蕙帐空待价深藏非左计汗顔为斵岂良工须知吕望严陵辈亦是沧浪一钓翁
读丐辞不允诏书感而有作
朅来江上再经年衰病无时强自怜屡控危衷甘屛缩岂期优诏更留连政平讼理曾何补职称民安亦偶然虽感上恩容卧治何如便许老林泉【政平讼理职称民安卧而治之皆诏语也】
齿豁头童已暮年未容归去亦堪怜只思旧隐如元亮宁有新诗似惠连万事此生浑已矣一尊今日且陶然宦情况复清如水何必移封向酒泉
复和怜字韵二首
拟归林下度余年底事天公不见怜新岁已惊青鬓换故园还想緑阴连敢萌痴意贪非据但欲冥心任自然今日有谁闻此语只应白石与清泉
春色撩人胜去年莺啼燕语若相怜一川烟水清还浅万叠云山断复连好景会心宜乐矣故园回首却凄然同僚赖有清新句似听松风漱玉泉
二儿纳妇有感
老乘一障楚江滨无奈星星鬓影新客里情怀那似旧忙中日月不知春若为经岁抛泉石犹把非才玷搢绅还尽此生儿女债盍归林下作闲人
重阳用去年韵
不堪秋色已悲凉那更重阳对夕阳白髪苍顔羞览镜紫茰黄菊喜浮觞且来高处开心目莫引愁端挠肺肠未信天教长作客会须有日放还乡
此生几度换炎凉过了重阳又一阳无奈流年如转毂得逢佳节且飞觞风前落?从吹鬓江上登台任断肠老去已忘荣与辱只思归卧水云乡
池上近作假山引水穿石撒珠其上亦有可观因成拙句
终日尘劳困簿书无因归泛小西湖【余家西湖湖上有园数十亩目为小西湖】且来池上看堆翠更向峯前认撒珠触石有云时点缀随风无雨自沾濡老夫行矣休官去留与邦人作画图
假山
我爱青山欲细看如何不在户庭间聊移野外玲珑石来作窻前重叠山拄笏已堪供啸咏杖藜还更得跻攀莫言道院过从少亦有修眉相伴闲
生日
藜杖纶巾度几春紫袍赬带一番新恩荣可但将延世渥泽还欣再及亲已见里中夸盛事何妨林下作闲人年踰七十仍希有寿酒须拚饮百巡
谢钱参惠驴
白髪衰翁七十余尚劳轸记特驰书知无仙骨能骑鹤喜有残骸可跨驴廐下分来齐骏驷林间乘去胜巾车更烦拈出荆申事遐想风流愧莫如【来书有荆公申公跨驴事】闻故旧二三公或不幸於官或以疾病而去或以口语而罢怅然有感
平日衰迟衆所怜偶逢亨运亦腾骞七旬已过宜休矣一出不归终溘然幸免烦言全晚节且无多病恼残年直须更作投簪计莫待将身到九泉
寄周表卿
别来星纪两周天梦想风标每慨然靖退喜公今就第奔驰愧我未归田得闲正好哦诗句乘兴何妨棹酒船颇恨路长还病暑无由一见话当年
再和
举世争披乐广天得聨契好岂徒然少留接武游麟阁晚更先期到鹿田此日莫登扬子宅何时能泛剡溪船傥容一夜陪清话胜把陈编读十年
和刘正夫见寄
揽辔澄清慕古人观风问俗按行频振荒已视饥由已蓄水犹思利及民美意共推君体国高怀还喜我抽身名章下逮情何厚和气薰然暖似春
已是龙锺七十人故应告老上章频九重埀念如慈父一旦容归作幸民今我可怜非故我此身才喜是吾身花前幸有尊中醁且醉湖山几度春
和泽民二首
归心已动不容留多谢君恩许退休虽喜溪山归似旧却惊岁月去如流门前已是开三径湖上何妨具一舟莫道此时无伴侣得公足可共遨游
欲绍家声每自鞭肯同流俗饮贪泉已将止足安心地更把吟哦乐性天笑日桃花将献媚先春梅蘂欲争妍人生会合真难遇幸有杯觞且共传
和蒋无退怀湖山
多谢君恩许引年容亲白石与清泉不来山下寻诗社即向湖中棹酒船意适更穿花坞去兴阑还傍竹林眠那闻高士飘然句陡觉身轻似得仙

[book_title]卷八
钦定四库全书
湖山集卷八　　　　　　　宋　吴芾　撰七言律诗
志道相见和前韵
每忆湖山动老怀今朝始作故乡囬正惭行李怱怱去忽报轺车得得来幸对清谈挥玉麈肯辞痛饮倒金杯我归已遂终焉计何日重逢笑口开
李子仪喜津改秩作诗相庆因次韵
懒复从人问里评纵今得誉亦虚声有儿第使传儒业改秩何期冒宠荣敢望芝兰如谢氏但亲松菊学渊明烦君慰藉来佳句读罢欣然酒一倾
有屋依山复面湖幽栖试问有谁如门前更种千竿竹堂上还堆万卷书每恨暮年方卜筑岂知今日得安居鲤庭况有新桃李莫惜时来长者车
归来到红梅下有感
惜花端拟醉花时不谓花开失素期去日横枝才蓓蕾归来满树已离披虽知胜赏输同舍尚爱余芳绕曲池花亦念予情不浅更留残萼索题诗
二月望日三七侄移庖於休休堂约四老人为送春之集拙者预一老之数因成八句
光隂过眼似奔轮谁保生前梦幻身四老共成三百岁一时已胜万千人得闲对酒须醉乘健看花莫厌频勿谓病多衰已甚尚堪开口送残春
偶苦耳聋
衰年已是病双瞳那更新添两耳聋山外钟声元不到窻前鸡唱亦难通便遭谤骂安能累纵有笙歌也是空每恨肚皮从旧窄而今却做得家翁
巢内鷰园中鹿俱生子喜而有作
倦似渊明懒似嵇归来聊向此中栖湖山围绕吾庐静草树高低野望迷鷰葺新巢方乳子鹿游故苑又生麛眼前景物俱堪赋落日何妨一杖藜
有感
自度吾生不久长老怀犹自爱风光春来扶杖观花急夏到穿林看笋忙无限故人成鬼録几多逐客寓他乡我今幸得身无事剩向湖边醉几塲
和江朝宗韵奉寄
休言簿领尚沉迷器业如公岂久稽不见自怜心若失相从还记手同携飞黄正欲驰长坂倦翼方欣返故栖出处不同空怅望何时来过武陵溪
陈天予喜拙者得谢作诗相庆次韵以报来辱
一自同簪獬豸冠几经离合几悲欢荷君终始於人厚知我疎慵涉世难闻道休官能自适惠然贻问更相寛交游耐久如君少松柏方能保岁寒
再用前韵奉寄
向来虽着侍臣冠忧国曾无一日欢正色立朝从古少犯顔论事似君难思贤会见重相得乐圣何妨且自寛回首高风谁复继凛然名节照人寒
赵默卿用拙者所和乐天七旬诗赋二篇见寄因状山中之景复成一首以报之
买山将近一由旬若比渊明未是贫万叠峰峦俱入眼四时景物总宜人花开自足供心赏酒熟何妨与客亲何日杖藜能过我竹林深处共藏身
龚帅以久别寄诗远惠因次其韵
性便野服厌朝裾一意归休学二疏门外浑无俗士驾案头惟有道家书胜游但欲寻蓬岛【湖中近筑一亭目为小瀛洲】旧事那能记石渠亦拟冥搜酬絶唱惭将瓦砾报琼琚天与疎慵一味闲许辞画戟老柴关几年欲作冥鸿举今日方随倦鸟还有水不妨时载月无人谁与共登山相望千里空相忆樽酒何时一破顔
再和龚帅所寄
契濶经年阻曳裾满簪华发愈萧疎五禽聊作林间戱双鲤忽传江上书诗句方惭成间断交情岂谓益勤渠开缄更诵惊人语恍若相从听佩琚
闻道公庭白昼闲更无夜犬吠江关一时戾气俱销尽千载淳风顿使还但恐赐环来北阙不容拄笏看西山秖今汲直如公少正赖忠言一犯顔
和朱文卿落解後书怀
先生
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>