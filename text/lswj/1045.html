<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,粤西诗载卷一,粤西诗载卷二,粤西诗载卷三,粤西诗载卷四,粤西诗载卷五,粤西诗载卷六,粤西诗载卷七,粤西诗载卷八,粤西诗载卷九,粤西诗载卷十,粤西诗载卷十一,粤西诗载卷十二,粤西诗载卷十三,粤西诗载卷十四,粤西诗载卷十五,粤西诗载卷十六,粤西诗载卷十七,粤西诗载卷十八,粤西诗载卷十九,粤西诗载卷二十,粤西诗载卷二十一,粤西诗载卷二十二,粤西诗载卷二十三,粤西诗载卷二十四,粤西诗载卷二十五,粤西文载卷一,粤西文载卷二,粤西文载卷三,粤西文载卷四,粤西文载卷五,粤西文载卷六,粤西文载卷七,粤西文载卷八,粤">
<meta name="description" content="清代康熙年间，汪森任广西桂林府和太平府的通判。在履职之余，他发现整个广西地区，竟然没有一部完整的本地文学总集，于是就百方搜罗“郡邑志乘及文献载籍”。晚年辞官归田后，借朱彝尊家藏秘籍，参以己书，荟萃订补，终于编成了《粤西诗载》《粤西文载》《粤西丛载》3部地方文学总集，称《粤西三载》（粤西是广西的古代别称）。。粤西诗载二十四卷，附词一卷，文载七十五卷，及丛语三十卷，_粤西三载_全文在线阅读_粤西三载_全文在线下载_大玄古籍书库">
<title>粤西三载_汪森_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">粤西三载</span> <br/>
          作者： <span class="inputVal" id="bkauthor">汪森</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]1448988</span> <br/>
          说明： <span class="inputVal" id="bkdec">清代康熙年间，汪森任广西桂林府和太平府的通判。在履职之余，他发现整个广西地区，竟然没有一部完整的本地文学总集，于是就百方搜罗“郡邑志乘及文献载籍”。晚年辞官归田后，借朱彝尊家藏秘籍，参以己书，荟萃订补，终于编成了《粤西诗载》《粤西文载》《粤西丛载》3部地方文学总集，称《粤西三载》（粤西是广西的古代别称） 。粤西诗载二十四卷，附词一卷，文载七十五卷，及丛语三十卷，</span> <br/>
          封面： <span class="inputVal" id="bkimg">Z_19234.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]粤西三载
[book_author]汪森
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]1448988
[book_dec]清代康熙年间，汪森任广西桂林府和太平府的通判。在履职之余，他发现整个广西地区，竟然没有一部完整的本地文学总集，于是就百方搜罗“郡邑志乘及文献载籍”。晚年辞官归田后，借朱彝尊家藏秘籍，参以己书，荟萃订补，终于编成了《粤西诗载》《粤西文载》《粤西丛载》3部地方文学总集，称《粤西三载》（粤西是广西的古代别称） 。粤西诗载二十四卷，附词一卷，文载七十五卷，及丛语三十卷，
[book_img]Z_19234.jpg


[book_chapter]提要

[book_title]提要
钦定四库全书　　　　　　集部八
粤西诗载　　　　　　　　总集类
粤西文载　　　　　　　　总集类
粤西丛载　　　　　　　　总集类
提要
【臣】等谨案粤西诗载二十五卷粤西文载七十五卷粤西丛载三十卷
国朝汪森撰森嘉兴人官广西桂林府通判其在粤时以广西志缺略殊甚考据难资因取历代诗文之有关典故者详捜博采归田後复借朱彛尊家藏书荟萃订补共成诗载二十四卷附词一卷文载七十五卷又以纤小诸类不获入文者更辑为丛载三十卷其蒐采殊见广备中间如録谢朓诗悮为晋人又唐郑愚蔡京授岭南节度使二制本文苑英华所引玉堂遗范之文初无撰人姓名乃讹玉堂为王堂此类亦颇有舛误然其体例明整所録碑版题咏之作多志乘所未备其文载中所分山川城郭官署学校书院宫室桥梁祠庙军功平蛮诸子目皆取其事之絶有关系者故所收于形势扼塞控置得失兴废利弊诸大端纪録尤详洵能得其要领以视曹学佺全蜀艺文志赡富不及而谨严殆为胜之至丛载分为二十目所録虽颇近琐碎而遗文轶事有禆考证者悉已采辑无遗于一方文献亦有可藉以徵信者焉乾隆四十四年四月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀
[book_chapter]粤西诗载

[book_title]粤西诗载卷一
钦定四库全书
粤西诗载卷一
桂林府通判汪森编
四言
喻猛歌【汉和帝时苍梧太守喻猛以清白为治郡人颂之】
於惟苍梧交址之域大汉唯宗远以仁德
淳四年二月既望靖江守臣张某奉诏劝农于郊乃作熙熙阳春之诗二十四章四句以示父老俾告于其乡之人而歌之
【宋】张　栻
熙熙阳春既发既舒翼翼南亩是展是图　嗟尔农夫各敬乃事往利尔器诫尔妇子　惟生在勤勤则及时惟时之趋时不尔违　祈祈甘雨膏我下土习习谷风和泽乃普　往即尔耕惟力之深往莳尔苗勿倦其耘于日于夕自遂自达尔心勿忘彼生孰遏　惟天之
心矜我下民民不违天使尔有成　既穟既实既坚既好尔获既周先养尔老　保尔家室抚尔幼穉既迄有年复思嗣岁　嗟尔父老其训其诫俾务於本惟土物爱　不念其本则越其思所思既越害斯百罹　嗟尔父老其告其喻尔之有生君实覆汝　尊君亲上其笃勿忘小心畏忌率于宪章　嗟尔父老教之孝悌孰无父母与其同气　反于尔心孰无爱敬即是而推乌往不顺　嗟尔父老勿替谆谆其未率从警厉其身　告以祸患其使知惧无俾蹉跌以蹈罪罟　惟国之法??其垂使尔知避岂欲尔施　尔或自陷予疚予恫曷使予怀寘于尔衷　於赫圣王敷德流泽布宣弗厪时予之责　咨尔父老助予念兹岂予之助报国是宜粤以今日劝相于郊乃作此诗以懋尔劳　咨尔父老尚演厥义其讽其歌于乡于里　俾一其心服我训言撃鼓坎坎自古有年
傲暑栖霞洞　　　　　　　　　李彦弼
嵌窦栖霞歊虚转杓左骖鸾翼右耳凤箫爽排酷烈境邈氛嚣静者多妙於焉消揺
浔州南山　　　　　　　　　　陈　谠
天造其山在贵之阳二十四峰拔地峭刚其山维何如彼玉苍宅位於离火德之祥南山何有有方其岩若堂甚夷若门者三穹者圜盖植者羽参石像天成匪凿匪劖陟彼山巅有洞益奇南北户通千里頫闚伊晋之洪采荣於斯丹飞井溜木润草滋昔我太宗云章下贲於皇仁庙奎文狎至岩处有辉神护孔閟丕昭圣朝声化远暨南山不骞天子万年南山不朽天子万夀无量惟夀与天齐久小臣作诗永扬於後
赠南溪郭显　　　　　　　　　栖霞子
有宋开国几二百年金兵入汴衣冠南迁桂独宜人岁无岚烟溪山之胜间出神仙沁源郭显志慕精专卜筑嵓下凿井耕田榜揭归云养真自然烧炼丹药徜徉林泉峨峨藓壁排空插天
题水月洞
【元】陈　孚
铁崖万仞鬼斧所凿长啸一声白云惊跃
藤江雨中
【明】湛若水
腊月既望我徂自藤云木翳翳零雨其冥有山如戟有石如城云餐雨立仆夫于征聨我兰舟与子同行念彼室处感兹靡寜
爱日二首
爱日叹时命也自广徂横且霾且雨仆夫告劳
瞻彼爱日实慰我心自我室处天光下临我行千里弥月霾隂仆夫痡矣修途阻深我行不偶昊天何心爱日熙熙目撃我思于盘之子尔暄尔曦自我弥旬风雨凄凄我心忧矣阻于涂泥实命不偶昊天何私
平南遣兴
渔渊水深采芝云迷寄怀云水抗志高栖严霜陨木归鸿背飞天寒日短途长行迟岁云暮矣我心则悲神游八极身囿两仪宇宙为旅万物为徒
贺张总戎凯旋诗【并序】　　　　　潘　恩
皇帝统极布昭文武薄于岭海罔不咸宾惟古田之夷负山保堑历有岁年敢扇枭风以张寇虐未驯声教廼十有五年春正月总戎三峰张君请於督府率旅徂征申命誓师冞入险阻斩获六十余人贼退守诸巢分命偏禆乘夜夹攻批亢捣虚燔烧积聚声震林木贼廼奔窜悉稽颡面缚愿纾残喘以比编氓君廼谕国德威解缚还俘诸酋感泣要质明神永为外附于是籍其丁壮凡七千有奇分隶邑堡刋崖填谷道里通行夏四月癸卯旋师藩臬诸大夫咸嘉君绩属恩载笔纪其事廼撰诗一篇词义浅末不足揄扬厥美聊续凯章云尔
有枭萃止于此丛棘昼伏宵鸣形也斯慝蠢兹苗民稔于恶德亦共戴天尔心靡极厥心维何饕敓是宣黑齿发椎执弩张弮登山遡岭猿捷鸟旋掠我子女肆彼冥顽黄源之西啸聚渊薮积衅弥彰历年滋久彼美将军志歼戎首率我征夫风神赳赳玄幕云起素甲日辉爰整轻鋭授以成规棱威遐奋电发飈飞诸嵓失据视险如夷廼剪荆榛廼焚巢穴震慑蛮酋请缨羁绁皦日中天矢言弗越进比诸华岭外有截在昔孔明七纵与擒庸蜀臣附寔惟攻心张侯举职曰敬曰谌慎厥终始允矣国琛
粤西诗载卷一

[book_title]粤西诗载卷二
钦定四库全书
粤西诗载卷二
桂林府通判汪森编
五言古
将游湘水寻句溪
【晋】谢　朓
既从陵阳钓挂鳞骖赤螭方寻桂水原谒帝苍山垂辰哉且未会乘景弄清漪瑟汨泻长淀潺湲赴两岐轻苹上靡靡杂石下离离寒草分花映戏鲔乘空移兴以暮秋月清霜落素枝鱼鸟余方翫缨緌君自縻及兹畅怀抱山川长若斯
酌修仁水赋诗
【梁】范　云
三枫何习习五渡何悠悠且饮修仁水不挹背邪流
咏桂树
南中有八树繁华无四时不识风霜苦安知零落期
侍宴饯湘州刺史张续　　　　　庾肩吾
洞庭资善政层城送远离九歌扬妙曲八桂动芳枝雨足飞春殿云峰入夏池郢路方辽远湘山转蔽亏何当好风日极望长沙垂
南征
【陈】苏子卿
一朝游桂水万里别长安故乡梦中近边愁酒上寛劒锋但须利戎衣不畏单南中地气暖少妇莫愁寒言离广府还望桂林去留怆然自述赠怀
【隋】释玄逵
标心之梵宇运想入仙洲婴痼乖同好沈情阻若抽叶落乍难聚情离不可收何日乘杯至详观演去流
安辑岭表事平罢归
【唐】季　峤
云端想京县帝乡如可见天涯望越台海路几悠哉六月飞鹏去三年瑞雉来境遥铜柱出山险石门开自我违瀍洛瞻途屡挥霍朝朝寒露多夜夜征衣薄白简承朝宪朱方抚夷落既弘天覆广且谕皇恩博皇恩溢外区憬俗咏来苏正朔臣天子坛塲拜老夫绦宫韬将略黄石寝兵符返斾收龙虎空营集鸟乌日落澄氛霭凭高视衿带东瓯抗於越南斗临吴会春色遶边陲飞花出荒外卉服纷如积长川思游客风生丹桂晩云起苍梧夕去舳舣清江归轩趋紫陌衣裳会百蛮琛賮委重关不学金刀使空持宝劒还
始安秋日　　　　　　　　　　宋之问
桂林风景异秋似洛阳春晩霁江天好分明愁杀人卷云山碎日水粼粼世业事黄老妙年孤隐沦归欤卧沧海何物贵吾身
下桂江县黎壁
放溜觌前漵连山分上干江回云壁转天小雾峰攅吼沫跳急浪合流环峻滩敧杂出漩划缭绕避涡盘舟子怯桂水最云斯路难吾生抱忠信吟啸自安闲旦别已千岁夜愁劳万端企予见夜月委曲破林峦潭旷竹烟尽洲香橘露团岂傲夙所好对之与俱欢思君罢琴酌泣此夜漫漫
桂林黄潭舜祠
虞帝廵百越相传葬九疑精灵游此地祠树日光辉禋祭忽羣望丹青图二妃神来兽率舞仙去凤还飞日暝山气落江空潭霭微帝乡三万里乘彼白云归
入鬼门关　　　　　　　　　　沈佺期
昔传瘴江路今到鬼门关土地无人老流移几客还自从别京洛颓鬓与衰顔夕宿含沙里晨行冈路间马危千仞谷舟险万重湾问我投何地西南尽百蛮
廵按自漓水南行　　　　　　　张九龄
理棹虽云远饮水寜有惜况乃佳山川怡然傲潭石奇峰岌前转茂树隈中积猿鸟声自呼风泉气相激目因诡容逆心与清晖涤纷吾谬执简行部将移檄即事聊独欢素怀岂兼适悠悠咏靡盬庶以穷日夕
湘川新曲二首　　　　　　　　杜易简
昭潭深无底橘洲浅而浮本欲凌波去翻为目成留愿君稍弭檝无令贱妾羞
二八相招携采菱渡前谿弱腕随桡起纤腰向舸低自解看花笑憎闻染竹啼
送任五之桂林　　　　　　　　王昌龄
楚客醉孤舟越水将引棹山为两乡别月带千里貌羇谴同缯纶僻幽闻虎豹桂林寒色在苦节知所效
赠别元十八协律　　　　　　　韩　愈
英英桂林伯实惟文武特远劳从事贤来吊逐臣色南裔多山海道里屡纡直风波无程期所忧动不测子行诚艰难我去未穷极临别且何言有泪不可拭
势要情所重排斥则埃尘骨肉未免然又况四海人嶷嶷桂林伯矫矫义勇身生平所未识待我逾交亲遗我数幅书继以药物珍药物防瘴疠书劝养形神不知四罪地岂有再起辰穷途致感激肝胆还轮囷
吊柳子厚　　　　　　　　　　刘禹锡
元和乙未与故人柳子厚临湘水为别柳浮舟适柳州余登陆赴连州後五年余从故道出桂岭至前别处而君没於南中因赋以吊
忆昨与故人湘江岸头别我马映林嘶君帆转山灭马嘶循故道帆灭如流电千里江蓠春故人今不见
蛮子歌
蛮语鈎輈音蛮衣斑烂布熏狸掘沙鼠时节祖盘瓠忽逢乘马起恍若惊麕兔腰斧上高山竟行无旧路送华隂尉张苕赴邕府使幕【张即燕公之孙顷坐事除名】
昔忝南宫郎往来东观频尝披燕公传耸若窥三辰翊圣崇国本保贤正朝伦高视缅今古清风夐无邻兰錡照通衢一家十朱轮酇国嗣侯絶为卿贵业贫夫子承大名少年振芳尘青袍仙掌下矫首陵烟旻公冶本非罪潘郎一为民风霜苦揺落坚白无缁磷一旦逢良时天光烛幽沦重为长裾客佐彼观风臣分野穷禹画人烟过虞巡不言此行远所乐相知新雨起巫山阳鸟鸣湘水滨离筵出苍莽别曲多悲辛今朝一杯酒明日千里人从此孤舟去悠悠天海春
越亭二十韵　　　　　　　　　元　晦
乏才叨八使狥禄非三顾南服颁诏条东林证迷误未闻述职效偶脱嚣烦趣激水濬坳塘缘崖攲磴步西岩焕朝旭深壑囊宿雾颢气爽衣巾凉颸轻杖屦临高神虑寂远眺川原布孤帆逗汀烟翻鸦集江树独探洞府静怳若偓佺遇一瞬契真宗百年成妄故孱顔石户啓杳霭溪云度松籁韵宫商鸳甍势翔遡津梁危彴架济物虚舟渡环流驰羽觞金英妬妆嫭笳吟塞垒迥鸟噪空山暮怅望麋鹿心低徊车马路悬冠谢陶令褫佩怀疏傅遐想蜕缨緌徒惭恤襦袴福盈祸之倚权胜道所恶何必栖禅关无言自冥悟
别鹤词送令狐校书之桂府　　　杨巨源
海鹤一为别高程方窅然影摇江汉路思结潇湘天皎然仰白日真姿栖紫烟含情九霄际顾侣五云前遐心属清渚凄响激朱弦招揺闻风雨迢逓各山川东南信多美会合当有年鹤飞唳冥冥此意竟何传
送公孙器自桂林归蜀　　　　　杨　衡
桂林浅复碧潺湲半露石将乘触物舟暂驻飞空锡蜀林异青眼蓬户高朱戟风度杳难寻云飘讵留迹旧户闲花草驯鸽傍檐隙挥手共忘怀日坠千山夕
秋夜桂州宴送郑十九侍御
秋至触物愁况当离别筵短歌销夜烛繁绪徧高弦桂水舟始泛兰堂榻讵悬一杯既离阻三岁奉周旋鸦噪更漏寂露濡风景鲜斯须不共此且为更留连
桂州与陈羽念别
惨戚损志抱因君时解顔重叹今夕念复在几夕间碧桂水连海苍梧云满山茫茫从此去何路入秦关
元岩　　　　　　　　　　　　李　渤
元岩丽南溪新泉发幽色岩泉孕灵秀云烟纷崖壁斜峰信天插奇洞固神辟窈窕去未穷环回势难极玉池似无水玄井昏不测仙户掩复开乳膏凝更滴丹砂有遗址石径无留迹南眺苍梧云北望洞庭客萧条风烟外爽朗形神寂若值浮丘翁从此谢尘役
送萧绾之桂林　　　　　　　　李羣玉
兰江佩兰人三弄兰江春尔为兰陵秀芳藻惊常伦粲粲凤池裔一毛今再新竹花不给口憔悴清湘滨一朝南溟飞彩翮不可亲苍梧云水晩离思空凝颦我亦纵烟棹西浮彭蠡津丈夫未虎变落魄甘风尘大禹惜寸隂况我无才身流光销道路以此生嗟辛万里濶分袂相思杳难申桂水秋更碧寄书西上鳞
城南野居寄知已　　　　　　　曹　邺
奔走未到我在城如在村出门既无意岂如常闭门作诗二十载阙下名不闻无人为开口君子独有言身为苦寒士一笑亦感恩殷勤中途上勿使车无轮
龙隐岩
【宋】李师中
春波饱微緑斗柄涵虚明方舟贯岩腹鵞鹳相酬鸣仰窥穹窿顶宛转百怪呈仅余鳞甲碎不见头角狞下闯清泠渊演迤万顷澄但同鱼鸟参勿遣蛟龙惊抉苔抚奇篆倚棹看题名三将标殊勋自与山不倾谁欤赘小筑政恐山灵嗔南洞更幽絶仙佛依峥嵘太虚可为室岂复资栾楹乳泉助茗椀中有氷雪清何须骖鸾去此即白玉京鼎来不速客抱琴忽逢迎爱此无弦曲岩溜同一声为君洗尘耳唤我诗魂醒祗恐白衣至好句亡由成
南獠诗　　　　　　　　　　　欧阳修
洪宋区夏广恢张际四维狂孽久不耸民物含春熙耆稚适所尚游泳光华时遽然摄提岁南獠掠边陲余因叩村叟此事曷如斯初似却人问未语先涕垂收涕谢客问为客陈始基抚水有上源水浅山嶮巇生民三千室聚此天一涯狠勇复轻脱性若鹿与麋男夫不耕凿刀兵动相随宜融两境上杀人取其赀因斯赳赳来此寇易为羁鼠窃及蚁聚近里焉敢窥势亦不久住官军来即驰景德祥符後时移事亦移四辅哲且善天子仁又慈将军称招安兵非羽林儿龙江一牧拙逻骑材亦非威惠不兼深徒以官力欺智略仍复短从此难羁縻引兵卸甲岭部陈自参差锋镝殊未接士卒心先离奔走六吏死【初在怀远军卸甲岭杀伤范礼宾王崇班等六人落阵死】明知国挫威自兹贼声震直寇融州湄县宇及民庐毁荡无孑遗利镞淬诸毒中肤无药医长刀断人股横屍满通逵妇人及孳产驱负足始归堂堂过城戍何人敢正窥外计削奏疏一一闻宸闱赫尔天斯怒选将兴王师精兵二万余猛毅如虎貔劒戟凛秋霜旌棨闪朝曦八营与七萃岂得多於兹外统三路进小敌胡能为前驱已压境後军犹未知逶迤至蛮域但见空稻畦搜罗一月余不战师自罢荷戈莫言苦负粮深可悲哀哉都督邮无辜遭屠糜【昭州都曹皇甫仅三人部粮入洞遭蛮贼掩杀及害夫力千余】咤咋计不出还出招安辞半降半来拒蛮意犹狐疑厚以缯锦赠狙心诈为卑戎帐草草起贼戈蹑背挥我聆老叟言不觉颦双眉吮毫兼叠简占作南獠诗愿值采诗官一敷于彤墀
送门人欧阳辟还桂林　　　　　梅圣俞
客心如萌芽忽与春风动又随落花飞去作西江梦我家无梧桐安可久留凤凤巢在桂林鸣哺不得共无忘桂林荣举酒一以送
藤州江下夜起对月赠邵道士　　苏　轼
江月照我心江水洗我肝端如径寸珠堕此白玉盘我心本如此月满江不湍起舞者谁与莫作三人看峤南瘴疠地有此江月寒乃知天壤间何人不清安牀头有白酒盎若白露漙独醉还独醒夜气清漫漫仍呼邵道士取琴月下弹相将乘一叶夜下苍梧滩
双松堂　　　　　　　　　　　黄庭坚
文殊堂下松永日如鸣琴我登双松堂时步双松隂中有寂寞人安禅无古今
独秀山读书岩　　　　　　　　沈　晦
老鹤下辽天昂昂在林表霜毛临野人逸气秋天杳矫矫顔始安不受冠带绕清真自嵇阮一醉万事了读书空谷中生刍白驹皎神仙问?岈弓弯天宇小岂无素心人幽睡共清晓佻达在城阙钟磬出林杪试令栽桃李照海春嫋嫋长哦五君咏极目送飞鸟
闻彦和过桂州　　　　　　　　邹　浩
削迹投炎荒有吏督其後一州一易之稍缓辄訾诟所历多官僚岂无亲且旧前车覆未遥不敢略回脰谁谓桂岭僧於君独勤厚沐浴君发肤澣濯君领?使君霜栢姿凛凛出尘雾真风絶顾瞻高义激颓仆乃知世外情非复世间构呜呼君何忧时命不终缪
饮桂州酒示柄
好酒如好人虽久略不变炎凉互推移气味愈可见岂若茅柴浆多为衆所贱举杯吾得师足以警闲燕
仙宫岭
晓云生岭端遮日成清隂炎氛遽辟易兴逸安能禁仙宫风尘表高高百千寻石路上曲折健足犹难任绰约两仙子双鬟坐沉吟巫觋意何许门窗藤蔓深樵叟向我言自古传至今去州五十里有峒郁森森陶家李家女年各胜巾衿恍惚若逢遇相与登崎崯一朝作蝉蜕英魂不坠沉乡人共祠之彷佛来顾歆水旱祷辄应民吏同所钦此宫乃行宫春秋荐诚谋言已叟仙去四望祛烦襟荥山直南耸龙岳山朝壬越王连佛子密山秀孤岑回环万峰峦插云皆玉簪滔滔两川流会合通梧浔渔舟糁木叶城郭几突黔虚徐韵长松飞鸣集珍禽须臾烟霭青遐迩浮祲祲变化纷见闻饮酒时一斟我罪贷五鼎我躯重千金虽居瘴疠乡肯使瘴疠侵囊衣完旧裾匣劒存新镡气听谢耳力谁到无弦琴子期久冥漠天地为知音中和王度新祈招咏愔愔赐环谅匪朝聊以写我心
别昭州
江山本无情别去亦何语向来爽气中食息三月许来非吾所求去非吾所御回首谢江山吾今若轻举
题勾漏洞　　　　　　　　　　李　纲
抱病卧云海夙夕负深恐寛恩听旋归何啻丘岳重问津勾漏山散策宝圭洞羣峰罗翠屏环合无缺空石盘与丹竈遗迹可扪弄仙游感初心幽赏协清梦却来窥宸章宝气横螮蝀真行杂草隶笔势极翔动大小飞白书飘洒萦舞凤共惟睿知姿多能本天纵妙蹟藏名山俾与万世共林峦增炳焕神物各护拥惜无深岩屋?覆示崇奉何当鸠良材为葺倾压栋妖氛不指狼中原戎马哄九庙未奠居臣子咸愤痛岂知炎荒中奎画得瞻讽至哉博大言粟麦固异种天帝及诸佛百神共妙供窃於翰藻间窥见神心用源流此中来基岑自兴宋稽首归琅函斐然成善颂
题容州学育材堂
治世崇儒术胶庠万宇临自从驰羽檄谁复念青衿贤守来南纪宏规肇泮林飞翬开讲席鼓箧拂书蟫采藻绣江水抚弦都峤岑潜消戎马气有怀飞鴞音洙泗道非远朱张贤至今大器在东序追琢且南金常衮闽风变文翁蜀化深愿来游学者仰副育材心
屏风岩　　　　　　　　　　　张孝祥
高崖划天开仄径通乳穴隈堆青螺髻嵽嵲白玉阙外有虎豹蹲中恐蛟蜃蛰东萦俯雷电西出挟日月万壑来悲风六月不知热但觉骇心目未易记笔舌平生山水趣岭海最奇絶洞府二十四未厌屐齿折晚乃游此嵓余地比仆妾同来六七士嗜好颇相埒举酒酹山神慰汝久湮灭
赠临桂石判官安民
北城石先生欲唤不敢频坐上欠此客长怀渺无津南方凤之徒瑞世五色文
送林谦之司业出为桂路提刑　　杨万里
两眼起宵坐搔首偶不欣孤念元无感怀我同社人昨日林先生抱经出成均初闻为渠喜忽悟谁我亲缅然记宿昔夜款水际门微月耿耿寂幽蛩慨凉新论诗煮豆粥粥熟天已晨先生补天手万象焉能春若非千载仰却要今世珍望门旧传业不在先生身雪前何有松毁中谅非碈论思尺有咫法去曾逡巡谁言我无耳老矣未有闻先生又舍我离别尚足云桂山玉笋立桂水罗带纹得句能寄似不须持岭云
夀邕州赵守　　　　　　　　　崔与之
大厦开朱明物态丰且硕薰弦发新奏生意转无极间气清而和融结赋有德碧梧挺幽干旷度漫九泽富哉学古胷仁义供服食浑朴希世珍外温而内直骅骝开道路声光日斯赫九关通籍初南来坠双舄片心清彻底杯水饯泥轼京兆入幕宾去天不盈尺佳最入聪纩行行陟文石邕为五管雄地控西南域专阃难其人弄印无以易袖却经纶手天边树牙戟猩獠丛篁中深栖而屏息夜月照铜柱警囊声寂寂边人解带卧危地成乐国屏风御墨鲜早晩来召驿媿我朴樕才潦雾甘远役题坐遇知己孤根费培植崧高生申甫好语諠井陌碧油塞云端阻莫陪贺客歌咏淇澳诗清修如圭璧他年王班头苍髯而赤黻
冰井　　　　　　　　　　　　任　诏
驱车出东门弭节访氷井寺古栋宇倾碑折苔藓屏源泉池中生莹净可监影命僧旋汲之入口胜霜冷试烹白云茶碗面雪花映清泠涤烦襟润泽劳缾绠可以濯我缨悠然脱尘境
送甘甥可大从定叟弟之桂林　　张　栻
季也有行役我思独悠悠亲朋非不多子能从之游挂席上湘水青山挟行舟篮舆问岭路政尔茘子秋人言桂林好颇复类中州近郊多胜概雉堞冠层楼待渠幕府暇时与同冥搜吾子有令姿胷中富九流处世多龃龉但当付沧洲超然扩遐思讵可耳目谋愿为百链刚莫作绕指柔昔人不吾欺子盍试反求预想他年归此地复绸缪刮目看二子一笑纾百忧
七月旦日晚登湘南楼
文书稍去眼日夕进微凉高楼一徙倚清风为我长渔父?深樾归人度浮梁仰看河汉明俯视羣山苍平生会心处於此故难忘旧闻水东胜岩峦发天藏岂无一日暇勇往聊徜徉民瘼未渠补况敢怀乐康天边云物佳似复为雨祥秋成倘可期岁晩或自强当从农家鼓一历水云乡
望後一日与客自水乡登湘南月色佳甚翌日用乡字韵简游诚之
一雨五日余南州三伏凉唤客近方沼笑谈引杯长相将复登楼月色在屋梁念我怀百忧忽忽髪变苍及此少自舒觞咏未可忘孤光凛下照景妙无留藏沙边数白鹭欲下仍翔徉羣动亦自得如我四体康平生子游子虚白生吉祥官舍并楼居登临筋力强未可效王粲居然思故乡【诚之所居正在楼旁自中夏以来每携书独登】
八月既望要详刑护漕游水东早饭碧虚徧观栖霞程曾龙隐诸岩晩酌松关放舟过水月洞月色佳甚逼夜分乃归赋此纪游
漓江即湘江濈濈清见石其东列羣峰秋色碧复碧日出雾露收草径上逼侧凭栏揩望眼已足慰畴昔更窥嵓穴胜创见为惊惕如何数里间奇观相接迹寛同厦屋深划若巨灵擘日月逓光景风云变朝夕石桥几年成乳窦时一滴神龙旧隐处仰视多辟易蜕迹凛犹存隐隐印霜脊下有澄湫深余渡漱苍壁往者已仙去来者此其宅薄晩扣松关风过声索索聊麾车骑退容我且散策却望訾家洲轻舫度前碛回首烟树林已复挂蟾魄宇旷净余滓羣物被光泽河洲寄遐思空岩皎虚白清辉可一规水色相激射天边与川上亭亭如合璧居然广寒游不用假六翮班坐依微澜晤赏共佳客因之想千载讵有今古隔箫鼓归夜阑观者粲城陌往往罗杯柈班班见殽核谅因年岁丰人意少舒适视尔意少舒於予亦忻怿
清明後七日与客同为水东之游翌朝赋此
平生山水癖妙处只自知夙约常寡味邂逅惬心期幅巾与藜杖安步随所之朅来坐官府颇觉此愿违城头望羣峰欲往类绊羁三春苦风雨晴日一伸眉沙边散车骑竹舆从呕咿独与三四客野服相追随亭高俯空旷洞古探瓌奇悬崖隐日月幽壑蟠蛟螭涧水杂鸣佩松风发清吹兴来即倾酒语到亦论诗聊揩簿书眼赏此闲暇时所历固未厌所感多余思昔游木叶下今兹緑隂肥江山虽可识岁月廼如驰素餐岂不念怀安敢云私归来耿不寐敧枕听晨鸡
题榕溪阁
寒溪澹容与老木枝相樛其谁合二美名此景物幽太史昔南骛於焉曾少休想当下榻初清与耳目谋品题得要领亦有翰墨留我来访遗址密竹鸣鈎輈稍令旧观复还与佳客游树影散香篆水光泛茶瓯市声不到耳永日风飕飕所忻簿书隙有此足夷犹平生丘壑愿如痼不可瘳虽知等喧寂终觉静理优更思濯沧浪榕根浮小舟
静江归舟中读书
南风驾小雨羣山净如沐吾归及新凉所历慰心目轧轧柔橹鸣卧见山起伏推枕意悠然还取我书读平生领解处於焉更三复老矣百念疎但欲斯境熟向来五岭游日力半吏牍小心了宦事终觉媿惸独世路自险夷人情费追逐翩翩孤飞翼息?望林麓
张子真杨政光吴德夫追路湘源赋此以别
驱车出严关触热归路长一雨羣物苏吾行亦清凉漓水自南去湘流正洋洋眷言二三友跋马勤送将萧然短长亭每语夜未央张子名家驹千里方腾骧杨郎岭中彦而能歛锋鋩延陵旧所熟气味固难忘向来幕府游三秀丽斋房居然出别语分袂楚粤乡人生会有别勿悲参与商独有赠言意临岐更平章风俗易移人宦途剧羊肠千钧有不守决去飞鸟翔要当勉自持诗书作金汤他年相会处刮目看增光为谢桂父老无泽留一方惟余石间字时与洗苔苍
送端臣桂林先生兼简信叔帅座朱芾
骖鸾碧玉林琢句白琼瑶人间埃尽星罗数分毫程公列仙长磊落粹露□玉历发太和泓君同逍遥刻岩栖乌鸦陟巘透紫霄南风毋赋鵩即是宣室招
次韵南轩先生榕溪阁【阁山谷所名】　　吴　儆
绍圣用事臣党与纷相樛当代几忠良一朝咸黜幽太史坐直笔愈黜名愈休消长关否泰天意匪人谋累臣谁司城独为景物留当时西复南万里不停輈谁知百年定欲起九京游积莽新陈迹寒泉荐氷瓯想当千骑临水木寒萧飕我公今伊傅兹焉少夷犹炎方凋瘵余公来今已瘳榕溪两甘棠千载谁劣优太史後凋松公如巨川舟
粤西诗载卷二

[book_title]粤西诗载卷三
钦定四库全书
粤西诗载卷三
桂林府通判汪森编
五言古
八桂堂　　　　　　　　　　　孙　觌
橘中隐商顔桑下?羽葆古人日已远遗迹今未扫英英八桂林屹立表衆草名随五柳传夀待三松倒南堂驻金节仗劒收蛮獠駪駪立万马猎猎卷千纛元戎领客来小摘羞涧藻醉缬乱繁花移来插晴昊
七星岩
十载污修门簪槖侍帝垣五云深莫窥衆星拱以繁一坐犊背书身落海上村山川发余想钟鼓眩昔闻星图焕斗极两两错地文今日复何日乘槎造天阍日月起可挟参井立能扪谁当揭其柄为我酌瀛尊
栖霞洞
飞仙巢三山弱水环四溟谁知黄茅岭自有白玉京独曳一枝筇枝空上青冥蟾飞堕八桂石陨化七星幽幽炬火然异状不可名垂天紫云盖插地翠羽屏已无俗士驾尚有迁客经敢言居夷陋妙絶冠平生
来风亭
万树张火伞千嶂卧烛龙彤云竟天起光坠九日红投老落蛮峤暍死愁吴侬风流贵公子一笑林下逢苍崕拆天罅中有万里风习习驾两腋飘飘落琼宫草木啸竽籁涧谷酣笙镛披我快哉襟谁能辨雌雄
龙隐岩
跳波触石喧古木抱崖拥老蛟厌泥蟠一笑作潭洞孤峰起崷崪哀壑浩呼汹腥风噤哇淫冻雨落毛氄凛凛白昼寒瘴发立尽耸旱气曛日黄缩爪但隂拱悠然四大海歛此一毛孔安得化为霖蕙叶有光宠
曾公岩
羣峰依天立万马屹不动风欹紫玉珂雨暗青丝鞚相君千里目渺渺孤鸿送披云觑天巧凿翠出岩洞中空贯长虹侧立剖大瓮宛宛卧石梁欲起时地控玉棺已上天甘棠有遗诵独余涧底泉时与幽人共
西山超然亭
龎区翳榛莽地瘴藏百怪西山何轩轩拔脚风尘外中萦一线蟠侧立两壁对旁连九疑高远控三湘大孤亭坐林杪俯见飞鸟背号弓泣二女御魅窜四罪谁云窘囚拘故自脱天械飘飘思凌云万里风雨会
礲岩寺
千松夹道直一水抱村流清絶小丛林绕舍竹修修老僧惯见客坏衲雪满头野果拆奇苞畦蔬剪新柔漂零五管去邂逅一笑留诗成写君壁记此梦中游
虞氏隐居雷守虞沇避地桂林结茅江上万山环立二水交流游客过其下皆有忘归兴卜邻之意一首
山色洗眼青遥见紫翠重江光照肌白靧作永雪容问谁三间茅散我九节筇江声过席上山影落杯中主人乐忘归卧听鼓角雄点检屐齿痕斓斑尚苔封寂寂春萝月萧萧秋桂风何日赋归来庭柯抚孤松
饮修仁茶
烟云吐长崖风雨暗古县竹舆頳两肩弛担息微倦茗饮初一尝老父有芹献幽姿絶媚妩着齿得瞑眩昏昏嗜睡翁唤起风洒面亦有不平心尽从毛孔散
题象守坐啸堂
治国如烹鲜驭民如牧羊薰狐庐自焚投鼠器必伤曹侯百世师狱市寄全齐天下本无事庸人勿扰之危机蹈潜弩恶吏冠虓虎飞走岂不高揺足堕网罟使君古太丘妙割无全牛班春千骑晓长啸万壑秋棠隂日转午风檐翠蛟舞问道舍盖公诵诗选何武渭水占熊罴万里笞羌夷试磨南山石更草中兴碑
别象州陈守容德
三年客殊方荣悴不堪说迢迢家万里奄奄命一发使君古丈夫兴衰在缧絏平生风马牛旧职比鹣蟨欣然一笑粲破此百忧结皇恩下天扉泪泣孤臣血行厨洗玉盘载酒助欢悦庖珍问五鲭饼字炊十裂徙突今未黔班草尺一诀何须更秉烛端是梦中别
发桂林刘帅立道同诸司出饯於甘棠渡口二首
行尽海北天笑指湘南路使君载酒醪拥节东城驻前驱千纛直纵猎万人呼尘流翳白日十里映黄雾何人檝迎我一苇横江渡渺渺倦鸦翻相随归薄暮
汹汹号万窍风吹海浑冥冥蔽一天瘴云埋日昏南荒底日所黄苇三家村谁云花解笑但有鸟能言谬恩解南冠归路首北辕酒行可以起稚子候柴门
清湘县郊外杂花盛开有怀石湖　范成大
午行清湘县妍煖春事嘉柴荆闹桃李冥冥一川花故园岂少此愈此百倍加我寜不念归顾作失木鸦百年北窗凉安用天一涯君恩重乔岳敢计征路賖乡心与官身凿枘方聱牙橘柚走珍贡何如系匏瓜明当复露奏天日临幽遐傥许清江使曳尾还污邪
全守支耀卿饮饯七里倅杨仲宣复携具至深溪酌别且乞余书走笔作此兼寄耀卿
店舍烟火寒尘沙亭堠远嫣红糁芸緑春事亦已晚年芳去踆踆江水来衮衮故人潇湘逢留落一笑莞已张七里饮更出深溪饯草间艶红粉竹里趣厨传故意如许长由来共乡县愧我不能觞负此离歌啭别愁满天末不醉何由遣却忆支使君风前白波卷
次韵陈仲思经属西峰观雪
仙人漓江游剪水冯夷宫宾友来邹枚寒辔揺冬珑起望天南陲玉沙满长风越人来省识把酒酹层空从来峤南北人谓将无同那知梁园霰飞入瑞露中幕府有清士寻僧上西峰六花信姢巧未及五字工我亦涤冰砚课虚贵新功莫嗤两臞儒毫端尚清丰
六月十五日夜泛西湖风月温丽
暮檥金龟潭追随今夕凉波纹挟月影揺荡舞船窗夜久西山高松桂黯以苍长烟界岩腹浮空余劒鋩棹夫三弄笛跳鱼翻素光我亦醉梦惊解缨濯沧浪多情芙蕖风嫋嫋吹鬓霜会心有奇赏天涯此何方清润不生尘空明满坐香过清难久留俛仰堕渺茫
兴安乳洞有上中下三岩妙絶南州率同僚饯别者二十一人游之
山水敦夙好烟霞痼奇怀向闻乳洞胜出岭更徘徊雪林缟万李东风知我来华裾绣高原故人纷後陪繋马玉溪桥嵌根豁崔嵬荡荡碧瑶宫冰泉漱墙隈芝田溉石液深畦龙所开匄我一掬悭頮此炎州埃仍呼轮袍舞醉倒瑞露杯但恐惊山灵腰鼓轰春雷薪翁杂饷妇圜视欢以咍兹岩何时凿閲世几刼灰始有此客狂後会真悠哉南游冠平生已去首犹回岁月可无纪三洞俱磨摧会有好事者摩挲读苍苔
铧觜【在兴安县五里所秦史禄所作也迎海阳水垒石为坛前鋭如铧冲水分南北下为湘漓二江功用奇伟余交代李德远尝修之】
导江自海阳至县廼弥迤狂澜既奔倾中流遇铧觜分为两道开南漓北湘水至今舟楫利楚粤径万里人谋敓天造史禄所经始无谓秦无人虎鼠用否耳紫藤纒老苍白石溜清泚是间可作社牲酒百世祀修废者谁欤配以临川李
初发桂林有出岭之喜但病余便觉登顿至灵川疲甚自叹羸躯乃无一可偶融州有使来书此寄之
桂林独宜人无瘴古所传北客守炎官恃此以泰然堂高惬宴坐讼简容佳眠不计身落南璿柄三囘天今朝遂出岭欢呼繋行纒罝兔脱丰草池鱼跃清渊那知多病身久静翻怀安长风荡篮轝帘箔飘以翾灵泉路竭蹶仆夫告頳肩我亦头岑岑中若磨蚁旋走投破驿宿强饭不下咽兹事未渠央万里蜀道难十年故倦游况乃成华颠蚕老当作茧不茧夫何言
陈仲思陈席珍李静翁周直夫郑梦授追路过大通相送至罗江分袂留诗为别
相送不见别更行一程路情知不可留犹胜轻别去二陈拱连璧仙李瑚琏具周子隽拔俗郑子秀风度嗟我与五君曩如栖鸟聚偶投一林宿漂揺共风雨明发各飞散後会渺何处栖鸟固无情我辈岂漫与班荆一炊顷听此昆弟语把酒不能觞有泪若儿女修程各着鞭慷慨中夜舞功名在公等癯儒老农圃
初入湖湘怀南州诸官
今朝入湖南甘土绦以紫厥壤既殊异风气当称此回思始安城旧籍赘楚尾实惟荆州隶零陵之南鄙时雪度严关物色号清美傥以土宜观尚非清湘比何况引而南焦茅数千里向我作牧时客过不停轨憧憧走官下既至辄咎悔书来无别语但说瘴乡鬼我今幸北辕又念衆君子怀哉千金躯博此五斗米作诗讽方来南游可以已车轮倘无角吾诗亦金柅
玉华洞　　　　　　　　　　　戴复古
忆昨游桂林岩洞甲天下奇奇怪怪生妙不可模写玉华东西岩具体而微者神功巧穿凿石壁生孔罅玲珑透风月宜冬复宜夏中有补陀仙坐断此潇洒空山茅苇区无地可税驾举目忽此逢心骇见希咤题诗愧不能行人亦无暇
送来宾宰
君作来宾宰听我说来宾蛮俗无王化当为行化人有民无租赋租赋出商旅逐利遭重徵商旅亦良苦能放一分寛可减十分怨不爱资囊槖但爱了支遣民穷赖抚摩官贫俸不多但得百姓安俸薄其奈何勿谓朝廷远官职易迁转律已贵廉勤御事要明断自县辟为州指日为太守须知早归来瘴乡不可久
留守参政大资范公余同年进士往岁帅桂林题刻最多四方传之暇日尝与同寮徧观因即公所名壶天观题数语
宣政喜边功隆兑筑州县程公自名岩刻石记所建得既不偿费中兴弃不缮诞谩磨崖辞当日妄夸衒英英石湖仙改作壶天观壁间三大字庄重如峩弁诗文鸾鹤音笔势龙蛇变登高瞰洞户漓水澄如练胜概耸灵台遐观起三叹玲珑二十四妙墨镌题徧我来为拂尘端若侍顔面邦人颂遗爱夀骨癯且健今坐玉麟堂安得使之见
发湘源驿寄府公　　　　　　　刘克庄
走本山中人感激趋燕台谬辱弓旌招愧乏谋议陪先生如春风盎然嘘陈荄晓入开玉帐夕话扃铃斋下榻惊一府撰杖穷千崖岂曰君畜汲实惟子视回岁晚谋北辕凄其难为怀欲言先菀结既决犹徘徊是日戒行李送者皆邹枚兵厨遣珍饷祖席罗宝钗下令许卜夜寜畏街鼓催诘旦枉茸纛山亭陈金罍都人如堵墙谓我何荣哉未闻从事去亲致元戎来缱绻谈至夜霜月照露苔长跪抱马足离绪焉能裁丽谯落天杪怅望空倚桅昔人死知已骨朽名不埋公有管乐姿愚非温石才他时倘後雕安敢忘栽培
上已与二客游水月洞分韵得事字
胜蹟造物悭贫交世情弃昔戒十客来且无一人至惟余暨两君鼎足坐水次欢言天气佳谁谓风土异高吟离骚选序酌逮髫穉涤厓去恶诗扪石认缺字古来几禊饮传者才一二兰亭感慨多未了生死事杜陵更酸辛穷眼眩珠翠旨哉兹日游超然遗尘累逍遥千载後尚有浴沂意岩扉滑如玉岁月可镌识
程公岩
石室外甚狭中广如球塲伟丽若天造轩豁无栋梁严冬既深燠盛夏尤虚凉偶至不忍去杖屦犹方羊人能专此壑何必政事堂先须置禅龛次第营丹房烟霞入几席尘土麾门墙学道纵未得着书亦可藏
辰山
一峰叠三洞乃似弘景楼下洞初俯入鲜室寒飕飕中洞忽跃出有迳通玄幽豁然崖谷判万态谁镌锼或如整冠带或如缀珠旈或如鲲鲸飞或如龙麟游石桥状天台木栈疑蜀州稍憩大士巗遂经羽人丘力穷至上洞身载云气浮未毕山水缘勉为尘世留平生避地心兹焉宜菟裘长斧樵青壁短蓑耘緑畴独恨汲路远溪涧皆背流会当逢异人卓锡成灵湫
曾公岩
广室内嵌空层峯外巍嵬仰视骇悬石俯践愁滑苔古窦风肃肃隂涧泉洄洄飞梁跨其间上可陈樽罍爱凉复畏湿当暑重裘来名岩者谁欤兄固弟子开忆昔建中初国论几一回惜也祖荆施卒为清议排至今出牧地姓字留苍崖踌躇增慨叹日日禽声哀
秋日桂州远华馆呈胡仲威
岭表岂必热庚伏频滂沱薄暮辱招要盆李参瓶荷君侯如长松折节交藤萝奇字识夏鼎古音弹云和今日素商至高斋凉意多夜清羣籁息巳有蛩鸣莎人生不饮酒贤愚同销磨拍手问湘累独醒欲如何谬承青眼顾讵惜苍顔酡客散我亦归耿耿看斜河
伏波岩
悬崖万仞余江流绕其趾仰视不见天森秀拔地起中洞既深豁旁窦皆奇诡惜哉题识多苍玉半鑱毁安得巨灵凿永削崖谷耻缅怀两伏波往事可追纪铜柱戍浪泊楼船下湟水时异非一朝地去亦万里山头博德庙今为文渊矣谓予诗弗信君请订诸史
戴秀岩
兹岩视诸峯厥状尤峥嵘旧为碧藓封新有朱栈横縻腰尚恐坠束炬方可行外狭中乃寛始闇俄忽明仰窥神魄悸俯顾形殻轻遂览丹炉基微闻玉鼓声源深足力尽路黑云气生不辨昼夜分恍疑世代更尝闻学神仙所得由专精岂吾诸名士羡彼一老兵欣然约同志嗣此将寻盟安知无白鹿絶顶来相迎
中秋湘南楼饯张昭州
台使选良牧诏下帝曰俞高牙植华舰饯者来倾郛明月满丽谯寒光映尊壶桂人愿少留昭人望疾驱一室可为政况乃有国都岭民日以耗丁口强半无洋洋紫云诏侯其勒座隅道乡游息处暇日披榛芜鄙拙添投分临风独踟蹰颇念友离索寜论鬼揶揄何由叩铃阁百榼倾兵厨
癸水亭观荷花
执热屏人事偃卧慵巾裳过门二三友失喜跣下床鸣驺出华陌聨辔遵野塘崇轩俯万荷濯濯涵波光都忘瘴海中疑堕玉井傍远无膏粉气近有氷霜凉制叶可以衣采菂可以尝离骚谱灵草品尔列衆芳似曾识三闾安肯肖六郎词人更儇薄比咏犹妃嫱曷不观兹华意色和而庄风吹月露洗岂若冶与倡衆方慕絶艶谁能参微香余诗纵枯淡一扫时世粧
栖霞洞
往闻耆老言兹洞深无际闇中或识路尘外别有世几思絶人事齎粮穷所诣棋终出易迷炬絶入难继孤亭渺云端于焉小休憩凭高眺城阙扰扰如聚蚋尽捐滓秽念遂有飞举势山灵媢清游雨意来极鋭蒙蒙湿莎草浥浥凉松桂瞑色不可留怅望岩扉闭
三月十四日陪帅卿出游
未出尧山云既出云徐开君侯与天通造化力可回驾言访岩扉羣彦森追陪旗钺映川原笳吹喧蒿莱扫石生夷旷扪葛上崔蒐訾洲久芜没草树皆新培范张数君子遗刻苍藓薶方羊不忍去返照明千崖沙禽就栖宿彩鷁犹泝洄眷焉宇宙间此乐何常哉邺都会应刘梁园命邹枚主公富贵人襟抱尤雄瑰当年篇翰存往往邻俳谐英英大都督羔鴈招遗才云烟生妙笔氷雪悬灵台况复今夕霁素魄海上来一碧九万里空洞无纤埃临风惜饮量孤负黄金罍座中尽文豪授简奚徘徊吾诗固拙速聊为石生媒
茘枝岩
异境閟神奇一罅通深阻呀然张蟾吻光怪腹中贮始来尚觌面稍进但聆语回头失尘氛束緼行里所石房容十客石柱径丈许眠獒若将吠坠果疑可咀平生闻化城今见玉楼橹陟高既趫捷循狭或伛偻忽逢路穷处浅浪隔洲渚心知仙圣居欲到无飞羽向非薪烛力往返何异瞽重游倘未卜聊向诗中覩
龙隐洞
先贤评桂山推尔居第一豁然碧瑶户夹以双玉壁中有无底渊墨浪常荡潏谅当剖判初倍费造化力雷嗔斧山开龙怒裂石出至今絶顶上千丈留尾脊寜论儿女子壮夫股为栗我来欲题名腕弱墨不食摩挱狄李碑文字尚简质今人未知贵後代加宝惜洑流上骇舟久游觉萧瑟岩室寛如家回櫂聊愒息【狄武襄公平蛮碑李师中待制宋颂在焉】
琴潭
山形若覆奁潭面如拭镜奇哉几案物千古弃荒夐了无攀跻劳坐惬幽壑性泉源黑难穷崖色碧相映闯深畏龙蛰窥浅见鱼泳可怜风水声空山谁来听我欲买兹丘扫迹逃嚣竞未言葺茆斋先可理渔艇
五月二十七日游诸洞
来南百虑拙所得惟幽寻矧余玉雪友共此丘壑心江亭俯虚旷酉室穷邃深是时薄雨收白霭笼青岑弃筇追野步却扇开风襟炎方岂必好差远鼙鼓音且愿海道清莫问神州沉徘徊惜景短留滞畏老侵昨游感莺哢今至闻蝉吟常恐官事絷佳日仍登临譬如逃学儿汲汲贪寸隂何因释胶扰把臂偕入林
泛西湖
桂湖亦在西岂减颍与杭丹桥抗崇榭渌波浮轻航休沐陪胜饯轩盖何炜煌停桡藕花中一目千红裳讵知白昼永但觉朱夏凉古洞半芜废仙人今在亡踞石散醉发吸涧浇吟肠延緑缭溪步诘曲经禅房野鸟啼密竹高蝉噪疎杨虽无丝管乐谈论谐宫商诸君敏于诗援笔如飞翔顾予乏华藻山鷄追鸾皇颇能读古碑所恨侵夕阳明发复扰扰前游未可忘
慈氏阁
建阁五季时丹碧见层累吾行半区中钜丽莫与比想方营综时伯心极雄侈但思穷耳目寜论竭膏髓一朝陵谷变飞电扫僭垒湘波日夜流不洗争簒耻惟存浮屠居愿力久未毁夕阳吊陈迹危槛聊徙倚遥怜下界热高处凉如水若非逼严钥坐待钟声起
书堂山
子厚文章宗仲涂岂後身不肯作崑体寜来牧湘滨诛茅翠麓颠日与书卷亲剗去五季衰挽囘六籍醇欧尹相继出孤唱由伊人风流喟已远尚喜栋宇新千峰高丛丛一江碧粼粼禽鱼暨草树纤悉几案陈涧泉既可汲山木亦可薪熟读壁间藏痛扫毫端尘勖哉山中友勿厌泉石贫
佛子岩
环郭洞府多所患在卑湿斯岩独虚敞他境未易及穹如层屋构广可百客集开窦送云出扫壑延月入穴居倘堪谋径欲老樵汲絶颠犹玲珑苔磴不计级惜为僧所涴飞栋缘嶪岌佞佛堕痴相明鬼趋陋习遂令登眺者欲往足若絷何当一燎空尽见万仞立
风宅
风于天地间惟桂尤其雄将由岩窍多或是地形穹不知起何处但觉来无穷浮埃晦白昼奇响撃半空一怒动旬浃小亦数日中城堞凛欲压况此半亩宫尝闻古至人御行犹轻鸿刘季晚可怜撃筑悲沛丰我老断恐怕眠身等枯蓬飘掷付大块奚必分西东
赠辰山道人
道人何为者寒暑一破衫发白具老态口讷稀冗谈我陪小队来猿鸟窥层岚道人方掩户燕坐弥陀龛迎客不下山送客不出庵即之疑槁木面目寒巉岩赠钱漠然谢有若投诸潭微言岁计熟收芋已满篮斯人未识字岂必曾遍参所立偶自高可儆佞与贪
林容州别墅
出郭五里强治地十亩寛奇峰面朝挹高阜背屈蟠忽献若神授久闭由天悭兹焉卜寿宫朱垩浮林端使君世虑淡出岭顔如丹静思三窟危孰如一丘安莳松既森秀引泉亦甘寒愿言奉巾屦暇日来盘桓
还珠洞　　　　　　　　　　　吕愿中
朝野乐昇平园林穷胜讨快雨洗尘埃秋山净如扫游鱼聚江湾饥鸟集木杪羣芳郁峥嵘一水翠缭绕云头苍狗变龙蛇乱夭矫岩洞真奇崛造物逞天巧近在堂奥间超然类三岛暂舍簿书忙何时脱纷扰静听黄鹂鸣一声还复悄纚维去咫尺涉步即幽窈新岸暗苍苔乔木蔽萝茑山腹有遗祠隐然见华表笋舆访崇台空旷游遐眺八桂困焦苏叹息心为愀任侯三蜀秀氷壶湛春晓有药驻朱顔可以长不老雄篇顷刻成举座悉称好戛玉副鸣球士夫善传道五岭类观东一览衆山小吕岩何兴废事固有前兆新诗刻翠珉异日可稽考玩珠纪胜游聊复醉清醥
还珠洞　　　　　　　　　　　任　续
山林自空閴游人事幽讨岫幌与云关来蹟可堪扫艮离矗孤峰玉簪倚天杪桂水流漓碧洄伏皆萦绕豁谺岩穴深虬龙双夭矫坤倪露幽秘造化殚奇巧胜概絶尘寰彷佛蓬莱岛悠悠世俗情是非苦胶扰水中蠏何罪徒劳恤心悄人厄困无妄砾石埋深窈风月几年恨山光惨萝茑星郎大岳孙长城隐南表戎旃整且暇高情恣登眺郊垧拥小队一见顔色愀旧观俄顷复洞户天重晓伤心日月过人世几番老山川不相似岁久依然好吕岩标强名往事人能道孟公漫惊坐子夏冠非小桃符録余庆邲胜成濮兆冥数今乃验常幸定谁考哦诗记贞石则有若樽醥
漱玉岩　　　　　　　　　　　胡　寅
山限混华夷夷水不得出涧壑相舂撞竟圬此山骨想其初洞达借势有神物劈开苍石壁黯黮乌龙窟奔流成长溪岩洞寒突兀秉烛千步游怪景才彷佛华鬘结乳顶空翠谁扫拂石田耕未熟石皷音不没灵仙已羽化古庙凛纡郁我来庚伏初弄水解缨绂清甘流渴肺妙听隐琴瑟两腋御泠风回首叹飘忽
虞山　　　　　　　　　　　　方信孺
西风搅桂树落日明枫林游子怀归期予悲渺登临虞山一何高湘水一何深英皇仅枯塜寂寞薰兮琴我欲奏古曲俗耳更哇淫古器不可见聊作相思吟相思长相思相思无古今一歌衆鸟听再歌万籁喑推手君勿歌有酒且孤斟落落此时意寥寥千载心五弦毋容絶四海谁知音
全州观风楼　　　　　　　　　陈　岘
江源发蛮荒来与湘灌遇交流趋城隅清映日东注羣山半楚越驰骤若竞赴谯门百步南楼堞此雄踞观风久标名栋宇初改故极目渺塞岭蔚起矗云雾千里耸翠碧衆水横练素古寺带林薄渔艇依野渡村墟互隐见风烟自朝暮东西亘井络碁分杂营戍偶值丰登年乐此保生聚秋风黄花天良集盛簪屦肴觞固匪?藉此山水具登临方兴深诸君幸少驻
月岩　　　　　　　　　　　　赵师恕
睠此岩壑胜领客共登临危栈临不测巇涂历嶔俯仰极高低上下穷幽深来登空明山千崖正沉沉下瞰青罗江古木郁萧森清风万里来层云荡孤襟有客可共赋有酒可自斟此景岂易得此乐岂易寻吾生今老矣遁迹归穷岑一棹下潇湘此别意难任别後无相忘诗成寄邮音
与乡人宴集弹子嵓中作　　　　徐梦莘
江西乡人同仕广右者十有二【李蹊成叔郭有凭充诚潘修文叔李石韫玉徐梦莘商老王璪季文张坦明仲蔡诜子羽陈公璟师宋魏沐董父王思咏咏之孟浩养直】淳熙重光赤奋若仲秋中澣讲乡会於湘南楼过弹子嵓
吾侪生江南远近且邻乡一官皆为贫餬口走四方遇合良独难动如参与商谁知自有时朋盍聚炎荒外台参计画幕府佐纪纲出宰得壮县司教涖郡庠曹掾胜三语簿领真仇香不止似人喜顿觉吾辈张合坐尊序齿避席敬行觞嵓洞纵登览杖屦陪倘徉棋矢以相娱啸歌情意长举酒起祝规爱我药石良古人尚植立君子道其常平生学忠孝余力从文章临节不可夺当官有何强穷乃见节义老当志弥刚鸿鹄在寥廓骐骥终腾骧愿言各勉旃事业要辉光他日光上道富贵无相忘
癸水亭　　　　　　　　　　　曾宏正
危亭倚嵓隈声名叶地谶时浮桂藕香永絶戈甲祲败柳袅烟丝枯荷立霜枋呼童理吴榜日月数乘兴
白龙嵓
老仙乘白龙飞入白云乡嵓前刻舟痕游子常彷徨清商韵风松疑有笙鹤翔我欲往从之居然尘鞅缰酒阑下山去回首空慨慷
访邹道乡故居　　　　　　　　徐　俯
十一月九日携二竖子邀单秀才步出古观之西北求邹侍郎忠公寓舍于拾青阁故基
履霜颇强健晨兴恣所适两儿休篮舆呼客同蜡屐危桥出隘巷凭高聊物色蒿然但林莽芜废长荆棘井竈那复遗江山依旧碧要知千载下怀贤求所历
雉山　　　　　　　　　　　　章　岘
营丘水墨师不识桂林山半世閲渠画今始陋坚顽岭边千奇峯浓绀梳云鬟肩舆兀醉梦所窥才一班偶投雉岩宿洞穴穷孱顔旁通赤明天南极地所寰更登云外顶下视江湾湾羣仙无我笑畏汝碧玉环我久堕尘网岁晩嗟良难往来等幻化南北俱乡关却怜雪花儿三生此山间愿力不汝无永悟无所还
访僧云归庵　　　　　　　　　陶　崇
闲过选佛塲归云翠如泼入门偶有言啓颊师便喝掩耳煨芋炉但把火深拨呼童酌玉虹注之旃檀鉢嘘灰然微红横铛水煎活茶酣登甲亭双眸为之豁鸟啼空山幽翔来集木末风月一何佳团圞共批抹悠然澹忘归于兹得解脱
宾州
【元】陈　孚
宾州大如斗青林掩苍霭乱石熊豹蹲累累漱江濑野妪碧裠襦聚虚拥野外青篛罗米盐飘飘双绣带日晩投古驿酸风不可奈緑竹乱生枝离披影如盖瘴雨飞为尘鸺鶹声哕哕府僚跪庭前对我各一慨浊酒强为饮旅魂如可酹故园何日还白云绕吴会
和韵游柳山书院　　　　　　　张　鏔
清湘古精庐彷佛傍城郭三江淼潆回羣峰势飞跃湿翠滴松梢淡霭笼日脚石泉走方池野色入疎箔玉堂雾隐仙骢马辔丝络翰墨光照人气象迥非昨祥鸾欲腾空老兔初解缚青山与流水千载知独乐
过清湘呈郡侯诸公　　　　　　李　岩
昨经衡永间田野多荒芜居民窜山谷所至皆虚庐山深闻贼皷警戒忧不虞今朝抵湘城眼明人意纾风烟接村落川原散耕夫青红间花柳山花开画图胡为百里外治乱乃尔殊桓桓翟将军年高雪生须文功与武绩历历皆可书王君人中龙及瓜初此趋石侯复李侯经纶材有余古称治在人此言良不虚我从日边来远使天一隅名藩閲人多公斋晓星疎惜无荐贤书弗得分龙鱼作诗纪佳政庶可闻上都
游柳山书院　　　　　　　　　宋　渤
公余雨方歇策马城北郭柳侯读书处鱼鸟尚欣跃凿池引泉流种树满山脚穹堂峙翠阜风雾栖轩箔湘南富奇峰湘山互经络斯文自元气万古犹如昨相从二三子暂解尘缨缚廓我仁智心饱此山中乐
粤西诗载卷三

[book_title]粤西诗载卷四
钦定四库全书
粤西诗载卷四
桂林府通判汪森编
五言古
送普顔子夀赴广西宪幕
【明】刘　基
离维荆衡南迤走蛮徼民风杂猺蜑地势带蒙诏迢迢商周前风水絶纤窍後王务广土怀柔倚攻剽羁縻非本情疲痾复谁疗大明侔日月幽裔靡不照化育之所加欣荣及蓬藋宪府绳百司选择自廊庙偏方异习俗赋性实同调培养自殊途激扬贵知要凄凉溪上泷鲰鱼困罾钓高风吹霜鹘缥缈集海峤愿言崇令业以继南国召
藤江诸胜　　　　　　　　　　富　礼
峡口涨晴岚秀色渥如赭天寒山鸟啼月白林猿下仙人读书台石磴哀湍泻
断崖如削铁开辟自太古江风西北来班班湿秋雨扁舟晩经过中流欲掀舞
东山夜鸿蒙夜色白如昼明月斗牛间江动金波溜步归松径深清露湿衣袖
泊舟沧海滨天气喜高旷化劒已成龙桃花涌春浪刻舟是何人怀古重惆怅
海日照珠宫隐见蛟龙窟神人或经行风雨助飘忽石台晨可登秋气正萧索
江流岛屿孤亭亭耸高髻螺堆晩雾浓翠滑春云细徘徊顾清影澄江去无际
秋高霜降余滩浅石齿齿渔郎吹笛来野鸭斜飞起山头两石人并坐如笑指
龙州溪亭小集有作　　　　　　林　弼
旅怀感留滞朋情憎郁陶及兹晤语际少慰道路劳危亭入窈窕秋色何萧骚野菊被山迳幽兰满江臯俯视霜露繁仰观天宇高清歌发华席凝眸送轻舠山川悲九辩尘土叹二毛何以不饮酒徒用心忉忉流光亦易失行乐随所遭君看龙江水东流日滔滔
书黄贺州平蛮事後　　　　　　胡　翰
荆楚绵百越襟带极遐裔连山限车辙外薄海无际风气何纷龎羣蠢动相噬古虽郡县置画地出租税负险恒自固犬牙植形势聚若蜂螘来散如鸟鼠逝尧仁不能覆往往思一薙悬兵万里外暴露蒙瘴疠亦有内齐民诖误混狂猘巢穴牢弗破根本先自殪天遗盘瓠种出入民患害圣哲戒不虞穷讨谅非计皇灵冒下土赫赫火俱厉日月所出入有生尽怀徕宾贺崎岖间苞蘖久聨缔遣吏得黄侯为国开信誓王师不血刃缓颊下椎髻列功奏天子玺书远颁赉赐以大银盌副之金帛对岭海数十城安得百其喙我闻范史言此属非难制力弱校弄薄非可羌戎例汉廷慎择守祝良复谁继侯今须尽白侯心甚岂弟分符浙水上应念东人勩蛮猺尚有知东人敢忘惠作诗劝不陨庶以示来世
赠别高进道赴广西宪府　　　　王　褘
举酒且勿饮请君听我歌我歌亦激烈君行莫蹉跎圣主御宸极治道臻泰和文章布海隅玉帛来岩阿人生遘新会鲜不自濯磨痛哭上贾策笑谈决韩科经济一以展功名良亦多维君瑚琏器贵重含光华持以荐清庙孰云或偏颇萧条岁年宴坐使玄发皤终然棠溪精百链非有他宪府新辟掾简书起媕娿及兹复自傲恐尔时已过由来九翮鸟犹值一日罗勿谓行路难且对双眉蛾桂林歛烟瘴炎海恬风波道途虽云远行迈须逶迤为君陈此词比赠珊瑚柯
送【阙】参政之广西　　　　　　　王　偁
五岭限南服舆图亦茫洋昔为椎髻区今变冠与裳荡荡风气开生齿日富强丛山薄大海壮哉封四疆迩来覃圣仁幽昧靡不彰人材上国齿兵赋擅一方惟公寄重牧虎节何辉煌上以纾国怀下以抚凋伤当令寒谷吹捻指回春阳桂山方峩峩桂水亦汤汤谁与传颂声千古流芬芳
全州道中【夹道松栢千株前守章复所植】
全南走百里碧涧缘幽岑跻险屡得胜旷望清烦襟道傍菀菀松谁是甘棠隂闻有章大夫昔年兹抚临政循俗丕变世远泽尚深顾兹千植繁蓊沃犹至今天长日色薄风静云满林我行念徒侣苦被名迹侵畏影且息?避喧聊洗心据床久睨傲思奏伯牙琴知音何寥哉猿鹤空哀吟
宿乌巗滩
扁舟宿层滩滩涨夜来雨飘颻远客情寂历榜人语登途畏虎迹突濑逢鳄怒东山尚沉冥推篷几延伫
苍梧道中
驱车九疑道独鸟东南飞看山不觉远秋云生我衣深谷走羣籁半岑明夕晖中林有兰茝薄暮空芳菲
龙州道中
微生易为役远节恒自持夙兴戒前征万里投南陲迢迢古龙州山猺杂羣夷浮云翳两曜衆壑昏隂霏由兹望明都尚隔天一涯淹留暂停骑促刺心不怡所愧子桑户中林人见稀
河池县险路　　　　　　　　　蓝　智
连峰入河池险路猺人村乔木尽参天白日为之昏上有高石厓下有清水源萧萧篁竹丛落日闻哀猿职当观民风载驱隰与原瘦马嘶不动瘠童行似奔山川秋气高鹰隼宜飞骞俯念远人思仰惭父母恩东郊有茅屋时稼绕衡门揽辔倦行役徘徊思故园
送云南龙佥事致仕回桂林　　　陈　琏
桂林古名郡风俗殊不薄人才接武兴彬彬多卓荦洪武壬申冬我忝持教铎君在诸生中有如鷄羣鹤不惟工词藻素履更端恪一朝试棘闱丹桂喜高擢犹珠方离渊如玉才出璞文采光炜然万目争骇愕春闱不得志鼓箧游太学蜚英六馆中才识愈弘博发轫为府推能声已昭灼及为绣衣使风采动台阁亦常按属郡霜威撼山岳廉名彻宸聪陟官承宠渥初佥浙江宪到处询民瘼绳纠在愆缪激扬别清浊调官至滇南岂惮路绵邈为政务抚绥不专事撃搏远人获安堵终岁乐耕凿往来仕途中邂逅情如昨炊粳共朝餐剪韭共夜酌追思旧游者晨星已落落召近北京来一见而欣跃谓言遂悬车琴书载归槖此别会何时使我怀抱恶乡关行坐望尧山见磅礴家人候锦还日日占喜鹊功名今已遂归去有余乐
怀广西省朱郎中熙　　　　　　袁　凯
洞庭秋色晏苍梧云气深夫君万里去山水迥沉沉竟日凌浩渺连天逃岑崟鼋鼍游近渚猿狖戏遥林荏苒杜若香萧条枫树隂皇朝重兹土远氓方致琛而我将何念岁莫独离心离心一何极日夕迟徽音衡阳雁不到搔首更沉吟
永乐四年闰七月二十三日至太平八月朔偕大理公谒先师庙庙在城北因而赋此
黄　福
聨衔冒秋雨出郭行晨香礼竟尼父庙延登庠序堂白发论经史青衿罗酒浆我虽不嗜饮荷兹来意长文谈有益友仁化推虞唐云山崒嵂翠霜橘累垂黄顾兹岭外俗思我齐东乡归来坐精舍一咏声琅琅
寓凭祥县有怀奉陈吏部
凭祥山县幽环抱多溪岭原草通行阶庭梧?金井鱼出清溪纶兽来旷野穽厅罔事喧嚣门不接驰骋日边使远来海外星双耿青牛邑宰迎白髪县君请共寓倏经旬所话咸骨鲠入夜皆忘眠坐对青灯影黎蛮何不臣虎旅今爰整动如风雨声止如山岳静拟看吊伐师压破凶残境纳欵多渠魁徯苏咸引领不闻士卒劳惟知粮饷省捷书报须臾天顔开俄顷伟哉开拓功絶胜郴与猛伊谁之力欤妙算有所秉
送佥宪陈廷嘉之广西提调学校　杨　荣
圣朝尚文治建学崇师儒四方乐熙皥声教达边隅西广古荒服民夷相杂居皇仁若天地雨露皆涵濡云胡数载间庸才滥师模俊秀失教养学校多榛芜陈君玉堂彦擢仕登要途煌煌五色勅锡命恩宠殊于兹振风化岂惮道里纡英声动蛮徼弦诵溢里闾坐令荒远邦俗比邹鲁区允矣称厥职千载扬芳誉
送徐献可之官桂林　　　　　　金　寔
少年游泮水与君同时登同斋复同舍况复同年生我长仅一月君呼我为兄讲堂集晨皷退轩张夕檠广言务记览高论极崇谹花潭泛舟楫月岛持觞觥君倡我能和我歌君再赓师友每过许时辈颇相倾君时美丰采玉壶贮清氷琴心寄幽怨听者先目成迅风激健翮一飞上青冥畏途触矰缴垂翅向东溟白头伤旧唫桃叶谐新声驱驰十载间踪迹如浮萍霜蹄再历块利器重发硎宾兴陟上舍六馆推华英相知随荐起章绶垂绳绳弦歌宰一同横琴乐时清如何调烦剧老倦艰趋迎自谓劳抚字人言拙科徵左迁桂林幕盛夏当南征迢迢万余里动是三月程汶流沿鲁郊淮山界楚垧彭蠡乘月渡洞庭顺风经萦纡两江合葱蒨九峰横竹深鹧鸪语树暗桄榔青南粤多秀士嶶垣尽名卿幕僚位虽卑文章早知名岂无青眼顾不用忧凌兢今晨过我别呼酒送君行君行且暂留听我语叮咛君家文献裔累世多簪缨羣从俱早世诸少皆孩婴故园渐荒芜先墓多榛荆数世惟君在付托尤非轻行当遣妻孥归来预经营他年若退休庶免劳心情不闻杨少尹独得昌黎称念从弱冠交今逾四十龄秪云鬓长漆讵料俱星星不知今日别何时重合并情亲尽忠告我语君须惩
送萧用道长史之桂林　　　　　唐文凤
长风吹征衣白日照穹颢朝辞金陵城暮向桂林道之子富才华天葩绚文藻选职王府官辅佐拟师保鹤驾日侍随嘉猷事论讨磐石固藩封德化服夷獠人生百年间相知不在早既推学术尊亦慕丰姿好岂期识顔面遽别感怀抱每念眼惟青自嗟首空皓丈夫志磊落养气充浩浩愿言秉忠贞荣名亦为宝
哀平南为司训郭君妻　　　　　陈　政
平南古封邑山水天下奇谁知山水间访故有余悲结发事君子燕婉及兹时君领平南训妾当从所之嘉合谅不偶偕老获奚疑讵意方盛年世途生嶮巇胡蓝哄豺虎咆哮薄城池鸳鸯忽惊散仓皇各东西孩提在中怀呱呱益凄其锋刀转陵胁死生从此辞白璧苟以污虽生亦奚为厉声叱凶暴溅血沾裳衣秋霜让凛凓烈日同光辉哀哉若女英展也烈士规圣朝重化理激薄良在斯纶綍出中禁龙光贲天涯一死安足惜千载芳名垂
燕清八咏　　　　　　　　　　李　棠
余至广西之明年视公署後一小轩颓然将压欲葺之以便燕息之所时寇起岁祲辙环四方无虚日故未暇及越壬申秋寇平且得岁民用乂康余乐甚因命工葺之揭其楣曰燕清公事之余日徜徉其间轩之前植物八品玩之为乐兴之所至初不知物之为我而我之为物也呜呼民未安吾乐此得乎民既安矣而犹戚戚焉亦非子之所安故物各赋一诗以写其乐合为八咏
质性本岩壑何年植轩墀栽培岂人力亦荷乾坤私昔闻出萧艾今已干云霓嗟彼蒲与柳经秋忽先萎顾惟坚贞操青青閲四时愿言托幽契岁晩相因依【右松】穷冬正寒沍初阳渺重囦天意方眹兆兹花独开先凌空蒙皓彩霜月相娟娟孤高出尘俗絶彼妖与妍兴发起中夜徙倚寒阶前屈平如可作请续离骚篇【右梅】种竹我来初森森已成丛怅焉感时序浪迹惭飞蓬所赖天降康丰年及罢农移床坐层隂匝地光玲珑高歌激商灏习习来清风边氓既云乐久客何忧冲【右竹】何人得仙种来自清虚府植我庭阶前繁隂满窗户我适无事时开轩日容与清秋发天香盈盈金粟吐媚学来俊髦平步可掇取昏蒙起瞻思迢遥隔风雨【右桂】幽花近幽人人与花同调人迹本非幽人心颇幽窈花有清静德人有朴直傲清静端可亲朴直良可笑人为花所怜花为人所效终见花与人一心为二妙【右兰】种菊满篱落杖策时一行匪徒事游豫爱此秋气清引觞注醽醁泛泛黄金英取醉亦有适岂必制颓龄有怀时激烈长歌振林垧缅思靖节翁悠然千古情【右菊】弱质怯寒沍托根本炎荒去冬与今春氷雪一月强老干冻欲死枝叶萎且黄爕理谅有在我心正忧惶到今秋已深疏花始芬芳兴衰感物理怛焉成内伤【右素馨】峩峩一拳石賸种尧时韭四时郁茏葱清气逼户牖玩之坐终日翛然絶氛垢世虑澹相忘恍入无何有红尘暗紫陌花气醲如酒少年信为乐我心非所取【右菖蒲】
桂山诗　　　　　　　　　　　韩　雍
桂山何奇哉峰峦起平地星罗数百里像物非一类列柱擎空高围屏障天翠尖分笔格巧棱削劒锋利海螺争献新玉笋并呈瑞重岩垂万象深洞容百骑河变梁犹存关陟门未閟还多怪异状物类无可譬石罅泻寒泉清响更幽致丹青笔虽妙图画良不易想当开辟时清浊各奠位精华妙凝结旁礴隐深粹洪水滔天流壅土日消坠岿然不可动参杂如布置儒先历览多载籍有题识仙都雁荡景角胜须在次始知寰中山奇絶更无二所惜在荒远世人少瞻视我惭本书生承乏当阃寄提兵靖百越黾勉幸成事性爱山水游羁绊弗能遂故兹佳胜境六载始一至骇目惊心神欲去还默记岂徒玩物理亦欲长仁智况逢休明时德化广渐被九州安耕凿四海息烽燧乘闲此游观冠盖总贤使相与片时乐感激知所自走笔题新诗磨崖刻深字非追浯溪颂聊补桂林志
十二月二十有三日发梧州之浔与二三同事小酌书感
遐荒岁云徂行役犹未休晨起戒舟子理櫂泝急流笳皷声初喧舳舻蔽江浮乱石白齿齿激湍清浏浏长风饱蒲帆薄暮方始收嗟我本驽钝辞亲恒远游乌鸟亦有情岂不怀故丘时事方孔棘恩遇亦未酬眷兹弗荒寜奔走不自由所幸二三友同朝旧朋游且与倒一尊解我百责忧重裀坐广堂高爵等列侯丈夫苟有志视此同一沤所贵慎明德建功踵前修举杯望青天思饮月氐头
题行台喜雨堂
提兵靖南蛮三载兵始收吾民尚凋弊所事惟田畴如何耕植时未见雨泽流地坼苗渐槁比屋声啾啾且闻中原地旱亦伤来牟中原流徙多敌国怀深谋一或岁大凶所在生百忧我忝大夫後与国同戚休德凉召时灾恐惧当祷求圣主重民命祀神礼先修诏未临海邦气已潜通幽果然赐甘泽旬日遍九州枯槁咸回苏百谷定有秋酷暑亦浄洗炎荒凉飕飕圣德与天通民亦知所由儿童竞鼓舞父老齐歌讴小堂适苟完懽感惟我尤羣公携酒至且有新诗投扁以喜雨名酌以黄金瓯我愧不能当题诗纪皇猷
成化七年秋八月自梧州出巡至平乐历诸险滩悯舟子劳甚感叹有作手书于郡学示知音者
楼船发苍梧江水何汤汤清湾不时转石滩险非常显伏罗虎兕参错森劒鋩砰轰地出雷沸腾釡扬汤夹岸山壁立涧谷缘其傍深陟力难为无路兼无梁引缆既弗能操桨亦有妨篙师极力进羣叫如发狂道甫逾半千滩数百十长继旬始能达疲惫已莫当雇直仅足食曷有赢余粮所幸得无虞劳损不自伤长江有巨贾连舟竖危樯开帆趂好风破浪飞汪洋无烦役心力倏至千里疆得售重利还里闾夸富强一时或不戒倾摧见灾殃乃知覆载间人事诚渺茫淹速虽靡同夷险未易量因之发警悟省已益不遑尽瘁固所甘幸至非所望循理听自然终始永弗忘
望江亭　　　　　　　　　　　傅　伦
山色拂云青溪光照空碧构亭倚风峒超然意自适惟有江南趣怪石生奇特公暇一披图万物皆默默
望江亭　　　　　　　　　　　杨　铨
亭开半山青俯看一江碧云水相潆涵鱼鸢各自适明眸纵遐观徐步立孤特宇宙春茫茫欲语成默默
南薰亭
春郊积雨霁日夕山气佳揽衣撷芳芷陈词在重华寂寂凤鸟声盈盈桃李花韶音间稀歇空洞临水涯隔叶鸣黄鹂大泽生龙蛇九疑望才絶苍梧云正賖僻壤遇神化六合千载家风气蔼文物雨露深桑麻腐儒谬行役系处真饱瓜苦材竟何济率物身且遐临夏问豺狼焉能化虫沙举目瞻北辰日月行西斜陟亭上高峰贯月随云槎南风一时发聊解吾民嗟
望江亭　　　　　　　　　　　刘　頴
长天莹如蓝大江静涵碧迥若元化初杳然衆心适周览际八荒俯视藐孤特欲语无是公云归山默默
庆远南山　　　　　　　　　　孔　儒
古粤宜山郡孤城豁洞中封疆至荒远物理还雷同水出千蟠涧山罗万叠峰南山尤秀丽佳气常郁葱峻壁迢嶤起幽岩曲径通蛰龙卧石窟野鹤巢云松岩底轩宏处炯然神仙宫吟诗萃墨客携酒来山翁榕烟落砚沼凉吹入荷筒林麓民居衆田畴稼穑丰梵宫起微翠金相凌虚空一望景无尽千回兴不穷我来守斯土御寇时兴戎民忧常切切人事更匆匆二载始一翫寸心方从容剜苔看古刻游览皆名公遗兴尚洒然笔力多豪雄览毕坐石床分明古崆峒酒尽应忘醉诗成愧未工山僧爱佳客脱粟烹早菘归来日云暮玉兔生山东送澧州梁文振守桂林和芗林韵　桑　悦
急溜非浅源密树无疎隂夫君方桥通夐异城府深三湘富游览花木春繁槮诗思满湘水轻鸥共浮沉戎府辍莲幕边城专桂林薄莫喜邂逅分手天横参神游韶音洞兴寄干越岑孰云非吾赏所幸君同心旄倪抚儿辈流寓交朋簪地缩王化近俗移循吏今夷獠岂闻道黄虞亦知钦仁威剪魁逆千里归冲襟风翰日域展斗柄天衢斟何策自回翔洗兵灵建浔
玉融郊外观山林之胜惜不得起子厚与之同游
先生谪居永员外置散职丘山潭渇渠指顾出顔色至柳握郡符守官难作适州治记堪游驾鹤与仙奕西北是融州可望不可即岂知神秀锺於此为窟宅岩壑何玲珑满眼皆仙迹潇洒真洞天似与尘世隔先生若贲临景物倍光泽向时所奇处爽然皆自失我官虽远调兹境喜亲历野老杂狑猺欢迓俨姻戚携酒更劝酬醉卧松下石所得良已多敢忘乾坤德
行县出入贼巢感怀
投荒几万里叹羡太寥廓龙城真小垤半刺等飘泊垒延隘峒险慓猘猺獞恶偏驾高逾头利镞淬毒药深箐工埋藏起搪专剽掠我恒巡边鄙谁道胜沙漠过处屡潼关登时几劒阁回回起惊疑在在饶螫蠚寻常水若石尽是沟与壑浅寨足污濊空城殊落寞腰惯负湛卢手亦便繁弱昏眠目睹刃静坐耳闻柝隂寒晴闪焕宇宙如病疟尖峰堆艾炷炙地野火灼苦奈气候异因兹瘴疠虐天花蔑根蒂海萍无住着世弃人何尤百感付一噱忆昔少年日六经供咀嚼春和亲混混秋肃迩噩噩体用妙难言尽是经济略至味稍染指斗柄易斟酌云胡居夷志千载独付托小试乏近效俯仰多愧怍承前寻坠绪启後敢妄作今古出孤注艹艹轻一博五湖望归来三径待营度试执混沌靶自啓造化钥探宋衍渊源补汉平穿凿星躔任罗胸月窟且着脚欲驾瑶池骥稳跨扬州鹤钧天觌重华稷契相唯诺银汉濯琅玕薇垣植兰药咳唾堕虚空万象俱洗瀹尘网可牢笼天宫纵落魄那知老将至自量学不落谁能亮初心许国忍独乐
送户部吴廷宪主事赴广西提学　程敏政
泛泛濯锦江产材多好文就中吴季子壮岁迥不羣久簉司徒班荐书新上闻朝廷重兴学简命恩礼勤乘骢过梅岭持节开江氛念子掌邦教此职固所欣都门时雨晴岐路东西分峤外岂无士成之在陶薰时名愧葩藻实学须典坟典坟首羣行古圣非徒云行行志方健寜肯上负君三岁谅有期迟子来策勲
永乐初给事姚伯善采木广右被瘴客死殡及六十年至其孙榛鹤始克归葬先兆作诗记之
沈　周
惟昔永乐初皇帝治明堂取材苍梧野在楩楠豫章督以给事臣若曰伯善行【叶】公素侃察闻百辟得激扬譬如公输子材悉良不良此行固天简公亦喜自当握节指八桂伐鼓官舲扬惟木弥万山计材不计章昂霄及耸壑乃适于栋梁此处瘴疠地气候日不尝公病即不治骨肉悬江东【叶】无人事绥复其魂怅彷徨枯藤束木函一殡六十霜嗟嗟榛鹤辈祖死而後生【叶】但知彼有殡不知在何方坐辄向西南行亦西南望【叶】虽剧返葬心日月何忙忙无财亦无时犹盲者无相【叶】天实使汤公官广得其详书报在全州湘山寺之旁如因曼父母始知墓在防二子读书毕哭踊如初丧榛行不择日即日裹餱粮鹤云兄当住小弟力颇强此榇所不返不复再见兄【叶】出门当严冬雨雪满大荒九溪多鼍鳄鼔涛播舟航五岭饶虎豹磨牙引饥吭鹤行无恐怖孝至胆气刚达彼全州境入寺悲荒凉宛然三门侧有垤记其藏拜之号三遶闻者痛肝肠发函升輀车奉还万里乡白骨犹再肉乐归所自生【叶】蔼蔼桑梓里郁郁楸梧冈得从先人兆如齐返周葬【叶】况与元配合孤雌成鸳鸯呜呼二子者生死有耿光呜呼二子者古义行于今【叶】呜呼二子者颓俗亦可兴【叶】虞山若增高琴川若增长
自龙州至凭祥道中　　　　　　湛若水
癸酉王正月望舒忽已圆登望凭祥陆暂辞龙州船杭苇始断港前旌出回峦隐见万山中初翳疑无门转忽或有通上与青空连洒落观羣山芙蓉秀晴烟烟与山俱淡心与境相关倏然若有得殊土元同天
古邕州忽见故人龚谦之赠之归潮阳
人生如浮云散在天一涯天涯又飘泊浩荡成离披风吹一朝合聚会岂有期闲云不出山游鱼不越溪行矣归毋迟春山多紫芝
予与潘黄门使安南还憩龙州同州守赵良弼游仙岩即席赋此时正德癸酉二月十日
峥嵘矻野次石壁开岩扉山木虽未暝白云暮来归小憩登陟余超然生远思凉颷起新霁高歌送微晖风云一飘散浩荡本无期
送周大参之任广西方伯　　　　林　瑭
入滇未踰年辄复别滇去丈夫怀四方所适皆真遇雄藩虽巍巍猺黎病杂处重华帝有虞昌期适当午五载一巡狩谅亦匪虚语至今化犹醇冠裳争快覩民囿风气中蚩蠢廼其所向微斡旋力千载应聋瞽桓桓大方伯旬宣翊天子世运有推移斯民无今古藩翰良所遭箕椎谩夸诩欲别不忍释君行激予素逝者苍梧津滔滔日东注囘薄万古情拂劒沧溟曙
送姚英之提学广西　　　　　　鲁　铎
天王亶神圣化理登虞唐岳牧寄率土夔臯列岩廊吾斯仰先进风流耿难忘典则幸兹在时哉振其纲君侯古容观矫矫今麟凰斯文秉鑪冶皷铸西南方会令百越地化为五父乡时举足黎献天休迓无疆
送胡汝重广西散赏李贻教限韵
行赏下南服挥指三万舸远别何足云离亭笑方瑳君才文武兼所投无不可南师亦有言何以衣食我惠赏容未沾乃复望骁果垂槖向使君扬眉趋道左时雨均皇仁沛然非琐琐行须使三陲皆令静烽火
迁江县次韵九龙
山乡足烟云隂晴殊叵测行人畏王程欲止不可得朝来到迁江何异入空壁公署閴无人轩楹共岑寂徙倚天畔山亭亭日向昃县吏谒上官开诚恣遐适狐鼠方跳梁顾不念疆域客怀镇忧时遥夜屡兢惕同袍有佳篇珠玉真在侧倚和复长歌终然愧疎僻
桂门行　　　　　　　　　　　易宗周
南行度桂门山路多巉岏况复带修岭四顾皆云烟树木嘉以繁石磴莓苔鲜山鸟夹路啼野雉飞过前谿谷少人家仆夫难息肩驱车发长叹将行复留连翻思太行险更忆蜀道难河内有人去巴川有人还桂门虽云远较此未为艰惜苦多风雨阳光不照山阳光照有时吾且开大顔
泊府门驿怀姚仲和却寄　　　　徐　棻
晩出苍梧城寒月照江水堪比使君清盈盈三角嘴所欢隔城头孤篷空徙倚?题夜几何转瞬江之汜平明旭日开四望疎烟起迟君古驿边沽酒凌燕市
那演村　　　　　　　　　　　陈　瑷
四境无人烟有者在岩谷忽见相惊顾来前还欲缩匍匐不敢起吚哑诉且哭连年兵乱间五囘遭杀逐有妻今属谁有子还处独逃形竟无所得此稍温燠何时天日开英华发槁木掩涙不能答惭我司民牧
经天门关关在郁林州境旧名鬼门关庚辰四月
二十三日　　　　　　　　　　周　用
驱马欲何适迢迢度天门百鬼已窜死万灵皆骏奔先王昔赐履後天宜退坤强顔作险语清露濯炎暄
初至全州　　　　　　　　　　顾　璘
跋涉既累月始闻及清湘长风卷舟幕忽见湘山苍黄发数老叟迎予具壶浆面色颇黧瘦草际各跄跄拜起问生理辄言困兵荒云望使君至冀免沟壑殃我闻老叟言垂涕意彷徨比岁牧梁宋兵戈剧流亡逮此越万里民瘼乃同方忆昔始观国徒行不齎粮皇舆非改辙惠泽恒汪洋闵兹丰俭故所罪吏非良噬肤遂及髓割肉救疮疡天高不能愬仰失日月光矧予既朽癈岂有仁风扬登途入城府恻恻心自伤
濬柳山泉
清湘有寒泉乃在北山头灵窍本神凿化原乘气浮昨日泉水涸今晨泉水流借问通塞故云属无人谋所以大易旨蒙者贵敏求愿言鉴兹泉夙夜勤厥修
吊宋刺史柳仲涂书院废址
昔贤政多暇学道恒山居遗构俨像设流风激乡闾时代屡迁易胜观鞠为墟居人伐嘉树野火灰堂庐有作不肯述益叹今人疎始闻慕芳躅既来乃重歔指顾亭台迹叹息经营初林涧有余愤曲水但空渠誓将理荒秽心达力不如勖哉同官客勿俾初愿虚
闻灌人云有柳子厚遗迹因策马往寻历大源塘入仙源洞不得其处而返
柳侯昔放逐颇好山水事观其着文词动以喻来世逮今岁月改陵谷莽迁异我行徂灌川闻有招隐地怀贤慰遐想吊古积幽思尘馆休吏衙秋原散游骑度岭疲登顿涉溪苦沾渍空潭激哀流古木堕余翠穷捜尽阳景屡剔断碑字岂无会心观往往悖图志兴尽且须返聊以展幽致
至灌阳平赋作
我闻黄虞民罔识官师名老翁被素髪壤歌如孩婴季世广法令民心始忡□马牛急租税鸡犬纷鬭争兹邑苦穷僻曾巘纾荒城谓云华胥国颇遂桃源畊咨诹逮幽隐转痛闾阎情山深吏治猛里胥日纵横执热不以濯煎膏难及明府帖增新役赋籍何由平水枯网罟乱孰使鱼不惊投笔坐长叹泪下沾緌缨
柳山石壁凹深泾川公每至坐卧其中余遂表为司马岩并纪一首
北山多幽踪灵怪具兹石窈曲壶峰房巉岩老蛟脊寒泉界遥青烟萝缀疎碧云构俨成居神仙合来宅司马真天人辅世应帝谪税驾归故乡徜徉此投迹草树徵文章烟霞卫巾舄俯仰皆有余动静随所适我愿标嘉名大刻示无易盛美垂千秋留光照山泽
游通真岩与数子商作思柳亭
荡舟缘西溪风物始虚爽忽得通真岩衆喜得奇赏石壁倒千仞洪涛漱中广通天贯灵窍云气恣来往玉髓堕隂滴莲花抱烟长居然神仙窟所媿繋尘鞅缅怀柳愚溪千载寄幽想其人虽已殁精华尚星朗愿言作新亭延此烟月党今古两悠悠江波日东响
柳山诸诗
静观亭
独游秋山静偃蹇羣松苍田家谷新熟平郊散牛羊野草揺衆色寒花净孤芳悠然忽终日尘鞅聊相忘
咏归亭
爱此羣石秀披襟就清风羽觞泛回涧不觉匏樽空醉歌幽兰曲行穿疎竹丛浴沂有遗叟俯仰将无同
杏坛
渔父讥仲尼孤凤遂辞楚谁留坛树枝揺花映江渚明明虞夏谟白首困行旅临河歌猗兰千载复谁语
熙熙亭
亭下涧水清亭上高云浮鱼鸟各有托遂此岩居幽虑澹已忘遣境空复何求相期碧草色共对苍山秋
甲峰亭
遥望城北郭嶐葱两三峰宛如碧海上秀出青芙蓉披雾凌絶顶飘颻御虬龙自非神仙人可望不可从
寸月亭
青山何稠叠中有澄江湾恍疑一片月挂向林树间秋云歛新霁弄影时忘还安得谢玄晖高咏相解顔
俟贤亭
古人不可作高亭复谁俟赭衣供井税寂寞循良事白日照闾阎凭高堕清泪春风杂花底何因见驯雉
登春台
高台倚青嶂下顾城郭间茅居散花竹雨余春意闲相将理农务朝畊暮来还寄言长民者勿使惠爱悭
极高明亭
倚杖絶壁上烈风从空来苍梧亘千里万壑秋隂哀思将谒虞舜上历金银台浮云暗南极为我须臾开
仰高亭
缘云陟盘磴俯见飞鸟脊侧身最高峰去天不盈尺星陈上皇宫风举神仙舄长啸落遗音沉沉洞庭碧
题龙岩额有赋
苍崖积铁古中空若天开轩豁容万夫窈曲千丈回不知寒泉水潺湲自何来向非神龙力山鬼空虺隤石田莽重叠上有仙人台淋漓湿元气玉黍长蓓蕾青春始来游桃花映樽罍主人邀痛饮酣歌日西颓独挥菁茅帚书破岩上苔巨灵拍掌笑大刼俱扬灰吾意在山水短长安计哉
夜游韶音洞同徐萧二君
重华昔南狩乘云苍梧岑玄德被千载山川渺崇深伊谁慕遗迹号此空江浔坤灵啓虚窦孤嶂丛篁森南风从中来锵然协韶音上有孤凤皇扬采仪青林游览值初夜盘桓剧幽寻二子兴不浅高歌五弦唫榜舟涉水府秉烛跻嶔崟依微历石迳寒露清人襟照壁颂古文虫书黯销沉感之叹陵谷浊酒聊共斟赋诗亦何谓祗以昭遐心
赠陈子文之广西二首　　　　　邹守益
官聨幸清暇两共梅花语悠然翫真白肝胆各自许多病方蜗伏高才已鸿翥往携舜江波洒作舜山雨舜江正浩荡舜山亦巃嵸疆域虽云异民德将无同天子建中和万里熙春风引领昭仁化岁晏勒鼎钟
赠龙道亨之平乐四首
衡雪钟阜梅带月横山菊相知已惜晩相别亦何速平生轻离筵及兹更局促悠悠云阳云归心行相逐敬义昭前楹在子已闻命毫厘察臧否天壤分殃庆请看槛前花谁是岁寒劲相期朱陵峰层云发清磬道乡亢吾宗忠简昌吾乡昔年乘玉麟游戏昭阳冈神交自千古形滞各一方迟子琼芳荐示我瑶华章坐啸筹边楼长吟天绘阁华夷皆赤子未用勤远略圣王师放勲鱼鼈且咸若赠子长江水万里腾寥廓粤西诗载卷四

[book_title]粤西诗载卷五
<集部,总集类,粤西诗载>
钦定四库全书
粤西诗载卷五
桂林府通判汪森编
五言古
考胡致堂先生流寓吾全岁月景仰不已遂形于
诗　　　　　　　　　　　　蒋　冕
先贤经历处草木有辉光伟然千载士况为吾致堂任重且道远抑隂更扶阳危言数十上惓惓为三纲忠直不少徇远谪甘炎荒中年奉父命省家来清湘尝游漱玉洞一饮累数觞酒半逸兴多挥毫扫琳琅至今木天上遗书尚秘藏手抄还口诵焄蒿见羮墙翘首仰名德寤寐耿不忘何当奉公神俎豆临郡庠
洮水名县最先
零陵置郡初洮阳已为县自汉至隋唐湘源名始见湘本大於洮源深流亦远洮非用武地名岂得先显物固贵有遭钜细无深辨
梧州吕仙亭次韵酬薛佥宪子纯　潘希曾
郁郁苍梧山高高吕仙台山川故无恙仙人去不回空余千岁松根深茯苓埋当时鹤不见白云昼成堆故人拉我游一笑万里来兹晨属岁暮瞻望徒徘徊宇宙难可穷人生亦劳哉谢君斗酒意临风渺予怀
夜泊藤县次韵酬湛内翰
泛舟苍梧来又泊藤江口去国万余里遥夜瞻北斗冉冉岁月逝厥柄忽临丑银河注清浅经纬烂星宿低头閴无人图书陈左右残灯耿明灭炉烟细当牖正尔不能寐忧来欲皓首迢迢江湖心匪为行役久望眼不可极云山互纒纠中道欲何依赖兹同心友珠玉时见投缪戾亦予咎驽马逐骅骝竭力常恐後
浔州东津驿书感
沿回左江湄至止东津驿游子怀往事恻怆泪沾臆昔在景泰中蛮獠祸孔棘我祖宪府英提兵此驻节疆场赖敉寜蛇豨就俘馘王事诚辛勤营星陨中夕去今六十载相传犹仰德嗟予小弱孙寡昧何所识王命使南交幸兹吊遗迹天涯岁云暮寒风吹独立
出镇南关【关外即安南境】
崔嵬分茅岭镇南扼雄关持节始入交山路何郁盘乔林映前旌鸣驺历层峦纶命自天下恩光回日南道路尽膜拜冠带争骏奔语言虽假译文物亦可观藐兹溟海壖声教古所渐
龙州仙嵓次湛内翰韵
烟霞霭平野孤岩敞幽扉仙人此脱屣千载鹤不归而我万里来矫首空遐思东风散微雨古木泛斜晖宾主聊尽欢一尊本无期
寄严维中　　　　　　　　　　杨　慎
美人在桂林贻我金琅玕高情与逸思遥下青云端相去万余里黄鹄飞犹难湘滩何悠悠衡麓峭增盘撃汰浥清泚振衣凌漓岏奇观洞前古嘉藻留英翰壮游轻路永远别惊年单梦泽流澌解铃峰零露溥遵途返星驾会阙峨云冠伊予婴夙疾块然慕朋欢愧彼桑蓬志甘此藜藿安怀书重端绮佩言芬如兰始愿爱青华终期同岁寒酬德遂有述展歌情未殚
劝古田诸生归学诗　　　　　　唐　胄
依依古田县丛莽万山麓金甲初洗腥疮痍嗟未复菜圃学久鞠省寄空廪禄辔驭劳直指骄顽聊蜷局适有良师来统归振新铎怀居久便利驱之鱼上竹念险业寜弃有怀痛欲哭感予甚不忍禁法难回曲治理政教并神圣贻猷画趋避情可任尹尉辜何独劳戒助骑卫穷乏假馆谷且勉为一行气壮心自豁劒仗氛妖开文光魍魉缩趋丈趂经横归告时休沐嗟唐吉安丞欢笑入夷落清歌与龠吹夷俗为变革化予夷未几遣子再入学蓝衫舞春风酋父侧笑跃今去大弦歌刁斗声应伏遶垣摆岭平取径都狼速笑歌长去来忠信无蛮貊忧戚天汝成居夷孔亦欲
粤右督饷言怀　　　　　　　　汪必东
永日劳不息中夜郁以思三旬摄吏篆六月逢王师议礼甫罢讼谈兵复奕棊折冲让才彦飞挽敢复辞所嗟钱谷理口舌难空施况引诸州籴遥供万竈炊较量悉升斗负荷穷耄倪火轮正骄亢羽檄仍纷驰经营一失理缓急将何裨号令苟不信焉能措鞭箠但知忧国急未暇轸农时反心良戚戚欲语复期期安得凯歌速燕喜续周诗
雨中不获游湘山同陈宋卿集湘臯书屋作
黄　佐
湘山韫奇秀浩然歌远游曦发思春阳衆芳爱层丘星车夙言驾六辔一何柔密云翳扶木蜚雨洒道周亮无精神格皇穹浩悠悠弭节升公堂绮筵罗玉羞晤言获饱德良友副所求弹冠谢荐达缓带成淹留黄鹄拚拚飞所览在九州而我方永怀山川空阻修自非采兰杜何由结绸缪愿回烛龙照庶以写我忧
柳州别王祯甫　　　　　　　　张　岳
柳州越之西山川阻且修子来首冬节日月几回周旅馆夜共榻清言郁绸缪抚世嗟多岐语道无全牛历历见肝膈写我百端忧归途念有期为子戒行舟岂不惜离别壮志浩难留惊湍束重峡春鸟鸣鈎輈子行应万里中道莫夷犹人生会聚散竚望心悠悠努力平生业岁晩冀全收
灵岩　　　　　　　　　　　　杜　琼
广右百粤地胜概惟西融千峰连万岭一一摩苍穹闻有真仙嵓境界如崆峒周围五六里其中嵌而空中高二十丈天造由洪蒙仰视俨云汉石色罗青红源溜从中来激响何玲珑清甘更冷冽一饮苏疲癃嵓前列奇观特立仙人峰高高凡几仞冠服如真容相传有所自化身鲤犹龙亘古不改色直与天地终所以张孝祥品第名益崇後来磨崖石刻字劳镌工邑令有贤佐裔出濂溪翁抚绥多惠政政暇寻幽踪览此发惊叹采入图经中锓梓布遐迩寄我来江东惜哉万里遥此境诚难通作诗刻嵓下我欲凌飞鸿
乙未元日寓郁林　　　　　　　潘　恩
翩翩客游子远道值嘉辰履端欣物泰区?旷同春黄道啓阊阖青阳历大钧北山独于役炎荒非我邻岂伊风俗异况复岁时新百龄悲过隙四十惭无闻椒酒忽在御俯仰益伤神
过冯当世祠诗【并序】
宋三元冯当世先生产于宜之龙水天门拜相山祖墓在焉幼流寓入藤有读书故址後贯籍武昌发解庆历间与羣士计偕礼部赋无逸为元龟廷试赋盖轸象天地皆第一历知枢密院载我明一统志中好事者高其名行转相传致私以为邦邑重遂紊其世焉或曰藤人或曰江夏人或曰鄂人广西通志因藤志误书曰藤人矣庆远杨子梁之辨特详余行部感而赋诗俾刻诸祠壁以识时嘉靖甲午闰二月望日也
三元瑚琏士頴异况无伦探奇抱荆璞声律薄苍旻锺灵自龙水混迹入镡津弱冠游武昌奏赋历承明抡文迈时彦躧步振枫宸数龄秉枢要树立亦璘璘长才奄物化荣名代所珍谁谓千年下闾里乱其真世儒一夕死诘旦委蒿尘缅怀旷今昔寤寐揖风神公亦何常居东西南北人
藤县途中夜行
遥遥遡藤水波驶舟行迟平旦苍梧道日夕赤水湄滩声远不絶修途郁以纡林端歛暝色川上暮猿啼千峰树如草寒月奏涟漪云浮羡飞鸟霜翼不同归对酒忽若梦耻为形迹拘
柳城道中被火作
山行留絶驿草墅竹为扉畴昧徙薪戒东风焚我居飘扬荡林木颠倒失裳衣旁徨岐路侧仰视夜何其微星暧光照西月歛余辉惊鸟不遑息喞喞鸣声悲人生岂不劳知命复何疑班荆憩野露流目候朝曦
庆远道
劳劳庆远道恻恻叹尘寰隂云结龙水赤雾閟乌蛮野兽解人立居氓杂鸟谈寒暄倏忽异菵露昼参覃滞留岂吾土却马望乡关乡关不可极乡思复难攀春日何迟迟桑者亦闲闲栢舟惨无翼壮志逐风还
正月五日予将往阳朔林佥宪世观追饯还珠洞
赋五平诗言别　　　　　　　袁　袠
青阳熙初春和颷披炎陬东征遑寜居星言浮兰舟朋僚悲分暌壶浆欣追游攀萝升危岩观鱼临清流山收澄霄云帆停沧江鸥新禽鸣嘤嘤同声知相求玄谈腾芬芳深情谐绸缪良因金兰嬉非缘罍觥留行行辞嘉宾依依生离忧
阳朔试诸生赋五仄五平诗
振铎试粤壤升堂趋文儒角艺自古昔扬言由唐虞赫赫列圣典循循先师谟孰谓此远僻皇风同疆隅朔邑壮以丽山川雄京都岂乏隽异士思齐游商徒絶谷产豫梓幽渠生蠙珠细物固若此何云吾人殊袠也瓮牖子樗栎惭疎迂一贯昧孔训多岐悲杨朱永叹道丧久谁当开迷途所贵造士者同心希苏湖
游勾漏洞　　　　　　　　　　程文德
昔闻勾漏令求之不可得我今谪居来缘何过斯国攒峰俨楼台环卫森戈戟或如象马骖或似神人立纷纭尽物形纤巧状难悉披榛至洞门日午云犹墨登临邈汉宋隐见多遗迹更履探虚岈列炬穿深黑仰视怵鬼神左右争嗟咋暗堂目通牖滴乳尽成石幡幢何缤纷钟鼓堪轰撃恍惚非人世梯缘甘局蹐前驱忽阻水寻源未许入踟蹰还旧路洞口忽见日稚川竟何处烟霞自狼籍庶以慰奇观所志非黄白
七星井【上有心泉二大字】　　　　　　　邝元乐
一凿始涓涓再凿功乃完工人汲献我入口沉疴痊可以奉天子可以分百官郁民渴易饮且为解拳拳泠泠得我心孰测其渊源我心无所寄聊以寄兹泉
桥阳怀古　　　　　　　　　　傅汝舟
岑君寂寞久层城犹自雄山溪界内险耕织民间同泉溢留官井垣颓泯学宫谁知膺累勅庙食仗村翁
南寜清风馆　　　　　　　　　郑豫夫
宋家任安抚夏月纳新凉清风来台榭绮琴咏虞唐逸兴歇千载蜚声留一方謇余朗寜守词藻金石锵筑馆仍古迹浴德烱天光撃筑卑汉辟披襟陋楚襄白日展邺卷素丝绍羔羊噫气生松壑轻颷满银牀飞花疑凤舞拂竹似龙骧北窗卧靖节太上齐羲皇举扇障规尘还珠见孟尝有怀播南薰转令被八荒兆民翕偃草庶尹歌甘棠贤侯正风化荐剡腾庙廊么麽文章吏谬织天孙章惭匪宋玉赋几度结诗囊
乌蛮滩　　　　　　　　　　　田汝成
百粤信多险兹山复魁岸飞崿杳崚嶒悬流激湍涆嘈嘈惊沫纡齿齿玄矶灿征帆卷不舒鼓枻理犹断临深絶手援习坎发颠汗已伤千里心焉假百年观汔济畅余欢囘眸永前叹居易如有常侥幸非所翫澘然临长川谁能写幽痯
苍梧别同行诸僚遂发左江涂次奉怀
谢少南
杪秋发桂滨美人挈予济初冬指邕管扁舟独南捩夹岸列佳木罅石出幽蕙炎景无阖冬生色竟弥岁四序常候殊因之百感繋安得同人心观物及荒裔
朝讌共一室夕分千里道晤言良不易为别胡草草南徼霜霰飞百卉肤色好陟岸搴芳桂浮艇拾流藻物态暂足娱孤愁忽而扫无因贻所欢飞云袅如缟
清明日寓浔州寄邢侍御　　　　钱　薇
东望铜鼓滩西临断藤峡停骖浔水上聊酬禁烟节与子共王事笑语每隔越长吟看云飞舞劒更杯酌岭粤天一涯旦暮聊自适寄语柱下史此时意何若
题三浯水
得到浯溪流遥瞻牛耳岭彩云常覆护清泚自涵映地灵颇锺异冬温夏复冷沧海一潮汐此水三旋轸消盈从何始终古竟不紊旅人藉甘饮居民得耕?慈阳粤名区浯溪据其胜胡不移中土竟尔滞西境瑶树相森罗香泉复滂喷吾为发幽潜芳声足後凭
永福感怀
羣山环周遭一水自渟泓坤舆迥盘薄秀拔由天成东障桂林郡南屏邕管城材官相森罗汗马嘶秋云御剽逞刀斧城头殷斾旌日暮风尘暗冲林闻血腥怪兹山水区而乏弦诵声兴起在教化抚循亮由人干戈岂难变南国本文明愿言解刀劒毋负此锺灵
九月十六日全州公署对月　　　王宗沐
前月当兹夕旅泊弋阳溪寒光堕白水人影怜相依兹夕憩湘山月白仍离离人地两俱远困翼靡停枝回首望弋阳并州不可期秋蓬自南北问月何相随岂亦怜羁艰特与款清姿耿耿不就寐晃晃鉴緑帏平生倚双龙跋涉经边陲鴈门咫尺地突骑霜天驰杀人黑水上揺首不敢嗤此夕正警急谁为纾严围饮羽两飞箙鸣雄一长嘶酒酣还起舞男儿故瑰奇浩气夺月光流照为我迟铁甲殉铜柱南纪亦未夷因风语推毂虎陛方拊髀
乌石山房　　　　　　　　　　吴时来
滞雨蹐游踪乍霁快清旷緑杨荡微烟白水欣初漾缘涧芳不歇依墙薜犹上塘陂浏暗渠步下时闻响林端见远山四面围青嶂借此结吾庐愿言遂浩养
粤西松树　　　　　　　　　　陈　暹
苍苍庭下松躯干硕以修才质讵不美郢匠弗见收凄风薄松枝鸣声何悲愀悲愀不可识无言以意诹炎荒土气湿宅宇材易蟊竹鸡久不鸣素蚁为寇雠所以梁栋姿弃置於林丘南橘北为枳土地职其由移之植徂徕山川邈且遒所期饱霜露历历春复秋流膏伏龙虎仙鼎终相求
登粤山谒诸葛庙
诸葛龙卧时闻达非所志三顾劳贤主出门答高谊恢复虽未竟忠诚贯天地千载出师表何人不垂涕王公斯文宗今古若神契开山拟南阳庙建风化系伊余谒遗像维时适清霁蹑崖纵遐眺长风吹衣袂衡岳青冥中洞庭一何细落日散余霞长空一鸟逝回舆下山阪惆怅白云际
赠别全州四友　　　　　　　　汤　珍
南州实楚壤湘水分洮阳兹惟五岭表带海襟蛮荒土风蔼清淑秀发人文昌济济多士美接迹参翺翔二唐本华胄崛起名相望经君流朗照邓子葆真光挹之信可亲测之愈汪洋絶羣峙鸾鹄炫目森璆琅投怀滥追厠披写何能忘云霄有程期行行去辙长缅增离析叹春色违河梁
柳山书院　　　　　　　　　　徐　镛
弘教灵秀区泉石带城郭云影与天光鸢飞共鱼跃道体叹无息阳春愧有脚公余适登览晴雾飞华箔肃容银台仙醇鲜自绎络西垂有豺狼汹汹犹忆昨指挥赖时英凶丑今尽缚时和民物熙兹游亦後乐
中秋全州　　　　　　　　　　董传策
月色何皎皎客游何草草秋当爽气分舟出湘山道溪光入夜明林影互回照篷底语声清一樽聊寄傲坐久境逾恬水月呈衆妙我思古之人澹然观其窍俄听林风来清猿山上叫翻令客思摧临风发长啸关篷向宵阑天明梦一觉
同惟修游乌石岭
我来乌石岭相对宝华峰眷言登高丘环之方池中园林蔼东郭池面落殷红人徒欣衔杯四坐生春风悠然发歌啸真境将无同迟君汗漫游闲来种青松
青山构白云精舍
谁结白云窝谁作青山主秋生江上风人向山中语邦君有好怀四牡肃至止而我雅好游结庐聊得此高冈抱平原背峰面江渚临眺豁景光良维醒心处前有混混泉清若氷壶注清泉注不舍脉脉润江树隔江带羣峰烟霞换晴雨堪舆自无垠山水互流峙中有游山人观水领真趣所贵适游思非必问我汝明时天地寛吾徒欣所遇顾望白云飞何当赋归去
初抵朗寜
游悰倦行役转盼无留奇眷言适戍境少憩索所宜始至稍涉览怃然恻疮痍郊原旷人徒委巷编荆篱聆音岂不然将无疲茧丝悬弧托遐想鞅掌夙支离感时迷触理服采缪陈规衔戾屏人绂荷殳涉天涯征途不遑处萍泛流风移俄介瓯骆氓乍逖幽并儿高旻荡炎徼落英斐幽姿殊域匪思存瞻景弥凄其飘岚散嵓岫啼鴂戾江湄林霭变朝暮物情良若斯我戍靡归聘闇然销襟期飞篷且栖滞通观漫郁伊玉成玄宰量生全明辟慈薄衷矢贞献羲娥邈云驰向道欣当汲怀亲怅方岐明发秉斯心寥寥赋居夷
青山纪游【有引】
余以戊午岁晏来邕时忽早春遂泛小舟江上因访青山之胜挟人徒策足絶顶披襟当风坐汲清冷爰濯我缨神怡景会赋成纪游一首贻诸好游者共之
飞游絶寥廓日月忽居诸岁晏爽幽抱藉兹春光初条风薄林影江水流清渠暄气微动揺飘然置干旟沿洄乘小艇晴照郁以纡榜人逝烟涛鸣鸟翻扶疎俄顷维青山揽衣起踌躇舍筏遽登岸经觏无乃虚振迅恣瞻眺乍历山之砠牧犊湿其耳萝径遶畦蔬纷敷荣卉木腾骧擢庄樗盘旋憩丛渚响濑泳悬鱼往闻欝江滨檀栾覆象胥芳饵丽腴罶垂钓饫羣渔历栈罗夹岫灵境集□石门罄青碧雉堞盘浮屠偶逢负薪者避喧岂溺沮因之思隐沦沉寂遁声誉刼灰竟何营孤壠亭丘墟登兹发深省俛仰一欷歔大块吹噫气微茫觉离疏隂阳迭昏晓今古成空庐但令接佳胜无负此巾练局蹐等蠓蠛观游信超摅扑景閟希声遐瞩差朗諝敧胫蹑云蹻澄瞬挹广除崔巘临苍莽平野恍青徐嶮侧徒为尔夷旷复自如结构厰茅茨悬崖罩几蘧荡胷罗四溟列座凌堪舆青螺暴氷绡玄霭错璠璵雨露之所润肥蕨甘可茹漂滉浸莓苔氛垢销森墟浮晖静无垠乳液融琪琚厥脉泠然注精英谅兹储道人顾相笑古有探灵且珍诡驭鸾骖履迹雕晶梳元化若在掌徙倚瞻比闾烟炉傍丹岑修筱覆菑畲栖霞意自足奚必仙人居名流解冥搜太清洗蟾蜍习静澹无为斯徒良可与蹇予造天役屏捐投嶔岖赋质厌机巧稍喜脱纷拏境以道为际心将时不徂庶几娱微赏安能曳长裾人徒欢追攀披豁谈诗书中有虬髯者风烟为先袪白也悦青山醉鞭华隂驴撼触罹神情形影怜駏驉飘蓬悠悠尔吾道从卷舒炎州驱豹雾云气蒸龙嘘恒纪迈流电茂育汝惟余班荆偕童冠萧骚洽进醵数酌聊沾醉兴适真有余汲泉修茗供冲襟漱寒滁长啸天地寛慷慨赋归欤欣悦悟名理谁能更拘予
奎星冈纪游
崇冈点奎壁炎精散星堆崑仑垂一翅灵秀盘崔嵬层峦掩霄霭曲阜蒸烟垓作客思难任祗抱林丘怀暑气缓消夏之子欣追陪凉风披烦襟疎雨洗氛埃藉之屏人嚣聊以倾山罍丹霞簇岑欝绣障潆莓苔鸣鸠集灌木鹿豕寝不猜宾朋罄交欢今古恣谐诙抗馆俨哲匠瞻眺一徘徊流光转衡纪代明互相催遗勋遡千载河汉森昭回精英谅兹在嵯峨阊阖开繄彼局炎熇奔湍逐喧豗荆榛委夹巷赫奕腐草莱沉浮歘超忽天壤拨芦灰览睇激孤啸掩抑商声哀萧闲鲜经觏我马虺以尵荒服轸中瘠翘楚淹良材傲吏罕所营飞舄凌瑶台振振错鞶劒翩翩溢麝煤追欢惬心赏言旋思悠哉虹渠翻倒景清汉月华来翛然响天籁因之结圣胎
游山篇【有引】
夏月闻家君南来余喜不自禁预迟横槎江上舟出青山数友具酌抚景言怀羲和迭啓棹转而北情见乎辞
严君驰远道夙驾迎河津出郭瞩晴霰晨装束榜人良朋集中逵因之涉漪沦沙鹭偃江介兰鷁荡蒿垠晤言惬所期乘兴陟华嶟惠风吹幽崖炎光散高旻嘉招罗野错欢然酒数廵蹇步息烟岩遐眺凌穹辰扪萝侧其足卷石开嶙峋古刹横圮植荆扉疏北邻翻思旷士怀感兹物化淳殊域差可覩况乃悟谷神虚中湛玄窟彪外茁丹菌不缘合并量万象谁陶钧佳者幽涧泉清泠注江滨挹之光鉴物濯之洁润身挥颊罄夷谈洗臆倾天真吾徒既离垢达观无嚣尘抚景?林木摩柯倚松筠嗟伊秉所操居易亦亨屯抽绪隶条枚披磴分玉珉延览不知疲徂景觌宵闉牛羊夕下来樵牧歌缤纷登舟发长啸落照浮朱轮澄潭泼疎网漉巾烹修鳞敷襟倡微响协奏谐羣伦醉来俄成寝曙星耿寅宾征夫忽方戒独往行侁侁殷懃友生爱瞻依父子亲顾望南北途徘徊讵当陈
韩中丞征蛮
岭表古夷隩秦汉拓山河中代更叛服功收两伏波宋弱屡揺扇狄青胜算多我朝大一统内款开牂牁蛮丑近弗靖戎垒欝蹉跎岚冈吼兕象泷窟鸣鼋鼍皇命整厥部卷甲提天戈贼据大藤峡全师捣其窠先人夺人气迅速凌浮艖错谷窜佚豕丛篁上下坡饬罚士用命一鼓奋追呼疾驱出茘浦断藤冲盘涡阵似蟠蛇去锋如破竹过烈火燎柔毛扑灭无几何惟战威胜爱惟师克在和掠氓无妄杀残孽堪抚摩蠢兹蜂蚁屯椎跣同么麽匪邀万里伐赤子伤荐瘥乘鋭振皇灵宣慈起宿疴坐镇帖不譁戡乱藉庙谟且上平蛮略无徒奏凯歌安边在择吏秉公罔偏颇近习私不逞服寀诫渔苛推恩衆可结申法令无佗将士气自倍虎豹在山阿诸蛮慑且怀功伟守嵯峨剿抚倘无术调集谁能那愿终覃称德永清秩南讹
咏青山泉
泉水濯人缨斯泉濯其志濯缨去外尘濯志安汝止泉水洗人耳斯泉洗其心洗耳驱外响洗心湛天真有源委大廓源清流不浊本来非物染无洗亦无濯
游白云精舍　　　　　　　　　徐　浦
与君登青山凌风陟高台青山望渺然白云空悠哉董君负道气持节遐方来饥飡石上松渴饮山中醅恬然澄外虑与物无诙谐有时发长啸清籁生八垓素愿祝昇平君臣絶嫌猜眷兹严慈恩万里隔云埃临风怀独剧清夜肠欲摧引睇何杳茫崇峦接斗台因之寄远眺匪以咏物裁斯台寓观戒精舍山之隈君暇时一登晴云天际开浮云暂点缀太虚自弘恢羡君拨云手望云意徘徊仆幸侍公游兴洽日暮催骊驹不可攀愿言复追陪千古云间客白云台崔巍
游茘浦鵞翎嵓　　　　　　　　张　楷
谁谓劒阁险鵞翎险更奇谁谓齐云胜鵞翎胜与齐孤峰危峭壁小径通翠微着履穿云窦倚杖蹑崔嵬石门天自造一见惊且疑中有空洞天宛若神人池入谷复出谷犹有仙界遗禽鸟不到处虎豹不敢栖万山班若列万野坦如墀水旋环若带花嗅醉如泥上有龙津吐挂缀如琉璃隐隐月窟窝皎皎素娥眉疑是巫山女常与云雨期疑是玉台观上帝移来峙疑是蓬莱岛秦皇望断时疑是商山担四皓原采薇疑是庐山鹤欲度梁武骑疑是山鹿巅飞锡先来记云移山自若风急无寜枝洞口浮烟薄嵓深暑气微藤萝生壁藓红日照仙芝侃侃铭刻在载有贤人题整容式庄诵铿然天籁希临神一展拜恍然英爽依崖高迥万丈蹑足天可梯此去云程近争有赤子啼金声鸣紫陌桴鼓续黄衣山叟出新茗老衲谈空已归云遂返驾疎雨湿征衣凛然一声震倏忽江雾迷何如赤松游黄石神其机何如华岳登鬼谷呈其异何如承露台折有金茎绮何如仙人掌调有玉屑巵何如九疑上丹霄从可几何如烂柯山千古一局棊何如天目山湛湛玉泉池何如瀑布山泉沸勇如飞何如登云谷万山若转移何如白鹿洞朱陆辨支离何如天真山一觉悟天知嗟予初逝时行迈且靡靡登览兴便勃徘徊日已西尚须期达士重与拜希夷汝成王孙同游独秀山因憩读书岩有忆顔延之
【有引】　　　　　　　　　　　　俞安期
山在郭中挺然拔起靖江宫殿盘绕其前下嵌深岩石榻便房延袤空敞盖顔延之为始安时诵读其中而五君咏亦勒壁焉
八公奠淮南二别控楚郡逶迤非不遥崚嶒亦云峻何似兹山起亘霄亦千仞下属无坡陀上干若奋迅丹碧冠崇宫诘曲引修磴夐援垂絙行危蹑悬崖进下眺城微茫仰瞩天清映风连桂海深云引苍梧近既欣高视情复协孤介性返息岩屋深窥临石榻净往见遗旧踪中疑隐仙径远忆顔始安三复五君咏
阳朔舟中怀张质卿太仆兼以所见述之短章二
首　　　　　　　　　　　　何乔远
烦马去桂林劳舟指阳朔峰峦乱远近日出映波緑澄潭碧於蓝白石净如玉日夕何所闻哀蝉噪暮壑居人感离长游子伤别促君侯住东山高旷凌云鹤日蒙携手欢采芝共幽独路岐空有赠风义难在目兴言咏短章秋天寄鸿鹄
桂山饶灵异腾拏不可律指天尽孤峰插地皆石骨乳结密窠房澑文细垂髪方嶂拱若图尖崖仰似笔西峻擎宵晖东险遏朝日前观奇方端後顾秀未毕谁知越乡客轻桡从此出虽公始安人恐未穷荡潏题诗赠山中聊以豁初疾
游省春岩　　　　　　　　　　苏　濬
昊天蔼阳谷轻颸何骀荡层峦郁嶔岑修岩平如掌寻云陟杳冥但见林与莽中坐瞰前村飞禽时来往田父相叫呼渔翁亦两两野旷多古风山幽无尘鞅携手沧浪间不觉飞霞上
游龙隐洞
鸟隐在丛林鱼隐不厌深更有苍龙隐杳然不可寻九霄恣飞扬九渊任浮沉我欲从之游山水解人心玉露滴涓涓天籁发其音俗耳鍼且砭居然听龙吟何必跨沧海对此且投簪
游风洞
高台受和风层云错如绮身在城闉中心在云林里北顾灿晨星南望长江沚山花纷欲然村童歌且止衆鸟飞相呼清声入人耳归径浑欲迷涂穷意未已
阳朔道中
策蹇冒炎蒸征骖不遑息一入岩壑中羣峰相朝夕错落凑珠玑左右森如戟孤柱兀然立去天不盈尺羽鳞穷变化丹青互相射微雨从东来飞云翠欲滴玄览涤烦襟采真神自怿邮亭一以憩峰光拥前席鸣蛙出中堂飞禽戏我侧【时堂上数蛙并列】餐云可忘饥啸风聊自适一枕山之巅悠悠何所迫
北山为庆远郡镇仲夏瘴暑庄守参可?邀饮絶顶以苏沈郁返自雪花窦复游东阁次白龙洞
岳和声
鞅掌积羁辰遐心在层壑干城自缓带欢然命山酌涉江石齿齿披林云漠漠蛇径失旧蹊天门得新凿半岭雪花窦清泠水可嚼循磴乃北转面江开混噩孤撑轶氛埃日月手搏度千峰衣带间俯瞰万家郭杰构齐云端步虚招玄鹤缈与仙人期翩跹下阆阁劈裂愁苍青谽谺动飞攫蛰龙起隂雾飒沓烟萝嫋及此穷杳深谁能测垠鄂丹竈识火传玉井遘莲萼与子谢徽纆凌霄恍有托
斥金歌　　　　　　　　　　　王　泳
顷闻士民喜谈石梁郡伯却金者蒙则曰谓却非也作斥金诗以见志
赫赫玉麟符节制绥四疆诸夷外作藩縻之以犬羊岭西数千里经画归职方一民一尺地莫敢越侵伤郡守古诸侯威德何可当奈何自纳侮溃此中外防蛇豕俟隙动法行不及强狡狡岂无惧所恃金满筐堂堂足以临所失宠赂章割我赤子肉还以噉我肠来献千万金未损彼毫芒嗟嗟边鄙民不如中州龎户口藉郡国身家委豺狼草木亦涕泪山溪皆疣疮仁者心恻恻无力拯毡乡司牧秦越民无乃大不祥汉德昭版图王道严纪纲葛伯杀童子征师飨壶浆朝廷甚神武忍此民命戕窃闻父老言何事须张皇得良二千石飞缨系其羌天心甚仁爱抚我汉循良循良者谁欤岳牧涖黄堂金章明日月玉节凛氷霜关西四畏知尼父一见刚褰帷布政令五马五龙骧贪泉不敢流越石见晶光诸酋蠢不悟如故包金尝自谓最珍重不屑此粃糠尘翳凂碔砆不得及珪璋泥滓溷行潦清河自汪洋至人所为宝不在白与黄一笑挥斥之狐媚夺魄藏归而戒生事自今慎无将小范初筹边西戎心胆惶昌黎着直节鳄鱼潜遁忙边民今有天渐次复耕桑藩篱拱堂奥鳞介奉冠裳乃知廉生威不怒以斧斨野人为此诗刻石山之阳
赠庄得全太史使西粤　　　　　区大相
别离良不易兹别何煌煌车徒盛意气衢路生辉光执手一相送送子玉河阳玉河清且涟中有双鸳鸯嬉游萍藻间将举更回翔将举欲何之云涉江与湘风云开赤社玉节凌朱方朝游苍梧侧暮宿丹水傍但言皇泽远寜恤道里长弦歌未终宴仆御已严装宵人竞荣宠君子慎周防归途倘见忆为采秋兰芳
华隂道中答粤西督府杨济寰先生见寄
何　白
飞鸿度炎海遥带苍梧云口衔一书札锦囊五色文秦粤万余里题书寄遐想漓江片月来忽堕仙人掌予本沧浪叟放迹边城隅垂竿聊取适无心罥珊瑚夫子亦何意远投明月珠仲举延南州度辽礼章掖千载复见君山林为动色风尘苦愁人归卧桃花津寸心如有会相忆烟萝春
黎云野选部出补广西大参　　　项元淇
汲黯乐禁密陈咸愤疎逖苟怀齐契心中外惟所适衡管属清通屏翰藉材哲绾绶出承明改服谢朝列扬旌向岭表投传憩骆粤桂林秋不凋炎江冬亦热仰见孤鸢堕俯念双鴈别
怀广西参议沈公宠　　　　　　梅鼎祚
大国有巨木亦复多贤士家皇既龙奋吴兴仍凤跱乃峨柱後冠危言动朝市王灵遂改加弓旌复南指兰台多雄风苍梧白云起命驾早来旋流观在江汜时俗率故常何由遘君子
汉上送程子乘之广西　　　　　吴宗儒
江上故人别行舟怅明发延望苍梧云相思洞庭月尊酒不成欢乡心乱华发
送郑孔肩任平乐二首　　　　　吴本泰
潮之有昌黎柳之有愚溪异域阻风教贤达偶羁栖至今岩壑间文采流虹霓古人失意事今君盛名齐大邑新黄绶江枫逝青骊川陵美登陟琴鹤随所携民猺杂居地一朝吾道西金石振高响蛮荒破重迷千载怀英人摩崖觅留题
凉飈厉征衣落叶津亭暮寥廓浮云翔感士多不遇枳棘岂鸾栖百里非贤路酌言壮行色慷慨驱车去烽火照渔阳封疆颇多故顔阖知疲马庄生悲涸鲋矧兹瘴疠乡保障谁与固中泽无鸿雁清班即鸳鹭嗟我同心友修程渺烟树安得万里輈随风共长骛
游勾漏　　　　　　　　　　　杨于陛
期月九行役勾漏日倭迟我欲吊句容风雨妒行期千载共臭味一脉转针磁书着内外篇旨宗庄老师咫尺望罗浮投杖化葛陂丹砂亦寓言牀竈徒传奇既饶黄白术忍见苍赤危年年苦逋赋胡不起疮痍翁壻夸氷玉夫妻齐案眉破瓮炜脱难井冈艾相贻坠逢玉京子灸疣获波斯于今二广间灸疤靳药医鲍姑火传远抱朴意未闚洞中余蝙蝠朝夕餐石脂差池蝙蝠飞下上繋吾思我犹凡之人仙凡宜有岐碣石韩青夫稚川复追随到处频接引磨崖勒丰碑
七星山纪游　　　　　　　　　无名氏
瑰奇恣搜讨贝阙青瑶房方隘疑永巷俄敞如华堂玉梁窈浮溪琼户正当窗仙佛肖彷佛钟鼓鍧撃撞贔贔左顾龟狺狺欲吠龎丹竈俨亡恙芝田霭生香搏噬千怪聚绚烂五色光更无一尘涴但觉六月凉玲珑穿屡折诘曲通三湘神鬼若剜刻乾坤真混茫入如深夜暗出喜皦日光隔世惊瞬息异境难揣量
粤西诗载卷五

[book_title]粤西诗载卷六
钦定四库全书
粤西诗载卷六
桂林府通判汪森编
七言古
四愁诗
【汉】张　衡
我所思兮在桂林欲往从之湘水深侧身南望涕沾襟美人赠我金琅玕何以报之双玉盘路远莫致倚惆怅何为怀忧心烦伤
陈临歌【後汉陈临字子然为苍梧太守民有遗腹子报父仇捕得繋狱临伤其无子令其妻入狱遂产得男郡人歌之】
苍梧府君惠及死能令死人不絶嗣
苍梧陈君恩广大令死罪囚有後代德参古贤天报施
桂州三月三日
【唐】宋之问
代业京华里远投魑魅乡登高望不极云海四茫茫伊昔承休盼曾为人所羡两朝赐顔色二纪陪游宴昆明御宿侍龙媒伊阙天泉复几回西夏黄河水心剑东周清洛羽觞杯苑中落花扫还合河畔垂杨拨不开千春献夀多行乐柏梁和歌攀睿作赐金分帛奉恩辉风举云摇入紫微晨趋北阙鸣珂至夜出南宫把烛归载笔儒林多岁月襆被文昌佐吴越越中山海高且深兴来无处不登临永和九年刺海郡暮春三月醉山隂愚谓嬉游长似昔不言流寓歘成今始安繁华旧风俗帐饮倾城沸江曲主人丝管清且悲客子肝肠断还续茘浦蘅皋万里余洛阳音信絶能疎故园今日应愁思曲水何能更袚除作伴谁怜合浦叶思归岂食桂江鱼不求汉使金囊赠愿得佳人锦字书
送田少府贬苍梧　　　　　　　高　适
沈吟对迁客惆怅西南天昔为一官未得意今向万里令人怜念兹斗酒成睽间停舟叹君日将宴远树应连北地春行人却羡南归雁丈夫穷达未可知看君不合长数奇江山到处堪乘兴杨柳青青那足悲
长相思　　　　　　　　　　　刘　复
长相思在桂林苍梧山远潇湘深秋堂零落倚金瑟朱顔揺落随光隂长宵嘹唳鸿命侣河汉苍苍隔牛女宁知一水不可渡况复万山修且阻彩丝织绮文双鸳昔时赠君君可怜何言一去瓶落井流尘歇灭金炉前
入桂渚次砂牛石穴　　　　　　刘长卿
扁舟傍归路日暮潇湘深湘水清见底楚云淡无心片帆落桂渚独夜依枫林枫林月出猿声苦桂渚天寒桂花吐此中无处不堪愁江客相看泪如雨
江楼送太康郭主簿赴岭南
对酒怜君安可论当官爱士如平原料钱用尽却为谤食客空多谁报恩万里孤舟向南越苍梧云中暮帆灭树色应无江北秋天涯尚见淮阳月驿路南随桂水流猿声不絶到蛮州青山落日那堪望谁见思君江上楼
寄韦珩　　　　　　　　　　　柳宗元
初拜柳州出东郊道旁相送皆贤豪回眸炫晃别羣玉独赴异域穿蓬蒿炎烟六月咽口鼻胸鸣肩举不可逃桂州西南又千里漓水鬭石麻兰高隂森野葛交蔽日悬蛇结虺如蒲萄到官数宿贼满野缚壮杀老啼且号朝行夜坐设方略笼铜枹鼓手所操奇疮钉骨状如箭鬼手脱命争纎毫今年噬毒得霍疾支心搅腹戟与刀迩来气少筋骨露苍白瀄汨盈颠毛君今矻矻又窜逐词赋已复穷诗骚神兵庙略频破寇四溟不日清风涛圣恩傥忽念行苇十年践踏久已劳幸因解网入鸟兽毕命江海终游遨愿言未果身益老起望东北心慆慆
伤歌行【元和中杨凭贬临贺尉】　　　　　　张　籍
黄门诏下促收捕京兆尹系御史府出门无复部曲随亲戚相逢不容语辞成谪尉南海州受命不得须臾留身着青衫骑恶马东门之外无送者邮夫防吏急喧驱往往惊堕马蹄下长安里中荒大宅朱门已除十二戟高堂舞榭鏁管弦美人遥望东南天
讽虞嫔诗【并序　　　　　　　宋】柳　开
湘水道全州城下北走州之境又独能产筠竹成纹古书今俗通谓舜二妃溺於沅湘挥泪为竹斑者在此也复东南望九疑山才可百数里州岸佛寺傍有妃庙因讽妃事作七言十九句诗一章刻石留於妃庙中
惟尧则天舜弗复诞妃罔极恩亭育遏密无间血盈目南巡胡为泪染竹父轻夫重当何淑沅湘?筠烟莓覆凝纹叠斑殷郁郁猿缘鼯号钩转宿朋凄助惋声几哭賸疑下尤禹堙渎功充氏戴荷百禄重晖并耀难停毂元居不宁逝如逐悲啼负寃生莫卜卒颠沈澜远昌族讴讼肇私归永福柔隂惨尅咎深速前睇九山排矗矗到今云顔愁可掬
留题龙隐岩　　　　　　　　　李师中
过江缘磴寻溪垠隐然絶壁天开门传云此处昔龙隐隂岩凛凛犹疑存风云已与时变会苔藓尚迹初潜痕嗟余出处不自重遇事轻发难为神
吾谪海南子由雷州被命即行了不相知至梧乃闻尚在藤也旦夕当追及作此诗示之
苏　轼
九疑聨绵属衡湘苍梧独在天一方孤城吹角烟树里落日未落江苍茫幽人拊枕坐叹息我行忽至舜所藏江边父老能说子白须红颊如君长莫嫌琼雷隔云海圣恩尚许遥相望平生学道真实意岂与穷达俱存亡天其以我为箕子要使此意留要荒他年谁作舆地志海南万古真吾乡
送人移知贺州　　　　　　　　曾　巩
溪石胶船秋濑微南山巉空势峩巍风露气严花草绯天色??初雁飞君子往守东南圻旟旝彩错如翔翬象茜照地荣笏衣先後隶从何颀颀初君治县参德威吾人涵濡乐以肥念今夺去失所依出者遮行居者希我思羣公坐天围心与星斗争光辉荐贤缩否言无违迅若发石乘高机何此茂器时所稀噤无一语为发挥敢作此什传王畿旦暮玺书来勑归
和范信中寓居崇宁遇雨二首　　黄庭坚
范侯来寻八桂路走避俗人如脱免衣囊夜雨寄禅家行潦升阶漂两屦遣闷闷不离眼前避愁愁已知人处庆公忧民苗未立旻公忧水水推去两禅有意开夀域岁晚筑室当百堵他时无屋可藏身且作五里公超雾当年游侠成都路黄犬苍鹰伐狐兔二十始肯为儒生行寻丈人奉巾屦千江渺然万山阻抱衣一囊遍处处或持剑挂宰上回亦有酒罢壶中去昨来禅榻寄曲肱上雨傍风破环堵何时鲲化北溟波好在豹隐南山雾
江月楼　　　　　　　　　　　秦　观
仙翁看月三百秋江波日去月不流肯因炎尘瞑空濶真与江月同清幽苍梧云气眉山雨玉箫三弄无今古九天雨露蛰蛟龙琅玕长凭清虚府
全州卷烟阁　　　　　　　　　王　巩
长江萦村若练带晴岫挿天如画屏山青水秀两奇絶道人对此开禅扃红尘一点飞不到举手高可摩天星
除名　　　　　　　　　　　　邹　浩
前年除名窜新州今年除名窜昭州我名无实浪自得坐此人间多怨讐恩深天地贷斧钺除之又除名不留虽然未即听逐便已觉此身民是俦裂冠毁冕散车马幅巾杖屦西南陬行者争道舍争席所向尔汝纷应酬洞山有语久弗契忽然一笑知来由我追我随非我患那用避如韩伯休
留别张云立之【立之昭士也】
来仙梦破知何处君今归去仙宫路江头舟楫岭头云曾许乘风邀月住倏然三载与君同信我此心如白鹭白鹭忘情亦有情君更情多无量数天绘亭前不忍分远送我来欣进步霜凋万木见孤松顔色青青独如故湘南湘北旧光隂从此回头但烟雾得志轩前藕未花梅率小桃先已露与君同醉复同醒千顷池塘渺新霔好随鱼跃趂风雷飞上青天休反顾
桂林二十四岩洞歌二首　　　　赵　夔
秦皇开郡为桂林古号名邦五岭隂山琢玉篸攒万叠江分罗带绕千寻青青四顾列羣山生自天工巧若玲珑拔地耸层秀峥嵘嵯峨星斗间其中有岩十二所伏波灵显存祠宇顔公读书窟室中叠彩北山如列布何年龙隐冲霄去鳞鬛形模鑱石路仙人刘公飞升时岩壁宛然遗旧题穿云仙迹次左右清虚道气多南谿白雉听经生人类萧寺丰碑有元记信知一性无不通石窦隂隂苔藓蒙西南中隐尤胜絶穿处得名因吕公曾公程公皆旧迹【三公皆桂帅也】遗爱在民传古昔沈沈岩谷有余光炎方胜概神难藏周回不远郛郭下轮蹄追赏何忙忙
宜人之地少陵诗阅玩前贤词意奇烂然五咏非虚语位压坤方占一维青青四顾列羣山生自天工巧若玲珑拔地耸层秀峥嵘嵯峨星斗间其中有洞十二所七星山下栖霞府日月华君显迹灵遇者当时郑冠卿归到人间已三载仙洞光隂时未改至今旧记传无穷玄岩蟠蛰闻白龙一泓澄碧寒潭莹水月圆明下翠峰枕城楼观环俯视緑鏁乔林春日媚秦碑柳记已难观漓水南流泛渺漫庆林巽穴玄风出华景高明隐丹室西方虚秀贯山腰南华朝阳风景饶夕阳北牖通仙径白雀嘉莲池渌浄许多佳致卒难题留与词人赓雅咏客惠宾州竹簟甚佳取退之郑羣赠簟诗读之数
过成古风云　　　　　　　　郑刚中
卷送风漪光八赤竹新渐作琉璃色世人贵耳便贱目那知不抵蕲州笛年来媿汗常浃肤夏日自嫌污枕席有时追诵法曹句怅恨宗人不多得山斋置榻容一身君惠清凉到心骨门前客至莫见嗔老子解衣喧鼻息与曹圣延游玄风洞及七星观赋长句【有序】
李彦弼
宜春曹迈圣延庐陵李彦弼端臣凌商衢絶湍桴挟随车之霶润探空穴之薄肤於是?云子瓯酪奴讨文囿之菁英研道枢之虚无恍契夫御寇之泠然歘翺乎寥阳之清都政和七载丁酉七月上瀚日
文英子建声华烜少陵尝咏波澜濶遐流亹亹锺宜春观君紫芝真秀拔华山騄耳汗血孙奚取王良手刍秣駸駸凌厉追遗风胡为顿缨驰骆越谁嗟长庚有老裔壮龄直欲排紫闼初从附凤矫飞翔晚乃射虎躭疎豁强顔方喜安斗筲禀分何能块圭撮胸中琳琅茀埃自恧鈆锋乏破割时过西邻蕲发药溜引玉泉浇膝渇新商执矩蚤威令甘霔腾虚摧虐魃约君飘鳬泛沧漪背负青天【阙】夭阏风来空穴袭髪毛刷腋凉颷振絺葛泠然便拟子列游不待别起青苹末徐跻七星跐山椒杓魁敲虚状旋斡近君白雪热何有高谈一激锥囊脱扳肩作者古蹊径余事篇章随击鉢盘跌不减二华君妙阅枯棋战挑捾光驺揺纵莫可留四序翩翩几箭筈顷看金柳流鸎鸣俄听玉露丛蝉聒清辉默韵无弦琴乌用檀槽挥一抺我方骚愁愁到骨潜睨蠧蟫眉目繓徒操诗穷拥鼻吟【阙】或酒酣将月喝生平刚肠久已屈赖尔匹夫难志夺故交纷纭翺赤霄大钧播物昭穷达德尊一代元坎坷儒腐百年决粗粝南溟垂翅云翼收北窗点卧霜须捋病马犹期春草长涸鱼终需江水活君行趋觐长安日轶兴横秋畴可遏公卿倾风定援手鸿造机缄由一拨江湖要作迥相忘静言可笑相濡沫
蒙亭倡和长句【有序】　　　　　　张　洵
嘉佑中经略吴公及即伏波嵓之左以为亭名蒙漕使李公师中记之而鑱於嵓之崖亭久埋废记亦湮灭绍圣改元龙图阁胡公宗回帅桂林宪使梁公出其家藏蒙亭记以观由是知其亭之详胡公斥基而新之遂为殊伟之雄观
桂林山水冠衡湘蒙亭正在漓水旁清流洄洑眩波光高崖古木争苍苍下有菱荷满横塘面面风来面面香新诗一咏酒一觞爽气浑如秋气凉酒阑嵓下踞胡牀汲泉煮茗沈烟长从容谈笑声琅琅水光山色增辉芒东山兰亭各一方风流兼追谢与王回头尘事皆茫茫为计不若行乐良恨我到此情难忘遥指白云思故乡
和韵　　　　　　　　　　　　尚用之
江亭胜概冠三湘仁智所乐皆其旁翠岫俯映青罗光上有乔木摩穹苍亭下川蕸覆银塘水面风来笑语香骚人相值喜飞觞雄辩清谈五月凉饮余相与坐方牀论文日暮兴何长佳篇疾读韵琅琅直疑星斗焕光芒格高调古说奇方况复笔法追二王事业无穷叹茫茫丹铅点勘策非良与公致道心可忘浩歌直造无何乡
和韵　　　　　　　　　　　　吕　源
九溪漓水接潇湘万壑千嵓罗水旁七星高耸生辉光连天一色皆苍苍倚江景物似钱塘况有万户新醅香古洞相对举清觞文渊遗迹徒悲凉安得石枕与藤牀梦想昔人风味长满车薏苡胜琳琅流传千载事微芒男儿生即志四方将军异代犹封王感时抚事心茫茫顾我岂有筹策良报国志愿不敢忘此身未暇归江乡
和韵　　　　　　　　　　　　李　彦
桂江缭绕通湖湘佳山四挿江之旁岚光滴翠漾波光?头秀木皆青苍谁人筑室枕西塘新荷敲风柄柄香君尝招我来携觞登临乐臆生清凉倏思伏波离空牀且及尊前饮兴长纷剧雄辩声何琅客传俗事江亭芒蛮歌蜑曲笑遐方应无梦怪楚襄王但惊岁月去茫茫报国宜多为画良功名未白何时忘此心畴敢忆家乡
和韵　　　　　　　　　　　　叶宗向
我行几许踰沅湘直抵八桂漓水旁千山倒影揺溪光秀色不借草木苍兹亭构胜俯回塘野花风递罗绮香嵓前伏波航羽觞一洗尘思生清凉疑有仙人白玉牀壶中景迥日月长步此仙籁音琅琅世间名利真毫芒此景不独冠南方恨不筑室轻侯王回首尘迹空渺茫瞥去未必计非良其如樽酒情难忘恍然一梦五云乡
谒陶唐帝庙词　　　　　　　　张　栻
宋淳熙四年静江守臣张某既新陶唐帝祠以二月甲子率官属只谒祠下再拜稽首退而歌曰
溪交流兮谷幽山作屏兮层丘木偃蹇兮枝相樛皇胡为兮于此留蔼冠佩兮充庭洁芳馨兮载陈纯衣兮在御东风吹兮物为春皇之仁兮其天四时叙兮何言出门兮四顾渺宇宙兮茫然
乾道癸巳腊後二日桂林大雪尺余郡人云前此未省见也郭季勇机宜赋古风为贺次其韵
范成大
忆昔北征秋遇雪穹庐苦寒不堪说飞花如席暗燕然把酒悲歌度佳节健儿馆客类西河鐍户不容浮蚁泄当时已分餐氊莩宁复梦游炎岭热忽逐梅花行万里又与故山轻话别天公恐我愁瘴雾十日号风吹石裂同云乃肯度严关一夜玉峰高嵲老榕蓊密最先缟穉竹枵虚时一折须知桂海接蓬瀛满目三山白银阙不管楼高翠袖单但嫌酒浅金杯凸东郭先生履虽敝诗情却鬭氷壶洁归捻冻髭捜好句山馆青灯对明灭为怜协气到黄茅何止森森松柏悦丰年作守会饱煖羁宦思归自愁絶岂无菊径乐琴书亦有秫田供麴糵东冈雪後一犁春谁在陂头忆调燮
虞帝庙迎送神乐歌词【有序】　　　朱　熹
桂林郡虞帝庙迎送神乐歌者新安朱熹之所作也熹既为太守张侯栻纪其新宫之绩又作此歌以遗桂人使声於庙庭侑牲璧焉其词曰
皇胡为兮山之幽翳长薄兮俯清流渺冀州兮何有眷兹土兮淹留　皇之仁兮如在子我民兮不穷以爱沛皇泽兮横流畅威灵兮无外　洁尊兮肥俎九歌兮韶舞嗟莫报兮皇之佑皇欲下兮俨相羊烈风雷兮暮雨
右迎神三章二章四句一章五句
虞之阳兮漓之浒皇降集兮巫屡舞桂酒湛兮瑶觞皇之归兮何许　龙驾兮天门羽旄兮缤纷俯故宫兮一嘅越宇宙兮无邻　无邻兮奈何七政协兮羣生嘉信玄功兮不宰犹彷佛兮山阿
右送神三章章四句
九日宴浮金亭　　　　　　　　赵宗德
东山树何青青镡津水何泠泠茂树可?流水可听眉山夫子能解事却于水边树下构危亭洪波浴日金错落瘴云不雨烟蒙溟风尘澒洞去天远草木蓊鬰知地灵盘州为爱黄华节携我登临邀衆客假令有酒多似藤江水岂能洗我胸中之鬰抑甘侯昆玉文武全倾盖交游五情热故人亦有许判官清政平生心似铁文采风流喻幕宾曾陪骢马清南越刘君元是薇省郎治民有道多筹策令簿怀才亦不羣芳名皆在斯文列儒林龚魏两茂学逸气直与青云接孟嘉落帽是何年?帻西风感前哲天荒地老事茫茫白髪无情满头雪醒时饮醉时歌尊前要使衰顔酡不饮奈此清兴何人生聚会能有几江海亲旧今无多
游浔州南山　　　　　　　　　江邦佐
南山特地森奇峰嶙峋惟石蟠虬龙巨灵夜半擘山腹幻出岩窦相玲珑隂阳石鏬滴琼液拂拂洞户生天风宸章炳焕神物护断碑零落苍苔封稚川飞昇岁月久丹竈灰冷留遗踪晓猿夜鹤自惊怨朝岚夕霭常溟蒙我来依守困朱墨欲寻胜概嗟无从公余乘兴一登览万像献状来无穷金茎濯露素秋节清凉不与世人同凭虚孤啸?巾帻收拾爽气归胸中俗驾自怜难久驻还作泠然御风去太息真仙杳不逢碧云暮合空凝竚跋余子夀所藏山谷书范孟博传　楼　钥
山谷晚在宜州或求作字山谷问欲何书则曰惟先生之意山谷许以书范孟博传或谓南方无复书山谷曰平时好读此传遂默诵而书之旧闻此说又知在上饶大夫家愿见不可余子夀来入判幕博记善属文偶谈及此又出摹本及尊公跋语始知其为先世旧物也为赋长句
宜人初谓宜於人菜肚老人竟不振承天院记顾何罪一斥致死海南滨贤哉别驾眷迁客不恤罪罟深相亲攘攘不容处城闉夜遣二子从夫君一日携纸匄奇画引笔行墨生烟云南方无书可寻阅默写此传终全文补亡三箧比安世偶熟此卷非张巡岩岩汝南范孟博清裁千载无比伦坡翁侍母曾启问百谪九死气自伸别驾去官公亦已身虽既衰笔有神我闻此书久欲见摹本尚尔况其真辍公清俸登坚珉可立懦夫羞佞臣
送叶任道教授之官静江　　　　叶　适
太学奏文夸第一国子先生里行立岭南梅花太枯澁花岂唤人人底急炉亭雪深叫孤鸿传书为愬明光宫云翻雨覆古来有不如堂堂金石守
铧嘴　　　　　　　　　　　　刘克庄
州传灵渠自秦始南引漓江会湘水楚山忧赭石畏鞭凿崖通堑三百里篙师安知有史禄割牲沈币祀渎鬼我兹阁舟怀若人要是天下奇男子只今渠废多人修嗟乎秦吏岂易訾
秋高亭　　　　　　　　　　　赵必愿
秋空何太高秋风何太清秋露何太皎秋月何太明秋山有素期秋水莫闲盟力此久病身试上高高亭上欲驾扶揺下欲跳清泠手持紫玉箫跨鹏或骑鲸时吹复时止霄壤随纵横回首天上人见我呼友生我言你能许我三百六旬无一日之不秋则吾亦许你从此为逍遥之朋
礲岩　　　　　　　　　　　　林　岊
尝闻仙人渡海术授以尺杖如飞龙凭虚闭目不敢瞬波涛汹涌喧天风兹岩山窟飞海?直扫一涧声何雄瞑行千步水入耳明探万壑云生胸嶔崖滴乳芝玉脆剜穴喷水莲腮红神仙缥缈在何许心平意定天为通此行况复匪游戏出门借问春耕农
楚南伟观楼　　　　　　　　　陈　岘
平生足迹穷遐陬一麾更守湖湘州西接悬崖五溪曲南望渺极苍梧愁天涯牢落孰慰意千嶂倒影三江流千里脉络兹要会意趣端与江山投羣峰四遶立碧玉带映林薄如雕锼蚪蟠虎骤互起伏天作地涌非凡俦郊村依约半洲渚远明天际来归舟湖南素号清絶地一旦呈露疑神谋作成英奇易旧观俗化远与邹鲁侔寄语後来毋冺没共保佳致传千秋
緑珠渡　　　　　　　　　　　徐　噩
早出緑萝村晚过緑珠渡日落白州城草荒梁女墓江水流古今滔滔不相顾今人不见古时人依旧青山路如故
全州南城　　　　　　　　　　冯　岵
全州城南何壮观石崖为趾江为壕凌落渡江骑马去空蒙瘴雾漫绨袍逦迤过滩水小艇浮桐槽半渡急雨雪舟师失飞篙雨余山路水如注石齿荦确森戈刀马蹄转侧不得过有力如虎空皮毛地穷路尽处横絶青山高褰衣扶杖蹑天险十步九顾愁猿猱长沙顿伏几百折背膂菌蠢盘鲸鳌马瘦人力倦野濶风怒号薄暮投宿驱湿厉析薪爨鼎烧村醪一杯酸澁不可咽平原督邮羞儿曹我行湖湘历八郡政欲阅实宁辞劳才疎病懒事多废南山何日接蓬蒿清风明月共三友山猿野鹤来二豪一江春水澄葡萄芦花万顷眠渔舠
梧州江上夜行　　　　　　　　白玉蟾
云去云来几点星城头画鼓转三更草深萤聚浑成磷月暗鹤飞惟有声何处夜航鸣橹过沧江如镜烟半破忽然长啸惊沙鸥飞入前山不留个
初至梧州
夜半江风吹竹屋起挑寒灯怜影独荒鸡乱啼思转多黠鼠啸跃眠不熟旧曲情声觉悲凉故园心眼时断续何当牵犬臂苍鹰锦帽貂裘呼蹴踘
七星山玄元楼栖霞之洞
【元】陈　孚
悬崖挿天千尺余下有灵穴呀空虚势如瑶宫耸渠渠?萏浮动金芙蕖想当未判混沌初元气旁魄不得舒鬼斧凿裂苍崎岖要令吞吐如蟾蜍浩浩大海东南瀦洪涛荡激痕未除白乳滴结色雪如伏翼倒悬啄琼琚满洞云烟谁所嘘冷翠扑人湿衣裾直疑窍通崑仑墟十二玉楼钧天居日华月华佩璠璵天丁夹侍黄金舆翻然而下骑鲸鱼流铃似有声虚徐平生嗜山如狙南穷衡岳北医闾数年侍直承明庐章服政尔祠鶢鶋今朝偶捧紫泥书雕题鴂舌开象胥见山忽觉形蘧蘧三世热恼为之舒手攀古藤倚栟榈天风吹鬓寒萧疎山僧留我羮野蔬问我何时返樵渔人生六合一土苴胡能戚施与籧篨有江可钓田可畲便当箬笠随春锄冠卿何人堕泥淤郡邑鞭背生虫蛆日之夕矣吾归欤欲归更为山踌躇
过邕州崑仑关
昨日过大林关酸烟毒雾山复山今日过崑仑关寒泉怒泻声潺潺道傍榕叶密如织千柯万叶岩崖间怪藤倒悬一百尺霜雪不剥皮坚顽势如蛟螭夭矫下絶壑驻马侧视不敢攀老虺忽何来眼闪电光尾湾湾山童惊颤髪卓竪劝我急勒金鞍还因思狄天使貔貅夜度摧狂蛮上元灯火杳何处至今野烧痕斓斑我虽一书生袖有青丝纶誓将报天子肯避路险艰邕州南征士三万铁甲未解寒恫瘝我身七尺不能勇金符正尔羞苍顔铁鞭一挥出关去孔雀飞下沧江湾
邕州
左江南下一千里中有交州堕鸢水右江西绕特磨来鰐鱼夜吼声如雷两江合流抱邕管莫冬气候三春暖家家榕树青不凋桃李乱开野花满蝮蛇挂屋晚风急热雾如汤溅衣湿万人塜上蜑子眠三公亭下鲛人泣驿吏煎茶茱茰浓?榔口吐猩血红?然毛窍汗如雨病骨似觉收奇功平生所持一忠壮荒峤何殊玉堦上明年归泛两江船会酌清波洗炎瘴
度摩云岭至思凌州
嵯峨摩云岭石壁如梯绕天顶千年毒瘴鬰不消怒入老枫结丹瘿苍莽思凌州悬崖结屋如蜃楼寨门半掩刀槊健隐隐云际闻鸣牛奴獠下山健如虎口红如血面如土手捧椰浆跪马前山虺水虫间殽俎对此停鞭空自慨吾独何为在荒裔他年周京王会图愿借丹青写椎髻
广西謡　　　　　　　　　　　傅与砺
广西謡一何悲水泠泠山凄凄宁逢猺贼过莫逢官军来猺贼尚可死官军掠我妻与子
八十里山行
桂林之区猺贼杂处南有八十里之高山絶天绵延开险阻贼人倚之作巢砦劫掠经年势还大官军收捕费供给主将逡巡竟何待居民近山昼夜愁四下行人皆白头况闻良家半为贼官府贪横仍诛求安得大聚边头兵甲铸田器尽锄山高作平地高山平猺贼毙
狄武襄吟　　　　　　　　　　杨维桢
宾州海月光团团剑花火树烧烂斑将军如内客未散捷书已夺崑仑关当时谏官疑武士岂知办贼遽如此於乎铜面将军今岂无世无丞相龎公甘老死
王将军歌送瑞卿之茘浦巡简　　丁　复
青天白日散五云酒酣起别王将军岭右湘源五千里君恩如天无远迩百丈牵船上湘水苍梧九疑云旖旖茘浦更在云南头砦中小官君莫愁生猺亦是天所产赋予五性为人俦渠岂不知官好恶怒则猖狂喜还乐近日大官虎噉之骨肉可羮髓可酪我官我强民尔弱是乃不堪凶性作前年道州杀人去太守万户走无路贼去官归欢聚醑彼日那知有其故将军旧是广东使属州被患往相视此迹彼情知久矣今官况是猺之方山岩迫小官无房未足展仁化但用谨备防出入买卖无相妨往来见之等寻常殷勤趋庭使下拜喻以天子仁圣臣忠良
送李光大之海北宪司书吏
我闻徽之黄山秀之聚三十六峰比如故支而散去不可数周环纡余蛟凤舞瘠之为石天所斧真宰重惜保其故仙者不得开洞府李君乃生貌清古殷彛周鼎氷雪贮而有锦綉之肺腑丈夫用世当不负他年抱策上京去蓬莱宫深隔烟雾弱水三万不可度祭酒先生才见取慷慨登楼念乡土奉檄南归大江浒古木隂隂覆韦布御史殷勤再三顾叩之使言见平素小却黄堂掌书簿溷溷泥途塞中路白璧自持终不汚前年妖蟇月更吐天半秋风吹桂树炳豹文章堕羣瞽八月钱塘潮亦怒竟无愠色向人前但道命耶多谬误行台二十四松厅衆更奇之交爱护百鸟啾啾徒下处一鹗空中肆高举宪司十道虞有罟纪纲庶政袪残蠧三在炎荒鼎而柱五羊八桂穷险阻棊分南北海为部民黎杂居性豺虎俗嗜相残躶负弩滨水而采名蜑户一从孟尝去合浦珠不更还远无贾台官择人如善估以君政似王夷甫长干置家坐空窭遣佐绣衣苏病苦君今此行人共许还珠奚翅瞻三语夷齐有心当弗沮君其勖诸报明主道命之行泽施溥万锺之赐安厥予
咏清湘八景【有引】　　　　　　　张　鏔
湖南清絶尝于潇湘八景中见之天巧机缘具见於此谛观古人清絶之语信不诬也夫山川林麓楼观园刹从古胜概之地未尝不以吟咏垂重方来清湘云泉竹树景物清旷他郡罕有及者予三载於兹因修志颇得其详戏成八章题曰清湘八景虽未能步武前哲然彷佛画图或可为此郡佳话云
柳山寸月
石梯百褶云气间髯龙飞舞松声寒高堂虚迥庭草緑一池天影浮琅玕山中寸月在何许人泊江湾清浅处更无圆缺任隂晴炯炯孤光自朝暮
湘峡归云
日轮不动塔影高下视万井如秋毫片云飞来化为石竹光满地凉萧骚莓苔一迳山门古斜转山腰入花坞更乘颷驭登甲亭手拂丹霄快掀举
盘石氷泉
层崖连延峭如壁藓苔标作神仙宅紫霞缥缥楼观高下有清江漱寒碧涓涓山溜声琳琅一泓浮动水花香身心洗尽万缘静顿觉天宇皆清凉
华峰霁雾
曙鸦飞尽疎钟鸣江云带雾笼晓晴羣山蒙迷总一色隐隐但见中峰青数家衡茅在丛薄时抚幽篁望城郭卖薪买米人未归且拂茶炉烧坠箨
龙洞清溪
灵岩如屋山势雄寒气贔屭神龙宫洞门隂深轩槛窄一湾流水涵青铜壁间大士面如玉宝盖圆光照空緑晚风吹衣生羽翰细认落花溪九曲
礲岩飞瀑
华鬘结顶空翠寒飞泉千尺流不乾石田长春玉芝暖时有鸡犬窥还丹一圭岩窦随火入白昼惊闻鬼神泣有人飞驭凌星河蹴踏仙槎倚空立
合江晓涨
湿云压山山气低苇汀蒲渚迷东西三山水势互吞吐森森欲与层楼齐大艘行空帆力稳小舟如叶惊眩转鱼龙得意快腾骧天池万里风霆远
赤壁秋灯
二妃庙荒倚汀树严城闭门人不渡驿楼叠鼓灯火明知有官船夜来去巉岩絶壁山尽头枯藤菌蠢蟠苍虬手携洞箫唤孤鹤西风拟继坡仙游
乳洞　　　　　　　　　　　　王思勤
乳穴佳名久欣慕兹游直与心期副今朝叶败七枝筇衰迟未觉攀跻苦湘南悬想碧云横桂岭遥瞻烟霭暮招提钟磬出幽深村野牛羊自来去忽闻流水响潺潺渐覩岩扃隔烟雾山溪蹑履乱崎翠壁题名杂新故乍暌朱墨略官箴稍觉追随遽幽趣絶知官里少夷途始信闲中无窘步人生如此信可乐谁向康庄塞归路苦醉生前有限盃豁我胸中吟兴助早知富贵如浮云三叹归田不能赋
伏波山歌　　　　　　　　　　张湖山
桂林有山名伏波苍崖翠壁高嵯峨山根隂峝透水府神奸物怪交撝诃我来登山复寻峒直涉风浪攀藤萝无谁可问得名始赖有残碣堪摩挲为言新息昔事汉老矣矍铄犹操戈提师振旅蹴蛮国下潦上雾宁忧那仍闻薏苡能御瘴采之返载数骆駞一朝明珠肆谗口倒囊投弃兹山阿有云昔人捕鱼者龙宫窃入张网罗适遭老髯躭昼寝攫取明珠怀青蓑自知至宝世希有惟守可遗那归他守称贤侯不敢受亟命返璧毋蹉跎洞名还珠此二说无乃好事相传讹柳州使君老好古扁舟况此曾经过重来邂逅请停楫君看此事当如何使君无言若有得仰面长叹春风和肯将往事扰胸臆为我呼酒倾金荷明朝酒醒湘水上引帆南去飞如梭
尧山冬雪　　　　　　　　　　刘志行
洪蒙一判天地晓万古兹山青未了朔南声教本一源大地图舆古无考玄冥此来事游戏剪水作花南到地腊前不识丰年瑞翻令粤犬云间吠
舜洞秋风
当年大驾巡南中薰兮时兮歌南风太音九奏凤凰集真与尘世开盲聋重华远矣成飞仙湘灵洒泪秋风前天荒地老不可诘秋风满树凄寒蝉
西峰晚照
青松翠竹凝烟光画屏半已归苍茫牛羊归来尚有日日光倒射人影长昔人已远不可返西山蕨薇春自香世间万事付一默回头明月升东方
东渡春澜
一川晴日春溶溶小舟如叶随春风微波揺人影不定但见隔岸秋花红观澜老子喜忘归会心妙处难得知何人江上唤船急惊起白鹭翩翩飞
訾洲烟雨
渔翁披蓑侵暮归家家买鱼趂晚炊沙汀草树远复近一簇两簇青冥迷芦花深处歌竹枝人间风浪那得知明朝雨过杜若长定有采药仙人来
桂岭晴岚
青山山气薄日色似雾非雾云非云我疑玉烟吹不断化作老桂香氤氲仙人振衣千仞冈对花酌酒传琼觞一觞一咏声铿锵吐出字字天葩香
青碧上方
上方无云下方雨便有天上人间分漫空宝华沾不住俯拾瑶草闻清芬金仙每以浄业故独占琼楼最高处欲抛尘刼从之游山下苍生正辛苦
栖霞真境
丹霞翠壁非人间中有金鼎丹九还非云非烟烂有色常与紫气浮玄关钟声敲破仙家梦又挟飞霞跨鸾凤世间风雨那得知我欲随之尘业重
粤西诗载卷六

[book_title]粤西诗载卷七
<集部,总集类,粤西诗载>
钦定四库全书
粤西诗载卷七
桂林府通判汪森编
七言古
舜洞秋风
【明】严震直
隐隐重华洞玲珑倚翠峦西风吹我衣八月生昼寒遥知南巡日銮舆此盘桓逝思阜民财五弦琴一弹至今江上流水声声声呜咽鸣前滩
尧山冬雪
朔风从天来吹堕遥空雪洒向尧山顶相看最奇絶银河高挿玉芙蓉上界纡开白银阙安南驿骑如星驰正是天寒岁暮时明朝却过桂阳岭一路琼花衬马蹄
西峰晚照
桂阳之山青茏?落日照耀金芙蓉炊烟漠漠满林麓鸡犬声隔平原中何当蹑飞云却上衆山顶举头遥望大明宫不觉天风袭衣冷
东渡春澜
东门有长渡緑涨如葡萄官櫂数往来小舟亦轻操渡头日落行人语歇马停鞭恐迟暮皇华使节照中流长啸一声惊白鹭
訾洲烟雨
訾洲人家隔烟雨訾洲树色青无数山中朗读柳子文涧底空闻樵客语樵客语行人稀棃花千株寒食後落日负薪花下归
桂岭晴岚
峩峩桂阳岭高出南斗上岚蒸雾洒翠不乾玉削芙蓉一千丈中有采樵者伐木声丁丁红尘满身得暂洗歇马坐来聊细听
青碧上方
佛塔双迢嶤下瞰玻瓈洲煌煌耀金碧梵宫居上头山中木鲸时一吼山下行人隔林薮安南使客此经过且为君王祝天夀
栖霞真境
栖霞有真境远在桂林间春风洞中瑶草緑桃花满树春斑斑羣峰拔地几千尺上有楼台耀金碧兴来直欲一登临王事有程留不得
题重修灵渠卷　　　　　　　　吴　勤
渼潭之流抵灵川秦人凿渠通水利累石为堤列陡门中江一水分为二北曰湘流达洞庭南下苍梧归海澨秦汉而後至於今千百余年几兴废我朝洪武丙子冬绣衣御史远乘骢奉命重修董斯役规画晨夜勤丹衷万夫云会争趋事咄嗟指掌收成功甃就陡门三十六长堤屹立如崇墉青山环绕湘江曲龙母祠前春水緑舟航来往是通津灌溉良田万顷足白云攀桂架舆梁千秋峡路无倾覆朝廷兴利实为民严公执法惟忠勤岂但寛仁称使者疏通练达真良臣归来奏节承殊渥晋秩尚书縻好爵缙绅满卷赠雄文予笔高歌写新作
留题湘江寺　　　　　　　　　杨　基
潇湘县前山绕城緑隂满地闻流莺入门下马松径湿椶榈花开春雨晴山僧知我携客至身披袈裟下榻迎汲泉敲火煮新茗茶香鼎洁泉甘清龛灯照佛佛像古舍利五色真身明黄金布地孔翠帐幡盖聨络皆珠琼飞来巨石卧青兕以爪扣击成金声十年足迹走万里福地往往迷榛荆兹山信是无量夀百千万刼完不倾乃知愿力自广大天神守护邪魔惊我来作礼绕三匝宝花如雪天乐鸣便从真如入妙觉岂有世网能相撄同行僚友二三辈劝我写石留芳名他年老眼得再覩风雨剥落莓苔生
湘筠辞　　　　　　　　　　　胡　翰
湘之山兮西迤湘之水兮东骛何箘辂兮孔多望不极兮湘之浦帝子去兮云中俾夫人兮延伫曾莫树兮椒兰又莫槛兮蘅杜载雨兮载隂滔滔乎谁与度将以遗子兮琅玕抱幽贞兮永固
七星岩　　　　　　　　　　　陈　琏
六丁何年开翠岑穹窿石室高千寻烟生丹竈人常在花落碧桃春又深倚岩怀古成浩叹扫壁题诗还独吟日华月华去已远玉笛谁能传妙音
过苍梧峡　　　　　　　　　　解　缙
广西下来滩复滩三百六十长短湾潭心緑水缓悠悠长湾短湾凝不流涓涓千尺净见底隔?空行鱼曳尾忽然路絶山势回峡石水声如怒雷石齿凿凿森鲸牙龙腾虎跃鸾回车我行已过正月半一夜水生浮汉槎龙潜虎伏杳不见但见满江圆浪花浪花飞雪卷万瓦船下高滩疾如马浪船起向空中击举舵齐桡不容力舟师持篙眼如虎指住石头轻一掷直下水痕奔箭急老稚忧怀行感泣齿声剥剥叩神灵抛纸烧香齐起立为言水浅仅容舠下滩失手争纤毫水声怒起两崖迫撇旋指顾下洪涛龙君水伯似相晓此水不大亦不小烧楮沥酒谢神功好似春游在灵沼翻思初下象鼻山怕问行人多苦烦惊心乐水昭平驿虑患防危不暂闲忽见苍梧山下日耳闻莺语自间关岂知平地风波恶何处安流不险艰此心常似初来日三峡沧溟任往还
采桑化石　　　　　　　　　　彭　清
朝采桑暮采桑采桑那得盈顷筐桑芽初萌才似粟隣姑把蚕试新浴侬家蚕早未成眠隣家已卖新丝钱羞将辛苦与人语妾命自知蚕叶比道上何人紫花骢掷金携玉言从容坚持素志不我变将身化作青芙蓉千秋万载江边立风雨淋漓如诉泣我来此地收遗氓秉笔修词重叹息
书台朗诵
在昔有渔舟结缆石崖下上有读书声朗朗起清夜诘旦登其处其人已仙去兹事几千秋欲穷无所据我乘一叶泛东流曾于台畔成淹留月明散步不能舍但见林木交苍翠啼猿愁?兮展卷情益壮慷慨歌声篷底放玉宇高悬万籁沈川灵为我增惆怅
云凌斑竹
云凌斑竹何斑斑云是玉环幼时泪挥洒点缀成斓斒迩来千有百余载犹自脍炙於人寰天生异质何颠倒父母生兮不自保两传俱属姓杨家此事朦胧於莫考至今杨山麓苍翠交林木凤不下兮鸾不栖只作肩舆眩人目
南山秋色
青山青云青欲断青山缺处云为幔人家深住隖东头刚被云遮一多半山兮云兮画莫成须臾霞起如赤城鸿茫秋色渺无际何人能识浮丘生岩巅桂子香飘落岩下砧声终夜作青女初传今令丁琪树芳隂竟年落玲珑日照玛瑙紫黯淡露消芙蓉死玄鹤飞归历魄光皓素漠漠开溟滓八峰屼峙当窗轩洞府宛似人间天林枫掩映红绡帐丛菊灿烂黄金钱平生好奇爱名山此去彷佛庐山比试携短笛扣山扃身在岭南图画里
风俗謡　　　　　　　　　　　王　清
平南虽瘴地风俗犹可观千家烟火合百里封疆寛男务耕耘女务织弦歌里巷多儒冠我时承恩镇南粤分符两度来征伐旗影朝飞蛇岭云鼔声夜落乌江月乌江月落刁斗鸣拔劒起舞秋风生安得貔貅千万士一扫蛮峒烟尘清倒挽天河洗兵甲长使斯民歌太平
送胡孟时之官桂藩校理　　　　胡　悌
江皋酌酒与君别翠拂河桥柳堪折君归相见能几时岐路分携寸心热君才卓荦多文章早承丹诏朝帝乡一官赞理佐方面宫袍露浥薇花香喜君昼锦还桑梓恋恋绨袍在知已戴笠乘车古道傍剪烛炊香夜窗里垂髫论文如弟兄羡君独步青云行渥洼神驹春水见丹穴彩凤朝阳鸣嗟予落魄蓬双鬂自笑送人长作郡锦轴诗成醉後题玉壶酒满沙头尽公家程期不可留送君直上珠海头潮迎画鷁飞去棹花近船窗生别愁薇垣赞理摅经济氷监秋光杳无际他年考绩还经过花底淋漓共君醉
题王知事苍梧亲舍图　　　　　杨　荥
苍梧之山高崔嵬苍梧之水青於苔朝云卷雨凝不散化为五采天边来知君揽结入肺腑绮语藻词生笔下一从泮水乐优游声名早已登天府朅来闽藩
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:28:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>