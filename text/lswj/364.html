<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,别集卷上,卷下,续集,附录,圭塘小稿全文在线阅读,圭塘小稿全文在线下载,大玄古籍书库">
<meta name="description" content="诗文别集。十三卷,别集二卷,续集一卷,附录一卷。元许有壬撰。此集为有壬所自辑,元顺帝至正二十年庚子(1360),其弟有孚抄录并作序。有壬尚有《至正集》,殁后散亡,而有孚所携此本独存,于是重加编次,得诗文二百四十三首,厘为十三卷。又辑以前寄有孚诗文八十五篇、缑献可所收《文过集》及林虑记游诗文九十三篇为《别集》二卷,从倚尖野人家所得有壬残编断简为《外集》一卷,有孚重新作序,题“屠维作噩二月”,即明太祖洪武二年己酉(1369),已是元亡之后。许氏子孙世藏其书,明宣宗宣德(1426—1435)间,遗失《外集》,明">
<title>圭塘小稿_许有壬_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">圭塘小稿</span> <br/>
          作者： <span class="inputVal" id="bkauthor">许有壬</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]88133</span> <br/>
          说明： <span class="inputVal" id="bkdec">诗文别集。十三卷,别集二卷,续集一卷,附录一卷。元许有壬撰。此集为有壬所自辑,元顺帝至正二十年庚子(1360),其弟有孚抄录并作序。有壬尚有《至正集》,殁后散亡,而有孚所携此本独存,于是重加编次,得诗文二百四十三首,厘为十三卷。又辑以前寄有孚诗文八十五篇、缑献可所收《文过集》及林虑记游诗文九十三篇为《别集》二卷,从倚尖野人家所得有壬残编断简为《外集》一卷,有孚重新作序,题“屠维作噩二月”,即明太祖洪武二年己酉(1369),已是元亡之后。许氏子孙世藏其书,明宣宗宣德(1426—1435)间,遗失《外集》,明宪宗成化五年己丑(1469),其五世孙南康知府许容始校正刊行,而以家乘载志文、祭文及有孚等唱和之作编为《续集》一卷,附于书末。其后《至正集》复出,清四库馆臣以两者相校核,虽大略相同,但也互有出入,如此集所载记、序、碑中,有的为《至正集》所无。此集有明成化刊本、《四库全书》本、民国十二年(1933)河南官书局刊《三怡堂丛书》本。又《述古堂书目》著录有十八卷本。</span> <br/>
          封面： <span class="inputVal" id="bkimg">Z_18553.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]圭塘小稿
[book_author]许有壬
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]88133
[book_dec]诗文别集。十三卷,别集二卷,续集一卷,附录一卷。元许有壬撰。此集为有壬所自辑,元顺帝至正二十年庚子(1360),其弟有孚抄录并作序。有壬尚有《至正集》,殁后散亡,而有孚所携此本独存,于是重加编次,得诗文二百四十三首,厘为十三卷。又辑以前寄有孚诗文八十五篇、缑献可所收《文过集》及林虑记游诗文九十三篇为《别集》二卷,从倚尖野人家所得有壬残编断简为《外集》一卷,有孚重新作序,题“屠维作噩二月”,即明太祖洪武二年己酉(1369),已是元亡之后。许氏子孙世藏其书,明宣宗宣德(1426—1435)间,遗失《外集》,明宪宗成化五年己丑(1469),其五世孙南康知府许容始校正刊行,而以家乘载志文、祭文及有孚等唱和之作编为《续集》一卷,附于书末。其后《至正集》复出,清四库馆臣以两者相校核,虽大略相同,但也互有出入,如此集所载记、序、碑中,有的为《至正集》所无。此集有明成化刊本、《四库全书》本、民国十二年(1933)河南官书局刊《三怡堂丛书》本。又《述古堂书目》著录有十八卷本。
[book_img]Z_18553.jpg


[book_title]提要
圭塘小藁 元 许有壬
钦定四库全书
集部五
圭塘小藁
别集类四
元
提要
（臣）等谨案圭塘小藁十三卷别集二卷续集一卷元许有壬撰其小藁为有壬所自辑至正庚子其弟有孚録而序之所谓即至正集而不具録者也迨有壬既没集本散亡而有孚所携此本独存因重加编次得诗文二百四十三首厘为十三卷又辑尝记有孚诗文八十五篇缑献可所收文过集及林虑记游诗文九十三篇为别集二卷其残编断简得於倚尖野人家者为外集一卷有孚复为之序题屠维作噩二月乃洪武二年己酉在元亡之後矣子孙世藏其书宣德间复失其外集成化己丑其五世孙南康知府顒始校正刋行而以家乘载志文祭文及有孚等唱和之作编为续集一卷附之於末叶盛水东日记曰相台许可用中丞文章表着一时有盛名今世所见者可数耳耿好问言其裔孙顒尚藏文集若干卷惜乎不得见之即此本也其後至正集复出於世而阙佚未全今以两书校核虽大略相同亦互有出入其他异同详略甚多以其为有壬手订原本又经有孚排定视集本之晚出者较为精详故并着於録以备参证焉
乾隆四十六年十一月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]序
●圭塘小藁序
故翰林学士承旨集贤大学士光禄大夫兼太子左谕德圭塘先生许文忠公往年特命为中书左丞以不得行志辞归御史台臣奏於上曰许有壬德兼体用学究天人正色立朝诚心报主比居管辖之地益彰辅弼之忠诚所谓台省老成中外具瞻者也为御史中丞归台臣又奏曰中丞许有壬谋猷闻望为国老成德业文章超出时辈立朝大节历历可称其在位也竭忠砺节冰蘖自持扶持纪纲表砺庶府抗论不阿於权贵嫉恶尤过於往年诚不负圣天子眷注之隆中外具瞻之誉玉音嘉纳宠锡频繁此天下之所共知初不待於劣弟之论及文章特余事尔但平生性禀经籍外无所嗜好世俗所重可以为子孙计者悉不存於胷中昆季间恪守先公之训而终始不渝者公一人尔故居宰路韦布不殊几务方殷着述不废况闲暇乎门生集録成一百卷名至正集同年欧阳公为序可必传者也当时翰林太常院国子监俱移公牒各求一部贮之书库以备徵讨以淑後学先生谦让未遑也诸生亦缮写工毕不幸值先生捐舘有孚亦以议礼忤时宰意迁守相州道路阻修不知其後还送上官以遂诸公公议否昨闻犹子太常博士桢忽遭起遣仓皇之际轻身南行书籍家赀悉皆弃掷至正集册帙重大必不能顾藁亦并亡使先生平生着述沦没无闻深可痛惜然而窃闻军中多具眼者斯文天相或遇知音必不毁弃苟存全集未可知也行槖中止存昔者应酬诸人所谓圭塘小藁而有孚为序之本幸无失坠力疾编类得赋四古诗二十五歌行十二律诗四十四絶句三十五序十八记十六碑志十一赞五铭二辞一题跋六文一长短句六十三总二百四十三为一十三卷酬赠及见寄有孚诗文赞议跋铭传记长短句共八十五为别集上缑献可出其先世所收文过集并林虑记游诗文共九十三为别集下而其残编断简得於倚尖野人家者为外集一卷继小藁後并目録共一十六卷以示子孙所谓存十百於一二也呜呼惜哉昔祭酒宋本诚夫之殁也弟显夫以其文求公序公极美显夫能以其兄之文着于世传于後可谓能弟诚夫可谓不死今若此岂惟负父兄之训而他日亦何面目见友朋於地下乎况文集之外如漫録漫总二书又皆干系朝廷政务登载用舍人材将来足备文献徵考今亦丧亡视显夫为愧尤重呜呼天地有穷此恨无穷也痛哉痛哉屠维作噩春二月既望弟有孚引

[book_title]卷一
●钦定四库全书
圭塘小藳卷一
（元）许有壬 撰
○古赋
迷楼赋
予总鹾政广陵祷雨雷塘掾曹汝霖从归途说江都废兴荒炀始末周览山川闤闠楼居之盛而又及迷楼焉伤而赋之其词曰
有乐不县积尘断弦有美不御老丑备前於是前星晻乎其无光少海一变而为田矣天厌隋祚忧不在敌胎於心腹成於肘腋以五子一母列据雄镇为可恃而不知大都偶国为祸之尤剧方荒隋之好学接士也固莫辨其真伪及其留丽华而怒高熲则恶绪已暴於中外惜猛虎之不知竟为毛间虫之所噬黄肠甫凑金合已赐麀聚居庐龙飞天位弛然自放於九重之上天地万物无一物之可畏遂肆心於巡狩傅粉深宫笑江东之诸帝车辙马迹将徧九州北巡榆林既讋其酋耀兵河右渎武东陬引汴水开邗沟置离宫造龙舟伊江都之胜丽讵一豫而一游天亦厌乎我民欲一旦而尽刘百万亿之蚩蚩乃生项昇之巧萃倕般於心匠委财币於电扫按图缔构不日成之璇室愧陋摘星笑卑倾宫谢侈阿房让奇章华姑苏撮土何施建章栢梁广犹可稽叔宝三阁华而不微轶古罔後举莫我夷於牣靡曼於粲珍瑰宝帐散愁而延月复有酣香而忘归乱昼夜於多景郁烟雾之霏霏晶荧夺目孰辨远迩萦纡掎足曷明东西巢燕亦惑乎网户车羊尤眩乎竹枝弄臣肆误以资笑阿■〈女监〉虽习而犹疑入者罔识其所从出者莫省其所蹊一蚁逐肉林之臭一蜂惫花岛之飞蝇遭拍浮而醉不可解舟入溟涬而维无所施又如鹪鹩不能悉邓林之树小鲜岂暇穷沧海之涯俊娥熟何妥之车锡名实来梦之儿下俚稚女孰究其姓字如侯夫人之死者盖漫不知吁嗟独夫心荡神疲尚能名之可谓曰迷昔在帝尧法宫是作舜辟四门以撤壅遏明堂政令辟雍礼乐究义资训德修罔觉远不轨与不物实仪刑之攸托三苗羲和昏迷致兵政教不迷在书可徵威仪卒迷诗具刺惩盘盂几杖微且有铭异哉兹楼以恶着称谓真仙亦迷於此地何虔通突至不迷于厥行向使中原无叛天复假龄殆将作七千五百里之台而尽糜天下之苍生矣人不知过或肆无忌苟知其非敢作而遂观其引镜念头颈之且斫观天识图侬之将至既灼然而自知乃确乎其自弃盖柔终而无改过之勇厚极而有难开之蔽迷於心者若是其大迷於楼特其细也高岸为谷深谷为陵楼倾土平伤哉芜城乃为之歌曰芜城萧萧兮草离离繁华澌尽兮瓦砾不遗昔之迷不可复兮无俾世迷
弄田赋
元统甲戌有壬承乏中台尝与议农政因语农官上林隙地可规治艺五谷若古弄田皇上几暇监农不易迂而实切其说既不行且有窃笑之者噫古制之不复者多矣岂独是耶感而赋之其词曰王政之大无以加於农乎林林总总以食为天茹饮俗变稼穑兴焉唐虞至圣命稷是先苍姬八百年之王业实基於生民之篇炎刘去古而未远贻谋亦慎乎其传未央宫中不事流连树艺有地是为弄田谓昭帝幼冲未能亲於帝藉钩盾近省姑试耕以为剧何考信之不核致流传之昧实盖祖宗为敦本而设虽曰游弄而亦不忘乎稼穑也天下之治生於敬畏目击之顷知农夫之艰难粒米之不易有不惕然而悟凛然而惴者乎其为弄也非奇技淫巧以斁常也非狗马游猎以导荒也非郑卫哇邪以塞聪也非妖艳靡曼以作蒙也非以人为翫若董贤邓通也日底天庙土脉膏滋爰驱觳觫俶载其时耰而人立甚险竿之■〈山欹〉危播而子落若渊客之珠玑人牛前逝牵石後随又如跳丸之飘忽走索之飞驰俄青倏覆乎畦畛何眩人之能为恶莠乱苗尤务去恶俄頴俄栗挃挃其获盖始于举耜而终于銍艾莫不可翫而可乐顾俳优之亵狎器物之不轨鱼龙曼衍之鄙吞刀吐火之诡何足以辱天视之一睨哉若稽耕藉有国大教王后供种太史播告秉耒一墢朱弦有耀神仓锺藏冢宰举要所以劝农民供齐盛而事天地与祖庙也三代共由之大典百王不废之要道何周宣中兴之哲王乃不藉其千亩至形虢文公之谯则江东之未暇又无足与校也开元之盛种麦苑中太子侍登治并古隆是亦弄田之遗意惜其有始而无终於惟我朝登三迈五南郊畇畇有田千亩大臣代耕岁事修举而斋宫尚稽於享醴玉迹未亲於举武是以奋庸之士拳拳有望於复古昔周公之相成王也书有无逸诗有七月知稼穑王业之艰难丕显文承武之谟烈率妇子而亲观宜诗人之播说臣愿割苑中数亩之隙俾从事於播种备春秋之游豫洊未央之名弄然後讲三推之仪明五礼之重臣敢陋潘岳江淹之赋复有周之雅颂也
鬭駞赋
元统甲戌九日上幸後苑观鬬駞有壬适有奏对获遂一观退而为之赋曰
吁嗟乎駞尔躯孔硕尔能实多龙斯夭矫山斯嵯峨生鄯善之絶域邈流沙而迅过日三百犹跬步轻千斤之负驮方炎风之煽毒剧殱人於札瘥尔乃即沙灭口警候匪譌度碛渇水口尘莫呿迹蹋而凿涓涓盈科其或修程阻艰刍秣罔继溲麫茹衔纠缠坚闭浃辰无饥万里不■〈士冖田疋，上中中下〉校地用之凡兽兹实气禀之尤异者也蹏不介甲踣铁其坚肉鞍■〈山畏〉■〈山畾〉双峯矗聨复有杰出一峯岿然力倍恒品直当万千其穹莫扳抑之即从弥耳伏地屈足漏空累乘骈坐奚婢塞童引绳掣鼻自西自东昂首喷秽呼■〈囗外曷内〉生风翠釡之珍其忍取供流潼甘馥马酒酿醲堕毳纫缉褐被域中风土既习字育日丰板襁其雏稚紫茸茸冶铜象形仅得其槩疥不妩媚刘文适类景纯着赞论功遗大历唐及宋纪述未备皇元御天西北首宾夭笠效贡泉渠空羣鱼鱼连连列廏云屯千乘万骑滦水岁巡负鼓先声服箱後尘背锦模糊络珠璘霦铃铎殷地旌旓荡云开辟而下有国之有駞者未有若我朝之殷也牧槖分职秩浮令丞负重致远人知其能有知其出拔之奇搏击之精者乎苑草未凋风日清美九重几暇凤辇莅止俯察品彚纵观物理虎贲执繮两两相睨腾蹙倾奔砉歘徙倚待怒气之既盈俄侵陵之渐迩脱羁发纵势迈角觝始啮颈而踯躅复摩肩如委靡乍分立以卭隙遽挑衅於駓騃飘忽若风燕盘旋如磨蚁划然踊跃人立对起波澒土坟雷轰电駃持久跕跕胜负未决貂璫声援陛楯眦裂余勇虽鼓虚骄已竭嗟两雄之相戹卒不逭乎一蹶胜者植立杨扬自慊主矜调扰望拜蹩■〈薛〉天为嚂嘘赐沓缯帛尝闻单于祭三龙祠以是为乐龟兹观七日戏以占耗息今始得以验其说鄙哉季郈芥金其鷄杜鄠走马时在侧微开元南面何取於斯顾羽毛之琐琐渎黼扆之巍巍而登牀之舞马亦不过示异於宴嬉又孰若大逾犀兕猛轧虎貙可以鼓佽飞之士激羽林之孤者哉小臣在列顾瞻震栗悸定而怿气塞而释目隘而豁足痿而力归来人间尘土坌集袋驯白唐□□促织黄雀山鹧种种有敌下里何知小儿方剧观於海者难为水曾何辱乎目击然臣有刍荛之言增渤澥以涓滴大小虽殊玩物则一惟吾皇游六艺之囿徵胜负於往昔愚臣一第非手搏而得视试卞为期门之徒亦粗可以备顾问而陈得失也
三台赋
至正三年九月二十四日有壬偕明初马徵君游三台明初有长句既次其韵永歌不足又作是赋其词曰岁癸未秋九月霜清寒薄天宇澄澈涂无长泥庭有积叶高阳子逸兴作呻毕辍趣膏秣事登涉壶清露之芳醖从白眉之佳客乃渡清洹税驾乎邺览山川之形胜吊陈迹之未灭客乃指顾而告曰子亦见夫三由之嶻嶭者乎氷井峙北金虎距南铜爵岩岩中立而三若稽作者振古所慙欲祛我衔不能缕谈子亦欲闻其凡乎高阳子曰嘻昔有涂巷话古事及汉季小儿闻曹败则大喜刘蹶则颦蹙而出涕盖人心天理之所同况怒其人而履其地因其迹而声其罪不亦宜哉客乃言曰吉利之生姓不自知由嵩已冒夏侯何稽舞戟御捕啖葛如饴诳叔以疾拒客以泥睥睨一世岸然肆欺虽桥何之见异卒莫逃子将之讥谓兴义以宁国致羣材之景随尔乃劫迁乘舆地尊天卑彞伦攸斁大厦以堕及乎袁尚既败审配亦摧黄星斯应赤精遂微入邺领冀州之牧中天植不臣之基虑几人之称王乃居之而不疑几篑几杵成兹崔嵬子午梁贯愈出愈奇三山鳌戴双阙凤飞连甍复道相为蔽亏累楝山积周轩云齐阳宫冬熙淩室夏凄审曲面势有巧无遗衡漳浩浩乎其北隆虑靡靡乎其西收千里於寸眸萃万景於一时卷山河而匪席指风霆其在颐应刘王徐倡酬诹咨登高能赋家有陈思父子放志欲长若斯天道恶盈乐极则悲抚冲弱之季豹顾婉娈之蛾眉语托人而哽塞惟泣血之涟洏痛富贵之长违遽尽露其情状彼一牀之八尺容几许之繐帐要脯糒於朝晡竞声乐於朔望分香衣而造履组举琐琐於属纩其横槊赋诗之雄发壁弑后之威奄忽而俱丧匪不及乎篡代丕盖默定於主鬯锁诸妓於幽阒望西陵之莽苍念旧宠而兴悲抑茹怨而自怆霜鴈诉秋露花泣春宰木行拱几筵有尘哀弦急管其闻不闻事往迹存如恶不陈夫以精舍二十年之规欲媒蘖万年之为君不知司马家儿已瞠乎其侧而耻於附其翼攀其鳞也徒为赵燕魏齐之张本因之增侈重困乎吾民幸叠障之不铲俾表恶於无垠今吾与子效小儿之颦蹙申欺孤之公议倾壶中之清醇浇胸次之磈磊且以酹汉室征西之将军魏家创业之武帝子以为何如高阳子闻而笑曰瞒乎瞒乎如客之言则尔之罪穷天地亘万世而不可贯矣然诛则以心论言不以人废乃歌其歌曰对酒当歌人生几何忧思难忘惟有杜康於是引满竭壶兴尽而返回望三台渺苍茫乎醉眼
圭塘小藳卷一

[book_title]卷二
●钦定四库全书
圭塘小藳卷二
（元）许有壬 撰
○古诗
神山避暑晚行田间用陶渊明平畴交远风良苗亦怀新为韵【十首】
田塍晚独策及此时雨晴东畦与西疃泱泱流水声丰年已足欢清风复多情归来藉草坐浊酒还自倾不用浇磈磊我怀无不平
寝迹非絶世雅志便林丘青山足一至胜处靡不游意适辄忘返兹焉夏已秋遥遥目力穷青青尽田畴迷复幸不远归欤无异谋
脱身豪侠窟里氓缔新交爱其心无穽不较醉语譊生儿更有教治地尽肥墝禾黍已在眼瓜蔬早登庖愧子良已多况敢希由巢
浮生苦无悰道近人自远重外乐徇身遗世几赫咺老农初不知遑遑岁年晚清晨负耒出日夕行歌返悠悠千载心他人莫予忖
落日照我影颀然溪水中凉飇动絺衣势欲凌虚空顾之一大笑与尔将无同昔也尔何达兹焉尔何穷莫道山林陋乃有黄虞风
昔人植松栢映蔚弥崇冈不为朝夕利千载当自长植槿非不荣我圃因之荒白髪走畏途途修马非良桑榆赖非晚此乐且无央
静念少日事躁中剧揠苗欲令千载淳反之在一朝斥鷃不自量上欲抟扶摇世怒任盲俗林讥愧清谣傲骨日已长及辰事逍遥
渊明昔归休开岁才五十我虽年近似我道慙什百兼金与尺璧敢取侪瓦砾缅焉动真想迅往孰诱亦庶几归田园千载可同迹
我闻昔桃源民风近无怀兹山亦深窈中有读书斋但絶车马迹不惜云烟埋旁围靡靡山上荫高高槐聊以永今朝得酒从无膎
我髪日以变山色日以新举杯试问山古今阅几人我非山主人聊为山之宾杖可入幽险诗能写清淳但恐我他适山乎尔谁邻
谢吴闲闲大宗师寄鹤氅衣
逆骈欲遗世异服事缪悠恭也差可观未是真仙俦因服究其衷有怀小竹楼一时示萧散千载瞻风流鄙人冒朱紫因循成白头衣锦不尚絅褫带宜承羞归来作褐父敝緼寒无忧老仙独不弃谓可同真游解衣远衣我意重千金裘高义固多感浊骨难崑丘披之焚香坐世虑忘嚣湫神仙未能学愿学王黄州
陈芝田写余真对之小酌戏成四韵
今日我与汝相看各华颠亟呼尊酒至我饮汝茫然他年我长往酒但酬汝前悟此一大笑沽酒休论钱
和林春野见寄韵【二首】
山中真可乐经旬无客来羣材足楩楠小臣甘草莱君看倦飞鸟投林不徐徊咄尔迷途人伥伥自纡回海鸥久已狎鸬鷀复何猜秋风看木落春风看花开既种子猷竹亦有逋仙梅先生可休矣大夫亦贤哉高步云汉濶蹒跚距能陪尚可学采药谈笑到天台
又
士生如大木皆欲架明堂宁知施用处用圆吾乃方归来何所事琢句敷肾肠既为烟霞痼复作花月荒一壑今已专万景身可当山空白石烂云尽青天长故人远相慰瑰辞聨夜光一展发晔晔再诵铿琅琅贞松无冶容老桂多古香三复如见君岁晚谁能忘
宿临湘赠诚之监县
北风橹声乾晚泊断矶下云岫浮修蛾霜生入平埜鸿鴈无处寻落日不可画重冈护岩邑百里寄民社藉甚贤大夫居然鲁恭化丰年足粳稻沃壤满桑柘我如无心云底事劳候迓烂醉得诗归江山非传舍
李伯徵中丞奉东宫命作椎结请纪其故以百字颂而祝之
总角习义方结髪事明主栉纵豸且貂勤劳几寒暑青皇一顾中遂与国人伍区别垂鬒云岐分戢鸦羽昔我秋谷公爬搔浄寰宇象贤实无愧冠服俨前矩愿言夀而康三握勿为苦他年麟阁上雪鬓照簪组何用拭肝石道贵随所处老我任飞蓬謌诗美绳武
次韵可行记圭塘草木【八首】
吾家青牛君伯仲龙矫矫不似丁令威暂来立华表鬼神护斧斤风霜几昏晓摩挲左纽文曾见陆为沼
又
徂徕以多贱吾圃斯拔萃远从他山移清与幽境会乐天才四十栽尔已兴慨吾年六十三方期翠成盖
又
长公有名言不可居无竹仆仆斸苍苔森森植寒玉声来书幌清隂入酒杯緑何须更晚食此君足当肉
又
苍官昔多事乃与羣鸟邻何如在圭塘亦胜居神囷老根已作石霜皮不成鳞不用叹不遇参军能写真
又
朝来花斩新暮雨坠红湿藤萝助奇观罗帔层层碧昌黎性苦隘政尔要蒙羃一笑问秋乎还能诲人奕
又
披披青罗扇敷隂圭塘阿夏牕云影薄秋枕雨声多翰墨聊复尔风霜其若何休教近湖石掩映美人歌
又
人生念慈亲堂阶多树萱忽随灵椿化冥漠俱高骞此忧讵可忘肝摧不能言对花差自慰白头还抱孙
又
昔人避秦乱川原多种桃我幸遇明世栽培胡自劳看花食其实为圃岂不遭疎懒强鞭策犹胜宅不毛
寄归彦温
林虑吾郡山弃之来浚都子实浚都人乃得居林虑出疆必载质浮海或乘桴圣贤义有在并介遂殊途静言复自咎九徵有不渝袁闳筑土室苑粲安一车六月拥裘卧异世真同符何当云壑里添我一茅庐
○歌行
应制天马歌
臣闻圣元水德正色在朔方物产雄伟马最良川原饮齕几万万不以数计以谷量承平云布十二闲华山百草春风香又闻有骏在西极权奇俶傥锺乾刚茂陵千金不能致直以兵戈劳广利当时纪述虽有歌侈心一启何由制吾皇慎德迈前古不宝远物物自至佛郎国在月窟西八尺真龙入维絷七逾大海四阅年滦京今日才朝天不烦翦拂光夺目正色呈瑞符吾玄凤鬐龙臆渇乌首四蹄玉後■〈医，石代酉〉其前九重喜见远人格一时便勑良工传玉鞭锦鞯黄金勒瞬息殊恩备华饰天成异质难自藏志在君知不在物方今天下有道时絶尘讵敢称其力臣才罢驽亦自知共服安舆无覂轶
题友人所藏明妃图
臂香骨沁守宫虐金锁重门怨银钥深宫有眼不识春昼长时听云间乐平生所见惟监宫今朝岂期见画工君王知画不知妾薄命已分如秋蓬黄沙漫漫天无穷惊飇吹老红芙蓉穹庐明日又何处此生遂负南归鸿和亲纳侮号上策建议诒谋娄敬责妾身虽苦免主忧犹胜专宠亡人国关山寥落梦亦迷嫁鸡正尔随鸡飞人间生女莫望贵只可近作田家妻琵琶声断霜天月青塚至今青不歇後来却有蔡文姬千古胡笳辱哀拍
行建德县民有诉作桥罹害者作徒杠行
霜余溪湍息奔鬬农隙维时梁可构往来恐有病涉人官着恒规谁敢後邑胥承帖来乡里乡民见胥如见鬼督材斩木到丘垄致期视成殴妇子人未安行力已疲冬无旨蓄鸡先死田家鸡尽诚可哀邑宰旦夕行桥来吁嗟此役本为利谁知为害翻百倍老癃伛偻诉且泣莫遣吏监民自力治贪问瘼乃吾事去甚痛惩尤所急老癃又言官试听今日所知百无一我闻此语愤填膺不可胜诛空太息安得落落寰区间尽是龚黄二千石
临江见大船宏丽异甚赋贾客乐
鼓声震荡冯夷宫帆腹吞饱江天风长年望云坐长啸稳驾万斛凌虚空主人扬州卖盐叟重楼丹青照牕牖斗帐香凝画阁深红日满江犹病酒钱塘女儿静且姝臂金盈尺衣六铢凭阑饭饱观戏鱼清波照影红芙蕖江城到处时弥楫徧买甘鲜穷所悦千里携家任去留一生为客无离别敦农抑商昧远计遂使素封轻得意握筹狡狯俯承命危坐咄嗟收厚利田庐雕敝君知否终岁勤劳莫糊口夏税未了秋税来三十六策惟有走
喜逢口
滦阳驿东北四十里有双塚世传昔有久戍不归者其父求之适相遇此山下相抱大笑喜极而死遂葬於是俗因谓之喜逢口亦犹望夫之有石也虽莫究其世代姓氏而其言有足感人者故作是以纪之儿寒解衣重抚摩儿饥推食孰忍诃长成与国远负戈一去不返当如何去时云戍东北鄙直出榆关度辽水白头郎罢与影俱岂惮山川千万里天教此地适相逢父曰从天坠吾子笑疲乐极俱殒身谁谓情锺遽如此官家开边方未已同生又别宁同死山云漠漠风飕飕山头双塚知几秋当时不忍一朝喜今日翻飞千载愁犹胜贞女化为石终古孤身双不得清江寒影日悠悠行人一去无消息
赤壁
孽瞒祸水剧赵女汉火余光能几许蜀方传薪嘘未然吴偶束緼成一炬万艘枯苇沃以膏空江如韛长风鼓九渊鼎沸羮鱼龙连营炽炭膰貔虎雄图南纪成画饼匹马华容作穷鼠坡翁乘兴赋赤壁烂漫天机涌毫楮偶从雪里写芭蕉又似骊黄不毛举考图求故此其地疾恶千年若躬睹江山萧条岁华晚兴废人间几今古买鱼沽酒吊阿瞒醉和渔歌短蓑舞
雷篷歌赠廖楚材山长
人间尘土何地无道人自爱居江湖江湖佳处写不尽且复想像陈其觕有舟如叶君勿笑气象乃欲吞堪舆四时风景皆可乐岁晚独与天游俱青山昨夜忽遁去万象一色涵氷壶眼界疑堕清虚府心境直造鸿荒初道人箕踞受奇供但讶光怪生籧篨霜筠露箨政不俗更欲缘饰为琼琚湘江清碧俯见底岳麓倒影寒萦纡兴来不省有物我短蓑独速歌吴歈可怜翠被秦复陶但鼓忧患来攻敺莫言雪尽篷遂废敲雨承月仍相娱
哀弃儿
雪霜载途风裂肌有儿鹑结行且啼问儿何事乃尔悲父母弃之前欲追木皮食尽岁又饥夫妇行乞甘流离负儿远道力已疲势难俱生灼可推与其■〈士冖田疋，上中中下〉尾莫我随不如忍割从所之今夕旷野儿安归明朝道殣非儿谁父兮母兮岂不慈天伦遽絶天实为卜年执政虽咸腓发廪有议常坚持昔闻而知今见之仓皇援手无所施儿行不顾寒日西哭声已远犹依稀
偶阅可行书见其印章曰洹溪钓者戏为野语
道士只合山中居钓者只合溪中渔不山不溪朝市趋人轻尔厌重尔诬彼道士者尤迂愚妄欲跻世为唐虞平生动为鬼揶揄况负且乘招而呼山耶溪耶盍归欤山有美茹溪有鱼
李惟中学士自西台侍御召入以未央宫瓦砚为贶作此谢之
汉家作宫法紫微金铺玉户明华榱甄官陶瓦极能事铅丹细捣咸阳泥一朝神雀去不返秋风禾黍惊离离谷陵且变此宜尽一二时出农夫犂人间购求作珍玩洗刷篆籀分毫厘西台执法好事者砻磨为砚尤瑰奇体呈全璧径尺许沼开新月才一眉坚如铁石润如玉墨声瑟瑟松风吹惠然匣送感高义但惜所与非所宜公才真是谪仙裔善事利器方相资嗟予芜学忝词馆虽有此器无能为世传铜雀亦佳品搜刔黄壤今无遗高皇垂统四百载老瞒何物敢等夷爱人屋上乌亦好况兹适用逾端溪楮生毛頴贺得友坐令几案增光辉代言挥制固多愧玉堂风月犹能诗
中书久病得请将归吴闲闲大宗师亦有疾以其象为赠云代彼陪行焚香对之作此以谢
宵人本是山泽臞涉世政坐饥寒敺五年黄阁事何补种作老病丛孱躯滦京归来十浃日药裹不可离须臾平生结客半寰宇未免操瑟从齐竽可人底事期不来承庆堂深谁敢呼迩来亦复诗作祟清减益见风标孤杜门却扫难折简岂意惠然来画图相看一笑但臆对妙契未许巵言?清氷寒玉照林表和气春风生座隅斋居顿觉俗氛远高致已逼沈疴苏我方归思剧迅矢公自有分居方壶过从此去计必少梦中道路多萦纡便当卷奉江湖去愿得始终如蟨驉
小楼对闲闲宗师象因次旧韵寄之
鼎食不解肥我臞多病亦为山林敺巾车孤舟任所适何往不可容微躯莫言五十未为老纵有七十来须臾今年两耳得差胜饱听万籁吹笙竽闲人多事迫诗债野老败兴时招呼小楼今日好风色目断天末冥鸿孤一时幽兴岂容负况对蓬岛神仙图篆烟凝坐共心赏尽醉更把空尊?怀人未免有芥蔕处世已赏无亷隅分江小鼎煮粟粒诛茅别墅营屠苏远山但藉一枝杖中流谁辨千金壶菊篱秋香晚未减松牕月色寒相纡我行不武分敛迹安得甘草资蛩驉
圭塘小藳卷二

[book_title]卷三
●钦定四库全书
圭塘小藳卷三
（元）许有壬 撰
○律诗
沙湖道中
城居如坐井出郭始知春草色才翻烧禽声便可人远山来逦迤羸马去逡巡唤醒三年梦东华足软尘
田家对雪
野老能留客柴门便反关落梅点衣上飞雪堕杯间地僻偏宜竹牕幽更对山自怜真野逸瓶罄不知还
夜至鲁港
桴鼓远铜笼前驱列炬红星芒寒拂地江影静浮空听语渔村近连航水驿通不才惭传食鲑菜足为供
荻港早行
水国宜秋晚羁愁感岁华清霜醉枫叶淡月隐芦花涨落高低路川平远近沙炊烟青不断山崦有人家
夜行润陂
荡荡唐虞世区区虱蚁臣露餐乌攫肉夜渡马知津危栈依山尽微行到水频风霜尽蒙犯庶用答涓尘
神山雨
山中日日雨松竹早知秋清响自深夜逸人无远愁牕虚闻叶落林暗见萤流对景因怀杜江村事事幽
登後山观湖涨时隂雨忽霁
隂磴盘盘上枯藤得得来长杨半腰水老桂一身苔秋气蛩先觉风声鹤欲回山云自行雨休为老夫开
晚过韶州
世去重华远名偕二石存溪寒清见底榕老乱垂根野色偏宜晚民居仅似村曲江人已矣楚些拟招魂
横浦登舟
南征殊不恶乐事总相关马上行思句舟中卧看山尽收烟景去满载月明还何往不自得浩歌天地间
元统甲戌分台上京饮马酒而甘尝为作诗丁丑分省日长多暇因数土产可纪者尚多又赋九题并旧作为上京十咏云
马酒
味似融甘露香疑酿醴泉新醅撞重白絶品挹清玄骥子饥无乳将军醉卧氊祠官闻汉史鲸吸有今年
秋羊
塞上寒风起庖人急尚供戎盐舂玉碎肥羜压花重肉浄燕支透膏凝琥珀浓年年神御殿颁餕每沾侬
黄羊
草美秋先腯沙平夜不藏解绦文豹健脔炙宰夫忙有肉须共世无魂亦似麞少年非好杀假尔试穿杨
黄鼠
北产推珍味南来怯陋容瓠肥宜不武人拱若为恭发掘怜禽猕招徕或水攻君毋急盘馔幸自不穿墉
籸麫
坡远花全白霜轻实便黄杵头麸退墨磑齿雪流香玉叶翻盘薄银丝出漏长元宵贮膏火蒸墨笑南乡【南乡荞麫黑甚熟则坚实若瓦石可代陶盏贮膏火】
芦菔
性质宜沙地栽培属夏畦熟登甘似竽生荐脆如梨老病消凝滞奇功直品题故园长尺许青叶更堪虀
白菜
土羔新且嫩筐筥荐纷披可作青菁饭仍携玉版师清风牙颊响真味士夫知南土称秋末投簪要及时
沙菌
牛羊膏润足物产借英华帐脚骈遮地【此物喜生车帐卓歇之地夏秋则环绕其迹而出】钉头怒戴沙斋厨供玉食毳索出氊车莫作垂涎想家园有莫邪
地椒
冻雨催花紫轻风散野香刺沙尖叶细敷地乱条长楚客收成裹奚童撷满筐行厨供草具调鼎尔非良
韭花
西风吹野韭花发满沙陀气校荤蔬媚功於肉食多浓香跨姜桂余味及瓜茄我欲收其实归山种涧阿
寻梅
何以慰吾衰梅花秀发时晚香传远树春雪避南枝林静来差早溪深行独迟与君谋一醉及此未离披
水木清华亭宴集十四韵并序
水木清华亭侍御史王公公俨别墅也位都城巽隅出文明门余里许园池构筑甲诸邸第予客京有年识公俨亦久而未尝迹其地至正乙未春自汴召入俄公俨由辽省拜中台握手倾倒屡约宴集尘冗不果致期宿具复有意外之挠乃七月二十又三日始遂盍簪左辖吕仲实中执法杜德常右司王本中左司尚彦文实同尊俎酒旨乐备物腆意勤适雨霁秋清尘空地迥庭木涌翠渚莲散红北瞻闉闍五云杳霭极目西望舳舻泛泛於烟波浩渺云树参差之间萧然有江乡之趣不知其为毂击肩摩之境也烦襟滞虑涤濯浄尽兹游奇絶宜造物之不轻畀也公俨请曰人生四美百年几遇不可不纪也乃即水木清华亭为韵赋诗有壬分华字其诗曰
世禄推门阀天墀几拜嘉高情忘势利大隐谢纷譁朝市尘无染蓬瀛路岂賖眷言营别墅初不远东华画舸堂前过青帘柳外斜晴红迷菡萏寒翠接蒹葭挥麈风生座扶筇雨压沙萍开轻泛鸭荷侧重擎蛙只讶神仙府谁知宰相家宾朋玄圃玉文采赤城霞丽曲凝云表仙粧炫水涯添栽三径竹递赏四时花心事尊中物人生海上槎相逢须尽兴明日各趋衙
送马明初教授南归一十韵并序
後至元戊寅予得请归江夏别业明年冬游长沙又明年二月安仁马君明初来见於琅瓈山其人温醇其文粹精倾盖如平生同游南岳更唱迭和遂同归江夏甫七日复参知政事命下以小儿累之又同北焉至任城明初舟覆几不免间关跋涉不忍予弃用中台翰林荐堂除缑山书院山长及格擢右卫率府教授始释褐卫官若胥卒皆国人明初请收书教其子弟为华学官属韪之鸠俸檄明初买书江南因得归省其家焉过予相下将别请言吁世俗之交翻覆云雨况延之馆塾者其为交不又密乎饔飱之不精不时也供侍之不慎不及也脯修之不腆也汲引之不酬也为主人者有能不犯於是者乎人情久则狎狎则慢慢则隙生焉宾主至是不失欢者鲜矣而明初与予十年如一日始终无间言有德君子哉述其槩为诗以饯之其诗曰
吾子昔倾盖琅瓈古渡头袖文惊蜀锦怀宝重天球心既同金断胶因向漆投有邀须共往无倡不为酬南岳朝聨辔湘江暮舣舟屐穷峯顶寺诗满水边楼访古由来喜寻芳到处留遂移衡浦隐便作武昌游坐席何曾暖招旌遽见求高情安旅次遐躅又神州道路多尝险山川只荐愁扫云髠兔頴鏖雪敝貂裘善诱儿何幸深藏价未收忽看鸿鹄举甘效蟨蛩休洹水寒偏莹林虑晚更幽谁知三仕已相累十春秋公道先扬善真才自拔尤恩袍明翡翠教铎振貔貅行役仍清淡言归邈阻修临岐惟一语音信莫悠悠
夀李秋谷平章
黄锺嘘■〈日耎〉挽春留緑蚁浮香带月篘宰相得闲才是贵人生有子更何求家传文字五千卷身在神仙十二楼记取年年好风景雪松霜桧岂容秋
送黄文复归长沙
半生湖海梦依稀但诵湘南远寄诗先友凋残公独健故园荒尽我方归百年未满常忧畏千里相逢又别离他日瓈江松下路西州难似此沾衣
横山有高竹楼别业留信宿始归
酒香牲腯主人归正是猿惊鹤怨时梅影小池春入画竹声虚阁夜催诗世间真乐无多事身外浮名只费辞他日结茆容我隐一章先当买山赀
九日陪阖台诸公登石头城
一江环抱四山围酬节追欢剩费诗鴈影不移云尽处秋光都在雨晴时当年玉树人何在明日黄花蝶岂知便驻高轩????醉倒絶胜无酒绕东篱
题昌平刘建议祠
一卷春秋两鬓皤丹诚贯日口悬河策能匡世时不用天实厌唐人奈何自古大材多薄命而今我辈亦登科可怜熏腐俱尘土得似高名永不磨
游昌平憩县学归过朱都督碑
木叶才霜水不波偷闲今日遂婆娑清秋林壑斜阳好丰岁郊原乐事多秦塞已隳仍郡县武城虽小有弦歌却怜一片朱家石千古泾原臭不磨
神山即事
京尘汨没已华颠恰是山居第一年松月照牕诗入圣竹风吹榻梦游仙随人久作悠悠者处世方知绰绰然尚愧未能忘口腹时劳昆季致肥鲜
和谢敬德学士见寄韵【二首】
平生疎懒是天姿今岁春来起亦迟好酒或如陶靖节杜门深愧郑当时向来事业惟供笑如此风光忍废诗馆阁真才试枚举鹄山陪预恐难期
淡霭轻风弄野姿江天寥廓鸟飞迟从知宇宙多闲地谁信襟怀胜旧时夜雨不惊逋客梦暮云犹入故人诗山中亦有阳春曲拂拭朱弦待子期
登岳阳楼
平生轮奂壮巴丘消得骚人一系舟云气远携湘雨至湖光寒入蜀江流山川信美非吾土天地无穷有此楼三十四年如梦过可怜华髪赋重游
黄陵庙
黄陵庙下草萋萋水远山长听竹枝末路不求同死处重华宁有再来时霜筠苦泪留千古埜树愁云接九疑珍重韩公修废坠却怜儌福类神私
过湘潭
江边杨柳翠萦回柳外人家罨画开一夜东风花落尽千年华表鹤归来暮云山出远浮黛春雨水添浓泼醅莫舣扁舟访陈迹白头怀抱易生哀
祝融峯与廷镇觞咏有怀欧阳原功盖尝约同游而予不能待其归也
载酒穷跻最上峯啸歌声撼海涛风得陪五马二千石独少三生六一翁为问北门红日下何如南岳白云中寄诗几欲申前约无奈人生似燕鸿
时雨忽降簿书甚稀独坐王可矩右司有诗次其韵
翠樾云深百鸟鸣彤闱如水嫩凉生雨声自与诗有约天巧岂容人强名万里秋风黄鹄梦五湖春水白鸥盟年来不用愁华髪尚有观山老眼明
西厅东阁总诗鸣天籁相关触处生京国故人多老病洛阳才子独声名风云幸际文昌运松栢休忘岁晚盟他日江湖携手去尽渠蚊睫有焦明
题武卫段指挥书林
相府深沈书若林牙籖揷架列森森千枝万叶本根在二帝三王雨露深椔翳斯文功利学栋梁来世圣贤心经残百氏纷纭出慎勿轻栖恶木隂
闲居杂诗【四首】
鬓髪苍浪齿动摇自知宜退待谁招茶余引鹤消春昼酒醒闻鸡记早朝肥截玉肪羮缩项香翻云子饭长腰尚嫌门有徵诗客时与山人破寂寥
半山云树接修篁镇日无尘到草堂瓮牖风来书叶乱胆瓶花落砚池香壶觞自酌教微醉松菊犹存及未荒护果灌园常不暇谁知闲里更多忙
鹄山东北接郊墟郭影岚光画不如九十日春朝暮雨两三间屋古今书庭花红碍经行处园竹青回剪伐余满地苍苔愁踏破年来深喜故人疎
窃禄多慙号具臣归田何幸作闲人登山临水今非客病酒愁花又过春梦断紫霄黄阁远眼明青镜白头新芥薹竹笋来相续不道茅柴味更真
和傅汝砺寄来韵【二首】
江水舟航日夜东故人音问得常通君才能挽千钧重我老惟怀一亩宫自古山林容小隐只今台省有诸公欲知别後诗成处都在花香竹影中
春红园圃眩西东花下萦纡一迳通不向雷门操布鼓要从人海见珠宫多言浪负三千牍老梦都忘十八公珍重吾宗有成训人间何似在山中
圭塘小藳卷三

[book_title]卷四
●钦定四库全书
圭塘小藳卷四
（元）许有壬 撰
○絶句
题西域木唐卿旌表孝义卷
桥梓天殊棣有华良心初不间幽遐何年四海无旌表尽化忠臣孝子家
琳宫词次安南王韵【二首】
凉入帘帏夜色轻瑶台添月更虚明一壶天地浑无迹只有清风动竹声
山中活计只餐霞世事茫茫日自斜谪到玉堂无好况夜深犹草侍中麻
织锦回文图
明珠金缕烂萦回香玉连环剪不开不把肺肝都织出将军惟识赵阳台
杜子美象
删後骚余代有闻集成惟许杜陵人凭谁寄语沿流者流到江西不是春
赏心亭
赏心亭上双栢树看我往来今十年栢树青青宛如昔当时游子已华颠
牛背观书图
蒲鞯盘膝胜安舆人讶形骸与世疎却笑徙居三十乘恰如牛背一编书
画马
惆怅孙阳世久无纷纷驽骥遂齐驱不教神物俱湮灭犹幸人间有画图
丙吉问牛图
肥充列鼎健充车厚养专为簿领敺千古清风梓人传凭谁书继丙家图
和康里子山韵
洞深春早透兰芽牕晓云香乱海霞万丈红尘飞不到紫箫吹绽碧桃花
李陵台
李陵台下驻分台红药金莲徧地开斜日一鞭三十里北山飞雨逐人来
上都归口号
娇儿幼女逐山妻争解行囊看赐衣颠倒海图裨短褐可怜杜老北征归
信笔
造物知余素爱山一官故调万山间山深民朴官无事却为观山日不闲
冬夜即事
纸牕铺月白溶溶炉火欺灯照室红万籁声沈人语定好诗都在杳冥中
行县书所见
涨潦留泥粪稻畦石渠分水灌麻池醉翁社散忘归路行过柴门尚不知
谢佑之桃花折枝
天台不折一枝归晴日明牕有所思流水乱山迷去路案图无语立多时
令狐学士金莲图
九天光彩动金闺辇路风香树影齐却笑汉家恩数薄只教天禄待青藜
神山杂诗【二首】
山留残雨湿拖云竹引鲜飇细洒人诗思清如寒水玉休教落纸恐沾尘
牕扉九夏镇长开一榻无尘地有苔怪底山禽栖不稳竹林风雨送凉来
次黎东山凤栖别墅韵
风漪翠舞躬耕稻云锦红酣手种花策杖寻君迷不得有书声处是君家
七里原头营别业三间堂下有东篱霜林不尽天如洗都是山人未了诗
都门柳
都门四十里青青几度迎人几送行老子有言来致柳只烦相送莫相迎
书所见【二首】
陵坡野菜緑如铺肤受方期宥老榆菜少人多挑已尽有榆从此尽无肤
田园卖尽及儿孙少壮流移老病存一段升平好图画人间惟欠郑监门
夜次馆陶【二首】
三老趋程不惮劳船头坐看月轮高烟村渔火微茫外一簇人家是馆陶
浦云林雾郁苍苍水面无风晚自凉今夜篷牕应不寐计程三百是吾乡
林虑南楼
西山为我晓烟开正尔癃锺造物哀更欲细看隂岭雾老龙将雨出山来
题龙甫耕云堂
满山深锁白英英不解为霖但可耕只恐无心忽飞去埜人何处望秋成
董仲达送予至湘隂别後顺风比晚行三百里怅然有怀作二絶付其仆之远送者持归
吾子才华我最知鬓毛回首各成丝汨罗江上一杯酒萍水相逢又几时
江蓠杜若满汀洲骚国春来亦可愁一日顺风三百里故人何处望予舟
即事【二首】
几家门系钓鱼船一阵风香燎麦烟画出太平村落景酒旗多在緑杨边
远浦客帆明冉冉前村牧笛响呜呜园桑叶尽蚕成茧庭树隂浓燕引雏
春日漫述
竹几蒲团嬾最宜不知花影隔牕移邻翁忽报小瓮熟老子坐忘成坐驰
卧龙图
能办人间大有年九渊谁遣抱珠眠等闲莫似隆中起雨得西南蕞尔天
苏彦良西埜堂
苍苔满迳树连村中有幽人屐齿痕此去客来宜定约无诗无酒不开门
圭塘小藳卷四

[book_title]卷五
●钦定四库全书
圭塘小藳卷五
（元）许有壬 撰
○序
文丞相传序
宋养士三百年得人之盛轶唐汉而过之远矣盛时忠贤杂遝人有余力及天命已去人心已离有挺然独出於百万亿生民之上而欲举其已坠续其已絶使一时天下之人後乎百世之下洞知君臣大义之不可废人心天理之未尝泯其有功於名教为何如哉丞相文公少年趠厉有经济之志中为贾沮徊翔外僚其以兵入援也大事去矣其付以钧轴也降表具矣其往而议和也冀万一有济耳平生定力万变不渝父母有疾虽不可为无不用药之理公之语公之心也是以当死不死可为即为逸于淮振于海真不可为矣则惟有死尔可死矣而又不死非有他也等一死尔昔则在已今则在天一旦就义视如归焉光明俊伟俯视一世顾肤敏祼将之士不知为何物也推此志也虽与嵩华争高可也宋之亡守节不屈者有之而未有有为若公者事固不可以成败论也然则收宋三百年养士之功者公一人尔孙富为湖广省检校官始出辽阳儒学副提举庐陵刘岳申所为传将刻之梓俾有壬序之有壬早读吟啸集指南録见公自述甚明三十年前游京师故老能言公者尚多而讶其传之未见於世也伏读感慨惜京师故老之不及见也公之事业在天地间炳如日星自不容泯而史之取信世之取法则有待於是焉若富也可谓能後者已
五峯文集序
五峯胡先生文集凡五卷南轩张先生序之矣益阳刘用孚将刻诸家塾且徵予题其端予惟世之深知者莫若师友先生之集南轩之序详矣予何人哉然其引而不发者愚不容訒也先生资质纯粹根乎天性讲贯精密得之家传於六经则沈潜反覆取道之原於百家参考互订必是之归其涵养见於知言一书而性命道德之微无不贯其设施着於皇王大纪而礼乐刑政之用无不该议论慷慨辉光宣着千载之下犹想见其风采至於发言为诗抒言为文皆修齐治平之实也先生避地衡山结庐五峯故尝造祝融之峯以求先生之遗躅而深山大谷云烟草树邈乎其不可求也独取先生之书伏而读之其亦万一私淑者乎用孚刻其书俾大行诸世其用心亦仁矣哉
大一统志序
至元二十三年岁丙戌江南平而四海一者十年矣集贤大学士中奉大夫行秘书监事扎玛拉迪音方今尺地一民尽入版籍宜为书以明一统世皇嘉纳命札马刺丁洎奉直大夫秘书少监虞应龙等蒐辑为志二十八年辛卯书成凡七百五十五卷名大一统志藏之秘府应龙谓比前代地里书似为详备然得失是非安敢自断尚欲网罗遗逸证其同异焉至正六年岁又丙戌十二月二十一日中书右丞相巴尔奇尔布哈率省臣奏是书国用尤切恐久湮失请刻印以永于世制可明年丁亥二月十七日皇上御兴圣便殿中书平章政事特穆达实传旨命臣有壬序其首臣闻春秋所以大一统者六合同风九州共贯也然三代而下统之一者可考焉汉拓地虽远而攻取有正谲叛服有通塞况师异道人异论百家殊方指意不同亡以持一统议者病之唐腹心地为异域而不能一者动数十年若夫宋之画于白沟金之局于中土又无以议为也我元四极之远载籍之所未闻振古之所未属者莫不涣其羣而混于一则是古之一统皆名浮於实而我实协於名矣且统之为言昉见於易乾之彖曰大哉乾元万物资始乃统天说者谓天也者形也统也者用形者也象曰天行健君子以自强不息则又示人以体乾之道盖天为万物之祖君为万邦之宗乾以至健而为万物始乃能统理於天皇上体乾行健以统理万邦所谓一统万类可以执一御而六合同风九州共贯之机括系焉九州之志谓之九丘周官小史掌邦国之志外史掌四方之志志之由来尚矣况一统之盛跨轶汉唐者乎是书之行非以资口耳博洽也垂之万世知祖宗创业之艰难播之臣庶知生长一统之世邦有道谷各尽其职於变时雍各尽其力上下相维以持一统我国家无疆之休岂特万世而已哉统天而与天悠久矣
纲目书法序
朱子感兴诗躐举三朝而不他及其有激於欧马而纲目之所以作也周不纲非一日至命三家为诸侯则其纲不复可振矣此一家托始之命意也晋史帝魏习凿齿已病之唐书纪武则范氏之论至矣通监千三百六十二年事如指诸掌伟哉书乎其文则犹史也朱子慨然本春秋之旨任笔削之重主正统以明君臣之分严书法以诛乱贼之心其取义大矣永新刘益友先生作书法发明之其徒进士湖广省照磨冯君敬修欲其说襮於世俾抒其槩噫朱子之心忧世甚至非矛盾温公者也民彞物则之所系则因革生焉诸侯僭王则贬称君无正统则并书不相下帝昭烈以明正统书在房陵以合乾侯死扬雄之仕莽卒陶潜而系晋皆凛乎斧钺其笔而君臣之大义明矣他如奥义微旨益友之撤覆发韫殆无余焉若夫开卷之初命三家率旧文者终卷非一义苟至当吾何异焉盖纲目成读通监者有所折衷而乱臣贼子无所逃罪矣二书可相有而不可相无者也益友之书适而不牵会而不摦智周於理而力周於文矣或谓孔子作春秋三传且相异同朱子学孔子者益友书法果尽合朱子之心乎予曰朱子之书主褒贬其心易知也昔之书今之削昔之遗今之特书揆之以始末律之以凡例举此以见彼寓微而示显者益友之综核精矣窃尝一二致疑沈潜反覆秖见目力心思之不逮而足之所未至固未易悉其地之所有也然则书法一书抑纲目之不可无者乎後之人有如左氏公谷者操戈而出则非区区之所及知也
秋谷文集序
相国李韩公秋谷先生薨之二十七年子献由参议中书省事拜治书侍御史进侍御史有壬实中丞一日出先生文集俾序其端昔苏子瞻恨不及一见范文正公与其季子德儒同官于徐序文正遗藳以挂名文字中自托门下士之末为幸而有壬之擢第也先生实座主接余光亲诲益不少视子瞻之於范文正则有壬之幸多矣序其敢辞先生以雄邃之学为帝者师功勲在王室声名满天下自九重以至於里巷皆以字称才气跌宕落笔纵横歌诗流播荒陬下邑传邮逆旅往往大书於壁然世之歌诗而不知其文知其文而墓碑未出不知其功勲之大之详也国初因仍吏治日就媮窳士气奄奄仅属先生在潜邸日久启沃谓儒可与守成一旦当国即行贡举盖倡於草昧条於至元议於大德沮尼百端而始成於延佑亦戛戛乎其艰哉三十年来得人之列於庶位者可枚指也士风之隆替治化之枢纽在焉大德之末丁国势危疑神器杌陧之会犹操舟灧澦三峡遇排山倒海之风而能力赞秘策卒底平济非社稷之臣乎若夫名爵扫地而削其尤锡予空帑而复其旧太官恃不钩检而核其滥宿卫依凭城社而沃其冗贵近世臣莫敢议及乃挺身任之灼知将来之危不恤也国家用儒者为政至元而後炳炳有立者先生一人而已有壬因襮其槩使读是集者知有德有言且以见功勲之出有原柢也皇上追念勲德赠旧学同德翊戴辅治功臣太保仪同三司上柱国追封魏国公諡文忠献字伯徵世济其美讵可量也哉
特进大宗师闲闲吴公挽诗序
至正六年十月七日特进上卿玄教大宗师闲闲吴公薨於大都崇真万夀宫承庆堂中朝士骈沓走吊莫不哀伤士哀伤之不足又形诸歌辞诸弟子裒为卷轴徵序其首以倡嗣音以广其哀焉有壬交游三十年昔在政府尝奉勑赞公像有人以为仙我以为儒之语士论不谓过也得请归公遗云林小影曰我不能去以我像行是从公于迈也今年四月赴翰林学士召甫入京公即率其徒治具相劳旅馆中既陛见将归造承庆堂不告以故但酒至为引满公曰快意若是岂欲去而留别耶有壬明日遂行闰十月再赴承旨召至京则公已殡於岳祠之光岳堂矣呜呼惜哉公年十三学道十六已拔萃班行其师神德真君受世皇殊眷江南初定有事南岳公以大弟子选行神德代祠岳渎公实辅行年二十三声望赫赫矣始授冲素崇道法师南岳提点加号玄德改大都崇真万夀宫提点拜玄教嗣师总摄江淮荆襄等处道教都提点神德观化制拜公特进上卿崇真弘道玄德广化真人总摄江淮荆襄等处道教知集贤院道教事玄教大宗师皇帝即位亲御翰墨书闲闲看云四大字以赐年益高体日健胜目障而复明恭迓龙虎台归历造故旧戒其徒番次肆设饮必尽欢坐是得疾越八日中夜命弟子焚香中庭更衣正寝端然而逝夀七十有八平生勇於为善不以外方自疑故凡政令之得失人才之当否生民之利病隂有以裨益於时者人不知也与人交终始不渝至其子孙犹周恤之平居宴坐扣以国初事历历覼缕世家源派隆替颠末按谱敷陈有不及者经久覆扣一语不爽二亲之存屡归为夀其没也得请襄事以能丧闻疏封赠諡备极恩荣夫神仙之事不得而知吾儒辟之以其乱大伦也若公事君而忠事亲而孝谓之乱伦可乎夀传八旬翛然而返冥漠与造物者为徒视无益於世白日轻举而称神仙者世未必有能知其孰是孰非者已其生质之异际遇之隆言行之实则有侍讲虞公道行述方将铭坚珉登太史何事於序诸弟子奉冠剑归葬有日请益切故为述三十年之契以写不能自己之情而与其出处之槩以导绋讴斥苦之和者焉
张文忠公年谱序
赠平章政事滨国文忠张公薨南台中丞张起岩铭其碑翰林学士欧阳玄序其文江浙儒学提举黄溍记其祠三君洎有壬皆延佑乙卯公主文所取进士也有壬辱知尤深公之薨乃不获致一奠之哀独欲效片言只字以答知遇而奔走睽阻又不获陪三君之列窃有憾焉公之子秘书郎引奉公年谱俾序其端呜呼此有壬之志也公文行履历具诸碑而槩诸谱矣请以躬承一二言之公汲引後进如不及有壬初倅辽州偶免瘝旷书来奬勉有兴斯文复古治语承乏中朝公在乡里每小有着作达左右必喜而形之书盖欲策其未至也尤慎许可独称缑山陈公曰迩来士大夫宜亟法此老盖取其立朝蹇谔进退明决有契於心以矫时弊也朋游有为御史过於自保者公曰御史士大夫之洛阳也此而无闻无官可为矣拜詹事丞有壬迓之通州坐漕厅语终日其略曰予见举人以书攫官旋掷其书以官裕身而寻败其官多矣子将不释於用其勉之翼日入城则飘然归矣自是不复一接焉公以布衣入京历登枢要道不合即去优游山水若将终身关中之饥人死殆尽而台中丞之命一下慨然登车倾己财竭心思活垂死无算号恸感疾以薨发於至诚有不能自己者非勉强所能也或议其莅事太迫而疑其制行过高不知义之所在皆当为者也国家百年培养士类其学固足以支梧世用至於养其气以励其风节则若有未至者焉风节不励而不徇於富贵者鲜矣惟豪杰之士挺然有见於世而顽亷懦立之机系焉若公可谓豪杰之士矣而其久退一出又有合於义之大者也呜呼其可尚也哉
忍经序
衡阳高士栖碧罗巨海尝从文山海上归终身宋衣冠交接称许尤不苟有壬读书衡泮居与之邻乃辱与进闻其称海北道廉访使榕寓孙公之贤不容口盖公往来过衡衡士大夫多慕而见之巨海则交处最密者有送行序若诗在栖碧文集今尚能记其槩公金源乌古部人征宋有功历官所至皆有惠政长宪海北民怀吏畏太夫人年高上疏归养泝沿湖湘士大夫无不熟公者今中书左丞大司农良桢干卿其子也时望所属公累赠推忠靖远着节功臣荣禄大夫中书平章政事柱国追封魏国正宪公某不及拜下风犹欲识其子孙以酬平日景行先哲之意而干卿仕早有声日践华要承乏政府实尝同寅都城僦屋又得为邻一日出书曰忍经以示某曰先子平生有得於此辑而为书子其序之某识干卿但知其世有积德而不知其所得之源也及读是书为之三叹曰孙氏子孙之贤阀阅之大岂徒然哉公之言忍有正义有变义有衍义使人人有见乎此则修身齐家涖官之道尽在是矣夫以刃加心上而能受之非易事也易之惩忿窒慾书之以礼制心乃其下手要法公皆举以示人自传记子史以至佛书道书百家杂着诗赋凡有关於忍经者靡不收入古今之言忍者无以复加矣干卿既参大政寻拜左丞分省外藩复入政府庙堂以其久劳几务听辞中书俾专明农士论犹未释也读父之书得效若此不惟一身一家又将传之天下後世也某赋性褊躁仕途五十年滨於危殆者屡矣使早得伏读此书庶不至若是之殆也虽然卫武公年九十有五尚求箴警於国某虽七十有一苟未死一日有一日之事此书尚有资焉
国朝名臣事略序
圣元基朔方立人极世祖皇帝混破裂而一之广轮疆理古职方所未半其天地之再初乎浑沦所锺命世卓絶之才实辈出辅成之故盛德大业之所着自颢穹生民未之有也然而百余年来元勲伟绩世未尽白故老知者湮没无几家乘志铭不能家至而徧知也仁皇御极勑太史传功臣而玉堂秘奥世莫得而见焉监察御史赵郡苏天爵伯修辑国朝名臣事略十五卷湖北宪刻诸梓徵序其端某在京师早知伯修之才而未知其有是编也惟其培学上庠历史属久故考之也详择之也审其类例傚朱子言行録条有徵据略而悉丰而核其四方之争先快覩者乎窃惟国朝真才云集是编才四十七人有齐民知名而未録者盖朱子例嗣有所得当续书之也若是则四方之快覩者不一伯修之学其益昌矣又不知今士大夫用心如伯修者几人世所望於太史氏出於事略之外者其将有所属乎宪长笃礼质班幕府李谷王大有职风纪育人材俾观者率作是亦韩子所谓牵聨得书者也
宋诚夫文集序
延佑己未赠翰林直学士諡正献宋公诚夫偕其弟显夫始入京过予陋巷一见如平生所着曰千树栗者视予曰京师吾乡田庐尽废江湖二十年储蓄归为恒产独此尔阅其帙知其学已充文已成谓之曰君之产不但与千户侯等将与万户侯等承乏山北幕岁辛酉当大比时语同官第一人必在诚夫已而果然为御史为左司都事皆与予同事当大廷论议不顾忌絶去儒生拘迂懦讷气习若老於吏牍者仕至国子祭酒而病寻卒於位既葬显夫出所为诗文监察御史上之台台檄山南宪下所部刻之梓而俾予序其端夫士之生世生有闻於时没有垂於後是不死矣而士之垂世者未可必其必传而不与草木俱腐也至於诚夫之文则吾知其必传焉待罪中书每馆阁抡材未尝不为诚夫歔欷使天昌以年则其长翰林集贤亦犹昔之意其魁天下也不幸用之未能尽其才而幸得显夫为之弟使其文着於世传於後又类所删文若乐府为别集片言只字无所遗逸显夫可谓能弟诚夫可谓不死矣诚夫自选其文更千树栗曰至治集其传不待予叙也独列其守官梗概使读其文者知其政事之长而信其见之文者非空言也显夫今监察御史文如其兄二宋之名於是益着矣
春秋集义序
春秋由三传而下世之存者可考也范氏探经而为集解啖赵考三家短长为统例伊川以传考经之事迹以经别传之真伪皆号精当而世之读者无几及胡氏传出学者翕然宗之圣朝设科遂与三传并用诸家之说几无闻焉向会试以五经发策至有不知名家名氏者况有考其短长而折衷为书者乎且圣人之意当时门人有所不知世传左氏时代不一要非亲受於圣人者宜其辞胜而失诬也公羊谷梁传闻逾远诸家之说各尊所闻其能尽合圣人之意乎朱子谓春秋大旨诛乱臣讨贼子内中国外夷狄贵王贱伯而已未必如先儒所言字字有义也如此则传注之说可泥於一偏乎豫章张君立择诸家之论或全或略疏於三传胡氏之後名曰集义撷衆长萃於一历历精至观其自序盖欲学者因是以求诸家之全戒其厌烦务简而取足於此则君立所得与夫所以教人者可见矣欲观君立之集义当先观君立之自序徧取诸家优游涵泳交畅旁通一旦有得自知去取回观集义心目了然与闻人之说袭而取之者异矣康节云春秋尽性之书也传注而已乎
春秋经说序
予投劾归田里客传至御史张君约中章疏言三大逆当门诛洎诸奸恶族党宜镌削投诸远且言天怒人怨验古质今纪纲赏罚治乱所系言极剀切予读而壮之亿其人必知春秋者也春秋明天理正人伦语其大则为乱臣贼子而作也约中元统癸酉进士治剧县有声入荐华贯难进易退归卧林虑擢开州尹迫命舆疾而赴予熟其贤未知其藴既观论列且寄所辑春秋经说徵序於是知其深於春秋而复自喜昔者亿之之中也董氏言为人臣者不可不知春秋然春秋岂易言哉三传而下便到啖赵啖赵而下不知几家胡氏之专精而改元即位之说不能免龟山支离之议霣霜不杀之记不能辨法家假托之文则穷是经者亦戛戛乎其难哉朱子不能自信於心未尝敢措一辞者岂以是耶然其言曰春秋大旨诛乱臣讨贼子贵王贱伯而已未必如先儒所言字字有义又曰圣经本平易後儒以己见论经故经义不白而反艰险即是究之朱子於经不既渊矣乎尹和靖言王安石废春秋非其意以三传不足信其不解者以其难也以其难而不解可也以其难而废之则王氏心术可见我朝草庐吴公采摭诸家之言各丽於经分所异合所同为纂言十二卷又仿陆氏纂例为总例七篇有功於经者也约中因纂言録其说以附於经其自得者又疏其说於先儒之後中大路而不岐泝正流而不沱又有功於吴公者也有功於吴公斯有功於经矣一旦大用持是说以裁割庶事有什伯章疏者已经说岂空言而已哉
琴泉先生诗序
汉阳文学掾湘浏刘嗛光远气豪而温学充而贞与之游知若人游之久知若翁翁字山甫盖今之隐君子也昔长沙赵公平远典刑一时尤相厚善家贫有襟量士大夫过者无不欵接藏书教子扫絶尘俗惟癖於琴平远号之为琴泉先生其有得於琴乎古者成人以乐养其情性而荡其邪秽今则无矣郑卫嘈杂万耳一声声之平者独琴近之故嵇康尝谓衆乐之中琴德最优幽人高士养心理性举有托焉平远多艺尤精於是度曲审材斵削漆丝悉身为之顾挈是号而被之则其能可知己天下之水泉为胜水之原也海虽大受外所需非其自出也今夫发而涓涓流而滔滔微而为沟池瀦而为江湖以输於海而无穷皆吾之所自出取於内而不求於外者也而其为水也犹雨之始陨自天洁而不汚者也易象蒙中庸时出孟子之有本皆有所取琴则何取焉岂以其始达也历涧谷触崖石潨然锵然幽响振越和之以清风乱之以松声山空閴闻其有契於吾琴乎抑丝木为声假於人以发者也泉自然者也爱而不可挈也寓诸器而写之泠然流出於弦徽间彼有无穷之流此有无穷之声声与心会物我两忘不知琴之为泉乎泉之为琴乎山甫之为琴泉乎琴泉之为山甫乎吾闻其人淡无所好岂屑屑於艺者寓意自适以发其胸中之乐尔年今七十二饮食起居如少壮时其又有得於琴之外者乎予以平远之交知其友之端以光远之子知其父之贤故喜为序之
智子元越南行藳序
镇阳智熙善子元以多学济卓荦之才大德间宿卫春宫冀速化行其志命与时左为南台行人转掾史又不乐弃去今太师秦王右丞相为南台大夫知其才居中书擢西曹掾皇上即位故事遣使颁朔安南行者超三级归不駮降故自售杂遝而荐私者亦复沸腾久不决乃合议堂上丞相曰智子元可欲行者与智面校优劣衆口始塞於是子元以礼部郎中佩金符为介使以行既反命出纪行诗藳徵言表之礼诸侯即位小国朝之大国聘焉况天子即位乎诸侯之於天子比年一小聘三年一大聘五年一朝况蛮夷小国乎安南先宋纳欵我不拒之天下既一彼复反覆我不衔之褒嘉锡赉不吝也然自世皇时召其主入朝而为辞几易世矣世一来王且不能行而朝廷每勤行人涵容煦育秪以见我元之天地其量也观子元诗其处之之道大较己见矣今年五月二十五日检才大安阁下予首举子元甚力丞相喜且云智子元佛法亦通宜亟用之而下坐他有论荐可否持久俄丞相起遂辍凡使安南即酬美官子元独留滞余一年虽然丞相不忘也一旦柄用其亦自行其诗乎读之竟序而归之
张雄飞诗集序
延佑首科国人暨诸部列右榜者十六人幸获鱼兔委其筌蹄与夫不以一得为足汲汲所未至者亦各播人耳目有不得而揜者焉唐古氏张君雄飞首科右榜有闻者也不以一得为足益砺其学尤工於诗往往脍炙人口佳章奇句不可悉举拜御史西台按巴蜀越隽足迹殆尽西南履少陵之躅默有契焉移南台行岭海穷极幽险佥浙东宪过钱塘登会稽探禹穴天台鴈荡之胜举在心目得江山之助故其诗益昌而多也矣言之精絶者为文文之精絶者为诗然昔人有文章妙一世诗句不逮古人之言亦有文章不传独以诗显者工部三赋他无闻焉非无文也以其所长揜之也雄飞既砺其学而诗又其尤长者乎移佥湖南过余琅瓈山中出其藳古律诗共若干首属序其端愚因以得悉其多也且作邑而有惠佐台而有闻司宪而有为砺学又不已不独资为诗将泽於道德仁义致其远者大者其可尚也哉吾同年之得人可不谓盛矣乎
成中丞诗序
元统癸酉南阳成公谊叔既擢第官翰林学日益进名日益振仕日益显为河间转运使弟有孚尝过之谈其政不释诵其诗又胜所闻於是知谊叔不以一第自满力进修而志远大者也中台政府敭历俄徧御繁肩重着作不辍分省於相相吾里故尤悉其政适林虑有警乘其未备而弭之有诗曰林虑清固已嘉其有为而诗不苟作也时方急贤召入尹京刃甫发硎复拜左丞出镇大名寻拜御史中丞召归皇上以羣丑未殄将帅翫缩非声实素孚健有力者巡行督治未易即工诏分台率僚属事赏罚兴除俾专处决其任重矣客陈君彦博辑谊叔诗二百七十余首请序其端卧病寒斋因得尽读皆有关於世教而无苟作也诗言志尔斯行可以言志矣昔元结作舂陵行兼贼退後示官吏二首老杜谓今盗贼未息知民疾苦若得结辈十数公落落然参错天下为邦伯万物吐气天下少安可待矣不意复见比兴体制今谊叔为宰执天下皆在钧陶中岂特邦伯而已哉他日事业将百舂陵见之歌颂者又将鸣邦家之盛不但言志而已也是为序
宋显夫文集序
予卧病田庐有禁近之召迫命就道惶汗无措而复窃自喜幸故人宋君显夫实直学士协恭侍从自公论文亦一乐也比予入京而显夫卒矣予病亟归不得省其孤承诏复来显夫已赠国子祭酒諡文清思而不可见惜哉孤吁奉燕石集拜且泣曰此先子所遗兄彍编次者也世父至治集公实序之敢援例以请予序诚夫文不一纪又序其弟人之生世其可悲也夫昔显夫兄弟入京首与予同游尽眂予所着睽离有作必寄故知其长蚤且悉也及阅显夫藳则未相识时歌诗已尝及予重以三十年分谊之笃序可辞乎国家设贡举陶天下以经术余三十年文当日益昌而名能着见者何其指之不多屈也积储之不厚也造诣之不远也取而随竭发而自柅拘拘规仿而伥伥乎所适者欲昌得乎惟其有所本也有所参也该洽沈潜心有所得济以定力而熟之则於辞也决渊渟而灌沟浍策坚良而走康庄庶乎其达矣显夫登甲子科考其作未有贡举前已汨汨矣视诱利禄而重失得忽於播而急於获者不有间乎人知其才而不究其积储造诣之有素也不竭不柅而又有进焉故予序其集而原其得俾後之观者有激焉集凡若干卷文若诗乐府若干首自名燕石然世皆信其为玉也彍由奉礼郎为丞相东曹掾彚从父之文不使遗逸不愧显夫之於诚夫矣吁甫襄事即谋刻父文宋之後其亦昌矣哉
文过集序
丁丑分省予以五月二日发京师八日达上京大臣日侍帷幄时陪论奏退则入省治常事军国几务一决於中而京师留省百事所萃必疑不决暨须上闻者始咨报故分省簿书常简参议左右曹非有疑禀不至都堂日长吏退恒兀兀独坐间得朋游歌诗率尔赓和心有感触亦形咏歌乘兴有一二十首而无心营度一字亦复动涉旬日七月十七日奏归日定有司次第治行予亦谕僮仆槖衣以俟诸生李冕掇拾缪作得百二十首予视叹曰夫士之穷者乃工於诗予窃禄逾涯人不谓穷也谓予不穷则昔人以道不行为穷方今玄象示儆獠夷弄兵浙人号饥中州告水官瘝民疲财瘅粟耗而予腼顔执政道果行乎悲夫予盖穷者也穷者诗宜工而复不工何哉彼之穷敛其心力一寓於诗予之穷虽疲精竭神於所当为而识浅才劣卒不能为至於词章小技亦遂俱废彼之穷犹有诗予之穷并诗而无有而不工犹无也予其穷之尤者乎而不工之语时托箴讽滕口譊譊者又小人之文过也因题文过集以识予过因以见小人之志又有不在於诗者焉
圭塘小藳卷五

[book_title]卷六
●钦定四库全书
圭塘小藳卷六
（元）许有壬 撰
○记
怀坡楼记
天之笃生大才於斯世也其有意於世乎无意於世乎无意於世不生可也有意於世则亦扶植之使举其任於天者施於世则为不徒生已而乃沮遏摧轧至穷蹵顿悴不毙之而不已者其亦有意乎岂瘁其躬而欲昌其道於天下屈之今而欲信其道於後世乎不若是而其道不昌不信乎惟其瘁之而後益昌屈之而後益信则吾一身有所不恤矣一身之不幸天下之幸也一时之不幸後世之幸也至於山川草木亦与有幸焉贤者之所至山若封而高水若濬而深景星庆云之所烛春阳谷风之所及凡衣被其精光和气者莫不孕秀发奇呈芳吐华以自异於寻常草木也况人之得於观感者乎苏文忠公文章在天地间後世学者无所容喙尚论其平生忠义而迹其出处有不能不为之浩叹者焉进尽忠论秪以贾杭之悴咏歌庸言乃以媒黄之贬翰林駸駸乎用复出定州又两入而出则惠州儋耳之谪遂终身矣其在朝廷始终不七八年倅守郡者十四年居贬所在道路者十二年台狱之危殆如朝露夜碇涨海身厌毒疠所以摧轧者可谓极矣其自黄移汝也访黄门公于筠道兴国访太守杨元素谒李仲览识岁月于壁宿石田驿南野人舍有诗仲览力学精修登元丰八年进士第筑怀坡阁里社旁乾道间端尹王十朋作怀坡诗淳熙间郡守林仁厚始刻公诗若十朋诸诗于石置百叠楼下阁与楼废石刻故在至元三年岁丁丑庐陵夏日孜为录事访阁遗趾沦为民居请复于郡郡守佐贤从之直郡东富川门外作楼三间仍榜怀坡面势之胜三则阻湖而环之皆山後抵于西万屋栉比奇峰叠嶂之错峙琳宫梵宇之暎带湖近而瀦水远而逝者莫不洞见经始戊寅十月落以明年四月广堤而基固之以甓又为护堤植柳百株更阁曰楼犹昔百叠之意也夏君起家进士学道爱人非事土木务游观者也怀公而有所兴起焉昔公莅止才七日风声所被若历年之浃洽所见杨元素李仲览一二人而一郡之人均淑於今日遂使兴国山川草木并闻于天下不泯於後世则黄五年惠儋六七年道路之所及忠义之所化光华之所贲至于今而未息者可胜纪哉所谓瘁其躬而昌于天下屈于今而信于後世者其益信矣窃尝妄意公作韩文公碑盖亦以自道也其言所能者天所不能者人则文公之迹与公又大有相类者然文公自潮阳归不出朝廷而卒于家公则间关万死而幸得归常席未暖而病遂不起此则又有甚於文公焉而其昌於天下信於後世者则二公等也夏君请记为述其槩俾郡之士皆有所兴起焉若仲览者将辈出矣登斯楼者勿徒为游观而已也
雪斋书院记
天地淳浑朴厚之气锺於北自颢穹生民偫而未泄一旦若再开辟与物为春我国家龙兴适丁其会焉天佑下民作之君作之师君以治之师以教之世袒皇帝以大圣之资膺君师之任德业之盛固由天纵亦惟一时命世大才相与扶植斯道有以继天立极也斯道也何道也根於降衷见於实践传之而济斯民者也三代而下道有晦明而其明也其本於经乎金源氏之有中土虽以科举取士名尚儒治不过塲屋文字而道之大者盖漠如也天相斯文新安朱夫子出性理之学遂集大成宇宙破裂南北不通中原学者不知有所谓四书也宋行人有箧至燕者时有馆伴使得之乃不以公於世时出一论闻者竦异讶其有得也皇元啓运道复隆古倡而鸣者则有雪斋姚公焉至大间先生之侄牧闇为翰林承旨实握文柄家学益明孙堉由世赏践历有声今吏部侍郎昔守吾郡一日请曰子尝长翰林实今太史吾祖之茔牧闇已铭之矣书院尚未有记子其勿辞夫以牧闇之笔犹子之於诸父公之德业精核详尽尚何庸赘而书院之纪时未及也辞不获为书其槩公讳枢字公茂营州柳城人後迁洛阳考讳仲宏赠太师仪同三司追封鲁国公諡惠靖子炜故荣禄大夫陕西等处行中书省平章政事赠推忠秉德佐治功臣光禄大夫河南江北等处行中书省平章政事柱国追封鲁国公諡文忠侄燧是为牧闇炖佥江西湖东道提刑按察司事公幼笃孝敬长力於学天赋既高济以实力故其成也大太宗择笔且齐教汉语文字俾杨中书惟中监督公往依焉与偕北觐时龙庭无汉人士夫上喜其来甚重之乙未诏二太子南征俾公从杨中书即军中求儒道医卜人拔德安得江汉先生赵复仁甫与之言信奇士出所为文数十篇以九族殚残不欲北留帐中一夕惟寝衣存求至水裔欲投溺而未入也公晓以徒死无益遂还尽出程朱性理之书付公公得之躬行实践发明授徒北方经学盖自兹始伊罗斡齐行台于燕诸侯竞掊克入媚以公为郎中必分及之一切拒絶携家来辉垦荒粪田诛茅为堂置私庙奉祠四世中堂龛鲁司寇容傍垂周程张邵司马六君子象读书其间衣冠庄肃以道学自鸣汲汲以化民成俗为心板小学论孟或问家礼俾杨中书板四书田尚书板诗折衷易程传书蔡传春秋胡传又以小学流布未广教弟子杨古为沈氏活板与近思録东莱经史论说诸书散之四方时鲁斋许公在魏公过魏与窦汉卿相聚茅斋鲁斋听公言议正粹遂造苏门尽録是数书以归谓其徒曰曩所授皆非今始闻进学之序必欲相从当尽弃前习以从事於小学四书为进德基不然当求他师衆皆曰惟先生命鲁斋尽室来辉相依以居卒为大儒牧闇铭谓公所梯接云世祖在濳邸岁庚戌遣平章赵璧来徵既至大喜时召与公语公见上可大有为乃尽平生所学为千百言首以二帝三王为学之本为治之序与治国平天下之大经彚为八目次及救时之弊为三十条疏施张之方其下本末兼该细大不遗上奇其才由是动必见询且使授太子经日以三纲五常先哲格言薰陶德性壬子受命征大理至察逊诺尔夜宴羣下公陈宋祖遣曹彬取南唐敕无效潘美伐蜀嗜杀及克金陵未尝戮一人明日早行上据鞍呼曰汝昨夕言吾能为之公贺曰生民之幸有国之福也师及城饬公尽裂槖帛为帜书止杀之令其民父子完保军士无一人敢取一钱者上驻六盘公疾居关中教使劝农身至八州诸县谕上重农之旨凡今关中桑成列者皆所训植公言在太宗世诏孔子五十一代孙元措仍袭封衍圣公曲阜有太常雅乐命东平守臣辇其歌工舞郎与乐色俎豆祭服至日月山上亲临观又言臣宣抚东平闵先圣大贤之後诗书不通义理不究与凡庶等版洛士杨庸选孔顔孟三族诸孙俊秀者授之经而学夫礼盍真授庸教官以成国家育才待聘风动四方之美又详议王镛练习故实宜令提举礼乐庶岁久不致崩坏皆从之上尝令公料李坛之反公对曰使坛乘吾北征留濒海捣燕闭关居庸惶骇人心为上策与宋连和负固持久令数扰边使吾罢於奔救为中策如出兵济南待山东诸侯应援此成擒尔上曰贼将何出对曰出下策後如其料王文统伏诛西域人羣言回回维时盗国钱未若秀才敢为反逆上曰在昔濳藩商订天下人物姚公茂言王文统学术不纯他日必反秀才岂尽皆斯人襄阳下议大举公奏如求大将非同知枢密院事巴延不可及巴延陛辞勑逆战者如军律余止杀掠古之善取江南者惟曹彬一人汝能不杀是亦一彬此皆公自濳邸时有以启沃而简在帝心也既济江公又言由陛下降不杀之诏兵不踰时降城三十户踰百万自古平南未有若此之神捷者然自夏徂秋一城一不降降城四壁外县邑丘墟旷土无民国将安用比闻扬州焦山淮安人殊死战我虽克胜所伤亦多宋之不能为国审矣而临安未肯轻下盖惧吾止杀之情不坚诈其来耳宜遣官专辅巴延宣布止杀之诏有犯令者必诛无赦上皆从之公自召居左右不去侧者二十年中统元年拜东平宣抚使明年拜太子太师辞不受改大司农四年拜中书左丞至元五年出佥河南行省十年拜昭文馆大学士详定礼仪事十三年拜翰林学士承旨十七年薨于京师夀七十八岁士大夫哭祭如失亲戚葬辉州菊山之阳成宗朝加赠嘉猷程世旧学功臣太师开府仪同三司追封鲁国公諡文献至正七年监察御史言雪斋姚先生当世祖龙濳之时首陈二帝三王之道佐立万世无疆之基所以阐明道学其功大矣圣朝以鲁斋许文正公从祀孔庙覃怀又立书院先生首倡道学辉州讲道之地宜立书院设山长以淑诸人庙堂韪之今教养不弛堉经葺惟谨公事业满天下牧闇之铭备矣而大节在首倡经学阐明斯道记立书院故凡有关於斯道者尤致详焉世言儒者不知兵盖兵在择将若淮安王平宋之功跨轶今古公之荐也将贵料敌若公之料李坛古名将不是过受命征大理首陈曹彬不杀至下临安始终此论开屯淮蜀劝农关中固已合幅员而混于一矣某因记书院而窃有感於今者故虽牧闇已书而复及之非赘也是皆开国大功源於道学而其流发见之尤较着者也诚以斯道之明君臣端拱而天地位焉万物育焉一指顾之顷尔士子之学於斯者一诵是记知公事业之大必推其所以致此者则其为学也至矣道学岂空言而已哉
鲁斋书院记
至正乙酉江西湖东道肃政亷访使李守仁言魏国文正公鲁斋许先生为我元儒宗从祀孔子庙庭而覃怀先生之乡大德间乡人王纪作祠庙学西偏卑隘弗称昔濂溪为南昌丞宗濂恢设况道州其乡乎覃怀犹道州也故中书听永额为书院校职屡吏祠则仍旧岁久且压守臣尝请郡巽隅地构筑未报宜亟作以副书院名是牍上报可之符始下先生孙今河南道肃政亷访使从宣入其宅地爽垲夷旷过请地判官冯祺经始石国英代之同知李守敬辈一乃心力市材庀徒成祠而举迁马前为两序後为讲堂东西有斋峙以重门缭以周垣西偏作屋以居校职神居有严讲授有地书院之名实副矣伻来属记有壬昔长中书左右司陪先生子右辖公师敬时闻过庭余论且读遗书亦私淑者也义不敢辞夫道统在天地间由开辟迄今日未尝一日断絶明晦有时尔接而明之其人乎孟子谓五百年必有王者兴其间必有名世者亦举其槩尔孟子後千四百年始得二程夫子天佑我元俾道统之传亟有所属朱子卒才八年而先生际兴王之昌运得正学之真传接道统以淑来世任斯道以觉斯民非天意有属而能然乎举而措诸事业若时务五事其槩也呜呼中统至元之盛有隆古之所不及而有志之士窃有感焉者何哉孟子距杨墨韩子谓功不在禹下程子兴起斯文其要在辨异端辟邪说先生之立朝也当艮始万物之际二始以理万事端本以畅百支则其时也乃有申韩邪说杂骛于中其言甘而易入其功卑而易者举世伥伥以为开物成务如斯而已当时辞而辟之者其有所自也卒之正言以验正道以明使踵之者知其不容於正途惩塞其将来盖攘斥之功出于平居讲明圣学辨别邪说之有素也其有功於世大矣世徒知道统之有在而不知所以羽翼夫道统者又有在焉至大庚戌集贤大学士姚公燧作祠堂记犹以未升从祀天靳筑室为言皇庆癸丑始从西台侍御史赵世延请暨宋九儒升从祀建书院京兆记则翰林学士承旨程公钜夫笔也元统乙亥皇上勑翰林学士欧阳玄为神道碑与夫制诰赞诔记铭推明道统之所在者至矣有壬晚学謏闻无所容喙矣窃惟先生之道在人心夫何远迩之有间天下从祀感触之机大矣怀之人固囿其中而犹屑屑乡里者岂不以乡里视天下其感触之机又有捷於枹鼔者焉王烈居乡争田者望庐而反阳城居晋鄙薰其德而善良几千人况道德度越二人者乎怀之士过先生之祠有不惕然而兴者乎昔先生之教育怀孟也制词有曰再令董子帷前有传受之弟子王通门下皆经济之名臣有壬於怀之士有望焉
冯氏书堂记
君子为善穷则独达则兼独若隘不得已也兼则同於人圣人之心也地有不同亦安所遇尔士有不至於穷而亦未至於达者其在二者之间乎善足及人而心足自惬抑亦愈於独善也孟子曰分人以财谓之惠教人以善谓之忠夫分人以财有时而匮则亦小惠尔教人以善利益无穷岂解衣推食所能彷佛万一哉许下冯梦周士可买书千卷构堂蓄之以待里之不能有书者为之约曰凡假者恣所取记其名若书目读竟则归而销其籍损者不责偿不归者遂与之以激其後缺者随补之士可之言曰梦周幼失怙育于兄早从铅椠就令自力于学而迫贫禄仕沐暇不可解也兹欲惩吾盲而欲人之察秋毫也惩吾瞶而欲人之闻蚁鬭也有不教之恐里之不悉而约之或渝也嗟夫事有用力小而及人大者人每委於不知而知者安於不为士可此举可谓忠矣其及人之善庸有既乎昔王充阅市遂通衆流李邕假直秘书而为名家古人困於无书而自力如此岂有具而置之者邪士生非通都大邑富者书不皆有况贫者乎美质在所不乏坐是困厄在士可里者何其幸欤且假粟帛者既靡敝矣营而归之劳且费也书则不然浅则撷其华以为文章深而酌其源以蓄道德举其帙而归之固无恙也里之士岂有惮而不假者乎士可历官八品辟湖广省掾它日位通显其为善不又有大於是者乎兄士启今湖南宣慰副使观其志母圹述家谱人可知己他日里之士焰焰辈出不愧二难其亦知所自乎
圭塘小藳卷六

[book_title]卷七
●钦定四库全书
圭塘小藳卷七
（元）许有壬 撰
○记
彰德路创建鲸背桥记
圣朝既平宋经画遐迩大都小邑枝疏脉贯际天所覆犹身焉政令之宣布商旅之通迁水浮陆驰舟格梁济荒陬僻壤无远不达犹气血周流百骸用康一或壅塞则身为之病矣故桥梁若道路路若府州县皆专官董之岁时巡行而察其废修此朝廷着令示为政之先务也彰德实古相河亶甲所居禹贡冀州之域也世有废兴邑有改徙而山川之流峙形势之雄伟津涂之要冲有不得而变者焉我朝为路路则今制而名则昉自石晋宋若金皆因之郡直孔道驿传扉屡历涉尤剧郡北四里洹水所经夏秋受西山万壑之流奔横駃悍灭防啮涘荡然四溢官舟济人而要需阻尼上曝下淖负挈奔渡挤排蹴蹋?漏中流惴惴及溺水涸作桥因肆掊敛聚良用恶薄覆弱指行者杌陧莫不股栗岁一修拆民大有输缔构之用百才一二蠧财病民不知其几年矣西域荀公凯霖尝监安阳县位卑力小有志未就余待罪中书适赴调京师尝语及是慨然曰使不武长郡必作石桥余既纵臾之且语之曰果成予为若记俄陞路达噜噶齐至元二年岁丙子春莅事首号于庭曰洹桥病民耄倪具知为永逸计非石不可且尝请诸冬官冬官可之总管冯公思温继至而同知阿拉克判官穆尔展暨幕属诸君莫不协恭赞画乃相旧渡沙深水阔抵难为植疏凿引水人用重劳东一里水磑废渠土性坚良面势惟允基是缔构事半功倍相距几举武後先几年莫有迹者目力一及若发蔀物出莫不跃然以喜地为天寜寺业世不可牟也乃召其徒以其法语之曰佛以慈航济渡故凡世之弘益於人者多若辈为之且闻有所谓八福田者若桥梁居其一焉则是役也若辈宜为之况而地乎惟其力之有不及也其亦难强於而哉诚捐此地吾有司自为之福田利益其亦肇基於若乎师徒闻之聚而谋曰是诚吾徒之当为而不能为有为者出尺寸地尚可靳乎相与署劵入官约又不畔既得地以府帑赢息募工购财惟石之用以尺计者数余二万攻琢输挽费劳实繁得石水冶近而易致盖昔产地也甓灰铁铤靡不具集安阳县尹赵时敏实集其材复董其役恪其朝夕用底于成经始丁丑二月凡四阅月而建其堤未广而浅未濬卑未陻而防未坚者明年夏始克讫功其长亘十五寻碇基于渊两端磩岸中作三墩析水为四而鋭刃其西以劈水怒四环顺列一脊穹起植栏两翼其广可以行四车凡材假于民直有未归者冯公入为刑部侍郎总管杜公德远适来乃共发帑悉酬之予得请归二公率其属请曰桥之成国家之福民庶之力而适归而身履之昔之言今其酬哉予亦昔之冬履危而夏冒险者也纪功示後记宜为也况有言可食乎天下之事成于有志一僧孑然而出储无宿舂植一标于荆蓁瓦砾之塲而万间金碧不日突起矣天下之桥以雄伟名者多其徒为之孰有儋天子之爵操得致之柄而反不彼若哉愚者不能黠者不为也其或励志率作而同僚嫉之上官搤之自非先之以定见守之以定力奋不顾流议而勇於必为者鲜有济焉初是役之兴有言韩忠献三守相凡渠水之利莫不修复使桥可作则必先矣盖不可作也殊不知古人盖亦有不及为而後人为之者未闻古人事事尽为而後人无一可为者也昔杜预起洛河桥於富平津衆论以为殷周所都经圣贤不作者必不可作故也预曰昔造舟为梁则河桥之谓也遂作桥成则知古人之立事亦未免譁於浮议而成於定力也噫作者之难若是俾其功勿坏而施於无穷则有望於继者焉既为记之又采舆人之謡为之颂曰
洹水浟浟载伏载流始于滥觞俄而胜舟胡为悍肆奔腾喧豗扬为惊涛激于堆埼伻驰孔殷商途攸出乘危将坠济险虑覆岁狃日偷安斯匪今孰急其病而疚其心岂无徒杠亦有舆梁朘民之膏视为故常膏朘靡恤事功奚益枯株槁坏载胥及溺乃有长人职思其忠心匪石转询谋复同浮言譊譊谓古有贤而不此作岂昧於前我不尔咎尔亦匪诬我病诚切孰兴孰除千夫运斤山石为竭曾不逾时横空嶻嶭鳞集栉比坚犹累玉蜿蜿龙卧迢嶤云矗昔也江海今而堂闺伛偻络绎昼提夜携凡今之人盍究所适旦播未周夕求其实有为远虑人即迂之惟略近效久大可期继今有位勿怠其成水厌横流岸虞善崩洹水浟浟颂声洋洋百世而下於戏不忘
陕西行中书省题名记
至正丙戌冬陕西行中书省平章政事哈喇公合其寮寀移书有壬曰吾省据要重以控西北南三陲者八十五年矣昔保厘长贰若廉希宪商挺萨达克齐辈皆蔚为名臣而无托以徵及今亟求已不可得乃断自後至元元年得若干员刻之石识往行朂後继敢以属子有壬惟陕西当天下一面名虽数更地之雄剧则古今不异也我元天造立宣抚司以养以治中统三年始立陕西四川行中书省至元二十三年朝议分省四川咨答转滞改陕西行省而四川自为省矣中更王相府宣慰司者一尚书省者二寻复其旧此其大较也世皇宏规远模立中书省总于中分省厘於外行省遵成宪以治所属决大狱质疑事皆中书报可而後行则为行省若甚易者然地之所直有险易则任之所寄有重轻矣秦地形胜之雄建瓴东夏分镇夹辅宗子维城臣工旬宣实任其重中统初廉希宪为宣抚商挺副之同寅行省事治难为易继以赛音迪延齐之贤山川之险适足以固吾之国故地之险夷视人愚哲朝廷慎简宜何如哉则是保厘长贰之善可为法恶可为戒者此不容泯此所以有待於题名俾後世得以指议也国家百年来法令明备遵之者福戾之者罸若殛随所戾而至孰敢不畏然人情有玩于法狃于习而不知畏者於是法有所不行矣而其本然之善则未尝泯可触之机则未尝息题名一刻俾一见之顷知某之为善使人歆慕若是我独不能效之耶某之为恶使人嗤唾若是我独不能戒之耶用是为政岂特为法之一助而弭恶迁善盖有出於法之外者焉尚论古之人由周而来着绩新土者轨躅相接逖听风声皆吾师也若夫德于人而未忘迹于事而未熄率尔踵武其文正乎平章而暨诸公竭诚踵武罔俾专美矣斯石之刻又与人为善於无穷焉後之来者知其名之必列於斯也可不畏乎虚其石以待之
晋寜路乡贤祠堂记
治民有政化民有礼政虽不可弛圣人不急也礼则不待亲炙而有得於私淑者已惟其不得於亲炙也世之君子汲汲有事於前修往行者所以寓淑人之机焉古乡先生没而祭於社乡先生之德乡人心悦而诚服者其秩於祭宜哉世远礼坠着於令有不举者况咸秩无文乎然其废举亦视所遇何如人尔乡饮酒礼主人就先生而谋宾介主人谓诸侯之卿大夫先生谓致仕老於乡里而教者大夫则就而谋之又卿大夫饮国中贤者诸侯卿大夫犹能致礼於乡贤之生者天子牧守独不能致礼於乡贤之没者乎祭於社之制不可考附庙学作屋而祭之者则间有之矣晋寜在河东为古今名郡庙学罹地震仆而复建讲堂西四贤堂故基独芜薉不治今总管仇侯理焚举坠劭农敦学岁复告丰治捷桴鼓顾瞻隙地慨然捐俸金倡属而复为堂焉经始至正二年孟春迄功二月乃取隋文中子而下凡若干人设主以祭前国子司业王君走书京师请记於愚愚惟万物并育而不相害道并行而不相悖物之所以育者道也道之所以行者人也道之统在圣而其寄在贤或晦或明或絶或续有不得而殚论者大抵先王承天之道所以维人纪於万世者礼而已矣礼之目有五而祭统乎吉然而公於天下者先圣先师是也有尊於一乡者各贤其贤祀於其地者是也公於天下者以其道被於天下也尊於一乡者道之所着莫先於乡而乡人之所感视衆人为尤易由是而国而天下矣王豹处淇而河西善讴绵驹处於高唐而齐石善歌曲艺且然而况为圣人之学者乎晋当变风变雅之余有忧深思远之意俗美且厚人生其间虽德之大小不同而位之显晦亦异要其所至有足以任斯道之寄者若隋文中子唐裴文忠公宋司马文正公其出处勲德为如何他如裴弘中赵元振之相业阳元宗司空表圣之节操赵伯循孙明复之经术与夫金源百年以迄我朝其行足以范世而轨俗其风足以亷顽而立懦其学足以垂後而淑人不待亲炙而有得者多矣乡先生之功不亦大乎生为晋人没为晋神其秩於祭宜也然其中有从祀孔庙而又班之斯堂何哉从祀公於天下者也斯堂专於一乡者也使薰德而善良者益寓其没世不忘之思非黩也昔魏杜畿为河东太守开置学官执经教授郡中化之以多儒闻其功不在蜀文翁闽常衮下而未闻有祠今举而祀之可也夫以陶唐之故墟际皇元之嘉会魁奇材德之生盖鼎鼎也明其晦续其絶廓圣人之学而任斯道之寄者岂无其人又有嗣而秩之者已侯燕人名济字度化民有礼其杜畿之流乎司业名士元字善甫则郡人也
龙德宫记
天水云涸金源告竭天一之真肧浑朔方混为庆元流泽万世我太祖圣武皇帝盛德启运为民立极维时佐命皆不世出之才足以辅成大业而上圣识虑超越规摹弘远维绩易凝惟道务至非博大至人曷赞元化闻寜海崑仑山丘公其人也遣近臣刘仲禄自奈蛮国即其地徵之公知天命之不可违化机之不可失絶宋金使币幡然应诏跋涉数万里见上於西域雪山帐殿言修身治国抚民止杀之道大契天心东归居燕之太极宫後因其号易名大长春宫赐冠服金印掌全真大教是为长春真人全真者恬澹无为全其本真其学倡於其师重阳真君至是玄风播而道化行徒衆盛而宫观兴矣长春法系之弟曰太古真人郝公太古传盘山真人王公岁乙未长春以汴之重阳观实真君昇举之地命盘山入汴主之肇建大朝元宫构筑规制之大甲江北诸宫观丞相史公以龙德亦古名地请盘山并主之构殿熙春阁基之前扁无极以奉三清与朝元遂为宗属龙德宋同乐园道君既禅之所居地直乾位故为是名有十洲三岛亭台楼观极土木之侈居无何而北矣宋南渡为道宫驯至今日文醇德懿知常翊教大真人姬公既袭教积俭储赢以待後用至元丙子虚玄应物通真道人李公命宫主高志和陈道祥即熙春阁基建通明殿以奉昊天上帝营东西庑以庇其徒貤至崇玄诚德洞阳真人徐公泰定虚白文逸明德真人司公俱以善继见称八传而至通玄文德虚逸真人王公公名德衡天均其自号也述事尤力阙者备之敝者新之秩秩就绪矣爰自乙未构筑丙子增建且百二十年或剏或葺厥惟艰哉天均念祖师经始之难前辈继承之勤不勒之石曷畅玄风曷永教事命提点陈道新状其故絶河来请有壬惟老子着书五千余言道德之意後之绌之者甚也谓五经不如其约者亦非也苏黄门谓天下无二道所以治人则异圣人中心行道不毁世法然後可耳盖言君臣父子之间非礼法则乱木食涧饮心存至道以之治世则不可也坡公见其经解有言使战国有此书则孔老为一不惟不绌而深有取焉盖公言治道贵清静本老子之旨也汉文景而後为治者多宗之所以绌之者以其独善而不兼也若长春之遇太祖言修身治国抚民止杀由身而国知所本矣当草昧用武视民草芥之时而以抚民止杀为先其为兼也不亦大乎其有得於以道佐人主律兵不祥之旨哉易曰天地之大德曰生孟子曰天下定于一不嗜杀人者能一之长春之言又有契焉坡公所谓孔老为一者非牵合也即其书究之太平经曰上士学道辅佐帝王辅佐帝王舍长春之言皆去道矣某因是宫道君之居而有稽焉宋自太宗建太平上清太一宫祥符穷极土木崇观间道经设博士跻史汉列传之次崇奉之道可谓极矣而其效漠然者非道之过不知道之过也我太祖皇帝用长春之言开万亿年太平之基此其所以为道也既为叙次其师先之槩终以道之大者使学道之徒知道之在此而不在彼嗣者知所以教不徒构筑像事而已焉则祖师之道不失其传矣
上清储祥宫记
胜国之崇事玄教也导原於端拱怀襄於祥符崇政土木之迹可徵焉汴朝元宫通玄文德虚逸真人天均王公属记上清储祥宫屡伻不倦乃徵其迹而叙之宫始太宗作於朝阳门外不五十年而火以其地为禁军营监察御史里行包拯上疏请勿修故也又三十七年复事修建历十三年而後成盖元佑六年也翰林学士承旨苏公作碑未几诬以失实毁之令蔡京别撰金源氏复葺翰林侍讲学士赵秉文有文岁壬辰天兵下汴宫观仅存师徒解散时全真之教方兴长春丘公起海滨至西域见太祖皇帝论至道以修身治国抚民止杀为对上大悦命史録之长春法系之弟为太古郝公太古传栖云王公长春以汴重阳观故基实主教重阳真君昇化之地命栖云主之营建几三十年是为朝元宫丞相史公复请兼主太一上清龙德诸宫观事惟上清为潦水所圮规制宏阔力不能复命巨提点者购地於惠和坊为亩六十撤故宫材崇三清之殿于前次列真之宇于後神门坛壝左右云堂四周接屋余百楹虽非其地而名不泯也泰定三年虚白文逸明德真人天游孙公以故宫之基石刻故在不可终废命提点纯素清逸大师黄道真从事修复道真殚力承命遂成三殿尊玄元圣像于前奉栖云祖师于後翼以斋序缭以周垣庖廥塲圃所资悉备视旧规虽有迳庭而存古修废功亦懋哉愚尝记龙德宫言道之在此而不在彼者悉矣兹因天均之请推太宗之初意且读苏蔡之文而重有感焉太宗意在清静无扰读道德经慕其所趣诏近臣曰虚静致治老氏之深旨也无为之道当力行之斯言果践其有契於老氏之旨矣苏公谓道家者流本黄老以清静无为为宗以虚明应物为用以慈俭不争为行秦汉以来始用方士言飞仙变化之术丹药小技皆归於道然黄老之道本也方士之言末也修其本而末自应可谓尽善尽美矣京之言则谓宫在国东为震为春为仁於应为子孙太宗作宫子孙衆多笃生真宗受封国者八王火於仁宗再造於神宗亦子孙衆多受封国者九王盖因方士言宫之所在为国家子孙之地故太宗神宗多男火于庆历不事修复故仁宗卒以无子京虽不讼言之而其意实在是也斯言不几於法巫医史之说乎即二文之去取有以见宋之不能国也尝论宋三百年道学之明家法之正人才之多文物之盛三代而下无与伦匹至於崇玄虚攻土木不能无议焉是宫丁世变之後继其教者易地作新且复其旧天均增其未完葺其已敝不烦县官服勤致用可谓能已後之嗣者尚泝老氏之旨以继列师之志则玄教不患不兴玄教兴则祠宇不患不复是为记
归来亭记
南湖书院山长黄葵景阳奉考若妣志铭请曰葵上世豫章丰城人禄迫养不敢择间关奉二亲走冷职而後不一纪皆弃葵以逝伤哉乎贫而不能从先茔也欲有待而恐後之不可知也得地武陵新安原吾先子葬焉吾母祔焉地若无悔惟狐死丘首用戚戚不自安作庐墓左扁曰归来庶几见吾亲而致吾区区之心也久于亭而可训诸後者子其哀之予不幸为永感人而重有感於景阳也古者人始终升屋号臯某复者招虽不复不以为具礼也然一时而已斯亭之作其复之终身乎孝子不死其亲亲之出也暮则必归虽远而异方久而历时亦无不归也候门牵衣迎慰之乐为何如今入门而弗见也上堂又弗见也入室又弗见也望望皇皇如慕如疑未信吾亲遽逝而不归而必欲见之於斯亭也亭之构在宰木门雨露濡荣风霜变枯四时倏更景物随化触目之顷有不思其亲者乎朝而俟夕而俟历岁时终吾身而俟僾然忾然有不见其亲者乎昔太公封营丘五世皆反葬於周士去国曰柰何去坟墓也古人重是尚已延陵季子葬于嬴博孔子乃以为合礼者礼之变也士大夫汗漫四方不羁於贫则家於仕欲有待而驯至不葬者可忍言哉景阳是举其亦合於礼之变乎或谓古不墓祭而主有家斯亭果归来乎噫精诚在天地无往不达亲於子一气耳子所在亲固在也又岂知地之异哉彼有诬兆域訹风水委亲几千百里要利於冥漠不可致诘之中而或驯至不葬者又士所不齿也考讳泳涯号厓翁以文行名妣徐有懿德景阳庐墓芝生于亭天道章矣抑孝有大者亭不与焉导丰城之庆源发厓翁之幽光不独归来是亭而肯构所在无乎不在也既为记之且为迎送曲以益其思而致其归来之至情焉其辞曰
翁昔来兮丰城御冷风兮息武陵桂之山兮逶迤翁乐游兮遂忘归翁飘忽兮焉往烟霞含凄兮林壑谁赏山之阿兮松如云山下有屋兮屋有人思翁音容兮在天在渊望翁轩车兮心裂目穿翁之归来兮泪柏已枯翁之不来兮俟与死俱心终古兮不死期石烂兮翁必至春方雨兮秋必霜我寤或惫分我寐不忘人生有亲分驷隙非驶比望其归兮盍慎其始
廖氏园亭记
予蚤闻渌江廖为右族莫徵其实同年杨全州廷镇亦居渌相从游衡山舟中语廖始悉且谂予曰廖有奉先堂虞侍讲伯生为记而记其世彩者则吾同年欧阳侍讲原功也其园亭之胜实冠一州表其胜则有待於吾子焉予惟廷镇文轧虞欧居且与廖同里其谁宜为辞不获即耳诸廷镇者述其槩廖世积善曰应龙云祥甫国初为宜山县簿尉弃之归力於行义多子而耆年幼子兴元字晋福克世其业规郭西之山为园亭年甫四十而卒二子麟孙骥孙嗣葺有加精舍曰渌西庋书籍也亭曰青山流水之间者据其胜也曰山间四时者着其备也曰秀野者得其广也曰流觞曰梯云曰翼然者纪其用而表其高出也泉出山峡贯其中导而为涧瀦而为池花卉风物之芳润泉实为之渌之治为醴陵始邑也户繁而州居渌水之阳渌水东来环州而北西山峙其右盖一州之胜萃於西山而西山之胜萃於廖氏园亭此其大较也天下之事闻者不如见者之为详是记不几喻日以钲而或以声为日哉然未见者地也可见者理也宜山位不究施有达官不及晋福天不引年有子继志为善之徵不亦显哉予因有以告二子焉园亭游息地也而精舍有书可藏修焉张弛有时我学用昌扩父祖之善而充之嗣葺之大不在兹乎园亭不葺而葺矣苟为景物役而一於游挿架观美手不一触则园亭葺而不葺矣麟孙字彦时骥孙字彦良彦时彦良其亦有起於吾言乎
圭塘小藳卷七

[book_title]卷八
●钦定四库全书
圭塘小藳卷八
（元）许有壬 撰
○记
河南省左右赞治堂记
世皇一区宇河南地大民夥辟宣慰司於汴至元壬辰改行中书省国制中书总庶政是为都省幅员际天几务日繁相天下重地立行省而分治焉若稽古制魏晋有行台齐隋所管置外州称行台尚书省唐以诸道事繁准齐分置今行省其遗制也官有平章政事左右丞参知政事丞相则设置不常佐幕有左右司都省分为二行省则合为一设郎中员外郎都事各二员一省赞画赖焉左右司名昉乎隋唐改郎中为左右承务赵宋尤重董正六曹弥纶省闼纪纲百司举正文书之稽失非昔知台阁故事不在兹选我朝简择尤慎内外不殊由是而至执政者班班可纪河南佐幕往者不可悉考今则刑部郎中观音诺尔员外郎托音陕西省郎中赵中为郎中宣文阁鉴书博士兼经筵译文官哈喇图汴梁路治中拜特穆尔南台监察御史范勿为员外郎上都留守司都事图们哈雅捡挍官罗吉董守成为都事朝议以用兵供亿而溢其员也其堂旧无扁都事田腹入为礼部郎中请於承旨欧阳公扁曰赞治吉走书相下请记不果作及来承乏鞅掌倥偬亦不暇作一日谒诏使汴梁府署密迩省治有间道可不往适过所谓赞治堂者憩焉吉辈请曰记久未得兹躬履其地其有时乎乃为之说曰字书训赞曰佐曰助平时之治且资佐助在今日宜何如簿领钩稽其常职也非赞也赞亦有说乎上官之曲而其直之下情之隐而其豁之刑狱之滥而其平之财粟之出而其节之逃亡未复复不遂农疆域多戍戍不知兵移病流弊萃於省垣治之不力迤逦颠危而扶而持竭诚殚智治效有不着乎且称人之美亦曰赞世盖有好谀而乐受欺者苟赞其美不救其恶治何望焉抑昔人有言上策莫如自治斯言虽为它设敢断章为诸君献惟自治而後有以赞吾之治斯不负堂扁矣
公生明堂记
彰德属州曰林俗淳讼寂号易治且山水可适高唐孙君彻辰图由中书直省舍人来倅是州上官与其能小民安其政山水之适则未遑也州治西北有公明亭圮废已久金承安间朱黻记文石刻故在一日孙君洎其守若僚请曰亭故游息地今不能复其扁则可取然不若用其全句之该也因书公生明三字揭之州堂日视以为儆予喜为书之既又请抒其义以发其蔀请亟而切乃为之说曰公之为义大矣哉天无私覆地无私载日月无私照黄帝之治天下语其辅佐亦曰公而不阿而已周官曰以公灭私民其允怀说者谓以天下之公理灭一己之私情则令行而民莫不敬信怀服矣则是公之为用通三才而一之自天子以至於啬夫版尹不可须臾离者也人禀天地之中以生具衆理应万事者心也虚灵洞彻无物不烛一蔽於私蒙昧昏错而其本然全体固自若也荀卿於是立公生明之说启人至矣盖公也者无私之谓也无私则净净则明明则如监照物妍媸黑白举无道形明也者公之发见者也而所谓生者谓有此公即有此明犹播种于地而必出焉以之扁堂触目儆省而又克己复礼以立其体应事接物以适其用不儌名以为公不任数以为明一毫私欲无自而入理之微地之远莫不了然在吾目中尚何覆暧之有哉若夫不下比以闇上不上同以疾下分争於中不以私害之荀卿所谓公士者诸君得之矣推公生明之极致尊君爱民物至而应事起而辨将不进为通士乎诸君其勉之
彰德路同知林州事孙丞事去思之碑
士一命可行志至哉言乎夫士之仕崇卑不必校也顾所行何如耳不屑下僚谓必长而後可以行吾志亦固矣夫苟吾行是地虽贰长能尼之乎苟吾行非地虽长贰独不能尼之乎若夫挟长以陵驾其贰者固有之为之贰者亦尽其诚而已果尽其诚信及豚鱼人有不孚者乎且利人泽物君子之志好德恶仇齐民之性君子因人之性行已之志凡吾之得为者尽为之其为利泽多矣尚何崇卑之校哉彼以州县为徒劳者又不知圣人抱关撃柝虽贱必敬之义也至正戊子秋高唐孙君由中书直省舍人来倅林州期月而颂声作三年而一致耆老佐义杨显牛恒善辈请曰孙侯惠吾林不一即人共知者若始至谒庙学易神门植松栢甓垣墉造礼器拓门径奨励学子急先务而知所本矣农桑文具躬责其实胥隷烦扰尽汰其冗善恶有籍使人自格密货镬叶宿弊尤剧刮而去之除李玉地虚税十五家之害实惠民局使病者得药言夏税纳府病民而听纳于州唐宋粮输运劳远而听输于府皆实惠切民今终更去矣将刻之石以永我林民之思且知公亦嘉其善辞必不靳敢迹其实以请予衰病虽深居而吏吾父母之邦者独不置泾渭胷中邪去年麦疸秋雨复伤谷今春大饥有鬻子女不售而弃之者府始告饥法预告灾後听告饥吾府未尝告灾而檄君驰传请赈省部难之君哀诉庙堂极力营度委曲百折而後得请使它使往既局於法人复懦缩吾郡一州三县一司之民有毙而已今孙君之惠不专其州而三县一司之民举受其惠是可书而可颂也昔有在官无当时誉去後人思者况有当时誉而去後人复思者乎世之去官而诟民不已知者民非不知也感之者未至耳观林民之知孙君而又思之不能忘则世之校崇卑而诟民不已知者亦可自力矣孙君名彻彻笃字可臣读书而施於政政有可观者若是故乐为之书
彰德路儒学营修记
彰德路儒学正燕九万学録许中行贻书有壬曰九万辈非才其何以承学事主领敦劝郡大夫是赖岁丁丑秋监郡荀公以上丁祀近献官行事待次有幕而兹簿帷裀几榻之需岁假于市不乾没则褫败之人用怨讟大非所以事神也乃命録事任允中董役作屋不浃日而东西建各五间祀永有次人永无挠矣明年五月又以庙门木朽不任启闭仍命任允中撤而一新书阁之攲者正之周垣之缺者完之庙宫崇严士民改观六月总管杜公始殿谒而涂塈剥落容光穿漏亟命安阳县尹赵时敏填其罅圩其坠尚惧不密复作承尘为板凡四百方士子安昔之翫异今之厪不敢小而略也敢请有壬闻而喜曰善有小乎襮其小不益勖其大者乎国制有司主学风纪励其怠而天下主者视如其家一敝必修一坠必举者有几蔑教典习故常身虽至而目不一顾者衆矣二公之善非□□□其小矣而其大者可不勖哉诗人颂鲁僖公能修泮宫盖尝三复其辞以意逆志而窃有说焉诗曰穆穆鲁侯敬明其德敬慎威仪维民之则又曰明明鲁侯克明其德又曰济济多士克广德心诗人因其能修泮宫而颂之不言其修而拳拳於德者其亦有深意乎敬明克明则上之人以身为教而进修之功至矣推以觉人人是效而多士则又克广是心充其所至皆去其旧染之污矣大学明德亲民之事也上之所以教下之所以学其备于是哉泮宫诸侯之学也今列郡之学是已学之学者乃学孔子者也孔子天也不可阶而升也而见诸诗书易春秋者皆学者所当致力可阶而升者也泮宫之诗明德之要其当致力之先者乎上以是为教则僖公不专美矣下以是为学非鲁之多士乎不是之求而或词华之是训功利之是趋作为以干誉缘饰以适径则虽高其閈闳广舍万间无益也相古名郡也宋则忠献韩公兴设有成金季兵毁国初兴修寻复隳圯至元六年己巳总管王遵重建继之营修者时有人焉惜其不得燕九万辈襮之也荀公名凯霖西域人杜公名德远定兴人二公之有志於学士之归美其上可书也书颂也颂无规可乎其益勖其大者哉
辽山县儒学记
辽山县治万山中平原什一冈陵坡坂垦辟殆徧而民亦多窭以故环数百里内蒙不知学俗日以媮作县者率以供资粮扉屦为急於学校盖蔑如也延佑乙卯新河李行简来尹是县县以附郭属有事于州学营材董役李君力为居多既而慨然曰吾治虽下邑亦设学官以总乡校而使之僦民屋为苟且计是大不可於是命工求木即醖务废址构堂凡十二楹函文位中四筵秧秩师生有归人得矜式教谕冯成终徵余辞记其实惟天朝龙兴列圣崇教天下郡邑莫不建学独县治之附所属者其为学则不一在江南则建设毕备越河而北附路府者且不两有而况於州乎今吾州二学乃独克备李君之力可知已遂呼其民而语之曰人之所以异於禽兽者以其有礼义也礼义根於心非外至也特不知学则物欲得以蔽之矣且人之於礼义犹饥之於食寒之於衣虽有智者能饥不食寒不衣乎饥寒切身必汲汲乎求其所以御之者固无待於劝之也於礼义而不知求是犹甘饥寒而死不求所以御之也朝廷崇学校设教官劝人以无待人劝者何哉诚不忍见其甘饥寒而死强聒劝其所以御之者此圣人之仁也闽蜀蛮徼一变为华辽故中土人性亦犹昔也顾乃抗倥侗而走颛蒙者盖以无启之者也今而邑长推上意建学以居尔教官奉常职执经以淑尔其忍闽蜀之不若耶闻吾言必奋然有以自力矣若夫视学校为干禄地修天爵以要人爵则非吾之所望也学也禄在其中有不期然而然者第黾勉进德已自有以处之矣呜呼尚监兹哉
圭塘小藳卷八

[book_title]卷九
●钦定四库全书
圭塘小藳卷九
（元）许有壬 撰
○碑志
勑赐推诚宣力定远佐运功臣太师开府仪同三司上柱国曹南忠宣王神道碑铭【并序】
曹南忠宣王薨六十年若乃祖乃父丰功高烈墓道之石咸未有纪至元六年岁在庚辰十二月己亥中书右丞相臣托克托左丞相臣特穆尔布哈等以闻勑中书参知政事臣有壬为铭翰林学士承旨臣库库为书翰林学士臣玄篆其额臣有壬承命兢惕而窃又自幸皇帝不以臣庸劣俾参台司而王之子臣托欢实平章政事世讲义笃当悉其世家饬其未至以章眎来世矧威命有赫其敢以弱陋辞王讳阿喽罕蒙古扎拉尔氏祖讳博绰赠定威佐运功臣光禄大夫司徒上柱国追封曹南王諡忠定父讳伊埒肯赠忠宣静远佐运功臣金紫光禄大夫中书右丞相上柱国追封曹南王諡桓毅祖妣塔本妣默埒俱追封曹南王夫人忠定幼宿卫太祖皇帝服弓矢割烹征屡有功竟死於战桓毅嗣宿卫事雅尔坚太子从库克楚瑚土克图太子伐金遂侵宋以功陞万户寻以天下马步禁军都元帅副大将察罕征讨察罕没遂代之统大军攻淮东西诸城至广陵战没王嗣职统其军己未从世祖皇帝渡江破宋师隆兴北山还上都赐黄金五十两中统初诏将所部讨阿拉克岱尔珲塔噶追至河西有功二年从征额哷布格赐金箙一文缯九三年从宋王哈必齐讨李坛贼搤老僧口日夜搏战走之夺其辎重进拔济南赐金鞍文锦各一黄金如上都数四年春赐虎符银章至元四年有事襄阳走宋师安阳滩赐白金衣物五年大军围襄樊分戍百丈山以掎宋师战屡捷十年拔襄樊十一年略地郢复夺郢州南门堡视地势可达战舰于江遣色哷默白大将自沙芜口入江取鄂州泝江陵复遵陆略地至镇江十二年擢昭毅大将军仍蒙古军马上万户权行中书省事驻建康与右丞相巴延参政董文炳为三道水陆分进期集临安王以右军取道独松关破东坝砦至护牙山遇宋师手斩其将杜总管获甲盾数百入溧阳界复值宋师斩骑将二人禽裨将祝亮等四十二人斩首三千级进拔溧阳获首虏七千战章步桥斩其将吴奉使斩首三千级进攻建平破之斩吴许两总制拔广德西安长兴攻独松关禽谷总制至柏市禽其将张八斩首二千级进中奉大夫行中书省参知政事十三年三军会临安宋亡九月徇浙东未下郡邑所至纳欵降赵提刑等五百余人追宋宗室秀王与择于闽至福安转战四十余里杀其步帅观察使李世达于阵俘与择及其子弟监军赵由■〈忄葛〉防御使林德获印章五器仗万计安抚使王吉等皆望风降偏师入兴化禽宋相陈文龙招降宋官二百余人淮兵三千人江南平十二月以行中书省参知政事行江束道宣慰使十四年入觐进资善大夫行中书省左丞仍宣慰使十六年进资德大夫行中书省右丞使如故十八年入觐赐玉带弓矢进光禄大夫中书左丞相行中书省事统师四十余万征日本次明州而薨年四十有九是年十月吉日葬曹州济隂县郭村之原初赠协谋佐理功臣太师开府仪同三司上柱国曹国公諡武定加赠推诚宣力定远佐运功臣大师开府仪同三司上柱国追封曹南王諡忠宣配托多图古勒呼图克台并封曹南王夫人子男二曰伊逊岱尔袭左手蒙古万户天历初有拥护功遂参预河南省三转知枢密院出为河南省平章政事兼山东河北蒙古军大都督入为集贤大学士进银青荣禄大夫薨曰托欢起家同知蕲州又四转为河南左丞由南台侍御史再迁为西台御史中丞母疾弃官历江西湖广江浙三省平章政事进阶光禄大夫拜南台御史大夫改河南平章以母老辞至元六年拜中书平章政事在政府念母老而远语及辄流涕南台总十道接三省非重臣不可复拜御史大夫且便其养也女五人适管军总管呼喇珠珪齐卫副使巴哈穆尔蒙古军千户塔齐尔真定路总管哈喇繖蒙古右手万户额尔吉纳孙男女若干皇元以仁武取天下艰难肇造与共事者惟国人尔而国人中尤赖以济者若札拉尔氏则四杰之一焉王之乃祖乃父无征不从无战不捷而所部之士威信素着如臂使指无不如志天下既一俾率其部而世其职杂居心腹之地以制四方世祖皇帝万世之远图也王明而恕谋而有断始袭其部士皆乐为之用提兵鼓行指期制胜其追叛河西攻坚历下力战襄樊略地郢复可谓雄伟之绩矣若夫卷甲沙芜而长江失天堑之险分节独松而潼关若无人之境卒使宋主面缚海隅风靡则无忝尔祖而世笃有加焉日本之役未至而薨厥後蹉跌贻悔议者谓使王在当不至若是也皇元屈羣策以一区宇旧劳之臣耆艾炽昌者非一王暨祖考皆死战阵以致寜敉乃身不享之昔贤谓世德之臣厚施而不食其报然後其子孙能与守文太平之主共天下之富王夀不满其德而二子佐列圣重熙之运皆致位崇极王薨甲子一周矣赐铭墓道哀荣益新又立祠建康赐祭田千亩世福盖未艾也呜呼崇德报功朝典缛矣归美报上独不在王子孙乎臣有壬谨再拜稽首为之铭曰
於赫天造秉钺四驰芟夷芜梗以式九图河翕岳乔贵胄接武阚如奋出奔走御侮桓毅之子忠定之孙率我旧部勖我铺敦帝命南伐溃襄拔郢夷庚既塞我旅爰整嘽嘽匪车舟乃陆通投鞭断江率浒而东三军掎角分趣吴会遂启溧阳肆我禡类崩角稽首浆壶食箪广德弗城独松弗关大会临安组颈道左乾坤清夷四方来贺蕞尔岛夷乃敢不庭皇风播海长星坠营訏訏郭原郁郁王兆焯勤崇极申以庙貌既历五纪盍文其碑亦惟天道迟速有时假宠九原追功未坠聿声其休永锡来裔
有元功臣曹南忠宣王祠堂碑
至正元年二月乙酉中书臣僚言勑建曹南王阿喽罕祠礼官议视淮安忠武王而祠于集庆县官给其费并请赐田千亩以奉祭祀制曰可既月王之子托欢由中书平章政事拜御史大夫行台江南台治集庆又得躬相厥役以迄于成贻书有壬曰子尝承诏铭先王知先王莫如子祠落矣愿有纪也让不可乃本其理撷其家世履历勲庸之槩曰蒙古扎拉尔氏有赠定威佐运功臣光禄大夫司徒諡忠定讳博索者王祖也赠宣忠靖远佐运功臣金紫光禄大夫中书右丞相諡桓毅讳伊尔根者王考也勲皆上柱国爵皆曹南王身皆死於战有大功祖妣塔塔本妣默埒皆封王夫人此其家世王沉毅善战袭桓毅軄中统四年锡银章虎节仍上万户至元十二年擢昭毅大将军以上万户权行中书省进中奉大夫行中书省参知政事明年以参知政事行江东道宣慰使明年入觐陞资善大夫行中书省左丞十六年进资德大夫行中书省右丞仍宣慰江东十八年入觐拜中书左丞相行中书省事阶光禄大夫征日本次明州而薨夀四十九葬曹州济阳县郭邨累赠推诚宣力定远佐运功臣太师开府仪同三司上柱国追封曹南王諡忠宣此其履历岁己未渡江破宋师于隆兴北山中统初讨阿勒逹尔珲塔噶于河西明年扈征额哷布格于幕北明年从宗王平李坛于济南四役皆有奇功赐黄金金箙金鞍文锦恩数稠叠至元四年观兵襄阳明年围之越六年克之始走宋师安阳滩中缀宋师百丈山卒与策勲焉十一年略地江北夺郢州南门堡献荡舟之策渡沙芜取鄂州泝江陵至镇江十二年与淮安忠武王右丞相巴延分道取宋王发建康道与宋师战屡败之破东坝砦拔溧阳建平广德西安长兴关独松关前後斩首一万五千级杀其将杜总管吴奉使许吴二总制及骑将二人俘谷总制张知府裨将祝亮等四十二人十三年三军会于杭宋亡徇浙东降赵提刑等五百余人追播福安僵尸四十里杀步帅李世达俘秀王与择监军赵由■〈忄葛〉防御使林德降安抚使王吉分军兴化禽宋相陈文龙降宋官二百余人淮兵三千人江南遂平此其勲庸配托多库库楞呼图克台并封王夫人子男二长伊苏岱尔银青荣禄大夫山东河北蒙古军大都督集贤大学士次大夫也女五俱适望族有壬惟古者功臣受封之国先建宗庙于路寝之东所以广孝而劝忠也诸侯之制二昭二穆与太祖之庙而五太祖百世不迁昭穆则视亲尽而递迁之自汉以来诸侯鲜及十世身享崇爵而子孙不能保也庙制由是而不讲矣其有德及生民功施社稷者在朝廷则有图形以寓其思贤念功之意在其臣吏则有建祠以尽其事亡如存之心亦因时制宜之义也诸葛武侯之没所在求为立庙又请立之成都後主皆不听民至私祭陌上以武侯之功尚何靳於一庙岂欲黜私祭以崇正礼邪夫所在立庙若泛立之成都亦复不听何哉至习隆向充之请始听立庙沔阳则武侯之得庙亦戛戛乎其难哉皇上於忠宣既立之祠又锡之田思贤念功之盛德岂区区蜀主之所知哉大夫祗顺德意克笃前徽劝孝劝忠於是乎在皆可歌以荐者也乃为之诗俾歌以彻豆笾其辞曰
乾元统天乘六龙宏材硕德如云从忠宣天挺间世雄父菑子播昬作农帝曰来汝汝世忠奋戈无往不奏功方城頟頟际皇风分兵掎角乘其墉沙芜飞渡星月蒙顺流震击无遗锋义旗礼干趣独松赵孤衔璧吴山空万邦玉帛四海同台司两辖昭报功虎符龙节行江东倭奴何物劳蒙衡魂升海隅心九重扬显有子能始终哀荣典册备且隆衮裳旒冕曹南封石头城高江流潨新庙奕奕摩苍穹圭田千亩亩且锺维穈维芑纷穋穜舂揄释烝簋有饛醇醲载祼牲特丰乐备舞兮明礼容神保假兮福禄降象贤世美垂无穷
大元故翰林学士资善大夫知制诰同修国史赐推忠守正亮节功臣资政大夫河南江北等处行中书省左丞上护军追封魏郡公諡文肃畅公神道碑铭
泰定丙寅翰林学士资善大夫知制诰同修国史畅公薨十年制赠资政大夫河南江北等处行中书省左丞上护军追封魏郡公諡文肃乂十年加赐推忠守正亮节功臣官勲如故伯子江东道亷访副使笃将侈君之赐灼公之善范後之承也谂其友许有壬叙而铭之碑叙曰公讳师文字纯甫上世居汴公生洛阳大父渊赠中顺大夫上骑都尉魏郡伯配田氏赠魏郡太君父讷参汴侯幕一府服其贤注地理指掌图有诗名公幼警悟贫无书手抄口诵甫十五博览经史弱冠谒鲁斋许先生先生宾遇之高弟若姚公端甫高公道凝皆相推友善中原底定慨然有志於世上时政十六策受知丞相安图补右三部令史丞相巴延南征选为省掾从攻扬州常州下苏秀临安归装独载书籍无一长物编平宋实蹟上之初官承事郎行枢密院都事重庆叛竭谋画诺诸城相率内附安西王承制改四川北道宣慰司经历寻除承直郎潼川路治中拔寒畯王朝纲王伯寜韩伯昌为府史後皆至达官修府治发地得白金五十铤同僚分公十铤公独不受以修庙学传舍余作酒器给公用承制改同知保寜路事治尚平简反侧以安擢佥四川道按察司事世皇知其贤诏所至毋敢沮挠给三传赴上至则擿奸雪寃兴学除弊风采一变有旨若曰畅纯甫不贪佳士也其令与台臣伊苏特穆尔为侣遂拜监察御史纠劾权贵宪纲肃然上所纂农书迁陕西汉中道巡行劝农副使置义仓教栽植辟荒田农事以兴俄佥陕西道按察司事时按察改廉访司精汰旧官独副使卢公处道暨公仍旧兴元监军怗势肆虐得其赃奏决之移佥山南道枝江岁防水役衆往返四百里供给尤苦公以江水安流悉罢其役时都护驸马之徒大为民害绳其尤者流之改佥山东道入为国子司业教育有规诸生服焉除陕西行省理问始至决滞讼三百余事若右丞图们岱尔之讼家财宣使巩士安之箠折民齿开成同知张德昭之利女财而夺之归皆强悍有恃官不能制者并寘於法引疾归迁太常少卿转翰林侍读学士知制诰同修国史成宗宾天武宗抚军朔方仁宗渊潜覃怀而中宫属意安西宰相知其不可乃集馆阁议以察向背公与焉即扬言曰此宗社重事讵宜苟且衆皆默然又曰余病矣请归调治遂拂衣而起仁宗入京始出视事草至大改元诏修成宗实録赐中统楮币为定一百加少中大夫请郡除太平路总管兼劝农事岁旱当祷公曰闻先旱必裒於民天可欺乎乃捐俸致祷不日沾足当涂民坐杀牛祈雨囚械者六十余人公恻然曰雨晹愆期守令责也民杀牛致雨尔纵不愧于心尚忍听其讼乎即破械出之舟有泝流触沿流之舟致溺其人累谳不决公亦纵之吏持不可上其议宪司卒是公议秩米收贮盈屋公曰吾家人能尽此乎呼寒士小民恣其取去分宪至郡必谒公曰公治内无事此来行故事尔至属邑曰畅先生治内何敢久留後守为之立祠于学召为翰林侍读学士阶中奉大夫奉勑撰王勃成道记序等文赐白金两铤不受寻除燕南河北道肃政廉访使视事五月归中书遣编修官孛木鲁翀奉翰林学士之命以请起至汴以疾归延佑四年丁巳秋主河南乡试归次襄县西顾长安发丘垄之叹因感疾十月朔薨于县之传舍某年某月某日葬于襄县岘山之原配伊喇氏上世辽贵族佩金虎符万户某之女先公二十年卒两封魏郡夫人三子长笃也廕淮安路判官转将作院经历拜西台御史移南台陞都事除江浙行省员外郎改佥山东道廉访司事入为监察御史阶太中大夫为今官娶李氏子六人勉国子上舍生年二十七卒勤劼励积■〈至力〉皆幼女五人次曰骞不仕娶成氏子勋女一人次曰骏娶蒙古氏子四人勖勍助胜笃骏魏郡夫人生骞曹氏出也至元之初际兴王之运得贤为盛而文学之士措诸有政拔出流俗籍其在世若魏公者混一来可数也公制行孤洁足以俯视一世立志高远足以上追古人天下之人莫不惊叹以为异人而不知者造讪腾议公亦不恤也若夫从南征而垂槖归得地藏而用诸官屡辞上请尽挥禄入虽公小节而其胸次为何如哉高公彦敬为山南副使移文言不可居公上者三谓公官五品先十余年不可犯积薪之诮渡江孰不富贵至今家僮仅数口寒士无异势利无一动其心高节清风殆不可及且兄事三十年义虽朋友爱如同生一旦岸然其上实不自安犯此三不义何以纠人之非即日辞去观此则当时俗化之美士大夫风节之高公之所以致此者可知已朝为侍吏暮儌幸躐数级傲然为长吏为同列者闻二公之风亦可少愧哉公作守得古循吏体执宪有古遗直风至於立朝抗谕不恤利害则其较着者也其为学宜专馆阁备顾问而中外十转始为国子司业又出为陕西理问入翰林才一转官寻又出守再除翰林则老矣岂一时人才之多邪抑当时名爵之重虽如公者亦若是而已邪一技一能与不能操觚而专局至通贵未止者则又有命也邪然而列圣知遇多士推服太史有録太常有諡加赠有号而又承家有子则天於公亦厚矣读书一过目即不忘假友人宋长编不浃日反之友讶其易公曰予旧熟之有忘者申之尔友记僻事数十验之应答如响为文力追古作卢公处道以为似太史公而姚公端甫亦称纯甫实善文着述多而不存藳副使所萃才十一尔其见於世者不专於文也铭曰
魏公之出际时浡兴挟策见世渊储遂腾宋木渐倾蜀蔓有艿简牍既资赞益惟弘陶之不槬抚之不縆以堤厥溃以擏厥弸壁求简编土视金缯皇皇使车爰七其乘善则尔扬愆乃尔绳学政聿修郡绩载兴掌帝之制适天之梦大议不屈长江可淜名石山重家不缕增归来自乐饮水曲肱有介如石有洁如氷峻如絶壁孤如秋鹰弛张翫世中别淄渑夷考其行不渝九徵闻公之风贪懦自惩宰木已拱恩光日昇汉江汪洋岘首崚嶒元凯多事虑及谷陵惟德惟神有憺威棱景而前修昌而後承登世于千物莫我敢輘
五龙庙碑
龙於天地间为物最神乾首六十四卦独是取象其以神变不测时乘御天云行雨施烝民乃粒功莫与京乎大塞堪舆小为蚕蠋能短能长能幽能明者神之末也管子曰龙水之神者也乘水则神立则虽神物其亦择所可依而後能神其神哉江河湖海固其家也天下之曰潭曰湫曰岩曰洞曰池者非一必皆幽深僻险有水可依而後居焉土人往往时见光怪不敢亵也而又旱暵有祷则从而祠焉彰德路安阳县西北五里洹水之阳有五龙庙庙之下水黑而深洹水至是瀦而後泄其龙居之渊乎太原元裕之效虞初书言明昌中风拔庙树印地有迹事颇涉怪而不及庙之建始何时其号五者具五方为象设尔以其祷之屡乎也路达噜噶齐荀公凯霖同知阿拉克判官毛拉尔锦尝修其废筑台其前至元四年戊寅夏旱甚甫事请祷六月二十日甲申总管杜公德远始下车忧惶无措曰不才之来丁旱之会又数日不雨则苖尽槁人何食赋何徵责何以逭盍走灵祠而祷诸荀公曰五龙庙效灵自昔协恭精祷神其闵乎於是率僚属斋沐具香币祷焉戊子行事云俄起是夕微雨越翌日大作三日乃止苖之槁者浡而兴市之闭遏者发人之转徙者息病者以苏讹言以寂丰凶笑颦变乎旦夕既报祀安阳县尹赵君时敏刻石以昭神贶以远邦君之休夫龙与人异处昔鬬洧渊子产以为吾无求於龙龙亦无求於我惟其无求则子产之言是已为天牧以守其土以养其民以供其贡赋而岁将告饥人将转死苟可弭菑当即致其极则其能无求於龙乎且龙之托於兹水以神其神人象而祠之有年矣应捷桴鼓亦其宜也否则将不与抟土缚刍等哉抑闻之雨由乎神而亦由乎人至诚贯金石信及豚鱼况龙之神人之诚有不格者乎然而龙之德不可忘也祭法曰山林川谷丘陵能出云为风雨见怪物皆曰神洹水有龙能出云为雨祠亦宜哉书其槩申以迎送神曲俾祀而歌焉其词曰
洹之水兮浺瀜祠其涘矣兮惟其潨羌自珍兮神龙沕择胜兮实所宫魃之虐兮藴隆龟吾田兮槁吾稑穜将竭泽兮及尔躬哀吾氓兮疲癃忍及喙兮弗充龙之怒兮奋飞丰隆前驱兮屏翳後随腾清波兮淋漓沛为霖兮鲜厥萎报祀兮孔时泠风肃兮满旗鼓坎坎兮吹参差荷神嘉兮无期
膏泽施兮不屯苖其杰兮木欣欣牲之腯兮醪之醇琮深席靓兮萦燎薰享不仪物兮享以人龙之去兮逡巡嘘云气兮氤氲归九渊兮深藏敛大惠兮芘一方时潜飞兮则其常有扣斯应兮惟尔之臧百谷充羡兮遗秉在田龙兮龙兮人不尔谖
勑赐兴元阁碑
太祖圣武皇帝之十五年岁在庚辰定都和林太宗皇帝培植煦育民物康阜始建宫阙因筑梵宇基而未屋宪祖继述岁丙辰作大浮屠覆以杰阁鸠功方殷六龙狩蜀代工使能伻督络绎力底于成阁五级高三百尺其下四面为屋各七间环列诸佛具如经旨至大辛亥仁皇御天闻有敝损遣延庆使臣吹戬辇镪葺之又三十一年为至正壬午皇上念祖宗根本之地二圣筑构之艰勑齐哩克府同知今武备卿布达实哩暨岭北行中书省右丞今宣政院使伊埒特穆尔监督重修历四年方致完美周塔涂金晃朗夺目阁中边顶踵巨细曲折若墄平髹垩靡不坚丽精至重三其门缭以周垣焕乎一新县官出中统楮币为缗二十六万五千有奇费视昔半而功则倍之丙戌十一月七日上御明仁殿中书省臣奏阁修惟新不可不铭勑翰林学士承旨臣有壬文诸石臣有壬拜手稽首而言曰天地运用之妙臣无得而名焉即其形之近者言之风雷雨晹之散动润烜发生万物者皆自上而施于下源泉陂泽之流通抒泄灌溉大田者亦由高以及乎卑我国家兴王之地俯瞰万国大圣人首出庶物位乎天德引阂孳萌纽牙开辟而後蓄而未发之气以资始品彚自上而施于下由高以及乎卑故泽之流若高屋之建瓴师之出如太山之坠石功烈之成登三迈五汉而下莫我儗也定都和林造邦之基立矣太宗宪宗虽干戈间而以不嗜杀人为心闻象教清浄觉皇慈仁之旨有契宸衷资其说以格蚩蚩之未格者非大示尊崇则无以为感触之地而大圣人礨空四海撮土八埏囊括宇宙席卷河山之量实兆联於是焉臣有壬生长熙洽之世朔南名刹罔不历观闻岭北人譝阁之大窃疑其夸质诸尝行陕蜀江广闽浙且仕岭北之人信天下之阔无与为比也昔祗桓寺基八十顷一百二十院祗陀须达二人成之我国家富有四海视布地之金特锱铢尔则此阁缔构之峻伟杰峙与雪山相高鹫岭侔盛宜也阁始无名但以大阁寺着称皇上赐名曰兴元之阁盖经始之日实我元顺天应人龙兴之初名协于实矣且和林自元昌路为转运司为宣慰司又为岭北行中书省丙辰迄今九十一年而列圣骏极之蹟雄都瑰异之观无一人一言及纪述者一旦形诸玉音刻之坚珉迟速其亦有缘乎於戏休哉为大利益可量也夫铭曰
鸿蒙再辟世再初圣神立极卑黄虞建都乃握天地枢俯拾万国如坠枯嗸嗸赤子饥待餔后奚後我来其苏天戈岂欲专天诛心以不杀人自孚顾兹象教非虚无与我异世而同符以大智慧明羣愚开极乐国包寰区祗园方欲鸠其徒乘龙遽尔及鼎湖後圣继作志不渝巍巍成此兜率居不宏其规岂远模矗天拔地高标孤中有屹立金浮屠诸佛环拥分四隅至大修废走使车三十一年等须臾吾皇法祖恢圣谟坐令金碧新渠渠龎恩覆帱均堪舆如阁容塔绰有余中书有请帝曰俞汝臣有壬其大书不骞不磷磐石如亿万斯岁绵皇图
武昌路武当万夀崇寜宫碑铭【有序】
武当均州山先名太和道流谓其峻极秀絶非玄武神不足当故更名武当胜国端平甲午兵摇襄汉均民走鄂深神德不能忘鸣于官行武当祠于鄂为冲霄坛制使孟珙祷于神有齐安之捷易坛为观盖复崇寜额也我皇元至元庚寅升武当万夀崇寜宫地据雄峻鹤山亘其後大江朝其前云关扃深石磴梯危大殿高堂杰阁危亭长廊萦带通楼环匝百神胥宇羽流栖息坛壝鼓钟学馆庖廥轇轕错布仰观楼阁玲珑在五云絶顶俯瞰万间鳞集烟霭蔽亏若洞庭观波涛目为之眩而山川形胜闤闠盛丽金碧丹雘高下相辉玉京十二楼不得而见之此亦人境之洞天也泰定甲子又改作玉皇阁凡十二丈深广相若由甲午迄至正甲申一百一十一年坛而观观而宫若葺故若建新几人几日几工几木而甲申之二月戊午扫於一炬洞真明道冲妙真人住持提点兼领诸宫观事罗君大震职宫事余四十年劳瘁已至时行当弛担而彼所谓刼运乃丁其会常情体解气沮方偕其徒曹大坤等以已赀率衆力任其复而威顺王实镇是邦主赞尤恪重起两庑甲子楼三十一间以其下内半为云房岁丁亥三清殿成深广十寻高九丈加旧制三之一又建玄天上帝殿圣像侍从供器靡不僝功而又作亭砻石以纪纶綍运机为藏以待禬禳余凡缔构日以就绪矣昔阁之成尝属予记亡友玄教大宗师闲闲吴公亦屡为言时待罪政府多事因循遂至今日乃己丑八月书来告其掇拾煨烬有成仍命予志夫所谓刼运者吾儒所谓数也天地且有数人力之盛神灵之托其能出天地之外者乎其成其毁有不必究者已玄武之祠昉宋真宗我朝至元己巳龟蛇见於高梁河以为玄武之祥为筑昭应宫於是武当之山若增而高矣是宫之名虽主玄帝而巍然南面朝五帝者实主玉皇玄帝五帝之一也若夫北方七宿为水之神寓形龟蛇者世饫闻矣主之大者盍鬯厥旨玉皇礼家所谓昊天上帝也以形体言之谓之天以主宰谓之帝以功用谓之鬼神以妙用谓之神主宰者不离乎功用而能妙用者也日月之运行风雷之鼓舞山川之流峙人物之生息皆功效之着者阖且辟於斯往且来於斯视之而不见听之而不闻则有妙用存焉先王之有天下也以为万物本乎天故祀於郊圜丘以象其形苍璧以象其色乐九变以着其数犹曰维天其右之其之为言不敢必之辞也不特此也羣祀亦然或求诸隂或求诸阳不可方数徵形状索也自神仙好楼居之说行遂有作崇台杰观以候之者嵩呼之闻巨迹之见真若可以形声相接而像设滥觞於此矣其始也施之羣祀其卒也於上帝亦冠裳而宫室之矣圣人以神道设教上智昭昭无幽不通下愚蚩蚩既颛而蒙孰为民彛孰为帝衷可使由之而不能使之知也今号於衆曰帝以主宰言其不哑然笑者几希孰与树中天之华构揭上帝之高居使瞻而仰之者举手加额曰上帝临汝无贰尔心由是而舍恶从善之心油然而生矣是宫之建显命灵躅祝厘芘民者固自有在而使民观感 日迁於善圣教之功不又多矣乎铭曰
岷江东涘鄂城西壁叠巘嶟嶟崇宫仡仡天关失守灰飞瞬息剥胤硕果复根定力嘘蜃倏楼琢璇俄室三华屹崪九光赫奕雕梁龙矫文瓦鳞集栋吻雄鳌阑腰雌霓踈棂绮结飞檐翠湿碧霞腾虚流云洞辟屛翳拥幢丰隆列戟桂浆酾素蕙肴蒸碧灵霜清厉广乐翕绎瑶草肥露玉华酣日紫芝已甲蟠桃行实祥鸾朝朝瑞麟夕夕玄龟左顾灵蛇右翼山川开朗神人愉怿物具阜康世允寜谧丕冒神休永奠人极
圭塘小藁卷九

[book_title]卷十
●钦定四库全书
圭塘小藁卷十
（元）许有壬 撰
○碑志
勑赐故资德大夫御史中丞赠摅忠宣宪协正功臣河南行省右丞上护军魏郡马文贞公神道碑铭【并序】
至正七年七月丁丑集贤侍讲学士通奉大夫兼国子祭酒臣天爵言故资德大夫御史中丞赠摅忠宣宪协正功臣河南行省右丞上护军追封魏郡公諡文贞马祖常早擢高第历践要途始终五朝有文有政宜赐碑纪德庸示报功集贤院以闻制可命臣有壬为文臣玄为书臣起岩篆其额三人皆文贞公同年进士而有壬托知尤厚始以学士被命继冒承旨皆职纪述其敢辞公字伯庸世永古特郡居静州天山有锡喇济苏者高祖也金季为凤翔兵马判官死节赠桓州刺史庙赐褒忠子孙因官以马为氏曾祖乌呼讷从世皇征宋留汴掌馈饟累官礼部尚书赠推忠宣力翊运功臣佥枢密院事諡忠懿祖世昌行尚书省左右司郎中赠嘉议大夫吏部尚书父润朝列大夫同知漳州路总管府事赠中奉大夫河南行省参知政事追封梁郡公妣杨氏追封梁郡夫人梁公官浮光因家焉公七岁知学得钱即以市书十岁见烛攲烧屋解衣沃水灭之人叹其异蜀儒张公顺讲经仪真公未冠质以疑义数十张公奇之科举诏下乡会试皆第一廷试第二盖以国人冠也授应奉翰林文字承事郎同知制诰兼国史院编修官拜监察御史仁皇久正宸极犹居东宫近侍利燕饮得请公抗言当御正衙立朝仪御史执简太史执笔虽有怀奸利已乞官赏者亦不敢出诸口承天地祖宗之重当极调摄至於酒醴近侍进御当思一献百拜之义英庙为皇太子请慎简师傅下至臣仆亦宜精择时大奸当国公首知其盗观国史洎同列疏其十罪仁庙震怒罢之党与之布要地者皆论列黜之端人昔与抵牾而摈斥者请拔用之泰州山移公言山不动之物而今动之岂在野有当用不用之贤在官有当言不言之佞大臣皆家居待罪荐贤拔滞知无不言改宣政院经历月余辞归起为社稷署令罢杂事于泉南大奸复相左迁开平县尹欲中伤之退居浮光大奸死除翰林待制泰定建储擢典宝少监太子左赞善寻兼翰林直学士成均释奠陈太子视学之礼内出礼币命公助祭除礼部尚书祖母张夫人卒护丧归起为右赞善复礼部寻辞归天历初再使召为燕王内尉仍入礼部两知贡举一为读卷官时号得人参议中书省事参定亲郊典仪充读祝册官礼成赉金币拜治书侍御史赐犀带及御书奎章阁记内庭宴服七袭金玉腰带各一改徽政副使拜南台中丞今上即位召议新政赉白金为两二百楮币为贯万金织绮为端四改同知徽政院事拜御史中丞以公疾特免朝礼命光禄日给上尊知经筵进说必陈经史大义参以祖宗故实持宪务存大体西台御史劾其僚禁酤时面有酒色以苛细黜之山东宪以孔氏讼闻以事关名教不行按者亦引去司宪有以贪墨败没入其田庐请归曲阜林庙从之拜枢密副使居无几辞归复南台中丞迁西台疾不赴积阶自承事郎至资德大夫至元四年三月丙午薨于光州之第得年六十是年四月壬申葬州北平原乡西樊里有司以闻有令赠諡配索氏封梁郡夫人子男二武子承事郎湖广行省检校官文子徵事郎秘书监着作郎孙男三女二公言事剀切尝言国人暨诸部既诵周孔书当尊诸母以厚彞伦兵家子骄脆有孤任使庶人挽强蹶张老死草野当建武学武举储材以备非常时虽不用识者韪之至於论刑一本哀矜尝言死罪遇赦且原减死流徙未蒙殊渥当验情遇恩内徙汉人满百执弓矢猎者不及百者流条格已有禁弓矢聚衆之条又复为此是错综网罗之诚恐愚民举足蹈罪至论建德民妻之不首夫死者则当以必死其得用法之意乎国家涵濡百年誉髦斯士公先世已事华学至公始大以肆为文精核务去陈言师先秦两汉尤致力於诗凌轹古作大篇短章无不可传者与修英庙实録译润皇图大训承华事略编集列后金监千秋记若干卷至顺间龙虎台应制赋诗有玉食之赐尝进拟藁为之叹曰孰谓中原无硕儒乎文集若干卷台檄刻之扬州郡庠仁皇始行贡举国人而下列为四色国人洎诸部为右榜试目视左榜差优公虽右榜左列及之者指未易屈焉且其为学初不为贡举也以挺特之资丁大明之会褎为举首驯至达官威重足以镇薄俗文章足以追古作议论足以正风敎设科得士不得不以延佑之时为盛也不幸夀仅六十未究其用悲夫铭曰
元大一统六合同风南台北莱芃生其中部族有儒文贞伊始文贞之世翼翼庙祀後承聿修讲学诸夏延卑至公有大无摦崭然异禀幼不事弄濡衣扑燎智剧碎瓮益习以进益混以澣不溺于流而登于岸先秦两汉华咀实撷天籁泠厉石湍激洌天子有诏乃兴乃宾实三其魁一推国人甫试馆职倏峩豸冠以尔枘凿安我考盘遐心浮云束帛空谷春坊翊赞经筵啓沃皇格于天公司其度俊造监衡风纪砥柱厖恩异数川委充溢云胡修途六十而柅既易其名亦大其封于光之原赐碑崇崇赐碑崇崇於赫厥铭同年之纪考信匪譝惟尔部族文贞有躅叙伦敦典益介戬谷
元故右丞相克哷神道碑铭【并序】
天厌宋金之不能君其民也笃生大有为之君以君之我太祖圣武皇帝顺天应人龙飞朔方豪杰云从四杰而下僝功辈出若丞相镇海盖较着者也五世孙佥河北河南道肃政廉访司事哈斯状其故请曰丞相奋庸天造名具秘史世莫得闻子孙席世少文封諡稽稽诸丽牲有石而无铭封諡在官铭不在子孙乎敢再拜请愚昔长史馆与修功臣传家报疏列至有炳炳在人子孙不能具一言一事者窃尝抚其後而悲其先也佥宪殖华学頴出羣从思弘世德嘉其能後故不让而笔之丞相名扎哈即青哈系出克哷氏或曰本田姓至朔方始氏克哷或曰实克哷族时同名者三因主屯田故加田别之有勇略善骑射从征屡有功岁丙寅长百夫从宗王百官於班珠尔乌讷格河同盟恭上太祖青吉斯皇帝尊号倚注日密昼不释鞍夜不解带为扎尔固齐破迪延国赐御马一破克木楚国汪国鲁国赐珠旗金虎符银印为埓里巴总属官金符十人银符五十人征塔塔尔钦察唐古特哲衮回回契丹女直皆有功承命辟乌哩扬欢地为屯田且城之因公名名其地曰镇海又曰青海俾公守焉局所俘万口居作後以其半不能寒者移弘州孙达噶济袭监弘州及其局风宜春■〈禾来〉屑供天庖若诸树艺为设提举以司之亦以公子孙世其职时诸蕃略定遂南牧至抚州与金将呼察和斯战流矢中右胁绐其衆谓不伤裹疮复战竟拔其城赐白金俾为後证既拔燕都命公登大悲阁环射四矢所至市舍悉以赐之寻受顾命奉太宗登极收天下符节独公听留复以贵戚金符官隷麾下拜中书丞相偕塔齐尔苏布特取汴京河南河中入内省得九龙旗乘舆椅盖悉以赐公中原既定锡恩州三百户为实封世食其赋为置官守始立中书省尚左公为左丞相继尚右改右相岁乙未八月二十一日薨於家上惜悼不已赐金币治丧命百官致祭葬弘州北阜立祠其上宪宗尝拊髀叹曰使吾得镇海江淮何忧惜其亡矣世祖立极又以公旧部及降虏千人为匠局命公之孙章嘉为千户曾孙伊埓布哈为百户世所谓十七投下此其一也在干戈中每以进贤为急河西得伊勒吉齐匠官德磋後其子皆为名臣隂阳罗丹仕至大司徒得儒十三人後皆知名夫人乌兰必济世祖所赐嫔妃也初克蔡俘金公主某亦以赐公子男一十二人曰约苏穆尔为扎尔古齐佩金符约苏穆尔之曾孙托和齐益州路千户玄孙布哈袭中卫千户曰博果斯从世皇有功云南为济南益都宣慰使曰克埓济苏佥宪高祖也孙若干人曰八十八佥河东道廉访司事阿勒坦布哈淮东廉访副使曾孙托里靖州路达噜噶齐佥宪大父也子孙繁衍碑不具载世有恒言饮水黑河最为勲旧公实与焉国史曰托卜齐雅至秘也非有功不纪公名在焉锡户树官传之子孙祖宗来可屈指公则二焉即是观之丰功盛烈虽家乘纪述容有逸略而其皭然大者不可掩也铭曰
云雷经纶屯将作解元气鼓动大块斯噫丰隆屏翳相为後先亭之毒之以基我元於赫代工开天伊始同盟黑河有如白水辙环扈征何坚不摧战功曰多我实有之珠旗扬扬金符煌煌从官如云君赐以彰天荒既■〈田〉有城翼翼树艺告成百工以集郢律回春奏食靡艰俾尔子姓世尸厥官族锋虽利吾忘吾胁恬然不伤婴锋蹀血拔燕论功旌以殊礼四矢所至悉公之邸帝曰汝贤其长中书汴蔡底平金社遂墟眎功颁赏赐户三百世掌食采设官永额不惩首离优游考终九重震悼赙腆祭丰弘惟桐乡庸昭崇报有穹其封有侐其庙秘史纪名永终不坠顾是刻文益示扬厉
大元故赠光禄大夫江浙等处行中书省平章政事柱国追封赵国公阿都哈雅公神道碑铭【并序】
江南行台御史大夫阿尔斯兰哈雅致政家居遣其子都水少监摩欢奉家乘请曰老夫赖先世余泽窃禄位有年而吾父平章公墓尚未表非慢也顾盛满难居功名鲜终恒惧不克负荷遗羞丘壠君恩如天幸赐骸骨养痾田里年且八袠吾知免夫子知我其铭之有壬让不获本其状序曰平章公讳阿都哈雅辉和尔氏世为高昌望族祖伊罗勒鄂兰登达登达华言巨室也赠中奉大夫河南江北等处行中书省参知政事护军范阳郡公祖妣鄂特戬追封范阳郡夫人考讳哈喇阿尔斯兰都木达当太祖肇建区宇国主伊克都护发兵攻金斩其长史闻摩勒齐尔有异遣将命偕彻尔四人驰告行在且具欵诚上曰果如尔言其告尔主以方物来对曰皇帝幸生活高昌高昌身且不敢有何有方物复命辇宝货金织段以献由是高昌内附因留宿卫从太祖南征卒于柳城赠资善大夫湖广等处行中书省右丞上护军范阳郡公妣雅克塔纳追封范阳郡夫人公宿卫积劳除塔山屯田打捕提举不就卒于京师昭回里第年七十一葬城西小南庄之原赠光禄大夫江浙等处行中书省平章政事柱国赵国公配巴哩珲塔噶封柳城郡太夫人卒于济南年八十四大夫时长宪山东护柩归祔子男二长大夫也次赛音哈雅同佥宣徽院事早卒呜呼世臣大家上有啓而下有承得以世济其美者公一门其庶几乎公性恂恂而志趣超诣由近侍出官非其志也尝曰我先人有大造於高昌氏子孙必有兴我不必为也夫以右丞之贤明畏天之义一介往来举危亡之国而措之安遇知太祖天苟引年居高位享厚禄必矣乃郁而不发蓄而不泄至公又植而不食必再世而後显是盖迟速之有时非人力之所能及而啓之於前者固已逢涌而不可遏公卒时大夫已拜南台御史流泽之来浩乎其沛然矣其浮云富贵优游以老宜哉大夫以卓越之才起家监县为良吏入台为材御史出廉诸道为刚明使者入中书分南台为天子重臣历九朝官二十七转天下识与不识皆知其名而又躬服俭素衣无锦绣居无华饰荣宠方至退然若虚文皇嗣位圣眷益隆玉带上尊锡赉相望至为玉刻署押以示殊遇当是时苟假宠于上为先世要美諡作丰碑亦何求不得顾乃自抑若不能加於其先有於其身者必迟回以待於致事又迟回以至於今日不请於上不谒於太常择所宜为者自为之视世之朝暴贵而夕砻赐碑者有间矣二子长少监也次伊噜哈雅少监二子布格博索俱宿卫内廷公生世为贤子为贤父殁而享其宠嘉出於寻常身大官无闻者万万也其可铭也夫铭曰於维赵国作德于逸而小心以绎不柔以忮不竞以亟以承其先烈以裕其胤息其先伊谁实为右丞孑孑其征属属其盈高昌之望曰命靡常主命不辱而天威肃蒋辇其金珍篚厥玄黄归我圣皇以敉宁一方大夫绳武不远伊迩右丞有孙赵国有子坦坦如砥矫矫如矢维天子使靡不极所止宜尔锡尔山峙川委繄来世之祉城西之原有树有封刻铭丰碑百世可宗
故承务郎江西等处儒学副提举叶先生墓碑
承务郎江西等处儒学副提举致仕叶先生讳瑞字宗瑞远祖祖洽宋熙宁间廷对魁天下曾孙廷秀由邵武徙建昌新城春秋擢第官至朝请大夫知梧州言事忤旨仰药卒子远宣敎郎奉柩归次采石而溺孙茂祖甫四岁母饶夫人抱以依姑赵赵居而敎育之因为金溪人中乡贡进士举娶赵生四子先生其叔子也幼尚气节致力经学以及百家皆得旨要其为举子业不蹈时习或戒以希有司旨先生曰吾为是区区而悖吾师说乎益笃志为已之学进士公卒先生甫冠赀产悉分弟妹而躬耕以食赵夫人卒兄弟四出先生独力营治久乃幡然曰昔亲在不敢离亲亡矣充吾学为扬显者不力可乎历瓯越会稽琅瑘涉汶泗过洛入秦道晋以达幽朔无所遇最後至辽东世臣洪氏以好儒闻阐义学方难其师有以先生文行言於平章君祥右丞重喜者及见大悦馆而师焉诸子彬彬以文学济其世美辽东之人翕然知向学者先生力也朝廷以右丞荐授辽阳路儒学敎授再调大宁路陞将仕郎江洲路湖口县主簿摄尉事盗久逸者皆获之宪司檄按德化县疑狱即得其情核虚粮决滞讼县以治闻转抚州乐安务提领俄请老授前官至顺二年十一月二十五日以疾终於家夀八十有五某年某月某日葬某处娶赵氏生子顺女适孔景仰继黄氏生子升宁都州夏河寨巡检女适湖口县典史杜复亨继王氏生子大有廕宜春扬桥务提领女适高安白沙寨巡检孙铁柱孙男三人缜纲绎女三人先生年五十始出卒能致官而行其学迹徧海内乃得返乡里至於休致而终于正寝虽用不尽其施而敎之振于东善之淑於人者多矣遗文四十卷庸学提要六卷周易释疑十卷於虖博矣哉中原贡举废将九十年江南亦四十年某少时先公敎之曰金源分裂且事贡举国家之大未有不行但迟速有时尔力学以俟当有际也时混一才二十年故老尚多幸及从学粗有得也寻以校职从事山北宪贡举诏下乃弃而应荐先生实主文辽阳科制废久内地有所不悉辽阳在东僻有司一切昧於奉行先生纎悉敎之盖江南内附时年已三十余矣习於塲屋条制者也监试佥宪田时佐曰微先生几不能奉诏有壬既获荐文入礼部经问之奥策问之切见者莫不駴异先生在湖口方鸣金鼓行江有壬归省临江遇之中流欢甚至顺庚午有壬为两淮转运使先生惠然肯来年八十四矣饮食起居犹昔也手写大学中庸二书注字如蝇头以与小儿留月余归明年遂没又八年升来武昌请铭将刻之阡兹铭也其谁宜为铭曰
於虖先生志壹学醇友善行道耻为乡人昔隘分裂占毕苟安四
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>