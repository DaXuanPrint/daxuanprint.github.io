<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,宗子相集全文在线阅读,宗子相集全文在线下载,大玄古籍书库">
<meta name="description" content="十五卷。明宗臣撰。宗臣,字子相,扬州兴化人。嘉靖二十九年。(1550年)进士,历刑部主事、吏部文选司、福建参政。官至提学副使。著有《宗子相集》。宗臣诗文主张复古,与李攀龙等齐名,为“后七子”之一。其诗跌宕俊逸,颇能取法青莲,而意境未深,间伤浅俗。其散文《报刘一丈书》,对当日官场丑态有所揭露,是脍炙人口的名篇。其集初刻于嘉靖三十九年。(1560年),由门人林聘中、黄中等人校刊。凡八卷。其中,诗四卷,文四卷。前有巡按福建监察御史樊献科序。是为闽本。是集乃万历年间,由林聘中、黄中等人重新编辑、校刻,凡十五卷,篇">
<title>宗子相集_宗臣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宗子相集</span> <br/>
          作者： <span class="inputVal" id="bkauthor">宗臣</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]128913</span> <br/>
          说明： <span class="inputVal" id="bkdec">十五卷。明宗臣撰。宗臣,字子相,扬州兴化人。嘉靖二十九年 (1550年)进士,历刑部主事、吏部文选司、福建参政。官至提学副使。著有《宗子相集》。宗臣诗文主张复古,与李攀龙等齐名,为“后七子”之一。其诗跌宕俊逸,颇能取法青莲,而意境未深,间伤浅俗。其散文《报刘一丈书》,对当日官场丑态有所揭露,是脍炙人口的名篇。其集初刻于嘉靖三十九年 (1560年),由门人林聘中、黄中等人校刊。凡八卷。其中,诗四卷,文四卷。前有巡按福建监察御史樊献科序。是为闽本。是集乃万历年间,由林聘中、黄中等人重新编辑、校刻,凡十五卷,篇目有所增益。此本前有欧大任撰《宗子相传》,王世贞撰《子相墓志》和《宗子相祠碑》及王世懋、张养性等人祭文。《宗子相集》尚有十二卷本,万历二十七年(1599年)书林郑氏云竹斋、万历四十年(1612年)范济宇均按十二卷本翻刻。此外,《宗子相集》还有明天华阁刊刻的二十五卷本存世。</span> <br/>
          封面： <span class="inputVal" id="bkimg">Z_18620.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宗子相集
[book_author]宗臣
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]128913
[book_dec]十五卷。明宗臣撰。宗臣,字子相,扬州兴化人。嘉靖二十九年 (1550年)进士,历刑部主事、吏部文选司、福建参政。官至提学副使。著有《宗子相集》。宗臣诗文主张复古,与李攀龙等齐名,为“后七子”之一。其诗跌宕俊逸,颇能取法青莲,而意境未深,间伤浅俗。其散文《报刘一丈书》,对当日官场丑态有所揭露,是脍炙人口的名篇。其集初刻于嘉靖三十九年 (1560年),由门人林聘中、黄中等人校刊。凡八卷。其中,诗四卷,文四卷。前有巡按福建监察御史樊献科序。是为闽本。是集乃万历年间,由林聘中、黄中等人重新编辑、校刻,凡十五卷,篇目有所增益。此本前有欧大任撰《宗子相传》,王世贞撰《子相墓志》和《宗子相祠碑》及王世懋、张养性等人祭文。《宗子相集》尚有十二卷本,万历二十七年(1599年)书林郑氏云竹斋、万历四十年(1612年)范济宇均按十二卷本翻刻。此外,《宗子相集》还有明天华阁刊刻的二十五卷本存世。
[book_img]Z_18620.jpg


[book_title]提要
钦定四库全书　　　　　集部六
宗子相集　　　　　　　别集类五【明】
提要
【臣】等谨案宗子相集十五卷明宗臣撰臣字子相扬州兴化人嘉靖庚戌进士除刑部主事移吏部文选司进稽勲司员外郎以赙杨继盛忤严嵩出为福建参议迁提学副使卒於官年仅三十有六明史文苑传附载李攀龙传中盖攀龙徐中行吴国伦梁有誉及臣有五子之称也朱彛尊明诗综称臣所着有方城集而此本实题宗子相集其卷目与明史艺文志相合王世贞志臣墓称其寝瘵疾亟门人稍次生平着述凡十余卷梓之则其集乃臣未殁时所订定也臣常与吴国伦论诗不胜归而精思累日月卒能卓然成家为嘉靖七子之一其诗跌宕俊逸颇能取法青莲而意境未深间伤浅俗静志居诗话谓使其遇王李充之不难与昌谷苏门伯仲自入七子之社渐染习气日以窘弱最可惋惜所言诚切中其病然天才婉秀吐属风流究无剽剟填砌之习本质未尽漓也惟竹间诸篇体近纎仄未免汩没于时趋耳至其西门西征诸记指陈时弊反覆详明盖臣官闽中时御倭具有方略故言之亲切如是又不以文字论矣乾隆四十三年九月恭校上
总纂官【臣】纪昀【臣】陆锡熊【臣】孙士毅总校官【臣】陆费墀

[book_title]卷一
钦定四库全书
宗子相集卷一　　　　　　明　宗臣　撰
赋
钓台赋【有序】
余闻严子钓台旧矣丁巳秋余以参藩赴闽取道两越始登厥台裴回焉商飈西来万山飒摇我心伤悲爰申厥词把酒放歌白云莽互岂君之闻歌而来哉
恭承帝命以南迈兮弭吾节於富春儵微霜之陨百草兮何芳杜犹菲菲其袭人睇严陵之旧里兮钓台郁而嶙峋屯飘风其相薄兮吹石濑之磷磷宿莽摇落而变衰兮余又安得问夫白苹余将怀椒糈而敶臆兮蹇吾马之逡巡而不前岂以沉沦之俗羁兮乃不得以揖高士而执鞭唯炎德之中天而兴兮纷衆芳之杂糅以比肩何佳人之夸姣以抗行兮乃独抱孤贞而自全衮冕黼黻之玄以章兮荪独爱夫羊裘焱鸿鹄之高翔兮聊寄吾迹於汀洲昔傅岩之坂筑兮武丁肖形以资厥猷非熊之协帝梦兮渭叟起而佐周何帝之手诏以忬愫兮羌独偃蹇而夷犹故人之不忘旧懽兮情恍惚而至乎帝庭何帝腹遽以足加兮太史奏之客星咄咄子陵之不肯为理兮帝何独惜夫沈冥荪何高蹈而不顾兮乃长揖以谢夫天子朝发轫於汉宫兮夕税驾於江沚有君如此其忍负兮荪岂亡覩于厥旨痛韩彭之竟以烹醢兮勃何辜而卒不免乎羑里念盛名奇绩之不可以善终兮是用忍情而惜此兰芷凤凰之回翔而不肯下兮岂网罗之所能施使蛟龙可得而常服兮又何以卑牛马而下之睇江河之趋下兮喟高风日逝而不可追怃故迹而连蜷兮怅吾生之独後时往者既已不可复兮冀来者之犹可为委余佩之陆离兮挂吾冠於南斗之墟擥长虹以为衣兮拾青霞以为琚托微诚於浮云兮荪其揽瑶华而迟予望美人而不见兮羌独立以踟蹰乱曰维江有兰美人植兮白云茫茫归何晏兮平楚落日怨青枫兮归来乎山中吾与汝嬉以游兮
叹逝赋【代作】
嗟天命之浩荡兮总万品而为型唯一炁以回薄兮嘅灵曅之不可以计停睨衆卉之峻茂兮芳草纷而独馨何微霜之未陨兮而馨溘其先零君煜煜其少扬兮握赤珠而驰骛朝饮马于文苑兮夕弭节於玄圃既谒帝之阊阖兮俨天门而广步振琼英之杂佩兮散瑶华於中路奄分符以南迈兮宰苍生於东越遵召杜之遗则兮民蒸蒸其无艴鸿硕郁其上闻兮爰降命于北阙司寇之典邦禁兮惟女庶几其慎罚何君之蹇蹇以高厉兮捐鸣佩於上宫返初服之江蓠兮寻旧侣之桂丛志士不能忘君兮念国事之倥偬羌重入乎承明兮陪谟谋之从容错帝章之璀璨兮统神人而旁达爰申命于金马兮日垂绅于紫闼俨夔龙於天上兮揽芙蓉於木末艳球琳之可拾兮纷组缨之可掇富贵之易以荡情兮君独守乎故常奉星辰之晨华兮依日月之隆光当青鬂之盛年兮奄乘云以归帝乡悲回风之摇落兮揽木叶而沾裳岂厌世之溷薄兮乃投情於幽渚将逐吴云以南征兮或恋燕都而北止或上而独驾乎玄螭兮将下而随流乎赤鲤幽明聚散之永隔兮余诚不知其故令名之兼夀考兮自古以为难期回宪之不得永龄兮千祀之所共悲余独惜此芳草兮乃不得与衆卉而共萎陈一词以托浮云兮聊寄余之遥思
宗子相集卷一

[book_title]卷二
钦定四库全书
宗子相集卷二　　　　　　明　宗臣　撰
古调歌
池上歌二首寄诸子
芙蕖摇落兮惊素秋箫鼓殷殷兮泛中流瞻彼沧洲兮狎白鸥美人不见兮使我愁安得与美人相逢兮采萱草以忘忧
蒹葭苍苍兮露为霜秋风飒飒兮明月光四顾天地兮何微茫美人不见兮使心伤安得与美人相将兮折桂枝而徜徉
昔君别
昔君别我兮春草萋萋今我思君兮秋雨霏霏春秋既已改序兮君胡为兮不归昔君别我兮江月隂隂今我思君兮海日深深日月忽其不停兮君胡为兮无音
今夕歌
今夕何夕兮星稀月明今夕何夕兮得与美人同行蟋蟀在床兮凄凄则鸣江水浩荡兮泠泠其声何接美人之殷懃兮乃使我惆怅而怆情
今夕何夕兮露下庭荷今夕何夕兮得与美人同歌山有木兮木有柯水有鸟兮鸟有罗何接美人之慷慨兮乃使我泪下而滂沱
今夕何夕兮日居月诸今夕何夕兮得与美人同车前有溪兮溪有鱼後有园兮园有蔬何接美人之佩环兮乃使我气结而欷歔
今夕何夕兮飞鸟鸣禽今夕何夕兮得与美人同斟奉清醴兮弹素琴荐上珍兮扬华音何接美人之周旋兮乃使我情结而沾襟
招隐词
归来乎山中他乡莫久滞君莫虑无衣山中有萝薜【一解】
归来乎山中他乡莫久系君岂虑无舟山中有兰桂【二解】
归来乎山中他乡莫久延君岂虑无饮山中有甘泉【三解】
归来乎山中他乡莫久羁君岂虑无飱山中有紫芝【四解】
昔思君
昔君与我兮同心结发今君与我兮参商胡越昔君与我兮鸳鸯同池今君与我兮南北异枝昔君与我兮月明星灿今君与我兮风流雨散
送将归
客子远役兮驷马驰驾言长往兮适郊圻念我同心兮怅有违送君河桥兮牵君衣问君去兮何时归恨无羽翼兮同君飞岁暮不归兮当谁依
白头吟
君从何处来遗我明月珠明珠亦何为可以照光仪光仪君不顾照之令心悲【一解】
君从何处来遗我緑绮琴琴声亦何为可以扬芳音芳音君不听弹之伤我心【二解】
君从何处来遗我紫鸾笙鸾笙亦何为可以扬清声清声君不聆吹之感我情【三解】
车遥遥篇
车遥遥兮马駸駸送君行兮河之隂望而不见兮伤我心车遥遥兮马萧萧送君行兮河之桥望而不见兮俾魂消车遥遥兮马翩翩送君行兮山之巅望而不见兮涕留连车遥遥兮马騑騑送君行兮江之矶望而不见兮泪沾衣
萱草词四章为伊母夫人赋
萱草离离兮山之阳朱为衣兮青为裳嗟彼秋风兮起大荒俾其花日飘泊而不可见兮何以慰此心之彷徨
其二
萱草菲菲兮山之曲曳紫霞兮缀红玉嗟彼秋风兮振庭緑俾其叶日凋零而不可寻兮何以慰此心之踯躅
其三
萱草芬芬兮山之侧对芳芷兮远丛棘嗟彼秋风兮还以仆俾其枝日偃蹇而不可起兮何以慰此心之叹息
其四
萱草萋萋兮山之隅杂玄芝兮间緑芜嗟彼秋风兮遽以枯俾其根日萧索而不可保兮何以慰此心之踟蹰
宗子相集卷二

[book_title]卷三
钦定四库全书
宗子相集卷三　　　　　明　宗臣　撰
古乐府
雉子斑
雉子斑斑乃游水湍朝游水北暮游水南五色其羽文何翩翩嗟彼王孙来游江干须臾盻之忽焉见残雉子向言有鸟在天尔胡我残有鸿在沼尔胡我殃嗟雉子尔无言尔惧我残尔惧我殃谁令尔斑
君马黄
君马黄臣马青二马并进臣马停臣马停君马行飞尘走电过龙庭一鞭边骑惊再鞭边尘平锦泥玉障垂勲名吁嗟乎荆棘满山山路黑君王未可驰八极
战城南
战城南望城北城北阵云红城南阵云黑生当封侯死当庙食一战天门青再战天门赤挥金戈拥雕戟马走缰人失魄百万熊罴一时仆归来麟阁名观者坐太息战城南望城北
上陵
上陵何所见但见栢与松栢枝一何盛松枝一何青白杨在其上秋风萧萧鸣金为阙玉为楹石为马铜为龙重泉一以闭万古不可磷悟彼泉下仙喟然动中情今日乐且乐延年万夀春
巫山高
巫山高上摩千层之青天下渺万丈巫峡之重渊云胡为哉生其巅朝飞去暮来旋登山步云令人神飞白日可摩玄龙可骑下视浮世千万里苍茫浩荡空烟水
丹鹭
丹鹭丹鹭不在天不在渚飞君堂为君鼓倡君歌起君舞玉戟升朱矛举燕明堂耀神兵享有道征不庭栖凤羽布龙城一人庆四海宁
有所思
有所思乃在大海南海路一何长海水一何寒迢遥千万里上有蓬莱山山中有真人顔色如渥丹青霞为君衣紫霞为君餐桂枝夹道旁上长青琅玕羣仙三五人游戏青云端赤螭为前驱苍龙护其关月下散瑶步玉声何珊珊我欲往从之道路阻且难中心怅有违慷慨起长叹
思悲翁
思悲翁悲何极朝相思暮相忆今者华昔者黑白日难东黄河难北思悲翁悲何极
临高台
临高台高台何崔嵬南望罗浮东望蓬莱恒兵与泰华飒飒雄风来一顾青云飞再顾白日摧三顾天门忽以开仙人三五辈冉冉霓宫回仙人向我言君胡来君胡来
圣人出
圣人出应昌期龙来游凤来仪天地并日月齐统六合化九夷产朱草芬玄芝延年夀万岁期寄谢许由与巢父及今不出待何时
艾如张
艾如张张而罗罗在山鸟则罹之罗在地鸿则罹之翩翩者凤万里一去千年来过艾如张张而罗奈此凤者何
上之回
上之回驾云车格皇心隆帝图上之回来甘泉仁圣德万邦传上之回临三关走九夷服八蛮上之回归明光千万年乐无疆
长歌行二首
秋风萧索百草斑黄沙飘飒青海湾良人昔从征西班一去十载不知还惊飈传檄云霄间边尘渺浩难重攀昨日寄我双玉环万里相将道路艰我欲为君整双鬟空闺顦顇摧朱顔心如车轮不暂闲不觉涕泪衣斒斓征人一一归故山尔独何辜阻玉关
秋山摇落秋夜长皋兰寂寞被凝霜中夜起视明月光蟪蛄蟋蟀鸣我房良人远游在他方道路一望阻且长闻君有期归故乡为君旭日修新粧锵锵佩环曳鸣璫盈盈移步来中堂望君不见心彷徨不觉泪下沾衣裳忽见云间双凤凰长天万里同飞翔安得羽翼同颉颃延颈悲鸣到君傍
出塞曲
壮士怀慷慨高义贯长虹甘心报国讐自矢忘厥躬远望边尘起万里扬悲风拔劒出门去驱驰远从戎昔为千人英今为万夫雄单于来接战杀气冲苍穹黄尘不可见白日忽以蒙一战雁塞清再战龙庭空归来报天子献捷甘泉宫
长相思
凉颸起高阁凝露被华滋庭前有玉树冉冉寒风吹摇落怆中怀芬芳难独持嗟彼隂阳速叹此顔英衰揽衣起太息惆怅令心悲君心妾不见妾心君讵知尺书不我将何以慰别离俯视清川流仰视白日驰愿随白日景照君见光仪
孤凤篇
紫庭有丹凤羽翮何翩翩朝游华山云暮宿苍梧烟一朝失其凰嗟哉相弃捐彷徨四海求何当待来旋采采琅玕实顾影徒迁延岂无鸿鹄羣而非情所怜悲鸣入赤霄翺翔不计年千载览德辉来仪圣明前
凤笙曲
翠管参差明月弄高台忽起双飞凤彩云缥缈华山洞华山洞华山矶朝同出暮同归
江南曲
碧草萋萋笼紫烟兰桡桂楫清江边吴歌越吹太可怜太可怜复可妬飘深红曳轻素
龙笛曲
高楼缥缈流玉音梅花零落寒江深江中隐隐双龙吟双龙吟吟未已朝霞红暮霞紫
采莲曲
红粧翠袖歌采莲三三两两鬭婵娟欲行不行落金钿落金钿垂玉指发青苹照緑水
采菱曲
湖上菱花落复开兰舟桂楫去复来妖童艳女行相催行相催不可住罗衣寒碧水暮
游女曲
翠鬟玉佩游春风百花拂袖来湖东朱顔灼灼惊飞鸿惊飞鸿耀明月人不见心如结
朝云曲
朱云缥缈来神霄人间天上俱迢遥欲来不来巫山高巫山高高无极梦相见昼相忆
赵瑟曲
邯郸美女顔似玉翠袖朱弦理新曲寒月泠泠江水緑江水緑江云停谁为此湘妃灵
秦筝曲
翩翩罗袜明珠光抱得秦声上高堂调弦促柱移清商移清商翻翠袖满满斟曲曲奏
阳春曲
春华灿灼春月明朱唇玉颊扬哀声凄凄切切动君情动君情得君悦流青云飞白雪
关山月
良人一别妾长劒远从戎涕泪青楼里音书紫塞东关河秋色动机杼月华空亦有寒衣在年年望北鸿
出塞
青海传烽燧黄沙入鼓鼙单于屯塞北大将出辽西落日胡笳惨悲风汉马迷燕然有奇石勒笔待君题
寄远曲
秦塞君投笔章台妾倚栏雁书何寂寞龙剑有艰难烽燧春华暮琵琶晓泪寒自知容色落不忍对花看
其二
青海风烟迥黄沙信息稀徘徊空夜月顦顇任春衣汉将频营垒边兵未解围近来常涕泪不独为郎挥
自君之出矣
自君之出矣消息阻风烟桂岭花频落榆关月自圆
其二
自君之出矣几度寄春衣春色年年老良人归不归
江南曲四首
瑟瑟江上风密密山前雨风雨莫少停留得郎舟住
其二
春江君自去春闺侬自愁侬心似江水日夜伴郎舟
其三
绿窗春鸟声思君泪如雨人来泪不收却道思家苦
其四
欢比堤上絮如泥亦如雪侬比镜中花可见不可折
寄衣曲
征人夜度辽寒衣今去洛妾恐如寒衣春来不堪着
采莲曲
莲花比妾貌妾貌花不妬莲子比妾心妾心应更苦
相逢行
昔与汝相逢今与汝相别相逢万山云相别千山雪
清夜曲
明月期故人相对坐清夜濯缨绿水前散发青松下
梅雪曲
山上雪如梅山下梅如雪寂寞对空山幽香其谁折
月下曲
月下吹紫箫云间整玉佩顾见鸳鸯鸟一一自成对
水中月四首
嫦娥三五月玉露千万秋久居天上苦暂向水中游
其二
袅袅青山云湛湛清江水中天落玉鈎鱼龙惊不止
其三
云歛波还浄云开影自随绿萍与青荇相傍桂花枝
其四
南山亦有罗北山亦有罗玉兎沧波里罗兮奈尔何
采莲曲
采莲莫采蒂莲蒂丝难吐采莲莫采子莲子心中苦
江上曲
青波远泛舟碧石朝逢雨不见江上人惟见江上树
长相思
昔与汝相思今与汝相见相见已秋鸿相思又春燕
江南弄
帘栊上夜珠阑干倚寒玉客子在天涯相思春草绿
江南曲
客去悲江左书来滞陇西相思若春草无路不萋萋
春闺曲
华枕为谁施华衾为谁卷妾肠非道路日夜车轮转
楚阳曲
官府一开仓含情向儿女公者犹可迟私者不可已东村有客到相留问烹鸡妇言且莫烹租吏到河西昨者娶新妇布裙止两褶租吏呼典衣妇在窗前泣
卖花曲
长安买花者数株千万钱道傍有饥者一钱不相捐
子夜吴歌九解赠李顺德于鳞
于鳞上计上都余以职事直省中凡再易朔不得通一语辄为之赋时命侍子歌之以通其恨恨焉
出门望所欢零雪忽盈尺岂曰沾吾衣畏此雪上迹【一解】
与君生别离三年参与商谁谓三年久不如兹夜长【二解】
夜半倚梧桐明月何历历梧子在其上可见不可摘【三解】
芳草五骅骝熠熠朝元者不分黄金鞭出入依君马【四解】
自幼能采莲兰楫荡前渚如何莲子心于今更觉苦【五解】
闻君有瑶琴来自崑仑域虽未听其声时时白云色【六解】
玉树抽新条炎炎困赤土日望天上云不得阶前雨【七解】
自与君相别剪刀日夜利君有云锦裳吾当为君制【八解】
手中珊瑚枝光华掩白日恐君一见之疑作君家物【九解】
宗子相集卷三

[book_title]卷四
钦定四库全书
宗子相集卷四　　　　　明　宗臣　撰
五言选诗
省中
鸣佩下紫霄岩岩府中趋冠盖灿以繁羣吏肃前隅晨风振远楹宿鸟鸣高梧起步忽不惬叹此中怀孤扬雄草太玄相如奏子虚执戟亦云晩游梁意何迂西京有七贵黄金步天衢朝懽浃车马夕燕纷笙竽富贵讵可常为乐亦须臾嗟彼荣华观耽此寂寞涂取舍一何戾志各有所须烈士多苦心斯言良不诬
秋夜省直
驱马叩高扃秉烛照清池冉冉见芙蓉白露被华滋仰见明月光三星灿以垂蟋蟀鸣重阶繁声一何悲感之长叹息嗟此隂阳移鹿鸣思野草宿鸟怀故枝人生贵适志羁栖亦何为行行返旧服去去清江湄此意良未申空令达士嗤
杂诗二首
结发事明主忠义谅独持出门远眺望荆棘生路岐路岐阻且深惆怅何所之中心既不回艰危何足辞不暇恤其躬安能顾所私譬彼东流川九折常如兹昔为志士模今为壮士规寸心明白日比德于园葵
其二
灼灼园中葵结根高树林绿叶蕤紫芬芳华人所钦白日岂不照高林蔽其隂中怀抱赤素谁为见子心予心何足惜惜此日西颓白日如可待高林有时摧
拟古二首
冉冉江上兰灿灿江中芷我友远行役驾言适江汜江汜波浪深叹息从中起昔别春卉敷今思暮飈紫游子不旋归浮云日千里
其二
驱车事行游岩畔见芳草芳草绿以萋采之遗所好徘徊岁云晏悠然伤我抱不畏芳草歇畏此关山道关山阻且长客子行将老
岁暮
岁事聿已暮百卉何摧残驱车临长河悲飈激飞湍欲济无方舟行路一何难陶潜耻折腰贡禹弹其冠出处各有性焉能违所安不见飱霞子飘颻青云端
五子诗
谢山人榛
谢生隐者流偃蹇来京国朝游燕山东暮游燕山北悲歌慨以慷惊飈奋孤翼兴词日百篇一一作者则嗟彼雕虫子不得施顔色韦褐以掩形藜藿不充食荣华煜人世匪其心所惑卢生罹世网捄之一何力卒能脱其患言者长叹息非君策高踪斯义久荆棘
李郎中攀龙
大雅久寂寥作者徒纵横之子起海岳吾道维其盟中心寡所谐长揖谢羣英眷言二三子斗酒懽相迎冥思何可测奇语频自惊仰并云霞翔俯与江河倾高冥坠白日非君谁与擎瑶篇一以出纷纷出时名譬彼韶濩奏缶音空尔鸣功名亦垂世无乃非其情
徐比部中行
伟哉麟凤才婉彼兰蕙质含英难独持芳华耀朝日策马入金闺声名从此溢冠盖岂不荣而独躭着述结藻何翩?札札弄缃帙驾言发艺林彷徨求侣匹只言不中谐怅望如有失灿烂繁星垂名篇谅非一律吕闻凄锵譬彼清庙瑟词赋千载谋斯人已入室
梁比部有誉
瞻彼飱霞子万里来罗浮结束长安陌聊以寄薄游中怀既不开兀坐生羁愁俛仰一世间局促何所求郁郁遂成篇灿灿云霞流凌厉起高唱作者徒悠悠人生易奄忽焉得无深谋黄庭一以悟万事良蜉蝣振衣驭天风长逝不可留咄咄迷途客栖遑良足羞
王比部世贞
天地亦寥寥斯人怀苦心弱冠厉高羽翩?翔艺林玄构入幽眇龙渊浚其深拂郁神气动万象俱萧森闭门一停思白日常隂隂雄视百代间岂复论古今高歌以慷慨顾盼酬知音不测心所之世人空追寻富贵亦云乐而非情所钦寄谢当途子无徒耀华簪
简吴明卿舍人
岩岩京洛间天门俨九重中有缨弁客翼翼从飞龙朝听北里竽夕听南邻钟嗟哉扬马才斯人不见容偃蹇以薄游朝餐夕不供抽翰灿春华扬藻凌高峰昔为一时重今为万世宗作者岂无传谁能撄其锋寄谢同心人斯理谅可从
寄江乡旧好
故人渺天末江湖阻书告忽接琼瑶音绵绵来远道言采畹上兰用以远相报岂无他物贻将投君所好
杨氏园亭饯别谢榛二首
名园开绮酌芳榭停轩车飞盖凌青云冉冉振华裾尊酒以斟酌丰馔来中厨秦筝奏我旁吴歌惨不舒借问远行子离思竟何如倦此燕山游去彼漳河居南北各万里伫望沾裳衣
其二
离思忽超越逍遥事行游散步过华池芙蓉夹芳流悲哉蟪蛄鸣凄切动我愁凝霜莽零落明月澹飞楼感此岁华暮耿耿生百忧居者不可去行者不可留去留两不惬何以慰绸缪
留别京洛诸游好三首
回飈振兰臯秋气何萧森神龙思远波猛虎恋茂林驾言返故乡念子思难任握手不能别泪下沾衣襟四顾何茫茫谁为相知音一为鸿鹄吟道遥内伤心
其二
与君结交心世人非所窥如何金石谋忽忽生别离懽娯不可再沈思令心悲君还处金闺予将天一涯江湖渺浩荡会面茫无期行人从此去彷徨亦何为君其爱玉体慰我长渇饥
其三
天风西北来萧萧动高楼摇落怆中怀何以慰离忧念我平生亲涕泪不能收岂不怀往路为君暂淹留执手对长河情思良悠悠愿言俱努力千载崇良谋
还至别业五首
游子倦行役岁暮返旧疆旧疆郁垒垒观者嗟道旁入门见所亲涕下各沾裳束发去家园骨肉参以商山川阻悠邈一别永相望何晤今兹夕还复登高堂兄弟勅中厨堂上罗酒浆酒中阿母言见汝重旁徨汝今幸来归汝父在何方闻之益陨涕四座莫不伤
其二
父老闻我旋走书来相存长者氊貂貐幼者奉衣巾盘飱多丰膳络绎在吾门仓皇出肃客俱我平生亲长揖失次第各各叙寒温坐中起相劳行路多风尘如何客子顔反若生阳春自汝远行游乡园难具陈豺虎满路衢白日愁行人朝餐藜与藿夕卧无安衾饥寒且不保骨肉含苦辛父老重起词方与子所云子其勿语人恐令长吏嗔
其三
结发游艺林翩翩二三子闻我返田庐亦复来相视峩峩切云冠跄跄东郭履入门将我衣叹息伤情理长跽前谢客故人心乃尔昔者远行迈悠悠三千里寒暑忽以流眷念桑与梓况我同心者怆凄何能已客请勿复叹主人聊唯唯堂上列旨酒堂下荐嘉鲤今日乐且乐懽娯从此始
其四
驱车出郭门远望陌与阡四顾以旁徨我马忽不前别家仅俯仰所历何推迁高台或为池崇冈或为田墟里千百家萧条无人烟壮者日以衰老者长相捐纷纷少年子白马鸣华鞭旦夕成老丑裋褐不被肩昔者人所钦今者太可怜见之感我心泪下如流泉
其五
驾言俯长河行行至南浦荆棘一何深没我旧时渡三年滞行旅今日返其素阶上兰蕙花是我昔所树摇落萧艾旁芬香日以故洲渚郁苍苍瞻彼鸥与鹭若或见其俦翩翩翔且顾往者不可追来者犹可悟行矣事春耕秉耒躬晨雾寄谢逍遥子与尔谐中路
寄李顺德于鳞
闻君出帝关手握五马符朝发卢龙沟夕息涿鹿途白玉挂君衣黄金耀君躯志意殊扬扬千骑为前驱雄声满四隅英名照八区观者拥长路皆言使君殊使君自有志岂为功名图一麾乃出守悲哉吾道孤
其二
煌煌京洛游四顾浮云色兴词摘雄藻千载无终极悲风起中天奄忽乖羽翼伊予归旧疆之子走殊域相去万余里怆恻动心臆登高远眺望惟见荆与棘日落豺虎吟狐狸潜道侧愿保金石躯慰我长相忆
赠王元美二首
送子上河梁悲风下天荒右顾渺太华左顾迷扶桑振衣千仭巅风尘杳微茫尔独事远役驾言还帝乡对酒不能饮慷慨情内伤送君日以遥思君日以长安得凌风翼与子共翶翔
其二
执手重行行步出城南隅飞盖凌青云良马跃长衢行人不可留中心郁以纾子如云中鸿予如汀际鳬浮沈既异势羽翼何时俱努力事功名宏此壮士图愿言俟嘉誉慰我心区区
山中与陆长庚
秋日事行游游此清江湄俯视青鸟翻仰见白日驰人生寄一世风尘岂足羁贫贱安其常富贵令身危浮云起西北帝乡不可期甘此茂陵渇愧彼首阳饥商山有同调行行歌紫芝
得吴明卿书
瞻彼双飞鸿羽翼何参差哀鸣下前庭素书忽见贻开函长跪读一一故人词相违日已远犹能忆吾私忽思畴昔容惆怅使心悲受君双文绮报君双桂枝此物未为贵聊结山中期
怀谢山人茂秦一首
惊飈动四野白露下前除揽衣起四顾悠然怀所思所思亦何在乃在漳南居朝设穆生醴夕曳邹阳裾西园事行游飞盖列应徐近者日以亲远者日以疎不念同心人所须在音书音书不一寄何以慰踌躇三复游燕篇踌躇聊以舒
寄子与
清晨发东郊兰蕙何灼灼采之遗我友我友在京洛道路邈以修羽翼谁能托但恐霜露垂馨香日零落
七哀诗为伊氏作
惊飈动高林荆榛迷路岐中有愁思妇哀叹一何悲借问悲何为乃为良人思良人一以逝十载守空帷十载何足言千秋常若斯风波一朝起骨肉以相疑生者不可拒死者不可追宁使妾身捐岂使妾行亏痛哭回白日惨黯黄云垂青山一愤絶重泉以为期寄谢朱顔者贪生良足嗤
送客
客子向何方车马朝日驰执手野彷徨送君清江湄江水一何长悠悠系我思出门有岐路世情多嶮巇黄尘摧人顔玄霜切人肌去去勿复陈愿君爱光仪
夏日池上坐
朱华蕤清漪庭草凄已绿岁月忽以驰流光伤局促古人亦有言夜游当秉烛感此伤我心前修以自朂逍遥放情志胡为自踯躅结庐在崇冈极眺沧浪曲朝游濯吾缨夕游濯吾足自知非至理聊以从所欲
闻钱惟重使楚寄赠
清夜事行游去上西山址百卉何腓腓荆榛被广路明月照我怀浮云莽不止对此感我思嗟彼远游子远游在何方乃在潇湘里道路阻且修相去万余里顾瞻双飞鸿眷言未能已
李伯章归自邮来访
秋飈厉长空鸿翼已高翥渚蕙日夜零亭臯被白露揽衣起长望同心忽相顾入门见顔色慰我遥思慕我有一尊酒聊以结欢娯君其勿遽行豺虎满中路
赠孙子升文学
故人何处来车马忽东骛别後发空短花前首重聚送君江上舟徙倚江上树江阔正风波君且未可渡
又得明卿书
秋色满天地悲风动高台浮云惨不舒白日忽已摧远念客游子鼓楫潇湘回北顾金马门东望沧海隈不念旧所懽弃置如尘埃传我尺素书抽翰空徘徊历历天上榆冉冉庭前梅相思难重陈叹息生余哀
秋夜
秋风起高阁明月照芳池俯视清波流仰见羣星垂翩翩池上鸟羽翼何参差揽衣起四顾白露被华滋冉冉青桂丛采采梅花枝凤凰久寂寞紫箫空自吹
秋夜寄陆子和
揽衣步前除白露被高桐枝叶莽零落大地回悲风明月起夕愁东壁鸣寒虫四时一何速天地无终穷嗟彼客游子终岁常飘蓬十月无寒衣薇藿腹不充何事不归来孤此青桂丛欲寄尺素书不见双飞鸿
游湖上柬高子明徐养浩
伊予好幽栖江湖任所适风起万波惊日落千山寂悠然命朋好中流移画鷁紫石乱蒹葭明月散芦荻散髪事逍遥停觞恣探历山上落梅花坐中翻玉笛谁共缤纷子世路任忧戚
杂诗
古来有志士壮心惊自奇仗剑倚天外萧飒雄风吹远望一世间荆棘生路岐不若弃之去身世交相遗南山可采薇北山可采芝结束向风尘惜哉尔空为接舆歌衰凤庄周畏为牺二子有至意可为达士规
出郊访黄山人
驾言发北郊芳草萋已碧晨风叩石门睠此栖霞客翩翩倚杖迎嗟哉发何白携手入中洲四顾感畴昔君着东郭履我着东山屐行采山上芝坐倚山中石客有一尊酒相藉终日夕醉来自尽觞君其勿相迫
留别子培舍弟七首
驱车上河梁顾瞻旧乡国仓卒骨肉亲彷徨动顔色子亦竟以南予亦竟以北本是双龙居胡为乖羽翼送子从此归涕下不能食子其从远猷慰我长相忆
相忆在何所乃在河中洲结庐俯曲沼芙蓉夹清流飞盖凌朱霞逍遥事行游白鹭翔我侧鸳鳬恋其俦驾言迈远役嘉会难再留引领内感伤行行怀百忧
百忧何殷殷坐令盈怀抱况乃岁云暮霜雪被长道远望何萧条惊风摧百草当此别离情沈思令人老岁月不相待所钦在兰藻云霄有遐路致身胡不早垂堂古所戒畏途慎自保
自保良不易致身谅独难豺虎在人羣平居有波澜踯躅纷四顾终岁尠燕欢君子慎厥趋取舍从所安艾萧满中路涉江多芳兰不见采兰者万古起长叹
长叹何终极感此人生累贫贱俗所轻富贵俗所忌岂知达者心志各有所寄冠盖五陵豪莽若朝露坠偃仰一世间惨淡起遐思文章以经国千载无终始去去勿复陈慎此青云器
青云纷四极不翳明月光高台一以眺远思从苍茫鸿鹄在中泽岂为谋稻粱神哉蛟龙志尺渎宁终藏丈夫志四海寥廓相翺翔朝游过崑仑夕游略扶桑无学儿女仁白首恋故乡
故乡不可望锦江迥且深【父时宦蜀】东西渺无极伤此远别心寒风下庭树宿鸟栖高岑对酒不能酌为子鸣瑶琴琴声一何悲泪下谁能任慰此骨肉怀款诚惠我音
湖上送徐子与使君
别君金马门逢君大河阳相看动惆怅涕泪沾衣裳斗酒且为乐清歌夜未央念子远行役道路一何长严冬万木落白露为玄霜摇落怆中怀起视明月光携手复行行南北各一方风波不自保天地遥相望念此伤我心对酒不尽觞愿为双黄鹄与子共翺翔
渡淮
白日下大川飘颻御方舟波浪漫浩浩箫鼓发中流中流振天风鱼龙莽沈浮恍惚对混沌须臾过千?黄河天上来奔淜不可留万里起寒色浮云黯不收范生思击楫仲尼叹乘桴寥寥千载後壮哉复此游
淮上杂诗三首
揽辔登崇冈车马何纵横王侯有第宅长衢耀飞缨堂上列吴讴堂下鸣秦筝豪华竟何在今古惟枚生都尉岂足数为郎亦何荣偃仰一世间长揖傲公卿独负词赋才千载垂芳名对此长太息聊以舒郁情
其二
寂寞韩侯居奕奕韩侯祠晨风动高林落叶何纷披侯也未遇时偃蹇何足奇仗剑逢真主百万驱熊罴英略照中原雄心狭四维惜哉壮士规乃为儿女欺楚汉分鼎立侯也胡其疑英雄偶失策万古有余悲
其三
世人重结交纷纭骋路衢贵者日以近贱者日以疎嗟哉漂母心乃与世人殊壮士困风尘谁为识雄图况乃饥寒色一饭立相呼一饭何足言感此心区区千金以相赠华名照四隅何世无英雄按剑疑投珠瞻彼垂纶者泪下连衣裾
赠黄户部
主人敬爱客招我清江湄悲风起天末白鹭羽参差方舟扬素波箫鼓传山陂中厨出丰膳华筵列芳巵秦筝奋新声凄凄一何悲歌者歌自苦知音竟为谁懽乐不可常去去从此辞风尘怆中怀令德以相期
赠伊文学
故人亦何在乃在青山东山家何寂寥高树来天风貂裘日以敝龙剑何其雄下可制巨鳌上可断长虹风云起一朝宁复嗟途穷去去重相思寄言双飞鸿
赠施司封三首
涉江见芳草春华被远岑薄言采其华将以贻所钦顾念客游子分符越江浔江水东南流波浪阻且深凉飈摧百卉孤芳孰能任置之在怀袖无令岁寒侵日月忽以遒馨香纷至今非君垂末顾谁能识予心
其二
昔君守南服伊予还旧矶沈浮既异势音书乖以违袖中有尺素迟彼双鸿飞双鸿不可见叹息沾裳衣思子忽若渇望子忽若饥岂以负薪累甘贻伐木讥中心谅无他愿君察其微
其三
清夜良燕会零霜下前除堂上罗酒浆堂下荐嘉鱼鸣琴杂清商音响一何舒酒中客起言责我愚且疎主人前谢客兹夕且懽娯金石昔所敦兰芷昔所贻中心既以谐岂为形迹拘古来重结交终始贵不渝垂绅戒朝夕君言宜重书
牛渚望谢朓青山二首
岁暮远行役睠此清江湄顾瞻江上峰白云何葳蕤伊人昔结宇英词光陆离岁月不相待高踪邈何之采采山上兰??山下芝芳菲未终夕白露忽已滋江流漫浩浩佳人归何迟山川无终极人生会有时愿言崇远业千载与子期
与子期何方乃在青山址白石何磷磷照此澄江水下山撷江华上山寻石髓高风一以逝浮云日千里荆棘满山隅岩洞日凋毁玄夜啼猿狸白日行豺兕我欲往潇湘采彼蕙与芷采之欲遗谁之子不可起悠然伤我心叹息满江汜
紫阳山
驱车上崇冈紫阳何崔嵬石壁倚万尺悲风日夕来吹彼兰蕙花馨香莽以摧哲人昔遁世结茅兹山隈微言破万象精灵遍九垓山鬼夜不至天门白日开玄风忽已邈流光照高台不见松与梓唯见蒿与莱浮云黯以寂泠泠山泉回俯仰长太息千载有余哀寄谢山中人漱石扫莓苔他日息吾轸曦发信悠哉
寄人一首
浮飈动广野白日惨无色之子在万里山川渺难极豺狼满路衢况复荆与棘我欲往从之惜无晨风翼因风寄瑶华岁事日云夕去住尠懽悰抚膺长叹息
夜坐一首
??江上兰冉冉山中桂春风发华滋堪以结吾佩如何萧与艾忽然满中路徘徊不可问潸焉空陨涕
江门有怀
辞彼青琐闼还予紫石矶驾言远行迈晨曦凄以微如何金石交一旦阻音徽江山修以邈寸心讵能违南山亦有蕨北山亦有薇不见夷齐子叹息将安归
宗子相集卷四
[集部,别集类,明洪武至崇祯,宗子相集]

[book_title]卷五
钦定四库全书
宗子相集卷五　　　　　明　宗臣　撰
七言古诗
水头遇雨
沧海何年落南浦芳草碧尽绿苔古我携春色帝城来共驾长虹击鼍鼓青山拂袖玄猿呼白波摇空恠龙舞黑云一片落吾盃马上行人怨风雨
秋夜吟
炯炯晨星稀复稀明月满天垂紫微灵瑟风生帝女至金茎露冷仙人归汉庭朱鴈去已远昆池碧鸡竟谁依仰天长啸好自去十年吾负山中衣
明卿夜过各赋长句
惊飈乱卷星如雨予归淮南君去楚明月浸冷广陵船绿苹愁絶潇湘渚尺书在袖数鴈鸿美人中夜怨砧杵乾坤日远欲问谁阊阖天高重遇女一笑浮云坠青天五斗金茎听白苎万片龙鳞江上来为尔直取天河煮共向天门骑白螭肯向人间问腐鼠醉来高卧北斗旁无数松篁月下语
二华篇【有序】
嘉靖丙辰九月济南李君攀龙由顺德守擢为陕西提学副使余为之赋二华之篇夫二华西北巨镇也往岁秦地大震山缺河溢坏庐仆人二千里人烟几絶则二华之故乎君往矣即二华犹有不若者君何辞焉
我闻西极之精忽堕地化为巨石如天长孤根倒揷黄河底奇峰直耸天门旁天门牛女不敢渡斗域羲龙那得翔上帝闻之恶其强擘为二华遥相望太者在西少者东千崖万岭盘晴虹东来不得数泰岱西去那复夸崆峒中有紫髯白晳三五公手持绿玉披芙蓉有时踏天跨白鹿镇日鞭石挥青龙零露不断仙人掌古雪常吹玉女峰忽见悲风万里来苍螭赤蛟何雄哉金鳞乍开似飞电怒角并鬬如奔雷惊沙飘忽天柱动狂飈迅急坤轴摧玉女散发乱峡走仙人赤脚沧海回地颤山愁千万里奇峰片片下沈水黄河直上峰头坐忽散人家室屋里往往屋上游赤鲤千门万户半作鬼广厦高宫尽成土白日不闻父老哭青天唯见魍魉舞二华二华谁能主我闻李侯佩玄珠截日飞霜天下无侯今跃马函关去丰隆招摇为前驱千峰明月乱相逐万里白云惊且呼侯之往矣何为乎为我停车华山隅手挈蛟螭山下趋仗剑一一数其辜山之摧者叱其立黄河在手如持盂山上芙蓉色不枯仙人玉女复来吹玉竽侯也与之长相须千秋万载同欢娯侯向二华去听予二华歌二华未到歌先到石走龙吟侯奈何
春日姚园同德甫明卿元美讌集分赋得下字
帝遣春风来蓟门吹作蘼芜緑遍野我本商山采薇客遇尔潇湘佩兰者鞭龙直上碣石宫披云高卧崑仑下袖里瑶华寒不开洞口新松翠可把一酌沧江破几筵片语青山堕杯斚君不见长安意气五陵豪笑杀文园病司马
秋塞曲
塞云垂天边草肥边儿牧马向金微赤城刁斗日夜急黄沙羽檄纵横飞汉皇立下明光诏将军起披金铁衣熊罴百万夜出塞骠骑寻常朝解围捷书一日走千里试问三军归未归
送王判之裕州
使者金羁佩紫貂高杨系马寒无条劝君为我且停盃朔云满地西风骄与君结交非一朝君方绿鬂予垂髫父子两世共兰芷英雄二十犹渔樵山中萝薜日携酒江上芙蓉夜放桡愧予已上长杨奏今君亦结河阳绶浮云回首有穷通丈夫得志无先後只今南北讲戈矛至使疮痍盈宇宙东吴未见浄江氛中原且复忧山寇知君久抱青云志乘时即把苍生捄忆君先子大夫才每每逢予青眼开冀北声名昔无比剑南父老今犹哀青天白日同崔嵬君之往矣何愧哉富贵秖如天外云功名应比庭中槐循吏汉诏下蓬莱迟君跃马黄金台
金山篇送徐子与奉使江南
昔日秦王鞭石过东海大者并立小者卧东风一夜拔扶桑片石怒走江中坐千年海若呼不回一线沧江从此破沧江之水何处来潇湘洞庭苍梧开惊涛巨浪几万里排空拍斗如奔雷吁嗟此山何雄哉白日不动天崔嵬下揽吴越荆楚之秋色上标锺山渤海之朝虹奇峰三百倒悬水青枫碧树摇玲珑金刹琼宇不知数一一乱揷冯夷宫有时鼋鼍逐麋鹿镇日鱼鼈追鸢鸿忽然相遇不相识莫不骇讶狼藉号天风白日滚滚去不穷明月复尔临高空万顷珊瑚碎江水鲛人龙女纷然起以手捉之不可得嫣然一笑沧江底恠龙忽上崖头舞似听山僧读禅语龙珠上与月华争明月不得复为主当时赤手缚龙珠夜半空江骤风雨一自此龙失其珠日日江头怒且呼金山昼夜叫猿鹤丹阳南北愁菰蒲徐卿仗节往三吴渡江先上金山途江中恠龙远相避山前明月高自孤妙高台上千江秋千江直与天门浮峰头明月能我留与卿同为汗漫游上令星辰不敢收下令江海不敢流龙兮龙兮遁去不知几万里即有明珠还自投金山金山慎莫愁
蓟门春望
蓟门春望春冥冥黄鹂交坐啼不醒尊前杨柳洒人绿江上蘼芜愁自青楚人瑶瑟怨湘雨汉室渔竿垂客星谁其采药向沧溟迟我岩前紫石屏
同峻伯助甫赋得春月【席上赋】
瑶天霜白彩云歇东风吹出海门月紫微仙人醉相逢摘来挂在黄金阙千顷琉璃散万家直从燕赵望吴越白榆浸湿天孙衣苍梧泣冷湘君发玉兎高啼惊夜乌青挂低垂碍春蕨何当捉尔泛溟渤夜夜老龙哭深窟
古剑篇【有序】
嘉靖丙辰十月吴郡王君世贞由比部郎中出为山东副使督戎青州其友人广陵宗臣赠以豸衣一袭腰带一束古剑一口又为之赋古剑以遗之其词曰
赤堇使者昆吾子碧眼炯炯虬髯紫手持双剑下山麓上有蛟龙缺其齿道上相逢忽相赠恠云悲风生席几胡僧为制珊瑚鞘南海琅玕袭其里佩之朝夕不离身北游燕赵南江汜江上秋风倚剑行波涛上沸如山峙老鲸毒螭数千尺金甲火鬛中流起刺来一一烹其髓鲛人终夜泣瑜珥况复山中豹与兕又况人间鹿与豕自吾佩此二十年处处江山半戎垒明时不得抱鼔旗腐儒空复谈簠簋国讐未报壮士耻永夜高歌常拊髀剑乎剑乎吾负汝吾今有友吴郡生紫豸朱缨乘騄駬青天开府泰山巅落日饮马蓬莱沚吾解一剑赠生去星辰乱落莽不止生乎生乎吾语汝左挟图书右弓矢豺狼只在大道傍魍魉岂必深山里生乎此剑一在握上天入地任君使只恐风雷日日生海上千关尽掩耳天吴海若俱远徙真宰闻之或不喜呜呼古来神物有离合斗间紫气无终始他日中原倘相遇双剑雌雄各相砥与汝并驱千万里世上风尘空复尔
送白明府之汝南
昨日逢君蓟门东千家杨柳春云碧今日送君蓟门西匹马翩翩夏云白白云一去二千里君亦随之渡汝水汝水照人明月寒君家心事亦如此闻君昔绾潇湘符风流文雅寄苍梧黄金燕市大如斗迟尔云霄双玉鳬寒夜偶过吴峻伯读其山中诸篇分得天字【席上赋】
北风吹折西山巅长安有酒斗十千下马逢君辄成醉北斗倒揷阑干前主人为我开瑶编读之一一山中篇满地巃嵸走白石四壁纷纭行紫烟天目之峰几千万忽然并挂金华笺泠泠屋上鸣飞泉滚滚盃中注百川使我对此心茫然当时我有百花洲垂杨十里沧江边织女为我栽白榆太乙为我栽青莲狂时上抱明月舞醉来忽枕浮云眠有时赤脚踏龙渊蛟龙窟宅时时迁只今一别三四年风尘车马徒相牵梅花岁岁怨其主芳草日日私自怜欲归不归谁之愆何时与君同上江门船二十四桥歌婵娟直从白浪寻青天千秋万载凌飞仙
归叹
蓟门春尽云隂隂倚杖出门愁暮禽千金裘马只自好万里江湖谁复寻武陵一别桃花深欲归不归伤我心青枫未老楚月白吾将长啸投吾簪
庐山歌寄赠吴明卿时以黄门谪豫章从事
南斗日夜敲太白化为五老八万尺并跨古螭下九江猛风吹作倚天壁手悬石镜照天门日月东西乱相射香炉之峰揷其南星辰烧作珊瑚赤青天忽坠金芙蓉九十九峰破江碧峰头白鹿衔紫云紫云片片大如席石梁瀑布天上来百折寒涛泻琥珀玉虹双夹孤电翔急雷长鬬银河坼佛手岩前石鼓高有时击皷天乌号三五仙人惊且起东方先生骑紫鳌帝前大醉黄姑醪复向瑶池三窃桃手把琼枝云中翺下视八荒如秋毫帝也闻之恶其豪一朝谪下庐山去九华之冠赤霜袍腰间杂佩金错刀彩霞卷地飘组练苍烟控马排旌旄直上峰头叫五老五老却立呼其曹客来餐之白凤膏醉持龙角如持螯江间古龙声嘈嘈倒鞭白鹿满山走白鹿夜夜哭且吼赤松不敢与之游黄石不敢与之友树杪九江如一线织女抽来纫吾绶东折扶桑煮天潢白露金茎日五斗西方之彗摘为箒扫尽阊阖万古之浮云揽尽潇湘万里之秋色一一挂之千杨柳我欲白日借羽翰寻尔彭蠡之左鄱阳之右不然尔跨白鹿来北极又恐封狐啸君前雄虺跳君後我亦竟不去尔亦竟不来袖中彩绳十万里直系庐山入酒杯奇峰峻岭收崔嵬白鹿暂卧玄圃台与尔共醉三万六千日池上蟠桃十度开五老随之日日哀长跽求归日百回然後放尔庐山大江去东方先生还蓬莱共驾烛龙遍九垓他日倘过庐山侧江头拳石何有哉
湖上幽栖四章为沈二丈赋
主人结屋楚江曲身披薜茘坐空谷青天双眼望鸿鹄春风一夜开石门万里蘼芜散新绿
白云莽莽行山阿北窗疎簟高枕多赤日红尘将奈何天风忽送千江雨为尔岩头洗薜萝
瑶天露白彩云没细扫青松烹紫蕨中夜星华湿秋髪波间古龙忽啾啾人在沧江弄明月
三五幽人踏月华湖南湖北寻梅花相逢疑到赤松家中流一曲寒江笛吹落崑仑万片霞
武陵歌【有序】
武陵者顾子别业也顾子读书溪上二十载今岁始荐于乡乡书至时余夜偕诸省郎直省中也一覩顾子名则顿足起命侍子举白援笔成篇时嘉靖乙卯冬十月朢日
武陵倒揷西湖边明河吹碎玛瑙圆桃花千树坠红雨垂杨十里排苍烟中有紫髯白晳之神仙手抱明月湖上眠玉华樵者时送酒绿萝渔子歌采莲槛外星辰大如石床头蛟龙细似蝉秋风吹出紫霞去赤手驾鳌沧江前忽向月中拔青桂千枝万枝泣婵娟三五仙人骑古云北斗错落衣翩翩坐令相揖不敢先捷书一夜飞天门汉家天子坐甘泉朱衣侍者人一编我得闻之心茫然武陵之卧二十年昔者何为与世遗今者何为与世怜十月氷霜塞大川长安美酒斗十千黄金络马白玉鞭迟君鸣佩共朝天只恐武陵春色怨其主落花千尺啼晓鹃令君欲归归不得楚江枫冷钓渔船明月来移北山篇
伯伦席上迟峻伯不至戏赠
银河冻裂明月哭君胡独抱浮云宿我遣明月坐君屋屋下浮云乱相逐纵有仙人渡银河明月不出君奈何为君呼月还上天君胡不来愁婵娟
送施子之豫章
我闻李白游江海西爱匡庐东九华九十九峰江上青五老香炉飞紫霞今君家在九华住时与仙人数落花一日拂袖起为吏复得庐山对官衙人生出处贵适意区区冠盖何足夸唯得名山共朝暮翠屏锦障天之涯豫章之牍纷如麻君其理之勿怨嗟只今海中之寇数百万日日江门喧鼓笳西望豫章仅千里一朝可以飞浮槎紫薇羣贵芙蓉夕君其豫言勿复惜九华匡庐动顔色
寒夜偕助甫集方懋藩邸中各赋放歌分得阳字
惊风吹破明月光琉璃片片成边霜边霜落地几千尺白虹乱走冻且僵今夕何夕登高堂入眼拳石裂崑冈摇星勺水流潇湘相逢意气何飞扬为君呼明月坐君牀叱白虹饮君觞床头魍魉不敢哭盃中江海波颠狂三五仙人歌春阳欲下不下愁霓裳忽然夜半叫鹦鹉恍疑天外趋凤凰明珠乍落三石梁奔龙飞电鸣干将明月不肯住白虹且欲藏吾将直跨白虹去青天手抱明月翔他时访我天河旁与汝散发抽扶桑
张园同高伯宗诸君饯别朱主客子价得山字
君握瑶华来天关天关夹龙振金环掀髯大呼夹龙走星辰乱落供奉班金茎拔倒仙人掌零落吹乱玉女鬟手持北斗叫阊阖足踏银河弄潺湲河边白榆不敢发海上青鸟那得闲君乎胡为忽归去边霜日夜雕朱顔唯有明月可赠君随君直到江门山江门之山千万峰春风吹出百草斑百草那比青桂枝千秋万载谁能攀君乎君乎何时还至今方朔游人间
再饯朱主客得动字
北风倒天天河冻长安万户走虹蝀使君且莫据雕鞍主人复尔开金瓮四岳同悬平子愁五饵久抱贾生恸谒帝聊与千鹭翔乘云谁把羣龙控杯外星辰寒不收江南杨柳春先动我有秦时白玉箫仙人寄我华阳洞仙人一别几千里今日临岐为君送君去清江时一弄为君白日下双凤凤兮凤兮胡不来白云愁杀金陵台
长安行寄人
长安客子伤春情出门愁听朝啼莺关山作客胡不去梅柳向人春又生江头萝荔怀楚佩席上夔龙愁汉缨边马至今日夜急塞鸿何事东南征人生去住不得意愧尔山中餐石英
元美将之青州书来约会已乃径去怅然席上赋此得寒字
天风吹落九塞寒使者高标切云冠夜半骑马如跨龙白玉之鞭黄金鞍马首明珠声珊珊赤髯绿眼光走电提戈百万俱材官忽然紫气逼长安闻君已到使君滩望而不见空长叹朝趋碣石暮邯郸何当白日生羽翰寻尔直上青云端云中吹箫弄紫鸾仙人授我金液丹洗之天河吹波澜波澜一洗天河乾支机之石日夜残纵有女娲不得完手持明月如弄丸下照人间千琅玕人间天上长交欢永无离别摧心肝君不见双剑精灵千万丈至今人向斗牛看
小除夕偕马太史吴驾部集助甫宅分得源字【席上赋】
自吾高歌踏紫垣边霜朔雪愁天门玄冥走天愬上帝帝遣青皇下云根放尔霜雪归故山手携春色来乾坤寒云咫尺即相别春风已坐千门喧人生三万六千日日日催人白发繁青皇暂且停高轩吾将乘槎上河源天河在手星辰翻夜半云间泣天孙九乌不敢上扶桑六龙空复怨崑仑主人今夜开金樽樽中北斗明黄昏来朝栢叶不须办远天椒花那足飱春风苦意不相放吾其迟尔桃花园不然待尔杨柳村杨柳学人舞桃花作人言愿君留春似留寒千山万山啼晓猿
除夕放歌行同助甫赋
北斗沈天海云黑羣星乱落化为魊万丈寒光忽相逼碧眼小儿惊且惑边霜朔雪高如山入门长跽泪沾臆一自逢君坐天门夜夜为我生顔色今夕辞君归故域何以赠之寄相忆霜华雪片五千石留君箧笥充君食令我闻之长太息床头云白天地开青春已驾双龙翼吁嗟东风一何力一夜吹破扶桑国走天直把青春缚携之怀袖光如拭蘼芜叱向盃前生杨柳只在手中植翩翩春衣云锦章呼尔天孙为予织明月为车虹为轼驾之可以凌八极何问江南与冀北
新春二日同助甫过峻伯夜酌共赋洽字【席上赋】
青皇日与青春狎酒星夜劝青皇洽斜抱金乌日观歌倒骑玉鳌天柱压下视九合一何狭斗柄为锄箕为锸杨柳万树天河揷风吹新叶落人间织女为我裁春袷着来与尔上崆峒何人不讶苍龙甲
湖上行
湖南湖北云隂隂石门晓开千树林日月双摧緑发短江湖独与青春深杨柳垂丝为谁结蘼芜千里伤予心落花流水去不返武陵桃源何处寻道路只今乱赤羽乾坤何处非黄金日暮聊为楚泽吟慨慷流涕沾衣襟
桃源古城
桃源城头万木秋桃源渡口黄河流黄河一去不复返天风万里吹古愁荒郊莽荡走狐兎石栋曲屈盘龙虬天下英雄曹与刘虎臣矫矫何所谋中原未复壮士去至今精灵耿耿光神州千秋桃花不复发卧龙何处声啾啾秦人到此不须住野磷夜夜吹枯树
何侍御为予谈泰山蓬莱东海之胜令我飞动辄赋长篇
三年不见金门客走马相见清源陌自言前上泰山巅东海蓬莱皆所历人传泰山高比天层崖曲蹬路转窄振衣直上最高头恍然一啸天门白天门东西相对开星斗髣髴落吾额悲风摇落吹骨寒虽着重裘似絺綌三峰揷入青云中巉磊突兀倚天壁日观峰头望晨日晨日沈沈起深泽须臾忽上如奔马天地四方俱色赤破竹裂木不可当恍惚半空飞霹雳杖策携壶行复立一一询兹今古迹汉皇尚留封禅碑秦人犹剩纪功石莲花桃花千百峰隐隐四出如列戟南望吴越西望秦万里青天起寒色回驾又登蓬莱山蓬莱乃在东海侧东海一去何终穷浩荡微茫湛空碧仙人共把珊瑚枝白日观潮夜观汐忽然长风振天末两仪不辨海云黑惊波巨浪排空来恠石奇岩怒且激蛟龙奋起不可制神鱼动尾几千尺左右大呼东西走令我欲归不可得广陵狂客心颇雄闻此意气满胷臆长剑欲摧玉女峰短鈎直下鲛人宅海中鱼龙手可抟山中虎豹力能射何时拂袖谢尘世与君散髪步天极坐看万古乾坤自开辟
五月歌
五月淮南寻旧庐百花洲上杨柳疎故人朝对白苹渚健儿忽传赤羽书千山烽燧照芦荻满地干戈尽樵渔孤舟江海欲何之双眼乾坤空泪予东南半作豺虎窟闾阎忍使蛟蜃居苍生之血淮水赤请问将军意何如
江上行
浮云压地乌夜啼家家人听作天鷄王孙何事复远游江南芳草春萋萋陶令亦有五柳宅秦人常忆桃花蹊英雄偃蹇何不可顔色肯为时人低君看眼底相逢者谁似江流不肯西
山中夜坐
朔风乱扫江云飞山人为予开石扉一斗胡麻煮未熟散髪千峰歌采薇吴江枫落客已远楚塞秋声鸿未归明月坠地白如水湿尔岩头萝薜衣
登江门诸山
山头日白云英英千峰倒揷千江明手把芙蓉步石壁苍翠乱射猿鸟惊谁其云外吹紫笙欲来不来空复情天风吹我佩萧瑟恍疑身在崑仑行
江上访朱氏
黄云堕地秋离离西风摇落千杨枝白苹已老暮汀远满目丹枫塞鴈悲孤舟一夜相思发寒江明月吹参差天末佳人犹未归江头解佩欲遗谁
白氏园亭别袁户部
石门斗酒开夕筵桂花欲开秋萝鲜崑仑片碣揷眼底沧溟勺水流尊前落日千江送蜃气高楼百尺摇寒烟今夜共醉广陵月明朝又上丹阳船人生聚散若萍梗相思寄我停云篇
江门别歌
千山白云吹暮晴江间古龙啾啾鸣山人乘虹出石屋赠我万片秋菊英令我餐之霜雪清何以答之千杜蘅风尘半世满鬓发愧尔烟霞凌太清长波东去有万里吾欲乘风濯吾缨
吴关吟
孤槎昨夜叩吴关天风吹度茱茰湾人生聚散忽如雨更开斗酒秋云间山中细草绿於发江上惊波高似山使人对此愁朱顔劝君何事不早还君不见赤城明月白可扫夜夜仙人吹佩环况有瑶草可同攀君胡自令双鬂斑
江上行
扬子江头春雨残广陵城外暮潮寒美人不见空捐佩极浦逢春谁采兰山中碧草有何意江上梅花只自看一片孤帆挂河汉直须寻尔洞庭湾
夜歌
万片浮云坠江白江上青枫愁楚客天风忽送明月来为我山中扫萝石醉把长箫石上吹散尽长空秋一碧
湖上遇子与舟中夜酌放歌
射阳湖上逢徐卿扬旌走马来江城袖中慷慨出新诗异哉掷地金石铿海内交游别离久一一感叹询其名为言谢生白髪甚李生惨淡违世情梁鸿尚滞罗浮南王吴跋扈驰西京西南忽有一二子世人往往传先声文章不朽之盛事肯使此辈相持衡瓦缶纷纭塞天地英雄负慨何时平徐卿徐卿且莫嗔与君今夜开金罂一斗百篇不足数喑哑叱咤雄风生长空日落波浪黑匣中神剑锵锵鸣忽然一跃太湖去天门日月双珠明仓卒波底走毒鲵须臾天外飞长鲸鲸鲵摇曳几千尺搏来一一烹作羮徐卿徐卿未可行东吴战鬬勤天兵阊阖拟上贾谊策辕门欲请终军缨男儿苟不封侯食万户区区富贵何足荣不若与尔西极上访长庚精扶摇万里来蓬瀛醉时一酌沧溟枯狂来一啸华山倾更须共挽天河水洗尽红尘千古清徐卿慎勿忘斯盟呜呼徐卿慎勿忘斯盟
酌洞口
华阳洞前秋如霰华阳洞里光走电闻道寒云深复深石壁一窍细如线吾来大叫石壁开绿眼仙人夜相见留之三日不出门咽尽桃花千万片
贞白祠
华阳山前贞白祠贞白先生骑赤螭白云茫茫去不返天门秋冷双虹垂吾来山头寻紫芝紫芝萧索令人饥出门白石烂如泥切来好煮青松枝与君大餐各五斗千山万山随所之
江上送别胡国子北上
建业城南江草碧扬子渡头江雨白青山双屐晓逢君明月孤帆夜催客英雄四十困樵渔於今谒帝承明庐燕市黄金大如斗袖中一片贾生书
上亭夜讌放歌
仙人好乘白鹿车相逢要我饭胡麻石壁千寻扫落花落花万片下人世一一凝结为紫霞只今已到赤松家山头瑶草如蒹葭采之两袖白如雪须臾五色生天葩滚滚床头走白沙为我种枣大如瓜银河千尺堕几席取之石鼎烹为茶门外蛟龙时一吟恍若春江听鸣蛙醉来直走万山顶吸尽瑶天明月华与尔天汉凌仙槎
既别子与忆之一首
【阙】
白鹭洲夕泛
楚客扁舟晩何适千峰万峰秋欲滴一尊落日堕归鸿万片断虹随暮鷁美人何处摘兰苕白鹭千行起芦荻明月偏思广陵箫梅花又落江城笛与君一醉大江头醒後天河挂东壁
燕子矶
燕子一去沧江滨燕子之矶石磷磷满江波浪近愁客永日蛟龙常傍人白云对酒不知晩高萝盈砌今几春洲边芳杜还忆楚洞口桃花未识秦吾将买尔矶头一片石岁岁孤舟垂钓纶
登方山
短筇匹马迎天风千山万山江之东秋飈一夜起大壑白云无数吹晴空幽人石路赠瑶草楚臣江上愁青枫高歌明月听湘瑟斗酒寒霜飞塞鸿王孙何事不归去摇落淮南芳桂丛
牛渚歌
采石矶头问牛渚渚上虬螭作人语卖鮹岁岁泣鲛人弄珠夜夜悲龙女太真一去云离离至今秋色天门垂我行亦有赤犀在明月照君君不知
新安道中
天风吹落千杨柳晴虹万丈垂鷁首水中乱石怒且待大者虬螭小蝌蚪六尺榜人双胡髯直挂孤帆石上走长风破浪势若舞崑仑碣石系两肘何当驾此去八溟直至蓬莱酌南斗
山中夜行
明月在天明星稀仙人夜半歌紫薇黄鹤一去无消息崑仑玄圃将安归四野寒光透人肌千山苍翠湿吾衣下山忽遇天风起一一化作浮云飞
浙溪晓起
天门不关飞早霜晶晶水帘浮日光水面云华湿不起鱼龙吹沫穿石梁波间石苔绿於发袅袅漾之千尺长微风千里湛空碧孤槎疑是来潇湘
严州山行
处处青山云万重山前驻马春茸茸手持芳草不知晩踏破严州千万峰峰头新月起长笛洞口流泉随短筇吾欲金华访赤松与尔云外骑双龙
月夜
严州城南秋雨繁严州城外波涛喧两岸人家住枫橘千门秋色分兰荪楚臣正爱薜茘佩秦人莫爱桃花源相逢今夜开斗酌千山苍翠流空樽醉来高卧明月里犹有白云来候门
山行
大江以南山作野客子况复爱山者日日山巅弄流泉百丈银河向人泻苍龙翠虬满山立近之乃是梧与檟恠石千寻耸欲堕往往游人下驻马
真州夜泊
江头明月白浩浩江上行人怨芳草长波风急龙卧迟远塞霜飞鸿到早谁家砧杵衣正单十里芙蓉秋未老玉人吹箫向何处扁舟愁絶广陵道
寄怀长安旧游
残春匹马辞建章天南冀北遥相望游子衣裳滞江雨故人剑佩锵寒霜王程忽讶芳草暮客心有似浮云长安得双鸿起天际相思寄尔明月璫
期黄山人不至
谁其兰佩三十秋华髪萧然卧沧洲晴霞常护钓者石明月买断长江流白露泠泠下梧楸美人不来生我愁一曲樵歌起天末白云摇落万山头
湖上行
湖上人家开夕阳湖南渔者歌沧浪蒹葭一雨远江白杨柳千条秋浦长松迳夜扫迟幽客石门高啓流玄霜天末浮云莽不止慎勿蔽此明月光
宗子相集卷五

[book_title]卷六
钦定四库全书
宗子相集卷六　　　　　明　宗臣　撰
五言律诗
寄怀乡园游好五首
浮云日万里空复滞燕台朋好宁相负音书自不来吾惭歌凤侣君等卧龙才怅望青山里蔷薇几度开最忆论心者乾坤一草庐开尊销夜烛听雨长春蔬作客殊寒暑凭谁共起居翩翩北来鴈似有故人书那堪千日别直使寸心违望极频藜杖情深自布衣偶看长路草髣髴故山薇客思将江水春来满钓矶即有鸿书去其如鸟道长春来杨柳径日忆芰荷裳鸥鹭应无色田园岂尽荒难将尊酒意一听楚歌狂贫贱有情在风尘一病深向人歌白雪畏路失黄金尔辈甘云卧吾生肯陆沈故园松菊在早晩问投簪
送苏生南归
短鬓不堪数孤舟何太频客涂空岁月江国有丝纶剑在犹干楚书成更上秦敝裘曾季子莫问下机人四月一日于鳞子与元美约南溪之游偶以事羁怅然有感
残春已昨夜初夏自流年朝谒谁能倦松萝尔辈偏孤舟凌细雨积水下寒烟远忆临溪者何人不可怜解佩岂朝客持竿遂钓徒年华过燕雀春色尚蘼芜赤水心频切红尘尔自拘兹游且不得何更问江湖不分林塘好偏令尔辈游花枝晴自动草色暮堪愁俯仰聊停骑行藏且狎鸥茫然心共折何处是沧洲
病中答吴明卿见赠二首
一病秋能抱孤吟夜可残采芝吾未得视草尔其难瑶瑟人间思金茎露下看广陵涛足赋江色不胜寒
其二
伏枕花频改登楼月乍圆宦情踈病後世事得愁先才已金门隐名非白雪传新诗酬偃蹇三叹暮云前
有寄
忆尔辞燕甸逢人赋楚骚芙蓉千水暮薜荔万峰高秋月惊纨扇寒云落布袍愁心不可问孤鴈滞江臯
赠别吴子
问尔何年至还能几日留尊开朱鴈夕心折紫萸秋岁月余孤鬓关山任敝裘渔竿如可饬迟我狎江鸥
同于鳞子与元美郊行二首
谁识冠缨者常投水石间春风吹大道紫气照西山松径荒难度杨枝乱可攀相逢勿遽返世路正摧顔去去春萝好行行朝雨寒路迷频勒马尘起一弹冠宛转溪园出依稀江路看所嗟情不惬无处问渔竿
送张明府谪教湖州
自古悲行路于今更畏途才名收倚马宦计失飞鳬白日晴开越青山乱入吴传经稍欲慰咫尺对西湖
与钱惟重步月下
秋风何处起兹夕倍堪嗟不见碧云色难禁孤月华客愁惊蟋蟀乡思忽蒹葭谁谓天河远翩翩汉使槎
岁暮
霜雪不堪暮隂阳莽自过泪偏儿女尽情为岁华多留滞非吾意凄凉奈尔何寸心无可折落日满庭柯
送王判
可叹日为别兼之岁欲残青袍今作吏白发已盈冠鸿鴈千门夕梅花一骑寒风尘好自爱行路古来难
除夕答谢茂秦徐子与见赠
今夜为谁永清尊只自持岁华明日异旅思故人知坐待青春色行传白雪词梅花空复好愁絶楚江枝
送张簿之上饶
送君燕市北作客楚江西日月千山濶星辰一剑低马蹄仍远道凤翼且卑栖芳草天涯緑相思秪杖藜
寄远曲
秦塞一投笔章台日倚栏鴈书何寂寞龙剑有艰难烽燧春华暮琵琶晓泪寒自知容色落不忍对花看青海人频去黄河信转稀徘徊空夜月顦顇任春衣汉将频营垒边兵未解围近来常涕泪不独为君挥
问元美病二首
倦游吾未敢抱病尔何心万里蘼芜色秋风一夜深长啸岂不得悲歌直至今茂陵消渴日还听白头吟尔已青云薄谁其白眼偏一身诗作僻万事酒相捐枕簟疎秋雨江山隔暮烟登楼知有赋莫向衆人传
寄陆子
何时重把袂兹意有沾巾春去悲游子书来见故人风尘虚倚剑日月负垂纶一别清江上年华几白苹
同李司封苏文选游圣禅寺
有寺焚香在何人结驷来灵花如雨落贝叶不春开听法龙依水窥禅鸟下台尘心忽到此那得遽如灰
送周先生之海宁
彩笔时难见青氊尔自尊一官聊日月双鬓自乾坤雪後西山赋风前北海樽因君寄乡思好去过江门
答袁子
别思将春起乡心与日摧已经三载别犹有一书来我愧思鲈者君诚倚马才黄金似芳草又满郭生台
远思
归期不可问客思坐纷纭白发两乡隔青猿何处闻日摧蜀道险云逐楚江分尺素看鸿鴈高秋或一羣同李于鳞徐子与梁公实夜过王元美
一尊那忍负永夜坐堪酬凤岂吹箫落人疑鼓瑟游江湖青桂暮关塞白榆秋明月无南北泠然万里愁
夜叹
纤月稍稍起寒霾细细分穷途惟白雪畏路是青云岂作鵷鸿侣难期鹿豕羣平生霄汉思汩没向时氛
三月
三月忽云暮一年空见春不堪垂柳色似与客愁新惨淡时名弃迂疎长吏嗔清江有鸥鸟恠尔未归人天宁寺同于鳞子与元美饯别公实各赋二首
孤臣辞上国匹马自秪园树影僧窥日钟声客到门江湖难寓目天地易销魂行念中心约相思且勿论分襟即此地握手更何年词赋吾甘後烟霞尔最先世情频按剑生事欲逃禅今夜南楼月凄凉空自圆
送人
岁暮岂不苦离愁那可销仅辞燕市酒已犯浙江潮明月帝乡满梅花客路遥岂能因五斗楚泽负渔樵于鳞子与元美夜过时元美将有江南之役矣
今夕复何夕相看又此亭金樽堕明月银汉倒繁星吾已甘多病君今幸不醒胡笳中夜起凄恻若为听亭花新乍落砌竹远生隂砧杵秋城急烟霞故国深不堪惆怅色兼入别离心去住伤萍梗兹期未易寻
皇甫别驾初至夜集得归字
君自何方至怜才意久违朔云停暮屐汉月照春衣江左时名重人间雪调稀灯前出瑶草坐客不能归
寄黄山人
已厌时人目翻生古道悲洲中鹦鹉赋台上凤凰诗风雨客多病江湖鬂有丝长途且万里无梦寄相思
追送谢山人不及
白发久为客青春忽与归马冲燕雪尽心逐塞云飞天地飘蓬甚河桥折柳违离情堪涕泪此际倍沾衣
月夜闻笛
暮雨浮天去寒云归峡迟青山饶远色紫菊把新枝何处风前笛频停月下巵关河已摇落故向客愁吹
怀顾二丈
客久春如失愁深夜不开眼看鸿鴈去书对白云裁丛桂迷淮甸长杨识汉才江东秋色好消息几时来
寄书
别已三年久情堪万里余常劳燕塞鴈不到蜀江鱼浩荡心中事迟回纸上书白头还好在一泪满朝裾
寄元美二首
念尔行摇落何心堪寂寥凌风双鬓短畏路一身遥薜荔乱江雨鱼龙犯夜潮广陵明月好曾听玉人箫客久非吾意愁来独尔思寸心今已折尺素忍教迟风雨相如病江山宋玉悲淮南行落日惆怅桂枝词
夜集怀茂秦二首
得尔漳南信愁予冀北天蹉跎春事晩懒慢世情捐日落黄河远秋惊白发先狂歌对明月莫受衆人怜听雨诗仍在开尊事已遥以予愁剑佩叹尔得渔樵兹意浮生失何时客泪消淮南行结隐不待楚词招
寄黄先生二首
忆与先生别乾坤各泛萍可怜双鬂緑仅对一氊青云落仙人洞天寒吏隐亭相思若江水日夜向南溟尘路一知已浮名遂此生岭南天共远冀北日为情苜蓿春堪长芙蓉夜与清尺书那不寄白鴈满江城
对雪有怀于鳞子与明卿元美四子
暮雪一何急玄云莽欲垂谁为黄竹咏千载有余悲鸿鴈稍疑羽关河骤失岐蓟梅寒入酒曾共故人持
再得元美书
楚日吾家到吴门使者来书才片纸读泪已万行摧佩有兰堪赠衣知薜共裁梅花江路满一酌向谁开
赠黄山人
羡尔逃名者萧然卧远臯丝纶江艇阔萝薜石门高白已残双鬂青犹恋一袍不堪摇落後重读楚人骚出郊过陆子和草堂同太史李公文学顾丈
进艇吾能远携尊客许同青天开万象白浪失千鸿蓂荚细堪数蘼芜寒几丛渔歌稍稍起知在石湖东并入无新好相逢况故园看山频紫翠在野易黄昏柳折风前笛兰开月下樽起来望北斗历历见天门孤灯深入坐稚子远相看月动前江白星垂大泽寒鱼枯终有铗鶡敝不辞冠嗟尔屠龙者清时只钓竿清夜岂堪别长愁欲尽消梅花春未折丛桂赋还招白鹭暗惊棹青藜危度桥月华散芦荻寒思莽萧萧
过时寺访袁三子敬
向客春鸿起逢僧夜磬前慈云垂大地慧日暗诸天酒至堪浮白吾来独问玄孤亭入微雨似欲长青莲
答周明府
相望一江暮难期对月明青山移病远白鴈系书轻天地看乔舄兵戈阻汉缨秋风散麋鹿忆尔阖闾城春夕同舒子房子子培访陆长庚别业
暝色戎戎乱春隂惨惨生孤村流水夜一酌故人情雪积天逾白江寒月较明纶竿吾欲把颇怪楚渔惊元美有江上之约未得遽赴怅然有思二首
亦自悲春暮居然负所期金山一柱立沧海万波随征鴈羣羣急浮云日日吹淹留吾有待吾爱桂花枝去路惟杨柳吾衣况薜萝如何明月夜不作片帆过紫气星辰动青天吴楚多蓴鲈秋正好知尔醉渔蓑
小园花开悠然独酌
避世诚何意为园信有才隂晴三月暮远近百花开春讶林塘遍时愁风雨来酒杯吾共女日日好登台
有客
岂亦沈沦者频来问钓矶青天双鸟去白发一渔归忽雨新枫橘如云长蕨薇山花似留客随处傍人衣
白马湖泛舟三首
宛宛春潮入纷纷上客从湖今荡白马棹恐碍游龙折柳晴相媚携尊日可重君看千水外已自长芙蓉何限人同在心知我独来孤峯云不薄万象日频开稼穑山中计鸬鷀水上杯桃花忽如雨髣髴到天台青萝堪作服白鹿遂为羣江树低从密溪流曲更分停盃生桂月扫石起松云徙倚悲歌去翩翩向紫氛吴中兵乱海上徵援感事赋怀因寄元美
世变忽如此天心那可知蛟螭江欲裂戎马地堪支当日销金甲斯人遂赤眉羣奴把芦管应向阖闾吹独吟心欲折南望首频搔鼓角鲸如立楼船蜃自高青天失战马落日惨征袍稍幸王开府临戎有佩刀传檄纷天地徵兵到薜萝愁来失俯仰书去畏江河痛哭千村暮横行万骑多沧洲狂客在应悔罢鸣珂不尽黄尘起重惊赤羽驰无书问消息有泪到疮痍家国愁兼入行藏事可疑浮生同远近斟酌向鸬鷀
雨夜沈二丈至二首
榻有何人下君能此夜过寒蝉吴客赋衰凤楚狂歌雨气千江入秋声万木多明朝寒浦望摇落有渔蓑树色迷寒渚江流没石梁惊风孤鴈下听雨一灯长蟋蟀夜堪赋薜萝秋可裳相看爱容鬂时序有新霜
不尽
不尽梅花路其如桂树丛天高片云紫木落万山空砧杵自秋簟关河有塞鸿何人抱瑶瑟今夜月明中
中秋有怀茂秦
日落寒江上尊开北斗前高秋中夜减孤月两乡圆人隔黄河远书无白鴈传谢庄应有赋何得问婵娟
进艇
白苎闻歌好沧波进艇迟暮云残薜荔秋水失鸬鷀日落中原紫天高北斗垂梅花已零乱玉笛莫频吹
夜
明月有如此况从湖上看惊芦秋鴈起把酒暮钟残杨柳垂垂暗龙蛇去去寒夜来新水阔吾欲饬渔竿
人日寄吴明卿舍人
尺素不相寄孤鸿那可听潇湘秋水曲何处白云停沧海又人日金门自岁星凤凰池上草应只为君青
陆长庚夜至
戎马暗江国君从何处来门惊芳草遍尊对早梅开雨雪春衣短鱼龙夜笛哀中宵抚长剑惜尔陆云才
别袁使君
久应郎官宿犹乘使客槎宦情摧郡县畏路莽龙蛇海外珠含日天南梅正花壮游千万里且莫问烟霞系鷁殊方路听猿故国情关河同泪远杨柳共愁生揽辔江云暮停车岭月明泠泠鴈湖水人比使君清
席上赠东麓山人
茫茫飘素发曲曲到寒扉乱石蘼芜径残春薜荔衣一尊青鸟去双袖白云归九十犹能赋如君世更稀
送冯尉
一尉尔何有孤槎路最便关山寒食後风雨暮笳前入夜江看月行春路拂烟青莲幕下客来往日翩翻
即事六首
讵知烽火色亦到海门东九市旌旄立千家杼轴空渔樵新授甲都护骤从戎寂寞江天上惊看一剑雄白日频搔首青山一杖藜星辰千骑入风雨万家迷有路难舟楫中天急鼓鼙愁心与芳草江上共萋萋赤羽遥传越黄霾近接吴夷歌分鼓吹野哭散蘼芜日落江流急天高海气孤中原有廉颇尔辈敢长驱敌骑纵横甚将军转鬭频两间迷白昼万象失黄尘江海遂流血弓裘岂着身招?谁与赋洒泪寄青苹【时王洪二将军战死】
华夏翻连寇江淮遂苦兵鲸鲵扬子渡日月棘门营侠气荆卿剑雄心汉吏缨尔曹何足虑流涕此苍生坐叹兵机失兼忧国计存干戈在淮海消息已乾坤授钺曾诸将宵衣独至尊定知哀痛诏早晚下江门
寄子与明卿元美三子
同心久相失羇思近何如星出窥龙剑天长阻鴈书满江纷甲鼓落日泣樵渔去住情兼苦奚方定卜居岂乏青云侣其如白雪盟一分燕楚濶三见柳梅生眼底簪袍计身前词赋名放歌当落日的的为谁明
寄真州张子二首
世路惊投璧君才类握珠谈经深岁月垂钓任江湖落日千峰紫长天一剑孤凌风有羽翼与尔立相须一望隋堤草孤吟楚岸花赋成似班马身在只烟霞夜月怀湘瑟秋风进汉槎斗间垂气色吾欲问张华
元美访我百花洲上夜集四首
君来何节钺秋到正江湖斗室羣星聚天门二曜孤古人穷抱玉吾道忌投珠岁晩鱼龙寂临流未可呼终日不得醉相看独奈何狂心知尔甚青眼向人多席已移星月衣犹挂薜萝兴来歌楚调雪色满江河坐对百花落孤登万里楼醉开吴楚色狂失凤鳞愁握手青灯少论心白日浮相思曾往昔泪逐大江流双眼人何白孤怀尔独长相看鸿鹄志不厌芰荷裳黄菊纷垂露丹枫莽下霜湖南泛明月髣髴对潇湘
送徐山人还吴
问君何处去一骑大湖边久客青春暮多愁白发先征衣裁薜荔长剑倚风烟江上波涛急新诗莫浪传去住悲生事乾坤总畏途梅开春到楚柳折晓归吴倚棹江云乱传书海月孤知君饶雅思早晩着潜夫
秋夜顾二丈来集二首
少别已残暑相看失旧容秋衣下风露夕草乱芙蓉世故尊前尽乡愁雨後重徘徊望北斗明月照千峯一径隂隂入孤烟去去斜江亭频载酒岩桂正逢花吹笛惊黄鸟持竿散赤霞看君灵气甚早晚问仙槎
得徐子与书
不分黄尘色稍惊白鴈音传书燕塞远落日楚江深戎马乾坤泪豺狼道路心闻君持汉节松下拟抽簪
简陆子和二首
岁月仍吾病风尘奈尔何青天应自问白雪向谁歌夜立残砧杵园行久薜萝相逢恨咫尺况乃隔江河握手朱明过惊心白露漙江平低鴈翼潮落进渔竿野色蘼芜浄秋声蟋蟀寒相思对新月疑在异乡看
中秋遣骑迎沈二丈北庄
遥怜沧海上独对白鸥羣客自殊方到秋看此夜分凌风孤骑远扫径一鸿闻明月湖南早君无待暮云
中秋无月呈席上诸公
翩翩携杖至爱此河中洲不见关山月空分天地秋鱼龙潭水黑松桂石门幽瑶瑟何人抱湘灵未易求寂寞自松迳苍茫任草庐高云莽不止明月竟何如席上频窥酒盘中仅办蔬天风如可驭吾欲摘蟾蜍
秋夜同李伯章高子明徐养浩泛湖
高沙回白鹭远水到青天棹恐羣星乱盃惊孤月圆秋声来薜荔夜色浄婵姢玉笛君能把吾将弄紫烟
黄山人夜坐
日散千峯紫烟收万树青高云去莽莽孤月寒冥冥岁序已新鴈江沙空乱萤餐霞真愧汝徒复问黄庭
闻鴈
一枕何能得长愁至不禁鱼龙残夜笛风雨急秋砧天入萧森气人兼去住心湖南有新鴈作意送悲音
无月
可怪清秋月难看永夜辉蟾蜍高不落乌鹊暗能飞迷径频呼烛惊寒骤问衣羣公未应去云色渐霏微
客夜
岁暮青山远天空白鴈残孤舟凌夜发长剑共谁看鼓角高城急星辰大地寒中宵起遥思仓卒负渔竿
山陵陪祀二首
阊阖门重啓星辰地一隅寂寥羣籁动惨淡百灵趋剑佩当风乱松楸上月孤他年神武气或恐未荒芜石马鸣何日金鳬起别宫关山不改色天地自相雄惆怅君臣礼凄凉岁序同泰陵千古泪一洒翠华东
山陵道中四首
处处春云色相逢上翠微枌榆向人发鸿鴈背天飞列骑松为盖羣峰雾作衣岁华空浩荡难问故山薇吾爱天门近何妨日驭斜愁边归燕雀意外避龙蛇不辨层崖树难逢三月花向来边骑入满路散悲笳路迷人屡问石险骑常停折柳新能緑看山近失青峰高天兀兀泉细日泠泠何处无春色吾今爱地灵马迟榆柳径人指鹭鵷班诸帝留弓剑千官肃佩环风云囘紫塞日月满青山王气中天在朝朝护汉关
过明卿
频来春骑远最苦夜盃传深语江河在雄心日月前千秋难自定万事竟谁先岂作巴渝客常骄白雪篇
得于鳞书二首
重来击筑饮偏忆和歌人明月漳河夕梅花碣石春愁难千里破情到尺书真谁不疑斯道君当爱此身旧侣淹漳水新诗寄汉关凤麟千古色鵷鹭衆人班易侧乾坤目宁开案牍顔搴帷犹有赋落日太行山
忆弟
忽是青春别难堪白日移江山一弟远鸿鴈尺书迟湖上又芳草淮南多桂枝池塘尊酒夜知尔重相思
吴舍人得子
持我百年意看君一日情人间麟趾少池上凤毛生桂发燕山色珠来合浦明他时弄环语应令楚妃惊
哭梁公实十首
当日梁鸿去青山弄紫烟形容疑好在消息是谁传鵩鸟岂来舍龙蛇或值年仓皇不可问陨涕五噫篇使者春江到传君隔岁书开函生气色数字慰踌躇日月孤吟失河山一病虚皇天深忌汝竟不免樵渔徘徊南斗下历历少微星一夜因风陨高人遂不醒孤云垂惨淡万象骤沈冥莫问西樵桂千秋空复青罗浮不可望镇日紫霞封尔把金光草行吟第一峰惊颷残薜荔骤雨泣芙蓉恐逐仙人去青天跨白龙汝去亦何速人生良已浮苍梧一洒泪赤石万峰愁才或云霞妬名非剑佩收知无封禅草汉使不须求五子中原得千秋仅一麾壮心何遽折吾道益堪悲大海东南去天风日夜吹独留龙剑在紫气斗间垂长安曾落日为尔抱瑶琴一鼓秋云白潇湘寒色深斯人遂不见是物可无音坐忆龙门曲潸然泪满襟少别即成古相逢岂在今黄河难北注白日似东沈天地冥鸿志文章逐鹿心悲风吹大壑夜夜助萧森汉省空题柱文园早闭关生难看白发死岂负青山天柱浮云色茫茫去不还肯思黄石侣万一到人间浮世谁能免如君独可哀荒榛满天地玉树莽尘埃裘马偏穷路江山不尽才更怜击筑者萧索蓟门台
初夏夜同明卿元美游张氏园亭
尘途忽到此世事顿相违月色轻随马松枝乱拂衣相逢青满眼并坐緑成围便作幽栖得何须问钓矶倏尔过山雨萧然对石栏双衣絺綌薄五月薜萝寒高竹翠难把新松秀可餐吴歌况在耳真作故园看一迳杳然入参差絶可怜古台荒自出石磴曲相悬林密难窥月枝高易破天谁能吹玉笛吾欲弄苍烟太虚何必问一壑坐相收橘柚山形古藤萝石壁幽盃疑天外把人似月中游莫作霓裳曲翩翩不可留夜色乱相射幽人那可禁天流孤月白庭落大槐隂忽起千秋思能空万里心长吟一汗漫纤露下衣襟
闻岛夷将逼湖州寄怀子与
兵已苍生苦书仍赤羽愁风吹远海立潮压太湖流鼓角天应裂鲸鲵日不收桃花藏战色慎莫问渔舟汝在登天目春来似緑林荆榛黄钺入烽燧白云深百战江山色千家陇亩心当年一匕首应或作龙吟
同余德甫吴明卿王元美再游张园
为爱林塘好频从驷马来仅成三日别复作一尊开桥忆牵衣草庭思待月梅昔心还卤莽此夜重徘徊畏客双尊在留人一榻迁浮云去万里明月更婵娟细柳风藏碧新榴夜失妍无能永兹夕心折薜萝前不尽山灵僻难持幽思翻星辰莽相照鸟雀一何喧竹叶传金瓮松花落石门危峰一长啸髣髴是崑仑何处阳春调来同此夕歌地能燕市有人得楚狂多把盏青天坠题诗紫石磨一呼去魍魉片语即江河零露隔金掌长天转玉绳夜惊羣象远狂得寸心凭高树歌能立危岩暗可登何当谢尘网日日白云层
问余德甫病二首
浩荡俱燕市萧条自马卿茂陵拾瑶草消渴望金茎夕鬂裁诗短秋云伏枕生南楼今夜月故向客愁明独怜青桂侣高卧白云楼见尔能称病何人肯倦游星河双杵夕风雨七陵秋且莫歌芝曲商山不易求
立秋夜明卿元美来集二首
尘心不自好岁序莽相催风起千门乱秋随二客来絺衣云共白纨扇月同开且莫悲摇落吾慙作赋才酒至期晨漏风来破夕隂星辰垂户小蟋蟀语庭深白眼千年思青天一夜心并随秋色动四顾起萧森
答明卿给事
世事凭谁问浮生得尔同有心俱欲折无路不归穷战伐乾坤色安危将相功君看鸣玉者楚楚日华东萧然双鬂短莽矣百忧新白雪孤调世黄金巧识人势应骇积羽心或急批鳞遂恐风尘色难图萝薜身
明卿宅分得宫字
翩翩傲世者马上落青枫把酒长安月残秋碣石鸿玄芝纷下蔡白羽急西戎向夜寒【阙】起【阙】　　汉宫德甫明卿元美肖甫夜过时肖甫将有使命矣得来字
借问此何夕秋高冀北台浮云万里去明月几时来莫惜黄金尽其如緑发摧相逢不成醉鼓角道途哀
闻子培又下第赋此寄之
怜汝不得意上书今又回秋风江色暮愁见菊花开抱玉时堪泣投珠夜更哀蓟门看白鴈曾否故园来
九月骤寒二首
颇怪雷仍起还惊雪乍飞隂阳曾世变顺逆摠天威白马纷传檄黄龙正合围北风休更急汉卒夜无衣摇落一何甚西风起大荒黄霾吹欲立白鴈急分行倚槛深看雨悬灯数问觞流离满天地兹夜不堪长
雪夜访明卿病时有客因简元美
伏枕寒仍立传盃深可停雪吹天地白山掩薜萝青耳目予今病浮沈尔昨醒客言能鼓瑟或恐是湘灵夜色流燕树寒霾失蓟门予难歌白雪尔岂妬清尊日月凭双眼乾坤阻片言坐来心万里忽欲问崑仑
明卿宅同元美分赋得席上笋
二月破云根千行碧玉新湘痕知有日孟泣岂兹辰酒对殊方夕盘留故国春吾将付风雨片片作龙鳞
赋得席上菊
一枝吾在把不必向篱东秋色近相媚寒香夜可终酒来疑泛白烛灭似愁红好为携怀袖玄霜下远空
九日
九日吾家会遥怜骨肉欢一身怀橘负羣弟把萸难蜀道向愁险楚江今更寒白云空荏苒可得故园看
秋风
秋风吹万里一夜过扶桑落叶碎难扫孤鸿高自翔登楼来朔雨倚剑下边霜闻道榆关使飞书入建章
东臯隐居为子与尊人赋
一迳斜临水长汀曲抱沙古来鸿鹄侣霅上白云家种橘开新溜寻芝数落霞武陵溪不远石壁有桃花天目三千尺高楼第一峰瀑来飞万马石削起双龙白日江华细朱霞海色封行歌秋更好散发弄芙蓉亦抱杞人念其如苕水幽手携青玉杖坐老白苹洲万象秋如滴羣峰日乱流太湖三百顷处处不惊鸥避世亦何甚空山一钓台幽人瑶瑟至稚子石门开白发照秋水青天落夜盃近云常五色或恐汉麻来
得子与离家消息
使者发湖干千山摇岁寒渔樵心或负烽燧鬓应残青雀凌风上黄河落木看貂裘须早御朔雪满长安
怀李伯章
故园栖隐处何得尔为羣握手先朝雨论心到暮云江湖双鬓短日月两秋分岂有同心者令子不念君
简陈使君
父老书频至疮痍叹未醒长怀闽日白难照楚山青野兕稍离室河鱼更入庭怨歌满天地不遣使君听同明卿子与送别于鳞元美席上得天字
春色何堪问开尊是别筵中原送二子北斗散高天蓟日愁难缓吴歌泪与传千山分马首那忍遂扬鞭
得元美书
使者春何往吾徒日转孤屡书心尽折一字眼堪枯未测皇天意其如壮士图自知寒色甚不敢怨明珠
既赋金山篇寄子与复系之此诗
寄尔金山赋登山莫自歌恐惊明月去其奈白云何夜棹鲸波急秋衣蜃气多凭谁慰摇落满目是江河
同峻伯夜过助甫得钟箫二字
以我天涯泪洒君庭下松寸心燕市筑双鬓蓟门钟明月还依马浮云欲作龙相思如有赠慎莫问芙蓉万柳催吾别孤槎去国遥主恩还剑佩春色岂兰苕白雪宁谁妬黄金任尔骄美人从此隔忍听广陵箫
发京
十载侍青琐残春出蓟门浮沈原宦计远近摠君恩芳草愁边緑燕花泪共繁孤心似列宿常傍太微垣
长庚纯一舜隆既别忆之
一别不自意茫然空复愁孤舟仍盗贼多病已春秋明月一江远故人何处楼风尘双泪眼为我寄沧洲
渡江
秋风高不极破浪片帆轻鸿鴈冲沙起蛟龙傍槛鸣愁人芳草远落日一江明十载风波事茫然空复情
渡江得子与书
亦有华阳在谁其汗漫游书传天目雨客到秣陵秋江远芙蓉细山低蟋蟀幽此怀吾不浅直欲醉丹丘
句曲七夕大雨不得子与消息怪之
七夕凭谁问双星奈尔何朅来行暮雨早已失天河不见停梭去宁知乞巧多盈盈一水者人世更蹉跎
江上闻明卿量移南康二首
复得南康信匡庐遂尔狂诗仍官长骂名或簿书强暮雨湘潭近秋风楚塞长江流如可返为我到浔阳西望楚天碧茫然空暮霞寸心隔江海双泪满蒹葭白鹿谁为客青山尔即家武陵溪尚在不必种桃花
燕子矶
解佩挂萝薜翩翩凌紫氛乾坤双眼尽南北一江分麋鹿散秋草牛羊下夕云瑶华如可拾即此好遗君
答五岳山人见寄
片云何处至为尔独依依寄我青山赋悲愁采石矶九华明月在五岳几时归萧索长途客玄霜未授衣
南陵道中闻闽寇
到处苍生泪那堪白羽惊寸心折淮海羣盗驻延平客有杞人抱谁其汉吏缨百年双眼在可得见休兵
宗子相集卷六

[book_title]卷七
钦定四库全书
宗子相集卷七　　　　　　明　宗臣　撰七言律诗
春日
帝里频看柳色新那能金马坐沈沦谁家羌笛吹明月无数梅花落早春羣盗烽烟时更急五陵冠盖日相亲故园岁事沧江上肠断孤舟起钓纶
送人还楚
蓟门摇落朔云秋尔去千山落日愁白发行藏孤剑在青枫舟楫大江流楚人昔有怀沙怨湘水今还鼓瑟留念我好传鸿鴈曲月明应醉庾公楼
寄赵山人
别久音书何太稀塞南日日秋鸿飞青山一去谁消息白发双垂今是非岁月秪穷词客路薜萝难负楚人衣故园剩有沧浪水寒雨江枫吾赋归
省楼春集
朝来鸣佩散长安汉署千花覆石栏把酒逢君歌北鴈上书有客泣南冠万家芳草悲春暮三月高松过雨残欲寄愁心与白日浮云满目不胜寒
午日同于鳞子与集公实时值雷雨
蓟门芳草逐人来午日新蒲对酒开沈陆摠为方朔侣怀沙独惜楚臣才人间魍魉雷堪走海上蛟龙雨不回夜半浮云难去女更堪孤角凤城哀
秋日寄袁二丈
清秋何处问吾庐落日他乡泪满裾边马频年为客计塞鸿八月故人书白苹江上共谁把紫蕨山中好自锄只恐凌云称赋者汉家久矣待相如
送施明府之萧山
马上秋风吹客缨送君千里越中行芙蓉落日凭谁语杨柳寒江非世情羣盗羽书仍北向频年将相议南征白云茂宰今看女莫问飞鳬向帝京
二月三首
二月春华满凤城万家杨柳共愁生烽高紫塞愁都护诏下甘泉议北征昨日羁縻边市马西风萧瑟汉臣缨琼衣玉札殊恩泽早把勲劳答圣明
蓟门芳草满长衢是处黄金不可无西入羽书三辅急北方龙气七陵孤天王按剑思临塞大将观兵岂备胡报主忧时今更切敢将心事问江湖
闻道元戎出帝畿即看远道燿军威汉金百万朝通使突骑三千夜解围塞上烽烟何日定山中麋鹿计全非由来天意高难问徒自燕云滞客衣
寄许殿卿
声名历下共羊何海岱秋云几度过燕市黄金图骏少齐人白石饭牛多山中夜赋深风雨醉後春衣泣薜萝圣世才贤俱近幸碧池芳草待鸣珂
寄沈二丈
长髯短鬂近何如湖北湖南定卜居琴里潇湘中散曲池边风雨右军书秋来双迳谁看菊月下清尊自摘蔬旧日纶竿还好在岂能终负楚江渔
寄怀子培舍弟
故园春草日依依别後池塘今是非明月江枫频忆弟清秋塞鴈一沾衣病多客枕余芝术书去名山问蕨薇闻道沧洲新水濶可怜鸥鹭满渔矶
省中斋居贻于鳞子与公实元美四比部
向夕停珂省阁幽吏人犹自进春裘蓬莱双阙金茎远阊阖千门紫气流明月在天难命驾白云垂户好登楼明朝献赋甘泉者汉畤秦祠非昔游
送熊守之太仓因便省觐
羡尔新分刺史符南方千骑乱平芜潇湘天濶春归楚震泽风高晓入吴父老几年忧战伐使君到日问樵苏蓟门旧侣能相忆八月双鸿起太湖
吴明卿席上有赋
陌上黄金侠者游蓟门春草暮堪留一尊破尔青山梦万里怀人落日愁鹦鹉昔悲湘客赋鷫鸘初典汉臣裘酒阑忽听孤笳起肠断边云出塞秋
望蜀
华发萧然寄一官于今蜀道更艰难北来戎马应看剑南去蓴鲈好挂冠杨柳岂堪巫峡暮薜萝空对锦江寒东山旧日饶书札夜夜灯前拭泪看
送冒明府谪教杭州
匹马天风听暮笳南归尚醉故园花尺书在袖逢江鴈万里扬帆似汉槎帐下谈经余苜蓿湖中对客半蒹葭钱塘岁岁春堪卧莫忆渔竿返玉华
送方行人使鲁还蜀
仙吏朱衣下紫霄天书亲捧翠微遥梅花一夜飞羌笛明月千山护使轺鲁甸王程逢鴈尽剑门乡思听猿销送君双泪悲游子白发清江正寂寥
得黄山人书
昨日传书到汉京几年为客向江城怀人夜雨孤尊在闻尔秋霜两鬂生半世行藏频倚剑各天消息一沾缨何时共逐华阳侣手把芙蓉对月明
寄马明府
秋云何处寄相思华发知君满面垂去国柴桑陶令醉还家薏苡汉臣悲竟无尺素传朱鲤或与仙人种紫芝一自沧江分折柳十年摇落鹿门期
客舍新迁有赋
如何一别淮南桂竟日淹留冀北花九塞烽烟仍抱病三年京洛屡移家人间岁事催黄鸟江上春衣阻赤霞骨肉音书常不断白云依旧是天涯
送陈使君还楚
使君匹马向河梁此去江乡即帝乡楚客多才见鹦鹉汉旌何日渡潇湘山中杜若迎新绶渚上芙蓉念旧裳京洛交游俱近幸迟君秋色赋长杨
寄陆子和
江门一别又秋分何处风烟不忆君久客衣裳鹑自结旧游尺素鴈为羣十年世路雕青鬂三叹斯人卧白云羽翼南溟最相近未须重勒北山文
送陈生南还因寄江乡游好
蓟北秋高起夕峰送君南去楚云重市中五斗新丰酒醉後三年长乐钟耕陇未须悲燕雀涉江何处采芙蓉寄言旧日飱霞侣曾否天台访赤松
送李虞部之杭州
一尊晨散帝城游万里江云拥去舟楚国芳荃难汝别蓟门朝雨为谁留万家烽燧尘缨夕八月蒹葭海戍秋使者无须频北顾浮云何处不堪愁
除前钱惟重夜至
朔雪千门拥骑过西风摇落罢鸣珂愁边鸿鴈中原去眼底龙蛇畏路多关塞岂无边马策江湖真负楚渔歌衣裳岁暮吾将换好与青山长薜萝
旅怀二首
远塞风高暮角哀浮云终日去燕台百年骏骨逢时晚十月鸿书隔岁来锦水即从巫峡出青山定向剑门开独伤人事多留滞万里停云日几回
客计年来尚卜居楚江渔父意何如茂陵肺病长卿赋汉帝心知贾谊书天地一身惟报主烽烟双眼正愁予秋风万里吹南国丛桂花开满故庐
寄陆长庚
天涯一自失论文岂有同心不忆君孤客逢秋悲蓟草尺书经岁阻江云清时易别烟霞路明月难随鹿豕羣便欲投簪沧海去兵戈消息不堪闻
韦氏池亭四首同于鳞子与元美赋
城上春山并骑来曲池芳草好停盃鸬鷀水浄窥人立燕雀风高逐岸回【阙】　　　玄草在帝京三见紫薇开吾将【阙】　　　赋怪尔临岐候吏催
雨过林塘花正飞高松细石俯渔矶扁舟明月堪长往万里沧江胡不归猿鸟经秋分客泪薜萝他日只吾衣相逢未可轻相负一到红尘事事违
重来韦曲解春襦碣石华阳望不孤万里天风吹短发千家凉雨飒高梧青山秪负渔樵问玄鸟深知日月徂一醉矶边濯吾足却疑身世即江湖
出门驻马饮平川为尔徘徊下夕烟捐佩不堪芳草暮沾衣吾得紫霞篇渔阳戍鼔今何急易水悲歌昔所怜更欲开尊待新月浮云容易妬婵娟
寄陈使君
春日春风太可怜忧怀别绪俱茫然江南涕泪望松梓冀北花鸟空云烟鸳鹭暂解仙子佩蓼莪应废门人篇袖中尺素向谁寄不见双鸿飞暮天
西来
西来秋色满燕山昨夜平边使者还白羽书传阃外捷黄金诏赐殿中班竟何汉卒屯青海难信班生老玉关闻说单于频出猎相逢马上看刀环
送王参军之横州
中原落日怨离羣万里关山路又分乱後谁为骠骑使征南吾忆伏波军湘妃斑竹行秋雨帝渚苍梧起暮云铜柱高标犹在眼好将勳业答明君
诸子夜集
鸣佩朝来散紫宫相逢意气为谁雄一尊醉忆江湖上三月春残风雨中消渴文园卧司马题书碣石问冥鸿青山南北吾将往肯向人间泣路穷
雨中得家书
走马归来稍自寛愁边萧索汉庭冠葵榴不落千枝浄风雨频生六月寒客到庭阶惊自出书传兄弟泪难看两乡白发关河阻日日江鸿愧羽翰
再寄袁二丈
高秋摇落蓟门城万里相思对月明人在蒹葭歌白苎病中风雨望金茎关山尺素时堪寄南北孤鸿暮不征闻说子云能献赋长杨羽猎古今名
人日柬杨子
游子频年栖汉庭又看春事落阶蓂乾坤双眼逢人日江海孤槎是客星病起鬂毛知汝白愁边杨柳为谁青风烟况复音书隔向夕征鸿不可听
寄怀赵子隆
当日相携十二桥寒江东接广陵潮青云客计龙门策明月谁家凤女萧久别书来愁鴈鹜故园秋尽忆兰苕长安新柳黄金色迟尔看花匹马骄
送人归淮南
燕市六月芳草斑落日忽惊游子顔骑发邯郸逢赵璧雨来桐栢近淮山黄河日夜去仍急沧海东南浩不还秋到正逢丛桂色王门诸客共谁攀
春兴八首
往岁含香紫禁东千官环佩散天风茂陵病逐樵人去淮海春残桂树丛宦计云霄惟敝舄主恩日月在冥鸿简书使者江亭满可得相逢问汉宫
沧洲生事起垂纶蜀使西来泪满巾万里书传巫峡雨几时归摘楚江苹青猿知在关山听白发应催日夜新人世百年堪俯仰蓟门一别五经春
遥传塞上又徵兵使者飞书入汉京边马不归青海戍朔云常断玉关缨七陵松桧今开府三辅河山夜勒营自是羣公能策敌即看赤羽莫深惊
建业春云咫尺看云中宫阙旧长安寿陵只在锺山上紫气遥凭白日寒剑佩千秋还凤吹关河西顾自龙蟠至今父老谈神武匹马传书定契丹
石门草色曳春裾愁里春花满旧庐计吏徵求那太急苍生顦顇竟何如黄河北注鱼龙泣赤壤终年稼穑虚天上近传优恤诏可能一夕起樵渔
中原五子送将归十二峰头拾紫薇别後何人鹦鹉笔书来念我薜萝衣邗沟明月行将问鸿鹄天风高自飞南北岐途两无赖江门烽火照渔矶
高杨乱石把雕弧有客频过问壮图落日中原停万骑悲风万里下三吴台前麋鹿秋相泣海上鲸鲵夜自呼闻道中丞新授命急将戎马捄姑苏
司马提兵夜渡河羽林诸将拥雕戈青山一战残鼙鼓落日千家泣绮罗盗贼似闻皆壮语东南何地不哀歌浮生转觉江湖窄难把衣裳任芰荷
江村
西风朝散汉臣班万里江村一夜还题柱声名空画省采芝岁月有青山烟开曲水频垂钓日卧苍梧不掩关直欲天台拾瑶草何人迟我白云间
寄顾纯一时客于扬
自君去矣湖之滨日夜湖南生白苹江雨千家任伏枕潭云百尺堪垂纶书传孤鴈正明月病起空山愁暮春桃花流水可避世武陵樵者今何人
寄袁二丈
孤鸿不到海门烟别後音书动隔年江上暮云空复好湖南新月为谁圆怀人竟负看梅曲卧病长歌采蕨篇咫尺山隂飞早雪可能一上剡溪船
九月寒花照客盃故人何处独登台霜华好与青枫落秋色能堪白鴈催皷角孤城犹自急干戈双眼共谁开知君近有江南赋千古深知庾信哀
同子与使君登文游台台在高邮
何处星槎使者回孤城寒吹共登台湖间明月双珠出雨後青山万井开链石汝从天目到观涛谁更广陵来越吟楚曲俱摇落江左新惊鼓角哀
赵山人至
千行垂柳暗江村江上何人到石门倚杖年华垂素发登楼雨色满清尊骤雷似有蛟龙怒落日愁闻豺虎喧只此渔舟堪结侣未须楚水问桃源
赠凌文学
有客问予青鹭洲当年遇汝芜城秋一尊楼阁短箫发十里芙蓉片月留别後素书不肯寄袖中白璧何所投明朝江路叹游子莫遣霜华盈敝裘
拱极台
高台此日眺中原台上空惊夜色繁人在千峰明月里天垂列宿紫微尊秋衣薜荔真吾计早岁渔樵亦主恩即拟寻仙向五岳烽烟犹自滞江门
万里
万里青枫悲素秋千门风急楚云流江南涕泪重城急海上亲朋暮角愁西入战烽迷汉骑年来渔父失江鸥寄言诸将须深策早把新军驻石头
待元美不至
书来有意问沧波晓起柴门抚旧柯孤楫中流扬子暮白云西去秣陵多双龙一别各风雨五斗相逢今薜萝寄语湖边垂钓者好寻虾菜待君过
谁传消息到湖西欲来不来空杖藜昨日石门开枳橘早时孤艇散鳬鷖愁人碧草戎戎短候客清尊夜夜携二十四桥今寂寞未应重为玉箫迷
真州
十月孤城鼓角哀悲风摇落此登台山形西转千虹立涛色东驱万电开日下白云钟阜起江南紫气汉陵来临流怪尔鲛人语一夜乘潮能百回
寄茂秦
与君秋别蓟门钟每见秋云不可从杂佩相贻仍蕙芷美人一水隔芙蓉月明江上歌梁甫病卧山中拟蜀龙尽道漳河成独往十年高咏在青松
送人南归
楚天摇落欲何之把酒青门泪并垂汉署昔题金马赋淮南秋问桂花枝还家客梦寒蝉急去国君恩白发知岁晚衣裳仍好制扁舟随处有江蓠
赠吴子
广陵城西江可怜广陵城北草芊芊余看鸿鴈歌明月尔客崑仑今几年湖上一尊开橘柚人间双泪堕婵娟相逢揔是淮南侣莫负秋风桂树篇
寄李顺德于鳞
忆尔狂歌满帝京春来紫绶寄专城汉庭诏下二千石良吏人传卓鲁名日落卢龙寒朔骑风高涿鹿断尘缨褰帷定有江门思碣石青天是旧盟
暮春
莫向桃花又问津只今已是武陵人经旬芝术还欹枕细雨林塘不住春一入青山疎故旧千秋素业在沈沦湖边似有渔舟路急与秋风长緑苹
江上秋高有怀京洛旧好李王南北梁谢飘零独子与明卿在焉俯仰伤情赋此寄臆
荆高一去燕市虚独留尔辈空踌躇黄金匕首今安在击筑悲歌忍自疎千古英雄堪俯仰一朝聚散有樵渔江山南北秋华濶膓断孤鸿八月书
寄袁三子敬
去年握别楚江流一夜新霜拥去舟人隔蒹葭沧海暮书来风雨白苹愁茂陵消渴还称赋明月听砧独倚楼知尔词华千气象于今莫厌鹿门游
雨中闻岛夷消息太剧
一雨沧江起杖藜愁边芳草正萋萋天门石裂双雷下海国烽高万象迷百战苍生鲛室里频年赤羽凤城西谢安莫负东山望昨日徵书到会稽
二月五日
今年春事何太迟二月五日寒如丝细雨忽见芳草色晴云犹护梅花枝鼓吹长江日夜急羽书匹马东西驰天时人事且如此忍向青山歌紫芝
送太史李公还朝
楚江二月送朱轮江上千家长白苹宫锦尚留丛桂色仙舟不住广陵春云间鳷鹊含香入日下夔龙佩玉新一自周南归太史石渠视草更何人
北去楼船向紫垣长途芳草日开樽汉庭秋问仙人掌方朔才高金马门羣盗兵戈无上策苍生顦顇满中原安危将相须公等宵旰于今独至尊
酬沈二山人
夜夜西风吹客缨江湖咫尺有离情高秋伏枕黄柑尽明月怀人白发生雨後桑麻频入寇年来畎亩只谈兵亦知已作渔樵伴未必深山好避名
顾一丈夜集
江上草堂开夕阳寒波十里即沧浪西湖客到扁舟雨故国鸿归昨夜霜一别鬓残边马後两秋书隔楚云长相逢斗酒且沈醉莫惜余欢对举觞
怀公实
梁鸿一疏向樵渔予亦归来扫敝庐青笠孤舟空自远黄金大药竟何如桂残淮海秋移病草碧罗浮夜着书三十六峰明月里相逢亦有紫霞裾
席上赠刘一丈墀石
满目垂萝青不收何人日日问羣鸥尊前细雨千峰暮天外明星万树流岁月岂能残楚佩行藏且莫问吴鈎怜君空抱苍生策一卧江门四十秋
早春寄明卿舍人时以使事还楚
湖北湖南春气鲜渚鸥沙鹭何翩翩梅花千嶂暮不落芳草双江寒可怜汉使近持金马节楚渔难别洞庭船醉来偃蹇三湘里更是何人白雪篇
过扬州
湖上行吟落日边高秋萧索倍凄然芜城旧识参军赋玉树空传帝者篇隋苑云残杨柳色邗江夜断荻芦烟可怜白舫青蓑者尚有渔歌似昔年
青枫满目生悲凉二十四桥空石梁明月玉箫何处听寒江秋草为谁长西云独照崑仑紫古道频吹杜若香世故客愁那有极欲凭尊酒问垂杨
真州谒文丞相祠
文相祠前枫树丹真州城外送波澜千秋不尽中原泪此地真成故国看一自燕云孤骑入至今龙气大江寒客游莫听寒笳起白日青天处处残
春日
春风冉冉吹山亭春日娟娟回翠屛淮浦又见桂枝发江洲重入蘼芜青落花流水去杳杳石泉飞雨寒泠泠愁来甘卧茂陵病寂寞云霄空客星
冬至夜高子明陆子和子培舍弟集小馆
孤夜羣星聚此筵寒梅细石晩相鲜两仪消息还长日双铗追随自昔年人世岁华空鬓发江门戎事正风烟哀时词客无今古久矣吾悲庾信篇
得元美书
江上孤槎忆送君蓟门消息阻秋分惊风万里吹边鴈锦字千行坠楚云北极频颁龙武诏东吴新挫伏波军渔樵旧业无须问处处青山泣紫氛
怀余德甫比部
一别垂杨秋又分楚材原自豫章闻七陵寒吹歌明月列署秋衣生白云病乞薜萝空复远日看麋鹿遂为羣尺书未报燕南使何处听鸿不忆君
诸子夜集因寄长庚
万里西风吹急湍茆堂幽事起凭栏客寻玄草频捐佩醉倚青松不着冠渔父暮归双艇急鲛人夜语一江寒闻君已作飡霞侣石上瑶华只自看
七夕
今年七夕又山家散发孤吟到暮霞天上双星罢机杵湖南斗酒出蒹葭白云中夜来江色紫蕨清秋长石华万里天河寒在眼何人咫尺问仙槎
寄钱惟重时以使事还吴
使者持节潇湘回三吴消息愈堪哀蛟螭尽饮太湖水麋鹿又上姑苏台组练徵兵已百战艰危报主须羣才君看眼底纷纷者跃马卧龙安在哉
得方山人书
忆昔同登冀北台黄金识尔入燕才三秋消息边云断十月音书楚使来落日中原犹作客扁舟沧海负停盃青枫莽莽孤鸿暮何处临高首重回
子与投书约访山中赋此以待
闻君遥别蓟门楼锦缆牙樯汉使舟昨日书来桐栢水西风病卧广陵秋霜前鸿落惊相问江上龙归空复愁昔者淮南招隐後几人能问桂枝幽
病起
病起萧然一鶡冠年年春事鹿门看长堤芳草愁边緑落日梅花笛里寒吴使传书多战伐楚人贻佩只椒兰武陵稍隔沧浪水迟尔秋风把钓竿
频年
频年客泪满蓬蒿是处生涯半羽旄汉诏北来戎马急楚江南去阵云高三军岁晩悲芦角诸将秋深损战袍百计艰危君莫问宵衣此日圣躬劳
袁二丈夜访山馆刘一丈偕集二首
湖北湖南落日斜谁来题竹野人家自言海上多秦石始信河边有汉槎斗酒共听今夜雨江梅曾对十年花别来玄草今何似容易秋风老岁华
石门寒雨永兹宵多病文园起寂寥已分白头仍进履相逢青眼自垂髫时来萧艾偏多色岁晩鱼龙何太骄偃蹇扬雄终献赋西风莫问赤城樵
得明卿还京消息却寄
忆尔孤帆落日遥洞庭秋色莽萧条幽兰杂佩湘君赠暮雨高唐楚客骄方朔已归金马诏枚乘空赋广陵潮悲歌旧侣相逢日何处妖姬醉紫貂
孙子升过访
四海宾朋旧不疎可怜踪迹断樵渔白苹客到秋江雨赤鴈吾愁隔岁书湖上一尊停夕吹山中十日把寒裾知君即草明光赋空有相思到敝庐
蜀道
蜀道之难自古今岂令华发独能任思家多少玄猿泪解绶徘徊赤子心秋落舟航巫峡险人言风雪锦江深坐来万里谁消息明月关山处处砧
渡河
孤舟东望淮水浔长空摇落千树林关塞萧条紫极远鱼龙浩荡黄河深中流羯鼓起遐色万里天风吹夕隂怀抱郁郁复为客白石沧江违寸心
舟夜梦顾一丈
吕梁之水青石矶中天寒月何霏微梅花寂寞有谁赋芳草飘零胡不归江海故人忽入梦英雄白首空沾衣明朝怀袖有尺素安得双鸿云际飞
登景山落霞亭
雪後登山落木繁朱霞犹自出天根奇峰断石频停马絶壁枯枝乱挂猿桂树千秋怀旧国浮云何处望中原蓬莱东去未为远吾欲乘风叩日门
摇落青枫此上台石门双磴倚崔嵬河流南注崑仑折龙气西看芒砀摧十月衣裳寒杵急孤城睥睨暮笳哀故山麋鹿还谁主楚水淮云首重回
南旺湖夜泊
落日孤舟下石梁蒹葭寒色起苍茫青天忽堕大湖水明月长流万里光中夜鸬鷀回朔气南来鸿鴈乱边霜他乡岁暮悲游子涕泪时时满客裳
宗子相集卷七

[book_title]卷八
钦定四库全书
宗子相集卷八　　　　　　明　宗臣　撰
七言律诗
同余德甫王元美夜集明卿得何字
长安花落奈春何夜夜春亭载酒过骏去难逢燕市骨凤衰重听楚狂歌青天短鬂垂今古明月孤笳散薜萝醉後莫言归骑晚浮云犹自满关河
天夀山一首
匹马千峯晓度关相逢俱是紫宸班帝宫阊阖开今日天柱华夷见此山万里鸿归沧海路七陵龙护白云间汉家原庙松楸古夜夜西风吹佩环
送刘武库使云中便道还楚
使君西问玉关游关吏应知紫气流三晋暮云停汉节七陵斜日揽吴鈎马回塞北青枫老人到湘南紫橘秋一醉洞庭明月里可能不动蓟门愁
送黄先生之江西
帝城杨柳何隂隂送客城南伤客心片帆斜挂九江碧明月一眺三楚深叔度西游竟何意梁甫日暮空苦吟高原忽忆美人远愁见满山枫树林
寄赠子培赴试
秣陵佳气即蓬莱湖上孤帆几日开谢草常生康乐赋吴云重见士龙才鷫鸘新翼江风起鸿雁天书秋色来万里风烟频极目迟君匹马郭生台
张肖甫初至七夕同诸子酌之张园
细雨林塘花气流长安片碣即丹丘羣公解佩山云起七夕开尊桂树幽玉杵声残河汉语紫箫吹落蓟门秋乾坤此会谁能负吴楚兵戈日日愁
同元美夜集明卿值雨
秋云此日满长安那肯相逢不夜阑风雨骤随双骑到薜萝况对一尊寒愁心独有中原在侠气君从北斗看戎马关山余涕泪十年空负汉庭冠
送严博之浙
怜尔频年任道涂又携双屐下江湖向人白髪时时短作客青山夜夜孤赋里秋云回雁荡愁边明月失龙珠燃藜起草声名在未许严陵问钓徒
送张肖甫奉命督租闽粤
高天落日照中原匹马凌风出蓟门赤羽频年荒稼穑苍生何处问鸡豚七闽雨雪王程急百粤楼船帝使尊长孺不妨仍矫诏寛租曾识汉庭恩
武夷西望即罗浮南斗双垂寒不收使者佩环青桂色山家钟磬赤霞流投鞭沧海龙堪起扫石天门鹿并游知汝未能深结隐乾坤烽燧使人愁
答明卿斋居见赠
紫微夜灿建章开圣主亲祠太乙回禁月千门龙驭肃宫云五色凤笙来金茎秋落仙人掌白雪歌残楚客才莫谓汾隂能献赋汉皇当日问蓬莱
寄于鳞
请郡当年意若何使君犹自滞关河客游五马黄金妬书去卢龙白雪多千堞战烽迷碣石万山落木下滹沱建章迟尔朝天者芳草春云听玉珂
与明卿对月得山字
与君共拾长安月照我千秋壮士顔中夜玄猿犹自泣西游黄鹄几时还玉关戍客仍刁斗石室仙人空佩环便欲乘风凌汗漫浮云何处是天山
送许先生之任
南去孤帆逐塞鸿一尊寒雨蓟门东曳裾邹客明珠在作赋梁园白雪工日落潇湘寻太岳秋高荆楚过新丰长沙不必嗟留滞贾傅声名自汉宫
送人之河南
匹马翩翩不可留垂杨醉色满神州千年词赋人游洛十月关山雪满裘翠壁天开中岳色黄龙日抱大河流知君万里中原思不到长安旧酒楼
送朱邑博之荥阳
当年赤帝困荥阳使者黄金计独长一自关山盟白马千秋楚汉只垂杨君今忽向大河曲怀古行歌明月光华髪传经知不恨相如词赋重游梁
徐子与至京夜集
去年握别赠江蓠今日相逢又桂枝越使楼船羣盗出汉家簪绂五陵悲关山烽起秋仍急鳷鹊云寒夜不垂莫向天门歌白雪人间楚曲正堪疑
再集子与得山字
匕首寒霜照客顔相逢侠气满燕关荆轲西去此其辈易水东流不可还天地只今飞赤羽江湖何处问青山悲歌忽忆行藏计为尔云霄愁佩环
寄赠姜使君二首
揺落西风旧紫貂一朝归去逐山樵郡中旌斾愁相失道上豺狼任自骄三楚白云停涕泪九江秋月卧兰苕北来父老频相问或有徵书自圣朝
傲吏当年罢节旄西风卧病广陵涛空亭独对开名酒落日相看赠佩刀彭泽千秋樵径在匡庐昨夜客星高尔家最近潇湘渚莫为时人着楚骚
送卞从事之广东
长安落日照华缨君去才高从事名匹马关山冲蓟雪五羊人吏识江旌署中夜啸芙蓉暮海上春衣翡翠明驿使广陵如可到梅花今满粤王城
送唐参政之山西
揺落西风旧汉冠当年奏草并琅玕朝辞燕甸清霜濶春到龙门朔雪残行省紫薇羣吏夕严关赤燧万峯寒使君频拥旌旄出多少疮痍夹道看
同诸子夜集德甫
华阳之馆云参差谁其召我金屈巵出门寒月一何白握手明星莽欲垂有客自负鹦鹉笔为君独把珊瑚枝相逢今夕且意气世路风尘安可期
送玄阳山人归吴
高枫揺落蓟门游把酒青天夜倒流世路百年孤凤曲霜华十月满貂裘去燕寜为黄金尽过赵谁能白璧留君到故园春草暮姑苏麋鹿正堪愁
同子与明卿元美席上赋别于鳞得云字
使者衣冠凌紫氛五陵春色坐纷纭中原独洒蒹葭泪落日相逢猿鹤羣永夜列星垂蓟野西方千骑乱边云太行咫尺愁风雨何处晴虹可赠君
送王比部之吕梁
南望黄河亦壮哉吕梁之水如奔雷飞流万里崑仑下急峡千峰日夜摧汉署君为沧水使徐方人识济川才登临莫作观涛赋恐有鱼龙处处哀
席上同明卿送孙子升得春字
二月逢君帝里尘一尊且为驻征轮长卿白璧谁留赵季子黄金又去秦短剑不开阊阖雨孤舟犹及广陵春江门十里垂杨色莫把时名负钓纶
送赵子隆下第南归
阊阖天高急暮笳一尊芳草又天涯短衣孤剑且辞国驻马听鸿日忆家淮浦当年曾桂树楚江三月正桃花君归好拟长杨赋岂向西风问钓槎
送李佥事入浙
送别都门金屈巵使君去矣问青骊剑分紫气星辰在裘上霜华日夜吹南去羽书犹未息中原豺豹尔何为江头诸将劳相讯百战勲名孰肯垂
席上同子与德甫伯伦送别明卿给事赴谪豫章得书字【席上赋】
柳色千门照别裾片帆西去是匡庐洞中白鹿知谁待醉後青云任尔疎落日蒹葭三楚客高秋风雨九江书汉廷多少夔龙在独有文园负子虚
元美自塞上归蹔驻城西携酒出视
重来握手蓟门城落日悲歌泪满缨使者关山愁緑草人家霜雪暗金茎尊开片石双蛟下电走长松万马鸣此夕相看不成醉明朝白髪为谁生
同李伯承比部夜过况吉夫膳部得真字【席上赋】
陌上鸣珂散紫宸相逢意气转相亲清尊细菊堪销夜走马传书易隔旬九月衣裳同在客千江烽燧远愁人凭君莫洒忧时泪无数秋风白髪新
答方懋藩见赠
十年裘马蓟门烟一日逢君北斗边念我遥传秋夜曲开函半是白云篇岁寒兰芷犹堪结雪後琅玕倍可怜闻说词臣俱近幸扬雄何日赋甘泉
九日陪祀山陵二首
九日山陵木叶丹北来秋色抱长安天开紫极羣龙起月照苍梧万骑寒絶壁正当边马路西风不落汉臣冠青茰黄菊年年事谁拟今从北斗看
扪萝直上最高头万里苍茫生客愁白露衣袍千嶂夕紫微环佩七陵秋月明远塞知师遁风急长杨恐帝游天末彩云如有意至今常傍翠华流
大雪张助甫席上同子畏赋得胡字
一夜西风吹大都相逢朔雪满长衢冲泥匹马时时立入座寒云片片孤万里长途惊白髪千山一望断苍梧可怜汉卒无衣者犹自持戈拂曼胡
送万公子归丰城
青袍緑鬂俨琅玕岁晏趋庭去住难帝苑佩声天外尽丰城剑气斗间看尊前明月双鸿暮江上梅花一骑寒共说甘泉能献赋春风明日满长安
和朱主客冬至雪後早朝
兹年兹夕又春阳千骑朝天总建章金马并揺苍佩入铜龙高傍紫微翔斗间云气垂鳷鹊池上星华满鷫鸘何处词臣歌白雪知君此曲自三湘
寄赠王侍郎时总戎蓟镇
相国提兵驱紫氛年来羽檄罢纷纭千峯夜戟吹边雪万里秋笳断蓟云骠骑长呼辽左戍单于三折汉南军麒麟错落尚书省青鬂归来奉圣君
待元美不至同吴峻伯席上赋
塞上音书胡不传迟君明月几婵娟袖中芳草寒相负马首梅花春自怜孤角千家沧海戍故人双鬂蓟门烟褰帷莫讶星辰乱知我行吟入斗边
况吉夫席上留别高伯宗吴峻伯汪正叔李伯承张子畏诸君得西字
相逢春草忽萋萋何限离情落大堤楚客朝来歌白雪奚奴星下问青骊一尊明月愁环佩孤棹晴云入鼔鼙纵有武夷秋可寄天风不到蓟门西
上已夜汪正叔宅留别诸君得寒字
三月三日开春盘入门解佩声珊珊晋人曲水空芳草楚客征衣自泽兰明月万家沉鼔角银河千尺堕阑干酒酣莫遣离歌起满目江湖风雨寒
答子与见赠
建章风雨怨春芬即有梅花难寄君客计艰危羣盗在主恩流落七闽分古来词赋悲玄草乱後江山断白云莫羡幔亭霞石晓恐应先驻伏波军
扁舟忆尔阻江涛江上凭谁问楚骚碣石空摧双鬂短武夷曾忆片云高芙蓉岁暮堪垂绶魍魉山深有佩刀闻说烽烟今满眼可能一慰圣躬劳
夏日得袁二丈书
浮云望断沧海边尺书西来谁与传眼前盗贼至今日赋里江山非昔年清世何人洗兵马孤城有客愁烽烟紫芋黄菊漫消息秋风欲上湖东船
又得袁三子敬书
别君已是三载余岁岁梅花空泪予千江盗贼偶停骑六月鼔鼙还寄书穷途青眼忆阮籍茂陵病肺愁相如天时人事且杯酒他年迟尔承明庐
与徐养浩湖泛
湖上扁舟今又归湖南生事日且微白苹盈把客携酒青薜满山吾制衣烽燧秋高淮海路兵戈天急射阳围沧江何限垂纶者揺落西风旧钓矶
短笛长箫何处船草堂只在太湖边蒹葭十里吹晴雪芦荻千村生紫烟世路关心羣盗在茂陵多病一尊前子云自有长杨赋肯向青山独草玄
赠陈隐君
有客有客歌采薇六十翩然华髪稀桃花千世忆秦水萝薜满山裁楚衣石上黄精岁岁长炉中白雪时时飞崑仑玄圃好同往鸿鹄天风归未归
句曲道中值雨时赴子与之约
垂杨孤骑出江门西望锺山帝极尊万里浮云摧短剑千峯秋色起中原及时风雨一何急入夜蛟龙任自翻不分南州徐孺子华阳三日独开樽
少文自昔耽卧游徐卿东来何所求穿云漱石不知暑碧草青萝今始秋大风欲拔衆山去骤雨如决千江流明日峯头弄笛者高歌能不生我愁
积翠亭子与晚酌
华阳风雨昼冥冥一日登山秋满亭洞口高松垂地暗尊前古壁揷天青千岩积雪照吾酒万片浮云吹客醒莫怪烟霞莽揺落峯头今夜卧双星
与子与登茅山絶顶风雨骤至
并骑华阳踏紫氛振衣今日谒茅君石门曲闭仙人掌天柱高留帝女云万里江湖秋不断二仪风雨昼难分山中瑶草如堪问吾欲常随鹿豕羣
既别子与忆之
华阳十日醉不醒华阳一别天冥冥眼底烟云失万象向来风雨迷千灵扪萝到处坐石壁走马忽然开翠屏江国美人去已远谁与玩此芳草青
登观音山
一上孤峯破大荒吴山楚水共苍茫云间栋宇垂天渚江上鼋鼍吹石梁絶壁昼开风雨色断虹秋挂薜萝长吾将从此寻瑶草黄鹄天风好共翔
登俯江亭
帝城秋色逐人来吴楚东南首重囘风起大江龙抱石日高天柱客登台一尊芳草晴相媚十里芙蓉秋未开酒罢忽歌湘水曲浮云何处不堪哀
过泾访王九江二首
二十年前读子虚茂陵今得谒相如秋来茰菊频携酒病起江山独着书四海苍生忧战伐中原高士困樵渔武夷有约休相负岁晚芙蓉日夜疎
一尊秋色起蒹葭泾水东流走白沙黑髪孤臣悲去国青云两世见通家几人江上贻芳草九月山中问桂花安得淮南赋招隐与君终日弄烟霞
宗子相集卷八

[book_title]卷九
钦定四库全书
宗子相集卷九　　　　　　明　宗臣　撰
五言排律
人日谢茂秦李于鳞徐子与梁公实王元美偕集席上口占得风字
雪霁燕山北梅残汉苑东客星开夕燕人日听春鸿緑鬂愁堪短青云计未工年华双鸟去岁事一尊同湖海烽烟里乾坤聚散中金花遥对月玉树迥含风笔共江淹俊途俱阮籍穷中原携数子去矣上崆峒
楼中闲望家君报已赴蜀矣即怅然有赋焉
登高心易折望远思难穷万柳风新碧千花雨较红乱山吹夕燧絶壁堕晴虹蜀道西南入荆门灔澦通独将华髪意长叹锦江中抱玉频甘拙辞金久失工宦情摧白眼归思满青枫早晚音书到关心碣石鸿
伤春四首
岁华何荏苒芳草又参差云断关河色烽连杨柳枝羽书千里急鼔角万山悲紫陌纷相问黄尘失所之边陲频聚散大将总安危多少关心事空将涕泗垂
雁塞烧焚後孤城水旱余荒凉自戎马战伐且阎闾赤子疮痍满黄金贡赋虚星辰开将垒风雨急军储圣主忧方切羣公计莫疎振衣空太息慙愧贾生书
北阙平临汉西山迥接秦风尘偏作吏梅柳畏逢春盗贼沧江起征输赤县频生涯俱浩荡世路正艰辛日月余愁鬂乾坤有病身何能遂倚剑祗自失垂纶
野濶时仍鸟山寒昼不花最怜簪冕客何事管弦家驰马去朝日登楼起暮霞青门悬万里白髪阻三巴天地方戎服江湖况使槎独将留滞色惆怅对春华
同茂秦于鳞南溪泛舟
昔贤悲曲水今日俯长河路险难车马桥荒先薜萝乱青来涧草新緑散渠荷千嶂尊中落孤槎天上过醉余燕市酒狂识楚人歌鸿雁飞何急琵琶恨与多云留仙客履日落野渔蓑风雨萧然至吾如幽思何
送沈仪部子文之留都
送君春雨後把袂暮云前緑鬂同禁日青袍共住年人言能拾紫吾意在谈玄汉苑长杨赋吴门折柳篇才名时辈重世俗宦情偏梓里今垂绶花岩昔问禅桥从乌鹊入台是凤凰传早晚贻瑶草双鸿迟北燕
病中二首
浮世岂非昔长愁直至今风尘游子病药草故人心白日销危坐青山入苦吟帘窥新竹细台惜落花深畏路甘名隐浮生肯陆沉独将酬主念久矣负投簪
茂陵消渇夜汉圃倦游年日月愁中惜形骸病後怜乡心时万折客泪晚双悬人老犹西蜀春归尚北燕音书嗟白雁岁序怪玄蝉独抱无穷事徘徊玉漏前
送朱郎中使浙
凤书天上至龙节日边催两越乘槎使三都作赋才路经芳树断心逐暮江回緑水樵人宅青苹钓客台山寒金粟落岩静玉华开月照方穷谷春深已刼灰观风寻禹穴题石向天台多少长安侣看君奏草来
午日同李于鳞游天寜寺
得尔逃名者今辰又少林山高杨柳细路险薜萝深古塔已凋翠祗园曾布金谈经羣鸟下听法一龙吟舍利光难灭菩提迹岂沉空虚能悟性清浄不依心云竹窥禅相风篁度梵音僧来看果结酒至对蒲斟世事形骸苦浮生日月侵慈航如可渡同此谢朝簪
赋得边马有归心
万骑下青海三军赴紫荆浮云朝出塞细柳夜归营汉剑繁星坠边笳落月惊千金投笔吏百战弃繻生骏骨凄烽火雄心老甲兵长堤遍芳草何处识咸京
病中茂秦见过
两月文园病千门落叶声客能携杖至谁复倒衣迎日月朱顔失行藏短髪生芙蓉消渇采蟋蟀向愁鸣几上分芝术江间忆杜蘅青编妨吏事白雪损时名久卧知朋好何才答圣明未应沧海路终负野鸥盟
寄魏山人
谁识忘机者当年削迹人羊裘寜负汉龙剑不游秦明月青藜杖秋风白鹭巾江华能自主世故久相宾玄髪三千丈浮生六十春少微久寂寞今复在垂纶
闻陆子携家之金陵感而有赋
闻君栖海上何意赴江东况复青袍旧其如白髪穷龙蟠天府壮凤去古台空日月悲歌里关山涕泪中赋成三楚远名并两都雄书已留怀袖春难问雁鸿相思南去苦多难向来同汉苑摛词者看君慰转蓬
送王中丞巡抚山东
圣主开皇极明公翊帝谟朱衣持节苦紫诏锡恩殊涕泪思酬国艰难任?胡兵戈千岭急保障一身孤豹略雄三辅鸿声照八区燕幽方整辔齐鲁复长驱地入关河迥春回草木枯云霄迎剑舄日月拥师徒台静惟闻鸟山空不见狐功名怀吕尚道术陋夷吾海外寜干羽天边望斗枢还看麟阁上早晚列新图
送宗四道大南归
如何避世者对此蓟门烟贾谊浮湘日长卿授简年畏途殊惨淡末路遂迍邅双鬂莽垂白孤悰惟问玄逍遥疑悟道清净类逃禅迹岂渔樵隐名将鹿豕全紫霞随意好明月向人圆不得从君去羁愁倍可怜
送胡比部之留都
吾忆同游日君今独往悲朱华聿云暮緑酒不堪持双剑看星动孤槎卧雨迟才名青琐客吏隐白云司凤去仙台古龙蟠帝宇垂三山天浩荡六代草参差【阙】　张衡赋澄江谢眺词芳兰如可折千里慰相思
湖上晨起
碧石高成削江流直浸园鸬鷀犹渚宿鸟雀已枝喧北斗青天坠东溟白日翻秋声起橘柚晓色出鸡豚玉露凄松迳高霞落石门渔舟忽停棹髣髴是桃源
喜雨刘沈许李四丈偕集
千家迷晓日万壑下秋隂地迥浮云直亭高骤雨侵羣鸥寒自立一水坐能深波动鱼龙气天流鸿雁音荣枯芳草色忧喜故园心长啸无宾主高谈失古今开尊怜阮籍作赋见陈琳岂作商霖望聊为梁父吟
赵山人再访溪南
思鲈来钓者题凤向山家楼入千村树池开六月花停杯去黄鸟扫石散朱霞白髪便幽事青袍驻岁华病惟求杞菊语必及桑麻江水秋方濶还期泛夕槎
冬夜沈李陆禹卢潘诸文学同徐山人集芙蕖馆分得前字
客到孤城暮亭开万水边晴虹标野渡岩雪动平川吾爱沧浪曲谁听白石篇羣鸥惊落木孤雁下新烟楚泽樵渔在吴云涕泪偏一尊聊永夕双鬂任催年春入寒衣後歌停夜漏前出门看岭月任尔妬婵娟
通州顾国子访山中临别成篇
相思曾汉苑相见此江城杨柳春山细蘼芜夜雨生凤题今日字龙卧昔人名世事孤心在霜华两鬂惊艰危吾抱病流落尔何情作赋看霞坠开尊坐月明双鸿睥睨暮尺牍广陵行莫忘沧浪水红尘满客缨
出访陆长庚不遇
出郊频系艇筑室不依山樵者千林下人家一水间岩花春更碧渚草夕仍斑汝谓长逃世吾将共闭关岂乘黄鹤去何意白云还龙剑斗边色渔竿石上闲玄芝应自摘丛桂好谁攀惆怅当年语丹书次第删
同何侍御游大云寺十二韵【寺在清源】
骢骑中原下招提絶域边黄金原布地青石正参天齐鲁停杯外蓬莱落雁前沙平楼阁直路僻斗牛偏法有玄猿听经知白马传慈云千岭合慧日万家悬树结空中果池开定後莲晨钟飘积雪夕梵度轻烟羣鸟频窥偈双龙欲护禅隂阳悲荚砌今古慨桑田岱色东无尽河流西可怜问君逃苦海何似赋甘泉
送万彦和佥宪之广东
为郎依北斗作赋重西京云里金茎诏愁边沧海行星文开凤节秋色动羊城桂叶双旌转梅花列戟迎按章孤岛入揽辔曲江平紫气朝看剑苍梧夜勅兵回风五岭振飞雨百蛮惊潮起鱼龙偃珠来日月明罗浮高可立溟渤远能清吴楚干戈泪乾坤竹帛名纵横粤王垒慷慨汉臣缨万里还相忆寥寥今古情
省中夜直
紫微朝散署玉佩夜分曹明月天河白晴云汉阙高春知催蓂荚寒未却衣袍羽檄心恒折关河首重搔世途趋水火兵气散蓬蒿流血沧江满燃眉赤县劳谁人甘马革诸将岂龙韬嗟尔平夷略空予赋楚骚
余德甫吴明卿夜至赋得虚字
羡尔荆高辈频年燕市居悲歌人不问撃筑意何如愁得尊前缓春从柳上舒庭飞梁苑雪吾忆楚江渔寂寞思玄赋萧条谏猎书谁其鸿鹄志俗已凤麟踈兵革中原满星辰北斗虚相看千古色涕泪满长裾
秋夜张园遇谈玄者有赠
万里秋云下双峯夜月初空梁寒蟋蟀曲沼乱芙蕖仙路青芝隔玄亭古木踈浮生俱客计斯意久吾庐白雪炉中药黄庭石上书箫声何处起髣髴紫霞裾
夜过明卿迟元美不至得今字
楚客如看昔燕歌遂至今羣情宜卤莽斯意转萧森狂甚怜吾在愁来独尔寻双珠明月动一酌暮钟沉天地逢人少冠裳避世深穷途惟白雪失计自黄金词赋偏生色风尘易折心不知王子晋何处夜抽簪
秋夜高伯宗徐汝思李伯承汪正叔张子畏况吉夫来集赋得难字
羣公何处至鸣佩各珊珊繋马秋云落张灯夕吹残宾筵惟苜蓿客赠有琅玕月照千门白星垂九塞寒双鸿迷碣石斗酒自邯郸岩菊今逢紫江枫昨忆丹谁家龙出笛吾计鶡为冠蟋蟀尊前度芙蓉句里看吏情同去住世路异悲欢他日思瑶草乾坤此会难
将发京夜别峻伯得湖字席上赋
握手殊不尽论心日转纡更谁怜凤鸟为尔繋骊驹明月惨相照浮云寒不徂客涂从浩荡帝里只须臾岂为苍生出寜言壮士图安危羣贵在去住二人俱君莫嗟齐瑟吾将下楚巫椒兰徒自结魍魉作人趋渔父何方去灵均未可呼宦情余棘莽生计久菰蒲黑髪从今变黄金自昔孤敝裘辞北斗短棹入西湖倘遇寻秋色悲歌问玉壶
宗子相集卷九

[book_title]卷十
钦定四库全书
宗子相集卷十　　　　　　明　宗臣　撰
五言絶句
题画四首
山径度青波石门迟白日客到不披衣春风理瑶瑟暮嶂远含青春江空带碧细扫风前花抛书枕萝石冥冥沙上鸥洁洁云间鹤秋风厉羽飞空山惊寂寞雨落千山南月照千山北山上把芙蓉苍苍动秋色
春望
闻道春可怜春今竟何许石竹万家烟海棠三月雨
送吴山人
黄菊故人杯青山游子路匹马向垂杨回首燕云暮
闻雁忆子培弟
秋雨千峯散寒云万里开不知天际雁几日故园来
雪山
急雪冥冥至玄云黯黯垂青山亦白髪莫怪鬂成丝
听笛
客有羌中笛十月吹杨柳杨柳不可见春色在君手
寄陆子
白鹭三洲远青山万树低相思惟梦到夜夜凤台西
郊行六首
连骑出孤城扬鞭一相语杨柳遍春山应从何处去去去城南路我马忽以停知尔不行意春原芳草青不识南溪路借问道傍子答言从此去桃花隔春水昔闻南溪名今识南溪路去城不十里今我来何暮溪上有双桥一一龙鳞石白髪倚春风愧尔樵人色高柳与新松郁郁满前渡故园春不见见此故园树
赠人之河汾
鸟道下层云龙门倚积石太平上书者曾是布衣客
送人还江南
行藏新白髪岁月旧青袍又向江间去秋风荔薜高
湖上杂言二十首
冥冥江雨飞冉冉江云细何处见春华蘼芜满幽砌人自湖南卧春还湖上看桃花千树落柳絮万家寒白髪持竿者江华坐晨日垂鈎勿太深恐落蛟龙窟白云有樵者携酒至山家春风好同来为吾扫落花散步至西园草莽充庭际稚子好为除恐有草中蕙荷芰满横塘出水一何长风雨莫太骤吾欲制吾裳熠熠草间萤穿杨复入柳谁取向山房星辰四壁走赤日涸大江家家泣禾黍如何千峯云不作千峯雨百花耀朝日日中常五色君看向日者惟有葵心赤清风下沧洲泠然六月秋错疑白石走乃是夜行鸥山前摘松子山头拾桂花月明闻玉笛秋色在谁家幽人夜不眠松下倚寒石秋月落江潭千里湛空碧千涧起秋隂万山惊夕暝松风何处来悠然飘夜磬明月下大川孤鸿依浅浦不见舟中人但闻舟中语秋江一夜雨鲈鱼处处多渔人走相约晨日理青蓑秋云下断鸿暮雨鸣丛竹湖上一尊酒共酌寒波緑风起万林寒月出千峯白门外苍松影疑是卧龙迹寒飈暗夕林中夜忽以朗晨起开石门雪花大如掌冉冉山上梅皎皎山中月月下摘梅花幽香满肌骨白雪满湖村夜深仍出门湖边千树林一一玉龙蹲
得余德甫书
使者自南来投书报江渚把读沧波上蛟龙作人语白紵好裁衣长短与身称岂无旧所着贵自故人赠
古意简伯章
美人隔江洲咫尺不得渡不畏石上霜但畏草间露
怀高子明
作客清江远传书白雁迟山中有芳草迟尔把春巵
夜立
秋风天外声明月江中影幽人把桂枝露下衣裳冷
迟养浩不至
山中白日迟湖上青春早美人不我期谁与玩芳草寒夜同助甫访子畏见盆草有岁寒之感焉遂同赋之
长安十丈雪寒色满荆榛惟君咫尺地留得故园春十月见蘼芜青青似春浦岂子歌阳春春色不敢去百卉皆零落如何尔独存岂无冰雪苦一意迟王孙自与美人期芳草日转碧今日凌寒者岂独松与栢已讶雪中在况逢灯下看酒阑相把赠疑是翠琅玕
席上送朱主客得萧春青西四字
朔雪尊前乱西风马上骄寒笳中夜起不似广陵箫孤柝那堪夜垂杨不肯春白云何处至吾欲赠归人双樽行北斗一骑望南星春色随君去蘼芜日夜青君到沧江上桃花乱马蹄相思知有路明月蓟门西张助甫席上同吴峻伯白伯伦再饯朱主客南还赋得江飞竞渡日草见踏青心十韵【席上赋诗成三更矣】
为惜美人去看梅到晓窗明河忽倒地疑已入沧江朔雪寒无赖边云冻不飞海门波浪急莫使近春衣夜夜歌阳春青皇失其柄君携瑶草归蘼芜孰敢竞君来楚水寒君去燕关暮黄河十丈冰孤槎未可渡郢客何方来为君鼔瑶瑟席上走楚云杯中落湘日孤鸿碣石西匹马长安道王孙及早归緑遍江门草寒飈昼相忆悲歌夜相见斗室岂天台落尽桃花片停杯问明月明月不能答相随下江潭夜把苍龙踏一酌寒仍緑千峰夜失青逢君能几日摘尽蓟门星北风送君去吹我故园心直挂广陵树春来乱鸣禽
腊月十七夜月同峻伯助甫席上赋
寒霜日夜骄吹破蓟门月月色几时圆待尔照春髪【得月字】
西风裂天荒银河翻巨浪残月东海头至今不敢上【得上字】
寒飈荡月华桂树渐无叶一叶落人间变作阶前荚【得叶字】
既喜明月来复惜明月去吾欲破青云坐尔月行处【得去字】
白伯伦仪部移居夜偕助甫司封访之席上赋得卜居赤甲迁居新两见巫山楚水春十四韵【席上赋登卷漏下三鼔矣】
客子骑明月主人开石屋银河即尔家岂待成都卜卧君白云床读君紫霞书桃花乱坠酒疑是武陵居童子摘松枝敲冰煮白石万里天风来吹作珊瑚赤龙剑削芙蓉十载闭其匣壮士为尔开满地走鳞甲醉尔华阳馆如登崑仑巅白云一长啸青山日夜迁君试探玄草吾能把素书问奇频载酒真作子云居朔雪不肯去客衣何处新尊前歌緑草愁杀蓟门春闻君佩玄珠明月中夜朗莫作江湖游白日愁罔两美人隔江干咫尺不相见终日望秋鸿忽己来春燕客言湘水至緑雨泣苍梧恐是怀沙泪双垂问大巫问君何所爱庭户满西山夜夜仙人至时时拾佩环夜呼洞庭君明月破三楚开门拾楚云片片作人语主人出家醅千酌葡萄紫不问江南人知是江南水落月频催酒羣星低送人句中杨柳色不是五陵春
赠吴张二子
望君白云边逢君明月下明月岂银鞍去住随君马自我遣明月终夜照君屋婵娟未解情只在阶前宿
宗子相集卷十

[book_title]卷十一
钦定四库全书
宗子相集卷十一　　　　　明　宗臣　撰
七言絶句
送王比部元美使江南六首
蓟门秋草万山青送尔天风下渤溟紫气从今蔽南斗何人更识使臣星
千门羽檄正纷纭揺落西风此送君匹马关山秋色里胡笳吹断万峯云
北斗天门高自看银河错落满阑干何当折赠秋江去白露青枫夜夜寒
使者金羁控紫骝月明瑶瑟共登楼酒酣一鼓湘灵曲天外星辰忽倒流
袖中双剑削芙蓉到处秋云几万重南去不须频出视恐令白日下蛟龙
大江中断是金山山上瑶华尔独攀明月天高秋万里何人不作弄珠还
塞上歌十首送王侍郎赴蓟镇
司马频年西破戎诏书又下九华宫亲提万卒如风雨一夜来屯紫塞东
塞南塞北尽烽烟边骑纵横二十年报道今秋须远徙汉庭司马日行边
千里关山拥帝京万村烽火照连营天高玉塞朝催战日落黄河夜勅兵
榆关北望阵云高五月天风吹战袍共说总戎王相国十年身佩旧?刀
扬旌出塞撃楼兰把剑氷天万里寒紫气凭陵边月色两军惊傍斗牛看
跃马提戈佩紫貂汉关那数霍嫖姚护军飞将龙庭满缚得名王不敢骄
塞外羣山落日登黄沙缥缈白云层天连睥睨盘三辅地坼龙蛇奠七陵
悲风揺落大荒迷白草黄云散鼓鼙直遣漠南无只骑燕然不羡汉臣题
白羽亲成露布文满天愁色结寒云三军尽赏葡萄酒九塞传歌虎豹羣
山前汉使尺书飞山外边儿匹马稀撃鼔吹笳醉霜月今年无事着戎衣
再送王元美四絶
汉使朱衣塞上行燕关落日照长缨酒酣忽啸青天色坐使浮云不敢征
吴鈎错落白如霜腰下龙珠夜月光今日赠君春草去一天风雨下渔阳
春风千队簇芙蓉白马长驱似白龙君到榆关歌出塞万家明月泣边烽
太行斜压万峯低北斗天门咫尺迷尔去高歌逢五马白虹双挂石梁西
送叶令之蒲圻
锦水曾传茂宰名分符又向武昌城潇湘春色随君到千里蘼芜一夜生
停车无限楚山青芳草春云接洞庭纵有瑶琴君莫鼔万家风雨失湘灵
赠余德甫奉使两浙四首
天风匹马向西湖明月千家醉白榆莫上钓台听夜笛霜华吹破客星孤
赤城霞起是天台明月箫声落早梅昔日胡麻君莫问桃花不放石门开
秋云鸣佩入金华緑眼仙人扫落花无数石羊餐古雪知君已到赤松家
雁荡千峯揷斗墟彩云终夜护丹书月华万片寒相逐拾得天人白玉裾
得顾洛阳书却寄四首
长安风雨怨离羣何处看梅不忆君使者青函天外至开书片片落嵩云
七月垂缨出建章蓟门秋草怨边霜相思化作长堤柳一夕春风遍洛阳
洛阳城北春云稠洛阳城南伊水流伊水泠泠去不返千山万山明月愁
青天直渡大河津河上传经煮白鳞回首千峯桃李色知君愁杀武陵春【顾子别业在武陵溪上】
送袁令之夔州
送君何处折梅花南去关山多暮霞汉吏由来能化蜀马前春色动三巴
春风二月到瞿塘白帝城边春草长不必桃花满千树他年人亦比河阳
寄陆长庚
江上茅堂倚石孤清尊紫菊岁相呼别来千里看鸿雁明月愁心落五湖
得明卿书却寄二首
逐臣西去楚云长犹有音书到帝乡莫讶开函龙气满知君六月过濠梁
忆尔秋风满敝裘计程应醉百花洲如何径作潇湘去洲上芙蓉日夜愁
酬朱丈得萝字
射阳湖上春水多射阳湖北长青萝君归莫向湖中卧恐有蛟龙不得过
酬峻伯得屋字
山人十载出山屋手把瑶枝骑白鹿风雷一日走千里双龙夜夜愁天目
酬助甫得送字
白云忽向黄河送黄河至今不敢冻尽道河中走蜀龙只今席上行秦凤
相逢曲
千骑东来紫电生西风吹雪满华缨将军且莫干恩泽闻道单于未罢兵
酬助甫二首得楚拆二字
君昔驱龙下三楚湘妃汉女愁江渚岂有高歌散白云至今老树作人语
赤珠射斗牛欲拆相逢疑是鲛人宅忽然洒酒作江湖明月长吹千里碧
题方懋藩邸中小石
仙人鞭石过沧溟片碣千秋落此亭昨夜白龙驱不去天风吹出武夷青
明月曲同峻伯助甫席上赋得深字
飞来明月挂千林满地霜华吹客心故国鱼龙何处卧白云愁杀楚江深
得歌字
露下金茎吾自歌与君中夜踏天河可怜一片长安月曾向江门照薜萝
得书字
吾欲驱龙走太虚为君赤手摘蟾蜍天台三十六峯里何限仙人把素书
得虹字
蓟门朔雪乱天风风落千家走白虹马上月明挥不去知吾夜夜醉新丰
新春赠李司封子藩用助甫韵
李白逍遥供奉班高歌白雪向人间未须采作长安曲恐有青春不入关
緑玉仙人截海过石梁千尺驾鼋鼍相逢赠我金光草处处青山愁薜萝
鸣环踏月拾婵娟双剑惊逢北斗前紫气朝来垂马首何人不作五陵烟
海南巨浪抱羣星海上愁云日夜停岂谓芙蓉春不度短箫吹破万峯青
春风走马玉华东腰下明珠浸碧空疑是罗浮山上月为君终日控长虹
夜月怀明卿
逐客音书久不闻天风吹断楚江云相思惟有长安月拾得婵娟难寄君
处处青枫急暮砧万山秋色怨瑶琴美人只隔湘江水江上浮云愁我心
正月十二日夜同助甫过李子藩赋得湖西二字
杯中明月醉屠苏南去晴云夜可呼闻道五陵歌玉树家家拾得紫珊瑚
紫箫吹散夜乌栖万户春星湿马蹄玉女霓裳知有曲春风莫到帝城西
得子与书寄赠四首时子与驻节句曲
闻君遥住三茅峯峯上传书遗白龙携得江南春色到开函飞出紫芙蓉
春云控马入华阳千尺晴虹跨石梁倘遇赤松歌夜月知君十日醉玄霜
何处高歌踏紫氛袖中瑶草白纷纷夜深忽弄崑仑笛惊破仙人五色云
贞白祠前扫赤霞大江明月走晴沙天风吹落阳春曲散作千门杨树花
寄赠方隐君六首
隐君家在九华山夜夜春风吹佩环双袖白云留不止化为龙气满天关
碧溪之上何者矶银河倒夹青天飞中流短笛弄明月惊起玉鳌无处归
日日骑云向武夷芙蓉千尺揷天池池边白鹿春无数叱向高岩耕紫芝
山中高卧六十霜青云为佩霞为裳南溟六月赤虹起羣仙跨之来翺翔
九鲤湖边黄石家安期之枣大如瓜割来酿作崑仑酒醉杀桃源万树花
洞箫吹破岭云高玉女峯前采碧桃三十六天风露冷临行解赠赤霜袍
峻伯夜过迟助甫不至各赋嘲之
边云片片乱边霜匹马东吹明月光何处美人期不至汉家歌舞在平阳
席上留别高伯宗四首分韵
仙人掌上别金茎露冷千家醉月明天外武夷君莫问春风无限蓟门情
万里江花拂石桥孤槎去弄广陵潮云中倘遇崑仑子寄尔秦时碧玉箫
大江南去片帆轻江上浮云日夜征回首帝乡春色远万家杨柳为谁生
振策天风下七闽当歌愧尔楚江人夜深忽鼔湘灵瑟处处梅花愁远春
月夜再别诸君二首
何处箫声坠月明天风吹乱武夷情婵娟万里秋如水吾欲乘槎问太清
露下金茎鳷鹊愁银河倒逐彩云流携君一片长安月去醉千江白鹭秋
华阳明月曲同子与赋
月满空山青不流仙人来赠紫云裘一尊高卧藤萝上醉杀华阳万里秋
百尺银河叱作桥看予直度赤城标云中双凤翩蹮下秦女何方弄玉箫
无数星辰槛外看月中环佩近珊珊天风忽送霓裳曲揺落千峯翡翠寒
青天倒揷石门高夜半仙人献碧桃万顷烟云荡松桧为君山上起江涛
玉露清秋啼夜乌高空明月万山孤婵娟忽坠珊瑚影处处幽人寻白榆
月华万片散天门拾得清光满客尊醉起白云如可驾吾将乘此去崑仑
华阳道中奉别子与
三日高峯坐碧梧西风明发问骊驹袖中一片华阳月赠尔扬帆过太湖
共持瑶草下天关万里秋风吹别顔马上白云晴不散知君到处问青山
芜湖遇陈山人鹤席上分韵赠之
江云万片落胡床斗酒高吟明月光一自逢君出玄草满天霜色似华阳【得阳字】
白雁青枫楚客悲相逢犹及桂花枝万山明月孤帆色送尔江湖随所之【得悲字】
相逢秋色起芜关明月千峯未可还莫怪征衣霞气满知君家在会稽山【得还字】
过采石怀李白十首
阊阖天门夜不关酒星何日谪人间为君五斗金茎露醉杀江南千万山
忆君乘月下金陵何处吴山不夜登一曲潇湘秋万里至今疑在白云层
楚水秋风薜荔高千帆明月大江涛峨眉亭下芙蓉色犹似当年宫锦袍
夜夜银河倒不流长虹西挂彩云愁醉来江底抱明月惊落天门万片秋
到处孤槎秋万重沧江终夜卧鱼龙天风驱尽潇湘色秪为仙人破醉容
秋山万仭落秋潭无限青枫好驻骖君跨长鲸去不返独留明月照江南
采石矶头坐白云归来瑶草乱纷纷夜深吹笛江亭上明月窥人恐是君
楚江南折是天门江上蛟龙日夜喧为尔片帆开暮雨至今秋色锁云根
短筇踏破楚山青日日苍梧醉洞庭何事淹留姑孰水千秋风雨怨湘灵
西望匡庐接九华当年醉色傲烟霞可怜一片寒江月犹为千峯护落花
闻张山人在芜湖不得见怀之
采石矶头秋雨晴芜湖城外暮潮生美人只在江波上十里芙蓉愁月明
怀海樵山人
海樵山人双紫髯道上相逢开石函赠我芙蓉千万片至今秋色满江南
泾县望桃花潭【即李白题诗赠汪伦处】
桃花潭水近陵阳潭上春风满石梁流水不随仙客去秦人何必渡三湘
仙人石
秋风夜渡仙人石百尺奇峯扫天碧我欲扪萝枕石眠明月偏醉广陵客
王子夜半来过席间有赠走笔相答
秋雷一动蛟龙走王生夜半寻五斗把酒向天天忽开星辰错落乱吾手
夜召明卿报言病目畏灯火走笔戏简二絶
秋云落尽潇湘曲更有何人抱寒玉堂前银烛岂黄尘相逢不肯开君目
昨日见君双眼青今日见君双眼赤江南百战天地摧岂应欲化苌弘碧
人日大雪峻伯助甫来过赋得榆愁门阳四字
七日之春春可呼相逢斗酒醉屠苏却疑金胜天门堕把向阶前成白榆
已知青帝坐青阳玄冥使者犹飞扬不是春风吹不去知吾欲跨白虹翔
春色尚闭杨柳园杨花柳絮何翩翩髯奴繋马庭前树疑是玉龙来叩门
冻云裂破青春流天门牛女争春愁剪碎银河几万片一宵白尽青山头
席上酬助甫
槛外春云控紫骝腰间明月冷吴鈎酒酣把赠天风起吹作湘江白鹭秋
助甫宅见盆梅同子藩赋之得东愁二字
径尺苍虬坠碧空天风吹作玉玲珑尊前明月争相拾恐逐仙人过海东
斗室梅花玉笛愁相逢疑在赤城头何当掷尔潇湘去处处鲛人惊白鸥
白云樵者
赤城花落扫春氛夜夜仙人弄白云杂佩幽兰何处得洞庭明月问湘君
十日峯头摘白云月华相逐夜缤纷晓来片片晴虹气恐是仙人素练裙
青霞樵者赠助甫
何处樵人拾古沙石门风雨闭桃花相逢为制秋江笠摘尽峯头万片霞
宗子相集卷十一

[book_title]卷十二
钦定四库全书
宗子相集卷十二　　　　　明　宗臣　撰
文部上
袁尹传
袁君名滨字兴之别号海东人则称海东子云尹之先有称成甫者自大梁徙泰元季宇内兵起仓卒避兵於通遂为通人传四世至榆冈有隐行葺宇江于纵心泉石性喜义絮寒餔馁即不自给亦给人有司高峻其行具冠服迎之谢不顾曰我何娖娖拘志束形哉生四子叔即尹尹生蚤慧殊恒儿人不敢儿畜之仅髫遂儒业年十七乃下帷授戴氏礼补州弟子员督学者试辄上第又综其行又辄上第於是学士大夫叹曰此为报榆冈哉尹有济世才往年江寇寇通有司策尹卒用尹策走江寇比部郎朱君谪贰通见尹文亟亟讃曰乡书即举一子必举袁子也既而尹果举庚子捷来於是朱又益喜明年上春官罢归愈益肆志於学頋数大奇至庚戌凡四上春官卒不第於是怒投策起曰丈夫结髪受书即不得一第岂頋亡可行吾志哉必蹑屩担簦再游上国斯华髪翩翩已且又何以慰母竟谒选授抚宁客有策马过尹若惋惜尹才者尹正襟端语曰君以今之垂缨结绶高揖青云者岂皆有念於苍生哉使令一邑而有念於苍生则不以此易彼甚明也於是谢客登车而去抚宁者故边瘁邑父老子弟日操戈候敌尹至则下令曰父老子弟且休矣於是择骁勇人畀戟矛仓窖故虚则又厚集刍饷以待猝变又其俗近边多桀少暴行墟舍尹绳以法於是野无私鬭者兴利涤病即琐细亡不竭精仅六閲月而持节当涂者凡四下檄以币采劳尹劳苦秋八月敌兵斩关入逼抚宁抚宁人惶急走莫知委命尹亦惊姑曰毋惧毋惧於是猝登城望尽召城外人内之城中又亲持策整戎马环城三匝民犹惴惴惧也尹则頋却步前庭裴回仰天叹曰夫抚宁一邑耳即陷亡入系而京师者天下之根本帝王豪隽之所总萃也今急矣独奈何於是锻甲砥剑累车叠辕决策内乡报天子戎事亡何敌去尹且病病五日殂矣当是时抚宁人家号巷哭攀树望庭匍匐大呼曰天乎天乎胡丧我君即敌再来又胡得我君坐城上拒敌不惧我也讣至通通之学士大夫罔不苏苏陨涕曰非特榆冈德也即海东子者抑何长厚也仕而令令而且死此何说焉尹性至孝友榆冈公疾再逾寒燠恒冠衣侍前医来立与参虚实隂阳定乃制剂頋又手持盂釜烹涙未尝不簌簌落盂釜中也既而执匙以尝跽进几席上退则检读古方书日夜望榆冈公愈也頋不愈比卒毁哀骨立若不几生者强为母媪起既事母媪又益孝即死惟独念母媪老在堂也乡人诵其语悲伤之尹兄弟四人而尹居中最友爱每间辄陈樽俎共坐笑乐召诸子诸从子来东西乡立训诫之顾其人外和内实耿介立节操自家食时有司已不敢妄遗筐篚见富儿大贾谢不与通即诸昆季咸丰槖厚储持粱刺肥炳夸里闾而尹食芋衣敝闭门着书洋洋然乐也为抚宁时愈益苦励篆毕钥扃内外肃肃至所需蔬米反贻书报家人治米邑中老人相谓曰自老人为儿时固希觏此君矣海内经生往往畏戴氏礼难读乃尹则更易读更得其邃者至勒成一书及仲尼邹轲参汲诸书又各各有说说成付其门人子弟
王夫人传
濯缨王子以词赋才驰声人人重王子又因以重王子母而曰王夫人王夫人云盖鸿胪公既壮而不举子乃再聘于頋得夫人人谓孙夫人于夫人乖也頋不乖反独以女视夫人夫人事孙夫人愈益谨又其性至孝敬侍其姑夫人疾凡九月不归室易衣姑夫人为孙夫人言頋妇事我勤也比逝则视诸妇又特哀以此人辄称夫人孝云夫人先举女孙夫人即取女女之亡何濯缨子生孙夫人意夫人自子也乃夫人不自子辄又请子于孙夫人孙夫人喜曰吾固当作是儿母当是时鸿胪公出为河西令治装且行而孙夫人适病病革乃抱濯缨子而执夫人手流涕言曰是儿王六代宗子乡不女子者惧女少也今我不能待是儿成是儿在女乃泣夫人亦泣泣数行下比孙夫人逝则夫人悲痛若姑夫人濯缨子稍长人或谓君母頋母也请于夫人夫人曰儿亡须问第亡忘儿孙母恩每岁时蒸尝奠则夫人祝曰孙夫人儿今被儒服供蒸尝矣於是濯缨子亦涕下沾衣亡何鸿胪公谢事归他室日被绡绮整环佩曳金玉锵锵行而夫人一簪一缕不得着肤鬓相室者忿曰夫人奈何而孱若是夫人笑曰我孱哉我孱哉我得宝奇矣意盖谓濯缨子云乃濯缨子则欲甘心於其人而夫人辄牵裾止之曰儿其柰何为母而伤父之志濯缨子负异才乡人日冀其第也乃累举累不第夫人辄慰之曰自古高才之士往往不偶于时儿之才所窃造化者多矣儿宁之頋安知不云蒸龙变哉又濯缨子性至孝即困必日谋甘膳膳夫人说其心即夫人亦忘其子困而夫人八十时濯缨子百拜奉觞为夀夫人前夫人大喜已乃欷歔曰自我结髪事
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:25:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>