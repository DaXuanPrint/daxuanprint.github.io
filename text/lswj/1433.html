<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,龚自珍全集全文在线阅读,龚自珍全集全文在线下载,大玄古籍书库">
<meta name="description" content="近代诗文合集。龚自珍著。初名《定盦文集》,9卷。龚自珍,号定庵,清代。思想家、文学家,今文经学派学者,主张“通经致用”。一。生共留下散文300余篇,诗词近800首,其诗文多针对。时弊,具有叛逆精神。文如《明良论》、《乙丙之际箸议》、。《病梅馆记》,诗句如“九州生气恃风雷,万马齐喑究可。哀”等,以及七言歌行《能令公少年行》、《西郊落花歌》,。都是传诵一时的名作。诗风雄健凌厉,柳亚子称之为。“三百年来第一派,飞仙剑客古无俦”。光绪年间由朱之榛刊刻。1935年上海世界书局又曾出版有《龚定庵全集》,1937年又出">
<title>龚自珍全集_龚自珍_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">龚自珍全集</span> <br/>
          作者： <span class="inputVal" id="bkauthor">龚自珍</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]141428</span> <br/>
          说明： <span class="inputVal" id="bkdec">近代诗文合集。龚自珍著。初名《定盦文集》,9卷。龚自珍,号定庵,清代 思想家、文学家,今文经学派学者,主张“通经致用”。一 生共留下散文300余篇,诗词近800首,其诗文多针对 时弊,具有叛逆精神。文如《明良论》、《乙丙之际箸议》、 《病梅馆记》,诗句如“九州生气恃风雷,万马齐喑究可 哀”等,以及七言歌行《能令公少年行》、《西郊落花歌》, 都是传诵一时的名作。诗风雄健凌厉,柳亚子称之为 “三百年来第一派,飞仙剑客古无俦”。光绪年间由朱之榛刊刻。1935年上海世界书局又曾出版有《龚定庵全集》,1937年又出版了《龚定庵全集类编》,其中包括文集、文续集、文集补编、拾遗、 诗集、杂诗、未刻诗、词选、词录、手抄词、未刻词及年谱等。</span> <br/>
          封面： <span class="inputVal" id="bkimg">Z_19622.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]龚自珍全集
[book_author]龚自珍
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]141428
[book_dec]近代诗文合集。龚自珍著。初名《定盦文集》,9卷。龚自珍,号定庵,清代 思想家、文学家,今文经学派学者,主张“通经致用”。一 生共留下散文300余篇,诗词近800首,其诗文多针对 时弊,具有叛逆精神。文如《明良论》、《乙丙之际箸议》、 《病梅馆记》,诗句如“九州生气恃风雷,万马齐喑究可 哀”等,以及七言歌行《能令公少年行》、《西郊落花歌》, 都是传诵一时的名作。诗风雄健凌厉,柳亚子称之为 “三百年来第一派,飞仙剑客古无俦”。光绪年间由朱之榛刊刻。1935年上海世界书局又曾出版有《龚定庵全集》,1937年又出版了《龚定庵全集类编》,其中包括文集、文续集、文集补编、拾遗、 诗集、杂诗、未刻诗、词选、词录、手抄词、未刻词及年谱等。
[book_img]Z_19622.jpg


[book_title]卷一
辯知覺
嘉慶甲子，自珍從嚴江宋先生讀書。先生問焉曰：伊尹曰：先知知後知，先覺覺後覺。知與覺何所辯也？自珍對曰：知，就事而言也；覺，就心而言也。知，有形者也；覺，無形者也。知者，人事也；覺，兼天事言矣。知者，聖人可與凡民共之；覺，則先聖必俟後聖矣。堯治曆明時，萬世知曆法；后稷播五穀，萬世知農；此先知之義。古無曆法，堯何以忽然知之？古無農，后稷何以忽然知之？此先覺之義。子貢曰：「夫子之文章，可得而聞？」此先知之義。「夫子言性與天道，不可得聞。」此先覺之義。孔子學文、武之道，學周禮，文、武、周公為先知，孔子為後知，此可知者也。孔子不恃杞而知夏，不恃宋而知殷，不乞靈文獻而心通禹、湯，此不可知者也。夫可知者，聖人之知也；不可知者，聖人之覺也。
說月晷
徽州人造月晷，係以詩，髹而書之，予讀之弗善也。為之圖三十，合朔至晦，備矣。又為之子目，各十有二，時加子至加亥，備矣。總為圖三百有六十，以楮皮為之儀，我坐北面南，左東右西，以定月之所在，其魄墨之，其明粉之，加金以肖其曜，自以為賢於徽州市之所為。揚州羅士琳過而大笑之曰：子未知裏差。天下一千三百五縣，宜每縣為三百六十圖，當有三十七萬九千八百圖。子又未知歲差。夫日與月合朔時，所加不同，一千三百五縣之三百六十圖，月月不同，每月為三十七萬九千八百圖者十有二，每歲又十二月之，其圖無算數。假子神龜之年，不足以役圖，與子千里之封以為宮，不足以庋之。予乃然於不藝不學，忝為士大夫老，與夫市估髹師，同為罔知識之民而已矣。乃再拜求羅子教我以渾天之術，兩儀之形，求七政之行之所在。
徽州歌訣云：「三辰五巳八午升，初十出未十三申，十五酉時十八戌，二十亥上見光明，二十三日子時出，二十六日醜時行，二十九日寅時見，晦與朔日卯上並。」附錄。
尊隱
將與汝枕高林，藉豐草，去沮洳，即犖確，第四時之榮木，矚九州之神皋，而從我嬉其間，則可謂山中之傲民也已矣。仁心為幹，古義為根，九流為華實，百氏為杝藩，枝葉昌洋，不可殫論，而從我嬉其間，則可謂山中之悴民也已矣。聞之古史氏矣，君子所大者生也，所大乎其生者時也。是故歲有三時：一曰發時，二曰怒時，三曰威時；日有三時，一曰蚤時，二曰午時，三曰昏時。夫日胎於溟涬，浴於東海，徘徊於華林，軒轅於高閎，照曜人之新沐濯，滄滄涼涼，不炎其光，吸引清氣，宜君宜王，丁此也以有國，而君子適生之，入境而問之，天下法宗禮族歸心，鬼歸祀，大川歸道，百寶萬貨，人功精英，不翼而飛，府於京師，山林冥冥，但有鄙夫、皂隸所家，虎豹食之，曾不足悲。日之亭午，乃炎炎其光，五色文明，吸飲和氣，宜君宜王，丁此也以有國，而君子適生之，入境而問之，天下法宗禮族修心，鬼修祀，大川修道，百寶萬貨，奔命湧塞，喘車牛如京師，山林冥冥，但有窒士，天命不猶，與草木死。日之將夕，悲風驟至，人思燈燭，慘慘目光，吸飲莫氣，與夢為鄰，未即於床，丁此也以有國，而君子適生之；不生王家，不生其元妃、嬪嬙之家，不生所世世豢之家，從山川來，止於郊。而問之曰：何哉？古先冊書，聖智心肝，人功精英，百工魁傑所成，如京師，京師弗受也，非但不受，又裂而磔之。醜類呰窳，詐偽不材，是輦是任，是以為生資，則百寶鹹怨，怨則反其野矣。貴人故家蒸嚐之宗，不樂守先人之所予重器；不樂守先人之所予重器，則窶人子篡之，則京師之氣泄；京師之氣泄，則府於野矣。如是則京師貧；京師貧，則四山實矣。古先冊書，聖智心肝，不留京師，蒸嚐之宗之子孫，見聞弇婀，則京師賤；賤，則山中之民，有自公侯者矣。如是則豪傑輕量京師；輕量京師，則山中之勢重矣。如是則京師如鼠壤；如鼠壤，則山中之壁壘堅矣。京師之日苦短，山中之日長矣。風惡，水泉惡，塵霾惡，山中泊然而和，洌然而清矣。人攘臂失度，啾啾如蠅虻，則山中戒而相與修嫻靡矣。朝士寡助失親，則山中之民，一嘯百吟，一呻百問疾矣。朝士僝焉偷息，簡焉偷活，側焉徨徨商去留，則山中之歲月定矣。多暴侯者，過山中者，生鍾之思矣。童孫叫呼，過山中者，祝壽考之毋遽死矣。其祖宗曰：我無餘榮焉，我以汝為殿矣。其山林之神曰：我無餘怒焉，我以汝為殿矣。俄焉寂然，燈燭無光，不聞餘言，但聞鼾聲，夜之漫漫，鶡旦不鳴，則山中之民，有大音聲起，天地為之鍾鼓，神人為之波濤矣。是故民之醜生，一縱一橫。旦暮為縱，居處為橫，百世為縱，一世為橫，橫收其實，縱收其民。之民也，壑者歟？邱者歟？垤者歟？避其實者歟？能大其生以察三時，以寵靈史氏，將不謂之橫天地之隱歟？聞之史氏矣，曰：百媚夫，不如一猖夫也；百酣民，不如一瘁民也；百瘁民，不如一之民也。則又問曰：之民也，有待者耶？無待者耶？應之曰：有待。孰待？待後史氏。孰為無待？應之曰：其聲無聲，其行無名，大憂無蹊轍，大患無畔涯，大傲若折，大瘁若息，居之無形，光景煜燴，捕之杳冥，後史氏欲求之，七反而無所睹也。悲夫悲夫！夫是以又謂之縱之隱。
明良論
一
三代以上，大臣、百有司無求富之事，無恥言富之事。貧賤，天所以限農畝小人；富貴者，天所以待王公大人君子。王公大人之富也，未嘗溫飽之私感恩於人主，人主以大臣不富為最可嘉可法之事，尤晚季然也。《洪範》五福，二曰富；《周禮》八枋，一曰富。臣之於君也，急公愛上，出自天性，不忍論施報。人主之遇其臣也，厚以禮，繩以道，亦豈以區區之祿為報？然而禹、箕子、周公然者，王者為天下國家崇氣象，養體統，道則然也。孟子曰：「無恒產而有恒心，惟士為能。」雖然，此士大夫所以自律則然，非君上所以律士大夫之言也。得財則勤於服役，失財則怫然慍，此誠廝仆之所為，不可以概我士大夫。然而卒無以大異乎此者，殆勢然也。士大夫豈盡不古若哉？廉恥豈中絕於士大夫之心哉？然而古之纖人俗吏少於今者，誠貴有以謀之至亟矣！三代、炎漢勿遠論，論唐、宋盛時，其大臣魁儒，大率豪偉而疏閎，其講官學士，左經右史，鮮有誌溫飽、察雞豚之行；其庸下者，亦復優遊書畫之林，文采酬酢，飲食風雅。今士大夫，無論希風古哲，誌所不屬，雖下劣如矜翰墨，召觴詠，我知其必不暇為也。今上都通顯之聚，未嘗道政事談文藝也；外吏之宴遊，未嘗各陳設施談利弊也；其言曰：地之腴瘠若何？家具之贏不足若何？車馬敝而責券至，朋然以為憂，居平以貧故，失卿大夫體，甚者流為市井之行。崇文門以西，彰義門以東，一日不再食者甚眾，安知其無一命再命之家也？遠方之士，未嘗到京師，擔笈數千里而至，樂瞻士大夫之氣象豐采，以歸語田里。今若此，殆非所以飾四方之觀聽也！謂外吏富乎？積逋者又十且八九也。夫士辭鄉里，以科名通籍於朝，人情皆願娛樂其親，贍其室家；廩告無粟，廄告無芻，索屋租者且至相逐，家人噭噭然呼。當是時，猶有如賈誼所言「國忘家，公忘私」者，則非特立獨行以忠誠之士不能。能以概責之六曹、三院、百有司否也？內外大小之臣，具思全軀保室家，不復有所作為，以負聖天子之知遇，抑豈無心，或者貧累之也。《魯論》曰：「季氏富於周公。」知周公未嘗不富矣。微周然，漢、唐、宋之制俸，皆數倍於近世，史表具在，可按而稽。天子富有四海，天子之下，莫崇於諸侯，內而大學士、六卿，外而總督、巡撫，皆古之莫大諸侯。雖有巨萬之貲，豈過製焉？其非儉於製，而又黷貨焉，誅之甚有詞矣！今久資尚書、侍郎，或無千金之產，則下可知也。誠使內而部院大臣、百執事，外而督、撫、司、道、守、令，皆不必自顧其身與家，則雖有庸下小人，當飽食之暇，亦必以其餘智籌及國之法度、民之疾苦。泰然而無憂，則心必不能以無所寄，亦勢然也。而況以素讀書、素識大體之士人乎？夫繩古賢者，動曰是真能忘其身家以圖其君。由今觀之，或亦其身家可忘而忘之爾。內外官吏皆忘其身家以相為謀，則君民上下之交，何事不成？何廢不舉？漢臣董仲舒曰「被潤澤而大豐美」者，此也。朝廷不愈高厚，宇宙不愈清明哉？
二
士皆知有恥，則國家永無恥矣；士不知恥，為國之大恥。曆覽近代之士，自其敷奏之日，始進之年，而恥已存者寡矣！官益久，則氣愈俞；望愈崇，則諂愈固；地益近，則媚亦益工。至身為三公，為六卿，非不崇高也，而其於古者大臣巍然岸然師傅自處之風，匪但目未睹，耳未聞，夢寐亦未之及。臣節之盛，掃地盡矣。非由他，由於無以作朝廷之氣故也。何以作之氣？曰：以教之恥為先。《禮》、《中庸》篇曰：「敬大臣則不眩。」郭隗說燕王曰：「帝者與師處，王者與友處，伯者與臣處，亡者與役處。憑幾其杖，顧盼指使，則徒隸之人至。恣睢奮擊，呴籍叱咄，則廝役之人至。」賈誼諫漢文帝曰：「主上之遇大臣如遇犬馬，彼將犬馬自為也。如遇官徒，彼將官徒自為也。」凡茲三訓，炳若日星，皆聖哲之危言，古今之至誡也！嘗見明初逸史，明太祖訓臣之語曰：「汝曹輒稱堯、舜主，主苟非聖，何敢諛為聖？主已聖矣，臣願已遂矣，當加之以籲咈，自居皋、契之義。朝見而堯舜之，夕見而堯舜之，為堯舜者，豈不亦厭於聽聞乎？」又曰：「幸而朕非堯舜耳。朕為堯舜，烏有汝曹之皋、夔、稷、契哉？其不為共工、兜，為堯、舜之所流放者幾希！」此真英主之言也。坐而論道，謂之三公。唐、宋盛時，大臣講官，不輟賜坐、賜茶之舉，從容乎便殿之下，因得講論古道，儒碩興起。及據季也，朝見長跪、夕見長跪之餘，無此事矣。不知此制何為而輟，而殿陛之儀，漸相懸以相絕也？農工之人、肩荷背負之子則無恥，則辱其身而已；富而無恥者，辱其家而已；士無恥，則名之曰辱國；卿大夫無恥，名之曰辱社稷。由庶人貴而為士，由士貴而為小官，為大官，則由始辱其身家，以延及於辱社稷也，厥災下達上，象似火！大臣無恥，凡百士大夫法則之，以及士庶人法則之，則是有三數辱社稷者，而令合天下之人，舉辱國以辱其家，辱其身，混混沄沄，而無所底，厥咎上達下，象似水！上若下胥水火之中也，則何以國？竊窺今政要之官，知車馬、服飾、言詞捷給而已，外此非所知也。清暇之官，知作書法、賡詩而已，外此非所問也。堂陛之言，探喜怒以為之節，蒙色笑，獲燕閑之賞，則揚揚然以喜，出誇其門生、妻子。小不霽，則頭搶地而出，別求夫可以受眷之法，彼其心豈真敬畏哉？問以大臣應如是乎？則其可恥之言曰：我輩隻能如是而已。至其居心又可得而言，務車馬、捷給者，不甚讀書，曰：我早晚直公所，已賢矣，已勞矣。作書、賦詩者，稍讀書，莫知大義，以為苟安其位一日，則一日榮；疾病歸田里，又以科名長其子孫，誌願畢矣。且願其子孫世世以退縮為老成，國事我家何知焉？嗟乎哉！如是而封疆萬萬之一有緩急，則紛紛鳩燕逝而已，伏棟下求俱壓焉者鮮矣。昨者，上諭至引臥薪嘗膽事自況比，其聞之而肅然動於中歟？抑弗敢知！其竟憺然無所動於中歟？抑更弗敢知！然嘗遍覽人臣之家，有緩急之舉，主人憂之，至戚憂之，仆妾之不可去者憂之；至其家求寄食焉之寓公，旅進而旅豢焉之仆從，伺主人喜怒之狎客，試召而詰之，則豈有為主人分一夕之愁苦者哉？故曰：厲之以禮出乎上，報之以節出乎下。非禮無以勸節，非禮非節無以全恥。古名世才起，不易吾言矣。
三
敷奏而明試，吾聞之乎唐、虞；書賢而計廉，吾聞之乎成周。累日以為勞，計歲以為階，前史謂之停年之格，吾不知其始萌芽何帝之世，大都三代以後可知也。今之士進身之日，或年二十至四十不等，依中計之，以三十為斷。翰林至榮之選也，然自庶吉士至尚書，大抵須三十年或三十五年；至大學士又十年而弱。非翰林出身，例不得至大學士。而凡滿洲、漢人之仕宦者，大抵由其始宦之日，凡三十五年而至一品，極速亦三十年。賢智者終不得越，而愚不肖者亦得以馴而到。此今日用人論資格之大略也；夫自三十進身，以至於為宰輔、為一品大臣，其齒發固已老矣，精神固已憊矣，雖有耆壽之德，老成之典型，亦足以示新進；然而因閱曆而審顧，因審顧而退葸，因退葸而屍玩，仕久而戀其籍，年高而顧其子孫，傫然終日，不肯自請去。或有故而去矣，而英奇未盡之士，亦卒不得起而相代。此辦事者所以日不足之根原也。城東諺曰：「新官忙碌石騃矣子，舊官快活石師子。」蓋言夫資格未深之人，雖勤苦甚至，豈能冀甄拔？而具形相向坐者數百年，莫如柱外石師子，論資當最高也。如是而欲勇往者知勸，玩戀者知懲，中材絕僥幸之心，智勇甦束縛之怨，豈不難矣！至於建大猷，白大事，則宜乎更絕無人也。其資淺者曰：我積俸以俟時，安靜以守格，雖有遲疾，苟過中壽，亦冀終得尚書、侍郎，奈何資格未至，嘵嘵然以自喪其官為？其資深者曰：我既積俸以俟之，安靜以守之，久久而危致乎是，奈何忘其積累之苦，而嘵嘵然以自負其歲月為？其始也，猶稍稍感慨激昂，思自表見；一限以資格，此士大夫所以盡奄然而無有生氣者也。當今之弊，亦或出於此，此不可不為變通者也。
四
庖丁之解牛，伯牙之操琴，羿之發羽，僚之弄丸，古之所謂神技也。戒庖丁之刀曰：多一割亦笞汝，少一割亦笞汝；靭伯牙之弦曰：汝今日必誌於山，而勿水之思也；矯羿之弓，捉僚之丸曰：東顧勿西逐，西顧勿東逐，則四子者皆病。人有疥癬之疾，則終日抑搔之，其瘡痏，則日夜撫摩之，猶懼未艾，手欲勿動不可得，而乃臥之以獨木，縛之以長繩，俾四肢不可以屈伸，則雖甚癢且甚痛，而亦冥心息慮以置之耳。何也？無所措術故也。律令者，吏胥之所守也；政道者，天子與百官之所圖也。守律令而不敢變，吏胥之所以侍立而體卑也；行政道而惟吾意所欲為，天子百官之所以南面而權尊也。為天子者，訓迪其百官，使之共治吾天下，但責之以治天下之效，不必問其若之何而以為治，故唐、虞三代之天下無不治。治天下之書，莫尚於六經。六經所言，皆舉其理、明其意，而一切瑣屑牽制之術，無一字之存，可數端瞭也。約束之，羈縻之，朝廷一二品之大臣，朝見而免冠，夕見而免冠，議處、察議之諭不絕於邸鈔。部臣工於綜核，吏部之議群臣，都察院之議吏部也，靡月不有。府州縣官，左顧則罰俸至，右顧則降級至，左右顧則革職至，大抵逆億於所未然，而又絕不斠畫其所已然。其不罰不議者，例之所得行者，雖亦自有體要，然行之無大損大益。盛世所以期諸臣之意，果盡於是乎？恐後之有識者，謂率天下之大臣群臣，而責之以吏胥之行也。一越乎是，則議處之，察議之，官司之命，且倒懸於吏胥之手。彼上下其手，以處夫群臣之不合乎吏胥者，以為例如是，則雖天子之尊，不能與易，而群臣果相戒以勿為官司之所為矣。夫聚大臣群臣而為吏，又使吏得以操切大臣群臣，雖聖如仲尼，才如管夷吾，直如史魚，忠如諸葛亮，猶不能以一日善其所為，而況以本無性情、本無學術之儕輩耶？伏見今督、撫、司、道，雖無大賢之才，然奉公守法畏罪，亦云至矣，蔑以加矣！使奉公守法畏罪而遽可為治，何以今之天下尚有幾微之未及於古也？天下無巨細，一束之於不可破之例，則雖以總督之尊，而實不能以行一謀、專一事。夫乾綱貴裁斷，不貴端拱無為，亦論之似者也。然聖天子亦總其大端而已矣。至於內外大臣之權，殆亦不可以不重。權不重則氣不振，氣不振則偷，偷則敝。權不重則民不畏，不畏則狎，狎則變。待其敝且變，而急思所以救之，恐異日之破壞條例，將有甚焉者矣。古之時，守令皆得以專戮，不告大官，大官得以自除辟吏，此其流弊，雖不可勝言，然而聖智在上，今日雖略仿古法而行之，未至擅威福也。仿古法以行之，正以救今日束縛之病。矯之而不過，且無病，奈之何不思更法，瑣瑣焉，屑屑焉，惟此之是行而不虞其陊也？聖天子赫然有意千載一時之治，刪棄文法，捐除科條，裁損吏議，親總其大綱大紀，以進退一世，而又命大臣以所當為，端群臣以所當從。內外臣工有大罪，則以乾斷誅之，其小故則宥之，而勿苛細以繩其身。將見堂廉之地，所圖者大，所議者遠，所望者深，使天下後世，謂此盛世君臣之所有為，乃莫非盛德大業，而必非吏胥之私智所得而仰窺。則萬萬世屹立不敗之謀，實定於此。 外祖金壇段公評曰：四論皆古方也，而中今病，豈必別製一新方哉？髦矣，猶見此才而死，吾不恨矣。甲戌秋日。 四論，乃弱歲後所作，文氣亦何能清妥？棄置故簏中久矣。檢視，見外王父段先生加墨矜寵，泫然存之。自記。
保甲正名
嘉慶十九年冬，奉上諭行保甲法，大吏下其條目於所司，大略云：懸牌於門，書長若幼之姓名、年齒；有習邪教者，準五家首之，無則五家連環具甘結。地方官一歲兩次編稽核之，申報上司。龔自珍曰：此《周禮》相保法也。相保，猶相受、相賙、相賓也，非保甲法。保甲法孰為之？宋臣王安石為之。其條目如何？曰：新法每十家籍二丁，授以弓弩，教之戰陣。嗚呼！《周禮》固無是矣。三代以上，兵民不分，弓弩戰陣，有教之者，而非司徒之事。司徒之官，則無此文。保自保，戰自戰，不得合為一。《傳》曰：「家不藏甲。」卿大夫之家，尚不藏甲，編戶齊民，何有甲之名？三代以降，兵民分。朝廷既養民以衛民矣，事勢畫一，民不宜更以武力自衛。民當尊君親上，問雞犬田器而已。宋臣呂祖謙之箋《周禮》曰：「五家相保，則奇邪不混跡其中。」王守仁之與父老約：曰孝弟廉和，曰謹門戶，曰門牌不實不盡者罪家長。如此而已。夫射雖六藝之一，安得盡天下男子而知射？亦猶書、數居六藝之二，安得盡天下男子而知書、數乎哉？十家環堵宴然，為地幾何，何以為演武之地？十家各有生計瑣屑，鄉飲讀法，近世尚以為煩擾不足行，安得講武之暇？十家各授弓弩，盡東南竹箭，不能給弓弩之材。十家二丁，謂之兵乎？謂之民乎？謂之民，則十家有在官之庶人二，不農不賈以習戰，必亂民也；謂之兵乎？則不如明增兵額。是故安石新法竟不行，使不幸真行，則明季以來閩、粵械鬥之風，宋世早有之；不但閩、粵，且遍寰中，寰中何能一日安？故曰：王安石之法，非古非今，古今亦無曾試之者。聖世所用，實是《周禮》，而用王安石之名，大不可也，宜改曰五家相保法。或問曰：王安石法，信如人口譏議者耶？答曰：何為其然？安石心三代之心，學三代之學，欲教訓天下之人材，畢成三代之材者也。但其慮疏，其目疏，故集天下之口。
地丁正名
國朝有實則堯舜而名則漢武帝者一焉，地丁是也。古者田曰賦，以田計也；關市曰稅，以貨計也；口賦亦曰賦，以人計矣。以田計者上古法，以貨計者中古法，以人計者，董仲舒曰商鞅法，貢禹則曰實漢法。我仁皇帝永免滋生人口之賦，並入地賦，有賜蠲、賜緩、賜賑，而無賜複。寰海之內，無一人不複者也，仁莫大焉！事莫簡焉！《詩》曰：「思文後稷，克配彼天。粒我烝民，莫非爾極。」我仁皇帝革二千年之苛政，此配天之實也。其實如此，其名未改，邸抄、搢紳書，仍稱地丁，是實後稷而名商鞅、漢武也，名當亟正者此也。或問之曰：我朝取於民者，殺前古遠甚；鄉愚無見聞，又不讀史，則不知朝家百典千式萬官億條例所出，視前古豐殺汙隆何如也？告之曰：國家萬年，毋敢議所以贏於入者，然而不禁議所以嗇於出者，仆嚐私憂焉，又私議焉，茲不宣也。
乙丙之際箸議第一
歲辛酉，近畿大水。越七年戊辰，又水。甲、乙間，東南河工屢災。客曰：近年財空虛，大吏告民窮，而至尊憂帑匱。金者水之母，母氣衰，故子氣旺也。一客曰：似也。子亦知物極將返乎？天生物，命官理之，有所潰，有所鬱，鬱之也久，發之也必暴。且吏不能理五行使之和，必將反其正性，以大自泄，乃不利。今百姓日不足，以累聖天子惄然之憂，非金乎？幣之金與刃之金同，不十年其懼或煩兵事，賴聖天子維持元氣，建本甚厚，亦弗瘵也。越六年癸酉，兗、豫役並起，四越月平。龔子曰：其潰者，其縱之者咎也；其鬱者，其鑰之者咎也。是以古之大人，謹持其源而善導之氣。 《乙丙之際著（塾）議》作於嘉慶二十一年和二十二年（１８１６～１８１７年）間，前後共寫了２５篇，現存１１篇。
乙丙之際塾議第三
客問龔自珍曰：子之南也，奚所睹？曰：異哉！睹書獄者。獄如何？曰：古之書獄也以獄，今之書獄也不以獄。微獨南，邸抄之獄，獄之釁皆同也，始狡不服皆同也，比其服皆同也，東西南北，男女之口吻神態皆同也，獄者之家，戶牖床幾器物之位皆同也。吾睹一。或釋褐而得令，視獄自書獄，則府必駁之，府從則司必駁之，司從則部必駁之。視獄不自書獄，府雖駁，司將從，司雖駁，部將從。吾睹二。視獄自書獄，書獄者之言將不同，曰：臣所學之不同，曰：臣所聰之不同，曰：臣所思慮之不同。學異術，心異髒也。或亢或遜，或簡或縟，或成文章，語中律令，或不成文章，語不中律令，曰：臣所業於父兄之弗同。部有所考，以甄核外，上有所察，以甄核下，將在是矣。今十八行省之掛仕籍者，語言文字畢同。吾睹三。曰：是有書之者，其人語科目京官來者曰：京秩官未知外省事宜，宜聽我書。則唯唯。語入貲來者曰：汝未知仕宦，宜聽我書。又唯唯。語門蔭來者曰：汝父兄且懾我。又唯唯。尤力持以文學名之官曰：汝之學術文義，懵不中當世用，尤宜聽我書。又唯唯。今天下官之種類，盡此數者，既盡驅而師之矣。強之乎？曰：否。既甘之矣。吾睹四。佐雜書小獄者，必交於州縣，佐雜畏此人矣。州縣之書獄者，必交於府，州縣畏此人矣。府之書獄者，必交於司道，府畏此人矣。司道之書獄者，必交於督撫，司道畏此人矣。督撫之上客，必納交於部之吏，督撫畏此人矣。吾睹五。其鄉之籍同，亦有師，其教同，亦有弟子，其尊師同，其約齊號令同，十八行省皆有之，豺踞而鴞視，蔓引而蠅孳，亦有愛憎恩仇，其相朋相攻，聲音狀貌同，官去弗與遷也，吏滿弗與徙也，各行省又大抵同。吾睹六。狎富久，亦自富也。狎貴久，亦自貴也。農夫織女之出，於是乎共之，宮室車馬衣服仆妾備。吾睹七。七者之睹，非憂、非劇、非酲、非瘧、非鞭、非棰、非符、非約，析四民而五九流而十，挾百執事而顛倒下上，哀哉，誰為之而壹至此極哉！
乙丙之際箸議第六
自周而上，一代之治，即一代之學也；一代之學，皆一代王者開之也。有天下，更正朔，與天下相見，謂之王。佐王者，謂之宰。天下不可以口耳喻也，載之文字，謂之法，即謂之書，謂之禮，其事謂之史。職以其法載之文字而宣之士民者，謂之太史，謂之卿大夫。天下聽從其言語，稱為本朝、奉租稅焉者，謂之民。民之識立法之意者，謂之士。士能推闡本朝之法意以相誡語者，謂之師儒。王之子孫大宗繼為王者，謂之後王。後王之世之聽言語奉租稅者，謂之後王之民。王、若宰、若大夫、若民相與以有成者，謂之治，謂之道。若士、若師儒法則先王、先塚宰之書以相講究者，謂之學。師儒所謂學有載之文者，亦謂之書。是道也，是學也，是治也，則一而已矣。乃若師儒有能兼通前代之法意，亦相誡語焉，則兼綜之能也，博聞之資也。上不必陳於其王，中不必采於其塚宰、其太史大夫，下不必信於其民。陳於王，采於宰，信於民，則必以誦本朝之法，讀本朝之書為率。師儒之替也，源一而流百焉，其書又百其流焉，其言又百其書焉。各守所聞，各欲措之當世之君民，則政教之末失也。雖然，亦皆出於其本朝之先王。是故司徒之官之後為儒，史官之後為道家老子氏，清廟之官之後為墨翟氏，行人之官之後為縱橫鬼穀子氏，禮官之後為名家鄧析子氏、公孫龍氏，理官之後為法家申氏、韓氏。世之盛也，登於其朝，而習其揖讓，聞其鍾鼓，行於其野，經於其庠序，而肄其豆籩，契其文字。處則為占畢弦誦，而出則為條教號令；在野則熟其祖宗之遺事，在朝則效忠於其子孫。夫是以齊民不敢與師儒齒，而國家甚賴有士。及其衰也，在朝者自昧其祖宗之遺法，而在庠序者猶得據所肄習以為言，抱殘守闕，纂一家之言，猶足以保一邦、善一國。孔子曰：「鬱鬱乎文哉，吾從周。」又曰：「吾不複夢見周公。」至於夏禮商禮，取識遺忘而已。以孔子之為儒而不高語前哲王，恐蔑本朝以幹戾也。至於周及前漢，皆取前代之德功藝術，立一官以世之，或為立師，自《易》、《書》大訓雜家言，下及造車、為陶、醫、卜、星、祝、倉、庾之屬，使各食其姓之業，業修其舊。此雖盛天子之用心，然一代之大訓不在此也。後之為師儒不然。重於其君，君所以使民者則不知也；重於其民，民所以事君者則不知也。生不荷耰鋤，長不習吏事，故書雅記，十窺三四，昭代功德，瞠目未睹，上不與君處，下不與民處。由是士則別有士之淵藪者，儒則別有儒之林囿者，昧王霸之殊統，文質之異尚。其惑也，則且援古以刺今，囂然有聲氣矣。是故道德不一，風教不同，王治不下究，民隱不上達，國有養士之貲，士無報國之日，殆夫，殆夫！終必有受其患者，而非士之謂夫？
乙丙之際箸議第七
夏之既夷，豫假夫商所以興，夏不假六百年矣乎？商之既夷，豫假夫周所以興，商不假八百年矣乎？無八百年不夷之天下，天下有萬億年不夷之道。然而十年而夷，五十年而夷，則以拘一祖之法，憚千夫之議，聽其自陊，以俟踵興者之改圖爾。一祖之法無不敝，千夫之議無不靡，與其贈來者以改革，孰若自改革？抑思我祖所以興，豈非革前代之敗耶？前代所以興，又非革前代之敗耶？何莽然其不一姓也？天何必不樂一姓耶？鬼何必不享一姓耶？奮之，奮之！將敗則豫師來姓，又將敗則豫師來姓。《易》曰：「窮則變，變則通，通則久。」非為黃帝以來六七姓括言之也，為一姓勸豫也。
乙丙之際箸議第九
吾聞深於《春秋》者，其論史也，曰：書契以降，世有三等，三等之世，皆觀其才；才之差，治世為一等，亂世為一等，衰世別為一等。衰世者，文類治世，名類治世，聲音笑貌類治世。黑白雜而五色可廢也，似治世之太素；宮羽淆而五聲可鑠也，似治世之希聲；道路荒而畔岸隳也，似治世之蕩蕩便便；人心混混而無口過也，似治世之不議。左無才相，右無才史，閫無才將，庠序無才士，隴無才民，廛無才工，衢無才商，抑巷無才偷，市無才駔，藪澤無才盜，則非但鮮君子也，抑小人甚鮮。當彼其世也，而才士與才民出，則百不才督之縛之，以至於戮之。戮之非刀、非鋸、非水火；文亦戮之，名亦戮之，聲音笑貌亦戮之。戮之權不告於君，不告於大夫，不宣於司市，君大夫亦不任受。其法亦不及要領，徒戮其心，戮其能憂心、能憤心、能思慮心、能作為心、能有廉恥心、能無渣滓心。又非一日而戮之，乃以漸，或三歲而戮之，十年而戮之，百年而戮之。才者自度將見戮，則蚤夜號以求治，求治而不得，悖悍者則蚤夜號以求亂。夫悖且悍，且肙然同然以思世之一便己，才不可問矣，鄉之倫有辭矣。然而起視其世，亂亦竟不遠矣。是故智者受三千年史氏之書，則能以良史之憂憂天下，憂不才而庸，如其憂才而悖；憂不才而眾憐，如其憂才而眾畏。履霜之屩，寒於堅冰；未雨之鳥，戚於飄搖；癉癆之疾，殆於癰疽；將萎之華，慘於槁木。三代神聖，不忍薄譎士勇夫，而厚豢駑羸，探世變也，聖之至也。
乙丙之際塾議第十六
有匹婦之憂，有城市之憂，有人主之憂。匹婦之憂，貨重於食，城市之憂，食貨均，人主之憂，食重於貨。夫貨，未或絀也，未或毀也。以家計，患其少，以域中計，尚患其多。何哉？孝者以奉親，悌者以事長，睦者以恤族，任者以急朋友，俠者以無名，放者以無節，雖千萬不鈞，其在天地間則鈞。埋之土中，取之土中，投之水火，取之水火，不出天地之間。人主者，會天地之間之大勢，居高四呼。博貨之原，則山川效之；嗇貨之流，則官司鑰之；重貨之權，則名與器視之；貨在宮中，鬼神守之；貨在朝野，吏民便之。其敝也，貝專車不得一匹麻，有金一斛不糴掬粟；又其敝也，丐夫手珠玉，道堇抱黃金。知黃金珠玉之必無救也，是故博食之原，嗇食之流，重食之權，總四海而憂之，不急一城之急，一市之急，矧乃急匹婦之急矣。食民者，土也；食於土者，民也。凡民以有易無，使市官平之，皆以稻、麥、百穀、竹、木、漆、陶、鐵、筐筥、桑柘、葛苧、蔬韭、木實、藥草、牛、驢、馬、豬、羊、雞、魚、蒲葦、鹽酒、筆楮使相當；其名田者賦於官亦用是。百家之城，有銀百兩；十家之市，有錢十緡；三家五家之堡，終身毋□畜泉貨可也。畜泉貨，取其稍省負荷百物者之力，便懷衽而已，不挈萬事之柄。行此三十年，富民所吝惜，非貨焉，貧民所歆羨怨歎，非貨焉，桀黠心計者，退而役南畝，而天下複奚擾擾貧與富之名為？請定後王式：曰泉式，其質青銅，其輪周二寸半，其重八銖。銀之色理有常，其枚無常，其價嬴縮有常，其品二等。
乙丙之際塾議第十七
三代之立言也，各有世。世其言，守其法。察天文，刻章蔀，儲曆，編年月，書日，史氏之世言也；規天矩地，匡貌言，防狂僭，通蒙蔽，順陰陽，布時令，陳肅聖哲謀，教人主法天，公卿、師保、大臣之世言也；言凶，言祥，言天道，或譣，或否，群史之世言也。群史之法，頗隸太史氏，不見述於孔氏。孔氏上承《堯典》，下因魯史，修《春秋》，大書日食二十又六事，儲萬世之曆，不言凶災。日食為凶災，孰言之？《小雅》之詩人言之，七十子後學者言之，漢之群臣博士言之。詩人之指，有瞽獻曲之義，本群史之支流。又詩者，諷刺詼怪，連犿雜揉，旁寄高吟，未可為典正。七十子以後學者，言君後象日月，適見於天，日月為食，漢臣之所昉也。漢臣采雅記古儀官書，造《周禮》，又頗增益《左氏傳》，皆有伐鼓救天之文。眾儒嘩咎時君，時君或自責，詔求直言，免三公，三公自免。大都君臣借天象傳古義，以交相儆也。厥意雖美，不得闌入孔氏家法。曰：古之公卿、師保、大臣、太史氏，不欲借天象儆人君歟？曰：立言各有緒，立教各有統，立官各有方，毋相借矣。大臣者，探本真以奉君，過言有誅，矧旁飾衛言？故慎毋借言矣。夫恒暘而旱，恒雨而潦，恒燠恒寒而疵癘，妨田功，妖人民，古無步之之術，雖有占譣塗傅之言，取虛象，無準的，無程期，箕子推本狂僭，孔子直書水旱，目為凶災宜矣。人主不學無藝能，雖借言以愚其君無所用；人主好學多藝能，必有能自察天文，步曆造儀者矣。將詰其臣曰：誠可步也，非凶災；誠凶災也，不可以步。借言者何以對？將大坐誣與謗。於是又有恒暘而旱，恒雨而潦，恒燠恒寒而疵癘，當儆人君，人君反不忌，雖箕子所寒心，孔子所危言，反坐誣與謗。言可以不中法乎哉！言可以不中法乎哉！其慎毋借言。後之擇言者何守？載筆治曆，守《春秋》；言咎徵，守箕子。 或曰：《易》曰：「天垂象，見吉凶，聖人則之。」《說文》示字，謂日月星為下垂之象形也。是日月星有吉凶，非《洪範》之暘雨寒風。應之曰：日月星之見吉凶，殆為日抱珥，月暈成環玦，星移徙，彗孛，日五色，日月無精光，日月不交而食謂之薄之類。群史所識，有其占譣之書，今也亡之，古也有之，《係辭》所稱，亦若是而已矣，而豈謂日月食之可推步者哉？自記。
乙丙之際箸議第十八
君不敢於臣，父不敢於子。死於市者，朋友哭之。達官畏鬼，士以水火、盜賊、風雨、歌笑、涕淚、女色飾文章。有聞如雷，曰不祥之大者。以鳥獸治大官，大官以鳥獸治有司。鬼以水火、風雨、盜賊賊士，鳥獸以水火、風雨、盜賊予人國。或以為祥，祥告於堂。不祥諱於床，鬼發其藏。祥而不祥，衰世諱之。不祥之祥，聖者以饗帝。
乙丙之際箸議第十九
博矣夫！大聖人之知物也。自珍壬申春出都，近畿小旱，車夫以棰柄擊道旁土，襆襆然落，形如棰，訝之。明年入都，又旱。與山東一老父談，言：吾土粗不受水，受亦即竭，安得南邊鬆泥耶！又三年，發舊邸抄讀之，乾隆初，有言東南之土肌理橫，故宜水，西北之土肌理直，故不宜水。朱批曰：所奏情形是。於是積數年之疑豁然矣。田夫、野老、騶卒之所習熟，今學士大夫謝之，以為不屑知，自珍獲知之，而以為創聞。豈知先進言焉而畢瞭，聖天子處九重之上，聞焉而畢識，叩焉而畢宣，則豈非睿知天縱，而又宏加之以聖學者耶？元虞集、明徐孺東、汪應蛟、董應舉、左光鬥、朱長孺之倫，皆言西北水利，其言甚美。意者西北地大，土理類東南者必有多處，數公其皆親履而辨之歟？智者定議，能當巨疑，斯亦甚可疑之一也。箸諸簡以問之。
乙丙之際塾議第二十
聖清田賦薄東南，民樂其田。請籍田數：蘇、松、太倉一道，名田一千七百萬畝有奇；常、鎮一道，名田一千二百萬畝有奇；杭、嘉、湖一道，名田一千六百萬畝有奇。大凡起江濱，盡浙以西，東際海，千里無曠土。辟草萊，墾土地，似是功臣，而孟軻氏以為民賊。漢臣治水，必遺地讓水；乃後世言：烏有棄上腴出租稅之土，以德魚黿者乎？今之言水利者，譬盜賊大至，而始議塞竇闔門也。興水利莫如殺水勢，殺水勢莫如複水道。今問水之故道，皆已為田。問田之為官為私？則歷任州縣升科，以達於戶部矣。問徙此田如何？則非具疏請不可。大吏憚其入告，州縣惡其少漕，細民益盤踞而不肯見奪。夫可以悍然奪之、徙之，不聽則誅之，而民無亂者，必私田也。今田主爭於官曰：我之入賦，自高曾而然。賦且上上。奪而徙之，兩不便。湖州七十二漊之亡，松江長泖、斜泖之亡，咎坐此等。且夫沙可漲也，亦可落也，水變化為泥塗，泥塗變化亦為水，官不徙之，水或徙之。自今江之壖，海之陬，太湖之濱，汐潮之所鼓，茭葑之所爛，鳧雁之所息，設有一耦之民，圖眉睫之利，不顧衝要，宜勿見勿聞，有報及議升科者，罪之。乘無事之年，刪無益之漕，徙無漕之眾。
乙丙之際塾議第二十五
聞之聰古子，聰古子聞之思古子，思古子聞之諦古子：居廊廟而不講揖讓，不如臥穹廬；衣文繡而不聞德音，不如服櫜；居民上，正顏色，而患不尊嚴，不如閉宮庭；有清廬閑館而不進元儒，不如辟牧藪；榮人之生而不錄人之死，不如合客兵；勞人祖父而不問其子孫，不如募客作。載籍，情之府也；宮廟，文之府也；學士大夫，情與文之所鍾也。入人國，其士大夫多，則朝廷之文必備矣；其士大夫之家久，則朝廷之情必深矣。豪傑入山澤，責人主之文也；勞人怨士之憔悴，觖人主之情也。故士氣申則朝廷益尊，士業世則祖宗益高，士詩書則民聽益美。其言如是，是善覘國哉！
平均篇
龔子曰：有天下者，莫高於平之之尚也，其邃初乎！降是，安天下而已；又降是，與天下安而已；又降是，食天下而已。最上之世，君民聚醵然。三代之極其猶水。君取盂焉，臣取勺焉，民取卮焉。降是，則勺者下侵矣，卮者上侵矣。又降，則君取一石，民亦欲得一石，故或涸而踣。石而浮，則不平甚；涸而踣，則又不平甚。有天下者曰：吾欲為邃初，則取其浮者而挹之乎？不足者而注之乎？則桑然喙之矣。大略計之，浮不足之數相去愈遠，則亡愈速，去稍近，治亦稍速。千萬載治亂興亡之數，直以是券矣。人心者，世俗之本也；世俗者，王運之本也。人心亡，則世俗壞；世俗壞，則王運中易。王者欲自為計，盍為人心世俗計矣。有如貧相軋，富相耀；貧者阽，富者安；貧者日愈傾，富者日愈壅。或以羨慕，或以憤怨，或以驕汰，或以嗇吝，澆漓詭異之俗，百出不可止，至極不祥之氣，鬱於天地之間，鬱之久乃必發為兵燧，為疫癘，生民噍類，靡有孑遺，人畜悲痛，鬼神思變置。其始，不過貧富不相齊之為之爾。小不相齊，漸至大不相齊；大不相齊，即至喪天下。嗚呼！此貴乎操其本源，與隨其時而劑調之。上有五氣，下有五行，民有五醜，物有五才，消焉息焉，渟焉決焉，王心而已矣。是故古者天子之禮：歲終，太師執律而告聲；月終，太史候望而告氣。東無陼水，西無陼財，南無陼粟，北無陼土，南無陼民，北無陼風，王心則平，聽平樂，百僚受福。其《詩》有之曰：「秉心塞淵，騋牝三千。」王心誠深平，畜產且騰躍眾多，而況於人乎？又有之曰：「皇之池，其馬噴沙，皇人威儀。」其次章曰：「皇之澤，其馬噴玉，皇人受穀。」言物產蕃庶，故人得肄威儀，茹內眾善，有善名也。太史告曰：東有陼水，西有陼財，南有陼粟，北有陼土，南有陼民，北有陼風，王心則不平，聽傾樂，乘欹車，握偏衡，百僚受戒，相天下之積重輕者而變易之。其《詩》有之曰：「相其陰陽，觀其流泉。」又曰：「度其夕陽。」言營度也。故積財粟之氣滯，滯多霧，民聲苦，苦傷惠；積民之氣淫，淫多雨，民聲囂，囂傷禮義；積土之氣毛，毛多日，民聲濁，濁傷智；積水積風，皆以其國瘥昏；官所掌也。且夫繼喪亡者，福祿之主；繼福祿者，危迫之主。語百姓曰：爾懼兵燹乎？則將起其高曾於九京而問之。懼荒饑乎？則有農夫在。上之繼福祿之盛者難矣哉！龔子曰：可以慮矣！可以慮，可以更，不可以驟。且夫唐、虞之君，分一官，事一事，如是其諄也，民固未知貿遷，未能相有無，然君已懼矣。曰：後世有道吾民於富者，道吾民於貧者，莫如我自富貧之，猶可以收也。其《詩》曰：「不識不知，順帝之則。」夫堯固甚慮民之識知，莫如使民不識知，則順我也。水土平矣，男女生矣，三千年以還，何底之有？彼富貴至不急之物，賤貧者猶且筋力以成之，歲月以靡之，舍是則賤貧且無所托命。然而五家之堡必有肆，十家之村必有賈，三十家之城必有商；若服妖之肆，若食妖之肆，若玩好妖之肆，若男子咿唔求爵祿之肆，若盜聖賢市仁誼之肆，若女子鬻容之肆；肆有魁，賈有梟，商有賢桀，其心皆欲並十家、五家之財而有之，其智力雖不逮，其號既然矣。然而有天下者更之，則非號令也。有四挹四注：挹之天，挹之地，注之民；挹之民，注之天，注之地；挹之天，注之地；挹之地，注之天。其《詩》曰：「挹彼注茲，可以饙饎」；「豈弟君子，民之父母。」有三畏：畏旬、畏月、畏歲。有四不畏：大言不畏，細言不畏，浮言不畏，挾言不畏。而乃試之以至難之法，齊之以至信之刑，統之以至澹之心。龔子曰：有天下者，不十年幾於平矣。
越七年，乃作《農宗》篇與此篇大指不同，並存之，不追改，使備一，聊自考也。乙未冬自記。
闡告子
龔氏之言性也，則宗無善無不善而已矣，善惡皆後起者。夫無善也，則可以為桀矣；無不善也，則可以為堯矣。知堯之本不異桀，荀卿氏之言起矣；知桀之本不異堯，孟氏之辯興矣。為堯矣，性不加菀；為桀矣，性不加枯。為堯矣，性之桀不亡走；為桀矣，性之堯不亡走；不加菀，不加枯，亦不亡以走。是故堯與桀互為主客，互相伏也，而莫相偏絕。古聖帝明王，立五禮，製五刑，敝敝然欲民之背不善而向善。攻劘彼為不善者耳，曾不能攻劘性；崇為善者耳，曾不能崇性；治人耳，曾不治人之性；有功於教耳，無功於性；進退卑亢百姓萬邦之醜類，曾不能進退卑亢性。告子曰：「性無善，無不善也。」又曰：「性，杞柳也；仁義，杯棬也；以性為仁義，以杞柳為杯棬。」闡之曰：浸假而以杞柳為門戶、藩籬，浸假而以杞柳為桎拲梏，浸假而以杞柳為虎子、威俞，杞柳何知焉？又闡之曰：以杞柳為杯棬，無救於其為虎子、威俞；以杞柳為威俞，無傷乎其為杯棬；杞柳又何知焉？是故性不可以名，可以勉強名；不可似，可以形容似也。揚雄不能引而申之，乃勉強名之曰：「善惡混。」雄也竊言，未湮其原；盜言者雄，未離其宗。告子知性，發端未竟。 予年二十七，著此篇。越十五年，年四十二矣，始讀天台宗書，喜少作之暗合乎道，乃削剔蕪蔓存之。自珍自記。癸巳冬。
西域置行省議
天下有大物，渾員曰海，四邊見之曰四海。四海之國無算數，莫大於我大清。大清國，堯以來所謂中國也。其實居地之東，東南臨海，西北不臨海，書契所能言，無有言西北海狀者。今西極徼，至愛烏罕而止；北極徼，至烏梁海總管治而止。若干路，若水路，若大山小山，大川小川，若平地，皆非盛京、山東、閩、粵版圖盡處即是海比。西域者，釋典以為地中央，而古近謂之為西域矣。
我大清肇祖以來，宅長白之山，天以東海畀大清最先。世祖入關，盡有唐、堯以來南海、東南西北，設行省者十有八，方計二萬里，積二百萬里。古之有天下者，號稱有天下，尚不能以有一海。博聞之士，言廓恢者擯勿信，於北則小隃，望見之；於西北正西則大隃，望而不見。今聖朝既全有東、南二海，又控製蒙古喀爾喀部落，於北不可謂隃。高宗皇帝又應天運而生，應天運而用武，則遂能以承祖宗之兵力，兼用東南北之眾，開拓西邊，遠者距京師一萬七千里，西藩屬國尚不預，則是天遂將通西海乎？未可測矣。然而用帑數千萬，不可謂費；然而積兩朝西顧之焦勞，軍書百尺，不可謂勞；八旗子弟，綠旗疏賤，感遇而捐軀，不可謂折。然而微夫天章聖訓之示不得已，淺見愚儒，下裏鄙生，幾幾以耗中事邊，疑上之智；翦人之國，滅人之嗣，赤地千里，疑上之仁。否否。有天下之道，則貴乎因之而已矣。假如鄙儒言，勞者不可複息，費者不可複收，滅者不可複續，絕者不可複蘇，則亦莫如以因之以為功，況乎斷非如鄙儒言。因功而加續之，所憑者益厚，所藉者益大，所加者益密，則豈非天之誌與高宗之誌所必欲遂者哉？欲因功而續加之，則莫如酌損益之道。何謂損益之道？曰：人則損中益西，財則損西益中，兩言而已矣。今中國生齒日益繁，氣象日益隘，黃河日益為患，大官非不憂，主上非不諮，而不外乎開捐例、加賦、加鹽價之議。譬如割臀以肥腦，自啖自肉，無受代者。自乾隆末年以來，官吏士民，狼艱狽蹶，不士、不農、不工、不商之人，十將五六；又或飧菸草，習邪教，取誅戮，或凍餒以死；終不肯治一寸之絲、一粒之飯以益人。承乾隆六十載太平之盛，人心慣於泰侈，風俗習於遊蕩，京師其尤甚者。自京師始，概乎四方，大抵富戶變貧戶，貧戶變餓者，四民之首，奔走下賤，各省大局，岌岌乎皆不可以支月日，奚暇問年歲？嘉峪關以外，鎮將如此其相望也，戍卒如此其夥也，燧堡如此其密也。地縱數千里，部落數十支，除沙磧外，屯田總計，北才二十三萬八千六百三十二畝，南才四萬九千四百七十六畝，合計才二十八萬八千一百零八畝；田丁，南北合計才十萬三千九百零五名，加遣犯有名無實者，二百零四名。
若云以西域治西域，則言之胡易易？今內地貴州一省，每歲廣東、四川，皆解餉以給。貴州無重兵，官糈兵糧，入不償出，每歲國家賠出五六萬兩至八九萬兩不等，未嚐食貴州之利。內地如此，新疆尚何論耶？應請大募京師遊食非土著之民，及直隸、山東、河南之民，陝西、甘肅之民，令西徙。除大江而南，筋力柔弱，道路險遠，易以生怨，毋庸議。雲南、貴州、兩湖、兩廣，相距亦遠，四川地廣人希，不宜再徙。山西號稱海內最富，土著者不願徙，毋庸議；雖毋庸議，而願往者皆往。其餘若江南省鳳、潁、淮、徐之民，及山西大同、朔平之民，亦皆性情強武，敢於行路，未驕慣於食稻衣蠶，地尚不絕遠，募之往，必願往。江西、福建兩省，種菸草之奸民最多，大為害中國，宜盡行之無遺類。與其為內地無產之民，孰若為西邊有產之民，以耕以牧，得長其子孫哉！當行者，官給每戶盤費若干，每丁盤費若干。議聞。又各省駐防旗人，生齒日繁，南漕不給，大率買米而食，買緞而衣，若遣令回旗，京師內城不能容，若再生育數年，本省費又無所底。駐防者，所以衛天朝也。八旗子弟受恩久，忠義其所性成，苟有利於天朝者，必無異心，無異議也。各將軍議酌，每大省行若干丁，中、下省行若干丁，盤費宜視民人加重，以示優厚。議聞。其遷政，暫設大臣料理之，七年停止。議聞。先期斬危崖，劃仄嶺，引淙泉，瀉漫壑；到西，分插南北兩路後，官給蒙古帳房一間，牛犁具，籽種備，先給大戶如幹丈，中戶如幹丈，下戶如幹丈，不得自占。旗民同例。除沙磧不報墾外，每年，一奏開墾之數，十年，再奏總數，二十年，彙查大數。每年粟麵稞蔬，皆入其十分之一，貯於本地倉，以給糧俸；其地丁錢賦，應暫行免納，俟二十年後，再如內地交穀外，另有丁賦例。有丁賦後，再定解部額。現在交粟麵，暫勿折收銀錢，亦俟二十年後，再如內地折銀錢例。設兵部尚書、右都御史、準回等處地方總督一員，兵部侍郎、右副都御史、準回等處地方巡撫一員（或如直隸四川例以督兼撫，不立撫似亦可），布政使一員，按察使一員，巡道三員，提督一員，總兵官三員，知府十一員，知直隸州三員，知州二員，知縣四十員。府州之目十有四：曰伊東府，曰伊西府，伊犁東西路也；曰庫州府，庫爾喀喇烏蘇也；曰迪化府，烏魯木齊也（原設州）；曰鎮西府，巴爾庫勒也（原設）；曰瓜州府，哈密也；曰塔州直隸州，塔爾巴噶台也。以上北路。曰辟州府，辟展也；曰沙州府，哈拉沙拉及庫車、沙雅爾也；曰蘇州府，阿克蘇及賽喇木也；曰羌州府，葉爾羌也；曰和州府，和闐也；曰吐蕃直隸州，烏什也；曰磚房直隸州，喀什噶爾也。以上南路。伊東府設縣四：以府城為伊東縣；以烏哈爾裏克為綏定縣；以博羅塔拉為博縣；以幹珠罕為珠縣。四至核議。伊西府設縣四：以府城為伊西縣；以庫爾圖為圖縣；以古爾班薩裏為絜縣；以烘郭爾鄂籠為鄂縣。四至核議。庫州府設縣三：以府為庫縣；以烏裏雅蘇圖為舊營縣；以晶河為豐潤縣。四至核議。瓜州府設縣四：以府城為瓜縣；以蘇木哈喇垓為舊堡縣；以賽巴什達裏雅為湖縣；以塔勒納沁為土城縣。四至核議。塔州設縣二：以州為塔縣；以雅爾為肇豐縣。四至核議。其鎮西、迪化兩府，現在章程已善，毋庸改議。南路辟州府設六縣：以府城為辟縣；以納呼為東辟縣；以洪城為洪縣；以魯克察克為柳中縣；以哈喇和卓為高昌縣；以吐爾番為安樂縣。四至核議。沙州府設州一縣四：以府為沙縣；以庫車為龜茲縣；以碩爾楚克為舊城縣；以托和鼐為鼐縣；以沙雅爾為沙城縣。四至核議。蘇州府設州一縣五：以府為蘇縣；以賽喇木為毗羅州；以帕爾滿為帕縣；以托克三為四村縣；以拜城為拜縣；以庫什塔木為小城縣。四至核議。羌州府設五縣：以府為羌縣；以巴爾楚克為新遷縣；以呼拉瑪為瑪平縣；以哈喇古哲什為哲縣；以裕勒裏雅克為西夜縣。四至核議。和州府設四縣：以府城為球縣；以皮什雅為琳縣；以玉隴哈什為琅縣；以博羅齊為玕縣。四至核議。吐蕃州設縣二：以州為明定縣；以森尼木為森縣。磚房州設縣三：以州為磚房縣；以塞爾門為塞門縣；以英噶薩爾為依耐縣。四至核議。武官副將以下，文官同知以下，應如幹員，另議。總督駐紮伊東府，巡撫駐紮迪化府，提督駐紮迪化府。分巡安西北兵備道一員，分鎮安西北鎮總兵官一員，同駐紮鎮西府；分巡天山北兵備道一員，駐紮伊東府；分鎮天山北鎮總兵官一員，駐紮塔州；分巡天山南兵備道一員，駐羌州府；分鎮天山南鎮總兵官一員，駐吐蕃州（非辟州，屬之安樂縣）。督撫必皆駐北路者，北可製南，南不可製北。昔者回部未隸天朝，無不甘心為準夷役者，亦國勢然也。設采辦紅銅事務監督一員，用內務府人員，三年更調，駐紮吐蕃州。其甘肅省嘉峪關設監督一員，專司內地往準、回販易之稅。除稻米、鹽茶、大黃、布綢外，一切中國奇淫之物，不許出關，以厚其俗；除皮貨、西瓜外，不許入關，以豐其聚。銅務關務，皆所以劑官俸，給兵糈也。其哈密、辟展兩郡王，皆賞給協辦府事官名號，朔望祭祀，及大禮排班，在道府之下，同知之上；各回城伯克中，皆遴選一員，賞給協辦縣事名號，朔望祭祀，及大禮排班，在知縣之下，縣丞之上。甘肅省以安西南路為盡境，準、回省以安西北路為首境，立界石。新遷人等，及旗人回人等，未能知書，應請於三十年後，立學宮，設生員，舉鄉試，現在毋庸議；其鎮西、迪化，現已設立，姑仍舊交巡撫考試。戈壁無水草處，地方官踏看，有可簸采金屑之地，酌立條規奏聞。官缺在北路者，及臨戈壁者，設風沙邊缺，如內地煙瘴邊缺之例，速其升調。凡近磧之郊，處處設立風神祠、泉神祠，歲時致祭，仰祝上帝，地出其泉，風息於天，以宜蔬宜稞，頒祝文焉。大郭勒之在祀典者應幾處，核議；大達巴之在祀典者應幾處，核議。文移官事，往來經戈壁，皆帶泉水，應頒製西洋奇器，物小受多利行者；又宜頒設高廣護風之具，田中可用者（詳蕭山民人王錫議），令仿造。夫然，而屯田可盡撤矣。
屯田者，有屯之名，不盡田之力。三代既遠，欲兵與農之合，欲以私力治公田，蓋其難也。應將見在屯田二十八萬畝零，即給與見在之屯丁十萬餘人，作為世業，公田變為私田，客丁變為編戶，戍邊變為土著；其遣犯毋庸釋回，亦量予瘠地，一體耕種交納。既撤綠旗之屯，當撤八旗之戍。中國駐防旗人，往者別立冊籍，以別於民戶回戶，既有旗戶名目，與回民有田籍者同，故撤之而不患無所歸也，應請將將軍、副都統、辦事大臣、領隊大臣、印房章京等一概裁撤。其駐防之滿洲、索倫、錫伯、蒙古弁丁等，戍安西北路者，作為安西北路旗戶；在天山北路者，作為天山北路旗戶；南路者，作為南路旗戶。伊犁將軍所領兵最多，伊東、伊西地亦最大，出之行陳，散之原野，勢便令順，無不給之患，應與自內地駐防旗人新移到者，一體歸地方官管轄。但有事不得受知縣以下杖責，交納時，應比民戶回戶，酌減十分之二，以償世仆之勞。
如是，則又慮其單也，應請設立辦事大臣一員，駐南路極邊羌、和二州之地，統領滿洲兵九百名，蒙古索倫兵七百名，錫伯兵四十名，綠旗兵六百名，共計二千二百四十名，以控藩部之布魯特、哈薩克、那木千、愛烏罕各國。掌各國之朝貢之務，鑄總統西邊辦事大臣印一，敕文一，秩正二品，受準、回總督節製，與提督、巡撫互相節製。布政使以下，具申文，總兵官以下，帶刀見，以昭威重。其駐防兵丁，於現在議裁徹者，遴留至銳者，其軍裝器械月餉，應照內地江寧、荊州例。歲一閱，三歲總督一閱，十歲請旨派威重大臣來西一大閱。布魯特、哈薩克之人鹹侍，是為天朝中外大疆界處。 以上各議，現在所費極厚，所建極繁，所更張極大，所收之效在二十年以後，利且萬倍。夫二十年，非朝廷必不肯待之事，又非四海臣民望治者不及待之事，然則一損一益之道，一出一入之政，國運盛益盛，國基固益固，民生風俗厚益厚，官事辦益辦，必由是也，無其次也。其非順天心，究祖烈，劑大造之力，以統利夫東、西、南、北四海之民，不在此議。謹議。 （議自珍籌之兩年而成，恐尚有小疏略及小窒礙處，刻之以呈教於當代大人長者，幸隨句簽駁為感。自記。）
北路安插議
土爾扈特之歸也，自乾隆三十六年，後於庫爾喀喇烏蘇、塔爾巴哈台兩處，有賜渥巴錫等遊牧地。如立行省後，不可使與民戶旗戶無區別，宜各建一大城居其酋，聽出城外舊有水草處數區，仍令安牧，歲時酌令入牲畜於布政司，則蠲其例貢，一切封爵翎頂如故。謹議。
壬癸之際胎觀
第一
天地，人所造，眾人自造，非聖人所造。聖人也者，與眾人對立，與眾人為無盡。眾人之宰，非道非極，自名曰我。我光造日月，我力造山川，我變造毛羽肖翹，我理造文字言語，我氣造天地，我天地又造人，我分別造倫紀。眾人也者，駢化而群生，無獨始者。有倮人已，有毛人，有羽人，有角人，有肖翹人。毛人、羽人、角人、肖翹人也者，人自所造，非聖造，非天地造。其匹也，雜不部居。倮人之不與毛、角者匹。其後政，非始政。後政也者，先小而後大。五人主為政，十人主為政，十十人主為政，百十人主為政，人總至，至於萬，為其大政。有眾人已，有日月；有日月已，有旦晝。日月旦晝，人所造，眾人自造，非聖人所造。乃造名字，名字之始，各以其人之聲。聲為天而天名立，聲為地而地名立，聲為人而人名立。人之初，天下通，人上通，旦上天，夕上天，天與人，旦有語，夕有語。萬人之大政，欲有語於人，則有傳語之民，傳語之人，後名為官。或以龍紀官，隸天之龍為首，不鹹之水龍次焉，鹹水之龍次焉，隸畜之龍次焉。或以雲紀官，隸上天之雲為首，隸天之雲次焉，隸名山大川之雲又次焉。或以鳥紀官，隸天之鳥為首，隸畜之鳥次焉。龍、鳥、雲，天所部，非人所部。後政不道，使一人絕天不通民，使一人絕民不通天，天不降之，上天不降之，上天所天，又不降之。諸龍去，諸鳥不至，諸雲不見，則不能以絕。比其久也，乃有大聖人出，天敬降之，龍乃以部至，鳥以部至，雲以部至，民昂首見之者，天之藉也。眾人以為天，大政之主必敬天，名日月星為神，名山川為祇，名天之人亦曰神。天神，人也；地祇，人也；人鬼，人也。非人形，則非人也。民之初，壽無紀，官不能紀遠，壽不能如初，傳紀之極言壽，卑矣。曰三萬歲。曰八萬千歲。
第二
既有世已，於是乎有世法。民我性不齊，是智愚、強弱、美醜之始。民我性能記，立強記之法，是書之始。中方左行，東方左行，南方左行，東南方左行，東北方右行，西南方左行，西北方右行，北方右行，皆曰文。文之孳曰字，字有三名，曰聲，曰形，曰義。民我性能測，立測之法，是數之始。數始於一，極於九。凡地之上，天之下，空盡實之，必立九以求實，謂之算。算之大者，曰測日月星；曰測地。日月星地既可測，則立之分限，以紀人之居世者，名之曰歲。曰春夏秋冬，是曆之始。民我性能分辨，立分辨之法有四：名之曰東西南北。以高為北，庳為南；南方日所出，北方日所入，以為東；北方日所出，南方日所入，以為西，是方位之始。民我性善病，蓋有蟲焉，以宅我身，則我身病，是病之始。於是別草木之性以殺蟲，是醫之始。倮人食毛羽人，不知所始。食毛羽人，亦病之始。民我性能類，故以書書其所生。又書所生之生，是之謂姓，是譜牒世係之始。一人生二子，則有長幼，則宗之始。有宗牒已，恐其亂，故部男女，是禁男女之始。佃有公、侯、伯，有土之君始。民我性不齊，夫以倮人食毛羽人，及男女不相部，名之為惡矣；其不然者，名為善矣，是名善惡之始。
第三
有天下，有大國。寶應出，福德聚，主天下。寶應不出，福德不聚，主大國。有天下者，都中。有大國者，都西北。大國之君，有古紀，有近紀，亦以福德為差。夫始變古者，顓頊也。有帝統，有王統，有霸統。帝統之盛，顓頊、伊耆、姚；王統之盛，姒、子、姬；霸統之盛，共工、嬴、劉、博爾吉吉特氏。非帝王之法，地萬里，位百葉，統猶為霸。帝有法，王有法，霸有法，皆異天，皆不相師，不相訾，不相消息。王統以儒墨進天下之言；霸統以法家進天下之言；霸之末失，以雜家進天下之言。以霸法勸帝王家，則誅。以帝王法勸霸家，則誅。能知王霸之異天者曰大人。進退王霸之統者曰大人。大人之聰明神武而不殺，總其文辭者曰聖人。聖人者，不王不霸，而又異天；天異以製作，以製作自為統。自霸天下之民，以及凡民，姓必黃炎；惟太皞、黃炎、共工為有胤孫，非古之凡民皆有胤孫。古之世，語言出於一，以古語古，猶越人越言，楚人楚言也。後之世，語言出於二，以後語古，猶楚人以越言名，越人以楚言名也。雖有大人生於霸世，號令弗與共，福祿弗與偕，觀其語言，弗可用；號令與共，福祿與偕，觀其語言，卒弗可用；於是退而立大人之語言，明各家之統，慕聖人之文，固猶將生越而楚言也。
第四
心無力者，謂之庸人。報大仇，醫大病，解大難，謀大事，學大道，皆以心之力。司命之鬼，或哲或惛，人鬼之所不平，卒平於哲人之心。哲人之心，孤而足恃，故取物之不平者恃之。或以妒正性命，醜忌姣，曲忌直，父亦妒子，妻亦妒夫；或以攻正性命，細攻大，貌攻物，窳攻成，側攻中。細攻大，將以求大名，側攻中，將以求中名，謂之舍天下之樂，求天下之不樂。君子有心刑，大刑容，中刑絕，細刑校。道莫高於能容，事莫慘於見容，大倨故色卑，大傲故辭卑，大忍故所責於人卑。傷生之事，異形而同神者二：一曰好勝，二曰好色。何以同？其原同也。五倫之事，天人互孳，人天迭為始，知不死之說者，亦不恥欲壽命。欲壽命有三術，惜神一，生物二，離怨憎三。大兵大劄，起於肉食。大亡大哀，起於莞簟。大薄蝕，大崩竭，起於膠固。
第五
萬物之數括於三：初異中，中異終，終不異初。一匏三變，一棗三變，一棗核亦三變。大人用萬物之數，或用其有，或用其空，或用其有名，或用其無名，或用其收，或用其棄。大人收者一而棄者九也，不以收易棄也。享，棄之積也。忌人者謗以所反，奪所恃也；媚人者譽以所反，絕所慮也。靜女之動，其動失度。哀樂愛憎相承，人之反也；寒暑晝夜相承，天之反也。萬物一而立，再而反，三而如初。天用順教，聖人用逆教。逆猶往也，順猶來也。生民，順也。報本始，逆也。冬夏，順也。冬不益之冰，為之裘，夏不益之火，為之葛，逆也。亂，順也；治亂，逆也。庖犧氏之《易》，逆數也；禮逆而情肅，樂逆而聲靈。是故教王者上勤天，教子上勤父，教臣上勤國君。
第六
有域外之言，有域中之言，域外之言有例，域中之言有例。有以天為極，以命為的；有不以天為極，不以命為的。域外之言，善不善報於而身，曆萬生死而身彌存；域中之言，死可以休矣，善不善報於而胤孫。是故夫有尺土之氓，則立宗為先，及其有天下，師彼農夫，謂將以傳福祿於後昆。嗚呼！既報之後身，又祿之身後，不亦勸乎？既報之於後身，又芟刈其身後，不亦傷乎？是故大人毋辨、毋惑、毋眩瞀，而惟為善之是堅。大人之所難言者三：大憂不正言，大患不正言，大恨不正言。憂無故比，患無故例，仇無故誅，恨無故門，言無故家。
第七
聖者語而不論，智者論而不辨。大人曰：天下方安小偽。小偽不可安，不如以大偽明於天下。言偽忠，禁偽教，德偽情，道偽聖，禮偽自然。域中之言，名實其大端，兵為其幾。有名，天下兵集之有辭矣；無實，天下兵集之無患矣。有名無實，是再受兵；有實無名，是再卻兵。無名偽有名，恥；無實偽有實，敗。名實中，不敗，戰亦不勝。有名偽無名，霸。敗果何喪？敗者不能言；霸果何獲？勝者不能言。非不能言，本無以言。故曰：萬物不自立。有說十之一，無說十之九；無說十之一，始有說卒無說十之九。善非固有，惡非固有，仁義、廉恥、詐賊、很忌非固有。或誠恥之，萬人恥其名矣；或誠爭之，萬人爭其委矣；或誠嗜之，萬人嗜其貌矣，或誠守之，萬人守其蹊矣。女子十五，避男子於圊窬，恧也；女子七歲，避男子於路，非恧也。恧之，謂之有說；非恧而恧之，謂之卒無說。萬物名相對者，勢相待，分相職，意相注，神相耗，影相藏；勢不相待，分不相職，意不相注，神不相耗，影不相藏，將相對之名不成，萬事皆不立。萬事不自立，相倚而已矣；相倚也，故有勢。萬理不自立，相譬而已矣；相譬也，故有辨。相倚相譬也，故有煩惑狂亂，有煩惑狂亂也，故有聖智。大人之聽眾人也，耳擊之也，曰：皆然；目擊之也，曰：無所否。何謂無所否？眾人之名亦與名，眾人之守亦與守，眾人之爭亦與爭。麟鳳能遊肖翹之族，而與蠛蠓辨，或覿為細也，或覿為巨也，或覿為神怪也；同則是，異則是；同同則是，異異則是；是則是，非則是；乖則是，合則是。渾而大圜，其精如不完，其貌如不全，不名一，不守一，不爭一。眾人之情恒完，貌恒全，名一，守一，爭一，曰：盡之矣！有所蔽，故有所樂；多所蔽，故多所樂。弗驚也，弗疑也，弗慕也，何樂之有？詩曰：「昊天孔昭，我生靡樂。」盛德有福者，憂患避弗及，智慧廢弗用，名之曰頑；頑以完其初，死必上躋矣。盛德無福者，憂患入之，智慧出之，名之曰勞；勞以不完其初，死必旁落矣。神矣夫！父母物之民，智慧之所出，憂患之所入，入亦無算數，出亦無算數，入亦無比例，出亦無比例。雖則用智，慘然而哀；雖則用慧，慘然而哀；或則抱憂而食患，不忍用智慧焉而哀；或則介憂而胄患，不忍用智慧焉而哀。其生也，名曰哀民，字曰難測。其死也，名曰最上，字曰無上。智慧之積，無上者之體；哀慘之積，無上者之用。體常靜，用常動。神矣夫！父母物之民。
第八
萬物不自名，名之而如其自名。是故名之於其合離，謂之生死；名之於其生死，謂之人鬼；名之於其聚散，謂之物變；名之於其虛實，謂之形神；名之於其久暫，謂之客主；名之於其客主，謂之魂魄；名之於其淳濁、靈蠢、壽否、樂否，謂之升降；名之於其升降，謂之勸戒；名之於其勸戒取舍，謂之語言文字。有天，有上天，文王、箕子、周公、仲尼，其未生也，在上天。其死也，在上天。其生也，教凡民必稱天，天故為群言極。
第九
群言之名我也無算數，非聖人所名；聖何名？名之以不名。群言之名物也無算數，非聖人所名；聖何名？名之曰我。域中之極言曰神，乃曰立元神，乃曰元神返而已矣，元神得養而已矣，去非元神而已矣。域外之言曰：返之去之，不如因之，不如從而尊之；因之無所袪而已矣，尊之無所加而已矣；因之有差，尊之有差，名之有差；名之以不名，亦有差；域中之所名，無能以差。蠢也者，靈所藉力者也；暫也者，常所藉力者也；逆旅也者，主人所藉力者也。生亦多矣，大人恃者此生；身亦多矣，大人恃者此身。恃焉爾，欲其留也；留焉爾，欲其有為也；有為焉爾，不欲以更多也。是之謂大人之誌。
農宗
龔子淵淵夜思，思所以探簡經術，通古近，定民生，而未達其目也。曰：古者未有後王君公，始有之而人不駭者何？古者未有禮樂刑法，與禮樂刑法之差，始有之而人不疑懼者何？古者君若父若兄同親者何？君若父若兄同尊者何？尊親能長久者何？古之為有家，與其為天下，一以貫之者何？古之為天下，恒視為有家者何？生民之故，上哉遠矣，天穀沒，地穀茁，始貴智貴力，有能以尺土出穀者，以為尺土主；有能以倍尺若什尺、伯尺出穀者，以為倍尺、什尺、伯尺主；號次主曰伯。帝若皇，其初盡農也，則周之主伯歟？古之輔相大臣盡農也，則周之庸次比耦之亞旅歟？土廣而穀眾，足以芘其子，力能有文質祭享報本之事，力能致其下之稱名，名之曰禮，曰樂，曰刑法。儒者失其情，不究其本，乃曰天下之大分，自上而下。吾則曰：先有下，而漸有上。下上以推之，而卒神其說於天，是故本其所自推也，夫何駭？本其所自名也，夫何疑何懼？儒者曰：天子有宗，卿大夫公侯有宗，惟庶人不足與有宗。吾則曰：禮莫初於宗，惟農為初有宗。
上古不諱私，百畝之主，必子其子；其沒也，百畝之亞旅，必臣其子；餘子必尊其兄，兄必養其餘子。父不私子則不慈，子不業父則不孝，餘子不尊長子則不悌，長子不贍餘子則不義。長子與餘子不別，則百畝分；數分則不長久，不能以百畝長久，則不智。農之始，仁孝悌義之極，禮之備，智之所自出，宗之為也。百畝之農，有男子二，甲為大宗，乙為小宗，小宗者，帝王之上藩，實農之餘夫也。有小宗之餘夫，有群宗之餘夫。小宗有男子二，甲為小宗，乙為群宗。群宗者，帝王之群藩也。餘夫之長子為餘夫。大宗有子三、四人，若五人，丙、丁為群宗，戊閑民。小宗餘夫有子三人，丙閑民。群宗餘夫有子二人，乙閑民。閑民使為佃。閑民之為佃，帝王宗室群臣也。古者無文，用探稽而可知也。請定後王法，百畝之田，不能以獨治，役佃五；餘夫二十五畝，亦不能以獨治，役佃一。大凡大宗一，小宗若群宗四，為田二百畝，則養天下無田者九人。然而天子有田十萬畝，則天下無田亦不饑為盜者，四千有五百人。大縣田四十萬，則農為天子養民萬八千人，什一之賦尚不與，非以德君也；以德而族，非以德族也；以食有力者，佃非仰食吾宗也，以為天下出穀。然而有天下之主，受是宗之福矣。百畝之宗，以什一為宅，以什一出租稅奉上。宅不什一，則不足以容魚菽之祭，不足以容舂揄；稅不什一，則不足以為天子養官屬及選舉之士。以什一食族之佃，佃不食什一，則無以戚期功。以什一奉上，誼亦薄矣。以什一戚期功，恩亦殺矣。聖者立法，以中下齊民，不以上齊民。大宗有十口，實食三十畝，桑苧、木棉、竹漆、果瓜十畝，糶三十畝，以三十畝之糶治家具，家具始於縛帚，縛籜以為帚，冶泥以為釜，厥價陶三之，機杼四之，燈五之，祭豆七之，米鬥直葛布匹，絹三之，木棉之布視絹，皆不得以澹泉貨。百家之城，有貨百兩，十家之市，有泉十繩，裁取流通而已；則衣食之權重，則泉貨之權不重；則天下之本不濁，本清而法峻，誅種藝食妖辣地膏者，梟其頭於隴，沒其三族為奴。宗為餘夫請田，則關大吏。佃同姓不足，取諸異姓，為變法，關群吏。豐凶、肥磽、寡庶易不易，法不盡同，關群吏。國有大事以宗徙，徙政關大吏。餘夫家五口，宅五畝，實食十畝，以二畝半稅，以二畝半食佃，以二畝半治蔬苧，以二畝半糶，自實食之外，宅、稅、圃、糶、佃五者，毋或一廢。凡農之仕為品官大夫者，則有祿田，大官之家，父有少疾瘯、寒暑、濕幹，不以使其子，山川鬼神則使之；子有少疾瘯、寒暑、濕幹，不以訴其父，崇有家也。田一品者四世，二、三品三世，四品二世，五品一世，皆勿稅，勿予俸；六品以下予之俸。婢妾之養不備，則不世；祠祭弗如式，不世；不辨菽粟，亦不世；食妖、服妖，不世；同姓訟，亦不世；督有家也。家受田、歸田於天子，皆關大吏。稽其世數，關群吏。本百畝者進而仕，謂之貴政之農；本仕者退而守百畝，謂之釋政之農；本不百畝者進而仕，謂之亢宗之農；本仕者退而不百畝，謂之複宗之農。仕世絕，本大宗者複為大宗，本小宗者複為小宗，本群宗者複為群宗，本閑民複為閑民，貴不奪宗祭，不以朝政亂田政。自大宗以至於閑民，四等也。四等之農，與其進扞而國也，姑將退保於宗；與其進保而宗也，姑將退修於宅。是故籌一農身，身不七尺，人倫五品、本末原流具矣！籌一農家，家不十步，古今帝王，為天下大綱，細目備矣！木無二本，川無二原，貴賤無二人，人無二治，治無二法，請使農之有一田、一宅，如天子之有萬國天下。姑試之一州，州蓬跣之子，言必稱祖宗，學必世譜諜。宗能收族，族能敬宗，農宗與是州長久，泰厲空虛，野無夭劄，鬼知戀公上，亦百幅之主也。 江鐵君曰：商之衰，農不知宗，故公劉立之。周之衰，農不知宗，故管夷吾立之。周之盛也，周公、康叔以宗封。其衰也，周平王以宗徙，翼頃父、嘉父、戎蠻子，皆以宗降。漢之實陵邑，以六國巨宗徙，國以農徙也。農之主伯徙，則亞旅盡徙。若無宗法，上安能旅徙而族封？有司之令梗塞，國安恃此散無友紀之百姓哉？神堯亦弗得平章矣。
陳碩甫曰：《禮運》曰：「天子有田以處其子孫。」不曰有天下國家。《周禮》「九兩係邦國之民」。一曰：宗以族得民。民之宗如何？《左傳》：「師服曰：「士有隸子弟，庶人工商，各有分親，皆有等衰。」是其注也。近世回部、蒙古有旗分，有族分，或以族降，或以族徙，或以族開墾，其叛者亦以族，蓋世酋無析產之俗，故世世富足，令群支仰賴以活，而苗裔能言其先派，有至數十世之多者，此文之旁證也。又柳子厚《封建論》，亦先有下而漸有上之義。亦此文旁證。
自記曰：宗法立，專隆大宗，以士庶而為強幹弱枝之謀，仁歟？應之曰：「子之言，知《鳲鳩》詩人均平之小義，而不知《大易》長子主器之為福也。先王正天下之大分，分定而心安，義即仁也，無貴賤一也。
附：圖一（大宗圖）大宗子甲襲大宗百畝，父六十而襲。
子乙立為小宗，別請田二十五畝，即餘夫也；餘夫不見經，惟見《孟子》及何休《公羊傳》注，正可證吾宗法。子丙
丁皆立為群宗，皆請田二十五畝，皆餘夫也。孟子、何休皆不言餘夫是何等民，故以宗法定其目焉。
戊為閑民。若依古製，每夫百畝，田何以給？故立四等之目以差。
圖二（小宗圖）小宗
子甲襲小宗之二十五畝，父六十而襲，父母老，必養於宗子之家；故大宗以十口率，小宗以五口率，雖過是，亦足食。子乙立為群宗，別請田二十五畝。
子丙閑民。
圖三（群宗圖）群宗子甲襲群宗之二十五畝，父六十而襲。
子乙閑民。雖堯、舜不能無閑民，安得盡男子而百畝哉？周之農，必有宗法，何疑。
農宗答問
問：百畝之法，限田之法也，古也然乎？答：否否。吾書姑舉百畝以起例，古豈有限田法哉？貧富之不齊，眾寡之不齊，或十伯，或千萬，上古而然。漢以後末富，三代本富；漢以後以財貨相倍蓰相十伯相千萬，三代以田相十伯千萬。相百也故曰陌，相千也故曰阡。大抵視其人之德，有德此有人，有人此有土矣。天且不得而限之，王者烏得而限之？且夫後世之末富，以財貨相十伯千萬，世宗莫得而限之，三代烏能限田？三代之季，化家為國之主，由廣田以起也。
問：漢代眾建諸侯而少其力，其義何若？答：此為漢主謀諸侯王之善，非諸侯王自謀之善，王子侯而諸王竟不振。賈誼、主父偃，漢之忠臣，其漢諸侯王之忠臣耶？
問：宋張氏九世同居，流俗以為美談，何必有大宗？答：魯以相忍為國，非姬周太平之魯可知，況以相忍為家，生人之樂盡矣，豈美談耶？
問：既立農宗，又不限田，如此天下將亂，恐天下豪傑，以族叛，以族徙，以族降散，則如何？答：此亡國之所懼，興王之所資也。孟子曰：「為政不難，不得罪於巨室。巨室之所慕，一國慕之，一國之所慕，天下慕之。沛然德教，溢乎四海。」孟子籌之至熟矣。如此一代之祖，可省十年用兵。

[book_title]卷二
送吳君序
十八九讀古書，執筆道天下事。有執予裾而訊者曰：世固無人，慎勿為若言。則怒喙之曰：否！奈何無人？入世五六年，窺當路議論顏色，車敝敝周乎國門。又有執予裾而訊者曰：世尚有人，安用若？則又怒而喙之曰：否！奈何有人？始之否也，不知其無也；繼之否也，不信其有也。東西南北以為客，遊海然而心茫洋，目迷澌，乘孤舟洄乎大漩之中，颶浪訌作，魂魄皆渙散，怪鳥悲鳴，日暮冥冥，求所謂奇虯、巨鯨、大珠、空青卒無有。已矣！退而歸於垤。心已定矣，睫已合矣，槁乎其如息，傫乎其不任負載。然而有叩吾門，貢吾以奇虯、巨鯨、大珠、空青之異者，疑十而信一。疑十而信一，則是誌已忘也，誌忘則欲其驚也難。且勸複往，則必色色恐矣。求涼而飲冰，求熱而熾炭，求絕交而寂寞，求得朋而奮起，不亦順乎？何居，吳子之以炭投我於冰之辰也？意者造物使予不平，凡所求焉，無一而使之平，始之否也則繆矣！繼之否也又繆矣！吳子來，是造物者雜以冰炭投於餘之心也。吳子請行，其複之於海乎？倘見有少年孤舟獨行者，郵以肨予，予請複往。
明按察司僉事金君石闕銘
嘉慶二十一年八月甲辰朔，越一日乙巳，文林郎錢唐金應麟，始使石工某，為明按察司僉事造此石闕，用錢若干緡，役工七十有□。君姓金氏，諱應奎，字曰封風，錢唐人也。明嘉靖二十三年進士，官吏部文選司主事。稟性剛毅，不媚柄臣，浮湛十年，始循常遷，改河南道御史，出為山東按察僉事。河決東郡，宣防有功，再遷四川按察使。中貴馮保，私僮百指，為暴鄉裏。以人疾首，君杖遣之，直聲聞於朝。小人道長，義不勝邪，遂坐劾君。君受劾歸，不問世事，恬愉衝夷，淪隱以沒，年七十有一，實明隆慶八年，葬錢唐之仁壽原。越二百載，高岸就坻，樵蘇是侵，一坯眇焉。應麟然心傷，爰糾其族，既封既樹，立此高闕，峨峨翼翼，以旌遺聞，以播於後昆。銘曰：於惟金君，明允塞淵，江介之光。升於朝右，官亦不遂，曰德之剛。乃吏於東，天險勿翕，恃君宣防。東人謳矣，西人求矣，岩岩厥疆。有貙有豻，氣使大僚，以役封狼。君暴創之，吏咋而觳，遂褫公章。西人啼呼，朝亦弗諟，以老公於鄉。重曰：瞻仁壽之佳原，宅江湖而兆正。考耇德於鄉邦，剝玄石而失姓。惟世澤之必鍾，感文孫之哀敬。攬刻辭而無爽隘兮，總英靈於家乘。君配邢，子□。君弟□，陝西西安府同知。西安之九世孫應麟，嘉慶十五年舉人，以文學聲於時。同郡後學龔自珍為文刻石。
宋先生述
君姓宋氏，諱璠，字魯珍，浙江嚴州府建德縣人。曾祖載，祖紀勳，父圻安，選拔貢生。自祖以上仕否，及妣氏族，俱未詳，弗可述。君幼以孝聞，力於學。其治經也，總群書並進，天旦而起，漏四下而寢，不接賓客，瘁誌纂述，大書如棋子，小書如蚊腳，墨書或濃或澹，朱書如桃華，日罄五七十紙。如是者不計年，當可得百餘萬言，扃一敝箱中，不知果成書與否，又不知欲成何等書，身後無可問者。嘉慶七年，以選拔貢生來京師，主刑部員外郎戴公家，以戴公薦，來主吾家。訓自珍以敬順父母。舉嘉慶九年順天鄉試，十五年歲庚午卒，年三十三。無子。浙中傳君晚年信疑龍家書，遷家兆，手一卷書，督畚鍤，有白眚起地中，觸君身而死，其誣歟？其有之歟？吾家自賓客群從，逮老仆婢，至今皆稱之曰宋先生。嘉慶丙子春，武英殿校錄、副榜貢生弟子龔自珍謹述。
送夏進士序
乾隆中，大吏有不悅其屬員者，上詢之，以書生對。上曰：是胡害？朕亦一書生也。大吏悚服。嗚呼！大哉斯言！是其炳六籍，訓萬祀矣。嘉慶二十二年春，吾杭夏進士之京師，將銓縣令，紆道別餘海上，相與語，益進。然愉，謖然清，論三千年史事，意見或合或否，輒咍然以歡。予曰：是書生，非俗吏。海上之人，以及鄉之人，皆曰非俗吏。之京師，京師貴人長者識予者，皆識進士，亦必曰非俗吏也。雖然，固微窺君，君若懼人之訾其書生者，又若有所諱夫書生者，暴於聲音笑貌焉。天下事，舍書生無可屬，真書生又寡，有一於是，而懼人之訾己而諱之耶？且如君者，雖百人訾之，萬人訾之，齧指而自誓不為書生，以喙自衛，嘵嘵然力辯其非書生，其終能肖俗吏之所為也哉？為之而不肖，愈見其拙，回護其拙，勢必書生與俗吏兩無所據而後已。噫！以書生之聲音笑貌加之以拙，濟之以回護，終之以失所據。果爾，則進士之為政也病矣。新婦三日，知其所自育；新官三日，知其所與。予識進士十年，既慶其祿之及於吾裏有光，而又恐其信道之不篤，行且一前而一卻也。於其行，恭述聖訓，以附古者朋友贈行之義。
江南安慶府知府何公墓表銘
嘉慶二十年，龔自珍娶於山陰何氏，實知府裕均從女孫。明年夏，知府公卒。又明年，喪歸山陰，其孤鹽大使鑲、通判銜篯以行狀來乞銘。狀繁不次，次其要。公姓何氏，諱裕均，浙江山陰人。祖經文，官知府，贈榮祿大夫、河南巡撫。父掞，官知府，妣呂恭人。公之仕，始通判湖南寶慶府，同知江南徽州府，遂知山東萊州府。黜，複起，知江西臨江府，又知江南池州府，卒於江南安慶府任，年六十七。曆六郡，完密平和，善管守，屬縣無虧蝕。其處家也，以友兄弟聞。凡兄弟之子若孫皆育之，其女善嫁之，遠兄弟皆贍之，猶子、諸甥侍左右，肅然立，見者知為禮法故家也。卒之日，無寸椽一瓦。配陳恭人，側室韋，子二，韋出。自珍以婚姻之故，習其門內，習其鄉，徵於餘婦，狀皆信，乃銘。銘曰：是孝友有政聲者之阡，越之君子，尚封樹之可也。
王仲瞿墓表銘
乾隆末，左都御史某公，與大學士和珅有連，然非闇於機者，窺和珅且敗，不能決然舍去，不得已，乃托於騃矣顛。川、楚匪起，疏軍事，則薦其門生王曇能作掌中雷，落萬夫膽。自珅之誅也，新政肅然，比珅者皆詔獄緣坐。某公既先以言事騃避官，保躬林泉，而王君從此不齒於士列。掌中雷者，神寶君說洞神下乘法，所謂役令之事，即以道家書論，亦其支流之不足詰者。王君少從大剌麻章佳胡圖克圖者遊，習其遊戲法，時時演之，不意卒以此敗。君既以此獲不白名，中朝士大夫頗致毒君。禮部試同考官揣某卷似浙王某，必不薦；考官揣某卷似浙王某，必不中式；大挑雖二等不獲上。君亦自問已矣，乃益放縱。每會談，大聲叫呼，如百千鬼神，奇禽怪獸，挾風雨、水火、雷電而下上，座客逡巡引去，其一二留者，偽隱几，君猶手足舞不止。以故大江之南，大河之北，南至閩、粵，北至山海關、熱河，販夫騶卒，皆知王舉人。言王舉人，或齒相擊，如譚龍蛇，說虎豹。矮道人者，居京師之李鐵拐斜街，或曰年三百有餘歲矣，色如孩，臂能掉千鈞。王君走訪之，道人無言，君不敢坐，跽良久，再請，道人乃言曰：京師有奇師，非汝所謂奇也。夜有光，如六等星，青霞繞之，青霞之下，當為奇士廬，盍求之。王君知非真，笑曰：如師言哉？己巳春，見龔自珍於門樓胡同西首寓齋。是日也，大風漠漠，多塵沙。時自珍年十有八矣，君忽歎息起，自語曰：師乎，師乎！殆以我托若人乎？遂與自珍訂忘年交。初，君以稚年往來諸老輩間，狂名猶未起，老輩皆禮之，至是，老者盡死，同列者盡絕，君無聊甚，故頻頻與少年往來。微道人，亦得君也。越八年，走訪龔自珍東海上，留海上一月，明年遂死，則為丁丑歲。自珍於是助其葬，又為之掇其大要，而誌其墓曰：君姓王氏，名曇，又名良士，字仲瞿，浙之秀水人。乾隆五十九年舉人也。其為人也中身，沈沈芳逸，懷思惻悱；其為文也，一往三複，情繁而聲長；其為學也，溺於史，人所不經意，累累心口間；其為文也，喜臚史；其為人也，幽如閉如，寒夜屏人語，絮絮如老嫗，匪但平易近人而已。其一切奇怪不可邇之狀，皆貧病怨恨，不得已詐而遁焉者也。卒年五十有八，有集如幹卷。祖某。父某。妻金，能畫與詩，先卒。子一，善才。墓在蘇州虎邱山南。銘曰：生曇者天也，宥曇者帝也，仇曇者海內士，識曇者四百歲之道人，十八齡之童子。曇來！曇來！魂芳魄香，思幽名長，山青而土黃，瘞汝於是。噫！
資政大夫禮部侍郎武進莊公神道碑銘
卿大夫能以學術開帝者，下究乎群士，俾知今古之故，其澤五世十世；學足以開天下，自韜汙受不學之名，為有所權緩亟輕重，以求其實之陰濟於天下，其澤將不惟十世；以學術自任，開天下知古今之故，百年一人而已矣。若乃受不學之名，為有所權以求濟天下，其人之難，或百年而一有，或千載而不一有，亦或百年數數有。雖有矣，史氏不能推其跡，門生、學徒、愚子姓不能宣其道，若是，謂之史之大隱。有史之大隱，於是奮起不為史而能立言者，表其灼然之意，鉤日於虞淵，而懸之九天之上，俾不得終隱焉而已矣。大儒莊君，諱存與，江南武進人也。幼誦六經，尤長於《書》，奉封公教，傳山右閻氏之緒學，求二帝三王之微言大指，閔秦火之鬱伊，悼孔澤之不完具，悲漢學官之寡立多廢，懲晉代之作僭與偽，恥唐儒之不學見紿，大笑悼唐以還學者之不審是非，雜金玉敗革於一衍，而不知賤貴，其罪至於褻帝王，誣周孔，而莫之或禦。蓋公自少入塾，而昭昭善別擇矣。既壯，成進士，閻氏所廓清，已信於海內，江左束髪子弟，皆知助閻氏；言官學臣，則議上言於朝，重寫二十八篇於學官，頒賜天下，考官命題，學僮諷書，偽書毋得與。將上矣，公以翰林學士，直上書房為師傅，聞之，忽然起，攸然思，鬱然歎，愾然而寤謀。方是時，國家累葉富厚，主上神武，大臣皆自審愚賤，才智不及主上萬一。公自顧以儒臣遭世極盛，文名滿天下，終不能有所補益時務，以負庥隆之期，自語曰：辨古籍真偽，為術淺且近者也；且天下學僮盡明之矣，魁碩當弗複言。古籍墜湮十之八，頗藉偽書存者十之二，帝胄天孫，不能旁覽雜氏，惟賴幼習五經之簡，長以通於治天下。昔者《大禹謨》廢，「人心道心」之旨、「殺不辜寧失不經」之誡亡矣；《太甲》廢，「儉德永圖」之訓墜矣；《仲虺之誥》廢，「謂人莫己若」之誡亡矣；《說命》廢，「股肱良臣啟沃」之誼喪矣；《旅獒》廢，「不寶異物賤用物」之誡亡矣；《冏命》廢，「左右前後皆正人」之美失矣。今數言幸而存，皆聖人之真言，言尤屙癢關後世，宜貶須臾之道，以授肄業者。公乃計其委曲，思自晦其學，欲以借援古今之事勢，退直上書房，日著書，曰《尚書既見》如幹卷，數數稱《禹謨》、《虺誥》、《伊訓》，而晉代剟拾百一之罪，功罪且互見。公是書頗為承學者詬病，而古文竟獲，仍學官不廢。公中乾隆乙丑科進士，以一甲第三名，授翰林院編修，屢遷至禮部右侍郎，誥授資政大夫。周時有仕為漆園吏，著書內外篇者，其祖也。曾祖諱某，祖諱某，考諱某，妣氏某，皆封如公官。妣封夫人。子□人，某、某，述祖以文學最有聲。孫□人，某、某，綬甲最有聲。公以乾隆五十三年卒於官，年七十有□。以嘉慶□年葬某山某原。公它所著尚有《周官記》六卷。公性廉鯁，典試浙江，浙巡撫饋以金，不受，遺以二品冠，受之。及塗，從者以告曰：冠頂真珊瑚也，直千金。公驚，馳使千餘里而返之。為講官日，上御文華殿，同官者將事，上起，講儀畢矣。公忽奏：講章有舛誤，臣意不謂爾也。因進，琅琅盡其指，同官皆大驚，上竟為少留，頷之。是二事者，於公為細節。謹附書。銘曰：大儒莊君既亡，粵嘉慶二十有三年，綬甲始為書測君志，以告綬甲友；其友籀其詞，肯銘，乃克銘君於武進之阡。
（嘉慶戊寅，莊君綬甲館予家，一夕，為予言其祖事行之美；且曰碑文未具。是夕綬甲夢見公者再，若有所托狀。明日，綬甲以為請。越己卯之京師，識公之外孫宋翔鳳，翔鳳則為予推測公志如此。越壬午歲不盡三日，始屏棄人事，總群言而刪舉此大者以報。自記。）
書金伶
金伶德輝，以字行，逸其名矣。吳人。乾隆中，吳中葉先生以善為聲，老海內。海內多新聲，葉忖而律之，納於吭。大凡江左歌者有二：一曰清曲，一曰劇曲。清曲為雅宴，劇為狎遊，至嚴不相犯。葉之藝，能知雅樂、俗樂之關鍵，分別銖忽，而通於本，自稱宋後一人而已。葉之死，吾友洞庭鈕非石傳其秘，為第一弟子。德輝故劇弟子也，隸某部，部最無名。顧解書，以書質鈕，而不以歌。一夕歌，鈕忖而律之，納於吭，則大不服。鈕曰：毋曰吾不知劇，若吾所知，殆非汝所知也。即欲論劇，則歌某聲，當中腰支某尺寸，手容當中某寸，足容當中某步。金始駭，就求其術。鈕曰：若不為劇，寒餓必我從，三年，藝成矣。曰諾。江左言歌，自葉先生之死，必曰鈕生；而德輝以伶工廁其間，奮誌孤進，不三年，名幾與鈕抗。乾隆甲辰，上六旬，江南尚衣、鹺使爭聘名班。班之某色人，藝絕矣，而某色人頗絀；或某某色皆藝矣，而笛師、鼓員、琶瑟員不具；或皆具而有聲無容，不合。駕且至，頗窘，客薦金德輝。德輝上策曰：小人請以重金，號召各部，而總進退其所短長，合蘇、杭、揚三郡數百部，必得一部矣。鹺使喜，以屬金，金部署定，其目錄：琶瑟員曰蘇州某，笛師曰昆山某，鼓員曰江都某，各色曰杭州某，曰江都某，而德輝自署則曰正旦色吳縣某，隊既成；比樂作，天顏大喜。內府傳溫旨，燈火中下珍饈醞、玉器、宮囊不絕。又有旨詢班名，鹺使奏：江南本無此班，此集腋成裘也。駕既行，部不複析，而寵其名曰集成班，後更曰集秀班。德輝既以稱旨重江左，遂傲睨不業。鈕生屏人戒之曰：汝名成矣，藝未也，當授汝哀秘之聲。明日來，授以某曲。每度一字，德輝以為神。曲終，滿座燭盡滅，德輝竊譜其聲而不能肖。其年秋，大商延客，召集秀。乾隆時，貴僚賢公子，喜結歡名布衣，當佳晨冶夕，笙簫四座，被服靚耀，姚冶跌逷，時則必有一人，敝衣冠，面目不可喜，而清醜入圖畫者，視之如古銅古玉，娑娑然懽奇雜廁於其間以為常。其人未必天下奇士也，要之能上識貴人、長者、大官走聲譽，下能鳷名僧、羽士、名倡、怪優、劍俠、奇巧善工之倫。以故非非石不能致德輝；而德輝試技之日，主人以德輝所自薦也，非石為上座。既就夕，主客嘩，惟恐金之不先奏聲；既引吭，則觸感其往夕所得於鈕者，試之忽肖，脫吭而哀，坐客茫然不省，始猶俗者省，雅者喜，稍稍引去。俄而德輝如醉、如[B178]、如倦、如倚、如眩瞀，聲細而譎，如天空之睛絲，纏綿慘暗，一字作數十折，愈孤引不自已，忽放吭作雲際老鸛叫聲，曲遂破，而座客散已盡矣。明日，鈕視之而病。鈕悔曰：技之上者，不可習也。吾誤子，子幸韜之，而習其中。德輝亦悔，徐扶起，燒其譜，故其譜竟不傳；而德輝獲以富，且美譽終。德輝卒時，年約八十餘。無子。有弟子曰雙鸞，非高弟也，能約略傳其聲，貧甚，走南東，至北子。嘉慶己卯冬，非石在予座上，字謂之曰：雙鸞早出世十年，走公卿矣。龔自珍曰：非石今傫然在酒間，為予道蘇、揚此類事甚夥。金德輝事，自甲辰起，大約迄癸丑甲寅間。噫！江東才墨之藪，樓池船楫之觀，燈酒之娛，春晨秋夕之遊，美人公子，憐才好色，姚冶跌逷之樂，當我生之初，頗有存焉者矣。
朱殤女碣
朱山人遊東海，望薑女祠，海中孤墳，雲水環壅，天色垂縹，俯之幽然，心動而識焉。役返，其女殤，家人葬之東直門某村；翌日，自往哭之。地多野潦，曠浪無垠，目窮魄動，觸其前境，神思無形，乃成讖兆。告其友龔自珍言如此，乞書於碣，道光元年冬也。
杭大宗逸事狀
一、乾隆癸未歲，杭州杭大宗以翰林保舉御史，例試保和殿，大宗下筆為五千言。其一條云：我朝一統久矣，朝廷用人，宜泯滿、漢之見。是日旨交刑部，部議擬死。上博詢廷臣，侍郎觀保奏曰：是狂生，當其為諸生時，放言高論久矣。上意解，赦歸裏。
一、大宗原疏留禁中，當日不發抄，又不自存集中，今世無見者。越七十年，大宗外孫之孫丁大，抱大宗手墨三十餘紙，鬻於京師市，有繭紙淡墨一紙半，乃此疏也。大略引孟軻、齊宣王問答語，用己意反複說之。此稿流落琉璃廠肆間。
一、乙酉歲，純皇帝南巡，大宗迎駕，召見，問汝何以為活？對曰：臣世駿開舊貨攤。上曰：何謂開舊貨攤？對曰：買破銅爛鐵，陳於地賣之。上大笑；手書：「買賣破銅爛鐵」六大字賜之。
一、癸巳歲，純皇帝南巡，大宗迎駕。名上，上顧左右曰：杭世駿尚未死麼？大宗返舍，是夕卒。
一、大宗自丙戌迄庚寅，主講揚州安定書院，譚諸生肄四《通》。杜氏《通典》、馬氏《文獻通考》、鄭氏《通誌》，世稱三通；大宗加司馬光《通鑒》云。
一、大宗著《道古堂集》，海內學士見之矣，世無知其善畫者。龔自珍得其墨畫十五葉，雍正乙卯歲，自杭州如福州紀程之所為也。葉係以詩，或紀程，紀月日瑣語，語汗漫而瑰麗，畫蕭寥而粗辣，詩平澹而屈強。同裏後學龔自珍謹狀。
同裏張燴南漪、王曾祥麟徵，皆為杭大宗狀。此第三狀。詳略互有出入。自記。
武顯將軍福建海壇鎮總兵官丁公神道碑銘
乾隆中，國家修大刑於閩島之外，福康安公、海蘭察公先後成大功以去，光於祀典。凡百戎臣，或有賞及後裔，名附史官之牒。其有官不過隅鎮，名不掛勳籍，身曆百戰於狂濤巨鯨間，幾為忌者擠致之以無名之死而危以功名終，則有通州丁公。按狀：丁氏出自齊太公之孫丁公，世霸營邱，末胄播遷，入本朝，家於江南之通州。曾祖某；祖應舉，江南狼山營守備；父國升，蘇鬆鎮遊擊，皆封如公官。妣張，生妣🥁陳，皆封夫人。公父官鬆江，遂家焉。公諱朝雄，字伯宜，以鬆籍起家，由右科曆數官，屢遷至福建副將。四十八年，島賊黃在莊叛，公佐黃仕簡討平之，列軍功一等。閩事之荄也，公知林爽文有謀，必屯兵東港，以與鳳山為犄角勢。及鳳山警，公方赴引見北上，半途馳還，白總督常青：賊不足慮，請假某兵剿東港，且斷其糧道，即鳳山潰矣。因進指畫緩急狀。常青不聽，惟專意鳳山，檄公偕總兵郝壯猷趨鹿子港，擒賊目楊朝派，克鳳山。非公意也，人以為公功。賊果大熾，益蔓延，檄公守鯤身，又檄公守郡城。公於鯤身，則招土番千人，敵賊萬眾，矢石俱盡，而賊目潘猛揮烏龍旗不下，公命守備邱嶸拔之，猛走，鯤身平。公於郡城，則戰少守多，未至，先破賊中途，路始通，遂遍閱城樓、屯柵、池隍，不治者整之。時總兵柴大紀守諸羅，公守郡城，三閱月，皆食豆餅，發觸冠數寸，賊不得逞。諸將恃以成戰功於外。之數者，亦非公意也，人又以為公功。至是而討東港之命下矣。常青非公無可使，而以八百人與公，請益，則曰：戰不利，則守舟中，舟不可守，退而益兵。公曰：為國死，命也。大人即不發一兵，某亦往。拂衣上馬行，至東港，賊眾且數萬。先時海中有淤淺，雖潮至，舟不通，賊以是不設備。偽軍師吳豹、偽將軍洪賀，縱飲酒。天大雷雨，水暴長丈所，公坐艅艎，指揮縛群酋，遂登其炮台，賊大驚，急近戰。公曰：我幸踞炮台，天也。遂發大炮，諸火器繼之，光塵蔽天，賊屍拋滿崖澨，獲偽將軍李老合，逐北三十餘裏，乃倚山為營。夜半，忽有數百人大噪過溪，公戒眾勿出；少選，又有數百人，直撲大營，公益不動。天明，盡掩之。軍中不知其誰何。跡其屍，皆赤發而裸，蓋番人乘間為聲援者。公踞地勢，故無恐。林爽文遣其黨來援，公築壘圍之，賊潰圍出，公料其必奔茄藤，先令守備鄭其仁，以步卒三百伏於路，而親自中道追之，賊遇伏卒敗；餘賊遁，將渡溪，公擠而溺之，遂獲豹、賀。東港平，時乾隆五十一年某月也。計大小七十三戰，八百人扶傷痍以完，智勇無出公右，而常青蔽不以上聞，第令公攝海壇鎮總兵官。福康安公至，始奏即真。公仍留台灣防禦，比林爽文就擒，始蒞任。海壇固雄鎮，環海，大盜時出，偵問斥侯稍疏，即大為民害。公督率舟師為遊兵迎捕。盜林鋋舵、林明灼者，海之酋魁也，公得鋋舵於浙江洋，而明灼適以戕參將張殿魁事聞。高宗純皇帝震怒，嚴責總督伍拉納，伍懼，以責公，公請身任。一日晨出，颶霧四塞，公喜，謂諸將曰：今日得報張公矣。遂令眾船齊進，果遇明灼於大麥洋，俟其近，力踞上遊，縱大炮，連斃賊頭目，明灼知不免，躍入海，葉把總鉤得之。功狀始上聞。有旨召見，未行，而總督又調公台灣鎮總兵官，渡台後，複還公於海壇，攝水師提督。五十八年，以捕會匪功，奉旨加四級。五十九年，循例入覲，途次病甚，乞兩江總督蘇靈阿代奏，乞骸骨。上方向用公，特旨令回籍調理，俟病痊即行奏請陛見。冬十有二月某日，甫入上海縣境，卒於舟中，年六十有七。公輕財愛士，官閩時，有廣東舉人曾中立，欠穀數千石，有司以軍需不給，將置之法；公奇其才，代償之。後曾為義民長，以戰功賞巴圖魯，仕至理番同知。公配陳，封夫人，後公卒。公有丈夫子二人：廷珊國學生；攀龍武生，蘇鬆鎮左營守備。孫四：鍾傑武生，浙江千總；鍾琪國學生。以嘉慶二十一年十月初二日，奉公暨陳太夫人，合葬於鬆江細林山祖塋之側。越九年，神道之文未具，鍾傑等以公捍大患而世莫聞，願文章之士發其光，則與載於官書者，異日出入必互見，故來乞書於碑。銘曰：告下車者曰：是百戰百勝者丁將軍之墓。再告下車者曰：是百戰百克而無炳炳於時者。三告下車者曰：是將軍之孫鍾傑、鍾琪泣述功烈，有於其心，是為史之別子龔氏之言，用卒告闡烈之君子。今年實道光五年。
孔憲彝母碣
闕里孔憲彝，其氣儒者。手狀乞銘其母之阡。按狀：孫氏，浙產，歸孔昭□，生三子，憲彝仲也。逮事威姑，先所天卒，春秋三十。能刻繆篆施金石，組紃之事，絲竹、筆牘之藝，靡不通妙焉。銘曰：璿珠輝輝氣質溫，必有圓折鍾厥源。吾郡葩華莫若孫，車來闕里高閈門；東魯喪矣西湖媛，此有式者魯後昆。
工部尚書高郵王文簡公墓表銘
公諱引之，姓王氏，江南高郵人。祖安國，禮部尚書，諡文肅。祖妣車氏、徐氏。考念孫，四品卿銜，前分守永定河兵備道。妣□氏。公乾隆六十年舉人，嘉慶四年進士，由翰林院編修，累官禮部尚書，改工部尚書，卒於位，賜諡文簡。生乾隆三十一年，卒道光十四年；明年十有二月□日，葬於州治之賜塋。公典鄉試事四，典會試事二，龔自珍則其典浙江鄉試所得士。公之學，及其著書大凡，嚐不以自珍為不可裁而請之矣，其行誼始末，自珍又窺其數大端矣。將葬，公第四子壽同，則使自珍表諸墓。自珍爰述平日所聞於公者曰：吾之學，於百家未暇治，獨治經。吾治經，於大道不敢承，獨好小學。夫三代之語言，與今之語言，如燕、越之相語也；吾治小學，吾為之舌人焉。其大歸曰：用小學說經，用小學校經而已矣。又聞之公曰：吾用小學校經，有所改，有所不改。周以降，書體六七變，寫官主之，寫官誤，吾則勇改；孟蜀以降，槧工主之，槧工誤，吾則勇改；唐、宋、明之士，或不知聲音文字而改經，以不誤為誤，是妄改也，吾則勇改其所改。若夫周之沒，漢之初，經師無竹帛，異字博矣，吾不能擇一以定，吾不改；假借之法，由來舊矣，其本字十八可求，十二不可求，必求本字以改。假借字，則考文之聖之任也，吾不改；寫官槧工誤矣，吾疑之，且思而得之矣，但群書無佐證，吾懼來者之滋口也，吾又不改。又聞之公曰：吾之學，未嚐外求師，本於吾父之訓。先是兵備公校定晚周諸子、《太史公書》，一時言小學者宗之，公所著書□□卷，謂之《經義述聞》。述聞者，乃述所聞於兵備公也。通說四十餘事，又說經之大者，在《述聞》之末。又聞之公曰：吾箸書不喜放其辭。自珍受而讀之，每一事就本事說之，栗然止，不溢一言，如公言。公之色，孺子色，與人言，未嚐有所高論吳譚。年近七十，為禮部尚書，兵備公猶在，比丁憂服闋，再補工部尚書，而公旋卒矣，公終身皆其為子之年。門下士私相謂曰：以王公名位齒發，而辭色如子弟，所學殊歟？所養殊歟？其諸人論歸之師，海內歸之福也歟？公以事親為讀書，以讀書為事親，門內之士，勉勉顓顓，人知之。立朝循典常，俟乾斷，無所表暴，天下頗無由測公。嘉慶十八年，巨逆林清以七十七人入禁門。既殄定，有議加築圓明園宮牆高厚者，有議增圓明園兵額者，公皆不謂然，具折上。睿皇帝大動容，召對良久，乃罷。上諭軍機大臣：王引之言人所不敢言。其事卒見施行與否，海內弗知，其奏牘何辭，海內迄今弗知也。由此例之，公之風旨，其視徒表暴於道路者何如哉？公配沈，繼配範，子四：壽昌、彥和、壽朋、壽同，範出。孫七。銘曰：璞之瑟瑟，外有文也；鏐之沈沈，中有堅也；君子肖之，以事其親也。於乎！欲事親者考斯，欲事君者考斯，斯人而不敢承，孰為大道？
贈太子太師兵部尚書兩廣總督諡敏肅涿州盧公神道碑銘（代阮中堂）
道光十五年秋九月，兵部尚書兩廣總督一等輕車都尉涿州盧公卒於位。既聞，皇帝震悼，贈太子太師，易名敏肅，恤如禮。明年夏，公子戶部員外郎端黼，以公喪至自廣州，某月日，葬於州之賜阡，如禮。體仁閣大學士阮元作而歎曰：「若盧公，可謂勞臣也已。公通籍睿皇帝朝，今皇帝御極，一紀有餘，寰海內外，若西若東，若北若南，小大之事，苟異日宜書者，公罔不在，公所在事，西東北南，上罔不委任；上任之矣，公罔不得眾力；得於上，又得於眾，功罔不成；功成矣，厥後罔不善。上以實任，公以實應。微獨上信公，若京朝官，若外吏，若僚佐，若遊士賓客，若伍，若民，莫不曰：『今皇帝御極一紀有餘，小大之事，則未有曆試曆效，始卒稱恩禮如盧大人者也。』」卒之日，訃至之日，遠近失色。嗚呼！可謂勞臣也已！曾祖振裔。祖某。考士夔，妣氏某。本生考某，妣氏某。公諱坤，字靜之，卒年六十有四。配氏某，先公卒。阮元乃銘公之神道。銘曰：
涿郡之盧，熠自東漢，時惟范陽。代有偉者，允文允武，大熾於唐。汴宋以降，盧少替夷，俟公而光。五歲瀕棄，神嫗活之，憑讖告祥。卒如神言，轍滿天下，名德浩滂。起家文辭，觀政於曹，翠翎英英。出治南服，又曆試旃，以知宣房。龍飛自天，浹旬三遷，電發雲驤。初撫關中，師彼周《雅》，乃積乃倉。乃興水田，以實雍州，西陲用兵。西陲用兵，將相雲會，公職轉餉。轉餉如何，十萬西師，勳命一方。犎牛三萬，役夫又萬，執算庚庚。算定檄飛，自送大軍，夜出敦煌。帝甄西功，公不搏賊，公乃綱綱。既甄既蕆，休公於晉，羽毛回翔。西事再訌，公請複西，帝還其疆。帝命作督，於江漢滸，江漢湯湯。沱潛為田，龍魚失居，乃怒而張。奪此波黎，予彼龍魚，以奠荊襄。有覡有猺，負峒阻碉，不賦而禳。公曰火攻，扈扈虎虎，緋旂赤常。帝曰趣之，炎靈速之，既犁既康。使者汗矣，帝問南矣，公偃在床。迤邐而南，移節遷旂，嶺海洋洋。獮猺所蔓，小衝大排，弭首如牂。乃問鹽鐵，鹽官告贏，鐵官告良，嶺雲白矣，海氛墨矣，嶺柝夜狂。籲嗟嶺海，大竇大痔，海人來商。不曰驅之，揖而嫗之，追咎有明。瑰麗淫葩，巧工所都，誘我篚筐。遂瘠南東，喪金萬萬，食妖大行。維海之南，有越南國，翳古越裳。維海之西，有英吉利，隆鼻高眶。環伺澳門，以窺禺服，十伍其檣。鼉鳴地中，長鯨和之，擘波浪浪。澎湃百年，自互市始，大原我詳。公姑仍之，又姑持之，亦持亦創。仍之如何，以澳居夷，勿汝磔攘。持之如何，自誅食妖，以肅津梁。創之如何，樓船炮台，虎門中央。窺公之心，信公之意，公實茹藏。罷關絕市，粵乃大治，異日其揚。天不俟公，不蘇東南，公也暴亡。凡公所蒞，聖清所覆，禹跡芒芒。我書公勞，十不六七，塞滿九閶。後有式者，天祿辟邪，鬐鬛飛揚。
送廣西巡撫梁公序
一
道光十五年夏四月，皇帝使軍機大臣，字寄閩浙總督，問前江蘇布政使梁公起居狀，公伏地。閩浙總督以公病痊聞。秋九月，公至自福州。至之日，甘肅布政使缺，以畀公。陛辭日，諭曰：朕召汝出，非徒畀汝布政使也。姑去。公受甘肅事不兩月，十六年春，直隸布政使闕，改公直隸布政使。公在道，廣西巡撫闕，又以公為兵部侍郎、都察院右副都禦史、廣西巡撫。五月辛酉，公至自甘肅，宿於西澱；壬辰召見，癸巳再召見，凡七召見；戊戌陛辭。是日公入城，凡與公同貫官京朝者，與公科名同歲者，與公昔同曹，同直軍機處，及其後進者，鏘洋漎萃，爭請公過其私邸。而戶部侍郎歙程恩澤、內閣中書大興徐鬆、光州吳葆晉、宗人府主事仁和龔鞏祚謀合宴公。先期戒公曰：古者先祖後餞，今反之，願及公之未祖，飲公酒。且曰：以晝之長嬴也，與曹署之多閑也，願脫略主客畢一晝。公曰善。遂宴公於葆晉家。畢宴登車，謂恩澤等：吾此來無如此日樂。是公入城之五日，又五日，公戒嚴具西南指。
二
公有愨德，以邃於裏，躬履實蹈，不暴其外，廣西士民，必有能好是德者矣。公有矩德，以蕝其外，正視繩行，無間其裏，必能正其人心矣。公有肅德，其躬棨棨，其行簡簡，其謦無聲，其言明且清，其醉飽衎衎以無失，必能糾其吏慝矣。公有儉德，被服儒者，廣西近廣東，淫巧易至，食妖服妖易至，公必杜其習以豐其聚矣。公有文德，大畜古訓，六籍百氏，浩洶周知，廣西非經籍區，公必開其僿，進之以江左之見聞矣。公有聰德，察物處事。公有敏德，日治數事，或數十事。公有恬德，嗇取豐予。公有良德，與吏民為坦易。公治一行省，移治他行省，曆十八行省，無不宜者。公此行，釃河江以灌一木，任農、稷以糞一區也。龔鞏祚曰：今天下大勢，巡撫之在其行省，有所不得為者矣，有所得為不暇為者矣。有事實急，眾人緩之，而亦不得不緩為之者矣；有所得枝分為之，不得扼本末以為之者矣。公此行，巡撫所不得為，卒末如何；苟所得為，知公必肯為，而不以不暇為為謝，不以不得獨為慍而謝，不以眾人緩之，徇眾人而謝，是又公有孚德上信於天子，下信於朋友也。
三
版圖起遼海，涉海而西，置行省者十有八，盡版圖以紀行役，相距至萬有三千里而極。梁公起自臥病，期月之間，自東南之福州，至於西北之蘭州；今又將如西南之桂林，而中間再至京師，通計行役二萬一千五百里。西周之世，其奉使之公卿自言曰：「駪馬先征夫，每懷靡及。」如不勝瘁思。然《皇華》之詩，所役遠近，說詩者無傳，不得聞。尹吉甫伐鎬方，劉向說曰：周都去鎬千里；而當日之詩人曰：「來歸自鎬，我行永久。」如聞勞問太息。仲山甫以王命城營邱，四牡八鸞，日行一舍，而《崧高》之七章亦曰：「每懷靡及。」其卒章曰：「式遄其歸。」周去齊雖不近，尹吉甫胡慮其不歸，至厚祝其遄歸，以慰其心耶？以今日度西周，梁公所行役，倍之十之，殆於百之。吾知夫急公者，古人之義也；懷私者，古人之情也（《國語》「懷私」為「每懷」，一作「懷和」，鄭司農斥之）；又知夫美其德，紀其旬宣，頌其燕喜福祿，而侈大其受命於王，車旗之庶、錫齎之多者，古之賓客，再拜辟席，擇言之所言也。而太息相勞問者，古之朋友，備言燕私者，能知之，能言之，賓客不盡知也。今鞏祚之言曰：梁公其有懷乎？溽暑永晝，騤騤駪駪，不遑息，日斜馬嘶，休於旅舍，能無懷乎？高牙大戟，僚吏旁午，簿書束束，不皇他，衙鼓夕沈，吏士就閑，公獨居，念去京師且七千里，能無懷乎？閩中富煙雲、竹木、泉石，公之養疾也，如將不出，今感激而出矣，臣躬非臣有，皇念臣居？雖然，不益難為懷乎？又念昔之日，京曹清暇，摩挲器物，辨別款識，搜掌故，談人材，樂甚。不但昔也，昨日之日，與吾曹遊，香清荈甘，無所不言，今已邈然，此在流俗士夫所必不懷，而謂我梁公者能無懷乎？公西南矣，強飲食矣，鞏祚無清風之辭，其害以慰公矣！
潘阿細碣
女阿細，黔潘氏；嫁琅琊，夫甚貴。事夫良，頗識字。夫遠戍，出居庸；居庸關，莽萬重。行倉皇，不可挈；托弱小，友朋職。我婦何，割屋宅。細有釵，直十金；何貸之，糴米鹽；久不償，慚以怵！細甚俠，無德色。望夫台，細徘徊，涼風厲，夫不來。細悲吟，淚霪霪，子先嵒，辰以奄。莫含之，莫襚之，報釵德，銘瘞之。居庸關，天之西，夫不歸，塚萋萋。彗無漆，愧釵德；樹之棗，心甚赤！
曹尚誌碣
里人曹文昭，乞為其父刻墓之石。謹讀狀：仁和其籍，曹其氏，尚誌其名，七十有二其年。不賈不仕，不客卿大夫，無飾言，無飾行。晚好西方聖人之言，不博其義，但持名字。其死也，西面稱名，泊然化。龔自珍曰：東城單照、吳樹虛、龔唐而下，多愨行潛異之民，不泊沒生死，曹君又其一也。裏仁為美，吾裏真仁哉！
送欽差大臣侯官林公序
欽差大臣兵部尚書都察院右都御史林公既陛辭，禮部主事仁和龔自珍則獻三種決定義，三種旁義，三種答難義，一種歸墟義。中國自禹、箕子以來，食貨並重。自明初開礦，四百餘載，未嚐增銀一厘。今銀盡明初銀也，地中實，地上虛，假使不漏於海，人事火患，歲歲約耗銀三四千兩，況漏於海如此乎？此決定義，更無疑義。漢世五行家，以食妖、服妖占天下之變。鴉片煙則食妖也，其人病魂魄，逆晝夜，其食者宜繯首誅！販者、造者，宜刎脰誅！兵丁食宜刎脰誅！此決定義，更無疑義。誅之不可勝誅，不可絕其源；絕其源，則夷人不逞，奸民不逞；有二不逞，無武力何以勝也？公駐澳門，距廣州城遠，夷灊也，公以文臣孤入夷灊。其可乎？此行宜以重兵自隨，此正皇上頒關防使節製水師意也。此決定義，更無疑義。食妖宜絕矣，宜並杜絕呢羽毛之至，杜之則蠶桑之利重，木棉之利重，蠶桑、木棉之利重，則中國實。又凡鍾表、玻璃、燕窩之屬，悅上都之少年，而奪其所重者，皆至不急之物也，宜皆杜之。此一旁義。宜勒限使夷人徙澳門，不許留一夷。留夷館一所，為互市之棲止。此又一旁義。火器宜講求，京師火器營，乾隆中攻金川用之，不知施於海便否？廣州有巧工能造火器否？胡宗憲《圖編》，有可約略仿用者否？宜下群吏議，如帶廣州兵赴澳門，多帶巧匠，以便修整軍器。此又一旁義。於是有儒生送難者曰：中國食急於貨，龔漢臣劉陶舊議論以相。固也，似也，抑我豈護惜貨，而置食於不理也哉？此議施之於開礦之朝，謂之切病；施之於禁銀出海之朝，謂之不切病。食固第一，貨即第二，禹、箕子言如此矣。此一答難。於是有關吏送難者曰：不用呢羽、鍾表、燕窩，稅將絀。夫中國與夷人互市，大利在利其米，此外皆末也。宜正告之曰：行將關稅定額，陸續請減，未必不蒙恩允，國家斷斷不恃榷關所入，矧所損細所益大？此又一答難。乃有迂誕書生送難者，則不過曰為寬大而已，曰必毋用兵而已。告之曰：刑亂邦用重典，周公公訓也。至於用兵，不比陸路之用兵，此驅之，非剿之也；此守海口，防我境，不許其入，非與彼戰於海，戰於艅艎也。伏波將軍則近水，非樓船將軍，非橫海將軍也。況陸路可追，此無可追，取不逞夷人及奸民，就地正典刑，非有大兵陣之原野之事，豈古人於陸路開邊釁之比也哉？此又一答難。以上三難，送難者皆天下黠猾遊說，而貌為老成迂拙者也。粵省僚吏中有之，幕客中有之，遊客中有之，商估中有之，恐紳士中未必無之，宜殺一儆百。公此行此心，為若輩所動，遊移萬一，此千載之一時，事機一跌，不敢言之矣！不敢言之矣！古奉使之詩曰：「憂心悄悄，仆夫況瘁。」悄悄者何也？慮嚐試也，慮窺伺也，慮泄言也。仆夫左右親近之人，皆大敵也，仆夫且憂形於色，而有況瘁之容，無飛揚之意，則善於奉使之至也。閣下其繹此詩！何為一歸墟義也。曰：我與公約，期公以兩期期年，使中國十八行省銀價平，物力實，人心定，而後歸報我皇上。《書》曰：「若射之有誌。」我之言，公之鵠矣。
附：複劄
定庵先生執事：月前述職在都，碌碌軟塵，刻無暇晷，僅得一聆清誨，未罄積懷。惠贈鴻文，不及報謝，出都後，於輿中繹大作，責難陳義之高，非謀識宏遠者不能言，而非關注深切者不肯言也。竊謂旁義之第三，與答難義之第三，均可入決定義；若旁義之第二，弟早已陳請，惜未允行，不敢再瀆；答難之第二義，則近日已略陳梗概矣；歸墟一義，足堅我心，雖不才曷敢不勉？執事所解詩人悄悄之義，謂彼中遊說多，恐為多口所動，弟則慮多口之不在彼也，如履如臨，曷能已已！昨者附申菲意，瀕行接誦手函，複經唾棄，甚滋顏厚。至閣下有南遊之意，弟非敢沮止旌旆之南，而事勢有難言者，曾囑敝本家岵瞻主政代述一切，想蒙清聽。專此布頌臘祺。統惟心鑒不宣。愚弟林則徐叩頭。戊戌冬至後十日。
徐泰母碣
侯官林氏女，為上海徐兆洙妻；期而寡；遺腹子曰泰。泰從林受《孝經》。既長，好文章，篤於朋友，龔自珍友之。告自珍曰：吾母平生再刲股，一療吾外王母疾，再療吾王母疾，皆愈，親族無知者。寡十四歲而卒。卒歲餘，吾祖母病眩瞀，家人恐，病者忽自語：愈矣，適四娘立吾側，飲吾茶，果愈。侍病者皆泣。四娘者，吾父於諸同產季也。道光十九年，詔旌上海縣徐兆洙妻林氏，泰立石墓側，使自珍銘。銘曰：生以肉療母，死以魂翼母，宜有德有文之子熾爾後。
送徐鐵孫序
龔自珍曰：平原曠野，無詩也；沮洳，無詩也；磽確狹隘，無詩也；適市者，其聲囂；適鼠壤者，其聲嘶；適女閭者，其聲不誠。天下之山川，莫尊於遼東。遼俯中原，逶迤萬餘里，蛇行象奔，而稍稍瀉之，乃卒恣意橫溢，以達乎嶺外。大澥際南斗，豎亥不可復步，氣脈所屆，怒若未畢；要之山川首尾可言者則盡此矣。詩有肖是者乎哉？詩人之所產，有稟是者乎哉？自珍又曰：有之。詩必有原焉，《易》、《書》、《詩》、《春秋》之肅若泬若，周、秦間數子之縝若聿若，而莽蕩，而噌吰，若斂之惟恐其坻，揫之惟恐其隘，孕之惟恐其昌洋而敷腴，則夫遼之長白、興安大嶺也有然。審是，則詩人將毋拱手欲，肅拜植立，撟乎其不敢議，願乎其不敢吳言乎哉！於是乃放之乎三千年青史氏之言，放之乎八儒、三墨、兵、刑、星氣、五行，以及古人不欲明言，不忍卒言，而姑猖狂恢詭以言之之言，乃亦摭證之以並世見聞，當代故實，官牘地誌，計簿客籍之言，合而以昌其詩，而詩之境乃極。則如嶺之表，海之滸，磅礴浩洶，以受天下之瑰麗，而泄天下之拗怒也，亦有然。徐鐵孫者，家遼東，先世扈王師入關，為正黃旗漢軍人。康熙中，徙廣東，隸廣東將軍，為廣州駐防人。金戈鐵馬，其世胄也，而徐君用經術起家，登甲科，為劇邑令，以詩睥睨東南。友其人者，淳悶如適遼，雄奇如適嶺、海，本末具如吾言；東南知徐君者，本末畢如吾言；乃書是言以弁君之詩之端。抑又有異者，自珍生北方，一窺臨榆，未得溯山川所原本。年四紀，居江介，不樂愁思，益思遊以振奮之，忽然丐徐君磨墨，為薦士書，貸厞屨，將粵行。且曰：自粵歸，則閉戶不復遊。徐君諾。多矣哉！天下山川首尾，徐君既扼之，怒未已，其又將扼予之遊事之首尾乎哉？
縱難送曹生
天下範金、摶垸、削楮、揉革、造木幾，必有伍。至於士也，求三代之語言文章，而欲知其法，適野無黨，入城無相，津無導，朝無詔。弗為之，其無督責也矣。為之，且左右顧視，踆踆而獨往，其愀然悲也夫！其頹然退飛也夫！智者聞之，則曰：此豪傑也。胡以言之？古未曾有範金者，亦無摶垸者，亦無削楮、揉革、造木幾者，其始有之，其天下豪傑也。或古有其法，中絕數千歲，忽然有之，其天下豪傑也。今夫士，適野無黨，入城無相，津無導，朝無詔，而讀三代之語言文章而求其法，弗為之，其無督責也矣。而為之，其誌力之橫以孤也，有以異於曩之縱以孤者乎？雖然，夫士也聞之喜，喜奈何？曰：吾之誌力，可以有金而淬之，範金者弗吾逮也，吾且大賢。吾有垸而方員之，有楮而繢之，有革而髹之，有木幾而雕鏤削治之，愈密愈華愈賢，吾又大賢。智者聞之，則大聲暴訶之曰：止！夫橫者孤矣，縱孤實難，縱者益孤，夫汝從而續之，不難其止。嗚呼！龔子未得為智者徒也，然固習聞智者之言也。裏人曹生籀，士也。其所學，其所處難與易之間，適類乎是。閔其孤，識其豪傑，不願其為天下範金、摶垸、削楮、揉革、造木幾者姍笑。作《縱難》。
書果勇侯入覲
本朝既百八十有六載，漢人籍而身膺世爵者，公則有黃芳度、岳鍾琪；侯則有張勇、施琅；伯則有文臣張廷玉，武臣孫思克、王進寶、趙良棟；皆有功德，皆以爵終於其位。而今太子太傅固原提督楊君芳，封為二等果勇侯，位在二十六等之第六等，赫然與靖逆、靖海齊名，增漢人重。凡宿衛之臣，滿洲輒除乾清門侍衛，其有異材，重以貴戚，乃擢禦前侍衛；漢籍，輒除大門上侍衛，日直不過閾，領侍衛內大臣轄之，如外弁之見將帥，其有材勇，擢為乾清門，而班之崇極矣！今楊侯特授國什哈轄，漢國什哈轄，內臣驚為未聞。漢人襲父爵者，出為弁士，入為侍衛，父祖功最高，入拜散秩大臣，而蔭庇之榮極矣！侯有子曰承注，自以生員起家，賜文舉人；他日當補文臣，內可致九卿，外可致督撫。漢人襲爵者，施琅、孫士毅皆詔入旗籍，漢軍都統治之，而楊侯官籍，以貴州行伍達於兵部，不改。承注以貴州舉人達於禮部，不改。父子回翔，立外廷，奉外事。昔周中興，威重大臣無如尹吉甫，吉甫歸鎬，客有張仲，今大臣數楊侯，楊侯朝，客有徐鬆、張琦、魏源。源也雅材，龔自珍友之。噫嘻！美譚。並世之士，躋追周《雅》，後或繼也，前莫聞也。侯之入覲何自？自喀什噶爾也。其年道光九年，其月四月廿八日乙丑，自珍既與侯相揖於西澱軍機處直房，明日，書是以多侯。
書葉機
鄞人葉機者，可謂異材者也。嘉慶六年，舉行辛酉科鄉試，機以廩貢生治試具，凡竹籃、泥爐、油紙之屬悉備。忽得巡撫檄曰：貢生某毋與試。機大詫！初蔡牽、朱濆兩盜，為海巨癰，所至劫掠戶口以百數；歲必再三至，海濱諸將怵息！俟其去，或揚帆施槍炮空中送之，寇反追，衄不以聞，故為患且十年。巡撫者，儀徵阮公也。素聞機名，知沿海人信官不如信機；又知海寇畏鄉勇勝畏官兵，又知鄉勇非機不能將。八月，寇舶定海，將犯鄞，機得檄，號於眾曰：我一貧貢生，吮墨執三寸管，將試於有司，售則試京師，不售歸耳。今中丞過聽，檄我將鄉裏與海寇戰，毋乃咍乎？雖然，不可已，願諸君助我。眾曰：盍請銀於文官？不可。盍假炮於武官？不可。事亟矣，何以助君？葉君則揎臂大呼，且誓曰：用官庫中一枚錢，借官營中一秤火藥而成功者，非男子也。飛書募健足，至行省，假所知豪士萬金，假縣中豪士萬金，遂濃墨署一紙曰：少年失鄉曲歡致凍餓者，有拳力絕人者，漁於海者，父子兄弟有曾戕於寇者，與無此數端而願從我者，皆畫諾。夜半，齎紙者返，城中村中，畫諾者幾三千人。天明，簿旗幟若干，火器若干，船若干，糧若干。機曰：烏用眾？以九舟出，餘聽命。是日也，潮大至，神風發於海上，一槍之發抵巨炮，一櫓之勢抵艅艎，殺賊四百餘人。九月，又敗之於岸。十月，又逐之於海中。明年正月，又逐之於島。浙半壁平。出軍時，檣中有紅心藍邊旗，機之旗也。自署曰代山，其村名也。朱濆艦中或爭軋，詛於神，必曰遇代山旗。阮公聞於朝，奉旨以知縣用。今為江南高郵知縣，為龔自珍道其事。
鳳山知縣常州湯公父子畫像記
乾隆五十一年，台灣民林爽文叛，鳳山知縣武進湯大紳死之。大紳子荀業實從，大紳創，荀業左右翼父死。常州人謀曰：父死忠，子死孝，宜建忠孝祠以祀。純皇帝諭祭之文，在麗牲之石；海內士大夫，為歌詩甚多，甚信甚備。荀業有子曰貽汾，以蔭授雲騎尉，官浙江副將軍。既致仕，居江寧府城北之紗帽巷，仁和龔自珍訪之。拜鳳山君像，儒者也；又拜太學生贈振威將軍崇祀忠孝祠贈公像，益悛悛有子弟之容。曰《與竹居詩》者，僅半卷，贈公所為也，其言衝平夷易。副將軍詔自珍曰：昔之日，狂濤怒鯨間，家尾巢隕，蕩乎何所遺！畫像以不似而先棄，詩以不自愜而先棄，凡今所存，皆以棄而存。嗚呼！至人之於忠孝名節，炳天地而礻暴史冊者，大抵遭遇時勢，卒然而成之，必非先有規模於其胸臆者，洎其然也，庸距有跡乎？亦若是而已矣。距鳳山事五十有五年，仁和後學龔自珍再拜記。
顧學士像題辭
始予讀憲皇帝諭，知南彙顧先生入翰林事。識其事，羨其遇，眷眷其人；已識其曾孫王幾江南，識其孫榛京師，益聞道先世事。先生像一卷，榛所守也。毣毣然，邁邁然，朱文正詩稱可以岩廊，可以丘壑者是也。江左文獻林，名卿之胄，不百年不能舉先世通籍歲，遑識其它？文采之澤薄，不如忠孝之蹠遠且長也。榛乞書卷尾。
為家大人丙辰同年祭江西巡撫陽湖吳公文
溯睿皇之初元，聆春官之優詔。策賢良於帝廷，應景運而騰踔。繄先生之晚達，抗一時之英妙。帝開華省而進群雅兮，翔東華以釋騑。又排樞禁而領掌故兮，益練才於政要。揮羽書巡風霆兮，躋皇言於雅誥。當同年之奮跡兮，走駰騏於周道。覽皇華而如晉兮，采唐、魏之佚調。俄棲解豸於厥膺兮，每焚草而密告。帝畀之以一郡兮，指括蒼以吟嘯。忽回翔而中铩兮，起東海於再召。遂揚曆於大用兮，曆再紀而宣劭。半九州而亙南東，皆車馬之所勞。積通達故和平兮，異敫者之為暴。特精悍於西江，煥神明於垂耄。曰承前躅之養癰兮，丁南贛之多盜。方下車而矢傑攘兮，三歲撻而垂效。帝曰久汝於南服兮，歲及辰而來報。卒罷市之上聞，悟積勩之所耗。昔君陳之施政，王探本於惟孝。騰萬口於榆兮，想門內之熙皓。嗚呼！才輩出而輩徂兮，等春華兮秋摽。百四十人存六七兮，數江湖與廊廟，齊失聲於弱一個兮，聚晨星而相吊！
刑部主事番禺黃君妻周墓碣銘
嶺南有女子焉，哭其母，又哭其父，又哭其兄，又哭其殤，遂先所天卒。女有女弟二，相愛，以哭其女兄，相繼卒。篤矣乎！一門之內，嗇於年，豐於思，鬱於性，薄於祜，天鍾之，天皆疢之，有如是乎？所天既貴，告其友仁和龔自珍云：吾婦卒之日，吾方北遊，莫視絺；茲窆有日，願書其表隧之石。自珍乃次之曰：山陰周德瑞，客嶺南，占番禺籍，生聚榮，聚榮生女子子，適同縣黃玉階，中道光丙申進士，官刑部主事，贈妻安人，晉宜人。以不及刑部君之貴，食貧茹艱，婉惠遜順，自姑章及三族，無間言。生嘉慶乙丑也，卒道光癸巳也，春秋二十有九。宜銘。銘曰：人生兩間，哀樂固無極也，賢智過情，不肖不及也。矧後媼之積痗兮，非女子之善戚。仙吾不可期，佛吾不可思，為鬼果如為人之聚首兮，又惝恍而弗敢知。女子之征，亦寥廓也，匪骨匪肉，翔所穀也。黃子無聊之言，則曰夜台樂也。
海門先嗇陳君祠堂碑文
開國以降，奇傑之士，達節之民，挺環怪之姿，躬淳古之行，生而魁於凡民，沒而當祭於社者，不有文事，其無稱乎？先嗇陳君，厥諱朝玉，字曰璞完，江南縣人也。幼有異稟，膚色黝漆，臍窪若臼，環腰有白文，其圜中規，相人者言，是為玉帶圍，當奇異。稍長，衎然魁頎。故其鄉之人，嚐已疑其神。年十三，讓產伯兄，鴻鶱鳳逝，去之無跡。是時皇政熙清，後祗效靈，海之君王，來獻土壤，以福吾黎元。通州、常熟間東地，望洋無極，潮退沙見，豁然劃然亙二百裏，君履其側，四無居人，蒼芒獨覽曰：吾當屋於是。率妻來遷，創草屋，斫木為耜，冶釜為犁，夫任半耦，婦任半耦，一耦之力，旬有五日，水鹹者立甘，沙疏者立堅，沙膚窳者立厚。秸苗既成，龜魚大上，不封不爵，樂衎自保。於是遠近之民聞之，僉曰神哉！稚請於長，長請於老，莫不削薪以為之耜，投刀以為之犁，賣蒙以求牛，懷穜，儲瓶缶，挈大男，衽幼女，效君而歸君，願為海農，洋洋載道。於是稚請於長，長請於老，老謁於正，正謁於吏，吏白於大吏，天子籍其地以為海門廳。不十年，群姓益眾，皆造瓦屋，炊煙起如海雲。國家歲入地丁漕米，累千近萬，為江海大聚。君生康熙某年，卒乾隆某年，年七十四。婦劉，年九十。君之屋於海也，幾六十年，不蓄墨楮，結繩而治。歲終，夫婦解繩之糸介以計事，事纖芥無忘失，壽考以為常。君卒將百年，君之曾孫貢生奐，以經明聞於時；玄孫翰林院編修兆熊，餔祿於朝，乃召其鄉之人而謀之曰：古者伊耆氏始為蠟，饗農，先農也；先嗇司嗇，皆農之配也。今法，凡城鄣大聚，皆得立蠟祠，吾祖宜為先嗇。始吾祖刈殺此土，以利後之人，生有奇異，如天之公侯。今海門廳士姓，無吾陳氏舊且大，宜為祠祠吾祖。皆曰：田父老之誌也。於是既為祠，奐、兆熊以狀謁內閣中書龔自珍，請書於其祠之榜，又因以為樂石之文。龔自珍則大書之如是。狀又稱君不知書，乃能作書，點畫英碩，神明所流，匪道匪藝，不可得而詳也。頌曰：生為功民，眾疑以為神；沒為功神，尚其福吾民。琴瑟士女，以招君兮；豆觥明粢，以報君兮；文此樂石，以震耀君兮。以大旌於海濱，且以勸田。
敘嘉定七生
嘉定七生，龔自珍獲交其一焉，曰恬生。恬生言：某之鄉有六生，與某相引以為重，其執業均也，笙詩鼓簧，而鎛人應於堂也；其相侈以名聲也，如草木之感風露而芳香也。圖形以傳之，又願長言以宣之。自珍曰：美矣臧矣！麗矣堂矣！毋相忘矣！願有以獻。江以南與西北異，水土淺醨，囂外窳中，蠅聚而蚋散，士之相為友，年齒若則以為友，家世若則以為友，科第若則以為友，匪性情之是友，匪氣誼之是友，始則假借牽引，真相惇厚，聲名出己右，憎不想左，死呶呶詬不止，吾願之七生者之七而一也。自珍又曰：年齒若則以為友，科第若則以為友，家世若則以為友，謔浪詭隨，媚膚詭骨，捷如鼯猱，一夫搖唇，百夫褰唾，記稱剿說雷同，晏子以告齊君，而《商書》謂之惡德。又有中年所業垂成，就見它人所嗜好稱說，必強同之，華山旋其面目東向，太室厭其中處，以求同於岱宗而止，是造物者混混失面目也。吾又願之七生之一而七也。自珍少遊燕、並之市，之南方，求科名，北南賓客之辱者，十於七乎？百於七乎？他日複之燕、並求科名，賓客之辱者，十於七乎？百於七乎？不飛不鳴，人猶以為傾；不鼓不考，人猶以為媚。翽翽吾顏，了了吾行。抱秋樹之晨華，指太陰以宵盟。蓋知夫時之不我與。又知夫區區之未可以驟明也，故恒潛於幽而塊於處。恬生曰：子之言文，願傳語六生而納交焉，書之。遂書之。六生者某某，恬生名彖，姓陳氏。
記王隱君
於外王父段先生廢簏中，見一詩，不能忘；於西湖僧經箱中，見書《心經》，蠹且半，如遇簏中詩也，益不能忘。春日，出螺師門，與轎夫戚貓語，貓指荒塚外曰：此中有人家，段翁來杭州，必出城訪其處，歸不向人言。段不能步，我舁往，獨我與吳轎夫知之。循塚得木橋，遇九十許人，短褐曝日中，問路焉，告聾。予心動，揖而徐言：先生真隱者。答曰：我無印章。蓋隱者與印章聲相近。日晡矣，貓促之，悵然歸。明年冬，何布衣來，談古刻，言吾有宋拓李斯郎邪石。吾得心疾，醫不救，城外一翁至，言能活之，兩劑而愈，曰：為此拓本來也。入室徑攜去。他日見馬太常，述布衣言，太常俯而思，仰而掀髯曰：是矣！是矣！吾甥鎖成，嚐失步入一人家，從灶後秋戶出，忽有院宇，滿地皆鬆化石，循讀書聲，速入室，四壁古錦囊，囊中貯金石文字。案有《謝朓集》，借之不可，曰：寫一本贈汝。越月往視，其書類虞世南。曰：蓄書生乎？曰：無之。指牆下鋤地者，是為我書。出門，遇梅一株，方作華，竊負鬆化石一塊歸。若兩人所遇，其皆是歟？予不識鎖君，太常、布衣皆不言其姓，吳轎夫言：仿佛姓王也。西湖僧之徒，取《心經》來，言是王老者寫，參互求之，姓王何疑焉！惜不得鋤地能書者姓。橋外大小兩樹依倚立，一杏，一烏桕。
吳之臒
臒不知何輩流，其籍吳中，大略生乾隆時，卒嘉慶時。讀其言，百憂之所窟，眾香之所宅。其行無有畔涯，其平生甚口，其言盡口過也。過其裏之子弟曰：若為子弟，而清淳之質亡矣。過其父老曰：負所見聞。之都市，益過其父老曰：上古飼狗之盆，萬年猶不以薦器。之其州之大聚曰：州將潰。或問之曰：貧者詐升鬥乎？富者膳飛走乎？事令長不父母乎？皆曰：否！然則州何為潰？曰：父老死矣，子弟不得為他日父老。問何為？曰：無積，不以。讀大聚之條約，則哦《禮經》之文曰：「土敝故草木不長；水煩故魚鱉不大。」之京師，過其郎曹曰：古也剛愎，今也柔而愎。過王公大人之清正而儉者曰：神不旺，不如昔之言行多瑕疵者。嚐怒人而弗絕也，曰：容之甚於絕之！過願者，誦《巧言》之五章。當此時，天下聞此臒言如此矣。顧臒少年受人片譽；越五十年，遇其曾孫於市，脫百金之裘贈之，親為駕，載之歸舍。龔自珍曰：予不識臒，識其弟子，數數稱慕其師。予曰：從子之師之道，逐道也。客於門窬，逐於巷市；客於巷市，逐於州都；客於州都，逐於朝；凡七見逐，而終不怨其師。
書番禺許君
粵之東，維帝南服，而天下之雄也。其山怪，其土阻，其水大壑，其物產英詭，其人沈雄多大略。其大政三：曰榷鹽，曰舟師，曰互市；三者恒有聯，事相倚也。番禺許君，家受鹽，董全粵鹽，能靖民之悍然與士爭利者；既起家，顧不屑自封殖。曰：粵天下雄也，紓朝廷南顧，而下為裏柝憂，其海氛乎！吾當身任之。治海之道有二：曰得卒，曰得船。鄉勇之老於海者，視官兵其生熟相萬也；私船之法式，視戰船之造於官者，其狙鈍相萬也。尚書百文敏公，方銳茹群言，君進指畫緩急狀。文敏曰：具如君言。則退而自具舟，神機鬼式，百十其舸，疾於颶風，曰紅單船；龍首魚身燕尾，首尾自衛，曰燕尾船。又立募潮少年萬人為鄉軍，軍於珠光裏，而自將之，日散千金，自為守。其年，敗賊於大洋；明年，盜魁自縛獻百數。文敏爵輕車都尉，粵遂平，實嘉慶十五年某月也。粵大祲，君愾然曰：夫互市之耗中國久矣，獨來洋米，可以償所失。今法，洋米至，則稅以拒之，又空反以窘之，米益少，客益多，主客皆饑，是與外夷市，勇於招來淫巧，而怯於籌食也！宜蠲其稅之入，而許其貨之出。夷商大悅，則反害而為利。大吏僉曰：如君言。由是粵雖惡歲，米直平，許君之策也。厥後浙江饑，大吏召台灣米，由海入浙境，免其鈔，約略祖君策雲。子曰祥光，仕為戶部郎，以審龔自珍於京師，自珍南向稱曰：君有功於大計者三，非惟照耀其鄉，固世魁傑。宜乘安車，應清問，使公卿識奇士。又知君之不可招也，如祥光言，書一通，以姹升五嶺而望者焉。
松江兩京官
御史某與侍郎某相惇也。御史公得大學士和珅陰事，欲劾之，謀於侍郎，侍郎曰：大善。比日上不懌，事不成，徒沽直名；誠恤國體者，遲十日可乎？御史諾：緩急待子而行。上幸木蘭熱河，留京王大臣晨入直，有急報自行在至，發之，和珅答侍郎書，大略云：和珅頓首謝，種種有變置矣。月餘報至，亦和珅與侍郎書，辭甚嘽，謂君紿我。侍郎慚，急詣御史曰：可矣。御史方飲酒，劾竟上。是月以弊典罷官，亦無禍。浙後進曰：御史頹放人也，安慮天下有阱己者哉？欲明不欺，成其獄，雖易地以計，烏可已？烏可已？顧負竮直之意，偵主喜慍，乃一發聲，留隙俟處置以敗，信道可不篤耶？設少年悍者擊之，中矣。
題周伯恬盟鷗館
別館署盟鷗，列兩行玉佩珠簾，幻出空中樓閣；
新巢容社燕，約幾個晨星舊雨，來尋夢裏家山。
贈魏源楹帖
讀萬卷書，行萬里路；
綜一代典，成一家言。
挽吳虹生夫人
風雨我來頻，憶昨霄賓俎朋樽，堂後搗重陽菊葉。佩環仙去早，盼隔歲錦繈繡褓，墓前拜寒食梨花。
挽卓海帆夫人
飲水溯淵源，忝門牆趨詣摳衣，鵠立聽珩璜綰佩；栽花名姊妹，荷閨閣言情略分，雁行愴箏柱斜下。

[book_title]卷三
水仙華賦
有一仙子兮其居何處？是幻非真兮降於水涯。嚲翠為裾，天然妝束；將黃染額，不事鉛華。時則豔雪鋪巒，懿芳蘭其未蕊；玄冰薦月，感雅蒜而先花。花態瓏鬆，花心旖旎。一枝出沐，俊拔無雙；半麵凝妝，容華第幾？弄明豔其欲仙，寫澹情於流水。磁盆露瀉，文石苔皴。休疑湘客，禁道洛神。端然如有恨，翩若自超塵。姑射肌膚，多逢小劫；玉清名氏，合是前身。爾乃月到無痕，煙籠小暈。未同汀蓼，去摹秋水之神；先比海棠，來占春風之分。香霏暮渚，水雲何限清愁；冰泮晨洲，環珮一聲幽韻。別見盈盈簾際，盎盎座隅。璧白琮黃，色應中西之位；礬紅梅素，吟成兄弟之呼。霧幛低徊而欲步，冰綃掩映以疑無。水國偏多，仙台誰是？姿既雩乎美人，品又齊乎高士。妍佳冷邁，故宜滌筆冰甌者對之。
建德宋先生命作此賦。甲子自記。
別辛丈人文
新安郡齋古桂，唐時植也。尊之曰辛丈人。相依者四年，茲將別去，為文使聽之。其詞曰：我來新安，神思窈冥。晝夕何見？丈人青青。我歌其文，丈人常聽。我思孔煩，言為心聲。傷時感事，懷都戀京。歌不可止，舞亦不停。別有妙詞，一家不名。雲煙消渺，金玉瓏玲。文奇華古，文逸華馨，文幽華邃，文怨華零。有鸞來窺，翔顛自鳴。匪其和餘，丈人之靈。山雨春沸，城雲暮扃。簡而不僵，丈人之形。辛而不煎，丈人之情。逝今去茲，何年再經？華開月滿，照吾留銘。
黃山銘（有序）
予幼有誌，欲遍覽皇朝輿地，銘頌其名山大川。甲乙間，滯淫古歙州，乃銘黃山。
我浮江南，乃禮黃嶽。秀吞閬風，高建杓角。沈沈仙靈，浩浩岩壑。走其一支，南東磅礴。蒼鬆髯飛，丹硃飯熟。海起山中，雲乃海族。雲聲海聲，軒後之樂。千詩難窮，百記徒作。惜哉夏後，橇車未經。惜哉姬王，八駿未登。中原隔絕，版圖晦冥。珪升璧瘞，赧岱慚衡。
冷石軒記
嘉慶乙亥，內閣中書仁和金君既新其九世族祖明僉事對峰先生之墓，已屬其同年生里人龔自珍為之銘矣。其明年，又得公退休之室曰冷石軒者，因其址葺之，既成，復屬自珍為之記。自珍作而言曰：噫嘻！是非吾鄉先輩投閑托傲，息景韜光，揚東海之清波，式西冷之後躅者乎？何其長也！當夫屍臣虎視，巷職鴟張，諫草無聞，冥飛獨遠，公卿脫略，池館蕭閑。《詩》曰：「人之云亡，邦國殄瘁。」瘁斯甚矣，恝亦有然，不知宦海怵於驚濤，勇夫泬於囚士，守節之士疊跡構於圜扉，抗疏之儔駢肩於東市。斯則沐猴舞座，次公失歡於許伯[1]；鵕鸃構難，鄭明奏記於蕭生。二者之禍，實曰兼有。自公之歸，其胡以國？公之不歸，豈公之福哉！使公謝桂冠之潔，伸指佞之忠，不為談隱之清流，不作呈身之御史，京國車塵，染衣不素，故鄉山色，入夢能青。池魚羈鳥，達者未悔其昨非；青松白雲，山靈被檄而失色。何以拓此衡茅，招之洞石，近揖孤山之鶴，遠繼香山之龕。《易》曰：「天地閉，賢人隱。」時哉，時哉，夫何瞢之有也！自古圖書盡於兵燹，廬墓訛於誌乘。向子期之鄰家，空聞殘笛；庚蘭成之故宅，別屬詩人。下走有言：奇節異烈之士，不藉賢子孫傳實，則難之至也。德門未改，後起仍賢。沈沈喬木，知是百年之家；藹藹餘慶，豈徒五世之澤。若公之有中書君，斯以異矣！今朝授簡，書子真遺宅之碑；他日登堂，下米客旬參之拜。同里後學龔自珍。
記佚媵
予之擁三寶、十華、三十九弄也，各有媵；花有媵，畫有媵，印亦有媵，乃至玉圭亦有媵，豈獨帖無媵乎？有之，今逸之也。何以媵？玄晏齋孫氏刻本，段鶴台丈所貽，高出世所稱《玉版》者萬萬也。丁卯、戊辰（按為乾隆十二、十三年）間獲之，壬午、癸未（按為道光二年、三年）
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:50-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>