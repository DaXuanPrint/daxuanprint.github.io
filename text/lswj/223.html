<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御制题郑刚中北山集,提要,原叙,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,北山集全文在线阅读,北山集全文在线下载,大玄古籍书库">
<meta name="description" content="诗文别集。三十卷，其中诗九卷。宋郑刚中撰。陈振孙《直斋书录解题》著录刚中撰《北山集》三十卷。作者自序云：“《北山初集》即余所谓《笑腹编》也。余以绍兴乙卯(1135年)至甲子(1144年)岁所录文字自号《北山中集》;《笑腹编》则宣和辛丑(1121年)至乙卯岁中所录者，因号《初集》。”《初集》十二卷，《中集》八卷，《后集》始自南宋高宗绍兴十八年戊辰(1148)终于绍兴二十四年甲戌(1154)，凡十卷，为刚中之子郑良嗣编于孝宗乾道九年癸巳(1173)。其跋称此编“总三集，为三十卷，凡一千二百一十四篇，仍以《年谱">
<title>北山集_郑刚中_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">北山集</span> <br/>
          作者： <span class="inputVal" id="bkauthor">郑刚中</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]161465</span> <br/>
          说明： <span class="inputVal" id="bkdec">诗文别集。三十卷，其中诗九卷。宋郑刚中撰。陈振孙《直斋书录解题》著录刚中撰《北山集》三十卷。作者自序云：“《北山初集》即余所谓《笑腹编》也。余以绍兴乙卯(1135年)至甲子(1144年)岁所录文字自号《北山中集》;《笑腹编》则宣和辛丑(1121年)至乙卯岁中所录者，因号《初集》。”《初集》十二卷，《中集》八卷，《后集》始自南宋高宗绍兴十八年戊辰(1148)终于绍兴二十四年甲戌(1154)，凡十卷，为刚中之子郑良嗣编于孝宗乾道九年癸巳(1173)。其跋称此编“总三集，为三十卷，凡一千二百一十四篇，仍以《年谱》冠于篇首。”(现存本中《年谱》已佚。)郑集初刊于乾道(1165—1173)末年，今未见此刻流传。清圣祖康熙(1662—1722)间，郑氏乡人曹定远重刊《北山集》，将初、中、后三集，改为初集、二集、三集。后《四库全书》所收即曹氏刻本。四库馆臣进一步将此三编打通，统编为三十卷，但原集秩序，一仍其旧，故其所收录之诗未集中排列。三十卷中第一、二卷为诗，第十一、十二卷为诗，第十八、十九卷为诗，第二十一、二十二、二十三卷为诗，从这种编排仍可见原编遗意、郑集除《四库全书》本外，还有曹定远康熙三十四年(1695)刊本，刚中后裔郑世成康熙三十六年刊本，名为《郑忠愍公北山文集》三十卷，首一卷，末一卷。另有清穆宗同治十二年(1873)胡凤丹所辑《金华丛书》本。</span> <br/>
          封面： <span class="inputVal" id="bkimg">Z_18412.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]北山集
[book_author]郑刚中
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]161465
[book_dec]诗文别集。三十卷，其中诗九卷。宋郑刚中撰。陈振孙《直斋书录解题》著录刚中撰《北山集》三十卷。作者自序云：“《北山初集》即余所谓《笑腹编》也。余以绍兴乙卯(1135年)至甲子(1144年)岁所录文字自号《北山中集》;《笑腹编》则宣和辛丑(1121年)至乙卯岁中所录者，因号《初集》。”《初集》十二卷，《中集》八卷，《后集》始自南宋高宗绍兴十八年戊辰(1148)终于绍兴二十四年甲戌(1154)，凡十卷，为刚中之子郑良嗣编于孝宗乾道九年癸巳(1173)。其跋称此编“总三集，为三十卷，凡一千二百一十四篇，仍以《年谱》冠于篇首。”(现存本中《年谱》已佚。)郑集初刊于乾道(1165—1173)末年，今未见此刻流传。清圣祖康熙(1662—1722)间，郑氏乡人曹定远重刊《北山集》，将初、中、后三集，改为初集、二集、三集。后《四库全书》所收即曹氏刻本。四库馆臣进一步将此三编打通，统编为三十卷，但原集秩序，一仍其旧，故其所收录之诗未集中排列。三十卷中第一、二卷为诗，第十一、十二卷为诗，第十八、十九卷为诗，第二十一、二十二、二十三卷为诗，从这种编排仍可见原编遗意、郑集除《四库全书》本外，还有曹定远康熙三十四年(1695)刊本，刚中后裔郑世成康熙三十六年刊本，名为《郑忠愍公北山文集》三十卷，首一卷，末一卷。另有清穆宗同治十二年(1873)胡凤丹所辑《金华丛书》本。
[book_img]Z_18412.jpg


[book_title]御制题郑刚中北山集
公论千秋不可诬进因秦桧是邪途左迁究以权奸迕七疏曾於正史无弗核始终将韪彼难逃衡鉴用吟吾虽云干蛊由其子作伪心劳实拙乎
按郑刚中金华人绍兴中进士官至礼部侍郎出为川陕宣抚副使史称刚中由秦桧以进故於和议不敢有违及使陕西弃和尚原与金後又以宣抚专擅忤桧窜谪以死是其人依附权奸梯荣幸进本无足取今四库全书所録刚中北山集有谏和议四疏及议和不屈一疏又救曾开胡铨二疏既与正史不合又徐梦莘三朝北盟会编蒐括章奏事实无遗而不及此七疏盖刚中集乃其子良嗣所编耻其父附秦桧因伪撰谏和议等疏以盖前愆此虽良嗣之干蛊乎而千秋公论邪正难诬所谓虽有孝子慈孙百世不能改也馆臣以刚中诗文尚可观録入全书披览时因为题什以惩作伪云

[book_title]提要
钦定四库全书　　　　　集部四
北山集　　　　　　　　别集类三【宋】
提要
【臣】等谨案北山集三十卷宋郑刚中撰刚中有周易窥余已着録是集一名腹笑篇凡初集十二卷中集八卷後集十卷初集起宣和辛丑至绍兴乙卯中集起绍兴乙卯至甲子皆刚中所自编後集起绍兴戊辰至甲戌为乾道癸巳其子良嗣所编始末具见刚中自序及良嗣跋中此本题初集二集三集而相连编为三十卷盖康熙乙亥其里人曹定远重刻所改非其旧也史称刚中由秦桧以进故於和议不敢有违及充陕西分画地界使又弃和尙原与金後为宣抚使时始以专擅忤秦桧意至窜谪以死今集中所载谏和议四疏及议和不屈一疏大旨虽不以和议为非而深以屈节求和为不可又有救曾开一疏救胡铨一疏与史皆不合徐梦莘三朝北盟会编於当时章奏事迹蒐括无遗独不及此七疏曾敏行独醒杂志虽记刚中与李谊等六人共救胡铨事然但云入对使坐亦不云有疏或者良嗣耻其父依附秦桧伪撰以欺世欤诸疏之後多良嗣附记之语若斤斤辨白心迹者是必於公议有歉故多方回护如恐不及李纲胡铨诸集亦何待如是哓哓哉刚中封州自叙诗有曰我昔贫时冬少袴四壁亦无惟有柱自从脚踏官职场煖及奴胥妻子饫线引针入敢忘针入室古云当见妬是始终不忘秦桧刚中且自道之矣亦乌可揜也至其诗文则出于南北宋间犹及见前辈典型方回作是集跋称其文简古诗峭健在封州诗尤佳其品题则颇不谬云乾隆
四十六年正月恭校上
总纂官【臣】纪昀【臣】陆锡熊【臣】孙士毅
总　校　官
【臣】陆费墀

[book_title]原叙
北山集原叙
北山初集即余所谓笑腹编也余以绍兴乙卯至甲子岁所録文字自号北山中集笑腹编则宣和辛丑至乙卯岁中所録者因号初集若辛丑以前见於纸笔者皆为盗所火不复能记忆矣甲子而後时时因事有藁老懒杂置箧中他日有能为余收拾者否所未能知也绍兴甲子十月日序
北山初中二集先君所自名且手所分类也盖録宣和辛丑至绍兴甲子岁所作之文良嗣因以第其卷不敢有变易後集则迁箦中号藂藁者良嗣放初中而编次之自戊辰至甲戌岁无遗焉总三集为三十卷凡一千二百一十四篇仍以年谱冠于篇首庶几览者按谱玩辞得以见出处之大致若乃甲子戊辰之间数载先君方经理西南公余撰述亦富而携藁之桂阳以横逆故亡失良嗣才能省记一二以附于中集之後继此或访寻有得当为别集以补其阙先君之序初集也其末云甲子而後时时因事有藁老懒杂置箧中他日有能为收拾者否呜呼顷所亡失乃尔是岂逆知其然耶不肖孤无以塞责徒悒悒抱恨而重惟先君一生无他嗜好惟简编砚墨未始以居艰治剧而辍盖所乐者在是也少之时业科举其所为文学者争诵读之而雅不自喜故弗见於集三集之外有周易窥余十五卷晚年精力殆毕於此书又有经史专音左氏九六编及其他杂着皆可传於世今刋行自三集始乾道癸巳仲夏朔旦男良嗣拜手谨识

[book_title]卷一
钦定四库全书
北山集卷一
宋　郑刚中　撰
论治道人材疏
臣闻人主未尝不欲求言尝患言之难听论事者未尝不欲言之行尝患言之难入汉文帝谓张释之曰卑之毋甚高论令今可行也後世学者多指以过文帝谓其不能抗志远大而限言者以卑少也呜呼甚高之论讵可听哉大不观时小不揆事辩博之说纵之於三皇五帝之上而济用之实常若玉巵之无当是果何益文帝戒释之未为过也虽然文帝何不要释之以至当之论而雅意欲其卑乎此诚为过夫高之与卑不相侔矣高虽不可纵卑固不可溺天下之理一溺於卑则事功衰靡流弊不胜言其失视甚高论者犹不啻也人主之听言人臣之论事使其上不纵为甚高下不溺於太卑常守至当之论以一天下之趋向则亦何患乎言之难听难入哉故臣常谓论治道必归於平论人材必归于恕论治道归於平者非谓见小利忘远害也见小利忘远害则陋而已矣今恐务虚名者不得成贪奇功者多後患与其相夸以所难侈靡而无实曷若因时顺势相与守吾可行之道敦本节用修礼正名未起者加工未备者加饬常使上正而下自服内治而外自宾如是则所以求治道者不其平乎至若废纪纲而不修荡名节而不励谓为远而不肯行谓为重而不复举兹又人君之所宜勉也论人材归於恕者非谓以小人间君子也以小人间君子则杂而已矣今恐臯夔不可以世有稷契不可以辈得与其舍近慕远异世而须才曷若磨礲砥砺观其心术之邪正苟不至畔道而害治则自可量才而使因能而任常使效知无不及之事陈力无不胜之诛如是则所以待人材者不其恕乎至若倚忠为奸盗名欺世无能为而可以害吾之有为托能言而有以摇吾之国是者兹又人君之所当去也论治道归於平论人材归于恕此所谓至当之论可以一天下之趋向者惜乎文帝独不以是而要释之耳?惟陛下体乾坤覆载之德廓山薮包含之量谓祖宗率皆疏通耳目容纳台谏故即位以来加惠言事之官虽衆智毕陈未必有禆于万一而开怀屈意舜禹不能过持此以济中兴之业固有余裕臣以愚贱之资误蒙器使未知所以报厚恩者然考之历古其能随事启沃开陈主意者固自有数余非高而诞谩适足以起世主之疑则卑而浅陋不足以广上之心志故其说常龃龉而不合区区浅陋之愚尚庶几于犬马之自竭乞怜而赦之
采用羣言疏
又奏曰臣窃见比者北使造朝人情疑虑咸谓国家数年蟠屈待时之气一旦又訹甘言而自解於是感激不平者咸以所见抗论于上夫论事者言不切至则事不可回论事而欲其必回则其言常多偏偏胜之论听者难之而人主或至於厌闻矣然可否相济社稷之福雷同之论古今之患故圣人之建功立事宁使衆智必陈可否相反而不欲上下谀悦雷同而相比宁使发扬宣布戆愚而面折不敢使其缄默隐避顾望而腹非惟吾守中平至当之道裁应事机故虽衆多之论时有偏胜过直者亦一切虚心容纳之所以下有尽言之忠上有兼收之美而事亦无适而不当也敌人之恨臣子缄於骨髓然国家士马之气力财用之源流智者当自默识而心计之机虽不可不投患亦不得不虑彼乃肯开我以好言示我以善意我亦何辞而峻絶之乎絶之诚易也後日之策计将安出谓有扬旌电扫问罪破竹之势则平时自可用之何待絶使者而後可以为乎故专意不与敌和者臣知陛下自可优容之古人有言听者事之候也计者存亡之机也陛下跨马横槊以有天下敌人情伪何待马援言之然後在於目中听言定计当亦审矣疎远之臣怀区区不自已之意上凟天威惟陛下幸赦其愚　寻为贡院看详官五月除尚书考功员外郎先君谓铨曹所系考功为繁且重吏奸出没非一己所能胜乃於视印之日集羣吏告之曰吾本书生州县间条令犹不尽知而况於省部自今予夺惟尔之听但已掲榜于外有不当者许士夫再以状来来则穷究於尔无贷也既而士夫果有来者命之坐呼吏使前开拆以理士夫知不可无所恨若吏情得则立断以法如是不过惩三四吏皆讋服不敢犯而滞淹无壅黜陟以明缙绅德之
辞监察御史疏
九月除监察御史奏曰臣田野寒生造化遗物科名甚晚吏职何卑朝廷召从远方置在枢属阅岁未再试以郎曹臣方夙夜省循惧无以报称万分而陛下又亲擢而用之夫六察中台之要选也岂臣闒茸无状者之所宜冒处欲责报效宜付贤才伏望睿慈收还误恩以安愚分不允
辞殿中侍御史疏
十一月除殿中侍御史奏曰臣禀资甚愚立志良苦比由考功郎官蒙陛下亲擢缪参六察之聨未淹三月之久督稽违而无效念忝窃以知惭窜斥之虞朝夕以俟洊加器使敢复叨居今世态方艰事功未济耳目之任殿中执法者实共司之顾臣何人可冒兹选伏望收还成命更付良士非但公朝王论之有托亦微臣愚分之少安不允
谏和议奏疏
时朝廷与敌议和先君奏曰臣准枢密院劄子备奉圣旨节文以梓宫未还母后在远陵寝宫阙兄弟宗族之故欲屈己就和令在廷侍从台谏之臣详思所宜条奏来上臣伏读流涕仰见陛下孝友格天强敌改意事虽可喜可疑至於屈己之言则臣之所不忍闻也且国家南渡以来间关险阻寒心销志仅能自立谓今日可与敌争者非痴则愚又况彼遣使曰休兵我何辞曰用兵彼曰通和我何辞曰立敌彼曰奉梓宫母后还我何辞曰不欲听其甘言领其善意少降辞气以就和议势有不可已者然陛下诏羣臣以屈己则臣所未详夫屈己之事非一端也前世固有奉子女者有供金缯者有割土地者有北面而称臣者皆上为宗社下为生灵不得已而为之今国家之於金人土地为其所据金缯子女为其所取崇高之号亦常自贬而臣称之屈己至矣不知此外又将何如其屈也父子之间所本者孝君臣之间所本者忠陛下欲为亲屈此孝也安能使天下皆忘陛下而废忠乎上而士大夫下而国人衆而三军士卒方同心而上戴有如此使狂悖过一县则欲使县令拜过一郡则欲使郡守拜至中都又妄有所欲则是传一函纸自北抚定而南非通和也人皆肯从乎国人之情士大夫之情也陛下询士大夫则见国人之情矣至於三军士卒之情亦即此而可卜陛下倘未以为信试呼二三大将问之彼不至为郦琼必不率三军而屈膝也士大夫之情不得顺小则去大则其身死而已矣三军之情不得顺则事有不待臣言者夫强敌之奉命至境而吾军民顺从者半不从者半使者眙愕相顾怀愠而返则结讐造怨益不浅浅曷若卑辞报使者曰江南虽小要自各有君临以小事大称臣可也独难行之礼无以塞大国之责勿辱顾怜则是吾之诚意不足以感动大国而上天终未至於悔祸末如之何也已然後督励将士谨备不虞江外尘起则上下协心再修甲寅之役臣恐敌人便未能越长江如坦途也虽然臣有一焉陛下欲谢使者必先呼集大将更令各与近土统制官数人同定此议陛下仍开心诿之曰强敌邀我以难行之礼汝辈其许之乎谓可许则後日彼再封一函纸又甚於此计将安出谓不可许即有边陲之警孰为吾当之彼如慷慨埀泣各愿效死则长江之气已增十倍谢使者何惮臣不敢远引前代铺叙为可观之文直以存亡祸福之几系於今日者为陛下言其梗概愚陋不足以奉承明诏臣罪当万死
再谏和议疏
又奏曰臣窃闻北使就馆朝廷差官同王伦等计议衆论皆谓朝廷审处适中必无过举和议之事次第可成此至幸也然衆皆知和议之可成而不知埀成之事亦复可败要须有道以济之何则彼所求出於平易其事必成彼所求出於甚难其事必败事之成也谋画可以继进事之败也智者无以善其後此几微祸福之原不可差以毫厘者陛下应之可不审乎有如彼求我以甚难则和议之败盖有两端其一激怒於敌人也二则激怒於国中也有一于此非但和议之不成盖亦产祸之甚速臣请试言其略朝廷若曰彼不可从必峻辞而拒之彼必曰称臣者汝也请和者汝也致我使往来者汝也今遽云尔是我不绐汝而汝复无信也其激怒将如何和议当自是败矣朝廷若曰彼不可违悉俛首听之国中必曰是无中夏也是弃君尊也是忘宗庙也虽有防川之力恐不能防人之口其激怒又如何和议亦败矣为今日计者必当以适中之论调护其间其从之也不使激怒於国中其有可辞也不使激怒於敌人周旋曲折以就其事如是则和议可成矣虽然适中之举要在勿速有如未就益择善议论之士熟为使者开陈道理使其心解意悦共择两平之道守而行之仍晓然令内外通知勿使下有忧疑之意如是则事无不济汉韩安国有言谋事必就祖发政占古语侧闻咸平二年章圣皇帝谓曹彬曰北鄙终成和好此事须朕屈节为天下苍生然又须执纲纪存大体即为久远之利陛下欲谋事就祖其法章圣之意而已矣郅支求侍子汉议遣谷吉送至庭贡禹持不可曰春秋之义许荆秦者不一而足先儒谓节制之不求称其欲也陛下欲占古语其合春秋之义而已矣陛下孝友之心感天地而动金石微臣区区之意惟恐朝廷行之失当有害成议其数以和议为言者乃所以欲和议之成也陛下恕其愚否
三谏和议疏
又奏曰臣窃见讲和之事初则士大夫以为忧中则民庶以为忧今则将帅以为忧士大夫见朝廷审处适中未有失策方朝夕为陛下同心谋虑共图善後之计初以为忧而今少定民庶则视士大夫为舒卷者也见士大夫之情稍安於前故其忧亦缓而未迫闻之道路独将帅之忧汹汹如风涛尔朝廷但知今日某人入馆议事明日某入内奏禀而不知士卒切切之言日益愤激此其为患不可不虑也盖陛下间关之初收拾西北流离之士拔为将帅分置军旅相倚为安危者踰十年矣曰比骑入边诏使守御者诸将也曰盗贼据险诏使招捕者诸将也诸将顾虽未能有大功名自见然其所以事陛下者甚久且勤今陛下一旦欲成和议北使在馆曾未与诸将道其曲折寜不使其疑且忧欤安知其不深思自念曰我辈平时不能相与展力今乃使君父至於屈己降气则怀厚恩而感激者必至於自慙又安知其不相与语曰和议既成我辈自是当渐无用而朝廷自是渐至於相忘则防後患而危疑者必至於自恐使诸将慙且恐其终不为朝廷忧者无是理也臣愚谓此後势当选择大臣别作措画以系诸将之心目今且当分遣官吏广宣诏旨以慰诸将之意系诸将之心则和议成与不成皆不相妨但少俟敌使北去之後议之未晚臣未敢进其说也至於慰诸将之意则势有不可缓者陛下诚即日遣人分诣诸屯谕以至意使知朝廷施设皆无过当事成则与汝等强兵积粟渐为进守之计不成则与汝等鞠旅陈师图为後日之举虽成否未知真伪相半然皆不舍汝以图功也如是则将帅安而羣论息人情通而和议固矣传曰高鸟尽良弓藏今日岂陛下藏弓时乎愚瞽之计愿陛下即施行之勿以为疑也
四谏和议疏
又奏曰臣累具奏禀讲和事惟在审处中道务令可行陛下亦颇采纳其说谓北使今已在馆足可商议臣不胜幸甚今者如闻敌书缄藏未肯分付意欲陛下实行臣事之礼拜而奉之臣实骇惧且今日之事或从或违各有大害惟于从违之间求得中道乃可施行然而不可急也臣冒死毕其说惟陛下留神省察臣闻齐楚交善之国也秦欲伐楚先使张仪绐楚约献商於之地六百里使之絶齐楚王大悦羣臣毕贺独陈轸不贺楚王曰不烦一兵不伤一人得地六百里子独不贺何也轸对曰臣见商於之地不可得而患必至矣且先出地後絶齐秦计必勿为也先絶齐後责地必受欺於张仪矣楚王不听使勇士詈齐王絶之使将军受地於秦张仪指谓楚使曰从某至某可六里楚之君臣始大悔今日讲和之事臣窃谓类此而又有甚焉者夫不因谋虑不劳师旅而辄欲复故地还梓宫归母兄反宗族是其所以许我者何止商於六百里耶秦欲使楚絶齐彼欲使我受诏使楚絶齐不过孤其旁援而已使我受诏是欲伐吾之本根也堕其计而孤旁援为祸犹浅堕其计而伐本根祸无乃深乎此不可不察也虽然用陈轸之计则必使秦先出地後絶齐然而秦不肯也今使彼复故地还梓宫归母兄反宗族而後奉诏则彼亦不肯矣轸恐後责地受张仪之欺则我岂不忧後求五事为敌所绐乎道理分明如此则讲和之事自当絶之然而上之百执下之国人皆纡囘曲折共为陛下图善後之策而不欲絶之者古语有云利则行之害则舍之疑则少尝之今日之事正可以为疑也陛下孝友之性动天地而感金石酿酒奉觞日欲上长乐之寿故臣子亦不敢专言其害止欲陛下以为疑而少尝之尔何则彼见吾今日朝廷气力稍强号令渐一以地势言之则又据长江而凭襄汉彼与其涉远劳师而容有後害曷若设谋用计而制其十全此其智虑不浅然万有一焉者彼或腹心相攻族类内溃欲有中原而患力之不足欲平故怨而念恩之无从则革意囘心事有不可知者此正疑则少尝之之时也少尝之之道当如何亦曰推我诚心领其善意汝封一函纸来吾谨待尔使钦听尔言可从则致礼以答之不则修辞以谢之执纪纲存大体如是乃可今北使就馆踰数日必欲屈陛下为自古帝王所不行之礼此岂谓之讲和哉是其心非但欲使楚骂齐而自絶然也亦犹痴贾操奇货於市知人欲之则予价愈多而愈不肯售愿陛下少回天意更赐从容命大臣於从违两者之间求一可行之道与北使再三商量庶几协济讲和之议陛下不可专见可从之利而忘其害事苟失策非但楚受六百里之欺为天下後世笑而已几微之祸有不可测者仰惟哀怜臣子之心而俯听之臣不胜恳祈之切
议和不屈疏
奏曰臣昨日与台谏连书入奏乞令王伦等尽力取敌书纳入方为今日两全之策如闻圣意允许不胜幸甚然臣有一言更须控陈惟陛下哀怜听之所谓取敌书者但欲为北使作道地尔恐书至而我不屈则彼或以为未满故欲取而纳入今日纳入明日见使者或书与使者偕入置使者幕中大臣授书入之陛下徐出见使者如是则不屈非彼所知也是谓两全之策至於陛下圣躬则虽书入而不可屈也圣人有言莫见乎隐莫显乎微隐微之中天下所同见陛下勿谓禁密之中可以潜行天日之表可以暗屈一人知之什百人言之四方万里皆传矣或谓臣曰陛下为亲屈传之天下何害臣应之曰亲归地得播告中外布礼以谢大国之惠天下不敢议正恐亲未必归地未必得徒取天下後世笑尔又或谓臣曰彼诺而我信之有如负约则曲为在彼於我无愧是又不然堕其计则解体丧气精鋭销愞何所不有又或谓臣曰彼非前日比谋亦何用苍苍悔祸事宁可知臣又应之曰用谋者敌人之常情革意者古今之万一立国之道以守常为正而不可以侥幸为心大抵破人之国夺人土地者未尝不患其再兴也若曰今不灭越後必悔之则吴君臣所以虑越者如何曰汝忘会稽之耻耶则越君臣所以念吴者如何非特是也秦尝破荆矣後与荆人和荆乃起为秦敌又破魏矣後与魏人和魏乃起为秦敌故秦之谋臣痛诮其主谓其不早成业者良由不絶灭荆魏而使其得以收亡国聚散民而再立宗社也然则坚敌之待残国其心忍矣故传载其语曰削株掘根无与祸隣祸乃不存由是观之敌人之情真可畏哉若乃陛下孝友格天祖宗德泽在人强敌改心亊随世变於理不可谓之无独不可全信之尔一书远来未见端的天子屈帝尊而受之无乃信之全乎陛下为亲而意切天下念君而心危矣臣又得之王伦谓彼後日有南北羇縻之请此尤不可之大者一言许之後不可爽今日奉诏之事乃是和议之初未尝速虑但作悠悠之语不思事至之时遂至无画今若又以此事许其後日则今虽平和後复难处惟陛下稍回圣心思虑後日祖宗基业不全矣民力穷矣人心危矣更令失计悔将如何伏望悯臣戅愚察臣疎浅但见人情物论有不允当故尽取以告陛下使陛下初不过听置臣言责之地则臣岂敢越职犯分累冒天威哉臣不胜恳祈之至
缺题
奏曰臣闻自下劘上非全身之谋再三而凟非得已之计竭陈愚悃仰冒帝尊臣比缘使事条陈利害数千百言大要欲得和议不败天子不屈而已昨与台谏乞令专委王伦取敌书纳入陛下念祖宗存大体之训畏古人犯衆怒之言俯从其计事以获济不胜幸甚然臣尚有私忧者敢因事济之初妄献预谋之策南北羇縻之请臣所忧也果有是耶其不然耶今或不正其始则他日从违无策利害益深矣臣料陛下旦夕必再见使者与之计议大抵彼有所欲宁难之於初不可悔之於後难於初彼自见理而止悔於後彼固得以归曲也如闻朝廷亦尝叩问驿客所有羇縻之人欲於何时交付臣谓审之是也问其时则非矣要当为彼言如某等人可还某等人不可得开言创意宜怀远图勿谓事未至而谩云也且如今来许我者事事皆得籍兵之衆而可遣乎臣请备论之通和之後其割以还我者必止是空地无府库也无蓄聚也无大姓豪民也梗莽丘壠之间所留者老病孤弱岂复有强壮可战鬭之人郡县既开东南虚匮籍兵之衆平时倚以为用者又一旦举而还之则衆心解散不待立六国後而人各指其故乡矣可不念哉和议既成万端偕起凡有措画便当为经久之计不可侥幸而苟就也说者谓数年卑屈祈哀自请迨敌国专使来临许以通好岂容轻失其意他时敌遣万骑临江人情骇惧吾内顾财用自知不足外督将士或恐难用则事亦可虞此陛下之所虑也纪纲散矣士马空矣衣食竭矣得宗族而复不能保得土地而复不能定大河之南藩篱荡然如失元气之人忽忽待尽此臣子之所虑也陛下之所虑能作而起之岂不在我臣子之所虑苟至其时则无策矣审量轻重顾久图远惟圣心加察焉臣闻爵禄者励世之具也陛下操爵禄而欲有为何所不可然羣言交入衆智纷然好谋能听此前史独称於汉祖盖事方危疑国论未定必有揣摩傅会之士投隙而进其心虽止欲猎取陛下之爵禄而不知祸毒可流於天下惟陛下禁其萌焉台谏天子以为耳目臣愚陋不足以当陛下视听之责断不敢导天君以奸声?色也感激言狂至於流涕冒凟天威罪在不赦
申救胡铨疏
奏曰臣窃闻枢密院编修官胡铨上书论使事其言狂悖力诋大臣圣恩寛容闻止除名送昭州编置可谓父母之矣然臣区区尚欲一言者非谓铨无罪也臣独以陛下南渡以来未尝拘顾忌讳逐一言者岂不以时方艰难事功未济与其罪狂夫而容有後悔曷若并包并受以来天下之言故内怀一概者虽伸吭感激怨咨天地陛下率听而纳之如是者有年矣今也岂不能容一胡铨以增盛德之光乎重念铨一介书生坐无思虑但闻衆论汹汹不知使事曲折原其用意亦为爱君铨本贯吉州奉老母于此铨窜远去母将畴依陛下方孝友格天欲成和议若置铨於圣度之内使其子母相保不至狼狈诚莫大之恩也臣不胜祷祈之至冒犯天威罪当万死
劾施庭臣疏
奏曰臣闻人主褒功赏善不及於邪佞人臣持说论事戒在於反覆臣伏见新除起居郎施庭臣比缘抗章陈事陛下初自监察御史超迁南榻物情大骇立朝有识之士闻其姓名者皆掩鼻唾之臣以备员殿中欲论数其短迹实有嫌兼是时国事计议未决不欲紊凟天听故噤默而不敢吐今和议以定羣听咸孚而庭臣又别有差除臣固不得不言矣和议国之大事所见异同计谋相抵皆不害其为正今庭臣之得罪於公论者为其反覆也庭臣初语人曰吾持讲和之论独与勾龙如渊同且如渊之论使事陛下所知也其说大率欲得和议不至於败天子不至於屈就从违两者之间平允成之此如渊之论也亦台谏之论也亦朝廷侍从百执事之论也故陛下采而用之卒以有济若庭臣之论其告陛下者不可得而知也其语人者则不复更存纲纪不须更有商议必令兵民投降天子屈体而已是安得与如渊等议论为同乎然其初则宣言与如渊同者盖幸台谏之说胜则彼未为异故也今来忽自立说则无所不至指金人为中原汤武呜呼不知指谁为桀纣耶以至诋诮上下咸蒙缪称慨然有自任天下之意何其欲重误苍生欤徒以敌书未入人情忧惑又妄意陛下厌羣言之交进虑和议之或失故持傅会之说於危疑交迫之际试一尝之有如投合则市道之态不过欲与沈该辈猎取陛下之官职而已供职之後自知不为公论所容先探问词头美恶对客议论又辄变改巧情黠状日益以甚夫和议之不可失虽三尺童子知之陛下受和之初所进用之人宜得端详静审有谋虑之士为国家外修和好内为自立之计然後天下不至於疑他日施为必皆听命今若所用如此则鲜亷寡耻者渐以累集邪佞小人皆怀谄顺之心宁不使天下反以和议为疑乎陛下收拾俊彦图济艰难其布在朝廷者亦须外允公议今使庭臣入侍殿陛瞻望清光出则士大夫恶之道路指之重为朝廷之羞矣伏望圣断罢黜庭臣以快舆论臣不胜区区之心
又劾施庭臣疏
又奏曰臣初四日曾劾奏施庭臣论事反覆乞赐罢黜新除起居郎指挥臣俯伏待命未蒙施行不胜疑惧臣伏仰陛下孝友格天和议允济圣意必谓更取庭臣辈进擢之则可以劝率臣下固和议於永久臣谓庭臣不黜则讲和之意不明适足以起天下之疑而已何则讲和之议出於天意断自圣心国论之决久矣北使入境百执事朝夕之所讲究者止为屈与不屈非为和与不和也庭臣何得於议论屈己之时力陈不和之害以速君父之拜乎使其在靖康时臣知其为徐秉哲王时雍矣且不和之害何独庭臣知之臣子未尝不以是为言也但庭臣则置屈己之害而不言操市道之奸於危疑急迫之际专以败和之害摇动陛下之心迎合陛下之意兹岂忧国之人哉陛下见而悦之传於天下人且疑之曰存纲纪者朝廷未以为信务顺从者朝廷独厚其赏通和之後得无可忧何天子宠谀臣以劝臣下欤臣故曰庭臣不黜则讲和之意不明适足以起天下之疑者此也使庭臣而有忧国之策独不可从容一二日俟礼文允当敌书纳入徐为陛下陈之乎且屈己一事乃左右大夫国人皆曰不可者万目注观羣心愤激如防积水於危堤之内一穴而出其势不靖今庭臣之疏闻其有将帅不足畏兵民不足恤之语真有是乎此非教陛下以涉春氷驭朽索之道也有如宸意难回此言可入则毒流天下矣赖陛下采听羣言举行中道帝尊不屈国事自定得百辟之心得六军之心得万姓之心得隣国使者之心实不因庭臣之计而至是也呜呼官爵砺世之具陛下持以赏穿窬何耶圣王之法诛人必以其意庭臣於羣言逆耳之时进傅会揣摩之说意可诛矣矧其持论反覆自叛自合一日数变其为侍御史也自知不安则供职之後托官长以为辞其得左史也自知不为衆论所容则省劄到门徧出看谒作妾妇自明之态为人如是而可以亲殿陛迩清光乎陛下初虽悦之事定理明今可以见其奸矣臣尝谓元帝御楼船未定便有沈舟之患然谏者为宗庙社稷之计不得不切张猛徐陈安危之理则帝亦霁威而听之矣试使元帝不说之时张猛之言未进薛广德免冠未起或有一人从旁刺船而前曰桥有虎必毋往请登舟以济彼元帝亦何为而不悦也但书之史册传之後世不知肯谓刺船者为贤乎前日陛下念亲欲屈将轻其身此欲乘危之时也羣臣持不可则欲陛下之从桥也举行中道则元帝感谏者之言而自悟也庭臣乃从旁刺船而请者陛下盍亦察其为人乎投之遐陬未为过典寝其除命大是寛恩愿乘得士之昌永远佞人之殆臣不胜犬马之愚
三劾庭臣疏
又奏曰两具奏劾施庭臣苟合市进论事反覆乞行罢黜圣意保全尚此寛贷臣寔疑惧若庭臣论事情状臣於两奏中言之尽矣不复敢陈但庭臣初除侍御史给事中缴之恬然就职後读沈该之章怨恨言者始托官长为辞而求罢逮除起居郎台章论之傲然不顾受劄之後徧走人门知不为衆论所容复杜门而辞免则庭臣之为人也无亷耻极矣十手争指万口同非臣为执法之官而使螟螣在於朝行鸟雀游於殿陛臣亦胡顔以宁三陈恳叩之章屡犯尊严之怒必期窜逐以允师言
自劾奏疏
奏曰臣闻臣之事君贵在不欺子之事父可以情恳虽值雷霆之怒敢陈蝼蚁之私臣比缘北使在馆计议不决於十二月二十三日与御史中丞勾龙如渊右谏议大夫李谊连名入奏乞於二十四日同赴都堂见宰执商议圣旨许之缘当日所议未尽复连奏乞二十五日再赴都堂圣旨许之议定理须躬禀圣训复连奏乞二十六日合班上殿圣旨又许之忽於二十五日晚宣押勾龙如渊李谊赴内殿奏禀而臣不与也臣忧惧惶惑不知所处即欲阖门待罪而国事未定人情不安小已之私岂敢辄布今也使事已定羣听交孚臣可以恳祈陛下矣臣闻台谏之官天子以为耳目盖所亲信而不疑者也官有小大而受责则同陛下呼台谏议事而臣独不与必臣於和议之计有不可与闻者其为耳目也疎矣祸福之几系於使事计谋不臧缪以千里陛下呼台谏议事而臣独不与必臣於和议之计有不能宣力者其为耳目也废矣居陛下耳目之任既疎且废虽圣庭包容未加诛窜而臣负此二罪岂得自安陛下方收拾俊彦图济艰难必得有气节之人聚之朝廷然後他日可责以事功之效使臣侥幸误恩但知苟禄则陛下亦何所用之人不劾臣臣当自劾伏望圣慈罢臣殿中侍御史职事特赐黜责庶协公议
当争论讲和之际先君自度与庙堂不合俾家人装以俟谴而上知其忠悉纳焉
恳留曾开疏
奏曰臣窃得於传闻曾开罢礼部侍郎衆论疑惑开之所坐臣未得而详也然圣恩从来优礼侍从未尝轻有罢黜虽言章论数其短者犹委曲保全其去此开之罢所以人不能无疑每见人称开厚重质实有文采论今日朝廷人物者必指为善类宜无显过得罪於清议也或谓止缘近日议论使事略有异同遂至抵牾独臣以谓不然陛下圣度如天物物并受数降诏旨谓今此通和之事无非审处中道务今经久可行固尝许羣臣条奏利害一二来上陛下之心可谓酌人情而济世者则开也虽有大同小异之见吾君父宁不谅其心乎谓缘论使事而罢者非也求其所以致罢者而勿得无乃开戅愚太甚至有妄发狂瞽之言圣意忤而不能容者则开之罢疑或出於此也臣数日前尝上疏乞罢柳约召命未闻施行夫约之为人陛下当自知之事童贯而求其荐亊路真官而问其术奸淫之事又详於孙悟之妹其素行不待臣暴章而後露也然如约者陛下犹欲擦拭而用之则如开者岂不能容忍而留之乎约之来陛下虽未必侍从之开之去陛下虽未必终忘之但朝路见一曾开去一柳约来进退人材似有可疑此衆论之所以惑也一曾开去便未损於朝廷恐如开者又或去焉则有损矣一柳约来便未累於朝廷恐如约者又或至焉则为累矣圣人虚心屈己禁萌於甚微而防患於甚久方今北使远来计议未定爱君忧国之人心魂夜悸谓祸福之几皆在乎此是虽衆智交陈羣策并入原其用心皆为区区正当容纳各领其意他日事成使论事者自怀无远见之羞脱或不成陛下回思言者不至有悔如是可矣况陛下南渡以来圣德日跻略无过举如前日胡铨上书狂悖削吏琐而投荒宜矣然犹从大臣之请俯加原贷则开之罢臣诚有望於圣恩焉武帝初不能堪汲黯之言其後则曰天子置公卿辅弼之臣宁令从谀承意陷主於不义乎故卒优容之此臣所以恳祈於天听也台谏天子以为耳目下有公论而不上闻则是耳目失其所司也臣忍为是哉缕缕之言期以报陛下而已矣上凟天威罪当万死
修纂属籍总要疏
时修纂属籍总要先君奏曰臣契勘绍兴五年内宗正寺丞孙纬等修纂祖宗仙源庆系属籍总要共二本一本进入一本崇奉在寺其书以太祖皇帝为一总太祖宗皇帝为一总秦王为一总又以母氏始生宗妇宗女宫院官爵夀考赐諡各为一条分类成书书成被旨候及二三年再行接续绍兴八年十一月内宗正少卿张绚以元降圣旨申请条纂臣见与寺丞陈确等参照施行外缘三京宗司报到事迹名件与旧额有抵牾谓如某人旧书若干子今所报状或多寡之不同某人旧书系某位下今所报状或生出之不同此类不一谓旧书信也则孙纬所编初有得於传闻者谓旧书误也则今报所责未必皆其亲的所供未敢便以报状为信辄废旧书臣等今将诸司所报详加考订除与旧书并无增减交互者即不再行开具外其有增减交互去处两书并用小字注入庶几新旧俱存前後可考更二三年真僞复互见矣如当圣意乞将孙纬等前来进本降下本司以凭修注施行候毕日再行呈进庶几仰称陛下惇宗厚本之意二月与方庭实两易为秘书少监先君喜曰吾好古之心惟日不足今得平生未见之书而读之一何幸也侵疆既归上遣枢密楼公炤出谕京陕四月命先君以本职为参谋转宣教郎行府所至选将帅隶军马访疾苦经用度以至表扬忠义振恤隐孤先君之画为多其所撰文字有请除罪籍
奏曰臣检会今年正月五日赦书内一项新复州县见停废文武官将校公吏未经甄叙人并许赴所在自陈保明以闻当议时与甄叙臣窃详刘豫僭窃逆天悖道谓之有功者实助豫为虐之人谓之有罪者未必真坐累也今豫所录者朝廷包含混贷捐其旧恶豫所斥者朝廷从而弃之可乎方使无辜抱恨之人伸吭自诉有司锱铢原减论如常程则是朝廷尚为伪齐行法也臣愚欲乞应新复州县官吏军民被罪有文字照验者并不理遗阙减降未经叙复者即依本等叙复内有元因刘豫补受复为刘豫废夺者永不在甄叙之限庶几罪功两平衆论惟允　又请放王枢等
奏曰臣准今年六月四日尚书省关备坐环庆路经略安抚使赵彬奏逐处申到西贼出没事奉圣旨令臣相度措置务要彼此情通各获安帖仍详具闻奏者臣契勘李世辅捉到西夏招抚使王枢见在四川宣抚司收管看养并据赵彬申到前後捉获夏国一百九十四人送邠宁州庆阳府等处羇管臣相度关陕初复正与夏国为隣欲令将帅通书恐计议未必周尽而於国体有伤置而不问则彼此疑碍莫之肯先情亦无自而通矣兼前项人留之无益于事还之则感恩荷德更相告谕理或有补臣愚欲望圣慈将王枢并赵彬羇管一百九十四人许臣呼至行府犒劳放还夏国不惟使边境有感向之心实可以示朝廷广大之意如蒙允许乞作睿旨行下
重监司郡守疏
奏曰臣闻内外之臣共持法度今虽未治积久必安内外之臣共怀苟且今虽少安积久必乱监司郡守朝廷委以治外者也今付授之际曾不审择出而为政率多苟且之人臣顷於州县间见大而狱讼小而筦库奸藏不法庸缪昏老者在处有之而监司郡守熟视不顾以不按治为长者以能容忍为得体百姓号呼怨詈以日为岁作过小吏方偃然自安朝廷幸而廉得一人时有窜谪大率去不过二三程州郡又复容庇於所在私酤遏税请嘱公事愈更扰人究其原皆初不审择监司郡守之过而又属吏犯法朝廷未尝问所属以容庇之罪彼苟且者谓吾终更之日能几何时何用拂人情而敛怨故坐阅吏奸漫不加省呜呼为陛下赤子者何辜哉臣愿陛下诏大臣使先重监司郡守之选无状者勿以轻授次严监司之法容庇者辄坐之图积久之安去苟且之弊天下治矣
先君自当言责抗论无隐排击邪佞不去不休权臣秦桧尝有以喻意辄以理却之
除宗正少卿疏
九年正月除宗正少卿奏曰臣自幼读书惟务行已晚而筮仕但知爱君至於智虑暗愚材力绵薄则叨冒器使之初尽恳祈於陛下矣然臣待罪殿中今才两月凡所论奏悉荷包容有可施行即蒙采听此臣所以昕夕自誓愿效万一而适当多事之日略无展力之勤陛下使居耳目之任而下情不以上闻使居风宪之地而奸佞不能力去则是陛下所以待臣者不啻天地父母而臣之所以图报者可谓孤神明而负寸心矣按其无状付之司败臣亦流涕而知恩若犹怜之俾从补外之禄臣尤刻骨而怀感属籍亚卿地清职峻厚颜以处臣亦何安伏望圣慈收还成命与一在外合入宫庙差遣庶安愚分不允
请褒赠李喆疏
请褒赠李喆奏曰臣访闻故文林郎前原州彭阳县令李喆建炎四年原州陷没移治界上伪彭阳令执以献边人三予官三辞其後指为归附转儒林郎喆持牒自言曰初因捕获不敢受归附之赏封还之刘麟闻其名委京兆府以礼津致终拒勿起臣入陕西或谓喆无恙下原州访之则喆於今年六月已死遗孤尚幼生理萧然志节分明衆所嗟悯伏望圣慈将喆特赐褒赠録用其後庶几存没感恩尚知忠义之有报也
褒进三老疏
又请褒进三老人奏曰臣初入陕西即访问高行之士有奉议郎前原州通判米璞朝请郎前知陇州刘化源奉议郎前签书博州判官厅公事刘长孺士民衆口一辞谓璞当废齐乱常羣伪争进之日杜门谢病终不受污关陕之人见璞则知有朝廷今虽童稚能道之化源守陇孤城既陷贼守视之不得死驱入河北鬻蔬菓隐民间十年卒不屈辱以归长孺当逆豫?凶之日尝致书备陈祖宗德泽劝其转祸为福豫怒毁除告牒囚之百日後复起之以官长孺坚卧自若也三人皆本贯耀州业儒登科乱离以来糠豆不赡而高风善行蔼然有闻臣於本州津致前来亲加劳问而璞苦风痹右足几废化源等已老步履亦艰难虽作圣旨行下发赴行在缘以老病各不能就道伏望圣慈怜其陷没之久察其志节之高特与除宫观差遣仍进官一二等偿其闲废之日使璞等优游祠禄为乡曲门户之荣实圣朝激励风俗之道也
十一月除权尚书礼部侍郎转通直郎
奏曰臣困顿余生羇孤弱植脱身下吏厠迹周行蒙陛下奬擢之恩已非一日展力从事者亦屡试矣迄无片善可效万分未从司败之诛缪窃道山之禄兹复叨冒人其谓何又况宗伯之司国之所重贰卿之职其选甚高法从清聨朝廷所以命士非若庶工之冗容可以一介充也侧听已行之命实怀非据之忧仰冀鸿慈俯从愚悃收还恩宠以副公言不允　寻兼详定一司勅令十年九月以年劳转奉议郎遇明堂恩封荥阳县开国男食邑三百户十二月除试尚书礼部侍郎奏曰臣学识荒疎人材猥下摄官宗伯误蒙器使之恩而黾勉周章寸长不效已知踰分更俾即真不恳祈君父而求避焉则公朝铨择之鉴臣实累之也伏望圣慈收还成命别选通才庶几可以佐官长之讨论措礼文於隆盛不允　兼权尚书刑部侍郎十一年五月除宝文阁直学士枢密都承旨奏曰臣窃以侍郎分曹治事其选高矣而密承上旨者其职为尤重阶官辨秩为等品已贵矣而陞华内阁者其资为甚崇兼以付之则朝廷委用之意盖自可见而臣禀资驽下赋性愚蒙怙恃已无虽有一意事君之愿而筋力向暮实怀十驾难及之忧冒昧以居愆尤将至伏望圣慈收还成命别付时髦外穆师言下安愚分不允
良嗣曰先君既为侍从献可替否荐贤举能凡所见闻有关朝廷利害天下休戚者无钜细皆以告于君相或不着於文字则人所不知也
定谋齐力疏
又奏曰臣闻国家之治有盛衰兵甲之势有强弱执权应变因时制宜此圣人抚中国御远人之道也伏自夏五月封疆之臣以败盟之警闻陛下恻然慨伤知曲直之有在爰戒师律奉天威克获之书以日来上制宜应变之道诚得之矣夫以敌人轻视我朝无谋妄动宜其一跌涂地片甲只轮之不返然犹能收拾余衆抚有大河之民者无他盖去年修还地之好今年报败盟之警长驱之马触盛夏而甘暍死顾吾猝遽之间谋既不得素定诸将之战力亦未能齐一此宜战伐之功尚以顷刻淹也虽然今兹仲冬岁之杪日无几朝廷所以为来年计者盍亦蚤正而先定乎国家之盛衰比前日自可见兵甲之强弱比前日自可料愿陛下乘万宝亨昌之始即乾刚运动之初开廓规模沈潜机筭与二三大臣预为来岁待敌之画动静战守皆使谋素定而力齐一则中兴之功成於此矣谋之素定在朝廷力之齐一在将帅但朝廷之谋素定则将帅之力自然齐一侧闻太祖皇帝兵不过十万而平定四海指麾如意者用素定齐一之道也臣不胜区区愿望之切　又为宰相言曰边事平日不敢辄论今日亦不得不论数日传闻敌尝以数十骑踰淮继以数百骑今则寨合肥之北传者信则朝廷须极力料理不可缓也且雷仲辈退寿春而南是欲据淮受敌也敌济渡而吾虚其南岸非纵敌乎纵敌合肥之北则长淮已为平地庐州岂能守长江舟楫之区彼更得之势难遏矣或谓敌锋不可触稍延之深入然後依江击之可以得志某谓今日之事当论成否敌临江而吾将帅信能合力击之善固无以加否则他时大江之南犹今日长淮之南也长淮之南不能战而必曰江南可战愚之所不喻也且力战於淮之南而敌犹未已则长江之战自可图也今必欲不援淮南而须其至江此何理哉今日之计张俊渡江与刘錡合军而进为上策若俊未渡分精兵万人暂听刘錡使换仍督錡进保庐州此为中策若谩遣一军以援刘錡为名顾望而进节制不一定无成功仍更须督岳飞下上流之师诏世忠分精兵之骑更为掎角乃为尽善　韩世忠张俊岳飞各以宣抚使久握兵于外上一日命为枢臣而收其权
先君为宰相言曰窃见降制除三宣抚为枢密副使以其兵归枢密院合朝廷中外之势通诸帅彼我之心凡前日天下以为忧以为难者一旦变为平易安强之道庙堂之上声色如故三大帅惟恐奉上兵籍之不允一何盛也虽然利害得失常对倚而不废遇事更变则激发而复起就其利不忘其害见其得愈忧其失而後可以大有为伏愿相公周思熟计益善其後其试以所见条列于左方沿边州县倚兵为安比自淮甸蹂践之後人情往往忧危大帅又舍之而去给罢之初传闻或失实远地何知一家狼顾余皆相和而惊矣俾知本末不可无告喻之文三宣抚之兵纪律不同平日分而用之各安其所主他日合而用之固有以更屯易帅为便者亦有顾恩念旧而不能忘者安慰人心当有混一之道三宣抚所分之地平日有警便各任责今既只是统制将官在外有如尘高敌厚使谁纠合而前必待飞檄告急然後朝廷遣发晚矣豫为期约当有应卒之策宣抚司诸将首领尽是收拾散亡与杀降剧贼其间悍狠虐下顽钝嗜财荡淫纵慾者色色皆有平时畏大帅不得逞一旦释去其陵损士卒交相货利藏匿子女之弊岂得无之弹压整齐当有画一之政君子可以义劝小人可以利诱前日诸帅恐其下有见利而逸者故或质其文书属其妻子以系累其心今一旦去其统帅敌人朝暮伺之埀钓设饵宁无贪啗之人然则察视防闲当有杜絶之计宣抚司教阅之法最号严肃埀赏示劝人人精进今既分立头项其淬砺思奋立功自拔者必多有之至荒废燕安苟且自便者安得无也训练作成当有劝沮之术诸军钱粮专系总领司应办宣司按月勘请所有器甲尽系朝廷颁降宣司量事分给今宣司既罢合渐就法制使无冒请之弊立为准程使无损阙之患传曰平乱责武臣相公以道佐人主提纲振领而收其成功军旅之事宜尽以责右府经画曲折一一使之思虑相公酌其可否裁其议论付之使行他日进退攻守彼皆不得以为言矣东阳民或啸聚
先君为宰相言曰东阳有少盗贼闻朝廷欲分军捕取之甚为得策但婺七邑乡民多事魔东阳永康尤甚根株连结虽弓手土兵躬受其法盖不如是则其家不安故一处有盗他邑为盗用者已不可胜计若窃发处团聚已及一二千人非官军决不能了仍须遣发神速出其不意多用文移徧下旁郡销其应响之患其所遣统制官更须审择厚重练习善部辖者不至令百姓先被骚扰之害乃为尽善万一遣兵淹留或虽遣其数目不多与统制官轻敌纵横则百姓之被害均尔蜂虿有毒愿庙堂母忽
论白契疏
奏曰窃见典卖田宅法限六十日投印又六十日请契恐其故违限约则扼以倍纳之税恐其因倍而畏则寛以赦放之限疑若无弊矣而其弊今有不胜言者买产之家类非贫短但契成则视田宅已为己物故吝惜官税自谓收藏白契不过倍纳而止遇赦限虽倍纳犹是虚文必待家有争论事涉关碍始旋行投印此无他官无必惩之法开因循之路而使趋宜其资豪猾而失公利也亏失公利犹害之小者至有不识书计之人饥寒切身代书售产阅时既久富家管业亦深或为书人已死或牙保关通乘放限之便改移契劵以典为卖他日子孙抱钱取劵而不得则饮泣县令之庭而已尔臣愿朝廷详酌下有司立为信限出限一日更不认为交易钱不追理业还本主典卖田宅者并依条为合同契一处赴官投印如是则白契可以尽革上不致於亏损官钱下不致於以典为卖公私偕利矣
先君自密承上旨声望寖隆天下柄用之意可见而忌之者容心矣十月除宝文阁学士以本职出为川陕宣谕使令户部支赐银绢二百匹两
除银绢疏
奏曰除银绢系自来圣恩沾惠出使之人臣不敢辞所有职名臣实不敢只受缘臣今年五月由礼部侍郎进直西清叨承密旨半岁之内无补涓埃日侍轩墀方切忧惧今虽躬禀戒饬奉将德意欲布之坤维未勤况瘁之夫已被陞华之命隆恩虽逮私义岂安臣亦不敢过为辞免止乞圣慈俯察愚诚暂留误宠俟臣使亊归报不以亡状累司败申行今日之命可也臣无任惶惧激切恳祈之至不允
是行也上以西南去朝廷远征戍良苦特劳勉之又适因岳飞死虑江鄂诸军有所未喻因慰抚焉乃若省民俗察吏奸览困穷屈抑之词按纲马驿程之弊亦上所丁宁者先君即日就道一二布宣悉如上旨过襄阳
奏曰臣契勘襄阳府城池深固三面阻水一面依山新作山寨并已毕备今系统制李道梁兴等戍守上下安帖不烦圣虑
朝廷再与金人约和就委先君见北官分画地界先君以十二年正月抵河池与宣抚胡公世将会闻敌掲示陕西将取铁山且预差守将荐以甲马临关称欲交地人情骇惧谓无铁山则无蜀矣先君以事当从长榜于通衢仍牒北官云当司被旨商议难以便行交割得报如约衆乃定一日北官乌林赞谟尚书孟浩郎中及境先君出关迎之而士庶遮道者数百人车马不得进乃集其父老豪杰而问故皆曰宣谕从长之榜殆欺我耶今不延之入关而以身受制是必如其所欲而後已也先君曰某虑之熟矣彼能制我我无以制彼也延之入关使坐于吾家而不去将何以处之当是时也关门闭则啓衅开则任其人之往来祸不可测是必如其所欲而後已也故吾以谓彼入则使者安而国事危我出则不过使者一死耳後岂无继耶遂出见赞谟浩于白马关外之百家村以分画赞谟曰甚处是陕西旧界先君曰自黄河以南皆陕西旧界也赞谟笑曰自铁山以西至阶成岷凤秦皆是今当尽割还先君曰朝廷尚恐大国更有所与不谓反有所取赞谟曰奈何是旧界先君曰若论旧界朝廷郡县在上国者多矣赞谟曰与岷阶两州须割成凤秦先君曰某愚陋不善思虑不知上国讲和之意为休兵息民耶为土地耶为休兵息民何苦较量土地若为土地似非讲和本意建上国基业必不因尺寸凋残之区可以增高也赞谟顾浩曰不奈何更与成州若秦凤两州须要此是国王说定底事先君曰若已说定尚书何故不取阶成岷公文又何以称从长商议见得此事只在尚书愿更斟酌赞谟曰且问贤只如四川有个仙人关又要散关又要和尚原应是关隘都要占却是甚意思先君曰此是朝廷土地岂可谓之占今上国讲和之後将关隘须要见夺却是甚意思赞谟曰都承只要里面讨便宜先君曰人各事其主岂不为本朝讨便宜若论实情上国于江南土地恨不尽取而有之今所不取者非是留作人情力不足也本朝自白沟以南皆祖宗土地旦旦有恢复之心今所未复者亦不是忘了势未可也但既讲和日前事皆当不论赞谟曰为是讲和却须着还先君曰譬如两家仇怨各欲吞并财产一旦解仇释怨结为亲家聘币交欢之後反临门而强取其财曰汝为亲家矣当以所有归我切不可争如是可乎如秦川等处以兵力尚不能取讲和之後乃欲取之是亦亲家取财之义赞谟笑曰都承亦不可说道上国无所还且如国王年里大兵已至淮南淮南多少州县讲和後一时退还江南了先君曰尚书却是论行兵不是论疆界也兵锋到处岂有便是自家州县且如往时岳飞兵至郾州韩世忠兵入山东不成许多州县皆是朝廷退还上国也赞谟曰休如此说都承何似且承当却先君曰尚书说且字不是今日和议质诸天地鬼神主上欲子子孙孙世守之何且之有浩曰此言极是赞谟曰休休宝鸡县界直至大散看都承面更与凤州截散关为界先君曰若商量到极处某岂敢固执只得申朝廷但尚书须为朝廷思量教他行得江南府库单贫尚书所知此後岁币尽是百姓膏血须教天下出得欢喜若土地更割去关隘又取却军民怨怒亦非大国讲和本意赞谟以手画案曰此外是没商量先君曰且俟具奏取旨赞谟曰都承所得少便申今得多何用申先君曰尚书便以河南见还亦不敢受须候朝廷指挥二人相顾笑先君出图示之问商州如何浩曰国王已有指挥要割且俟作公文去各退归次良久令人传语送到牒一纸牒首曰今与江南之使议定下项第一项永兴军路东南至唐邓西至秦凤南至山南不系永兴军路州县牒後云已差合门只候李某日下交割先君再往见之将与言而牒已无所付乃顾左右俾设案置其上而指示之曰早来商议并须取旨初非定议也当须先改定字又问永兴军路一项是甚处浩曰是商州先君曰何不明言商州兼四至亦须指定不宜包裹又问最後一项佑州是甚处赞谟曰便是岷州以岷字是国讳故改为佑先君曰但减去字画亦须明言佑州即系岷州赞谟曰也得先君曰具奏取旨须待回报赞谟曰江南已说定都承不肯交割如何先君曰前日为见来文有交割二字即牒贵司先理会此来只是商议贵司回牒云即无便交割之理回文具在今乃不然何也赞谟曰若不交割定是不便先君曰使者但能遵守朝廷指挥若专辄却是不便赞谟曰国王必怒先君曰国王亦须聪明岂有使者不遵禀所受指挥而擅以土地与人赞谟曰若未交割且便退和尚原兵既是讲和又却聚许多军马要做甚先君曰若不系所割之地如何管得屯兵若是合行交割早得指挥兵自晚退矣赞谟曰都承又不交割又不退兵耶先君曰使者非主兵之官当问宣抚司且如淮阳军与淮东对岸不知上国因何聚许多军马今虽讲和尚书能一面移文使淮阳退军否浩曰尚书何如且如令都承申去赞谟曰某却如何得回遂置公文袖中先君曰急递公文只一月愿尚书少待之赞谟曰不交割且自去既而又曰某今夜不去都承甚处宿先君曰尚书宿此某亦宿此少顷赞谟起曰某有氊帐在前面可同往帐中饮耶更商量此事先君曰日已曛黑有商量俟来日揖而上马命作乐以送之俟其去久徐引而归彼亦无所措也先君即上疏云
奏曰臣所与北官商议其初欲尽取阶成岷凤秦商六州论难往复渐次听从其确然欲得者秦州商州和尚原三处乃川陕咽喉要害之地皆不可轻许而和尚原最为不可此原内蔽四川而尤切于凤金人在边境我得凤州无益失凤州内有仙人关川固未能遽入但骑兵长驱历兴州而至梁洋三郡路平如掌并无限隔我以轻兵戍之势决不保悉重兵屯之粮道不继当是时川之一臂枯矣宣司之兵今多屯于梁洋若凤州危则阶成岷悉在外数郡岁供和籴近二百万一旦动摇则梁洋之兵必不能聚欲收以入川四川不能尽给也商州在南山诸谷之间为金洋均房之门户外有七盘关下瞰长安故金人以此为急金人得商州则与唐邓声气相接非但金洋均房不可立襄阳势必甚孤前日乌林尚书面出分牒一纸包裹四至不明言商州但云永兴军路东南至唐邓西至秦凤南至山南不系永兴军路州郡问之则曰永兴军路乃商州也如此则於均房金洋凡在山南郡县皆有妨碍再三商议不肯改换臣须具奏取旨遂取去公牒秦州在渭南而地势与河特侵渭北熙河反出其後金人不得秦州则与泾原诸路相隔朝廷无秦州则阶成岷凤外无屏蔽但以轻重较之金人于秦利害为重在朝廷为稍轻尔此三处无一可与臣缘和议大计已定北官自铁山以西旋次裁减十去五六如成凤等处皆已差知州随行今所欲三处确然不肯商议度其势未可遽囘故欲且与具奏续为陛下计之而北官强臣交割退兵臣不敢从若朝廷径遣人赴军前求之皆尚有说北官谓商州时侵出山北与南山不齐不可立界然自长安南入容道尚二百里方及商州自商州又山行百里至丰阳丰阳百里至上津乃今商州移治去处朝廷必不得已取商州旧治捐与之而以丰阳为界则门户犹半存也秦州旧城已废今乃新筑小垒势苟不能皆全捐以与之求贷和尚原为藩篱恐或可得如其不然少增岁赂以赎之亦可此外臣不知其可也异时吴玠固尝失此然出于一时仓卒金人暂得之後由和议旋亦舍去勿谓曩尝失而无深患也
三月坐向者刑部有差误事降一官五月除端明殿学士川陕宣抚副使兼营田使转朝奉郎
奏曰臣窃以朝廷以上流为重上流以陕蜀为本虽邻国通和兵甲不用然取百郡之赋馈十万之师惟安靖不扰渐与国为休息然後可以上寛西顾非轻责也顾臣何人辄当此选崇资峻职复畀付之臣欲尽沥肝胆极恳固避则军无主帅事已留积帝阍万里何日可闻臣除将宣抚司职事已行管干外所有转三官并端明殿学士恩命伏望圣慈特赐寝罢选德望威名着立者倚分一面之忧然後为称臣无任惶惧激切恳祈之至不允
枢密虞公允文尝诵言之曰某旧与诸将往来见其私居言动之间罔不忌惮如家家有一郑宣抚在焉殆不可晓又曰吾蜀困敝如巨疮日益溃烂为之悉力医此疮者非郑宣抚乎而卒以祸其身可痛也蜀人之论大率如此至今田夫野老每一言之以手加额有绘其像而置祠者未始或替也
桧既隙矣而先君所尝按劾如宋苍舒贾思诚辈寖媒孽之冣後总领钱粮赵不弃台谏余尧弼巫汲从而迎合诬陷以取富贵桧所使为勘官宋仲堪者苍舒之弟也遂将父子分置岭表骨肉流离生计荡尽而先君竟殁于瘴天可问耶当兴狱时举世知其寃而莫敢言独添差利州路军马都监贺仔疏述先君劳绩以一家四十口保其无罪桧大怒即除名勒停枷项送横州编管仍许管押使臣兵级等以回日推赏仔到横遂死仔非管军者先君与之无素也二十四年甲戌先君自春感疾至夏以其生之月日终于封之寓舍谓家人曰吾生死于是日非偶然也索纸笔书两颂翛然而逝　旧闻先君寤生盛夫人先梦神者以甲寅二字相授寻推之则生之时也其将使蜀也有大星自紫微垣入于参井之间而遂不见及将出蜀也复有大星坠于利之宝峰山彩散而声裕见之者以为异先君所为宣抚司奏报及其他文章稾册十数尽为宋仲堪之所逮取後莫知所在故良嗣録镇蜀以来事皆不得系先君之文又先君遇子弟特严密而良嗣在侍旁日复騃不习知今据所记忆者恐不能十一二姑为之传藏于家後之子孙其有立者能搜访而续之尤所望也
北山集卷一
<集部,别集类,南宋建炎至德佑,北山集>

[book_title]卷二
钦定四库全书
北山集卷二
宋　郑刚中　撰
修修牕前芦
修修牕前芦孤瘦倚青玉心虚知夜凉风叶乱相触使我入幽梦如在江湖宿方兹困炎曦爱尔眼中緑奈何柔脆姿行犯秋气肃霏霏霜露中菱荷等摧覆大抵无劲节不及岁寒竹
砌下两修竹
砌下两修竹翠色含烟新尽日肯相对萧然如可人清风动遥虚亦不厌我贫时时一相过吹拂席上尘二物有嘉意慰我穷悴身常观有道者尚与鹿豕羣奚必广团聚哄哄如飞蚊清风与修竹吾不失所亲
读坡诗
公诗如春风着物便新好春风常自然初不费雕巧又如荆山玉不问多与少传流落人间皆作希世宝吾独恨造物生我殊不早不得拜堂下朝夕事洒埽追扳邈难及清泪出幽抱
书斋夏日
五月困暑湿衆谓如蒸炊惟我坐幽堂心志适所怡开牕面西山野水平清池菱荷间蒲苇秀色相因依幽禽?嘉木水鸟时翻飞文书任讨探风静香如丝此殆有至乐难令俗子知
寄别左与言
寒生坐孤穷浪迹远羁寓千金买卜龟所用良失措如闻过瓜期骞扬引雄翥放直州县腰阔作台省步念欲拜公别心往足不赴铭肌荷恩知痴坐乖礼数可但顔甲厚颇亦背芒负梅雨五月寒洄洄緑烟树二岭遮梦魂不到船行处安得赴双桨翩翩若鸥鹭
寄赠张叔靖
堂堂张侯好眉宇照人氷玉无尘土忆初解後共杯盘姓字未通心已许参商别後各天涯屈指流年不胜数何知策马忽东来扣我柴扉叙寒暑相亲顔色愈敷腴不俗胸怀细顷吐使人频岁饥渴心如饮甘泉饷腵脯吾生寒苦衆所知眼高无人人不与技穷渐觉蒲柳衰进取一涂方首鼠有心斸治土田园束手抽身事农圃荷鉏今亦粗成趣颇有嘉蔬待春雨所恨松根长茯苓僻寂无人堪共煮安得溪霜素月高促膝与公长夜语
谢潘令卫惠松木
子美欲得广厦千万间大庇天下寒士俱欢顔嗟我一室久疎陋风飘雨剥堵不环欲具茅茨小编葺斤斧四顾家无山谁谓潘郎坐华屋肯为湫隘兴永叹惠以南山好松栢翦伐既就皆丸丸我今朴斵遂有日居处可望庵冗寛方知广厦庇寒士子美之论非高谈古人骨朽高义尽习为鄙吝风俗悭皆使如公眼青白古人风义当复还吾闻渊明谢主人冥报止谓因盘餐公今饭我德何啻渊明诗来犹可攀
观溪涨
入夏天不雨溪流仅成派一夜涨梅霖拍岸辄澎湃冲犯无堤防奔腾起湍濑鸥鹭惊以翔虾鱼鼓而快聒耳如殷雷声势殊未怪晓风吹乱云日出阴气退所谓暴集者萦纡已如带浩浩北海若遐想见尊大溟漠函万象吞吐容百怪小哉此溪流其涸可立待是以古君子德量戒褊隘
家有小园比他处果蓏倍登或问郑子何术致此告之曰汉武帝使海上县官亲渔鱼皆不出其後捐以予民则鱼复来因知天之生物本以惠济穷民彼富足者不可兼而得也吾贫甚矣安知造物者不以是少私之耶戏为一诗
吾闻县官渔海鱼不出捐以予民鱼乃复天之生物岂无意殆欲怜贫补不足吾家元无二顷田卒岁何人分半菽小园自幸有余地背负经书刀锄斸年来种植类槖驼随手高低便新緑魁然瓜芋塞区肥无数桃梅压枝熟既收弄煖开须麦又摘多穰过拳粟虽无蓄积累瓶盎采掇犹能饫肠腹天於此圃非偶然坐作山居野人禄
罪囘禄【并引】
宣和辛丑睦州妖贼啸聚服绦衣执兵戈破郡县所至民居无小大焚之郑子谓五物皆有神火为物囘禄司之此盗之兴以火为威灼燎惟盗所用神恶得无过哉作罪囘禄
囘禄为火神威权尤贵重年来何失职权为盗所弄此盗假尔威蜂蚁聚徒衆煌煌万炬光灼燎随所纵烟氛障白日烘炙盛骚动老幼哭无家祸虐人所共使人不见此聪明欲何用神而审其然可得亡制控忍使盗意满生民负焦痛尔过不可文反躬当自讼
辨毕方【并引】
柳子厚按山海经谓鸟有赤文而白章者名曰毕方善为火之祥尝为文以逐之往年东南寇大火炽说者谓所在不能司察毕方之过欲大修驱禳之术以戒未然郑子闻而笑之曰穷民失业乃相攻剽白昼秉炬而相焚初无祥也作辨毕方
比屋皆良民为盗岂无以富足义所生贫穷盗之始冻饿家无储追呼官不已妖幻随鼓之安得不羣起纵火资盗威势固自应尔可笑说者愚辄欲效柳子赤文而白章召祸岂其理东南瓦砾墟所向辄千里如何好事者逐此不逐彼
前山寻兰
眼债未全无惜春心尚有喜闻幽兰臭寻过东山口披丛见孤芳正似得佳友小锸破苍藓护致归座右秀色逼尘埃清芳动窗牖爱媚固无厌嗟惜亦云久今为花木者贵重无与偶第能吐青红贡献率奔走官舟塞古汴往往载蒲柳尔何守幽林国香空自负所幸无改芳可使名不朽
简潘义荣
高槐记得緑阴埀见公承诏趋丹墀今兹疎梅弄香粉公坐鲠切还栖迟甘辞软煖定速售此独难使壮者为苦言瞑眩上所急出林之木风摧之嗟吁世路每如此我常感激横涕洟贾生妙论逮伊管绦灌之属犹可移长孺忠言岂真戅其如御史能饰非到头至始天所惜未肯容易登臯夔且今投置在闲散药伤补败终见思公还故乡扫一室古书名画四壁围宾客相过具杯酒一笑万事荣辱齐虽然公岂忘世者终念后稷由己饥吾皇尝胆愈思治宣室赐对行可期当有今时张万福懽呼再拜迎公归
酩酊且饮酒
料峭社日寒酩酊且饮酒中原困干戈强敌未授首隣邦复蚁聚伤杀官吏走使者部民兵经月但敛手豺狼羣小心伺隙欲嘷吼吁嗟一身多况复家数口信如古人言天地在杯斗
建炎丁未自中夏徂秋不雨七夕日戏成一诗简牛郎织女云
今夕知何夕织女逢牵牛云軿拥高汉仙事传风流人间适焦窘龟兆生田畴当时大军後皆抱糠籺忧我劝二星者鹊桥无谩游曷不攀天河驾浪鞭龙头共化油然云白雨淋九州无庸事机巧下副儿女求良宵幸欵曲深愿尔自谋无令一年中虚烦天地秋
代答
高才沐新咏笔力囘万牛讽我挽河汉溥将膏泽流吾闻天甚仁爱民颁九畴人间失彞叙乃有偏毗忧列星但随旋一气同浮游讵敢弄天柄私恩囘旱头胡不自修德和气浃九州奚烦雕肾肠诗章远相求君其谕乡隣此外无良谋尚几驻车骈俯为观有秋
巨济弟书梦求诗为赋古风云
稽首叩微妙下笔书符若风雨又复沃之琼丘泉过口腹肠如火煮临行戒以食腥秽转首蘧然成栩栩吾闻有梦皆想成此梦怪奇非想取良由夙业种根净故此通玄受真语会当役使三足乌倒景乘风见王母惟予堕入世网中非孔非顔莫知祖独知抱正御魑魅符篆常疑不吾补但留真火固脐下每视丹砂贱於土饥来得饱即快意荼荠羶臊等甘苦那知好慕长生人保练形神乃如许因观侯梦悟昔非叹恨此身殊椎鲁便寻金篦去眼膜为汝他年看轻举
送林懿成解兵掾
公喻如龙媒秋游身有神暂此地上行气压凡马羣我喻如麋鹿野性不受驯逼迫到城市迩迩常畏人自知两相悬无以追後尘故其拜典谒旷废不及频时於清夜梦论议容相亲公今瓜过期行色催车轮穷逹稍异趣细欢复何辰悔不忘鄙陋日为门下宾周旋奉诲语药此伤败身追念已无及扳缘寜有因但能侧两耳听公登要津上固知倪寛俗吏徒云云
午睡
藜羮饭脱粟穷达未须计日中困炎曦到枕即昏睡营营百为扰合眼尽遗弃翛然一榻间烂熟见真意欲识太古风去此不多地我愿四海平圭窦永无事夏卧法曹簟久梦公孙被
寄姚文发
芳荪小綉肩相拍拍初同作江湖客梦里春风三十年青铜照我头都白与公常日话潇湘恨不此身生两翼何如附骥得千里再此搜寻旧踪迹荷公覩物能我念小字密书盈一尺报言扶膝所经由兴废存亡皆历历吾家甘棠人所怜今不见鸾空枳棘至如叙述所知友但若前生畧相识恍然沈痛念平生读尽寄书清泪滴自嗟顦悴百忧身惨惨中肠常感激去年邂逅见中都我正蹶蹄遭弃斥相随扶病出幽巷买酒归来欵顔色怀书亦复清渡灞从此参商远暌隔公今馆置得贤府厚礼温顔同古昔车鱼足意长铗闲越声不用思庄舄果能援笔赋鹦鹉自可使人皆辟易他时依倚就声价疏蹻何由不离释惟予投置奥渫中转转穷愁满胸臆春蚕未茧官督之捋穗输租瓶盎窄誓将斸治十亩园竹径柴门闭声寂声名虽不暂羶香不愿埋头如李赤为公书此报东风一夜枫林关塞黑
天寒
清寒作新雪玉花仅堆积云破煦朝曦数溜忽消释余隂变小雨颇似烟羃羃时见庭前槐枯梢水珠滴破愁无尊酒慰眼有书籍涵泳度穷年所得固清适
自笑
他人将钱买田园尚患生财不神速我今贷钱买僻书方且贪多怀不足较量缓急堪倒置安得瓶中有储粟自笑自笑笑我愚笑罢顽然取书读
岁暮
顽风动高空阴云压平野霰雪跳珠玑历乱击疎瓦袖手对寒窗寂寞如噤哑良朋莫相过谁可慰怀者岂不念得醉倾壶絶余泻火销灯烬残一被不踰踝天道无私穷其穷则命也
家旁有庙其巫每岁旦必鸣角作法以觞其神隣里闻角声则知其将晓矣
村巫吹角天将晓里巷拜年争欲早我惊节物懒下床眼看屠苏心愺恅未能免俗出门去礼数乖烦无所考春风堂堂不顾人自向池塘緑春草谁知此发不坚牢一囘如此一囘老
浦江书院中
弱云障阴黑疎雨弄纎细寒灯不生花庭户起愁吹虫话已停声夜半亦何啻失手置书卷抚心自惊悸念此十年间分明随梦寐一从双鹤飞顾影亦顦悴病添女子愁贫丧丈夫志远去松楸旁团聚类儿戏千金买卜龟所用良失计孤悲愈绸缪万感集肠胃卷被拂空床斑斑落清泪
六月初八义荣司谏自福庆山见过奉陪游西岩以新茶享石佛抵暮出山明日成古诗一章为谢云
穷巷絶舆马衡门翳蒿莱烦公赤墀步踏我幽径苔念旧昔云有此道今微哉俗薄风义重稍压万古囘衣冠冒暑至笑语带凉来媿无一尊酒临风相对开乃得陪杖履崎岖访岩隈野寺生网虫长廊阒颠摧晬容守孤殿坐对寒炉灰公独屑琼草芬馨荐中怀但念石佛古岂顾多尘埃妙语入幽隐高情肆徘徊良觌若易夺半规忽西颓溪分隔流水归途恨难偕独立久瞻望烟林緑洄洄
晚村
暑雨霁余飞翻沟水鸣玉半规入岚雾平畴愈新緑时有牧归牛一笛过山曲吾庐附幽深四面荫修竹埀云下林梢惊鸟自争宿夜色迫书卷呼童具灯烛
始生之日石子夀我以诗所以相属之意再三甚厚饮其酒歌其诗既至于醉也援笔为十韵报之
五月居山昼清永槐度微风舞踈影儿童喜我悬弧辰洒扫庭除具盘皿烹鳬隽鹄未易办肴核随时享桃杏颇当杯杓念吾亲每岁在旁珠炯炯今兹坐席小暌异便觉亲朋欢意冷远烦浓粉砑蛮牋细写亲书过修岭堂中久阙起予论遽此读之双眼醒遐年厚福定由天嘱我既勤当谨领永怀嘉意不能休少慰蓼莪心耿耿为君尽放酒杯深搔首浩歌成酩酊
读苏子美文集
嗟乎吾不及识苏子美诵读遗文泪如洗公文意气何所似猛虎负山蛟得水或如秋风入松竹或如春温煦桃李文章乃尔人可知何事亨衢半途止定应豪气压凡夫不学持圆媚唇齿孤芳独寄丛林中安得飘风不狂起一盃失举强名之包裹锋芒扼而死天乎天乎庸可问如子美者使作沧浪之钓民尔
招潘文虎
亲朋数日闻俯仰作礼数既事还书斋妙画倚庭柱春蚓细萦纡知子常我顾坐此尘俗因顔色阻良晤迟疑负中心恍若失所遇新诗今鼎来车马审留驻拨置或少间尚几枉前步别来胸腹奇彼此欲呈吐当为扫中庭柏子香一炷
感秋时寓龙德寺前
西风吹澹云小雨送残热负砌两梧桐黄落下一叶中宵暗灯火冏冏窗前月孤怀挂清愁谁此伴心折自顾欲何似幽巷在穷穴感动发悲鸣啾唧夜不絶晓起对青铜两鬓生华发
辛丑正月十三饮南厅
小槽沥沥流香乳玉壶注入金鹦鹉甘脆铺陈荐肴俎环炉数客不停举酒酣耳热灯前舞呼呜不作儿女语未到山颓且撑拄窗外蒙蒙正春雨
寓灵峰寺感怀
遥风入林筱淅沥生夜愁明月过窗牖照此虚室幽念从出怀綳志在承箕裘唯知业书卷何尝识戈矛去年妖寇兴尽破东南州烟来走官吏火过成墟丘豺虎恣搏噬鼯鼪啸朋俦碪俎血忠义罝网罗善柔皇皇势窘急有罅即愿投挈妻负幼子敢谓生可偷潜遁得幽僻如鱼初脱鈎妥尾定惊胆余魂渐能收今者王师来元凶已拘囚巢窟有余类尚此稽讨搜参商隔弟妹阻塞无书邮家在北山口烟林裹沧洲更此乱离後当无一椽留何但一堂庐最苦悲松楸使我思归梦枕边清泪流嗟嗟庙堂客为国须早谋积薪从下燃谁云无後忧愿令弄兵者依旧操锄耰勿俾太平世虮蝨生鞮鍪
灵峰闻秋雨
夜静荷池叶翻翻声如珠玑落氷盘小窗客梦忽惊破知是秋雨来池间清晓阴云压前山凉风飘萧起林端病身便觉衣袂薄蒲葵已作无情看田家喧呼各相劝年丰可望糠籺寛更愿朝廷念东南吾侪自勉加盘餐
宿长安闸口
天寒云气阴地阔江岸敞鼔动风势狂掀簸浪头长单绳缆扁舟避雨宿深港上有阿兰若危铃作孤响一夜魂梦寒乡国劳远想清霜作朝晴舟师动帆桨
安之叔盗後为素求诗以此寄之
青黄固非瞽者事五色亦解盲人目皆知鬼瞰高人家争欲相夸造华屋吾门今已似参元更喜吹箫有名叔枢蓬牖瓮编此居憎视纷华如桎梏凝尘满席一炉香不以色界为可欲自非纯白不受垢脱洗安能异流俗我方草草排数椽随分鹪鹩一枝足檐前但许风月到门外不妨松竹緑其他世幻何足云自古贤人在岩谷
忆书
先子晚漂泊家藏无全书屋壁零落者雨坏鼠窃余余生苦嗜古葺治十载逾上自大父来手泽之沾濡下自予从学笔力之传摹蓄积稍浩浩籖牌渐疏疏去门闻盗兴烈炬燃通衢反覆窃自计萧然一先庐茅茨盖空壁下无金与珠盗当知我贫肯为留此居方更埋书帙显号缄锁鱼谁知妖焰来一燎隣里墟家虽托南巷屋火书亦无万古圣贤语随烟入空虚所聚忽消散肠热唯惊呼吾怜衰蹇身视人百无如每幸对黄卷白日聊自娱今者坐穷寂顿觉双眼孤夜梦亦惊枕忧心梗难舒大虑废文字寖久成顽疎未免伴畦丁?然荷犂锄
壬寅年南游离白沙
木杪日未升四野落寒雾昏蒙失冈峦咫尺见行路我独何区区犯此寒色去重伤寄蹇身百事已迟暮既不早冲跃要津先自据又无二顷田林泉闭门户方此念友朋升斗活车鲋行行乖素心芒刺欲谁负
至金谿与康功
客子远羁栖天寒夜幽独拥被荐孤枕感叹不自足念与公平时书卷共灯烛事业志远大可但慕爵禄騕褭头不埀果此先喷玉駸駸官职场意气已神速我方坐困苦一命綫相续盗虽哀王粲屡作碪上肉屋庐化飞烟瓶盎无储粟岂不隣北阮分者谁半菽今兹寻友朋慙甲生面目波涛岁云暮正作埀翅鹄公无遂独笑忍听穷途哭
宣和壬寅仲冬二十六日留别临川陈泰頴
江南浙东千里遥雁聚沙汀无定迹偶然握手如平生祗恐前身已相识不然安得一羁旅披露烦君出金石我今漂泊又西去草草分襟实堪惜孤舟漾水如轻叶何处烟村倚滩碛明朝横枕清浪头梦破霜风正相忆
至豫章茂直座上戏书
忆与故人分此袂倒指数年今不啻天涯何意得相逢一笑向君聊破涕静埀双耳听韶頀濯洗凡襟无郑卫频将短烛翦寒花正恐今宵如梦寐
别茂直
故人官江滨蔼蔼起清望因漂似木偶千里远相向穷达怀异趣雅故恐遗忘暨我即门墙公喜不可状握手问辛苦容我细伸吭凛然高义生开怀出云上衔恩在双腮图报心愈谅岁暮天益寒江湖足波浪箧中乃得诗安流反门巷
盗焚浦江龙德寺经藏与卷轴化为玉诸公谈禈论佛指真画伪如泥中洗泥余窃不取且火之焚物无所不坏独经卷不随土木灰烬者理固灼然岂俟多谈因戏为一诗然不可以付寺僧也
盗火阿兰若一燎无余屋独此龙宫书入火变为玉琤然断甓中幖帙犹可目衆谓有哲匠秘愿发心腹提斧入崑山雕镌作奇福不然纸墨灰委地安可触或谓刻楮者一叶尚难速谁能俄顷间就此千万轴吾闻一切法万物皆具足法存形岂忘法坏形乃覆彼既自断坏智者莫能续是书佛所传法性妙含蓄无尽如虚空生灭自兴伏贞尝无动揺坚固莫摧辱文字遂因依清凉逼炎酷吾又稽儒书如彼庄周属亦谓忠信人水火不能毒矧此微妙语天人共归宿岂容轻破坏一槩随土木想当妖焰燃人惊鬼神哭烟消火力寒拨灰开韫匵告尔缁衣流营修愈宜笃当求琅玕类刳以函其牍勿谓字画泯不可事观读目击道犹存况复具轮毂玉女泉以招提孤僻而名高华清泉坐天宝荒淫而取诮元章寺丞作古诗一章广坡公之意为抱器适用而不择所处者之戒郑子窃谓天下之邪正美恶分明如黑白其有失所处者非知而为之盖见善不明而自以为是也自以为是则虽有先生之辨将奈之何哉次韵作玉女泉
安陆玉女泉寒流隐丛薄骊山华清泉显贵颇昭焯二泉仙所留煖气注潺灂後世入山人尘垢赖疏瀹诗翁道眼明贤否善商擢以谓骊山泉有过不可药其他虽寂寥清誉未衰落都由天宝时淫侈正乖错山水滥荣遇讥诮亦难濯出自安陆者于今澹如昨耕樵资涤弄岩窦不扃钥地僻号幽穷名高等河洛犹人抱材器戒在羞寂寞诡笑事权豪温顔捧杯杓岂不暂羶香遗臭非畧畧噫嘻此诚然但可付谈噱趣向如东西岐路本来各君子有顾藉小人无愧怍营营在声名遑恤堕沟壑如古李赤者章句颇能作溷鬼岂不污自谓得所托清都与钧天盛事咤挥霍谄面就椒兰挽救不可缚万有一如赤其肯在穷约乃知诗翁言可忌亦可乐政恐清华池憎翁非喜谑
临刈旱苗
我怀高卧心而为贫所迫挽我赴尘贱动与幽趣隔硗田能几何旱穗正容摘岂便得收敛半属租种客分争既不贤烈日仍暴炙劳生可羞叹皆为糠籺窄使得二顷肥凶年不相厄岂复论锱铢驱驰在阡陌自当杜衡门清坐对书册余粟酿醇醪笑似双鬓白
即事
夏木埀嘉阴中夜微雨集晨兴涉西园爽气衣外入侧身过幽林叶上见余湿菰蒲暗池塘有鹭如玉立乐哉吾此居时平足堪葺
丁未四月与李叔佩还钱塘道浦江井坑岭赋此诗
扁舟絶惊涛芒履陟修岭跻攀虽小劳窈窕岂人境巨石开双关有道细如绠其中渐寛虚阔步随所逞古木埀嘉阴一覆余里顷寂寂艳山花沈沈晦龙井时有飞泉落喷薄珠玉冷毛骨皆清凉反顾发深省麋鹿闻人声骇去山之顶春禽正对弄决起不留影岂知道上翁甚爱幽独景如何蒙鄙外一笑不相领负负出前山迟疑梦初醒
王倅生辰
日驭驾轮入东尾望後黑月将浃旬惟时十月二十四积庆高门生异人霏霏霜华翦寒梢天地严肃无妖氛秘藏和气付贤者粹然不受世俗尘观其玉润得嘉耦羲之正恐为前身自从平步官职场事业磊落难具陈东阳古郡号富壤寇火之後风俗贫征财榷利日扰扰藉公独与人为春坐令七邑再生育此德重大无比伦吾闻造物甚昭爽报公以夀当如椿我公骨相已奇艾道气日日生精神他时雍容入廊庙端以黄发为甫申题舆虽此暂留滞随分亦可酬佳辰庭前香雾欲云起可无一醉欢邦民
暑雨
结庐在深寂芳檐荫松萝天晴风日温时有燕雀过今兹夏暑雨衡门可张罗永叹复自慰幽兴吾亦多
和何元章
持此樽中酒试共评韩柳高才鸣道奥俱是希世有宗元失所依论者微谓丑退之甘穷约名字全不朽至今雌黄言流落书生口大抵贵致远成者未为首遑暇议古人吾其御所守
潘叔愚诗有归家更读万卷书之语义荣司谏为其未切於道也则作诗以警之而其序乃有终日谈禅之语郑子闻而笑之且书既不必读则禅亦何必谈乎复作一诗呈司谏公用前韵也
弟见兄贤文学饱意欲书卷穷探讨兄知纸上道不真为弟谈禅说枯槁弟兄游戏作三昧妙语生风洗烦恼头鑚故纸大是痴口祗谈禅痴不少冥冥道妙不容声口语文书俱未了虽然公岂不解此慧力絶人先洞晓暂借北山葛藤话诱引羣生入深渺云堂斋散归时想自把万缘俱一扫
题赤松
世谓仙易得汉武吾所知终老坐迷妄海上求安期世谓仙难得二王等儿嬉安期自来顾一笑相与归难易讵能诘戃恍谁复窥千古赤松事话者君勿疑凌遐与倒景物外非无之要须功行满乃可超尘泥无怀轻诞心鹤鹿浪欲骑安期寄语谓世人初平不是牧羊儿
览镜
短发不盈梳年来半斑白吾今四十二敢望能满百负郭苦无田安居未成宅况复世路艰国步日侵迫未必松楸旁常得看书册区区抱短见贫贱中外隔寄此乡国间踪迹亦如客览镜酒杯空浩歌天地窄
代上傅帅十二月二十三日生辰
牙城霜月红稚耋拥晴昼百拜黄堂前共上太守夀皆谓去年时流民竞为寇一哄惊江南衢婺几失守旁徨千里心窜逸欲相蹂公以活人手衔金力营救信赏激忠勇厚礼罗杰秀坐使羣寇消遁去如惊兽邦人未遑息鼠辈复狂嗾郡兵无奇画辙乱失领袖闭关守孤城惴栗鹿在囿我公登高墉威德即下覆仰见吾父者欢舞悉解胄一犂春雨耕乐业遂如旧生成荷终始铭刻念前後公之所常活庸可亿万究吾闻天地间祸福靡虚授阴功满东吴冥报岂容缪当能夀我公炯炯如列宿下吏闻此言喜跃倒冠绶中兴须钜人理亦天所佑矧复有厚德福禄宜愈茂自恨如漂萍孤迹太冗陋邑佐虽贱役不许久奔走行将罢摘尾违远去左右敛板集公门依依已延脰
石季平题李南画石之傍曰叠石为山已是一重公案况画者耶郑子见而笑之明日戏成伽佗问随缘云随缘居士即季平道号也
笔画与石叠二者均是假惟彼此间山如叠亦如画要当论真空万物同一马随缘判此公案时不知笔作麽生下
每年家酿留一器以奉何元章今年持往者辄酸黄不可饮再以二尊赎过仍为此诗云
吾庐托穷巷有酒无佳客年年家酿香延首定攀忆分持远相遗岂问杯杓窄所贵明月前共此一尊色去年冬苦寒雪水填四泽瓮面蚁不浮弱糟无劲力瓶罂贵洁清而器不亲涤泥封意虽勤审视颇无则如闻近所往恶味同食檗恨无醇德将非缘踰日昃大类献空笼报赐烦双璧【元章先有二诗见谢】想当设肴饵清兴随太白流涎不及味顾我岂逃责我贫如陶侃每蒙邻舍德墙头有余惠不敢自专得今复再分献庶以补前慝愿公领微衷毕此无余沥
对竹
劳生分素定大患天所辱时於尘埃中许我对修竹此君风味高瘦骨不生肉烟梢堕新箨当面变苍玉风邀嘉月过衆叶乱相触寒光下照之到地影犹緑谁能相从饮莫听人间曲细响侑孤斟洗却一生俗
拟和
马瘦未为病不仁人乃辱乐哉仁者居更对萧然竹何曾不解此日食万钱肉寜如祗藜藿却有阶前玉影乱邺侯书颠倒手都触清风过余凉散作酒尊緑疎金忽琐碎天际一鈎曲婆娑观此身要俗不得俗
北山会饮
四围明窗香雾塞酒射玻瓈成琥珀无多酌我先有言须识次公为恶客长鲸岂问湖海寛偃鼠定知胸次窄後园杂花如锦拆风雨颠狂那可测主人娱宾寜爱酒勿以杯计当以石君图继晷膏可燃若欲留春古无策
南陔五章二章章八句三章章四句
南陔补亡也念劬劳之恩重痛逮事之无日故作是诗以慕焉陟彼南陔有风惟薰曷念劬劳华髪盈巾彼发之华尚可翦也嗟嗟吾亲不可见也陟彼南陔其薰远兮慨我功名今亦晚兮功名之晚尚可为也嗟嗟吾亲不可追也彼居之子庭闱休休爱日之念胡弗省修瞻彼禽鸟亦哺其母养而弗驩於孝奚取敬尔身矣怿其亲矣逮其暮矣云何吁矣
北山集卷二

[book_title]卷三
钦定四库全书
北山集卷三
宋　郑刚中　撰
赠范茂直
范君才力信超羣与我暌离未十春脱体文章都换骨从头宦业便通神不应莲幕淹余刃莫只花砖卧此身好傍玉皇香案立放教膏泽下斯民
壬寅年南游至衢州
分开平緑渡寒溪溪外埀空日脚低城郭重重随望远峰峦处处与云迷穷通默定非难识劳逸时闲太不齐又向孤村烟树下见他乌鸟一番栖
入信州
邮亭方此越三衢已是江南十里逾幽谷日来禽对语平沙霜重雁相呼溪旁障水横鱼网竹下开门出酒壶物态人情随处好不烦客子叹羁孤
此心
金华山下赤松乡何日横门杜短墙皮几鹑衣甘淡泊竹阴花径任徜徉雨余静听溪流激风过时闻稻米香缄负此心刚未遂羡渠陶子傲羲皇
甲辰年得男子经道以诗相贺因报之
两梦尝占女子祥偶悬弧矢亦非常渥洼方合生骐骥枳棘安能出凤凰自顾此身无远业所期前世有遗芳新诗相贺来何晚汤饼惟公不在堂
越江之岸人家皆临水种竹叠石作迳其屋萧然嗟今齿发踰壮方坐兵火惊焚安得一居如此见之不胜馋慕
何人此地得幽居竹石中间宅一区可意江山千百里有情花木两三株应无俗客惊吠犬时有轻船过卖鱼卜筑他年期效此更添数架古人书
和吴唐辅雪中同游西湖之作
平生闻说西湖好眼碍红尘未得看欵奉亲朋今始到俯临波浪不知寒异乡把盏人都醉同道论情我最欢莫向人头听传漏且将灯烛照更阑
和仲模梅花
亭亭清瘦出尘埃高格端从物外来先对雪霜含素艳任教桃杏作红腮芬芳多向闲中得孤寂偏寻静处开长愿一枝横夜月春风谩诞莫相催
用韵寄仲模
又煖屠苏入酒杯可怜年去复年来但能雕琢愁肝肾岂惯纵横强颊腮先子丘园荒不理故人怀抱远难开行藏事业皆前定祗恐吾侪鬓发催
和王才鼎怀钱塘
钱塘叛卒又婴城报至令人失意惊天子於今犹自将藩臣何以不知兵官无良吏因循致庙有成谟次第平所惜湖山辛丑後至今澄洗未曾清
再和
我虽岩谷岂其卿多垒于郊亦可惊徒有丹心思报国无因缓颊得论兵跳梁狐怪今方逞奋角狼星久未平盍亦付之公子绣慨然持斧为澄清
临刈旱苗二首
黄梅雨断水如汤百日连秋苦亢阳所在自应知孝妇孰云今尚有弘羊沛然天泽因谁靳蠢尔黎民重可伤罪已伫闻须圣诏中兴仰首望君王
可怪书生命分穷频年荒歉苦天公枯陂尽作龟纹裂旱穗浑如雀啄空佃客腰鎌痴不割长官受状远难通归来笑向儿童道定是今年饿杀侬
己酉正月大风寒米价腾踊菜色之民皇皇于道感而作是诗
昏昏日影有还无谩诞春风势力麤品物固知春用意细民其奈米如珠未相秦越尝忧国不再臯夔愧服儒骨髓有奇深自负缄封无路荐区区
义荣见示和禅月山居诗盥读数过六根洒然但余素不晓佛法今以受持孔子教中而见於穷居之所日用者和成七首
世态欹危转觉难年来宜我面西山高情不出窗几内至乐亦非文字间愿得好风常欵欵不妨流水自潺潺个中有味谁同享俗子卑陬莫强攀
不曾贪进不曾休俯仰人间今白头一切有为皆妄幻十方无碍足浮游谁言学佛须披衲颇笑求仙唯造楼只有随缘是真谛稳凭舟楫济安流
陋屋三间草盖成四时兰菊荐芳馨但知後圃多栽橘何必阳山独采苓破愁雪花茶满盌慰怀春色酒盈瓶与人无怨亦无德自觉长年心自寜
官不追求盗不窥得闲终日闭荆扉有时斸圃趂春事几度荷锄随月归酒里最思陶靖节江边时忆谢玄晖自知此外无他障一任萧然鬓发稀
松林竹坞雨冥冥对坐焚香一缕青扫壁静开摩诘象研朱闲点太玄经愚痴我岂能无漏警悟人皆诮不灵允愿凉风吹酗毒要令举世得醒醒
瓜满前畴菜满畦赤松屋北寺居西不村不郭常安稳非律非禅自整齐静见游鱼潭底乐任从幽鸟叶间啼此心得趣知谁解一月寒光印碧溪
经史何须万卷开书多方朔反诙谐能言正恐迷难出絶学方知进有阶角逐英雄都扫地留传功业谩磨崖若无反照观心术永堕诸尘万事乖
石季平尝为于仲模诗改二字後仲模有诗来复用韵报之且庆朋友间渐能琢磨责善追复古风焉
赵璧微瑕岂易攻抉磨深贺得良工古人规诲有余乐近世交朋无此风二字相禆何预我一篇兼报重烦公新吟若挂高门外价比千金迥不同
寺前书院中寄季平
已投幽僻避尘喧更向檐头着小门满案韦编供白昼一炉栢子对黄昏後生秀爽慙无补旧学荒凉喜再温此外清愁是何许杜诗韩笔少人伦
後圃石榴初为夏日所暴得秋雨所烂易落雀又从而窃之树间日以雕疎顾其余尚可侑吾小饮因成一诗而摘取之
初见累累小圃中鼠偷雀啄树将空久遭日暴皮先罅未借霜寒子半红爽味尚堪供齿颊清浆聊可润心胸小篮亲摘提取便聊得铺排荐饭锺
磨茶寄罗池一诗随之後以无便茶与诗俱不往今谩録于此过眼便焚切勿留
有人遗我建溪香茶具邻家自借将亲磨无从亲付汝一推惟是一囘肠趋庭愧我缪知鲤证父怜儿那得羊浅啜饭余深自省再生天地属君王
几先坐上赠友人
去岁吴江秋水平系船聊得一班荆相思只道心长折此会那知眼再明离合悲欢言不尽东西南北恨还生劝君勿复吝杯酌漏箭铭盘将五更
宣和壬寅十月余游江南二十五日道出月岩方崇寜甲申先子休官长沙挈家人宿岩下此後二十年间哭父母失姊妹祸患百端今日虽使余富贵过此尚当悲感不自已况复羁孤无聊为万里旅人耶欲作一诗梗切未能就止以二十八字叙其事翌日得四韵
先亲膝下共游人孤影飘零只我身今日再来如隔世泫然衰泪落江滨
石漏遥空一片天月岩之号古相传孤轮高洁谁为比老树婆娑亦宛然山碍不容千里见崖侵常蚀二分偏故知伪物谁叨冒终竟天教不十全
题洪州新建张令寄斋
合倚金华步石渠丹砂寜驻葛洪车有成用底三年政必葺聊成一日居簿令优游闲制锦籖牌盘礴饱观书後来令尹须留意莫道前人托宿庐
和安之叔灰斋
见说灰斋只数椽先生燕息此於焉声名应耻暂时热喜怒端知不复然春到岂无繁杏火日高惟有篆炉烟清幽此外万缘冷笑杀人间百虑煎
送张季平归永嘉
霜叶揺风九月秋披披归袖挽难留知君久作陶山梦无意相从郑谷游率略杯盘常共醉艰难身世最同忧人情易得成疎冷频有音书寄我不
和何元章新秋
玉露寒凝颗银河澹泻流每年才到此无处不惊秋便有清凉意潜消旱涸忧附炎蚊弄喙可笑不知休
鼓子花
鼓子花堪爱疎葩淡碧时未陪葵向日且伴菊当篱土厚根条达凉多世俗希可怜红槿类无益自衰迟
和潘叔愚书怀
冷落秋风宅一区悲歌岂为食无鱼去来军马潜窥伺出没神奸未扫除许国有心虽感激济时无路谩欷歔何当成就周宣业再勒岐阳石鼓书
癸丑年暖阁初成
枯叶寒梢夜夜声围炉小阁喜初成护风帘密香烟润弄日牕低书卷明况有酒浆初暖热从他岁律自峥嵘块然危坐得佳处万事人间一唾轻
和思老夏日山居
世俗沸如汤公於静处藏忘机身不老无事日偏长地僻松篁密僧疎殿阁凉何须有妻子涕泣似王章
和石希孟
暌阔星霜又欲周诗书深恐废前修相承韡韡常怡悦有骂申申正噢咻一暴而寒非所喜半涂之画最堪羞茅檐紫竹牕前榻我尚殷懃为尔留【韡韡兄弟相依喻也屈平以行己未善姊常申申骂之此盖言吾子居家虽艾爱可乐而姊常悲痛其失学噢咻盖悲痛云】
偶书
望春楼上倚阑时祗此霜天也自奇远水平山浑似画新寒爱日稳催诗不知木叶藏村舍忽有鷄声过短篱闲却主人朝省步经年端坐看清晖
悼八婶孺人
当年枣栗奉高堂顦顇俄惊哭杞梁目见两孤成乳酪坐闻一节胜氷霜仙游已作朝霞会尘世空将旧屦藏莫问生来夀何许曾孙儿女亦成行
最幸平时省拜频雍容常欲面生春鬓华虽觉年弥老齿宿其如语自新两剑共埋知有日一杯持奠阻无因泫然空落风前泪终媿西山执绋人
悼陈庭玉
力就扬雄宅一区知公有意赋归欤两楹岂谓哲人梦三径空留君子居厚德所传唯裔嗣清名难朽是诗书天公到底悭风俗不使斯人在里闾
悼六兄宗鲁
王粲全身不偶然意公所享尚绵绵谁知庆吊在反掌到底死生难问天万顷良田空沃壤九原幽恨独新阡阶庭富有诸郎外所喜东床两壻贤
去岁担簦入上都公能别我意踟蹰微疴未觉鴒原急永诀那知雁序孤奠拜昔犹棺在殡送车今又客登途为公囬首生清恨空有池边宅一区
悼顾与?夫人
高文司谏笔如椽肯作夫人识墓篇但考铭诗无玷阙自应遗型远流传女无妬色诚希有士不妨功可并贤安得芝兰勿丛秀蔼扬余懿属他年
悼陈子济教授
忆昔聨书上辟痈公如玉树照春风骞腾尚惜十年晚销散俄惊一梦空世事正兹同沸鼎我身今亦类飞蓬怆怀为执归山绋松柏萧森泪眼中
悼潘权仲
一生丘壑赋幽闲雅躅飘萧未易攀时纵高谈尘俗外颇传佳句里闾间身名昔已无亏阙世路今方足险难公独高培一阡土想应无恨入桐山
悼潘义荣母
去年两桨泛清深正是随雏出凤林彩仗浑如天上去夀光俄向斗边沈金花象轴恩虽在云陇山原痛可任我亦堂前飞鹤起强成哀挽倍伤心
北山集卷三
<集部,别集类,南宋建炎至德佑,北山集>

[book_title]卷四
钦定四库全书
北山集卷四
宋　郑刚中　撰
上婺守范龙图书
某窃谓先进之士有志於立功名者凡所荐引未尝不择人後进之士有志於立功名者凡所攀附亦未尝无所择某年三十五岁虽赋命奇蹇未食清时五斗粟不足以备王公大人采择之数然笃志读书好閲当世贵人有誉望者参以古人而窥其行事非敢僭越犯分窃议短长也妄意枯木朽枿得见春阳则功名之会激昂冲跃庶几不倚氷山误人每见唐史称李揆门地人物文学皆当时第一窃叹之曰揆之在唐末爲名世然执是说於今人中择其门地人物文学信能顕顕过人而又加贤焉者也亦自难得去年间有太守来殿吾邦尝微随棨戟而觇望风采见阁下珠庭日角奇龎福艾昂昂伟岸焕然如景星在上而见者无不以手加额私自喜曰太守人物第一矣门地文学自当相应然某终以昧晦怪奇聋瞽自弃既不识渥洼之所在又不见管中之一斑唯自负恨比如蕲春谒侍郎松公公某从母父也亲而教诲之盛称阁下门地之贤文学之妙且责以拜荆州之不早某谢过而请公曰汝闻相国富公之爲人乎某曰郑公正色立朝安危所系隂功硕德迈种人间德信威声流入朔方虽草木亦知其名盖有宋之伊吕也公曰汝太守郑公之外孙也又问知有伊川二程之学乎某曰伊川先生渊源高妙自成一家脱去翰墨畦迳出其门者皆温润通逹过人一等盖一方之指南也公曰汝太守伊川之弟子也某既再拜承教因念桓公称何无忌尝曰无忌刘牢之外甥絶似其舅孰谓无成由是知人之贤否其种裔固有得於母族之亲者况郑公之爲人天下仰之如泰山北斗一经品题便作佳士今板舆所奉实其幼女积习名教门地可知矣昌黎送王埙之序谓孔子没羣弟子皆有书孟轲氏独得其宗者以其师子思子思之学出於曾子由是知传道受业源流所来不可不正况伊川兄弟洛中视爲标凖闻其风而悦之者固已面目可喜阁下得其议论而亲炙之步趋言辩文学可知矣夫以郑公之孙伊川之学而又风裁秀整炯如寒露玉壶之氷则三絶之称自可揖李揆之风流而夺之气後进有志之士正愿得以攀附今乃两年之间不能荐区区姓氏於盈尺之纸可谓无识不灵者於是即日求归方其归也松公又提耳而教之曰汝太守允非州郡可借初以鼠盗乍平有一方疮痍之苦故卧治之诏暂此付托今吾里巷闲沾被德化闻已帖帖饱暖朝廷行且召太守去矣汝行无缓吾今授汝以先容之书到可筮日文座下某陆走水涉缭绕二千里及郛而问咸曰太守在某然後知遭遇之私尚烦造化者留以相待也重念某受性愚僻与衆异趋平时愿见王公大人之贤者常以梦寐方慕李揆於三百年之前今自有太守顕顕如是而又加贤焉可谓厚幸矣此所以忘其困贱卑陋而勇於自献也阁下标鍳通悟非特皮里阳秋其閲人物如明鍳之对妍丑自当随手见露今日之来贤否真僞料已洞然不识肯进之坐末容其謦欬而一择之乎果蒙回眼一顾则所愿攀附阁下者非止今日正望阁下雍容廊庙爲人主斡运天下荐进人才之时牛溲马勃不能无助於药笼而破甑敝箒尚可增价者其遭遇自今日始耳私情如是阁下进退之
上婺倅王学士以门客牒试书
昔柳子厚谓东祠有浮图病蹩者十年矣扶服舆曳羞媿侧匿已爲废人会里中诸释以经律授人者悉以故去其徒无所取法相与谋曰蹩师有道可出而事之乃盥濯扶持献巾馈食浮图遂有声中廏有马驹病颡者十年矣埀首披耳悬涎属地已爲废马会刺史至他马痹狭短小廏人恐不足以授辔相与谋曰病驹有相可秣饰之乃浴剔蚤鬋刮恶除洟马驹遂见用某自礼部退黜之後病穷亦十年矣坎憔悴苦险顿挫已爲废士比蒙阁下擦拭提携收置门下人皆谓遭遇之势正与每观断简遗编未尝不捧持再拜涕泣横落庄子谓流人去国之久往往见似人而喜阁下至润之名实由苏出可谓似之者矣故某尤以遭遇爲可喜也子厚又谓士之顕宠贵剧则其受赐於人也无德心焉何也彼必曰我力能得之是其所出者大而其报必细穷厄困辱则感激捧戴万万有加焉是其所出者小而其报必大某今日受门下知其感激捧戴必将有加矣未能图报姑借子厚起废之说爲堂下拜谢之礼冒浼不胜恐惧
上浦江周令书
昔有同学医於秦越人者其一问於师曰医之道若何师告之曰医者方也虚者补之盛者泻之伏者汗之犹匠者之有绳墨规矩当一遵其方又一人问於师曰医者道若何则告之曰医者意也药饵之所投鍼石之所刺汤熨之所和犹匠者之出於绳墨规矩之外随意用之二人者感秦越人教之曰寻常之病书之所常载者则用方爲先非常之病书之所不载者则用意爲先如是而疾可已自是二人者见国中有经络不平荣卫不理姜桂可以发散参术可以调和者则节宣补治悉由其方气逆而厥风壅而顽可以伏乌啄猛可以胜狼毒者则冲激鈎扰以意爲主治病无不愈者某谓学者之治民正亦类此簿书法度医之方也随宜适变医之意也年糓顺成风俗安靖其间痛瘁乍作如人体中小有不平当是时详慎审酌不可不以簿书法度爲约凶梗未去残贼尚在其间痞结传染如人关腠内外壅塞当是时踈决拯救不可不以随宜适变爲事国家安平埀二百年矣去年山谷妖厉之气化爲盗贼如痈痔结聚初不出於尺寸之肤而血脉鈎连毒气旁贯婺七邑浦江受病尤甚衔毒而死者骨尸相枕余皆鬼手脱命负痛呻吟者阁下今日携持良药来作医师起膏肓不腊之人再使食新诚此邑之司命也其问啗土炭嗜咸酸短蛲修蛕肝伏肾浮之状皆在法善镜中矣然某窃谓此邑所遭乃非常之病拘守方书难以立功正当出规矩绳墨之外药饵鍼石汤熨随意用之常使乌啄狼毒之力行於桂姜参术之先瞑眩之功即日可见何则簿书法度乃治康持久之具而随宜适变者正今日此邑之所急也某久爲太平男子手纹镜影不成公相跛倚重膇不能轩举自前年由金华寓食於此遭阻祸艰生事如扫魂魄不召自视如行尸今幸以虢国余喘托阁下拯救之手断不敢缄默如衆人故於阁下莅事之始妄挟小说效古人一言之献虽阁下自有肘後奇方笼中妙药能爲百里之民安糓母气平复所若然区区之诚亦进见之一端也阁下以爲如何
上浦江于令书
始元五年有乘犊建旐诣北阙自称卫太子者吏民聚观以万数公卿疑惑莫敢是非惟隽曼倩知其诬叱使吏缚之建始三年京师无故相惊言大水至百姓奔走老弱号呼相蹂躏惟王子威知其讹长安遂定噫二人真男子也且诬罔之造奸讹言之震恐衆人忧惶不决二人乃能平心定气辨明镇压於扰攘之中非胷中过人不能如此国家刁斗不鸣二百年矣今者锋镝日警初失於御防焰烈毒痡焚掠寖广郡邑间纡章绾印高论大言以尊贵自处者率同妇人女子挺身窜伏其上负国家下负所学之罪此固未昜云也某族居金华自去年挈妻子寄食姻家托阁下之治亲见执事以百里小邑孤立狼居虎穴之中人卒不多甲兵非利独以忠义至诚之气率约僚佐安坐不揺不啻有诬罔讹言之惊而绰有曼倩子威之勇胸中过人可知矣某窃谓此邑之内扶老携幼之民所以自保不死者皆倚阁下爲命而乌合啸聚之辈所以未敢响应者以畏阁下之威愿阁下持聦明而不改固胆略而不破念子思君谁与守之言而终始如一则妖孽剗除之後定可爆然有声於东南矣蚍蜉撼树势必不久旦夕安堵如故道路之间行见父兄相率牵载嘉石求文人爲阁下立颂德碑苟惟不然阁下匹马朝去此邑暮爲墟矣利害相悬不啻白黑阁下审处之无忽
谢梅右司作先夫人埋铭书
某闻玉出崑仑流沙万里之外经千译乃至中国有文章於此与美玉同而其来之远则有类於流沙千译之势某方语人曰我欲得此则人信之乎必不信也金鑛於山篝火餱粮而後进崖崩窟塞则取者遂葬其中有文章於此与良金同而其得之难则又不啻有崖窟覆压之虞某方语人曰我欲得此则人信之乎必不信也某前年失母氏昏迷中但念罪逆重大无消除之理懿行隐没无发扬之路故不避僭冒以志铭血恳上及座下当是时正犹越流沙而求玉探深凿而取金其高下隔濶内负惕息之状固有倍万於金玉者是故无亲踈之愚皆谓某不善量度无可得之理何则某至穷贱者也公当今贵人也分既不相及东西数千里情亦不相通安可投置番纸短书於潭潭之府遂欲得其无价文章又况旌人遗德刻之金石所以埀信後世其事甚重其不可得固无疑也独某狂妄之心谓公殖学播名正跻顕道方欲镇压偷俗激扬义风其於葭莩旧属瓜葛遗情当未冺也是以无昼夜延颈西望定期蝼蚁之诚有所感动果以八月十三日奉教书悉遂所请沾濡膏馥不但枉勤大笔而古篆小楷皆得顕者爲之披卷发函烂烂在目旁徨感激涕泪迸流再拜叩头移入翠石竁兆既启谨已鎻置幽堂而妙刻流传今亦不可以数计矣此皆右司德厚仁深情坚义重念昔时齐眉庑下之贤故以某母氏爲可録享今日戱彩高堂之乐故以某孤苦爲堪伤不靳毫芒勒爲藏史流芳托此遂播无穷呜呼岂不谓之厚恩也哉是小人忘生杀身之地刳肠奉首之报今得之矣昔杜舍人尝谓自古言恳者莫若申包胥求救於秦以其七日七夜哭声不絶言喜者莫若虢国太子以其死而复生某曩爲母氏乞铭时正类包胥之恳非不哭也第公不闻其哭尔今此过蒙恩悯充足所愿且得於忧患祸灾之余付以辉光是亦死而复生者其爲喜也不减虢国谨以石刻一本随此封献少通谢意辞语烦碎不胜惶惧流汗之至
谢宇文郎中书先夫人埋铭书
某嗜古读书窃有恶圆之僻每见传记间有立身谨严行事端正者则倾心慕望恨不可一见如天神其後有教某者曰子云有言书心画也公权亦谓心正则笔正欲察昔人贤否第於今石刻间视其笔法行动则忠佞邪正一盼可得某审其言似或可用凡残碑旧字皆收拾验视参合其人又见如鲁公辈勒名着行皎如星日而字画之存者坚刚方正严毅整肃定无零乱娬媚之态自是始信教者爲不谬每欲挟此术以观当世贵人则廊庙舘阁之间端人正士既非穷贱寒生所及识而又翰墨尊贵秘藏难得脱或挥洒到人间则又非穷贱寒生之所可见故孤怀常抱慕望不足之叹前年失母氏冒祸毒丐铭於右司梅公公视某之父则昔之僚婿也怜而与之且赐某书曰吾既爲汝铭其母又得宇文公书之无忽某踊跃再拜既感母氏有没後之光如此窃自庆幸於今日得见当世贵人之书可以验信其术聚族共观之则满纸灿烂皆持重舒和遒峻紧结无点画不有法度而终不爲边幅所窘正如冠剑大臣俨立於朝堂之上风采威仪自有贵气呜呼诚无价之宝也顾贤杰之士志业超爽岂尝留情小艺乃其忠纯温厚之气根着於心故发挥於外者自然如此恭惟郎中力正学而收峻科行直道而领要职藴藉风流标致高远在搢绅间沉邃有韵故字画锋力俱全不蹈前蹟挺挺奇伟非苟然也观人之术真可验矣某东浙书生藉箕裘之业免爲聋瞽然自幼时所受者皆穷苦顿挫之气已三十年虚爲太平男子衆方指爲沟中穷人一旦乃能爲母氏得柳书遂与唐人子孙争孝吁可怪哉自非阁下与右司公雅相交厚不忍其乡里姻戚之中辄有栖栖抱苦者则此等字画正爲神佛护持岂在寒家墓石上耶人非木土安得无知衘荷厚恩死而未已于今而後所谓立身谨严行事端正者又何必远慕古人如或终坐坎不得见余尘而一拜则松楸之下高悬妙刻自可终此身而仰事之不胜拳拳之至谨以母氏墓志一轴同此封献伏幸采目
谒聂大尹书
某尝观今人处事大率轻重缓急倒置可怪试举一端言之有人启数千里之行戒涂之日或告之曰某处有胜观太行之阪崑仑之墟苍梧之野云梦之泽崒嵂寛旷可以展清眺而廓志意又某处有神仙安期之居偓佺之里玉笈金经石田丹竈变化缥缈可以觌真风而警昏滞又某处有古迹岘山之碑仲宣之井玉华宫之马武担山之镜隐约茫昧可以探古意而吊兴亡是皆不可不见者往往昕夕慕念愿至其旁得一见之鲜不徘徙倚周旋而後去万一龃龉不前则跂望太息常有遗恨至於地灵物秀之乡中有王公大人挺然特立则闻之者未必以此相告知之者未尝以此爲怀牵舟驾车米盐既具一介行李不可少驻则掉臂而去未闻有息肩弛担望门墙而一见者此盖不知轻重缓急故也某东阳之鄙细人也家无兼晨之产以书卷爲业骨寒命薄百事迟顿坐去年焚掠之祸衣食艰勤有道路之役然心志激昂未忍自弃戒涂之日不问人以胜观所在与夫神仙古迹之地而汲汲以王公大人之可见者爲心意谓品题之恩夤缘有托则冲跃攀附成就器业政有望於他时断不爲目前计也如闻大尹侍讲规模广大人物高爽凡所举措魁岸磊落说者爲临川地气自有相种舒玉往矣顾犹和气生芝当时融结未尽藏聚于今复有出而爲瑞者果欲求伟人自当一见某又窃自念平昔尚欲求古人於方册中安得道阁下之乡里闻说者之言夸大而不知自勉万一阁下不以富贵骄人回眼下榻进之坐隅使得挹高标而聼宏论某亦将游泳波澜参以今古管中所见审知阁下爲伟人则冲跃攀附岂止爲今日计哉固当使寻胜观求神仙问古迹者悚然下汗而不已也率尔之言冒浼爲甚
代上汤尚书书
某尝观韩愈爲布衣时仰首伸吭以书自逹于宰相待命不闻後十九日再上书又不闻後二十九日又上书三书虽具竟从董宣武辟命入仕爲推官用是知以踈求亲用贱渎贵者其难如此今也某以江浙寒生求见当世贵人其将意通情冒干典谒者止一书尔无三书也见而怜之擦拭提撕一书而进见而弃之逡廵卷缩一书而退非韩愈求知恳进之难而某敢狂率僭易如此盖愈之求求未知己者某之求求己知己者王公大人未知己则发露底藴希恩誓报其言不得不多而又退之负材抱器当壮盛之年唯恐誉望之衰功名之晩其於先逹之士必欲依倚攀附以就声价故祈恳之言累三书而不已也王公大人既知己则称述姓氏叙说平生虽一言可见以意而又衰迟顿挫之人志气凋落苟揺尾长鸣於雅故之前而又不蒙收恤则枯木朽枿行就僵仆而已矣无复多云此某所以一书而足也崇寜舍法之初小人负笈西行天爲今日之私使均茵凭而进虽是时猪龙气象自有贵贱而高怀倾盖一笑春阳出入周旋遂陪逸驾其後阁下雍容绅笏乘时奋飞回首尘埃已在天上而某奇穷颠踬流转人间齿髪复寻化爲老境虽夙昔之好衘负心骨而势位相悬自成踈絶年来阁下以经纶大手拯溺扶倾爲中兴名臣某也何人敢念畴昔其敢恃而未来者如闻平日访逮之言每有记齿不忘之意亲朋夸耀更相告语皆谓某於此时不能冲跃勉旃上副奨提之赐则是终无奋发之期矣此所以不避僭越之诛具陈终始幸照知之素而自免於缄书三上之勤也某又闻天下之理否不极则泰不来穷不极则通不至靖康而後国步艰难蜂结蚁聚百怪并作颠倒纵横离絶中外否则极矣故阁下挺然仗义与诸巨公应时而出扫滓秽而太清开压狂澜而寰海靖太平仪物日日就新何者否极而泰故也如某则志愿相违触事颠错有幼学之业而老夺之有养老之资而盗夺之进无章句科举之能退失饘粥爲生之计穷则极矣今阁下以堂堂汉相之材怀恋恋故人之意凡对客一言之间天涯片纸之书莫不因风宛转道及孤寒则所谓穷极而通者其有资乎夫阁下摅发妙藴既进而爲朝廷天下回否中之泰其敦崇高义退而爲朋友故旧发穷中之通者亦阁下而已矣复谁望哉恭惟阁下英资伟气絶迈古人倜傥襟怀杯斗云梦其扶正乾坤斡回造化之後行将陶冶士类尽取天下人才青黄丹雘之况此万里覉旅僦建康一突而炊者乃阁下半面之识也私自计念尚当愈於墙角短檠未遽忘之否
代人求知书
尝谓州县小吏其怀材抱器落落超絶者虽不求人譬如千金之璧在人眼中自有名价如是者顕贵无疑余一辈进身极难欲冲跃而自献也则冶旁之金戒在不祥而又王公大人之门不轻许与正欲观人藴藉隂识轻儇之士而亷黜之故好自言者多取辱焉欲俛默而不鸣也则见杀之鴈正坐噤哑而又当路特逹之士倚门者衆稍自昧晦则往往遗弃而不及取故不自言者多取困焉坐此二患捶楚尘埃之中终身坎不爲清监之罪人则为明时之弃物兹惟艰哉某以一介小生藉门地之恩奉绅笏又幸会夤缘托言驱策之下势孤援寡踈冗不能动人私自省循正堕二说之间何哉阁下以高名重望岳镇一方进退贤否升黜良窳默有程品堦墀属吏恰勤捡押克己奉公不累司败则已过望幸甚不当冲跃以取自言之辱也然倚注日隆留滞寜久不日输转回之手入参造化门墙高第薿薿在侧当是时破甑敝帚不复可前矣是今日之不当俛默以取不言之困也二者之患营营不能决则有教某者曰公方开贤网以罗幕中自言之辱尚可洒也迨公拥华盖而奉皇极则不言之悔不可追也某忠其告故今日辄敢忘僭冒而来唯阁下进退之
又
某闻逹而在上者未尝不以汲引爲心然有识之士其所引者必佳士穷而在下者未尝不以求之爲急然有志之士其所求者必端人盖得一佳士而用之则建功立业缓急可倚量才责成定有报效彼闒茸椎顿无益於事者虽沉滞坎彼固未当经意也得一端人而出其门则励激心志终始可托骏步翔飞不失攀附彼侧媚柔脆无闻於时者虽不吾与我固自省无憾也某奉绅笏之初尝从尊老问所以进身之术告者谓当如是然某自闻其言载忧载喜喜则喜今之王公大人以才德名世者岌嶪相望当有所归忧则忧告者之言果信则拥肿凡下岂在佳士之目往必呵弃矣既而谓王公大人之收敛人才正如富家翁之蓄物虽所宝者在於瑰奇伟妙而觕丑琐细可以备器用者当亦不废天下寜皆席珍而囊頴乎恭惟某官扶天英气爲世伟人议论高明心术方正暂辍禁密挽计南邦此盖後进有志之士旦暮冲跃所愿出其门而惟恐後时者也某愚且贱天实爲私得敛板堂下驱策之末固知阁下之门如嘉木埀隂可以托身取?然自揆志能岂敢以佳士自许特觕丑琐细尚有余富耳又柳宗元尝论北郭铁炉步求釡錡钱鎛刀铁而不得固谓世之寔去名存叨冒故号者类皆如此某江左小生承门阀之恩得尘仕板阁下今日如将按责而求其实则釡錡钱鏄刀铁非所有也万一埀情加惠不使沉埋以辱家世则铁炉冒号亦可资以求知乎
代上楼浦江乞免租官田书
昔敖仓令尝有转输之役使绵力者十辈人负十钧半涂力尽十辈俱废有愚者过其旁令辄诿之曰乌获能荷千钧今十辈之负合不过百若有力能并爲荷之使疲者得苏而官无留事仁人之所爲也愚者以道远辞令曰夫岂久哉十辈气苏力强再以负还之百步之外若掉臂而去矣愚者无他肠信而不疑十辈既脱骇去不留令得所托泛然不顾其人背负百钧前瞻後顾喘喘不胜其苦遇行者辄祈恳之使代其压则皆谓贪多喜重而至此奈何痛苦及此已则欲移之於人悉唾骂之愤闷力穷遂以压死知者怜之某之佃官田也与此类阁下能怜而聼其说否吾邑有官田数百亩久荒弗垦厥後邑宰周公命邻伍数辈佃之邻伍以草深土硬不能遽治愿先得有力者犁垦之此正类绵力十辈求脱十钧之时也而某之在邑中昧晦踈拙无机变之巧又类愚者周公见而诿之某以後累辞公曰夫岂久哉锄荒之力姑借一年尔後邻伍俱在还以归之使疲者得苏而官无遗利仁人之所爲也某无他肠信而不疑此盖与合百钧而负之之时无异邻伍幸其脱也亦骇去不留一年之後某亦欲求脱则周公去矣此又类夫令得所托泛然不顾之时遂至背负百钧前瞻後顾喘喘不胜其苦祈恳他人使代其压则皆谓某於此田官无租则利而取官取租则欲辞而去是亦贪多喜重而至此复唾骂之曾不知百钧之压初爲援人之急而当其事一堕计中反谓痛苦及已而欲移於人愤闷可胜言哉力穷未死之问幸阁下有怜之之意矣?惟阁下厚德服人高义镇俗暂抑翺翔云汉之翼栖迟百里之间而某也忝与士民列在桑梓阁下视事之始固尝以此浼严明矣阁下悯之察之许某又一年之後爲追集邻伍还以归之此厚德也而某以百钧重压念念在於释去心以一年爲远遂诣五马卜之庶几恻然之念有如阁下则相与爲某释其重负可以即日掉臂而去五马之意若曰汝邑之大夫凡裁决必已中理非若他邑之可以去取云也一年之诺亟拜厚赐某徐思之一年之佃令尹既诺之矣心已爲远也而请之五马五马不从则一年之诺令尹无乃怒而夺之乎某又思之令尹爲天子行法惟理所在岂容私喜怒於其间今我负持百钧进退无路赬肩流汗喘喘将死令尹当愈怜之尔故今日辄持小说且谢且恳愿阁下悯其不胜任之苦使终此一年爲某释百钧之负使十辈分荷之在彼不爲甚重在此不压而死则阁下之恩矣夫前贤有言自古役人必用乡户犹川之必用舟航地之必用牛马虽其间或有以他物充代然终非可常行者某叨窃儒冠不能早自冲跃穷蹇顦顇至於今兹尚不能追逐後生作进取字文其於笠首荷锄耕田种稻诚非所长也前令尹周公使之代邻伍承佃正所谓以他物充代决非可常行者幸阁下察其无他肠而已矣干冒尊严不寒而栗
谢漕司秋举启
合三路之秀谩尔随羣较一日之长适然居上与之偕者踰千辈出其後者止三人得非所宜媿亦增重窃以还科举而复熙丰之制设漕试以防州郡之私论其爲法则岂复有加所以待士者无所不至文章丕变追还浑厚之风场屋一新革去对偶之病顾常规之稍彻宜清鍳之无差如某者江浙孤坐箕裘末系弟兄终鲜【阙】小巫之见访问儒雅之风矧属古文暂罹中否
科举乃祖宗之旧人材皆教化之余不应多故之时无待价深藏之玉遂用新科之制求处囊立见之锥当得乡贤使爲举首如某者受才冗恶赋性踈愚蚤尝踊跃於功名今渐侵寻於齿髪然奋时振翼忘其爲腹背之毛顾影长嘶恨止作纒牵之马心怀秘计梦骋良图旋闻科诏之音勉作书生之事恋耕锄而足犹踯躅学诗赋而口尚嗫嚅忘意桑榆非缘利禄譬犹滋味自知咀嚼之迟徒若秕穅常在簸扬之首得之增媿尤所归恩此盖判府给事国士无双唐朝第一非徒笔语妙天下盖亦智术过古人留威名於朔庭布仁恩於辅郡孤城屡寇指麾才及於期年万井俱生全活不知其几口复引邹生之吹散爲寒谷之春恨借寇之无由惜丐戎之已晩但坚操节上报恩私庶因堂下之言可备笼中之药过此一往未知所裁
谢及第启
丹墀待问谩怀千虑之愚清禁胪传缪玷三人之列省躬羞媿闻命震惶窃以取士之科得人爲贵然在上者或偏私而自用则在下者多谄媚以求名苟容汲黯之忠岂乏刘蕡之策国家运罹极否数啓中兴於干戈仅息之时讲科举必行之制求此多士坐之广庭圣诏谦恭深见虚怀之意衆心感激谁非流涕之人宜得英材式符优选如某者东阳冷族南巷贫家虚功业於半生耻姓名之三上昔游学校妄求乌啄以充饥回顾诗书似种石田而无效志虽坚而身向老禄未及而亲已无瘦马嘶风饥鹰侧翅念晋州男子尚包苇蓆以自言彼新店民家犹因畋猎而得谏幸厠奏名之籍敢虞犯上之诛既逭斧斤复叨绅笏但犹滋味颇嗟咀嚼之迟徒媿粃糠多在簸扬之数深惟忝冒实有夤缘此盖仆射相公学贯古今材兼将相以周公伊尹之业爲己任以宣王光武之事望吾君机务益繁智力旁出取虞渊之日再俾光明坚魏阙之心不辞险阻大慰苍生之望实爲洪业之基永鉴卖氷无烦乞火致兹庸琐亦预甄陶某敢不益励前修勉图後效不能衡跃过爲私己之谋惟有朴中无负恩门之赐过此以往未知所裁
上王舍人啓
金顽鑛老曾烦熔铸之功地远根寒复托庇庥之下念殊恩之有自诧小已以何荣每自省循惟知感激窃以相知之道夐有所难先逹者固於此不敢轻後进者亦未尝无所择收之药笼虽求旨味之佳唯以氷山亦戒依凭之误必亲道德端方之士斯有功名攀附之期尝怪末流沿成敝习其仕进也以爵禄爲重所师表者以声势爲高但虑类申申急欲绶若若附炙手之热趋沸羮之门朝廷有大利害而不知生灵有甚休戚而不顾乘盗夺之器而方云得计居鬼瞰之室而自谓能安初也纷营挥扇犹来武君坐忽焉衰落设罗不到翟公门故古人不肯妄施推毂之恩志士所以慎重执鞭之礼者此也某切念赋材庸陋禀数奇屯幼随薄宦之亲飘浮万里长事埀年之母寒苦一门遇朋友则小巫之见大巫托宗族则北阮之望南阮上赖孟机心切柳叶功深故得研志典坟争名学校奈何鼠能甚短蚁术无多半过此生而益穷三上其名而始奏越兹数载之内具见百忧之侵园收芋栗则未谓之贫家有诗书故弗羞其贱所念风波靡定涂炭方深寇若溃疽已作腹心之疾兵犹骄子弗知衣食之勤姑息之政不悛欺罔之弊犹在名存而实不举法立而官尚贪公论不名私情颇胜墙已败矣而不防有盗火未燃也而因谓之安空哦复古之篇未见太平之象窃稽往哲遐慕伟人得海内之英与论天下之事属因末技辄预鼎科虽献计稍愚或蒙见取然习事不惯多谓可憎旁无乞火之言中絶卖氷之欲守其孤操窃此微官备观外物之去来尽识贵人之风采犹吾舍人先生闳深浩渺高爽英奇凡有文章皆造经术精微之处所得富贵不自党与阿附中来一语惊人九重埀聼谓乃公辅之器试之台阁之仪载守奉常尽择帝王之典擢居内史最亲日月之光正眷倚以加隆方清切而腾上而谦怀自抑高趣不凡请繁剧以率人示亷退以励俗皆合古人之体端非俗吏所能匪缘一盼之恩报膺天子固已终身自计受业我公暨来沈约之邦光续仲舒之裔仰视仁人之布政深知君子之用心伸良民无告之寃督惰吏不决之事无持牒追呼之扰禁舞文出入之奸初虽髣髴许张衡下车事肃今已优游如汲黯卧阁风移切欣宣化之有人自喜依仁之得所重念某桑榆渐晩蒲柳易衰羮无頴谷之尝诗有蓼莪之感待海邦之一阙甘家食之三年顾影长嘶破涕爲笑忧时惟切仰禄亦轻必不枉道以求人姑俟因时而自效仰惟吹嘘善类奨借寒生励而使之成援而与之进塞尘尚暗非壮士高枕之时王室再成乃大匠取材之日愚所志者公其鍳之
请婚啓
有室之期必俟壮年之及养亲之志畴云一日而无敢陈犹子之私上布华门之请某人薛凤居幼柳熊最怜颇思身率之贤共济色难之孝某女修循姆教练识儒家决无骄奢鄙吝之风可作勤俭温恭之助族如秦晋请婚不谓相卑类匪薰莸同器谅惟所欲谨伸微款倚聼嘉音
又
曩缘雅故获缀葭莩每观弟妇之贤尝有世姻之愿惟此微欵非谓偶然某女择配累年间已得人而不遂某人受生多难初尝有室而今虚偶因氷上之言愿证带间之约傥副今兹之望实酬平昔之怀男女之伦为大伦吾敢请尔兄弟之子犹已子公其图之
又
簪缨久替虽慙门地之中微声迹相闻每慕里闾之密迩辄有葭莩之愿敢因柯斧而陈某女懿行着闻不止女工之事某人儒冠无效方图内助之人眷言伉俪之求无昜闺门之秀奉缄书於一纸断以不疑迟重诺之百金必蒙无拒
诺婚启
夙敦雅契平时已类於崔卢不负初心今日更同於裴魏矧殷懃之先辱敢退避以他辞某人秀爽多才雅副家声之托某女绵纎稚质尚资母教之门顾鄙陋之无堪宜奉承之弗称然世姻重累嘉意绸缪虽无匪斧之言久合牵绳之义寅缘如此愿爲箕箒之归感激何深益固葭莩之好
又
里閈不遗过有婚姻之问箕裘久替仅存门阀之称义罔可辞卜乃云吉某人温纯无玷宜有室之甚难某女稚弱多艰亦择配之惟谨执罍篚而事君子岂不幸哉奉羔鴈而拜华缄既闻命矣
又
华缄委曲过爲两姓之求敝族萧踈正坐崔门之替矧婚姻之嘉约契儿女之良因顾义何堪考卜则吉某人天姿秀薿贞若玉而未冠某女稚质绵纎方比龀而扶膝既拜不忘之惠敢兴弗称之辞申此世姻出於高谊既攀齐大冀此郎诗礼之早成所媿阮贫恐他日货财爲不及其爲感愧罔既敷宣
又
传家世谱受姓不类於他杨误我儒冠坐困独贫於南巷虽门户免粥婚之诮顾儿孙非毕嫁之人抱此慙衷敢希华绂某人天姿秀整德性醇温於今不过寒书生尔後当是奇男子某女桑麻素志灯火寒窗媿吾家无分僮遣嫁之财但他日有移母事姑之礼再三循省欲申匪称之辞万一寅缘遂拜宠临之问
又代石氏作
伏奉华缄猥蒙嘉贶以奕奕安刘之後聘寥寥数马之家惠莫大焉礼无违者窃承某人出於大姓素闻坦腹之贤长而好书未作牵丝之会而某女匪云择配仅越胜笄正孤寒举案之流非骄贵缦窗之女顾敝族之非称何以堪之荷厚意之不遗既闻命矣
纳币啓
卜文肇吉懿候初诺以书名掌判载言周礼今宜於入币顾念货财之薄负怀?帛之羞恃犹子之希恩庶小人之免戾
贺参政启
顕奉纶言起禆大政辍留钥殿邦之重置参机近弼之尊兹谓殊恩允符清议门墙之庆悃愊尤深惟艺祖之开基访庭臣而定制圣谟埀训降丞相一等官累世用贤自乾德二人始位高睠厚责重礼优此夙昔之所期今周旋而始契恭惟阁下养心醇一造道全深由舍法而脱崇观之卑在布衣而有公辅之器既从绅笏果用羽仪唐室文章衆服仲舒之诰汉家德意争扶邓禹之车爰寄藩宣益隆问望考蓍龟而协吉宜富贵之鼎来而况甲至上元泰当初九守大信而远人已率保成功则庶事皆康如闻论道之师夙有惠畴之意克俾厥後惟暨乃僚须事信而言行庶志通而功远某奇孤弱植衰病余生费君恩于廪粟之多总军政于边防之暇自惟徼幸动负愧惭传闻君子之立朝愈见生灵之蒙福四川峡阻望宾客以神驰八咏楼高觉乡邦之增气
北山集卷四
<集部,别集类,南宋建炎至德佑,北山集>

[book_title]卷五
钦定四库全书
北山集卷五
宋　郑刚中　撰
笑腹编序
世传王勃爲文章先磨墨数升酣饮引被覆面觉则援笔成篇不易一字人目之爲腹藁余喜爲文而才思钝滞尝集纸爲编每撰着必先藁其上俟窜易定乃净书之念古人一腹之问包罗蓄积遇事感物决而发之则文不加点余今有爲文之膏肓无古人之肠胃缀缉之言依倚纸笔爲吾腹者真可笑欤又念世有聋盲属厌之人徒能负其腹以纳膏粱五味使其知有古人往往亦能捧腹一笑然余方自笑不暇笑他人因题其藁曰笑腹编
送石尉序
李益送洛阳留守诗曰还似汀洲鴈相逢又背飞嗟乎余於德臣今正如此初春贼徒南来与德臣别後二百日复会於浦江见不及再旬车轮又欲西转使人重有感恋不足之情信乎其如益之诗也虽然丈夫志四方聚散亦古来有之无足多道所谓感恋不足爲此邑言尔宣和二年妖贼见怪公尝亲探虎狼之穴既而欲以百里小尉部败残不教之兵坐与贼抗邑人恐徒失公而无益也则泣涕拥蔽相率而强公使去公去未十里而邑已爲灰三年秋氛埃廓清羣丑殄戮是时所在修治墙屋邑人见乡邦之复思前人之所爱则怀思跂慕念念而望公之归未几公果抱印而还既至则已有先公而摄者盖兵兴之後部使者皆得辞请一官虚则数辈衔檄而来有力者居之浦江尉宜其不以还公也呜呼古者建官乃因民而用君子後世用人则因官而循私情时焉而已矣去矣哉朔风愈高平道如掌岂无梧桐竹实待鸠鶵於前途
送僧如泽序
浦江黄氏如泽者置身浮图而得儒书观之既通其义则不能自已深探博取遂能作歌诗文章有识见脱岛可之寒而与才士相及於县西四十里小刹中得一室居之闭门宴坐忍饥读书不知其身之释也宣和庚子春又欲走中都以诗文求见今中书舍人梅公余私计之舍人以道德文章鸣世正此贵顕绅笏士人尚倚门墙不得见是师漫不加省万里径往有如潭潭之府无门可入且不能持斋鉢取人施利败箧中所有者皆无用诗句其顦顇当甚於山间也因其过别且言之师曰曩日尝以诗句进谒公堂下大蒙赏激一乡之善士所以假借名称者自公发之也今吾此行恐无拒絶之理余惊谢之曰舍人益贵矣言日益重矣师之诗又益工信如前所云公见之则当益喜喜则吹嘘荐道师之名当益闻顾虽榛楛翠羽终还山林然他时纸牕竹屋之间瓦炉栢子饱食埀老定非今日泽师也师笑而领之余书其语於纸
避盗録序
避盗録録方腊之乱所见於浦江者也耳目之所不临者不可得而纪焉一邑之间人材忠邪民情去就祸患之几僭逆之势凡系於风俗政事者皆因以见之传之子孙非特使其知吾处世之难所遭如此至於行已莅官除恶禁暴皆可取以爲鍳云
郑安之总録序
越山之前不见范蠡之宅所存者陶朱井而已岘山之前不见王粲之宅所存者仲宣井而已二公皆奇伟之士时移物化仅有踪迹在故井间则後世之修椽大屋营营作百年计者信愚夫尔吾叔安之宣和庚子未兵火之前有适轩草堂宣和壬寅已兵火之後有素庐石室轩有诗堂有歌庐有铭室有记或在萧踈故宅之间或在寂寞松楸之侧或在幽深梵刹之内随所侨寓不过数椽之地皆得借名而书之夷考前後无非轻掷利名脱略疣赘之事然後知先生之无有住着心也先生志趣高远器局不凡读总録之文则可以见四居之意观四居之名则可以见先生之心他时香题文柽雕梁綉柱之辈窅然磨减之後吾意先生之清名尚得与故井同传谨书以爲序
代序忠厚録
近世士大夫气习浮薄羣居谈说多蠧败名教暧昧轻诞之语若曰某人附谁得某官某人因官成某事或计廪稍之厚薄或较资格之久近甚者以滑稽供人之笑萋斐媒人之短关首一言抵掌相和可发羞叹宣和壬寅余窃禄豫章悼伤此弊思有以革之议窃於幕中奉公之余日书一则凡传籍所载耳目所际可以信神明而雅风俗者皆以次书之庶几合高义而洗其习属同僚好古庄士也咸曰唯请先序之作忠厚録
华孙命名序
韩退之赠元协律诗云子今四美具实大华亦荣四美谓读书多思义明学不已行所学也由是知英华之发必有其实郑氏上世读书起家四美之实具故发而爲华枝叶蕃茂芬香逹於乡里族既华矣培实之心各不自勉三二世之前华已渐衰年来世故艰危异端相习实既蔑尔其华落焉犹子叔义近得一子在怀綳间颇有香气其母抱而见余余谓愿其子之华贵者天下父母之心也然不知培养其实则他日何自而可荣而又培养之道不可不在其初余无以爲侄孙寿书华孙二字以名之尔父母汲汲培养其实英华之发他日尚期不忝於上世
陈仲余改名序
仲余初名裕一日请更其名余告之曰今之爲士者其患在於有好裕之心而无致裕之实孤陋寡闻眼不见道而盱衡厉色广已造大平居所爲无非夺心术而败德性方自谓胸中所存种种不乏一旦是非惑於前利害廹其後乃始颠沛窘急不知所措是果得所谓余裕者乎求余裕者莫如修德修德者致裕之道也仲余不敢自以爲裕而愿更其名其志可嘉矣观其乐与胜巳者处不敢少有虚骄自满之心则修德之计莫良於此积善在身日加益而不已是虽无心於求裕而致裕之实此其渐焉余请更其名爲修卿而字之曰子渐
吴德先命书序
李常容书於中卷论五行最密浦江吴德先独得其传言人贵贱贫富寿夭如季咸之言死生也前日来谓某曰予欲爲今年贡士爲灾福书既豫言逆料可以验其术又可取薄资以周吾贫如是可乎某曰言人分定恐好胜者怒取人金资恐爱财者鄙公其审之德先曰命系五行自有定论书取二緍未爲伤亷子姑爲我序之某曰唯
送相人蔡道人序
绍兴辛亥冬十月有相士姓蔡者自号碧云道人访予於金华予时已冒礼部蔡道人云廷试当在第三春试当爲第一留小诗一絶其末云学馆色如蓝不作鳌头亦第三余不敢领又坐贫无以酬之因其求诗谩书以付之俟道人术信则持此书以见余
送相士张允序
绍兴辛亥张居士以相术游婺女是年朝廷类试礼部进士於临安吾乡中选者七人多居士之所预言而余之名次高下言之皆验一日居士欲道浦江入会稽过余求诗余告之曰大凡挟术之士求覔诗序自粥者皆其术之不至欲假借好语爲道路取容之资君今阿堵神照炯炯如电非但可以知人人亦当自有知君者何以诗爲姑书以付之
送蒋惠民序
蒋惠民宣和庚子从余学於浦江绍兴癸丑从余学於金华庚子距癸丑盖十四年中间惠民娶妻长子兵火艰难无所不有而好学之志益坚相从之意益厚其藴蓄於中者益滋润可喜呜呼可谓贤也已矣然庚子之学始正月至十一月不三百日而余去癸丑之学始正月至八月不二百日而子归其相与羣居皆不逮久余复运斤手老不知能果尽子鼻端之翼否耶念此後余当试吏而子亦行有良图宦游东西後面何日於其告行诵曾子之言而送之其言曰尊其所闻则高明矣行其所知则光大矣高明光大不在於他在乎加之意而已子其勉哉
圃中杂论序
柳子厚谓郭槖驼若种树所植无不硕大且蕃人问其故则曰能顺木之天而已矣由是知根荄微物皆有理性得其性未有不毓者郑子家贫自顾齿髪知功名之已晩荷锄涉园不觉成趣莳种之际圃人有陈说相告者度其言似合於理则悉书以记岁月既久遂致丛聚因编録而名之曰圃中杂论
可友亭记
郑子居北山之下傍无邻墙与衆异趣每恨无与友者近即舍西开小亭初非择胜而适与西山相对向人日有佳意因喟然叹曰人孰无友大率爲富贵贫贱所移何以言之两贫必相友一或富焉则气味俗恶鄙吝畏人贫者固不肯与之友矣两贱必相友一或贵焉则羶香炎热各从其类贱者又不与之友矣此所以参差不相得而贫贱之人常有索居之叹也顾西山在前岁寒不改我贫而彼不爲富我贱而彼不爲贵此身未死浓岚爽气之间赋诗酌酒结欢固不止於朝旦是可友也因以名亭
石磨记
邻有叟置石磨一小枚於壁角灰壤之下余偶见之其形制虽甚拙然石理温细可喜问叟何以弃之则曰大不堪用每受茶磨傍所吐如屑余假而归洗尘拂土翌日用磨建茶则其细过於罗碾所出者又取上品草茶试之亦细独磨麤茶则如叟言也盖石细而利茶之老硬者不与磨纹相可故吐而不受材叟无佳品付之遂以爲不堪用而与瓦甓同委呜呼器用之不幸亦如是耶有德之士藴藉和粹不幸汩没於簿书盐米之间责以箠楚会计之能一不见效遂以爲钝拙不才者世固多矣洗拂尘土付以所长亦当自有识者云并书於记之末
小牕记
书馆当暑雨时地气润湿小室文字拥隘牕壁周障如坐甑釡前日破牕纸三分之一易以蓝纱则有二好树徘徊对檐茂密可喜树外小池得雨弄涨复有三四老栢树立其前微风过之新緑揺动爽气虚徐而入眼界豁然清快始恨抉纸破牕之不早也郑子喟然叹曰性地中正亦如此平时污漫蔽蒙翳塞两眼不异深坐小室之时第不知自有佳处在障碍外耳抉除则可使神明还旧观也其事可记因书其岁月云
双莲膏露辨【并序】
侍郎梅公宣和壬寅夏四月出爲鄿州秋八月郡池有莲并蔕而华越冬日至膏露降於松浃三十里公不敢自当其瑞既归报於上矣鄿之士夫复不能掩公之德也则爲赋爲序爲诗爲歌翕然颂之表甥郑某自念学术荒替而又揄扬咏道之语尽爲诸公所先不复更可摹画姑取他人漏落余意穿凿而足其说再拜献於堂下名双莲膏露辨郑子一日问鄿之老人曰知若太守之瑞乎曰知之能言其所以乎曰能之郑子使之言老人曰吾太守令严而政简信顺和洽欺诬屏息薰然流入草木烟露间故今效祥如此郑子曰噫嘻水芝骈蔕天酒成膏虽学语小儿亦知爲和气所感尚奚从老人问之盖以土物之生蕃鲜而萼者多矣花之双也何衆卉无与而独见於莲曲直而枝者多矣露之降也何凡木不受而独在於松若不如此而谩谓和气所召无乃昧化工之意哉吾今爲若辨之莲之爲物泥不能污水不能着脱卑垢而自致於清明之上盖花之至净者今太守志明行洁教化清净皎皎如秋月孤高尘埃不可翳障非莲无以瑞之松之爲物寛容庇下蟠固错落犯岁寒而冬夏不能易其操盖木之至坚者今太守心正气刚节义森薄凛凛与霜雪争严炎凉不可变易非松无以瑞之不然荻笋包泥蒲柳柔脆顾可使之爲瑞乎今人知莲与松之爲瑞而不知其所以爲瑞能爲双花膏露爲说而不能爲莲与松言之此吾所以不得不辨也虽然物瑞君子之所罕道吾与若辈虽铺陈附会以累太守安知调和雨阳惠养一方使鄿民饱暖嬉笑知有爲生之乐者太守自有上瑞也耶老人唯而退郑子於是乎书
戒鷄说
暑雨败墙羣鷄聚食墙下饿狸探隙而入内一雌顾恋雏子独不飞窜遂爲所抟诸雏终日零散暨昏暮团聚则惊呼啾唧不胜其悲郑子恸老雌被害而遗其孤伤孤雏失母而无所托也晨兴以糠籺聚羣鷄於庭而戒之曰苍牝不幸受饿狸之杀遗四孤於此羽毛未长嘴距未利??相倚尔等既无义鹘复雠之勇当念卵翼同羣之爱切保护雏子栖息之间饮啄之际皆善视之勿谓天性喜鬬气盛有力幸彼孤孱而摧压之也毛血未乾无遽相忘正当以气爱相结自蕃其族嚵吻之祸尚须自省虽非尸乡翁此言无戏
相说
今之所谓四民者士则有学农则有畎亩皆不游散四方其游散者惟工商二流所以爲工商者必有所挟工挟艺商挟货犹舟之维楫鸟之羽翼无须臾可舍故有所挟则得无所挟则困矣相士毛生之来未露见所挟而先出其集诗又要余同赋语意勤切三四至余怜而问之曰处士之艺何如耶对曰吾之艺视人贵贱寿夭如开眼见黑白探隐匿而中其微余曰得所挟矣何患无知者携一败箧自可弛担得名声不但苏妻子也诗何所禆耶诗文亦不当相付无乃使人疑子之术谓其挟彼不挟此耶毛曰不然吾家三衢以儒爲业箕裘隳败至此故所在非特喜爲士大夫谈说而士大夫亦喜爲吾赋诗此箧中之所爲富也余曰若谓种习自笔砚中来则请子收拾诗编谨藏之第余终不敢以诗所挟
画说
唐人能画者不敢悉数且以郑?阎立本二人论之其用笔工拙不可得而考然今人借或持其遗墨售於世则好古君子先?而後立本无疑何则?高才在诸儒问如赤霄孔翠酒酣意放搜罗物象驱入毫端窥造化而见天性虽片纸点墨自然可喜立本幼事丹青而人物闒茸才术不鸣於时负慙流汗以绅笏奉研砚是虽能摸写穷尽亦无佳处余操是说以验今人之画故胸中有气味者所作必不凡而画工之笔终无神观也吾友王能甫温润博雅器局高远探古之余感物寓意见诸挥洒之间莫不种种高妙余念箧笥无物几得一纸爲家藏之富而十日一水五日一石正古人所谓能事不受相促迫久而未得今得之矣而余验画之说益又可信故喜而书以谢之
记旱
建兴戊辰岁无秋郑子硗田不数亩在横溪之阳旱穗犹可捋也八月十一日与租客分取之是日大热张小盖坐大田中无林木可依左右烘炙去暍死无几忽自谓曰居无苦乐随吾所安物无大小生於所见以乐视苦以大视小安知今日焦热之非清凉也既作是念目前种种闲旷阡陌委曲如深檐广庑禽鸟往来如幽人佳客一块之土高於太山一根之蔓茂如乔松俯视蝼蚁蚯蚓之窍亦邃然幽隐有岩谷之趣微风入凋丛瘁叶之间佳声?然小盖翻飞而长空炽焰已化爲婵娟万顷之寒浸御风之兴泠然不浅郑子然後知动静哀乐穷通得丧大率如是当作一理观蜗角有触蛮之国非庄生过论也作记旱
乐冕说
堂上堂下韶之乐也前俛後仰周之冕也上下前後之不可相易如东西之不可易位去古既远寖以讹谬遂有混其乐平其冕者一朝士悯之越职而言於朝以爲韶乐之作欲象宗庙朝廷之治也则上之象鸟兽万物之治也则下之周冕之制前而接物也则俛之後而入道也则仰之今乐无上下冕无前後非圣人之意请更正之当时议者称是朝廷下其说而有司罪其越职乃谓作乐自有上下以门阈内外爲辨谓无上下者不识门阈界辨故也冕之俛仰自如古制谓无前後者乃其人反戴之尔衆口证之朝士不能辨获谴而去呜呼疑其迹之无以自明则目前可见之事亦至反覆其奈之何哉虽然越职言事朝士之过固也谓不识门阈与反戴周冕则寜有是耶不知以门阈爲界容或有之谓反戴周冕岂有士人而不识里帽乎甚可笑书以示季平
说二贾
昔有二贾俱自蓝田持玉入长安其一所齎温润光细可爲裁云之尺可爲搔头之簪可窍而箫可凹而盃又如西王母之白环晋灵公之宫砚帝王符玺之璞宗庙瑚琏之材亡不有焉其一所齎觕丑杂碎玷而不可圭者瑕而不可璧者黑色之玖赤脉之璊又如范增已碎之斗卢仝已破之碑燕国不暖之矿李氏餐余之屑如此而已二人相遇於道互见所有弱者自料曰彼所藏瑰妙如是遇识者必得善价吾恐他时能与鬻釡錡卖瓦甓者争先尔巨贾既至坐稠人中出一二微者则人已蹂躏争售韫匵而不能拒弱者曾未及关偶昏暮失道坠於百仭之谷吮吸霜露惴惴有余息一日巨贾过其上其人仰首大呼曰亦当念蓝田有同怀玉者乎失足陷穽无路可出饥寒虽切骨然私视箧中觕丑杂碎者尚在撼之犹觉琤然有响君能扳援而我饱暖安慰还其伤败之魂则非特脱死之恩甚大甚重他时罗列鄙物万一争先於釡錡瓦甓之间尚有远德巨贾怜而遂之某也平时学校间挟持小技踔相继心知左右出人数等类二贾抱玉求人长安时其後左右发露所学曾未万分之一而富贵衮衮欲至类巨贾售玉时某身遭盗贼失家无产衣食单薄类弱贾失道陷谷中时负背芒戴顔甲乞怜吐实类仰首大呼时故书是说以告左右
北山集卷五

[book_title]卷六
钦定四库全书
北山集卷六
宋　郑刚中　撰
祭叔通判文
伏自甲午孟春与吾叔别幕阜之山洞庭之水揺揺心思一日千里于时恨不见公之音容而翰墨淋漓徒捧公之书也已及月当季夏凶讣在耳苍皇惊问痛哭不止此後遂不见公之书而丹旐飘揺徒迓公之柩也已今之灵輀在道竁兆已启阖而藏之万事已矣此後又将不见公之柩而松柏蓊葱徒拜公之墓也已呜呼哀哉岂不逾远而逾踈愈踈而愈僞所谓公者果在此也耶抑亦苍苔黄土其所覆者止公之蜕也耶挥涕流风何嗟及已
祭族兄巨中并同母姊姚氏文
伏自庚子盗起邻邦时方羁寓于彼浦阳越辛丑春所在抢攘乡曲甿隶化爲豺狼兄于是时遗我书曰姊命尔归俱遁岩穴念欲从兄道已阻絶遥遥北望回首心折仲春之初有逃者来具言我家爲鬼爲灰如我兄辈等罹祸灾痛哭狂走肺肝已摧王爲出师荡涤锄取我得生还如鱼脱罟亟走社里手足蹈舞愿见吾姊如愿见母顾瞻里巷且问且惊岂爲吾姊亦已逝倾当此旁徨吁天无声魂魄不召欲无此生维後侄玠嗣立门户我恨坐穷爱莫知助两家相欢诚心则着?观其迹今弗如故玠亦年来困於狂求畚锸累土大事宿留今已得卜手莳松楸将奉二灵永藏诸幽我念我兄自昔相友妇姚以还情疑弥厚娣抚视我亦自年幼南北侍亲如足如手爰失母氏我孤一身幸吾有姊克省慈亲今亦相弃爲土下人终鲜如是天胡弗仁凡此中抱缄秘已久至于今兹曾未遑剖輀车将行敢荐肴酒有泪零然灵其知否
祭申屠伯村并亡妹文
君以门户沦落飘泊异邑力弱而揺孤年未蹈历苦辛仅幸安处一旦死于狂贼之手非命也欤妹以寒家女子蚤归屠氏贫患相须哭乃夫荼毒之祸未百日抱病而亡非命也欤命也如此吾何吁辜以爱之痛盖久而未定也今春之首贼声已炽于时艰蹇之身匏系一隅固知别後必有兵火之恐岂料吉人而不免夫君死矣能以一妹付我犹可盖痛月在仲夏微恙而殂老怀念此何以堪诸始余之归也幸传者之谬几得握君手而拊吾妹既归之後凶讣不诬不见人不见尸不见棺荒冈梗莽之间土龟起一妇一夫使我涕泗交落椎心叫呼君与吾妹闻不闻乎呜呼君乎君与吾妹手足视余患难安乐两家常俱岂可今日幽明永殊余年三十四矣肺肠悲怆触目感絶所遭所见咄咄可怪皆平生之所无念君与吾妹殡留残土棺必速朽谨用良日启灵柩而付之火车此外君且无承家者万事已矣呜呼君子
赐第後告祖庙文
某爰自丱角考妣付之师友使读书事科举非谓某可教也盖上世之业不可坠也去年礼部上某名於天子天子策问而官之忝窃科名遂叨仕版非某之能也盖上世之德覃於後也持牒奉告君命惟宠拜陈於庭惟我曾大父下逮考妣之灵鍳之
祭先妣大孺人文
某自七岁读书从吾父宦游南北于时家有薄禄可以餬口姊妹未大不至逼人非但某未知爲学之方而吾母教督之意尚未切也又十年吾父捐舍于时薄宦远归家四壁立孤遗相倚糠豆不赡母尝抚某而戒之曰啬衣食躬桑苎爲尔力当门户之责尔其刻意砺志求寸禄以活诸孤某感激在念夙夜不忘冀能称塞万分而奇蹇不孝颠踬场屋积累罪衅不自灭亡使吾母终守寒素抱不满下世欲殒身自死下从母游则兄弟终鲜祭祀之托在其身不能也欲焚弃笔砚遂爲庸人则先世之业不可坠吾母之志未及伸不忍也故虽世路艰危衣食勤苦而所学不敢置几行晩节末路忽自冲跃则亦足以补前愆而图後效呜呼亦既有阶矣科名绅笏无媿於先然回念吾母鎻置幽宫音容邈然叩之而不闻拜之而不见风树之悲痛入心骨蓼莪之感将抱以终身而又手足之亲凋零已尽?然跪起於豆觞之前所以流涕而不自已也虽然持牒奉告具陈庭下国恩君命事亦良宠不识可以少慰泉下之灵否乎
祭官田诸冢文
某由草茅见天子以狂愚论国事非不幸也脱布衣得绅笏自书生爲幕吏非不宠也幸且宠於某亦何憾然归视先壠则寇盗以来垣壁颓毁松楸凋零茅苇萧然积有时岁是皆某穷贱困厄不能光大之所致今日之所谓宠且幸者犹未足以续终身之恨展拜诸茔祗自痛感尚期勉奋以报後来
祭中散坟文
伯祖中散以书生起家五福备具爲时闻人後世支分派别各自生业继以方腊之变祸毒流行所谓生业者亦复凋替吾家之风流扫地矣每见规模寖堕志业不继诗书文字化爲异物则又未尝不抚膺痛恨涕下沾襟今者某得以进士取科名於八十年寥落之後非敢以爲光也庶其可以承先志而激将来惟吾伯祖尚当有知
祭马涧坟文
盛衰之理天道所不废惟吾荥阳三公埀德流芳爲郑始祖支分派别孙子繁昌号金华巨姓猗欤盛矣然惟马涧诸茔远托邻邑吾家余泽不徧贤否并生祭祀弗躬省拜惟阙遂有不肖子弟翦伐松楸侵锄禁隧年来蓊然冈陌之青化爲荒落黄茅之野虽昔时之盛数或当衰而感念兴言痛亦何极今者某以耳孙之列叨玷甲科弗坠前芳复尘绅笏不忘五世之休来上一觞之奠久衰之後理亦当然选置守视之人严行戒约之令庶惩前弊以示後来躬拜斯坟灵其安乐
祭顔子文
惟公具体亚圣优爲世师凡後世之内以修身外以治人穷以守义逹以行道者皆公昔日所学於夫子者也顾惟某服膺景慕读书肄业既学其道爲进身之资矣今天子命之以官必试以事则又将以其道推而行之是其所以愿学者盖始终焉绅笏之初谨率诸生再拜堂下屋庙未崇俎豆尚阙荐以诚意庶其有临
祭孟子文
惟公继夫子之传知言知德承三圣之道距杨距墨障异端辟正路而去其塞高风凛然万世之则今兵革之祸累年不絶朝廷之患而生灵之苦如某者学古入官愤时思奋尚几窥公之勇望公之功庶几髣髴诸生一觞之奠盖在诚而不在物
代淇弟祭母文
伏自春首狂贼嗾凶善良残害鲜得其终奉侍吾母周旋窜伏依蒿莱爲命谓度此艰厄则吾母遂享永寿如椿松也呜呼时既平矣岂知吾母弃淇云亡此人心所以难遂不可致诘於苍穹者也今虽持险奉凶粗亦成礼然追念如此终亦衔哀抱痛而无穷也
代玠侄祭祖母文
维灵生於名家归於令族克配时彦文章膏馥蚤虽畸孤志愿亦足迨厥後来有子有孙高堂埀白寿福咸臻以是言之死何憾云谁知彼苍有寃难问使我夫人终抱遗恨夫人未亡玠父倾没夫人既亡玠母随没三丧在堂止踰百日呜呼哀哉祖母之旁若堂之所今以祔焉当千万古
代玠祭考妣文
呜呼吾父呜呼吾母谁使我身罹此荼苦越自去载祸毒百端??今日魂魄未还既念先庐爲火荡爇旋痛几筵留寓别业爰开瓦砾踵寻故基室屋稍具奉二灵归肃驾舆旐门巷非昨儿女在旁灵其安乐俟得吉卜乃营新阡忍须臾死奉藏湥泉
代玠举葬父母文
玠奉凶持险凡五閲岁使吾考妣久未归土玠之罪不可量也疾病纒之征赋困之忍死於今仅克举事玠之罪或可赎也呜呼严父慈母如天地今方厚壤深泉掩而藏之永爲孤子谓之无罪奚益哀哉哀哉
代玠祭妻方氏文
汝於郑氏妇我十年艰难忧患备尝万端盗兴之初舅姑凋残披冒白刃汝歛汝棺盗既平定再立门户诸丧在堂力不克举赋敛诛求家以空窭纺绩夜灯汝勤汝苦饥不敢食寒不敢衣尝戒我曰君无遨嬉俟能毕葬我无君违如是勤俭夙夜以之爰爲舅姑仅越窀穸虞祭未还汝已抱疾黄坞之阡土坟未毕汝随弃捐今止十日呜呼将忧患熏心积日累久而致然耶将哀号过伤形劳力竭而至此耶抑修短之数受於天者止如是耶呜呼汝遗二女大者未五岁弃我而死爱犹可割弃此二孤痛心入骨
代瑀侄祭考妣文
被衰絰而持险祸莫大於丧亲也而吾考妣之亡乃在夫艰棘抢攘之际营棺椁而送终礼
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>