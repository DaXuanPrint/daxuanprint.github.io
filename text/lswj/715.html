<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,附録,杨文敏集全文在线阅读,杨文敏集全文在线下载,大玄古籍书库">
<meta name="description" content="二十五卷。明杨荣撰。杨荣初名子荣,字勉仁,建安(今福建省建瓯县)人。建文进士,初任编修,永乐时,明成祖朱棣召入文渊阁,以多谋能断,为成祖所重,并为之更名杨荣,多次随行北巡,升至文渊阁大学士。仁宗、宣宗两朝和英宗初年,都在朝辅政。英宗即位,与杨士奇、杨溥同辅朝政,并称“三杨”。后辞官归里,死于途中。著有《北征集》、《默庵》、《云山小稿》、《静轩》等,此集共二十五卷,其中,诗赋八卷,文二十七卷。为正德年间刻本。前有正德十年(1515)永嘉后学王瓒序。《序》讲述了成书过程,因其《西京类稿》、《玉堂选稿》梓行已久">
<title>杨文敏集_杨荣_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">杨文敏集</span> <br/>
          作者： <span class="inputVal" id="bkauthor">杨荣</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]263375</span> <br/>
          说明： <span class="inputVal" id="bkdec">二十五卷。明杨荣撰。杨荣初名子荣,字勉仁,建安(今福建省建瓯县)人。建文进士,初任编修,永乐时,明成祖朱棣召入文渊阁,以多谋能断,为成祖所重,并为之更名杨荣,多次随行北巡,升至文渊阁大学士。仁宗、宣宗两朝和英宗初年,都在朝辅政。英宗即位,与杨士奇、杨溥同辅朝政,并称“三杨”。后辞官归里,死于途中。著有《北征集》、《默庵》、《云山小稿》、《静轩》等,此集共二十五卷,其中,诗赋八卷,文二十七卷。为正德年间刻本。前有正德十年(1515)永嘉后学王瓒序。《序》讲述了成书过程,因其《西京类稿》、《玉堂选稿》梓行已久,报藏书坊,毁于回禄,故“今西君偕诸昆季,翻刻以传,总名曰《杨文敏公集》,共二十五卷。”杨荣在明全盛之时,历事四朝,恩礼始终无间,可谓至荣。因而所作文章,具有富贵福泽之气。其诗文多应制之作,称“台阁体”,莫不严正详雅,典当人心。其他诗作,雍容平易,虽无深湛幽渺之思,纵横驰骤之才,亦足以震耀一世。丁丙《善本书室藏书志》称其“诗亦备极诸体,清远俊丽,趣味不凡。”</span> <br/>
          封面： <span class="inputVal" id="bkimg">Z_18904.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]杨文敏集
[book_author]杨荣
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]263375
[book_dec]二十五卷。明杨荣撰。杨荣初名子荣,字勉仁,建安(今福建省建瓯县)人。建文进士,初任编修,永乐时,明成祖朱棣召入文渊阁,以多谋能断,为成祖所重,并为之更名杨荣,多次随行北巡,升至文渊阁大学士。仁宗、宣宗两朝和英宗初年,都在朝辅政。英宗即位,与杨士奇、杨溥同辅朝政,并称“三杨”。后辞官归里,死于途中。著有《北征集》、《默庵》、《云山小稿》、《静轩》等,此集共二十五卷,其中,诗赋八卷,文二十七卷。为正德年间刻本。前有正德十年(1515)永嘉后学王瓒序。《序》讲述了成书过程,因其《西京类稿》、《玉堂选稿》梓行已久,报藏书坊,毁于回禄,故“今西君偕诸昆季,翻刻以传,总名曰《杨文敏公集》,共二十五卷。”杨荣在明全盛之时,历事四朝,恩礼始终无间,可谓至荣。因而所作文章,具有富贵福泽之气。其诗文多应制之作,称“台阁体”,莫不严正详雅,典当人心。其他诗作,雍容平易,虽无深湛幽渺之思,纵横驰骤之才,亦足以震耀一世。丁丙《善本书室藏书志》称其“诗亦备极诸体,清远俊丽,趣味不凡。”
[book_img]Z_18904.jpg


[book_title]提要
钦定四库全书
集部六
杨文敏集
别集类五
明
提要
臣等谨案杨文敏集二十五卷明杨荣撰荣有後北征记已着録荣当明全盛之日历事四朝恩礼始终无间儒生遭遇可谓至荣故发为文章具有富贵福泽之气应制诸作渢渢雅音其他诗文亦皆雍容平易肖其为人虽无深湛幽渺之思纵横驰骤之才足以震耀一世而逶迤有度醇实无疵台阁之文所由与山林枯槁者异也与杨士奇同主一代之文柄亦有由矣柄国既久晚进者逓相摹拟城中高髻四方一尺余波所衍渐流为肤廓冗长千篇一律物竆则变於是何李崛起倡为复古之论而士奇荣等遂为艺林之口实平心而论凡文章之力足以转移一世者其始也必能自成一家其久也亦无不生弊微独东里一派即前後七子亦孰不皆然不可以前人之盛并囬护後来之衰亦不可以後来之衰并掩没前人之盛也亦何容以末流放失遽病士奇与荣哉
乾隆四十三年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀

[book_title]原序
●文敏集原序
国朝既定海宇万邦恊和地平天成隂阳顺序纯厚清淑之气锺美而为人於是英伟豪杰之士相继而出既以其学赞经纶兴事功而致雍熙之治矣复发为文章敷阐洪猷藻饰治具以鸣太平之盛自洪武至永乐盖文明极盛之时也若建安杨公者其可多得哉直在乡校时闻公领乡荐第一名誉赫然思欲识公未能也太宗皇帝即位之明年直亦取进士选入翰林俾尽读中秘书学古为文词而公已在内阁典辞命职论思所与共事者六七公皆天下之望又後二年直再被选拔得从诸公後诸公不以直为愚而皆辱教焉听其所言观其所存信一代之伟人也而公复以达政务善应变最为上所亲任凡制驭远方饬师旅抚顺讨逆虑边将有不能办者必命公往图之公决机发策皆适其宜上躬御六师清沙漠必命公从行所以赞襄裨益为多其在朝廷朝夕侍左右图议政事以安利兆民而人盖隂受其赐间为文章歌颂圣德施之诏诰典册以申命行事与凡官署民居所以施政教适性情而欲纪载其实序述其故孝子慈孙欲铭着其祖考之美以垂诸不朽者多请求於公公皆有以应其求其学博其理明其才赡其气充是以其言汪洋弘肆变化开阖而自合乎矩度之正盖渢渢乎盛传於天下得之者不啻若南金拱璧宝而藏之而今不可复得矣直在翰林三十七年辱与处者盖多惟公相好为最深盖自永乐以来亲见上之所以教养拔擢而知其意欲有所用也故既处之要地使习知其故至於四朝实録与夫大典礼大述作直皆与其间及直之去翰林惟公深惜之而反为忌者所病夫士之进退出处有命焉非人力所能胜奚以病为哉公之卒也直既为传载其行事之大者以备他日太史之采择至是子恭类次遗文若干篇将锓梓以传又属直为之序於戏公之文岂待序而传哉独感公之知有不能已於言者故序诸其首简公赐名荣字勉仁历官至少师工部尚书谨身殿大学士赠太师諡文敏云正统十一年冬十二月望日资政大夫吏部尚书兼经筵官前国史总裁泰和王直序
天启一代文明之治必生奇伟不世出之才以匡辅之故其事功足以经国而庇民其文章足以垂世而传後夫岂偶然之故哉三代邈矣汉唐宋以来号称极盛其间并美兼该亦不数人信乎才之难也吾观赠光禄大夫左柱国太师諡文敏杨公诗文集有以见公之不可及焉公建安人少颖悟絶伦自游校庠已有经纶天下之志暨登高科入翰林遭遇太宗皇帝委以心腹之寄居则参掌机密出则谋谟帷幄宠眷优厚羣臣鲜俪逮事仁宗宣宗今上皇帝付托愈隆爵位益尊声望弥着缙绅士夫瞻仰其休光四夷八蛮想闻其风采丰功伟烈铿鍧炳耀天下诵之猗欤盛哉复以其宏博之学敏赡之才发为文章与古之作者颉颃後先高文大册施诸朝廷雄词直笔着於国史嘉猷谠论达於经筵凡文武大臣勲绩之所纪述中外名流先德之所表扬以及海内缝掖之士欲有所借誉者得片言只字莫不以为至幸公亦随其人之所求乐然应之不倦皆各适其意以往何其富哉公没之後其子尚宝司丞恭集公平生所作以类分之托叙校正且属序其後叙辱受教於公甚深屡蒙荐拔虽不果登用居尝自诵以为知已尚敢以芜陋辞乎於乎斯集之传岂徒见公着述之盛而天佑国家生才佐理之盛亦足徵焉叙何幸厠名简末附诸永久哉南京翰林侍讲学士奉训大夫前兼经筵官吉水周叙书
自古国家以得贤材而兴国朝太祖受命肇造区宇太宗嗣服茂隆化理天下之材应期而出以备任使者布满于朝有能杰出其间学足以达治体材足以任国政文足以代王言居辅翼之任受腹心之寄无媿於古之所谓大臣者建安杨文敏公其人焉公少有大志刻苦务学博洽经史於治乱兴衰之由是非得失之理莫不究尽慨然以功名自期许始由进士入官翰林太宗正位简文学之臣凡七人入秘阁掌密务公在选列姿度英爽每侍闲燕有所顾问敷对剀切上奇其材可大用於凡政之得失民之休戚悉以问之公即小心一志知无不言言无不尽皆见听纳其言之行而功利及於民者不可胜计然多公所独知它人有不得而与知者上益察知其忠日见亲任边情军务一皆谙练尝西鄙有儆敌中情伪不可测遣同大将筹之既至洞识事机措置得宜边境帖息回奏大见奨赉上每亲征公皆在行从容帷幄赞画居多继事三朝忠勤始终如一日所以被宠待之者羣臣莫能及至为文章见於诏诰命令训饬臣工誓戒军旅抚谕四夷播告万姓莫不严正详雅曲当人心出其绪余作为碑铭志记序述赞颂以应中外人士之求又皆富赡温纯动中矩度诗亦备极诸体清远俊丽趣味不凡稿总若干卷藏于家公子尚宝司丞恭属为之序夫士大夫抱材器力问学达则施诸事业穷则见於文词传之当时垂之後世以托不朽公以宏材硕学遭值盛世历事列圣致位显要献纳左右谋听计从以身任国家之重者垂四十年忠被人主之知泽为生民之福闻望之隆勲业之着书诸史册自足以垂於不朽果何待文而後显哉诗之与文复皆用之朝廷布之方国天下贤士大夫莫不称诵而追慕之又岂待序而後传哉但习礼无所肖似得从公出入於禁近者有年于兹辱见知遇今不可复作矣良深永慨故敢忘其肤陋序诸篇端云嘉议大夫礼部右侍郎吉水钱习礼书

[book_title]卷一
●钦定四库全书
文敏集卷一
（明）杨荣 撰
○应制
瑞应驺虞诗【有序】
钦惟皇上涖阼以来天清地宁五行顺序仁覆四海泽洞幽冥曩者永乐二年秋驺虞见於河南之钧州白质黑章虎躯猊首尾长於身性则仁厚不食生物不践生刍旼旼穆穆姿态异常臣下得之以进于朝羣臣万姓欢呼踊跃上表称颂以为希世之瑞今兹永乐十一年大驾巡狩北京而驺虞复见於青兖之间司兽者以献皇上命置阙门之外臣庶聚观莫不欢欣拚跃咸谓皇上至诚之德洞逹无间乃克臻兹臣荣谨按瑞应图云驺虞义兽也帝王德至鸟兽泽洞幽冥则见然斯兽之瑞皆徒传闻於载籍岂若今之亲覩而屡见哉此盖皇上好生之德通乎天地霈乎生灵故兹仁瑞之出以表天地之至和以彰皇上之至仁以兆圣子神孙亿万年太平之庆臣荣叨职词林不可无诗歌以纪盛美谨拜手稽首而献诗曰
於维圣皇德被八垠神武不杀恢乎至仁恩信诞敷膏泽旁及九族雍睦万邦宁辑蛮貊戎夷罔不来庭飞潜动植以遂以生治化重熙海宇同春雨阳时若祯祥骈臻黄犀白象集于灵囿驯雉祥麟见于郊薮景星庆云煜煜氲氲甘露醴泉如酎如饧嘉禾瑞麦芃芃其茂赤草灵芝煜煜其秀黄河载清海不扬波灵龟表孝神人协和天地自位万物并育瑞应之来以迓景福癸巳之岁仲夏初吉坤只效灵驺虞再出维此曹邑瑶光降灵义兽在野草木光荣匪兕匪虎匪熊匪貙白质黑章猊首虎躯尾长於身是曰驺虞其内仁厚其外舒舒不食生物不践生刍神驰灵迈一日千里周旋中规其仪可喜驱之不廹抚之不惊虞人致之进献神京士庶骏奔欢声沸腾佥曰噫嘻徒闻往古今乃得之瑞物斯覩於维圣皇乃文乃武维武不用诸福毕聚吁嗟驺虞实为上瑞昭我皇仁以彰信义庖羲立极龙图是呈尧舜继作凤凰和鸣夏符洛龟殷降玄鸟赤雀兴周八百斯兆维兹仁兽应时而来皇继往圣泽洞九垓孰云汉唐文禽青兕赤騠白象曷足伦儗维皇圣神异物不宝所宝维贤丰年是祷端拱无为以成至治瑞应斯蕃匪约而至皇不自圣皇仁如天光昭鸿业传序万年臣愧謏闻忻逢盛美作为诗歌以继麟趾
甘露诗【有序】
皇上绍承天位统临万方德化洋溢庶绩咸熙雨阳顺序九有宁谧无有远迩熙然泰和由是嘉祥叠臻诸福毕至皇上方励精图治夙夜孳孳敬戒不怠数命皇太孙率卫士演武于近郊以示安不忘危之意将以福生民奠宗社建亿万年太平之业乃永乐十年十月甲子甘露降于方山皇上复猎于武岗山之阳获兽弥多宴飨从官如前仪臣窃惟古者天子岁三田盖以奉郊庙御宾客充庖厨也故春蒐夏苗秋猕冬狩各以其时名虽不同而所以为田除害之义则一以是而观诚非娯耳目心志之乐夸畋游甲兵之盛实所以顺天道协人心乃车驾所次天休震动嘉祥滋至斯乃圣德格天感应之机捷於影响是岂偶然而已哉臣闻鶡冠子曰圣人之德上及太清下及太宁中及万灵则甘露降今兹甘露之祥骈臻叠见是皆皇上至仁之德涵煦宇内圣子神孙重熙累洽以开太平之鸿业以流庆泽於悠久何其盛哉臣荣叨列侍从躬逢盛美欢拚不胜不可无歌诗以示後世谨拜手稽首而献诗曰
圣皇车驾出九重狩猎屡驻锺山东龙旗黄幄照晴空羽林猛士气如虹经丘越壑上巃嵸是时霜清十月中木叶脱落鸣天风黄金羁络玉花骢万骑杂遝纷纭从锦袍羽箭控琱弓戈甲照日晴光融豪鹰健鹘筋骨雄劲翮直上摩苍穹斮豜殪兕射麋熊妖狐狡兎无遗踪驾鹅■〈秋鸟〉鶬势蹙穷堕羽洒血相横纵懽呼得隽意气浓乃知圣主致治隆不以既治忘武功因时顺动习兵戎为苗驱害慰三农四郊自此乐年丰上天降祥福圣躬瀼瀼甘露凝栢松饴甘肪白醴酪醲珠玑骈联缀芳藂粲粲不受杲日烘灵氛煜煜气冲融呈祥现瑞何所锺衮衣垂拱蓬莱宫梯航玉帛俱来同小臣叨禄愧才庸但愿万岁歌时雍
瑞应麒麟诗【有序】
钦惟圣天子以不世出之资膺受天命主宰神人即位以来华夷效顺海宇宁谧五纬不愆雨阳时若由是民安物阜和气充溢毓为祯祥先後十余年间骈臻沓至虽古昔传闻所未见者今皆毕集兹非神化周浃圣德感通曷克臻是乃永乐十二年秋榜葛刺国以麒麟来献踰年麻林国复来献今年秋阿丹国又来献吁何其盛哉且四灵以麒麟为首王者至仁则出又云中国有圣人在位则至盖非世之所恒有者今数岁之中凡三至焉岂无所自而然哉实由圣天子至仁大德上合天心下被四海故川岳效灵百神恊应之所致诚国家万万年太平悠久之徵不惟天下臣民仰赖无穷之福抑亦圣子神孙万万世无穷之庆也臣荣忝职文翰屡覩嘉祯每遇祥瑞之来必有咏歌以播扬盛美况此上瑞所应非常奚可无述作以传之於後世乎故不揣芜陋谨为诗一篇以献其辞曰
於维圣皇受命自天仁及庶类恩周八■〈王延〉礼义兴行无有远迩日照月临化成俗美九夷八蛮悉妾悉臣罔敢踰越聿来献珍鲸波洋洋望之无际岛夷所居动数万里玉音所至莫不尊亲沦肌浃髄被于皇仁佥曰陋邦服此声教海波晏然圣德之效乃梯乃航惟恐或後乃奉麒麟归于灵囿惟兹麒麟玄枵毓精非时不出非世不生其产应期祥光上烛五彩缤纷卿云煜煜天无沴气地息妖氛山川草木发秀扬芬既育既长益奇益异万灵撝诃百神拥卫魁然其质昂然其形龙颅凤臆肉角麕身牛尾马蹄折旋规矩生物不伤音协律吕爰用入贡涉历海洋秘恠屏迹蛟鳄遁藏龟龙导从鸾凤羽翼载驰载驱遂逹京国进之彤墀得觐天顔重瞳屡顾百僚耸观嵩呼雷动再拜稽首吾皇圣神永膺万夀皇帝曰吁瑞不在兹惟慎厥德乃为祯符尔公尔卿百僚士庶恪修厥职勿滋逸豫三光昭宣五纬弗亏品物咸亨惟瑞在兹仰惟圣皇体道谦虚奇瑞屡臻抑而弗居戒慎满盈奉天法祖度越百王卓冠千古洛龟呈夏玄鸟降殷赤雀兴周式昭前闻维兹麒麟实天所授圣德格天永承天佑於维圣德广大难名巍巍荡荡尧舜莫京恩霈八紘泽覃四裔如云之行如雨之施天锡多福集于圣躬惟皇万夀百禄是崇雨顺风调民安国泰海晏河清万世永赖臣拜稽首宝祚緜緜圣子神孙传序万年
神龟诗【有序】
钦惟皇上虔恭仁孝一德格天自御宇以来深思太祖圣神文武钦明启运俊德成功统天大孝高皇帝功德兼隆而孝陵之碑未建无以垂示将来乃命儒臣纪其事实之详继命工伐石得于幕府山之阳其材孔良爰求厥趺于龙潭山之麓发土得石龟长尺许广半之文玄苍不假雕琢宛然若生衆工咸喜又下得贞石长袤适称为趺董工者以龟来献勑置于奉天门命公卿百僚咸观之莫不稽首赞叹以为皇上至仁至孝感通于上下神只故皇天后土用是以表着焉翌日羣臣奉表称贺皇上率百僚躬献孝陵以彰显太祖神功圣德万世无穷之休臣以菲材叨侍禁近幸逢盛事不胜欣跃谨拜手稽首为诗以献
於昭皇祖圣神文武德合乾刚功超前古肇基江左虎踞龙蟠鸿图巩固宗社奠安际天极地罔不臣服朝贡以时献琛执玉卉裳椎髻接踵梯航南金大贝厥篚相望猗欤我皇绍继大统一遵成宪天锡智勇念形羮墙永言孝思陵庙奕奕未树穹碑圣德神功纪于史氏载勒贞珉以诏後世贞石既获厥趺是求爰启爰斸龙潭之丘有昂者龟若瞻若顾忽焉以呈神物斯护其傍璀璨果得巨石相趺是宜弗爽毫尺惟皇孝诚孚于神明有感斯应神只效灵濯以温泉莹如紫玉陈之丹陛韫之宝椟窿然其分间错以文匪雕匪琢气凝絪緼臣庶聚观宛然天成欢呼踊跃幸覩嘉祯帝曰嘻哉匪予之力神瑞之应皇考之德载蠲吉日献于孝陵陈之閟宫纪之金縢昔闻神龟负书出洛夏后取则洪范是作今逢圣明文命诞敷获此奇瑞异世同符颂声洋溢洽乎四海福祚绵绵亿千万载
瑞应麒麟诗【有序】
祥麟昭圣德也麟为四灵之首希世之祥必有圣人在位则应时而见仰惟皇上以聪明睿智之资具圣神文武之德深仁厚泽覆育天下是以和气薰蒸而灵物斯至兹实国家万万年太平之徵也臣荣生际盛时躬覩上瑞宜有咏歌以杨圣化谨拜手稽首而献诗曰
猗欤祥麟其祥曷徵维皇继统万邦咸宁诞敷德泽丕昭文明至和旁逹海岳效灵曰惟盛时兆此嘉祯
维麟昭昭四灵之首精孕玄枵世不恒有羲轩以降成康其後爰暨我皇斯乃云觏何以致之圣德之厚
麟之为麟具此衆体有麕其身有牛其尾既龙其颅亦马其趾彼兽之凡莫之与比春秋所书周诗攸美
维麟之德厥具匪常怀仁之慈抱义之刚步中规圆亦协矩方生物不食生草弗伤有畅厥音协宫谐商
维麟之生于彼海岛和气所锺逢世熙皥莫高匪天弗爱其道莫厚匪地弗爱其宝式昭皇仁如天覆帱
维麟之来献于丹陛百辟交欢同覩上瑞咸曰兹麟圣德所致天毓祯祥以隆至治圣夀齐天宝祚万世
右祥麟六章章十句
白雉
忆昔成周时德化何昭彰万国悉宾贡白雉来越裳至今千载下简册尚流芳我朝际昌运至治跻虞唐列圣启鸿业恩泽覃八荒我皇御宝历继统握乾纲于时民物丰和气为祯祥白雉出西陲奇异非寻常迢迢数千里持以献明堂肌肤莹凝雪毛羽净涵霜皓鹤忽避彩素鹇亦韬光禀兹金气纯上应圣德昌百辟皆欣拚拜舞簉鵷行微臣忝朝列咏歌遂成章愿效封人祝圣夀同天长
玄兔
圣皇抚寰宇盛德致雍熙雨阳既时若民物遂蕃滋隂阳孕至和充塞溢两仪西夏产灵兔黝然呈瑞姿守臣重惊异此兔何珍奇岂非我圣皇盛德斯致之载以雕绮笼献之白玉墀宛若负苍璧有如锡玄圭炅炅碧曈开■〈毛参〉■〈毛参〉黑云垂初疑育玄圃又想咽墨池乃知造化神生此诚所宜大哉天德纯感召良在兹置之灵囿间麟凤相追随天阶同率舞实若唐虞时愿言着青史万载流光辉
神应泉诗【有序】
钦惟皇上御极以来海宇宁谧祥瑞屡臻华夏蛮夷罔不率俾四海内外皥皥熙熙薰然泰和惟朔漠遗裔倔强梗化拘戮信使寇攘边场皇上赫怒躬率六师往征之三月丙子驻师于凌霄峰厥地高燥泉水歉乏是夜忽天雨雪弥布于地士马充足莫不欢腾鼓舞以为皇上至诚格天之所致也遂踰锦水碛历压虏川陟金刚阜所经之处平沙旷漠鹻水悉化为甘泉丙申驻跸于清水源地咸水涸忽涌泉上出滔滔汨汨莹澈清洁斯须滂洋将士环覩惊骇嗟异咸以为除灭残寇之徵也皇上召中官汲取尝之味甚甘美仍赐将士皆饮乃命之曰神应泉臣以菲才承恩扈从日近天顔亲覩灵异莫效涓埃之报愿为歌诗以颂功德於无穷谨拜手稽首以献其词曰
猗欤我圣皇统承太祖业巍巍唐虞圣赫赫汤武烈六合皆同风蛮貊罔不从筐篚日相望熙皥乐时雍蠢兹蕞残裔悖逆何昏嚚拘戮我信使毒痡我边氓天皇忽震怒六师遂亲征桓桓熊虎士燀焰若雷霆戈矛相照耀旌帜何鲜明神谟展雄略庙算由天成龙旗出居庸雄师抵万全绵延锦水碛杂遝清水源跋涉极沙漠鹻苦地乏泉皇天彰圣德瑞雪何翩翩山川争效灵甘泉涌平川味若醴饧甘清比氷壶鲜滔滔流不穷斯须即成渊将士皆懽跃汲负相後先龙顔为之喜命兹神应泉佥言协休徵渠魁当就孪微臣忝扈从载笔随天营鞠躬覩灵异赐饮沾恩荣行看清朔漠一扫欃枪踪神功昭万世炳焕垂无穷
元夕赐观灯
圣皇抚昌运肇基营北京骏奔来万方小大罔不承上天锡灵贶异瑞缤纷呈维时届上元乐与臣庶并巨鳌戴神山嶻嵲出沧溟屹然向双阙飞翠相回萦瑞气发华彩五色含精英凝辉烛霄汉吐耀亘天庭羣仙驾鸾鹤缥缈凌紫清箫韶合舜乐九奏锵和鸣龙旗拂层霄凤辇敞云屏星球百宝丽火树千花明鱼龙陈杂戏罗绮叠晶荧华夷总欢庆宴乐沾恩荣圣情重悦怿朝野腾歌声微臣忝侍从何以输忠诚愿言颂帝德万岁乐昇平
白乌
慈乌复慈乌姿态何瑰奇由来能反哺厥性仁且兹心既育亦既长飞息相追随灵异匪凡匹鸣止适所宜况此锺素质皎洁纯不缁霜毛正璀璨雪羽何陆离驯狎出天性回翔动光仪昨日产京兆呈祥应明时今复来南交致身白玉墀振翮发华彩瑶台皓同辉瑞物不易致嘉祯协昌期圣皇有至德大孝感穹只宗庙既昭格於焉锡蕃禧经始方在兹都邑焕巍巍奇祥日骈集宝祚緜鸿基百辟总欢拚恩波洽华夷治化超前古端拱自无为愿同鹊巢什万世歌雍熙
灵犀
圣皇临大宝万国悉来庭奇兽方交献文犀忽远呈肉騣何磊磈独角更峥嵘挺特应无比安驯自不惊辟寒知有异照水诧通灵长向轩墀立宁随耒耜耕驺虞堪共处玄豹许肩行盛世多灵瑞长歌颂太平
白鹦鹉
上林风日美佳气欝葱葱花木竞妍媚珍禽亦云充有鸟曰鹦鹉态度莫与同质禀金精秀性含火德丰聪慧复能言清音彻九重翠色变为素造化施神功霜毛既皎洁雪羽何璁珑翺翔青琐闼出入蓬莱宫系以红锦绦盛以黄金笼常时沐恩宠眷顾回重瞳素鹇不可并白鹭焉敢从饮啄既得所飞止何雍容适逢太平日昌运方兴隆愿言在灵囿祝夀频呼嵩
嘉禾
圣皇御宝历万国际昇平海宇既宁谧民物自生成和气遂充溢奇祥日来呈史册莫殚述歌颂扬欢声及兹关陕间百谷岁屡登嘉禾忽献瑞数穗同一茎金稃既璀璨玉粒何晶莹盈筐进丹陛芳气蔼天庭百辟尽瞻覩圣心乃弗矜顾此兆丰稔农事勤有徵所期雨阳顺九有俱安宁微臣亦何幸侍从沾恩荣永言纪帝德万世昭皇明
狮子
圣朝统六合威德被遐荒鸟兽既咸若万物沾恩光狮子产西极雄猛非寻常锯牙自銛利铜首何轩昂双耳正上耸两目耀星芒巨尾摇锦茸长毛绚金黄顾盼雄风生哮噉百兽藏及兹来阙下俛首随鵷行帖然自驯服感此仁化彰玉堦齐率舞灵囿恣翺翔仰惟圣明世物类皆跄跄永言乐熙皥天地同悠长题
赐上尊封识小帖【有跋】
圣皇昔御西内时万机多暇乐雍熙传宣廷臣近玉陛赐坐转觉天顔怡亲调异馔出金鼎八珍之味和羮糜上尊九酲出天府琼浆玉酪甘如饴内园朱樱新荐後粲若骊珠光陆离银罂翠釡递传送阖室均得沾恩私当时感激荷荣宠铭心镂骨无穷期黄封题识最严密洞庭春色何珍奇墨花如云注霜玺龙香绕瓮犹淋漓恍疑晴霞隐玄雾朱文小篆蟠蛟螭尚书宝此弗敢置锦笺玉轴加装池虹光荧煌动四壁坐觉雨露添华滋摩挲此卷倍增感何幸深蒙圣主知恩波浩荡比沧海聊写悃幅成歌诗愿公什袭同拱璧盛德荣名万古垂永乐庚子夏四月丙辰上在西内圆殿特召都督臣薛禄尚书臣吕震臣李庆暨臣荣臣金幼孜至殿外命坐赐食其羮糜盖出於御前调和珍异非常且复有上尊熟食酪浆樱桃之赐厚德深恩难以云喻然所赐上尊封识皆有墨印洞庭春色四字复用朱印篆书御用二字以盖其上思惟古昔圣帝明王解衣推食之意不是过也恩眷之隆何其至哉今臣震谨以上尊题识封号装潢成轴以彰圣上之恩赐且欲传之子孙以为珍玩复徵予言荣追惟当时恩实同沾则今拜观於此又奚容自默哉既为歌诗以昭盛美复纪其实於後以识希世之遇云
元夕赐观灯【四首】
彩山高接九重天珠树银花炫紫烟云拥羣仙朝玉阙星垂大地簇金莲峯峦叠翠回蓬岛罗绮揺光映御筵宴乐自知同在镐圣皇端拱万斯年
节临三五雪初融百尺峯峦接碧空十二楼台春浩浩九重宫阙月溶溶凤笙龙管祥光外珠树银花紫雾中再拜嵩呼祈圣夀年年庆赏万方同
六鳌拥翠出蓬瀛火树星球彩结成万烛光连金阙迥千花影绚玉阶明云边鸾鹤来仙驭天上箫韶度曲声此夕内庭逢令节小臣何幸沐恩荣
和气氤氲四海春金炉玉漏夜初分烟霞影炫浮丹阙星斗光揺动彩云月照锦粧干队出风飘仙乐万家闻两京乐事真难遇愿竭丹衷答圣君
赐见东宫谢恩
天眷皇明万世隆储君育德在春宫祥云晓接龙楼上佳气晴开鹤禁中恭覩尧眉呈八彩仰瞻舜目烱重瞳微臣拜赐天恩厚补报深期竭寸衷
元夕赐观灯诗【五首】
海宇昇平日元宵令节时彩云飘凤阙瑞霭绕龙旗歌管春声动星河夜色迟万方同乐事千载际昌期
阊阖疏鱼钥瑶空结彩楼千花攅火树百宝灿星球良夜承恩宴清时乐豫游内筵称万夀岁岁奉宸旒
禁苑东风暖青霄月正中鱼龙干队戏罗绮万花丛云峤祥光丽星桥宝炬红太平多乐事此夕万方同
玉漏传清禁华灯彻夜明贝宫珠缀络彩队锦粧成云雾浮香气箫韶合乐声愿歌天保什万岁颂昇平
象纬临天阙瑶空集万灵云霞纷掩映星斗叠晶荧宝地春应满金门夜不扃千官陪宴乐拜舞在明庭
随驾幸南海子
天开形势壮都城凤翥龙蟠拱帝京万古山河锺王气九霄日月焕文明祥光掩映浮金殿瑞霭萦回绕翠旌圣主经营基业远千秋万岁颂昇平
恭侍御游万岁山【四首】
万岁山
翠巘巃嵸接上台黄金为殿玉为台葳蕤宝树含空秀缥缈烟霞照日开金露玉虹云外耸方壶瀛岛海边来圣皇岁岁宸游乐百辟森森喜得陪
太液池
太液池深碧似苔溶溶漾漾自西来鱼翻翠藻嘘轻浪鸟下青蒲絶点埃影浸彩舟轻荡扬光涵星斗自萦回愿将一滴天瓢泻散作甘霖遍九垓
小山
瑶空涌出秀芙蓉宝树参差近九重波泛羽觞来玉涧泉垂珠箔喷金龙四时佳气浮丹阙八表晴岚露碧峯喜遇太平无事日共沾雨露沐恩浓
白兔
金门曙日正瞳曨白兔呈祥迥不同远带霜华依凤阙遥含月影出蟾宫清标好傍瑶台上素色偏宜玉殿中自是太平多瑞应愿祈圣夀效呼嵩
五色鹦鹉
陇西有鸟名鹦鹉文彩辉煌快先覩九苞鸣凤真可方五色鵷鸾安足数翠羽红衿何陆离锦膺綉臆尤瑰奇回翔自是多态度顾盼转觉生光仪天赋美质独含慧巧舌能言世所贵相唤相呼多好音双双顾影真姸媚上林日暖祥风轻啄食永得沾恩荣愿效嵩呼祝圣夀日日长闻万岁声
元夕赐观灯【宣德三年】
圣皇御极海宇清民安物阜天下平九重端拱敷化理奇祥上瑞争来呈是时佳节届元夕思与臣民共懽怿特勑张灯万岁山锦彩辉煌临太液层峦复嶂高崔嵬祥云瑞霭相萦回悬知不借巨鳌力自是瀛岛环蓬莱重重叠叠因山势綉谷丹崖何绮丽千树银花炫碧空万斛金莲照平地星球百宝巧粧成滉漾月华浮水晶鱼龙杂遝分彩队笙歌迭进谐新声圣皇垂衣临黼扆百辟趋陪瞻玉几暖风微袅御炉烟环佩锵锵彩云里仙韶九奏音韵调和鸾驻驆天香飘皇情悦豫龙顔喜万国嵩呼祝帝尧微臣素怀葵藿志何幸遭逢盛明世但愿海晏黄河清圣夀齐天万万岁
嘉菊
内园植物真奇特一种秋花开五色玛瑙葳蕤琥珀黄胭脂隐暎铅华白由来托根得所宜造化生成雨露滋喜见幽芳出上苑何须佳色羡东篱今晨拜舞承恩渥诏命中官送馆阁穠艳偏含晓日明贞姿独傲秋霜薄对此感激怀深恩尝闻飡菊可延年愿祈圣夀齐天地岁岁花开向御筵
赐游万岁山诗十首【有序】
宣德三年三月庚辰上命尚书臣蹇义等十有八人同游万岁山顷之中官传旨许乘马及将从者二人既入东上北门乘马及乾宁门下马步出度桥中官导引登山周览复赐登御舟泛太液池赐茶及素羞十余品而凡荡桨持楫者皆中使唱和合律既而抵新建圆殿地势奇胜金碧照耀恍若身在蓬莱宫阙有间上乘马至慰劳甚周臣等皆叩首称万岁上大喜徘徊久之特召臣士奇臣荣谕以天下无事虽不可流於安逸而政务之暇命卿等至此以开豁心目庶几古人游豫之乐不在拘检也臣士奇臣荣叩首称谢而退传谕羣臣方凭槛观中官拏舟网鱼复有旨人赐御酿玉醅一瓯饮复命乘马游小山行一里许上乘马继至羣臣匆促将下马迎特旨勿下谕中官人赐钞三千贯从者人三锭且令中官陪至小山饮馔尽醉而归驾遂回未半里遇池中水鸟羣飞上亲发一矢中一鸟坠马前诸臣方入小山门遥见中官持鸟至传命赐义等炙食之羣臣望阙叩首谢遂徧游小山观二狮子衮球并覩金龙喷水水帘及曲水流觞之处皆雕琢奇异布置神巧莫不称赞良久乃退坐松栢间享酒馔皆珍奇之品中官相与劝酬甚懽酒未阑人赐鹦鹉一将彻复赐从者酒食皆醉饱而归及出西安门天已暝抵家更初皷作羣臣莫不感恩怀德以为万世之奇逢翌旦臣义等方相率诣御前称谢而中官传旨免谢羣臣不胜惶恐感戴天恩之至臣荣窃以为君臣相遇自古为难昔唐太宗之世房玄龄辈十八人得承宠眷时以为登瀛洲至今相传以为盛事臣荣何幸遭际圣明夙夜兢惕深以弗克报称为愧伏蒙圣上不以臣荣不肖为嫌屡锡宠恩奬谕甚至今复得预斯列恩荣之盛无以复加敢不勉尽心力以图报效於万一乎因不揆芜陋谨赋五言律诗十首以述皇上眷待臣下恩礼之隆以纪羣臣遭际之盛且使後之为臣者有所劝勉焉
琼岛宸游日随游切九重天恩许乘骑仙仗从飞龙迤逦云霄近汪洋雨露浓词臣何庆幸千载得遭逢
太液春波暖承恩泛彩舟轻盈兰棹发荡漾玉虹流帘影移宫树茶香出御瓯此中多胜景况是从宸游
翠巘开新殿团花簇玉阑醇醪天上赐仙境御前看浩荡恩波濶光荣礼数寛微臣沾圣泽何幸侍金銮
奉诏随鸾驭遨游遍小山风光连禁籞花影覆清湾路绕金宫转云随彩仗还紫骝如掣电倏已度仙关
猛兽来西极低徊御苑中爪牙真猛捷毛骨独奇雄宝树横金锁珠球结彩茸从容看率舞还想有虞风
玉涧通泉脉金龙喷雪花峥嵘山骨润滉漾水帘斜暝色凝飞雨清声隔彩霞此中尘不到应即是仙家
水鸟多驯狎偏随彩仗飞六龙回御辇一箭落毛衣珍味同沾赐儒冠倍有辉独慙无寸补遭遇古来稀
松栢清隂满林间列宴时玉阶分御赐仙醴泛金巵翠釡驼峰异雕盘鱠缕奇恩同天地濶思报永无涯
珍禽来异域分赐出雕笼禀质生尤异能言类莫同宴游逢盛世恩眷自宸衷感激应无极怀思意不穷
四海同熙皥宸游乐太平彩云随御辇瑞日照霓旌赐赉何稠叠沾承感圣明永言歌帝德千载播鸿名
赐游东苑诗【有序】
洪惟皇上恭膺天命嗣承大统宵旰孜孜以图至治万几之暇每御便殿延见儒臣讲论古今移时乃罢此与古先圣帝明王同一揆也何其盛哉乃宣德三年戊申秋七月十有一日召尚书臣蹇义臣夏原吉臣杨士奇臣荣同游东苑夹路嘉植荣茂芬敷前至一殿栋宇宏壮金碧相辉其後瑶台玉砌奇石森耸环植花卉清香素艳穠郁可爱又有方池引泉其中玉龙吐水其高盈丈喷激下注入于石渠直透殿内两旁石沟沟之首圆转各有二窍并列其一水贯其中委曲萦回复流至第二窍乃入于池直通殿外石池池之中奇石屹立不假雕琢宛若升龙之状上有四窍以通泉脉而常闭之启其窍则水皆涌出直上盈丈与殿後石龙吐水相应池之南又有台高数尺森列异石植以花卉纷披掩映殿陛之前复有二石左如龙翔右如凤舞天然奇巧宛若生成初上御殿中召臣等与语政务良久乃曰此旁复有草舍一区乃朕致斋之所非敢比古人茅茨不剪之意然庶几不忘乎俭矣卿等可徧观於是中官引臣等先至一小殿梁栋椽桷皆以山木为之而覆之以草四面阑楯亦然不加斵削小大浑然林木参差蔚然可爱稍西有路纡回荆扉蔽护既入则有石甃之河南有小桥覆以草亭左右复有二草亭各枕桥而度东西去遥望宛若台星其下皆水游鱼沈浮各适其所中为小殿其後有廊以通後堂东西有斋有轩以为弹琴读书之所悉以草覆之四围编竹为篱篱下皆蔬茹匏瓜之类观毕上临河命举网取鱼连得数尾令中官具酒馔以此鱼作汤赐食既而召臣等至前赐以金币绦环玉鈎等物遂赐宴于东庑珍羞异味不可胜计复被旨令各尽醉而归既归已暝恍如造蓬莱方壶之上瑶池弱水之间也何其幸哉臣仰惟皇上之德如天地之大沧海之深顾以臣之謭陋叨居禁密之地宠眷实隆曷能补报於万一夙夜祗惧惟恐弗胜今屡蒙恩遇之厚赐观内苑有同游之乐相得之美以臣之愚何以臻此是用不揆芜陋谨为五言古诗一首凡四十韵拜手稽首以献其诗曰
圣皇嗣宝历日表龙凤姿典章率由旧制度仰成规万方囿神化四海乐雍熙维时属秋序暑退生凉颸万几既余闲行乐适在兹从容召儒臣内苑同游嬉峩峩黄金殿璀璨白玉墀廊庑欎周回金碧光陆离迢嶤珊瑚石瑶草间琼枝玉虹出西山泉脉何逶迤引流入东苑滉漾涵方池苍龙忽蜿蜒吐水一何奇飞流溅碧空爪甲何淋漓形态本天成雕琢宁用施异石既磊落奇葩自葳蕤蓬岛非可儗天宫信能移少前造幽境似与林壑期草径自森邃蔬畦亦纷披殿宇靡华饰俭朴同茅茨伐材为曲槛编竹成疎篱小桥横碧流短亭瞰清漪游鱼时出跃花木向朝曦致斋诚得所燕息允相宜翠华此临幸凤盖簇鸾旗圣情欢未极锡宴荷恩私雕盘列珍馔内醖浮金巵既醉增感激愈觉心神怡赐赉何骈蕃交错粲相辉金币杂香环玉鈎系青丝愚臣本微陋忝遭圣主知顾兹益怀惧於国何所裨经邦乏嘉猷辅理宁有为叨陪鼎鼐间讵免窃禄讥夙夜弗遑暇竭力効驱驰倾心向太阳如彼藿与葵海岳高且深涓埃岂能资但当祝圣夀垂拱朝四夷岁岁悉丰稔民物益蕃滋此生亦何幸际兹尧舜时拜稽颂皇仁愿继南薰诗
白鹿
古称瑞鹿真奇特千载为苍始为白只今牝牡自天成并毓小麑皆雪色斯实吾皇圣德纯四方八表俱回春产兹素质表神异胚胎便觉超凡羣金精降灵天所锡百兽珍奇孰能匹贡来玉陛殊未知立近瑶台恍难覔乃知造化之所为欲与彩凤同来仪小臣作歌献丹扆愿续文王灵囿诗
神功圣德诗【有序】
宣德三年秋八月戊申皇上以农事之暇躬率六师巡历边疆严固守备九月辛亥师驻石门遽得边报云北兵南侵已迫近境天威震怒即召将帅谕之曰蕞尔残兵辄敢侵逼适朕在斯诚上天之佑助事与机会不即剿灭终遗後患尔等率领大军随後以进至关而止朕躬率铁骑三千倍道兼行以剿平之待有勅召尔等即来临发复召诸将示以神算且谓我军必胜敌人必灭理势昭然在此一举衆皆稽首呼万岁而退越四日乙卯度喜峯口风日和明蔼然如春士马腾跃行将七十里间敌人与前锋接战上不以路之险峻河之间阻径率铁骑驰赴之士率协心勇气奋发如电驱雷击望敌疾驰若有神助遂冲贼阵手射死强寇十余人麾左右翼禽其酋长百余并射杀斩馘贼党无算余衆披靡奔溃即下令军中搜捕山林直捣牙帐乃尽收其人口兵器马匹牛羊辎重倒载而归烽烟无警边境以宁臣荣自惟一介草茅素无寸补伏蒙皇上宠任屡厪眷顾当出关剿贼之际扈从文臣武将多弗得与特命臣荣侍驾前驱日在左右时时慰劳以酒食天语丁宁诲谕谆切臣荣虽粉骨糜身何能补报及今随侍回京夙夜思念圣恩深重不能自己矧惟皇上以神武之资英明果断威德所及无远弗服今兹独以三千之衆横行塞外剪灭强敌数万神功圣德足以光昭祖宗震服天下巍巍乎万世太平之功业岂特为一时之盛美而已哉遂不揆浅陋谨以耳目所闻见者立题追述当时历履共赋七言律诗一十五首拜手稽首上献顾不足以铺张皇上神功圣德於万一抑可以少纪其实以示夫後之人焉
巡边
天子时巡遂出京桓桓貔虎拥边城风云动色随行帐日月回光绕御营万里戈矛横杀气六军鼙鼓震天声悬知朔漠烽烟靖愿颂神功答圣明
閲武
圣主戎衣振武功六军意气总骁雄帐前戈甲飞腾处塞上风云指顾中赫赫天威临御扆棱棱杀气亘晴虹枯摧朽拉应无敌四海讴歌乐岁丰
得边报
圣心虑远饬边陲正值农功休暇时塞外风烟朝乍警帐前羽檄夜交驰神谋诞布由先定睿算应知不少遗铁骑骁腾真勇敢兹行破敌更无疑
驾渡滦河
虹桥双架辇初过天意潜孚气候和飞骑岂知河有石游鱼偏爱水无波微飈不动兵威肃化日才舒士气多此去定知旋奏凯六军行处听铙歌
出喜峯口
崔嵬絶壁势争雄破敌机谋出圣衷雉堞远横千嶂外鸾旗遥度五云中飞腾铁骑兼程进散漫穹庐扫地空仰荷天威清朔漠凯歌懽动六军同
踰偏岭
天边絶岭势迢嶤玉削芙蓉入望遥风动鸾旗迎瑞日云随凤驾度晴霄石林晓霁千峯秀塞草秋深万马骄此处登高成壮览华夷共仰圣明朝
度万塔黄崖
怪石巉岩耸碧空浮图高出势穹窿边城百草经霜白御帐千旗绚日红天气喜逢晴不雨曙光偏觉静无风侍臣几度承恩厚顾问时时到幄中
度骆驼岭
山势巃嵸类骆驼危峯嶮峻少平坡上浮暝霭侵层汉下俯寒流近小河佳气葱葱随御帐兵威赫赫拥天戈宸谋指日殱残寇伫听旋师奏凯歌
次会州
楼堞连云地势平昔年曾此筑高城平芜渺渺当时路古木苍苍旧日营笳皷声中凉吹发旌旗影里夕阳明残兵假息应无地一扫欃枪大漠清
破敌
三千銕骑气如虹勍敌纷披计已穷边塞杰魁俱就缚穷荒巢穴悉为空仰知圣虑恢神算自是天威振武功大驾回銮歌奏凯懽声喜气万方同
重九
关塞秋深灏气清正逢佳节驻行营天回玉帐三军肃地接龙沙万里平白草带霜经物候黄封赐酒荷恩荣圣王驻马功成处百万旌旗耀日明
诸将继至【是夕微雪即晴】
黠寇凭陵逼塞城天兵擒灭祲氛清六花献瑞寒光薄孤月流辉夜色明万里旌旗回御辇千官剑佩集行营时巡已喜安边境定挽银河洗甲兵
赐观猎
戎衣躬御武功成百万熊罴训练精马上鹰鸇思奋击林间豺虎敢横行天威霁晓三军肃霜气澄秋四野平倏见平原狐兔尽铙歌载路喜归营
赐观射虎
渺渺平川百草空於菟出没势偏雄气凌猛骑应难搏身毙雕弓计已穷日色苍凉沙碛外天威炫赫塞垣中臣民共仰龙顔喜神武由来孰与同
班师
边城巡幸驻天兵铁骑如云势莫婴一皷即成除暴绩六军俱奏凯歌声远颁凤诏初回驭遥奉銮舆喜入京圣主实同天地德万年一统乐昇平
早朝
禁城初听晓钟声天仗森严簇绣楹风引御炉香雾远云开仙掌日华明班聨冠佩瞻龙衮乐奏箫韶叶凤鸣圣主正当垂拱日万方皷舞乐昇平
题御赐黄封
积雪凝晖遶建章黄封勅赐有辉光醅浮宝瓮云霞色醉湿宫袍雨露香周室治平开宴乐虞廷歌咏协明良鼎湖怅望龙游远追想深恩泪满裳
赐观击球射柳
禁苑薰风颢气清天闲龙马玉蹄轻花边远近星球落柳外参差彩仗横演武正期防逸乐诘兵端欲保昇平微臣侍从慙无补愿效赓歌颂圣明
云移仙仗簇龙旗正是京华五月时驻跸近依丹凤阙弯弓遥剪緑杨枝万年仰祝齐天夀百步欣看中的奇神武圣文超往古微臣何幸际昌期
赐扇及彩缕
海宇熙熙景运昌君臣千载庆明良遭逢喜际风云会赉锡常沾雨露香宝扇半规凝瑞色彩绦百结带恩光皇仁似海真难报愿捧宫筵万夀觞
郊祀分献宿神乐观
驾次南郊展祀时千官扈从肃朝仪瑶台露下天花珊玉宇春囘斗柄移大乐伫看来彩凤斋宫乂见产灵芝微臣何幸陪禋祀恭拜彤庭一献诗
瑞应驺虞诗【有序】
宣德四年春正月初吉驺虞二见于南京畿内之来安县守臣得之以献白质黑章虎躯猊首尾参於身穆穆旼旼内仁外威信治世之瑞兽也谨按瑞应图曰驺虞义兽也王者德至鸟兽泽洞幽冥则见又云驺虞白虎黑文不食生物不履生刍人君有至信之德则见钦惟皇上绍承大统主宰神人仁恩被于庶类信义孚于四海是以万方底宁率服嘉祥异瑞层见叠出驺虞二同献于朝实国家莫大之瑞稽之史籍旷古所无自非皇上至诚之德洞彻幽显天地神明协相有以广彰圣化曷克致之臣忝职冬官躬逢上瑞是用播之咏歌以昭国家万万年太平隆盛之庆谨百拜稽首而献诗曰
圣皇御宇天下宁玉衡维贞泰阶平雨阳时序百谷登泰和氤氲毓嘉祯粤产瑞兽仁且灵素质黑章粲精英起伏驯扰行不惊白雪被体玄云凝性仁不折生草茎步武所至祥风生岳只撝呵肃林垧灵光和气相回萦群兽导引纷前行丹壑吐媚泉流琼草木茁秀山增荣卿云下垂煜荧荧文轩载之献帝京臣民纵观溢都城嘉气满路腾懽声圣主端拱坐天庭骏奔百辟公与卿上章揄扬古是徵揆厥所由咸颂称华夷万方仰圣明奉天法祖笃孝诚皇仁如天育黎氓好生之德覃八紘下及万灵上太清四民安居品物亨女勤蚕织男力耕父父子子弟与兄比屋礼让崇忠贞普天率土瞻仪刑上帝监观歆德馨嘉祥奇瑞来相仍圣心乾乾戒满盈臣下遵职惟弗矜维此瑞兽远来呈实表圣德洞幽冥愚臣感恩怀战兢懽呼拚舞倍恒情上祝圣夀万万龄如川之增日初升皇图巩固永世承
喜雨
圣皇嗣统登九五和气周流遍寰宇忽因兹岁气候乖自春徂夏天少雨四郊农人念西畴亢旱何由望有秋九重孜孜重民食宵旰弗暇心为忧由来一诚能感格上天览观昭圣德百灵叶顺同骏奔挥叱雨师走风伯空中殷殷雷发声飞电歘翕腾光晶神龙一夜卷沧海化作甘霖沛若倾炎埃洗尽见行潦万物焦苏免枯槁朝来四野沸讴歌旱魃消除迅如扫仰惟圣德格昊天遂令四海为丰年微臣作诗颂圣德愿和康衢击壤篇
赐游西苑诗【有序】
宣德八年夏四月二十有六日皇上以时清气和特命中官导引成国公臣朱勇等十五人游西苑臣荣叨与其列遂得周览奇胜首至新构圆殿殿临太液池池之中多嘉鱼殿之左右多名花东去数十步又有嘉蔬奇果皇上每躬自采摘以奉圣母皇太后甘旨继至清暑殿此亦奉圣母游览之所规制宏敞巧妙天然花木森欝实非世间所有既而登万岁山池水环之如璧磴道逶迤奇石森列千形万状莫可备述山之中有三殿正曰仁智左曰介福右曰延和稍上则有玉虹金露方壶瀛洲四亭而广寒殿在其顶瑶台玉砌画栋雕甍苍松翠栢盘欎垂荫恍然如在蓬莱仙境也良久退坐山下勅赐内庖酒馔皆珍奇之品臣勇等莫不醉饱而归臣荣伏思皇上之恩天高地厚旷古以来所未尝有而臣以一介草茅幸际圣明屡沐恩遇夙夜兢惕深以弗克尽职为媿兹复得预斯列敢不竭尽心力以图报称用是不揣芜陋谨撰古诗一首上进伏惟圣览
南薰淡荡微雨晴时当首夏天气清苑中风景最佳丽喜见万物皆敷荣诏赐公卿暂行乐乘马肩舆各恭恪入门步履不敢驰遥望琼峰翠如削须臾中贵传宣来先向池上看崔巍长桥如虹跨碧水波光荡漾无纎埃宝殿玲珑耸金碧盘龙舞凤何煇赫近堦古栢凌雪霜夹道苍松翠千尺池有游鱼圃有蔬绦桃丹杏如珊瑚常时采摘奉圣母青春几度来銮舆细柳新蒲满洲渚辇路逶迤到清暑琱阑玉槛胜蓬莱芝草琅玕似玄圃中有宝阁环金扉圣慈暇逸时游兹干花冥蒙溢香露瑞日照耀生光辉相将优游陟华巘磴道盘空应百转巉岩怪石虎豹蹲岁久含滋多碧藓方壶瀛洲峙两亭玉虹金露何峥嵘空中忽听玉笙响万壑遥度松风声跻攀絶顶意忘倦忽到丹霄广寒殿恍觉台高爽气多更看天近祥云见壮哉此景天下奇此身何幸亲见之天恩旷荡锡宴乐玉酒满酌黄金巵圣皇仁明尽诚孝四海生民安德教微臣欣得预兹游际遇昇平何以报瞻依日月拜九天寸心感激惟惓惓永歌天保厪祝颂圣夀皇图万万年
随驾谒长陵献陵
韶光融融丽晴昊万彚昭苏春正好圣皇孝敬出宸衷恭奉慈舆谒陵庙方今六合皆同春圣皇大德沾被均诚由圣母秉至仁天心悦鉴人懽忻翠华晨发随凤辇香飘蔼蔼祥云绚平原广路净纎埃夹道嵩呼纷舞拚引望二陵松栢路雾歛云开待皇辂粢盛丰备礼有仪对越之诚存永慕陵前旋驾仍徐徐陵旁蔀屋多民居洪恩锡赉何稠叠山童野叟皆懽娱孝诚上格神灵喜甘雨应时沾远迩圣母怡愉感帝心臣庶蒙恩均拜赐我皇圣德恊天机圣母洪福与天齐小臣何幸扈清跸愿祝万夀歌雍熙
上元赐观灯
銮舆临御九门开耿耿星河绕玉台百辟陪班天表近六鳌拥翠月华来箫韶乐奏更筹静宝篆香飘淑气囘影动翠云连■〈罒干〉罼光浮玉殿映罘罳千枝火树霞凝彩百宝星球锦作堆银烛夜光仍灿烂琼花春发孰栽培讴歌迭奏清平调词赋争呈白雪才紫陌已令严禁弭铜壶莫遣漏声催龙顔有喜频颁宴鵷序承恩得共陪沾沐小臣无补报只将歌颂献蓬莱
恭和御赐春山图诗【有跋】
画里云山宛逼真紫宸挥洒墨花新微臣愿效封人祝圣夀如山万岁春　臣荣钦蒙赐春山图一幅并御制诗题于上伏惟春者四时之首山则仁者之所好也人之仁即时之春天以春生万物皇上以仁育万物其德一也诗曰维其有之是以似之由此而观斯图岂虚作哉臣荣不胜感激谨拜手稽首恭和圣制而谨识于其後庶几子子孙孙永世弗忘所自也
恭和御制竹石图诗【有跋】
植物纷纷着两间云根新长碧琅玕圣恩发育同天地愿秉坚刚独耐寒　臣荣伏蒙恩赐竹石图一幅并题诗其上臣窃惟物之劲直而坚刚者莫竹与石若也人能秉劲直之操坚刚之质则挠而不屈磨而弗磷然则臣蒙是赐者岂非叨受知遇而欲其嫓美於是乎臣荣其敢不加勉以副圣意之万一哉辄不自揆僭赓睿作并赘数语于左方以彰恩德於无穷焉
○歌行
喜雪歌
圣皇御天敷化理民安物阜天心喜九重垂拱万方宁唐虞熙皥真堪拟维时隆冬腊日後同云隂隂遍遐迩一夕天风吹雪花漏彻更阑还未巳初疑巽二先驱来呼号奋发如奔雷忽然夜深万籁寂六花片片空中开朝来碧空澄霁色寒光恍映瑶阶白琼楼玉宇粲相辉积素晶莹连四壁趍朝瞩目纵遐观蓬莱宫阙凝清寒由来三白为佳瑞自是隂阳叶和气方今何幸际明时讴歌击壤无休期尝闻治世已歆慕况乃于今亲见之我皇登三仍迈五圣德归功在匡辅赓诗愿奉万年欢永享天心符圣祖
白象歌
圣皇声教被八荒乾坤和气储嘉祥远人效职贡方物万里厥篚来梯航南邦白象生特异粲然远自占城至殿头旭日眩双牙阶下微风生两耳特超羣队毛质纯月下浑疑霜满身不由林邑渡沧海却趂千官拜玉宸周章跪舞见天子重瞳屡顾龙顔喜晴霄遥晃雪花明拂曙银光静如洗食以瑶草饮醴泉赤麟朱凤参後先惠养欣登上林苑驰逐不记天南壖从兹出入近金殿仙仗徐行乘御辇太平圣祚亿万年载咏歌诗播悠远
神鹿歌
神鹿来从番国符盛治呈远物神鹿来经万里涉波涛超峻峗神鹿来色玄素光濯濯气呕呕神鹿来肤充盈饮玉泉嚼翠英神鹿来献天庭沐光荣驾龙軿神鹿来仰皇明昭至仁协嘉祯
瑞雪歌
圣皇御统天眷隆四方万国皆来同祖宗敷佑灵贶锡雨阳顺序民物丰维时严冬气凛冽同云布空隂霭结天教三白应奇祥一夕都城飘瑞雪沈沈万籁寂无声片片银河剪水成凝华迥接琼楼近积素恍与瑶堦平乾坤万里纎尘息四望氷壶同一色沙鸥羣泛黯藏辉林鹤孤飞杳无迹由来瑞雪兆丰年况此呈祥当腊前圣心夙夜念民瘼自有精神格昊天微臣浅薄遭明主调燮无功愧何补幸兹六出应期至拜舞龙墀欣快覩圣情谦抑恒戒盈仰承天意惟兢兢作诗惓惓饬臣下赐以华宴当彤庭羣臣感恩咸稽首际遇明时古无有赓歌愿效有虞风上祝齐天万岁夀
来远人讨不庭二章【有序】
伏惟圣朝恩威广被遐迩归心满刺加国王效顺率其眷属全国来朝锡兰山国王梗化遂致生擒献俘阙下此皆古所未有臣等欣覩盛事不胜欣怿敬作歌诗二章上进亦续风雅之微忱也
皇施仁浩无垠普天率土皆王臣岛夷卉服咸尊亲如彼葵藿迎朝暾满刺加处海滨道里辽絶世罕闻使者过之忽咨询老稚稽首怖且欣挈妻孥徔臣隣远涉钜海趋天津不惮险远谒枫宸方物上陈兼异珍琛贝绚烂杂宝薰服食器用罗缤纷吾皇慎德期日新岂在玩好劳晨昕万邦黎庶归陶甄嘉此岛夷忠且勤万里效顺输瑶琨圣皇怀柔道弥敦大官宴之酌以醇锡以内帑绮与纁远人屛营望天门喜瞻中国明圣君仰聆天语何谆谆感兹苍穹雨露均小臣何幸沾洪恩称圣夀亿万春
右来远人
天威所加海宇清皇华四牡拥旗旌楼船稳驾天风轻洪涛巨浪寂不兴蛟龙遁迹海若惊锡兰夷敢自矜蕞尔小岛聚飞蝇依山环海为垣城使节经沮弗行狼贪虎视骄且盈恣逞悖逆势纵横悉驱其衆将奋兵王师桓桓勇足胜以一敌百气莫婴直捣巢穴破其营掳其全国归神京妻孥族属靡有赢汛扫凶孽如控茎扬大舲笳皷鸣锦帆高挂开沧溟冯夷拱卫河伯迎献俘阙下衆目瞠微躯万死惟战兢孰知天意覆八紘不以小丑干天刑神武不杀全其生以首叩地声伧儜感圣德歌皇明
右讨不庭
○词
西江月【端午赐观击球射柳五阕】
芳树海榴吐艳碧池荷叶铺钱端阳佳节太平年百辟咸沾恩宴　仙仗遥迎瑞日炉香细袅祥烟香蒲泛酒艾旗悬拜舞金銮前殿
御座正临仙苑禁林大敞琼筵臂间长命彩丝纒何必灵符丹篆　处处龙舟竞渡家家箫皷喧阗万方无事乐丰年仰荷圣明恩眷
内苑场开紫禁瑶台佩列羣仙两朋骏马总腾骞玉勒金羁光炫　左右分曹决胜球飞仗击争先流星一点影回旋挥霍纷纭万变
箫皷教坊间奏锦袍玉佩聨翩彩球击罢听传宣竞挽琱弓飞箭　柳外争夸中的花前捷报飞传香尘起处正回鞭万岁嵩呼舞拚
令节新颁宝扇嘉言挥洒云笺香罗细葛叠相鲜剑佩趋陪金殿　臣庶欣逢舜世华夷共祝尧年皇图巩固福绵绵磐石尊安永奠
瑞鹤仙【元宵词五阕】
三山浮海上忽六鳌移来高耸万丈祥云护仙掌看峰峦几叠洞天相向烟霞滉漾势凌空奇姿异状见丹霄翠色崔嵬特起十分雄壮　凝望琼装万树綉簇千花倚天屛障羣仙庆会三岛上共懽赏有飈轮鸾鹤飘飘天际羽盖缤纷彩仗向金门宴乐良宵太平气象
满庭芳
玉殿传宣金吾弛禁皇都春意争妍暝烟初歛华月吐婵娟紫陌香尘冉冉六街上车马骈阗争来看鳌山灯火滉漾九重天　圣皇端拱处千官鹄立玉笋班聨有歌喉宛转舞袖蹁跹清漏迟迟夜永不妨对绮席琼筵嵩呼愿齐天万夀同乐太平年
应天歌
星驰一线宝炬腾空千花一时开遍万斛金莲恍似红粧映波面香风转云半卷见舞袖翩翻轻旋想胜景即是仙宫蓬莱阆苑　欢乐意留恋岁岁年年长沐赐宴五色红云瑞气祥氛互葱蒨移銮辂开雉扇仙仗拥九华春殿向黼扆更祝南山夀觞频劝
醉蓬莱
近天阶咫尺云拥千官动摇环佩仙乐声高似飘颻天外罗绮香穠珠■〈土几〉光粲看红粧千队银汉低徊月临仙掌星垂华盖覩此繁华古今应最禁苑中此夕同懽会海上三山与金茎相对宝马香车九街驰逐遍五城欣快圣夀齐天年年岁岁嵩呼罗拜
画堂春
春空云尽月华明雪消才放新晴元宵游赏遍都城处处欢声　丹禁九重宫阙彩鳌三岛蓬瀛万方玉帛会瑶京同乐昇平
文敏集卷一

[book_title]卷二
●钦定四库全书
文敏集卷二
（明）杨荣 撰
○四言古诗
双松堂
欝欝双松植于堂傍谁其植之维邑之氓维侯在官佐理有方桃李满城春日载阳侯善爱民不扰不攘俾之树艺禴祀烝尝民亦爱侯植材孔良俾侯之夀既坚且刚匪兹岁寒傲睨风霜硕大蕃衍为栋为梁树之斯今维侯翺翔何以比之召伯甘棠
广夀堂【有序】
前太医院使韩氏公茂居姑苏时尝名其堂曰广夀盖取其医术以济人之意也及事今上於潜邸谨厚小心甚见知遇由是名益着而术益显永乐初遂擢前职尝慨然以为人之夀虽禀於天然而不知戒谨或为七情之所感六气之所伤往往致疾以夭阏其天年者不可胜数惟吾医之道可以济之而使皆得以臻其夀又尝恐其所施者狭而世之抱疾疢者多不能以广爱而兼济之廼於南京复筑堂仍揭其旧扁思有以溥其惠泽焉呜呼公之心亦仁矣哉公既殁其子伯永承先荫为御医与予同以扈从留北京谒予言以题其卷子曩与公同朝交游往还於两京之间有年矣公之所以推仁济物而惓惓於广夀者皆予之所闻见而知之之审者然则於伯永之请又乌可以无言乎遂为序次其概而系之以诗曰
翼翼高堂有华其构匪堂之华惟以广夀夀之修短实出於天何以广之惟医之全六气所干七情所触沈痾危亡厥夀斯促念兹短折曷由济之圣神立教莫切於医猗欤韩氏忠献之裔世居姑苏民受其惠惟公承之荷国宠恩典职从容出入金门惟公之心悯此抱疢活人孔多曾莫之靳公既逝矣高堂犹存匪公广之有子有孙子孙绳绳夀者益广积此隂功厥报斯享求公之德实在斯堂播之咏歌永世其光
○五言古诗
溪山清晓
晴波何弥漫碧嶂自深窈晨光发遥岑爽气动林杪云际落飞泉谷口闻啼鸟恠底风露清微茫楚天晓
辞劒图
楚人购亡命伍生亟奔吴苍黄及江涘欲渡乏■〈舟仑〉■〈舟俞〉江流漫浩浩千里岂易逾形势转危迫恻恻重踌蹰渔父识其情毋乃为子胥拏舟以济之仓忙有追逋开樊纵羁禽汲水活涸鱼急难古所然矧彼非凡夫悠然遂安涉出险登夷涂感佩意气厚报赠良难图聊解百金劒以谢重生躯所志哀公子珪爵吾奚需殷勤辞弗受临分立斯须愿言慎自保毋使他人狙高风邈千载俛仰隘八区抚卷怀其人伊岂寻常徒
望云思亲
悠悠天际云卷舒无定迹怀哉游子心引睇增叹息慈亲在高堂鹤髪已垂白春晖寸草微暮景桑榆迫禄养岂不丰何由奉顔色冉冉时序迁迢迢关河隔瞻彼孤云飞亲舍在其侧徘徊骋遐盼欲往焉可即睠兹名位崇夙夜尽所职庶以为亲荣孝思永无斁
承恩堂为少师吏部尚书蹇公赋
圣皇抚泰运世道登隆平孜孜求化理期与唐虞并仁恩及臣下勉其效忠诚恊恭勤赞翊恢化於八紘锡礼日优渥羣贤萃盈庭惟公国元老先朝着徽声经纶资硕德寅亮推耆英九重独眷注百辟皆仪刑恩赉出异数特以表清贞乃命相吉地治宅当南城陶坚与抡良所司为经营百役欣奏技刻日工有程突然成甲第重门树干旌华采承日耀轮奂规制宏锡宴集朝贵遂以承恩名煌煌揭斯扁匪徒夸世荣公心循古道不愧邦家祯惟昔伊挚氏佐商任阿衡致君比尧舜推泽及庶氓一夫有不获惕然疚在膺又思杜陵老所念在苍生常欲得广厦列置千万楹大庇诸寒士使遂欢乐情惟公遇明主翊运当嘉亨禄崇绩弥茂自视如弗胜方今海内外生齿何烝烝博施以济衆往圣病未能周文奠区夏惠爱先孤惸重华保至治稷契同兢兢圣德超古昔贤哲为股肱千载一遭际六合清以宁尚思广圣泽仁化盛流行遐迩悉沾被讴歌颂皇明始终惇此念鸿恩世永承
夀萱堂为锺指挥题
羡子文武才出身事明主乘时际风云临戎拥貔虎伟哉树奇勲荣华耀簪组严亲既云徂致力养慈母高堂种萱花緑叶何湑湑朝日画帘深春风彩衣舞承欢介眉夀华觞泛清醑天伦有真乐和气蔼庭宇紫诰锡荣封圣恩自弘溥分阃肃江汉移节镇荆楚桓桓仗天威韬略足御侮丹心秉忠义报国誓相许愿言慎始终芳名播千古
洪厓山房为胡祭酒题
豫章古名郡洪厓出西山云霞纷照耀鸾鹤相往还长松倚絶壁垂萝不可攀闻昔有仙人於兹炼神丹功成蜕污浊逍遥白云端君家住城市卜筑思岩峦翠林延朝光灵籁生夜寒石田不播谷所产皆琅玕自从领乡荐振衣遂弹冠鸣琴宰花县载笔登金銮英才乐教育讨论孔与顔朅来寄遐想缅彼洪厓间萧然絶尘俗景物幽且闲阳厓被春华隂壑含风湍何时返初服於焉赋考盘我欲览奇胜相从以盘桓幽期倘可遂膏车扣柴关
题杨谕德东臯春雨图
春至时雨降驾言向东臯驱牛种嘉苗稂莠亦以薅所期歛获丰讵辞筋力劳时复事简编或以酌醴醪熙然陇亩间此乐一何高挂冠未有期南望徒欝陶托此寓幽意毋使心忉忉
贞夀堂为陈侍讲赋
高堂有慈母早岁失所天茕茕抚遗孤辛苦人共怜孤年既以长笃志勤简编蜚声列科目接武瀛洲仙沾此禄养荣彩服何翩跹芝兰与玉树满眼罗曾玄爱日有余欢丝竹喧绮筵悠哉桑榆景永矣乐长年
题刘教谕两山书堂
左峯俨飞盖右峯如聚毂两峯并高寒对峙气清淑羡尔志冲澹於焉构书屋中藏万卷余琅琅时诵读素灯深夜雨潇潇响梧竹岂无青藜翁殷勤访天禄白云东西飞苍翠宛在目于兹移教铎远度松溪曲静对湛卢清难忘故山麓写此寓高情尚慕紫阳躅
题童杰所藏登瀛图
亡隋乱天纪生此龙凤姿贤豪从如云英声纷四驰启祚迈前古致治恢弘规巍巍文学馆冠盖肃光仪谋猷过元凯匡辅犹臯夔才华夙所重鱼水乐无涯从容进忠谠遇合真有为更番直丙夜讨论集良时房杜乃其最姚虞亦称奇或以付托寄或以谏诤推余子并奇伟恩眷政在兹飘飘偓佺辈登瀛信如斯遂令千载下浩然动遐思画图风采振史册名誉垂念子久珍袭披玩日愉怡持之索题咏苦乏琼琚辞濡毫一挥洒允矣同襟期
自牧斋
达人尚谦德德盛心愈卑崇高不自居骄矜竟奚为君子安此道处之不复疑遵彼圣贤训战兢恒自持自卑人益尊自晦道愈辉恪守以存位至乐良在兹嗟彼竞伐者邈与此相违
北征
銮舆北巡狩垂拱敷至理拒车螳臂微烟尘起边鄙皇怒赫徂征天讨讵容已六师素骁勇韬略古莫比卫霍皆偏禆扬威荷天子义声自无敌直捣单于垒一扫朔方平沙场净如洗行将奏凯还龙旗复东指巍巍神圣功特笔纪青史
题孔寺丞鲁林怀思
孔林何欝欝圣远道益尊洙泗衍遗泽苗裔今尚蕃迢迢浙水东奕叶有贤孙松楸日在念霜露寒更繁披图重怀想水木求本源金石若在耳庙貌宛犹存羮墙寄遐思诚义情所敦伟哉千载下簪绂耀华轩愿言崇令德永世期弗谖
蓟门送别诗【有序】
吾友张鸣玉由进士擢为行人几十年衔命走四方皇华之光荣映海内由是声誉益振其为人寛和乐易不事表襮与人交必以诚而操行弥谨又能恪恭所职未尝以勤劳介意今年夏以秩满谒选吏部遂陞知江西之贑州府予与鸣玉同里閈昔尝同游乡校且与其授业师杨君夀夫素所相知而交好笃密故於鸣玉之别也既巳欣然喜其超擢之荣而又不能不为之怆然于怀也遂托中书舍人陈宗渊作送别之图且赋诗以寓意焉
张君吾乡彦夙有声誉驰俊秀出庠序拜官当盛时皇华历四方所至动光仪今晨忽告别出守西江湄五马何辉煌皂盖翼双旗握手向都门临岐荐芳巵丈夫志经济早岁当有为章贡古名郡风俗亦清夷愿扬天子恩抚字安黔黎桑麻蔽田野鸡豚日蕃滋老幼自生息岁时乐雍熙朂哉古循吏龚黄以为期
螺山村人
峩峩金螺山下有田与庐日出鸡犬喧蓐食事犁锄白髪不到城柴扉俯江墟隣翁时来往浊酒聊与娯卖卜或开肆屡回长者车一朝承荐剡忽捧五色书朅来往都市门巷恒晏如淳朴本真性宁谓礼法疎缅彼螺山侧怅然怀故居愿言崇令德允矣扬芳誉
朴斋为画士郭文通题
鸿荒肇开辟民俗淳以熙太朴日云散风气遂浇漓结绳既已代巧伪纷日滋金罍鄙抔饮雕房易茅茨珠玉交璀璨锦绣互彰施人心竞浮靡古道何乖暌郭生独超迈质直由天资纯然无表襮胷次良坦夷幽斋匪华饰冲襟澹无为绘事益精到天机造神奇浑然辞刻画兴至无不宜持此慕淳龎仰彼农与羲永言慎始终素履以为期
乐琴书处为沈学士题
君子有至乐乃寓琴与书外务絶纷扰方寸恒清虚简编日披閲宴坐窥唐虞潜玩弗自释意适忘其劬悠然千载心希彼贤圣徒有时鸣朱弦兴至聊以娱泠泠太古音迥与淫哇殊清风拂瑶轸明月照绮疏一弹曲未终怀抱湛氷壶顾兹惬幽趣四体长安舒翛然一室间此乐真有余况兹荷宠恩出入承明庐风采动当世卓荦谁能如退食得清暇徜徉遂幽居冲襟益潇洒陶情自怡愉永言崇令德庶以扬芳誉
题王侍讲山水
木落霜气清秋山净如洗天空万籁寂地迥孤云起深溪湛寒緑对此清心耳安得扫苍苔横琴写流水
送弟仲宜归乡
吾宗出关西夙昔清白门後裔日云盛派衍流益分建安遂占籍瓜瓞绵以蕃我祖怀隐德积善开庆源峩峩大■〈土富〉山佳木森云屯芳名重当世遗泽传子孙伯父抱才器声价比璵璠一官处中都戎幕称贤宾我父远相从同气情实敦粲粲华萼辉嗈嗈鸿雁羣清望属明时懿范垂後昆沦谢岁云久音容杳难闻嗟我承先绪遗训心所遵穷经忝科第志愿幸已伸优游词垣职出入叨宠恩及兹二十载曷以摅忠勤譬彼海与岳安能效涓尘终期竭驽钝庶用答君亲岂无桑梓怀迢迢隔晴云骨肉久乖违感嘅难具陈吾弟忽远至义重情乃真提擕我仲子跋涉良苦辛相见若梦寐悲伤杂欢欣从容问故旧婉娩及乡园枌榆幸无恙松菊今尚存顾此万里心罄兹终夕言连床听夜雨秉烛对芳尊良晤能几何别意遽忍论秋风吹征衣灏气拂高旻执手向都门頋此停车轮殷勤在长道善保千金身悠悠离别恨托之图画新烟树既绵邈云山复嶙峋时或一披览慰此怀思频
友恭堂为吴氏题
孝友出天性同气古所敦自从降衷後此道今尚存东浙有佳士夙昔重彛伦怡怡伯仲间玉季同金昆清芬比华萼雅奏谐篪埙嗈嗈鸿雁行接武当晨暾和气溢华堂相欢对芳尊嗟哉阋墙者鄙薄宁足论愿言保终始令誉垂乾坤
听松轩
雅志尚林壑轩居絶尘嚣乔松当前楹柯条入云霄清风飒然至流响何潇潇初如振波涛倏若锵钧韶泠泠拂几席飘飘度山椒凭阑试静听迥觉形神超缅惟岁寒姿节操长後凋朂哉慎所持永矣怀高标
养拙斋为石彦诚作
世俗尚智巧惟拙衆所嗤缅彼机警徒致用随厥施浮华竞夸靡宛转无不宜巧言乃如簧听者皆忘疲纷纷若此流意气高当时卓哉徐闻令独耻事瓌奇守拙心自甘安分以养之斋居揭华扁淳朴志不移涖官思尽职宁计崇与卑政化尚岂弟襟度亦坦夷乃知一寸心上与古人期朂兹崇令德允矣芳誉垂
题韩滉田家移居图
唐家多宰辅卓荦韩太冲煌煌六道间节钺何其雄平生称善画笔法真能工值兹多难余出镇观民风公退展毫素天机发心胷偶为田家图情态谁能同策蹇仍跨牛前行忽匆匆萧然村野姿有此媪与翁小儿亦何知短髪如飞蓬移家向何处宁能辨西东想当风尘际流窜无定踪恻然廊庙怀寓兹图画中方今圣明世四海乐年丰黎庶皆按堵田里欢融融念此自兴叹所贵在遭逢皷舞歌帝德万古垂无穷
玉笥白云为胡祭酒题
江南多胜地玉笥古名山扶舆孕灵秀叠嶂森层峦洞天何泬寥羽驾不可攀琅玕相蔽亏芝草良足飡君家在其麓华屋依林间石田垦膏腴金川泻潺湲缅昔风尘际避乱去乡关占籍豫章城东湖幽且闲惟君富文学声华播人寰诸生仰模范象笏聨清班两京日遨游抚时觉衰顔先茔在故乡迢迢隔云端松楸覆泉台霜露凄以寒沈思不得往托此图画看摩挲发遐想日夕增长叹頋兹纯孝心展转弗遑安摅辞迪後昆贻谋垂不刋
松栢轩为陈御史题
松栢本孤直岂与凡木同深根蟠厚地危柯拂层穹後凋知岁寒偃蹇氷雪中所以异羣植栋梁真足充高轩峙华构手种由乃翁年深遂培养枝叶何笼葱清隂覆窗户黛色蔽帘栊遗芳及贤嗣庆泽远益隆豸冠耸峩峩衣绣兼乘骢於焉仰余荫景德思无穷节操日以坚禄秩日云丰五柳竟萧索三槐委榛丛何如兹轩上青盖欝童童愿言慎封殖永世流清风
雅集图
汴京富戚里王氏乃其贤雍容重文学潇洒乐林泉名园足胜概景物俱清姸嘉时惬幽赏休暇适所便一时英俊流冠盖来翩翩坡翁絶世资挥洒笔如椽伟哉丹阳公据几方凝然主家两名姬并立何婵娟珠翠盛容饰云鬟下垂肩双松高崔嵬上有凌霄纒石床清且洁古器相骈聨玉巵发光润瑶琴縆徽弦伊谁写兹图云是李龙眠頴滨暨山谷傍观志何专淮海自知音侧耳碧虚前飘飘米南宫洒翰飞云烟王郎独仰观但觉蛟龙骞亦有蒲团僧趺坐语空圆刘君谛听之无乃好逃禅隂森古桧茂晻霭芭蕉连清风洒修竹芳气出兰荃恠石倚幽壑泉声落潺湲佳景已如此况复开宾筵谅匪尘中人不异瀛洲仙良会虽一时英声振八埏兰亭付陈迹莲社徒荒阡奇哉西园集图画今流传嗟我怀昔人景仰心惓惓摩挲想风采歌咏聨诗篇斐然愧续貂愿以厠末编
送太子少保金公归省
忆昔领乡荐挟艺来京师济济文儒士煌煌金玉姿衆中独挺出倾盖即相知叨陪大廷对日晏出彤闱清名列虎榜令誉腾四陲聨镳上林苑攀折璚瑶枝天门既荡荡云路岂逶迤君居青琐重子忝词垣推含香立螭陛簪笔趋龙墀胥为侍近地密迩清光垂内制须才贤迁转秩允宜馆阁久同登旦暮恒追随趋朝戴星入退直乘月归辅相乃宥密知者固云稀伟哉地清严霈焉恩渥滋先皇数廵幸宁复辞驱驰宫袍每同赐廏马亦偕骑付托何深重顾盼增光辉天骄和未靖鸣镝临边维赫然斯震怒挞伐苏疮痍相与扈清跸直穷瀚海涯献替在帷幄草檄粲云霓龙庭斾既返鼎湖龙亦飞凄然抱弓劒匍匐还京畿至尊嗣宝历恩泽遂旁施三孤责既重八座任岂微宣公议常奏宗伯礼攸司不忘忠国志还切倚门思圣朝崇孝理推恩诚匪私锡号太夫人归省当此时旭日明征骑春风吹彩衣朝列尽出饯舆马拥郊圻清歌白雪调緑酒黄金巵观者谁不羡荣华有如斯悠悠蓟门道迢递金川湄林深笋堪斸水暖鱼正肥称觞祝遐夀拜舞慈顔怡伊我竟无似椿萱久已摧因君念罔极茫然心独悲临分无以赠感叹伸此辞
退思斋为蹇少师题
人心妙虚灵不能以无思所思得其正酬酢随所施惟公出西蜀德望衆所推龙飞际景运位重今少师雍容处廊庙辅治安黔黎退食有余暇斋居思济时秉心思至公律已思自治进思罄忠言退思补阙遗庶政思佐理庶绩思咸熙贤才思简拔礼义思维持治化思有成举措思得宜我皇正垂拱至德恊无为惟公实启沃四海将倚毗生民永安逸皷舞同边陲愿言慎所思令誉千载垂
送沈学士民则还乡省祭
圣代重儒术贤才悉登庸蒐罗极四海鹗剡横高空雍容居庙堂杂遝趋九重吾友云间彦湖海蟠心胷挥洒出烟云意气吐晴虹一官列词林名誉日以隆荐历遂升迁循序阶显融华萼既聨辉椿桂亦笼葱出入金马门日觐明光宫两朝承宠渥雨露何其浓一朝奉丝纶克展桑梓恭恩命既云下画鷁乘轻风祖帐临蓟门芳筵俎豆崇相劝须尽觞握手心忡忡岂无故旧怀停云在江东蓴鲈乡味佳苹蘩孝祀同昼锦耀里闾宾友纷相从嗟我久辞家闽山远巃嵸因君独惆怅缱绻情无穷立马黄金台目送孤征鸿
送胡祭酒致政还乡
昔在太宗时贤俊方彚征与君初识面遂结金石盟一见得披豁聨袂登蓬瀛儤直居馆阁顾问趋承明君独负才学胄监遂荣陞危坐拥皐比六馆来诸生菁莪沐时雨芹藻蔼生成车驾临辟雍峩冠讲遗经宠眷自天启四海腾休声优游职史事驱驰历两京迨兹龙飞运海宇跻昇平庶政已咸熙恩泽九有盈百辟总欢拚尽职摅衷诚鸾诰重褒美存没被光荣而君六袠年衰病久相婴圣情为凄恻赐归豫章城玺书重嘉奬昼锦何足矜祖帐出都门执手难为情西山欝嵯峨南浦春涛惊桑梓日在眼东风拂行旌嗟我今独留念别心怦怦矫首万里天鸿飞正冥冥
蓟门别意送程汝器赴饶州教授
秋高蓟门路灏气肃以清念子将远别相送出都城祖筵集冠盖緑酒且频倾临岐欲分手缱绻难为情嗟我子所契夙谊如弟兄丽泽藉资益砚席恒相并衣冠立孔庭灯火亲韩檠羡子先着鞭科目振英声金马待明诏万里皇华行我亦忝後尘翰苑蚤登名与子聨鵷班出入在承明中道子暂蹶一旦复超升綉衣立霄汉骢马耀神京俄然返初服振袂谢恩荣闭门卧空山尘俗澹无营及兹承荐剡簪绂喜重膺耄疾终恳辞职教任匪轻西江盛文物师道贵老成子行方自重泮水日横经立雪长在门祖武真能绳他年想模范帐下蜚羣英岂徒儒道崇宦蹟亦有荣而我慨离居执手思回萦申章道远意矫首秋鸿征
上林春色图
上林一何好芳树何葳蕤繁花纷煜煜碧干共低垂岂无幽旷原亦有清涟漪修竹独含秀枝柯忽纷披羣鸟恣游泳回翔各适宜和鸣驯锦雉间关语黄鹂王睢自有匹鈎輈亦知时白鹇洁胜雪素鹭明顶丝鸳鸯有定偶鸂鶒恒并栖物性亦各异於人竟奚为展图一披玩叹息生歔欷愿尔衆禽类高举毋自疑长随双凤凰舜廷共来仪
题邵宪使凝秀楼
草木有灵异三秀乃为芝至和资发育造化孕珍奇邵君魁杰士家住浙水湄早登黄甲名声誉即远驰绣衣动光彩白简振霜威一朝掌外台风裁善自持慈亲既云逝弃官遂东归泣血屡欲絶哀恸无已时孝诚动天地致祥亦其宜栖居何幽深础石发光辉灵芝光後出吐艳方葳蕤肤理益丰润金彩耀陆离岂伊纯孝忱感召良在兹父老重嗟叹流传世所知胜事古未有歌咏宜声诗永言播清芬令名千载垂
送杨学士省亲
春风三月时花柳正明媚伟哉玉堂仙拜命辞丹陛青绫疏禁直紫诰承恩意归舟一何轻千里行已至升堂慰慈亲珠冠耀霞帔称觞介眉夀彩服日嬉戏眷言罄深欢禄养丰且备显扬方在兹志愿亦已遂嗟予忝同年夙昔托深契兹晨忽告别握手忍分袂相看念睽离况乃笃交谊娱亲虽云乐圣心怀辅治归朝勿後期促装戒留滞新秋气候凉紫陌需来骑
题唯心卷
人心妙虚灵本体自澄澈唯为私欲蔽善恶由此别所以古贤达操存恒切切如苗去稂莠如稼去蟊贼一朝复其初方寸遂昭晰伊人慕心学勇往企前哲兢兢戒放逸孜孜务修洁愿言斯勉旃庶几踵先烈
送少保黄先生还乡
忆昔事太宗从容侍帷幄时时被顾问密迩居馆阁维公我最厚交契得所托丰标独清奇襟度自恢廓献纳効忠勤论思摅謇谔青绫每同直彩毫时间作出入二十年亲爱宛如昨龙舆忽上宾衔哀泪俱落仁皇嗣宝位任旧多宠渥公时特承恩不日登峻擢三孤位隆重兼秩禄非薄宁期望鼎湖弓劒隔冥寞今皇绍大统眷遇恩礼数公乃久婴疾恳辞返丘壑圣情念老臣锡赉何辉霍归帆指东浙养亲以为乐荣名动宇宙英声振南朔到家怀远音好寄云间鹤
恒斋为顺德王通判题
大运固不息岁运成四时惟人斯有常秉心贵不移所志在弗易所存当善持允矣先圣言孜孜戒巫医贤哉三槐裔佐郡际明时斋居揭华扁贤哲以为规勉循自毋怠矫激谅非宜惟能慎终始一节斯弗亏
悦琴轩为赵光英题
衆乐人所悦惟琴悦者稀古声一何淡古调一何微华哉此高轩几席涵清曦所悦独在琴兴至时一挥泠泠朱丝弦粲粲黄金徽初弹别鹤操再弹威凤仪悠然契冲襟恬澹中自怡睠兹山水音雅趣畴能知
送陈旺司训之毘陵
年少负才志力学勤书诗振铎大江右声誉已四驰朅来始相见羡子美令仪皎然玉树姿煜煜含清辉操觚为文章雅正且出奇复此拜恩宠鸣佩辞禁闱分教向毘陵与我叙别离子行且慰意守职为儒师以道淑多士勿谓官秩卑当今圣明王功高德巍巍崇儒重贤俊致治昭雍熙勉旃益励志敦默慎自持喻如荆山玉终不尔弃遗申章以赠行莫讶相箴规
云山图为东里杨公作
云山何迢嶤林木欝而秀烟岚绚晴光岚际峙层构绕庭芳草深清禽哢春昼有书可览适有田可耕耨展图念初服淹留婴组绶因援峄阳桐一写丘中奏
送检讨陈嗣初还姑苏
雨过晩色净退直下西清凉颸起木末飒飒来秋声故人过我别明发有远行抚景慕良觌睽离欝中情握手子不留尊酒聊为倾意厚未忍辞酒尽还独醒长歌写衷曲为子叙平生忆昔未荆识林居养幽贞每於士论中往往闻蜚英以兹用推毂夺尔鸥鹭盟尚希擅制作庸以赞治平欣然解萝薜遂赴求贤徵峩章谒明主秉笔登蓬瀛端操景先哲邃学传前经予亦得益友晨夕资讨评会晤益云密讵意疾所婴浩然有归志上疏思遗荣汉庭多宠渥不能留长卿达士贵知止岂必功业成守道苟不惑足以传其名理棹向吴会驱车出都城江云引归兴朔雁随行旌故园指日到亲旧欣相迎于于遂初愿漠漠无外营金石宜善摄琴书益研精乡党得师范後学式仪刑永矣保令闻当与前贤并
题梅赠御史张楷
雅韵不媚俗孤标絶尘姿皎如屑氷玉点在虬龙枝穷冬寒气盛草木无华滋寥寥溪谷间春意先自知霜雪虽云厉清贞讵能欺所以古君子往往爱咏之广平素劲正亦吐幽婉辞爱物爱其德岂以顔色为念子栢台彦修洁无瑕疵写芳以相赠比德良在兹陋彼春阳花妩媚为世嗤勉哉树高节岁晏以为期
题晚节秋香图送罗闰副使之广东
夭桃饶春姿所媚在青阳舜华足朝玩日日无容光何如东篱下粲粲寒菊芳圆华凖天极正色侔坤裳繁露濯秀叶凉颸振幽香孤特谢时态可与君子方昔人取自况晚节终名扬寥寥北门什继美维贤良罗君七闽彦文采何煌煌柱下着清绩志操凌秋霜进阶贰台宪持节按炎荒临别写兹图赠子意何长匪以资玩好我志在激昂行哉懋晩节媺誉当弥彰
题杨应春梅竹图
玄冥閟重隂凄其北风凉江天正摇落草木同凋伤云何梅烂开孤根独回阳伶俜傲氷雪岂比挑李场亦有碧琅玕秀色摩青苍贞姿与劲节相对殊羣芳君子有远操俪美实所望画图供翫余自觉幽兴长缅怀西湖咏载歌淇澳章
夀少传西昌杨公
皇天开泰运帝德光羲轩匡翊赖臣佐乃生名世贤道脉有所托文风由兹宣庐陵士渊薮欧阳启其先昔人虽已远勲业今犹传先生踵其武气禀光岳全文章与德行当时罕与肩文皇安国本羽翼惟咨焉随龙游少海捧日昇虞渊鞠躬尽臣力所知无不言忠嘉纳宸牖惠利苏民颠进阶贰台辅领袖词林仙保厘参周毕纂述追谈迁大名垂宇宙茂绩光後前位高心愈小任久操弥坚优游绥福履滨兹古稀年岁运倏云往春阳聿来还尧蓂余七叶夀星焕台躔左孤属初度秩秩敷宾筵盈门来贺客车马何骈阗堂开尘外境酒醉壶中天献酧礼有加登降容无偏仁者固宜夀愿比椿八千祝颂匪予私衆心所同然长言播歌咏用继崧高篇
送徐太守仲敬致仕
圣皇御宝历图治臻雍熙守令慎选举务使安羣黎大守姑熟来循良时所推方书龚黄政力以印绶辞自陈七袠多志耄精神疲有母百余岁康强尚未衰乞身遂归养庶得尽其私宠恩倏涣颁五马不可羁长揖别交友矧子为故知忆昔永乐中宫僚并命时一朝饯出守会少多睽违兹焉谢事去把袂惊分携黄鹄逝翩翩遥望清江湄重结紫霞想不负青山期乐哉戏彩服眉夀应同跻
文敏集卷二

[book_title]卷三
●钦定四库全书
文敏集卷三
（明）杨荣 撰
○五言古诗
题黄璿感螺卷
卧氷思王祥跃鲤怀姜诗孝行动天地简册垂光辉寥寥数百年谁能踵前规黄郎当妙龄至性超羣儿祖母忽遭疾奄奄日沈危烦渴思食螺天寒焉得之奋然独持筐竟向南冲池摄衣破凝氷引手搜冻泥双足任皴裂寸心坚不移神明默加相螺出惊累累於焉谢穹昊拾取盈筐归石井汲清泉烹煎进重闱苍靥既脱落素肪光离离以兹济焦渴所思幸无违喉吻倏流润体汗生淋漓飒然肌骨清豁然心志怡不日疾康愈里閈咸嗟咨王姜固云远孝行相与齐风声动川蜀童稚皆周知一旦擢科第际会遭明时郎署振清风显陟应有期朂哉竭忠荩允矣芳名垂
送参议陈彛训致仕还西江
圣皇嗣大宝寛仁布新令敷此天地恩岂但及万姓羣臣引年者簪组从致政矧君甫七袠翩然发归兴悬车及兹时拚舞拜恩命念昔永乐初遭逢亦何幸擢官凤凰池宠荣日斯盛九载秩既终仍官侍万乘超迁佐方岳任重德益称湖湘何渺茫岭海亦绵亘甘棠垂蔽芾爱遗召南咏兹言还故山闲佚惬素性春光正明媚花柳纷相映都门集故交为别复胥庆知止奚所怀退休志先定倦翼恣林栖潜鳞乐川泳载赋归去来回视青天迥
题敦孝堂
三山有孝子父殁方七龄母氏不二天囓指誓清贞辛苦抚孤儿织絍营厥生子年既已长奉养心益诚拾穗供盘飱采薪时自烹已身忍饥渴母食恒充盈温清在冬夏问候当鸡鸣陆绩既怀橘王祥曾卧氷藩伯重褒奬里閈扬芳声一旦母婴疾栗栗增战兢稽颡祷北辰愿以身代更至诚感苍旻母疾遄安宁溲器每亲涤僮仆不欲令扶养复三载母殁哀不胜凄怆霜露降怵惕春两零华堂揭敦孝允矣当此名况今有贤嗣翰苑沾恩荣孝行格天地斯言诚足徵
云林书屋为曾蒙训题
青山何崔嵬白云在林端石涧滴清响松风生夏寒幽居一何静尘俗澹不干简编恣舒卷怡然心所安正襟味道腴意适遂忘飡名教有乐地岂徒此盘桓朂哉崇德业令誉垂不刋
送余侍讲还乡
西昌有佳士力学工文章才名动江右驰誉翰墨场科第膺妙选秘阁蒙恩光制作播当时古人相颉顽金石谐雅奏干莫发光芒优游玉堂署意气独轩昂论议振风采英声重辉煌朅来偶婴疾归思何遑遑陈辞伏阙下承恩还故乡征帆挂薰风祖饯潞水傍睠言成远别握手心徊徨倒此双玉壶相劝各尽觞怀思向何处万里吴云长
题菊送锺郎中归省
秋景已过半嘉节近重阳鲜鲜篱下花粲粲吐芬芳韬玉每舒白椷金盛传黄清含九天露冷傲三秋霜郎官告归省折赠夀母觞写图寓深意还期晩节香
送宪副徐廷谟复任云南
徐君氷雪姿早岁承恩光日近明圣主接武鵷鹭行豸冠自巍峩绣斧何辉煌英声震百僚风采动四方乌台皎明月白简飞清霜乘骢拟桓典揽辔期范滂余子匪俦匹古人堪颉顽一朝宠命颁持节向南荒外台氷监悬层霄秋隼翔边氓各安妥豺虎俱遁藏遂令滇嶲间兵民乐以康及兹报政成入觐登明堂锦袍照云日珂佩声锵锵奏最惬舆论言归理行装晓出黄金台酌此白玉觞晴景耀晨旭好风散微凉緑树敷繁隂蘼芜吐幽芳道路阻且修别离情更长愿言保清操终始恒不忘刚贞比松栢岁晚逾苍苍要遣遐陬民拭目孤凤凰九载定高擢秉轴当庙廊
送河南按察使包德怀之任
圣明敦化理一念惟勤民绥辑良有要任官贵得人百职当毕举况兹风纪臣激扬匪易事表率在一身登庸或有昧庶务将纷纭明廷秉至公所以慎选抡包公东浙彦早充观国宾拜官内台署冠豸垂缨绅屡看持宪节巡历宣皇仁丰采耀氷雪霜威凛秋旻英声播中外烜赫今几春朅来膺峻擢舆论殊欢欣司宪涖河洛拜恩出枫宸玉音自天降文彩照三辰晴日绚祖席凉飈拂行尘临分更赠言何以话情亲外台位望崇当使政令新此去必勉旃民俗广咨询官曹去蠧弊里閈息频呻坐令寃抑理庶俾惠泽均慙予寄寅亮未能竭忠勤愿子尽乃职上报圣明君明明树嘉绩奕奕扬清芬
送大参连士平考绩还江西
连氏旧名阀奕叶聨簪缨衣冠照云日诗礼相继承君昔英妙年意气摩苍冥肄业庠序中交游皆俊英丽泽互滋益断金坚素盟羣疑日分剖志笃学乃成闽藩棘闱开多士推先登骥足骋周道鹏翮快云程东风遂高举黄甲书姓名峩峩獬豸冠出入蒙恩荣绣衣炳文彩栢府扬英声棱棱晓霜肃皎皎秋蟾明九载陟薇垣持操固有恒江西古大藩自昔称地灵湖江属襟带控引瓯与荆君至赞旬宣翼轸腾光精恩惠洽黎庶田野安以宁芃芃秔稻黄蔼蔼桑柘青箫皷千万家弦歌十三城善政既云就考绩来天京相逢话心素适慰离别情九重奏最罢遥遥复南征维时大火流渐觉天气清梧叶坠金井凉飈夺炎蒸侵晨出都门别酒聊共倾膏车促言迈分手情不胜官河动双橹彷佛鹅鹳鸣鲸波息奔骇万里如掌平到官及秋暮黄菊正芳馨爰与衆君子报国殚忠贞勲崇誉望高当与庐岳并
送叶太守于渊致仕还乡
君昔英妙年秀发居芹宫与予金石交至性敏且聪讲习资丽泽才气如长虹业成早膺贡皷箧登辟雍六馆推何蕃余子难与同丹山下鸾凤矫翮思腾冲翩翩五色羽烱烱双玉瞳来仪向朝阳和鸣何嗈嗈维时际熙皥贤俊俱登庸簉羽列鸳鹭接武偕夔龙喜君荷优擢列职粉署中邦禁属分掌谳狱惟至公澄潭湛寒水皓月行秋空清誉动朝野明良庆遭逢遂分铜虎符作郡苏疲癃五马向严城一路春融融朱幡照云日黄堂蔼仁风治绩着当世不羡黄与龚丁艰归故乡号泣摧深衷服阕出墓庐促装觐九重受命牧金华氷蘖全始终惠泽洽黎庶政化沾隣封及今际圣明正好殚厥忠云胡宦况微思作香山翁恳恳乞归田所愿得俯从飘飘还山云去去南征鸿末夏暑方盛槐柳隂正浓送君出都亭祖饯惜匆匆况予就衰老有志怀匪躬涓埃补河岳岁久难为功感激受深眷战兢如莫容退休固所欲但念民未丰顾兹倍忧切夙夜恒忡忡临岐与君别感此情无穷
送刑部尚书施礼之南京
明经早登第文采如凤麟轩昂轶人羣际遇当昌辰手持三尺法履历皆要津雅操厉氷雪冲襟盎阳春南京倚注重北阙恩命新鸣佩别琐闱扬鞭出城闉眷我久同朝临分意弥亲赠行欲有言缱绻难具陈所愿慎刑罚钦哉服皇仁
送太守李公载赴任大名
清时重民牧出守需才良每当铨授际遴选循旧章李君台端彦令闻如珪璋风采动朝着廷臣交荐扬大名畿内地委寄非寻常拜命沐天恩旌节何耀煌五马出都门行行涖黄堂疲癃待苏息奸慝应避藏宣此涵育仁慰彼绥柔望吾闻狄梁公勲业着有唐当年守兹郡遗爱人不忘怀哉瞻云念忠孝垂耿光君喜有双亲咫尺隔太行迎养良可遂讵用增离伤民安蒙惠化亲夀乐时康愿言继前哲千载同流芳
送刘佥宪之湖广提调学校
荆楚在南服土旷民物稠承平几百年俗化追虞周庠序育英俊教养恩惠优近来振铎者学政殊未修圣明急先务夙夜厪此忧大廷纶音降俊彦旁敷求分命典文轨因时振风猷刘君我同志学行谁与俦历仕三十年白髪今满头鹗荐惬舆论经邦有深谋伫看扬英声飞隼横九秋劝惩肃规矩昬惰无逸游坐令小大材异日咸可收巍巍衡阳山弥弥江汉流朂哉全令德声望同久留
送佥宪陈廷嘉之广西提调学校
圣朝尚文治建学崇师儒四方乐熙皥声教达边隅西广古荒服民夷相杂居皇仁若天地雨露皆涵濡云胡数载间庸才滥师模俊秀失教养学校多榛芜陈君玉堂彦擢仕登要途煌煌五色勅锡命恩宠殊于兹振风化岂惮道里纡英声动蛮徼弦诵溢里闾坐令荒远邦俗比邹鲁区允矣称厥职千载扬芳誉
题墨菊寄徽州太守崔用章
粲粲黄金花结根依竹石杰立风霜中常有好顔色我知画者意所尚非粉墨持之赠故人岂但情可边芬芳固幽澹雅操本清直所愿长爱玩何须掇英食安恬守冲素以保君子德荣华及晚节夀禄天所锡
送高唐萧知州迪哲复任
金川素多彦接武仕明时萧君更超卓夙抱经济资射策黄金殿拜官青琐闱十年职献纳侍从多光辉一朝荷迁擢出守临滇池惠化洽黎庶芳声溢边陲读礼杜门久远人劳去思迩来涖高唐日益勤抚绥弦歌声比屋禾黍秀连岐行春乘五马露冕还褰帷坐令一郡间民物俱恬熙昨者来报政从容拜彤墀天府书最绩承恩又言归方今急抡贤庙堂重询咨君才信不凡荐达良有期兹行勿迟迟勉旃励操持会应丹书召高步追龙夔
题竹赠潜溟
竹以比君子所贵在幽贞况当氷霜间而有琤琤声掩迳翠蔼蔼拂云玉亭亭坐令炎嚣月顿觉凉意生我欲截为管持之献明廷铿然中律吕永继韶钧鸣
持敬斋为南昌经历周文远作
吾闻古君子主敬心不移戒惧乎未覩慎防乎自欺所以造至德俯仰无忸怩周君务修省兢业恒自持凛如履氷际惕若临深时发言戒轻妄周旋思中规一朝荷恩命赞政江之西郡斋揭华扁动静体无违惓惓夙夜间谨此心术微以兹方寸中皎皎生光辉门庭杜私谒田野争讼稀美哉持敬功远大由此跻勉旃保终始峻擢应有期
题菊赠郡守
三径富秋色粲粲黄金花姿美鲜可掬香幽静逾嘉孤芳与晩节端足为时夸我欲将其英远寄贤守家泛之緑玉觞可以益年华采采不盈袖青云天路賖
四老图【有跋】
圣人建皇极歛福锡羣黎所以多夀考往往登期颐淮淝有望族奕叶繁且滋伟矣誉髦士冠豸何巍巍严亲在高堂夀算踰古稀诸父亦已老白髪俱成丝兄弟式相好迭奏埙与篪煜煜常棣花欎欎连理枝安居日无事列坐相怡怡绮食荐雕盘緑酒盈金巵芬敷芝兰香炳燿斑斓衣美哉同气乐世俗难与齐四皓居商山寂寞歌紫芝何如此四翁共际昇平时岂殊康衢间击壤含哺嬉　监察御史合淝吴镒以其父与叔俱高年无恙命画史绘四老图来请题於予予闻吴之先世以忠厚相承而镒之父与诸弟咸克敦孝友为遵义遵道之民宜乎夀富康宁而有以享圣世皇极之福也故乐为之书
送杨弼学録之南京
涓流逹巨海拱木干云天谅此匪朝夕滋长必有年杨生倜傥姿卓卓怀高骞特逹自有时淬砺志益坚及兹官太学出入偕英贤长养栋梁器濬涤山中泉宏远方自此奚容叹寒氊
池阁
豫章城南曲胜地何逶迤乔木翳平野流泉引深池池上建高阁翼然似翬飞窗户澹虚敞帘栊欝参差爽逐凉颸至影随明月移泛泛蕖荷艳苍苍杨柳垂松声度灵籁竹色涵华滋鹭浴出深渚鱼游动涟漪对此惬幽趣况当九夏时登临恣休偃顿觉消炎曦悠然风雩兴良与静者宜先生天下士道德人共推承恩早休致林壑闲自颐当暑恒愤懑那堪向衰迟幸有贤方伯经营慰心期全胜杜陵客不费草堂赀诗成劳远示千里来京师开缄想风采三复感故知看君适优逸愧我犹羁縻愿因南飞翰题赠寄深思
王氏世德堂
本大末逾茂源深流益长清门积德厚世远斯流芳彼美三槐裔移家文水阳前人侈余庆後嗣蕃且昌眷兹朴叟贤教子敦义方学成擢科甲列职登朝行荐膺褒宠贵御勅焕龙章秋官显封秩云林耀冠裳令子荷恩眷归省拜高堂昼游衣宫锦倍觉生辉光始知德善报高情动江乡
送张纪善世昌致仕归乡
鸟倦归旧林鱼潜依故渊物性尚如此人道岂不然张君清流彦早岁志精专德行务修省问学深穷研一自永乐初擢桂偕羣贤亲藩列清秩辅导心乾乾清操挺松栢岂为桃李妍设醴眷弥厚匡正情愈坚流光倏已迈奄忽三十年顾惟衰老至白髪已盈颠鹏程宜远举素志未获宣封章达九重乞身返林泉圣情特矜悯诏许归园田朝出蓟门道暮登潞河船鸿鹄遂远适不为羁绊牵迢迢闽关路遥望渺南天亲宾共迎候欢然相後先溪山澹清旷风月蔼无边壶觞适优逸杖履惬盘旋愿言慎调摄夀祉永绵绵
题夏木重隂图送侍读陈叔刚归省
远山欝迢嶤近壑亘磅礴冥冥烟霭生霏翠半空落壁立势转奇屏开净如削中有嘉树林高低相间错隐隐虬龙姿巉巉见头角惊风振岩峦云气杳绵邈枝叶森相樛团团似帷幄林边一两家门巷远城郭茅亭俯涧泉踪迹幸此托心远絶尘嚣地偏甘寂寞爱此重隂敷顿令暑气薄俛仰适幽襟陶然有真乐羡子昔间居青山旧为约秪今归定省登览应如昨衣锦惬高情挥毫纪新作毋为久淹留早待翔寥廓
送巡抚赵侍郎日新复之西江
先皇御宝历致治思隆平治化己孚洽海宇咸安宁尚虑田野间未息愁叹声於焉重巡抚选任须老成赵君人中彦早岁负才名郎曹十余载涖政公且明以兹荷迁擢秩亚天官卿西江古名藩控引粤与荆地广民物繁强弱时相陵巡抚受宠命厥任良匪轻锄奸屏贪墨重赋寛苛征妍媸囿氷监轻重归权衡遂令十三郡黎庶总安生圣明继天位制治遵典刑旧人一委任终始无变更君益励厥职夙夜殚勤诚及兹属秋序述职朝玉京胥晤未盈月匆匆复南行凉飈夺炎暑道路天气清遥知下车日列郡懽相迎所期重谘诹绥辑慰羣情无嗟独贤劳远大良可徵
继志堂【有跋】
鄱水有名宗自昔重修德善源悠且长滔滔衍庆泽及今数百年子孙尤繁殖彼美後来人留心事经籍景仰徽国公惓惓慕芳迹敬恭奉双亲怡愉见容色椿树荫庭中萱花映堂北兄弟乐且耽友爱自相得风雨夜连床壶觞日同席和气蔼门庭恩意洽疎戚猗欤继述心黾勉在朝夕大贤固云远流风宛如昔今子登宦途名位渐辉奕尚期保厥终余庆奚有极　鄱阳朱氏本徽国文公从叔父桓之後其先自新安徙信之永丰由永丰而鄱阳相传八九世皆能以诗书礼义为教忠信孝友为尚卓然为邑里首称今广州府推官克润乃其裔也尝慕乎流风遗韵而期有所光振者比来京师间袖其所扁继志堂诗卷谒予请题因赋此归之而并志于後云
刘节妇【御史江玉琳母】
烈女不二夫古道谁信然懿哉昔共姜守志能自坚至今栢舟诗耿耿垂简编伟矣百世下有此江母贤年当二十余奄忽失所天子生甫八月励志矢弗迁辛苦事织紝严恭奉其先一心抱贞白皎若明月悬延师教孤子夙夜惟勉旃子幸登巍科冠豸方腾骞受封荷御勅光宠何昭宣遂令邑里间称羡无间焉妇道既无愧母德亦已全作诗纪贞节庶为千载传
送按察使郭智之福建
圣朝建百职风纪任匪轻外台掌一面郡邑瞻仪刑自非英特流是职良难胜郭君京畿彦擢桂当妙龄遂峩獬豸冠正笏居明廷丹心照白日逸气凌青冥乘骢道途肃揽辔污浊清鹰隼戾霄汉歘使凡鸟惊以兹荷优擢出入被恩荣朱衣面黼扆锦带腰间横奉命镇关陕惓惓效忠诚边堠息烽警民物俱安宁暂息九霄翮高秋再骞腾七闽在南服宪度虚监衡喜君膺荐拔告别今戒行风清残暑收雨霁凉气生画船泛清波一日千里程暮发广川驿朝过下邳城苏台月先白钱塘潮正平行行抵闽粤下车振英声林薮断豺虎海岛絶鲵鲸令行羣邪伏心正公道明定知惠爱洽不负知已情永保松栢操岁晩长青青
九峯归趣为主客郎中王濬作
名门多俊英家住九峯侧君才更超迈务学探六籍伊昔未仕时朝夕看山色启户云霞红隔窗烟树碧一从游宦途寓迹在京国分曹属春卿励操尚氷蘖拟摅寸心丹可柰桑榆逼乞身遂退休辞阙中感激引领望九峯怀抱何所适飘飘峯上云无心沛膏泽戢戢林间鸟倦举冲霄翼眷兹景物佳雅志自相得松风四座清萝月半窗白扫石抚朱弦焚香玩羲易利名了不关尘累觉消释高风谁能如企彼陶彭泽
环秀堂为御史李安题
田西美山水面面景物同层峦峙高标叠嶂开芙蓉湛湛碧玉流清光涵太空蜿蜒势回抱恍若虬与龙构堂据清胜秀气於此锺浮岚蔼窗户黛色侵帘栊凭高一翘首如在瑶环中惟子孕灵秀卓卓超凡庸峩豸侍明主屡沐恩波浓朂哉崇令德光价昭无穷
题蒋院判秋林书屋
美人构书屋卜地远且幽中有桂树林萧萧黄叶秋凉声满窗户暑气觉已收端居弭尘虑展卷穷冥搜俗客不能到经生意绸缪讲习资丽泽德进业日修怀哉古圣贤存心异常流不为一身计每系天下忧得时显吾道尚仰伊与周
荣夀堂为江西吴润布政作
荣名固难致得夀尤不常自非积善家二美畴能当延陵遗忠厚世泽深且长君乃仕明时守郡称循良双亲享禄养七袠犹康强顔酡绚晴旭鬓白垂秋霜纶诰自天降宠命垂清光椿萱蔼秀色喜气充华堂乌帽暎珠翟楚楚华身章子职既无愧君恩自难忘矧今仕方岳严慈夀且康具庆谅非偶无乃世德臧怀哉古人言作善天降祥
送杨方中归省
子乃保家器孝行人罕俦双亲隔南北两抱离别忧昔来省严君数月居神州夙夜罄子职爱敬隆以周慈闱属遐念官舍难久留於焉束行装复上江陵舟瞻仰孤飞云怅别心悠悠兹行谅修阻况值时未秋暑途慎自保去去安能休到家慰亲毕母忘箕与裘
存仁堂为孙太医题
人为万物灵具此恻隐心存之有其要勿为物欲侵是心一云丧不异兽与禽孙氏世业医利济恩惠深施药不图报恪守厥祖箴以兹种隂德芥视千黄金春意妙流动盎然满胷襟杏花烂云日橘叶敷繁隂怀哉苏与董此术无古今愿言保终始允矣人所钦
题训导滕恺小画
有元失其鹿天下纷逐之高皇仗劒起豪俊归纲维谟算屈羣力勇者无所施思昔下金华滕君先见知礼之置帷幄制胜屡出奇玉堂职丝纶薇垣赞枢机恩荣有如此遭遇古所稀故人在田野写此寄相思长林耸霄汉挺挺金石姿坡陀带烟雾密叶隂下垂二君久捐世高风尚巍巍展图一抚玩彷佛如昔时贤哉滕氏裔谒我求新诗逝者不可见感此增叹悲
送宪副王裕之山东
圣明重风纪简任须才贤惟才政绩举惟贤德泽宣外台表郡邑二者宁可偏王君荷美质擢桂当妙年衣绣立霄汉峩豸侍日边风采动百僚能声人共传属兹公道开鹗剡横九天於焉被高擢骢马行翩翩山东古齐鲁海岱遥相连民俗尚淳朴儒风犹蔼然君今贰宪纪临政须勉旃中心抱虚白雅操持贞坚凛凛晓霜肃皎皎秋月悬令德一终始践履惟乾乾庶以罄厥职行见禄秩迁
水竹居为王学士题
君子尚贞白尘累皆弃捐寸心何所似璧月澄深渊一从辞故乡高步青云边鸣环侍銮坡俨若瀛洲仙岁月忽如流华髪今垂肩兴言思旧林彷佛潇湘川万竹密如箦下有石涧泉图之当座隅抚翫心所怜亭亭立苍玉湛湛涵清涟对此足自适高歌淇澳篇永言保贞操勿渝金石坚
庆裴修撰母八十
人子愿亲夀今古心所同赋命本於天所愿宁悉从懿哉裴氏母执德柔以恭相夫务勤俭训子亲和熊妇道与母仪二者备厥躬所以获天佑具此夀福隆夫贵子亦显乃荷鸾诰封冠帔何煇煌髪白顔如童年今届八袠目明耳犹聪华旦称夀觞绮席生香风翩跹五彩衣拜舞春融融冀母踰百岁更祝繁禧崇
送袁忠彻尚宝致政归乡
碧空下凉露玉树生秋风朝回别行客目送南飞鸿青冥浩无际去去不可从怀君先大夫夙昔遭奇逢潜邸识真主不羡汉吕公列职清华地最沐恩宠隆一朝忽仙逝惕然动宸衷推恩锡世禄不独荣厥躬接武登凤池垂绅侍重瞳累绩陞少卿出入丹禁中侍从历四朝眷遇期有终齿力尚未衰归思何匆匆封章荷俞允拜命辞九重故乡有先陇欝欝罗青松岁时伸祀礼诚意潜感通忠孝求无愧令望垂不穷
忠孝堂为江西冯都指挥题
纲常立人极本自天降衷为子当致孝为臣当效忠有美冯氏胤世济扬武功若翁熊虎姿赳赳振英风秉心一何良惟谨彛伦中亲丧居墓庐哀哀三载终痛心生白髪洒泪枯青松至今匡山人称道无不同倭奴昔为寇鼠窃窥海东公领偏师出奋勇当前锋力战不旋踵耻作偷生庸捐躯死王事精诚凌白虹继承有贤嗣允矣能亢宗名藩位连帅名爵方日崇高堂掲华扁先德斯昭融大书良史笔休烈垂无穷
题画梅
江南残腊际万卉俱凋零惟有寒梅花粲然自敷荣操与松筠固色同氷玉明西湖幽兴适东阁新吟成以兹修洁士往往资怡情蓟北少栽植无由觌华英画图一披閲顿觉心神清寒梢净披拂素艳淡轻盈疑闻暗香度似觉疎影横子乃爱莲裔喜结逋仙盟得此惬珍玩不殊获琼瑛高斋残雪霁如在孤山行岂伊形模妙比德良足徵永愿保贞白庶用慰平生
梅月为给事中谢庄题
一枝罗浮玉芳姿澹轻盈明月何皎皎照此氷骨清遥疑暗香度近觉疎影横怀哉君子操洁白可同情
○五言律诗
赠韩院判
旧业轩岐术承家复几年济人咸仰德医国共推贤花满仙林杏香分橘井泉九重恩眷厚四海盛名传
监湖一曲为史院判题
闻道山隂景湖光一镜秋远涵晴日动迥带晩烟浮花发连堤树帆归隔浦舟承恩方显擢何许赋归休
阳山看碑和胡祭酒韵二首
江郭日方东羣山映碧空路经林影外人在画图中野老谈时泰居民乐岁丰昔闻尧舜日治化与今同
二
夜宿山中寺林轩对客开松稍新月上竹迳好风来刻烛催诗句持螯劝酒盃高谈禅榻畔清兴亦幽哉
题麦舟图
自古多豪杰胷怀隘八寰一家贤父子高谊重丘山盛事传天下英名满世间今观图画里气概孰能攀
题江湖胜览
正是昇平日遨游属少年琴尊三峡月烟雨五湖船紫陌联冠盖红尘醉管弦应知清兴远踪迹遍山川
思亲堂
莫报春晖德翻成隔九原音容嗟已逝梦寐想犹存蒿里秋霜冷萱闱夜月昏凄凉千古恨挥涕不堪论
志训堂
夙昔承先训孜孜重义方音容长若覩梦寐讵能忘体魄归冥漠泉台隔渺茫过庭言在耳洒泪向羮墙
题桂庭卷
种植由先世秋香尚满庭琼柯交碎影金粟带余馨雨露沾天泽根株占地灵重荣应有自当户正青青
题郑员外山水
江西名画史曾说稚川贤笔落天机到图成景物妍青山开第宅緑树带云烟有待闲居日临风漱石泉
次西昌杨学士赠太守张鸣玉诗韵
五马自光荣南还两月程江云随去棹汀雨湿行旌客路归时远公堂到日清龚黄多善政努力继芳名
送尹御史
骢马金台下承恩报政归祖筵琼作醴仙佩绣为衣水国荷香远关河树色微料应南去路五月振霜威
题邓伯道弃儿图
中原遭丧乱兵马正交驰念弟须存嗣谋妻遂弃儿人情终有歉天道岂无知此日观图画挥毫谩赋诗
虚庵为刘咸副使题
四壁清无际疎棂面面通独怀兹室异迥与此心同燕坐羣喧寂消闲万虑空悬知能受益华扁思无穷
送罗仪范照磨赴肇庆
垂白方膺荐之官逼岁除晨装趋驿路昼锦过乡闾草緑辞家日榕隂到郡初慎毋轻幕士满腹有诗书
送戴肃知县赴建安
佐政临花县哦松早着声勤劳书宦蹟迁擢被恩荣客路三关去郎星五夜明山城思茂宰黎庶定相迎
题云岑书屋
书屋青山里云深翠欲流小桥通曲涧远树带平畴地僻人稀到心闲景自幽学成须致用未必久淹留
竹鹤双清图为西杨学士题
修竹琅玕直仙禽迥立清扶疎三径色嘹唳九臯声劲节风霜老贞姿玉雪明朝回宾客静吟对独含情
游东郭草亭
美景怀东郭重游乐盛时盃香琼作醴花暖锦成帷雅奏娯人久新莺度曲迟兴浓还有约来岁副深期
挽焦中书母
乡里推贤范闺门仰令仪遽遗三釡养空抱九京思寂寞萱堂梦凄凉薤露辞总知贤嗣好今在凤凰池
○五言排律
夀少师吏部尚书蹇公
日月光华旦风云庆会辰昌符开景运帝德着深仁天为储贤哲时当翼圣神列星还降昴维岳复生申汉水清无比巴山秀絶邻人锺川岳粹地产庙堂珍少负匡时学曾充观国宾谋谟深启沃礼乐盛敷陈已冠英华选遄登要路津奋庸熙帝载论道觉斯民天府驰声久宸衷眷注频铨衡明藻监梁栋倚高旻共仰包荒量咸推治泰臣化枢资密勿士类荷陶钧登贰三台重调和二气均参苓储已旧桃李树犹新徵角招相悦盐梅味独真四朝需硕辅一代见贤人位极功弥茂年高行益淳三尊身具备五福日骈臻稷契勲堪继松乔夀可伦坐忘温室树吟对漆园椿美矣顔如玉皤然鬓若银夀乡人不老化国日长春初度逢兹旦迎新属此旬瑞光现南极蕃锡下枫宸蔼蔼繁禧集洋洋喜气匀金炉飘翠缕绮席叠文茵烛焰摇红蔤帘鈎钓翠筠充庭来贺客列座宴朝绅几案盈方丈肴羞贵万缗赐来内膳美斟出上尊醇子姓皆兰玉孙枝总凤麟云霞裁舞袖丝竹恊歌唇拜献情偏至趋承礼更循庆门元有积盛福岂无因我昔怀清德于今踵後尘追随蒙■〈石族〉砺咨度识经纶有駜思陈悃非才愧効颦愿言增夀算与国永无垠
围猎
圣主宵严驾蒐田正及时郊原霜气肃关塞日光迟狐兔潜踪迹鹰鸇厉羽仪虞罗弥薮泽猎火亘山陲杂遝连千骑张皇饬六师弓弯明月满旗动晓云垂祝网龙舆驻归营凤跸移三驱遵古典千载示弘规
瑞菊
草木应多品均沾雨露恩君家培厚德异瑞兆秋根可爱双花艳宁知一萼分合欢含细瓣并蔕吐清芬甘谷宜同美东篱未许论开时当令节看处映芳尊好客俱能赋骚人亦缀文羡兹霜下杰种向日边园对景葵心在飡英蘖味存流传夸衆口华采动词垣
题沈崇知县明恕堂
花县为郎久人歌卓鲁贤存心应不昧推己自无偏水碧氷壶静天清玉镜悬疲癃归恻隐鳏寡属矜怜不为私情掩宁容物慾牵奸回能独觉好恶自同然监物知无惑求仁术有传弦歌清韵远桑柘緑隂连遥想安民绩西山石可镌
送尹参议之福建
出仕清时久朝绅喜共推丰神何卓荦志气亦瑰奇美质名邦产才华治世资光韬和氏璧秀挺邓林枝蚤岁游侯泮潜心下董帷一经登虎榜三策对龙墀入侍枫宸早迁官棘寺宜平反无所隐直道不容私孤鹗终当荐良驹岂久羁躬逢千载遇名达九重知宸翰铨陞日藩方佐政时拜恩偏感激受任敢稽迟闽海千山路春风二月期江花含宿雨岭树隐朝曦父老欢迎迓官僚想设施宁论瞻表率直欲赞雍熙好似鸣阳凤长倾向日葵优游宣治化岂弟慎威仪源洁流斯远形端影自随宦成当勿怠责重更精思常衮勲宜继韦丹政足师庙廊犹有待竹帛可前追运海鵾鹏翼凌寒松栢姿盛名须振举素操尚坚持仰体抡贤意毋忘赠别诗始终能敬懋庶不负畴咨
重游东郭草亭
雨霁纎尘浄春和万景妍天门红映日宫树翠含烟散步从东郭追欢忆去年自惭聨阁老幸喜接羣贤花影侵文槛莺声近绮筵时和兼物遂觞咏兴悠然
挽胡学士
阀閲簪缨远才华自夙成彤幡遗旧德黄榜占魁名卓荦金闺彦瑰奇玉署英谋猷膺主眷风采照人清得句珠玑粲摛文锦綉明词源惊倒峡步武羡登瀛共诧分莲贵争传视草荣铺张昭圣治黼黻际隆平廏马追星骏宫衣叠雪轻大官供膳美内帑锡金盈紫诰扬先泽青绫直夜更光华承宠渥献替尽忠诚清问临双阙高名重两京宸衷方倚注薤露忽歌声痛哭怜交契追怀怆圣情褒封增恤典勲爵耀铭旌旅榇孤舟路乡山万里程沧洲秋草碧宰树暮云横逝水空长叹流年谩自惊惟余同列者回首泪沾缨
挽萧用道长史
诗书崇阀閲词藻绍弓裘隐迹声华着闲居行义修朝廷隆至治玉帛正旁搜擢相亲藩重抡材宠命优校讐开石室忠荩彻宸旒梁国邹枚并西都贾董俦四箴勤翊导八事赞谋猷忽罢长裾曳俄为远塞游一投终莫返孤疾讵能瘳行槖金钱少遗编翰墨留蓝田生片玉蟾阙步高秋仕路行当显泉台惜竟休青山新勒石宿草旧封丘怅忆斯文旧哀歌涕泗流
○五言絶句
题四景图
春至多新水弥漫四望同却疑霄汉里还有泛槎翁
二
万叠峯峦秀遥空散火云兴来聊极目伫立向斜曛
三
玉露生凉风江空兔魄多分明桂树影谁道是山河
四
寒山高百尺老树傲风霜更欲弹棊坐秋声九夏凉
双牛图【二首】
碧草微茫处江天欲暮时想应农事隙刍牧自相宜
二
远岸长林下牛驯意态闲不须歌扣角归去卧柴关
墨兰【二首】
九畹人何在湘江空自流向来纫佩处烟雨不胜秋
二
空谷谁能问幽芳独占春不知湘水上何处吊灵均
文敏集卷三

[book_title]卷四
●钦定四库全书
文敏集卷四
（明）杨荣 撰
○歌行
夀少师蹇公
岷峨欝苍苍巴江浩洋洋隂阳二气互流荡精英翕聚生贤良忆昔元祚衰天造正冥昧公生癸卯冬适际真元会赋此英伟资天意岂无待一朝发轫登巍科凤凰池上承恩波彩毫彤管日簪侍禁密优游荣宠多先皇首擢为冢宰天下人物归权衡纲维百职肃仪表调剂四海臻和平伟哉金石操挺矣松栢贞声名满夷夏事业垂汗青四朝历仕荷深眷两扶红日升霄汉经纶邦国运嘉谟耿耿忠勤不知倦从容职寅亮秉轴居庙堂元化属参赞斟酌随低昂皇穹锡佑在元老年踰七袠愈康强禁城梅玉清香吐绮席弘开具尊俎葱葱瑞气满华堂煜煜斑衣膝前舞称觞献夀来羣仙锦袍玉带光相连共夸天地产良佐柱石邦家非偶然嵩岳昔降神生彼甫与申诗人发歌咏简册犹昭陈况今圣皇位宸极不比周宣更化新盛世光岳气完厚鹤髪龎眉多缙绅仰止岷峨峯崔嵬彩云里盼彼巴江流悠悠去无已为公歌此度遐龄坐閲昇平介繁祉
题竹石泉坡赠南京刘给事中
天孙织锦机边石粲若云霞成五色乘槎仙人携之归腾入沧溟深莫测波涛蚀囓千载余上产百尺青珊瑚冯夷捧来为我献文彩照耀扶桑乌君不见石家小儿肆行暴竞巧夸奇真可笑高枝大叶似此稀不待捜罗能自到尧舜在上来远人贡献尽却奇与珍我今有此不自惜持以赠子何殷勤岁寒别我金台下春满南都到官舍此行树业当何如须与珊瑚比光价
送孝亷童景和还乡
我家云际峯子居玉溪侧溪云相望百里间共听溪流看山色我忝游京国别家凡几霜丘园子晦迹林泉足徜徉今秋忽领乡书荐邂逅都门欣会面为言堂上有慈亲白髪如丝身尚健今晨奏疏陈衷情诏许还家昼锦荣人生何如奉亲乐妇进甘腝儿调羮君恩如天尤罔极欲报涓埃那可得抒忠尽孝臣子分重系纲常谅须识我别庭闱音问疎彩服亦欲相追趋若过闽山到乡曲为我先寄平安书
题张判府恒山书屋
恒之山相叠峙幽燕以南亘万里苍厓高出几千仭古称北岳中天起但见日月来东西苍藤古木啼青兕张公筑室读书舍其下闭户不出识者寡左图右史日相亲下笔文词袭班马胷中更有治安书披腹琅玕欲倾写一朝选入游上庠文彩灿烂云锦章许身报国竭忠荩佐治圣世如陶唐秉心精白恒自守高谊如公世罕有朅来辅政居建邦化民已见风俗厚生平节操如秋霜礼法雍容睦僚友春风夜坐政事堂思看旧书那能忘白云缥缈在眉睫緑树晻霭遥相望君亲两立不可置惟愿夀考如天长恒之山渺何许南闽远望青天高更有幽人时仰止
氷蘖堂为龎明叙作
万物谁独清惟有玉壶氷羣卉难悉数蘖心良最苦人生高洁励贞操可使芳名照今古鹿门远孙居吉文凤凰池上超凡羣堂上令母年七十孀居自昔扬清芬辛勤抚孤习诗礼遣贽从师脱簪珥熊丸有训屡资劳膏沐无心宁复理只今三釡荷恩荣萱花雨露逢昇平帨闱华扁署氷蘖煌煌史笔昭懿情岂不见昔王素所至亷名驰仕路不独当时氷蘖声千载高风争景慕而家令母何其贤淑德早向乡邦传再歌一曲励民俗以兹愿续栢舟篇
金台别意图赠宋士德照磨复任松江
东吴名郡云间最山水锺灵此其会九峯■〈山上酋下〉崒秀凌空三泖春流互萦带就中宦绩相後先只今郡属惟子贤洒如清风立翠竹烱若緑水开红莲昔年初捧除书至父老欣欣总怀惠闾阎鷄犬寂无惊田野桑麻蔼交翠公庭昼闲案牍清终岁不闻敲扑声家家院落弦管溢处处寒灯机杼鸣政成回首逾三载考绩京华见风采故乡姻好情逾深宦路交游心不改盍簪道旧能几时承恩南去催还期临岐握手兴不尽怅望云山伤别离云山微茫渺何许为托幽怀向毫楮一段闲情入画图千里相思若亲覩子今磊落非寻常政化覃敷名誉彰东吴民庶重怀仰满眼烟树皆甘棠殷勤祖帐送行色远大相期须努力需看万里自飞腾云霄好展扶摇翼
崆山远思图赠章贡太守张鸣玉
庾岭西来知几里其下蜿蜒走章水章水盘回到郡城南有崆山相对峙层峦叠嶂通杳冥储珍毓秀多空青造化生成挺奇异气势磅礴锺神灵兹山屹立何高壮翠壁丹厓欝相向黛色苍苍望不穷嶻嵲凌空几千丈黄堂太守方盛年读书掇科才且贤皇华光彩照海内玉节时时下九天昨来拜官守章贡五马恩荣世所重皂盖风云自绕旋丹霄日月长瞻捧去岁双旌朝帝京金台相见不胜情征骖初指龙沙路归鞍已向虎头城分携去住心何苦几度相思未由睹谩凭毫素染崆山想像天涯渺何许悬知从容退食时独对兹山览秀奇晴烟暝霭相恍惚瑶林琪树纷葳蕤我因斯图寄遐想引睇南天神独往高名期与此山齐令德应知人共仰
小画为韩院判题
君家画品世无匹昨者沧桑忽相失题咏空传名士诗挥洒犹存伯兄笔知君继志真才贤故物忍令终弃捐遂教好手巧为此拂拭毫素生云烟春山如黛春水緑芳树重重绕华屋杏花日暖卧狸奴蒲叶风轻飞属玉我亦平生林野情忽见新图心目清何时访君向幽处一棹烟波江月明
题松鹤
青田之姿真不羣玄裳缟毳何缤纷有时清唳向寥廓一声直上横秋云孤松亭亭高百尺松梢盘挐倚石壁翛然来此立多时轩昂欲展云霄翼何当结巢松树间朝来飞去暮飞还间随坡仙度赤壁不逐子晋游缑山伊谁写此最奇絶高堂忽见心神悦安得苍崖置一双舞影秋空弄明月
一片秋意为史院判题
昨夜西风起苹末长林萧萧叶初脱夕阳流水澹无波玻瓈沈浸青冥阔断堤古岸遥相连彷佛疑是监湖边黄花未发含清露白鸟欲度横苍烟人间此景何潇洒独对新图意闲雅安得扁舟泛緑漪坐看翩翩海鸥下
题韩御医山水图
幽人襟度何潇洒时来踞坐长松下天边翠壁高嵯峨石上垂萝已堪把兴来看山不厌山仰视浮云不可攀流泉隐隐出岩谷长疑激石鸣潺湲只今作官居显职日日承恩登禁掖还山未得但看图一段闲情付秋碧
题王知事苍梧亲舍
苍梧之山高崔嵬苍梧之水青於苔朝云卷雨凝不散化为五采天边来知君揽结入肺腑绮语藻词生笔下一从泮水乐优游声名早已登天府朅来闽藩今几年元戎幕下开红莲庭闱道远不可见披图展玩心悠然苍梧遥遥几千里引睇沅湘隔烟水慈亲鹤髪双鬓皤倚门日日长如此忠孝由来难两全嗟君心事谁能怜丈夫有才誓许国要令事业垂简编我时趋京赴西掖因君此图情转剧相思应在玉堂中明月满帘天咫尺
西山精舍
西山叠翠峭且奇山前流水清涟漪美人筑室得幽胜独揽秀色褰书帷红尘不到柴关静緑树隂浓昼日迟书声伊吾出林杪时有好鸟鸣高枝花雨飘香入醽醁松涛送响来琴丝以兹游息信得所况有童冠相追随每於大化探至理登山临水应忘疲迩来有籍通仙府别却旧业趋京师匆匆相见长干道命我为题精舍诗秪今去典常山教尚有西山猿鹤思
题张真人鸪峯清暑图
鸪峯嵯峨几千尺屹立江南半空碧仙家正在龙虎深林壑翛然絶尘迹茅屋俯瞰峯之阿石泉飞洒浸垂萝向来六月不知暑空翠满襟凉气多道人时把瑶琴理流水高山少知已问谁载酒泛中流来听清商间宫徵我生性嗜山水幽忽见此图清兴留何当从子问真诀周览八极寻丹丘
题方尚书芦雁
黄芦萧萧波渺渺六花飞入江天杳远渚长林落叶空平沙断蹟行人少嗈嗈鸿雁自随阳饮啄飞鸣古岸傍几点遥横关塞远数声迥隔云山长乃知良工妙无敌笔揽造化留真迹摩挲此画赋新题崔氏已无空叹息
题吴尚书山水图
青山嵳峩半空立万叠芙蓉紫烟湿峯前昨夜春雨深绕涧飞花水流急隔屿人烟凡几家一径苍苔石磴斜溪回路细长芳草月落幽林归早鸦山深洞口行人少白云飞堕青山杪恍见沧洲树色微如闻古寺锺声杳茅檐日出鷄犬喧十里烟光连远村依稀乍疑篔簹谷彷佛自是桃花源乃知画者通玄理点染天机笔锋里尚书爱此欣得之素壁高堂见山水人间美景不易寻此图直比双南金玉堂展卷慕清絶爽气萧萧风满林
赋西山送教谕周公明赴长洲
西山屹立何雄哉倚天盘地高崔嵬壮气峥嵘逼太华秀色缥缈连蓬莱蓬莱咫尺临天阙遥对兹山最奇絶龙楼凤阁接飞云玉殿瑶堦照晴雪周君文采儒林英萧萧白髪沾恩荣宦程初赴天官考教铎还为吴郡行今晨告别何草草祖帐离筵蓟门道回望西山叠翠屏万古青青应自好长洲花发春日初緑水荡漾青芙蕖臯比坐讲有余暇还念西山相忆无
夀萱堂为王都御史题
高堂有母今垂老鹤髪慈顔喜长好爱日惟存慰母心阶前多种忘忧草愿将此草喻慈亲一度春风一度新日傍花边呈彩服时依丛畔脍金鳞公从早岁承恩眷时向乌台掌邦宪禄养深期志不违宦情但祝亲常健云冠霞帔帘幙深慈亲夀考多欢心华觞累进浮香气轻舆几度来花隂慈亲安乐萱长茂九天雨露栽培厚有待他年昼锦还拜舞花前庆亲夀
题夏尚书横披山水
青山绵亘何盘盘空翠杳霭连冈峦千寻黛色云中出万叠芙蓉天际看悬崖峭壁真奇絶百尺飞泉洒晴雪石磴高低入渺茫岚光远近相明灭其中茅屋临水开野桥曲涧纷萦回抱琴客向谁家去鼓棹人从何处来百花烂漫争妍媚远树参差带新霁初疑盘谷隔风烟忽讶桃源在尘世人间此景那可逢嗟哉画史何其工摩挲展玩不忍释为写清兴思无穷
溪隐为章氏题
幽人昔隐清溪滨溪中流水光粼粼常时濯足风湍晓几度荡桨烟波春高怀对此真澹泊啸咏沧浪心独乐竹寒沙净小窗幽酒醒梦回月初落幽人乘化知几年溪边胜景还依然临流有客想芳躅况复胤嗣多才贤当时品题遗翰墨展卷悠然仰先德谁云杖履迹已陈文采风流照溪侧我亦平生慕胜游武夷曾回九曲舟何当为扫溪头石坐看一片氷壶秋
孝友堂为吕尚书题
名家本出蓝田裔积善生公庙廊器堂中列鼎奉慈亲膝下聨芳见诸弟公昔家居侍母傍朝朝暮暮在高堂清觞潋灧蚁浮蜡彩服连翩雁作行自从致身事明主一片丹心誓相许晨趋双阙列朝班夕望孤云忆慈母昨者承恩昼锦还拥盖持麾西入关谘询到处尽臣职拜舞喜得瞻亲顔春晖煜煜聨华萼鹤髪龎眉宛如昨埙篪迭奏承亲欢自古天伦有真乐知公禄养荣且丰夀富康宁谁与同作诗愿颂君陈美芳声永世垂无穷
野桥春霁图
东风吹花新雨晴微茫山影开云屏泉声有无隔幽窦岚光远近排空青小桥横枕西溪侧过客何由分野色日华潋潋因物荣芳草萋萋为谁碧五更朝下承明庐天香满袖登游车十年未着谢公屐似与冈峦识面初归来摩挲醉吟目不唱商顔紫芝曲何处有山如此图移近蓬莱剪浓緑
林泉清趣图【有序】
凡处富贵功名炫赫而能安乎素履不以浮靡累其中者此其为人必有瑰奇磊落之资清夐絶尘之想卓然超乎庸衆者也今右军都督府都督同知沐公世本元勲承阀閲之旧袭簪绂之华盖未尝以富贵名爵有所矜衒居常退然自下歉焉若弗胜此其志趣岂不贤於人远哉予世家建宁公之先人黔宁昭靖王在国初时驻节建宁抚镇七闽号令严肃政行惠施士民怀慕予少时盖已熟闻其德量之宏才识之伟矣及予以科目登朝又幸与公之兄今太傅黔国公暨公与公之弟驸马都尉胥晤於是知公之伯仲皆以勲劳才望受知当时策名藩方聨姻戚里实皆先世积累之厚非偶然也公自滇南入朝京师其将归也屡索予诗以识别予惟公能超然物表无所系累虽在贵富显荣之中而怀萧散恬澹之志乃令善画者作林泉清趣图以赠且为歌诗以系之嗟夫谢安以晋宰辅为四海之望而怀别墅之乐裴度以身为唐安危而慕緑野之胜则是图也亦岂非公之志也哉诗曰
公家先世国元勲旧有威名海内闻至今功烈尚如昨三凤文采皆超羣公为仲氏尤瑰杰自少藩方持节钺标格浑如玉树清丰姿迥若氷壶洁平生不受尘俗牵时时高兴在林泉闲来与客纵欢赏碧鸡金马民安然昨者来朝双阙下九重眷顾增光价万里欣逢入觐初几度从容退朝暇兹乘驿骑赋旋归赠以斯图慰远思长林欎欎浄尘俗石泉泠泠洗襟期如公风度今能几况复勲名世无比不徒惠泽被遐荒要遣声光照青史红亭酒酣日向曛三叠骊歌未忍分扬鞭上马重回首还见蓬莱五彩云
题李参议辕门清暇图
李君磊落英妙年万里青云先着鞭致身早振成均誉列职曾推宦路贤自从佐郡蜚声久田野熙熙真罕有千树烟火蔼桑麻万落人家荫榆柳只今参赞在辕门防秋猛士如云屯诏书昼下笳皷静羽檄夜发风雷奔有时调兵奉天讨瘴雨蛮烟浄如扫帷幄争推筹策良官僚共说谋谟好以兹身闲心亦乐时时谈咲青油幕秋空斥堠絶烽烟夜月边城息枹柝况今大将有山公持麾拥节收成功幕中从容烦寄语勉旃报国垂无穷
贺许编修父夀日
名家自是簪缨裔种德绵延今几世遐龄可比窦家椿贤嗣宜方邓林桂朅来初度属昌辰鹤算今逾七十春遥想琼筵开盛宴衣冠满座来嘉宾玉堂令子尤欢庆缄寄诗词远伸敬紫诰曾颁已赐官彩衣新制还相称伊予千里仰芳声未及登堂举夀觥尚期黄髪膺嘉祉更沐天朝雨露荣
劒池书馆为凤阳熊知府题
丰城宝劒天下闻紫气曅煜光照昏一朝劒去蛟龙合池水深碧今犹存熊君书堂在池侧彷佛当年子云宅红帘緑幙对高秋细雨青灯坐终夕翩然振翮起朝端青琐闱中列上班功成又转二千石坐取功名如等闲有时梦入乡园树还忆临池读书处早晩承恩昼锦还劒池鱼鸟宁相负
题陈德逊青山白云图
若有人兮尚贞独为爱青山寄高躅青山盘盘江水涯白云英英满空谷昨日携书游帝畿白云缥缈纷相随中宵乍覩从龙处故里犹怀伴鹤时东风三月春正好白云有意还山早多情更赋还山吟愿与山人乐熙皥
寄翰林编修龚良器
我忆初年在闾里於尔严君重交谊坐论夜雨碧窗前醉舞春风落花里盟心托好真忘年往来出入相後先情深直拟金兰契意厚宁如胶漆坚一从辞家上天阙平步云衢依日月只今已是三十春两地相看鬓成雪自惭碌碌衰懒余君恩未报将何如故山迢逓隔江海飞雁不带南来书玉堂退直重相忆几度逢人问消息光荣已喜沐恩封老大偏怜少筋力翻思昔日辞家时尔生数月方孩提沧波东去白日逝门墙桃李皆成蹊向来大比属庚戌喜尔翩然应时出策名飞步冠羣英余子纷纷孰能匹词垣三载承宠光御勅恩颁增焜煌银章紫绶贵尊甫霞帔珠冠荣北堂人生际遇有如此莫遣光隂枉抛弃寻常昼锦不足夸远大勲名且须冀由来学问无终穷好将经史精磨礲促装更嘱来京早摩挲老眼看腾冲
题冯敏山水图
凤池仙客天机精笔端点染真天成想当适意自盘礴呼吸造化含元英欣然写此得佳趣云水微茫带烟树左拏右攫森相樛恍若蛟龙飞不去悬崖峭壁不可攀迢嶤直入霄汉间幽亭卜筑在深处尘氛不到清昼闲是谁潇散事游赏短棹轻舟自来往晩风不动碧波平潋灧寒光映兰桨斯人伟矣真罕俦飘飘俨若坡仙流披图一览发清兴彷佛万里江南秋
送建阳何贰尹景春复任
建溪佳致着南土文物衣冠近邹鲁考亭夫子接洙源道德辉煌照千古哲人一去三百年流风余韵今依然桑麻蔽野蔼春昼弦歌比屋声相连贤丞自是俊髦士佐政琴堂勤抚字令克同心足有为女织农耕日无事朅来考绩上帝京铨曹书最扬芳声晓辞双阙瞻龙衮晩唱骊驹伤别情南风吹雨洒行路酌酒都亭话心素隐隐征轮日下归潇潇匹马河桥度朂君此去休迟迟到官正值新秋时道傍棠树多翠色堂下双松森四围更从父老询民瘼抚慰贞淳袪诈恶公庭事简讼不闻犬卧緑茵花满郭方今圣主旌循良屏除贪墨投远方好坚清操保终始他日行看膺显扬
重庆堂为御史崔仲玉赋
君家积善肇庆源云礽奕叶森相传一门四世总无恙自是五福能兼全人间具庆亦云乐况有重闱齐矍铄桑榆入暮驻流辉黄菊逢秋粲奇萼堂中大父八袠余更闻祖母夀福俱朱顔晔煜见神彩白髪飘萧霜满梳过庭诗礼重严父清夜和熊赖慈母庭前椿树傲清霜堂北萱花沐时雨羡君卓荦方壮年由来孝友自天然礼闱擢秀并多士宪府乘骢推独贤昔曾衣锦归故里凤勅恩颁重褒美银章白简相焜煌霞帔珠冠绚文绮一堂和气春融融子拜双亲孙拜翁雕盘品食备甘旨斑斓五彩迎东风嗟哉重庆世罕有伟矣君家德深厚勉旃忠孝两无亏岁岁高堂介眉夀
送翰林修撰连景贤归建宁省墓
长空淡淡秋气凉金台红叶飘清霜词林有士荷恩宠衣锦翩翩归故乡故乡迢逓在何处云水微茫隔烟雾一尊酒尽情更賖三叠歌残留不住綉鞍金勒王花骢洋洋意气如晴虹官河初泛过瀛海眼前景物应无穷岱宗磅礴亘邹鲁人物衣冠自今古梁山奕奕神禹功千载奇踪在西楚钱塘月落潮正平吴歌越语相间声买鱼沽酒且为乐吊古兴怀无限情兰桡桂棹疾如矢风正波平日千里望中闽峤白云边咲指乡关在伊迩维时溪上梅花开花间喜迓扁舟回绮筵交错列华馔紫霞潋灧浮金杯锦衣绚耀已如此光被松楸及桑梓焚黄既毕早趋朝忠孝兼全孰堪比嗟予衰老白髪多滥叨厚禄居銮坡三朝自幸沐优渥涓埃未效将如何今晨送子转凄恻聊写长歌壮行色到家故旧若相过为道年来重相忆
送江副使志坚复任淛江
都门朝下日方燠嘉树苍苍蔼新緑红亭送子复之官顿有离情千万斛忆昔初游乡校中书窗夜读清昼同共期情谊托胶漆肯教踪迹分西东我惭列职近丹陛子继登科擢高第鹗剡横飞出九重纂修共处清华地金闺通籍承宠光丹墀簉羽连鵷行朝回倾倒足为乐几见庭树飞秋霜书成峻擢天顔喜绣服辉煌灿霞绮十年风采动朝端富有声名满人耳外台六载非偶然平生志节久愈坚淛水东西数千里咨询多道使君贤朅来考绩上京国书最荣归动行色暂时酌酒须尽欢明日云山杳相隔朂哉此去毋踌蹰淛中黎庶望回车愿言氷蘖保终始平安时寄南来书
送广东惠州陈太守还任
京华三月春欲老柳嚲花明觉春好故人五马促行装清晨取别何草草为言昨日朝明廷三年考绩承宠荣九重才覩蓬莱晓万里复向龙川行念昔先皇选民牧爱子才华美如玉一时被命同几人五色龙章绚人目平生力学颇自珍试推岂弟怀斯民罗浮山高丰水濶草木尽得沾皇仁兹行还领鱼符去须信闾阎久延竚桄榔叶暗荔枝红竹马纷纷满行处
文敏集卷四

[book_title]卷五
●钦定四库全书
文敏集卷五
（明）杨荣 撰
○歌行
送吕少卿升常归省
先生宋代名臣裔簪绂蝉联辉奕世潜心力学绍前闻硕望清才更谁似一自英年领荐书骞腾独步青云衢暂淹侯頖师儒席还拥行台使者车手持宪节佥风纪盛有香名满人耳劲气寒飞楚树霜襟怀湛澈西江水移官闽宪益驰声政成超擢佐廷平释之自信无寃滥戴胄偏能适重轻昨来入觐明光殿奏绩从容荷深眷彩云仗里缀朝班瑞雪光中侍恩宴天语丁宁复旧官兹晨拜舞出金銮锦袍香惹炉烟暖玉佩声摇曙色寒羡君紫诰推恩久褒典荣亲世稀有松楸郁郁霜露深欲荐苹蘩酹尊酒翩然承诏遂南归昼日煌煌绚锦衣人生得意有如此富贵功名愿不违宦游何幸逢昭代况复明良际嘉会话旧空惊白髪生摅忠谅有丹心在平生托好最相亲官路俄经三十春棘寺知君体钦恤庙堂顾我乏经纶骊驹明发催程早祖席都门且倾倒残腊遥辞紫禁门还官重上金陵道辅治由来需老成华资今已亚诸卿此行珍重慰时望有待嘉谟答圣情
雪窝为苖修撰题
昔闻读书泮池上一室临池颇虚旷室边面面种梅花惟爱寒香来纸帐有时雪後天复晴皎皎夜月当轩楹梅花雪月共一色室中湛若氷壶清欣然把书映雪读雪光照书同秉烛况兹素月复流辉四壁荧荧如削玉一从钱塘徙畿甸擢科入侍金銮殿时看雪月宛犹昨只有梅花苦难见当时此室名雪窝别後相思魂梦多月华雪色谅依旧南枝消息今如何已知襟怀尚清景雪消月落空梅影有待枝头结实成试作和羮为调鼎
送都御史熊槩之南京
晓风吹花飘紫陌陌上青青杨柳色绣衣骢马何煇煌祖帐临岐送行客客初拜命出都门意气偏承明主恩霜威凛凛孰敢犯狐兔敛迹鲸鲵奔强摧弱植安田里闾阎处处讴歌起还朝入对重敷陈九重顾盼天顔喜南京宪台席久虚特承宠眷荷新除玉壶酒尽意不尽欲别不别仍踌躇知君此去肃风纪要使声华满人耳不见当年揽辔流千古芳名照青史
送瓯宁大尹章文郁复任
吾乡风土冠七闽建瓯二邑相比邻清和之风此融结山水秀异民心淳风淳俗朴无乖戾从古迄今称易治况当圣世仁化行令长人人尽良吏章君自是钱唐彦早入成均与髦选骥足高腾迥出群牛刀小试初为县治成绰有昔贤风人方卓茂与鲁恭晨霜翳盖躬行学春雨乘车出劝农六载守官如一日蔼然仁惠声洋溢来朝仍着尚方履课最重书考功笔关树生凉宿雨晴还辞北阙向南行雨露浓沾双袖湿江风遥送一帆轻邑中耆老相望久有待来临如父母长途风景秋正佳马上看山莫囘首我皇注意在爱民守令于今务得人勉旃终始树嘉政褒命行看下紫宸
送陈必恭参政考绩还云南
陈君家住锦江里居傍好山千仭起锺灵孕秀在斯人少小留心事经史一从领荐上神京成均肄业超群英黄甲题名沐光宠乌台列职扬清声日持白简趍丹阙劲气棱棱凛霜雪平生心事孰与伦皎若澄潭湛秋月绣衣一出山岳摇翩翩鹰隼凌九霄輶车按涖慴贪墨封章奏劾惊藩僚更闻揽辔向吴土狐鼠豺狼遁无所扫除奸弊一以空要使高名照今古一朝参佐居黔中薇垣顿觉春融融遐荒草木被膏雨闾阎黎庶歌仁风昔年报政好顔色此日重来头已白悬车未遂归老心匹马还看别京国旗亭杨柳何青葱送君南去情无穷愿推仁政洽荒服莫教中道隳成功頋予同郡托交谊衰老犹慙侍枫陛圣恩他日许归休同看锦江山色翠
送太平知府姚政之任
禁城漏彻天门开红云捧日东方来仙跸声传六龙至明堂朝罢千官回羡君卓荦多才智此日荣看荷恩意手分铜虎任专城袖带炉薰出丹陛赐来宝勑何煌煌龙文五彩生辉光旗亭车马集冠盖祖筵酒泛葡萄香漙漙凉露浥芳草道上尘氛浄如扫兰桡晓发潞河滨回首云山隔琼岛秋深水落波不兴白苹红蓼争鲜明云连齐鲁黍初熟雨过秦淮山更青道傍杂遝森童稚共迓双旌日边至闾阎已喜乐雍熙宛若春阳发辉媚黄堂宣化敷圣恩抚绥黎庶旌仁贤和风拂拂蔼生意明月皎皎行青天况君昔尝效劳绩一寸丹心烱虚白早从绦郡着能声两入枢庭赞筹策地官分职衆所推敬敷五教昭民彛翩翩一鹗上霄汉騑騑五马趍南畿朱幡皂盖照云日勲名坐与龚黄匹公庭无事清昼闲弦诵声连万家室古来郡守非不多惟有循良名不磨朂君此去慎终始再听民间襦袴歌
题曹义编修花木翎毛图
同云黯淡岁华逼老树轮囷雪初积瘦蛟起舞冻欲僵一鸟归栖头已白中山有物明月精睢盱相顾如有情天寒猎罟不复出静倚丛薄无人惊树傍枸杞枝袅袅摇落之余见应少叶在犹如翠羽滋实成尚缀琼珠小嗟哉植物胡不同荣枯开落谁能穷晴窗看画坐叹息默识乾坤造化功
送礼部郎中蒋廷晖致仕还乡
蓟门二月春昼长有客翩然还故乡为言衰迈已七袠乞身幸已辞明光忆昔年华正强盛工书深得临池兴远师羲献争清妍近法欧虞擅遒劲龙飞九五永乐初姓名早已登荐书拜官虽列凤池上载笔每向词林趍毫端日日传恩旨纶綍辉煌播遐迩乘间纵意时一挥多在人家画屏里後来迁职尚书郎内庭如旧承宠光白金文绮频有赐三十余年鬓髪苍顾予自昔同供奉青眼相看意逾重只今别我遂归休千里湖山入清梦祖筵酒满黄金巵尽醉休嗟临路岐他时倘遂悬车■〈〈一上自下〉页〉定过钱唐话别离
送田万陶教谕之沙县
田君性质淳且良早年力学攻文章晓窥芸简碧窗静夜对兰灯清漏长平生卓荦有高志淬拭青萍不轻试韬藏宝匣几经年时有辉光动星纬秋风藩省棘闱开扬眉吐气争先魁九重霄汉翔凤羽云程千里驰龙媒一朝飞步上京国拟向彤墀献三策日华五色过眼迷乙榜登名衆皆惜圣恩抡选重才贤成均三载加精研谁知富贵自先定科名特达非偶然拜官再向黉宫里得此欣然为亲喜封章恳欵动渊衷锡命南行近闾里都门草緑春日明临岐使我不胜情官河水满快征棹指日诸生相拜迎东风吹雨润芹藻泮水优游景逾好亲闱迎养足欢娱遥想蓝舆到官早顔童髪白八十龄年来况喜身康宁公余娱侍有真乐不羡富贵兼功名
送大尹谢仲廉之沙县
东风吹花舞晴雪正是京华夏初月上林日暖散莺声似与行人送离别翩翩鳬舄出九关一尊酒尽添朱顔丈夫慷慨别知已仗剑宁辞行路难忆昔君初擢科第际会风云多意气綉衣绚彩立青霄白简飞霜侍丹陛岂知利钝亦有时得失往往常相随只今承命宰百里况是闽南风俗奇喜君卓荦负高节世态从教尚炎热玉壶秋月烱虚明金井寒泉自清冽兹行正好展才猷时将民瘼勤谘诹夜深无犬吠村巷春到有农耕緑畴夫耕妇织各安所比屋讴歌歌父母三年报政着勤劳伫见芳名同卓鲁由来邑令任不轻君行莫伤离别情秋风若有燕鸿便应好缄封遥寄声
送顾都御史致仕还乡
忆昔与君同射策两鬓相看如漆黑流光迅速不可拘转眼萧萧头緫白君初释褐宰花封桑麻百里春融融欻从鹗荐上霄汉手持玉斧乘青骢英姿劲气独超絶不好寻常事容悦三春栢府凛严霜六月江南洒飞雪银台进秩曾几时擢官都宪蒙主知四方顒昂想风采百寮震肃瞻威仪圣恩优老古无比一朝勑赐归田里清名已见重当时况复光荣善终始汉家解组有二疏都门相送多轩车高风卓卓振寥廓夹道人称贤大夫君今高步踵前轨不使先贤独专美归来林下更优游锦綉辉煌照桑梓蹇予衰老思退休才薄应慙今尚留冥鸿何日遂高举九霄接翼横清秋
送中书陈宗渊致仕还乡
天台山水锺灵气人物挺生多秀异陈君夐出流辈中襟宇舂容富才艺能书能画莫与肩挥洒毫素人争传芳声早岁闻京国雅志不得栖林泉永乐之初领高荐一时同召皆英彦儤直常居白玉堂承恩日侍金銮殿从此飞腾际盛时廿年染翰凤凰池烱烱双眸明似电萧萧两鬓白如丝诏许归休娱晩节买舟即日还东越故园遥指赤城霞片帆轻度沧江月我与相知为独早见君少壮今衰老送行难尽旧时情聊复长歌写怀抱到家正是菊花天把酒东篱兴浩然惟有丹心常恋阙时时飞梦五云边
题紫芥图赠同知王朝佐
中园百蔬雨後长紫芥新香味偏爽锦文绕叶光陆离金缕攅花色鲜朗莫嫌气烈俄惊嚏涤滞消烦功独广纷纷春韭与秋菘那得与之相比仿徽州贰守最贤明厚抚茕嫠薄自养晨飡暮膳无重味味此甘腴胜熊掌勤劳民事自忘疲不似庾郎同偃仰康侯击节信民言我亦为君加叹赏绘图相赠虽若微托此聊将寄遐想方今廉吏尽登庸不限内朝并外壤■〈〈一上自下〉页〉言终始务清修伫见徵书降天上
题竹泉石坡赠宣城钱教谕
古来何人善画竹湖州太守眉山苏二公已去数百载每叹絶笔人间无此图几竿何洒落生气潇森动寥廓胸中不有真琅玕笔下那能发奇作峥嵘老石莓苔青叩之似作金玉声虚窦玲珑暗泉滴深根盘结微云生子今振铎宣城去为拂新图写新句梅花未发柳未生持此聊将岁寒意不用截取长竿钓玉璜不用裁为律吕鸣凤凰惟应杀青着书比班扬广文之官虽冷夫何伤
翠筠轩爲黔国公子沐可观题
世人见竹爱者稀子独爱种当轩墀长稍密叶自潇洒虚心劲节同襟期拂云高并青霄直秀压琅玕绕檐碧千竿飒爽风雨声四面隂森氷雪色苍然满眼如潇湘敲金戛玉相铿锵虬龙露角带春雨凤凰振羽鸣朝阳有时携客翫佳景满地扶疎散凉影扫石弹棊白昼长鈎帘对月清宵永有时截制紫鸾笙希音吹彻钧天清空中似引飞仙度翠翘緑佩何轻盈尘氛不到净如洗几回吟啸霜天里蒋迳寂寥何足论淇澳猗猗自堪儗君家庆泽流无穷种德应与种竹同绳绳後嗣尽英杰抚绥夷落推元功羡子才高踵前躅早有芳名动南服■〈〈一上自下〉页〉言长养资汗青留纪清朝世勲録
重庆堂为曲靖知府晏毅题
堂中慈母雪满颠况是大母尤高年福禄康宁姑妇乐旨甘备养孙曾贤人生重庆有如此孝慈同萃一门里绮席懽承彩服鲜緑醅香泛金樽美彤幡皂盖绾银章慈竹隂连萱草芳锦衣屡得拜家庆几回庭户生辉光知君久作青云客御勑曾看侈褒锡宁将宦游悦亲顔直遣夷氓沾圣泽显扬已喜振芳声更兼禄养承恩荣愿殚忠孝保终始不负高堂锺爱情
送李参议复任
藩维之任实匪轻古来重此良足徵咨询州牧载虞典旬宣江汉埀葩经李君早岁乘骢马煜煜才名满都下苍隼横秋振羽翰白简飞霜肃朝野一朝受命参闽邦圣皇德化能宣扬政平讼理息愁叹坐令八郡生春阳朅来报政上京国官舍相逢慰相忆暖风碧草三月春緑酒红亭送归客蒲香酒熟下车时再施惠泽安黔黎心如玉雪保终始庙堂峻擢应有期
送从弟尚文复任南京吏部郎中
忆昔少时居故乡兄弟相亲恩爱长碧窗灯火照经史肯以暇逸虚流光一朝歘动青云志泮水传经汝来侍梦草春吟每得诗听雨夜眠常共被是时爱汝才且贤静观羲画穷先天隂阳变化悟消息为汝指授加精研岁逢己卯仲秋月我独攀桂登蟾阙鹏程浩荡遂骞腾翰苑编摩愧疎劣一从别後难与同喜汝携书来辟雍日下聨辉想华萼云边接羽看飞鸿时从官舍话衷曲顾恋情深如手足领荐欣题鴈塔名为郎喜作天官属十年粉署政绩多彤庭奏最承恩波官阶已齿大夫列煌煌紫诰颁銮坡曾怀先陇多荒草拜上封章归祭扫始怜别我去路遥旋喜辞家到官早于今又是五载余重来慰此情郁纡官舍论心未逾月都亭又拟歌骊驹关河迢逓渺南北潞水锺山两京客百年兄弟皆过半此日相看総头白匆匆且莫伤别离金台会面恒有期秋风驿路多归使时遣平安报汝知
别仲子让归乡省母
常闻七十古所稀我今行年当此时镜中朱顔已非昔鬓边玄髪半成丝汝来官舍兹十载定省晨昏恒不改趍朝上马每亲扶退直还家立相待承顔养志希前修要使吾心百不忧抚摩弟妹恩爱厚应对宾朋情谊周家庭综理恊规矩僮仆欢欣无间语眼中尘俗不相关干蛊承家应赖汝今晨拜别还故乡秪为慈亲在北堂劬劳鞠育思报德岂惮关河归路长到家正是小春节彩服登堂慰离别乡园桑梓须敬恭先陇松楸宜拜谒兄弟惟敦手足情闺门礼法在持循睦宗恤衆恒留念敬老尊贤勿厌频我家种德自先世忠厚相传贵相继还将经史细研精莫遣箕裘业荒废汝行日远思日深去後平安多寄音殷勤侍母有余暇重到京华慰我心
汝来京侍养已十年小心敬慎夙夜不怠治家接人罔失礼度足慰老怀今以弟锡来乃欲归省母虽命汝行而汝之庶母弟妹及诸亲旧咸弗忍舍汝者皆由汝平素孝友诚敬之所致实非偶然吾虽欲留旦夕侍左右然汝念母久违孝心诚切不可沮遏乃赋长歌一篇以朂汝行汝且暂归以安母心尚期促装重来以慰吾怀庶几子道两尽汝其服膺勿忘也
题竹赠登州太守杨颐
浴凤池头雨露浓波涛翻砚飞墨龙倏忽变化腾太空蜿蜒影挂尺素中初疑吐雾春蒙蒙峥嵘山角云雷从徐观满座生清风凌霄劲节氷霜容葛陂昔日留遗踪至今勾漏思仙翁羡君久典千里封琅玕万个藏心胸岁寒之操期相同长才他日须登庸箫韶九奏重华宫
竹雪书房为画士戴文进题
戴君旧业家钱塘幽斋剩种青篔簹氷森玉立郁萧爽佩珂时动音铿锵一林遥接淇园緑万个如临渭川曲凉宵白昼风月清翠影重重覆书屋四时佳致迥不同况兹清絶当严冬朔风吹雪满空下凝梢缀叶相玲珑素娥冉冉来云表皓鹤翩翩舞林杪是时掩卷一凭栏清兴满襟应不少恍如玉壶照八窗牙籖玉轴生辉光开径便宜同蒋诩映书更觉慕孙康一从寄迹京华地翘首山房想初志阳春桃李任纷纷劲节贞心自无异何人为君写此图故乡景物浑不殊兴来展玩对立久一点尘埃窗外无
送修撰杨夀夫致政归乡
蓐收司令大火流金井凉生梧叶秋玉堂词客叹衰老振袂翩然思退休封章晓上五云里恩命旋颁倍忻喜香飘紫殿拜龙顔日转西清别知已顾予同邑又同窗少小论交情谊长一从筮仕列中禁南北迢迢天一方君从泮水歌芹藻化雨春风起枯槁乌纱白髪三十春一榻寒氊■〈〈一上自下〉页〉终老几回受命司文衡南宫藩省推公平由兹荐剡上天阙擢任词垣沾宠荣先皇龙驭升天後国史恭修喜承诏书成进入蓬莱宫圣德神功永垂耀褒陞华秩锡琼筵更颁兽锦宫袍鲜老成效用方自此如何拂袖翻归田今晨酌酒送君去行色匆匆留不住自是平生泉石心不辞万里关山路到家想值秋暮时篱边黄菊犹芳菲亲朋欢会如相问为说南还今可期
题孤峯叠秀图送太守况锺复任
东南名郡称姑苏土壤深厚山萦纡云中黛色接天目天际江流瀦具区具区之中峙重屋孤峯高瞰湖波緑狮岩虎阜相蔽亏紫翠浮光眩人目此中佳景真如画闾阎盛世涵清化湖山处处有渔樵陇亩人人乐耕稼伟哉太守才且贤悉心抚字今几年鉏奸击暴植孤弱诗书比屋声相传有时劝农行属县露冕轻轩游历徧村童野老竞欢迎甘雨和风緫如■〈〈一上自下〉页〉比来政誉何洋洋喜看奏最朝明光聊赋兹图慰离别相期事业齐龚黄
送兵部侍郎徐良玉考满复任
朝廷图治臻虞唐峩峩廊庙登俊良六卿分理各有属大纲一举衆目张夏官司马掌邦政统制戎师卫民命任高责重职匪轻德厚才良始能称徐君筮仕当壮年皇华使节周八埏为郎粉署着劳绩佐政银台承宠迁金闺出入久通籍瞻望天顔才咫尺惓惓夙夜竭忠诚烱烱丹心抱清白先皇擢贰夏官卿几年莅职居南京提纲挈领百事举往往群僚推老成朅来考绩觐枫陛书最南还别知已驿路霜酣木叶丹潞水风高翠涛起山连岱岳神秀锺路入徐扬风物同石城锺阜自天设虎踞龙蟠今古雄君归为政励初志上副宸衷广仁治惟将盛业继古人终有清名照来世
宋徽宗耕牛图为黄福少保之子题
春原过雨春日熙春树连隂春草肥田家力耕贵及时手挽牛兮肩负犁草香泉美牛步迟农心汲汲应何为上恐公家赋税亏下虑私门妻子饥吁嗟牛兮胡不知宣和之初能念兹九重燕暇亲写之骄奢一动万事隳塞草黄沙千载悲
送许编修归省
秋风萧瑟天气凉梧桐落叶鸿鴈翔词林有客思故乡双亲夀考俱在堂满头白髪明秋霜久矣离别各一方白云飘飘日飞扬欲往从之道路长朝囘几度心彷徨东山岌嶪恒在望九重恳恳陈封章拜恩归去喜莫量举桂棹兮理兰桨锦衣白昼生辉光到家正是篱菊芳亲虽已老身尚强乌纱珠翟相焜煌挝钟考皷献夀觞■〈〈一上自下〉页〉祝千岁犹未央人生此乐应不常於乎人生此乐应不常圣恩广大安可忘
送夏仲昭主事归省
青年射策成名早文采风流出人表校书闲雅在銮坡染翰优游趍凤沼敭历清华岁月多九重天上沐恩波粉署初迁司考课石渠还复预编摩从容退食无尘事时写琅玕发清思风梢雨叶倏忽成绰有湖州笔端意高堂慈母雪盈头定省心劳不自由上疏喜承明诏许束书便买江南舟难兄解组归未久相见欣然复携手彩衣双舞夀筵前此乐人间信稀有玉峯秀色似崑丘乘兴还堪载酒游圣主恩深容暂去乡园虽好莫淹留
题御史曹习古推篷清趣图
青年揽辔临三吴清宵举棹经西湖西湖湖上月初出推篷对月思林逋逋仙旧宅无人住尚有寒梅千万树老干槎牙屈铁垂嫩蕊参差雪花坠暗香细逐东风来疎影横斜照緑苔夜深寒气沁肌骨眼前清絶无纎埃湖边又似湘江曲傍有千竿万竿竹密叶纷如金错刀高枝森若琅玕玉云际何人吹玉笙清音彷佛鸾凤声此君自昔重高节乃与梅花同结盟须臾月落东方白满眼犹余霜雪色道逢四明一老翁为拂生绡洒香墨笔力精妙意无穷御史氷霜节操同朝回静坐一披翫恍在西湖湘水东
送少卿沈民望归乡祭扫
云间自昔多才俊二陆文章着西晋君家兄弟际明时褎然并以能书进文皇在御涣纶音双凤翩翩入翰林东观校书延誉盛西清应制沐恩深从此超迁登要地讲殿斋庐常入侍久官庶子辅青宫新拜亚卿居棘寺四朝宠眷岂徒然染翰今踰三十年曾奉圣言方逸少还同笔谏效公权优诏初承拜双阙先茔祭扫归心切祖筵群饯出都门正是登高菊花节九峯松柏秋容老到日游观展怀抱乡闾士子共追陪见者争夸锦衣好我念平生故旧情聊歌长句赠君行再三相嘱来须早勉尽忠勤荅圣明
竹石图为都指挥徐信题
长林雨晴露山骨恠状奇形何突兀有似烟消虎豹蹲更疑水落鼋鼍出修篁落落共几竿碧玉交映金琅玕老虬青春露骨角威凤白日生羽翰吁嗟物情易衰朽惟此竹石能持久欲看践履竟何如一片贞坚更相守
题陈进士竹石图
往时湖郡松雪翁竹石戏墨天下妙即今亦有澹然者笔意精工颇同调数枝潇洒自不群高堂白昼生风云乃知雅趣脱尘俗何可一日无此君
送叶俊太守致政归乡
浙之东兮君所居嗣先业兮宗文儒早年俊迈风骨殊渥洼飒爽千里驹一从振足登云衢才猷卓荦罕与俱擢宰临桂向南趍边氓已喜疲癃苏三考绩最朝帝都高超赤县意自如寸心烱烱氷玉壶荣膺鹗荐分虎符出守太原民心孚弦诵之声盈里庐桑麻徧野隂纷敷夫何未及三载余翻然乞此衰病躯圣恩霈若雨露濡告别使我情郁纡谅君之归志不孤尊有酒兮架有书田可耕兮圃可蔬山可樵兮水可渔退休之适安以舒嗟君之乐兮世所无白云为侣鸥为徒
文敏集卷五

[book_title]卷六
●钦定四库全书
文敏集卷六
（明）杨荣 撰
○七言律诗
送张大尹之建阳
东舘编摩近一年清时多士羡才贤书成已荷恩光重命下还闻邑政专匹马萧萧辞北阙双鳬杳杳向南天建阳此去谁云远士庶欢迎锦水边
送王太守之肇庆
琼州太守旧推贤此日承恩及暮年五马行逢淮甸雨双旌重拂岭南烟都门莫惜金樽尽故里仍看昼锦还移郡喜闻民事简好将德意重敷宣
送佥宪王彦修之四川
几年青琐荷光荣今日承恩出帝京玉节遥持霜气肃绣衣初绚日华明都门酌酒寛离思宪府临民蔼政声莫道巴川西去远锦城父老喜相迎
围猎
关塞霜清晓色明銮舆校猎出边城六龙扶辇旌旗合万骑连营鼔角鸣远火依微秋草薄惊沙寂历暮云平小臣躬覩三驱乐■〈〈一上自下〉页〉效嵩呼播颂声
送义门郑御史致仕还乡
栢台珥笔久推贤喜见辞荣及暮年天语丁宁恩赐厚宸章璀璨墨华鲜几年守职风霜凛奕世同居孝义全总谓田园归兴好丹心犹恋五云边
送饶佥宪之陕西
圣代抡材擢俊贤喜乘骢马向秦川綉衣行部临关内玉斧承恩在日边陇树总迎霜气肃塞云多与曙光连方期此日宣恩德西土黔黎乐晏然
送弟尚文囘南京吏部
遥持使节自南来阙下相逢喜色开风雨夜床情不尽池塘春草梦初囘封章已进天顔悦尊酒频倾驿骑催惟有新图将别意云山千叠倚崔嵬
送吕佥宪之福建
七闽南去路漫漫又喜承恩戴豸冠骢马去时逢雪霁绣衣行处带霜寒遥知揽辔澄清易惟惜临岐话别难翘首云霄鵰鹗劲草中狐兔岂能安
送熊自诚南归
都门杨柳緑如丝相送临岐惜别离九陌莺花催淑景一生湖海识襟期白头就养看贤嗣青眼交游总故知闻说江南多旧业石榴花发到家时
度野狐岭
山头一望一迢嶤四月寒岩雪未消使节有光南国重征裘无暖北风遥心知圣夀齐三祝目极祥云丽九霄共荷恩波同覆载只慙无补圣明朝
次兴和旧城宴别夷人
圣主尊居四海寛天教顽梗自相残山河一视乾坤大日月重熙社稷安中使丁宁宣圣德远人拜舞罄交欢何须更勒天山石万古神功自不刋
度居庸关
居庸峻絶自天成凤翥龙骧壮北京猛士防边严警柝行人驻马听泉声云连幽蓟千峯立地接华夷万里程圣代车书今一统遐方无事乐昇平
自宣府至德胜关
千岩万壑拥层云持节南来日正曛关塞有兵严号令屯营无事乐耕耘人家多在城中住流水还从涧里分共喜华夷今一统万方咸戴圣明君
培山书堂
知君华构倚培山泉石清幽几席闲挿架喜看黄卷积鈎帘应待白云还庙堂此日陪伊傅灯火当时话孔顔未得投簪询旧业画图空自忆乡关
送魏则诚复任霍丘
故人别久动遐思此日重逢话旧时百里编氓劳抚字一壶美酒见襟期花飞客路莺啼早柳拂官桥马去迟遥望淮山青一髪临分还写送行诗
送叶文翰致仕还乡
别去乡园二十秋喜承优诏赋归休衡门松菊劳归梦朔雪关河忆旧游诗卷已知裁蜀锦客装宁惜敝貂裘遥知红树溪边路应有诸孙待■〈舟羲〉舟
送王检讨使朝鲜
海外诸番入贡频怀柔有诏命儒臣俗传箕子封疆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:27:17-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>