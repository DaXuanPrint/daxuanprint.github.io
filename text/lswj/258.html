<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,脱藳,附录,卢溪集全文在线阅读,卢溪集全文在线下载,大玄古籍书库">
<meta name="description" content="诗文别集。一作《泸溪集》、《卢溪文集》、《卢溪先生文集》。宋王庭珪撰。有五十卷本,即周必大《省斋文稿》卷二九《王公庭珪行状》所云之本。原本已佚。今存最早刊本。为明世宗嘉靖五年(1526)本,即《四库全书》所收之本。有七卷本,为诗集,《直斋书录解题》卷二○有著录,已佚。有十卷本,《宋史·艺文志》著录,亦佚。有二十卷本,傅增湘《藏园群书经眼录》卷一四著录,篇第与嘉靖本大体不异,惟逐卷归并;卷一有校正、重刊衔名两行,当是明代重刊,可以改正嘉靖本误脱之处颇多,系从旧本出,傅氏著录者为明写本。《四库全书》本附录有韩">
<title>卢溪集_王庭珪_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">卢溪集</span> <br/>
          作者： <span class="inputVal" id="bkauthor">王庭珪</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]139603</span> <br/>
          说明： <span class="inputVal" id="bkdec">诗文别集。一作《泸溪集》、《卢溪文集》、《卢溪先生文集》。宋王庭珪撰。有五十卷本,即周必大《省斋文稿》卷二九《王公庭珪行状》所云之本。原本已佚。今存最早刊本。为明世宗嘉靖五年(1526)本,即《四库全书》所收之本。有七卷本,为诗集,《直斋书录解题》卷二○有著录,已佚。有十卷本,《宋史·艺文志》著录,亦佚。有二十卷本,傅增湘《藏园群书经眼录》卷一四著录,篇第与嘉靖本大体不异,惟逐卷归并;卷一有校正、重刊衔名两行,当是明代重刊,可以改正嘉靖本误脱之处颇多,系从旧本出,傅氏著录者为明写本。《四库全书》本附录有韩驹等多人跋,最末为元顺帝至正(1341—1368)间欧阳玄跋,疑元时有刊本。卷一至卷八为古体诗,卷九至卷二四为近体诗,卷二五为换词,共七百六十一首。后二十五卷为杂文。卷末附残篇诗句若干首。另有《卢溪词》一卷、《直斋书录解题》卷二一著录,今存。其他著述《易解》、《论语讲义》《沧海遗珠》等九种,均早佚。</span> <br/>
          封面： <span class="inputVal" id="bkimg">Z_18447.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]卢溪集
[book_author]王庭珪
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]139603
[book_dec]诗文别集。一作《泸溪集》、《卢溪文集》、《卢溪先生文集》。宋王庭珪撰。有五十卷本,即周必大《省斋文稿》卷二九《王公庭珪行状》所云之本。原本已佚。今存最早刊本。为明世宗嘉靖五年(1526)本,即《四库全书》所收之本。有七卷本,为诗集,《直斋书录解题》卷二○有著录,已佚。有十卷本,《宋史·艺文志》著录,亦佚。有二十卷本,傅增湘《藏园群书经眼录》卷一四著录,篇第与嘉靖本大体不异,惟逐卷归并;卷一有校正、重刊衔名两行,当是明代重刊,可以改正嘉靖本误脱之处颇多,系从旧本出,傅氏著录者为明写本。《四库全书》本附录有韩驹等多人跋,最末为元顺帝至正(1341—1368)间欧阳玄跋,疑元时有刊本。卷一至卷八为古体诗,卷九至卷二四为近体诗,卷二五为换词,共七百六十一首。后二十五卷为杂文。卷末附残篇诗句若干首。另有《卢溪词》一卷、《直斋书录解题》卷二一著录,今存。其他著述《易解》、《论语讲义》《沧海遗珠》等九种,均早佚。
[book_img]Z_18447.jpg


[book_title]提要
钦定四库全书　　　　　集部四
卢溪文集　　　　　　　别集类三【宋】
提要
【臣】等谨案卢溪文集五十卷宋王庭珪撰庭珪字民瞻庐陵人政和八年进士第调茶陵丞与上官不合弃官去隐居卢溪胡铨谪岭南时庭珪以诗送之有痴儿不了公家事男子须为天下奇语後坐是流岭南至孝宗朝召对赐国子监主簿乾道六年复除直敷文阁年九十三卒卷首载胡铨等序後附録周必大等志状题跋叙述始末甚详生平着述颇富有六经论语讲义易解语録及沧海遗珠凤停山丛録等书今多散佚惟此集犹传庭珪抱经济才郁而未发故雄直之气时流露於诗文间刘澄评其文在庐陵可继欧阳之後杨万里尝从之游谓其诗出自少陵昌黎大要主於雄刚浑大盖亦得其近似云此本首载古近体等诗二十五卷次载书序及各种杂文二十五卷其脱稿不全者则附於简末云乾隆四十四年七月恭校上
总纂官【臣】纪昀【臣】陆锡熊【臣】孙士毅
总　校　官
【臣】　陆　　费　墀

[book_title]原序
卢溪文集原序
昔人以文章比珠玉六经言珠玉多矣然易不过乾鼎之卦诗不过瑱佩六珈衡琚瑀书不过璿玑玉衡蠙珠璆琳琅玕天球而已春秋不过宝玉龙辅剥圭纪瓛玉鬯佩橤而已唯戴记周官之书言之为详且悉有以璧为贵者如谷璧蒲璧苍璧圭璧加璧之类有以圭为贵者如土圭镇圭桓圭信圭躬圭青圭瑑圭珍圭驵圭琬圭琰圭祼圭谷圭端圭白圭广圭大圭之类有以玉为贵者如玉敦玉齍玉帛玉爵玉几玉豆玉兆玉笄玉瑱玉簋玉璂玉璅玉瓒玉醆玉斚玉戚玉镇之类又如服玉佩玉祼玉苍玉赤玉白玉玄玉瑜玉嘉玉之类有以璋为贵者赤璋瑑璋圭璋牙璋驵璋大璋边璋中璋之类有以璜为贵者如玄璜琥璜大璜夏后氏之璜之类有以多为贵者如两敦两圭四琏四圭六瑞六瑚弁十有二玉璅十有二旒之类有以瓒为贵者如玉瓒璋瓒圭瓒之类有以奇为贵者如山玄水苍瓀玟衡牙衡笄鬰鬯不琢有邸璧羡渠眉之类有以大为贵者如大圭大璋大璜之类有以长为贵者如信圭躬圭谷圭边璋七寸瑑璋圭璋八寸桓圭琬圭琰圭璧琮大璋中璋九寸镇圭祼圭四圭尺有二寸土圭尺有五寸大圭长三尺之类又有五德焉润泽以温仁之方也?理自外可以和中义之方也其声舒长知之方也不挠而折勇之方也锐而不技絜之方也又有十一德焉温润而泽仁也缜密以栗知也廉而不刿义也垂之如队礼也扣之其声清越以长乐也瑖不揜瑜瑜不揜瑖忠也孚尹旁达信也气如白虹天也精神见于山川地也圭璋特达德也天下莫不贵者道也呜呼珠玉之可贵如此而以文章空言配之不已夸乎卢溪先生以明经中科而宦不达落落与时左凡忧悲愉快窘穷喜怒思慕怨恨无聊不平有感於怀必於诗文发之绍兴壬戌秋铨坐不肯与金人议和且乞斩主议大臣二人铨削爵窜岭表先生送行诗有云名高北斗星辰上身落南州瘴疠间人争传诵至达权臣耳奏下江西帅司鞫治久之窜辰州时绍兴己巳秋七月壬午也先生贬八年会权臣薨得旨自便先生思益苦语益工盖如杜子美到虁府後诗韩退之潮阳归後文也人得其片言只字宝藏十革虽玉府所谓珠盘玉敷未足为珍由是观之以文章比珠玉未足过论先生自隆兴癸未至乾道辛卯凡两赐对对必坐免拜玉音谆谆问劳欵欵退则赐茗药束帛不赀书生之荣至矣铨顷於榻前论先生人物云虽老宰相材也盖用狄梁公荐张柬之语上不以为过然则上之知先生深矣傥未死其见用于时殆未易量也乾道壬辰六月长沙布衣刘君光祖与其弟绍祖寓书安成彭君叔夏走千余里抵庐陵乞为先生集序固辞弗获遂书以畀叔夏先生姓王名庭珪字民瞻云敷文阁直学士降授左通直郎提举江州太平兴国宫庐陵县开国男食邑三百户赐紫金鱼袋胡铨序
李杜诗多於文韩柳文多於诗世之不知者便谓多者为所长少者为所短此殆拘牵之论而非圜机之士夫贤哲之於世学以为主用之则行其发而为言有所谓不得已者其将激於中而发於外者乎即是而为诗即是而为文文即无韵之诗诗即有韵之文所以三百篇之美刺即十二公之褒贬盖本一致如此则李杜可名长於文韩柳可名长于诗又奚可以一偏观耶卢溪先生王公民瞻江鄊大手以诗文驰声者盖六七十年其少时志尚已高视功业如拾芥既龃龉则发而见诸纸上皎如日星铿如金玉芳如芝兰浩如江河自然有一种奇趣他人之所强勉而公则信手拈来浑然天成公亦非有心於此是乃所谓激于中而发於外者其诗之多於文非此长而彼短也儒林於诗久以厌饫而文乃未广有友刘江伯深慨然编集诗也文也相与并行於世然後公之所以无穷者不遗矣书铭记序诸篇严厉有法而上皇帝书并盗贼两论其经纶宏杰不减陆贽杜牧岂徒文而已哉伯深欲余为序余喜伯深之识而不可默也书而冠其篇首淳熙丁未腊月甲申朝奉郎试右谏议大夫谢谔书
绍兴八年故资政殿学士胡公以言事忤时相黜又四年谪岭表卢溪先生以诗送其行有痴儿不了公家事之句小人飞语告之时相怒除名流夜郎时先生年七十矣於是先生诗名一日满天下里之士爱先生者谓诗之祸从古昭昭也先生不戒又欣然犯之适以济权臣之威成小人之名此先生之祸也亦先生之过也或曰先生何过哉先生言直而诗工耳言不直诗不工世无传也世有传矣不见媢於明必见媢於幽故庭草随意之诗空梁燕泥之诗飞燕昭阳之诗不才多病之诗言非直也诗工而已耳诗工而言非直犹且小者逐大者死况先生之诗工而言直耶先生何过哉济权臣之威亦稔其恶先生成小人之名未若小人成先生之名先生何过哉未几时相殂先生得归又未几上践阼初召除国子监簿再召除直敷文阁年余九十耳目聪明赋诗作文不见老人摧颓之气朝廷想闻其风天下传诵其诗祸先生者何知其非福先生者乎嗟乎天人之理其紊也或胜之其定也或正之不观其定而观其紊则古之圣贤厄於小人者皆过也独先生之过也乎先生王氏讳庭珪字民瞻登政和八年第调茶陵丞与上官不合弃官去隐居卢溪者五十年自号卢溪真逸少尝见曹子方得诗法盖其诗自少陵出其文自昌黎出大要主於雄刚浑大云清江刘清之子澄评先生之文谓庐陵自六一之後惟先生可继闻者韪焉先生之孙澹及曾孙澂及其门人刘江铨次先生之诗文凡五十卷将刻枣以传而太守朱公子渊复刻其诗於郡斋澹属万里序之万里尝侍先生之杖屦闻先生之诲言者欲辞敢哉淳熙戊申九月晦日门人朝奉大夫新知筠州军州事杨万里序

[book_title]卷一
钦定四库全书
卢溪文集卷一　　　　　宋　王庭珪　撰
古诗
题宣和御画
王鎻宫扉三十六谁识连昌满宫竹内苑寒梅欲放春龙池水暖鸳鸯浴宣和殿後新雨晴两鹊飞来向东鸣当时妙手貌不成君王笔下春风生长安老人眼曾见万岁山头翠华转恨臣不及宣政初痛哭天涯观画图徽宗皇帝临御日久海内无事唯不忘翰墨之娱见者知其为御画也臣既获仰观抚卷太息思宣政间当国家太平极治之时景物宛然不觉流涕乃再拜稽首而赋是诗绍兴丙寅三月望日小臣王庭珪谨题
仙人春宴曲
高楼玉佩摇春风银槽压雨珍珠红天留晓月十分魄飞光下照仙人宫瑶姬半醉挝鼍鼔彩凤吹笙黄鹤舞双成翠袖织藕丝麻姑行厨擗麟脯金盘烧蜡夜未央从妃进果蟠桃香坐上花开人未老他日重来花更好三千年後忽相逢再约羣仙醉蓬岛
观骆元直经进江南形势图
异时汉网疎天讨边马来囓江南草石头重戍岂无兵将军不识丹阳道至今战骨埋秋霜伤心不忍问耆老龙蟠虎踞昔何雄赤壁濡须在眼中浔阳江水射蛟处旌旗拂天来向东艨艟塞川不敢下昔人曾此破曹公横江九道波翻屋试请轻兵渡淮曲夜入长安人不知应见画图心已熟他日将军按此图鼓行而西如破竹
长沙北禅览古【寺有吴王女坟】
明湖涨天光春云如粉碎吴王宫女罢吹箫象牀玉椀今安在桃李初开映緑池緑池水暖摇花枝闻道只今池上月照见吴王繁盛时当时粉色艶月彩今日古坟烟草衰草衰不见吴宫事唯有月下孤猿啼猿声哀苦闻不得又恐清晓催黄鹂
方外庵听惠端弹琴明日赴李似矩尚书招
浮云卷尽天无风青山衔日犹半红谁弹乌啼夜鹤怨平明结客长安中大颠初识韩吏部清檗亦参裴相公尚书意欲清边圉手挽天河作霖雨响泉韵磬应自携昵昵莫为儿女语为陈古操有平戎此曲聊堪佐旗鼓
游青原呈王元勃舍人周秀实监丞
异时黄鲁直尝赋青原诗至今青原山名与星斗埀自从有宇宙孰能磨灭之昨日从大斾上读前人碑欲学下一语自觉落笔迟我等如淇辈後世谁复知治君千载人治中同一时两公俱大手妙语仍崛奇得句未肯吐神物懢护持光艶出月脇当留照岩扉
舟次白沙
朝发螺浦湄暮宿白沙口初为夜行计有物应掣肘山云四面起风涛半江吼落帆危石矶就枕不敢久林深鸣鹤鹊村远闻鸡狗梦觉知月明破篷见牛斗起视天色清解?欲放溜浪头聒天响掀簸入我牖蒲帆未及张篙师复回首渡头有古祠壁画杂怪丑舟人相与言劝我酬神酒出处本细事隂晴亦常有我固不问天岂问土木偶
寄胡邦衡兼简陈佥判黄书记
斯文久寂寞谁应擅雕龙万事问伯始今复得此公涛澜翻笔舌锦绣蟠心胷平时吐佳句逸气如长虹制策收俊异行当推选锋元龙湖海士江夏无双童词彩俱秀出春葩发青红铿锵排律吕纯音玉琤琮草木吾臭味坐隔神螺峰遥闻玉荆产长松想清风安得贾余勇提戈噪其中且愿试音响径须撞巨钟
向衡州生日【今右相与公同生日】
嵯峨阊阖西风回赤霄夜半天门开昴星麒麟下穹昊两家同日生公台两公为谁张与向人物堂堂真汉相愿公接武未央庭禁直金銮对方丈
张持操携徐献之侍郎书见访兼出示着述中兴论诸杂文为赋诗一篇以文轴还之他日亦録寄献之也
君不能徒步上书献天子又不能移书帝城结王公欲将笔力扛九鼎纸上有说能平戎宣和治极久忘战北来边马嘶淮甸是时犹屯百万师无人北向放一箭大臣搏手知何为草间公卿儿女啼至今谋国无上策读君断藁令人悲君家人物照青汗曲江犹识胡雏乱他年论事要回天应向荆州寻好汉
过萧泷庙
泷江欲度虹为桥泷涛舂撃蛟鱼跳泷头有庙非一朝泷民犹传神姓萧殿脚挿入白鹭腰青原舞翠挹迢嶤朱甍日出烟雾消碧瓦不动磨青瑶忽然飞电掣紫霄天为借怒生奇飈游龙挥雨洗泬寥桂花堕落香云飘百年古木号夔魈鼍能击鼓鸾吹箫官船贾舶胆欲焦庙前泊橹不敢摇楚词跪奠设浆椒泷之灵?或可招
送陈邦直知县
道边车马来不休倾城出送陈太丘太丘爱民如父母故令民作婴儿愁各持杯酒塞行路衆人欲挽我独不我记殿前初射策胪传高名落九州同年衮衮上台省公独执板拜督邮况兹小县天一陬不烦细民遮道留绣衣飞章动冕旒行必召对螭坳头君王端问活国计大略要洗儒生羞
赠别黄超然
我生不识黄太史犹及诸老谈遗事蓝田生玉海生珠谓君眉目无乃似谁作江西宗派诗如今传法不传衣句中有眼出月脇密付嫡孙人未知宗风後必喧人口云梦更须吞八九他年拈此一瓣香狮子窟中狮子吼
寓郡斋过清閟轩与高虞卿夜话
户牖隣清閟深夜客扣关开门见修竹人与竹俱闲雨竹窗外响风从屋头还羡君屛百事读书苍翠间刺口谈治乱笔挟风霜寒更览珠玉文洗我氷雪顔归来兴未尽危坐听珊珊
赵逢源今春当赴省试以事失期乃督钱纲往行在且欲观母后回銮之庆作诗速其行
去年秣马望行宫飘然气若摩霄鸿不学提携百金劔不倚能弯两石弓徒夸读书饱藜苋笔阵欲敌千人锋要登月窟取官职不使官出兜鍪中丈夫功名自有日春闱已过落花风今当献计随羣吏到时万井欢声沸慈宁殿前催趂班看君入贺鸣靴鼻
送向宣卿赴朱相公参议
旄头彗天天狗堕一日中原作奇祸金竿突绕都城光铁马横嘶御街过迩来十年不解兵盗贼军书急星火将军藩身养脇疽帝命相公期必破指挥貔虎下天来奋臂一呼皆袒左相公元是帝股肱提师辟士收豪英君才累试当剧郡羣凶落胆知威名麾下传闻有飞将一箭曾射欃枪星公谋岂止当十万要挽天河洗甲兵君不见河阳军乌重胤参谋初拔温处士遂令冀北马羣空石洪亦自河南至又不见裴晋公取淮西幕下正用韩退之乃能夜缚吴元济至今留得平淮碑如今相公开幕府岂减乌公与裴度席卷江湖波浪清貂鼎勲庸归自取
送吴叔举主簿往清江受纳秋苗
田头作谷催入塲一半白着输官仓庐江主簿喜怀檄放船椎鼓开帆樯萧滩老农公事毕夹道欢呼罗酒浆笑言归去唤妻子今年租米两平量
秋夜西园独步
清夜游西园竹影乱秋月穹色湛虚明林光益奇絶人间睡正着那知此时节坐观衡阳移顷刻风烟别沆瀣洗天宇一饮醒毛髪气与南山高青苍助施设池塘收緑净星斗转空阔微云点太清须臾亦自灭明朝问此境胜处不可说却恐鸡三号开门走车辙
刘曦扬贫甚?烟不属而读书不辍作诗遗之以激其志因叙其贫之所以然冀当涂有闻之者
荷锄初读书中原已鼎沸辍耕仰太息衣食尚卒岁喧呼传点丁田庐忽湮替产尽犹索租从何出租税乃知天宝後信如石壕吏君门九重深旗戟森兵卫朱轓背相望莫肯察凋弊赖子天资高追琢自成器时能从诸生扣门来问字长篇烂溢目春葩吐奇丽饥虽不堪煮要自饱风味廼翁昔好事宾客常满位小儿听客语炊甑忘着箅岂虑饭成糜迩来糜亦废时能馈升斗与子黔突喙
送王舍人超武
王郎远器宜庙堂胡为奔走天一方吴越相望峙雄垒双旌再开南斗傍手携仙人緑玉杖坐褰刺史赤帷裳平生广莫意万里眼高四海无相当舍人旧班紫宸陛天马岂受青丝缰骑驴到部正阅岁飘然鹄举摩天翔婴儿十万啼塞路各遮马首持杯觞忽闻半夜发轻舸追走不及徒悲伤绣衣飞章有巨力不须州民投皂囊正恐君王知治状便向劔履趋明光鳌头蓬莱在平地日边除书细作行
卢溪文集卷一

[book_title]卷二
钦定四库全书
卢溪文集卷二　　　　　宋　王庭珪　撰
古诗
和刘美中尚书听宝月弹桃源春晓
何年凿源开混茫桃花两片吹红香烟消远浦生微阳渔舟误行溪水长溪回岸转山隙光疑有绦阙仙人房居民争出罗酒浆花间笑语音琅琅抱琴释子眉髪苍响泉韵磬鸣长廊能谈往事悲孟尝昔时台沼今耕桑又如勇士赴敌塲坐令游子思故鄊清猿抱木号鸿荒孤吟划见丹凤翔曲终待月西南厢重调十指初不忙如见古画秦衣裳春天百鸟争颉颃桃源归来今已忘弹到落花空断肠
和李巽伯少卿见怀【巽伯靖康中以少卿使金】
骑鲸仙人本仙胄不应暴落饥蛟口长庚却复下人间岛瘦郊寒皆缩手篇章迈往无古初不共曹刘辙俱蹂此邦虽陋江山雄异时间出欧阳九公今诗句满江山似觉衰容得春酒笔端猎猎生风雷胷次煌煌焕星斗生儿了事正作痴亦恐痴儿未能了顷年敌骑猎夷门兵拏不解谁当剖大臣荐公来洛阳舌翻波涛惊朝堂飞龙借马出建康北兵夜走尘沙黄是时帝坐八绮窗拟歌风起云飞扬
寅陂行
安成西有寅陂溉田万二千亩岁既久官失其籍大姓专之陂旁之田岁比不登邑丞赵君搜访耆老尽得古迹廼浚溪港?堤阏躬视阡陌灌注先後各有绳约俾不可乱是岁绍兴十三年适大旱而寅陂溉万二千亩苗独不稿民赖其利咸颂歌之国家方下劝农之诏法有农田水利实丞职也然缘是而伪自增饰以蒙褒显者世不为怪由是水利为虚名今寅陂功绩崇崛丞不肯自言部使者终不及省察某出城别君东门外逢寅陂之民寒路涕泣言此为叙其事作寅陂行不复缘饰皆老农语也冀当世有采之者绍兴癸亥十月望日书
安成城头乌夜宿啼乌未起鸡登木倾村入城来送君马首摩肩袂相属但有龎眉不识名何物老翁出山谷老翁持酒前致词家住西村大江曲大江两岸皆腴田古有寅陂置官属自从陂废田亦荒官中无人开旧渎公沿故道堰横流陂傍秔稻年年熟今年虽旱翁不忧田头已打新舂谷谁云此陂会当复老父曾闻两黄鹄嗟哉如君不负丞躬行阡陌劝农耕监司项背只相望风謡满路胡不听胡不听寅陂行为扣天阍叫一声
庐陵行【并序】
庐陵别驾谢公前年初下车适萧富二盗作乱州人震恐别驾提兵不阅月两巨寇缚致麾下境内遂安今当还朝州人怀之卢溪王某为作庐陵行以慰其怀思之意録以为别
庐陵地控?与洪孤城斗絶吴楚东连年贼兵塞官路烽火照夜旌旗红治中来时正逢此自请按行山谷中禾州吉水方震动缚取两渠来衅钟凶徒披靡拜麾下愿持田器为良农凯歌归陈破贼状捷书飞入甘泉宫甘泉侍臣知姓氏天子往往闻其风谓当到阙问边事边上如今尘不起但把长牋造凤栖莫说渡河挑马棰此公淹久佐一州安用州民遮道留州中老人错料事此公行立螭坳头
和程子山舍人赠高虞卿
南宫四海英俊塲阅人虽多无此郎御史传呼主司出遥瞻紫案金炉香帘垂咫尺断还送闭户设棘围高墙卷堆封弥充栋宇笔浸沧溟开混茫麟台学士喜得子【时子山为舘阁】如获宝鼎聨芝房明日都城始传榜声名烜赫无三张平生知巳万不一世有若人安可失方调鼎味荐盐梅桃李何心并【满浪反】佳实论经射策未足论挽取功名看他日同门笑语夜相过起看北斗挿天河凌晨凤阁拜座主门生来贺争肩摩一时人物尽豪杰太平为宝非嘉禾
题罗畴老家明妃辞汉图【李伯时作明妃丰容靓饰欲去不忍之状】
明妃辞汉出宫门丰容靓饰朝至尊至尊左右皆动色明妃欲语咽复吞三千蛾眉塞天阍帝独不识王昭君顾影徘徊复良久尚冀君王一回首当时自倚絶世姿不将赂结毛延夀可怜朱网画香车却来远嫁呼韩邪不如归州旧村女三幅罗裙两髻了陌上花开大堤暖细雨春风归缓缓宁从禁籞落胡沙长路漫漫碧云断忽看汉月照氊裘泪湿弹丝锦臂韝龙眠会作无声句写得当时一段愁
送向宣卿往衡山兼寄胡康侯侍讲【朱陵衡岳仙人所居公是行缘胡文招隐公有雪寃録历诋诸监司】
海内甲马未尽休豪英为时当出谋天生奇才必有用何乃相率居岩幽胡公人品今第一汗漫久作朱陵游朱陵窟宅倚苍翠此公招隐安可留九庙今谁起颓压四方正尔烦诛求我闻昔时元刺史舂陵地分天子忧少陵作诗颂其事至今人传元道州公为道州绩尤伟谁为再作舂陵讴孤城疲卒扞狂贼高论力诋庸儿羞安得如公数十辈参错天下为邦侯京洛腥羶不难扫潢池寇孽不难收愿公早请尚方劔先斩佞臣张禹头
赠齐轩仲素老【并序】
齐轩仲素老自安成至京师游螺川凡十余年暇日偶过其居齐轩面东一山峰曰秀岭烟云草木翠色依然真逸老人戏作诗招之以代东山移文云
秀岭明东城飞翠横空断烟霞互灭没爽气浮清旦旁连仙人居楼殿出天半金龙蟠绣柱银榜开琳舘齐轩面青葱下瞰緑筱岸我尝醉其上讴吟杂悲叹一时贤士夫车马共游欵当年二学士落笔泻银汉曾赋齐轩诗字字星斗烂事逐云雨空鬼録尚可按重来兵火余触目自凄惋唯有轩前山秀色还旧观晓猿惊未已归袂何必挽胡为走尘埃废此奇一段山灵亦可畏移文定嘲玩【二学士乃伍醇父刘伟明立名赋诗】
寄黄子龎兼简邹德裕
天狼窥太虚戎马断行路一别常万里寄书何由数识君英妙时亹亹见佳处当年松栢姿已有庙廊具比常觅新作险絶闻奇句探珠沧海底秀色不受汚笔端百斛鼎胸中九经库高文动场屋仍传渭上赋岂但凌三都自使强敌怖邹郎挺忠烈英英起门户同游气槩中风云生指頋独念蓬室士无因陪杖屦相望隔章水欲往不敢渡拏舟弄明月正恐蛟龙怒
赠康元章【并序】
西昌康元章自言顷从防御使刘绍先军屯庐陵日杨勍凶焰方炽间道走九江谒大丞相朱公陈诛讨之计盖勍本猾贼藏奸宿乱日欲奋独惮绍先缩颈不敢摇赖丞相果发兵捕勍尽擒馘之未几丞相与绍先皆罢去元章亦归耕陇上今欲裹粮奔行在而有羇旅穷饿之厄为作诗以壮其气亦庶几故人有哀之者
康郎读书本勃窣羞作儒生酸到骨偶逢四海未解兵气如秋鹰眼如鹘布衣杖策丞相前官军尽扫长蛇窟燋头烂额已论功况子当年陈调曲
送葛德裕【并引】
德裕沿檄之豫章兼闻当督战船往池阳因书寄别
捧檄困米盐戴星入州府官卑强趋走出语不媚妩坐此触骇机三人忽成虎况闻郡公曹士论极患苦祸福在牙颊骄气溢眉宇念君鸾凤栖孰若黄鹄举负材淹簿领摆脱即骞翥高兴动长川挿旗催转橹帆经一柱观清风九江渚蛟龙蹙横波楼船照秋浦兹游定有得因之壮心膂丞相新开藩门阑压吴楚豪英气槩中人物粲可数相逢一笑乐细与论今古若问山间人披蓑钓烟雨
题秀光亭壁饯刘世臣刘仲美【并序】
余遭小人之谤诸友尝愤惋切齿欲起而攻之会刘世臣刘仲美当赴省试诸生设祖道于秀光亭酒既行忽报小人败绩於是满坐懽叫献酬纷错终夕酣畅以为乐盖小人既衰吾道必盛且以卜二君明春光大之兆欧阳巨明作序以纪饯筵之盛卢溪老人赋诗以赠行
飞雨洒檐角车骑散岩隈临池张翠幕衆贤会高台坐中蟾宫客再占北斗魁【北斗第一至第四为魁世臣前举郡魁今第四名】复有南巷阮【谓仲美也】少年负英才两公俱博雅胸臆天所开明春试殿陛笔力翻风雷胪传姓名出声闻落九垓今宵且尽醉须覆掌中杯朝来得好语仍闻小人灾请观卢溪老谈笑消奸回见敌未尝却坐令敌倾摧庸儿不量力自倒非人推举此卜二友否极终泰来
送李亨仲赴荆南辟
少年胆气横秋烟腰间櫑具森龙泉出门万里探虎穴锦带雕鞍明积雪洞庭木叶飞霜风将军秉旄西击戎旌旗戈甲照湖海欃枪欲灭胡天空须君磨盾作露布挿羽来奏明光宫
丽人行【读大业拾遗作】
桃叶山前宫漏迟宫人傍辇持花枝君王喜凭绦仙立殿脚争画双长眉欲把琵琶弹出塞结绮临春时事改井边忽见张丽华忍听後庭歌一再
早行
羣鸡鼓翼天欲光井上梧桐生微凉残星烂烂或出没初日淡淡开青苍楚妃台边晓云碧伏波庙前秋草黄骚人辛苦拾何物沅有芷?今已香
卢溪文集卷二

[book_title]卷三
钦定四库全书
卢溪文集卷三　　　　　宋　王庭珪　撰古诗
谢张钦夫机宜惠灵夀杖
九疑连绵青未了郴江擘出蛟龙吼雷公霹雳搜岩幽化为郁律黄蛇走飞电迸火出奇节黄蛇走立僵如铁携看玉女洗头盆拄上九疑探禹穴莫挑马箠渡黄河莫扣天门阍者诃但挂百钱时一醉从教风雨湿渔蓑青钱学士年方少年少羞为老人调即看飞步上蓬瀛别有青藜夜相照
魏彦成寄示桐川琅琊送行诗集奉次柳字韵一首系于卷末
少年班玉墀美若灵和柳一麾出银台风流亦不朽琅琊古名郡屡移贤太守天子忧远民谓公极其厚林甫既当国不便珉与玖何如访醉翁翁意不在酒
次韵张?州兼呈向宣卿
贼锋绕章南杀气动秋色主将初无谋突出谁与敌君门九重深羽卫森旗戟我欲献奇计何由吐丹臆万言一杯水平生几两屐时虽急搜贤毁誉皆失实顷闻向衡州奸盗俱惕息人材有如此宰相安可失
和李巽伯韵赠甥刘志道
年少尝读书复挟琴与医世无识真者持此将安之古调不咏俗空囊不贮赀结交名公卿云间接风期披烟对珠玉常恐生微疵向来壁上弓落杯辄自疑此事一了了昔贤当并驰李卿句有眼妙语真而师
存存阁
王郎身如椰子大胸蟠万卷犹能载少年着足名利塲归来卜筑红尘外太虚为室月为烛四海诸公常所会穷阎陋室天下贵驽奴丰车多覆败坐收浮念得此生如链真金岂常坏是中本自无亏成坏与不坏亦何在请君直下赋一言要识所存当默解
次韵周秀实观李观察勒兵
霜风猎猎吹旗旌将军束装来勒兵白鹭洲前云鸟合青原台上山川横李侯凛凛万人敌匹马横行沙塞北至尊殿上亲赐名生坐阎罗官柱国提兵括寇来江西探取贼窟如连鸡军中超距多暇日却学临淮亲校旗中兴猛士如吼虎二十八将随光武要看麒麟第一功金印埀腰光耀组
送陆景庄提干
驱车越荆吴辙迹走欲半是时亲戚多烜赫践华贯中有衣绣人持斧下霄汉利权炙可热冷语氷未泮徒乘朱班轮呵殿吓闾閈如傩带面具应遭鬼笑玩而况新失职谁肯听呼唤坐令公困穷旅突几不?蔚然鸾凤姿胡为杂鹅鹳我实憎此曹期君游汗漫
次韵曾育才翠樾堂雪诗
哦君翠樾堂中雪词如劔戟相磨切又如牛铎应黄锺水中跃出蕤宾铁因诵东坡忆雪诗城郭山川两奇絶翠樾堂中雪复然敢拟片词增窜窃长安道上醉骑驴忍冻不知蹄屡蹶争似淮西破贼时蔡州城外沙如月将军一箭射欃枪夜落城头晓方灭捷书飞奏不动尘露布驰来迷玉阙醉翁句律号令严冻口何由更开说银杯任逐马蹄翻断藁残编且扃鐍
送赵逢源赴赵提点辟【泉司近年浸铁成铜以足国用使者与公皆贤宗室故以比子政云】
曩日逢君卢水头来如天马初伏輈忽然去作幕下士奋袖起如鹰脱韝黄云压空欲成雪笑捧辟书还御阙王孙俱是天麒麟枕中有方能点铁
同陈思忠访洪觉范
寻春反向僧房卧无乃行藏与时左起来刮目览新诗花压栏干梦初破黄叶丹枫属兴深吁然莫测疑楚些惠休岛可没已久二百年来无此作世间何处着斯人秀句天教出寒饿我气未衰词颇弱欲借鼓旗聊一佐终朝岩下不逢人苔色应嗔马蹄涴
次前韵酬刘美中
笔势斓斑如虎卧何止风流盖江左新诗吟出鸾凤音晓莺未啼春欲破始知李白飘然思俊语天成安用些凤箫声不类人间玉管定非人所作可怜洛下书生冷雷转空肠发清饿终日长哦学不成掩鼻皱眉相赞佐与公并辔且西游举扇勿忧尘土涴
赠忠襄公二孙
乃翁精忠贯日月一门挺秀俱琅玕丹山飞来两雏凤碧梧翠竹皆停鸾武陵溪边忽相遇口角流涎诵诗句卢溪摩顶欲作语他日云霄还记否
送安成知县周子发【公家伯仲方持节江淮发运提点荆湖刑狱公今又趋朝故有是作】
安成斗絶吴楚东妖氛未息仍岁凶公当是时宰斯邑眼底日厌旌旗红北兵初寇中原地驿骑符移星火至衆方敲捶立威名公能使民歌恺悌公家人物自魁雄弟兄蹀躞骑青骢端能经世任国事同时献纳蓬莱宫绣衣持斧今无对虎节麟符照湖海行看三凤接云飞共济艰危熙帝载
酬聂达夫惠所业
聂郎赠我长短句大盘小盘堆玉筯当年持此惊市人破?蹇驴谁借誉厌闻百鸟呼春风自作彩凤鸣孤桐俗闻恶语败人意胡不谒帝明光宫
酬刘英臣载酒送花
去年花下探春雨鸣鞭走马看花开今朝危坐空山里不识春从何处来谁云山中春亦好忽见花枝被花恼无柰穷愁辄赋诗对酒簪花能絶倒
次韵刘谦夫同年二首
子云昔献长杨赋词倾江海涛翻素溪边相遇览新诗阵马迎锋敢驰骛忽忆枫宸赐第时青袍纷纷莫知数与客流落最多年不记紫骝花下路
苍龙阙下同充赋偶着青衫脱寒素当年千佛共题名势若飞黄正腾骛此时入彀多英雄只今岂可一二数朱轮丹毂满人间亦有倾輈犹载路
次韵张子春赋瑶林春色【余瑶林洞中以酴醿作麴因为酒名】
花间酌酒邀明月月照金罇佳兴发鲸吞雾卷百川空醉挽酴醿落香雪便将垒麴筑糟邱酴醿压膏麦为糵醸成忽见张公子公子家居近丹阙为余乘兴夸洛阳笑指沙头卧双榼洛阳视此真草野敢辱新诗借牙颊瑶林名字出风尘未遇知音那敢说况能大读离骚句痛饮虽多不为餮未识王家碧玉香髣髴东坡真一诀诛茅本结方外人岂用礼法相分别预拂瑶林一片石与君醉过清明节穷亦不足悲逹亦不足悦酒阑拔劔露肝胆正恐不免论功业
和陈柄臣见赠
北人愁听江南曲细草新蒲几回緑当年避敌初渡南千官苍黄饭不足中原乱後又逢春边头只道无烟尘迩来公卿不生事此事必属非常人我曹生长江南乐岂料翻成风土恶湖海元龙气尚豪赠我新诗何璀错拾遗後出最能文修椽大屋今荒坟远孙高材淹管库犹能落笔生烟云山城相遇初相喜共论大梁人物美莫学夷门抱关吏谋窃兵符椎晋鄙
和胡子敦实少年行
酒酣坐待东方高臂鹰走逐城南豪弯弓射杀白额虎醉骑归马雪花毛日暮黄云动天色易水迷魂招不得莫学并州游侠儿徒费黄金饰鞯勒
暴雨初晴
冯夷聒天夜椎鼔尽驱羣龙起行雨阿香推出雷公车恶风动掣不周柱似闻帝坐清霞宫号令羣龙收恶风便令万物有生意虞渊取日当春空
观李氏画
壁间冥冥云塞川细看幻出江湖天寒鸦雪压冻不喧沙尾忽有潇湘烟黄芦碧草鴈初下画此千金不当价为君覔纸一题诗诗不能工且观画
李仲孙佩轩
我友李仲孙饬身一何介被服古衣冠昂然伟而怪开轩蓬户中纫兰以为佩布袍揖公卿脱帻卧江海方其得意时天地不能碍荷锄入深林剪薙发幽荟清芬动窗壁蕙若连光彩君看紫绶翁腰埀黄金带璜珩错琚瑀印章如斗大步趋踏龙尾锵然中音会岂如此香草擢秀繁霜外秋风落万木臭味久逾在我思轩中人免食三年艾梦寐欲见之一往清鼻界
酬刘震仲
忆对秋风与公别风吹云开露明月高谈不作儒生酸舌翻波澜吐奇絶今朝马首从西来笑我穷愁不掀揭蟠泥蛟螭气如蜺不肯一吐人安知要令光彩射月脇五色万丈天南垂我闻此语中夜起谁与挿翼白日驰低心逐驽骀青衫走尘土何当大醉骑鲸鱼凌烟飞过蓬莱渚
送南台长老【并序】
本老游吾州数年余固知其名而未识面也忽飞锡赴南诸侯之请访余於溪上谈论亹亹猎取孔孟庄周之言以证彼大事此又谈禅而无蔬笋气者也奇事奇事余闻南台古禅窟大师时之伟人其往也必不为彼寂寂故作数语以赠行
祝融峰畔南台路杰阁危栏上云雨绣木泥金好佛堂撞钟击鼓闻潇浦瀛洲仙人东道主【缺】招提境中住请公说法也大奇要公别下一转语
卢溪文集卷三

[book_title]卷四
钦定四库全书
卢溪文集卷四　　　　　　宋　王庭珪撰古诗
次韵方性夫同年见寄
礼经久顚龎不絶仅如带诸儒共补葺纷然莫酬对先生隐桐庐议论有根蔕劔胸剔废滞电眼【亦作电光】烛幽晦虀盐二十年时节忽已届声名塞天宇笔舌翻清瀬子美蓬莱宫辉赫辄自怪文彩动人主英风特飘洒清芬掩幽兰四海共纫佩平生慕忠义烂漫意常在坐阅诸公间谁与论梗槩着书逢休运一洗穷愁债駸駸度骅骝过都如历块嗟予强追蹑常负跛鼈态虽登龙虎科异调愧当代才高自激烈无为逐时辈
和施倅重阳日谢予送酒
东坡异时谈醉鄊怒骂嬉笑成文章其中广莫几万里脱略礼法侔鸿荒初无爱憎与喜怒岂有寒暑与炎凉後世乃与醉鄊隔糟粕始变鹅儿黄三杯危坐亦拱手俨如冠劔侍君王渊明不饮时节改霜风九月篱菊芳举头忽见南山翠便觉逸气登羲皇挥毫落纸得佳句流涎露顶庸何伤瓮下被缚乌足取定无奚童携锦囊安用船头置百斛又令口不离杯觞醉翁饮少辄已醉胸中了了初不忘八仙脱醉尤可笑骑马落井何其强
题禾山萧秀才卧云庵
江南山尽头气状颇英淑禾山倚天开苍翠满林麓扶舆磅礴起横断湘江曲中有隐君子结屋在深谷未放云出山蟠云卧幽独暮檐青泼眼远霭寒山竹景色嘉有余幽人梦初熟起看柱础润山前雨应足
题刘端礼步芳桥
桥上画栏低压水青龙影落芙蕖底欲渡芙蕖望翠微波面红云映屐齿洛浦清流古有神罗袜凌波生暗尘东昏戏作锦地茵金莲衬步如花人而今此事堕渺漭但有荷花开荡漾试穿芒屩踏风烟安用紫丝连步障余弃官累年刘元弼作诗见勉次韵奉谢
我生寡结交论议谁与质愤气不可蟠龙蛇走郁律少年学奇字费力弄纸笔不读五千卷亦慕入此室腰间挿櫑具谈兵尤纵逸时方用巨人顾我何品秩往年承平久出师无纪律群盗尚纵横岂但开边失皇威振海岱戈甲耀霜日自可扫欃枪掩耳惊雷疾故人起闾巷宿昔登近密声焰动四方风云生咤叱犬羊犹烂漫氛气何时毕感公赠以言欲往非俦匹此事恐不免高卧安敢必
送骆仲武
渊明不喜折腰趋宁作【缺】笏何易于劝农使者鄙丈夫少年新进安识渠下马怒颊虬奋须指挥星火飞文符詈辞愧语每不无诸公止欲求荐书椎斵肌骨寻高腴公为一笑怜其愚熙朝成法字已孚坚如金石莫可渝鞭且勿施安用蒲三年竟亦无逃逋吏民遮道相懽呼生立丛祠傍佛区想当逸气吞江湖与人恢疏无怨吁临卭小子傲鄊闾方乘朱轮呵道衢公归西山结茅庐丹崖絶壁巉空虚谁能负弩当道隅终日与尔为前驱
送周觉民兼简湘西故人
苍山冻云埀欲雪风吹客衣冷如铁忽乘狂醉夜敲门不畏苦寒来访别时朝骑马雪中归何处皱眉吟雪诗若见湘西旧同舍为余倾廪说相思
段居士粟庵
若人胸臆着万卷始信此庵藏大千维摩室中坐狮子莲花须上集人天十方国士从坐起聚此一粒空中圆尔时宝刹现毫端跳出云门向上关痴儿正抱古公案对面不纳须弥山便向粟中寻世界含元殿里覔长安题周忘机画轴【旧闻周忘机隐於浮屠如洪觉范之流然未见其尽也绍兴乙丑清明日观於任子严书室王某题】
罗浮飞瀑落九天尺素倒流三峡泉怪底晴窗起风雨洞庭野色潇湘烟平生江山入吾手况有对坐南昌仙不须作此无声画妙画自以无声传
次韵李教授闵雨
赤帷使者朱斑车重檐飞盖遮日乌佛前下马来跪炉草木焦卷苗欲枯我亦本是耕田夫仅能识字勤须臾吟诗闵雨作时无空劳皱眉捋髭须安得年丰鼔不桴便足饱饭甘樵苏
观徐明叔画湘西磨崖图【崖在湘西白鹤峯纪官军破贼】
衡山高出北斗边九疑苍梧相属聨羣峯环走如却立山脚插入潇湘川朱陵渺邈迷处所白鹤喷薄飞流泉坐看徐郎拂绢素尽驱山岳置眼前徐郎岂是真画手酒酣游戱乃其天巴陵洞庭连浦溆鲸鲵蟠穴为贼渊诏谓将军出旗鼓楼船蹴踏惊浪喧欃枪夜落照湖水雕弓十万犹控弦湘西古寺最奇絶丹崖翠壁开何年况公文章善叙事大字怪伟宜鑱镌中书异时观落笔因烦吮墨图凌烟孟公韩公毛髪动腰靫大羽冠进贤他年中兴事可考公名亦与兹山传
和介甫少狂喜文章
少狂喜文章顶戴千佛名年大意转拙肠饥犹舌耕笔扛百斛鼎诗当五言城傥无封侯骨止是识字氓长安公卿中阅人如践更扁舟苟能办自足了一生
赠刘允升【并序】
绍兴三年岁在癸丑暮春三月允升自湖南李相公幕府归致相公之意因留数日洽甚作诗以赠之
我家神螺峰与子隣井閈闻名初识面逸气起天半坐久语翻澜诗文星斗烂刺口论世事极能原治乱洗我氷雪怀韵出眉宇灿遂于交游内得此一好汉自言长沙来幕府天下冠相公秉旄钺英僚照藩翰辟书欲交飞置我在门舘事系国轻重忽逐云雨散请君企踵待势若马脱绊他年恐未免成此奇一段
刘端行自建溪归数来鬭茶大小数十战予惧其坚壁不出为作鬭茶诗一首且挑之使战也
乱云碾破苍龙璧自言鏖战无勍敌一朝倒垒空壁来似觉人马俱辟易我家文开如此儿客欲造门忧水厄酒兵先已下愁城破睡论功如破贼惟君盛气敢争衡重看鸣鼍鬭春色
次韵酬向县丞
平昔君家瀛阁老少日结交名誉早眼中忽失如此人尚喜诸郎美风调前年寄书识英妙经岁初酬君勿诮後会相逢应可期顾我形容未枯槁
送叙浦令宋元老总干
轺车昔参使者驺万里粟帛咸括搜荆蛮小县天一陬却来执板拜督邮督邮偃蹇聊复尔鹤书夜逐秋风起峩冠端恐立螭头汗脚行当踏龙尾公家有儿才毁齿背诵六经如泻水九重天子念勤劳令试礼部收英髦愿作文章惊四海他年一钓连六鳌但知工部好骥子勿怪将军寻凤毛
题惠崇画秋江鳬鴈
老崇学画如学禅中年悟入理或然长江未落鳬鴈下舒卷忽若无丹铅定自维摩三昧里半幅生绢开万里不用幷州快剪刀断取铁围山下水
往年见赵德麟说惠崇尝自言我画中年後有悟入处岂非慧力中所得圆熟故耶今观此短轴定非少年时笔也故诗中云尔
次韵傅彦本三首
介子齎金持汉节欲斩楼兰言剀切建康家谱不传人万口讴谣同一舌仍闻载书盈几车指甲生花掌卧蛇祖风凛凛世不乏笑我穷山采蕨芽
友琴安用胡公节帘卷鸣弦自清切忽闻飞语冲骇机亦虑过时听反舌仁风西来随传车挥毫落纸蟠蛟蛇正逢久旱得霖雨一洗槎枿皆萌芽
国步未宁谁仗节慷慨谈兵多感切当时日厌五侯鲭子云笔札君卿舌争如不识金银车亦无字画能惊蛇且吟老杜江头句细柳新蒲又吐芽
用前韵赠欧阳公制
埀髫与君相折节初学吟诗开又切君仍抵掌能剧谈至今涛澜翻颊舌人生读书须五车要当赤手捕长蛇不然是事且略置时过松窗煮雪芽
卢溪文集卷四

[book_title]卷五
钦定四库全书
卢溪文集卷五　　　　　宋　王庭珪　撰古诗
雅歌楼诗送永丰宰邓晋卿
潢池赤子弄库兵犬牙蟠接?漳汀十年烽火照县郭白昼不敢开衙庭忽见青楼临大路楼上高歌挥白羽楼前解角看投壶终岁不闻挝战鼔主人坐啸已风流小妇鸣筝楼上头曲罢仍能雅歌舞送君此舞传中州
送董衮臣提举【并序】
湖西提举董公馆于方外幕中月余日得报杖屦之游每听高论慨然有经世之志忽闻大丞相李公来镇长沙即日撰装走临川以迎谒谨书长句叙别因以送行
小庵遂在青林里高轩大马从何至慨然吐论翻涛澜茅檐为我清风起忽传丞相下湖东羣凶落胆先摧锋便欲磨盾作文檄捷书飞入甘泉宫丞相参谋虚位处会看出奇兼破虏席卷江湖波浪清貂鼎勲庸归自取
次前韵酬董衮臣使君见寄【时公知岳州】
少年通籍金闺里持节荆湖已三至巴陵江水天上来楼观峥嵘半天起使君才气雄山东豪曹巨阙谁争锋谯门高开洞庭野鼔角震动鱼龙宫此中景致最佳处讌间不复谈征虏题诗远寄江外人政恐六丁来下取再次韵酬岳州董使君【闻去岁妖贼犯境即时擒灭】
西望岳阳烟雾里闻有玺书天上至增秩何年下凤凰初无草动风尘起我生飘泊任西东孤军敢犯千人锋郢中白雪岂容和牛铎辄应黄锺宫郡楼把酒题诗处笑命骚人等奴虏不忧突境有狂夫立遣偏禆生缚取
江虞仲生日【正月十四日】
王春正月东风回星桥铁鎻明夜开鳌山千仭接云汉平地五色移蓬莱公家今夕果何夕适逢间气生英才清都虎豹失呵禁九关转钮驱河魁烂柯山头瑞烟起太白之精天上来却来人间知几载少日声名震寰海太学高文擅俊场江南刺史多遗爱江边父老祝长年南极年来一星在明年此夕从宸游鳌山正出鳌头外新莺百啭柳初青龙池凤阁遥相待
李真狂过卢溪卢溪虑其狂之无所归作狂语箴之
江南有狂客气欲横九州朝为长安市上游暮出箦中思报?皇天恐尔狂不休囚鏁置之东海头卢溪为脱千金裘换酒仍作商声讴醉来骑折六龙背醒後槌碎黄鹤楼摩霄拔劔斫月窟何如投笔亦封侯白昼杀人夸意气何如烟雨卧渔舟
和周通判永丰破贼
五更盾上闻磨墨夜半偏思破残贼平明露布已成文倚马不知军务剧初传别驾下南州人如天马徕西极指挥猛士驱貔虎坐使威声驰絶域单于昔渡西楼山汉皇不闭玉门关四方羣盗蝟毛起旌旗光拂牛斗间回戈必定东征去铠仗如云光照路捷书飞入甘泉宫挿羽鸣鞭气横骛公家人物世不衰况复诗名天下知探骊得珠何崛奇更欲尽采珊瑚枝
题李伯时画马
秃笔戏扫凡马空人间始识天廐龙山城逼窄那得有注目万里生长风奚官缓牵紫丝鞚好头不着黄金笼时平诸番尽入贡此是玉花于阗骢
刘伟明家藏名画数轴其侄时发得之以示余且求余跋而以李伯时画于阗骢马为惠余爱其善写神骏之姿非伯时不能也复跋其後而藏之
送向丰之
君家梁苑妙人物羯末封胡咸勃窣子今二十能缀文诗如阵马敢驰突此去荆湖道路长要吟秋水动三湘归时蕉叶应黄落賸入骚人春草香
和周秀实田家行
旱田岁逢六月尾天公为叱羣龙起连宵作雨知丰年老妻饱饭儿童喜向来辛苦躬锄荒剜肌不补眼下疮先输官仓足兵食余粟尚可瓶中藏边头将军耀威武捷书夜报擒龙虎【近报杀退龙虎大王】便令壮士挽天河不使腥羶污后土咸池洗日当青天汉家自有中兴年大臣鼻息如雷吼玉帐无忧方熟眠
再和酬王元勃舍人见寄
风电聒天雷动地老父闭门呼不起从教卷却屋上茅偶遇时丰且欢喜闾阎比岁连旱荒椎肌斵骨生千疮羽书止欲调兵食不贮别库为私藏吾君拨乱如光武将军不数韩擒虎龙神自将羽林儿折箠一挥开北土谁识江南刺史贤政平讼理仍丰年村中傥无石壕吏吏不捉人人夜眠
赠蒋山僧【并引】
蒋山僧觉海持刘美中书来茶陵予以解官遇海於庐陵作数语送之俾游云阳寻定佛果祖师道塲以乞丐於衡湘间
云阳秀湘南祖刹隐林峤曾出老古锥今尚【阙】　　神驹过江来覊靮不受敲潮音震海湖乞食徧蛮徼遣子寻故岑飞锡出泥淖端能破悭贪亦须硬觜爪定林枕双溪门前风水閙一派遶锺山归时可自照
沅陵遇公美忽谈道术如有所得将之桃源作诗送之
昔年结屋并江湾见君心胆方未闲墙东月出夜扣关酒酣说劔翻涛澜迩来书劔谋俱左寻仙欲鼓蓬莱柁三寸田中已发花九曲江边仍进火蓬莱万里天无涯惊风落叶卷黄沙且过桃源访秦洞玉盘应飣枣如瓜
赠写真徐涛【并引】
世言画工喜作鬼魅谓荒诞易图也故传神写照为难闻徐涛画卢溪老子作幅巾芒鞵萧散之状见者以为甚似作诗求之
徐生画人不画鬼点目加毛必佳士迩来下笔更逼真勿论山僧及童子会貌诗人孟浩然便觉灞桥风雪起如今傥欲画卢溪一庵宜着深岩里
赠高伯强
高郎读书有何好如鱼蠧书终日哨?烟不属长苦饥行吟安得追风骠羣公顿网加罗搜未肯放子出一头先生上堂应劳苦向来白璧何时酬
和欧阳叔向寺丞韵酬刘渐父
渤海赫赫东南豪俯挹前辈倾时髦有如青天白日出平地放着崑仑高都下官寮车可载声称寂不闻中外二陆初来浪得名谬以蓴羮夸捷对文章直要窥孔顔不可睥睨马与班君门九重耀晶戟远臣胡得来其间清新不见庾开府寂寞诗坛将无主纵使扬雄识字奇刘歆泣叹空自苦也知未遇何足悲时来忽睹青云低凤凰孤鸣得天律百鸟束喙不敢啼先生能作凤凰语议论远过袁虎子岂惟一日动朝廷留作诗人後来史汪洋尤喜陈时议一夜称嗟岂徒谓九衢传写已喧阗气压五侯骄七贵螺江地古人物好迄今故老犹能道醉翁没後颇荒凉秀气盘旋此环抱天恐斯文久遂终英灵挺出嗣家风身虽富贵异流俗两眼观书耳亦聪应曾夜半参黄石神几暗得无踪迹我本闲愁寡才力闭吻逢君那喘息
郡斋次张参政韵呈王舍人
使君天下士岂止临一州此州久废乱弄兵非鼠偷使君医国手顿若沈疴瘳下免北征苦上寛南顾忧坏堤防蚁穴回澜障东流潢污与行潦咸可供荐羞幕府罗俊彦巨细靡不收天生一世人异趣各有求卢溪老病叟十年不浪游失脚入城府本自非人谋贤侯新下车采瞩加穷搜隣里辄惊怪出门争挽留平生江海思【缺缺】
径坐大孤秀犹沈百寮底朅来尉吾邦声华愈晔暐诸公用法律领略极不似輶轩日边来?采书于纸
送通判周监丞
秋江水净磨碧铜秋山先作归意浓况逢星火羽书急立马不复能从容船中载书三万轴鸣铙揷帜摇秋空前年羣盗尚蠭午眼底日压旌旗红行春兼督貔虎士破贼屡奏明光宫今年岂料烟尘起赤白提囊走边吏县官飞符急索租谁能急了官中事不如置笏还县官头巾脱挂西林寺诗句留传天地间时有人来问奇字功名正恐未免耳此役由天不由己
卢溪文集卷五

[book_title]卷六
钦定四库全书
卢溪文集卷六　　　　　宋　王庭珪　撰古诗
送赵敏卿
翩翩公子天麒麟目光点漆倾坐人万里肯来寻逐客夜夜读书喧四邻君今先渡潇湘水我亦东归聊复尔明朝勑放巫山阳拄杖行穿赤泥尾
题洪觉范方丈
曲径通禅房辟户得佳境适从闤闠至顿觉耳根静古木含萧森寒梢发光景墙围数竿竹中藏大千境月从天上来入林散清影炉焚薰佛香盌注浮雪茗客散羣动息兹焉发深省
次题周公予赵逢源过瑶林洞中探酴醿
桃花落尽春风颠两翁并辔来翩然入门下马看花发仰攀緑叶窥青天倚槛讴吟发清唱终夕拥鼻鸣寒蝉唐昌仙人识玉蕊借月下看乘飞烟明朝地上拾落粉草间点缀如遗妍狂思玉爪搔背痒不可妄得麻姑鞭归来【缺】　应拍手笑君骑马似乘船醉後犹能作长句半夜打门惊我眠
送叶通判赴阙
乃翁共试蓬莱殿笔力翻澜泻河汉联镳并出日华门燕罢缀行风雨散家声烜赫今益昌高车大马何煌煌江头相遇初识面握手一笑仍悲伤独把穷愁老岩谷喜见高年有此郎如今又作摩霄去行看锵玉侍明光
送僧祖麟游龙会
大仰古禅窟秀色摩穹苍蜿蜒属龙会半壁开宝坊中有寂寞人宴坐花雨傍杜门不说法碧眼照胡床子昔喜行脚拄杖走四方所至螺鼔閙正作佛事忙是中不可住令人心发狂却寻龙会山夜深闻妙香起望山上月千山同一光从来远行客终必还故鄊便当随月归急扫松下房芒屩傥已具留钱办茶汤
避乱东村逢南岳简上人
一别湘山今几载盗贼纵横尔犹在北来铁马猎夷门金错旗竿绕湖海怜我避乱荒村中杖锡穿云穷嵬茅檐瀹茗清风生月隐霄间星磊磊高谈微及古兴亡为言致祸由时宰着屐包腰却下山恐触危机吁莫采
送刘宏夫昆仲赴省试
我闻君家书满房骑马夜过丛桂坊乃翁危坐具灯烛诸子读书喧两廊问君读书一何苦要取高官起门户仰天大笑几时归明年双鹄刺云飞
次韵韩朝美惠砚
诗如春风入花骨暖日晴云入竹石退之笔力千古豪世有文章擅东壁松窗结邻翁乃惜坐中颇复有此客人怪穷儿得宝归布袖淋漓手黧黑
次前韵酬罗思义
君章梦吞五色翼未羡充宗得文石远孙词采亦班班复见光芒动奎壁我住江南君住北北人今作江南客论诗争胜类摴蒱一喝成卢子俱黑
次前韵酬周公予年家
君家大阮声辉赫当年并试龙墀石小阮风流不减人一家顿有双聨璧共题鴈塔多名卿溪头独作渔竿客身经离乱偶相逢怪我婆娑鬓犹黑
次前韵酬刘大虚惠端砚
端溪之水深莫测千夫挽绠下取石溪翁采得归不眠夜劚鹄卵出苍璧君从何处得此宝赠我惭非玉堂客况无健笔写银鈎墨汁徒翻老鵶黑
王舍人生辰作【道书有金房四年之诀皆铸金为简刻白银编之紫笔书文也】
己巳四月二十四甲子夜半天门开是时羣星环北斗一星谪堕人间来星精为人不易得千年孕秀方呈才笔扛龙门百斛鼎家传凤阁通银台螭头献纳近日月论事力取天顔回中兴文武收髦俊愿公急起乘风雷野人指山祝公夀事业亦与山崔嵬金房难老自有诀银编紫笔磨松煤
赠彭时卿秀才【时卿昔年上书言得失不报今以亲丧旅于江上有穷愁之厄恐堕其志故作此诗遗之】
昔年待诏随公车袖中独有平戎书当年肉食无上策奇才劔客何时无从来谋国忌迂儒遂令此贼稽天诛君能再陈治安策亲丧未举宜何如休论忠孝不两立一抔之土非难图莫但扣门来夜话长缨终请羁单于六月上澣陪王元勃舍人携客游青原山周秀实通判作韵语纪一时胜集奉次元韵
使君从千骑伐鼓惊羣偷前驱严虎节夹道森蛇矛别驾工五言句刮造化美笔法蟠高轩银鈎照窗几冠盖一时盛秋旻罗衆星寻思问祖意米价作麽生欲扣山中人何由知彼岸残阳下峰顶暮色蔼余蒨鸣珂出修竹驱车转平原登临悲往昔岂不多名贤独余姜与顔人品亦自胜溪流水溅溅中堪理渔艇宾客随太守风流几百年山间留絶唱巨石枕横川
送刘义夫宰祁阳
浯溪寒翠拖碧玉石崖硉矹凌苍霞次山奇文走霹雳顔老健笔蟠蛟蛇凛如诮杞叱希烈至今杰立天之涯公於其间宰民社切勿但取文辞夸当用忠壮出奇节县妖破胆莫敢譁官舟连樯泊溪口符移星火如撒沙旧闻俗苦吏嚣恶端能病政使不嘉先声入境若元气顾见槎枿皆萌芽溪中古月溪上石照公清德无纎瑕溪流不尽石不老佳名万古磨不窊
次韵罗伯固听琴
焦桐初不受文理弦以朱丝奇乃尔坐中忽闻太古音宠辱顿忘那有耻官厅曾有一日闲奏刀未觉肯綮难抱牍两衙鳬鴈退目送飞鸿聊一弹爽气朝来如有约幽林鸟语山间乐琴罢挥毫各赋诗满袖珠玑何璀错晚风归袂失炎蒸却忆氷壶此段清酒醒月白重开匣更作松风夜雨声
彭青老往禾山读书所寓之室曰蛰庵为赋蛰庵诗一篇送之兼简白云元老
彭子担簦行有日拄杖穿云风雨疾主人好事家有书卷埓石渠吞藏室兹游远去栖碧山头角未欲崭崭出泥蟠谷底茅屋深丹崖青壁几千寻白云老元坐禅窟笑汝犹作书生吟峰头别打禾山鼓唤起蛟龙趂云雨
题向巨源南昌楼诗後【并序】
昔年过豫章望南昌楼知其必有胜处欲一登而不果今观向巨源四咏果与滕王阁争江南临观之美始恨昔年怱怱不获一寄目以偿所愿辄作数语题其後
南昌高楼在何许亦面西山望南浦壁间有客旧题诗倾倒湖山入毫楮此公平生妙言语突过前人落霞句帘开月出大江横定胜滕阁卷山雨
赠蜀僧妙高【并引】
蜀僧妙高自峨眉出三峡为南岳干佛事至辰阳适余窜居是邦高数相过又将去游江湖吴越之间索诗为别
峨眉山头古时月浮云卷尽尘埃?曾随僧宴入中京光照九天开玉阙山月如今亦送君影落洞庭波底彻此时看月忆峨眉山色湖光两奇絶明月随君却复东千里相思共吴越问言古月与今月水鸟风林尽能说溪边惜别重吟哦顾我无才奈若何他日长安逢李白再乞峨眉山月歌
戴国和得潘衡墨法於意言之外今携之湖湘必有识之者作诗以送之
老潘胶法秘不传君独得之乃其天此法髣髴如参禅忽然有省夜不眠又如神仙换骨法应手不自知其然湖东大帅天下贤词源如海笔如椽本是玉堂挥翰手正要此物供磨研醉题李白三百首扫尽将军九万牋老【缺】殁来知几年声名始落潇湘川君不见吕洞宾竹丝篮子乌纱巾长安市上无人识唤作湖西卖墨人
送彭秀才赴国学试
君厌江南卑薄鄊担簦万里趋虞庠虞庠黉舍中天起上游英俊如堵墙子欲战艺於其场亦须旗鼔能相当但得同升博士堂看取官职如驱羊
卢溪文集卷六
<集部,别集类,南宋建炎至德佑,卢溪文集>

[book_title]卷七
钦定四库全书
卢溪文集卷七　　　　　宋　王庭珪　撰古诗
游贡游洞
窜身楚西极幽奇颇穷历况此古道傍横天竦苍璧何年始开凿工如鬼鑱刻飞空数百丈突出清鲸额那知风雨时云雷非窟宅事迹堕渺茫探讨失图籍岂无高世士於此炼金液不能久徘徊上马空叹息
次韵折枢密题向萍乡莞尔堂
器远无近用弦歌只暂娯从来赵魏老或为滕大夫昔时武城宰其人骨已徂牛刀发新硎夫子辄惊吁向侯本学道与世疑濶疎拥紬听衙鼓庭下一事无不为赫赫名诡衆以自殊催科虽云拙於今乃贤欤夫子傥无言黑白共一区家有治县谱不饮常晏如棠隂决民讼松间读我书飞蝗避境土野鹤驯阶除堂上盛宾客不减陈赵予新诗播京邑异世乃同途振辔若登仙身轻衣六铢云间候飞驭君驾何时迂
寄贺魏彦成郎中
扶桑日出天开关江南太守初赐环鸳行旧班三尺脚踏他龙尾回天顔是日奏对惊衆目措国不动安如山为郎画省非常调民曹金谷徒烦要江淮久郁鸾凤姿一飞宜上青云表政使埀绅坐庙堂南北封疆谈笑了君不见河南魏弱翁治行声闻九天上汉室中兴拜丞相
谢魏彦成知郡寄惠漂布
江南渡头浣纱女年年舟上织白苎织成还自漂江沙女手纎纎白於布水边时有钓渔人何异淮隂漂轻絮一饭能识韩将军不负平生名漂母州西寒士衣百结太守怜渠茅【缺】　　作綀衣倒接?炎官火伞方张设恨无青丝白玉鞭醉骑白马踏江月谁知南国任公子留待深冬御霜雪【昔徐伸车为山阳教官太守程公见其衣敝以新衣易之仲车因思南齐任昉之子冬衣絺綌遂用其事作诗以谢漂布亦暑服比絺綌尤精奇故复用之】
题向宣卿伊山有裕堂
伊山连属朱陵邨公来力扫衡山云便令筑堂隐其下万竹遶堂松作门此公文简四叶孙奇谋远略世所闻胷中磊砢着千古云梦岂止八九吞忆昔荆湖盗初起乞得两郡西南奔至今衡阳道州政父老出涕犹能言负材杰异衆所忌使者不便仍谤諠宗闵羞作南山虎李斯却忆东门兎壁後置人谁不知倾身障簏情已具何曾日食一万钱犹言举案无下箸贪嗔俱是可怜人百忧纒身谁得汝请君听我伊山行九疑洞庭皆可耕清风不用一钱买时有明月窥檐楹其中广莫几万里宠辱微物安能惊自非胷怀有本趣其气激烈何由平安得中郎捋须手唤起桓伊来抚筝【桓伊尝居此山亦尝与谢安有功而遭谤故用抚筝事】
题刘知县後隆堂
五季列壤争未休庸儿崛起操鉏耰朝为吴臣暮归楚黥髠盗贩更据州君家大傅出奇策气压百万奸夫谋一朝谈笑解纷乱辞爵却归东海头自言其後必隆盛庆源远与江河流昔时杨宝所活一黄雀犹能四叶清德传至彪又闻何敞隂功唯治狱天遣使者赐策何其优有如大傅安堵十万户宜令後世衮衮生公侯
赠别刘文卿【楚公之孙】
丞相诸孙早相见子独羁游未识面忽骑瘦马夜敲门始得此郎如小阮通都大邑多豪英乃走穷山访微贱怱怱未暇世论文会看落笔知关键
题王主簿逸老堂
人生异趣各有托年少何如老人乐老来万事不挂怀乐处勿忧儿辈觉疾雷破山吾不惊亦赖天教闲处着两部池蛙当鼓吹万叠云山作屏幕此时真似地行仙拍酒何须万斛船不爱白日昇青天不爱腰纒十万钱但爱百年三万六千日日对芳樽聊自逸明日花开花更好定知不向愁中老
题罗氏余庆堂
苍崖翠壁前人居犹识当时屋上乌应念前人余泽在飞阁突出青山隅山前老父相叫呼为起里门高着栌葱葱瑞气已充闾他日要容高盖车
送刘熙载赴省试
江南山欲穷地与荆楚错君生於其间秀气郁磅礴文章变骫骳声名久渹硞至於吐言谈风味亦不恶如何生寒窘诗书对藜藿天网罗英材搜猎徧丛薄君材万人敌百鸟避一鹗忽从布袖中盈编出新作奇怪惊我前雷电杂风雹行当试殿陛宏文要追琢同游三数公词艺俱赡博上方集多士谋欲取京洛径须陈治安端不谈冗龊致身青云上去天才一握早寄山中人庶以慰寂寞
赠刘亚稷
君家大父当元佑赋压乡闾在人口子今二十能缀文已观落笔蛟蛇走蓝田出玉果不非岂知剖蚌得珠玑乃翁高材卧林壑眼中有此光陆离炯然见子侍公侧鵷雏翠倚碧梧枝尝闻鵷雏之生破卯出五色即欲摩天飞陆机少年作文赋河东小凤才亦奇自古有英物秀发皆如斯我谓鵷雏排风整毛质翦拂始光辉尚须硺琅玕之实饮瑶海之池然後巢阿阁集赤墀赤墀阿阁无凡栖期子当呼凤来归
谒王宣子舍人
埀旒画衮云绣裳天子择日开明光临轩策士必亲览鸿文独高翰墨场都人争看状元出九衢车马何煌煌贵名一日动天地破卵挿翼飞鸾凰螭头献纳近日月谓公远器宜庙堂麟符虎节下霄汉双旗忽开南斗傍朝廷已知弱翁治行且大用归岩廊江边野老病初起始欲杖策窥门墙
张元晖生日【三月十六日】
春风吹月昨夜圆门对新生洲渚边紫文鸑鷟初入梦燕公手笔大如椽赤松黄石俱长年金鈎鹊印仍家传劔池霹雳蛟龙吼宝气飞精射牛斗人呼张镐帝王师相公元是山中叟
和王宰早梅
雪里花开氷未折如见瑶姬侍君侧瑶姬国艳欲倾人嫣然一笑颊齿白疎影横斜语最奇桃李凡姿无此格瀛上休观倒晕眉且看娇黄涂半额
赠欧阳伯威
欧子扶亲丧崎岖度湘巘岂无当涂人孰肯为封传跣足行万里仅能及乡县埋玉谋荒山此计堕弥漫世无郭元振一举四十万积微会衆力庶可咄嗟办
送颇侄郡学读书
郡侯勤劝驾英声播江濆学官得鸿儒笔头弩千钧金兰二二友执经造其门欧阳子刘子试艺咸有闻吾侄奋袂起去若渇骥奔妙推天地假高谈帝王尊入室得妙语录寄青溪邨
还刘秀才文卷
君家迩来妙人物叔父风流更超絶中兴天子搜羣材龙虎同年收羯末我识君家铁面公当年作赋声摩空君今祖袭乃复尔自出机杼成家风惠我新编盈大轴武库五兵森在目纵横璀璨不知名玄圃崑山皆积玉文章磨治欲无瑕要如春风开百花笔端着力觑天巧自我【缺】发成嘉葩
和通判周监丞见赠
大厦久撞坏撑拄非一支安得好柱石壮丽如昔时向来荣盛处草木今纷蕤羣材未尽出去若马脱羁岂期朝无人过之辄欲私骨相不媚妩因归结茅茨忽逢高轩过飘然鸾凤姿宜在帝左右珥笔班龙墀少年历清贯高名谁不知胡为至下邑抚俗问民疵题诗满岩谷妙处有余师
卢溪文集卷七

[book_title]卷八
钦定四库全书
卢溪文集卷八　　　　　宋　王庭珪　撰古诗
和赵叔清蜡梅
春入梅花邨蜡粧林影繁香肌冒寒立此意为谁存宫额半涂黄要为出俗韵不露氷雪姿风流真素藴
江亭候施倅醇翁阻水涨作诗寄之
夜雨涨溪碧天明望归舟飞帆出木杪浩荡兀中流洪崖仙人姿谓落沧海游兴尽却回棹待此霖潦收抱琴出竹迎倒披翠云裘风涛正可久烟波生暮愁【施肩吾得道於洪崖公其裔也】
闻郡中请贤老住报恩作诗赞之
夜郎佛刹接西土谁敢招提境中住老贤元是住山人拄杖无心自来去山中猿鹤不须惊明朝听打禾山鼔鼔声新响振人天水禽草木咸歌舞
赠罗道人
余昔游湖南闻罗道人而未识也忽相遇於螺浦之西须髯如画神锋甚伟又出时贤所赠诗益知其有以异於人也亦作一首赠之
道人渇饮石缝浆须髯墨黑两颊光或云公是伯休那又疑楚有接舆狂倒骑白鹿渡湘水独识老翁跳玉堂他年卖药长安市乞我仙人不死方
赠蜀僧无观
蜀僧无观善相自谓未能遍阅天下士意江海山林之间必有异人行当访之於其别也赠之以诗
师出峨眉西极天万里一衲双行纒朝游名山暮沧海不着脚踏诸方禅眼中自有识人物行尽江南山水窟紫云深处有神仙高马达官无此骨溪头惜别强吟哦顾我无才柰若何他日长安逢李白为乞峨眉山月歌
次韵胡邦衡衡阳县瑞竹堂
墙里围修竹竹间开草堂经春多夜雨入夏长新篁节抱幽人操风敲明月璫孤根元独立并干两争长影落龙蛇动清移枕簟凉门常对衡岳气足傲羲皇日射玲珑色林疎琐碎光双茎非别种异物出时方海峤名虽久湖湘迹愈彰行当卧龙起天为见珍祥
和胡观惠诗兼致守倅招延之意
伊昔桥门盛环观璧水春一鸣先折桂百拙误谋身憔悴湘江曲淹留京洛尘思归缘竹鹤静念愧朝绅顾我蓬蒿贱逢君海岱珍赠言多溢美秀气发清淳本出东臯裔元非水北人山灵回俗驾幕府盛谈宾骏骨千金重沙鸥万里驯人生各有趣忍负接?巾
和施倅岁暮感怀
野濶生愁兴时危无定居渊明伤倦鸟张翰忆鲈鱼宦路风波恶交情势利踈谋生成龃龉欲进复踌躇盗贼犹猖蹶田园未垦锄君王图治切新下急贤书【近有诏求直言】
和欧阳广明竹间桃花
雨罢新花明晓日竹隂琐碎错黄金墙头过尽双飞蝶叶底巧啼何处禽玉女洗粧匀浅淡老龙脱箨着青深柔姿敢并高标立直节时容粉面侵爱客分明莫来折坐舆径造不妨寻桃花落後春事已唯有清风满竹林
卢溪文集卷八

[book_title]卷九
钦定四库全书
卢溪文集卷九　　　　　宋　王庭珪　撰律诗【五言】
秋郊晓兴
玉露三秋夜银河八月凉山虚响相荅江静练浮光雨足园蔬茂年丰稻穟长不忧羣雀噪鸣凤在朝阳
送谢梦叟昆仲之湘江
蜡屐访穷巷脂车戴晓星哦诗添些语望岳挿清冥烽火连蛮徼楼船壮洞庭潇湘多夜雨羡尔对牀听
秋夜周子康登辰州城楼
残夜不能寐起登城上楼山衔半江月风撼九天秋鹊已栖高柳人犹棹小舟谁云羣动息渔子正埀鈎
清江留别任子严
正月过此甚遽不果寻访及归又以乡人相迓者衆不肯泊舟辄留数字寄别庶子严知我过此耳
正月下南昌扁舟过玉梁逢人问任子迷路失仙乡吾道今如此斯文恐未亡乌台千载话他日自辉光
送客
东门杨柳陌车骑散林垧草绿古今道马嘶长短亭人归天北阙光动斗南星送客何年了春苹又满汀
次韵方性夫同年见寄
【缺】　　　　先朝始赐官同登进士第半着【缺】
倦飞鸟词源倒急滩平生事何限话着齿牙寒
用朱希真韵寄葛主簿【时权永新县丞】
闻道石壕吏今犹夜捉人徒烦移簿领何计静烟尘痛哭声连野椎敲疮满身催科君正拙宁不动悲辛
再和一篇兼寄朱希真
主簿四海士先生千载人羁游厌旗鼓谈笑出风尘高卧屡违旨【希真累徵不赴】荣名忽中身清诗何絶妙韲臼识余辛
溪上春日
迟日千花艳开帘双燕飞好山晴【缺】　远水静含晖细草争青出佳人薄暮归此时春思乱未觉向来非
送乐秀才归新淦
夜雨涨新碧晓舟揺古堤帆从金水落家在日梁西万竹遶茅屋千峯隔钓谿探囊能起死门外想成蹊【乐善医】
春日游鸽湖山
风起羣木末花开两壁香山溪云影变人静鸟声长绀殿横崖起飞泉喷玉光扣门僧出定弹指下禅牀
凤停馆中秋
山高月未吐吟上岭头看万里云霄静一天星斗寒虾蟆出金背玉兎动银盘唯有南飞鹊遶枝终不安
和葛德济见怀
愤气蟠胷久开谈音吐鸿云山初濶别罇酒忆相逢暮草黏僧屐晴江理钓篷闲居诗句僻祗自咏家风
送妙空大师往郴阳省兄
远水萦环碧秋山作剑攅取经行岭徼飞锡下云端风卷湖烟静天高雁影寒何时却回首即为扫蒲团
宿唐兴寺夜雨
木落羣乌起孤眠枕未安客愁金槖尽酒病玉壶乾雁过风传响鸡鸣雨送寒平生万感集咄咄出毫端
和周监丞闻京洛关中收复四首
扈圣尊皇极真人握赤符梯船初入贡舆地夜披图力战非天意赓歌奉睿谟花卿虽猛将絶世可能无
又
战垒初休马边烽不举狼山河秦地壮日月汉天长剑戟将销尽鈎锄始破荒欲观调鼎手一脔已堪尝
又
喜有官中信衣冠返旧京交驰节旄使悉罢羽林兵丹诏从天落羣心仰首迎萧条万里道今日有人行
又
河南新郡县吾宋旧山川乔木应犹在遗民不记年行人将汉月持节照胡天属国今无恙遥知免啮氊
送刘禹锡之官五羊
南海千山外东风几驿催岭头梅雨歇旗尾瘴烟开蛮徼无尘起中原有使来时应问消息会向日边回
秋夜
山色酿空碧砧声鸣翠微自怜为逐客谁为捣寒衣居士本无病参军胡不归扁舟在吾手尔莫用危机
晓行唐兴寺道中寄刘美中
雨洗穹色静云间晓碧初峯峦争峭拔台殿已清虚邨落孤烟起人家半岭居回看岩际寺几欲倒骑驴
清轩
竹迳有佳色耳根无市声山如画屏立水作縠文生牕户松风响园蔬杞菊馨夜深天更静待看玉蟾明
乱後过东山寺
烟尘苦未尽绀殿倚岩阿云护佛世界山栖老禅和斯人具眼目法力辟兵戈欹枕听粥鼔谁能柰尔何
和黄子余湖南道中寄弟子默二首
花落黄陵庙禽声隔岸闻山川湖外远牛斗地形分回趂峯头雁遥瞻岭上云惠连诗更好梦里亦思君
又
卷里诗新出关中记旧闻乾坤今转大吴楚昔尝分雾失朱陵峒晴开紫盖云仍传九疑尉奇策动明君【时方传乡人营道尉董体仁作殿魁】
又和酬子余
句法出修水家声谁不闻微言虽甚秘残馥可能分笔扫堂堂阵词飞蔼蔼云马卿才思逸倾动卓文君
又和酬子默
牛渚西江夜新声月下闻定知终夕咏不觉晓光分傥有罇中酒重论日暮云山林正憔悴抵掌忽逢君
颇侄明碧轩
不可居无竹开轩眼界新风摇碧玉玦雨解箨龙鳞晩色侵书帙疎枝挂月轮客来从迳造莫问打门人
和李巽伯送刘德基赴县斋
令君湖海士置榻谓公贤绿野千峯翠朱甍万室连客依彭泽柳人问孝亷船他日功名逼金鱼未免悬郡燕新进士胡文侍读即席赋诗因次其韵
雁塔题名处蟾宫折桂新英雄缀行列材业济生民荣耀初开宴招呼如此宾鹏飞上霄汉横海脱凡鳞郭教授南牕置酒观竞渡次坐客刘时举韵
一饮径一石此风谁敢陪【谓刘也】日移林影转船劈浪纹开银烛自相映玉山何用推广文官独冷赖有酒盈杯
再次前韵
殊方作异客胜日喜游陪鼓噪风雷动帆争锦绣开诗元无格律谁与定敲推折得新荷叶聊将当酒杯
送郭教授【代人】
蛮域经年住飘然见古风新编文似锦高论气如虹杖屦容追步箴规有发蒙方期亲謦欬吾道又将东
卢溪文集卷九

[book_title]卷十
钦定四库全书
卢溪文集卷十　　　　　宋　王庭珪　撰律诗【五言】
庐山道中寄送聂名世
邨远孤烟起山明晓雾开人行万松里路过九江来此去日千里其如肠九回淮南酒楼近玉笛不胜哀
次韵杨廷秀临安小楼不寐之什
坐待银蟾上寒禁酒力加霜清羣动息雁过几行斜楼角犹吹笛天街又走车客眠终未稳人语已争譁
次韵李巽伯赠琴僧惠端
老端高世士髯李仙中人凤吐千篇久鸾吟十弄新妙谈天地假笑破海山春物物消磨尽今年始是贫
野外春日
步屧穿花径香风吹客衣地偏穷谷暖雨过乱莺飞草色连空濶僧居入翠微田翁泥人饮数肘不容归
送向主簿
枥马志万里棘鸾才一飞荐书闻帝里彩服过庭闱野渡生春草林花弄晩晖君家芸阁老应问我何归
题刘元弼远庵
门径临官路耳根无市声山从云外起风入坐中清静趣逸天半孤吟待月生缅怀江海意溪水遶庵鸣
辰州上元
留滞沅湘浦飘如云水僧来为万里客又看一年灯翠幰褰珠箔高楼俯玉绳鳌山今夜月应上最高层
用前韵酬清首座
寺寄他乡客家居何处僧一盂钟後饭数盏夜深灯出井初无索斵轮还中绳拟心观此境阶级已成层
早春游孔志行园
小圃傍城郭新堂磨碧甎青枫未鑚火高柳已参天好鸟又相语幽葩自在妍敲门时迳造不问主人贤春日携頔子同刘养正教授游净国寺至李家园
野外烟光濶僧园竹迳通柳丝摇嫩绿桃雨落轻红处处花如旧年年人不同自矜双足健着屐试春风
清明日访胡师顔【记是日所见】
门巷倚城郭林亭占水云竹摇碧玉玦池皱绿罗纹鸎舌初调曲兰芽忽吐芬牡丹虽晩发风味独超羣
入辰州界道中用頔子韵
路入荒溪恶波穿乱石跳骑驴行木杪避水转山腰倒挂猿当道横过竹渡桥吾生本如寄岁晩尚飘颻
忆馨鸿二孙
余窜夜郎日二孙才三四岁阿馨已诵得数部书兼寄书纸来阿鸿尚幼余甚念之作忆馨鸿诗寄令诵之
忆汝何时见愁眉此日舒别来三换岁诵得几多书字稍堪拈出翁今喜有余阿鸿才弄笔相对想轩渠
题步云轩
身在飞烟里如登霄汉行云从脚下起雷忽耳边鸣暮碧佳人远春红晩照明能消几緉屐当不负平生
题昭昭阁
天意岂难诉云烟渺降真倚栏瞻日月满壁绘星辰夜梵光生户晨炊竈见神高门有隂德当不误儒身
和余教授
词高云蔼蔼笔扫阵堂堂妙絶江南社清新乐府章穷通元自乐身世两相忘不下千寻海焉能得夜光
和胡观光闻蝉
地僻林逾静山幽鸟不惊日高帘影重蝉噪柳隂轻鬓学风前翼琴传叶下声士龙能作赋为尔特留情【琴曲有叶下闻蝉陆士龙作寒蝉赋】
送李彦明
彦明欲赴大学补试因省叔父吏部吏部余之故人作诗送之兼寄吏部
叔父今谁贵中郎一世豪渡江人物盛容驷里门高冠盖荣吾党芝兰见汝曹兹游兼问学鼔箧莫辞劳
江上
倚杖江风起呼船水面开人从州觜渡帆破浪头来月色共千里天恩徧九垓当年送客处待看赤车回
送杨彦昭往湖南谒陈梦肇运使
结客少年日同游碧水边今持绣衣斧就覔孝亷船湖濶惊千里云开有一天莫嗟清絶地不异泛红莲
谪辰州
得失真何事文章妙入场隐身三十载汗简几千张名落江湖外气干牛斗傍吾衰任飘泊朝夕渡沅湘
沅江上晩晴用頔子韵
急雨捎溪面兰桡转渡头寒鸦栖古木晩日射危楼山带黔巫远水还荆汉流晴天思无限细细数沙鸥次韵周秀实通判送段季裕还永新二首
竹下忘年友谁如藉与戎相从知理窟会见立奇功两地风烟接三吴水石穷飘蓬岁事晩何日一罇同
又
州里闻名旧江湖识面新读书元自喜拟古欲谁伦岩穴人归隐池塘草又春周侯有佳句持赠可娯亲
惜春亭席上和伍孺安酴醿
满眼伤春色瑶花堕玉巵羣仙下来看皎月自相随国艳晩尤贵天香发每迟我方留客醉帘卷未教埀
同施倅游寿昌观
岸曲穿丛筱山回转翠屏烟云摇晩霁楼殿倚空青栢黛参天峻松脂入地灵幽寻未能及重约扣岩扃
赠惠门端师
乱後过连岭闾井皆空唯惠门寺岿然独存书赠端师
刼火燋乡邑烟尘何处逃云藏佛世界门背古亭臯径隐花木静山深人物高老师具眼目法力辟兵刀
齐云阁
缥缈虚无里嵯峨碧绕穹云从断山起楼在半天中暮碧千峯雨凉生四面风更临风雨上待看出丰隆
清音亭
亭枕秋山窟山明水共清空林生逸响飞溜落寒泓谁识高深意初无世俗情何当携韵磬写此澹无声
次韵伍孺安赋草堂瑞香
草屋帘埀地移花共宴游艳姬香入骨熏炷锦幪头絶世方名立残霞暮不收夜声灯影乱犹【缺】
水亭
新暑池亭上竹风吹我衣残花经眼尽好鸟傍檐飞水面澄隂濶橘林香气微傥容携茗具来此避炎威
遗经阁
殖财作争府教子乃义方斗起千寻阁中藏万丈光诸郎一受业丹桂几回芳他日石渠论斯文想未亡
卢溪文集卷十

[book_title]卷十一
钦定四库全书
卢溪文集卷十一　　　　宋　王庭珪　撰律诗【七言】
寄黄平国正字
麟阁迢嶤入紫清官居真是上蓬瀛玉壶风采想如旧金马文章元有声近喜边头新奏捷独怜江外正拏兵老夫饱饭无他虑料理敲推怠未成
陪周秀实通判游欧阳炳文园晩过隆庆寺契真亭
别驾前驱朱两轮後车蓝缕载穷宾开门叵复见此客看竹何须问主人坐久风云欲回薄雨余钟磬忽清新隔墙便是城西寺应有高僧住契真
和李巽伯少卿见怀
眼高四海意何如敢谓论交到濶疎春草梦池方得句夜霜置酒复怀子初披郇国五云字何啻刘公一纸书铜鼓遇时思发响蜀椎须待刻桐鱼
次韵徐漕案部至庐陵见访
节拥朱轮下九霄因从物外访英豪江南正自贤徐穉天子先应问伏滔试看翰林批凤尾何如大尉饮羊羔诸公拔剑论功业当念萧侯转粟劳
寄程子山舍人
老泉仙翁骑列星文采风流属此甥凤阁初传【缺】　様帝城新有能诗声青萍出匣蛟兕吼赤手捕蛇狐兎惊愿扣洪钟识音响暮年聊欲听铿鍧
过刘美中新居
乱碧峯头水拍堤白沙寒竹净柴扉晨光破雾千山出絶壁盘云一雁飞牕外烟霞舒锦绮坐中谈笑落珠玑江边野老逢人说待看追锋入翠微
陪元勃舍人秀实监丞游彻见阁
薰风拂晓度长堤堤上双红卷使旗楼影与天俱在水岸沙经雨不成泥他州半落青山外别浦遥分翠浪低渡口神螺谁复识江空应只月明知
登滕王阁二首
翼轸南边第一州滕王高阁枕江流天提日月东南走地辟山川昼夜浮午後朱帘卷斜照更深白水自明楼当时帝子鸣銮後歌舞重翻又几秋
滕王歌舞今千载髣髴鸣銮度绮牕尚有残霞伴孤鹜时闻晩唱下长泷危栏杰栋临无地翠岭层隂落半江欲咏朱帘卷山雨含毫自觉寸心降
赠黄伯成
痛饮长斋拟八仙醉中谈辩亦逃禅吟诗不落正始後作佛定居灵运前富贵逼人应未免文章惊世始堪传近闻相国频搜访应有除书上九天
寄贺刘美中舍人直学士院
明光清晓玉开关脚踏金銮近侍班行尽九重天上路正临方丈海中山紫薇阁对青霄近红药花翻白日闲待看飞龙催赐马锦袍莲烛夜深还
出城北由山径入彻源忽逢荷花弥望不知为何处询其地名曰长塘又行数里行大路出连岭作诗记之
山根细路遶长塘忽有荷花照水光误入孤邨看青壁却逢千盖拥红粧采莲不见溪中女缓辔徒牵马上郎行傍绿堤将过尽回鞭小住惜余香
长沙试殿闻傅彦济永州考试还先寄此诗【永叔出试院诗有云入帘蝴蝶报家人】
归马锵然响辔环道傍春色正斓斑吟登回雁峯头月览遍清湘雨後山剩有虹蜺蟠笔下喜闻蝴蝶入帘间花时独锁深深院卧听笙箫梦里还
再次前韵
湘水清如碧玉环湘妃泪染竹痕斑此时游宦非高志何日抱琴归故山雁塔共题双阙际马蹄同下五云间今朝顦顇荆湖外却望烟霄叹未还
春日山行
缓鞚青丝马不嘶春山草长静柴扉迸林新笋斑斑出隔水幽禽欵欵飞雨过泉声鸣岭背日长花气扑人衣云藏远岫茶烟起知有僧居在翠微
正月二十立春观雪次韵向文刚
雪拥东皇下紫虚霓旌凤驭肃前驱天将平地开银阙人似春氷在玉壶緑蚁飘香浮翠斚青丝传菜出行?老农惯识丰年兆正欠渔簔入画图
再次前韵二首
马上吟诗雪满须埀鞭信马不须驱病余消渇浇茶枕醉後狂歌打唾壶坐见词锋【缺】武库还如禁脔出天?笔间能作有声画似看辋川摩诘图
天公剪水落空虚似借东风暖力驱未用春禽催脱袴宁闻沽酒劝提壶歌楼人唱郢中曲野寺烟生香积?何必万钱方办酒一杯随分岂难图
避乱深山蒙兄宝君寄牡丹数枝鲜妍不减平日始觉茅檐顿有春色感叹之余因成拙句
乡井雕残屋瓦颓东风依旧上池台别来纵值时方乱春到何曾花不开骤觉茅檐堆锦绣未消翠毂走尘埃勿云去草草无恶今日遮藏要草莱
再过东冈
物色江寒枫叶凋江边微雨暮萧萧白沙翠竹旧行路碧水朱栏新渡桥尽室当时避征战十年闲事付渔樵如今杰屋明人眼一笑端能覆酒瓢
送元上人游仰山归泐潭
两刹崚隐翠岑却担拄杖出烟林来时饱吃东禅饭归去泥添古佛金絶岭松篁青玉瘦上方渔鼓白云深是中不可着言句且听半山鸾凤音
次韵欧阳叔向水中月
月从海底转天心影落长江海共深倒卓玉轮窥白兎平看波面拥黄金魄随秋水流无尽光射寒潭晓未沈此月已曾经照古又观古月照如今
次韵周子发喜雨
天边旱魃凌高秋草木焦卷生百忧正欲焚山泣魑魅忽惊暴雨交田畴牲羞奔走羣祀喜雷公怒叱万鬼囚何当尽洗炎热苦坐令清风还九州
和胡观光登酒楼
李白夜登孙楚楼楼中翫月苦淹留定知公等非凡客要是人间第一流玉勒穿花回曲径银槽泻酒注深瓯遥观翠幕张灯处小妇鸣筝生上头
和赵叔清书事
铁马初休淮上兵人心遥望泰阶平祥云密遶皇居近喜气先从日下生汉殿风高飞燕雀秋宵星乱落欃枪从今且覔耳边静半夜不闻鼙鼓声
和陈相之至日即事二首
湖海元龙气宛然求田问舍语何缘两京梦断无消息万里人归有岁年岭外梅花愁欲破云安江水远堪怜兹辰不预朝阊阖犹喜山间稳昼眠
南雪常时不到地岭梅今与雪夤缘渐添化国舒长日更卜祥云大有年万木寒痴犹自冻一枝疎瘦想堪怜时听野老谈新政坐竦诗肩夜不眠
新学【缺】　　落成释奠诸生毕集喜而有作
洗尽西江战伐尘忽开?宇照城闉一时人物风云会千里溪山俎豆新傥使将军皆遣子定知夷狄却来宾修文偃武须今日鸣玉锵金未乏人
和欧阳周弼
谁念扬雄寂寞居忽逢佳士倒衣裾裁诗秃尽千毫兎岸帻斜欹半幅綀节并松筠霜雪後唾成珠玉笑谈余穷山避寇应愁絶付与骚人万古吁
别葛德裕主簿
官冷身闲簿领稀时从物外赴襟期凭君少缓青丝鞚为我聊倾碧玉巵野寺石泉秋煮茗松牕雪屋夜论诗悬知别後东风近先寄寒梅第一枝
和葛德裕别後用旧韵见寄【阿吉德裕子也】
渝川咫尺如千里千里犹堪鸡黍期旋滴银槽将进酒细倾金屈倒埀巵闲为洛下诸生咏突过黄初数子诗阿吉想能骑竹马凤雏低映碧梧枝
送裴主簿
长江归去又骑驴依旧青山霜叶枯入眼云山有佳句脱身捶楚亦良图轻装但载书千卷後夜相思天一隅乍喜飞鸾离枳棘莫贪为县落双鳬
和居东邨作【山中有西泉寺故基】
避地东邨深几许青山窟里起炊烟敢嫌茅屋絶低小净扫土牀堪醉眠鸟不住啼天更静花多晩发地应偏遥看翠竹娟娟好犹隔西泉数田
送邹去非
去非自清江来求书往郴阳会贡籍明年当赴省试余宣和庚子岁作郴州考试官去非时为牓首今二十一年矣
郴阳叨预校羣英二十年来一梦惊往日下帷搜俊异见君落笔已纵横才高固可万人敌志大欲图千佛名谁念先生今老矣披簔倚杖看岩耕
次韵向文刚晁叔易游青原
佛屋深蟠七祖山鲁公奇字刻孱顔能来把钓溪台上安用赋诗戎马间薄宦不知何处好浮生才得此时闲夕阳渡口人争渡又趂城头暮鼓还
安成再逢黄平国
忆昨相逢气益明投书力诋汉公卿一时末俗无高论千古佳名属後生魏郡初徵狄仁杰汝阳几缚李元平行当献纳麒麟殿看挽天河洗甲兵
卢溪文集卷十一

[book_title]卷十二
钦定四库全书
卢溪文集卷十二　　　　宋　王庭珪　撰律诗【七言】
题郭秀才钓亭
野濶江寒一雁飞碧芦花老鳜鱼肥遶栏绿水秋初净满棹白苹人未归醉任狂风掲茅屋卧听残雪打蓑衣他年欲访沙头路会自携竿扣竹扉
次韵江正邦
卢溪春水欲平堤满径蓬蒿竹掩扉斋馆静无尘土杂盘飱喜有药苗肥君寻甘露峯前住人似山隂雪夜归江海未应终寂寞鹤书将下钓璜矶
正邦闻王师来驻辞归禾山次韵以别【时传发兵驻吉州】
潘才如海渺无堤肯顾衡茅竹里扉闲钓一溪春水緑尚容三寸白鱼肥忽传铜虎天边下共探骊珠夜半归此去烟尘犹未静何时马迹破苔矶
和谢倅谒县学
玉帐高谈已厌兵聊将小队出郊垧先生文史三冬足学士铜钱万选青他日却登龙尾道教人顶戴佛名经诸儒勉称兴贤意作赋摩空动汉庭
和周公予游春用前韵
晓堤春浪拍江城出郭试寻堤上垧云脚忽从平地起柳梢先入半天青邨深渐觉人烟好地僻苦无车马经日暮归来微雨歇酒醒客去月当庭
酬张公敏示古战场赋【公尝?纳文学今再赴试】
吊古高文说战场毫端凛凛挟秋霜自能突过今人作不必污为梵册藏曾卷笏袍还圣主重携笔札试明光曲江故有家声在莫拟愁诗似景阳
和李彦文【名献民尝撰芸斋广录行于世】
偶从山泽得追陪吐论风生不受埃曾读芸斋编广录固知天下有奇才愁堆青简千年蠧忙过黄槐几度开往岁闻名未相识常如弱水隔蓬莱
送李成叔归峡江兼简萧懋德【成叔先之之子】
平生未见嵇中散野鹤轩昂识季昆江表今无耆旧在中郎尚有典刑存螺川汗炙书千卷玉涧船归酒一罇独羡冰清萧处士通家能入李膺门
次韵裴主簿述怀
着书尚有银管笔骑马元无金络头陶令种田非左计漫郎作官真薄游脱身簿领归来好入手渔竿隐去休老瓦盆边可呼客兴酣何用玉为瓯
谢直夫乘小舟访予于横山堂兼惠佳篇奉次元韵
谢公雅量含邱壑夙有江湖万里情乃肯屈身登野艇更容着帽进书生诗成絶壁烟霞动雨过晩云楼阁明句法谁堪敌康乐毫端应挟雪霜清
春日横山堂有怀谢直夫用前韵奉寄
解道澄江元有声东山出处更关情高吟正忆西堂梦妙语又逢春草生沙尾断篷埀钓远峯头晩日落船明不将军骑惊猿鹤岩谷犹传此段清
草堂东桥翫月
坐看冰轮碾太清赤栏桥下水先明光从蟾兎窟中出人在鲸鳌背上行地隔里门无俗客楼高隣笛有新声此时迥絶非尘境更听天鸡第一鸣
谢同年李提举见访
曾共丹梯步广寒自无仙骨堕凡间君攀玉兎窟中桂我返神螺江上山岂谓观风经邑里犹能驻马问柴关鸣驺排入蓬蒿径踏破岩前緑藓斑
和赵叔清登殷仲堪读书台二首
晋朝人物渡江初为郡风流只载书临水重开数间屋宿兵仍富九年储英豪系出三公後磊落胷蟠万卷余东观诸郎未堪比登车不落问何如
池上开轩对郡楼当时太守气横秋声名已负荆州望舟棹更为沧海浮挿架古书芸护蠧隔溪游女扇障羞仲堪没後今千载孰谓人间无此流
春晓招友人
庭前好树宿烟浮上有珍禽啼不休花发乱红稠屋角柳翻新緑出墙头起看霄汉知晴色旋买壶觞办胜游平旦争门人竞入与君先上望京楼
和周公予呈向宰
夜闻急雨洗氛埃庆泽仍从天上回寰海自应遵诏旨管弦何用费诗催东风渐着金丝柳和气潜飞玉琯灰遥想慈宁动新乐禁门清晓拂云开
次韵黄元授见访
中兴人物起纷纷应有奇才合致君仰视孰为真汉相夜行何识故将军且骑骏马天边路莫话高楼日暮云年少功名方入手勒移休动北山文
次韵胡观光长庆寺早起【公屡获盗而不见知於州郡故云】
晓天楼殿倚空虚尚见星辰落落疎鹊动高林人起後马嘶残月客行初偶来作尉聊驱盗岂谓论功得谤书但使一方无犬吠即看黄纸下新除
和黄元授喜雨【防城之役邨落骚然冀采此诗当更讲求利病也】
天公叱起羣龙颠黑风立海倒百川黄流忽通南北港白水自满高低田官军从来仰征赋农民岂解持戈鋋虽得一雨洗炎热夜吏捉人谁使然
次韵荅刘元弼
鼓箧同登乐泮年论文谁复似徐坚向来聚散如春梦此去逢迎应宿缘陋巷苦无高马过新诗时有贾人传芒鞋竹杖俱无恙归日犹堪作地仙
次韵何倅雪诗
半夜隂风卷地来平明犬吠恐为灾高吟梁苑词方就醉卧袁门打不开贫甚此时穿履出兴阑何处棹舟回琼楼玉宇非人世疑共卢敖上九垓
贺郡守生辰二首
月丽重离日正明星精磅礴应时生诗成五字今无敌赋压三都世有声殿阁微凉风乍起门庭当昼雀争鸣拟将间气为公寿编入中兴颂太平
鹊印铜鈎几世传门中人物自超然高文大笔无双誉紫府丹台第一仙会见黄眉三洗骨谩劳青史再编年西林恐未容归隐将有追锋下九天
蜡梅寄陈相之侍郎
野寺西边雪压梅曾陪杖履探春回重寻密竹檀栾外又见疎枝摘素开步屧寻花嗟我老巡檐索笑共谁来细看风味依然在不是刘郎去後栽
和向宰喜雨
夜听雷车碾太清风翻急雨落平明不忧稻穟已燋卷似见天河欲倒倾犴狱系囚应尽洗丰年诗句喜先成东郊南亩邨邨乐草木欣欣亦有情
卢溪文集卷十二

[book_title]卷十三
钦定四库全书
卢溪文集卷十三　　　　宋　王庭珪　撰律诗【七言】
刘美中自翰苑归追怀平昔之游再过唐兴寺陈迹依然辄成长句奉呈
重寻古壁旧题诗林竹萧森上翠微但见晓猿惊蕙帐应无山鸟怪儒衣野僧忽自云中出阁老新从天下归拍手相欢同一笑可能长伴钓鱼矶
唐兴寺再呈美中
七年三过唐兴寺梦里闻君得好官遍历兰台兼柱史近辞香案出金銮从来呼客沽邨酿不敢移?洗玉盘政恐人情贱杨柳送迎唯作故时看
送胡邦衡之新州贬所二首
囊封初上九重关是日清都虎豹闲百辟动容观奏牍几人回首愧朝班名高北斗星辰上身堕南州瘴海间不待他年公议出汉廷行召贾生还
大厦元非一木支欲将独力拄倾危痴儿不了公家事男子要为天下奇当日奸谀皆胆落平生忠义只心知端能饱吃新州饭在处江山足护持
次韵周公子秋日书怀
酒酣下笔不能休写尽江南万斛愁长史果为何物汉中军不是置书邮又闻战马将休息且任浮鸥自去留触目西风易增感山川信美莫登楼
和曹温如都监惠诗
两脚误随车马尘江湖岁晩始谋身篱边日醉陶元亮牕外夜呼祁孔宾倒着敝衣迎好客急搜奇句发阳春阿瞒岂但能横槊文彩风流世有人
次韵呈刘立道宣谕二首
万里穷民欲叫天天边御史两随轩颍川大姓行当案河陇幽囚自不寃权幸畏威先缩颈奸回未死已羞魂江南弊冗如蜂蚁入奏犹须一夜论
使星光出太微庭马上风云日下生斧钺疑从霄汉落丝纶如被衮【缺】荣欢迎道路初颁诏威讋奸雄不动声谁识张纲最年少耆儒空愧旧知名
向文刚读书斋试双井茶有怀黄超然【双井老人尝以青沙蜡纸里细芽寄人不过二两今复见之】
黄蜡青沙未破封已知双井社前烘一邱风味极不浅万顷烟波兴不穷东晋书斋颓压後西湖山色有无中危栏杰阁明人眼独觉登临欠此公
二月二日出郊
日头欲出未出时雾失江城雨脚微天忽作晴山卷幔云犹含态石披衣烟邨南北黄鹂语麦陇高低紫燕飞谁似田家知此乐呼儿吹笛跨牛归
次韵谢同年刘子坚生日惠诗
某与子坚同年生既长同学又同预州里荐名今各潦倒蟠屈岩穴因生日蒙惠诗次韵奉酬【来诗记某家祖梦天上赤文】
诗词清丽笔如神犹记同年岁在申弧矢志高千万里烟霄路濶几由旬曾无紫气冲南斗空有红光动北辰自顾顽才类铜锡敢期陶冶铸成钧
和刘元弼乱後见访
【缺】下清谈已絶尘莫嗟离乱恐伤神兵戈亦是【缺】来事邱壑还须我辈人吟罢细倾桑落酒归来倒着接?巾茅檐近喜闻鸡犬步屧寻君去亦频
朱通判见访病不能出以诗谢之
鸣珂传响动比隣争看题舆朱两轮节拥兵符分半刺道经山邑访闲人行春号令清如水落笔篇章妙入神应念穷愁病书客经年顦顇楚江滨
和井令西山石屋感雨
渐见时平草木苏奸蹊盗穴已洿瀦登山敢惮牛马走置酒谁呼陈赵予助魃旱龙初偃蹇随轩飞雨不踌躇云腾石屋苍崖峻磨刻行当候玺书
次韵谢处州倅毛长吉见访惠诗【文翰谓达可内翰也】
有客江边问草堂银鞍白马烂生光不嫌茅屋絶低小往坐竹隂移晩凉入洛声名动冠盖传家文翰在岩廊高风谁复如公者肯接山林气味长
再次前韵二首
邂逅忽登君子堂眼明初识斗间光如窥银汉纎尘静更酌金盘晓露凉玉座正临天北极蓬山归直殿西廊野人不识昇平事但觉江边白日长
毛公过我竹间堂赠我新诗敌夜光盛德自为南土秀清风何羡北牕凉漳江日落人争渡古寺僧归月上廊挥麈细谈家世事时材无复数真长
和胡观光黄元授二首【乐天微之同试制科各纎锋细管笔二公同年登科故云】
两翁忽动鲈鱼兴脍缕无声雪落砧细管向来曾并试清流可赋共谁临好诗自昔员如弹古锦何劳呕出心一览雕章知格律吹笙学得凤凰吟
卧听萧寺五更风错打当年饭後钟不愿绨袍怜范叔独缘蔬馔识茅容黄旗接武来招盗皂盖行春且劝农如此偷安欲持久荒谋诞计恐无庸
读韩文公猛虎行
夜读文公猛虎诗云何虎死忽悲啼人生未省向来事虎死方羞前所为昨日犹能食熊豹今朝无计柰狐狸我曾道汝不了事唤作痴儿果是痴
向宣卿生日
庭下秋风吹紫兰蟠桃为寿菊斒斓厌分铜虎天边郡屡直金銮海上山洲渚忽然生户外岁星今却到人间愿扶帝业须难老稳踏龙墀尾近班
次韵欧阳叔向寺丞早春呈周子发知县
氷底涓涓已作声晓看春色上芜城江南楼阁烟中出槛外山川翠欲萌梅点宿粧凝笑靥柳摇新绿换枯茎化权初入东风手莫使阶前草乱生
谢刘时昇见访
访我林间一病翁数椽茅屋贮清风华裾织翠来天外挥麈谈兵伏坐中回首此时增感慨出门何处问穷通北溟待看鲲鹏变坳水蹄涔讵见容
送别葛德济
朔风飞雨未成晴脱叶打牕鸡欲鸣此处沾襟话离别向来倾盖识平生尚期挥麈坚谈垒不必攻愁用酒兵北阙上书无计策谁能穿履雪中行
再和德济旧韵
小雨弄晩晴饥肠过午自雷鸣钟声隔岸闻香积风味令人想麴生近报边头新奏捷独怜江外未休兵谁能驭此不羁马纵使脱缰千里行
题刘端礼达轩
昔贤曾此卧烟云鹤怨猿惊几度春绿蕙再游今日路青山如对往年人儿童共是牕间客梦寐犹怀席上尘待得遶轩多种竹等闲来看莫嫌频
重阳日送李彦文之衡湘兼简向丰之
九日君当簇马鞍重岩细菊为谁斑吟登回雁峯头月看尽清湘雨後山莫遣音书和梦断会传名姓落人间向郎理棹归何晩湖水今应不满湾
用前韵酬丰之
每烦书札问平安落纸遥知笔管斑塞北未闻轻解甲江南应得饱看山荒邨但有两三户广厦何由千万间他日溪边寻我去钓船刺入蓼花湾
再用前韵酬胡观光【蔡诞自言为老君牧龙因博戏输一五色班龙被谪】
牧龙天上几时还因失仙龙五色斑暂谪南昌为隐吏会归东观校蓬山高名久已闻江表异气今犹出斗间下笔不休才思濶清如星汉泻银湾
从叔君冕见访山间自云平生躬耕钓无求於人中有至乐令某作诗写其萧散之状为赋此篇
青鞋布袜绿蓑衣满目秋江白鸟飞小楫扁舟乘兴出斜风细雨钓鱼归有间茅屋临苍巘寻个樵夫上翠微闲趂牧童吹短笛倒骑牛背入柴扉
和刘元弼见寄
终日思诗句未成梦回春草遶池生拂云松竹兼天尽如画江山照眼明幽处园林皆可隐乱来轩冕亦何荣即时使有一杯酒便胜区区万古名
次韵李世京惠诗
童稚情亲不记春白头相见眼犹新为文未办送穷鬼买宅何妨近里仁鲁国儒衣原自少棘门儿戏定非真斗间纵有冲天气楼上应无识剑人
和刘端礼避地初归见访
庭前喜鹊乱栖鵶知有隣翁酒易赊老瓦盆随田舍饮半溪云属野人家莫将钓手遮西日来倚危栏咏落霞无奈醉归灯火乱仆夫争路颇喧譁
和刘允昇梦草庵前月夜看酴醿
谁与东皇殿後尘更无凡木敢争春来观梦草庵前月疑是广寒宫里人雨罢香风吹满院夜深笑语动诸隣诗词要并花奇絶对此吟哦句自新
和端礼惜花苦风雨之句
花逢暮境已侵寻庭值狂风不可禁已卷残红随日脚更吹嫩柳到眉心明朝藉地犹堪醉小雨笼晴未作隂骑马访君春好在不劳钟鼓报新音
卢溪文集卷十三

[book_title]卷十四
钦定四库全书
卢溪文集卷十四　　　　宋　王庭珪　撰律诗【七言】
题曹子方诗集後
静常先生初以诗得名於两苏公每恨不能多见偶於公之孙仲实大夫家见其家集辄题数语于後
横槊当年知阿瞒後来谁复识波澜两苏门地陪高咏千古文章得细论耆旧只今无此语风流端要善清言想当巧匠傍观处洗尽人间斧凿?
次韵刘升卿惠焦坑寺茶用东坡韵【焦坑因东坡始见重於时】
日出城门啼早鸦杖藜投足野僧家非关西寺钟前饭要看南枝雪里花玉局偶然留妙语焦坑从此贵新茶刘郎寄我兼长句落笔更如锥画沙
严子陵钓台
巨石崔嵬枕碧流何人曾此坐埀鈎足加帝腹动星象手把渔竿还故邱固异山灵回俗驾不因鲈鱠忆吴洲当时冠剑今何在独有高台万古留
送刘美中舍人赴漳州二首
一麾初出银台路手把漳南玉兽符闾里高门容驷马旗旄夹道拥前驱两科名姓惊天地西掖文章似典谟诗卷从教传海贾钓竿未肯拂珊瑚
漳浦城高南斗边朱旗遥拂紫薇躔远民初识玉皇吏属邑行瞻刺史天此日分携云际寺老僧留酌石间泉祝公名宦何时了了却归来作地仙
次韵罗世英
世英昔年从学蒙岭书斋相别三十余年绍兴丁卯重阳日复相会於卢溪草堂世英即席赋诗次韵酬之是日坐客皆预免解唯刘世臣得失未定须臾解榜至巍然在选
蒙山三十年前话耸壑昂霄见此郎云子新秔抄饭白石泉击火试茶香英豪满坐惊头角锦绣诗成出肺肠此日此公逢此客更传秋榜助飞觞
送欧阳南卿并简胡绍立
萧滩传牓到柴扉喜见高名挂棘闱二子文场初得隽老夫茅屋亦增辉方惊絶岸孤峯出更待刺云双鹄飞卢肇风流今未泯渡头重看锦标归
和裴主簿九日
欲上高高岭路微疎林蔽日尚堪依枫江水冷天初静桐井霜乾叶乱飞篱下采花人独秀山头落帽客何稀金壶倒尽重沽酒莫惜朝来更典衣
安成逢吉守李西美舍人二首
掖垣清近泰阶傍新赐鱼书绾郡章手把玉堂青缕管坐褰刺史赤帷裳红旗照日三千骑白粲连帆一万樯几夜紫微躔次静飞星今入斗南光
妙龄高义动神京独出汉庭诸老生凤阁演纶朝视草麟符分阃夜谈兵犹闻豺虎纵横在已觉山河气象清欲会风云扶帝业先令草木识威名
喜杨文发生子
触目琳琅满户庭又闻白母梦长庚杜家骥子谁家有天上麒麟地上行岂但疎眉惊秀拔更期洗眼看飞腾人间万事何时足但有佳儿了一生
周公予监场解官
终年骑马上山坡铸得中郎钱几何解组可能留不住扣门犹许问无他莫因时事轻悲感从此新诗更琢磨竹径松牕与尘隔幅巾聊且重相过
和刘元弼筠亭
种竹诛茅欲傍亭亭前花草莫争名笋根稚子春无数枝上鵷雏晩更清翠逼衣襟添野兴叶翻风雨打牕声何当万木凋零後尤见青青不世情
和刘元弼邃室
竹径潜通几许深远牕寒色半晴隂朱轮画毂走何事明月清风惬素心宴坐壶中观慧景时游物外拂尘襟此君定自能留凤更絶飞鸦噪暮林
和李巽伯少卿新年忆行在二首
解赋新篇忆帝台行宫楼殿亦巍哉应曾身作壶中客记得春从天上来雉扇齐开香雾绕龙墀暖赴晓班催君王神武多余暇彩胜金花似旧裁
去国东风又一回江邨度岁亦悠哉偶逢花向山间发更喜人从日下来破敌屡闻胡骑走急贤当有鹤书催内中谁进春词帖西掖须凭大手裁
和谢梦叟思乡用李巽伯韵
江头野老哭声哀宫殿千门安在哉御路初传鼙鼓动驿尘犹见茘枝来九重奇祸遽如许四海军书重困催家在双龙双阙下乱云春思益难裁
次韵谢郑教授二首
久服才名老郑?奋须抵掌便谈天平生落尽摩霄翮妙句新如出水莲晩岁江湖聊可乐夜谈城垒不须坚席门穷巷蓬蒿满安得高车忽俨然
骑马凌风拟八仙不须三斗始朝天细听街吏冬冬鼓看舞歌姬步步莲问事未应无伯始论文今复得徐坚喜君琢句无余迹诗到埀成却澹然
和曾英发见寄二首
闻君要了官中事了事君今竟作痴陋巷端能一瓢足虚名何用四方驰开帘璧月夜生海下笔氷蚕细吐丝想得诗成有新句池塘草入梦中思
别後文章殊长进挥毫落纸便风生诗从平澹人难到语不雕镌句自清无计上书通北阙犹时蹙额问西征忆君过我诵新作殷殷尚留金石声
和曾若虚
书生胷次傥无奇读尽羣书未免痴学似雕龙宜独步才非天马敢争驰青编谩费千章纸白发愁梳满面丝愧乏银鈎酬雅贶含毫徒作画沙思
再次曾英发
人物风流东晋时吾家王椽本非痴见君自少能多学厥闻如今已四驰但有香秔炊白玉不须高马鞚青丝西隣密度墙头酒日望扁舟慰所思
次韵萧明强追和芙蓉庵
茅斋深倚五云间忽有高人夜扣关挥麈风雷坐倾倒开帘水竹自幽闲天寒已放龙蛇蛰棊罢那知岁月残兵革未闻消息好且来拄颊看西山
次韵周秀实过草堂夜话
舍北云生天一隅短檠细雨夜牕虚铜炉瀹茗助清冷玉麈论文愧阔疎落齿驹儿应有种【谓秀实子】秃毫锥子尚中书山城忽遇高轩过不避席门江上居
和裴主簿栽花【来诗有独醉明月之语】
晓檐风雪压前墀勒住羣花未出奇顿觉寒厅有春色雅宜破屋咏新诗朱帘不卷门长静红药微开蝶便知独酌莫邀天上月恐招恶客影相随
和刘克强谢仲振
氷柱雪车诗有声池塘春草梦初惊两公共夹清漳住匹马时冲细路行遶屋好山如罨画攻愁得酒足鏖兵兴来不用多呼客着我罇前伴月明
送苏元老自舂龙阳
云渺苍梧湘渚濶烟帆初转九疑高相逢未卒寒温语此别更为魂梦劳江水江花自今古湖南湖北足风涛何时舍棹登平陆却上晴天跨巨鳌
次韵义夫同年见寄二首
青袍犹带御炉烟坐觉江湖岁月迁忆在九霄聨雁塔恍如三尺铸龙泉荐书飞鹗闻天上彩笔题诗落眼前白发郎官才力健知公家世似韦贤
高文落纸自生烟论着传家继史迁气压千军横入阵词倾三峡倒流泉赐袍初并龙墀下走马同过凤阙前一落江湖坐穷困顾予何敢望诸贤
和刘宾王县尉
鼓箧同游璧水春桥门争看笔如神忽传紫塞军声急尚喜青山草色新傥有风云起英卫可无胶漆似雷陈况闻作尉功奇絶兵入潢池不动尘
次韵刘炳先昆仲见寄
未有新诗敌庾郎徒将断木点青黄峩冠不满三尺许拆袜仍无一寸长鹏翼端能翻碧汉芥舟唯可置坳堂君才本自堪磨琢颖脱当如锥在囊
卢溪文集卷十四

[book_title]卷十五
钦定四库全书
卢溪文集卷十五　　　　宋　王庭珪　撰律诗【七言】
和欧阳炳文汝舟酴醿【唐降真台有槛玉砌焚龙火香荐无忧酒】
两翁烂醉酴醿下击鉢成诗岂易酬藉地想携千日酒寻香争跨九花虯晩风吹雪空中落急水漂香何处流梦觉清芬犹扑鼻如登银槛荐无忧
次韵胡次鱼送欧阳景苏镇州教授
往昔逢君最妙年朱霞天半已轩轩论文岂是无张说取友何期得邴原谈笑坐轻千叠嶂吹嘘谁送九重阍不应海峤能留滞早晩公车采至言
别黄伯成
常恐微言将遂絶江南耆旧复知名身从妙喜国中出脚踏毗卢顶上行觉我向来闻道晩识公真处大僧生相思莫谓山川阻千里同游聊【缺】
送同年赵季成赴行在
系船杨柳晓鸎边冠盖如云欲塞川闻道今开丞相府【沈相同年】昔年同是广寒仙不须左右为公地便恐吹嘘送上天千载一时真庆遇会看钧力转陶甄
送刘子柬赴省
快锁荆州从事厅荐书飞入九重城试观文阵英雄气定胜弓弦霹雳声霜踏板桥天欲晓酒醒渔浦雁初鸣春风汉殿胪传近换取青袍出帝京
赵逢源家有姝丽每造谒必见拒今侍令兄府判东游作诗为别兼以见意
高门日日掩朱扉未许倾城卷翠帷客子眼寒空过市雪儿歌妙欠新词华裾将曳铜驼陌破帽敢随金马羁怅望碧天鸿雁影黄花应不负归期
次韵赵文卿因以送行
堤柳迎人自作隂江流仍涨绿醅深行人独唱阳春曲此日重闻正始音驺驭已如仙褭褭骑驴徒欲度駸駸看君濶步青云上莫学书生拥鼻吟
和施通判以诗惠茶
彩笔题夸北苑春南来草木始称珍江湖风味极不浅翰墨篇章老更新落日清吟招恶客此时佳境属闲人慙无好语酬高咏东望云山意莫陈
再和【与客观诗碾茶因话时事再作此】
呼童急碾建溪春丽句兼收掌握珍陆纳家风元冷澹庾郎诗句自清新推之不去真何物试与偕来端可人当面输心多背笑爱君高义似雷陈
密云初识雨前春未羡官?送八珍正苦睡魔须料理愧无妙语敌甘新兵分刺史千余骑系出洪崖几世人丽句新词隣大雅岂将文体效梁陈
重阳日刘元弼亭席上【时坐上听端礼举省程文】
不见龙山老孟嘉风流谁更落乌纱松槽旋压初浮酒篱菊争开无数花清论挥犀倾玉雪高文射策走龙蛇小儿拍手拦归路笑挿茱萸待辟邪
周德祖自衡阳相别三十余年会余窜夜郎德祖知南江寨相遇甚欵道旧兴怀辄成长句
回雁峯前水拍天峯头一笑尚依然休论华屋生前美同在邯郸枕上眠骑马忽来临紫寨传家故自有青毡时平栅垒无烽火洒墨成诗有几篇
九日以菊花酒寄施醇翁通判
每逢佳节忆渊明自采篱边细菊英坐见南山横紫翠遥闻北地落欃枪浇胷止赖杯中物快意岂图身後名幸有酒兵堪一举请公谈笑下愁城
盛暑中黄子余主簿携双井茶见访
痛饮元非避暑方又无金盌汲寒浆忽逢佳客携新茗来坐竹隂移晩凉幽处小牕花木好吟余清论齿牙香君家句法谁能似煎出车声遶九肠
次韵锺令【君自言借隣僧衣着】
闲举酒兵挑一战愁城欲下战方酣且烹北苑龙香茗暂脱东禅鹘臭衫有志干时君自许无钱使鬼我何堪江湖寂寞生涯尽对客不应容易谈
感雨【癸丑】
天久不雨羣情焦熬郡府方索民筑郛县内惴恐既而祷雨石屋山连日大澍喜而作是诗呈县令黄平国
拜起炉烟绕碧虚卧龙随雨跃天衢道边草木已焦卷岩下风雷若指呼河陇岂无寃系狱海污防有浴川夫君王屡诏寛徭役亦念凋氓苦未苏
和李彦文春雪
闻道江城雪似沙东风吹动晓寒加轻飘瓦屋鳞鳞密乱颭樯竿栉栉斜着地正怜新种竹漫天故压未开花君应对此方乘兴饮似长虹吸海涯
县僚祷雨盘藤庙连日大澍次韵黄超然
【缺】　　　　　　　　　　　　　　　　　上林抄半空云走挟雷声旱妖作魃乘时起天意为霖转眄成莫问田畴水深浅县前江已拍堤平
再和前韵
江夏无双望久倾高文犹带玉堂清子云识字终投阁侯喜能诗新有声偶会风云苏大旱戏将笔札庆埀成年丰但使无公事勿虑潢池贼未平
喜刘世臣仲美及第
同上青云踏玉梯仍穿月脇取蟾枝江南魁荐星文动兰省名高天下知共喜秀光前日会争传真逸老人诗万牛回首扶梁栋可笑蚍蜉欲撼时
送欧阳广明游仰山兼简慈书记二首【阁中有小释迦金幱袈裟】
士穷不作儒生酸岁晩聊为物外观行脚僧从幽径出集云峯倚半天寒且携几緉登山屐胜走高门坐马鞍君见堂西旧书记试求开阁看金幱
不畏霜风射眼酸要登峯顶作奇观连天野水微生绿隔岸官梅已破寒试共嵇康寻石髓要随杜老逐金鞍归来山鸟迎人閙应是怪君犹布幱
次韵送别曾英发
士元来访颍川公桑下清谈有素风不扣洪钟安识响更闻妙句岂宜蒙如君晩节犹堪奋期我高名莫大穹此别应难问消息寄书无惜到山中
和刘元弼岁除书事
吟诗辄莫叹年终岁岁年年事不同蓝尾旋倾人半醉楼头犹听鼓三通渐看暖律回春槛且任狂风掲钓篷管有明朝好天色澹云微雨翠烟中
题谭微仲一经堂
汉儒重道独专经唐室初增博士名韦氏起家仍相国稚圭能说亦公卿司空城旦汚潢潦古壁遗文粲日星异日诸郎拾青紫传家何用满筲籝
卢溪文集卷十五
<集部,别集类,南宋建炎至德佑,卢溪文集>

[book_title]卷十六
钦定四库全书
卢溪文集卷十六　　　　宋　王庭珪　撰律诗【七言】
九日登鸿飞台
拄杖扶登何处台天高风急雁声回疎林红叶纷纷下遶迳黄花细细开此地崔嵬聊试脚明年强健更衔杯绿罇乌帽随时足无用白衣人送来
豫章别彭养直【时谪辰州】
茘子欲丹蕉叶黄别君南浦正凄凉九疑隔岭共明月万里穷途非故乡坐见浮云更百态行吟秋水动三湘金鸡放赦知何日尚许生还天一方
送任子严江西运干
正坐惩羮吹冷韲送君那复有新诗明朝便恐隔千里抱病何由把一巵西蜀文章自家法江南烟雨上?时东湖滕阁多佳兴落笔端能寄所思
留别黄子默
回瞻人在斗南边目断湘中万里天驱马又过衡岳寺携家却上洞庭船江湖足了平生事文字岂徒今世传不共离亭一罇酒行看待我着归鞭
次韵郭伟节段延直见寄二首【辰溪古夜郎郡太白尝谪焉】
山灵未忍勒铭移空有寒鸦噪竹枝二妙相逢春雾里老夫将窜夜郎时传看尺素双鱼尾突过黄初数子诗不上沅江探奇絶平生谁肯一来兹
邂逅江楼初识面骑驴冲雪耸诗肩谈倾坐客人如玉苹满汀洲水拍天君欲摩霄登兎窟我方载月上渔船夜郎千古穷愁地窜逐曾留李谪仙
渡潇湘江
夜听潇湘江上雨今朝雨里渡潇湘船冲晓浪涨新碧山似画图非故乡鸿雁来时应好在白鸥飞起忽成行论诗安得杜陵老望岳令渠赋一章
自江上游龙兴至净因寺
晓踏晴沙江上堤堤平沙尽草萋萋墙头野杏才先发叶底雏莺自在啼问道渔舟通膴水只应烟火是桃溪深邨疑有秦人在记取来时路恐迷
贺王彦恭新除湖北漕
年年新换玉麟符应为高名满太虚紫塞新分邵阳垒皇华初上使臣车木牛转粟洞庭野金马催班待诏庐旗鼓行春真昼锦可能一访夜郎居
寄湖北总领彭子从郎中
翼轸星边贯索疎星文夜动紫宸居追锋急召归郎省持槖犹稽侍玉除六路藩臣供馈饷五溪蛮子乐耕锄连营十万无饥色却入承明奉直庐
春晩同石子文游欧阳参军园问其主人已物故独一老妇开门亭槛幽雅酴醿方盛开因叹二年卜居隣巷相去数十步而未尝一到作诗记之
百花狼藉草如茵谁与东皇殿後尘故放酴醿教独步更无凡木敢争春杖藜亦偶逢幽径扣户何须问主人坐久忽思归路晩举头香雪落乌巾
居隣曲巷有朱扉未许墙东宋玉窥春草满池惊昼梦酴醿万朶压繁枝湘西江上参军宅黄四娘家子美诗他日沅陵寻故事为余收入楚人词
送黄彦谟通判岳州【时寇盗未平】
奇功已奏紫宸居新上南州别驾车木叶寒飞洞庭野楼船光照赤沙湖犹闻豺虎纵横在已觉江山气象舒万一潢池羣盗息回戈请为扫穹庐
朱致一来守辰州先致启书余以病未及荅而致一压境以诗迎之
丽谯高垒武陵西西望双红卷使旗玉帐静驱千骑弩铜符遥镇五溪夷我遭白简为迁客君拥朱轮把一麾诸洞带刀迎马首略无征鼓动边陲
闰十二月自城东泛舟迁居城西安福寺舟中微雪
朔风吹雪江上来急桨迎风荡不开渡口云藏伏波庙山腰雾失楚妃台移居自作泛舟乐抱瓮还如载酒回岁晩浮家寄何处两溪春水緑如醅
李郎中生日
三槐堂下清隂满太华峯头绿叶圆天上正开炎帝历人间初识岁星年名郎早合归华省藏室行当缀列仙雉堞新崇边垒壮长城不独有前贤
报恩寺避暑
风枝不动午云蒸古寺嵯峨倚石层百丈虚廊?华桷半帘疎雨断飞蝇病余已怯金罇酒捧立仍无玉盌冰奈此人间诸热恼一杯清茗属高僧
乙亥立春夜雨平旦大雪
青帝重扃夜半开先驱雷雨下天来千门万户春风入小院高楼乐事回但喜新年逢瑞雪不知平地有瑶台杜陵远客多愁思忽忆两京初发梅
和马德俭韵
两苏共赋灵芝句知是君家矍铄翁门巷偶隣三径竹功名当柱五溪铜似闻四海尘初静犹恐扁舟兴未穷螺子江边无久滞亦宜抟翮上晴空
刘时举主簿相别三十年忽相遇于沅湘之间古夜郎郡也郡素窘俸馈不继埀槖而归相聚月余赋诗为别
谪仙适窜夜郎道主簿归从飞鸟边但喜骑驴得佳句忽忘挥麈是何年且将肚束三条篾敢望腰纒十万钱剩斩湘南几竿竹他时分我钓鱼船
早春怀叶观察
门前江水有春声鹭浴沙汀照眼明诗律未堪传乐府酒兵聊且下愁城无穷涧草争青出自在岩花絶壁生忽忆江南护戎老晴牕磨墨听新莺
送頔子还庐陵
頔子远来夜郎省余闻其妇方卧蓐不欲久留而恋恋不忍去乃令上沅湘至昔人窥九疑处复下武陵溪入荆州由巴陵武昌洞庭黄帝张乐之野观开辟以来造化擘出瓌雄怪谲之处却由潇湘以归敝庐作数语示之明日乃行
东归未办武陵舟送汝翻成一段愁雪点敝裘骑瘦马春寒几日到荆州湖山天濶洞庭野吴楚月明黄鹤楼莫苦回瞻白云岭是行聊学子长游
次韵叶起商杨茂之
池塘春草年年绿笔力千钧挽莫回南国遗骚拾兰芷西湖体雪禁梨梅穷途言咏颇寒窘治世音声无怨哀一览巨编真雅唱秀苗奇特出荒莱
次韵酬祝彦直
矍铄犹能一据鞍将军虽老未甘闲谬携鱼目投龙颔正类蒹葭倚玉山词力倒倾江汉底光芒今射斗牛间珠玑赠我应难久却恐风雷夜掣还
李守拉登谯门观修城
忽见金汤峙塞垣丽谯雄冠楚山川门开下瞰双溪水壁立新磨万丈甎招抚番夷应有术折冲罇俎正临边边头卧鼔休戈甲坐对春风理管弦
次韵李宜仲见怀朱崖夜郎二逐客
不因贵贱识交情此段当令後辈倾三友一龙吾作尾同时四海孰为兄殊方少客通南北厚禄无书访死生万里归期应可指九衢先听卖钗声
辰州僻远乙亥十二月方闻秦太师病忽蒙恩自便始知其死作诗悲之
辰州更在武陵西每望长安信息希二十年兴缙绅祸一朝终失相公威外人初说哥奴病远道俄闻逐客归当日弄权谁敢指如今忆得姓依稀
次韵段季裕惠诗二首
久战词场力未衰毫端珠璧粲离离气如八尺九花马人似千年五聚龟国士无双君自有痴儿不了我先知七年留滞沅湘道忽咏青山独往诗
谪堕西南海角边是中乐事亦天全渐闻长乐钟声近正遇巫阳敕放年客过茅蓬非率尔诗如锦绣益飘然一罇岂尽平生话咫尺高楼起暮烟
次韵叶起商
少年携艺试东都一鼓无成怒奋须便把龙韬取官职欲随鹏海混程途清言自可容平子文笔谁堪荅挚虞要使貂蝉出金鍪腐儒宁不愧操觚
和向令制锦轩
大邑大官身所安欲将何术抚创残久怀利器聊堪试正见操刀不作难百里光华风俗美一天清澹水云寛剸裁大巧元无迹血指从旁袖手观
次韵酬刘遂卿
夜郎逐客东归日倾盖江边侧帽时雾豹隐山宜自养弓蛇落盏莫生疑古今得失碁千局湖海飘零酒一巵期子崭然出头角名场何患少人知
卢溪文集卷十六

[book_title]卷十七
钦定四库全书
卢溪文集卷十七　　　　宋　王庭珪　撰律诗【七言】
初至行在
望中楼阁入青冥疑是长安旧帝城千里荷花开世界几年羇旅望神京老随丹诏身犹健梦入华胥眼尚生行尽沙河塘上路夜深灯火识昇平
上殿退朝口号
银台南畔晓云飞路入丹霄上紫薇共看客星朝帝座敢将汗脚踏天扉遥瞻凤翼差池佀近对龙顔咫尺威自愧衣袍正蓝缕晩来忽带御香归
送王舍人赴明州过阙二首
紫泥初出大明宫端为朝廷知弱翁平地便开丞相府乌台先跨玉花骢一时治行无前辈共喜君王记自公暂假双旌临近辅聊观海日正曈曨
当年玉殿校羣材名占枢垣北斗魁曾入翰林批凤尾每瞻云气想蓬莱前驱候吏千军肃遥望天门九扇开咫尺龙顔应入奏紫霄东畔晓班催
次韵杨廷秀求近诗
闻说学诗如学仙怪来诗思渺无边自怜犹裹痴人骨岂意妄得麻姑鞭曾似千军初入阵清於三峡夜流泉只今老钝无新语枫落吴江恐误传
胡邦衡移衡州用坐客段廷直韵
朱崖万里海为乡百链不屈刚作肠复出光芒动星斗定随雷雨起江湘归期正待春回雁贺客争持酒满觞笑说开元丞相宅凄凉偃月上标堂
次韵张子家见访惠诗【仆尝为逐客故以台州自况】
老去无才可致君强从诗社立奇勲忽逢天上张公子应念台州郑广文风月何尝千里隔江山不用一钱分能来鼔噪助余勇气压淮淝百万军
用前韵赠别子家【西掖舍人彦实之子】
西掖篇章自一门君能祖袭有殊勲风流前代黄花句梦想当年紫凤文月下长吟成独唱壁间强韵共谁分江头惜别多新咏秃笔犹堪殿後军
送黄子默湖南机宜
潢池赤子弄锄耰天子择日除元侯今君去为幕下士多材应与幄中筹官弩近围临桂峒捷书飞入未央楼想当磨盾作露布何异裴公取蔡州
送同年赵季成知武冈军
收科同日上蓬瀛独我胡为顦顇生晩节见君乘五马前驱夹道拥千兵行闻峒窟烟霞静卧听边城鼔角声入境旌旗应动色更看蛮户带刀迎
欧阳彦文晩始得官为边郡狱掾乃州里宿儒於其行也诗以饯之
往日高名动场屋青衫未足称平生一官曹掾当蛮徼万里山河列汉营顾我老无投笔志羡君今去走边城边头已卧将军鼓早晩书来说太平
送赵文卿之湖南
霜余新雁点汀苹愁絶送君湖水滨自叹老夫如病骥早知公子是天麟渡湘怀远烟横渚望岳题诗雨垫巾想见骑驴得佳句賸将收拾锦囊春
次韵张子家新除浙西抚干见寄
幕府官清比县僚升沈何啻九牛毛蓬蒿仲蔚今多病湖海元龙气尚豪丽句早知何水部旧交谁记柳仪曹相如属思宁迟久不欲诙俳恐类臯
次韵路节推瑞香幽兰
君家兰玉盈阶砌傍有薰笼锦一端雅似高人来席上幽如靓女出林间芳丛欲吐新芽长深谷知谁着眼观谢氏风流元自有更留佳客奉清欢【谢安石欲子弟如芝兰玉树故自有一种风味瑞香古未有独见重於近世遂得佳客之称一名锦薰笼】
杨文发自长沙相别忽来权邑惠诗次其韵【公来权邑官妓逃亡略尽】
湘水东边唤渡舟湘天欲暮使人愁岂期陶令来为县应念龎公不入州索我题诗今老矣看君下笔几时休论文把酒诚堪乐莫叹罇前欠杜秋
次韵杨文黼
乌啼鹊噪竹生风谁过柴门访病翁清论逼人来亹亹夕阳归马恨怱怱遥瞻紫极黄云里却望长安醉眼中南北车书将混一莫嗟吾道隔西东
次韵黄伯思求其祖梦升墓铭跋
妙句高文满锦囊坐惊蓬瓮忽生光君家人物代不乏文彩风流想未忘千载运中逢太史诸王殿下识黄香江西多士传心印又出宗支一派长
胡邦衡北归先寄诗二首次韵迎之
无何真是本来乡莫遣闲愁犯肺肠会见栋梁扶大厦不将文字吊沈湘挥毫未办银为管沽酒奚须玉作觞双竹端能作奇瑞衡人宜护竹间堂
当年大册撼天扉圣主今呼逐客归应是风云乘此会便令鵷鹭着行飞久埋剑气冲星气暂裂荷衣换锦衣稳上丹墀踏龙尾九霞光里望晨晖
和吴思道韵寄郭德耘【思道诗有校讐琼殿之语】
德耘寄示吴思道诗某闻思道之名而未识也辄和其韵以寄德耘
乱後交游半不闻天涯沦落始逢君黔南可怪无驴养冀北遂当空马羣尚使高才淹管库忽传佳句吐烟云十年讐校金銮殿依旧无毡似广文
左世积妙年登第而飘泊遐荒十年不得调盖尝以事忤权贵今公道方开始欲仕进索余赋诗
射策枫庭最妙年九衢争看若登仙乘鸾岂慕天边贵失马方知塞上贤华毂朱轮多覆辙高门大屋尚修椽如今相国开公道此语他时亦盛传
次韵酬周孟觉
看铸铜人能几何相逢重得复摩挲江山如画风流在城郭空惊岁月多岂谓今朝闻正始更翻新律似元和思君夜久犹竚立月上松梢映绿萝
闻梁养源归卧病未出作诗问之
试访伯鸾强健不但传烟渚有归舟欲闻大士一转语为洗南荣十日愁青壁万寻人似玉碧云千里月垂鈎我如堪问维摩病狮子坐中无此流
送頔子归庐陵
西风吹我梦魂惊送子东归无限情好往沅湘探奇絶远看衡岳正峥嵘黄昏渡口呼船急後夜江头望月明能把愁心寄明月云开时到夜郎城
送黄介可
漳川螺浦共家乡醉墨题诗尚挂墙天末异时怀李白风流谁复数真长那知此日长江簿即是昔时江夏黄鹏背知横几千里棘间何地可回翔
谢同年赵季成通判见访
一梦惊回四十年昇平楼下听胪传共攀玉兎月中桂认得铜驼陌上仙忽遇旗旄行县邑先驱貔虎访林泉王孙自是经纶手容我沧江卧钓船
送刘克强再赴殿试
闻道田西刘克强年来犹自读书忙生平万卷非无用岁晩一官聊足偿曾卷笏袍还圣主重携笔札试明光汉庭射策推诸老更看公孙独擅场
颐轩
门外红尘走客车闭门风月下檐隅南山雾雨宜藏豹东海龙刍试秣驹竹几蒲团消永日铜炉纸帐梦清都灵龟隐处无人识似置寒冰在玉壶
题青桂亭
天上犀枝玉蘂秋何年桂子落岩幽庭前忽生两好树檐外突出双青虬九里香飘吹梦断十分圆影暮云收他时合抱重来看不是玄都观里游
和刘乔卿雪诗【紫极真人吹箫雪降则止】
柴门忽啓玉为关疑是新移海上山野寺僧居银窟里广寒宫在月明间老农击鼓迎丰岁紫极吹箫近帝寰腊後东风将解冻已看峯顶露孱顔
卢溪文集卷十七

[book_title]卷十八
钦定四库全书
卢溪文集卷十八　　　　宋　王庭珪　撰律诗【七言】
中夜起坐惜春亭月照酴醿清香郁然因成四韵
袖手归来避世尘酴醿对坐惜余春靓粧不入市?眼幽韵只应邱壑人醉唤江梅君益友力移亭竹我比隣天公着意怜诗客月色西牕一夜新
任子严凌风阁
朱帘下瞰梅花发百尺梢头挂玉鈎人在半天攀玉蕊山如方丈接瀛洲曾留深夜乘鸾女相对谁家却月楼将此层轩拟东阁正缘诗兴似扬州
杨文发将趍行朝辄用所惠诗次韵一首赠别
欲赠初无金错刀待凭巧冶铸豪曹公家勲业麒麟上国史声名泰华高已见郎君如玉树便为名士读离骚甄?他日惊人去标目须经大手襃【忠襄公大节震耀天下而行状未能详昔甄逢能标目其先人甄济事载之天下耳目彻于天子赫然惊人然济止能不污贼而已其事至微史臣犹特书之今文发以神道庙碑俱未立欲徒步有请于朝当得大手笔以张阐其事故篇末激之】
寄聂贲远
襃勲新命日边传万户重封眷愈专山海尽笼天下货江淮流出地中钱时平麟瑞三千岁梦恊熊祥五百年富国自能跻寿域宁论齐相海王篇
张绍祖双秀亭
义山山下三丞相门倚山光照户庭盛事流传千载後寒空高并两峯青双崖过雨好云气絶壁参天列画屏更羡君家亭子近细听泉溜响泠泠
题竹溪读书堂【李太白孔巢父韩准裴政张叔祖陶沔号竹溪六逸】
竹外溪边沙石幽欲招诗客赋临流万竿深锁藏书屋百尺清潭遶橘州千里水烟渔唱晩一堂风月暮云收何当挽取六君子占此佳名作胜游
扶疎堂
碧草深林遶一区何年开径洗烟芜晨光浮动三竿日古木隂森十万夫静爱长松梢月色絶无凡卉蔽檐隅残枝败叶风吹尽帘卷山尖好画图
和曾英发见访惠诗二首
陋巷谁过马粪王一经题品自芬芳桃花流水春犹浅茗椀薰炉话更长千里夙期冲雨霁十年闲事入篇章明朝未免成离恨莫苦吟诗作许忙
宴坐壶中日月闲相逢无复话吴山如君岂是哙等伍置我当容平子间喜遇故人持节钺犹能跋马问荆菅扁舟後会重寻处更刺滩头转一湾
别後再和一首
平昔高谈古帝王到今春草几时芳挥毫欲上三千牍拆袜初无一寸长亹亹逼人逢此意怱怱下语不成章归来闭阁焚香坐端为思君聊复忙
谒魏彦成郎中
病夫投老入城闉到处逢人说使君岂料骑驴冲大尹政须扛鼎识奇文池生春草何曾梦枫落吴江误所闻更愿兼收湖海士当令冀北马空羣
王主簿清暑阁
冒暑贪程作热官何如避暑得清安轻隂画出三湘境爽气能为六月寒自有薰风生屋角不须纎手捧冰盘阑干半倚红尘外卧听江声泻碧湍
段廷瑞四美堂
风月江山何处无良辰乐事古难俱其间景物从来美此美天然画不如莫唱黄鸡催晓曲且听青鸟劝提壶暮云收尽朱帘卷四者横陈献坐隅
次韵周穆卿教授兼简黄元授司户
尝记枫宸赐异恩同时人物亦诜诜从前百事不挂眼初得微官便退身教授才华欺蜀锦参军诗句似唐人中兴勲业归公等顾我徒为避世民
读晋史偶书
夷甫清谈万事虚阮宣亹亹定何如?鱼虾鮓方乘献豆粥萍韲立可须柱石莫倾人栋宇纎儿撞坏好家居扬州丧败将谁咎犹自空中咄咄书
次韵赠随上人
扣门衲子诵诗声双脚行纒拄杖轻何处参同得消息便能作句吐新清高僧着意游湖海逐客从谁匿姓名试听窟中狮子吼未应断尽野牛鸣
送李仲文赴省试
何人解荐相如赋【缺】监【缺】　　　流壮志未登龙虎榜荐书重入帝王州烟生渔浦雁初下月满江楼雾已收早晩书来闻好语沙头春晩望归舟
谢梁亷济运使见访
夜向天边识使星使星光近少微明朱轮疑自丹霄落陋巷忽闻骢马鸣台下霜威惊草木山间旌斾烁檐楹惭无櫑具衣冠伟久服西都暴胜名
离行在别胡舍人
几年南亩把锄犂尺一呼来上玉墀未有涓尘荅明主只思耕钓乐清时着鞭不惯朝骑马击鉢犹能夜读诗回想都城春色里看公谈笑定边陲
生日周公予惠诗次韵
皇天何时生此汉六十年前岁遇庚不使声名惊四海未教文阵扫千兵如今只作痴顽老晚节犹干造化情每辱雕章勤剪拂胜驱斗酒下愁城
资深堂
至深无象本强名不可言传着耳听克己独称回好学问诗唯有鲤趋庭会须絶倒闻谈道更看鼎来能说经欲造渊源惟此得百川终使贯沧溟
清晖亭
画檐雪壁眺前溪溪外羣峯碧四围日上林梢增秀色珠生潭底护长堤落霞孤鹜真奇境捉笔题诗无此词拟就江山覔佳句更须春草梦回时
次韵欧阳广明以诗送鉢盂
方丈盈前送八珍山人不是此中人试寻僧鉢斋?近更喜园官菜把新秋满城头看落叶风吹酒面已生鳞何时共过溪边寺雪夜扁舟发兴频
次韵欧阳广明【来诗问余遭谤故云】
半盂香饭敌猩唇羮芋菹盐度几春坐倚蒲团听粥鼓晓擎花雨供天人庾郎三韭徒多品顔巷一瓢真絶伦邑犬狺狺尚羣吠隔篱安得近吾身
次韵刘唐卿
看铸铜人五百年摩挲已是落因缘洛州司马老方遇梁苑词人晩见延稚子诗书聊可喜荒邨草木亦堪怜龎公要说无生话儿女团栾在眼前
雪中访胡次鱼因览新诗次其韵【公尝为郢州教官】
天涯流落与谁同雅什重闻正始风文阵向来无敌手诗坛今孰敢论功郢中遗唱人难和冀北成羣马遂空接屋同隣江上寺过从犹幸不怱怱
和王彦谟县尉二首【江左盛时王氏门中高者龙凤劣犹虎豹】
耳厌钲鼙处处喧此时犹得卧邱园负材磥砢几无用旧业荒凉半不存嗟古英雄多朽骨览君词翰可招魂济川政要艅艎急樗散何因被选抡
虎豹相传王氏门风流千载识遗昆吟诗作赋取高第挿羽鸣弓待报恩寇贼渐平妖破胆烟尘犹起客销魂山城诗酒方为乐岂料西归席未温
次韵常德府葛倅见寄
武陵节钺控湘西通守仍兼把一麾玉帐静谈千里月铜符遥镇五溪夷漂流欲识荆州面饥渇正如桑下儿仰止门墙诉羇旅穷愁那复有佳词
和王彦休
彦休学录相别二十年苍顔白发着书不倦尤邃於春秋蒙出示注解数编将欲献於公车以佳句为惠诵叹之余辄次元韵奉赠
书成欲奏未央宫起废鍼盲略异同巳就外车传服氏应曾彩笔梦文通且观落纸惊回凤莫叹摩天欠阿鸿宿学暮年方发策菑川重看一衰翁
卢溪文集卷十八

[book_title]卷十九
钦定四库全书
卢溪文集卷十九　　　　宋　王庭珪　撰律诗【七言】
夜读唐监有作
开元贞观承平後羣盗纵横似撒沙可惜君王自神武不知卢杞是奸邪瓜分叛将根仍蔓鼎付哥奴祸已芽不有汾阳功第一孰能谈笑定中华
次韵蔡德亿年闻子规
逐客思归正倦闻三更枝上月微昏一声梦断湘山曲千古空余马足痕东郭虽无扬子宅西枝应有少陵邨不须宋玉怜憔悴招得骚人几许魂
赠胡绍立【并引】
绍立顷年遍游西南诸州闻余窜夜郎冒重险至沅陵由湘南以归己卯秋预清江高荐复至安成访别道旧赋诗因以送行
忆昔乌蛮絶塞亭巴娘歌罢月三更重寻湘水江边路又见萧滩榜上名此去飞腾对天陛不应顦顇困书生将军三战成功後未数焚舟老孟明
送项直卿赴省
逐客归来访里闾後生文彩益增奇低头见子如东野满耳闻人说项斯果有高名动场屋行观大策对丹墀亲闱日望泥金信报我仍须寄好诗
刘大虚作十花词相示复以诗来有求挥斤之句兼简中问仆无恙吠犬不为灾次韵一首奉酬
新词蔼蔼吐春云清似金炉百和焚白雪固宜招吠犬真雷岂比聚飞蚊陶潜赋就归何处李白诗成思不羣君是广寒修月手顾予安敢强施斤
次韵董体仁参政
雷雨何年下九天公为舟楫济长川涸鳞亦逐龙蛇动异气先冲牛斗边总谓相君扶帝力忽传飞诏落岩前但随一气洪钧转造物岂知然不然
次韵李昌龄以诗督景贤堂诗【李广传云得当单于陵传亦云欲得当以报汉】
欲医诗病了无方怅望黄州旧雪堂岁月易奔梭一掷文章徒费纸千张相如赋丽终迟思李广兵微未得当句律年来亦如此收功何以得鹰扬
宋英臣景贤堂
当涂人物尽豪英平日相逢眼自青倾盖欲交天下士披云如仰斗间星向来道义多耆旧尚有风流继典刑更待里门容驷马不应空顶佛名经
刘君鼎主簿登第累年家贫犹待阙欲游章贡谒梁提刑作诗送之
收科天陛几年余犹似扬雄寂寞居霄汉又生新羽翼侯门应许曳长裾暂游岭海非凡客却上蓬瀛行秘书何日扁舟下螺浦会看丹诏有新除
送刘简之兄弟赴省
弟兄连牓俱高荐正遇龙飞急诏求兰省深严清禁近丹梯曾上广寒游岂惟一举两黄鹄便好同修五凤楼草绿江南旧行路春风归马控双虬
谢向提刑见访【并引】
某自贬所东归伏辱提刑直阁千里命驾来访死生感激高义辄成长句聊伸谢恳
夜郎逐客遇生还秘阁老翁来扣关坐听犀挥妙言语惭非櫑具伟衣冠高名业已照六合贱子穷当隐半山陆纳家风元冷澹口将茶果荐杯盘
渡湘千里忆分携因诵痴儿不了诗送我出门还作恶今朝会面岂前期乐天独往青山日裴相闲居绿野时从此功名恐相逼伊山安得久栖迟【李训王涯排陷乐天训等死日乐天正游洛下青龙寺有诗云当君白首同归日是我青山独往时或谓白公乐祸东坡云乐天岂乐祸者特悲之耳余今亦然】
送魏彦成赴召
一骑追锋下九重手持丹诏紫泥封君王夜半应前席郡国名高莫说功民吏不须留召父朝廷久已知弱翁还如汉室中兴相治行于今有祖风
魏彦成座上忽见擒至吉水贼奉呈彦成
城上啼乌晓欲狂楼前争看捷旗黄略驱部曲千余骑不折将军半段枪乐土异时为贼窟太平今日有官方弱翁治行今如此何待天边下凤凰
西园探梅三首
俯窥溪影忽横斜仰看寒梅已放花未觉东风吹水面早惊春色到天涯年时肌骨瘦如许日暮烟云薄不遮折得一枝归静院夜深玉颊照牕纱
东阁官梅未有诗竹林斜出两三枝临风玉面如相识残雪江头想更奇立尽小桥溪上影谁将清调笛中吹犯寒倾倒先春色万木寒痴冻不知
一株斜压半檐茅索笑谁堪着句嘲风度暗香浮远水枝回嫩绿到新梢冰生处子精神外玉立天涯雪月交吟处不须歌酒涴柴门谁许野僧敲
次韵刘景明寄诗求近作
道边埀柳绿隂隂马上携书阅古今陋巷岂无人载酒他乡谁是子知音鲲鹏未化风云外江海相思岁月深远寄雕章覔新句穷愁唯有苦寒吟
外孙刘子野游学南安才归数日又告行怱怱赠以一诗为别且以勉之
九十龎眉老舅翁暂时见汝又西东举头共看天边月刮目知非吴下蒙学至超然应自解诗唯穷者乃能工太阿锻尽山中铁始得光芒倚碧穹
送刘天游益明赴省
两骥腾风上九垓瑶林琼树絶纎埃行观海运几千里坐待春惊二月雷霹雳一声天外响婆娑双桂月中开老翁日望长安信报喜泥金早寄回
次韵曾英发
泮水桥边不记年後来谁复敢争先襄阳耆旧今无在江左风流寂不传穷巷闭门佳客至新诗照壁夜光悬未应晩节嗟流滞三子青袍慰眼前
酬梁宰惠游永新百韵诗【君曾摄县事】
闻君跋马禾川道攀????遗民识辔环满野悲风蟠蔓草数声渔笛下汀湾云藏甘露峯头寺路接青湘雨後山触思便能成百韵偶题僧壁不须删
谢郭运干见访【欧阳公有思颍诗郭乃颍人】
穷巷俄留长者缰清风入户竹生光不嫌茅屋絶低小来坐松隂移晩凉南国诸侯老宾客西湖六一旧家乡锦囊賸拾诗千首他日还思颍水傍
天马从来不受缰腾云注目电争光心如银汉纎尘静气逼金盘晓露凉妙语织成文绣段扁舟刺入水云乡朝天便若登仙去驺驭何人得侍傍
次韵刘子方喜雪
万木寒痴冻不苏六花争巧出枯株天将平地开银阙人似清氷在玉壶未见囓毡持汉节徒闻穿履待公车月边恐有瑶台路拟欲凌空谒帝居
怀故人留题
桃李无言对斜日可堪回首一凄然子云投阁知何在太白骑鲸已上天春蚓秋蛇留败壁金鈎玉带锁寒烟人行古木横塘路门掩长江上水船
次韵王秀才
怒发冲冠忘指瑕要能全璧始还家闭门且任蓬蒿长落笔当令绮绣华丽句美如青玉案明珠深贮绦囊纱爱君年少已如许他日相逢未可涯
波光亭
遶亭春水縠纹生拍岸风微镜面平日破浪花摇柱础影浮山翠落檐楹鱼跳莲叶东西动月涌金盆表里明夜久光凝收緑净冷涵星汉逼人清
酴醿
百花狼藉点青苔始见酴醿烂漫开虢国朝天嫌粉汚唐昌夜月恐仙来寒梅胜韵聊堪友穠李凡姿讵敢陪便欲乘风凌倒影醉寻香径上瑶台
和黄元授送赵敦本赴万安宰【元授先摄邑事故末句云】
欲救斯民病久尫想君家谱有奇方但须去恶犹去草要使牧人如牧羊正值雕残经寇乱还思激烈咏时康当年手种闲桃李今日成隂总类棠
和元授闵旱【时男子皆防城】
旱魃凌空气愈炎断无微雨应时沾正忧龙卧深蟠水安得江声碎泻檐禾黍似堪供野火妇姑犹拟共腰鎌此时政要调元手谁作商霖慰具瞻
卢溪文集卷十九

[book_title]卷二十
钦定四库全书
卢溪文集卷二十　　　　宋　王庭珪　撰絶句
建炎己酉十二月五日避乱鸽湖山十絶句
平昔无才可致君此生何处欲超羣今逢四海干戈动犹得山间卧白云
偶携琴剑入山来惊觉高僧定里回扶下绳牀始开眼嗔人马迹涴苍苔
幡竿挿入千岩底鸟语飞来絶壁间洞口行人迷处所不知钟梵锁孱顔
山腰危殿倚青葱知是云峯第几重恐有书生来问道为凭轻打饭前钟
奇峯削出青莲萼远溜萦回碧玉环气接混茫藏句法不知谁与破天悭
洞里花开透碧霄溪横三绕赤栏桥他年桥断人迷路咫尺山源万里遥【三渡桥】
昔人骑鹤岭头归应有仙居在翠微絶壁苍藤无处问时闻清唳掲云飞【白鹤峯】
破腊山桃已盛开飞花无数点青苔莫教流出前溪去引得鱼舟入洞来【山桃花】
岩下逢人说乱离十年眼底厌旌旗边尘复暗江南路堪羡山僧总不知【赠寺僧】
伟岸棱棱似立朝巍峩冠剑想风标可怜有貌无肝胆何用昂然近紫霄
次韵赠周师禹二首
山中自有陶宏景牕外谁呼祁孔宾不敢移文约周子升沈共作太平人
昼卧柴门打不开相逢未识济川才那知此夜闻猿处忽有新诗随雁来
赠李子安
穷居未有四立壁负郭兼无二顷田拟斸云根结茅屋不知谁赠买山钱
次韵高秀才
腊尽梅花落不停笛声孤起不堪听且留溪影弄清浅更看残英动晓星
赠松庵僧
庵在深邨翠岭?狂风卷尽屋头茅断椽破壁何时理卧看松隂月转梢
和郑元清同游殷仲堪读书台二首
晋国衣冠扫地空渔歌长在水云中倚栏欲问兴亡事木末琉璃坠晓风
池上高台倚碧空郡楼相对出烟中读书太守今何在寂寞无人继此风
梁道人借示丹经数册阅未遍辄告行归其书赠之以诗二首
丹经汗损几车牛奥意难从纸上搜相见纒腰无十万待看骑鹤上扬州
夜半沧溟看日头忽闻风雨下层楼却寻双径朝金阙又跨苍龙海上游
谢彭仲寛惠小茶磨并仙茅二首
踏梯割得紫云归琢就双轮半尺围晴日午牕新睡起掌中轻转雪花飞
梦具白鸡犹不死胷吞赤凤得长生向来未识仙茅草误向松根采茯苓
次韵魏伯元
公荣自可不与饮子美何时得细论正遇题舆陈仲举岂容无礼灌将军
侯大渊惠花
扬州庙下子规啼曾看花开万玉妃二十四桥明月夜春风十里卷帘时
和读书台入夜即事二首
池底星光个个添半鈎斜月吐纎纎数声寒笛西风下人在朱楼卷暮帘
云卷寒蟾玉晕添嫦娥遥想鬓毛纎此时清境非人世要望烟霄不下帘
次韵卢赞元蒙田寺桥亭夜月
青版桥边秋月明江风不动縠纹平沙头野鹤摩天起飞入紫霄云外鸣
次韵刘美中赠段居士
昨夜送人为太守今朝不记是何年归来一粟庵中坐水在瓶中月在天
次韵赠慈书记
仰山慈书记往来安福道中数经我草堂识之旧矣复辱惠诗自叙老洪之裔盖知仆与洪雅故不可不酬也感今怀昔为和三絶句兼简大仰祖禅师亦觉范同门嗣也【慈犹记在湘西寺洪和予左字韵有云云】
探骊犹记湘西寺爱我诗如左袒军慈也果能拈此句定知词笔带烟云
寂音尊者断声闻犹似衘枚未战军横出一枝来大仰如今不赋暮天云
老洪作语惊一世笔力可敌千人军足下马驹今复出纵横踏破岭头云
次韵向文刚三絶
沈谢曹刘拟絶伦唯公词翰可招魂新诗不拾前人语文彩风流自一门
吏案堆尘番故纸茶瓯浮雪动吟魂长官政拥黄紬被卧听排衙昼掩门
诗仙句法可换骨岂但能苏九死魂要自胷中出机杼不须剽掠傍人门
兵火之後家藏坟籍荡然寄居江邨欲借书诸公先寄此诗
卜筑江邨翠岭?喜君书室近衡茅牙籖挿架几千册准拟从头借一抄
闻道藏书埒石渠仍能一读五行俱不妨借我遮愁眼胜着闲牕饱蠧鱼
瓯阳广明病中覔酒
满径蓬蒿贫不病一区寂寞奈愁何杜门芳草长杨赋可是无人载酒过
胡烈臣卧云庵
小庵深隐红尘外云在茅檐四角边月落乌啼天欲晓惊回何处梦游仙
和葛德裕寄纸覔兰四絶句
丽句云笺敌夜光穷儿得宝但能藏惭无好语酬佳惠徒咏春洲杜若香
林下无人亦自芳幽姿闲澹若深藏与君坐上添幽客胜爇金炉百和香
君家词翰妙天下虿尾银鈎世所藏赠我云蓝岂宜辱强吟春草拾余香
两朶幽花费咏章是中佳境若为藏何时同上瑶台顶遍翫芝田蕙圃香
听麟师诵经
念经衲子乱如麻心悟方能转法华待得莲花从口发自牛车上覔三车
荅萧道人
唤起赤龙耕玉池鹊巢抱出凤凰儿且看火里莲花发十二楼前雪自飞
卢溪文集卷二十

[book_title]卷二十一
钦定四库全书
卢溪文集卷二十一　　　宋　王庭珪　撰絶句
读唐遗录六絶
梁祖纪
深宫三鼓夜方分梁祖唯知虑太原错料诸儿非彼敌斩关还入万春门
李愚刘朐同传
两公罢相由诸吏提印驩呼颇自夸因谓我曹当快活月华门外听宣麻
杨师厚
万炬千釭照一城彩舟犹听棹歌声铁车空驾黎阳石岂悟碑来祸已成
成汭
劳役三年成巨舰出师未战失江陵不知雷满和州载始悟齐山截海名
安审信
入阁趋班最後时崇元御史合弹之如何进奉二十万便逐台中乞索儿
冯道
大帝四朝咸败事惟君卖国作功臣平生自谓痴顽老晚节仍为谬语人
次韵卢赞元江亭即事二絶句
斜日江头春又归半天埀柳拂云齐流莺向晩浑无赖隔水飞来枝上啼
江水磨铜监面寒钓鱼人在蓼花湾云间贪看新月上不觉小舟流下滩
县尉任子严出示从军陪大将吴侯游石峒五絶句奉次元韵颂平贼之功云
东来骑火照松萝野老逢迎笑语多共指岩前一方石将军大剑可横磨
石窟巉岩鬼不开狂童乘此起氛埃殿前兵马何曾出旗鼓初从天上来
锦带雕弓银马鞍鸣鞭飞下白云山回头却望经行处已在青苍杳霭间
不待皇恩下九天将军兵已入卢川奸人妄献招安策留客丹崖万古传
回师小度石门西铁马嘶风四百蹄不为从军一时乐扪萝攀径岂能跻
赠筠州司户施文叔二絶句
高轩过我不停轮风袂飘如出岭云渭北江东无尽意何时重得细论文
邨巷尽无车马尘君来笑语动比隣儿童惊问此何客亹亹清言来逼人
送周解元赴岳侯军二絶句
将军欲办斩楼兰子欲从之路匪艰十万奇才并剑客会看谈笑定天山
书生投笔未封侯拔剑聊为万里游燕颔果能飞食肉要令豹尾出兜鍪
雪中赠别黄秀才
雪欲漫山氷未澌梅花破雪吐寒枝溪桥渐见黄昏月应有横斜倒影诗
刘虞卿衣弊履穿有号寒之忧赋絶句以道其意
江上丹枫半摇落檐间青女忽横陈可怜范叔寒如此谁解绨袍念故人
次韵黄子余二絶句
沈谢曹刘俱一体风流文彩自难兼黄香独负无双誉不管红尘压帽檐
秋风动地吹纎末夜雨连明搅寸心西北高楼何缥缈信非吾土莫登临
次韵刘英臣早春见过二絶句
池草青青细吐芽梦回疑到惠连家东风未暇吹桃李先发寒梅第一花
春至盘蔬有蕨芽纸牕竹屋自成家客来清坐不饮酒旋破龙团泼乳花
送罗孟弼【并引】
孟弼吾年家子也少年高荐未第今之行朝就?补兼谒径山妙喜和尚
平步蟾宫脚失梯当年才命巧相违遭时何必由场屋但着青袍骑马归
君到吴山莫问禅禅翁无法与君传若从妙喜覔言句掀倒禅牀却悄然
次韵周希稷饷耕三絶句
初下车来首劝耕老农争走道边迎欢声便似承平日不待朞年政已成
夜闻催饷不成眠遥望官壶眼欲穿醉倒田间真快乐念无田者益堪怜【东坡种麦得雪而喜复念无田者终夕为之不寐】
莫厌行春马足劳弹琴吟咏节弥高尽驱赤子持田器勿使潢池烦贼曹
赠写真刘琮【并引】
庐陵刘琮与其父俱以写真名一时玉局老人自海上归尝赠以言由是士大夫益称之绍兴己未过庐溪草堂为余作隐居图颇有胜处作三絶句
曾写峨眉玉局真远看前辈画麒麟此翁此画不常有宜并银鈎絶世珍
布袜青鞋倚瘦松我生骨相真生穷烦君画着渔船上刺入卢江烟雨中
画作萧然物外身笔端如此有风神蹇驴破帽江南岸不是寻常行路人
送风雅长老【并引】
风雅长老自衡阳花药山英铁觜座中相识一别数年访余於安成将游仰山谒超禅师留之不可作偈送之且速其归也
集云回雁两峯前木马嘶风鹤唳天他日归来无一事却教谁出草鞋钱
送胡绍立往高陂游学
天下干戈未尽稀独骑瘦马苦吟诗穷山窟里携书剑半夜不眠听鼓鼙
游湖头观桃花行数里弥望不絶有僧新开兰若於万花之中留三絶句书辩公房
十里红香衬马蹄更穿林樾访僧扉烟长草远望不断忽有钟声出翠微
城内僧来城外住寺边花隔寺中篱花开花落春如许宴坐深房总不知
方丈前林万木春桃花面目更尖新为师拈出灵云话却恐桃花解笑人
欧阳公制粮尽扣门索米戏书絶句送之
闻道瓶中无积粟不忧甑里有尘埃饥时且就我索食更恐胡奴送米来
次韵赵逢源秋日溪居十絶
溪面微凉生晩风山衔落日半边红临流解赋归来句知是柴桑避俗翁
门外仙槎泛急湍应从霄汉落银湾归来不记河源路风雾凄凄月满山
水边楼上最宜秋天在阑干四角头覔句正缘偿宿债着书元不为穷愁
仙人山水古今无画妙诗工可得俱论画已非前辈手声诗能作辋川图
出水芙蓉天与工六郎何事比花红後生不识李元礼试听长松引劲风
南岭浮云过北岭东溪流水入西溪秋容清澹石骨露更看明年浪拍堤
昔人万里醉为乡暮越朝燕不裹粮却怕醒来尘外出千艘衔尾夜鸣榔
鵶翻日影弄清溪溪上危巢鸣哺儿林下西风晩来急满身木叶碎琉璃
千寻塔影照江清古殿金龙蟠绣楹秋色排门入萧寺闲来饭後听钟声
题画鲤鱼
谁把吴松江剪断得此鲤鱼长尺半会逢李白过江来骑上青天游汗漫
适从县门下经西湖上归见竹间桃花盛开湖上景物一新因成两絶句呈向宰
彭泽门前惟有柳河阳县里只栽花如今夹竹开桃李犹似当年刺史家
何处春深刺史家园林犹锁晋朝花风烟况接西湖水重起书斋对郡衙
再次韵二絶句
墙根巨竹新生笋竹下小桃初试花竹色花光正如此香风吹落几千家
新竹高斋凝燕寝从教细雨落檐花青山绿水中为县卧拥黄紬听打衙
次韵韩宰上元二絶句
火炬银花照眼明乱来谁得见昇平邦君解与民
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:29-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>