<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,跋,范忠宣奏议卷上,范忠宣奏议卷下,范忠宣遗文,附录,补编,范忠宣集全文在线阅读,范忠宣集全文在线下载,大玄古籍书库">
<meta name="description" content="18卷,《奏议》2卷,《遗文》1卷,《补编》1卷,宋范纯仁撰。康熙丁亥其20世孙时崇与仲淹集合刻行之。该集收赋2篇:《秋风吹汝水赋》、《喜雪赋》。其集为《四库全书》所收,另有明裔孙惟一校刊本、宋刊本、元天历本、明万历戊申毛一鹭刊《二范集》本_范忠宣集_全文在线阅读_范忠宣集_全文在线下载_大玄古籍书库">
<title>范忠宣集_范纯仁_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">范忠宣集</span> <br/>
          作者： <span class="inputVal" id="bkauthor">范纯仁</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]179815</span> <br/>
          说明： <span class="inputVal" id="bkdec">18卷,《奏议》2卷,《遗文》1卷,《补编》1卷,宋范纯仁撰。康熙丁亥其20世孙时崇与仲淹集合刻行之。该集收赋2篇:《秋风吹汝水赋》、《喜雪赋》。其集为《四库全书》所收,另有明裔孙惟一校刊本、宋刊本、元天历本、明万历戊申毛一鹭刊《二范集》本</span> <br/>
          封面： <span class="inputVal" id="bkimg">Z_19326.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]范忠宣集
[book_author]范纯仁
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]179815
[book_dec]18卷,《奏议》2卷,《遗文》1卷,《补编》1卷,宋范纯仁撰。康熙丁亥其20世孙时崇与仲淹集合刻行之。该集收赋2篇:《秋风吹汝水赋》、《喜雪赋》。其集为《四库全书》所收,另有明裔孙惟一校刊本、宋刊本、元天历本、明万历戊申毛一鹭刊《二范集》本
[book_img]Z_19326.jpg


[book_title]提要
钦定四库全书　　　　集部三
范忠宣集　　　　　　别集类二【宋】
提要
【臣】等谨案范忠宣集十八卷奏议二卷遗文一卷补编一卷宋范纯仁撰纯仁字尧夫仲淹次子元佑间官尚书右仆射以党祸贬永州召为观文殿大学士赠开府仪同三司其谋国忠?殊有父风事迹具载宋史本传文集凡十八卷前五卷为诗後十二卷皆襍文其末卷为国史本传则纯仁再从孙之柔于刋集时所附入也前有嘉定五年楼钥序後有之柔及知永州沈圻廖视永州教授陈宗衜四跋钥称其文根柢六经切于论事盖其气体本自深厚固不徒以人重耳又奏议二卷自治平元年为殿中侍御史至元佑八年再相前後所奏封事凡七十三首又遗文一卷载纯仁文七首附以其弟纯礼文二首纯粹文十九首乃裔孙能濬据旧本重加删补者又补编一卷载纯仁尺牍一首附以制词题跋等十二首亦能濬所编订康熙丁亥其二十世孙时崇与仲淹集合刻行之其书録解题所载纯仁言行録二十卷在宋世已佚又弹事五卷国论五卷今亦不传矣乾隆四十三年五月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
惟昔贤者皆後世之师表而学者之慕古人则自各有不同如汲黯之慕爰盎司马长卿之慕蔺相如若有不可解於心者本朝先正名德相继如泰山乔岳景星凤凰事近而易考嘉言善行皆当取则而区区之愚少而读元佑丞相忠宣范公言行録反复终始正学大节伟识宏度赞叹不足於诸钜公间尤愿执鞭欲追逐其万一而不可得也如奏议国论等书如责人责巳助廉成德之训又若避好名之嫌则无为善之路等语皆当终身诵之每恨未见其家集也嘉定五年三月甲戌公之从元孙中书舍人之柔见过谓钥曰忠宣文集未行於世晩而谪居永州三年邦人至今怀仰比因沈史君圻赴郡以家藏本属之既已刋就而旧无序引径以见委钥谨谢之且曰托名不腐岂非晩进之幸岂非平日之愿顾年衰学落何足以与此三辞不获则取而伏读越两日而尽得之盖公天资诚确笃志学问承文正公之亲传博之以泰山孙明复徂徕石守道盱江李泰伯三先生师友之益发为词章根柢六经切於论事无一长语而一出於正文忠苏公序文正公集有曰其於仁义礼乐忠信孝弟如饥渇之於饮食欲须臾忘而不可得又曰虽弄翰戏语率然而作必归於此故天下信其诚争师尊之公真是似者哉而钥之所尊敬者此又其余事自其立朝出镇庙谟相业具载史册不待赘言惟公本於忠恕得二者之功用深入吾夫子阃域非浅丈夫所能窥者温恭惟谨无异稠人遇有当为勇决过於贲育此其大过人者然亦尚可勉也心平而寛虑周而远喜怒哀乐所发而必中克伐怨欲不止於不行包含太虚无所适莫姑以其见於外者一二言之邓绾尝奏罢公襄州及言者攻绾则极力争之谓已经先朝责降不应再有所贬公亦非有意於以德报怨自谓上惜朝廷事体下以安人情反侧苏黄门诵杨畏弹章而公去相位它日哲宗面斥黄门从容为解黄门谓公为佛地位中人章子厚得罪父年九十议与一便郡公言当置往咎而念其亲公本以议新法不合而去及温公将尽改熙丰之法公谓特当去其太甚又须徐徐经理差役一事尤不可暴操心类如此公既丧明而责知随州寻窜永州盖子厚必欲寘之死地而公素安义命无一语怨之家人犹未平也风雨中覆舟於江以救仅免拭面而语家人曰此亦子厚所为邪呜呼使之从夫子於陈蔡当亦有不容何病之言此非他人所及也蔡新州负罪至重公力救之上忤帘中下违同列贤如刘元城亦以吴处厚为义存君亲诋公不遗余力公不为动卒贳其死一时不以为快及事之变吕汲公刘忠肃等虽终於贬所其得免於巳甚者始知公之不寘新州於死之力也汲公辈初窜岭表郊赦未颁先谓难从恩宥公斋戒言大防等年老疾病何以自存迹其所罪亦因持心失恕好恶任情以异已为怨雠以疑似为讪谤误国害公覆车可鉴此不惟啓寤泰陵正欲感动子厚辈使之革心而从厚也呜呼自熙丰元佑以至元符绍圣之间世事屡变翻覆非一徽皇践阼改元建中靖国流人悉归四海望太平於朝莫钦圣宪肃皇后与徽皇待公而为政至遣中使远至湖外好赐牵复迎劳不絶公时在瞽癈风痹中知上果用我亦欲感激自奋而病不可为矣呜呼天乎倘延以三数年之夀使再得政则必能调一天下可以仰副建中靖国之意岂复有後日之祸哉公既去矣而蔡吕俱召吕又为蔡所排而任蔡愈专矣此所以抚卷长怀而继之以太息流涕也後之君子欲多识前言往行以蓄其德者於此书可不熟复而力行之以代弦韦之佩乎文正四子长监簿以病早没忠宣与二季俱显衣冠蝉联然自忠宣以来一百二十有四年而後中书舍人始绍世科实监簿之元孙范氏之兴未艾也四月丁丑朔正奉大夫参知政事兼太子宾客四明楼钥谨序

[book_title]卷一
钦定四库全书
范忠宣集卷一　　　　　宋　范纯仁　撰古赋
秋风吹汝水赋【时作襄城宰汝州太守席上赋】
岁作噩之穷秋兮策羸骖而独征嗟旅怀之羇愤兮感时律之峥嵘遵汝流之萦纡兮背嵩峯之翠横号霜风之憭栗兮肃天地而凄清猎葭苇于晩岸兮杂红翠之摇旌脱林实於沙际兮浮琐碎之秀莹激囘流之平迥兮蹙绡文之细轻涵夕照之演漾兮荡澄潭之空明促东逝之滔滔兮方感慨於余行縻王事以去留兮蹟未安而遽更佩主人之眷勤兮服友生之意诚何会合之难久兮特离忧之易并傥丘园之可服兮将就濯其尘缨臻圣贤以相期兮惟道义之是营苟没身以无愧兮亦奚事於成名
喜雪赋
余谪守於山城兮唯土瘠而民穷加农事之卤莽兮仰雨阳之适中昧丰凶之迭有兮盖天道犹张弓虽唐商之盛兮亦难恃乎全功赖睿明之在上兮常十雨而五风偶愆阳之微疹兮甫涉乎季冬既四聪之旁达兮复亲览乎奏封诏祷祠於羣望兮戒守牧以稠重迈成汤之忧民兮轸渊衷而有忡宜小臣之承命兮增惕惧而?恭岂人子之失职兮烦慈父而尸饔走名山以展祀兮忘崖巇而谷穹致帝命之丁宁兮爰震起乎蛰龙矧圣人之先天兮固天心之所同降嘉雪於八紘兮与和气而并充唯骏德之昭格兮方有变乎时雍宁止瑞于一朝兮获麦黍之芃芃民既富而後教兮将神化之日隆当刑清而讼息兮士得委蛇而自公嗟一人之余庆兮赉亿兆以何丰
古诗
北游寄崔象之
尘埃都门路羸马复北首徘徊孤客心厌此行役久秋云结层隂风叶下高柳解鞍止孤馆斜雨入户牖愁怀写长川时运付杯酒囘念宇宙间无一真我有功名圣贤事世味俗自厚行心弗愧天安俟传不朽偶为细故牵还成浪犇走矧庇吾族繁折腰仰五斗营营百年内此累难遽否田庐傥其完尚可归老丑人事固莫定此志诚不苟诵言成短章聊以告吾友
寄谢师直
去夏谒君时踏雨溵川路癯然泣相吊心苦别亦遽穷愁但急急峥嵘岁还暮羇旅念友朋天寒感霜露孤怀杂离忧纷乱畴可诉计我之官期迨君祥琴御邑馆临通途车马当迎遻言笑释所愿此喜良可预欲致情抱勤音书岂能叙
陈东父示及新文
世德锺良士爽气横清秋公才辅经术文价伏时流近从计廷召暂为梁苑游京都利名地趋谒先公侯高情远俗尚壮丽资冥摉清尊破旅顔黄菊迎归舟佳藻盈大轴遗我蠲穷愁正声和羣心明珠炫双眸词高不可继惠重终可酬愧君乐善怀行义愚当修
休心亭
吾友明知士结庐汝水边名亭号休心休心师昔贤将期一寸诚悠久如青天我闻人最灵至性初纯全吉凶以情变善恶缘习迁湍水决其防放荡无由还所以古圣师三絶穷韦编曾子善守约孟轲养浩然皆能保诚明千载光华传夫君真其徒坟史尤精硏恬然安粹灵外虑何由牵进退固有道用舍岂必专丘疾不俟祷顔乐无穷年宁同避俗者身迹空拘挛
累约舍弟纯礼以职事未至
落叶犹同飞寒鸟犹竝枝我汝独何负不得长相随偶为细累拘跬步成天涯後日更远适会合信难期尚愿家国宁且作千日离悠悠百年间几别顔即衰从宦非我志功名徒自欺谁言干寸禄坐使手足违逐末背本心得一万已遗我汝粗有识此事良同悲安得长洲田清水稻百畦将汝入故庐亲戚坐成围幼弟就文史长兄近砭毉孝谨奉诸宗祭祀洁四时此外逐风月对酌白酒巵毕世为善人不负生育慈斯志傥未遂终为路人嗤
会师宰
忆昨相逢际风喧洛城春芳菲供愁眼衣袂偕京尘艰难各之适会合宁逡廵君归来何时我约赴无因【尝许往谒师厚】自此还相望渇臆生埃氛晚岁留故丘山村寂无隣落日送樵牧苍烟起荆榛季弟自城至开顔慰天伦遽言长者车相过止来晨兹遇出意表俟迎屡冠巾寒途马历历幽扉犬狺狺野夫竞走报似能喜佳宾空堂揖顔色和气相氤氲开尊共灯烛笑语何谆谆朝游禹门寺暮历清伊滨危龛俨金像远波舒翠鳞石楼最清絶就宿同裯茵滩声夜逾急天然谢韶钧闲淡尽物理至乐还天真人生足羁束此会尤难频所期道义心白首长相亲
久雨
季夏德阳盛炎赫恢洪鑪俄然积阴来直掩造化枢蒸云满乾坤澍雨倾江湖昼夜不停洒动植宁得苏深虞垫地轴遂恐沈日车火官弛权纲朱鸟忧沾濡薰风阜民物反逢怒飈驱川盈浩无津龙卧埋深淤晦雾拥城门惊澜起康衢虽经禹力勤尚畏赤子鱼丛兰委泥滓祥木掩蒿芜罅漏生广厦浸淫矧吾庐涩藓上明镜蠧腐盈缣书墙茨渐衣绣?虫竞缨珠螺蚓恣缘绕蛙黾争讙呼幽人志自苦隂处情难舒忧颓讵安席避溺思乘桴安得赤帝悟却使政令敷尽屏沴祲昬大明升震隅六合仰清光九州免沦胥四序各有主一物长欢娱
道旁栅
鳞鳞田边栅意欲全嘉禾不念大道隳轮蹄苦难过还来践旁亩害稼良愈多愿以树栅心治道夷险坡行子得坦途羇旅远诋诃芃芃满陇翠谁冒蹊田科
游渶川石桥
英山富泉石翠岩映清涟近可杖屦及寂无市井喧良辰惜虚过幽寻忍空还幸接鸿鴈序愧在骅骝前一径入岚霭遍野皆兰荃洗耳慕颍曲散发非伊川芳意动宿楚暖脉通幽泉遥源发何所积流浩成渊断岸矗苍壁澄瀛印晴天人稀石有彴村远鱼无筌初开腊瓮酒乍减春衣緜风光入雩咏暄和临禁烟柔莎当茵席轻漪泛觥船天日正清润水云共澄鲜灵苗恣采撷古迹皆穷硏高会屏纷杂野具无荤羶繁英落如糁幽禽语如弦嫩香小杏肥深碧新荷圆游鯈忽上下戏蝶时翩翾芳树荫坐钓平石醒醉眠共得真隐趣勿为豪华传满目是图画在处皆潺湲春风拂归袂暮景生吟鞭恨不见山月月晓山南边
暑雨
暑候积隆暵骄阳变重阴朱灵弛纲权蒸郁资霖淫惊声递汹汹密脚罗森森阶除埀玉溜朝暮无停音修虹挂明带奔云仆危岑雷电收震耀曦光久潜沈老火不复炎凄飈迓柔金大道泻溪壑穷巷多污涔朝泥涴羸屐夜气凌疎衾腐耳帖朱槛美实堕青林蛙黾生意气蝼蚓相讴吟嘉谷失耘耨坐忍莱莠侵白屋生罅漏工女停机紝庭圃亦芜蔓谁能辨藁芩长夏方长养渐渍所不禁伊予抱最灵咨戚何由愔安得排九阍感激露至忱诉帝求阳明咄嗟破凝霃薰风阜万物复将歌舜琴天高不可达耿耿徒此心
寄友人
时君养多士本欲康生民服章与奉禄岂但荣其身士昔志於学宁曰利欲亲得位以行道修巳将安人夫君青云姿文行尤彬彬明主亲选士往作诸侯宾兹义雅所尚有怀竝松筠当令千载间炯炯尊儒绅
谒辛化光
浓阴结秋意疎林啸松声时节感壮怀挈酒慰友生友生冰玉士节行映古清十五簪儒冠四十无华缨家贫道弥富身困誉益荣殷勤数宾侣足趋顔巷轻高斋面幽圃修筠拥轩盈班班寒露丛竟吐篱下英食具简且洁盘蔬亦晶明饮适言笑和至乐不乱情郁然兰芷芬薰灼通心诚因嗟朝市间利欲空自兵
留别洛中诸友
少孤多旅游解骖幸吾里亲友皆贤豪相逢有余喜世事如浮云离合宁暂止酒罢予其东幽踪逐伊水
同成都尹吴仲庶运判韩持正会饮
宦游鲜宁居未定即奔走踰年官岷峨较昔已云久所喜风物繁联职多旧友平生道义心相期各白首公余事招寻谈笑共尊酒时方积雨歇凉气生户牖红蘂照平池苍烟羃高柳清欢正萧散离思巳纷纠後遇复何乡此乐能再不念初抚遐氓力薄顔亦厚饱历风波危仅脱虎狼口何当挂尘冠杖屦醉林薮俯仰适所愿荣利亦何有世故浩难必逍遥慕庄叟
寄赵大观度支
上天生贤杰有意康斯民六十不大用徒劳何足云堂堂赵夫子德与往哲隣尝冠獬豸冠血面婴龙鳞身轻秋叶危大典虞湮沦予时忝同僚附骥愿亦伸自尔均出处荏苒十四春不肖罢蜀使迂谬衆所矉君独怜其心抚劳意益亲特枉廉按车再宿骖行尘愧无管氏才蒙此鲍叔仁苍皇掺袂去分老江湖滨前年易边麾揖君东都门君方领部使迎遇谓可频不作旬浃别各走西征轮前後数舍间音旨徒相闻到官但引领莫觌綦与巾道大果难合税冕宁逡廵投劾勇自丐就养归丘樊君志固为得我怀谁与论命驾适千里兹义古所敦有守念系匏空望南山云
秋意
日躔囘南陆炎气彻厚地郁蒸堆火云飘雨良快意闇穴蟪蛄鸣湿翼玄蝉坠潜阴生早凉熇暑不得炽羇怀感时节抚事增愁思倦游老将至归兴劳梦寐
题杨希元朝议南轩
卜居俯涧瀍开轩面嵩洛迥占西都胜高据北邙脚千门凝紫烟羣峯参碧落神臯势囘抱天阙谁开凿朝阳丽金碧半空横殿阁滩声夜潺湲云气暮惨错春花敷烂锦夏木成翠幄三川披画图八极开綷幕曾无登涉勤坐享仁智乐主人富才识大隐当城郭早解郡印还勇脱官检缚清心对万景真趣絶外铄可笑学神仙妄意向寥廓
和子骏
夏木拥高阴微风荡轻霭开轩延衆宾置榻临爽垲清谈析妙理尘臆涤烦痗至乐从中来外物亦何待频登君子堂道义庶无馁
王安之朝议蛙乐轩
羣响本无异悲叹由感怀蛙鸣得其所人乐与之偕既泯物我念宁烦丝竹谐谁能同此适应亦少朋侪
和君实病中子骏招不至
君子固无患虽有亦何病公偶无妄疾居养仁者静怀贤本心服非由誉望盛庶以德义风化此愚蒙性欣陪杖屦游晨夕不为并暂阻如三秋斯言犹未称屡詗期勿药敢怠走门径
君实南园饮罢留宿二首
间从长者车名园宴初阕佳宾薄暮散归鞍带明月珠玉良有德芝兰香不絶夜久卧北窻魂梦亦清洁繁花锦鬬鲜好鸟歌无阕逍遥涉其间岂独娱岁月修竹色常佳清渠流不絶客散掩幽扉圆蟾正明洁
次韵景仁寄君实决乐议之作
余生苦多难所向招诋谰前年失二子悲肠剧刳剜悸魂念职守忧患何弥漫叫阍辄自陈闻者为辛酸朝恩俯从欲幸忝留司官薄廪沾甑釡尚愧远祖丹西都多巨公贤哲罗衣冠亲炙挹高义朝夕陪清欢蒹葭倚白玉蚁蛭对层峦肴羞屡陈列桃梨烦簇钻【通作攅】翰林壶冰洁秘殿朱绳端远识固莫测确论宜不刋立行皆表的析理亡髀髋从容及议乐辩论生酒阑相圃衆如堵楚战惴旁观辞锋奋銛利学海飜波澜解带拒班输登坛劫齐桓焚舟却魏武火牛快田单守义若据险持说侔执干当仁不相让食马几及肝听者如馁人得味皆珍餐折衷无圣师简编阙且残谁能置轻重愈见制作难两家难未解宜僚徒弄丸辨璞待炎火知松须岁寒善教巳乃孚大器久始完人虽不我合留俾後世看行道匪强聒贤藴宁遽殚用舍系所逢明哲固能安乐天复知命颐养资广胖
历阳彭卫字明微弃官养母筑堂名曰寿燕取寿老燕安之义得古人养志之道作诗以纪实
养亲不择禄昔有仕为贫唯有席先畴足以供昬晨超然舍禄位一志亲耕耘既无王事盬亦免贾用勤鸡豚畜以时梁稻盈仓囷处身但清约甘旨极鲜珍堂上埀素髪含饴弄儿孙彩服不离膝终日常欣欣园中复构室花竹围四隣窻户俨罗列开阖随寒温慈顔纵游适日涉不为频雅当寿燕名安康保灵椿门多长者车间可延嘉宾讲道资朋友德誉日以新孝诚动金石岂独化乡枌显扬久益大圣世求忠臣
自警
忆昔为小官位卑职易营朋知喜其勤民口亦见称中间忝台谏已觉言难行然赖识者恕尚谓无欹倾数年忽遭遇用大过其能名虚称不实任重力难胜具瞻不可欺举动招讥评士论固不与自知亦甚明禄厚难报荅徒滋骄侈萌子孙忘艰难服用饶夸矜清白素风减冗长浮费增亲旧多责望厚薄贻怨憎贫贱胜富贵古语信可凭请病蒙罢免方幸忧责轻俄复统一道抚民帅边兵寇狂适偃蹇民疲未苏醒胜负系司命休戚及羣民细务委将佐大事禀朝廷所禀有违从委择有不精差失虽毫厘致败或?陵殒身何足道误国玷家声可不常惕惧临渊履春冰庶几免危溢书此为心铭
自砭
人有好胜心当以善胜恶岂宜执人我与彼较强弱所得无毫厘所失已山岳事过徒自悔驷马追不却况临衰暮年事尤资审度如人行远道日暮将憇泊遵途益须慎勿使趣向错逆境是吾师苦口多良药岂止人难欺将为鬼所噱有病在速治姑以自砭灼
次韵曼叔见寄
予生三十愚且惷乐善自许人难双前年杞城拜夫子似处幽蔀逢明缸交情期与道义久第愧蚁蛭临崆?兵厨得酒不自饮擕挈过我盈尊缸追游颇纵山水乐凉风皓月临溪矼长歌高啸助清景彻曙未肯囘艂艭别来节物皆一换秋风憀栗陵疎牕韩庵幽莲堕红粉崔榭密竹森云幢过从往往臻静默兀坐终日如枯桩得君新诗成杼轴目未穷纸心先降指摘万象无不到发虑百中如甘逢摉情引思勉欲和畎溜岂合追湍泷念君怀道滞山邑谁者肉食居高龎【龎高屋也】方今明圣缔堂构采拔材干恢鸿厖长松偃蹇卧涧谷梓匠谁与来扶扛入登明堂柱九室气象凛凛尊家邦复使天下贵儒术颂声千载长铮淙
同王弱翁宿广化寺
能知真乐唯吾曹声利外物诚无侥深山穷谷苟遂性肤体不厌常枯焦况如佳景擅天巧会与仁友相追邀龙门伊洛古今胜苍岩翠壁双迢嶤疏凿宛见神禹迹怀襄既乂熙尧朝千龛万宇变佛室钟磬梵呗何喧嚣唐僧无畏号神隽当时声势尤翘翘开山拨壤尽奇秀楼殿势若风中飘高甍埀空挿云翼连阁跨路驰星桥深沈神物潜拥护显敞燕雀如矜骄摉奇选胜幸迟日禅堂解榻眠清宵滩声萧萧杂羣籁天真不啻闻咸韶陵晨擕策度翠巘竹溪深处从僧招融融朝晖射岩谷杂花烂漫红欲烧令人即欲置万累百年尽向游中消乃知神仙有窟室我意已欲陵烟霄
龙门行
皇图经野临中天北有大河南陆浑陆浑之下伊之源直走关塞侵山根此山不断亘坤轴逆为汝海波涛飜忽焉天意有不测疈开峡口流如吞长波万练卷空过贯都会洛风霆奔崖岸相嶔竦天阙此号凿龙为禹门石道盘纡入幽邃杉松隐映皆祗园下窥朝市但尘土不与人世同嚣喧天章阁老真相嗣诏委北陲严国藩前驺驱弩聊盘桓凭高置酒临岩轩是月嘉平腊将尽春风料峭烟霾昬圭隂表日景渐正玉沙透水波先温杳杳端闱照宸极壮以崤函周轘辕超然宴览动咨叹坐预国论惭冥顽乃知公旦卜洛意根本系时亡与存法宫在今宜有制上宪太微尊至尊乘杓布政朝万玉莫如洛宅当乾坤三陵气象贯星野庆云祚百云来孙岂唯设险御诸夏亦以扞患安元元为於可为事乃济器大重迁咸有言贱臣幽退冒及此愿对上前图籍论梁贶之惠酒分饷张伯常朝议【贶之时为提刑】
黄衣健卒肩乘壶口传好语无缄书为言八使致新酿赤泥翠笼来兵厨轸予官冷乏斟酌补助不足均赢余殷勤拜贶兴不浅对月开縢露华满金波泻出紫玉瓶珠光飞入琉璃醆独酌虽甘少遗味怀友思贤动深意走送城西诗酒家珠玉琅琅发清思李白一斗诗百篇刘伶一石高七贤吏部兴来卧瓮边贺公眼花井底眠乃知醉乡路安稳华胥有国无圻畛愿君恺乐游其间千秋万岁欢难泯
和君实同年会作
诗酒相娱诚得策洛社当年有牛白况公同榜三四君从宦天涯久相隔一朝把酒对春风余花红白犹堪摘不鄙贱生年辈晩招延亦预尊前客清欢尽日信忘形醉舞狂歌不知拍
和王微之赴韩持国燕集
颍川太守无羁束为政课卑才第六里中耆旧六七翁渐闲勇退皆高躅独愧衰疲掌民社谩拥熊轩驾丹毂身病何由安百姓才薄岂当尸厚禄巧匠居旁只坐观老手真能袖间缩唯有过从相爱心青松不肯更寒燠韩公开宴坐高堂帐帟埀红窻绮绿帘深不散玉炉香夜长屡剪铜盘烛从容谈笑杂笙歌烂漫肴烝兼海陆翩翩舞态学惊鸿嘹喨龙吟出横竹与公进退晩相同曾共忧勤参大麓酒量从兹减壮年岂复长鲸呑百谷兴来犹勉奉公欢金尊未釂先颓玉且同万物乐时康况慕诸君知止足
范忠宣集卷一

[book_title]卷二
钦定四库全书
范忠宣集卷二　　　　宋　范纯仁　撰
律诗
早行
夙驾冒轻寒身劳意自闲鸣鸡起遥墅残月满空山水落滩沙白林稀落叶殷东方上朝旭始免畏途难
游嵩山与王弱翁联句
灵境中天秀【辟疆】雄名古到今位尊朝列岳【纯仁】势重压千岑静锁神仙宅【辟疆】高盘宇宙心孤棱标日月【纯仁】絶仞倚戈镡彩栋灵祠邃【辟疆】层坛净刹深民祈传觋语【纯仁】国祀致君忱碑古苔生字【辟疆】堂虚画蠧金山呼曾荐寿【纯仁】神降即为霖事怪涂山石【辟疆少室山下有启母石】形端玉女砧峯峦排翠玉【纯仁】滩濑漱鸣琴蕙帐人谁继【辟疆】金泥迹可寻唐经藏宝妙【纯仁】魏殿想銮音【会善寺魏文帝离宫】云作他方雨【辟疆】松连别院隂谷泉长浸斗【纯仁山有七星泉】顶路欲扪参探穴魂潜动【辟疆】扪萝力不禁箕熊分蚁垤【纯仁】伊洛认蹄涔鸟道樵夫去【辟疆】龙潭驿使临衆仙停羽驾【纯仁顶有八仙坛】昔帝俨宸襟【山有玄宗御容】选胜先看记【辟疆】乘危可作箴天门开四极【纯仁山有东西二天门】树品冠双林【少林有则天三品松五品槐】灵药看苗劚【辟疆】香醪挈榼斟道宫庭不扫【纯仁】学馆突无黔【山有书院】壠麦风摇浪【辟疆】溪淙石耸簪杂花春烂漫【纯仁】老木夜萧森夕照河光接【辟疆】晴岚塔影侵深崖藏积雪【纯仁】虚壑响幽禽溪月寒澄霁【辟疆】岩烟暮杳沈寺桥横?蝀【纯仁】禅磬击璆琳拂壁题新字【辟疆】逢僧举旧吟疲骖何处解【纯仁】高阁在崎嶔【辟疆】
贾文元生日【时为侍中】
宝运兴王国真贤降帝庭乾坤深毓粹河岳共储灵庆泽贻谋远光华变世丁精心该古学夷步涉仙扃虎变腾彪蔚鹏飞絶窈冥畋占渭滨兆梦肖傅岩形姬旦兴周典桓荣授汉经四聪延启沃百辟仰仪刑金节临全魏天声震北溟仁恩宣雨露威令肃风霆玉垒兼前好黄枢冠旧厅出封仍衮职开国直龙廷乐育先儒学忧勤察讼囹谈宾延白屋卫剑匣青萍体貌师臣贵功名史笔青朝廷方倚重民物傒图宁大厦容栖翼洪钟谢寸莛徒能继舆颂倾意祝遐龄
清辉阁
使寄东南重提封旧国雄江山归汉节栋宇压吴宫隐几羣峯近穿梧一径通竹隂摇槛翠桥影落溪红响迸荷心雨凉生水面风澄清多暇日尊酒喜时同
寒食日泛舟
合友逢佳节擕尊泛碧流溪风销酒力烟树入春愁羣鸭开波练疏云透月鈎平生怀古意最羡五湖游
赠师宰
君来宁素约我至自殊因义重缘应合心亲见亦频十年无龃龉一遇有逡巡他日林?去须为白首亲
送别
小雨郊原净轻风生早凉歌声激离思酒力壮悲肠默计去程远预知宵梦长乡关足清赏一一寄诗章
和韩侍中上巳日会兴庆池二首
波涨朱阑外山明绮席前画桡飞彩鷁红斾照清涟东阁随开府佳宾尽谪仙夕阳归骑外芳草緑緜緜故堤高柳緑花萼遗基映柳南啼鸟解招游客醉落花时有戏鱼衔舟移罗绮添春色山破云烟出晓岚後会陪公应更乐行看庙胜扫祆欃
观终南采冰
凝结自太古苍崖潜閟深炎蒸当六月皎洁正千寻金盌通珠液青蝇避玉碪焦劳方旰昃聊可沃君心
和江东运使韩子文见寄
岁寒君子意穷达见情均多谢江南信偏怜泽畔人明珠惊照夜寒谷顿生春白首论交地须看管鲍亲
和韩子文题王摩诘画寒林
摩诘传遗迹家藏久自奇高人不复见絶艺更谁师水石生寒早烟云结雨迟笔端穷造化聊可敌君诗
和毛维瞻郎中见寄
高贤烦出使妙柬盖从中红斾临江浦牙樯列岸枫颁条苏旧俗吊古访遗宫令信遗文简刑平狱户空九重天眷异千里物情通识面烟波际论心气类同断金捐畛域倚玉愧蒿蓬别思知何似秋云日夜东
晩菊
幽丛有佳色不必趂时开冷艶霜仍借清香蝶自来晚芳情愈重醉赏目先回且伴芝兰秀休嗟暮景颓
和谢师厚见寄
拙宦身何补谋生术不高履霜惭践屐察俗念同袍独鹤寒先警哀猿夜更号凄风猎兰蕙浓露湿蓬蒿故国荒三径南冠叹二毛使轺违右蜀贤里隔西豪吾友真时杰斯文敌楚骚一官曾共守多难适联遭讽咏餐忘味赓酬夜费膏倦禽慵择木涸鲋羡游濠交分穷弥笃相思梦亦劳未能抛假绶何计理行篙老去情难展忧来首独搔书勤空系鴈河广讵容舠郡僻稀民政科繁属吏曹饭粳炊玉粒尝蟹擘金螯治性亲黄卷蠲愁仰白醪任真倾肺腑共醉沃醨糟夕惕持新禁年凶减衆遨光隂徒汩汩怀抱慎忉忉归隐输陶令参禅学李翺因君破蒙滞遣兴强含毫
和徐亿郎中喜雪
君恩消祲沴【时霈恩後三日】喜雪验时和山峙崑兼阆江迷汜与沱圃粧花鬬巧林亚玉相摩?壑平无异萧兰惠不颇野催农务急客醉酒家多裂素思团扇吹毛想太阿流风疑汉舞黄竹咏周歌烟冷渔村远裘厖猎骑过谷登期岁稔人乐免夭瘥会待晴宵赏寒光混月波
谢师厚寄同黄壻鲁直唱和
忽得穰郊信翛然病魄醒怀贤心独在感旧涕偏零南斗占神剑西豪聚德星卧龙看复起失马顾曾经冰玉清相照芝兰远更馨麤官应念我白首戎亭
和阎灏中秋赏月四首
中秋气清肃况复在边庭月吐孤轮迥天开六幕青辉盈疑白昼明极掩常星此夕乡关思胡笳莫细听张筵赏秋月箫鼔沸公庭光泛露逾白轮高天更青遮藏三让客牢落庶民星节去人随老杯行我但听万里边城月清辉彻北庭沙侔霜霰白圃失蕙兰青影乱林筛玉光长隙透星南飞有归鴈羡尔故先听浮云收絶塞金监跃天庭但愿冰轮莹何烦桂影青溪心如泻练杯面若涵星曩昔开元曲何人可复听
和圣美翟家原道中之作
晓烟浮水白晴日透霞红屈曲岭头路萧条旗脚风主恩覃塞外贤业满胷中始信人声远欢迎到处同
骑射
雄儿矜絶艺勇气厌天骄振臂联驱马飜身仰射雕囘旋惊电雹奔突出尘嚣武备并文教均修是我朝
病起闻走马宴同僚走笔戏呈席上
平日倦仍衰那堪更病羸宾僚闻燕集冠盖阻追随歌筦宜嘉赏觥觞莫苦辞酒深缘意厚但看乐天诗【白公诗云客知主意厚分数随口加】
仲春寄二弟
春鴈来时节飞鸣各有行弟兄俱远宦秦楚久相望尊席唯他士鸎花似故乡何时遂归计共醉潩湖旁
酬罗道济黄任道见寄
明时频得罪出处愧朝行音问通犹懒赓酬况敢望诸公怜旧物迁客惯他乡怀抱随新月遥依紫塞旁
佥判李太博静胜轩二首
开轩纳清景为吏似闲居佳客迹频到主人心自虚琴尊良有助时命固无如喧静何能必中恬乐有余题轩名静胜静胜理何深自得归根趣宁存较物心杂花随节叠嶂互晴阴终日对图画应无尘虑侵
和君实微雨书怀韵
老畏风光速闲知日晷添惜春逢雨急病酒与愁兼采蘂蜂须湿衔泥燕觜黏水声淙曲沼花气递疎帘坠絮柔铺径高梧翠倚檐清伊照牕碧少室插云尖老蔓蛇难蛰残红火不炎邀朋拟白社取友尽苍髯馔具虽真率宾仪去谨严主公纡绣衮词伯玩书籖【君实方修书】陶冶恩唯旧葭莩契偶沾【君实聨姻】尊崇储峻岳高洁仰孤蟾社稷勳无敌轲雄学不厌威声传异域名姓到穷阎宾主均欢爱乡闾化静恬应怜孤客志粗守小官廉饥赖监河粟贫无遗盗缣清朝惭禄薄丰岁喜鱼占识暗妨时用心愚以古潜狂歌忘皓首醉眼怯青帘东阁容疎放西都慰伫瞻醻诗常愧拙负弈固非谦久玷题评末深蒙道义渐虚舟不复系所向可无嫌
寄伯康君实
平生亲友分偏向二难深但念相从乐应知别後心西牕棊罢弈南圃迳慵寻不奈怀贤意香醪独满斟
寄伯康君实
明月照分袂离魂增黯然禅公归故里词伯约新年松竹荒三径金兰忆二贤向风无限意书札岂能宣
酬安之罢赴真率会
席上多佳客非君衆不怡诗词虽有激诚意在相思朋旧难疎间年龄合养颐何如两俱便忺出莫推辞
和安之谢伯康君实见访
眉寿当安逸炎蒸倦往还二难俱命驾三迳始开关清论应更仆新诗特解顔冥冥双鴈序为叟下云间
和文潞公席上
夏木清阴合公当雅燕开前轩鸣脆管密席列英才坐久风逾快欢多日易颓膺门荣一顾孙合愧常陪绕客烧银烛垂莲釂玉杯醉归应倒载远胜习家囘
和安之喜雨
骄阳逢密雨岁事可遥占洒砌凉堪喜通宵滴未嫌渠淙鸣玉佩檐逗水精帘草木神俱王仓箱望已添炎蒸俄尽涤秋意忽相兼稍霁循幽圃重寻晩笋尖
和范景仁蜀中寄牡丹图
牡丹开蜀圃盈尺莫如今姸丽色殊衆栽培功信深矜夸传万里图写费千金难就朱栏赏徒摇远客心
同张伯常会君实南园
幽圃多清致人贤乐有余游心同艺苑归兴若田庐畦广容栽药门扃为着书筑台占岳顶凿沼洒伊渠庵仿卢仝屋坊隣白傅居拂牀留倦客种竹荫游鱼弄水衣襟湿遵流酒醆徐园翁名草木山鸟戏阶除密席延商皓高风迈汉疏城西老诗伯独免醉登车
子骏君实约游园遇雨而止
不尽陪从乐端居若绊羁雨方添草色寒更展花期举目红芳阻搔头素髪埀清尊难独酌终日起相思
子华相公同游赵令公园
相君行乐处繁盛故王家声远歌喧阁香浓酒泛花瑰材扶广厦美植列甘柤强饮频中圣囘头畏面车
和王端太中牡丹
盈尺吐红房春丛占上阳佳名过百品絶艳冠羣芳嫩玉舒韶脸鲜霞避晓光楚妃殊衆色洛浦谢浓粧露重珠如缀风囘麝不香倦游稀爱赏得此浣愁肠
和王太中游洛述怀
乘春寻洛社不惮路岐长盈畹花如笑倾都客若狂山林多寂寞朝市太奔忙不似安车老优游适四方和君实陪潞公子华景仁宴集各一首
始终全盛美今古莫如公华衮加朱绂安车撤画熊建储宗社计破贼庙堂功身退谋猷壮宜哉帝眷隆再拥平阳节麟符守洛宫礼贤多孺子交政得裴公寛简宜民化欢游与俗同行看归宰席致主咏南风莎辗安车稳花簪醉帽红还乡慰多士入洛访诸公览德如威凤归鞍若去鸿清规传後学信道不谈空种竹盈轩翠栽花满圃红着书评百代守节避三公皎洁升坛玉孤高渐陆鸿清名若嵩少万仞亘长空
寄君实
西台无吏责道义得亲依过宿暌谈益中怀已恨稀何情堪久别无翼不能飞愚直相知少非公谁与归
寄王不疑朝议
松筠宜岁晩冰雪照人清无限相从乐空添别後情官期何日满归计未能成不起思予念输君道眼明
喜雪
久阳逢腊雪酌酒动欢诚密势迷城郭余霏冒栋楹河光平曳练岳色远堆琼已报丰年瑞三登贺太平
和张坊州
词场同际遇郡政接循良珠玉篇章妙芝兰气味长褒言如衮绣雅意戒鹈梁老格松千尺清文水一塘赓醻停笔久降叹举幡忙当宁神兼武开边洮与湟再叨藩寄重难报主恩滂忧职思承教何由到讼棠
和微之湖亭席上见赠
曾陪湖上醉【持国诗云两君旷度皆吾党红烛迎舟尽醉还两君谓微之与仆也】一别十秋风向老相知少追欢旧德同花香来席上歌韵彻云中美酒盈尊緑新粧映烛红清时宜共乐白雪和难工便合归休去荒田附郭东
醻庆州五弟
仲氏居青琐予而各大州报君当尽节省巳合囘头继述将何有荣华过即休相期知止足里社早同游
寄二弟
一日如三岁离怀不可忘宦游难会合衰老易悲伤原上鴒飞急天边鴈序长如何名利役白首远相望
目盲
肝胆输将竭因锺两目盲小冠希子夏令色耻邱明青白何曾变纷华旧不争幸囘观物志都作反身诚
谪居零陵
过尽潇湘景冥行固不分乌羊飱可饫白酒饮能醺自息登临兴因无出入勤灵妃曾鼓瑟信有尚堪闻
无书
患难人皆恤谁能絶信音宁忘问生死可是尽浮沈信子情无矫知予咎自深严冬见松柏为有岁寒心
覆舟
始骇舟冲簸颠风振厚坤涛声如坏屋雨势若飜盆力援烦舟子惊号闵稚孙全家脱鱼腹应有未招魂
零陵重阳
衰年逢素节盲卧桂江东应有登高会其如摘埴翁扪杯难举酒嗅菊不知丛白首跧僧室无烦落?风
零陵移居
不起移居念全因废两眸门闾俱莫辨隘陋亦何忧瞑鸟离巢远盲龟待木浮平生安稳少盖乏措身谋
零陵忆弟妹
感秋怀弟妹憔悴客潇湘他日常星聚【昔年兄姊妹五人常聚于许】衰年隔鴈行既盲难引望埀老易悲伤安得骑鸿鹄高飞向汝傍
零陵寄三弟五弟二首
勿起还乡念囊空不易居田租收素薄官俸夺无余顔困尝求米丘贫乐饭蔬【顔鲁公为刑部尚书乞米於大夫公孔子曰饭蔬食饮水曲肱而枕之乐亦在其中矣】朱门启新第悬罄是吾庐
勿起还乡念人多故与亲旧通乡里意皆仰俸余缗望纵诸家息情须一饭伸谁能悠久坐白眼絶朋宾【昔蔡氏女兄孀居许下日费自广皆里人所知须於安复随郢间置少生涯俟可倚如蒙命下渐就迁居或可耳】
送贯之兄被召为御史三首
御史得言天下事吾兄清直副明扬方当旒扆勤开纳肯使江湖勇退藏贤者虑时心欲破仁人致主策须长朝廷寛大生灵急只在忠臣振纪纲
忆昔先门陟谏垣正人风采动朝端家声宜有琳琅器兄职今峩獬豸冠台阁继登时所贵忠贤得用古来难浮荣未必吾儒志会把功名竹帛看
艰祸龙锺百指存共全余齿赖依仁鴒原方顾飞鸣急乌府俄闻拔擢新此别宦游须异地从今教抚更何人他年莫负乡关约明月扁舟白酒醇
孔宁极先生拜官二首
圣朝旌德向丘园紫诏颁恩到荜门乡老始知为善贵竞相廉让教儿孙
先生操术本真儒进退恬然与道俱宠至不惊高节在岂颛虚誉激凡愚
龙门山二首
云拥楼台雪拥川亲朋行望举吟鞭烟龛万叠淩花霰坐见金人变玉仙
松筠深处访潜溪唐相当年卜隐栖毕竟主人归不得只教游客驻轮蹄
独游石岩寄诸友
乱石巉空耸翠棱攀萝寻胜逐溪声爱山怀友情无限日暮岩边独记名
寄香严海仙上人
穰邓相逢巳十年想怀风格镇依然身同幻境融都寂心得玄珠照自圆倚锡静眠松下石煮茶闲试竹间泉利名识尽情犹熟终羡吾师絶世缘
陈和叔游龙门先归
玉峯环照碧伊寒楼阁参差四望间散骑从游皆故友一川清景彻南山笑言迥出尘埃外心意都如物象闲夫子官居惯追赏故饶诸客独先还
和王弱翁白沙道中
共驱羸马蹑寒芜景色鲜明近洛都出谷流泉春更緑隔林幽鸟暮相呼伊川旧赏疑朝梦少室重看胜画图从此便穷山水乐相从应不厌崎岖
龙门马上望雪
山开晓色千峯玉草映寒光万点琼为我春游添景物不教桃李独鲜明
临汝温泉
山前阴火煮灵源昔日曾临万乘尊历尽兴亡只如此不随时俗变寒温
与王弱翁游龙门
谁知造化擘巍峩千古伊流向此过四面寒松拥香刹两崖苍石束寒波身闲愈觉良朋贵诗拙飜羞好景多宜向诸方纵萧散明朝望洛下长坡
许真君天诰
至人修练久能成此诰尝闻降帝庭宝墨森森耸鸾凤训词一一在生灵既将道行蒙幽显奚必仙踪到杳冥鹤驾云軿非我觌祗期操履学真经
读逸民传寄孔宁极先生
汉法忠贤有不容遂持名节隐蒿蓬生灵莫见真儒效爵禄多醻战士功燕市终难沽美璞鱼罗安得挂飞鸿圣朝高士优游甚自有行藏继祖风
和曼叔闲书
夫子天资过我曹两兼才德属人豪不求近誉声逾远能处卑官道益高岂止一同裁美锦直须万俗被重袍由来康济吾儒事抚遍疮痍莫厌劳
又和早行
拂曙征人各向方乍明林野更青苍云头漏日开秋色马足飜沙破晓霜时事罕闻心愈静故人不见恨空长怜君素爱还乡乐行役虽劳肯暂忘
循吏
王化由来起一同尽由守宰致平隆坐移风俗为能政勤抚生灵是至忠四境肃清民害去一方和乐主恩通吾皇有德真尧舜唯待诸君共理功
酷吏
虐吏天资害物深斯民无耻叹刑淫只凭豺虎贪残意肯顺乾坤长养心骨肉尽将成怨府君亲何以致薰琴终逢族灭令人快智者为谋岂待箴
闻鍜
万籁萧然送夕曛鍜声相应互成文高随晚吹惊愁耳清入霜空透暮云始讶僧鱼敲晓石静如山木响秋斤五兵若可为农器此韵千家不厌闻
和象之石磬
谁向西山选翠林中含太古自然音昔逢虞帝来祥凤今与陶家伴素琴清越乍敲修竹里坚方真合哲人心一镌名姓将难朽千载知君道德深
送贾春卿宰尉氏【侍中之子】
相君勲业冠朝端爱子犹居字俗官道德相传家有法功名善继古为难清平足使羣情化谈笑能令万室安千里远途今日见愿当仁政勿盘桓
赴郑郎中宴集
卧锦仙郎久卜居满床书史日康娱邀朋欲走趋斋阁不厌尘埃俗客无
范忠宣集卷二

[book_title]卷三
钦定四库全书
范忠宣集卷三　　　　宋　范纯仁　撰
律诗
寄辛化光
疎闲心迹久相亲一别江城两见春身若孤鸿长慕侣道非尺蠖敢求伸优游岁月空尸禄明润溪山不染尘尊酒从容皆胜景欠君来作席中宾
和吴君平游蒋山兼呈王安国二首
十年游宦阻朋从尊酒俄欣二友同单父能名推子贱襄阳高节爱龎公六朝山色空陈迹十里松声正晩风联骑追攀不知暮却嫌归路入尘中
钱塘山色饱相从复此登临景物同旧国池台余草碧夕阳楼阁半山红当时言笑如朝梦今日心顔尽老翁终爱岩间坐禅客能将万事付虚空
和吕献可江口见赠
世阀俱承父祖风又叨宦契十年中棠阴代领诸侯印棣萼更聨御史骢【先兄贯之已尝与公同为御史】白首相期唯信道清朝连贬为输忠驽骀讵合参骐骥应合心能报主同
和吕献可牡丹
去年仁政与春来真赏曾蒙醉目囘红斾已随芝检去满栏芳意为谁开
龙峯寺寄尧夫三首　　　　　吕　诲
江头五日?轻舟欲去迟迟更自留目断旌旗暮天阔龙峯峯上倚层楼
去年同作南迁客今日更持刺史权推挽试知民吏意无因谈会向尊前
碧草茸茸照绿波暮春归客兴如何沧浪应有清浑处羞见渔人鼓枻歌
和献可龙峯寺见寄三首
驱车日日望行舟目断风帆不可留独有召公遗爱地苍山重叠满晴楼
丹心自许醻明主百谪那能避贵权此道方今谁复问望公须向古人前
忠臣多快奸臣愤天意人情可奈何安得臯夔能致主早闻尧舜复赓歌
和献可丙午二月六日别台中僚友
感时情绪已难禁况复怀贤恨愈深鸦噪晩林催远客云藏夕照弄轻阴松筠自信凌霜操葵藿长倾向日心同志飘零山馆寂欲沽芳酒与谁斟
荆甘
品珍方重寄来难长忆东吴把酒看笠泽烟闲排锦树洞庭霜老摘金丸清香先透筠笼细甘液俄通玉齿寒不学荔枝遗国恨曾烦驿使到长安
兖墨
谁爇长松制作勤轻煤匀腻杂兰薰中疑玄石无纎翳外若灵犀有密纹溪石乍硏浮紫翠蜀牋试写落烟云会将点画传青简千古忠邪为尔分
寄曼叔
他年尝苦见君难每一相逢百倍欢正值风烟遥化邑敢期尘土共麤官夜谈往往惊晨鼓乐饮时时解醉鞍游遍洛阳佳胜地须将归兴暂盘桓
和张统贯之同年
同榜同僚是别缘所存相近复相便性情疎懒忘官检襟抱平夷学古贤仁者才谋当济物吾曹名利久推天须知白首相逢日不失初心始自全
和韩侍中游兴庆池席上
出郊尤喜雨初晴洗出川原物象明楼影半藏高柳外池光遥与绿萍平鸥驯长近朱阑戏民乐争随画隼行主礼自忘台鼎贵芳尊尽日许同倾
和韩侍中埀萝洞
胜游今属相君家台榭高开碧水涯森耸绿梧常映日萦纡寒溜曲穿花藤牵柔蔓埀长带竹引新萌走蛰蛇下吏不辞峩醉弁却愁归汚绣茵车
和韩侍中上巳晩游九曲池
前朝池阁尽尘埃登览惭无吊古才旧物祗余苍石在断墙曾识翠舆来囘环竹径穿幽鸟寂寞茅檐覆故台游客静观兴废迹利名心息若寒灰
和韩侍中春阴马上
三月芳菲欲暮天可堪零雨昼连緜润催陇麦将笼节寒阻春蚕趂早眠疎柳拂墙难结絮嫩苔铺砌已成钱牡丹只待晴阳照看吐新花一尺圆
次韵韩侍中游兴庆池
两奉清欢到碧塘再游无奈惜春光莎匀古岸添新绿蝶遶残花采旧香佳木引阴交翡翠疎林迸笋补篔簹从容赏遍西园景化国偏知日月长
和韩侍中登广教院阁
两陪千骑叩禅关每听高吟解客顔吉甫壮犹方北伐谢公高兴在东山僧轩深闭芳菲静春昼初长鸟雀闲游览不知归迳晚火城看逐隼旟还
和韩侍中同赏牡丹
秦地春光似洛阳牡丹名擅百花场巧锺絶艳羣芳後高翦红云万叶强露满金盘看国色风囘绮席识天香酒酣只欲盈簪戴聊伴衰顔照玉觞
和孙曼叔北禅牡丹一蔕三花
三花騈蔕吐芳丛曲尽东皇造化功疑是神山仙子会霞衣鼎立驭轻风
和韩侍中西禅牡丹
秦川花品似伊川真赏应同上苑看衆卉先收推国艳五云高吐学仙冠烟苞添色资吟笔露蘂沾香满酒盘匀压春丛千万朶欲归犹复遶朱栏
和韩侍中初夏游兴庆池
池边喜逐彩旗行初夏亭台照水明筠箨乍开春後绿林梢长带雨来声新荷猎猎香风远深洞沈沈昼景清珍重相君忧国意宴游终亦念农耕
与张靖学士游华清宫雍帅钱子飞端明以诗见寄次韵和
金节煌煌柅使輈华清胜絶许陪游东来渭水晴光动西望长安翠霭浮休羡青山供秀句好归黄阁告嘉猷忆公何处偏囘首身在朝元最上头
和吴仲庶龙图西园海棠
丹葩翠叶竞夭浓蜂蝶翩飜弄暖风濯雨正疑宫锦烂媚晴先夺晓霞红芳菲剑外从来胜欢赏天涯为尔同却想乡关足尘土只应能见画图中
赠眉阳致政程濬少卿
清节高风世所推秋毫名宦肯徘徊勇抛朝市无穷事笑指林泉独自来吟榻未移溪月上醉巾长拂野云囘尘衣欲作登门客几杖何妨许暂陪
和吴仲庶游碑楼大慈二寺
锦城寒食最繁华游骑翩翩杂钿车烟染翠行环郭柳波摇红影隔江花长年已觉春如梦远客唯应醉是家囘首乡关行乐地风光正好路岐赊
和吴仲庶上巳游学射山
天涯春色蜀川多胜赏相从到薜萝遶郭烟芜深似染隔林山鸟静能歌花边密拥青丝盖陌上轻驰白玉珂察俗自知无远术只於民乐验时和
和吴仲庶晩春游海云
东郊行乐冠西州古寺迢嶤翠岭头化俗文翁传岂弟寻山谢傅继风流天涯尊酒欣相遇剑外三春得共游雅兴直须穷胜赏年光难使隙驹留
又和暮春蚕市
古祠幽邃锦城隈千骑懽游宴席开尽日风光随彩斾一方民乐在春台江头佛寺藏深竹郊外人家?绿槐巳奉更书催别绪肯辞清赏屡追陪
寄临卭致政常郎中
东海抛官勇退时邦人留止任牵衣三朝报国丹心尽万里还乡一棹归身向清闲添寿考德因潜隐更光辉常思把酒亲高议何日单车遂扣扉
寄持正都官按部嘉眉
使者观风过晚春逢山应暂柅征轮云埋雪岭铺银界日射金仙照碧津千里讴謡民足食万家水竹地无尘未能结驷相从去簿领空嗟绊此身
以眉州绿茘枝寄吴仲庶有诗次韵
嘉川茘子着芳名擕从归鞍到锦城驰驿幸无唐日贡甘芹聊致野人情丹砂结颗藏膏露赭縠为囊贮嫩琼京洛不须图画去得公佳句自分明
和仲庶江渎避暑
古祠清燕敞虚堂乔木森森昼景长池面雨来荷助响席间风细篆生香乌纱倾侧朋簪乐翠縠翩飜舞?长牵俗自嗟行役去阻陪千骑醉瑶觞
将出蜀次仲庶送行诗韵叙别
远客亲仁岂素期况陪文酒复经时自惭拙宦多迁逐每叹良朋易别离白首冯唐空已老清秋宋玉不胜悲仰公早展经纶志百辟方今待允厘
寄李审言龙图
英风一别几经年尊酒相逢意洒然欲报重知惭国士喜同清议属真贤武侯方屈南阳卧萧相曾封汉水边好及新春颁惠化行藏吾道合推天
醻张杲卿相公见招
先君同榜更何人教育偏蒙契义亲孔氏系匏暂滞迹辽阳归鹤羡闲身四朝盛事浑经眼千日浓醪好入唇箕颍更无高放客只应梅柳为公春
和阎五秀才折海棠见赠
蜀国海棠春最姸万枝红锦忆曾观乡人折赠情尤重肯与羣花一等看
宿州元太守北楼席上
七月高楼暑气囘荷香细逐水风来翠蛾细袖歌声远绿野苍山醉眼开羇客秋怀追屈宋主人交义继陈雷他年林下相逢去诗酒何妨许重陪
和吴伯修洞霄宫
三朝勤瘁不谋身今日官闲与道亲纡组还乡宜最乐居山得禄未全贫性情有暇穷真理门馆无权少俗宾会待收踪归畎亩就君同醉洞天春
和滕中舍见寄
蕲水分擕自昔时六年奔走困长岐人怜家世三朝旧身在风波一叶危白髪星星惊岁月丹心皎皎仗朋知林泉早晚归休去廪禄无厌愧漏巵
和李敷察推即席感旧二首
相逢同榜盛当年喜复君来对此筵花下莫辞频把酒月中曾是共登仙左迁还有麤官乐晚达何妨秀句传得失已看如塞马苦心劳力亦徒然
一牓登科二十年江城偶得共盘筵郑公雅喜中都职【郑谷作都官有诗自贺】梅福曾由邑吏仙【李兄自成都拜幕官】白首相期情契厚素风犹待子孙传狂歌醉舞形骸外吾道从来况坦然
送宋大卿归淝上
眉寿康宁位九卿人间五福最难并丹心报国冰霜洁白首还家里社荣化日尽输高世乐野云应似出门情淮淝美事传千载何止孤风激後生
和孔宗翰郎中见寄
圣人流泽到真贤直节清名奕世传惠政讴謡腾楚甸醉吟风月满江天嗟予滥典劭【音翘】农印归老几无坐客氊一得新诗消百虑黄粱未熟且安眠
和傅钦之见寄
至道潜心信有功目前超悟忽圆通三身不在诸尘外万象全归一照中念絶去来随处乐法无取舍自然空护持雅属当仁力枉问麻阳懒钝翁
和余周郎中见寄
宦游从昔各艰难方寸宁禁百虑千忧患早催顔鬓老风波囘念骨毛寒词场久托平生契酒席方陪此日欢致主庇民嗟晚矣只堪相约挂尘冠
章伯望郊居
独爱高居远市?檐楹轩豁对江天门前一曲平桥水舍侧千畦附郭田鸥鸟渐能亲几杖儿童应解爱林泉朝廷方待忠贤急莫厌京尘扑马韀
和张掞侍郎见寄
恋德怀贤出禁城片心长挂苦摇旌留侯老弃人间事白傅诗传海外名潇洒琴尊资上寿太平风月属高情已知世故无关虑佳句犹烦训後生
金陵怀古二首
天兵从昔度长桥四海干戈一战销江叟岂能知帝力醉凭渔艇亢秋潮
六朝文物今何在千里江山自宛然英武南征无杀伐至今樵牧尚能传
和元子发学士见寄
二纪区区困宦游相逢莫迓鬓先秋清时无补身空老往事难追涕旋流举世交情怜我少经旬行色为君留何时归去江湖上风月同寻范蠡舟
和王着作见寄
疎慵斋阁昼常扃忽喜君来病魄醒走访禅山诸洞穴【同祈雨褒禅山百里一日往返】醉吟词客旧林亭【怀贤亭乃张水部旧宅】十年多难头俱白四友相看眼共青别後新诗收满轴芝兰虽远有余馨
和李敷重九席上遣兴
谪居闲僻少朋游珍重征帆肯暂收多难共惊霜遶鬓重阳还喜菊盈瓯楼前雨洗千山翠天际江横万里秋节物相催人渐老此身何日得归休
和谢师厚见寄
地僻官麤俦侣稀乡关囘首隔残晖鬓沾楚雾人空老水落红沙鴈自归往事寻思都似梦素期乖失谩知非东风送雨长西去心逐轻云日夜飞
中秋赏月
碧落无云玉监飞净中毫髪了能窥光随酒蚁斟银榼彩莹歌人发瓠犀露重已从巾角垫轮倾欲把斗杓擕醉狂直好探蟾窟安得陵空万仞梯
和耿宪见赠
仕途名迹本幽遐谏省俄登忝世家恩戴邱山宜尽瘁言关社稷敢欹邪献芹宁识羔羊美抱瓮徒为智士嗟君子一言华衮重此身被服愧无涯
和徐郎中柏枝甘露
素液浓甘胜醴饴偏零翠柏瑞明时何如溥作丰年泽万物涵濡被福厘
和曹职方至日
宦游将老愧蓬飘逢节他乡倍寂寥世网萦身难自解鬓霜凝监不重消随阳鸣鴈闻初急向日丹枫惜半凋饱暖全家尽君赐忍看编户独无聊
和耿宪秘校喜雨
愆阳六月气仍骄多士身劳思亦焦膏泽俄随恩诏溥螟蝗半逐野云飘岁时敢望家聊给赋歛能供政有条凿井耕田忘帝力何当鼓腹播民謡
题李子高虞部园四首
今时难得是高人里社因君俗愈醇松竹渐成风月好只应终日听韶钧
修链工夫合自然河车潜引玉池泉老君道德人难识复见云孙达二篇
全家归隐似前贤碧酒醇醲白蟹鲜心欲生民常富寿高歌会乐太平年
不教外物翳襟怀明合蓍龟亦信哉驽蹇自惭无骏骨谩劳伯乐品题来
和曹演甫中秋见怀
去年对月忆良朋今夕谁同塞上情华髪苍顔人易老赏心乐事古难并戍楼笛响千山迥沙漠霜寒万里明半夜归鸿飞不断好将幽梦到淮城
和阎灏屯田五十岁元日感怀【与予同榜同甲】
君缘直道阻横飞我愧无才振国威同榜同僚忝契分使秦使蜀重亲依裹粮衣帛身空老学易知天志尚违白首相期惟信义世情徒是亦徒非
和吴仲举通判见赠
侍行曾见羽书飞独鹤归辽想令威三纪家声几泯泯重来民俗尚依依脱身负担诚多幸屏迹山林愿正违主诺已繄贤者助第承先业愧才非
塞下追忆乌江之会寄李诚之待制
主人忘倦客忘归长忆江边惜别时日下青山犹促席风冲画鷁正醻诗盘堆白玉鲈腴美手擘黄金蟹殻肥今日相思孤戍里尘沙满眼鬓埀丝
和阎灏重阳见赠二首
秋怀多感怯清笳判向西风醉帽斜塞上星霜人易老幕中谈笑客偏嘉金英浮酒稠於蚁丹叶粧林远似花身健几逢佳节在登临尤更惜年华
登高宜不负良期须信时光似隙晖碧穗引鑪香满坐黄金遶席菊成围物华旋逐鸣飈减客思空随去鴈飞莫讶尊前偏醉倒醉乡才到便忘归
和曹演甫秋日见寄
九日天边倚戍楼他年江国想陪游鲈腴滑与蓴丝荐菊蘂香随酒蚁浮别後星霜催老态秋来顔?染乡愁怀贤感旧情难尽待向东西丏一州
王圣美太丞奉使西来喜而有赠
贤愚虽间契稠重科籍同兼甲子同省敛劭农明主意霁威问俗古人风阳和煦物先春到膏泽随车大旱中感旧知恩谁最笃塞垣憔悴一衰翁
和圣美观骑士翥坡
翩翩飞鞚发云间壮士旁观亦汗顔势若投丸当峻坂影如掣电下空山汉兵神速从天落楚骑飈驰取将还圣主恩深怀犷俗谩教角逐向安闲
和圣美壁间题
胡慑天威自走藏腐儒焉用合还乡驽骀恋主心终在鼯鼠营身技不长晩岁胷襟成濩落故山林壑谩青苍进趋无术归无计聊得君诗浣肺肠
和圣美三岔铺留题
今日天涯同一笑当年泽畔共长吟【公谪上元予谪历阳封畛相接】还朝未复中台职报主长存国士心
蕃舞
低昂坐作疾如风羌管夷歌唱和同应为降胡能蹈拚不妨全活向军中
观疆人翥坡
蚁分突骑向高岑驰下危涂万丈深犷俗轻生唯鬭险埀堂宁复戒千金
和圣美华池感事
圣主忧勤百职修忠臣那复作身谋遐方民力资周度晩岁人情乐小休郭震能僵乌质胫陈汤解斩郅支头知贤独恨官疎远珠璧何时免暗投
寄陈述古宾客万琏郎中二首
智浅才疎合窜流生逢尧舜忍空休犹慙世旧埀青眼未报君恩已白头贵老何由操几杖爱贤曾是继箕裘【先文正已与二公相知】新春遥祝增眉寿阻向宾筵跪一瓯欣欣万物占芳春对景那知放逐身粗守素风谙左宦拟投白社愧高人汉疏蚤命东门驾【器之致仕巳久】商老方为少海宾空辱忘年微报称浪醻佳唱恃心亲
范忠宣集卷三

[book_title]卷四
<集部,别集类,北宋建隆至靖康,范忠宣集>
钦定四库全书
范忠宣集卷四　　　　　宋　范纯仁　撰律诗
和王定国见寄
危踪俄复罣刑书得丧情怀久已无忧道不知身窜逐登山未敌世崎岖恋轩无计惭疲马向日低飞作晩乌【虞世基诗云向日晚低飞】薄禄未抛生事拙涸鳞徒忆纵江湖
和张伯常见寄
芳信初传喜满胷开缄气?若长虹文墙目视曹刘短诗将坛登李杜雄一别寒暄迷甲子十年尘土谩西东知君善诱存先契不欲疎顽坠素风
春日寄许州韩持国
湖上春游阻重陪朱轓红斾想徘徊鸎花对席应相觅不见频擕醉客来
和李康侯屯田见寄韵二首
心为积仁唯岂弟官因任直少升迁处常自享荣期乐早退皆输白傅贤官路风波今免矣善人福寿固宜然谪居未遂归田计犹欲希风向暮年
仕途三黜信多难名迹常忧不自完幸赖圣恩寛罪戾敢辞闲地尽盘桓孟生坠甑何能顾贡禹尘冠岂复弹俸入虽贫家世事釡鱼前世已称丹
雪中池上
碧玉为池白玉堤千林万木尽花开擕宾欲觅开尊处秪得清香辨野梅
和管滂着作见寄韵
生平迂拙畏非彞苦爱曾顔道甚夷麋鹿岂堪婴组绂渔樵只合在山陂遭时不叹冯唐老忍耻空惭鲍叔知盈纸更烦佳句赠雅情深厚俗难窥
又和席上见赠
官舍荒凉近古城园林七月起秋声偶来嘉客从芸省似对清冰满玉罂谈笑从容诚吏隐逢迎疎野愧朝英田庐未得长归去山鸟知人半夜鸣
和任夔节推见寄
暗拙行身足险艰青云有路敢思攀学承诗礼难窥奥仕偶唐虞乐抱关掌谏何能裨衮职护边无术勒燕山风波忽起人情外瓜李终由自处间白髪报君嗟已晩清朝谪宦愧多闲夫君年壮才方劭岂合迂迟与我班
和王乐道西湖席上
春湖景物画图中朱阁偏宜翠柳笼上客纵谈髯奋白佳人醉舞脸舒红铺张锦绣花边日堆叠琉璃水面风民俗欢游鱼鸟乐主人才合代天工
和王定国见寄
谪居终日省愆尤贝锦虽成职我由萍梗屡嗟罹放逐风波更险信沈浮生还故里诚多幸坐废明时敢不忧自是无才速官谤非关有命压人头【来诗有数奇信有将军命之句】
病起和李康侯屯田见寄
养生不达嵇康论知止聊遵老氏书左宦行将三岁许羸痾复卧四旬余手扶瘦竹形相称鬓拟新霜色一如独枉故人诗意重湼磨无改是璠璵
和郭昌朝寺丞见寄二首
岷峨秀气入京华鹏翼抟风势莫涯崑玉照人呈美璞楚兰芬畹擢新芽朝廷迁陟先诸彦【君於同榜先改京秩】闾里光荣在一家不鄙义阳疲病守肯来同醉岸乌纱
言路再居无少补护边三岁乏微勋非才自合投闲地竭节终期报圣君老去年光流似水病来世味薄如云读书记一将忘十少壮谁教不自勤
和王微之同持国泛舟登楼
故人还喜笑言同把酒相看似梦中老去卜隣逢晏子从来解榻赖陈公画船稳泛平溪緑层观高横落日红莫讶狂歌先尽醉预愁羇旅向山东
和郑通议青州范公泉
胜概因人得久存此泉疏凿自先君发源不负当时意清影犹涵昔日云养正迥当深涧下朝宗应与衆流分今逢贤帅光陈迹名逐新诗海内闻
张掞侍郎读书堂
三纪仁皇侍从臣当时文学动簪绅高明已入儒林传旧室长存历水滨岘首空留王粲宅香山犹识白公真他年遗迹应无废不坠诗书世有人
和刘孝叔吏部见寄
一自淮阳阻见贤俄惊壮齿变衰年宦游嗟我身名玷早退输君福寿延别後童顔应不改何时醉袂复相连白头犹忝山城守常愧君恩未尽宣
和北都王宣徽赠觉海大师
心镜如如絶断常人天魔怨讵能伤本来面目超诸相自在威仪遍十方石火电光随事过龟毛兔角竟谁长真风到处堪行化何必江西选佛场
和黄康侯推官二首
得请西台鬓已班便乘骢马出齐山举头桑梓休怀土信脚伊嵩胜抱关憔悴精神宜早退太平官职自多闲三公天下称人杰名迹何堪比数间【时君实郑公文潞公皆在洛】少多狂拙老惭非富贵功名得巳迟六秩筋骸难任事十年台阁谩逢时圣朝贫贱虽堪耻吏隐优闲合作知囘首螭头严近日恍如曾梦到龙墀
以府会阻赴王安之招集次安之韵二首
西都风物最繁华真率相延有几家游赏直判连日醉残春可忍负鸎花
洛阳春色古称奇况复名花世所希偶阻嬉游同一醉任从【阙】卉丽朝晖
和文太师真率会
贤者规模衆所遵屏除外饰贵全真盍簪既屡宜从简为具虽疎不愧贫免事献酬修末节都将诚实奉嘉宾岂唯同志欣相照清约犹能化後人
上文潞公同甲会【潞公程珦中散席汝言司封司马旦太中各年七十八】
四公眉寿复均年此会前修未省传筋力轻安同少壮风标萧洒似神仙分司东洛荣难并【白乐天诗云今年四皓尽分司】聚德西豪事莫肩今夕天官应有奏老人星彩近台躔
送司马伯康君实归夏县
金昆玉季老相亲孝弟传家四海闻白首还乡疑广受清朝得志异机云埙箎迭奏声相应鸿鴈连飞翼不分一夜西风响黄叶萧骚助我叹离羣
潞国公生日
一阳将复昴当躔毓粹储精降巨贤启廸先朝承大统赞襄仁祖格皇天备膺百顺人谁拟达有三尊我独全嵩岳穹崇河水远高名遐寿与之肩
安之家庭甘结实三首
温甘移种自君家香雪年年只吐花结实定非江北枳新诗先费主人夸
遮藏霜雪免摧残緑实初埀未满栏想见主人珍惜意一囘出户一囘看
花果从来盛洛都黄甘结实古来无分金未足均闾里就赏应须倒百壶
子骏作真率会招安之不至二首
乡闾贵老宁牵强德齿俱尊合便安况是耆英会中客须同八十主人看
齐眉举案人谁似异膳常珍必自调真率攀邀宜莫应蚍蜉大木固难摇
八月十六日张伯常见访赏月四首
空庭待月喜佳宾杯杓频传酒易醺长笛悠扬侵万籁圆蟾潋灎出重云辞荣风节轻三事破的功能伏一军高兴未阑天宇静笑谈不觉夜将分
老来尤喜见朋游况是才名第一流今日偶逢甘共醉他年相忆苦三秋高吟洒落过千首遗爱深浓在几州我亦官闲少拘检留连宁复问更筹
白首相知有几人良宵难惜醉醺醺此心直欲清如月外物何妨薄似云饮若长鲸吞巨浪诗如老将纳降军过从幸得闲中乐好恶荣枯莫强分
今夕无烦秉烛游露华埀叶若珠流翰林偏爱尊中月词客休悲洛下秋金谷池台多胜概伊川山水近神州从兹只合追清景世故何烦妄计筹
和子骏洛中书事
周公作邑遗成康玉帛从兹走万方四向山河围殿阁千家花竹间田桑游人选胜停车马词客寻春杂咏觞幸得闲官陪几杖欲醻佳句愧荒唐
和君实姚黄玉玲珑二品牡丹二首
洛城花美四方归独有姚黄得见稀曾入黼闱参近侍分明新染赭黄衣
花得新朋自我公洁如明玉状玲珑芳心有待人难见小圃深藏洛水东
元日分壶酒赠杨舜俞大卿
一别年光已浃辰相逢重忆蜀江春欲知盈榼分甘意旨酒思柔属故人
寄和浮光曹九章大夫
贤守班条俗易从戴其仁厚服其功虚心足以求民瘼实效应须柬帝衷缱绻交情由道合连緜榜契复官同当时赐第今无几共喜优游作老翁
妙觉晩吟呈席上诸公
半生奔走困尘埃晩得优游掌旧台庭柏岁寒青独在林乌朝夕倦重来闲沾薄禄诚多愧老向清朝信不才唯喜洛城俦侣盛从容相遇即衔杯
送伯常归郢中
穰邓相看少壮时中间薄宦阻亲依幸君西洛休官早值我东齐谢病归春色满城游骑纵月光照席酒觥飞遥知汉上幽栖乐饱暖全家卧翠微
和韩子华相公同游王君贶园二首
偶陪旌斾纵春游好景偏销倦客愁红杏都开如趂赏夭桃欲坼尚含羞
善政多闲若解牛寻春选胜遍深幽红芳翠竹围松岛强醉清尊盖自由
和君实雨中即事二首
放尽羣花春欲归惜春游乐幸相依不堪风雨成暌阻卧听萧骚洒竹扉
熟寝飜知计虑长闲斋一枕事都忘自然便是无何境梦到华胥亦异乡
君实邀游南园雨止
名园选胜许参陪游骑俄冲急雨囘花里不闻莺弄舌瓮头空爱蚁浮醅寒云重结三冬雪暖律虚飞二纪灰深恐羣芳便雕落主人还引上春台
子华相公应天院行香归洛川
春色鲜明满洛川青芜白鸟望中间千门金碧明初日四面烟岚簇远山桥偃长虹当上苑水淙鸣玉过通闤乘骢幸托车尘後时赖清尊破客顔
和君实南园独酌三首
晚年光景更关心尤向芳时惜寸阴每到园林花好处常思贳醉解貂金
寒食三春气深落英榆荚满墙阴未甘密叶成翠幄不爱黄花如散金
累日怀贤痗寸心谁知独酌醉花阴公诗字字如珠玉倂得三篇胜万金
醻韩持国
独想当年春宴游湖边日日醉金瓯三年阻作登龙客不谓相思已白头
牡丹二首
牡丹奇擅洛都春百卉千花浪纠纷国色鲜明舒嫩脸仙冠重叠翦红云竞驰絶品供天赏旋立佳名竦衆闻园吏遮藏恐凋落直欹青盖过残曛
夺尽春光胜尽花都人巧植鬭鲜华摉奇不惮过民舍醉赏唯愁汚相车密蘂攒心承晓露繁红添色映朝霞何妨纵步家家到园圃相望幸不赊
上巳泛舟醻子华相公
佳节仍逢善政初熙然民物在华胥龙楼影里囘仙棹隼斾光中从相车明媚山川铺晩照啁啾丝管响清虚太平应似羲皇世早晩重看洛出书
和文潞公归洛赏花
公从帝所享钧天归及三春景物妍洛鲤烹鲜随玉馔姚黄开晩待琼筵身同五福居周分心似南风助舜弦花木只堪供暂赏直须嵩少伴长年
文潞公谢事归洛二首
云汉成章湛露曦都门宴饯羽觞飞谢安不复东山起争似阿衡得谢归
相国东郊迓帝师红幢交映碧参差都人共喜安舆到正是余花可惜时
和子华陪文潞公宴东田
湍流湱湱走平田清旷园林未暑天遶圃曲堤都种竹泛舟双沼不栽莲沙边白鹭翘来静丛上幽花晩更妍乘月陪欢忘夜久莎间潜有露珠圆
效宫词体上文太师十絶
三纪中书更有谁致君尧舜似臯夔频年力请方归第天子临轩册太师
太师还政异寻常前殿铺张册礼忙入对谁知年八十身轻拜舞谢吾皇
吾皇重喜见仪形对御排场结彩棚才见罢时先赐宴御前亲劝一金觥
上前一饮釂金觥侍宴羣公喜且惊吕尚鬻熊今复见神仙不必在蓬瀛
蓬瀛闻说有仙居甲第园林想亦如遶圃琅玕抽翠竹平流瑟瑟走清渠
清渠泻水灌东田十顷方塘不种莲白鸟往来明镜里画船安稳坐青天
天上虽传周伯星应期为瑞有常经未如全享康宁福访水寻山到处行
行乐心清日日添诗豪酒健独能兼从容对客忘威重自是天真不是谦
谦虚久已得民心三尹西都惠爱深一自安车朝阙去万人侧耳听归音
归日天恩赐画船倾城士女尽迎观园家连夜擎筠笼为趂明朝献牡丹
和子华游韩王园怀故园池莲红薇二首
丞相园池冠壁田娉婷次第坼红莲主人居守麟符重谁见新粧照水妍
鲜葩嫩蘂吐香浓千朶妖饶颤晩风却想许园仙品盛姝衣轻透玉肌红
再赴蒲津陪解梁张守安邑王宰游静林
千骑翩翩逐郡侯条山重继昔年游翠深叠嶂烟岚晩绿满长郊稼穑秋胜概不知行客老征骖聊为主人留预思别後登临处应见黄河入海流
赠张大夫
白首衰顔愧复来当时怀抱向谁开登临髣髴惊前梦游赏从容忆旧台旨酒欲斟怀老伴高吟难敌想天才会须早逐君归去茅屋荒田半草莱
寄上文潞公
孙阁重登愧玳簪情同倦翼托高林嵩邙未敌仁基厚河洛宁如福海深善教每闻当镂骨重知难报欲沾襟至诚怀德逾饥渴不比寻常势利心
寄上西京留守子华相公
疎顽曾是费鑪锤从昔叨蒙国士知一阻门墙惊岁月几囘魂梦到嵩伊神仙客佩黄金印燕赵人斟白玉巵薄宦浪抛东阁去君恩未报叹衰迟
寄鲜于子骏西台
僚友难逢不世贤洛台经岁共清闲蒹葭岂合依良玉培塿何能望泰山直道难堪从俗尚清新原足重人间期君致主登廊庙茅屋荒田我自还
和薛中散?青词
遶郭依依柳渐青绮罗深处画船横坐中唯欠贤乡老把酒向风无限情
寄和子华相公王园赏梅
玉艳霜葩万朶攒曾陪宴席醉中看西州纵有寻花处亦待顽童格舞干
题河中府名阃堂
谁擘中条太华开万家填郭耸楼台岳呈仙掌日边见河泻龙门天上来烟霭远分秦甸阔山川都抱舜城囘坚碑应是当年石重见吾皇咏起哉
寄题张运使先壠永慕亭
武夷山色倚天青中有贤儒谢世荣自以高名传积庆不教黄壤掩清名构亭傍壠同虚寝陟岵无时见孝诚宁独显亲由富贵还能厚德庇羣生
入河中府
道傍禾黍穗交埀旌斾纷纷曳彩霓山夹两河嗟地险云埋万堞觉城低十年不到身如梦五马重来路欲迷却据归鞍下长坂辕门迎谒引行齐
谢张解州作名阃堂记
气如巨浪泻长江清似寒冰满玉缸几与贾生摩壁垒未令张子见麾幢色丝幼妇宜传久肉袒牵羊合亟降欲近云章刋翠石却忧染翰孰能双
秋日席上
边霜肃肃满川梁无限秋怀付一觞白酒聊同佳客醉黄花不减故园香民兵已许归南亩圣泽行闻赦叛羌得脱征衣归里社大能酩酊乐时康
游寡阜庙二首
古祠东北据孤峯台殿迢嶤出半空?市纵横棊局布云烟重叠画图中登高览胜惭吾祖放意寻山忆谢公却爱夕阳照归骑翩翩旗斾满川红
逾旬积雨喜新晴民物熙然百谷成风叶萧骚林野薄霜天寥廓日华清千山甫隔乌延塞两水傍临不窟城但得年丰人足食犬羊余种岂须平
和韩持国见赠兼简王微之
身由疲病难从政性本颛愚不学禅到老岂能成一事饥飡渴饮谩随缘
和持国
时奉清欢消鄙吝真同寒水涤尘沙尊倾玉粒醅浮蚁丛合金英菊有花湖面烟霞如泽国波心亭馆似仙家四时风月皆堪赏不独霜前爱物华
偶成
横笛佳人用意深数声高起潩湖隂梅花落尽还堪惜留取残英伴醉吟
西湖四时四首
白鹭文鸳监里飞红桥朱阁影参差疎林密雪皆堪赏不特寻芳避暑时
万顷琉璃蹙翠鳞日迟风暖物华新千花百草游人路应谓壶中别有春
深堂高阁启清风舟泛荷香柳影中日月待公逃暑饮官无拘检是琳宫【持国微之皆领崇福宫】
夕阳照水晚登楼皎月涵波夜泛舟珍重前贤开展意中年长愿守闲州【宋相诗愿赐闲州不计年】
和微之以足疾不赴西湖赏雪
年来遇景强追攀长恐身衰兴易阑八十康宁天下少四并聚会古为难客尘随念须频拂世网萦人且自寛布政未能跻乐俗爱贤犹喜共清欢湖光映雪凝深碧野色当轩展素纨心似白公何虑脚【白公诗云既有心情何用脚】燕堂深暖小安禅【音丹】
范忠宣集卷四

[book_title]卷五
钦定四库全书
范忠宣集卷五　　　　宋　范纯仁　撰
律诗
和持国赠微之
元老邀宾乐事并每居右席愧羣英里中耆旧唯公长【微之年最长】醉里篇章映古清柔袂缓舒鸾鹤舞短箫轻引凤凰鸣莫嫌尊酒过从数向老交游更有情
赠持国持国以瑞鹧鸪歌之
三十年来解榻宾今朝重喜奉陈蕃松筠雅操寒逾劲胶漆深情老益敦槐位巳惭同致主棠阴还许继为藩古今此会应难得醉饮休辞罄绿尊
和持国瑞鹧鸪【词】
腊後春前暖律催日和风软欲开梅公方结客寻佳景我亦忘形趂酒杯　添歌管续尊罍更阑烛短未能回清欢莫待相期约乘兴来时便可来
谢微之见赠
属邑逢公喜望尘便陪将漕向江滨当时早重朋僚契晩岁重敦道义亲华衮巳惭无德称琳宫弥羡最闲身相过无惜频欢醉八十康寜有几人
和持国光禄堂赏梅兼寄彞叟德孺
叨荣报国老无成辞疾还乡负物情身近良朋如倚玉心怀诸弟若揺旌成行每羡随阳鴈得友何惭出谷鸎光禄官闲容谒告扫除门巷待同行
奉寄西京玉汝相公
三纪荣途愧彚征数逢忧患见交情【每迁谪困病烦公忧恤】江吴切喜陪经席【同听李太白讲礼】关陕还容并使旌大尹彩旟方画隼上阳乔木欲迁鸎铜駞金谷春游盛谁伴朱轮五马行
和持国听琵琶二首
美人成列抹朱弦劝得嘉宾醉满筵却笑西湖游赏处村歌社舞谩盈船
须知絶艺好娯宾能使知音作伯伦累月应将笞乐籍【退之诗云累月笞其儿】恐公重作独醒人
和持国谢见招游湖二首
乐天向老占青蛾裴令高年欲听歌拟假红粧助欢醉莫嫌宾主白髯多
白傅归来西洛宅【谓微之】裴公居在永丰坊【持国】好歌愧乏牛家妓不见淳于醉後狂【白公与牛相诗云君家有美酒君家有好歌大都髠醉莫留住住即恐君无奈何】
和李徽之正议
致主唯将盛德临世推文定总朝簪先门自昔蒙知早开阁当时用意深功业所存皆国计忠贤有後见天心冢卿耆德承家庆福夀康寜映古今
过洛谒文潞公游东田
东田不到几经年孙阁重登荷眷怜清世莫尊唯尚父朱顔难老是真仙四朝弼亮繄贤业八表昇平赖化权门舘旧生弥幸会再陪几杖向林泉
送滕达道龙图交代归阙
三纪分擕念友生天涯相见眼重明诏恩幸忝交承契尊酒聊伸故旧情我守塞垣华髪短君归乡国锦衣荣何时共老江湖去鸡黍相过乐太平
秋晴思西湖寄韩少师
楼阁参差霜叶红湖光秋色画图中移船影动波心月横笛声随水面风当日席间先醉客如今塞上独衰翁思君情绪兼归兴暗逐汾川日夜东
寄西京留守韩玉汝
四朝出处久亲依共上青云更复谁里室相隣同晏卜庙堂曾忝奉萧规恩荣过分知难报忧患频经觉早衰一意待公还宰席放归箕颍养癃疲
九日游西山开化归会柳溪示程宪
登高观稼适同时宾从喧阗逐隼旗殿阁崔巍初日照林峦萧索晓风吹山空笳鼓穿云响径险车徒出谷迟坐阻车公归兴速却寻黄菊醉西池
醻王定国
守麾犹得长诸侯全晋提封二十州画角悠扬高戍晚黄榆揺落故关秋防边战士多乡思并塞胡儿学汉讴早晚罢兵容请老邀君同醉潩湖头
醻程定塞提刑
衰疲敢惮守边州老去光隂似水流塞马春深无苜蓿田家雪足望麳麰清笳只解添乡思白酒聊堪解客愁独喜平刑贤使者能将德庆绍箕裘
读老杜忆弟诗寄二弟
昔贤遇乱多分散我汝逢时各宦游乃信人生欢聚少安危俱不免离忧
寄二弟
宦名驱役费光隂寒暑忧劳昼夜侵多病形骸衰易感无涯思虑老难禁离羣终日嗟予季聚首何时获我心精力已疲恩未报怀归体国念俱深
迎文潞公再谢重事归洛
河阳洛下春游盛两处风光属一家不独都人瞻几杖笑迎唯有满城花【洛人独以牡丹为花】
送潞公游河阳河清
安车乘兴赏春姸荣盛欢康世莫肩旧舍讼棠重蔽芾【河阳公旧治而令子再领】昔游昼锦复蝉聨【河清公侍行之地令子令孙又守此官公每再游】子孙拥节迎家府稚艾争途看夀仙堪叹三川疲病守陪公不及望公还
洛花巳开报潞公
花开朝夕望车尘花意殷懃恰似人晴日暖风催更急看看开遍洛阳春
赠蕲簟与潞公二首
双文封卷如筒小六月铺张满榻寒曾是吐茵狂醉客敢尘斋合助清欢
凉簟资公逃暑用东池应伴渌波寒高眠宜享华胥乐曾致皇家奠枕安
病中寄太原韩玉汝
弱柳何由羡老松衰姿劲节本难同河南羸卧漳滨叟塞北鹰扬渭上翁多病未能谋早退壮猷方看策元功幸公再致唐虞化庶托余生夀域中
次韵持国谢送酒
重九思公向洛阳三秋此日念何长心随白酒聊相寄头插黄花想共尝盈幅忽惭琼玖报开尊应伴绮罗香明年花好能来否元老同期醉夀觞【潞公巳约冯当世来春看花弥思持国之来】
龙门秋日上潞公二首
龙门秋色胜春时新霁登临景更奇二室峯峦侵碧汉两涯楼殿照清伊鸣泉乱泻香山道翠柏深藏白傅祠独恨不能陪杖屦思公空作寄公诗
郊原经雨絶纎尘短麦蒙茸盖壠新霜叶粧林成锦段溪风吹水作龙鳞秋山苍翠浓如画晴日鲜明暖似春遍叩禅关止三宿犹惭高退自由身
三弟得告来见省
一门遭遇世应稀诏许寻兄荷主慈屈指共惊游宦久差肩却想事亲时惭卿才识加昬耗嗟季情怀畏别离报国尔曹心尚壮无能唯我复先衰【惭卿用东汉陈寔公惭卿事】
喜弟妹相聚
宦游离索每相望弟妹俱来喜莫量言笑从容忘世味盘筵简率任家常清朝幸免鴒原急白首欣逢鴈序长安得身闲归里社一尊共醉乐时康
题潞公翰墨卷後
四朝勲业载旗常九十精神正夀康燕翼自当传百世岂徒书法付诸郎
昔帅环庆为部将所讼冯君学士被制鞫狱而获平反今相遇於洛
忠臣守正不谋身处已虽危道益尊直为冕旒宣圣训【君受命面被德音必见史册】岂唯囹圄被寛恩隂功自可资耆夀余庆犹当见子孙徒有爱贤无所达行将归老愧难论
醻持国擕具见访之作
两家契义世难伦老去相逢意愈亲衰暗岂能宣上化高闲空惜致尧人论交白社逾三纪接武黄扉近十春终日追陪何所乐从容言笑尽天真
和刘公舒相访二首
嘉宾嘉景喜相陪况有良朋冒雪来湖涨碧波三十顷枝粧玉?万千梅白头道旧情难尽渌酒相期醉几回衰暮若非君顾我平生怀抱向谁开
上庠英妙巳相陪【同在太学】随计观光亦并来给扎偶容亲砚席【殿试同案席】抡才同是中条枚他年濶别常千里此地过从只两回衰病从来游宴少为君尊酒喜频开
到汉东和张伯常六首
道义相期久益芳忘年敦契自南阳荣公三乐今谁似李白千篇敏异常愿见却须烦枉驾奉欢先巳辟东堂故情新约知无改松柏从来耐雪霜
宠荣踰分自颠跻珍重高人早拂衣山郡经时无好客铃斋终日敞闲扉琼瑶获报欣情重酒醴将诚愧物微道义充盈文笔健应容残朽再亲依
思君日日上高楼心逐西南汉水流侧听车音常有待互醻诗兴未能休高阳簪履成陈迹西洛衣冠散旧游独有地僊年八十逍遥林下笑公侯
浮名驱逐阻音尘一别伊川十二春顾我衰残如槁木羡公眉夀若灵椿寒梅乍吐香尤馥白酒新篘味颇醇对景便思同一醉都忘衰病在漳滨
高标早与利名疎独向先门肯曳裾举眼正无羇客伴解顔频喜故人书相期消息应端的久别情怀待展舒闻说山城春色早安车乘兴莫徐徐
诗筒相续到随城练句挥毫老益精尺素屡兼双鲤赠【公累寄嘉鱼】一言相诺百金轻酒思佳客忘怀饮梅吐新香扑鼻清但得安车寻旧约敢施行马待先生
神宗皇帝挽诗四首
舜孝高千古尧仁化万方睿文超圣域神武振皇纲典册辞徽号山河复旧疆玉舆悲晩驾陵路柏苍苍应运千龄契持盈七闰间当年叨法从终日奉威顔凤辇知何往龙髯杳莫攀深恩无路报恸哭向桥山紫塞持戎节青蒲职谏垣囊封矜朴直牍背辨深寃终赖重瞳顾难忘再造恩微躯如获殉黄鸟不须论祖祭连驰道宸仪出殡宫旌旛萦晓露笳鼓咽悲风雨泣千官送云奔万国同丹心随笼水先到裕陵东
慈圣光献皇后挽词二首
帝图绵永合无涯天降真人动鲁沙两奉离明来继业久膺舜养似重华徽音远过周文母俭德深惩汉外家仙仗忽遥灵寝闭悲风空引戟幡斜
画梁归燕拂轻埃庆夀宫花亦盛开平日仙踪何处觅今年春色为谁来寝门永隔慈孙问陵路俄瞻吉仗回圣主孝思刑四海千秋万载咏烝哉
富相公挽词五首
河岳神灵降唐虞景运开致君优圣域跻俗在春台天上台星坼人间梁木摧霜风咽笳鼓断续送余哀二纪经纶业三朝翊戴勲忘身裨庶政忧国见遗文东合散羣彦北邙归大坟邦人仰旟旐洒泪向寒云千龄遭际盛五福始终全还政周星纪怀忠入夜泉华夷思旧德河洛遶新阡空有云亡叹何由止逝川皇天不憗遗圣制极哀荣辽海千年去明堂一柱倾赤松违素志白日闭佳城康济无穷事皆为後世程北走单车驯??东徂万室活饥羸谋深先帝承祧日功在仁皇与子时英气不随钟漏尽高名长与日星垂登龙孤客怀知遇恸哭秋原欲诉谁
安州张大卿挽词三首
廉良汉循吏清简晋名臣五福归休日三朝尽瘁身潜心穷圣典遗德化乡人燕翼看贤嗣才名服搢绅瞻风从汉上托庇在襄城开豁心相照推扬义不轻俄嗟黄壤隔莫展素车情空望涓溪月淋浪涕泗横寒风咽笳鼓晓月带旌旛触目伤陈迹书绅记绪言应山藏石椁梦泽对松门逝水何由止清名後世存
张益孺学士挽词二首
儒业高羣彦词场第一流能声喧幕府稳步到瀛洲画绣临乡郡纡朱葬旧邱他年文苑傅应有盛名留官曹曾共职友益赖多闻信道甘违俗同心独有君漳滨俄感疾泉下忽修文致主平生志萧条掩一坟
谢师厚挽词三首
妙年辞笔巳惊人不谓明时阻致君白首郎中归白水青衿弟子到青云【翰林贾直孺公之门弟子】渊明雅有归田兴贾傅空留吊屈文千载定应无孔孟一言谁为诔孤坟天地锺奇秀公应为世生何悭一老遗遽夺万人英千古长齎恨重泉不掩名缪当幽穸志深愧色丝铭侍行游邓学才喜识荆州一顾蒙青眼相知到白头坤维同谪後星纪等闲周不意终天别交颐涕不收
王安之朝议挽词三首
行已无瑕玷终身乐太平人间五福备宦亚九卿荣冠盖传风范乡关忆老成幽窀穷厚地不掩是清名族望高全蜀交游华衆贤退身将一纪遗德满三川雅道何人继家声有子传为文惭幼妇谬诺志新阡多难求分务相依得古人道心闲里契友分老来亲不谓终天别才离一月新无由瞻几杖洒泪向秋旻
程明道挽词三首
彩衣方养志谏省遽翘英短命嗟顔子长星丧孔明临津失舟楫支厦阙梁楹名节同伊水滔滔万古清天乎丧吾道命矣叹斯人後学隳梁木明时夺国珍孔怀存爱弟皓首奈慈亲唯有延陵志斯文久愈新素忝金兰契情由道义亲圣时方际遇英气忽沈沦琴在无锺子斤存失郢人遥闻归葬日清泪满衣巾
司马温公挽词三首
精诚皎白日利泽涨沧溟志苦生灵乐身劳社稷寜人间失轩监天上坼台星唯有真儒效长留简册青竟因劳瘁没谁翊太平基哀讣惊朝听严禋罢庆仪梁摧大厦日舟失济川时千古商岩畔应陪傅说祠【傅岩在公乡邑】
两宫思旧德异礼贲忠魂翠辇亲临後蝉冠锡命尊霜风咽笳鼓寒日惨旌旛不独知心客徘徊哭寝门
毋清臣中散挽词三首
先府西征日高贤进谒时骅骝神骨异丹凤羽毛奇外计留关决中朝失表仪济时才不展巳有令名垂奉使频聨职寛条喜共颁蒹葭倚白玉培塿对高山勇退输先识荣归得早闲塞垣闻讣日感旧涕潺湲乡里尊耆德朝廷重老成铜符辞宠命琳馆遂高情天下三尊盛人间五福荣岂唯身独享有子绍家声
卢通议挽词三首
耆旧今多少唯公景德人家隣吴市卒名重汉廷臣路在犹耕月门闲似送春空堂余画像髣髴旧精神教子生前贵休官物外荣去家金节重开户玉棺轻江水元如旧松林长未成祗应山鸟恨长向壠头鸣谁记先生事声名五十年素风人不及隂德世相传气与诗流合官随子舍迁门闾迷故客怅望白云天
孙曼叔尚书挽词三首
少海风云会先朝眷遇隆直辞裨衮阙妙翰照琳宫未展陶钧手徒高羽翼功恤终皆盛典伤?出宸衷彼俗争同好唯公耻妄随青松寒不改白玉涅难淄梁坏营居日舟沈欲济时空留良史笔长俾善人思交分逾三絶官聨历四朝心知俱白首接武近青霄逝水嗟何及英魂恨莫招空悲柏城路风雨暮萧萧
龙图张公挽词三首
仪凤来丹穴麒麟瑞圣时壶冰凝雅操冠玉耸英姿敦阅今儒将循良古吏师未登台鼎贵胡不到期颐四纪澄清志三朝尽瘁身褰帷跻雅俗缓带息边尘圣世殱民望中原丧国珍千秋仗良史直笔纪贤臣兄事儿童日情亲五十年西州官共久【予两为陕漕两帅庆公亦两为陕漕两帅熙秦】畿邑政相连【公继予宰襄邑才隔一政】谪籍孤踪远亨衢衆望先那知不复见一别遂终天
鲜于谏议挽词三首
左蜀称多彦唯公第一流青蒲曾悟主白首未封侯名节传千古英灵掩一邱平生僚友分怀想涕难收命矣才中夀天乎丧哲人逢时身巳病达晩志难伸清俭贫弥乐文章老更醇贻谋有余庆孙子自振振曾向西都陪白社同为御史带乌纱盘筵真率无多品歌舞相参作一家连日赏穷伊阙寺乘春看尽洛阳花那知遥作终天别不预乡人挽葬车
申国太师吕公晦叔挽词三首
冢宰传三世元勲辅六朝承家同郑武致主必唐尧梁坏将何仰川流不可邀新阡人散後林柏暮萧萧仪物罗西甸恩荣葬上公悠扬蒿里日惨淡柏城风河岳收英气旗常纪茂功传家多令子将复继遗忠达尊推国老雅量寔予师世翊千龄运哀闻二圣悲伤心瞻傅象竭力奉萧规多少忠贤泪非唯哭巳知
蜀郡范公景仁挽词三首
翰苑文章伯金华侍从臣四朝行直道一意在生民白首唯忧国青云早退身囊中有遗藁不学茂陵人伊洛相逢日忠贤盛集时游从敦气义唱和若埙箎汉嗣资商老【公在朝首上建储之议】尧章忆后夔【公尝进新乐】云亡时共惜不独故人悲
新阡近箕颍故国远岷峨禁从同侪少门风吉士多笑言如昨梦身世逐颓波唯有高名在千年不可磨
李师中待制挽词二首
才识无前辈文章有古风爱时甘屡黜报国仗孤忠夙有请缨志竟成标柱功子孙传善庆不独在其躬历阳相遇日流落喜俱存不起骚人叹唯知圣主恩蟹膏红满筯蚁酒白盈尊岂谓江边别深情不再论
康国韩公子华挽词二首
棣萼联三事台星聚一门诚心多士服德望四朝尊傅相骑箕远萧规与汉存两宫临奠日哀恸见殊恩弟兄俱是龙门客数载难忘国士知疲马每怜谙远道焦桐竟待挂朱丝青云空费提擕力白首应无报称期未到柏城持葬绋祖庭长恸涕淋漓
李彦深哀词二首
妙年亲硏席壮岁各西东场屋腾文价乡关振义风不违顔巷陋竟哭阮途穷赖得贤夫子遗骖为送终汲汲亲师友翘翘絶辈流读书求体要知命释穷愁清白传三世才华掩一邱平生怀旧泪为子独难收
王乐道观文挽词三首
人间失词伯天上落文星商皓终辞汉桓荣厌授经重泉齎志业乔岳返英灵身後千年事空留竹简青秘殿承新宠储宫冠旧僚从龙登紫极扶日上青霄暝壑移舟远长川阅水遥瞻怀柏城路丹旐去飘飘才罢荆州市俄归蒿里坟盐梅失羣望羽翼有前勲浪作登龙客惭无幼妇文辱知无以报洒泪向嵩云
张掞龙图挽词三首
宣力三朝旧於身五福全家风良将後经术古人前丁令终辞世留侯定得僊贻谋有贤嗣素业尽能传江边承讣日羇宦正催颓早获登龙便慙无附骥才寄诗招悸魄引水活枯腮白首知难报长言致一哀二纪金华侍从臣昇平看足作闲人身跻显仕由稽古世有隂功为庇民但见朝廷方贵老那知河岳遽收神哀荣终始公无憾况有清名服搢绅
望日示康广宏【此诗旧在第十卷司马公诗序後康广宏即司马公三子名】
清晨三绿袍罗拜北堂高积善因先烈遗光及尔曹勿矜从事早当念起家劳修立皆由巳何人可佩刀
范忠宣集卷五

[book_title]卷六
<集部,别集类,北宋建隆至靖康,范忠宣集>
钦定四库全书
范忠宣集卷六　　　　　宋　范纯仁　撰表
安州通判到任表
臣某言伏奉勅命依前朝奉郎守侍御史通判安州军州事已於今月某日到任讫者进思尽忠乃臣子之常节退人以礼盖君父之至慈俯仰戴天凌兢局地【中谢】窃以昔在治隆之世多求谏争之臣谓聪明不足以自劳故耳目必资於衆助仁皇尝行此道以致太平先臣适会兹时屡陈谠论洪惟继统之始深虑守成之难方求正人俾在言路而臣学非遵古才不适时非由左右之荐扬独以家世而抡选处之宪府加以法冠敢顾已以偷荣遂竭忠而论事朝廷方行於大典理必正名庙堂欲遂於初谋恶其异巳言皆不用分固难安投劾告归闭门待罪本忘身而狥义庶尽节以报君鼎镬加诛乃其始望雷霆收怒敢意复生尚作贰车之行仍居绥服之近人皆闵其迁谪臣实谓之恩荣此盖伏遇皇帝陛下睿知察微寛仁容物谓诚心可谅止於愚直以无他虽怨敌在前不使毁伤而过甚保全至此感幸何涯臣敢不益励孤忠勉坚素节死而後巳希先哲之远图知无不为醻圣君之大德臣无任
信阳军谢上表
喧讼亟兴骇人情而莫测诬辞终辨盖天听之难欺恩从推究之明感极矜容之大【中谢】窃念臣性资愚浅学术迂踈仕缘家世而闻进乏左右之助先帝慎台阁之选尝被甄收陛下求谏争之臣首叨柬拔自谓大恩之难报誓竭忠勤讵知适道而寡权动贻悔吝暨屡蒙於器使卒无取於寸长仅同鼷鼠之五穷徒过古人之三黜向由罪戾之迹骤当帅领之名诏命初颁巳致有司之驳议恳辞弗获遽承中旨之促行果贻负乘之羞自速简书之谤内辜朝寄外辱将权省愆甘窜於遐荒屈法至烦於全度此盖伏遇皇帝陛下尧云溥覆汤网廓开记怜旧物之微阔略小臣之过止镌阁籍尚畀军麾矧松檟之匪遥复土风之不恶田寛谷贱民朴讼稀蚩蚩本乐於太平断断或成於静治庶收来效少塞愆尤臣无任
谢换朝散大夫直集贤院表
臣某言闰九月二十五日进奏院递到敕诰各一道特授臣朝散大夫直集贤院仍加上护军差遣赐如故者承流居外荷谪命之寛优涣汗从中拜恩荣之并至省躬无地蒙施若天【中谢】伏念臣学不知方戆唯拙守滥沾禄仕自托公朝先帝采其家声擢居言路陛下博於器使骤玷清班每投劾以下迁辄掩瑕而收用向冒边防之寄猥分节制之严奉陛下之训辞识先臣之遗教谓宜绥静而复纷纭既速烦言且无善状至干吏议甘摈弃於明时独赖君恩获安全於散地岂期简记靡俟终更因宗祀之庆成易官名而还职朝家新制遽叨等级之荣书馆旧游再窃光华之选仍加勲号尽出洪私式示优迁非徒起废此盖伏遇皇帝陛下体天洪覆秉道建中恢全德以博临宪先猷而致治谓臣阀阅之後虽屡试以无成悯臣齿发将衰俾自新而图效致兹宠奬下及孤孱臣敢不仰体深仁俯追往咎居官弗懈庶无门户之羞论报何阶犹有簿书之责臣无任
同天节进功德疏表
伏以纯乾盛旦甲观圣期爰修梵席之仪愿效华封之祝臣职縻符守望远槐宸称觞执玉之庭莫陪盛礼修供布金之地但集胜因泰元增授策之休上帝永与龄之福臣无任谨具功德疏随表上进以闻
又
伏以朱明戒候真圣挺生前弥月之盛期效祈年之善祝臣州符是守宸扆方遥仰望尧云莫预大庭之列远陪嵩岳徒称万岁之声
慰皇帝表
臣某言伏奉中书门下牒降到十月二十日太皇太后遗诰臣即时与本军官吏举临挂服讫祸锺长信哀激中宸下逮苍黔同深悲怆伏以太皇太后功超十乱德厚三朝辅仁宗与子之明启先帝继天之业徽猷冠古隂赐在民方期万夀之遐奄弃二宫之养恭惟皇帝陛下诚深舜慕孝笃天心痛问寝之长违怅陞僊之莫返然而逝川难遏大化必迁伏望俯抑圣情勉从礼节寛慈闱之至念副宗祏之永依臣以官守所拘不获奔诣阙庭
进南郊绢表
伏以大祀蒇仪方盛禋天之报羣方效职宜修任土之诚前件绢岁赋所输邦经攸羡媿乏篚纎之美幸供庭实之繁干冒宸严臣无任
河中府谢上表
伏奉诰命差权知河中军府事巳於今月十二日到任讫养痾窃禄早蒙从欲之仁起废叨荣再玷惟良之选大恩曲被感涕交零【中谢】伏念臣生偶昌期幼承先训才疏学浅志广识微荷先帝之误知擢居言路遇大明之继照首玷清班尝簪笔於螭头复建牙於玉塞曾乏涓埃之报旋贻负乘之羞奇薄易艰疎拙多罪每蒙容覆未即窜诛顷以积衅招殃私息多故由赋情之滞塞至得疾於悲伤疲驽虽切於恋轩荒忽讵任於陈力冒至慈而沥恳获闲局以偷安甫阅再朞忽更优寄矧河中古郡陕右奥区表里山河地交驰於使传足给兵食民荐困於赋输宜得名臣倚为良翰岂容孱?可副柬求此盖伏遇皇帝陛下广度包荒至明烛远如尧仁而天覆迈汤圣之日跻怜旧物而弗遗无一夫之不获有如羇贱尚在采收敢不策励昬愚罄竭忠义颁宣圣泽抚养疲甿誓於捐糜以为报称
庆州谢上表
伏奉诰命特授臣直龙图阁权发遣庆州军州事兼发遣环庆路经略安抚使兼马步军都总管公事巳於今月初三日到任讫内阁图书复登於显地藩方印绂还守於故封恩荣曲被於训辞瞬息但惊於岁月彷徨自失局蹐难安【中谢】伏念臣朴散才迂疎浅识因缘世阀遭遇圣时鼯鼠多穷徒施於五技鹪鹩自足常守於一枝入践谏垣出持使节虽数更於眷任常抵冒於谴诃求散地以置身荷公朝之从欲自安迟暮絶望进升假守河壖方愧麾符之宠统兵塞上俄兼连帅之权此盖伏遇皇帝陛下天授睿文日跻峻德善贷不遗於旧物嘘枯特借於殊恩衰拙无堪齿髪仅同於蒲柳忠勤自效涓埃觊展於桑榆
又【上词同前】
太皇太后殿下保佑皇家统持大业政自修於帷幄德已被於海隅嘘枯无间於寒荄求旧不忘於遗履故兹衰晩亦预柬求臣敢不宣布上仁怀柔远俗奋扬弱翮乘时犹待於一鸣策励驽踪竭力尚期於再驾
辞免天章阁待制表
今月九日都进奏院递到诰命授臣朝议大夫充天章阁待制差遣勲赐如故者斗筲之器常惧满盈天地大恩岂宜忝冒【中谢】伏念臣秉心拙懦涉世迂疏托先臣之绪余叨圣朝之禄仕偶超末路获玷清途当英皇御极之初擢居言职会先帝承祧之日复在谏垣一无建明取罪戾起废旋沾於雨露包荒实赖於乾坤预八使以观风假一麾而出守俄升内阁俾治西州虽夙夜以在公终负乘而致寇尚蒙善贷得逭严诛去国累年屡转萍蓬之迹爱君一志常倾葵藿之心辽水犹冀於鹤归荆山遽悲於龙去皇明嗣统圣治惟新适当兵赋之余尤重边防之寄特还故职再领旧封任总连城时方累月遽膺宠数遂越衆人况素乏於事功恐难堪於侍从虽大君之命义不当辞然匹夫之诚志有难夺伏惟皇帝陛下圣文天纵睿智日跻迈虞舜之聪明继商宗之恭默正人彚进率土阜安岂兹孱微敢当柬拔非矫情而固避惧过分之难胜仰祈宸严追寝成命力小任重实畏於官箴天高听卑愿从於人欲
又
太皇太后殿下坤仪厚载天德高明化巳冒於海隅政允修於帷幄正人居位多士向风岂兹孱微敢当柬拔非矫情而固避惧过分之难胜仰祈宸严追寝成命【下同】
贺立皇太子表
离明有继震器攸归正朔所加欢愉遐暨【中贺】臣闻遂古以降讴歌或尚於归贤逮夏而来历数丕承而与子恭惟皇帝陛下宪天立极体道宅师以谓下武继文有以终光华之运唐尧授舜使之继巍荡之勲爰因冢嗣之良肇峻青宫之毖问安视膳日滋孝友之声监国抚军允系天人之望璇源疏衍舄奕灵长臣限守方州久叨睿睠阻趋丹陛徒溢深衷
谢给事中表
去国弥年方再临於西垒还朝不日遂升隶於东台仍参帝幙之游以待圣谟之及衆知其宠臣则甚惭【中谢】伏念臣生匪异材长唯拙守在官论事既无经远之谋为政治民又乏可书之绩徒以朝廷之乐善或缘家世以用人巳废复兴虽穷若达逮四方之承化与万物以归心忽於鼓舞之中荐被甄收之渥黄扉严近遽使叨居黼座燕闲获从劝讲器能甚薄职守过优岂圣世之乏人乃宸衷之念旧恳辞弗获虚受为惭此盖伏遇太皇太后殿下渊懿内充聪明旁烛酌民言而布政公天下以为心致使衰迟亦蒙柬拔敢不深思官守屏去身谋务通中外之情勉究圣贤之藴腐儒巳老虽非适用之材善政日新姑尽可陈之力
又
琐闼要官经帷异选自唯衰晚猥玷详延既辞命以靡从遂冒恩而居次【中谢】伏念臣受材迂拙临事阔疎秪由门户之相传得与衣冠而并进谬更烦使寖步清涂志敢望於有成言以狂而无补谤虽不免宠亦继来知无後效之可图每愧先朝之再造及陛下重明委照丽泽旁流方悉力以乘边敢萌心於处内既升要近复赐召还新政方行已喜朝闻之道旧游如梦更分夕拜之荣俾入讲於金华将亲承於玉色其为幸会远絶寻常此盖伏遇皇帝陛下圣道生知孝思善继绪正朝廷之大体述成祖考之遗谋布政之初以人为急如臣不肖被睠尤深父子遭逢虽在一门之内君臣际会凡叨四圣之知施及衰年并蒙殊奬内惟白首殆种种以无堪顾有赤心尚惓惓而自奋臣无任
谢对衣金带表
睿恩申命显服颁荣冒宠无堪抚躬增愧【中谢】伏念臣性资浅陋学术迂疎备官无补於涓埃窃禄分甘於冗散遽陪法从复假徽章此盖伏遇太皇太后殿下发政惟新用人求旧特隆异数加惠迩臣拜赐知荣益励竭忠之节捐躯图报冀无虚受之羞
又
便蕃宠命过推三锡之恩焕烂徽章加赐九鐶之带德非称物惭已厚顔【中谢】伏念臣鼯鼠之技易穷驽马之才屡试起之散地遽分守将之权收寘近班复玷从官之列重颁异数并示眷私此盖伏遇皇帝陛下曲借宠光增辉樗栎拜而受服敢忘彼其之讥束以立朝益励匪躬之节
谢赐万年县君冠帔表
诚意冒闻睿慈下逮靡从改授曲示匪颁顾同产之遭逢见异恩之特达【中谢】伏念臣早缘忠教寖服荣阶尸禄巳多在公奚补虽弟兄之并仕顾姊妹之寡存偶因可请之恩愿易从中之赐敢图圣念深轸私门遂使遗嫠坐蒙华宠被之首服可惭圭窦之卑焕若霓衣如自璇霄之降荣逾所望感极何言此盖伏遇太皇太后殿下体道安民示慈爱物靡间幽微之贱兼存衣被之功更以先臣贲其遗体宠均在笥置私室以光华徒有同胞望公朝而感泣
又
恩在令中方沥肺肝之请宠由意外遂沾手足之私虽加美於一身实增光於两族叨荣为幸报赐何阶【中谢】窃以御人臣之衆而知念其私家悯公卿之劳而不忘其後世求之在昔已曰希逢而况事非出於故常泽徧加於内外实为殊遇盖异泛恩唯是女兄蕞然嫠妇佩帉即事早悲托体之同恤纬在庭未遂饰身之请微诚仰达聪听下临特颁冠服之华不易衣裳之赐恩由上出荣可家藏此盖伏遇皇帝陛下善与人同圣由天纵亲奉神宗之遗泽缅思仁祖之任贤念及寡居曲为华饰庶家声之不泯知德赏之有由唯是孤臣将何报国拜天子之命几颠倒於裳衣比大夫之妻更增华於车服臣无任
贺获果庄表
臣某言伏覩熙河经略司奏今月十九日洮东安抚种谊领兵至洮州击败果庄军活捉到果庄者天威昭赫师律训齐罙入妖巢生致渠首【中贺】窃以裔?小丑犷兽为心蒙被国恩不加报复侵犯边圉数有震惊遂敢交通种羌结为党与解仇合意伺隙成谋贼伤属国之人窃据乘障之地先朝所不忍贳圣算尝此留心至于罪稔祸盈天弃神怒偏师才出元恶就擒昔高宗鬼方至于三年汉元郅支远在万里而皆斩馘血刃之功率非系颈献囚之事矧其稽积岁月劳勩师徒岂如庙略无遗虎臣思奋曾未旬浃已报翦?吉语亟闻戎捷交上雪边人夙昔之愤夺诸羌前却之心追视古先莫可伦比伏惟皇帝陛下神武天纵睿谋日新任衆材而责成因常德以立事运陶钧而独化其易转圜覃上仁以大同既思率服仰繄睿算逮此成功臣等叨预弼谐无禆洪造奉承嘉庆徒切欢愉臣某等无任
又
天网无私本非好杀神理助顺叛者自亡曾是偏师之出疆遂闻元恶之授首诸戎震叠西鄙肃清【中贺】伏惟太皇太后殿下天覆四方坤载万物好生之德发於自然柔远之功覃於无外昆虫草木咸知此心天地鬼神隂相其业顾西蕃之遗种辜累圣之鸿私顷在熙宁之间诱陷思立之衆置而不问犹觊知恩爵秩兼隆赐予不絶而乃潜结西夏攻围南川焚荡伤?动以万计发掘驱虏不可数知筑据临洮傲睨天讨当宁太息念疆场之无辜诸将激昂知背诞之不赦兵刃既接凶党奔亡临冲未施壁垒自破老羌夺气白首就擒即听槛车之行以正藁街之戮乃者托跋小丑凭恃解仇之谋猖狂大言隂蓄窥边之计唇亡则齿知难久臂解则肩不自持料其破胆之余觊塞无日信矣得天之助本於爱物之诚臣等镇抚无功黾勉备位仰依干羽之化庶覩兵革之藏欣戴之心倍万伦等臣等无任
谢赐御书表【元佑丁卯九月十六日赐】
右臣等伏蒙圣慈各赐御书一轴者帝谟濬哲有以知天纵之能宸翰昭回乃获覩云章之盛墨妙周於物覩圣心着於日新臣等叨备弼谐猥承睿睠雨露之泽方邱山而莫逾子孙之藏与鼎彞而增重臣无任
又
金华毕讲宴需既示於深慈云汉垂章宸藻嗣隆於厚睠窥圣造之超诣知天纵之絶伦繇慈训之夙成审睿谟之日就臣等自惟近器得备迩隣荷宠赐之不赀循懦心而载拚
进节尚书论语表
臣伏覩今月十五日以经筵讲毕论语赐执政及讲读官御筵是日内出皇帝御书唐贤律诗分赐臣等次日於延和殿帘前占谢蒙太皇太后宣谕皇帝好学在宫中别无所为唯是留心典籍天下幸甚天下幸甚臣伏思皇帝陛下睿哲之性出於天纵而复内禀慈训日新典学诚以尧舜三代为法则四海不劳而治今来论语终帙进讲尚书二书皆圣人之格言为君之要道愿陛下念兹在兹以广圣德臣职在辅导无能禆补辄於尚书论语及孝经中节取要语共一百段进呈圣人之言本无可去取臣今唯取明白切於治道者庶便於省览或游意笔砚之间以备挥染亦日就月将之一助也干冒宸严臣无任
颍昌府谢上表
臣某言伏奉诏命除授观文殿大学士右正议大夫知颍昌军府事充京西北路安抚使已於今月九日到任讫者衮绂再纡尤积妨贤之咎锦衣未改更叨入里之荣复秘殿之隆名进治宫之崇秩恩私曲被感涕无从【中谢】伏念臣以一介之微生遭千年之盛际立身寡与但遇圣明谋国何功遂谐丞弼乏勤劳之济务徒内外以尸官一昨召自乡邦再司政笔气与神而俱耗老随病以交侵瞻视不全识虑尤短譬木心之巳朽安所取材顾鼎足之弗强惟忧覆餗比以人言而自讼终烦圣度之含容待其疲极而不支然後逡廵而得请仍加异数付以旧藩兼出入之恩辉尽始终之体貌益为侥幸有腼心顔此盖伏遇皇帝陛下体道曲成上仁兼覆念尝充位幸朴以无它虽或误朝由衰迟之已甚不止奉身而善退仍容假宠以荣归然臣被遇三朝徧更二府壮年遇事冀有补於万分晩岁得君竟无称於一善尚累抚民之寄徒怀去国之惭誓以余龄更醻洪造臣无任
谢赐诏书表
伏蒙圣慈特降诏书以臣上第三劄子乞宫观不允所请者需章既上宜干僭黩之诛温诏发中曲谕眷存之旨仰荷矜怜之及此不知涕泗之何从【中谢】伏念臣以空乏之资遭休明之运进预宰司之密勿退谐乡阃之便安宠禄满盈虑常忧於瞰室视瞻耗眊行几至於索途内自省循义当屏伏俾安厥位有腆于顔此盖伏遇皇帝陛下体虞舜之聪明迈周家之忠厚隆使臣之异数广成物之深仁肆令罪戾之余犹窃循良之寄臣敢不?遵圣训祗服官箴恩愧未醻勉就承流之效疾如终废即祈解组之归臣无任
随州乞致仕表
耄及巳昬固难尸事目盲当废宁复成人虽居谴谪之中敢露肺肝之请觊天威之曲霁幸物性之获全【中谢】伏念臣材乏寸长器非远用徒承先阀被遇累朝曩缘圣眷之隆遂窃宰司之重立朝无补盖鲜嘉谋出位有言自干明宪沐上恩之寛贷守边郡之优闲而臣老病交侵双瞳并瞽初犹粗分於白黑今则全废於视瞻簿书盈前唯吏言之是徇宾客在坐须相者而後知讵堪率属以长人何以承流而化俗辄冒冕旒之听妄求田里之归然臣名在刑书身罹罪罟省愆报国当誓捐躯告老乞骸岂为知退若非丧明於巳衰之境尚当戮力於垂尽之年审难自尽於涓埃故敢上诉於君父伏望皇帝陛下回日月之照广天地之仁矜其昔玷於钧衡悯其已侪於蒙瞍许还故土俾养残龄擿殖冥行已迷於归路回智反察终悟於昨非洪化无私余生是托
永州谢表
臣某言准告责授武安军节度副使永州安置巳於今月十一日到永州讫孱愚误国痛往咎之莫追圣哲当天讵明刑之可逭曲从寛典止窜遐陬泣血衔恩陨心知罪【中谢】伏念臣器能浅陋学术迂疎藉阀阅之余资窃朝廷之显仕度才量力每深负乘之忧冒宠叨荣果积山岳之衅擢髪宜尸於两观分符尚玷於一麾未正严科难逃公议谅惜陛廉之体特寛斧钺之诛贷其桑榆以御魑魅身萦笃疾巳伤两目之盲舟覆长江仅救全家之溺既缘自取为幸犹多此盖伏遇皇帝陛下日月照临乾坤覆载法比汉章之约仁同汤网之开矜臣簪履之余曲加涵育怜臣帷幄之旧尚俾生全致是尫残苟延视息臣敢不刻肌迁善没齿思愆永同湖海之民均被唐虞之化余龄向尽唯冀於首邱洪造未醻敢忘於结草臣无任
谢复观文殿大学士充中太一宫使表
窜逐余生分永捐於荒服光辉旁烛遽复齿於清班望溢中情恩逾再造【中谢】伏念臣学非经世智不逮人荷累圣之深知躐羣髦而骤进召从藩国入奉宸居一秉枢衡再参揆路人微责厚恩重命轻徒知竭尽於愚诚冀或少禆於圣治恩忘分守冒进烦言亟蹈危机屈从轻典屏居湖外屡易岁华疾病交侵尫羸就尽陛下昭陞宝祚特霈鸿私嘉与物以咸新视前垢而皆涤悉收故物猥及微臣顾罪戾之同时有死生之异趋如臣疲病犹是生还荷大施之无涯毕此生而宁报何期眷意益服便藩宠还秘殿之名兼以殊庭之职招惊魂於百粤薰嘉气於长安心游魏阙之前梦入甘泉之仗然臣双眸俱废宁瞻舜日之光一体偏枯永絶尧阶之奉自怜衰薄徒际盛明滥被休光唯知感涕殊常之遇既不敢以饰辞迫切之情亦少祈於俯徇伏惟皇帝陛下天地大德日月兼明欲从不违所私官使必量其度恢其余照鉴此衷诚许令养病於邱樊尚期击壤於圣世
谢赐诏书银合茶药表
使华临降有问劳之宠书天语甚温锡扶衰之珍剂?魄稍收於去干体貌已同於近司恩眷逾涯感伤继泣【中谢】伏念箕裘世业帷幄旧臣窃过实之虚名冒公朝之重任每欲输诚而许国不图违衆以误时爱君不敢杀身省咎但知阖户偶逢兴运复振孤踪特还秘殿之名俾使殊庭之职宠荣巳极报称谓何此盖伏遇皇帝陛下全度包荒常善救物默运圣神之造远追尧舜之隆知臣盛壮之时察臣朴直之节犹於衰朽欲备谘询而臣步趋甚难岂足班於广内视瞻巳废甘絶望於清光敢丐残骸归休故里桑榆既暮难效力於明时钟漏有期徒怀忠於晚节臣无任
范忠宣集卷六

[book_title]卷七
钦定四库全书
范忠宣集卷七　　　　　宋　范纯仁　撰表
谢赐银绢宣医表
臣伏蒙圣恩特降中使赐臣银绢五百疋两及宣押医官医治者肤使倏临挟侍医於帝所中金加锡副缣帛於篚将宠至而受之若惊感极而继之以泣【中谢】伏念臣识非致远学昧知方志徒类於画墁名猥同於画饼旋贻罪戾卒玷公朝将九死以是滨岂三巳之为愠仰?矜贷复俾生还载去炎陬怳游赤县使车还至恩礼弥隆眷蔀室以生辉愧微躯之匪称医治问劳戴天地之殊私衣被骈蕃佩圣神之深恤此盖伏遇皇帝陛下本尧仁之荡荡掩舜功之巍巍不徧其为急先所务详於礼贤而寛其辔策周於养老而简其功程故此衰迟犹膺眷注臣敢不勉亲药石益适寒温冀保余龄仰醻洪造庶几体大君之爱育将以刑列辟而劝忠臣无任
谢归颍昌私第表
忱辞屡贡浥腼汗以方滋纶旨再颁奉恩俞之至渥【中谢】伏念臣授材苦窳赋性颛蒙猥遇昌辰爰膺柄任肆调商鼎思谨法以致和祗遹汉规敢厌常而易作卒缘昧陋深负柬求再去岩廊迄投荒徼曷期晩节益被殊私然臣疾病侵陵精神濩落宠还旧秩愧窃叨荣矧以庸虚更蒙钦伫唯君子之怀道譬韫玉以待沽邈千载之或逢岂一朝之可偶所以渭上之老养黄耉而方来淄川之儒虽白首而犹起冥心启沃致时熙平士所愿为人宁自废以臣迟暮殆类昔贤如臣遭逢岂谢前辈然婴羸瘵莫副详延怅时命之多屯繄风云之难会徒仰休明之治阻陪英俊之躔贪恋圣时唯知强饭何臣功之眇末重天德之溥临盍趋召节而驾不俟行辄吁皇穹而辞非获巳深蒙假息弛鞭策於既疲当佩隆恩指邱园而自佚此盖伏遇皇帝陛下恩仁博洽盛德敷施本二帝以亲贤宪三王而养老悯劳以事不程其功命岂非常情知忝冒捐躯报国嗟朽质之无堪雅意本朝尚精诚之未泯臣无任
谢赐国医高章章服并批语表
私旨冒开盖恃圣君之含贷特恩如请更窥天语之温纯曲被丁宁唯深殒越【中谢】伏念臣顷缘遭遇过窃宠灵不戒满盈自取颠覆挤九渊而难拯视万鬼以为隣伏遇皇帝陛下缵服当天体仁泽物务为荡涤施及尫残拔之於既死之中还之於絶望之後官名悉复里閈得归因遣侍医随疗沈瘵既更生而为德仍起废以推慈力尽出於公家心靡遑於私室辄殚危恳妄有哀祈敢谓圣神重矜朽惫与收汤熨之勤效且非藩饰之常恩并受训词示存眷待俾在桑榆之境更効刍荛之忠况臣世忝簪裳心非木石虽抱积衰之恙敢忘再造之仁伏枕待终将何禆於君父捐躯报上当更勅於子孙臣无任
乞致仕表
圣神抚运虽盛世之罕逢耄耋临年顾羸骸之难强况此沈痾之久始获故里之还安敢叨逾更贪宠禄辄上乞身之请愿推从欲之仁【中谢】伏念臣材匪他长器止近用岂识古人之大体徒慕先世之清芬遭遇圣时夤缘膴仕力小任重既乖先觉之明福过灾生遂致疾颠之咎窜投穷徼羁愁累年敢曦社栎之终全巳分江鱼之同葬忽遇皇帝陛下资始以出庶物继明而照四方枯荄再荣幽蛰尽起旷然大宥全以至仁寄优任於真宫兼宠名於秘殿复玷惟新之渥愈光殆尽之躯然念臣疾病交侵精神久惫媿君恩之过厚虑神理之害盈愿挂朝绅就栖农亩伏望皇帝陛下道隆善贷德务曲成不夺志於匹夫能有容於一介闵兹诚确特赐俞从倘垂暮之桑榆俾安退迹类向阳之葵藿终亦倾心臣无任
遗表
臣闻生也有涯难逃定数死之将至愿毕余忠辄留垂尽之期仰渎盖高之听伏念臣赋性拙直禀生囏危忠义虽得之家传利害率同於人欲未始苟作以干誉不敢患失以营私盖尝先天下而忧期不负圣人之学此先臣所以教子而微臣资以事君粤自治平擢为御史继逢神考进列谏垣荏苒五十二年首尾四十六任分符拥节持槖守边晩叨宥密之求再席钧衡之寄遇事辄发曾不顾身因时有为止欲及物固知盈满之当戒弗思祸衅之隂乘万里风涛仅脱江鱼之葬四年瘴疠几从山鬼之游忽遭睿圣之临朝首图纎介之旧物复官易地遣使宣恩而臣目巳不明无复仰瞻於舜日身犹可勉或能亲奉於尧言岂事理之能谐果神明之见啬未获九重之入觐卒然四体之不随空惭田亩之还上负乾坤之造犹且强亲药石贪恋岁时傥粗释於沈迷或少纾於报効今则膏肓巳迫气息仅存泉路非遥圣时永隔恐叩阍之靡及虽结草以何为是以假漏偷生刳心沥恳庶皇慈之俯鉴亮愚意以无它臣若不言死有余恨伏望皇帝陛下清心寡欲约巳便民达孝道於精微扩仁心於广远深絶朋党之论审察邪正之归搜拔幽隐以尽人材屏斥奇巧以厚风俗爱惜生灵而无轻议边事包容狂直而无易逐言官若宣仁之诬谤未明致保佑之忧勤不显本权臣务快其私忿非泰陵实谓之当然以至未究流人之往愆悉以圣恩而特叙尚使存没犹污瑕玼又复未解疆场之严几空帑藏之积有城必守得地难耕凡此数端愿留圣念无令後患常轸渊衷臣所重者陛下上圣之资臣所惜者宗社无疆之业苟斯言之可采则虽死而犹生泪尽辞穷形留神逝
奏状
辞免给事中兼侍讲状
右臣今月某日准合门告报除授臣依前官试给事中兼侍讲勲封赐如故者臣窃以门下封驳之职实惟机要出纳之司苟非公忠正直之人无以振举纲条论议得失选任所重实难其才伏况陛下日亲儒臣启发圣学劝讲帷幄敷陈典训必得经术行谊之士厚重端方之臣缉熙光明陪侍左右臣久去朝廷待罪外官识智闇浅记问涉猎加以衰迟心神耗废学忧不讲经患不明将何以供奉禁密仰承访逮兼是二职皆非所堪闻命震栗靡所容措又臣与司马光旧为姻戚臣隶左省义亦有嫌伏乞天恩特许引避亟收误宠遴柬衆贤必得时髦以副眷委所有告命不敢祗受伏望圣慈特赐寝罢
谢牵复右正议大夫提举崇福宫状
老臣流窜余生衰羸待尽甘毙荒徼絶望圣时伏遇皇帝陛下特赐矜怜脱其罪罟复还爵禄许就田里既骨而肉恩实再生然臣犬马已疲报国无路归骸有日结草是期
谢复观文殿大学士充太一宫使乞免供职状
伏奉诰命授臣前件职任巳於当日望阙祗受讫兼准尚书省劄子奉圣旨令臣供职臣闻命皇恐感涕不巳伏念臣遭遇累朝宠禄过厚才德不称自取颠覆昨在湖外绵历岁时侵冒炎蒸损耗气血日就羸弱滨於死所戴盆之下絶望於天岂谓恩光照临复还爵秩许归乡里在於老臣巳踰分愿更蒙宠增秘殿之名兼领殊庭之职仰惟圣恩糜殒难报臣固当勉强趋赴阙庭一聆德音然後退就邱樊死无所恨然臣才短分薄福过菑生昨六月内到鄂州忽患左手足不举至今医治未见痊减重念臣素来气弱齿发早衰加之垂老之时尫残日甚一体偏废两目全瞽虽欲驱策疲蹇有所不能伏望圣慈曲赐矜怜俯加恤察特免供职许归乡里以养残年臣若万一尚延朝露犹与农夫田父歌咏圣化臣无任
劄子
辞免吏部尚书第一劄子
臣昨日窃覩中书录黄忽蒙圣恩除臣吏部尚书臣揣分惊惶通夕不寐伏念臣资性愚短学问荒疎偶遭圣明获践台阁终缘狂瞽屡触宪章陛下拔臣於罪戾之余置臣於清要之地使与名儒耆德接武聨裾人皆指臣叨尘臣亦自知惭惕若复超越资序过被宠荣臣独何人而敢安处况吏部天官之职尚书文昌之贵非得贤杰难副柬求岂伊愚臣可当剧任伏望陛下怜臣寡薄察臣恳诚特回误恩以安拙分臣誓当糜殒仰荅恩私取进止
第二劄子
臣以近覩中书录黄蒙恩除臣吏部尚书即具劄子辞免寻准合门告报令授告身臣回牒合门居家听命至今累日未奉俞音臣以危迫之情罔避再三之黩窃念臣少无才识老更衰疲向以多难求闲即有归田之意先帝还其郡印陛下擢寘近班曾未踰时入陪法从既无报效固巳厚顔岂意误恩复加殊宠不唯衆讥其忝冒臣亦自畏於满盈况无德而禄者臣下之殃为官择人者朝廷之美臣虽不敏此义敢忘伏望陛下曲徇物情特回天造寝臣新命俾守旧官则臣当誓竭愚忠死而後巳臣无任
辞免枢密第一劄子
今月二十七日夜戌时合门告报蒙恩除授臣中大夫同知枢密院事者闻命惊惶如坠渊谷伏念臣天资浅陋学术荒疎自忝近班未踰三月固无毫髪之效仰醻拔擢之私近除吏部尚书巳是不遑宁处累黩天听诏不许辞方将勉励疲驽效勤铨综庶逃尸素之罪免为中外所嗤岂意圣恩复加大用况唯枢近之职隣於公相之尊预赞万机寔司兵本宜得非常之士以副知人之求臣伊何人敢当斯任不惟臣自取颠覆亦恐上玷圣明臣之血诚盖在於此方寸恐迫言不能文伏望圣慈特赐俞允臣无任
第二劄子
今月初二日准学士院降到诏书一道以臣辞免恩命事所请宜不允者伏念臣禀量至狭赋命数奇鼯鼠之技多穷铅刀之鋩易顿英庙擢居言路旋被左迁先朝累玷要官曾无微效近日遭逢之盛巳怀盈满之忧若复过被宠荣则必速贻颠覆失微臣素守之分累陛下知人之明内负寸诚外愧清议臣之勤请盖在於斯伏望陛下深察愚衷亟停新命俾图实效不采虚声岂独微臣受恩诚亦有劝多士
第三劄子
今月五日伏蒙圣恩差入内供奉官勾当御药院阎安封回臣所奏辞免劄子仍宣圣旨巳行之命不许辞免者中使及门隣里惊叹奏章还赐诏旨丁宁恩宠逾涯感深涕下伏念臣本无儒者难进之节非有古人廉退之风但以素乏长材不可遽当大任必速负乘致寇之辱将招折足覆餗之忧上玷国恩下贻身咎所以披沥肝胆罔避谴诛庶几蝼蚁之诚感动高明之听伏望特回睿眷曲徇愚诚亟寝殊恩俾图渐进则臣当誓竭既衰之力仰醻从欲之私臣无任
辞免密赐劄子
臣今日晩伏蒙圣慈特降中使宣谕以臣於边事劳心赐臣酒果及御封合物仍不许辞免者臣才识无取齿髪衰残报国虽竭於疲驽临事未免於疎阔今来果庄就获皆由圣德所加臣独何功曲蒙天奬密赐御封合物尤不敢当承命震惶殒越无地况今西夏猖獗尚闻点兵方将动衆行师可谓主忧臣辱臣当待罪自劾岂宜复受异恩伏望圣慈察其至诚追回所赐庶几不至颠覆亦使愚分少安若将来西事午宁臣亦受赐未晩所有御封臣不敢开专俟回进取进止
求退劄子
臣自蒙圣恩拔居宰辅日思报效几忘寝飡然而才薄望轻任逾其量思虑差错过咎滋深负陛下知人之明失衆人责望之意加自去秋以来衰病相仍日就羸瘠虽勤医治终未复常盖缘器小易盈禄厚殃至若不量力自请必恐愈致颠覆伏望圣慈特矜危恳曲贷余生许解繁机假以便郡尚觊桑榆之效仰醻天地之恩臣无任
辞免右相第一劄子
臣今日闻巳降制命除授臣通议大夫守尚书右仆射兼中书侍郎臣前日蒙延和赐对在臣荣幸巳深展葵藿就日之诚获犬马恋轩之愿但以未知驱使去处不敢别叙恳私岂意上误眷怀遽尔复加图任窃念臣虚名过实多病早衰当两宫临御之初与羣贤接迹而进旋蒙圣奬骤寘台司曾无辅翼之功竟以疲羸去位俄膺阃寄复败边谋尚屈国章俾司宫钥重以精神昬耗方求闲僻自安忽蒙赐诏召还敢不力疾入觐目盲齿豁形瘠体臞圣念亦必矜怜在廷之所共见岂可强顔冒宠据位养痾将何以称副具瞻表仪羣辟不唯取笑中外当须别致人言伏望圣慈特回睿恩收还新命除一便郡俾养羸躯全陛下知人之明遂微臣量力之分
第二劄子
臣昨日入劄子辞免新命未蒙俞旨今日再蒙差中使传宣令臣四日供职窃以宰相之任系国重轻得人则天下平康旷职则彞伦失序故大车克载者积中不败鼎足可任者美实不倾所以人主慎於旁求臣下岂容虚受愚臣向蒙柬拔亦尝滥处此官报君无毫髪之功负责有邱山之重仅能逾岁出守外藩去国又将五年臣巳倍增老态加之精神昬耗衰病支离当时巳见非才今日曷堪复用盖负重致远者先须量力毁瓦画墁者安得食功在於贱艺担夫亦须审巳而受况於清朝辅弼宁当忍疾冒居伏望圣慈察臣至诚怜臣知分特回宠命别择贤能用昭则哲之明以辅无疆之美臣无任
辞免大行太皇太后遗赐劄子
臣伏蒙圣慈特差中使梁贯之等颁及大行太皇太后遗赐伏缘太皇太后上僊臣子之情方深摧慕更复何心忍当厚赐况今修奉山陵赐赉兵卫溥及羣臣费用极广臣忝居辅弼尤当体国伏望圣慈特赐追寝臣无任
第二劄子
臣昨日晩辄具劄子陈免大行太皇太后遗赐伏蒙批降圣旨不许辞免伏缘臣方自外藩入居宰席才及两月劳效未施难与同列诸臣均膺重赐况臣赋分寡薄贫素久谙近於忝命之初巳蒙宠赉甚厚今若并有叨窃寔恐别致咎殃臣今欲乞独将所得回纳或恐可助修奉山陵万分之一伏望圣慈特垂开允俾臣少安愚分不至颠殒臣无任
乞贬一小郡或闲局差遣劄子
臣自秋初叨蒙召命俾复宰司寻曾量力自陈再三不敢就位实虑别致人言上玷恩奬累蒙中使宣召不许辞免逼於两宫诏命辄冒宠荣力疾领事昨日方闻先时果有臣僚章奏纠臣咎愆臣若自知稍明必须即时坚避度德不审窃位至今又况臣之衰残近日愈甚临事昬错往往自惭必知无补圣猷岂当尚妨贤路臣之罪戾愈久愈深伏望圣慈推覆载之恩廓保全之赐贬一闲局或小郡以安微臣之分以惩贪冒之非臣无任
第二劄子
臣伏蒙圣恩特遣中使赐臣诏书以臣乞贬一闲局或小郡特赐不允并宣谕臣不须再入文字者伏念臣才轻德薄多病早衰自叨宰执以来益为职务所困窃位巳将五月辅政讫无寸长厚禄宠名曾微补报日增月积渐致愆尤上辜陛下柬求下愧士民责望又况受命之始巳招弹击之言自揣不明以至今日若更苟自容养则是靡顾廉隅将何以赞翊圣猷表率多士伏望圣慈纵知人之哲推从欲之恩察其至诚退之以礼俾居闲局幸延残朽於桑榆傥获一麾庶荅生成之毫髪臣无任
第三劄子
臣伏蒙圣慈以臣再上劄子乞一闲局或小郡特降中使赐臣诏书及宣谕巳指挥诸处不得收接文字所乞必不允从者衰病之臣进退无取累烦天听义不容诛尚蒙诏谕丁宁未忍遽行黜免仰戴睿眷惭惧交深然有未尽之诚难避再三之渎窃以宰相之体当以名节自持庶可表率臣民助扬教化未闻为人弹击而敢晏然自居况於本朝多有故事臣尝亲见仁祖以来杜衍以谏者所论即时外补文彦博为唐介面奏旋守近藩苏颂得守闲官犹为近例彼皆任用未久但以人言而去况臣实有疾病不比前人只缘不早自知所以今方请罪非敢轻怀去就别有邀求在臣恳切之至诚质诸神祗而无愧臣若即今罢出犹能存搢绅廉耻之风若更冒昧偷安必将贻圣明图任之悔伏望陛下曲全士节循举旧章不容疲暗之愚臣有屈朝廷之常典察臣陈请特赐允俞誓殒微躯仰醻洪造臣无任
乞罢相劄子
臣去年六月蒙恩严召赐对崇政殿尝以衰病自陈数日之间再叨宰弼寻亦累奏辞免情恳备至不获俞音黾勉就职仅将一年迄无寸长上禆圣政而自今春以来衰病浸加形体疲羸饮食减少职事繁剧难以支持又况神识昬耗思虑颠错事多遗忘耳目不明自惭尸素朝夕惶惧伏惟皇帝陛下天纵睿明卓然上圣宜得非常之佐以辅太平之基衰病之臣将何所用伏望圣慈特赐罢黜少逭愚臣窃位妨贤之罪臣无任
第二劄子
臣前日以衰病无补乞赐罢黜伏蒙圣恩持降中使赐诏不允者伏念臣忝命之初巳萦疾疢窃位之後寖觉衰残盖由任过其能名浮於实忧劳倍切思虑愈昬至於神识俱疲气血耗散历使医工诊视皆云心脉短虚又云心为天官不可少有劳损诸臓之病莫不由之臣亦自思其实如此缘臣职兼两省日赞万机心气既亏何以任事不敢自求生理唯恐上误朝廷须至沥恳自陈必祈罢免臣方独当宰柄不容连日养痾伏望圣慈早赐俞允臣无任
乞宫观劄子
臣昨以衰病乞补外郡伏蒙圣恩差知颍昌府地近事简深为优便而臣自到任以来私家菑挠丧亡人口而臣因此愁恼腹疾屡作又臣素患右眼青盲近日渐侵左眼视物茫茫如隔重雾凡案牍词讼文字稍小皆不能辨若更勉强职事必恐渐至丧明若自求安养又恐上辜寄任伏望圣慈特除臣一宫观差遣尚俾叨窃禄食稍得将养仰觊天地之恩曲垂矜允臣无任
小贴子
臣之右目失明巳久衆人所知因左目苦於独用遂亦昬暗医方有说谓当闭目不视久之方可望愈若蒙特允所请俾得稍遂安养则庶几不至盲废唯望圣慈矜悯
第二劄子
臣七月三十日伏蒙圣恩赐臣诏书一道以臣乞宫观差遣不允所请者愚臣残朽辄自请於便安圣诏丁宁乃优加於训谕恩私曲被感惧交深尚余迫切之诚罔避再三之渎窃念臣右目全瞽衆人共知比日以来左眼复暗凡有奏报文字皆令子弟代书至於牒诉状词亦须人吏傍读顾职务之多旷在官守以何安仰恃至仁敢求闲局觊脱简书之畏易图医药之功庶幸痊除稍存瞻视伏蒙皇帝陛下曲全体貌犹示眷留载唯君父之慈捐躯莫报第以藩宣之寄力疾难居傥容窃禄以养痾或免坐育而终废必祈矜悯特赐允从
乞宫观第三劄子
臣屡请闲官实缘衰病再颁温诏特示矜容戴上圣之深慈在愚臣而曷称凌兢失措局蹐无容臣久积愆尤近蒙寛贷仍叨重寄靡易宠名方图竭节以报恩讵敢偷安而避事但以纲条所领省视为劳恐将治之失时或盲瞽而遂废尚贪禄食未即退休犹恃至仁曲怜旧物傥俾琳宫之散局得为圣世之幸民誓殒微躯仰醻洪造臣无任
乞国医高章服色劄子
臣近蒙圣慈悯臣还自炎州久婴疲瘵特降中使宣押医官高章用药医治臣上荷圣恩专於服饵虽手足未遂而臓腑稍安饮食甘美巳见功效臣私家亦尝薄备钱物延伫本人而章自言恭被圣旨不许承受臣察其日夕究心糜费汤剂实不遑宁所有臣将来伏遇天宁节合得冠帔恩例欲望圣慈许与本人改换章服使臣稍报其功俾之医治冀获痊平然臣方起罪废辄冒圣聪虽深僭越盖恃恩仁傥其肯受私家钱物臣亦不敢更有尘渎区区之诚觊遂矜允干犯天威臣无任
范忠宣集卷七

[book_title]卷八
<集部,别集类,北宋建隆至靖康,范忠宣集>
钦定四库全书
范忠宣集卷八　　　　宋　范纯仁　撰
启状
贺光州石郎中得替
伏审解符剧郡奏课中宸方脂牵之有期阻班荆而伸饯矧久隣於封壤复幸托於葭莩深荷庇存殊增感恋伏惟某官清规表俗雅量镇浮屡更共治之权蔼着于蕃之绩锋车入觐宜多献可之谟芝检颁恩伫被陟明之典炎歊在保练是期向往之勤敷陈曷罄
荅门生改官
某启向以轻言辄扬善最果迁美秩弥慰下衷驰庆幅之未遑辱华牋之首及感铭交至敷叙奚殚
谢潘着作
伏审奏课宸庭陞华芸省伏惟庆慰某官清规表俗雅望映时果膺当宁之知峻被出纶之命伫腾骥步别迓龙光先沐荣音罙深感素
谢王长官
言念高风久阻牢想空驰幸兹官守之隣稔服民謡之美徒怀矜式阙奉音题岂图谦眷之隆特贻长牋之贶愧铭交积敷叙奚殚
回蔡州胡完夫史君
某比者官忝新名职还旧物恩荣并至衰拙何堪荷湔涤於君仁赖吹嘘於朋好此盖知府学士道充在巳恕及於人愍同志而不遗借片言而为宠致兹朽质复玷清途深蒙引重之私莫识醻知之地仙山重到恍如丁令之归宣室召还行闻贾傅之命尚赊瞻晤更冀保颐
回时状元
伏审射策明庭冠名多士伏惟庆慰状元廷评识臻道奥学洞圣源旦暮昌辰超腾?路仁义之泽将兼善於斯民金玉之声巳耸闻於海内承风窃拚驰庆未遑辱牋问之先临荷谦私之过厚伫膺大任以耀吾儒瞻颂之勤敷宣曷究
回王郎中
右某言念幸居仁里久服於声猷邈守官箴阻亲於风矩徒积怀贤之素阙伸置牍之仪岂意撝谦远贻荣翰欣审颁条之暇妙臻视履之祥恭惟某官才识高时公忠奕世屡领蕃宣之寄浸深旒扆之知侧听褒迁式符瞻颂披承尚阻保链为宜
别京东监司赴西台
右某启绵力支离辄露投闲之请纶言温厚遽推从欲之恩事与愿谐感深涕下伏念某赋性迂阔遭时盛明徒以家声早尘器使谏垣将幕曾屡试以无堪泽国山城迨三黜而何补以勤裨拙沈迷簿领之劳有过知非憔悴风涛之险尚获神明之殛再罹嗣息之殃悲苦纒心惊惶失志畏郡条之瘝旷累部使之庇容陈力知难叫九阍而沥恳量能授职叨一札以颁荣解剧东藩分班西洛身闲名美犹肃台仪禄厚责轻真同吏隐此盖某官义均锡类德重包荒曲全衰晩之踪俾逭谴诃之域青泥脱翼敢忘吏部之仁斗水活鳞永识监河之赐载思感遇罔罄敷陈
到河中谢雍帅刘龙图
右某只奉朝恩误膺州寄获依大庇窃拚下风恭惟某官盛德映时英猷冠古夙蕴致尧之业暂膺分陕之权化茂棠隂巳坐康於疲俗宠登槐府行入赞於重熙某受命云初栖踪有幸尚祈葆辅式副倾瞻
谢延帅太尉
右某祗受朝恩误膺州寄获依大庇窃拚下风恭惟某官勲业光朝公忠映古显被凝旒之眷宠分推毂之权仗钺专征久巳寛於宵旰追锋促召行入赞於枢机某受命云初趋承尚阻更祈葆辅式副倾瞻
谢提举茶场陆奉议
右某祗奉朝恩误膺州寄获依大庇窃拚下风恭惟某官蹈道深醇赋才英敏夙蕴经纶之业早膺简注之求揽辔宣风已坐丰於邦计泥封促召行入践於禁林某受命云初栖踪有幸尚祈葆辅式副倾瞻
回同州知府朝请
某忝恩移郡揆日颁条隣大国之乐封托洪河之余润恭惟某官清规表俗雅望映时被乃圣之深知膺惟良之优寄伫还近侍式协佥言某脱驾方初瞻风徒切未伸竿牍之恳遽贻金玉之音愧荷所丛敷陈罔罄
谢陕州知府大夫
某比者蒙恩假守取道之官既获望於下风复骤承於异眷伸讲故人之好盛敦主礼之优逮尔暌违徒布龚黄之治入参近侍行并徐严之游某方税单车适遥外屏未缀荒芜之恳先垂华藻之音愧荷所丛敷陈罔罄
回新凤翔知府范学士
某分符守郡窃愧误恩揆日颁条获遵成矩内惟天幸益仰贤标恭惟某官厚德镇浮高才名世早升华於禁省巳深柬於帝心屡殿大邦蔼闻佳政侧听锋车之召入陪法从之严某税驾方初瞻风徒切置牍之仪未展摛华之问遽临荷谦眷之过隆祝珍调而倍切载惟钦颂曷罄敷宣
回大宁知监张奉议
右某分符守郡揆日颁条惧衰拙之瘝官愧朋知之为地未驰谢恳遽辱荣音荷谦眷之载隆企贤风而增慕方赊晤对更冀保调伫迓宠休式符言愿
到庆州谢两府启
左仆射
衰年屏迹渐谋三迳之归边镇分符误被一麾之寄宠还近职荣届旧邦光辉巳逮於覆盆岁月徒惊於过隙载量忝冒唯极震惊伏念某录録无能规规自守涉世但忧於蒿目观时独苦於蓬心入备谏臣言未良於药石出宣使指功莫着於涓埃幅巾将遂於息肩穷巷惟期於没齿假麾便郡聊燕息於河滨易地名藩使折冲於境外此盖伏遇某官夹辅王室澄清化源端委岩廊大任方隆於柱石和调鼎铉元功已格於盐梅启沃清衷甄收旧物顾未捐於弱植诚有自於洪钧晩岁无聊从事巳逾於三黜壮心未巳乘时犹效於一鸣过此以还未知所措
右仆射
河滨乐土方忝於郡章阃外名藩遽持於兵柄念流年之迟暮还内阁之荣华固陋何胜彷徨失措念某伎能譾薄艺业迂疎学未启於斵轮才巳惭於投刃涖官行法苟全蕞尔之躯问舍求田常有终焉之志偶蒙收用未忍弃捐禁闼图书重讨论於简牍边陲斧钺方镇遏於羌戎此盖伏遇某官一代名臣三朝耆德庙堂决策忠言切於借筹寰海具瞻大任隆於调鼎不忘疎贱获被褒升过蒙雨露之恩实自坯陶之力穷通守节志益固於胷中夙夜服勤功庶期於毫末
右丞太中
忧患飘零分安於退处宠光稠叠特冒於迁升俾还内阁之华复任连城之重年?但惊於晩节山川无改於当时恩大莫量惧无以称伏念某才非应变学昧向方得从诸彦之游适际千年之运擢居言职未能补过而拾遗强赴吏功不事循名而责实空踰二纪无补万分乞身犹幸於息肩固位敢希於投足盛时易失久絶望於弹冠旧物不忘犹见收於坠履此盖伏遇某官保佑一德协和庶方献纳嘉谟奉两宫之清问弛张大政宜四海之具瞻英贤方处於庙堂朽质误分於印组桑榆暮景虽自愧於衰迟金石素心誓不忘於颠沛
门下侍郎
司文禁阁载领於简编假守名藩谬分於印绂过隙但惊於岁月据鞍重揽於山川自顾琐微何胜眷任伏念某粗观章句偶继簪绅赋蕞尔之小才乏超然之远识一从吏役常寄迹於萍蓬久负归心欲置身於桑苎衰飒巳隣於暮齿施为何益於秋毫出守蒲津听讼唯期於卧阁统临榆塞观风遽效於褰帷此盖伏遇某官望重本朝功深名教道兼资於文武学洞达於古今归卧里闾谢万锺之厚禄进登廊庙为一代之宗臣某愧憔悴之余生沐便蕃之异数宣扬明诏思惠养於疲民推广上仁务怀来於远俗
中书侍郎
退安散地虽自弃於明时假守旧藩盖曲颁於异数职载升於禁阁任兼拥於连城内典图书出持符印故物未忘於坠履余光俄照於覆盆伏念某学未知方才非周用投身斥泽岂慕於鵾鹏窃食太仓仅同於雀鼠久叨任使何所建明流年渐廹於桑榆衰发巳先於蒲柳出麾河上安闲颇类於幽居促驾塞垣委寄独司於戎事此盖伏遇某官发挥王度裁决政机治达本源兆姓共勤於农亩谋无遗策四方咸偃於德风致此孱虚窃膺褒异保完疮痏固无间於迩遐勉励筋骸敢自宁於夙夜
枢密
优游便郡乞身将赋於归田繁会名区受诏俾专於持节翰墨方还於近职旌旗复指於旧邦揣已若惊不寒而栗伏念某学未窥於堂室器自局於斗筲误被选抡久更任使驱驰郡国不知髀肉之消苒荏岁时但觉鬓毛之改数罹忧患自请退闲息驾河滨得逍遥於外补守藩关外俄统制於中权此盖伏遇某官平格治功裁成武德讲明万化常进对於前旒讨治五兵欲怀来於左衽顾兹重镇尚畀非才莫量天地之私实出陶钧之力发生朽质终有待於再荣淬砺铅刀用或堪於一割
副枢
专城假守方退食於河滨内阁升华遽剖符於关外迟暮但惭於白首褒迁更累於清时伏念某固陋鄙人飘零疎迹悟意滥阶於朝位奋身本出於儒家游宦积年坐费太仓之粟躬耕有日行寻负郭之田厌俯仰以随人聊优游而卒岁岂宜疎远辄冒宠荣此盖伏遇某官协赞九功辅成一德干戈不试独先堂上之兵?狄来庭潜契幄中之算顾惟边寄尚付琐才方隅得预於守藩廊庙实资於推毂高台未辍收功终累於九层末路争先驽力尚期於十驾
贺左仆射蔡相公
伏审进被命书首登宰席显赫上公之任澄清大政之原羣生咸赖於陶钧盛礼方修於典册伏惟庆慰恭以仆射门下相公学臻圣阃道协昌期久平格於泰阶实勤劳於王室居调玉铉已寅亮於九功荣被衮衣永总司於百揆某误分印绂久沐陶甄三事登朝喜平津之开合一麾出守阻魏勃之扫门
贺右仆射中书韩相公
伏审宠膺册命进位钧衡内亲附於兆民外怀柔於四国大贤登用衆望攸归伏惟庆慰恭以某官学洞九流智周万变久居宥密克壮谋猷光华果陟於公台感会潜符於梦卜君臣堂陛素尊用於鼎司伯仲埙箎遂同陞於衮职某侵寻末路瞻企余光假守西陲偶坐萦於符竹缅怀东阁阻进预於簪绅
贺枢密章通议
伏审进被宠荣超升宥密内以讲修於七德外将震叠於四夷应率土之具瞻喜大贤之登用伏惟庆慰恭以某官机筹独运文武兼资挺生杞梓之材蔚为廊庙之器果由省闼入践枢庭协赞治功久预裁於国论发挥雄略遂专决於兵谋圣时方偃於干戈宠任爰资於柱石某偶分重寄得附余光堡戍临边方假一麾之守冠裾就列阻瞻数仞之墙
贺门下司马侍郎
伏审进被丝纶入登廊庙将致君於尧舜当并驾於伊周方日月之光明宜风云之感会伏惟庆慰恭以某官行造圣藴学为儒宗不系意於穷通久忘言於用舍幅巾去国燕居将老於洛滨端委造朝大任爰参於鼎足某侧闻新命幸处洪钧关塞一麾符印尚縻於尺组山川千里门阑阻曳於长裾
吕左丞光禄
伏审光被丝纶参居衡轴内讲明於法度上调燮於隂阳宜四海之具瞻喜大贤之登用伏惟庆慰恭以某官直而不挠静以有谋智周事物之原学贯天人之际出宣藩翰暂分寄於铜符进陟庙堂载入司於玉铉某喜闻休命获处洪钧违离巳叹於累年眷待尝蒙於一顾山川修阔但托意於归鸿门仞深严阻进趋於行马
回田总管黄走马张机宜
右某祗奉朝恩复叨边寄幸朋僚之有赖顾衰拙以何堪岂意谦私首贻荣翰辱宠褒於华衮荷重惠於兼金展晤匪遥保颐为祝
谢提举茶场陆奉议
比者叨奉上恩并还旧秩栖迹尚叨於封部兹行诚赖於廕庥揣拙分以逾涯奉训辞而曷称此盖某官义深锡类德盛包荒轸旧物而不遗借片言而为宠致兹衰晩复被柬求社木百围既久惭於无用铅刀再割谅难必於收功属便道以之藩阻趋尘而拜赐载惟感恋曷罄叙宣
回步军苗太尉
右某比者误被朝恩再膺宠寄邑里尚存於故老山川复覩於旧封顾迟暮之何堪盖奬存之有自伏惟某官沈潜妙算卓荦英才拥旌久握於帅权出塞屡分於将钺折冲万里指黠虏於掌中制胜两楹出奇兵於堂上职严武卫任总师干轸旧物而不遗借片辞而为宠致兹忝幸曷称眷私未遑置牍之仪先辱贻音之及载惟感颂曷罄叙宣
贺秦州范龙图
伏审光被命书出临藩阃饬辕门之三令怀罽幕之诸戎侧闻屏翰之贤深协搢绅之望伏惟庆慰恭以某官才兼文武学洞古今衣冠有待於宗师宇量素怀於远业麟符守土巳载领於旌麾虎节治兵果严持於斧钺巨镇昔推於秦陇提封密迩於河湟壮楼堞以连城列鞬櫜而夹毂某幸聨末契窃庆异恩属部欢迎望朱轓而入境故人登用思白首以弹冠瞻咏之勤叙陈难既
贺秦州吴待制赴阙
伏审光膺诏札入觐宸廷造朝荣践於文昌解组遽违於边服伏惟户部侍郎诚开金石文丽丹青启密勿之嘉谋处光华之近列分权龟纽时未历於再朞赐对龙墀顾已深於三接未遑赞善先沐惠音闻六辔之启行属九秋之方晏勉其保啬聊慰系瞻欣恋至深序陈莫罄
太原到任谢宰相执政
右某启比膺恩制就易师权仍增书殿之华适付屏门之重辞荣莫遂弥剧愧惭涖职云初率皆忝冒此盖某官代工有体全旧为心忘其齿髪之衰付以兵民之寄初临藩镇唯祗畏於简书夙恃钧庥更仰资於庙略瞻颂感激实倍常情
回知郑州陈龙图
分服乡邦方惭窃禄易麾边阃弥愧优恩宣上化以方初企高风而徒切某官忠良挺操恺悌存心久翔侍从之华屡寄藩宣之重未遑驰问先辱缄縢感佩攸深敷宣罔罄
回延帅赵端明
伏审中权报政秘殿升华矧惟耆哲之贤益重专征之寄高才映古重望冠时久参法从之荣夙寄长城之任果膺异数益简上心竚奉纶言别登柄任顾庆仪之未展辱荣问之先临感愧兼深敷陈罔罄
西京韩相公贺冬
伏以阳德方升振嘉生於潜户天端首正祥气於迎云恭惟某官望重累朝德尊元老方告猷而翊国暂均逸於留都坐推及物之仁茂集履长之庆顾惟衰迹远托余庥瞻颂攸深敷陈罔罄
贺中书仆射刘相公
伏审典册告廷公台进位钦聆褒制均慰舆情恭惟某官川岳储灵珪璋挺瑞怀久大之贤业际光华之盛时出入三朝始终一节逮真人之访落陪机事之赞襄德合天心功符世赖具瞻隆於民望注意简於宸衷果膺梦卜之求入正钧衡之任延登揆路升践宰司论道经邦告嘉猷於我后奋庸熙载下膏泽於斯民益隆乃圣之知永辅太平之运属居藩服阻庆宾闳置牍翘诚敷文罔喻
贺苏右丞
伏审光膺制命进辖文昌三事得贤万方交庆某官德器端重学术渊深体明哲之姿挺直方之操进退不更其守言行必本於忠启沃圣心尊崇王度果繇中宪入预政机盖人望之久稽故舆情之共快载惟钦仰倍越常伦
签书枢密王密学
伏审显膺制綍荣贰鸿枢简自上心协于佥论某官高才映世直道事君维古训而是经辅圣猷而济美果繇天府入掌机衡跻侍从之清班未容温席参弼谐之近列寔慰具瞻某适远宾闳阻通庆谒欣企之素敷叙奚周
回工部李侍郎
恭审光膺中诏进贰冬官当贤哲之彚征实朝廷之盛事行登近列益副佥言未遑简牍之修先辱缄縢之贶愧铭交至敷叙奚殚
贺赵内翰
伏审光奉制恩荣登翰苑岂特儒林之推重固宜国体之增华邦宠既行朝佥胥慰某官器深且博德厚而淳薰然君子之慈隐若大儒之效果膺芝检入掌辞林典章暂系於发挥民物尚需於康济顾未遑於修庆愧先辱於贻牋欣感攸深敷陈曷罄
贺知定州许资政
伏审恳辞机务荣殿名藩爰择刚辰已开盛府谅惟庆慰恭以某官纯诚亮直和惠敦方重望镇时精忠体国雅挟佐王之略克成辅世之功名以盛而不居贤因劳而思佚暂繄旧德坐镇朔陲方布上恩已闻於美政再调元化行副於具瞻窃幸衰踪匪遥善庇方积怀贤之抱先烦置牍之仪感愧兼深敷陈罔罄
回文太师
伏审连上奏封恳还政柄虽劳谦之曲至顾体貌之方隆况巳协於康宁敢与闻於去就伏惟某官道行当世名轧古人早得位以济时晩未忘於忧国奇兵不再建宗社之元勲大节可书作邦家之盛福亲辅三朝之治尊为万乘之师会初政之清明因上心之恭默爰起大老以图久安天下想闻其风廷臣无出乎右长城在望坐消边境之虞宝鼎复来自使朝廷之重偶愆和豫稍倦晨昬浩气内融明神隂相不假蓍龟之卜已闻药石之功遽辱诲音愿从高退然而公旦虽老不离成周山甫就封永怀王室盖义之所在则虽出犹处道可以进则当止而行矧五诏之丁寜而两宫之倚注欲立非常之事方须不世之谋曾是弱姿徒烦委教再三加命虽逾考父之恭九十在公尚觉鬻熊之少愿回冲挹以就太平
谢同知枢密院
右某启辅弼之任必唯其人枢机之权尤慎所与蒙恩忝冒抚巳震惊伏念某赋命数奇受才不敏学古虽专而疎於接物更事徒久而昧於趋时唯知义命之安敢意功名之会值遭兴运拔擢过优岂兹一介之微可陪三事之列南箕之名匪实鼯鼠之技易穷自知甚明恳辞弗获莫回成命终冒殊私深虞窃禄之讥曷副经邦之望此盖伏遇某官权衡万物高下一心廊庙之间材适长短之用陶钧之内器无苦窳之嫌致此孤生骤当大柄敢不勉济协恭之义益坚许国之心仰称茂恩用醻洪造感铭之素敷叙奚周
又
比者祗膺吿命获贰枢庭越次而居殆非其分徒深形於恳避终进冒於恩荣伏念某学古甚迂承家不克偶缘际会亦预招延少也无成盖乏适时之略长而不偶殆繇接物之疎空历四朝未闻一善敢祈晩节并被殊私进以美官还之要地清途入践未逾三月之赊机事与闻乃簉八人之列靖言非据靡自遑安此盖某官道可济时心唯体国谓技能之虽少且事任之常更隂借品题使阶进用智谋非远知难就於功名忠义在前敢自羞於门户庶几小补永服下风
贺知河中府王待制
伏审光奉诏纶进居文阁既迁升於显地复镇守於名区伏惟庆慰恭以某官道极渊源学臻堂奥廓高明之远识挺卓越之宏才嘉谟沃於上心儒术施於吏事披文禁闼遂从金马之游问俗大邦方任铜鱼之寄某久嗟离阔载预交承向风但切於驰情晤语未期於促膝喜闻持节莫遂造门思咏良多叙陈难既
范忠宣集卷八

[book_title]卷九
钦定四库全书
范忠宣集卷九　　　　　宋　范纯仁　撰经解
进尚书解
臣近奉德音俾将前世君臣议论谏争之言编次进呈臣以史籍浩博采掇未能遽就而君臣之际莫盛於尧舜三代故取尚书自古君臣相饬戒之言关於治道者录为三十章仍於每章之後辄有解释或用孔氏注意或与孔说不同但取理当义通以伸裨补之诚幸陛下赦其愚而少垂采择亦圣人不以人废言之义也尧典
尧曰咨四岳汤汤洪水方割荡荡怀山襄陵浩浩滔天下民其咨有能俾乂佥曰於鲧哉帝曰吁咈哉方命圯族岳曰异哉试可乃巳帝曰往钦哉九载绩用弗成臣某曰尧知鲧方命圯族而终以四岳之言而用之至于九载然後殛之可以见圣人不以巳之智识出伦过人而违衆独用也又不以一鲧不职而遽易三考黜陟之法也盖人以久则可责其成功若岁月不久而中易不唯大功不成而黜者亦得以为辞然非尧德之大孰能容之故曰唯天为大唯尧则之也
大禹谟
禹言於舜曰后克艰厥后臣克艰厥臣政乃乂黎民敏德帝曰俞允若兹嘉言罔攸伏野无遗贤万邦咸宁稽于衆舍已从人不虐无吿不废困穷惟帝时克【注云帝谓尧也】臣某曰孔子曰为君难为臣不易如知为君之难也不几乎一言而兴邦乎又君牙曰思其艰以图其易民乃宁故虽舜禹在上而不敢忽天下之务复相戒以艰难信乎君臣之不易也善言不隐则贤者皆进用衆舍巳则君上无过困穷不废则不困穷者可知以舜之大圣而称此可见惟尧为能又见乎为君之难也
益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从巳之欲无怠无荒四夷来王臣某曰有忧虞而後戒舍法度而自任留心于乐逸任人以疑贰忘道以求名违衆以徇已皆中主之所不为而益以戒舜可见古之君臣相戒深切而益能尽言舜能善听也匹庶不以善鬬服隣里王者不以善战服戎狄唯无怠荒庶政修举则夷狄自宾
臯陶称舜曰帝德罔愆临下以简御衆以寛罚弗及嗣赏延于世宥过无大刑故无小罪疑唯轻功疑唯重与其杀不辜宁失不经好生之德洽于民心兹用不犯于有司
臣某曰孔子曰寛则得衆易曰乾以易知坤以简能有以见居上不以寛则刻急而鲜仁临下不以简则丛脞而害政唯好生之德可以服民心民心服则有耻而从化自不犯於有司矣
舜曰咨禹唯时有苗弗率汝徂征禹乃会羣后誓于师曰济济有衆咸听朕命蠢兹有苗昬迷不恭侮慢自贤反道败德君子在野小人在位民弃不保天降之咎肆予以尔衆士奉辞罚罪尔尚一乃心力其克有勲三旬苗民逆命益赞于禹曰惟德动天无远弗届满招损谦受益时乃天道帝初于历山往于田日号泣于旻天于父母负罪引慝祗载见瞽瞍夔夔斋栗瞽亦允若至諴感神矧兹有苗禹拜昌言曰俞班师振旅帝乃诞敷文德舞干羽于两阶七旬有苗格
臣某曰禹受舜命徂征有苗闻益之言遂拜而班师信乎能取善而不以巳智自任矣舞干两阶而有苗遂格信乎文教之可以服远至诚之可以感物矣後之人君有兴甲兵危士民与异类争一旦之命使生灵肝脑涂地而欲安民阜俗不亦远乎
臯陶谟
臯陶曰都慎厥身修思永敦叙九族庶民励翼迩可远在兹禹拜昌言曰俞臯陶曰都在知人在安民禹曰吁咸若时惟帝其难之知人则哲能官人安民则惠黎民怀之能哲而惠何忧乎驩兜何迁乎有苗何畏乎巧言令色孔壬臯陶曰都亦行有九德亦言其人有德乃言曰载采采禹曰何臯陶曰寛而栗柔而立愿而恭乱而敬扰而毅直而温简而廉刚而塞强而义彰厥有常吉哉日宣三德夙夜浚明有家日严只敬六德亮采有邦翕受敷施九德咸事
臣某曰夫修身必在慎思久行慎思则无悔久行则人信然後可以厚族人而善人皆勉思翼戴矣自近及远之道在此而已知人之难宜察以事而象恭滔天巧言令色者圣人尚或畏之取人之道不可不广故於九德各取其所长但人君能合而用之则九德皆见於事为矣
又曰兢兢业业一日二日万几无旷庶官天工人其代之
臣某曰夫几微之不可以不慎也以舜禹之圣尚兢兢业业一日二日而至万事矧後
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:29:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>