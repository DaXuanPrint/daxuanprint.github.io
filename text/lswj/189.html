<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="提要,原序,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,净德集全文在线阅读,净德集全文在线下载,大玄古籍书库">
<meta name="description" content="诗文别集。北宋吕陶撰。三十八卷。陶字元钧,号净德,成都(今属四川)人。皇祐中进士,历官给事中,集贤院学士,知陈州、梓州。有集六十卷,原本久不传,清乾隆间,四库馆臣自《永乐大典》中辑抄成是集。文二十八卷。有奏状二十五篇,表二十八篇,内外制文七十二篇,书、启、序、记等五十九篇,论、说、策、策问四十九篇,墓志铭三十二篇,墓表、行状等三篇,凡二百六十八篇。诗十卷,古诗五言三十五首,七言二十首;五言律诗三十首,长律二十四首;七言律诗百九十一首,长律二首;绝句五言十八首,六言二首,七言六十首,凡三百八十二首。其诗多酬">
<title>净德集_吕陶_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">净德集</span> <br/>
          作者： <span class="inputVal" id="bkauthor">吕陶</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]169613</span> <br/>
          说明： <span class="inputVal" id="bkdec">诗文别集。北宋吕陶撰。三十八卷。陶字元钧,号净德,成都(今属四川)人。皇祐中进士,历官给事中,集贤院学士,知陈州、梓州。有集六十卷,原本久不传,清乾隆间,四库馆臣自《永乐大典》中辑抄成是集。文二十八卷。有奏状二十五篇,表二十八篇,内外制文七十二篇,书、启、序、记等五十九篇,论、说、策、策问四十九篇,墓志铭三十二篇,墓表、行状等三篇,凡二百六十八篇。诗十卷,古诗五言三十五首,七言二十首;五言律诗三十首,长律二十四首;七言律诗百九十一首,长律二首;绝句五言十八首,六言二首,七言六十首,凡三百八十二首。其诗多酬答之作,游赏之篇,清秀雅丽,别具风情,《七绝·梅花开尽小桃次之》:“发尽寒梅千万枝,小桃乘暖欲开时。春风次第来须早,芳草垂杨莫恨迟”,秀雅绝妙。所书奏议,皆畅达剀切,洞悉事机,人以贾谊比之,良非虚誉。故清人称其诗文“多典雅可观”。有《四库全书》、《武英殿聚珍版书》(活字,福建广雅书局本)、《丛书集成初编》本。今人栾贵明自残存《永乐大典》中,又辑得五条, 见《四库辑本别集拾遗》。</span> <br/>
          封面： <span class="inputVal" id="bkimg">Z_18378.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]净德集
[book_author]吕陶
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]169613
[book_dec]诗文别集。北宋吕陶撰。三十八卷。陶字元钧,号净德,成都(今属四川)人。皇祐中进士,历官给事中,集贤院学士,知陈州、梓州。有集六十卷,原本久不传,清乾隆间,四库馆臣自《永乐大典》中辑抄成是集。文二十八卷。有奏状二十五篇,表二十八篇,内外制文七十二篇,书、启、序、记等五十九篇,论、说、策、策问四十九篇,墓志铭三十二篇,墓表、行状等三篇,凡二百六十八篇。诗十卷,古诗五言三十五首,七言二十首;五言律诗三十首,长律二十四首;七言律诗百九十一首,长律二首;绝句五言十八首,六言二首,七言六十首,凡三百八十二首。其诗多酬答之作,游赏之篇,清秀雅丽,别具风情,《七绝·梅花开尽小桃次之》:“发尽寒梅千万枝,小桃乘暖欲开时。春风次第来须早,芳草垂杨莫恨迟”,秀雅绝妙。所书奏议,皆畅达剀切,洞悉事机,人以贾谊比之,良非虚誉。故清人称其诗文“多典雅可观”。有《四库全书》、《武英殿聚珍版书》(活字,福建广雅书局本)、《丛书集成初编》本。今人栾贵明自残存《永乐大典》中,又辑得五条, 见《四库辑本别集拾遗》。
[book_img]Z_18378.jpg


[book_title]提要
钦定四库全书　　　　　集部三
浄德集　　　　　　　　别集类二【宋】
提要
【臣】等谨案浄德集三十八卷宋吕陶撰陶字元钧号浄德成都人皇佑中进士熙宁间复登制科历官给事中改集贤院学士知陈州绍圣末坐党籍贬徽宗初复集贤殿修撰知梓州致仕卒事蹟具宋史本传陶秉性抗直遇事敢言所陈论多切国家大计其初应制科时值王安石方行新法陶对策言愿陛下不惑理财之说不间老成之谋不兴疆场之事安石读卷神色顿沮神宗使冯京竟读称其有理而卒为安石所抑仅得通判蜀州其知彭州力陈四川榷茶之害为蒲宗闵所劾谪官其召用於元佑初又极指蔡确韩缜章惇等之罪请亟加罢斥其他建白至多大抵於邪正是非之介剖晰最明而据理直陈絶无洛蜀诸人党同伐异之习严气正性与刘安世略同至哲宗亲政之始陶首言太皇太后垂帘九年小人不无怨憾万一奸邪之人谓某人宜复用某政宜复行此安危之机不可不察其後兴绍述之说卒应其言其深识远虑亦不在范祖禹下故其所上奏议类皆畅达剀切洞悉事机蒋堂以贾谊比之良非虚誉其余诗文亦多典雅可观至学论二篇力攻王氏字说不遗余力尤为毅然自立不附合时局者矣宋史艺文志载陶集六十卷久无传本其得见於世者仅宋文监所载请罢黄隐一疏今就永乐大典各韵内采掇裒辑分类编次厘为三十八卷虽以史传相较其奏疏诸篇或载或阙其应制科策一首不可复考未必能尽还旧观然已什得七八所阙者固无几也乾隆四十九年十月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]原序
呜呼靖康丙午之祸奚为而至是极哉宁当国者患时舒缓不振大为理财拓边之规诸老臣不可则援引少年鋭于事者怂恿附和而小人徧中外矣虽然自宁至宣和五十年间累圣贤明固尝用贤士大夫而俱无改弦易轸之调何耶夫一薰一莸十年犹有臭邪正并用则小人卒以得志故也元丰间弃置王安石者八年有悔意矣而执政皆其徒也元佑克成先志内君子外小人天下称治矣而永年乃用调停之说使其徒厠执政之列绍圣遂炽然而作也建中靖国固已并用无何爱莫助之之图行改元崇宁蔡京当国善类歼焉不可复措手矣中间虽一再罢京用赵挺之张啇英辈皆一出一入之人何能为哉是以五十年间有为之君子皆以邪正并用竟堕小人网罟中良可叹已吾乡有给事吕元钧者以贤良召试于宁初极论理财拓境之非虽为外官必行其言无所顾望暨召用于元佑则专以判别邪正为事虽去国犹丁宁反覆言之今以遗文考其议论但不使小人居中挠政非有讦斥戮辱之甚激其狠毒之性至侪类之失亦不芘之其用心如监之照如四时之生杀各因物之所当得者与之而物之受之也无怨亦无德焉其守道如此使得大施用于世乱何自作哉公于绍圣坐党事贬湖南後守潼川拜崇宁改元诏即乞身而归遗令不作碑志休影灭迹故崇宁以後追贬不深而复官亦不及是又能以明哲自全者然至今恤典未及无身後之泽而名不登于太常史院虽公韬晦本志无所事此而一世明德尝登禁从後世无传焉此有系乎国体者子孙之责亦乡士大夫之责也是以诸孙出其家集使着于世云成都马骐序

[book_title]卷一
钦定四库全书
净德集卷一
宋　吕陶　撰
奏状
奏乞放免寛剩役钱状【原注熙宁十年三月十日】
臣伏以朝廷欲寛力役立法召募使民均出佣钱雇人应役即无过敛民财之意有司奉法惟恐不能足用遂于一年合支役钱数外增添科出谓之寛剩盖欲凖备修葺桥道廨舍并买置什物之类官中逐年支用虽少民间两科所出甚多自宁六年施行役法以来至今四年臣本州四县已有寛剩钱四万八千七百余贯今岁又须科纳一万余贯以成都一路计之无虑五六千万推之天下现今约有六七百万贯文寛剩在官岁岁如此科出不已民间何以送纳况今泉币絶乏货法不通啇旅农夫最受其弊盖是现钱大半入官市井少有转用臣愚深恐朝廷不知免役钱外有此寛剩数目伏乞圣慈指挥诸路提举仓司契勘现在寛剩钱数约度支得几岁不至阙乏霈发德音特与免数年或乞逐年限定数目不得过役钱十分之一所贵民力不至重困
贴黄
朝廷如以臣言可采只乞下司农寺取索今日以前天下支役钱外寛剩钱数便见利害
又
臣伏见二年以来川中见钱絶少物价减半银每两绢每匹各只直一贯四五百文米每石一贯二三百文其如免役并寛剩钱并依旧数送纳比之宁六年所出即似加一倍若不契勘除减深恐民间不易奏为役钱乞椿二分准备支用状
臣伏覩近制役钱寛剩不过二分此朝廷抚惠元元之意最为深厚然於法禁有所未尽不免重敛盖有司奉法太过条目滋蔓於雇役钱外尚有数等如耆户长不雇而敛则有椿留钱桥道廨舍之类数年一修而逐年计费知县簿尉三年一替而每岁计署中什物则有费用钱非泛差出役人及起发雇人则有准备钱此外方始谓之寛剩且如成都一路每岁只合支募役雇食钱四十万六千二十四贯又椿留耆壮钱五万七千六十二贯又椿杂支钱二万二千九百八十六贯又椿起雇人钱一千贯外更有寛剩一十二万八千六百余贯其双流一县每岁只合支雇役钱九千三百二十余贯更椿费用钱二千三百七十余贯外方有寛剩钱二千八百九十余贯以此考究则虽云寛剩不过二分其实不止于二分矣臣愚伏乞圣慈指挥诸路提举司除实支雇役钱外更出二分椿为寛剩应系准备费用等钱并于寛剩二分内支破如此则朝廷实惠均及生灵有司奉法不敢重敛
贴黄
华阳县昇仙桥一所役法估计每修一次敛钱一百贯十二年中偶有损坏支三十贯修葺则是一千一百七十贯虚敛入官皆为寛剩推之他处计亦如此多矣
奏具置场买茶旋行出卖远方不便事状【原注宁十年三月八日】
今具本路置场买茶往河博卖并尽榷诸州茶货入官便收三分利息旋行出卖致令细民失业枉陷刑宪大于远方不便谨具画一条列如後
一臣伏以国家富有四海山泽之利多与民共自仁祖临御以来深知东南数路茶法之害制诏有司一切弛放任令通啇货法流行德泽深厚圣时盛事高出前世今天下茶法既通而两川独行禁榷此盖言利之臣不知本末苟贪劳赏而妄为之非所以绥静远方之意况乎两川所出茶货较北方东南诸处十不及一日月行照文轨混同法无二门仁不异远岂可诸路既许通商两川却为禁地亏损治体莫甚于斯乃为害之大者故臣敢先言之伏望圣慈特寛茶禁所贵法令平一以幸远方
一本路既为置场买茶将往河等处并逐旋取利出卖之後更不许民间衷私买卖遂令诸色人告捕依编敕禁榷茶法断罪州县承此指挥来累有成都府邛州百姓马吉等为衷私卖茶被人告捕有至徒罪各追赏钱一路之民遂生怨诽盖缘立法太重有害于人大凡官中原有之物民间私侵其利方是犯禁只如解州有盐池民间煎者乃是私盐晋州有矾山民间炼者乃是私矾今川蜀茶园本是百姓两税田地不出五谷只是种茶赋税一例折科【原注茶园税每三百文折纳绢二疋三百二十文折纳紬一疋十文折纳绵一两二文折纳禾草一束】役钱一例均出自来采茶货卖以充衣食伏缘此茶本非官地所产乃是百姓已物显与解盐晋矾事体不同一旦立法须令尽卖与官或敢私相交易便成犯禁斤数稍重乃至徒刑仍没纳随行物色别理赏钱恭惟陞下仁圣恤物之心必不如此伏乞别立条约以救苛刻之弊免使刑辟滋彰有伤和气
一本州导江县蒲村堋口小唐兴木头等镇各准茶场司指挥尽数收买茶货入官并已施行民之受弊大率均一惟导江县一处尤为切害盖缘本处是西山八州军隘口自来通放部落入城博易买卖其蕃部别无现钱交易只将到椒蜡草药之类于铺户处换易茶货归去吃用谓之茶米或有疾病用此疗治旦暮不可暂阙今来官中须要现钱出卖则蕃部难更将椒蜡等物入场博买若于铺户处博易则铺户价例自然增长【原注官茶每斤先收三分息钱官中每斤若用一百文买即作一百三十文卖若用五十文买即作六十五文卖】蕃部买卖便致阻节沉茂州事宜之後人情方始安帖岂宜更使茶货不通别生边事
一茶园人户多者岁出三五万斤少者只及一二百斤自来隔年留下客放定钱或指当茶苖举取债负准备粮米雇召夫工自上春以後接续采取乘时高下相度货卖中等每斤之利可得二十文次者只有十文以来累世相承恃以为业其铺户收贮变易却以白土拌和每斤之息不及十文所以川中茶价不甚涌贵民间日用充足今来既被官中尽数收买价直一定若将银色准折每两须高擡四五百文【原注臣窃闻蜀州熙宁八年银每两官折二贯三百文足市价一贯六百文九年银每两官折二贯二百文足市价一贯四百文】或多支交子少用现钱【原注茶塲司指挥成贯并支交子余零方支现钱】交子所支既多钱陌又须亏折则园户所收茶货只得避罪纳官安敢更求余利一旦失业何以为生臣恐户口逃移赋役失陷渐由此起【原注臣窃知永康军熙寜九年买获并税过客人茶货共一百三十二万余斤比八年计亏九万余斤比七年亏二十六万余斤盖是园户畏罪失业造茶减少是致税数有亏以此推之则失陷税赋诚有其渐】又缘旋买旋卖先抽三分之息只此一事极未为宜日来州县逐旬各申时估或增或减官司据以为定岂可朝买一贯之茶暮收三百之利一日之内贵贱两般则州县所供实直遂成空文有司出纳之际乃同聚敛且铺户既与官中出利则民间岂有贱茶日用之物渐见不足锥刀敝法徒可敛怨必非朝廷理财之本意伏乞圣断特赐改更
一本州所准茶场司今年二月二十四日指挥限半月令园户铺户尽数出卖旧茶不得夹杂中官如限满更不施行如有违犯并依法施行臣虽即时行下逐处然计其日限令至三月十日已满缘民间累年积贮茶货准备高价相度变卖一旦偶因官中为买新茶亦不预先?示忽然责立近限令将旧茶疾出速卖若出限未卖被人告捉斤数稍重即至杖脊安有数日之内尽底变易得行旧茶因此大段减价无赖小人辄有告捕之心臣寻具状称若只限半月令尽数出卖则必是减落价例变转不行消失钱本便见失所兼虑才出限日之後被牙子或别人告捕送官枉?深刑显属不便又缘新茶与旧茶色目不同若将旧茶投税出卖则与官中收买新茶事不相妨本州须至申明欲令逐场一面收买新茶民间出卖所有旧茶乞限至今年八月终晓示园户幷停塌之家尽将赴场投税出卖令税务公明声说给引前去破卖仍乞指挥逐处官司如有诸色人把捉到衷私买卖茶货切须办认新旧如是新茶即乞依法施行若是旧茶只乞罪在捉事之人所贵积贮旧茶之家破卖得行不枉受罪两次申茶场司未蒙指挥若不许展限则贮积旧茶之家便见破荡如此措置岂不害民
一官中买茶明收三分利息方行出卖沿路税钱尽已批过更无分毫侥幸商旅兴贩必是细筭不行难以尽数贩卖窃闻蜀州永康一处现今积压茶五十六万余斤在务臣料将来出卖不尽之後则必积压损坏亏折官钱若般往熙何亦悞边计或仍旧停贮则岁课不登难沽赏典建议之臣必须均匀配卖与贩茶之家如此则他日舖户不胜其害伏乞指挥茶场司具去年终已买及已卖数目申奏仍令分折现余茶货若经隔年岁合如何变转即自然见得此法可与不可经久施用免令言利之臣有误朝廷大体
右谨具如前所有茶禁不通细民失业刑辟太重最于远方不便事理并已条折如前臣窃见宁七年朝廷遣李杞蒲宗闵入川相度买茶往河博马等事当时使者急于进用不察事体遂认定逐年息钱四十万贯应付河後来运茶积滞岁课不足即便擘画却于彭汉二州逐年收买狭布各十万匹名为折当脚钱其实将市井所得之息充入茶利自後又恐买布亦难敷及原数则乞雇回脚船车船解盐入川泊至盐法难行则又乞将川中有茶去处并行收买前後乖错非止一事只是切欲功赏不恤民间弊病臣愚伏望圣慈特赐采察所贵远方之俗被惠安身至如官吏费耗道涂阻节税额亏损得不补失则臣不敢喋喋开陈以渎天听乞以臣此奏下本路安抚转运提刑司相度利害特赐施行
贴黄
若蒙朝廷埀察即乞下本路取索宁八年九月分永康县银价比对茶场折银贯陌自见有无侵损园户免令将来高价折银亏损本州卖茶之家
又
臣所谓得不补失者窃闻永康县宁九年发茶三百驮往河除诸般费用及沿路批税外计算每斤已是一百九十四文足其兵士请米犹在数外不知到河货卖所得几何如此事理亦乞朝廷体察奏为茶园户暗折三分价钱令客旅纳官充息乞检会前奏早赐改更事状【原注宁十年三月十八日】
右臣先为本路置买茶般往河幷明收三分利息旋行出卖大于远方不便寻具画一条列申奏去讫愚瞽之言必已上凂天听臣伏见国家置市易司笼制百货岁出息钱不过二分须以一年为率盖为今年支出官本一百万贯至年终要见息钱二十万贯即不是早买一百贯物晚卖一百二十贯文今来茶塲司却不以一年为率务将重刑立法尽榷民间茶货入官旋买旋卖取利三分或今日买十贯之茶明日便作十三贯卖于客旋或朝买一贯暮作一贯三百出卖日逐将官本变转殊不休已其公牒行下州县乃云务令买卖通快无致妨滞钱本则所出息比至岁终不可胜算岂止三分而已比于市易原条自相违越窃缘茶是民间日用之物有如水火一旦忽被官司尽数收榷独专其利仍以严刑过绳其罪远方细民生长休息在朝廷恩德之内岂诚此事兼据本州堋口镇茶场申自今月十日至十五日终逐旋买到茶八百八十六斤计本钱一百六贯三百二十文随日出卖收到息钱三十一贯八百九十六文别无现在臣看详上伴申报窃疑本处首尾六日之中买获茶货八百八十六斤随日便卖了当并无现在存贮虑恐买卖之际别有侵损官私寻行体访乃是客旅并牙子等为见榷茶不许衷私买卖一向邀难园户或称官中高擡斤两或言多方退难遂便于外面预先啇量减价其园户各为畏法惧罪且欲变货营生穷迫之间势不获已情愿与客旅啇议每斤只收七分实钱中卖于官所余三分留在客人体上用充买茶之息才投场中卖了当即时却是客人明立姓名正行请买所以随日卖尽【原注假如茶一百斤每斤合卖一百三十文计价钱十三贯其园户既被邀难恐动情愿只作十贯卖与官场即时却是客人纳钱一十三贯请买文历虽正情弊则深】如此则是园户只得七分价钱暗折三分官中虽得三分之息自是园户本钱客人未会出息窃缘山乡人户自来以采茶为业轮纳两税折科最重并出役钱养生之计并在其间一旦既遭禁榷遂被啇旅幷牙子等恐动邀难顿减三分价直行之日久必见穷困诚可嗟悯其如逐处买茶官司多是畏惧茶场司威势务欲买卖通快出得息钱度可免罪以此互相欺诞不敢申陈臣伏谓园户是国家两税土着之民今来被好利之臣设此弊法要出息钱却令啇旅生姧侵损两税人户最于远方不便又况随日计利殊无分限显是违越市易原条伏乞圣慈检会臣前奏特降指挥下本路安抚转运提刑司体量诣实早赐改更庶使王泽不壅可救大弊
贴黄
若官中实于客人体上收得息钱三分则尚恐货法不通民受其弊而况自是园户暗有赔折其买茶之人原不出息岂得稳便
奏为官场买茶亏损园户致有词诉喧閙事状【原注熙宁十年四月二十四日】
今再具官场买茶取息太重亏损园户致有词欣及生喧閙画一奏列如後
一据九陇县税户党元吉等状称自来相承山坝茶园等业每年春冬雇召人工薅剗至立夏幷小满时节又雇召人工趁时采造茶货逐日收来堋口投场货卖得钱收买粮食每一称和袋一十八斤内除出上件破用并输税免役等钱折除算计外每称只有利息一百五十至二百文以来往年早茶每斤货卖得九十至一百文今来官中置场收买每贯上出息钱三百文招诱客人货卖其茶牙子幷兴贩客人为见官中息钱却只于茶园人户茶货上估定价例低小每斤卖得一百文以来者现今只卖得六十至七十文却将余上价钱令客人用作官中息钱收买前去以此园户盘费不足念元吉等家各只有此小茶园并不种植得诸般苖色又为路途遥远往复相去本场约一百五十里以来若此价例低小难以造作茶货必见破败伏乞指挥贵获存济
一据九陇县税户牟元吉等状称自来只以佃食茶园为业其茶园偏峻不任种植诸般苖色逐年举取人上债利粮食雇召人工两季薅剗指望四月小满前後造作讫茶投场破卖得钱填还债利幷送纳诸般税赋若遇丰熟之年米价平和每袋上除折上件盘纒输税外上头只余得利息一二百文或遇年辰较恶米粮价贵天时亢旱茶生短浅以此数目减少虚折薅剗盘纒今蒙官中置场收买园户茶货每贯上出息三百文其茶每称和袋十八斤牙子只称作十四五斤若是薄弱妇女卖时只称作十三四斤以来每称约陷着一二斤别无上头利息心极忧惶昨蒙提举推官躬亲在茶场内看觑收买茶货不与园户分擘逐处茶场时候早嫩粗细等第色额只作一样收买去年时节每斤卖得七八十文今来只卖得五十文除牙子钱了收得四十七文所有余上钱数令客人用作官中息钱收买不管园户裹纒不足若不具状申请窃恐将来转见沦亡失所本州所据党元吉并牟元吉等二状寻行遣帖堋口茶场钤束茶牙子并专拦等不得凖前大称园户茶货及剩除园户牙钱仍仰常切点检茶货粗细等第色额一依自来价例收买幷申茶场司更乞措置免致亏损园户去讫
一据堋口茶场申据至德山人户将到炭焙新茶赴场中卖後却出纳三分息钱收买请引出外货卖又申自三月二十一日至月终买得第二等新茶并是园户马吉等情愿出纳息钱请引前去
一据蒲村茶场申本场逐日据园户将到新旧茶货赴场随日收买出卖内有园户自出纳三分息钱请引前去破卖亦有客人在外与园户啇量价例了却于园户处除下息钱投场收买请引前去不虚一据九陇县园户石光义等状称今月五日将到茶货投场破卖每袋计一十八斤和袋不委茶牙子除折只称得一十四斤其茶系第二等每斤合凖直价钱九十文当日减下价例每斤只收得大钱四十七文至到十三日其茶每斤系第三等合凖直价钱七十文每斤又再减价例又只作大钱三十七文今来茶牙子收光义等茶货比前山下路人户粗茶一様减下价钱念光义等住处系在後山为地土寒冷以此至小满前後只造作得似前山第一等第二等茶货现在委的不依每年逐时等第价例一様取意团断即光义等各为雇召人工每日雇钱六十文幷口食在外其茶破人四工只作得茶一袋计一十八斤切虑光义等家向後必有失所乞指挥本州所据园户石光义等陈诉亏价事理已帖堋口茶场仰检详承受前後所降敕条指挥候茶园户将到茶货赴场中卖请监官当面看验前山後山色额等第粗细依自来市色实直粗细逐时市价添减两平称来收买画时当官支给价钱即不得容令牙子专拦等依前低作价例只作一等茶货收买及非理大称斤两致有亏损园户无致拥并阻节仍仰出榜晓示园户知委如受此指挥後却将好为恶将贵作贱只作一等价例收买致令园户再有词说或因本州察探得知其牙子专拦等必当勾遗赴州报勘施行官员亦当勘劾闻奏仍取责监官并牙子专拦等知委仍仰本场分析今月十三日因何将石光义等第三等茶每斤只作三十七文收买因依并两次申茶场司更乞措置免致亏损园户去讫
一据管勾堋口茶场秘书丞尹固并蒙阳主簿同共买茶薛翼等二状甲今月十七日收买茶六万斤计钱三千六百贯文支用茶本净利钱并尽遂于十八日申州乞相度支移交子六千贯文应副十九日并二十一日市收买茶货至十九日天色才晓据园户将到茶货赴场中卖当日已时後固等为现请交子未归兼更値雨遂向园户道请交子相次回归及等团围固等须要称茶及向牙人道尔等当时通出抵产在官今来官中无钱买茶你牙人须着与我出钱买茶一市固等各回廨字及安下处主簿薛翼行至净衆院门其园户却致打本官手下公人兼撦破薛翼??更寻牙人意要相争其牙人为见如此各自回避现不住差人四散寻觅固等切恐二十一日市别牙子买卖茶货又虑园户凖前争閙别致不虑系属人衆难为止约乞差九陇县官一员赴茶场告谕园户三五日所贵晓会本州所据尹固薛翼申报寻体访得今月十九日有园户五千人以来投入茶场直上监官厅上止约不得致打公人幷毁骂官员盖为刘佐等起请须要旋买旋卖出息三分其逐场若尽价收买到恐客人兴贩无利将来出卖不行以此须至低估价例收买每斤委只及一半价钱又缘逐日买及数万斤监官实难照管得尽其园户既被亏损无可申诉遂便聚衆喧閙人数颇衆难为约束今来後山正当茶货出衆时节切恐少钱收买凖前争閙当州勘会前後六度支与堋口茶场交子现钱一万一千二百余贯银一千两其银为园户不肯折请已分与九陇等县出卖又为市井絶无现钱因是货卖未得外余茶场司兑拨交子一万贯文至今未到若得上件交子尽数支用亦只买得三两市【原注在州现今实直第二十七界交子卖九百六十茶场司指挥作一贯文支用第二十六界交子卖九百四十茶场司指挥作九百六十文用此亦亏损园户之一端也】本州虽已出榜严行约束指挥本处候园户将到茶货赴场即便依次称来收买如是园户准前要致打公人等或毁骂官员仰擒捉送州待凭取勘依法施行兼差九陇主簿勾龙骧前往晓谕同共买卖茶货切虑园户准前喧閙别致不虞又差本县令薛高三五日一次在前照管寻申茶场司催促交子并乞大段支钱赴州应副使用及令检会本州今月十七日申石光义等告说亏价事理许令添展价钱去讫
右谨具如前所据茶园户党元吉等状幷蒲村堋口两镇申述并已条列在前臣伏见刘佐李?蒲宗闵等妄陈愚见苟希进用尽将川茶禁榷旋买旋卖立法太重取利太多致令茶户被此深害遂于今年三月八日後来两次具状谕奏乞赐更此弊法以幸远方狂瞽之言未蒙采纳方且日俟朝旨俯就诛殛而臣部内百姓累有申诉皆言被官场减下价例大有侵损以至嗟怨聚衆喧閙臣虽严行约束及差官同其管勾须得相度茶色添长价钱去讫今若隐而不言虑恐因此生事上误朝廷须至再具论列烦凂圣断盖缘刘佐等起请要出息三分若逐场尽价收买之後将来商旅计算不成不愿兴贩则积坏茶货例被责罚及干连人必着赔塡以此须至顺承茶场司风旨减价收买所贵客人愿来兴贩变转得行【原注假如茶一百斤每斤一百文若便作一十贯买则恐客人不肯用一十三贯请买以此减下园户价钱只作七贯文收买便于客人作十贯文请买】或是园户自纳三分息钱请引出外【原注园户茶货须得中卖于官若欲别处变卖便成犯禁无引不行被此抑遏须至自纳息钱三分请引出外】情弊如此上下通知茶场司臣僚恐出息不多难沾赏典空行文牒督迫州县其实则任令减价收买逐场监官畏惧茶场司威势恐遭责罚干系人衆深虑将来积压赔填一向刻剥园户州县之吏熟视疾苦无力以救之日久为害转深恭惟陛下仁民爱物与天地等夙夜孜孜讲求治要惟恐一失未得其所必不容此刻薄小人苟希劳效作为敝法以困西南生聚有累圣政衆所不平臣愚伏望圣慈检会臣今年三月八日并十八日及今来所奏早赐睿断特降指挥下本路监司或师臣采访利害如臣所言有一事一件稍涉虚诞甘俟诛戮若万分有一可以采用即乞更张茶禁以便远民或限数收买或量减息钱则山乡茶户不胜至幸
贴黄
臣体问得六月以後犹有晚茶一色贵者每斤三十文若尽收买所出之息亦不甚多缘逐处自开场至今买获茶货旋行出卖稍有厚利如或朝廷谓此成法难便改更即乞自六月一日以後权住收买放令衷私交易所贵园户留得晩茶一二分尽价卖与客旅稍助生计亦遗秉滞穗与民之义伏乞圣明特赐采察
净德集卷一

[book_title]卷二
钦定四库全书
净德集卷二
宋　吕陶　撰
奏状
奏为乞复置糺察在京刑狱司并审刑院状
臣伏以圣人之政以愼刑为本王者之居以施德为先故于听断尤务钦恤设官创局深有意谓敢缘因革之理辄议防制之宜谨具条奏
一京师之狱自开封府御史台大理寺诸寺监开祥二县并尉司左右外厢马步军司三排岸以至临时诏狱以及书监夜禁等无虑二十余处祖宗以来虽极详愼然犹恐有司失实而冤者无告故祥符中诏置糺察一司以统制之如诸路之提刑诸县之有提点也特重其职不令司他务得以专意于决讼报囚之事其访问则无宾客之禁其廵省则无冬夏之限耳之所闻惟求冤抑目之所见惟审惨暴刺伺防检深得其要凡大辟狱具本处先已录问乃申糺察司差官审之傥有疑虑并许驳勘或留系之淹久或处决之过滥大则条奏辨明小则移文戒督而又广辟治舍标榜其门被枉之人知所赴诉玩法之吏不肆姧欺明愼哀矜于斯至矣近岁罢归刑部谓之糺察案止以胥吏三人主行其事诸处申到大辟文案亦委郎官一员与吏部所差之官同虑不过引囚读示再取伏辩而已其名虽存其实已废缘刑部主天下狱讼簿书文牍纷委目前虽强明干济之才日力亦有不给所以在京诸处刑狱无复糺正而察检之又况省部深远细民容有不知者岂能皆诣长贰求以自置臣恐大衆所聚之地或陷非辜而无以伸其痛恨矣臣愚谓宜复置糺察在京刑狱司庶恊先王閲实之意以广陛下好生之德
一本朝以来大理寺主断天下奏狱而刑部覆之故大理有详断官刑部有详覆官淳化中因萧氏之讼论决非当朝廷虑庶狱之不愼始置审刑院于中书之侧以侍从领其事设属四员稍增为六谓之详议官盖议其当否而後行也当时既有尚书刑部而又置院者何哉盖以刑部受冤辞主雪正大理审刑之失当者不可亦与断狱之事也断以一司审以一司雪以一司前後相成上下相制所主不同各得尽其心而举其职所以极愼重之意元丰三年始罢审刑院为刑部议司虽移其名而职任亦不改旧官制既行乃以详议一司归大理改详断为评事改详议为丞案牍上刑部勘当而施行焉自此刑部始与断案之事大理刑部责任既同皆为法守谳议既定一成不变或诉理不当则又委刑部受而治之果涉枉挠理当办正其刑部原断之官亦须开说合行取勘初则自断中则自雪终则自劾盖非人情之所宜万一主者护短遂非则理断之人何以伸其冤臣愚谓宜复置审刑院以中书押刑案舍人一员主之以大理寺丞六员为详议官领职如故其刑部以侍郎一员专掌理雪及余职事则上顺治体下恊典故谨录奏闻乞指挥稽考故事参酌施行
贴黄
臣今所请止罢刑部糺察案复置察刑狱一司於外所贵专举其职以防冤滥郎於官制并无妨碍
又
旧置糺察司在京城之东所以京师诸处刑狱疑难者有司皆言过东衙方是了当盖谓文案既申糺察而别不驳问方可断遣以此推之则糺察一司于朝廷愼刑之意深有所助今虽台官一员兼领刑察缘自有职事职任不专恐未能尽知在京诸处刑狱之弊若更置糺察司亦不疑刑察职事
又
寺丞六员今在大理别无专职备员蒙成何益寺事
又
近日详定案内刑部虽分左右曹左曹专断案右曹专理雪侍郎各不通管亦与当日审刑院之意同然官局相近吏胥往还其间岂无依违附合之情奸弊多端难尽检察莫若断以大理审以审刑雪以刑部则周防明愼皆恊于理
又
今大理断狱每有可疑而会议于刑部者其状乃云评事以为然丞以为不然少卿从评事卿从丞皆虚立两端务为小异求合当日大理审刑各局之意事类儿戏颇非重愼今若只于刑部分左右曹以断案雪罪同在一部亦如评事与丞同在一寺深恐不能糺正枉滥之弊
又
臣今所请只乞置审刑院以中书押刑案舍人一员主之以大理寺丞六员为详议官即非增置吏员滋广事目伏乞详酌施行
奏乞降诏举郡守状
臣窃以今日任官之弊其轻且滥者惟郡守为甚也封疆千里生聚万衆休戚所系而不问能否一以资格用之为半刺两任有荐者二人则得之矣侮法慢令戕民害物十郡之中常有二三闒茸不治又有一二举天下亿兆之衆十分而言失其惠养者将半矣承流宣化又何望焉方今朝廷清明百度讲举忧劳元元以固邦本惟恐一夫不获而牧守之弊纷繁至此甚可痛也昔两汉盛时政平讼理民安其业者皆循吏之效唐之贞观开元号为善治太宗亦尝自择刺史志其姓名於屏风而用之当时名臣如马周张九龄辈皆极言刺史不可轻任载在史册足为龟监前日朝廷患监司不得其人乃诏近臣举用而监司之选稍稍清矣至于郡守尤为亲民略而未议是弃民也臣伏请诏内外待制太中大夫以上于通判资序人岁举堪知州者三人朝廷更加审察送吏部籍记名氏凡遇有阙先差有举主者如资任未及即差权知其次方差资序合入人庶几牧守之职有以庇民循良之风无愧前古
贴黄
天下民事之重大则一路付之监司中则一郡付之太守下则一邑责之县令如臂指之相附如纲目之相维国朝之制既举监司之清一路又举县令以治一邑则一郡之守亦宜举矣
又
自八路差注以来此选尤滥盖于本道就短求长自知县两任则得为通判自通判两任遂为知州其猥滥庸谬不可胜言今已收阙归吏部似此等又皆可指占州郡之寄虽人材絶无所取而资任合入则不可不与虚授滥除生民何赖伏请特立荐格以清其流
又
臣今略举无状之尤者数人望朝廷推其所为即知可与不可为郡轻滥之极理当革也王子文者前知华州每决打笞罪须经旬或半月方断或有百姓过状者子文先问其人年几生月日时为之筭命告云尔星辰未佳必不得理且休过状又因杂职行杖生疏子文下厅亲决一杖示之其愚谬如此今差知怀州霍唐臣者知眉州每公会设食须留数品折请估直有法司姓孙为吏其兄在提刑司只应每法司有过唐臣恕之仍告云我为尔兄且放尔罪其猥下如此今差知海州赵衮者通判果州权荣州事一岁中为盐井破败决一千六百余人昼监夜禁常七八十人略不存恤以至为子决父为妇决姑及就两州繁处各请供给其贪暴如此今知广安军张尧士者尧佐同宗之弟好夸族望辄敢以温成皇后真容示监司又尝差簿尉分往村镇贩买诸物图市易之息日夕往还及百余里而获一缗之利又尝有因病杀牛祭鬼而获罪者尧士云尔虽有病何如且服药休杀牛周易曰东邻杀牛不如西邻之禴祭其庸暗如此今知彰州
奏乞放坊场欠钱状
臣伏见近岁以来四海之利多归公上官司之积动计钜万私室之有十已九空恭惟圣政日新德泽流霈穷幽极远蒙被生成其事如大病之後偶得良药以活之命有望更生而臓腹空虚支体瘁弱喘息之气所存无几切宜调护抚养俾就安完天下之肥然後可得是以堆垜市易义仓抵当免行之类凡为聚敛者一切废罢此诚德惠及民之深而与之休息也独有出卖坊场一事最为深害亦愿体恤以慰其心其立法之初盖为在官司吏无有纪极百费浮冗贪吏从而侵渔州郡衙前既勒力役而所得酒榷之利尽以奉于公家有至财竭破产而死于冻馁朝廷知其如此于是拘收坊场官自出卖所得净利一以募人执役二以给公家之用行之渐久弊从而生盖小人之情竞利而不虑患实封投状务在必得既妄添所置之直又虚增抵产之数适值民间钱弊阙乏酒资不售课利净利抽贯税钱供纳不足才出季限又有罚钱或委保百姓管押纲运其押纲之人往往盗窃官物走窜失陷则须勒保人赔填或原买价高界满无人交割转更拖欠缘此数事坊场多有破败乃至出卖抵产以偿官钱或抵产价高出卖不行则强责四邻承买或四邻贫乏承买不尽则摊及飞邻望邻之家抑令承买或本户抵产罄尽尚欠官钱则勒保人代纳亦须破坏产业或虚指债负妄起讼端横赖论索郡县急于官课不问有无逋欠遂使平人承认械颈受箠道路相望囚系坐狱殊无虚日其甚者至于自经沟渎鬻及男女而犹不能免大率一县之内中户以上因买坊场或充壮保而破散拖欠者十常四五官方如此百计督责极力掊聚而逐界所得实钱十分只及五六【原注成都管内坊场第一界卖七十二万余贯第二界六十六万余贯第三界四十二万余贯大率则收得一半入官外余无可催理】一则因元买价高虚张其数二则为物轻钱重酒无厚利三则日趋困穷难于偿纳以此天下坊场钱积压少欠其数极多神宗皇帝深知其弊曾于元丰三年明堂大赦并八年正月赦文累行蠲放及与展限送纳诏令所至人皆鼓舞歌颂以为天地大恩莫过于此除已蠲放外至今欠钱不下八九百万贯簿书之内虽有现欠之名刑狱之下必无可足之理方当陛下布政之初聚敛刻剥之事大半罢去天下臣庶欣戴称颂以为仁宗复生尤宜广霈德泽以慰其望臣愚伏愿陛下特降睿旨所系今日以前因买坊场拖欠课利净利并抽贯税及过罚钱之类见勒买人或保人送纳并破卖抵产者并与除放庶几穷困之人普沾大恩复遂余生况皇帝陛下太皇太后陛下恭俭慈仁出于天禀内无土木华靡之费外无兵戈攻战之赏四海所入国用丰盈虽放免数百万贯逋欠如去泰山之一尘何阙于事且天下之务固有是非轻重惟聪明睿智能权而行遂中于理今放释逋负以安生灵与督责收敛以广用度何者为是何者为非何者为轻何者为重权而行之正在此日又况冬春以来雨雪愆候祈祷备至未闻沾足则除放欠负俾民免于冻馁亦可以感天地之佑召隂阳之和使风雨时若也臣又闻真宗皇帝尝御偏殿亲閲三司逋欠放八万三千数盖真宗以逐次降赦放欠多为有司废格不行或根究追逮益为烦扰故按籍引对而释之臣愿陛下远法真庙之恤民近仿神宗之布惠断自圣意特行蠲放坊场欠钱天下不胜幸甚
贴黄
臣今所奏只是乞朝廷特放坊场欠负可与不可禀自圣明即非冲改户部条贯须至立法伏乞留中裁酌早赐施行
又
臣每见赦令放欠多为有司百端抑遏追究根穷幸其稍戾于法遂不除放使圣朝仁泽不及困穷大抵人君发号施令常如震雷时雨不测而至则天下知恩出于上若委自有司毫厘契勘立为条约然後施行则弊生于下有损治体伏愿圣慈如以臣言万一可行即乞将臣此奏留中作朝廷意旨降诏蠲放不必付在有司
奏乞相度逐界坊场放免欠钱状
臣伏见朝廷德惠及生民多矣臣下聚敛之态亦已悛革惟坊场一事根株深固条约交紊犹有余弊未尽蠲除盖累界放卖至今凡十五年其始则有实封投状竞利争占虚增估直诈通抵产之欺其中则有净利过重月纳不足出限罚钱年满不替之患其中则有正名已败壮保纳官钱余欠尚存邻人买产业之禁期会严廹节目烦多不惟酒户缘此困穷抑亦平民因而朘削或系狱或受箠或转徙道路或自经沟渎天下郡邑无处无之大率一县之内上中等户因买坊场及充壮保而失业破产者十常四五多者欠至数千贯少者亦三五百缗以四海总计凡几千家罹此疾苦矣每家以十口为率凡几万人失所矣恭惟陛下至仁博爱亦宜为之动心也昔者神宗皇帝通知此弊加意救恤于元丰三年明堂降赦及八年正月赦文累行蠲免外仍与展限二年送纳去岁大飨肆赦亦有权住催理指挥委监司保明闻奏当议等第蠲放德泽之流非不广及然而此弊终未尽去者一则为有司违慢诏旨忘失法意少有疑似遂不保明二则为物轻弊重钱货乏絶或灾伤所困或兵役相仍衣食之费尚且不完至于官钱何从以纳况第一界至今已十五年第二界今亦十二年往往生业荡尽子孙渝散虚载簿书枉费刑挞岁月愈久重不聊生憔悴之余必无可得臣愚伏愿陛下推广先志霈发异恩以远近之差为轻重之序应第一第二界现欠者并与除放其第二第四界亦乞量立分数蠲免如此则大法简易不为官吏之沮遏圣泽寛深遂除生灵之疲瘵
贴黄
承买坊场之家抵产物业原价高大为近年物轻弊重田宅槩减价今虽拘收在官出卖之际必不依得原估官司仍於欠上理纳余钱极为骚扰【原注谓如抵产一处原估一千贯今只值七百贯即更令纳三百贯之类】伏乞特降指挥应系因坊场没官抵产并许依原估价直充折庶寛民力
又
又况第一第二界价虚而高第三第四界价实而低今第一第二界虽欠钱一二分比之第三第四界已是增剩况无可得宜特蠲放
又
若须候监司保明奏到方议蠲免深恐诸路迁延期限或所见不一及吏缘为奸别生事节致使朝廷实惠未能均遍莫若只以界限远近各与蠲减所贵德泽早及细民
奏乞寛保甲等第并灾伤免冬教事状
臣伏见保甲之法虽己更改犹有二弊未便于民其一为罢去二十亩以下免教指挥却令五等户有三丁者皆赴冬教一月缘民之贫富不系丁之多少而教与不教则有幸不幸今田有百亩家有二丁则免教是谓之幸田有十亩家有三丁则赴教是谓之不幸此贫富力役大为不均况今之教閲官中不给钱米一月之食皆其自办夫有田二十亩之家终年所收不过二十石赋税伏腊之外又令供赡一丁则力亦难给昔日推行之始不暇讲求利害惟务其多今虽将五等下户精专閲习万一或有调发虽破竭家财所得几何裹粮而行岂不重困臣愚欲乞于三等以上或等第虽低而家业及一百贯有三丁者方得差充其二为陕西州郡今秋雨涝高原之地虽谓顺成下湿之田稼亦不善人户有诉灾伤去处而蠲税不及五分并须赴教官司奉法不敢放免臣窃谓保甲之令行已累年朝廷知其有弊多所厘改欲民休息若须候灾伤及得五分方与免教亦恐德泽未广臣愚欲乞应系灾伤县分并特免冬教以惠陕西三路之民不胜大幸
贴黄
又况郡县自来检视灾伤多有通计一县所放立为分数如原管税一千石放及五百石则谓之五分即非以逐户所伤立为分数其被灾既有多少之异而通计一县大数偶不及五分遂不免教此朝廷之所当察也如蒙圣慈以灾伤之故不限分数特免教閲则朝廷武备未为废缺而生民受惠深矣
又
臣访闻陕西诸县人户为田土絶少虽家有三丁有以田产微薄陈状乞免教者并有诉述本户灾伤过多但为一县总数不反五分亦乞免教者逐县拘碍条禁不敢辄行伏乞早赐指挥庶免民力
净德集卷二

[book_title]卷三
钦定四库全书
净德集卷三
宋　吕陶　撰
奏状
奏为缴连先知彭州日三次论奏榷买川茶不便并条述今来利害事状
右臣先于熙宁十年知彭州日为见朝廷依李杞蒲宗闵刘佐等起请尽数榷买川茶收息出卖大于远方不便并据本州茶园户屡有陈诉及为堋口茶场减价买茶亏损园户致有喧閙遂於当年三月八日又本月十八日四月二十四日凡三次具状论奏虽蒙朝廷施行後来续见李稷蒲宗闵陆师闵等贪功急利侵刻远民阻节商旅增添岁课欺罔朝廷希窃恩赏借置乖谬遐方之人不胜其苦为弊之极凡有十端一则是高估米价预俵与有茶之家名为茶本及至纳茶颇有赔费二则是蒲宗闵首议兴贩大宁盐并布等相兼取利充补茶息并陆师闵置都茶场以博茶为名尽买诸货一如市易及典米收利以求出剩至令市并商旅动皆失业三则是般运不前往往是差雇税户多有骚扰复并置茶递铺般载支费衣粮及于成都路差厢兵贴般力役劳苦走窜求死其数甚衆四则是将转运司合收税钱作茶司收到数目申奏及郡县畏惧茶司事势以税钱为息钱上下表里敢肆欺诞五则是通判知县簿尉监官计卖茶息钱与牙子等均分隳丧亷耻六则是有茶及般茶郡县知州通判知县皆由茶司与运司奏明差注其间差注好利少恩之人贻害远俗七则是监发茶纲官员并兼监知县推赏过厚极为滥溢八则是私卖茶之人并递铺转送茶司文字运限之法太重细民相率枉陷深刑九则是秦陕客商皆不入川贩茶亏失沿路省税十则是增起陕西卖茶价直遂使民间当此阙钱之际更食贵茶凡此十事皆是臣熙宁十年论奏後来浸生弊害岁月愈久为患愈深近者伏闻朝廷遣使入川按察茶法所有昔年三次奏状并今来条析利害备録缴连在前
一卭蜀彭汉绵雅洋等州兴元府三泉县人户多以种茶为生有如五谷自官榷以来重法拘制不许私相交易被官中抑勒等第高称低估每斤只得半价须至贱卖入官亦有彼此侵害情愿斫伐茶苖被捉送官又更科罪怨嗟无欣已及十年幸而屡岁丰熟粮食顿贱可以度日间或岁歉物贵茶价独贱则园户大见失所多有为盗久为川蜀之害
一茶司每於秋成之际收籴仓米高估价钱俵与茶户谓之茶本不愿籴者例须支俵假令米一石八百钱即作一贯文支俵仍出息二分计一贯二百其买茶每斤直八十文只折四十文借端刻剥大率类此一茶法许增息二分出卖缘茶司违法别作名目收及五分以上或加倍以来只如雅州茶每斤三十文者计一百文卖二十文者计三十四文卖十八文者计三十二文卖乃是贱买园户茶货过取买人息钱两自侵损【原注有息钱头子长引钱税钱牙钱打角钱凡六等】
一名为茶法却贩布并大宁盐及陶器并运解盐入川相兼收受近更置博易茶场买丝绵紬绢纱罗绫布金银楮皮牋纸香药米豆等出息货卖仍许监官出外招诱及遣牙子往诸县编拦其害过于市易所买纱罗绫绢多是监官一员与牙子通同作过剩支官钱却将纱罗等运往陕西货卖别无积滞难便败露【原注天下市易已蒙废罢惟有博易茶场未蒙指挥乃是西路偏受其祸】兼与成都府酒场典糯米一万贯每斗出息八文过半年未赎仍更出息二分如此多端聚敛岂是茶息岁收二百万欺罔朝廷莫甚於此
一川路险阻般茶至陕西极难始元丰初拨成都路兵士数百人贴补般运不一二年死亡逃窜几尽茶司遂令和雇人夫同共般载州县畏其势力或和雇不行则差税户往前颇有赔费洋州一处因差夫般茶最为骚扰
一末禁以前陕西客旅得解盐并药物等入川买茶所过州县俱有一重税钱及至将茶出川沿路又纳过税以此税课大段增羡自茶法施行以後商旅更不兴贩所收税钱絶少【原注熙宁七年未禁茶法兴元府收七百四十万住税每斤六文岁收四万七千贯次年所收才及一二】纵有各人在官场贩茶往别州军虽明纳税钱其钱逐处畏惧茶司势力及欲贪分息钱往往将税钱转作茶息以此税课颇有亏减其所得茶税钱亦不曾拨还转运司却滚作岁课闻奏
一陕西之民食茶有定数茶司为贪羡息般运过多出卖不尽逐州有亏年额处却於每斤上添起价直务要岁课余羡往往亦配卖与人户乃是榷茶之害非独在蜀亦巳流及秦陕【原注凤州今岁卖茶凖茶同指挥每州添一百文】一通判系按察之司令佐皆在县令之上今来却计所卖茶货与牙子等均分息钱亏损亷节略无愧耻一盗及二贯文徒一年仍出赏钱五贯今将钱八百文买茶四十斤者【原注每斤二十文】不幸被捉亦徒一年出赏钱三十贯是贩茶之罪过于为盗于理不通递铺文字于外界军机或非常贼盗日行四百里马递日行三百里违二日徒一年茶递往来并日行四百里违一日徒一年立法太重有损治体
一雅州名山县监茶官但发及一万驮即转一官知县亦减三年磨勘且计纲发茶殊非常事冒滥颇为侥幸
一茶禁之害日久日积朝廷所得者岁有一百万缗而失陷商税亦数十万今若推广惠泽罢去榷利许令通商则百姓荡无禁碍商旅大段通行秦陕客人入川随行物货已收一重税钱其卖茶先收住税买茶又收过税则一岁之收必数十万贯每驮直十贯者收长引钱一贯文不及驮者计斤收钱又须有数十万贯亦可充折茶司一岁之息但责成都利州运司令依律应副熙河则百事简便公私两得惟桩留博马茶若干万驮令铺兵般运重沿边私贩之禁则于马事并无妨阙而朝廷恩德及民最深
一若谓以茶博马川茶未可通商缘李杞立法之初只认四十万贯应副熙河後来蒲宗闵等渐贩布贩盐添及六十万贯李稷陆师闵又增至一百万贯今则岁献二百万贯亦只以四十万贯应副熙河且倚法刻民亦可增及千万恭惟圣朝治道曰从仁厚若指挥茶司只得岁入一百万贯不须出剩则茶官不敢过有掊刻仍不许俵米与有茶之家若俵本钱勿令出息买则添原估卖则减旧价并已罢博易茶场及诸般货物并不得收买所有般载尽差茶递铺更不得差雇人户免令赔费及罢官员均分息钱仍令将茶税钱拨还运司稍减滥刑渐抑重赏严戒陕西州军不许添价配卖如此则榷茶之害十分亦去四五于博马别无妨碍
奏乞罢榷名山等三处茶以广德泽亦不阙备边之费状
臣伏见朝廷察知茶法贻害数路生灵受弊之深特遣使者按视本末意欲更张与民休息今黄亷遍诣诸郡及山场等处寻究弊端尽见其实累具奏列皆有条绪蜀茶之害十去七八疲民延颈日望弛禁过於饥渇之待饮食而朝廷尚迟迟未决者盖为边费巨万仰给於茶虑或缺用不敢遽然予夺臣愚以为持此说者知其一未知其二也夫陆师闵增岁课为百万贯而又献羡余百万贯者岂皆茶息哉盖勇为屠侩之事扼民之喉刮剔骨髓攘夺百货公为贩易其极至於典米豆鬻物货惟增厚利以欺朝廷尔今日陛下忍为此事乎恭惟陛下深仁博爱惠养万物惟恐一夫或失其所必不忍为此也既不忍为师闵之事则禁可以尽废利不可以过取虽黄亷之说犹未能尽副朝廷之意焉故臣愿少变其议广陛下之德泽以慰人望至於边备又岂敢阙而不计哉且黄亷所以欲榷名山油麻坝洋州三处者犹利榷买之贱出息之多尔然诸场不榷而此独榷则民有幸不幸榷法犹在则严刑滥赏随而【缺】作譬如治病不去根本未可以言愈也为今之计莫若稍高三处之直如郡县和籴米谷民间交易之类就彼和买及其起纲运致此於榷法须费一倍【原注名山茶一驮榷买载脚至秦州不满十贯而卖三十贯以来或四十贯今既和买须添原价并脚钱约及二十贯以来至出卖已有一倍之利】每岁约以五万驮应副熙河仍设秦凤泾原两路卖茶之禁并如黄廉之请则自可得一百万贯以助边计以行博马法亦不阙少又何必独榷三处以贻斯民之忧乎其他诸路所入素薄宜一切舍之以与商旅庶为昭来之渐也又况蜀茶岁约三千万斤【原注元丰七年二千九百一十四万七千斤八年二千九百五十四万八千斤】除和买五百万斤入熙河外尚有二千五百万斤皆属商贩流转三千里之内所谓住税翻税过税者亦可得五十万贯【原注旧例住税每斤六文容人买出翻税每斤六文两项可得二十五万贯所过场务远者十处近者三两处再远者四五处过税每斤收二文五场共计十文又可得二十五万贯熙宁七年兴元府一处收茶税七百余万斤计钱四万二千余贯以此推之其数必有】自榷法之行茶有牙税脚息头子笼索等钱皆为无名之敛今既解去罗纲一切不问第以一贯之茶纳长引钱百文则人情简便必亦乐输又有十余万贯【原注川茶贵者每斤三百贱者三二十文今总计为五十文凡二千五百万斤计一百二十五万贯乃得长引钱十二万五千贯】仍于六十余万贯中三分损一以为未必皆然之数则四十万贯乃有其实而茶商诸货之税复在此外总计其数则边防之费粗可足用三郡之茶不必禁榷利害愈明矣
贴黄
臣今所奏皆据其实盖于民不扰而有百四十万贯之利以助边计伏乞圣慈采纳施行
奏乞罢京东河北路赊放大方茶状
臣访闻京东河北路往年将市易大方茶撘算脚息召人通抵产赊请限半年纳钱多是浮浪贪债之人及不逞子第蒙昧尊属虚供抵当賖请出外减价破卖洎至限满催钱不免抑勒尊长认纳往往破薄资产偿还未足後州县买茶官更作饶限名目再赊一番暗令填纳旧欠其何以堪虽蒙朝廷寛恩蠲放息钱外尚有欠数每县约二三万贯去年又差官将此等现在茶于两路催促变卖诸州至今不住俵与属县卖茶仍限半年送纳本息缘河北水患之後生民无聊京东亦有灾伤去处惟宜百计存恤庶使安居若更将上件茶赊放与人立限督敛则民间愈见凋弊况此茶积压岁久多有陈毁损坏强民赊请岂不重困伏望朝廷详察指挥转运司委官定验陈坏不堪者并行毁弃外余即减定价直分擘于自来货卖得行处召人以现钱收买所贵不为两路烦扰之弊
贴黄
臣今奏请盖为逐处卖茶惟官务办其职事不恤困穷积日累久民力转耗须委署转运司审详措置伏乞采纳施行以广德泽若只令卖茶官相度则无益於事
奏乞权罢俵散青苖一年以寛民力状
臣伏以青苖之法始欲便民行之既久遂生弊害盖有司惟务增羡以为称职【原注俵散多则管勾官有食钱提举官有陞陟】虽云出息不过二分而节目颇多督责愈峻盖有诡名冒请卖牓予散甲状支交子折足钱【原注川中支交子一贯折为足钱民间只换得九百二三十文】除头子钱减尅升合量收出剩并书手保正甲头识认等事费耗不一或请时谷贱纳时米贵所出息数约三四分及至敛纳官有期限吏有责罚使者竞为风采逼迫所部郡县主者各怀畏恐务於办事稽迟则追呼差误则取抄枷锢笞箠道路相望鸡犬牛羊贱鬻於市甚者彻屋卖田以偿其欠仓官受入又增斗面百端侵扰难以悉数朝廷虽切防察终难尽除其弊又况村落小民市井游手辈所请钱米得即用之其于耕夫少有资益一旦督纳未免重困大抵乐于请之易苦于纳之难此皆远近所同上下通知恭惟陛下涖政之初广霈德泽天下生聚欣戴鼓舞臣意伏乞圣慈权罢俵散青苖一年以寛民力
贴黄
臣今所奏只乞权罢散青苖一年即于户部常平法别无违戾若蒙俞允伏乞早赐施行盖来年正月以後给散是时或行下稽缓则无益於事
又
自青苖法行以来民间出息供官不可胜计若权罢一年则国家用度未至阙乏伏乞早赐施行
净德集卷三

[book_title]卷四
<集部,别集类,北宋建隆至靖康,净德集>
钦定四库全书
净德集卷四
宋　吕陶　撰
奏状
奏乞罢军器冗作状
臣伏谓古之明王讲求治道以福天下者凡不急之务必先罢去乃省事省官之一端也国家自庆历罢兵以来武库百备废坏几尽神宗皇帝以常德立武事震耀威灵治兵制器宪度详谨内置军器监外创都作院日程其功月閲其课戈矛弧矢甲胃刀剑之具皆极完具等数之积殆不胜计苟有灵旗之伐可足数十年之用方朝廷弭戎息戍以戢干櫜矢为意兵械非今日之急务也此尝降诏并为两坊坊止三作省去监督縖辖之员?放疲癃拙惰之匠据所积材具以渐造制然至今兵匠尚以六千人为额两坊额外亦四五百人以一岁计之为口食米者凡四万五千石又缘内外厢军大率阙少亦有废事去处若值工役急速未免于民间差雇人夫官有耗费私有骚扰臣愚欲乞减兵匠三分之二罢监官四员小作料次责其日力积之岁月亦无所阙却将所减之兵分填添助诸处厢军差使候将来修制军器阙人仍勾抽赴作不惟省监官军匠添给之费抑亦助厢兵役使之劳况今财利羡息之端多蒙蠲罢如此等事虽于国家富有之体未必为害亦宜裁损均节以称量入为出之义伏望圣慈付有司相度施行
请罢国子司业黄隐职任状
臣窃以士之大患在于随时俯仰而好恶不公近则隳丧廉耻远则败坏风俗此礼义之罪人治世之所不容也太学者教化之渊源所以风劝四方而示之表则一有不令何以诲人臣伏见国子司业黄隐素寡学问薄于操行久任言责殊无献告惟附会当时执政苟安其位及迁庠序则又无以训导诸生措注语言皆逐势利且经义之说盖无古今新旧惟贵其当先儒之传注既未全是王氏之解亦未必尽非善学者审择而已何必是古非今贱彼贵我务求合於世哉方安石之用事其书立於学官布於天下则肤浅之士莫不推尊信向以为介於孔孟及其去位而死则遂从之而诋毁以为无足可考盖未尝闻道而烛理不明故也隐亦能诵记安石新义推尊而信向之久矣一旦闻朝廷欲议科举以救学者浮薄不根之弊则讽谕其太学诸生凡程试文字不可复从王氏新说或引用者类多黜降何取舍之不一哉诸生有闻安石之死而欲设斋致尊以伸师资之报者隐辄形忿怒将绳以率敛之法此尤可鄙也夫所谓师弟子者于礼有心丧古人或为其师解官行服与负土成坟者前史书以为美後世仰以为高此固不论其学之是非而特贵其风谊尔昔彭越以大恶夷三族诏捕收视者栾布一勇士敢祠而哭之汉祖犹恕而不杀班固亦以为能知所处盖气节之可尚也今安石之罪虽暴於天下推其师弟子之分则亦不可辄废而诸生之设斋致奠又非彭越栾布之比隐何必忿怒而遽欲绳之以法乎抑可见其不知义也向者有司欲复声律朝廷方下其事集羣臣而议之隐乃不详本末奉为定令揭牓学舍谓朝廷已复诗赋使学者知委传播四方人皆疑惑此又见其躁妄趋时之甚也夫道德所出之地长育多士而庶几成材乃以欺人为之贰则何以养廉耻厚风俗哉伏请早行罢黜以示劝戒无使邪憸之士久累敎化之职
奉使回奏十事状
臣窃见昔年泸州乞弟入宼始因求索一髦牛骨价事至毫未而边吏贪功觊赏擅行杀戮以至败军覆将骚动一方上烦朝廷两次命师西讨调发数万公私之费其数不赀两蜀疮痍今未完复初林广统领大兵深入巢穴及到乞弟住坐之处止有茅屋数间贼亦遁去竟不能获乃是以天地之力与蝼蚁计较毫厘以生民膏血弃如粪土尔此朝廷固未详知也其後以王光祖为泸南安抚意欲生致贼酋光祖怙权作威肆其残虐蕃汉被害怨沦骨髓经营数年亦无所得此朝廷亦未详知也今泸州内外屯兵万余作为声势欲致此贼其策亦疎矣夫欲致贼而不匿其形贼不可得且万兵之费馈运日劳虽无宼至坐耗民力臣愚以为乞弟之存亡违顺不足上烦朝虑宜一切置而不问惟徒重兵归内郡以省横费戒边臣守疆场示不必取之意要以岁月当有成效
贴黄
今春泸南传乞弟已死又云相次投降乃是招安将领辈妄为之辞以要小利皆不足信惟宜置而不问
又
泸州极边支移税赋往被送纳米一斗为钱三百文草一束一百文民力之耗可知矣
臣伏见熙宁中朝旨下俞充按视成都路接近蛮夷州军寨充乞修筑雅州城所计工料万数浩瀚续准密院批状候汉眉州永康军修城了日修筑近闻本州申转运司以为于事无益乞行寝罢臣体问得雅州自建置以来只以木为寨栅盖州城北据大江之岸秋夏水溢冲浸木栅或修城墙即遭水患尤易摧塌其南据山山石险阻难为板筑东西两边地势稍平可以兴工又缘土疎沙润经雨即坏暂成复毁其势必然所计工料人夫数目极广雅州地瘠民贫岂有余力可以具办不免於户上科定及近里州县置买应副若城壁坚完已见骚动况此理势不可修筑乞下铃辖转运提刑司相度寝罢庶使公家无横费之害远民免劳役之苦只乞修完木栅自可防虞惟朝廷留意幸甚
贴黄
兵夫凡六十余万竹木砖石之类凡二百三十余万
又
近岁茂州亦因修筑致夷人疑惑结集为宼远方边郡岂可率尔生事
臣伏见川路近年赋敛失当民力雕弊其事在於科折不得其平聚敛之臣恣为掊克皆转运司不任其责故也一路田税虽名物不同大率钱米为多以钱十文折绵一两以三百文折绢一疋天下税额之重莫过於此既着为令不可改易至於米豆逐料科折不一或折丝绢或折紬布或纳估钱先期抛下所折之物指称本州以起纳之月上旬价値科折县令之职谓之亲民民事之大莫若赋税而不得与焉或郡守有爱民之心不附会转运司厚敛之意估价既平公私自便稍异於此又将何诉蜀中比年米谷极贱而估价太高所折绢布则估价太贱有以米石二三斗折绢一疋者米一石直七八百文绢一疋乃为钱千四五百远民重困良以此也朝廷若因臣僚论奏下转运司分折不过谓折纳有着令估值在诸州既能残民又且逭责小人刻剶何所不为生灵削朘亦当深恤臣欲乞今後两税及官租斛斗若不纳正色须至科折仰转运司先次指挥州县以某色斛斗折某色物帛逐县各於起纳之月上旬估定实直申州知州通判看详所申子细体问重行估定申转运司仍采访觉察如无偏重方许折纳若不得其实侵损官私转运司及本州官吏一等科罪如此则朝廷寛恤之惠天下安集之望莫此为大臣尝闻仁宗皇佑中京西路科折太重谏官极言其事仁皇嘉纳转运使苏舜元得罪祖宗仁政自可取法惟圣明裁断下修敕所先次立法施行
贴黄
赋税科折不得其平则生民受弊乃王政之急务切虑诸路亦有如此伏乞早赐指挥
臣伏见成都路转运司逐年下六州军买官布七十万匹于十一月支钱至次年六七月收纳并系上三等税户名下均定收买因其田税多寡而科所卖之数名虽和买实则配率行之已久习以为常元丰以前每匹支钱四百五十文或四百文不致刻剥人尚乐输至元丰元年转运判官王宗望晓论州县各令减价其间官吏迎奉风旨损直太过蜀中近岁虽重物轻惟钱轻布价不甚贱盖官中须索如此之多地利人力所出有限故也近岁逐处所支每匹才二百九十文而民间输纳乃五六百文郡县每月所申实直每匹不下四百五十案据具在可以考验岂于和买独减价钱民力供轮尤为不易乞下转运司今後勘会实直添支价钱庶得远方农民蒙被德泽
贴黄
今年夏税畸零布转运司并令纳估钱每匹四百二十文足及至和买只支二百九十文显见侵损税户
臣伏见成都府每年上供锦帛原系预俵丝花与百姓织造往往有贫下机户已请钱物破用及其催纳不免骚扰至元丰六年奏创上供机院令军匠八十人织大料细法锦透背鹿胎共七百三十余匹其小料绫绮易造之物一千三百余匹仍旧俵在民间後因内臣郝随齎到御前劄子添造紧丝等机法一十五色本府又奏差监官一员招军匠三百人并将小料易造之物一千三百余匹亦在院织造既招军未足遂雇百姓助工日逐勾集三四百人虽支工价尚有亏损虽定日限仍更督促或无故拘留累日或每匹又出罚钱岁月为常殊无休已细民失业不胜其劳昨已准圣旨罢织新俵紧丝等一十五色至今犹有监官一员并军匠一百七千余人费耗甚多仍更日役百姓颇见烦扰臣欲乞将易造之物一千三百余匹仍令民间织作减罢监官其军匠止八十人惟造大料锦自不阙事即不许勾集百姓匪惟裁节宂费寛假贫民抑亦防异日作为淫巧之弊并汉州绫户造官绫向因知州席汝明性好刻剥逐年减丝数数工钱以致人户积欠绫四千余匹刑箠滥锢乃至家业并尽偿纳未足现今拘管在绫务织作克除臣详此弊盖因官司减物料工直方致拖欠亦合依赦蠲放伏请下所属施行仍乞依席汝明未减以前丝工织造
臣闻日蹙国百里非治世之事也昔光武中兴因王莽之乱户口雕耗乃并县邑唐元和中以天实至德衰残之後李吉甫欲省郡县而议卒不行盖建置之始或以版籍之蕃庶或以讼欣之浩穰或以防宼盗之变或以示形势之重皆有意谓不徒置也免役法行提举司多废州县盖利於减罢公人而所收役钱多有寛剩未始有以民事为念也既而神宗皇帝知其未可旋亦兴复如滑州及偃师汜水县皆是也今年二月诏下诸路已废州县相度复置成都路亦尝申请复永康军及籍县至於成都之犀浦绵州之西昌皆可兴复乃有异议伏缘成都府界四境之土相距皆百二三十里之远昔为十县县之主户各二三万家而客户数倍焉征赋错出讼诉丛委昔年议废犀浦止以介於成都郫县之间东西五六十里由是四分其地隶於成都郫县温江新繁至有一家之产割裂而属四县推之人情自已厌苦而南自温江北至新繁乃八十里之远中间居民稠重去县既远盗贼啸聚窃攘刦夺屡常有之昔未废县不至如此又犀浦田税比四邑为重今既差役必以等第而等第高下视税色之多少则犀浦之上户常四邑之中民力役既同则犀浦役重此人情之愿复也以地理考之成都府永康军彭汉卭蜀眉州皆平川之地止三百余里之中而为州七为县三十四中间未有相去八十里而无一县者此事理之可复也前代创建岂偶然哉又如绵州之西昌分隶巴西神泉龙安之三邑道里之远各七八十里输税讼诉今又复差役皆不为便其甚者县之数里之内三处渠堰逐年修治蓄水溉田无虑三万亩昔时本县官员当工役之日亲往检视堰功乃集废县之後别县相去辽远不复前来监修以致工料或亏水利不时人被其害两县百姓屡已申诉监乞兴复利害明白而监司所见各异不为申请乞赐指挥下不干碍官司相度施行
贴黄
宁四年欲废犀浦钤辖司相度以为不可其後提举司再奏乃废以此可见废之未当也
又
陵井监百姓亦乞复贵平县监司未许乞一并相度施行
臣伏见兴州济衆监自兴置以来岁铸钱六万二千贯至嘉佑三年减半鼓铸其所用生铁并在衙前酒场和买每斤支十四文虽有赔费缘酒场利息稍丰未见破产自卖酒场後以来本州劝诱炼铁之家通抵产预借钱每斤支三十文彼时山林不远可以就便置炉炼铁应副足用续又以银绢折支渐亏实价至元丰三年顿添四万九千贯以三万贯借充茶本四年又添二万贯每岁共铸十万贯文其铁每斤又减六文其鑪户为累年采矿颇多土窟深恶并林箐踈浅烧炭渐稀倍有劳费兼数遭大水漂坏冶竈破荡抵产逃避亦多现今本州与三泉西县鑪户拖欠额铁四百余万斤禁锢箠楚曾无虚日缘地产有限民力甚困每岁鼓铸不已虽百计督责愈有逋负况今来已蒙朝旨更张茶法则本钱三万贯更不须借自可岁减钱额仍乞下本路相度量减料例铸六万二千贯庶使数郡之民不为钱铁所坏稍得休息即於本路支用亦无阙乏
贴黄
臣又闻知兴州陈鹏曾具利害陈奏乞铸减轻钱岁可减钱铁四十余万斤民间深以为便盖现今行用铁钱颇重若稍裁损即轻省易为齎操往来公私两便伏乞检会施行
臣访闻前蔡蒙任成都路转运判官日不与本司共议因公事出巡卭州一面将鑪户杜中林中所有官铁累次减下价直仍别作一项椿留所减钱贯意欲以为劳效及致杜中林中等各家节次败阙现欠官钱蔡蒙并将郭舜良等两税地内创造鑪竈买鑛炼铁去处作坑冶发露召人实封投状承买各鑪户等莫不冤之远方疲俗因而重困伏下本路转运司审详改正施行臣伏见陵井监嘉州等处人户久来开凿盐井谓之卓筒盖盐泉所在皆山溪开凿地十数丈以竹隔水故也官为比榷月纳课利助一路之费盖亦不少始嘉佑中转运司奏请今後更不许卓筒非为其伪滥也止以凿井既衆出盐滋多射破蒲江官井盐价然已开凿者亦存而不废至宁九年转运判官段介又奏请闭塞本路及梓州路卓筒盐井一为欲蒲江官卖贵盐二为欲兴贩大宁盐解盐入川高价出卖多取羡息苟求恩赏是时梓州路转运司以为年计所赖固执不可惟成都路尽行闭塞煎井之家由是失业近岁为有宁五年六月十四日中书劄子许开盐井除卓筒井不许兴开向之井户各经所属陈状乞开大井但砌井面其下亦须卓筒井研等县无虑百五十所逐年出纳银绢及五万数其始避卓筒之名方得开凿既而有违法之实深自恐畏浮浪游手州县胥吏曰有凌胁未尝宁居臣窃课卓筒与大井煎盐及所纳课利其实不异而卓筒独为碍法理有未安欲乞下转运司相度嘉州陵井监今日以前盐井一依梓州一路盐井敕条指挥其宁五年六月十四日中书劄子卓筒不许兴开亦乞删去即於公私实为两便又访闻成都路盐井先差官比榷後转运司指挥本州更勾追开井户于所榷额外增添岁课多有破败欲乞指挥转运司勘会自额外添起课利尽与除放免致三二千家因此流殍为太平之累
贴黄
蒲江盐昨准朝旨减价易为出卖近又黄亷奏乞减井额货法已通今若许复卓筒井则於蒲江盐委无妨碍
臣伏见兴州青阳镇铜锡场旧属本路运司就差青阳监程官兼管向因李宪申请拨隶熙河经制司及自奏举监官今属陕西运司本场逐年支官本一万贯以来收买铜锡应副通远军铸钱自熙宁七年至今发过一百六万余斤其监官有食钱有驿料有公库供给有役人四名并系雇募有兵士七人岁费共约二千缗所买铜锡不多而所费不少又利州路官局隶属陕西运司名亦不正方裁节浮滥之时臣欲乞仍旧令兴州青阳镇监程官兼管亦可以稍减冗费
净德集卷四

[book_title]卷五
钦定四库全书
净德集卷五
宋　吕陶　撰
奏?
奏乞罢开乐宴?
臣伏闻国朝故事祥禫既除有开乐一宴近来中外喧传谓巳择日排办日夕必行此礼臣愚窃疑之盖自春徂夏旱暵为灾陛下忧劳恐惧避殿减膳精诚祈祷夙夜不遑以至过自贬损权罢受册务答天心以冀亨嘉之应此乃旷古未有之德天下幸甚今群臣屡拜封章乞从礼聼乐陛下报诏未蒙允许乃未有开晏之期而中外相传皆谓晏在旦夕似於事体未便伏祈宣谕有司一就坤成节赐宴则於礼文亦非简踈内可以隆二圣慈孝之德外可以称上帝眷佑之意
贴黄
臣又闻英宗朝八月将宴後苑刘庠言去日食近非畏天之意特为罢之神宗朝四月将宴富弼以灾异为言亦蒙嘉纳今旱暵之沴虽已消弭而天道尤宜钦畏愿陛下无灾而惧为德天下幸甚
奏乞蠲放开封诸县熙宁中残欠常平钱状
臣访闻开封府诸县人户自熙寜五六年後累欠常平钱等至今凡十二三料经涉十六七年计所出息已过钜万缘逐处贫下之家见今犹有残欠官中不住督歛或父祖已亡勒子孙填还或无户可催责干系人代纳或经灾伤委实贫乏多者不满千钱少者才过一二百而追呼监靠动有骚扰昨来虽蒙降赦指挥分作六料逐岁送纳仁恤之意极为寛厚然岁月深远无可催理者终是有此疾苦未沾圣泽臣愚伏谓王治之体惠中国以绥四方德教之流先京师而後诸夏畿内之民尤宜安养诸路所欠多自随料次催纳无如府界累经倚阁积累十余年犹有少欠伏望圣慈特赏指挥府界诸县自熙寜五年後有人户残欠常平现累子孙填还或干系人代纳及昨经灾伤第四等以下等现欠者并与蠲放庶使德惠实及困穷
贴黄
赦文虽许展限年月送纳诸县未免将积欠之数分作六料催理数目虽不多而烦扰甚衆莫若特赐蠲免
又
昨赦文市易钱二百贯以下并得除放今来残欠青苖钱多者每户不满百贯累岁倚阁莫非贫乏之家却将催纳重轻之理显见未均如蒙采察特与除放则惠泽实及农民方当新陈未接之际早赐指挥极为厚幸
辞免居起舍人状
右臣凖阁门告除臣起居舍人伏以柱下之官记人主言动备一代典章传信後世惟博学多闻习知史法之士可称其职如臣衰陋材不足用安敢冒据以速罪戾仰祈睿明慎惜名器特寝误恩庶允公论所有告命未敢祗受
奏乞罢郭茂恂工部郎中状
臣去年三月中曾弹奏郭茂恂前任陕西监牧日枷禁无罪妇人阿党等令赔钱雇女使及在秦州永兴军皆有不检之罪丑声流播道路喧闻不可为省郎并相度监牧蒙朝廷采纳臣言罢茂恂库部郎中更不遣经画牧地仍除军器少监当时士大夫谓朝廷既知茂恂猥恶如此而尚不许补外者盖执政以亲旧之爱曲为庇护姑且处之京局俟人言稍息必复进用今日果如所料乃以茂恂任工部郎中诏命既传颇骇群聼且进善退恶者天下之公议信赏必罸者人主之大权贪亷既禀於天资安有昔污而今洁陞黜动关於国体岂可前是而後非倘从辅弼之主张必误朝廷之任使伏愿陛下深明本末洞察公私特罢恩除庶清郎选
贴黄
况茂恂领军器监以来仍更违法冒请制造神御帐兴工下手节料了毕等钱贪猥之行久而不革臣巳尝弹奏伏请论罪如律岂可因其有过又复迁官奏乞进擢奉议郎杜敏求?
臣尝被旨远使询察官吏之能否得善不荐有愧於心臣伏见奉议郎监成都府啇税杜敏求治身知义为学知本从政知体良材嘉器可用於朝恭惟陛下虚心求贤尤善任使如敏求者伏请进擢以观报效
奏举任伯雨充学官状
臣先准朝旨举内外学官二人臣巳奉诏举果州团练推官知成都府新都县李由颐充学官其人虽蒙朝旨差充河中府教授原不曾赴任巳差充郦延路经略司勾当公事讫臣後来别未曾举官今伏见前施州清江县主簿任伯雨素有文行今保举充学官任使
贴黄
臣伏见兵部侍郎赵彦若昨奏举周纯充重法地分知县其周纯为少得阙次情愿不就近赵彦若再举温俊民充重法地分知县巳蒙吏部施行有此体例伏祈照会
奏乞察小人邪妄之言?
臣察谓人君深居九重尊高如天虽有圣智亦未能周知天下之事必以纳谏为先既能纳谏则臣子可尽下情以陈治乱之要今陛下聼政之初臣傋位侍从朝廷之事得以论思敢竭愚鄙少报万分之一愿陛下特加省覧伏以太皇太后保佑圣躬於今九年垂帘聼政天下治安一旦弃四海之养凡在臣庶痛心泣血无所逮及方其得疾之初陛下忧形玉色躬侍药食衣不解带告於天地社禝祷於宗庙山川薄刑赦罪释逋轻赋凡可以祈福禳灾之事讲求傋至及其疾势大渐则召高族子弟入於禁中丁寜抚慰有安心免忧之言既以大殓内侍有需索酒食者礼部臣僚谓方当哀毁不可为闾阎鄙俚之事恐累圣德陛下即从批奏遂罢其请继有手诏称扬太皇太后临朝累年抑损外戚未尝假借无以报称盛德议於高族子弟推恩又虑诸处应奉山陵过有劳费遂令降诏有司并须遵依遗诏指挥远近臣子闻此等事无不感叹皆谓太皇太后於陛下有天地之功於社禝有万世之力陛下深知本末尊而报之一言一事不敢违戾太皇太后之德上合天心足以享万夀下副人望足以保四海宗社幸甚天下幸甚然臣於此时以无可疑而为疑以不必言而为言则其罪不胜诛矣所恃者陛下之仁好谏明而察物必能纳臣私忧过计之罪尔盖自太皇太后垂帘以来屏黜凶邪裁抑侥幸横恩滥赏一切革去小人之心不无怨憾万一或有奸邪不正之言上惑圣聼谓太皇太后斥革旧臣更改政事今日陛下既亲万几则某人宜复用某事宜复行此乃治乱之端安危之机君子小人消长之兆在陛下察与不察也辨与不辨也陛下察其是非辨其邪正使非不敢胜是邪不能害正则君子进小人退天下治而安矣昔元佑之初臣任台官尝因奏事帘前恭闻德音宣谕云朝廷政事若果于民有害即当更改其他不系利害者亦不须改每改一事必说与太后恐外人不知臣深思此语则太皇太后凡有更改固非出于私意盖不得已而後改也至如章惇悖慢无礼吕惠卿奸回害物蔡确谤毁大不敬李定不持母丧张诚一盗父墓中物宋用臣掊歛过当李宪王中正邀功生边事皆事积恶盈罪不容诛若败露於先帝之朝必须不免窜逐若暴扬於陛下之手亦合正以典刑以此而言则太皇太后所改之事皆欲生民之便所逐之臣尽是天下之恶岂可以为非乎恭惟陛下聪明圣智出於天纵是非邪正进退可否必巳了然於心岂待人言而後辨臣乃不避斧钺之谴喋喋以告陛下者亦嫠妇不恤纬而忧宗周之意也夫嫠妇以组织为事惟经纬是恤今乃不恤其纬而以周亡为忧固可怪矣愚者千虑亦有一得狂夫之言明主择焉臣又闻昔者明肃太后称制之日多以私恩徧及亲党聼断庶物或涉过差及至仁宗皇帝亲政之初臣下遂有希合上意言其阙失仁宗察见情伪降诏止絶其略曰明肃太后夙承先顾保佑冲人勤约之风化流四海或号令之所出或聼断之从宜盖机务之实繁虽旰昃而无暇赏善罸恶惟命令之已行革故鼎新非孝思之所至易月方临於庶政虚怀觊纳於谠言其有关识远图靡循理体逹於闻聼姑务矜容多形琐碎之言复有迎合之意宜申诫励以警奸回应明肃太后垂帘日所行诏命巳经施行过诸般公事辄不得更有上言於是天下之人皆谓仁宗深念社稷之功能全子母之爱圣德广大超越今古载在史册垂范後世陛下所宜法而行之臣愚窃谓明肃太后之政时有过阙仁宗念其保护尚降诏书不容小人辄有议论而况太皇太后垂帘九年所行之政皆巳便民所逐之臣各已当罪无可拟议万一小人狂妄献言岂可容哉岂可信哉愿陛下明示黜罸杜塞其端以副天下之望以隆宗社之福
乞别给致仕状
右臣任受上件差遣於建中靖国元年正月十七日到任为年及七十五岁齿髪衰暮窃虑职事旷废寻於建中靖国元年二月十二日据梓州进奏官郑永通状申称正月二十六日逓到臣陈乞致仕奏状於当日投进讫二十七日计会收取到许本官依前集贤殿修撰致仕敇於二十七日申时发逹字号入马逓前去臣契勘上件致仕敕命马递条限日行三百里梓州至京三千六百里计程合在二月初十日递到梓州今来巳经五十日尚未见到缘都进奏院自正月二十八日以後至二月二十五日发来马逓皮角计十七件并巳先次到州惟是臣致仕敕牒未到臣屡差人自本州以去至凤翔府沿路根究前件今正月二十七日逹字号递角委是未见转送前来窃虑在路沉失念臣衰病累年勉强不行方具奏闻陈乞致仕巳蒙圣恩俞允许臣守本官致仕出给敕命兼已蒙圣恩官朝奉大夫李仲知梓州填现阙本官现已取索接人非久到任臣尚未受到致仕敕命?任未得伏望圣慈检会臣前奏状别降致仕敕命付臣照会以凭?任
劄子
辞免殿中侍御史劄子
臣今月二十一日凖尚书省劄子奉圣旨除殿中侍御史者闻命震悸不知所为窃以副端之与丞杂虽轻重不伦而任责略等非材识兼茂望临一时何以称选矧时多艰厥任尤重如臣朴陋之学岂能有行衰遅之踪无所可用赐还旧列曾未踰时无补秋毫方图丐罢遽蒙擢序大惧无以仰副睿明耳目之寄欲望圣慈追寝新命
上殿劄子
臣昨凖朝旨往成都路计度转运司谕以更改差役大意同共定议见得本路人户贫富等第高下不均盖诸县大半以税钱多少立为户等有自一贯至於十贯以上或自五贯至五十贯以上并为第一等若各差一役皆三二年一替则富者常幸贫者常不幸又缘中等人户缘少除官户单丁女户寺观外一县之役有差一两番不足处况役人数目已依熙寜後来裁定难更减省今来若不频差上户则无以寛中下之家须相度立法其户多处以十二年户少处以九年为率分作三次总计合役之数均匀定差谓如有一贯税钱於九年或十二年中合差役一次则二贯以上者差两次逐次各一人三贯以上者差三次逐次各一人其税钱转多则又增所差之役於九年或十二年之内三次差役共不过五六人【原注谓逐次各差两人即非并差五六人也】仍令私自雇人祗应其一贯以下等第渐低只差县役一年又其次者差户长或渡子半年所有第四等往往更不应役第五等别并不差充大约如此风俗以为稍平外余衙前皆悉招募以坊场钱酬支重难及出卖坊场只据现今第四界直令管押纲运了当人指占承买更不实封投状并在本路役帐画一开说差官齎赴阙讫伏乞降臣此奏付详定役法所照会候本路文字到日相度可否施行
贴黄
臣又闻近降朝旨出等户更不差役只令减半出免钱则诸县合役之户转少须至差上等人户兼一两役所贵少寛中下之家
又上殿劄子
臣奉使远方察知民间疾苦及官政未安凡一十事已尝呈奏其一乞减泸州兵戍不示贼以形且省馈运之劳其二乞不筑雅州城以节横费免於远方生事其三乞立科折条约使转运司与州县同任其责以戒重歛其四乞添和买布价以寛民力其五乞减成都税院小料绫绮罢监官免勾百姓助工【按此下有脱文】其七乞兴州济衆监铸减轻钱庶使疲民不为鑪冶所困其八乞详审改正蔡蒙所减铁价并所夺人铁鑪其九乞开卓筒盐井以济困穷赖其课入可助本路之用其十乞罢兴州青阳镇铜锡场监官以减冗滥凡此十者或陈一道之利害或指一郡之休戚或议一邑或言一国以朝廷视之乃细琐毫末不足上禅国论以远方望之则皆切近人情最为急务仰惟圣治愿赐采纳
奉使至河北劄子
臣将命出疆与闻使事既见辽人往还之际事体小有未便不敢隐默今具大概以凂天聼臣不胜惶惧待罪之至臣经由河北州军访闻近有朝旨为据坤成节接伴所相度裁减人使经过处冗占兵士数目过多将来祗应恐有阙事官吏多以为忧只如邢州一千二百三人其他州郡若以邢州为率例皆裁减深恐临时误阙臣窃谓朝廷怀接辽人恩礼优厚务存国体必不计较毫末之费自来辽人经过州郡虽有冗占人兵一则是州县上下务要供应了毕不令阙事二则是小人群集希觊数日酒食积习成弊势虽尽革令若便依坤成节接伴所定到人数施行臣恐未能尽去侥幸之弊却有供应阙误之失盖异域之人既至中国不可?以文法或沿路收买物色行李重大所差之人津般不足未免须要添差人兵或道涂雨雪泥潦大寒後兵逃走死亡折伤疾病别无余剩人数应急补填亦致留滞以此逐处须至各差凖傋人兵亦未为过当伏望圣慈特降指挥下河北路州军於旧例差兵士应副辽人往来数内十分量减二分所贵不至阙误生事
贴黄
臣又闻昨来坤成节辽人北归沿路为雨水所阻每车一乘差四五十人牛驴二三十头方牵拽得行以此推之岂可过减人兵缘今来贺兴龙节人使相次入界伏乞早降指挥
奉使契丹回上殿劄子
臣窃见河朔州郡密接北疆过雄州三十里便为境界然地势平坦絶无险阻控扼去处虽州郡修完城垒训练兵屯以傋缓急然万一有烽燧之警终是易为卫把惟塘水一事极可御寇盖自淳化中知雄州何承矩相度地形衆流所会开为塘泊上自顺安军至雄州莫州覇州保定信安乾安军及沧州凡八州军地分东西长六百余里南北濶至二十余里狭亦七八里周回二千余里深亦有数丈处沿堤各置寨舖守把比之据高设险则用力最省为备最大谓宜常切开广爱护易令小有侵损壅塞乃边防之要务也自近年以来许人於高仰水不到处种莳渐次冒佃官中因而打量界至立定租课其逐处所取已及四五十余顷每岁所入止有三千四百五十余石寝虑岁月寖久侵佃渐多於边防之计颇为阙失虽北人通好多年务守盟约百事恭顺然敌情难测不可一日不讲其傋伏望圣明特降睿旨下河北安抚转运屯田司密切指挥应系塘泊今後不得更令人户以高仰为名妄有指射侵占如所出租课稍重许令退佃以广塘水之利庶几边防不致误阙
又奉使契丹回上殿劄子
臣奉使过燕京见数回纥立於道傍指郝惟立而言却是郝使来盖惟立尝抑伴拂蒜诸蛮所以有识认者又过中京见数回纥臣问萧奭回纥来此是进奉或是买卖奭云回纥有数州属本朝常来进奉亦非时常来买卖臣窃思之回纥既有数州隶属北界常至彼处贡奉不缺则往来之迹不踈一日见中国使人便能识认若为北人所遣令至本朝以进奉为名探问事意或与北人混杂而至同为奸伪或有小人因缘为奸别致漏露安可不防缘回纥至本朝虽差押伴臣僚其关防出入及买卖诸物切虑法禁未至周备臣愚伏望特降指挥别立条约密加检察
净德集卷五

[book_title]卷六
钦定四库全书
净德集卷六
宋　吕陶　撰
表
辞免殿中侍御史表【原注元佑元年闰三月】
官有其责实系纪纲材非所长徒累名器方睿明之善继惟聼纳之处先宜任忠纯以司献替如臣者生而孤远学则迂踈不通治道之本原安能论政未熟朝廷之典故何以?愆?回拔擢之恩愼委端良之士庶使言能适用官不备员圣君有得於谋猷愚者获安於守分所有告命未敢祗受
辞免左司谏表【原注元佑二年六月】
官以序迁人非实称况七臣之所贵岂一介之可胜敢沥愚衷愿还宠命伏念臣学未能造道材不足适时向自郎曹擢用言路徒更岁月何补涓埃立伏在廷尚缓黜幽之典伏蒲献说愈怀窃位之羞匪惟清议之莫容抑恐孤忠之易陨仰祈睿鍳特寝误恩所有告命未敢祗受
进郊祀礼成诗表
臣闻承天莫重于郊盖求端而报本惟圣为能享帝务荐德以交神共庆昌期傋熙能事恭惟皇帝陛下道该元化运席重熙勤色养于三宫动遵慈训格欢心於万国肇举严禋参求今古之宜仿用祖宗之宪具陈百礼并报两仪丕承穰简之休大布生成之泽汤仁解?周俗虚圉远之侯甸要荒尽驱跻於夀域小则虫鱼草木亦茂遂於恩波臣叨侍清光亲逢盛观聼圜丘降神之乐均有?诚续昊天成命之歌愧无善颂谨吟成郊祀礼成诗一首三十韵奉表投进以闻
谢梓州路转运副使表
臣伏奉告命差权梓州路计度转运副使兼本路劝农使臣巳於今月二十五日到任者京右输将转引嫌而愿避坤维刺举复申命以遣行垒被灵宠徒知感惧伏念臣寒乡寡与素守自明偶待罪于中台旋充员于左省爝火不能助太阳之精勺水无以益沧海之深每竭虑以上闻多蒙开纳及叨恩而外补尽出保全此盖太皇太后陛下垂计宝图玩心治道优容言职以隆聼谏之美名愼重使权欲广爱民之盛德因而孤蹇预此光华况巴蜀之数州去朝廷而百舍土居险陋俗尚孱迷虽平时赋入之饶经常粗给自顷岁军兴之後疮痏未完?密则人用咎咨辔柔则事将废弛臣敢不讲求中术推导至仁少图日月之劳仰报乾坤之赐
又谢梓州路转运副使表
谏省傋员分宜罢黜潼江领漕误委事权仰戴异恩俯流感涕伏念臣生而孤远学则迂踈自奔走于末途常激昂於壮节当先帝御图之始选在贤科及陛下継照之初推居言路无禆毫髪徒历岁时常引过以乞麾遂忝恩而生计始终幸会进退全存此盖皇帝陛下运德同尧察言如舜明有烛幽之理仁无异远之心器使庶工术怀羣动谓臣久尘台省特假以使名如臣素熟土风又付之乡部臣敢不恪遵吏检深养治源推惠泽以济困穷举条教以?偷惰庶无罪悔特报生成
谢成都府路转运副使表
进奏院逓到告命一道伏蒙圣恩就差臣权成都府路转运副使已於今月七日到任讫者转输淮甸既受命以之官亷按坤维遽叨恩而易地宠章特异感涕交流伏念臣早以踈凡误蒙役使傋员台省预闻国论之几微赐对帘帷屡奉德音之奨训一违朝缀四涉年华甘簿领之沉迷事道途之奔走抗章宸扆少希恻恤之私得请乡邦极享便安之幸此盖太皇太后陛下德由坤载道济离明有任贤使能之心?登至治无泄迩忘远之意昭示大公终赐矜怜俾尘寄任况岷峨之列壤乃桑梓之封封入境观风情伪同於指掌过家上蒙岁时得以荐诚恩实光华力难报称臣敢不致勤夙夜积虑简书有以澄清虽愧古人之志近於忘厚敢忘君子之风庶几涓劳仰酬化力
又谢成都府路转运副使表
王事言私盖犯辞难之义天心垂宥特推从欲之恩就畀漕符即居乡閈深惭委任俯切兢惶伏念臣生长寒乡栖遅冗路虽曰为贫而愿仕曷常枉已以求容亲逢纳谏之朝屡伸狂瞽深体裕民之意久莅输将何补涓尘仅逃罪戾辄露由衷之请苟希恤隐之私亟奉诏俞仍叨使领罢淮壖之奔走习井络之便安自省孤根极知幸会此盖皇帝陛下尧仁天覆汤德日新以四海为一家视兆民如赤子敷施大信役驳万官付臣以故里之行责臣以远方之治地产之盈虚可度物情之?恶粗知郡邑相望如在户庭之内松楸密迩每寛霜露之思窃禄于兹厚顔已甚臣敢不布宣惠泽申饬教条勤恤疲氓力?慢吏期得富饶之实预防弛废之端倘于父母之邦可安其职则报君亲之赐无愧此生
辞免中书舍人表【原注元佑八年六月】
窃以法从回翔盛时尤贵掖垣润色儒者共荣既代王言亦闻政事贵任至重简拔惟贤如臣踈愚况复衰晩文辞不足以发挥典制议论不足以补助简书忽添诏除何堪器使愿寝巳行之命免贻不称之讥所有告命未敢祗受
谢中书舍人表
言惟作命愧无润色之才服以章身误被分颁之宠便蕃异数震恐懦悰伏念臣世处寒乡性非中智少而向学粗知为巳之方长亦效官偶适代耕之愿熙寜中以贤科射策元佑初以言路傋员竟难补报于朝廷巳分栖遅于郡国何期白首重瞻日月之光遂向清时辄上云霄之路此盖伏遇太皇太后陛下德由坤载道契?明夙夜万事之几思济于治?罗一介之善俾効其长乘大化之生成致枯核之发育文章尔雅安能赞一代之辉光忠义成名敢不励平生之操守庶几晩节少答洪私
又谢中书舍人表
词禁代言乃诸生之荣遇身章被赐盖明主之厚恩拜命优隆省躬愧幸伏念臣生而孤远学则迂踈知善恶之异途惟务养心而自贵信通塞之有命安能枉巳以求容进退何常险夷不易岁月耗凋于奔走之後形迹沮缩于忧患之余何期雨露之私误及桑榆之景爰从右蜀付以都郎既跻柱史之华遂及掖垣之职故为虚受实系亲逢此盖伏遇皇帝陛下舜治以恭汤新厥德以发号施令为先务欲纪之以文章以因能任官为大公必考之以名实苟片善可收而用虽至寒不使之遗幸眷于兹叨尘过甚诏见王者之志其何以发挥服有君子之容敢忘於报称誓坚履尚特逹钓陶
谢入伏早出表
岁有一时之暑安敢忘劳恩加三事之臣遽令退食敬承温旨窃愧懦衷臣等误以短才与闻庶政虽穷日力莫代天工适逢庚伏之辰得遂燕居之欲此盖伏遇太皇太后陛下德该洪造治格太和愠巳解於薰风景自长於化国是致弼谐之职殊忘勤瘁之忧动复便安极知幸会在公之事居常早夜以深思报上之心不以炎凉而易辄庶几憾髪少答生成
又谢入伏早出表
金火将交当昼分而极暑丝纶其出许夙退以少休仰荷恩怜俯惭悃素臣等丁辰过幸轴政寡能每惜分隂欲收寸效虽逢三伏之气象敢觊一身之燕闲伏遇皇帝陛下大智察微深仁恤物谓天道既施于炎燠则人情皆愿於佚安曲轸清衷特颁温诏日方中而或息岂有疲劳时易失而可珍惟勤补报
坤成节贺表
佛果周圆罄後天之善祝主恩隆盛锡湛露之洪私礼被臣邻庆同宇宙恭惟太皇太后陛下坤元至静乾造曲成积保佑之深功享太平之至乐时乘庆节帝与遐龄胜因巳集於清躬广燕遂均於列辟臣等幸瞻法扆敬奉夀觞咏歌既醉之篇傋陈五福称颂无疆之算期至万年
又坤成节贺表
演三乘之教觉缘潜会於庆长献万夀之觞礼敬极隆於孝治旁均燕喜下及臣工恭惟皇帝陛下尧化时雍舜心日治东朝养志钦承母道之尊南极占星稽合夀祺之应凡遇祝延之列皆施命宥之恩臣等叨傋近司亲逢盛旦属餍而已莫酬镐饮之仁敬畏待之更祝嵩呼之福
辞免给事中表【原注元佑八年十一月】
伏以命令之行贵於中理论駮之任慎於择人或误选抡将贻罪咎臣学不造道材非适时平生安流落之常晩岁有亨通之渐既尘侍从未报涓埃忽叨制綍之恩又进琐闱之职厚顔滋甚腾口谓何虽行已直前无所畏避而遇事当断多涉迂踈苟宣纳之过差乃是非之混乱伏愿追回成命妙选良臣使还诏批敕之风不减前辈则发号施令之体无累圣明臣之愚诚?切於是
谢给事中表
润辞西掖不能发挥典制之文迁职东台何以报塞朝廷之遇恩隆选重感切忧深臣植自孤根进由朴学佩服圣贤之训常秉危心审知义利之途敢愆素履服劳虽久涉险居多偶暮境之亲逢致亨衢之序涉屡尘华贯叠拜宠章况封駮之置官亦论思之任责岂朝衰薄辄与选抡此盖伏遇皇帝陛下乾健有为离明能照揽政机而独断格举纲条循治路以安行动严枢柅推任人之诚而不求其备操厉世之术而用劝其忠误以踈凡处於津要臣敢不勉遵约守只慎攸司体从政之大方戒近名之小智庶无瘝旷特答生成
净德集卷六

[book_title]卷七
<集部,别集类,北宋建隆至靖康,净德集>
钦定四库全书
净德集卷七
宋　吕陶　撰
表
谢知陈州到任表
臣伏奉告命差知陈州巳於四月一日到任者将命出疆自贻罪戾叨恩补郡私享便安仰荷宠灵俯怀陨越伏念臣才非专对学亦寡闻比缘变故而行岂以宴私为事昧从宜之礼兹为失职之愆合正常刑以惩显咎敢期睿鍳曲庇孤根下迁书使之名尚委藩侯之寄【案王称东都事略陶奉使契丹以宣仁后在殡辞契丹宴设西府奏陶不先取旨除集贤院学士知陈州宋史陶传失载】此盖伏遇皇帝陛下?明溥照乾度广容聼断务於原情操术参於使过舜心笃孝矜其宁戚之丧尧德尚仁议以惟轻之罪生成所暨尘冒尤深臣敢不敷畅教风遵承宪令勤敕饥之政以绥惠流散考治水之迹以防闲垫灾冀集涓埃归酬覆载
谢知河阳州到任表
臣伏奉敕命就差知河阳军州事巳於今月十日到任者出历近甸即席未温易地专成踈恩过厚仰承重寄俯激危心伏念臣生长遐方沉迷朴学为贫而仕敢怀富贵之求度巳不能安及功名之会晩蒙异域稍涉华涂禄过量而易盈位乘高而速坠既烦宥罪犹许牧民京辅奥区才布二旬之政河津巨镇又同千骑之行委任皆优叨尘太甚此盖伏遇皇帝陛下文明齐日洪覆如天恢张百度之新克光前烈役御万官之衆俾効寸长故以此州付於不肖臣敢不体重民之意坚许国之诚共治惟良勉希汉世之循吏以公其允敬服周官之训言冀赎往愆归酬洪造
谢知潞州到任表
臣伏奉敕命差知潞州已於今月四日到任者引嫌以请遂沾雨露之恩受命而行敢惮道途之役即安於此揣分惕然伏念臣孤拙自将迂踈安用预先帝访问之选乃窃虚名为陛下侍从之官殊无小补俄以出疆之罪遽膺守土之行仅及一时巳更三郡承流宣化愧职业之未修送故迎新幸封圻之密迩此盖伏遇皇帝陛下玩心於道继序以仁崇有国之陛庭优容迩列重斯民之师帅遴简贤能入而尝近於清光出则必叨於名镇因之寄任及此孤愚臣敢不推本渊源讲求体要坚险夷之履趣殚夙夜之勤劳晋有唐风惟务顺民以治鲁非齐政安能累月而成冀收毫髪之功归答堪舆之赐
谢改职名表
臣凖都进奏院逓到敕一道伏蒙圣慈荷授臣朝散大夫充集贤殿修撰巳祗受者颁恩改职犹参书殿之华拜命抚躬深愧儒林之秩伏念臣禀生寒陋涉世迂踈以章句之学窃禄於盛时以日月之劳致身于要路鸾台凤阁尝尘隶属之员熊轼虎符屡假承宣之寄未能补过安敢冒荣伏遇皇帝陛下继序以思正名而治酌古今之废置载以官仪慎予夺之重轻特为国柄不遗衰蹇亦畀宠光臣敢不仰载洪私敬承异数循名责实惭非撰述之才竭节尽诚誓报施生之赐
谢知梓州到任表
臣伏奉敕命差臣知梓州军州事臣已於今月二十六日到任者昔乘拜疏愿分乡郡之符今乃叨恩遂载邦侯之斾仰?俞命俯激危心伏念臣习不逢原用难应务起家从仕希子云之安恬发策决科鄙谷永之附会每?观于义利靡狗易於险夷持以自盟久而无愧半生零落空惊岁月之峥嵘晩景亨通忽接云霄之步武偶缘使事轻去从班未閲再朞俄更四守既遂里闾之请又尘屏翰之居力薄岂堪恩深宜报此盖伏遇皇帝陛下至仁天覆大智日跻成汤之善与人必於器使武王之不忘远烛以皇明未谴衰遅尚优临遣况臣早岁曾使此方导德泽于数州粗能寡过奉教条于一郡敢不潜心冀收毫髪之劳归答乾坤之赐
谢责分司表【原注绍圣四年闰二月】
人臣之过莫大於不忠王者之刑必诛而无赦仰赖好生之德俾从分务之司敬服寛恩交流感涕伏念臣禀生寒陋涉世艰危不知事主之大方徒感近名之小智出辞妄乱遇事狂迷名教之所莫容宪法之所不宥复何面目尚缓班聨既假职於别都仍即安于善地余生甚幸化力自归此盖伏遇皇帝陛下加意盈成励精聼断继志述事以光大前烈显忠遂良以固安永图察万物之殊源无容纷纠悯一夫之垂尽未即诛锄正其罪以示劝惩锡之禄以养衰病臣敢不追讼前眚切防後愆革行险之非心持保身之深戒生而无补仅逃萧斧之常刑死或有知犹冀敝帷之维惠
谢责降南岳庙表
坏法容私义当显戮谪官领局恩许自新伏省过尤良增战灼伏念臣禀生寒陋涉世艰危早窃虚名晩尘膴仕持从臣之槖无补猷为佩郡守之符多隳职业纵细民之盗铸致私镪之公行罪状甚明刑书未议洎沗乡邦之寄任数为风眩之侵陵拜疏自陈方觊退休之幸原情必罸俄闻责黜之音仰畏雷霆俯惊氷谷欲继上归田之请虑难逃慢令之诛即扶病以之官已具舟而去里穷途易塞衰气复伤适当起?之初几有盖棺之事遽飘流於三峡遽放荡於重湖以七十之羸躯尽八千之去路傋尝险厄屡及俄虞偶全犬马之余生深荷堪舆之厚赐此盖伏遇皇帝陛下乾行适治丰照通幽督群吏之循公光昭先宪寛一夫之垂尽滋广至仁未即铢锄止从废逐正其罪以警偷惰锡之禄以养衰残臣敢不追讼愆违恪遵检押虽有负薪之疾岂敢乞骸空怀结草之心终期报德
谢知卭州表
臣五月二十日凖进奏院逓到敕一道至衡州伏蒙圣恩就差臣知卭州军州兼管内劝农事臣即时祗受讫者贬处遐方无复全躯之望生还旧里仍叨守土之荣恩出非常力同再造伏念臣禀生寒陋涉世迂踈粗闻修巳之方窃有逢辰之幸熙宁拔士早缘制策之采收元佑择官晩有禁涂之更践乏深厚之文以丹书典诰寡周密之虑以出纳枢机责任太隆施为奚称方朝廷之攻举尝励翼以赴功逮朋党之论兴亦沦胥而被谴天高莫诉罪大胡言羽翼伤摧尤畏鹰鸇之搏逐梦魂惊悸深忧斧钺之加锄敢期放废之余遽玷宠光之异此盖伏遇皇帝陛下运乘天造道并日升圣继圣以储休光昭大庆新又新而作德覃及群伦尽成汤解网之心广夏禹泣辜之惠哀怜谪籍付畀郡章肉白骨以觊充盈然死灰而求炎焰生成至此报効云何臣敢不欣戴至仁推明初政承流以治少希循吏之所先击壤以歌愿与齐民而共乐庶几晩节无累洪钧
谢授再知梓州表
臣先以罪分司南京衡州居住於元符三年四月凖告落分司差提举成都府王局观至五月内凖敇就差知卭州臣逐次谢恩祗受及奉表以闻去讫至今年二月七日到绵州罗江县又凖告充集贤殿修撰改差知梓州臣即时望阙谢恩拜受者九殒之余忽逢再造一年之内辄易三迁初傋位於嗣官旋领麾於乡郡继沗集仙之命仍分左蜀之符并出异恩悉还旧物幸非所望感莫能胜伏念臣学不能美身志未可适道动踰涯分易速悔尤奋飞於畎亩而滥陪英俊之存涉猎於缣缃而与闻朝廷之政谓之才则尝践更於台刑加之罪则久废放於江湖小人持附会之心乘而下石骚客有哀怜之兴惟欲招魂累年趋必死之乡一旦履复生之地洊沾殊泽增贲余龄此盖伏遇皇帝陛下光绍宝图勃兴治道大判惠邪之势深权用舍之机虽衆正在朝足跨啇周之盛而一夫失职尚撄尧舜之心恤及衰残槩从收叙臣敢不究观否泰省念初终如痛定而反思若途穷而利往枕邱适愿既知於瞑目之前结草酬恩敢惮於没身之後
谢知梓州到任表
臣近凖告命伏蒙圣恩除臣依前朝请大夫充集贤殿修撰知梓州军州事巳於三月十七日到任讫臣闻能官人者尧之盛德欲惠养於生民再为郡者汉之名卿颇光辉於前世盖知而善任任则必能举其职故去而复至至则有以慰其思乃君臣上下之交亦古今贤圣之美载之行事可得而闻魏相之於河南以方严成治行黄霸之在颍上以寛明得衆心盗贼未平愿借寇恂之力儿童相戏喜闻郭汲之来或体国以致忠或宜民而立政前功不替後效愈明近代以来斯人盖寡未敢有起於废成贲以宠光复从书殿之贤仍领乡邦之寄苟踰其量徒厚尔顔伏念臣学文不能信道未笃丁辰於始衰之日误涉华途被罪於垂老之年久褄裔土忽逢圣作偶得生还特出渊衷悉叨旧物况潼川之区域乃益部之比邻尝绾郡章尚传里诵江山如故得陪父老之嬉游坵垄不遐庶尽岁时之孝敬此盖伏遇皇帝陛下鼎新大政萃聚衆材用人如日之照临正邪自辨成物若天之化育小大不遗所以甄收及於衰朽臣敢不持循素节勉强暮龄广上德之寛仁恤远方之凋瘵处耕田凿井之衆不失常生在垂衣拱手之朝庶几小补
乞致仕表
臣生长远方逢值圣世擢皇佑进士登第宁制举元佑中尘冒侍从绍圣初谪放江湖伏遇皇帝陛下光绍宝图诞敷鸿泽昭洗过恶叙复班聨臣深遇勉竭疲驽仰答造化而齿髪衰暮疾恙侵凌窃虑职事旷废重取非戾伏望圣慈念臣今巳七十四岁旧感瘴疠间或病作心力昏耗难以厘务伏乞特降指挥许臣守本官致仕庶几安养羸疾遂其余生
谢致仕表
齿髪衰残义当告老丝纶焕赫恩许归休荷君父之始终全臣子之进退敬承俞命感激危心伏念臣起迹至寒逢辰过幸早竭簿书之力徒自沉迷晩叨侍从之班讫无补报侵寻暮境眷恋故郷辄申谢事之诚觊遂乞骸之愿仰烦睿鍳俯察愚衷此盖伏遇皇帝陛下舜道用中尧仁济衆如天地隂阳之覆不间于微虽虫鱼草木之生亦从其欲因而衰朽得遂休闲臣即解郡章言旋故里想天顔之睟穆难暏清光咏化日之舒长敢忘帝力
净德集卷七

[book_title]卷八
钦定四库全书
净德集卷八
宋　吕陶　撰
内外制
诫厉诸路监司修举职事诏
朕思古之人君恭已无为而恩之所加者深威之所制者远群黎百姓莫不悦怀畏服而无一夫不获者其道非他盖有法度以为治世之具张官置吏奉而行之足以整齐天下而导其德泽以及于远近幽深故也今四海之广判为诸部部有使者以督察郡县乃为朕行法度而导德泽者比岁以来或不胜职以苟且为易简以解纵为寛裕以惩奸去恶为惨暴以度用均财为刻剥政有先务则置而不问事有中道则违而不循是以赋役不均刑罸不中盗贼不戢疾苦不除其势駸駸然日趋于偷惰弛废之余而不知止朕何望焉元元何赖焉朕夙兴夜寐讲求治要论议所先诏今数下率从寛厚者盖欲安养生民而跻之富夀尔非谓使汝一切废事而窃禄傋位也诗不云乎彼其之子不称其服书曰敬尔有官乱尔有政斯皆士大夫之所习闻也尔其励志意修职业特凖?以肃庶务推仁惠以苏疲民使四方无咎咨憔悴之叹而朝廷享太平之福岂不美欤苟蹈前愆必罚无赦
吏部郎中制
敕文昌六官分董天下之务而吏部最号要剧盖万官之衆流品有清浊资格有先後法不归一吏能为奸夫欲铨综至当而选授之路不失于纷缛则小宰之任安可虚授其人哉以尔具官某学而从政志尚不苟更涉中外风迹可称擢其规鍳之明处以铨衡之贰昔韦陟以殿整称职孝本以清慎服人勉蹈前修无忝朕命
礼部郎中除吏部员外郎制
敕吏员多而待次者衆条目混淆而吏胥得以因缘为奸此选部之公患也故特择清尚通识之士以助长贰庶几铨综有序而物论平允尔端亮不倚敏於从政出将使指入践省曹皆有能名效於已试天官之属宜以才任惟公可以循守法式则吏不能欺惟明可以甄别流品则士皆无憾往惟懋哉以称朕命
吏部侍郎除户部尚书制
敇中台之建六卿异职别流品精选拔使人材无遗者天官之事均财用审出纳使民力不匮者司徒之责皆朝廷之重寄士大夫行已及物之地也由彼迁此莫非能臣以尔具官某博识多闻明於世务资忠履信蔚为吏师顷从四户之华总泣三铨之务严整称职如韦陟之贤清愼服人有孝本之誉推其余藴可畀重权宜邦计之总司庶贤猷之兼济予有量入为出之法尔其愼诏於他求予有损上益下之心尔其深思於邦本勉从明训永底茂庸
资政殿学士通议大夫知成德军李清臣可户部尚书制
敕周之制以九赋九贡歛财致用而以九式均节之入有艺极出有度数是以民不告劳而经费无不足此王道之资也今天下大计归要地官凡盈虚登耗之差高下轻重之势必审处而後行其任可谓难矣然特有司之事尔朕择辅政之旧臣而付之爱民保国之意可见於斯具官某读圣贤之书而学通今古辨义利之分而行有本末早蒙先帝之遇久践禁近之荣谋於庙堂得持纲操辖之体任以蕃屏见承流宣化之劳宜国计之总司庶贤猷之兼济予有量入为出之法尔其愼诏於他求予有损上益下之心尔其深思於邦本惟敷余藴以底茂功
宝文阁待制权知开封府韩宗道可户部侍郎制
敕左右侍从之臣朕待之无间也外则王畿之政以绥乂万衆内则文昌之贰以总领庶务寄任皆重要之得人具官某才资博通志尚中正忠良之训能世其家恺悌之心克施有政滋试猷为之美久安禁近之聨天邑之繁既踰年而成政地官之副宜分任以责能况此要途盖为旧物尔其体解用裕民之至意量入为出之规勉续前功辅成大计
除尸部侍郎制
敕周之制以九赋九贡歛财致用而以九式均节之入有极艺出有度数是以民不告劳而经费无不足此王道之资也今天下大计归於地官凡盈耗登耗之差损益重轻之理必审处而後行则建正立贰可不愼哉具官某忠正出於天资强明通於世务多艺故能从政知义可以理财故命以小司徒之职俾任其事尔其体节用裕民之意谨量入为出之法辅成大计以称朕心
兵部侍郎除礼部尚书制
敕小司马典五兵之政所以申讲国威大宗伯掌三礼之务所以翊成邦化眷惟职任率赖俊良某粹积於中壮行其学式敷远业久序禁途以周之九伐治兵有严我武以隋之四曹授政无瘝厥官爰取用於贤猷俾进司於国宪夫声明文物之盛乃风俗教化之原予欲考三代之情文尔其崇本而抑末予欲傋一朝之制作必也引古而验今勉励寅清以勤职业
给事中除礼部侍郎制
敕东台之制以駮正为任所以慎命令而维纪纲秩宗之贰以礼乐为职所以和邦国而厚风化皆朝廷之高选士大夫得志行巳之地为官择人岂虚授乎以尔具官某学该本原行着坊表在侍从之列每善於论思凡政事之行能检其违失更践寝久誉望益隆循名考实故命尔以小宗伯之事夫典章度数因革有不同述作情文议论莫能一惟考古验今以求损益之当惟体常尽变以傋制作之功庶几文物声明之盛炳然同於三代则儒者能事盖无愧矣
端明殿学士知永兴军邓温伯可兵部尚书制瘝
敇中台之建六卿异职惟大司马综五兵之要盖申严威制而镇重国体也择人以任安可易哉具官某学该本原行有坊表夙敷远业久序要途入则制司命於禁中极为儒者之荣遇出则颁教条於阃外雅有循吏之休风其还方伯之符归领夏官之秩盖推久次必允公佥尔其以周之九伐训戎有严我武以隋之四曹治事无瘝厥官行乃夙闻副予愼选
着作佐郎时彦可集贤校理兵部郎中制
敕具官某古之人学而仕也其心岂有所苟哉博闻强识则发之以文章陈力就列则着之於事业朝廷所以养材任官之术亦本於此是以贤者在位能者在职而天下之务巨细毕举焉以尔儒林之秀藴积深厚试艺於廷名在第一登践秘馆亦显厥闻集贤之华迁汝以职司马之属付汝以事郎选清矣勉而莅之庶几於文於政兼能而两得岂不伟欤
除刑部郎中制
敕法者公天下之具也而有司用之轻重或出其意岂钦恤明慎之谓哉以尔忠恕之资善烛厥理故命以秋官之属传不云乎刑者成也一成而不可变是以君子尽心焉尔能求为君子则庶几当罪而无寃民矣
左朝请郎喻陟可刑部郎中制
敕具官某法者公天下之具有司用之重轻上下或出其意岂钦明慎之谓哉朕忧悯元元之不辜而慎重聼聼讼断狱之职盖以此也以尔疏通之才善烛厥理刺察之政颇宜於民惟导宣德泽而有惠养之功惟循守宪度而无弛废之患秋官之属用旌其能传不云乎刑者成也一成而不可变惟勉之哉庶几刑不滥为君子矣惟勉之哉庶几刑不滥而民不寃则汝之职业举矣秘书省校书郎陈师锡可集贤校理工部郎中制
敕具官某朝廷设文馆以养天下之士俊观其成材而用之是故郎台之选往往由此而出则待之之意可谓厚矣以尔多闻博识守以端庄发为辞章擢在异等言路之献告册府之紬绎率有声闻推於搢绅书殿之职起部之官考于公佥肆以命尔所以待之者固厚矣则报之安可薄哉其勉猷为以称褒任
中书舍人迁给事中制
敕朝廷之政归於台阁而黄门给事总领论駮盖枢机周密防过举而从至当也择人以任允属俊良具官某操履之修求合道义更践之久推高搢绅润辞为诏命之光端议乃政事之益宜自西掖迁之琐闱兹用所长固非虚授夫代言敷训之体既有得於文华则封制还敕之能必将见於事业汝惟懋哉
秘阁校理试秘书少监王古可起居郎制
敕具官某朝廷之用人虽以行实才能为本其迁进之序则途辙各异盖甄别流品而愼重名器也是故祖宗以来二史之职或以科举之高第或以儒馆之久次或学术推于一时或更践由於要地然後擢而任之国有旧章朕不敢易以尔名臣之後力学自进出将使指入造省闱秘阁之校文卿寺之副贰率有显誉久而益彰是用辍从麟阁之游处以螭?之位夫能直笔以记传为信书使朕无过举而尔得良吏之体则善矣
秘书丞吕希纯可起居舍人制
敕具官某先王之设官愼之至矣大则凝丞辅弼必得正人小则携仆庶府其惟吉士盖左右前後皆当其位则出入起居罔有不钦而况立於殿陛以记言动则授受之际可非其人乎以尔德义之训克承厥家文史之学自进以道儒林推其强博礼官服其辩论一代之典既有撰述之劳右史之华是为褒擢之渐夫端良之士日侍朕侧则庶乎无过举而有常德责任之意岂特执笔以记哉益勉猷为以副眷待
起居郎姚勔可中书舍人仍赐紫金鱼袋制
敕二帝三王之制坦明雅奥邈乎不可复也汉之训辞号为深厚亦足嘉焉有唐之盛间得名儒典司诏诰如苏李常杨贾许辈皆以大手笔相高一时至於发明人主之意该切事物之情形於笔端感动天下则陆贽无以加而封敖亦有得焉我思古人极慎兹选考以清议咨於老成以尔具官某性质之美学问之富积于中然後发于外知所重故能有所轻早怀禄仕之情中有山林之兴起而复用尤见其实伏蒲以力谏执笔而直书俾代予言必称其任夫辞以体要为尚庶几助风化之纯官以侍从为称不可忘论思之益敬服朕命往惟懋哉
监察御史来之邵可殿中侍御史制
敕具官某御史以辨邪正维持法度为称制朝廷以别能否进退群吏为至公二者相济而上下两得则天下之事何患不治以尔端良之资无所避就言而可行有补于政稍迁以位示旌劝也古之人有历五院者前史载以为美而後世推以为贤汝惟勉哉以期终誉
除殿中侍御史制
敕朕嗣位以来开广言路招致端良之士聼受谠直之言八年於兹忠益多矣慎重其职敢虚授乎比者御史员阙近臣谓尔操立中立宣任兹选朕信其言而命焉其审辨邪正指陈得失使朕又信尔言而济乎治岂不美欤
尚书吏部郎中庄公岳可鸿胪少卿制
敕具官某朕推至诚以待大臣安问其小嫌哉然大臣之事朕则不敢以不嫌为说盖为朕守法度而示天下以至公也夫为大臣而守法度示至公则朝廷之事当无不治矣远嫌有请可不从欤以尔良於治躬敏於应务刺察之寄屡试四方铨综之司亦惟久次属命相之始以避亲为嫌参考故常重违诚恳其易台郎之任往从卿寺之游歆服宠嘉勉修职业
皇叔太子右内率府副率叔钊可特授太子右监门率府率制
敕具官某朕於宗室不敢以恩废法凡迁进之序必付之有司而後行所以示至公而防虚授也以尔居宠能戒为善而乐考其岁月之久察其行谊之常当懋以官用励於衆益思祗慎乃称宠光
龙图阁待制权户部尚书钱勰可龙图阁直学士权知开封府制
敕夫王畿千里万衆之所聚而豪宗大姓以权利相市憸民?吏以巧诈相高狱讼繁兴奸宄窃发政非其人则四方无所法治待其术则朝廷赖以尊必任老成庶谐公议具官某富通儒之学而辅以强敏明当世之务而审於辨裁文陛之游每竭忠而虑国地官之职常重本以厚生尚赖贤猷慎司民政是用因河图之旧职进以美名付天邑之要权续其往效若夫施广汉之钩距以屏息攘盗用延笃之寛仁以绥安善良皆汝旧闻何烦多训服我殊命底於茂庸
除节度制
敕治兵者天下之至权故列貔貅之士以傋宿卫命帅者朝廷之大事故有斧钺之赐以示威灵眷内外之所毗惟忠勲之克称爰申涣命昭谕群工具官某推奇正之学以临戎持果毅之气以报国建灵旗而敌忾报克捷之劳提甲士以环宫畏肃清之令予欲严六师之政必先申命於劲臣予欲同四国之藩莫若正名於方伯式举武安之邦用襃兵要之勲益以爰田衍其真赋允矣宠光之盛壮哉形势之强於戱军如羽林盖象天之壁垒国有祈父实为王之爪牙惟威爱适中则士心服惟机权应务则邦体重益坚壮节以副茂庸
侍从乞郡制
敕左右侍从之臣立朝既久知朕爱养元元之意愿得郡以自试者盖有志於民也宣示宠敷用光其行具官某学知大方行有素守以誉望之显历高位以文藻之懿践禁垣方资润色之才亦伫论思之益遽形奏牍恳请州麾宜陞延阁之华往莅丹阳之衆夫古之循吏盖有君子之风儒者在位则能美俗苟以文雅缘节使政平讼理而斯民安其业得非朝廷之美欤
西京左藏库使荣州刺史带御器械朱伯材可特授文思使依旧荣州刺史带御器械制
敕具官某朕郊见天地蒙神祗之休敷为焕渥均被四海爱自亲始恩典尤殊故外戚之家有以庆泽陞进者乃法所当与非朝廷之私授也尔於太后之亲实为近属擢迁使秩盖恊彛章其服宠光益思报效
皇城使带御器械向绰可遥郡刺史制
敕具官某朝廷设懋官之法以待羣吏之进重轻高下曲折必当有至公而无虚授所以严沮劝也以尔忠勲之家早易武弁更练庶事恪勤累年历职於兹城满岁则有赏执兵於殿陛解秩则当迁酬此劳能之殊擢以刺察之重益图报效无忝宠光
得功人蕃官六宅使李宗诚制
敕具官某古者军赏不踰时故传有舍爵策勲之礼盖以褒宠功功感励事气於事不可缓也尔为朕扞边能奋勇力锋镝之下执俘以献迁官一等庸报厥功往服恩休益图报效
浄德集卷八

[book_title]卷九
钦定四库全书
净德集卷九
宋　吕陶　撰
内外制
资政殿大学士太子少傅致仕韩维可太子少师致仕制
敕左右辅弼之臣谢事而归久矣间者以相祀起之则以老不至朕怀思仪刑而未尝忘也今其世嗣乃援郊霈之令有请於朝而欲加命焉亦可以致予贵老之意而成汝报亲之心矣具官某父某重德伟望着在累朝忠言嘉谟有补大政知止去位积年于兹退静之风耸闻中外宜乘禋享之祜进陟宫师之聨惟尔克承显家继有高爵至于休居之後复享封叙之荣里閈增光搢绅所仰在君臣之分尤见始终于父子之间可明义训其膺宠涣以介寿康
虎翼左第二军第一指挥军都指挥使成州刺史贾真可右领军卫将军致仕制
敕具官某少壮而责以力老疾则休其身始终之际恩礼存焉尔奋自行伍迁至戎校军中之事固尝任责今其老矣以疾求去国有常典朕不汝遗其陞杂卫之职以为退居之?
权泉州惠安县尉王侁父景年可右承务郎致仕制
敕具官某父某朕既郊而赦虽一命之吏其亲高年则许以名闻而褒宠之亦先王贵老之义欤尔生于盛时享有上寿禄食之养已遂佚安官封之荣宜示旌劝非特慰尔子孙之情亦可以助风化于天下也
新授苏州司户参军王浩父允恭可假承务郎致仕制
敕具官某父某年之贵于天下久矣三王四代未尝遗也况孝治之世而敢薄其礼乎郊赦之令所以推封叙之恩及于一命之吏得以褒其亲之耄者意本于此惟尔克称宜服?休
皇叔故右武卫大将军荣州团练使仲雪可赠徐州观察使追封彭城侯制
敕朝廷之于族属始终之际恩礼可谓至矣生则高爵重禄以处之以示敦睦之教没则隆名异数以赠之以致哀荣之情国有旧章朕不敢废以尔具官某少蒙祖宗之泽长亲师傅之贤礼敬以自文富贵而能守降年不永朕甚伤之命以廉车进之侯爵兹为五等之贵以慰重泉之思幽穸有知尚歆宠贲
皇族郊恩封赠制
敇祖宗之于族属始终之际恩礼亦至矣生则高爵厚禄以处之以示敦睦之教没则隆名异数以赠之以致哀荣之情国有旧章朕不敢废具官某慎静而保富贵修饰而蹈礼义宗族仰其训范子孙蒙其宠休五福考终既全洪范之锡九命作伯宜享上公之封服我恩光以贲窀穸
三司使父某加赠制
敕朕严郊庙之享格神只之休推朝廷报本之心慰人子显亲之志褒荣有典存没率同具官某故父某学焉醇儒仕至高爵经术自信士林所宗昔在仁祖之朝尝预迩英之选沦谢虽久风徽若存位次三公已膺恤典阶崇一品载锡宠章冥漠有知光歆光贲
龙图阁直学士中散大夫陈安石故父任尚书刑部郎中直昭文馆赠司徒贯可赠太尉制
敕朕答天地之休严郊丘之享顺受景福敷为涣恩推布德行惠之心达于遐迩隆显亲追远之制不间幽明况处从官之崇宜褒先阀之验具官某故父某履有吉德富于多文被遇祖宗之朝更直图书之府诗礼之训见于义方閈闳之高彰厥善报宜追荣于公爵以昭贲于家祠冥漠有知尚能歆服
陈安石故母蔡国太夫人李氏可赠魏国太夫人制
敕古之人其母贤则其子有立於时其令名懿德可见于後世此报亲之恩所以加於存没而广孝之教成于天下也具官某故母某氏生有淑行宜于显家万锺之养虽不及于承顔大国之封亦足彰其流庆庶几幽穸享此?章
陈安石故妻太原郡君王氏可赠京兆郡君制
敕三年而郊受厘于神只嘉与海内共焉是以行庆施惠及于庶工又从而广之以及于伉俪之亲不问存没咸有褒贲幽明之际可无憾矣具官某故妻某氏率履妇德作配良士雍睦之教尝推美於令门汤沐之封宜追荣於大郡诏於幽寝尚或歆承
陈安石妻安康郡君王氏可封普安郡君制
敕既郊而赦均神明之休及于天下凡造朝之士皆得褒其室家而况侍从之贵乎具官某妻某氏柔顺慈爱能循法度作配君子时惟迩臣迹其内助之功荣以进封之泽只服宠命以劝闺门
右通直郎掌世康弟左朝请郎世衡故父任尚书工部侍郎致仕赠开府仪同三司禹锡可赠司徒制
敕朕荷二仪之休?三岁之报丕承灵贶涣发湛恩既均受嘏之祥及于列位又锡漏泉之泽褒乃先猷具官某故父某以博识多闻见推学者以纯德懿行仕至迩臣虽沦谢历年而风徽如在宜进他卿之贵庶为家庙之光幽穸有知其歆服命
右朝散郎马玕弟左朝奉郎玿故父通议大夫充天章阁待制特进仲甫可赠司空制
敕荷二仪之休讲三岁之祀着诚以致其报受祉而不敢私推布德行惠之心溥周万宇广奉先追远之致咸暨九泉而况仕从之贤尝仕祖宗之世风徽未远褒恤敢忘具官某故父某才猷博通事业着见夙有迩臣之望久登延阁之华虽沦谢历年而声光如在宜进冬官之秩式旌贤范之良泉壤虽幽尚期歆服
马玕等故前母齐安郡太夫人锺离氏可赠荣国太夫人制
敕具官某故前母锺离氏荣则受福期中外之率同孝以显亲故幽明之不间申予褒恤之命慰尔劬劳之思以尔来归令门率履柔德治家以礼协齐明之大端有子立朝表善庆之显效其选上郡之号遂正大邦之封幽穸有知尚歆宠贲
马玕等故母乐平郡太夫人杨氏可赠崇国太夫人制
敕具官某故母杨氏推天泽以及下朝廷之至仁极孝思以显亲人子之能事宜举追荣之典以报顾复之恩以尔系自令门嫔于吉士志专以静着为阃德之良德积而深衍乃世嗣之庆告于家庙进以国封尚期光灵服此旌贲
马玕等故继母安康郡太夫人杨氏可赠康国太夫人制
敇其官某故继母杨氏生则养之以礼没则显之以恩人子欲报其亲朝廷推而为教此郊祀庆成所以讲褒赠之典也以尔勤劳雍睦率履妇道柔顺慈爱克全母德会乘禋享之祜宜锡追荣之休进以大封自郡而国幽灵不昧尚或歆承
右朝散郎行司农寺主簿韩祗祖弟左朝散郎行都水监主簿祗德故父任正议大夫致仕赠右光禄大夫璹可赠右银青光禄大夫制
敕朕答上帝之贶严圜丘之禋顺受繁禧敷为大号推布德行惠之意达于迩遐隆显亲追远之恩不间幽显况惟侍从之贵尝仕祖宗之朝当厚褒崇以旌懿美具官某故父某志尚敦笃才猷敏强雅有循吏之风久践迩臣之列诗礼之训见於义方閈闳之高彰厥善报宜加章绶之秩以慰烝尝之思期尔光灵歆兹宠贲右朝奉郎杨良显故父任翰林侍讲学士兼给事中赠右银青光禄大夫安国可赠左银青光禄大夫制
敕朕禋奉上穹祀严清庙着诚以致其报受祉而不敢私推布德行惠之心溥周万宇广奉先追远之致咸暨九泉而况侍从之臣尝仕祖宗之世永惟懿美当厚追荣具官某故父某学能通经行不违道以儒术自奋为士林所推亲逢仁庙之好文尝预迩英之劝讲閲世未久遗风可怀宜敷锡于灵休遂进陞于贵秩非特徇乃子之请可报义方抑亦示我朝之仁不忘旧德诏于幽寝其尚歆承
杨良显故嫡母中山县君王氏可赠泰宁郡太夫人制
敕朕奉三岁之郊膺百顺之贶庆及中外所以均受嘏之休泽该幽明所以广显亲之教况于鞠育之报必厚追崇之恩具官某故嫡母某氏生锺慈柔躬履法度妇德之懿施于显家庆源之长衍至後裔其新阳邑之赐式正郡封之名魂而有知服我休命
杨良显故继母太原郡太君王氏可赠太原郡太夫人制
敕推天泽以及物朝廷之至仁极孝思以显亲人子之能事适乘禋享之祜率有追荣之光宜尔宠章隆于慈训具官某故继母某氏生藴令德来嫔显家均爱子之慈心勤教忠之懿范庆流于後恩报厥躬特因大郡之封遂正小君之号尚期幽壤歆此殊休
右通直郎杨元永故父任给事中充天章阁待制佐可赠右正议大夫制
敕朕荷二仪之眷?三岁之郊仰承灵休涣发大号既均受嘏之福及尔庶工又锡漏泉之恩旌其先阀具官某故父某志虑强立才猷博通昔在仁祖之朝尝登从臣之列屡试以事所至见称虽沦谢历年而风徽如在会精禋之终礼宜赠典之为光进以禄阶式褒贤业庶几泉壤尚服宠休
杨元永故母高阳郡君张氏可赠谯郡太君制
敕祭则受福期中外之率同孝以显亲故幽明之不间申予褒恤之命慰尔劬劳之思具官某故母某氏来归令门常履柔德治家以礼念风徽之若存有子立朝知善庆之获报宜隆赠典进易郡封幽穸有知尚歆宠贲左通直郎邵闻礼弟右通直郎敦诗弟右奉议郎约史故父任龙图阁学士尚书右司郎中赠通议大夫必可赠左正议大夫制
敕始皇佑至治之际名臣接武儒馆词禁光辉一时世变风移朕常念之不已今其嗣子有以厥考之懿请命于朝欲从郊社而褒显之况有故常安可忘也具官某故父某以学术自奋为士林所宗被遇祖宗之朝推高侍从之列沦谢虽久声猷若存宜均神贶之休增践禄阶之贵非特慰後嗣之追远光于而家抑亦见本朝之多贤盛哉往日诏于幽穸歆此宠章
邵闻礼等故母通义郡太君蒋氏赠永宁郡太君制
敕具官某故母某氏生则养之以礼没则显之以恩人子欲报其亲朝廷推而成教此郊祀庆成所以讲褒赠之典也以尔生名臣之家为吉士之配母道之懿着于德门庆源之深衍至世嗣其新汤邑之赐进易郡封之名泉壤虽幽尚歆宠贲
邵闻礼等故继母和义郡太君蔡氏可赠遂宁郡太君制
敕具官某故继母某氏均帝祉以及下朝廷之至仁极孝思以显亲人子之能事宜举褒荣之典以报顾复之恩以尔生锺爱慈躬履法度齐家以礼仰风徽之若存有子立朝知善庆之获助告于家庙易以郡封幽壤有知其歆宠贲
右朝散大夫充集贤院学士李周故父赠通议大夫齐可赠右正议大夫制
敕朕答天地之贶严郊丘之禋顺受繁禧敷宣涣号推布德行惠之意迩遐率均隆显亲追远之恩幽明咸暨况处从官之列宜报先阀之贤具官某故父某潜德在躬治家有范诗礼之训见于义方閈闳之高彰厥善报乃有良子进为迩臣特颁赠典之优昭示禄阶之贵告于家庙歆此宠章
李周故前母仙游县太君周氏可赠安定郡太君制
敕古之人其母贤则子有立于时其令名懿德可见于後世此显亲之恩所以加于存没而广孝之教成子天下也具官某故前母某氏妇道惟恪母仪可宗旨甘之养虽不及于承顔侍从之荣亦足彰其流庆会郊祠之均福宜郡望之进封泉壤有知其歆宠贲
李周故前母仙源县太君党氏可赠冯翊郡太君制
敕报本莫重于郊故祭有顺助之福显亲无大于孝故没有追荣之恩肆均锡于灵休庶推褒于慈范具官某故亲母某氏妇德柔懿母仪恭庄以礼事夫既睦于闺门之内以善教子遂至于侍从之途其陞汤沐之封以为泉壤之贲
李周故继母仙居县太君姚氏可赠襄阳郡太君制
敕神锡以福惟四海之与同母主于慈虽九泉而必报予方致祀以均庆尔可承休而显亲具官某故继母某氏来嫔德门率履妇道乃有良子进为近臣推积累之源流不忘阃德正追荣之名分式慰孝思魂兮有歆知此休命
李周故继母寿安县太君刘氏可赠彭城郡太君制
敕严吉土之禋所以同天下之礼濡漏泉之泽所以慰人子之心懿范可怀宠章惟渥具官某故继母某氏履德柔静宜家显荣教诲见于母仪光辉锺于世嗣虽慈闱之养每深切于孝思而佳郡之封尚歆承于恩制李周故妻党氏可赠直宁县郡故妻詹氏可赠永宁县君故妻郭氏可赠真定县君制
敕三年而郊受厘于神只嘉与海内共焉是以布庆施惠及于庶工又从而广之以及其父母伉俪之亲不间存没率有褒贲幽明之际可无憾矣仁至义尽乃见于斯况侍从之贤早得室家之助沦谢兹久其可忘之具官某故妻某氏等恭俭慈爱能守法度作配君子为时迩臣迹其内助之功荣以进封之泽庶几冥漠享此追崇
皇叔祖感德军节度使宗景故母襄阳郡太君张氏可特赠泰宁郡太夫人制
敕人子之报其亲盖无穷已也生则事之以礼没则显之以恩朝廷推本其情而为之节文故郊祀大霈褒荣有典幽明共之仁至义尽见于斯矣况惟属籍之长永怀慈教之恩爰举旧章式旌往懿具官某故母某氏妇德惟顺母仪可尊笃生世嗣之贤久处宗藩之理虽万锺之养莫能伸敬于晨昏而一郡之封尚可致隆于名号庶几冥识歆此殊休
宫正王氏可赠郡夫人制
敕某氏六宫之职在朕左右生有懿淑之行没有哀荣之恩眷言始终不可忘也以尔名族之英掖廷之旧动循女则善辅阴教彤管有炜犹若风徽之存象服是宜式隆褒贲之典诏于冥漠歆此宠光
左朝散郎充龙图阁待制王震故母金华县太君张氏可赠汝南郡太夫人制
敇古之人其母贤则其子有立于时其令名懿德因而见于後世此显亲之恩所以同于存没而广孝之教成于天下也具官某故母某氏柔顺慈爱嫔于甲族治家以礼着为闺门之法教子以善至于侍从之途遗懿如存荣养莫及会均严享之祜用迁大郡之封幽穸有知尚歆宠命
皇叔右武卫大将军德州刺史叔聃等所生母朱氏可赠崇仁县太君制
敕具官某故所生母某氏既郊而赦均神只之休周于天下凡造朝之士皆得褒荣其亲漏泉之泽下及幽壤况属籍之近欲报劬劳之恩恤典有常不可後也以尔柔嘉之德着在闺阃笃生良子贵处宗藩高堂之养虽不及于承顔汤邑之封尚可明于追远光灵不泯庶几歆承
右班殿直王志母安氏可封长县太君制
敕具官某母某氏仕而通籍于朝则父母有封叙之别乃故事尔舍是则惟尚年之为贵盖本先王贵老之义推而行之所以广孝爱而厚风俗也郊赦所载尔克称之宜新汤邑之封以旌眉寿之福
三班借职卢拱母汲氏可封永安县太君制
敕具官某母某氏父母已老而子未立朝则封叙之恩不可得此人情之所不足也苟能推本其情而与其不可得者则所不足遂有余矣亦先王忠厚之政乎朕既禋而赦凡一命之吏其亲及髦则许以名闻而旌宠之盖本情贵老之义可以广孝爱而劝风俗也惟尔克称其服恩光
左班殿直葛世良母郭氏可封长安县太君制
敕具官某母某氏仕而通籍于朝则父母有封叙之别乃故事也舍是则惟高年之为贵故虽一命之吏其亲耄矣而褒宠亦及焉此三代上齿之义推而行之可以厚风化而劝孝悌也郊赦所载尔实称之宜疏汤沐之恩以荣子孙之养
宣义郎致仕孙向母张氏可封长寿县太君制
敕具官某母某氏朕既郊而赦推本先王贵老之义凡一命之吏其亲耄矣则以名闻而旌宠之所以劝天下之孝而厚风俗也惟尔高年克称褒显其亲汤沐之封以荣子孙之养
左班殿直袁务成母赵氏可特封长寿县太君制
敕具官某母某氏朕若稽先王之治道务以孝敬为先凡人子之欲尊崇父母者皆徇从其情而与之是故既郊而赦虽非造廷之士而其亲耄矣亦有以旌宠焉庶几风劝吾俗而跻之礼义欤惟尔高年乃朕所贵其新汤沐之赐以荣子孙之养
尚书右仆射兼中书侍郎范纯仁妻燕国夫人王氏可封魏国夫人制
敕大臣之体国外则以忠良之业成其名贤妇之正家内则以柔静之志为之助予方任弼谐之旧以济乎治尔则有辅佐之力同享其安爰霈宠章式旌懿范具官某妻某氏生于卿相之族而动循女则归于忠贤之家而率履妇道其退而成约则有勤瘁相成之心其进而居显则有恭俭自警之德具此茂美是宜褒嘉顾予全魏之名邦乃尔先臣之旧里遂颁明命特啓大封岂止为室家之荣光辉于中馈抑亦见君臣之分眷厚于老成
皇叔兴州防御使仲仆妻崇仁县君张氏可封长乐郡君制
敕朕肇禋于郊蒙神只之休嘉与海内共焉故推而广之及于羣臣凡我造庭之士皆得以褒荣其伉俪而况宗属之贵乎以尔柔嘉之德能履法度雍睦之教着在闺门宜选上郡之封俾正小君之号服此殊命光于而家
皇兄右千牛卫将军士盉等妻高氏等可封永康县君等制
敕朝廷之于宗属异之以礼而隆之以恩异之不为过制隆之不为私亲盖所以广睦族之教也是以朕之诞辰得推庆惠以褒宠其室家尔等少循女则长率妇道静专以处庄顺不懈其新汤沐之赐式示宫阃之光皇叔右千牛卫将军仲微新妇陈氏可封寿安县君制
敇具官某妻某氏圆丘之祀礼成而福隆钧而锡之中外凡造朝之士皆得以褒荣其室家而况属籍之亲乎以尔令淑之行嫔于宗藩辅佐有常既茂闺门之则宠光以劝宜新脂泽之封敬服恩章益循妇道
净德集卷九

[book_title]卷十
钦定四库全书
净德集卷十
宋　吕陶　撰
书
应制举上诸公书
陶闻之圣人之所谓道者以简易为宗以该天下之理以仁义为用以成天下之务非幽远而难明阔疎而难施汗漫而不可考信自微言既息章句之学随流而兴百家异骛衆说殊骋各习其师忘失统要故为易者不穷天地之本始变化之至神以推迹於人事而务言上下无二经之异系辞非仲尼之作为诗者不究风俗之代变王道之初终以参验於治体而好议商鲁二颂之不同毛郑两解之小异为春秋者不考刑赏之大原权制善否一归皇极而争辨日月之为例五始七等之成文为书者不取君臣上下都俞告戒之义而令施设之体要而竞论武成之不可尽信秦费二誓之不当作有释数字之文至数十万言而是非无所处正求以援世率民又天下国家之大略盖阙如也昔者尧舜之盛崇冠百王而书称其大乃曰顺考古道而行传说戒于商宗则亦曰师古以克永世孟轲皇皇战国开说诸侯然非二帝三王仁义之语未尝辄道摭此而论则君臣之际舍斯文要道安所稽法以全适治之具哉是以二汉硕儒若董仲舒儿寛公孙弘夏侯胜隽不疑伏湛侯霸鲁恭郑兴桓荣之徒皆以经术博强果於适用其转导世主推明治统建大议施远业率有考据不悖於三纲五常之分义若持权衡按绳墨以审万物之轻重曲直而毫忽莫敢欺也永惟圣人立教贻训之心则既如彼君臣之际师经式道则又宜如此而学不执六经之用以酬世务之变乃放肆纷纭乐为衍说而滋破碎之害深足惜焉抑又闻哲人志士之所存不以难俗为高求全於世而已盖仁以为任远而逾励大则欲恢隆先务以跻至治之极小则欲举偏补弊以便安於一时故也然三代之盛时皆出於圣人经营创业之法足以维持百世是故井地以授民什一以定赋而天下之人足九赋以待用九成以均节而天下之财丰制乡遂以为六师农隙则教战而天下之兵强自家党以上至於国都皆立学以训导而天下之士得其素养六卿率属辅昌王治中外之务必举而天下之官无幸位凡所以用於政教者皆可循而守之其贤智才能之人惟在辨事而不复有加损废置之作迨夫而汉之兴皆桑丧乱之极三代之宏规大范盖无存者其君臣之计议多出于一时之苟简而百度末俱不足为後世之袭用及其弊生变起则贤人君子裁量揆叙而为之策是以七国交峙而外有尾大之衅及者将起则晁错献削地之说以弱诸侯而强王室百姓背本而趋末者衆淫侈之俗曰长而财用大蹷则贾谊陈务农之计欲驱游首而归之南亩以广储积兼并之路不塞而富室拥资巨万贫弱愈困则仲舒贡限田之疑以检过制而补不足牧人之吏屡见罢易而生民不能绥静则朱浮申苛察之戒欲久其职俾人服从上教选举失实贤不肖混乱而无以协宣风教则左雄抗限年之请以考练名实要之得人而任刑烦禁密世主以峻政为威而元元?於惨暴则陈宠上蠲法之疎愿除其溢於甫刑者以应经中礼而济羣生凡为是者大槩缀缉缺漏技技倾邪随形栽制则措斯民於康靖之域而已也抑又闻圣人之政皆切致治而不能无弊学者之言务好陈文而未必可以适用以不足适用之言陈不能无弊之政则华崇浮胜而事非根切岂所谓有补於世哉昔汉文以恭俭治天下号为隆平朝廷无大过边鄙无大忧天道地化无大变异生民无大失职然而献书者以为可痛哭可流涕可长太息背理伤道难徧以疏举岂当时之势诚尔耶盖亦激於忠愤力为切直可畏之语冀以感悟人生之意故也陶尝读六经探索要归舍章句之习而务以简要明切为之本统义尝历览旧史窃迹近事考究古今得失盛衆治乱安危之变而仅有得者乃言而笔之不溺於侈辞夸说以求工於文而庶几焉一有以资治理之用治平中知者谓其可塞天子直言之诏采而闻诸朝验於今日则时异事变而畴昔之论多无取矣然犹勉劾区区欲求合於科举之式度者盖知其指归也恭惟合下德业文章之懿充积於中辉光於外以二帝三王之道献告吾君讲修国具以幸万世抟收天下之材而耀乎器任俾尽其用安以一介为微而不见録於左右或诗曰菁菁者莪在彼中阿言君子长育人材则天下喜乐而咏歌之矣又曰先民有言询于刍荛言古之贤者谋及匹夫而取其善也夫二雅之奥训皆明哲之所履蹈以完其事业陶国不足被长育之赐亦庶乎先民之询者矣惟合下一与之进幸甚幸甚
乂应制举上诸公书
陶尝读旧史以穷治乱之变而察夫仁人志士之所存盖亦见其略矣昔汉文以恭俭治天下号为安平朝廷无大过边鄙无大忧天道地化无大灾变生民无大失职然而贾?献书以为事弊可为病哭者一可为流涕者二可为长息者三背理伤道者难徧以疏举岂当时天下之势诚若是哉盖谊之心发於忠愤务为切直可畏之语欲以感悟人主之意故也既而文帝亦深听纳养臣下有节封诸王有制至于唐文宗承长庆皆惰之政百度弛废威令困弱国体不完然有意於太平之事一日燕见询于朝臣牛僧孺以为大平无象且曰令四夷不交侵百姓不流散上无淫虚下无怨讟私室无强家公议无壅滞虽未至理亦是小康岂当时天下之势诚若是哉盖僧孺之心不能勉於有为徒伺上意为顺悦之言取容而已故也既而王室之政委坠不振深足惜焉今夫人之疾恙虽感於外而未为腹心之疴扁鹊仓公望而督之以孟治者其人必有忠惧修慎之思而庶以就愈也及其有腹心之疴而庸医告之曰无伤者是速其死之说也治安之时政亦有弊如疾之感於外也谓其未至於沈疴而不为是惊世动俗之论以开其视听使之恐惧修慎以就愈及其势几於亡而犹告曰无伤者非扁鹊仓公之用心乃庸医之为术也以汉唐之迹推二子之言则是非炳然矣君臣之际治乱安危之理乌可以苟於言乎国家设科以延天下方正者欲听其言也不独欲听其言而欲用其道也士之存志而求以塞诏者非夺以禄利而为美仕之阶也天灾地异有谴告人道物理有危微纪纲有废缺风化有流弊德泽不养而伤忠厚之政体要不辨而败盈成之功皆世之大患而不可顾望隐避也陶惓惓於此久矣材下虑浅信道未笃固不足以承天下而谋王治也惟明公亮其言之不苟而亦与之进则亦庶几治朝询于刍荛而君子乐育人材之道欤
上吴殿院书
某始相别之明年闻召自长沙作御史私心喜甚谓朝廷擢真忠之士求补厉庶政可为天下贺第未尝走一书通左右叙所亦然不数月又间糺宰相过恶论列切正谪书池阳荐绅大夫皆惜其不当去今年春上念言职之难知公议不可癈复召以用而朝廷之贵乃塞夫合下竖立何似而取重当世如是凛凛乎然则了天下之事不足为大也功名不足为有无也惟忠臣义士感慨抗激发露所蓄以康国爱君为先务始终无愧而後巳也陶间之古者采言之道博自三公四辅朝夕纳诲卿大夫献规士抗议下至百工之贱皆执艺事以谏故一有阙失衆得以论从而悟之今夫羣臣享禄居位虽有志於民而不职於言者倘语及朝庭臧否则讥以为僭且妄笑以为近名徼宠况其取信耶独谏官御史得奋然不固避以指摘规正为己任然窃观天下之事固有违於大公大正者隐於大利大害者幸而谏官御史言则救之不幸而不言则救之之道无因而至乃生民休戚之所归国家治乱之所击也方今之势宗庙社稷计之最重者犹未闻焉永惟根本之说可为寒心陶疎远鄙贱闇於体要得非迹涉机会必远思熟虑而後发耶抑君臣之际置而未议耶将庙堂之上权制素定不得而知耶愚诚惓惓有望於合下
上赵杂端书
某窃审朝廷慎言责之职艰乎其人乃召还执事任以杂端当其诏书甫下士夫大相与为贺以为朝廷昌明辅相协力乐得忠义之士共维纲纪以贻无穷是故执事两出而再还至今之来也其望益隆其任益重其始终进退之际益为难执事天禀坚正信道以笃厚勇执之气未尝暴露於形色险夷之涂不能少迁其辄向敦大节以崇树国体吐确论以该切世务发诸事业而晖光炳然已可见矣必能处之以无愧施之以有为足以归天下之望而副朝廷之任也始终进退之际孰患其难乎方今国宪宏远治具恢张求为根本之策不苟朝夕之计奸詖之迹不涉於庙堂朋党之嫌不闻於百辟泽民之实惠虽未浃於四海而时有渗露制边之大略虽未通於百世而日谨御备循而守之?其所不至而讲修之亦庶乎治平之渐也上仁圣慈恕言路不壅议臣献替辄加听纳然而邪险之人任非其责徒能觇见利机忘失分义以为危言一出则主意骇动美名贵仕阶此而得於是假忠倘之迹伸悖慢之志多作诡辨以讦发隐讳巧为愎辞以诋斥慰言片语上闻事白中外邸司传报流及夷夏浅夫狂士得藉其口使朝廷受有过之名而已享直誉比岁广西之疏泗州之议举类此也仲尼曰有德者必有言有言者不必有德又曰恶居下流而讪上与讦以为直者盖君子能处巳而後能谋人顾内宜何如尔夫鼎镬在前而气不慑九命及门而容不喜惟社稷生民之安为务岂斯人之徒而能乎要其归觊幸於世而已古人之入告于内过则称已斯谋斯猷乃曰惟后之德曰为君言而四方不知其言不为己功而天下赖其功全臣子之大分毕贤者之远业弼君致主之道不当如是耶是皆执事详闻而热计之矣陶奚足喋喋其间哉士固伸於知已微执事岂尝语及惟恕之幸甚
与唐士宪书
前年冬执事以事亲来晋获承下风虽不敏相见第论议每依於道德既而执事入御史府挺然在廷动多献纳会执法非其人中外失於瞻倚乃谓朝家纲维系属至重防微杜渐非正臣端士不可居封上谓报俄以亲嫌补外此其由处进退之际凛凛有大节可谓能世其家矣天下识者於是闻风增气而勤乎高山之仰也陶今年秋罢官还台见仲氏君益始知执事向者不鄙不肖援以自代窃渐材分之疎拙固不足服承厚爱然而义理之所激志向之所同安能无说以拜赐耶夫诗之君子至诚乐於贤共易之拔矛连茹以其彚征虞书之九官相让儒行之爵位相先自代之迹皆原於此矣仁人志士所以训从古训而推尽其类者不独好贤与尽朋友之分而已盖以德业相期而欲着之行事与功名相始终也昔者姚崇以宋璟自代而应变守又各尽其才以成天下之务则开元称至裴度以崔从自代而立朝正色不避权幸台阁之事付内者抗请以归有司则清议谓之得人陶虽愚按少立而能厚於处巳居常远览载籍深虑世变至于良史之大方直世之危论则意气感慨笃好而力善之夫处已甚厚而报人以薄非陶之心也执事亮焉景陵风物清幽道味必乐奉见何时千万辅重
别范子功书
自车从还家累烦临贶乍更轸翼钦向不胜死亡无日未能展候以别惶惧之至公之此行朝廷眷倚甚厚士林仰望甚深所履者正所陈者厚乃公素志虽祸福穷通之际未尝须臾忘也陶窃谓世之纷纷欲尽言则不胜言言而不用则又未可必事有以重轻理有先後时有幸不幸势有难易期於见听则不计乎激与不激要之有成则不闻其速与?王陵虽面折廷诤及其计安刘氏则不如陈平魏文忠直刚方唐室之监也然亦愿为良臣薛广德从桥安危之论近情不夸人所悦闻阳道州在朝日久或讥其默洎延龄不相讫有力焉仲尼恶讪上孟子罪浅夫良有所谓哉敢以此少致鄙意自更祈厚爱
与十弟书
久别思念之深欲一相见终不得人来承书且知自祖党而下洎婶母各各安休欣慰欣慰兄之始谋发於不忍辄欲以一外郡之虚名救益利两路数万家之实患果是耶彼可以免冻绥果非耶此甘於罪癈得失止是断之以前既而果如所料安有荣辱进退之念哉抑於天俯於人中於心皆无愧恃此三不愧以待小人则我固无损矣岁稔物贱不觉食贫着作甚安房下无恙了人事数日後必得暇看书余不足道重阳後相见未问保重
净德集卷十

[book_title]卷十一
<集部,别集类,北宋建隆至靖康,净德集>
钦定四库全书
净德集卷十一
宋　吕陶　撰
申状
申府帅并二司状
右某自今年四月三日後来累据九江县茶户等各陈文状申说彼官场减价买茶却将余上价钱令各人充息请买及不分早嫩粗细色额只作一般取买委有侵损乞指挥贵获存济某寻帖堋口作场令依市价收买两平称来如敢淮前以好为恶将贵作贱及不分等第高称斤两牙子专拦必定根勘断决监官以按劾申奏如此行下非不丁宁缘议者立法要除息三分旋卖旋买逐塲若尽价收买之後将来客旅计算不成不愿兴贩必至积压损坏监官例遭责罚干连人尽着赔填以此须至顺承茶场司风旨减价收买所贵客人愿来兴贩变转得行【原注假如茶一百斤每斤一百文若便作一十贯买则恐客人不肯用一十三贯又请买以此减下园户假钱只作七贯收买所贵有客人作十贯请买】或是园户自纳三分息钱请引出外【原注园户茶货须得中卖与官若将往别处变卖便成犯禁无引不行?此仰逼须至自纳息钱三分请引出外】情弊如此上下通知茶场司僚臣恐出息不多难沾赏典空行文牒督迫州县其实则任今减价收买逐塲监官畏惧茶场司威势恐遭责罚干系人则深忧将来损坏赔填一向刻剥圆户低估价直收买每斤除牙税头子钱及交子陌外只及半价州郡之吏熟视疾苦无力以救行之日久为害转深茶户嗟怨屡有词说及至今月十九日为本场支钱并尽有园户三百家以来约及三千人止约不住各自将茶直上监官厅堆垜团围秘丞伊固主簿薛翼语言不逊须要称茶逐官各回廨宇衆人遂便撦破薛翼袍?并至打随行手力等其牙子一十二人并各回避陶寻出榜且令园户任便四散暂将茶户往蒲村木头导江等处官场中卖并行诸县晓谕保正等不得妄有在路阻节及差九陇主簿勾龙骧前往晓谕园户同共买卖兼差本县令薛高或三日或五日一次前去照管陶当时即不敢皇申覆亦不敢紧行根究致打手力之人盖缘愚民聚衆忿怒争闲惟虽难恕而亏损茶价其曲在已从而卖法愈更厚顔以此一面出榜严行约束及根?次陶再详山户茶户若外
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:12-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>