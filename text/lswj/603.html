<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="御题文山集,提要,卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,文山集【四库本】全文在线阅读,文山集【四库本】全文在线下载,大玄古籍书库">
<meta name="description" content="诗文别集。南宋文天祥撰。二十一卷。天祥字宋瑞,又字履善,号文山,庐陵(今江西吉安)人。年二十举状元,历官江西安抚使,右丞相兼枢密使,封信国公。景炎二年(1277),元兵入江西,天祥兵败,退入广东,次年,在五坡岭(海丰北)被俘,囚禁元京都四年,劝降不就被害,卒年四十七岁。天祥不仅是一位伟大的民族英雄,也是一位著名爱国诗人。元贞、大德间,其乡人搜其遗作,编成《前集》三十卷,《后集》七卷,世称“道德堂刻本。”明初,其本散佚,尹凤歧《内阁得之,重为编次。有诗、文十七卷,收宝祐三年(1255)至咸淳十年(1274)">
<title>文山集【四库本】_文天祥_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">文山集【四库本】</span> <br/>
          作者： <span class="inputVal" id="bkauthor">文天祥</span> <br/>
          朝代： <span class="inputVal" id="bkdate">宋代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]257808</span> <br/>
          说明： <span class="inputVal" id="bkdec">诗文别集。南宋文天祥撰。二十一卷。天祥字宋瑞,又字履善,号文山,庐陵(今江西吉安)人。年二十举状元,历官江西安抚使,右丞相兼枢密使,封信国公。景炎二年(1277),元兵入江西,天祥兵败,退入广东,次年,在五坡岭(海丰北)被俘,囚禁元京都四年,劝降不就被害,卒年四十七岁。天祥不仅是一位伟大的民族英雄,也是一位著名爱国诗人。元贞、大德间,其乡人搜其遗作,编成《前集》三十卷,《后集》七卷,世称“道德堂刻本。”明初,其本散佚,尹凤歧《内阁得之,重为编次。有诗、文十七卷,收宝祐三年(1255)至咸淳十年(1274)间之作,皆入仕后及入己临安以前之作。江西副使陈价、庐陵处士张祥先后刻之,附以《指南录》一卷,《指南后录》二卷,则自德祐二年(1276)奉使入元营至囚禁燕间之作,为在囚禁中亲自编定,得诗凡六百余首,前期受江湖诗人影响颇深,后期师法杜甫,皆感于时事而发,不拘于字句声调之工拙,而直抒胸意。所作《读杜诗》、《六歌》等诗,皆得杜诗沉郁苍凉之神髓。被俘前,其诗表现百折不挠抗战到底的爱国精神,被俘后,抒发坚贞的民族气节和昂奋的乐观精神。感情奔放,词气磅礴。如名句“人生自古谁无死,留取丹心照汗青”,《过零丁洋》深得后人传颂。如《正气歌》、《高沙途中》,词《酹江月·驿中别友人》、《念奴娇·水天空阔》,文《指南录后序》等,皆为宣扬中华民族爱国精神的传世杰作,为宋末平庸诗风,独树一帜。有《四库全书》本,附《纪年录》一卷,亦文天祥在狱中自述,后又复集众说以益之;天祥尚有《集杜诗》二百十八首,以世久单行,未缠收入。另有《四部丛刊》影印明刻本,题《文山全集》;清光绪十三年(1887)重刻有《庐陵文丞相文山先生全集》。</span> <br/>
          封面： <span class="inputVal" id="bkimg">Z_18792.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]文山集【四库本】
[book_author]文天祥
[book_date]宋代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]257808
[book_dec]诗文别集。南宋文天祥撰。二十一卷。天祥字宋瑞,又字履善,号文山,庐陵(今江西吉安)人。年二十举状元,历官江西安抚使,右丞相兼枢密使,封信国公。景炎二年(1277),元兵入江西,天祥兵败,退入广东,次年,在五坡岭(海丰北)被俘,囚禁元京都四年,劝降不就被害,卒年四十七岁。天祥不仅是一位伟大的民族英雄,也是一位著名爱国诗人。元贞、大德间,其乡人搜其遗作,编成《前集》三十卷,《后集》七卷,世称“道德堂刻本。”明初,其本散佚,尹凤歧《内阁得之,重为编次。有诗、文十七卷,收宝祐三年(1255)至咸淳十年(1274)间之作,皆入仕后及入己临安以前之作。江西副使陈价、庐陵处士张祥先后刻之,附以《指南录》一卷,《指南后录》二卷,则自德祐二年(1276)奉使入元营至囚禁燕间之作,为在囚禁中亲自编定,得诗凡六百余首,前期受江湖诗人影响颇深,后期师法杜甫,皆感于时事而发,不拘于字句声调之工拙,而直抒胸意。所作《读杜诗》、《六歌》等诗,皆得杜诗沉郁苍凉之神髓。被俘前,其诗表现百折不挠抗战到底的爱国精神,被俘后,抒发坚贞的民族气节和昂奋的乐观精神。感情奔放,词气磅礴。如名句“人生自古谁无死,留取丹心照汗青”,《过零丁洋》深得后人传颂。如《正气歌》、《高沙途中》,词《酹江月·驿中别友人》、《念奴娇·水天空阔》,文《指南录后序》等,皆为宣扬中华民族爱国精神的传世杰作,为宋末平庸诗风,独树一帜。有《四库全书》本,附《纪年录》一卷,亦文天祥在狱中自述,后又复集众说以益之;天祥尚有《集杜诗》二百十八首,以世久单行,未缠收入。另有《四部丛刊》影印明刻本,题《文山全集》;清光绪十三年(1887)重刻有《庐陵文丞相文山先生全集》。
[book_img]Z_18792.jpg


[book_title]御题文山集
忠义根心节烈身宋家终始一全人文山不独嘉其艺题句为师千古臣
奔波江海竟南回一木难支大厦摧丞相却原入师返那辞浮语致人猜【天祥以右丞相入元请和与元相巴延抗论巴延拘之夜亡入真州制使李庭芝疑天祥来为元游说移文令真州苗再成亟杀之再成不忍绐天祥出城遂得脱至高邮东泛海入温州又元刘岳申作天祥传称苗再成欲合淮西制置使李庭芝淮东制置使夏贵两军为堵截元兵之计天祥然其说故寄书二阃庭芝得书反以丞相无得脱理罪真州不当纳天祥且谕再成亟杀天祥以自白等语抑扬其词以庭芝疑天祥为怪然是时庭芝先闻扬州脱归兵言元遣一丞相入真州说降而天祥适至故以为疑且安知非元将料天祥必投扬州先纵反间使庭芝杀天祥也岳申未悉逃兵流言情事但云得书反疑为乖亦非笃论也】
苗李守城入不容操戈室里避其锋二人【谓李庭芝苗再成也】设弗狥忠节岂免千秋辟险凶【岳申以苗李守城不纳天祥为非然庭芝当危急存亡之际为宋守扬州数年将士为之死鬬元所遣诏使悉焚斩之卒能尽节忠於所事再成虽旧史无传然能脱天祥於难卒以城?不屈而死此二人亦唐张巡许远之亚而以不纳天祥议之过矣】
黄冠如愿转难评【天祥被执元世祖爱其材欲官之天祥曰国亡吾分一死傥缘寛假得以黄冠归故乡他日以方外备顾问可也是天祥亦未尝不欲生而必於死节使元世祖不杀之而听其为黄冠迟之十数年则天祥反不成其为天祥矣盖忠臣义士一时激烈从容就死适足以成其名鼎革之际似此者不胜偻指在时君有以处之耳】莫若从容就义精子不知终弟受职应难地下见其兄【天祥长子道生没於进兵惠州时次子佛生以空阬之败被虏不知所终後以其弟文璧之子陞为嗣考璧在宋权户部侍郎广东总领兼知惠州後降元为临江路总管兼府尹纪年録又载天祥有从子隆子仕元宁州判官等语文璧仕宋显秩又复腼顔仕元九原有知应愧见其兄也】

[book_title]提要
钦定四库全书　　　　　集部四
文山集　　　　　　　　别集类三【宋】
提要
【臣】等谨案文山集二十一卷宋文天祥撰天祥字履善又字宋瑞庐陵人宝佑四年登进士第一官至少保右丞相兼枢密使封信国公督兵潮州被执死柴市事迹具宋史本传天祥平生大节照耀今古而着作亦极雄赡如长江大河浩瀚无际其廷试对策及上理宗诸书持论剀直尤不愧肝胆如铁石之目故长谷真逸农田余话曰宋南渡後文体破碎诗体卑弱惟范石湖陆放翁为平正至晦庵诸子始欲一变时习模彷古作故有神头鬼面之论时人渐染既久莫之或改及文天祥留意杜诗所作顿去当时之凡陋观指南前後録可见不独忠义冠于一时亦斯文间气之发见也生平有文山随笔数十大册常以自随遭难後尽失之元贞大德间其乡人搜访编为前集三十二卷後集七卷世称道体堂刻本考天祥有文山道体堂观大水记称自文山门入过障东桥为道体堂云云则是堂本其里中名胜而乡人以为刋板之地者也书中有原附跋语九条并详载本事颇可以资考论明初其本散佚尹凤岐从内阁得之重加编次为诗文十七卷起宝佑乙卯迄咸淳甲戌皆通籍後及赣州以前之作江西副使陈价庐陵处士张祥先後刻之附以指南前録一卷後録二卷则自德佑丙子天祥奉使入元营间道浮海誓师闽粤羁留燕邸患难中手自编定者吟啸集则当时书肆所刋行与指南録颇相复出纪年録一卷亦天祥在狱时所自述後人复集衆说以益之惟集杜诗以世久单行未经收入今亦各着於録至原本所载序记碑铭之类乃其家子孙所缀録冗杂颇甚今并从删削乾隆四十六年十二月恭校上
总纂官【臣】纪昀【臣】陆锡熊【臣】孙士毅
总　校　官
【臣】　　陆费墀

[book_title]卷一
钦定四库全书
文山集卷一
宋　文天祥　撰
诗
次鹿鸣宴诗【时提举知郡李爱梅迪举送弟壁同荐】
礼乐皇皇使者行光华分似及乡英贞元虎榜虽聨捷司隶龙门幸缀名二宋高科犹易事两苏清节乃真荣囊书自负应如此肯逊当年祢正平
集英殿赐进士及第恭谢诗
於皇天子自乘龙三十三年此道中悠远直参天地化昇平奚羡帝王功但坚圣志持常久须使生民见泰通第一胪传新渥重报恩惟有厉清忠
御赐琼林宴恭和诗【壬戌以秘书省官与宴】
奉诏新弹入仕冠重来轩陛望天顔云呈五色符旗盖露立千官杂佩环燕席巧临牛女节鸾章光映壁奎间献诗陈雅愚臣事况是赓歌气象还
明堂庆成恭进诗
於皇艺祖得乘乾圣主宣光奕叶前运再庚申皇建极祀同癸亥数参天中严外办三千礼累洽重熙四十年愿赞帝心长对越至忱功用贯垓埏
敬和道山堂庆瞻御书韵
墨洒天奎映籀红斯堂殿阁与俱隆方壶圆峤神仙宅温洛荣河造化工列圣文章千载重诸孙声气一时同着庭更有邦人笔稽首承休学二忠【着作之庭乃胡忠简公书周文忠公立】
刘左司前以着作郎主秘书省营缮事时落成适潘秘丞得郡檇李并饯行有诗次韵
蓬壶日月四时春金碧新来绚帝宸俎豆幸陪麟省隽衣冠中有虎符新诗余和气生谈麈坐久风光入醉茵多谢兰台旧盟主好归羣玉领儒珍
秘省再会次韵
蓬菜春宴聚文星多荷君恩锡百朋四座衣冠陪贺监一时梁栋盛吴兴图书光动青藜杖人物温如古玉升好是木天新境界萤窻容我种金灯【古玉升见隋律历志】
送曹大着知广德军
暂屈瀛洲客来临汭水民山川归史记岳牧属词人馆舍朋簪旧都门祖帐新儒林官可纪何止更称循
赠秘书王监丞
君不见秘书外监贺放翁镜湖一曲高清风又不见太子师傅两疏氏东门祖帐罗羣公人生晩节良不易颓波直下谁障东使人知有在我者二三君子为有功我公金华山下住赤松安期白云处风骨细瘦真神仙急流勇退不肯顾我昔山中想风采几回击节归田疏适来追陪水苍佩亲见辞归白当路御笔擢公领蓬山师表玉立东宫官两年苦口一去字未许鸥鹭从公闲瑶池深深锁策府玉皇宫阙侨其间暂分赤符管下界半空云气常往还多少持麾辞上国悠悠风尘见此客莫作寻常太守看疏贺以来伟人物夜瞻婺女次舍中一点光明射南极公归眠食重调护世道尚凭公气力
题莆阳卓大着顺宁精舍三十韵
人生天地间一死非细事识破【阙】　实八九分地位赵岐图夀藏杜牧拟墓志祭文潜自撰荷锸伶常醉此等蜕浮生见解已不易齐物逍遥游大抵蒙庄意圣门有大法学者必孔自知生未了了未到知死地原始则返终终始本一致後来得西铭精藴发洙泗吾体天地塞吾气天能帅一节非践形终身莫继志舜功禹顾养参全颍锡类伯奇令无违申生恭不贰圣贤当其生无日不惴惴彼岂不大观何苦勤兴寐吾顺苟不亏吾宁始无媿人而有所忝旷达未足智卓哉居士翁方心不?媚蒙谗以去国七年无怨怼风雨三间茅松楸接苍翠斯立亦乐哉未老先位置宇宙如许大岂以为敝屣当其归去来致命聊自遂天之生贤才初意岂无为民胞物同与何莫非已累君方仕於朝名高贵所萃乾坤父母身方来日川至西铭一篇书顺事为大义请君观我生姑置末四字
送卓大着知漳州
蓬山隔风雨芸观司阳秋厌作承明直出为漳浦游问俗便桑梓过家拜松楸锦堂事相俪棠舍隂易留向来澜蠡间何物辄负舟翻覆十年事行止随坎流倘来岂不再迟取终无尤太守执此往邦人庶其瘳昔予援西铭期子以前修愿觌弘济学四海放一舟
陆氏登三阁源明出一麾清声先漳浦便道拜长基赤子歌来暮同寅赋去思西铭功用大竚验顺宁诗大陆登三阁源明出一麾临轩亲策後上冢过家时秋色吴山外春风漳水涯斯文交独厚羌赋送行诗【此初诗也不及用今附见此】
和萧安抚平林送行韵【逢辰字应父枢密检详江西安抚】
得失元来赴塞翁何心桃李问东风人皆有喜荣三仕我尚无文谢五穷秘苑固知朋可正畏途犹恐甲方衷欲酧长者殷勤祝坎止流行学四忠
和朱衡守约山韵【涣字行父大理寺丞】
昔人一出正朋字今我惭非行秘书人様相看愿元佑诗章甚雅突黄初竞言汲黯犹须复或谓颜愚亦可如把酒对花姑勿论春行後长莫妨徐
题玄潭观云浪阁用诚斋韵
弃官学道勾山许学到至人本无怒赤子如鱼头不堪妖孽腥上流钳键长潭鉄柱立摩挲穹石宝劔湿当时岂忍如是观毒流不可开眼看英风凛凛万古寒
玄潭观和龚宰韵
晋代何曾谷此陵到今楼观隐居停幻成鸥鹭乾坤阔淘尽鱼龙云水腥仙有神功参造化人将故事入丹青我来欲去长桥孽祠下徘徊夜乞灵
送朱制干象祖
一官赘漫任如何屡疏笺天气不磨宋祚万年陈大计周图五字订前讹重寻范老忧时着旁竪文公卫道戈投匦近年殊不少有人说似此君麽
送三山林溶孙归省
束书游京师孤云瞻太行辞归慕何蕃舍养殊欧阳山林乾坤静菽水曰月长好味诸公诗胜读寒泉章京城借永福寺漆台口占似王城山【名孟孙字长翁後太常丞】
心如明镜台此言出浮屠後来发精义并谓此台无此台已是赘何况形而器圆释正超然点头会意思多谢城山翁一语迎禅锋顾我尘俗人与物方溶溶
景定壬戌司户弟生日有感赋诗
夏中与秋仲兄弟客京华椒柏同欢贺萍蓬可叹嗟孤云在何处明岁却为家料想亲闱喜中堂自点茶
梅
梅花耐寒白如玉干涉春风红更黄若为司花示薄罚到底不能磨灭香
香者梅之气白者梅之质以为香不香鼻孔有通窒我有天者在一白自不易古人重伐木惟恐变颜色大雅久不作此道岂常息诗翁言外意不能磨灭白
暑布送王廷举用萧敬夫韵
平生凉薄资埏陶误大窰谁知此石恠愈沃乃愈焦崑仑织火鼠顿易鹑衣飘荣我丝萝附免此蒲柳凋服之雪漫白长袂风摇摇表之以雾縠缘之以烟绡振衣从姬满佩玉游西瑶
高人不烟火跳出天地窰掀然立千仞块视金与焦香袂佛雪冷紫髯逐风飘摩挲冥云树岂随羣卉凋但知仙骨轻不学倒影摇人间尽描貌妙不在生绡揭斗斟天浆霞衣却琼瑶
题陈国秀小园
席地自乾坤半树閲今古池馆岂不寛每换牡丹主园公非陇佣独捎占春风弄影不在多嗅香知乃翁长鹤展轻翮远栖松桂林故宇入清梦盘盘亦苦心中林风月賖十亩团幽隂林下有奇士绕柱从之吟
题静山
地得一以宁凝然者卷石嵁巗及培塿异形不异质古之能定者悟此为一极春荣秋以悴一岁百态出鸟鸣花落句此意谁与诘所以尼丘人仁智不废一万象此纬经死灰彼何物明发此乎游参入观水术
赠拆字嗅衣相士
水火坎离紫阳怪滑波皮骨长坡骇解州得解解中胶费家卦铺同一解唫字从金诗反穷贝何为分田何同黄绢幼妇我自乐竹犬多事鸦鹤翁
阿英薰蒸透肌理不洁未蒙好西子芙蓉浪中蔷薇水苏合蜣蜋忘彼已马嵬新韈鈎新月腥臊千年天地裂是间曾着鼻孔麽梅香窦臭无如何
赠闾丘相士
急流勇退识真臞昔有麻衣拨地炉我亦爱君云水趣莫言雷雨起江湖【言余遇水则发故云】
赠神目相士
道茂数遁甲长房得役鬼风监麻衣仙地理青乌子择术患不精精义本无二奇哉梦笔生熊鱼掩前氏
赠镜湖相士
五月五日扬子江心水铸作道人双瞳子吾面堞子大安用镜照二百里
赠秋月叶相士
急流勇退神仙跛蹩龙锺将相借问华山山中何似天津桥上
赠曾兰谷相士
许负眼祢衡口巧言甘莠言丑
赠月洲相士
月洲月眼閲人多且道西州事若何朱紫贵人皆好命不知中有孔明麽
赠刘矮跛相士
链石为形铿金为音世方好圆痴守方心隂阳絪緼人一气质善恶之微证於声色意所欲发虽吾不知彼美子刘洞其先几肮脏难合今世道病如子所言生禀已定戅夫勇士往往一偏以视妾妇岂不犹贤洪范德三二曰刚克会其归其好是正直学问工夫气质用微汝能观形安知其余
子术已定吾情已成子执子术吾安吾情
媻姗三尺躯举止如不扬瞻视照肝胆音吐何琅琅君看水中鳬不及鹤胫长昔闻夔怜蚿未闻一足僵万物各自适形色安足量子言良有理与子持酒浆
赠梅谷相士
当年夀阳额春风点颜色後来广平肠氷雪峙气骨世人识花面识花还自浅花有岁寒心清真坚百链君家在梅谷自诡知梅熟须得花性情不假花头目莫说和羮事花被和羮累突兀烟水村我梅自林氏
赠碧眼相士
苍苍垂天云灵照行下土秋江浸草木鱼鰕历可数眉山老麻衣偷入此阿堵色界只点头从人道吾瞽
赠镜斋徐相士
邹忌不如徐公美引镜自窥得真是门下食客才有求昏昏便与妻妾比徐家耳孙却不然自名一镜京师市世人无用看青铜此君双眼明秋水君以无求游公卿勿令此镜生瑕滓堞子大面何难知从今光照二百里
赠监湖相士
瘦竹凌风弄碧漪山光云影共熹微月黄昏里疎枝外认取半天孤鹤飞
赠赵神眼
一绦一褐髯如铁神为秋水眼为月欲从壶子覔三机劔首终然吹一吷
赠桂岩杨相士
荣悴纷纷未可期夕多未振已朝披得刚难免於今世行好须看有验时萱昼堂前惟有母槐隂庭下岂无儿好官要做无难做身後生前是两岐
宣州罢任再赠
贫贱元无富贵思泥涂滑滑总危机世无徐庶不如卧见到渊明便合归流落丹心天肯未峥嵘青眼古来稀西风为语岩前桂若更多言却又非
贑州再赠
此别重逢又几时赠君此是第三诗衆人皆醉从教酒独我无争且看棋凡事谁能随物竞此心只要有天知自知自有天知得切莫逢人说项斯
赠彭别峯太极数
手把先天已後书当来一画本全无白云山下泠泠水自在人间太极图
赠黄生银河数
乘槎人从天上来天上知有君平术黄生能谈君平书不知曾认支机石
赠杨樵隐应炎谈命
莘郊一介尧舜君民薇山二难百世忠清富春耕叟涕洟云台终南遯士仕宦梯媒是数公者俱以隐名木石一迹霄渊异情九华山人卖樵江湖请算世间几种樵夫
赠叶大明
大明标榜叶氏子自称後村门下士误言木吉孛为灾後村曾发一笑来其师流传说如此宁知祸福乃不尔犀腰貂首徒劳人甘藜豢藿无苦辛我生有命殊六六木孛循环相起伏袖中莫出将相图尽洗旧学读吾书
赠舒片云
麻源谪仙人嘘呵成隂阳向来怀袖间冉冉天孙裳一夕大雷电六丁下取将仙人乘风来帝乡又从肤寸起飞扬仙术亦如此天机神翕张有时行浑天周游十三万里强往来仙驭不可缰正恐问命人望气蓬莱隔渺茫
赠彭神机
挽强二石徒碌碌学到穿杨精艺熟百发百中无虚弦百中一跌前功辱彭君絶识透黄间不师逢羿师珞琭天度三百六十强一算不容失正鹄吾闻天机难语人往来了了拈衆镞君姑藏用凝於神矢口莫轻谈祸福
赠刘忠朴
槛何为折劔何借须肯为拂粪肯尝马公布衾王公饭石家锦障丁家香忠邪佞邪两无定一琱一璞异其性忠朴先生躔法高古今四者岂关命五九六余能善恶铁算不是并州错便从忠朴问如今忠果能忠朴谁朴
赠金称
我有一丛篱下花黄金满眼无人拾夜看璇玑度玉衡猿啼雨外青山湿
赠余月心五首
月之所在谓之身朝市山林几様人静看一轮如此洁莫将身着软红尘
我生之辰月宿斗如何谤誉由箕口月明只合酌眼看斗亦何须挹浆酒
月比於人历世多才圆又缺几消磨只因受用长生药嗟尔死蛙如月何
一种黄州月曹苏善恶几吾矶连月钓此月是邪非子心月其明子术星之数为月诘衆星不知何以故
赠涂内明
老云五色令人盲面壁不视佛慧生彼皆去眼絶人伪孰知涂者出天成有口能谈贵人命有耳能听贵人声此中一片光明藏嗜欲浅处天机深
赠一壶天李日者
汝南市人眼壶小天地大谁知卖药翁壶寛天地隘李君血肉身大化中一芥天度三百余满腔粲着蔡仙翁以过谪长房以术败造化多漏泄鬼神争讶怪君归视斯壶口匏深覆盖得钱且沽酒日晩便罢卖
赠萧巽斋
未有大挠书先有伏羲易古人尚卜筮今人信命术八卦与五行皆自河图出易中元有命道一万事毕卦义六十四萧君得其一江湖旅琐琐谈命以巽入人情爱委曲【阙】　嫌棘棘言言依忠孝君平意未失我生独肮脏动辄【阙】　　是有【阙】流行谁陨复谁诎安能从儿女朝夕谈昵昵【阙】卦有人【阙】不妨【阙】卖直
赠曾一轩
磨蝎之宫星见斗簸之扬之箕有口昌黎安身坡安命【阙】　　生无不有我有斗度限所经适然天尾来临【阙】虽非【阙】　　　涉一年见锦纷杂揉吾家禄书成巨编往往日者迷【阙】　　　一轩曾正德其说已在前五年隂阳造化荡昼夜世间利【阙】非偶然未来不必更臆度我自存我谓之天
赠龚豫轩数术
挟筴考休徵巫甘迈何追君亦布灵草乃复探其微载观河洛书今也休明时天高凤鸟翔击拊遨以嬉
赠尅择徐吉甫
东望会稽山穆陵郁迢嶤卜壤藏劔履伯也昭其劳昔者游仙人龙耳致君王君家世其传芳踵畴可量青囊落君手辩语如流河寻云履高阜汤汤俯长波朔风渺天垂万里草离离安得结方轨为君起遐思
赠魏山人
君不见而家直臣犯天怒身死未寒碑已仆又不见而家处士承天渥闭门水竹以自乐云仍妙参曾杨诀谓余地宅谁优劣小烦稳作子午针灵於已则灵於人
赠老庵廖希说
短屐平生几两穿锦囊真得当家传山中老去称庵士天上将来说地仙面皱不妨筋骨健舌存何必齿牙全金精深处苓堪饭更住人间八百年
彭通伯卫和堂
理身如理国用药如用兵人能保天和於身为太平外邪奸其间甚於寇抢攘守护一不谨乘间敌益勍古有黄帝书犹今六韬经悍夫命雄喙仁将资参苓羽衣为其徒识破隂阳争指授别生死铮然震能名道家摄铅汞肤腠如重扃到头关键密六气无敢婴君方建旗鼓不敢走且惊他时櫜吾弓闭门读黄庭
赠适庵丹士
本是儒家子学为方外事此身恨鳬短有意求蝉蜕犹留鼎余药还授人间世从君卧山中共谈弘景秘
赠刘可轩写真
燕颔鸢肩都易写从前只道点睛难近来阿堵君休问灯下时将颊影看
慧和尚三絶
画我郎潜先帝时而今白髪渐参差若交传入都人眼疑汝前身妙善师
传神
风雪衡山涕满膺懒残不管自家身殷勤拨火分煨手却有工夫到别人
相
花光老矣墨婆娑无赖梅花一白何为问西来宗旨道世间色相是空麽
画
象奕各有等级四絶品四人高下
螳臂初来攫晩蝉那知黄雀沫馋涎王孙挟弹无人处一夜琱盘荐玳筵
右一为周子善言萧耕山能胜二刘不觉败於子善子善又败於我
射虎将军髪欲枯茫茫沙草正迷涂小儿谩取封侯去还是平阳公主奴
右二为耕山言老夫败与子善也
坐踞河南百战雄少年飞槊健如龙世间只畏两人在上有高公下慕容
右三为刘渊伯言所畏者惟吾与子善
击柱论功不忍看筑坛刑马誓河山当年绦灌知何似只在春秋鲁卫间
右四为刘定伯言与渊伯上下也
赠乐轩彭善之
吾家小黄溪其间石甚巨可写归来辞可刻盘谷序晋唐文章手谁敢以自负异时此重来烦君作玉筯
赠墨林曹大崧
巍峩幼妇碑伶俜七步诗又得墨林墨淋漓凑作曹家三絶奇
赠刋图书萧文彬
苍籀书法祖斯氷篆家豪昔人锋在笔今子锋在刀收功棠谿金不礼中山毛囊锥脱颖出镌崖齐天高
题周山甫锦綉段
客从西北来遗我锦綉段上有双凤凰文彩何灿灿置之筴笥中岁月亦已晏天孙顾七襄雷电下河汉凤凰忽飞去遽然失把玩贫家机杼寒秋虫助子叹
还梅村诗轴
乃翁圣俞君瑰辞灿琳琅吾乡欧阳子逸韵谐宫商人物雄中原园囿盛洛阳醲郁追皇风诡恠抑晚唐云仍四方志生长百战场忧国杜少陵感兴陈子昂我亦青原人君遗明月光掩卷不能和握手谈肝肠
赠罗雪厓樵青
萧萧山下人闭门衣裘单春心动溪谷晓起扪松看
题得鱼集史评
男儿生作事豪杰死留名天运常相禅江流自不平百年多险梦千古有闲评诸父渊源在吾犹及老成
题彭小林诗藁【其父号雅林】
晚识宗文忆浣花删余今见雅名家牙签料理西风读共笑锺山说老鸦
题玉声甫松坡樵苦唱後
倚柯睨苍髯短蓑挟风雨谈道谁我知对奕者其侣狂吟发悲调谷鸣相律吕扊扅岂不怨宁售大夫股长鑱斸仙苓获薪为吾煮
题毛霆甫诗集
云涧美毛霆甫诗也　英英白云在涧之濆彼美人兮其德孔纯　英英白云在涧之阿彼美人兮其思孔多白云英英涧水泱泱彼美人兮顾大且昌　云涧三章章四句
送赵王宾三首
风流不比贺家狂潇洒黄冠意更长自有武夷溪九曲监湖何必问君王
萧然被褐不求知归倚溪船理钓丝却笑荆山空自售未应有智不如葵
嬾从原上访桃花又不青门去种瓜传得神仙蝉蜕法君如觅我问烟霞
又送前人琴棋书画四首
不知甲子定何年题满柴桑日醉眠意不在言君解否壁间琴本是无弦
琴
我爱商山茹紫芝逍遥胜似橘中时纷纷玄白方龙战世事从他一局棋
棋
蔡邕去後右军死谁是风流入品题只少蛟龙大师字至今风骨在浯溪
书
欲觅龙眠旧时事相传此本世间无黄金不买昭君本只买严陵归钓图
画
题延真罗道士玉涧
双岩夹方流知有至妙藴山石发清晖草木得余润泉源皆宝气樵牧骇潜蜃仙翁独危坐华池养水性神泽温而栗骨峭老益劲苔矶枕泓碧时有鱼出听糜琼饭潺湲冲淡意无眹
听罗道士琴
断厓千仞碧下有寒泉落道人挥丝桐清风转寥廓飘飘襟裌举氷纽不禁薄紫烟护丹露双舞天外鹤吾闻泗滨磬暗合角与徵又闻天乐泉净洗筝笛耳如何碧一泓乃此并二美蓝田沧海意请问玉溪子
闻居和云屋道士
一樽聊共此时心文字追谁落醉吟仙子楼台修竹外行人冠盖画桥隂一年芳草东风老五日空江夜雨深且作兰亭欢喜集更论谁後又谁今
游集灵观【时奉祠禄】
小洞烟霞国重阳风雨秋欧公嵩岳步朱子武夷舟香火真吾职觥筹且此游龙山马台事糠粃旧王侯
题凝祥观
前路风尘走且僵我来一日此徜徉欧公自是游嵩观迂叟元非过太行始信神仙还有国不知蛮触是何乡世间如此纷纷者赢得山林作道场
游青原二首
锺鱼闲日月竹树老风烟一径溪声满四山天影圆无言都是趣有想便成缘梦破啼猿雨开元六百年空庭横螮蝀断碣偃龙蛇活火参禅笋真泉透佛茶晚锺何处雨春水满城花夜影灯前客江西七祖家
题碧落堂【知瑞州日】
大厦新成燕雀欢与君聊此共清闲地居一郡楼台上人在半空烟雨间修复尽还今宇宙感伤犹记旧江山近来又报秋风紧颇觉忧时鬓欲斑
和龚史君韵【名奇知瑞州日】
淡和心事葛天民回首归来清渭滨长倩君房孙子行道原义仲辈流人一生受用忘非是万事升沈等故新近日贞元朝士少蒲轮有命出枫宸
饯新班弟
送君天上去当户理瑶琴万里白鸥远千山黄叶深江空行路影日暮倚门心若见西湖雪灞桥人正吟
别弟赴新昌
十载从游久诸公讲切精天渊分理欲内外一知行立政须规范修身是法程对床小疏隔恋恋弟兄情
和韵送逸轩刘民章【庚午科名子後】
少日屠龙事已劳送人千里发江涛蓬莱地近风方细阊阖门开日正高春里看花须欵欵雨中剪韭且陶陶金吾已办长安月双凤扶云立海鳌
题宣州叠嶂楼
初曰照高楼轻烟在疎树峨峨远岫出泯泯清江去檐隙委残溜屋隅连宿莽荟蔚互低昂熹微分散聚城郭谅非昔山川俨如故童鬒已零落姝颜慰迟莫沈沈澹忘归欲归重回顾
题宣州推官厅览翠堂前宣州推幕李君於其廨作亭梅圣俞以览翠名之而为之记今去之二百余年碑埋没久矣天台陈君客实来发而得之复表之亭上江山如昨翰墨宛然卢陵文某时守兹土既为作颜间二字复诗以志之
都官自楚产文采光陆离当年从事君如与山川期岁月忽已适天球落尘土岂曰无嘉宾过者不我顾谁令赤城子发坎出方珉灵物必复见其见乃以人回视城南端飞甍俯苍蒨物理有屈伸流峙岂云变寥寥南楼月至今有遐音千年一解后共调风中琴亦欲结方轨擥茝事幽寻行行且言迈踟蹰思何深
登双溪阁
碧落神仙宅当年庾谢来烟云连草树山水近楼台万雉银釭举干鸦铁骑回梅花衣上月把玩为徘徊
题吴城山
龙行人鬼外神在地天间彭蠡石砮出洞庭商舶还秋风黄鹄阔春雨白鸥闲云际青如粟河流接海山
贫女吟四首
柴门寒自闭不识赏花心春笋粹如玉为人拈绣针春
竹扇掩红颜辛苦纫白苎人间罗雪香白苎汗如雨夏
西风两鬓松凉意吹伶俜百巧不救贫误拜织女星秋
巧梳手欲氷小颦为寒怯有时衿肘露颇与雪争洁冬
名姝吟
丈夫至白首锺鼎垂功名未有朱门中而无丝竹声与主共富贵不见主苦辛名姝从何来婉娈出神京京人薄生男生女即不贫东家从王侯西家事公卿吾行天下多朱紫稀晨星大都不一一甚者旷数城如何世上福冉冉归娉婷乃知长安市家家生贵人
东方有一士
万金结游侠千金买歌舞丹青映第宅从者塞衢路身为他人役名声落尘土他人一何伤富贵还自苦东方有一士败垣半风雨不识丝与竹飞雀满庭户一饭或不饱夜梦无惊寤此事古来多难与俗人语
和故人韵
去岁湟中谷医疮咸粜新一言堪救药三秩敢贪嗔自是仁由已休论哲保身当时若瘖默何面见乡人人情嗟愈变世法合何如气以心平定才因意广疎时行或时止无咎亦无誉第一严交际琴绅敢不书
赋吉州隆庆寺塔火
玉塔穿空不可梯剨然霹雳暗招提四城决破吴胥眼一炷然成汉卓脐风雨满山连地卷鬼神现世觉天低时人子细回头看万事悠悠落日西
寄故人刘方斋
溪头浊潦拥鱼虾笑杀渔翁下钓差棹取扁舟湖海去悠悠心事寄芦花
题高君宝绀泉
渟渟岩下泓澄碧落梧影寒瑶披清猋残月照濎濙俯渊测浮云流日荡苕颍向来沧浪歌孺子不可【阙】载沾衣上尘怀古意深永招招素心人相期发深省
题曾氏连理木
后皇嘉树生僪佹四衢五衢合一轨德泽纯洽八方一乘木而王固如此大明香琴橘真观玉华李一时图传传奇观荣华过眼转九易惟有武城宅前树不知何年已连理从来县官不以闻武城子孙世传美人言协气薰嘉生此家孝友陶协气朱门多少锁乔木百年瞬息滋一喟焉得鼎鼎为轮囷受命不迁相曾氏传闻此木更八世方遇麻阳大夫记诚斋先生字麻阳诚斋又几年却入青螺地舆志比来彻当路表名连瑞里有日捧图上嘉禾灵草共青史物生隐显殆有时展如之人亦应尔楩楠杞梓虽奇生继此庐陵城北不止称三瑞
题滕王阁
五云窻户瞰沧浪犹带唐人翰墨香日月四时黄道阔江山一片画图长回风何处搏双鴈冻雨谁人驾独航回首十年此漂泊阁前新柳已成行
题黄冈寺次吴履斋韵【名赞丞相】
长江几千里万折必归东南浦惊新鴈庐山隔晩风人行荒树外秋在断芜中何日洗兵马车书四海同龙雾洲觉海寺次李文溪壁间韵【名昴英侍郎】
闍黎锺後访团蒲江色漫漫昼欲晡一笛梅边何满子干蓑芦外笔头奴急风吹鴈还家未新雨生涛到海无本是白鸥随浩荡野田漂泊不为孤
题锺圣举积学斋
东家筑黄金西家列珊瑚叹此草露曦良时聊斯须古人重孜孜殖学乃菑畲彼美不琢琱椟中竟何如空同白云深君子式其庐棐几照初阳垂籖动凉嘘方寸起岑楼一勺生龙鱼辰乎曷来迟竞诸复竞诸
题顔景彛八窻玲珑
我闼无纤埃风日自清好面面有芙蓉何如交翠草吾闻开十牖不及一户明泰宇有天光八荒尽夷庚予邓峒【阙】巽斋欧阳先生为淦邓峒赋诗以孝子慈孙望於人先生之盛心也敢不拜辛敬赞邓君勉之
乃翁犹旅殡霜露几焄蒿日与清江逝云连桂岭高时无郭元振梦有令狐綯目断方田墓招魂我欲骚
题陈正献公六梅亭
相府亭前梅六株四围香影护琴书月华犹带玉堂色风味曾分金鼎余五柳门前空寂寞三槐堂上竟萧疎惟渠不变凌霜操千古风标只自如
题古磵【为里人张伯义作】
市腰石有千年磵石眼泉无一日乾天下苍生应有望不知龙向此中蟠
文山集卷一

[book_title]卷二
钦定四库全书
文山集卷二
宋　文天祥　撰
诗
文山即事
宇宙风烟阔山林日月长开滩通燕尾伐石割羊肠盘谷堪居李庐山偶姓康知名縂闲事一醉棹沧浪
出山
日日骑马来山中归时明月长在地但愿山人一百年一年三百余番醉
辟山寄朱约山
一笠一蓑三钓矶归来不费买山赀洞天福地深数里石壁湍流清四时樵牧旧蹊今可马鬼神天巧不容诗先生曾有空同约那里江山未是奇
山中即事
携壶藉草醉斜阳白鹤飞来月下双芦叶西风惊别浦芭蕉夜雨隔疎窻千年帝子朱帘梦一曲仙人铁笛腔若问山翁还瘦否手持渔竹下寒江
宿山中用前韵
南山之隩北山阳羽扇轻风共影双画桨菰蒲明月笛青灯蟋蟀白云窻半生游子成行债一夜佳人作别腔倚钓重来此簔笠梅花十里雪空江
山中
沧洲棹影荻花凉欵乃一声江水长赖有篿风堪斫脍便无花月亦飞觞山中势已惊东晋席上人多赋晚唐何处鲁羮不可饭蚤泉石入膏肓
山中谩成柬刘方斋【名梦桂居南湖太师公玄孙】
东风解冻出行嬉一哄烟尘隔翠微自有溪山真乐地从来富贵是危机二三辈行惟须醉多少公卿未得归明日主人酬一座小船旋网鳜鱼肥
山中载酒用萧敬夫韵赋江涨
拍拍春风满面浮出门一笑大江流坐中狂客有醉白物外闲人惟奕秋晴抺雨粧縂西子日开云暝一滁州忽传十万军声至如在浙江亭上游
山中立夏用坐客韵
归来泉石国日月共溪翁夏气重渊底春光万象中穷吟到云黑淡饮胜裙红一阵弦声好人间解愠风
山中和韵
白扇挥残暑青鞋踏嫩晴花床寻小隐石鼎引长鸣纱帽有时去酒壶惟意倾山僧痴与坐闲却瘦弥明
山中自赋
【阙】　　　　　　门外苍松一水修不必清高逼巢许祗教潇洒胜由求空花自满三千界老树相看五百秋坐有鹰扬人物在怕牵昨梦上渔舟
入山即事
江流风??云薄雨丝丝上马忙呼繖廵檐静看棋露天厨作泞沙地水生池秉烛留前夕兹游更絶奇
山中感兴三首
载酒之东郊东郊草新緑一雨生江波洲渚失其足青春岂不惜行乐非所欲采芝复采芝终朝不盈匊大风从何来奇响振空谷我马何玄黄息我西山麓
山中有流水霜降石自出骤雨东南来消长不终日故人书问至为言北风急山深人不知塞马谁得失挑灯看古史感泪纵横发幸生圣明时渔樵以自适
桃花何夭夭杨柳何依依去年白鸟集今年黄鹄飞昔为江上潮今为山中云江上潮有声山中云无情一年足自念况复百年长但存松栢心天地真茫茫
山中呈聂心远诸客
谁入山来问野舟一篙花外渡深流小颦风树蹁跹鹤浅约湍沙浩荡鸥湖上有时思洛社人间何处不滁州徘徊才是黄昏候短笛先吹月上楼
再用前韵
黄叶婆娑上钓舟唤回旧梦到江流多情政自怜樯燕两鬓终当付野鸥未说离怀向南浦须知诗意在夔州朔风昨夜吹沙急早觉寒声战玉楼
山中六言三首
两两渔舟摇下双双紫燕飞回流水白云芳草清风明月苍苔
鹤外竹声簌簌座边松影疎疎夜静不收棋局日高犹卧纱厨
风暖江鸿海燕雨晴檐鹊林鸠一段青山顔色不随江水俱流
用萧敬夫韵
庭院芭蕉碎緑隂高山一曲寄瑶琴西风游子万山影明月故乡千里心江上断鸿随我老天涯芳草为谁深雪中若作梅花梦约莫孤山人姓林
山中
烟云开窈缈荆棘剪离披蜡屐上下齿竹枝长短词半山江色透独树午隂迟世上儿孙老有人犹看棋倏忽当年遇蒙茸几度披水霞明昼卷草树幻骚词鸟过目不瞬江流意自迟世人空黑白一色看坡棋
竹花
黄家紫家鬬魏姚夷齐玉立青萧萧便是人间小天地不特水上作萍漂
夜归
市桥灯火未阑珊一簇人家树影间想把神仙争羡我不知我正羡渠闲
八月十六日见梅
广寒殿里玉楼开那得孤山处士来半夜西风半身影梦中骑得雪驴回
和萧秋屋韵
芦花作雪照波流黄叶声中一半秋明月婵娟千里梦扁舟汗漫五湖游星辰活动惊歌笑风露轻寒敌拍浮赢得年年清赏处山河全影入金瓯
月夜
月到中天云划开断桥幻出玉楼台夜深一鹤掠舟过疑是坡仙赤壁来
江行
日日看山好山山山色苍忘机鸥下早恋廐马行忙松晓清风湿荷秋流水香短蓑吹铁笛年岁大江长
纸帐
纸帐白如雪上有坐客影一白不自由黑光荡无定人倦影已散依然雪花莹须臾秉烛眠相忘心目静
为刘定伯索油蕨
我欲登山去采薇江南秋雨正霏霏仙家解有逡巡手一筯西风落翠微
山中小集
江山闲胜赏万户不须留客醉客多事吾诗吾自酬夕风吹绦蜡春色漾黄流宾客归来夜滁翁无此游
新年
梅花枕上听司晨起绾金章候拜亲喜对慈顔看铺鬓髪虽疎脱未如银
生日和聂吉甫【五月初二日】
青蒲花未老黄竹笋初生细咏诗工部闲评字率更大江流日影时鸟说春荣共作千年计身谋政自轻
生日和谢爱山长句【松老字伯华】
余屏迹山间诵昌黎三星行政自多感亦何有於初度客谢爱山翩然远来贻我长句嘘拂而缫藉之者至矣倚歌而和愧不成章
寓形落落大块间嘘吸一气自往还桑弧未了男子事何能局促甘囚山昔年此日作初度宾客如云剧欢舞今年避影却闭门捧觞自夀白头母故人忆我能远来虹光满袖生琼瑰一桮相属慰岑寂使我发笑愁顔开簸扬且听箕张口丈夫壮气须冲斗夜阑拂剑碧花寒掘首相期出云表
生日谢朱约山和来韵
元丰五年正月日洛中耆英佳话出当时韩公七十九欢噱赓酬老吟笔伟然冠剑照孔鸾鲐背鸠杖蒲轮安韩公而下文寛夫相高以夀不以官洛尘已随流水急云仍相逢松下石顾我行辈真我来兼謩故事强安排约对青山共长久醉歌要赓滁州守愿随後社着深衣阑风伏雨从是非便令携樽西墅去山花山乌为歌舞招招瑶毋来庭闱拍手共笑偷桃儿吾山陂陀白云满猿鹤司我北门管紫霞隔断鸡犬声下有琥珀滋长龄向来福地七十二此亦清高仙地位朝游昆仑暮空同驾风鞭霆迎我公丹厓翠壁千万丈与公上上上上上
生日山中和萧敬夫韵
山深不用结凉棚风起江苹暑气轻处士林泉自今古男儿弧矢付豪英客来不必笼中羽我爱无如橘里枰一任苍松栽十里他年犹是茯苓生
与朱古平饮山中和萧敬夫韵【古平名埴字圣陶丙辰赋魁大传倅】
江山自足饮千杯况有如今此客哉石室只还湖守住芦峰曾屈晦翁来酒酣剩有诗酬唱步倦何妨车往回游徧此山方可别北厓莫遣晓云开
所怀
英英香蕙莹朝华收拾东风作一家燕语莺啼春又夏灯花剔尽暗窻斜
山中偶成
白鹤飞来牵我衣东风吹我下渔矶常年只为青山误直草君王一诏归
次约山赋杏花韵
名花韵在午晴初雨沁臙脂脸更敷蒲驿莫妨娯刺史锦坊岂不胜中书时无艶曲临轩纵公莫巍坛韫匵沽春老緑隂青子近东风来往一吹嘘
赠南安黄梅峰
清浅风流圣得知黄昏归鹤月来时岭头更有高寒处却是江南第一枝
送人往湖南
鴈拖秋月洞庭边客路凄凉野菊天云隔酒尊横北海风吹诗史落西川夜深鬼火千山雪春後鹃花一柱烟为我祝融峰上看朝暾白处礼逢仙
题张景召簿尉梅墅并饯入南
唤醒三影燕支魂一枝半树专黄昏江南暗香郁不住霜风吹入罗浮村疎枝不入辋川画暗香不到东山棋云阶一枕梨花梦参横月落无人知
和谢爱山晚吟韵日晚与客散步因诵夕阳虽好不多时之句谢爱山欣然赋之余亦率然口占以和亦一时之乐也
日落未落天沧浪悬厓挂壁留余光紫烟翠雾空迷茫飕飕度壑松风长牛背短笛吹归忙飘飘逸兴空悠扬襟怀洒落万虑亡须臾薄暝山色藏长歌浩浩相激昂淡云弄月微昏黄
别谢爱山
緑绮知音早青灯对语迟那知今雨别又重故人思山隔诗情远云含客思悲小楼今夜笛莫向月中吹君今拂衣去我独枕书眠一片过林雨数声当户蝉情长空有恨吟苦不成篇後会知何日西风老鴈天
和胡琴窻【名目宣字德昭】
买得青山贵似金瘦筇上下费沈吟花开花落相关意云去云来自在心夜雨一江渔唱小秋风两?客愁深夹堤密与栽杨柳剩有行人待緑隂
七月十三夜用灯牌字韵凑成一诗与诸宾一笑
赤壁当年赋子虚西风忽复到菰蒲蟾蜍影里千秋监蟋蟀声中七月图诗思飘飘入云汉歌声隐隐动江湖万家萧鼓连灯火见说年来此事无
病中作
岁月侵寻见二毛剑花冷落鸊鹈膏睡余吸海龙身瘦渇里奔云马骨高百忌不容亲酒具千愁那解减诗豪起来大作屠门嚼自笑我非儿女曹
又二絶
瞿塘隘处真重险勾漏波前又一滩世事不容轻易看翻云覆雨等闲间
病中忽悟通真理静处专寻入定工雨汗淋头都不管须臾知气自冲融
又赋
一病忽两月蓬头夏涉秋形羸心自壮手弱笔仍遒昨夜灯如喜今宵蝶莫愁问谁驱五疟正与五穷谋一病四十日西风草木凉倚床腰见骨览镜眼留眶倦策吟诗杖频烧读易香夜深排果饵乞巧大医王
又赋
病中心如故闲中事更生睡猫随我嬾黠鼠向人鸣羽扇看棋坐黄冠扶杖行灯前翻自喜瘦得此诗清骤雨知何处一溪秋水生苦吟肩鹤瘦多病耳蝉鸣隐几惟便睡挑包正倦行山深明月夜乞我半窻清寄兴逃吾病吟诗老此生风高鸿鴈起晴久鹁鸠鸣野树辞秋落溪云带雨行晚凉便懒坐移傍竹隂清
借道冠有赋
病中萧散服黄冠笑倒羣儿指为弹秘监贺君曾道士翰林苏子亦祠官酒壶钓具有时乐茶竈笔床随处安幸有山隂深密处他年炼就九还丹
又赋
一番潮信过时暂脱熬煎心似辘轳转身如徽纆纒夜听饥鼠啸画看伏雌眠急雨千山动应知为解弦【时以草果数百枚作枕遂得汗】
病甚梦召至帝所获宥觉而顿愈遂赋
卧听风雷叱天官赦小臣平生无害物不死复为人道德门庭远君亲念虑新自怜蝼蚁辈岂意动苍旻
病愈简刘小村
秋光沁人骨意气晓来新古鼎龙团雪虚檐麈尾春商山奕棋老赤壁洞箫宾风月真仓扁招呼入屋频倦余心似酒病起首如蓬黄竹断桥雨白苹长笛风僊僊鸥屡舞咄咄鴈书空孤负秋来眼闲挑爨下桐
夜坐偶成
萧萧秋夜凉明月入我户揽衣起中庭仰见牛与女坐久寒露下悲风动纨素不遇王子乔此意谁与语
简琴窗云屋竹轩诸友
世情千万变险甚剑头炊嗜传姑成癖登山且作痴烟霞非疾痼泉石自心驰独喜精神健山中剩有诗
用前韵留琴窻
百年矛上淅万事枕中炊病苦还思老贪嗔未若痴云低天欲动江长岸如驰明月西风健山头赋别诗
又用韵简李深之【名道大号深斋】
晩尊和月吸早饭带星炊鹏鷃从高下螳蝉任黠痴水澄神自止云远意俱驰门外谁车马故人来课诗
早起偶成
澹澹池光曙沈沈野色秋片云生北舍只鴈过南楼有见皆成趣无言縂是愁芭蕉夜来水咽罢自搔头
又用韵
江山如有意天地可无秋夜月冯驩铗西风王粲楼露蛩令我喜烟草为谁愁且醉桮中物相看尚黑头
晓起
梦破风烟迥衾寒不自由钟声到枕曙月影入帘秋鴈过江山老蛩吟草树愁整冠人共笑两月不梳头远寺鸣金铎疏窻试宝熏秋声江一片曙影月三分倦鹤行黄叶痴猿坐白云道人无一事抱膝看回文
夜坐
淡烟枫叶路细雨蓼花时宿鴈半江画寒蛩四壁诗少年成老大吾道付逶迟终有剑心在闻鸡坐欲驰
和朱松坡
学医未至大医王笑杀年年折臂伤屏里江山如出色亭皋松菊已成行细参不语禅三昧静对无弦琴一张多谢岭头诗寄我满园梅意弄春光
陈贯道摘坡诗如寄以自号达者之流也为赋浩浩歌一首
浩浩歌人生如寄可奈何春秋去来传鸿燕朝暮出没奔羲娥青丝冉冉上霜雪百年歘若弹指过封侯未必胜瓜圃青门老子聊婆娑江湖流浪何不可亦曾力士为脱靴清风明月不用买何处不是安乐窝鹤胫岂长鳬岂短夔足非少蚿非多浩浩歌人生如寄可奈何不能高飞与远举天荒地老县网罗到头北邙一抔土万事碌碌空奔波金张许史久寂莫古来贤圣开丘轲乃知世间皆长物惟有真我难灭磨浩浩歌人生如寄可奈何春梦婆春梦婆拍手笑呵呵是亦东坡非亦一东坡
借朱约山韵就贺挂冠
身健尚堪松下饭眼明正好橘中棋青山有约当朱户白首何心上粉闱栗里田园供雅兴午桥钟鼓赏清时晚来倦客秋江上坐看半天黄鹄飞
用前人韵赋招隐
钓鱼船上听吹笛煨芋炉头看下棋賸有晚愁归别浦已无春梦到端闱去年尚忆桃红处好景重逢橘緑时珍重山人招隐意猿啼鹤啸白云飞
用前人韵招山行以春为期
扫残竹径随人坐凿破苔矶到处棋一水楼台开晓镜万山花木放春闱雪中更有回舟兴林下岂无烧笋时莫待东风吹柳絮眼穿笼鹤遶湖飞
翰林权直罢归和朱约山韵
闲云舒卷无声画醉石敲推一色棋试问挂瓢栖碧洞何如襆被卧彤闱梦中芳草还成路别後黄花又是时羞杀今年堂上燕片心寄与鴈南飞
庆罗氏祖母百岁罗氏庆门夀母百岁父老见所未尝乡里夸以为盛某既交朋升堂为夀退布席厅事与横舟昆弟子侄举酒尽欢酒酣赋诗志喜也
丽日萱花照五云升堂风采见乾淳蓬莱会上逢王母婺女光中见老人雨露一门华发润江山满座緑衣新只将千岁求为夀更住人间九百春
拜罗氏百岁母之明日主人举酒客张千载心赋诗某喜赞不自己见之趂韵
翠微三岛近画阁五云横春水鸥声滑夕阳鸦背明尊前持一笑花下卧余酲曾见瑶池母不为虚此生醉清湖上三日存叟独不在坐即席有怀
石鼎吟方透瑶觞醉未阑疎林花密缀旧垒燕新安春半湖山好夜深江海寒王孙隔芳草初月正相看罗山长存叟兄弟来谢宴山中【存叟名耕登科】
天开盘谷隐春到浣溪家一水楼台影满山桃李花春风寄横笛夜月拟乘槎政好逢佳客江空北斗斜
夀朱约山八十韵【九月十三日】
翠袖琼楼八十翁平安晓宇看孤鸿五湖图里添彭祖南极光中约祝融日日青山醉春色年年黄菊饱西风鹰扬但愿无施处臣老婆娑一钓蓬
夀朱约山八十三岁
八十余翁雪满颠深衣大带耳垂肩磻溪回首今三载绦县论心又十年归去来兮真富贵美哉夀也活神仙门前燕雀纷如雨媿我白云深处眠
贺秘书欧阳巽斋先生迁居【名守道字公权】
先生挟册当菑畲不待辛勤有屋庐宅様只还齐里旧乡风好似颍川居镜湖今日贺外监瀛馆前年虞秘书天下经纶犹一室时人尚敢说吾迂
挽李制帅二首【名遇龙字叔兴】
上下荆淮剑气雄进当全蜀凛英风将坛?血金汤志白腹填天竹帛功治法征谋关世道精忠定力简皇衷伤哉生出瞿塘险翻落黄粱一梦中
世变江河渺未涯如公真是济时危几年荆益龙骧誉一日潇湘鹏?悲天下皆传清献节人心自有武侯碑郎君昔共慈恩约擦泪西风寄些词
挽孙庸斋【枢密兄】
淮水奇人物枢星伟弟兄泰山开学谱云谷发诗源委吏初行志修文莫返魂功名传久远赖有二郎存
挽龚用和
结屋南陵三十秋田园旧隐隔江流鄜州避乱杜工部下泽乘车马少游名利无心付隍鹿诗书有种出烟楼长淮清【阙】难归玉魂魄犹应恋故丘
挽万监丞益之
文华时辈右质朴古风余壁上春陵记屏间太极图云山居士屋风雪故人书一梦中观化尧夫以後无
哭秘书彭止所【名方过丙辰省元】
人物孤中秘神山返异仙目穿陪绋处梦断书年玉质应无死韦编岂不传奠刍和泪遣此月向谁圆
挽潮守吴西林【名道夫字深源没於潮】
凛凛千军笔堂堂一面威荆流春浪涌峡树暮云飞素壁琴犹在中桥鹤不归劒亭遗迹古丰石照山辉倾盖岁年晚相知江海深春天思北树夜雨话西林玉岭生前梦中原地下心英雄凋落尽慷慨一沾襟
挽高邮守晏桂山【名陶字复之秘书丞】
淮南已仙去桂树郁青青五马贤声望三丞旧典刑邦人多感叹诸老半凋零何日持鸡酒伤心请葬铭
挽鄢晋叔主簿【名晋同榜】
此君何坦坦回首杏园游魂魄湘潭去声名彭泽休百年中道短千里故乡愁六子三方幼遗言可泪流
挽王叔远
孟尝生五日白首叹遭逢灯火残编雨虀塩短褐风八天下鵰鹗半水偃蛟龙原上诸生哭黄花衰草中
挽萧帅机虎溪【名了翁字明可】
世以千金重谁能学隐君一门名似雨满座客如云志愿生无恨声华死有闻韩碑照原草含笑有斯文
挽朱尚书貔孙
一代文昌贵千年谏议名天球声浑厚元酒韵和平岩穴思风采朝廷惜老成东西生死别江水泪为倾
挽太博朱古平
白氏贤司马昌黎真学官江湖惊落笔朝野望弹冠天马高风骨秋鹰折羽翰莱庭人白发烟雨万松寒铁砚伤同志青灯忆旧游临轩朝凤阙驰道听鸡筹魏野神仙宅元龙湖海楼西风一挥泪世事盖棺休
挽黎致政【黎探花祖】
楚峰天地濶四世百年家鹤发垂袍叶龙孙上榜花诗书新雨露松栢老烟霞白马苍山路斯人忽已遐古心江先生以旧弼出镇长沙癸酉十月乙亥是为七十六岁门人文某以一节趋走部内谨拟古体一首为夀
炎图启丕运皇路熙以平蜿蟺发令姿有美洵一人鸿藻舒朝华大音锵韶钧黼珽丽三阶火龙昭紞紘桓圭殿南服熊旗被金城曕彼鹑尾火翼轸宣其精祥鸾舞瑶席鸣凤翔娲笙孟冬兆阳气西北无浮云驾言酌春酒可以写我情扬旍下祝融躧履朝泰清嘉猷扇九垓还以遂古淳君子保金石所以永国成纯嘏锡千岁绵绵赞休明
送张宗甫兄弟楚观登舟赴湖北试
金螺晓气照人寒手把天浆领佩环夜月送鱼来赤壁秋风吹鴈发衡山东南折处旗花见牛女光中槎影还见说青年文赋好士龙一笑共云间
衡州送胡端逸赴漕【号观斋】
楚观檐花晓舟人击鼓东蛟龙噀灵雨鵰鹗展雄风此客云霄士斯文造化工捷来君饮此我亦凯元戎【时八月十五日发兵讨贼】
题楚观楼
西风吹感慨晓气薄登临半壁楚云立一川湘雨深乾坤横笛影江海倚楼心遗恨飞鸿外南来访远音安序宋吏部来牧衡阳某将指联事好也会以便郡归养获忝交承临发赋诗湘水千里
倾盖年华晚行人早发湘白云虹浪小明月燕花香南浦春何急巴山雨正长祝君加一饭我意为桐乡
赠周东卿画鱼
观君潇湘图起我濠上心短褐波涛旧秋雨蒲深某叨臬衡湘蒙恩以便郡归养肯斋大卿实寓衡我十年前邦君也一再见间即分南北五言启之所以致今旧雨之缱绻云【李肯斋名芾】
潇湘一夜雨湖水十年云相见皆成老重逢便作分嗁鹃春浩荡回鴈晓殷勤江阔人方健月明思对君
幕客载酒舟中即席序别
故人满江海游子下潇湘梦载月千里意行云一方橹声人语小岸影客心长总是浮萍迹飞花莫近樯
用韵谢诸客和章
传鼓发船去我秦君向湘持螯思太白占鹊问东方世味秋云薄交情江水长相期天路晓阵马度风樯
湘潭道中赠丁碧眼相士
自诡衡山道士孙至今句法有轩辕世人未见题尧庙尽把昌黎作寓言
收拾衡云作羽衣便如屈子远游归离骚忘却题天柱为立斜阳问翠微
咸淳甲戌第二朔予道储洲里徐畋方谏自长沙来为别问客几何曰半年矣临别为赋
君为湘水燕我作衡阳鴈鴈去燕方留白云草迷岸
和衡守宋安序送行诗并序
某将指罔功叨符便养初联寅谊近依清燕之香末忝交盟亲授朱提之印冠盖一时之盛事缙绅百世之深情别集殷勤歌词郑重梦回云舍深怀萱草之诗思乏雪车谩和梅花之赋瞻言作远览掷为荣
玉立湘西第一州丹梯小为岳云留东风城郭人行乐春日旌旗公出游便趂绨香摩碧汉莫嫌绣影挽清流两君相见衣冠好记取儿孙好话头
方共衡云把酒魁春风吹向郁孤台鴈将回处惊帆落花未开时怯笛催别草可堪游子去寄梅应为故人来临行笑覔疑香谱十驾那追逸骥材
赠萍乡道士
道士观行人半似重相见古云性相近性岂不如面万形本一世万心方一殊世固难絶圣亦恐难絶愚
白髭行
忆昔守宣时白上一根发去之四五年一化为七八今年客衡湘黑髭已多黄衆黄忽一白惊见如陵阳白髪已为常白髭何足恠岁月不可歇雪霜日长大世人竞染缁厌之固足嗤谁服芦菔汤避老亦奚为少老如春秋造物以为俦吾方乐吾天乐天故不忧
将母赴贑道西昌
重来鸥阁晓帆影涨新晴倚槛云来去闭帘花送迎江湖春汗漫岁月老峥嵘手把忘忧草夔夔绕太清
快阁遇雨观澜
一笑登临晚江流接太虚自惭云出岫争讶雨随车慷慨十闱柳周回千里鱼故园堤好在夜梦绕吾庐
题郁孤台
城郭春声阔楼台昼影迟并天浮雪界盖海出云旗风雨十年梦江湖万里思倚阑时北顾空翠湿朝曦子题郁孤泉筦五湖翁姚濂为之和翁官满归里因韵?别并谢前辱
巢龟君住好涌翠我来迟夜雨呼三韭春风试一旗飞花行客梦芳草故人思何日五湖上同看浴海曦
用韵谢前人
兹游良解后吾道未逶迟斗埜横双剑牛津直两旗北风应小住明日便相思输与君家近扶桑五色曦
翠玉楼晩雨
晩楼一曲转梅花官事无多报放衙林木蔽亏烟断续江流曲折雨横斜年华冉冉风前影岁莫悠悠客里家一鴈近从沙背落更饶片雪入天涯
翠玉楼观雪
矫矫临清泚蒙蒙认翠微绨春生客袖铁冷上戎衣柳眼惊何老梅花觉半肥新来有公事白战破重围
翠玉楼和胡端逸韵
客影鱼千里年华柳十围白云栖石密黄鹄出烟微江海秋风老湖山晩日晖郁孤台上望野阔犊初肥
翠玉楼
昏鸦何处落野渡少人行黄叶声在地青山影入城江湖行客梦风雨故乡情试问南来信梅花三两英
合江楼
天上名鹑尾人间说虎头春风千万岫秋水两三洲客晩惊黄叶官闲笑白鸥双江日东下我欲赋扁舟西楚惊鸿晚东淮落木秋蒸相今石鼓句宛古宣州白日聊清赏青山縂旧游不知沧海水何处接天流
皂盖楼
一水楼台绕半空图画开蜗涎行薜荔雀影上莓苔碧落人千载青山酒一桮晚烟看不尽待月却归来
石楼
晓色重帘卷春声叠鼓催长垣连草树远水照楼台八境烟浓淡六街人往来平安消息好看到岭头梅
马祖岩
曾将飞锡破苔?一片云根鎻洞门山外人家山下路石头心事付无言
禅关
秋风吹日上禅关路入松花第一弯只愿四时烟雾少满楼城阁见青山
吸江
絶壁千寻俯雪潭春花秋草自?鬖当年误着蒲团坐惹得人称马祖岩
尘外
半山风雨截江城未脱人间縂是尘中夜起看衣上月青天如水露华新
云端
半空夭矫起层台传道刘安车马来山上自晴山下雨倚阑平立看风雷
清江何汉英再见於空同读欧阳先生诗感慨为赋
采芝云满山采檗瀑垂涧当年有清徽为寄南来鴈鴈去人已逝岁月剨云晏流水失声音西河老忧患往日志士悲穷途行子惯君为梁宋游我复江汉?十年耿相逢千里欠一盼玄机寄糟粕美疢堕刍豢赠子归东方聊荐吴兴苋
送曾倅岩山官满归里【名大发贑倅】
春陵光霁落苍苔葛水神仙立翠槐万里云霞骐骥路三年风月凤皇台兴同老子复不浅歌曰先生归去来庾岭梅花开渐徧一枝就与寄蓬莱
和前人赋别
翠松三万顷松雪着神仙柳院催金钥江花送玉鞭晓岩云壁立晩棹浪规圆未了醉翁事重寻颍上田当年童子见今见二毛翁海月三秋别江云一日同鸥心驰舍北龙尾曳天东定有延和奏南来寄一通
赠明脉萧信叔
枚乘擅七发郭玉明四难微言起沈痼此道今漫漫云何东海生而乃绪真要砉然以神遇契彼镜经妙我欲炊雕胡俯凿菊水泉夀被方舆人六气何由諐
赠林碧监相士
咸阳宫中四尺镜照人五臓何烱烱桑田沧海千余年百链依然化为鑛君从何处得此物铸就双瞳敌秋月向来照心今照形不事澜翻三寸舌远冲风雪肯我过看来犹未深知我我方蓑笠立钓矶万事浮云都勘破噫嘻吁只今神目鬼眼纷道途暗中许负应卢胡试问何如林家老碧监不知天津桥上复有龙锺无
送吉州陈守解任
美人策良马俎节螺江湄岁年忽晼晩桃李已成蹊遥遥一水间漫漫东与西晴川夹修杨行舟何能维朱凤翔海山层汉扬音徽高冈有梧桐驾言览朝晖赠君以白云白云不我持赠君以明月明月不我携白云与明月远道相追随
赠蜀医锺正甫
炎皇览衆草异种多西州为君望岷峨使我双泪流向来秦越人朝落夕邯郸子持鹊经来自西亦徂南江南有羁羽岂不怀故营何当同皇风六气和且平
改题万安县凝祥观
古道松花空翠香风前鬓影照沧浪飞泉半壁朝云湿啼鸟满山春日长须信神仙元有国不知蛮触是何乡道人横笛招归鹤坐到斜晖上壁璫【相如游猎赋华櫰壁璫注壁璫以玉为椽头】
西昌倪氏有山谷书杜陵山水图障歌作江山堂堂废其後人以黄书求题跋感慨一絶
杜二已无黄九去长歌大字落江山百年风物今何似春水晩烟飞白鹇
山中再次胡德昭韵
不将顔色污黄金落得灞桥驴上吟是处江山生酒兴满天风雪得梅心觥筹堂里春声沸灯火林皋夜色深人世可能行乐耳重游不用卜隂晴
人生柳絮鬬坚牢过眼春光叹伯劳蜀道谩传千古险庐山方许一人高眼前见赤徒妨道耳後生风未当豪明月芦花随处有扁舟自在不须篙
曾见尊前此客哉笑携麈尾拂莓苔水边飞鴈年年见湖上新亭日日来酹菊醉余披草坐探梅吟罢带花回北厓尚被刚风隔笑杀匆匆马上桮
山中泛舟觞客
便作乘槎客萧萧骨发清尊前山月过笛里水风生半夜鱼龙沸未秋河汉明雪堂眠二客梦与白鸥盟
病中作
六月廿四夜人间热欲炊病怀如酒困倦睫似书痴梦与千年接心随万里驰客来相问讯寄语有新诗
山中即事
山中方雨笠天外忽晴丝夕钓江登练春行路布棋乾坤供俯仰岁月任差池有酒如渑在何妨日问奇
挽巽斋先生欧阳大着
徘徊西河上月落衆星稀哲人萎中道雨絶将安之昔者丽鸿藻玉振舍清晖名理轶晋魏雅言袭轲思连驾勤驰道并坐侍端闱及门怀燕婉升堂接逶迤方期黄鹄【阙】忽作朝露曦黔娄不盖体延陵有遗悲层阿翳寒树平楚暧希微惟荒衣广柳缟冠涕如縻水从章江去云遶楚山飞已矣如有闻斯文不在兹
送刘其发入蜀
秋风凄已寒蜀道阻且长虎狼伏原野欲济川无梁客从何处来云我之西方萧萧驌驦鸣熠熠湛卢光昔时荣华地今为争战塲将军扬天戈壮士发戎行江南有羁鸟悠悠怀故乡驾云与子游云天何芒芒
周苍厓入吾山作图诗赠之
三生石上结因缘袍笏横斜学米颠渔父几忘山下路仙人时访岭头船乌猨白鹤无根树淡月疎星一线天为我醉呼添蒙澒倦来平卧看云烟
题罗次说竹岩摘藁
游子西南来出门道何悠文章会有用意气轻身谋纷纷食粱肉藜藿当其忧君看百川水何处不东流
挽刘知县【名元高字仲山实斋之子】
玉海渊源懿金闺步武高功名千载意翰墨一时豪天马含风滑秋鹰折羽毛相逢俱白发流涕湿征舠
文山集卷二

[book_title]卷三
<集部,别集类,南宋建炎至德佑,文山集>
钦定四库全书
文山集卷三
宋　文天祥　撰
对策
御试策一道
臣恭惟皇帝陛下处常之久当泰之交以二帝三王之道会诸心将三纪于此矣臣等鼓舞於鸢飞鱼跃之天皆道体流行中之一物不自意得旅进于陛下之庭而陛下且嘉之论道道之不行也久矣陛下之言及此天地神人之福也然臣所未解者今日已当道久化成之时道洽政治之候而方歉焉有志勤道远之疑岂望道而未之见耶臣请泝太极动静之根推圣神功化之验就以圣问中不息一语为陛下勉幸陛下试垂听焉臣闻天地与道同一不息圣人之心与天地同一不息上下四方之宇往古来今之宙其间百千万变之消息盈虚百千万事之转移阖辟何莫非道所谓道者一不息而已矣道之隐於浑沦藏於未琱未琢之天当是时无极太极之体也自太极分而阴阳则阴阳不息道亦不息阴阳散而五行则五行不息道亦不息自五行又散而为人心之仁义礼智刚柔善恶则乾道成男坤道成女穹壤间生生化化之不息而道亦与之相为不息然则道一不息天地亦一不息天地之不息固道之不息者为之圣人出而为天地立心为生民立命为往圣继絶学为万世开太平亦不过以一不息之心充之充之而修身治人此一不息也充之而致知以至齐家治国平天下此一不息也充之而自精神心术以至於礼乐刑政亦此一不息也自有三坟五典以来以至於太平六典之世帝之所以帝王之所以王皆自其一念之不息者始秦汉以降而道始离非道之离也知道者之鲜也虽然其间英君谊辟固有号为稍稍知道矣而又沮於行道之不力知务德化矣而不能不尼之以黄老知施仁义矣而不能不遏之以多欲知四年行仁矣而不能不画之以近效上下二三千年间牵补过时架漏度日母怪夫驳乎无以议为也独惟我朝式克至于今日休陛下传列圣之心以会艺祖之心会艺祖之心以参帝王之心参天地之心三十三年间臣知陛下不贰以二不参以三茫乎天运窅尔神化此心之天混兮辟兮其无穷也然临御浸久持循浸熟而筭计见效犹未有以大快圣心者上而天变不能以尽无下而民生不能以尽遂人才士习之未甚纯国计兵力之未甚充以至盗贼兵戈之警所以贻宵旰之忧者尤所不免然则行道者始无验也邪臣则以为道非无验之物也道之功化甚深也而不可以为迂道之证效甚迟也而不可以为速维天之命於穆不已天地之所以为天地也文德之纯纯亦不已圣人之所以为圣人也为治顾力行何如耳焉有行道於岁月之暂而遽责其验之为迂且远邪臣之所望於陛下者法天地之不息而已姑以近事言则责躬之言方发而阴雨旋霁是天变未尝不以道而弭也赈饥之典方举而都民欢呼是民生未尝不以道而安也论辩建明之诏一颁而人才士习稍稍浑厚招填条具之旨一下而国计兵力稍稍充实安吉庆元之小获维扬泸水之隽功无非忧勤於道之明验也然以道之极功论之则此浅效耳速效耳指浅效速效而遽以为道之极功则汉唐诸君之用心是也陛下行帝而帝行王而上而肯袭汉唐事邪此臣所以赞陛下之不息也陛下傥自其不息者而充之则与阴阳同其化与五行同其运与乾坤生生化化之理同其无穷虽充而为三纪之风移俗易可也虽充而为四十年圄空刑措可也虽充而为百年德洽於天下可也虽充而为卜世过历亿万年敬天之休可也岂止如圣问八者之事可徐就理而已哉臣谨昧死上愚对臣伏读圣策曰盖闻道之太原出於天超乎无极太极之妙而实不离乎曰用事物之常根乎阴阳五行之赜而实不外仁义礼智刚柔善恶之际天以澄着地以靖谧人极以昭明何莫由斯道也圣圣相传同此一道由修身而治人由致知而齐家治国平天下本之於精神心术达之於礼乐刑政其体甚微其用则广历千万世而不可易然功化有浅深证效有迟速何欤朕以寡昧临政愿治于兹历年志愈勤道愈远窅乎其未朕也朕心疑焉子大夫明先王之术咸造在庭必有切至之论朕将虚已以听臣有以见陛下遡道之本原求道之功效且疑而质之臣等也臣闻圣人之心天地之心也天地之道圣人之道也分而言之则道自道天地自天地圣人自圣人合而言之则道一不息也天地一不息也圣人亦一不息也臣请遡其本原言之茫茫堪舆坱圠无垠浑浑元气变化无端人心仁义礼智之性未赋也人心刚柔善恶之气未禀也当是时未有人心先有五行未有五行先有阴阳未有阴阳先有无极太极未有无极太极则太虚无形冲漠无朕而先有此道未有物之先而道具焉道之体也既有物之後而道行焉道之用也其体则微其用甚广即人心而道在人心即五行而道在五行即阴阳而道在阴阳即无极太极而道在无极太极贯显微兼费隐包小大通物我道何以若此哉道之在天下犹水之在地中地中无往而非水天下无往而非道水一不息之流也道一不息之用也天以澄着则日月星辰循其经地以靖谧则山川草木顺其常人极以昭明则君臣父子安其伦流行古今纲纪造化何莫由斯道也一日而道息焉虽三才不能以自立道之不息功用固如此夫圣人体天地之不息者也天地以此道而不息圣人亦以此道而不息圣人立不息之体则歛於修身推不息之用则散於治人立不息之体则寓於致和以下之工夫推不息之用则显於齐家治国平天下之效验立不息之体则本之精神心术之微推不息之用则达之礼乐刑政之着圣人之所以为圣人者犹天地之所以为天地也道之在天地间者常久而不息圣人之於道其可以顷刻息邪言不息之理者莫如大易莫如中庸大易之道至於乾道变化各正性命保合大和而圣人之论法天乃归之自强不息中庸之道至於溥博渊泉上天之载无声无臭而圣人之论配天地乃归之不息则久岂非乾之所以刚健中正纯粹精也者一不息之道耳是以法天者亦以一不息中庸之所以高明博厚悠久无疆者一不息之道耳是以配天地者亦以一不息以不息之心行不息之道圣人即不息之天地也陛下临政愿治于兹历年前此不息之岁月犹日之自朝而午今此不息之岁月犹日之至午而中此正勉强行道大有功之日也陛下勿谓数十年间我之所以担当宇宙把握天地未尝不以此道至于今日而道之验如此其迂且远矣以臣观之道犹百里之途也今日则适六七十之候也进於道者不可以中道而废游於途者不可以中途而画孜孜矻矻而不自已焉则适六七十里者固所以为至百里之阶也不然自止於六七十里之间则百里虽近焉能以一武到哉道无浅功化行道者何可以深为迂道无速证效行道者何可以迟为远惟不息则能极道之功化惟不息则能极道之证效气机动荡於三极之间神采灌注於万有之表要自陛下此一心始臣不暇远举请以仁宗皇帝事为陛下陈之仁祖一不息之天地也康定之诏曰只勤抑畏庆历之诏曰不敢荒宁皇佑之诏曰缅念为君之难深惟履位之重庆历不息之心即康定不息之心也皇佑不息之心即庆历不息之心也当时仁祖以道德感天心以福禄胜人力国家绥靖边鄙寜谧若可以已矣而犹未也至和元年仁祖之三十三年也方且露立仰天以畏天变碎通天犀以救民生处贾黯吏铨之职擢公弼殿柱之名以厚人才以昌士习纳景初咸用之言听范镇新兵之谏以裕国计以强兵力以至讲周礼薄征缓刑而拳拳以盗贼为忧选将帅明纪律而汲汲以西戎北敌为虑仁祖之心至此而不息则与天地同其悠久矣陛下之心仁祖之心也范祖禹有言欲法尧舜惟法仁祖臣亦曰欲法帝王惟法仁祖法仁祖则可至天德愿加圣心焉臣伏读圣策曰三坟以上【云　云】岂道之外又有法欤臣有以见陛下慕帝王之功化证效而亦意其各有浅深迟速也臣闻帝王行道之心一不息而已矣尧之兢兢舜之业业禹之孜孜汤之栗栗文王之不已武王之无贰成王之无逸皆是物也三坟远矣五典犹有可论者臣尝以五典所载之事推之当是时日月星辰之顺以道而顺也鸟兽草木之若以道而若也九功惟叙以道而叙也四夷来王以道而来王也百工以道而熙庶事以道而康光天之下至于海隅苍生盖无一而不拜帝道之赐矣垂衣拱手以自逸于土阶岩廊之上夫谁曰不可而尧舜不然也方具考绩之法重於三岁无岁而敢息也授历之命严於四时无月而敢息也澟澟乎一日二日之戒无日而敢息也此犹可也授受之际而尧之命舜乃曰允执厥中夫谓之执者战兢保持而不敢少放之谓也味斯语也则尧之不息可见已河图出矣洛书见矣执中之说未闻也而尧独言之尧之言赘矣而舜之命禹乃复益之以人心惟危道心惟微惟精惟一之三言夫致察於危微精一之间则其战兢保持之念又有甚於尧者舜之心其不息又何如哉是以尧之道化不惟验於七十年在位之日舜之道化不惟验於五十年视朝之时读万世永赖之语则唐虞而下数千百年间天得以为天地得以为地人得以为人者皆尧舜之赐也然则功化抑何其深证效抑何其迟欤降是而王非固劳於帝者也太朴曰散风气日开人心之机械日益巧世变之乘除不息而圣人之所以纲维世变者亦与之相为不息焉俗非结绳之淳也治非画象之古也师不得不誓侯不得不会民不得不凝之以政士不得不凝之以礼内外异治不得不以采薇天保之治治之以至六典建官其所以曰治曰政曰礼曰教曰刑曰事者亦无非扶世道而不使之穷耳以势而论之则夏之治不如唐虞商之治又不如夏周之治又不如商帝之所以帝者何其逸王之所以王者何其劳栗栗危惧不如非心黄屋者之为适也始於忧勤不如恭已南面之为安也然以心而观则舜之业业即尧之兢兢禹之孜孜即舜之业业汤之栗栗即禹之孜孜文王之不已武王之无贰成王之无逸何莫非兢兢业业孜孜栗栗之推也道之散於宇宙间者无一日息帝王之所行道者亦无一日息帝王之心天地之心也尚可以帝者之为逸而王者之为劳耶臣愿陛下求帝王之道必求帝王之心则今日之功化证效或可与帝王一视矣臣伏读圣策曰自时厥後【云　云】亦足以维持凭藉者何欤臣有以见陛下陋汉唐之功化证效而且为汉唐世道发一慨也臣闻不息则天息则人不息则理息则欲不息则阳明息则阴浊汉唐诸君天资敏地位高使稍有进道之心则六五帝四三王亦未有难能者奈何天不足以制人而天反为人所制理不足以御欲而理及为欲所御阳明不足以胜阴浊而阳明反为阴浊所胜是以勇於进道者少沮於求道者多汉唐之所以不及唐虞三代也欤虽然是为不知道者言也其间亦有号为知道者矣汉之文帝武帝唐之太宗亦不可谓非知道者然而亦有议焉先儒尝论汉唐诸君以公私义利分数多少为治乱三君之心往往不纯乎天不纯乎人而出入於天人之间不纯乎理不纯乎欲而出入乎理欲之间不纯乎阳明不纯乎阴浊而出入乎阳明阴浊之间是以专务德化虽足以陶後元泰和之风然而尼之以黄老则鴈门上郡之警不能无外施仁义虽足以致建元富庶之盛然而遏之以多欲则轮台末年之悔不能免四年行仁虽足以开正观升平之治然而画之以近效则纪纲制度曾不足为再世之凭藉盖有一分之道心者固足以就一分之事功有一分之人心者亦足以召一分之事变世道污隆之分数亦系於理欲消长之分数而已然臣尝思之汉唐以来为道之累者其大有二一曰杂伯二曰异端时君世主有志於求道者不陷於此则陷於彼姑就三君而言则文帝之心异端累之也武帝太宗之心离伯累之也武帝无得於道宪章六经统一圣真不足以胜其神仙土木之私干戈刑罚之惨其心也荒太宗全不知道闺门之耻将相之夸末年辽东一行终不能以克其血气之暴其心也骄杂伯一念憧憧往来是固不足以语常久不息之事者若文帝稍有帝王之天资稍有帝王之地步一以君子长者之道待天下而晁错辈刑名之说来尝一动其心是不累於杂伯矣使其以二三十年恭俭之心而移之以求道则後元气象且将駸駸乎商周进进乎唐虞奈何帝之纯心又间於黄老之清净是以文帝仅得为汉唐之令主而不得一侪於帝王呜呼武帝太宗累於杂伯君子固不敢以帝王事望之文帝不为杂伯所累而不能不累於异端是则重可惜已臣愿陛下监汉唐之蹟必监汉唐之心则今日之功化证效将超汉唐数等矣臣伏读圣策曰朕上嘉下乐【云　云】抑化裁推行有未至欤臣有以见陛下念今日八者之务而甚有望乎为道之验也臣闻天变之来民怨招之也人才之乏士习蛊之也兵力之弱国计屈之也虏寇之警盗贼因之也夫陛下以上嘉下乐之勤夙兴夜寐之劳怅岁月之逾迈亦欲以少见吾道之验耳俯视一世未能差强人意八者之弊臣知陛下为此不满也陛下分而以八事问臣合而以四事对请得以熟数之於前何谓天变之来民怨招之也天视自我民视天听自我民听天明畏自我民明威人心之休戚天心所因以为喜怒者也熙宁间大旱是时河陕流民入京师监门郑侠画流民图以献且曰陛下南征北伐皆以胜捷之图来上料无一人以父母妻子迁移困顿皇皇不给之状为图以进者览臣之图行臣之言十日不雨乞正欺君之罪上为之罢新法十八事京师大雨八日天人之交间不容穟载在经史此类甚多陛下以为今之民生何如邪今之民生困矣自琼林大盈积於私贮而民困自建章通天频於营缮而民困自献助叠见於豪家巨室而民困自和籴不间於闾阎下户而民困自所至贪官暴吏视吾民如家鸡圈豕惟所咀啖而民困呜呼东南民力竭矣书曰怨岂在明不见是图今尚可谓之不见乎书曰怨不在大亦不在小今尚可谓之小乎生斯世为斯民仰事俯育亦欲各遂其父母妻子之乐而操斧斤淬锋锷日夜思所以斩伐其命脉者滔滔皆是然则腊雪靳瑞蛰雷愆期月犯于木星殒为石以至土雨地震之变无怪夫屡书不一书也臣愿陛下持不息之心急求所以为安民之道则民生既和天变或於是而弭矣何谓人才之乏士习蛊之也臣闻穷之所养达之所施幼之所学壮之所行今日之修於家他日之行於天子之庭者也国初诸老尝以厚士习为先务宁收落韵之李迪不取凿说之贾边宁收直言之苏辙不取险怪之刘几建学校则必欲崇经术复乡举则必欲参行艺其後国子监取湖学法建经学治道边防水利等斋使学者因其名以求其实当时如程颐徐积吕希哲皆出其中呜呼此元佑人物之所从出也士习厚薄最关人才从古以来其语如此陛下以为今之士习何如邪今之士大夫之家有子而教之方其幼也则授其句读择其不戾於时好不震于有司者俾熟复焉及其长也细书为工累牍为富持试於乡校者以是较艺於科举者以是取青紫而得车马也以是父兄之所教诏师友之所讲明利而已矣其能卓然自拔於流俗者几何人哉心术既坏於未仕之前则气节可想於既仕之後以之领郡邑如之何责其为卓茂黄霸以之镇一路如之何责其为苏章何武以之曳朝绅如之何责其为汲黯望之奔竞於势要之路者无怪也趋附於权贵之门者无怪也牛维马絷狗苟蝇营患得患失无所不至者无怪也悠悠风尘靡靡媮俗清芬消歇浊滓横流惟皇降衷秉彞之懿萌蘖於牛羊斧斤相寻之冲者其有几哉厚今之人才臣以为变今之士习而後可也臣愿陛下持不息之心急求所以为淑士之道则士风一淳人才或於是而可得矣何谓兵力之弱国计屈之也谨按国史治平间遣使募京畿淮南兵司马光言边臣之请兵无穷朝廷之募兵无已仓库之粟帛有限百姓之膏血有涯愿罢招禁军训练旧有之兵自可备御臣闻古今天下能免於弱者必不能免於贫能免於贫者必不能免於弱一利之兴一害之伏未有交受其害者今之兵财则交受其害矣自东海城筑而调淮兵以防海则两淮之兵不足自襄樊复归而并荆兵以城襄则荆湖之兵不足自腥气染於汉水寃血溅於宝峯而正军忠义空於死徙者过半则川蜀之兵又不足江淮之兵又抽而入蜀又抽而实荆则下流之兵愈不足矣荆湖之兵又分而策应分而镇抚则上流之兵愈不足矣夫国之所恃以自卫者兵也而今之兵不足如此国安得而不弱哉扶其弱而归之强则招兵之策今日直有所不得已者然召募方新调度转急问之大农大农无财问之版曹版曹无财问之饷司饷司无财自岁币银绢外未闻有画一策为军食计者是则弱矣而又未免於贫也陛下自劳肝鬲近又创一安边太平库专以供军此艺祖积缣帛以易贼首之心也仁宗皇帝出钱帛以助兵革之心也转易之间风采立异前日之弱者可强矣然飞刍挽粟给饷馈粮费於兵者几何而琳宫梵宇照耀湖山土木之费则漏巵也列竈云屯樵苏集爨费於兵者几何而霓裳羽衣靡金饰翠宫庭之费则尾闾也生熟口劵月给衣粮费於兵者几何而量珠辇玉幸宠希恩戚畹之费则滥觞也盖天下之财专以供军则财未有不足者第重之以浮费重之以冗费则财始瓶罄而罍耻矣如此则虽欲足兵其何以给兵耶臣愿陛下持不息之心急求所以为节财之道则财计一充兵力或於是而可强矣何谓肤寇之警盗贼因之也谨按国史绍兴间杨么寇洞庭连跨数郡大将王燮不能制时伪齐挟北使李成寇襄汉么与交通朝廷患之始命岳飞措置上流已而逐李成擒杨么而荆湖平臣闻外之边部不能为中国患而其来也必待内之变内之盗贼亦不能为中国患而其起也必将纳外之侮盗贼而至於通敌寇则腹心之大患也已今之所谓敌者固可畏矣然而逼我蜀则蜀帅策泸水之勲窥我淮则淮帅奏维扬之凯狼子野心固不可以一捷止之然使之无得气去则中国之技未为尽出其下彼亦犹畏中国之有其人也独惟旧海在天一隅逆雏穴之者数年于兹风瞬息一苇可航彼未必不朝夕为趋浙计然而未能焉短於舟疎於水惧吾唐岛之有李宝在耳然洞庭之湖烟水沉寂而浙右之湖涛澜沸惊区区妖孽且谓有杨么之渐矣得之京师之耆老皆以为此寇出没倏闪往来翕霍驾舟如飞运柁如神而我之舟师不及焉夫东南之长技莫如舟师我之胜兀术於金山者以此我之毙逆亮於采石者以此而今此曹反挟之以制我不武甚矣万一或出於杨么之计则前日李成之不得志於荆者未必今日之不得志於浙也曩闻山东荐饥有司贪市权之利空苏湖根本以资之廷绅犹谓互易安知无为其乡道者一夫登岸万事瓦裂又闻魏村江湾福山三寨水军兴贩盐课以资逆雏廷绅犹谓是以扞卫之师为商贾之事以防拓之卒开乡道之门忧时识治之见往往如此肘腋之蜂虿怀袖之蛇蝎是其可以忽乎哉陛下近者命发运兼宪合兵财而一其权是将为灭此朝食之图矣然屯海道者非无军控海道者非无将徒有王燮数年之劳未闻岳飞八日之捷子太叔平符泽之盗恐不如此长此不已臣惧为李成开道地也臣愿陛下持不息之心求所以弭寇之道则寇难一清边备或於是而可寛矣臣伏读圣策曰夫不息则久久则徵今胡为而未徵欤变则通通则久今其可以屡更欤臣有以见陛下久於其道而甚有感乎中庸大易之格言也臣闻天久而不坠也以运地久而不隤也以转水久而不腐也以流日月星辰而常新也以行天下之凡不息者皆以久也中庸之不息即所以为大易之变通大易之变通即所以验中庸之不息变通者之久固肇於不息者之久也盖不息者其心变通者其蹟其心不息故其蹟亦不息游乎六合之内而纵论乎六合之外生乎百世之下而追想乎百世之上神化天造天运无端废微不可见充周不可穷天地之所以变通固自其不息者为之圣人之久於其道亦法天地而已矣天地以不息而久圣人亦以不息而久外不息而言久焉皆非所以久也臣尝读无逸一书见其享国之久者有四君焉而其间三君为冣久臣求其所以久者中宗之心严寅畏也高宗之心不敢荒宁也文王之心无淫于逸无游于畋也是三君者皆无逸而已矣彼之无逸臣之所谓不息也一无逸而其效如此然则不息者非所以久欤陛下之行道盖非一朝夕之暂矣宝绍以来则涵养此道端平以来则发挥此道嘉熙以来则把握此道嘉熙而淳佑淳佑而宝佑十余年间无非持循此道之岁月陛下处此也庭燎未辉臣知其宵衣以待日中至昃臣知其玉食弗遑夜漏已下臣知其丙枕无寐圣人之运亦可谓不息矣然既往之不息者易方来之不息者难久而不息者易愈久而愈不息者难昕临大庭百辟星布陛下之心此时固不息矣暗室屋漏之隐试一警省则亦能不息否乎日御经筵学士云集陛下之心此时固不息矣宦官女子之近试一循察则亦能不息否乎不息於外者固不能保其不息於内不息於此者固不能保其不息於彼乍勤乍怠乍作乍辍则不息之纯心间矣如此则陛下虽欲久则证臣知中庸九经之治未可以朝夕见也虽欲通则久臣知系辞十三卦之功未可以岁月计也渊蜎蠖濩之中虚明应物之地此全在陛下自斟酌自执持顷刻之力不继则悠久之功俱废矣可不戒哉可不惧哉陛下之所以策臣者悉矣臣之所以忠於陛下者亦既略陈於前矣而陛下策之篇终复曰子大夫熟之复之勿激勿泛以副朕详延之意臣伏读圣策至此陛下所谓详延之意盖可识已夫陛下自即位以来未尝以直言罪士不惟不罪之以直言而且导之以直言臣等尝恨无由一至天子之庭以吐其素所蓄积幸见録於有司得以借玉阶方寸地此正臣等披露肺肝之日也方将明目张胆謇謇谔谔言天下事陛下乃戒之以勿激勿泛夫泛固不切矣若夫激者忠之所发也陛下胡并与激者之言而厌之邪厌激者之言则是将胥臣等而为容容唯唯之归邪然则臣将为激者欤将为泛者欤抑将迁就陛下之说而姑为不激不泛者欤虽然奉对大庭而不激不泛者固有之矣臣於汉得一人焉曰董仲舒方武帝之策仲舒也慨然以欲闻大道之要为问帝之求道其心盖甚鋭矣然道以大言帝将求之虚无渺冥之乡也使仲舒於此过言之则激浅言之则泛仲舒不激不泛得一说曰正心武帝方将求之虚无渺冥之乡仲舒乃告之以真实浅近之理兹陛下所谓切至之论也奈何武帝自恃其区区英明之资超伟之识谓其自足以凌跨六合笼驾八表而顾於此语忽焉仲舒以江都去而武帝所与论道者他有人矣臣固尝为武帝惜也堂堂天朝固非汉比而臣之贤亦万不及仲舒然亦不敢激不敢泛切於圣问之所谓道者而得二说焉以为陛下献陛下试采览焉一曰重宰相以开公道之门臣闻公道在天地间不可一日壅阏所以昭苏而涤决之者宰相责也然扶公道者宰相之责而主公道者天子之事天子而侵宰相之权则公道已矣三省枢密谓之朝廷天子所与谋大政出大令之地也政令不出於中书昔人谓之斜封墨敕非盛世事国初三省纪纲甚正中书造命门下审覆尚书奉行宫府之事无一不统於宰相是以李沆犹得以焚立妃之诏王旦犹得以沮节度之除韩琦犹得出空头敕以逐内侍杜衍犹得封还内降以裁侥幸盖宰相之权尊则公道始有所依而立也今陛下之所以为公道计者非不悉矣以夤缘戒外戚是以公道责外戚也以裁制戒内司是以公道责内司也以舍法用例戒羣臣是以公道责外廷也雷霆发蔀星日烛幽天下於此咸服陛下之明然或谓比年以来大庭除授於义有所未安於法有所未便者悉以圣旨行之不惟诸司陞补上渎宸奎而统帅躐级阁职超迁亦以夤缘而得恩泽矣不惟奸赃湔洗上劳涣汗而选人通籍奸胥逭刑亦以钻刺而拜宠命矣甚至闾阎琐屑之鬬讼皂隶猥贱之干求悉达内庭尽由中降此何等虮蝨事而陛下以身亲之大臣几於为奉承风旨之官三省几於为奉行文书之府臣恐天下公道自此壅矣景佑间罢内降凡诏令皆由中书枢密院仁祖之所以主张公道者如此今进言者犹以事当间出睿断为说呜呼此亦韩绦告仁祖之辞也朕固不惮自有处分不如先尽大臣之虑而行之仁祖之所以谕绦者何说也奈何复以绦之说启人主以夺中书之权是何心哉宣靖间创御笔之令蔡京坐东廓专以奉行御笔为职其後童贯梁师成用事而天地为之分裂者数世是可鉴矣臣愿陛下重宰相之权正中书之体凡内批必经由中书枢密院如先朝故事则天下幸甚宗社幸甚二曰收君子以夀直道之脉臣闻直道在天地间不可一日颓靡所以光明而张主之者君子责也然扶直道者君子之责而主直道者人君之事人君而至於沮君子之气则直道已矣夫不直则道不见君子者直道之倡也直道一倡於君子昔人谓之凤鸣朝阳以为清朝贺国朝君子气节大振有鱼头参政有鹘击台谏有铁面御史军国之事无一不得言於君子是以司马光犹得以殛守忠之奸刘挚犹得以折李宪之横范祖禹犹得以罪宋用臣张震犹得以击龙大渊曾觌盖君子之气伸则直道始有所附而行也今陛下之所以为直道计者非不至矣月有供课是以直道望谏官也日有轮劄是以直道望廷臣也有转对有请对有非时召对是以直道望公卿百执事也江海纳污山薮藏疾天下於此咸服陛下之量然或谓比年以来外廷议论於已有所未协於情有所未忍者悉以圣意断之不惟言及乘舆上勤节贴而小小予夺小小废置亦且寝罢不报矣不惟事关廊庙上烦调停而小小抨弹小小纠劾亦且宣谕不已矣甚者意涉区区之貂璫论侵琐琐之姻娅不恤公议反出谏臣此何等狐鼠辈而陛下以身庇之御史至於来和事之讥台吏至於重讫了之报臣恐天下之直道自此沮矣康定间欧阳修以言事出未几即召以谏院至和间唐介以言事贬未几即除以谏官仁祖之所以主直道者如此今进言者犹以台谏之势日横为疑呜呼兹非富弼忠於仁祖之意也弼倾身下士宁以宰相受台谏风旨弼之自处何如也奈何不知弼之意反启人君以厌君子之言是何心哉元符间置看详理诉所而士大夫得罪者八百余家其後邹浩陈灌去国无一人敢为天下伸一喙者是可鉴已臣愿陛下壮正人之气养公论之锋凡以直言去者悉召之于霜台乌府中如先朝故事则天下幸甚宗社幸甚盖大道之行天下为公周道如砥其直如矢自古帝王行道者无先於此也臣来自山林有怀欲吐陛下怅然疑吾道之迂远且慨论乎古今功化之浅深证效之迟速而若有大不满於今日者臣则以为非行道之罪也公道不在中书直道不在台谏是以陛下行道用力处虽劳而未遽食道之报耳果使中书得以公道总政要台谏得以直道纠官邪则陛下虽端冕凝旒於穆清之上所谓功化证效可以立见何至积三十余年之工力而志勤道远渺焉未有际邪臣始以不息二字为陛下勉终以公道直道为陛下献陛下万几之暇傥於是而加三思则跻帝王轶汉唐由此其阶也已臣赋性疎愚不识忌讳握笔至此不自知其言之过於激亦不自知其言之过於泛冒犯天威罪在不赦惟陛下留神臣谨对
廷试前两日先生苦河鱼且不能食试之日丑寅间强起乘篮舆趋驰道外几不能支吾至昕诸进士趋丽正门之旁门先生随羣拥并而入顶踵汗流顿觉苏醒至殿廊恭受御策题就题命意文思涌泉运笔如飞所对且万言未时已出矣或谓有神物者荡涤其中以吐其奇是岂偶然之故哉道体堂谨书封事
己未上皇帝书
十一月吉日敕赐进士及第臣文某昧死百拜谨奉诏献书于皇帝陛下臣一介疎贱遭逢圣明猥以庸愚早膺亲擢世道悠悠风尘流靡臣於其间盖尝感激奋发以为由今之道无变今之俗一日有关於天下国家之故惧无以辱使令杜门四年读礼之外盖未尝一日不思以自效也乃夏五陛下临轩策士偶垂记忆起臣於家居进臣於仕籍臣伏被宸命感激不自胜追惟蒙恩之初阻於朝谢北望天路辄奉表以闻伏蒙圣慈许臣诣拜阙下德至渥也臣就道以来不图国事浸艰边烽顿迫陛下引咎责躬改过更始召还旧德斥去元奸凡可以当天意回人心者无所不用其至伏惟陛下不自神圣犹亲洒宸翰诞布诏书庶几中外臣庶危言极论以有补於今日之故陛下悔悟之意上通于天天下於此咸服陛下之勇臣甫及趋谢阙庭两读纶音为之哽咽下泣君臣之义与天地并立况臣蒙被厚恩非衆人比使於此时泯泯默默上负陛下内负帝衷尚何以饮食於戴履间哉是用不避斧钺辄奋愚忠条其说以献惟陛下财幸一曰简文法以立事夫贵为天子富有四海垂衣拱手以雍容於穆清之上至尊之体也不幸际时艰难兵革四起俯仰成败呼吸变故此非用马上治不济今国势抢攘固犹未至如马上之急然寇入腹心事干宗社陛下为皇皇拯救之谋不得不略仿马上治之之意今陛下焦劳於上两府大臣黾勉於下君臣之间不可谓非日计军实而申儆之者然尊卑阔絶礼节繁多陛下平旦视朝百官以次奉起居宰相搢笏出奏从容不踰时军国大事此虽陛下日夜与宰相汲汲而图之犹惧不蔇谋王断国之设施尊主庇民之藴蓄岂能以顷刻交际而究竟之哉陛下退食之暇虽时出内批以与宰相商论宰相又时有奏报以出其建明然天下事得於面论者利害常决於一言笔墨所书或反覆数百言而不足事机交投寸阴可惜使宰相常有此等酧酢则一事之末固有费其日力者矣其於几务岂不有所妨哉古者天子之於大臣或赐坐或赐食或奏事至日昃或论事至夜分凡皆以通上下之情为国家至计也赐茶之典五代时犹有之惟国初范质王溥颇存形迹此事遂废陛下莫若稍复古初脱去边幅於禁中择一去处聚两府大臣曰与议军国大事陛下赐之欵密亲是非可否於其间衆议惟允则三省画时施行上下如一都俞吁咈之间必将有超然度外之举天下何事不可为何难不可济至於除授尤有关系且如近者重臣建阃之事方帅海门随迁建邺甫镇建邺又进上饶布置变换如奕棋然卯诏辰行奔命不给大者措画之如此小者迁徙之更多人无定志事无成谋当此艰危岂不误事继自今始陛下宜与大臣熟议某人备某职某人任某事人物权衡当而後用朝廷命令奠而後发如此则观听者不至皇惑驱驰者不至迟回人知其令出惟行则无轻朝廷之心士大夫知其可以展布四体则鞠躬尽瘁而无观望其於国事厥非小补又如用一人也或出於陛下之拔擢或出於宰相之启拟中书已费行移後省方及书读或有不当又至缴驳比其不缴驳也则书黄经下其人径受命矣台谏始从而有所指陈是致国论纷纭而内外职守迁移如传舍施之平时虽有体统用之今日恐悞事机臣愚以为陛下宜仿唐谏官随宰相入阁故事令给舍台谏从两府大臣日入禁中聚议其有不可应时论难不使退有後言如此则国事无聚讼之讥宸命无反汗之失事会无濡滞蹉跌之悔岂不简便易行哉若夫中书乃王政之所由出宰相之重又天子之所与论道经邦而不屑其他者也今宰相来於仓卒之中而制千里之难立於败坏之後而责一旦之功此虽敏手不能以大有为须是博采四方之谋旁尽天下之虑而後不偾於事侧闻军期文书填委丛积宰相以其开诚布公之岁月弊弊焉於调遣科降之间侍从近臣且日不暇相接矣诸葛亮以区区之蜀抗衡天下十分之九究其经济大要则曰集衆思广忠益今衆思不暇集忠益不暇广宰相不得已竭其一心役其两耳目日与文书期会相寻於无穷此岂其才之不逮哉我朝三省之法繁密细碎其势固至此也柳宗元有言失在於制不在於政为今之计惟有重六部之权可以清中书之务今六部所司絶是简省其间长贰常可缺员莫若移尚书省六房隶之六部如吏部得受丞相除授之旨而行省劄兵部得禀枢密调遣之命而发符移其他事权一仿诸此而又多置两府属官如检正都承之类使知蜀事者置一员知淮事者置一员知诸路事者置若干员两府日与其属劘切讲画以治此寇而文书行移不与焉如此则大臣有从容之暇可以日见百官以及四方贤俊酬应简则聪明全心志壹则利害审塞祸乱之路开功名之门当自此始惟陛下思之二曰仿方镇以建守今天下大患在於无兵而无兵之患以郡县之制弊也祖宗矫唐末五代方镇之弊立为郡县繁密之法使兵财尽关於上而守令不得以自专昔之擅制数州挟其力以争衡上国者至此各拱手趋约束卷甲而藏之传世弥久而天下无变然国势由此浸弱而盗贼遂得恣睢於其间宣靖以来天下非无忠臣义士强兵猛将然各举一州一县之力以抗寇锋是以折北不支而入於贼中与之臣识循环救弊之法盖有建为方镇之议者矣失此不图因循至今日削弱不振受病如前及今而不少变臣不知所以为善後计矣今陛下命重臣建宣阃节制江东西诸州官民兵财尽从调遣庙谟渊深盖已得方镇大意矣然既有宣阃又有制司既有制置副使又有安抚副使事权俱重体统未明有如一项兵财宣阃方欲那移诸司又行差拨指挥之初各不相照承受之下将谁适从今日之事惟有略仿方镇遗规分地立守为可以纾祸且如江西一路九江兴国隆兴与鄂为隣朝廷既倾国之力以赴之姑所不论惟寇之至湖南者已宿堂奥此外八州其措置不容苟简八州之中庐陵宜春最当冲要虏之为兵其法常有所避避入桂则出清湘避长沙则出衡阳今宜春见谓有兵惟庐陵犹此无备舍坚攻瑕弃实击虚虏既以此为得策则夫避宜春而趋庐陵其计将必出於此州县之事力有限守令之权势素微虏至一城则一城创残至一邑则一邑荡溃事势至此非人之愆若不别立规模何由戡定祸乱臣愚以为莫若立一镇於吉而以建昌南安贑隶之立一镇於袁而以临江抚瑞隶之择今世知兵而有望者各令以四州从事其四州官吏许以自辟见在任者或留或去惟帅府所为去者令注别路差遣其四州财赋许以自用自交事一日始其上供诸色窠名尽予帅府交事以前见未解数目亦许截留其四州军兵见属伍符者必寡弱而不振见行团结者必分散而不齐许於伍符团结之外别出措置收民丁以为兵彼一州之紧急者得三州稍寛缓之力以为之助三州之寛缓者得一州当其紧急而无後忧不出二三月如吉如袁其气势当自不同仿此而行之江东广东无不可者夫郡县方镇之法其末皆有弊所贵乎圣人者惟能通变而推移之故郡县所以矫方镇之偏重方镇所以救郡县之积轻今郡县之轻甚矣则夫立为方镇之法以少变其委琐不足恃之势真今日之第一义也陛下一日出其度外之见不次拔数人之沈鸷英果者委以数镇俾各为国家当一面则郡县之间文移不至於太密事权不至於太分兵财得以自由而不至於重迟而不易举旬月之间天下雷动云合响应影从驱寇出境外虽以得志中原可也尚何惴惴宗社之忧哉三曰就团结以抽兵抽兵之说臣前已开其端而其节目未悉也请再陈之夫取兵於民周井田唐府兵之遗法也今使者四出分行营阵俾各处团结以自为乡井之卫疾行之中此亦庶几善步者然而无益也近时朝廷以保伍为意官府下其事里胥为里胥者沿门而行执笔以抄其户口曰官命而各为保伍也已而上其籍於官又从而垩通涂之壁取其甲分五五而书曰保伍如右所谓保伍者如此而已臣居庐陵往往有寇警则乡里又起所谓义丁者一日隅总击柝以告其一方曰寇至毋去诸而等各以某日聚某所习所以守望至其日也椎牛酾酒以待随其所衣信其所持从而类编为之伍一匝乎村虚井落之间翕然而聚忽然而散则义丁者又止如此而已今朝廷命使以团结州县奉旨而行移计其规为布置当有加密於臣所言者然某所若干人某所又若干人属邑合状帐申郡府郡府合状帐申朝廷计其数目当自不少然其分也散而不一其合也多而不精故当其分则乡村无以通於镇市镇市无以通於城郭虏突如其来彼一方者力不敌势不支老弱未及拣教閲未及施虽有金鼓旗帜之物而未知坐作进退之节也虽有城池山泽之险而未知备御攻守之方也且民之聚也使之自峙其粮自备其饮食则有所不能仰於官则无以给也有以给则又不能久也臣故曰无益也夫前所谓或千人或数百人此隅总一日能办也今建言者不察其聚之易而用之难增兵之有名而拒寇之无实乃欲视其团结之多寡升降其官赏以为劝且意其一日之急或者可驱而他之贾谊有言皆非事实知治乱之体者也陛下忱能委数州立一方镇莫若俾为帅者就团结之中凡二十家取其一人以备军籍一郡得二十万家则可以得一万精卒例而行之诸州则一镇新兵当不下二三万州郡见存之租赋可以备兵食见存之财利可以备军需古人抽丁之法或取之三家或取之五家今官收其米以就为养收其财以就为用既食其力不当又重役其人惟於二十家取其一则衆轻而易举州县号召之无难数月之内其事必集为帅者教习以致其精鼔舞以出其鋭山川其便习也人情其稔熟也出入死生之相为命也锋镝之交貌相识而声相应也如此兵者一镇得二三万人当澟澟然不下一敌国今诸路列镇则精兵虽十余万可有也太祖皇帝南征北伐所至如破竹计其兵曾不满二十万使吾於诸阃之外别得十万精兵则何向而不可哉或曰国家经常皆用供亿州县财赋各有窠名今上流之兵未解江淮之馈如故使移此事力以给方镇之兵如诸阃何呜呼择害莫若轻择利莫若重臣盖筹之审矣夫京湖之路既梗则虽欲漕运而舟楫不能以前江广之备既虚则虽有财赋而土地不能以自保与其束手无措以委输於虏孰若变通尽利以庶几虏之可逐也且夫江广既全则吾之境内其惟正之供者尚多也陛下抚此厄运不得不勉自节缩曲为通融多方以济诸阃之急支吾年时寇必就尽然後一正吾之郡县一复吾之经常未晚也不然殆未知其所终惟陛下深思亟图之四曰破资格以用人本朝用人专守资格祖宗之深意将以习天下之才世虽有贤明忠智之人英伟奇杰之士亦必践敭之多涉历之熟积劳持久而後得至於高位养成远大之器消弭侥幸之风人才世道胥有利赖然其弊也有才者常以无资格而不得迁不肖者常以不碍资格法而至於大用天下卒有变不肖者当之而有才者拱手熟视夫是以常遗国家之忧臣尝见数年以来边陲之间偶缺一帅陛下旁徨四顾弄印莫厉挨排应急不得已常取监司之风力者为之赵魏老不可以为滕薛大夫陛下非不知其然也他人资格或有未及而彼适可得之虽其才具容有不建然犹意境外无事以幸其不至於败缺比其败缺则仓皇变易常至於失声色而後已呜呼此平世拘挛之弊也今天下事势溃决已甚一有蹉跌事关存亡百夫不可轻择将一垒不可轻畀守况其重者乎今自朝郎以上凡内之卿监侍从外之监司郡守紫朱其绶唱呵车盖而出者不知几人使其中果有非常之材堪任将帅则是望实既优资格又称一曰举而置之万夫百将之上谁曰不然然臣意陛下之未有其人也则夫宗社安危之机不可轻决於庸人而有资格者之手世之能办事者固多矣三辰不轨拔士为相蛮夷猾夏拔卒为将事固各论其时也今何如时尚拘拘孑孑於资格之末臣观州县之间凡寮厎小官驰骋於繁剧之会者盖甚有之荐引之法浸弊於私而改官之格率为势要者所据孤寒之中独无可任大事者乎三岁一贡士碌碌成事者衆而气槩才识望于乡里曾不得一名荐书抱膝隆中杖策军门固皆逢掖章甫之流也夫今日之士他日之官也今日之小官他日之为公卿者也天下有事凡能担当开拓排难解纷惟其才耳固有明知其人之有才而拘於资格之所不可则亦姑委弃之此豪杰之士所以痛心疾首於世变之会也陛下如建立方镇收拾人才臣愿明诏有司俾稍解绳墨以进英豪於资格之外重之以其任而轻授以官俟其有功则渐加其官而无易其位汉唐法度疎濶其一时人才常倜傥不羁本朝以道立国以儒立政则亦无取乎尔然至於今日事变丛生人物落落奈何不少变之哉至如诸州之义甲各有土豪诸峒之壮丁各有隅长彼其人望为一州长雄其间盖有豪武特达之才可以备总统之任一日举之以为百校之长则将帅由是其选也其颖异通敏者引之於帷幄樽俎之密又从而拔其尤者委之以人民社稷之重则人才不可胜用也至如山岩之氓市井之靡刑余之流盗贼之属其胆勇力絶足以先登其智辩机警足以间谍使贪使愚使诈使勇则羣策羣力皆吾屈也昔之方镇食其土地用其人民柎循其士大夫驱策其?弛之士故虽以区区之地常足以与天下争雄今虽未至於此然陛下髣髴而行之则吾规模意气固已一变前日之弱矣惟陛下熟计之幸甚夫古之为天下国家者常有敌国相持之忧然而立乎四战之冲虽将衂兵溃屡赴屡仆而其国终不可动由卓然有所立故也今陛下奋发神断赫然悔悟所以洗旧汗更宿弊如雷霆风雨交驰并至而不可御陛下亦求所以为自立矣而未得其方也自立之方臣前所献之数条是已虽然臣意陛下未之能行则有说也何也悔悟之意未明也奸人当国指天下能言之士谓之好名譁竞使好名譁竞者常在朝廷则清议之福陛下必及受用事应不至今日惟浸润肤受为毒已深而後陛下之人才尽逐陛下今既悔悟矣然锋车所召率未及前日摈弃流落之人或谓陛下犹有畏其不靖共之意夫今日之祸乱靖共之报也陛下犹有爱於貌为靖共者邪此悔悟未明之一也三数年前缙绅之能出论事者既为奸人所屏学校之士犹叩阍亹亹不自已奸人疾其为害已也托名学法重致意於禁书之一条而後陛下之言路尽塞陛下今既悔悟矣然食肉之健未有能出一语以救陵迟之祸惟学校不惮恳恳以为言彼其所陈固有未尽切实者陛下何不择其善者而施行欤此悔悟未明之一也今有人焉陷於酒色湛溺而不自知元气日耗蚀於内客邪日冲击於外四肢百骸几至解体一日倏大悔悟自创其酒色之愆而使为朋友仆御者各得以勤攻已之短其为身谋几晚矣然知湛溺之为病而犹讳其所从来则是病根固在也人非不知爱身彼讳病根而不肯决去者说其小而忘其大也陛下所以救社稷重於救身则夫病根所在何所顾惜而不之去欤高宗皇帝以麦饭豆粥之苦植立东南百四十年太平之基陛下嗣无疆大历服所以抚摩爱养培亿万年至天之休加用力焉不幸比者中外怨叛吾之赤子自延寇入室谋危国家盖至今日远近为之荷担宗社几於缀旒天下之人追咎其失以为於聚歛之过而聚敛之事通国愤然怒骂以为倡於陛下左右之人夫此一人者窃弄威权工累圣德其凶焰威恶蠧国害民者臣不能具数独其攘臂聚歛招集奸凶为陛下失民失土以贻宗社不测之忧者其罪莫甚焉赵简子命尹铎为晋阳尹铎曰茧丝乎保障乎简子曰保障哉古之为天下计者不屑於其小而惟远者是图不快於目前之求而常恐其一朝之患故虽简子区区之大夫尹铎区区之小吏其所规为犹及於此国家之大不可以田舍翁自为也後之人君思以富雄天下固有时出其聚歛之术然犹茧丝自茧丝保障自保障何物刑余为谋不臧率天下以共向茧丝之的而保障之地亦不得免焉茧丝之毒不可忍而後保障之祸不可为陛下间者屡出内帑金帛分给诸司期有救於难然调度方殷兵革又不得息前日聚茧丝之得未什伯今日救保障之费盖千万亿秭而未有已也呜呼谁生厉阶至今为梗向使此人者不以聚敛斵伐祖宗涵洪寛大之仁蟊贼陛下神明英武之德则必不妄籍民财以入修内司必不豪夺民产以实御庄必不谐价西园以布中外贪酣之宠必不交通南牙以开朝廷汚浊之门如此则奸人必不得窃据相位徧置私人如此则强御掊克之流必不得齿於缙绅玷於节钺如此则各郡有贤守各路有贤监司必不侵渔以交结北司剥割以应奉内献民心必无变宗社必无危今朝廷知江阃虐取渔舟故吾人为虏乡导以至於此曾不知是数年间外之监司郡守求为交结应奉而一切不恤以失吾民戴宋无二之心者所在有之江阃之事偶着尔今论者追讼江阃之罪死有余责则夫使士大夫贸贸焉为聚歛重失人心激天下以各怀怨叛如臣所指之人者一死讵足道哉且夫奸人之入相也使非此人者与之相为表里以揜陛下之聪明密为游扬以开陛下之信用则贤者必不以好名中伤言者必不以譁竞逐去学校之持公论者必不以諠横得祸士大夫之秉直节者必不以贪赃加罪朝廷清一言路光明邪人何自而赫张民瘼何自而壅鬲人离而陛下何以不觉寇至而陛下何以不知彼其依凭陛下恩宠以为奸人奥主故颠倒宇宙浊乱世界而得以无忌惮使陛下今日讼过於天地负媿於祖宗结怨於人民受侮於强敌则岂独一奸人为之哉原情定罪莫重於奥主而奸人次之庄周曰兵莫潜於志镆鎁为下言刺人而杀之不在於手而在於心不在於锋而在所以用其锋者奸人则镆鎁也奥主则志也方今国势危疑人心杌陧陛下为中国主则当守中国为百姓父母则当卫百姓且夫三江五湖之险尚无恙也六军百将之雄非小弱也陛下卧薪以厉其勤斫案以奋其勇天意悔祸人心敌忾寇逆死且在旦夕或谓其人者铺张惊忧以沮陛下攘寇之志处分脆弱将误陛下为去邠之行居前日则曰我能为君充府库以盗其权居今日则献其小心出其小有材使陛下意其缓急可恃以固其宠向非陛下参酌国论坚凝庙谟为效死不去之计则一日尝试其说六师一动变生无方臣恐京畿为血为肉者今已不可胜计矣小人误国之心可胜诛哉臣愚以为今日之事急矣不斩董宋臣以谢宗庙神灵以解中外怨怒以明陛下悔悟之实则中书之政必有所挠而不得行贤者之车必有所忌而不敢至都人之异议何从而消敌人之心胆何从而破将士忠义之气何自激昂军民感泣之泪何自奋发祸难之来未有卒平之日也千金之家得一僮奴稍足以称其私虽害于而家未忍亟去况其人给事之岁月已深乞怜之恳欵已熟陛下性资仁厚亦岂忍遽甘心焉然宗社之事重左右之恩轻蠧民误国之罪深承顔顺色之爱浅伏惟陛下以宗庙社稷之故割去私爱勉从公议下臣此章付之有司暴其罪恶明正典刑传首三军以徇如此而天下不震动人心不喜悦将士不感泣而思奋虏寇不骇愕而谋还是人心天理可磨灭也是天经地义可凘尽也臣所不信臣尝读诸葛亮出师表辄掩卷哀愤悲其用心亮之言曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭平明之治亮将奬率三军北定中原攘除奸凶兴复汉室其於宫府之政宜若无与而独区区以此为先者良以社稷安危之权国家存亡之故不在於境外侵迫之寇而内之阴邪常执其机牙此亮之所以深权内外本末之理而先窒其祸乱之源也今臣上自朝廷下至州县所以分画其规模纎悉其经纬以上助尊夏攘夷之一画者已略备矣而臣献其狂愚於宋犹有感於亮之所言区区劣坊何敢引亮为证顾所以忠君爱国之心则亮之为也臣非不知疎远之人指陈无状干犯天诛罪在不赦且使幸赦之不诛则左右之人仇疾臣言亦将不免然臣所以不顾危亡寜以身犯不测之锋者义命之际臣固择之精矣方今社稷震动君父惊虞此所谓危急存亡之秋臣委质为臣与国同休戚亲见外患如火燎原而内寇又复植根固流波漫则祸难无涯臣死亡正自无日与?迫於权势之威忧疑於一已之祸噤口结舌以坐待国家之难而後死孰若犯死一言感悟天听如陛下以为狂妄而诛之臣固已自分一死万一陛下察臣之忠听臣之言以幸宗社则臣与国家同享其休荣等死之中又有生路此臣所以齎咨涕洟望阙恳悃而不能自已也臣冒渎天威殒越震惧谨席藁私室以俟威命之下臣无任瞻天望圣激切屏营之至不备臣某昧死百拜上
此先生开庆己未伏阙书也先生丙辰状元及第乃穆陵亲擢旧例三魁唱名罢赐袍笏谢恩入幕赐御馔进谢恩诗出赐席帽於阙门外上马迎入期集所者又名状元局官给钱物供张皂隶等於此所聚同年待宾客刋题名小録赐闻喜晏进谢晏诗如此者一月然後率榜下士诣阙门谢恩谓之门谢门谢後命之初阶内状元授承事郎签书某军节度判官厅公事至後一科放进士榜则前一科状元召入为秘书省正字名曰对花召此旧例也先生入期集所数日严侍有疾即谒告还邸侍药未几乃有失怙之变即持服扶柩归里服除闭门度日後一科当对召日始除签书宁海军节度判官厅公事盖先生未除官而即持服故除初阶先生上请未敢受官乞行门谢礼奉旨允己未冬造朝门谢适有江上之警应求言诏上此书不报而归未几又除签书镇南军节度判官厅公事先生上请乞奉宫观香火以安分守除主管建昌军仙都观未几除秘书省正字诰辞云伦魁登瀛故事也然始进大率以虚名既久乃知其实践尔则异是初以远士奉董生之对继以早官上梅福之书天下诵其言高其风知尔素志不在温饱麟台之召其来何迟语有云见大名难又云保晚节难尔其厚养而审发之使舆论翕然曰朕所亲擢敢言之士可陞校书郎又陞着作佐郎兼景献太子府教授值巨阉董宋臣再出用事於是上章极论遂出知瑞州此章见于後今略叙其槩云道体堂谨书
癸亥上皇帝书
七月吉日具位臣文天祥谨昧死百拜献书于皇帝陛下臣畎亩末学天赋朴忠遭逢圣明早尘亲擢己未之夏陛下廷策多士记忆微臣俾佐京兆尹幕时臣不敢拜恩乞行进士门谢旨令赴阙其冬实来行礼适值寇难方殷江上胜负未决而全永衡且破于时京师之势危如缀旒上下皇皇传诵迁幸臣得之目击忱恐六师以一朝而动京社之事关系不细采之公论则谓寇祸起於憸壬之聚歛而憸壬用事则主於董宋臣至於迁幸一事宋臣张皇处分尤骇观听事势至此死且无日臣忠愤激发叩阍上疏乞以宋臣尸诸市曹以谢生灵荼毒之苦指陈触忤自分诛斥出关待罪不报亟归山林侧听圣裁臣章虽不付出施行而克亦不坐臣以罪非惟免於罪而已改命洪幕从欲与祠又宠绥之臣尝以为区区父母之身既委而简国矣陛下赦而不诛臣之再有此身是陛下赐之也感激奋发常恨未有一日答天地之造前冬误辱收召畀以馆职曾未几时进之以着庭宠之以郎省臣之取数於明时者益以过多共惟圣德日新朝无闲事臣得从事铅椠悉意科条以无忘靖共尔位之训忱幸忱荷兹者倏读报状宋臣复授内省职事臣惊叹累日不遑宁处继传御批洊畀兼职且使之上管景献太子府臣备员讲授实维斯邸此人者乃为之提纲当其覆出臣自揆以义且无面目以立朝况可与之聨事乎请命以去臣之分也然臣端居深念托故而去谓之洁身可也陛下未尝拒言者言而当於可陛下未尝不行臣不言而去则於事陛下之道为有未尽是用不敢爱於言伏惟陛下鉴臣之衷而幸听焉臣伏读国史窃见孝宗皇帝所以待执御者终始之际恩威甚明臣尝以为自古人主寛仁莫如孝宗英断亦莫如孝宗方曾觌龙大渊辈用事周必大言之龚茂良言之刘度言之郑监袁枢言之言者日以盛而孝宗假以恩宠未尝为之少衰孝宗岂咈誎者哉圣心寛仁未忍骤有所加也比其招权弄势日益翕赫小心谨畏之态昵昵於前者迄不能掩其阴私倾险之迹或以见疎死或以坐罪废英断如此岂以寛仁而遂失之姑息哉开国承家小人勿用圣子神孙一守是法共惟皇帝陛下以聪明操制万几以神武经纬六合四十年间凡经几大神乱几大惊危人【缺】　紘重新整顿功业逐日以新声名随风而流尚论圣德三代以下之英主未能或之先也神明之下待御仆从罔匪正人旦夕丞弼厥辟固其所也惟是宋臣凶鸷惨毒不可向迩陛下曩以其小有才而假借之小人不足大受倚恃权势无所不至戊午己未间天下指目共欲甘心臣冒死先为陛下言之陛下於此时犹有徘徊顾惜之意未即加罪也而缙绅学校交疏其恶伏阙投匦殆无虚日陛下始豁然大悟夺其大阿屏置畿郡中外鼔舞歌诵盛德臣妄谓陛下之寛仁全似孝宗陛下之英断亦全似孝宗汉家自有制度固应如是诗云维其有之是以似之虽然陛下禀天地冲和之全气接帝王忠厚之上传寛仁英断虽并行而不相悖二者分数寛仁较多是以如此人者遂得以生全於覆载之内寻医之旨未几朝请之命复下今者又使之内居要地日觐宸光惟至圣为能寛裕有容有如此者然臣尝闻之惟仁者能好人能恶人盖仁则无私无私故能好能恶圣人岂专以博爱为仁哉汉唐宦官之祸其後至於滥觞而不可救推原其初则起於时君一念之不忍是故古人之防微社渐不敢忽也语曰往者不可谏来者犹可追宋臣前此误国之罪陛下既赦之而勿问矣臣何敢追尤往事上渎圣聪独为方来计则嫠纬之忧不能忘情焉夫以陛下圣明在上孤雏腐鼠亦何敢昼舞夜号少作喘息其人心性残忍羣不肖所宗窃恐复用之後势焰肆张植根既深传种益广末流之祸莫知所届近者陛下亲制十四规丕哉圣谟为万世讣甚悉有如此事独可以为小故无与於贻谋而濶略之哉宋臣之为人臣实疎速亦安能以尽知之惟是天下之恶名萃诸其身京国闾巷无小无大辄以董阎罗呼之陛下之左右使令亦衆矣此名不归之他人而惟此一人是归则岂不召而自至也哉陛下毋以其退然谨愿而谓其未必怙威生事也毋以其甘言卑词而谓人言为已甚也千金之家强奴悍仆恣横闾里至其服役於主人之前固亦未尝不小廉曲谨而可信也此事虽小可以喻大陛下傥察及此则亦何爱於此一人而閟惜英断以重违天下之心哉伏望陛下稍抑圣情俯从公议纵未忍论其平生之恶以寘之罪亦宜收回成命别选纯谨者而改畀之失一兵得一兵於国家事夫亦何损于以厌人心之公于以示来世之法于以防天下之祸於未然令闻令望施于无强臣子之愿莫大於此臣实何人辄上封章以仰及於万乘之所亲信蚍蜉撼木自速韲粉可谓愚甚然臣方备位中朝使其以厚禄餬口坐取迁擢岂不得计而臣子所以事君正义谓何世道升降之大几国家利害之大故奈何坐而视之噤不发一语上负天子下负所学贻无穷羞此臣所以不敢强顔以留亦不敢诡辞以去忘其婴鳞不测之危以冀陛下万一听而信之臣言得行宗社之利也臣之荣也如臣之积忱未足以仰动天听坐受斧钺九陨无悔谨杜门席藁以听威命之下臣无任望阙瞻天激切屏营之至不备臣昧死百拜
轮对劄子
臣早以书生遭遇先皇帝亲擢事先皇帝垂十年恨无涓埃补报天地陛下龙飞继运移忠以事圣明永肩乃心临鉴在上比者臣来自外藩待罪戎监陛下亲御宸墨进之经筵臣学殖凋芜循墙无路昔入侍毡厦切见天顔晬穆圣性谦虚虽如草茅之愚时赐访问臣感激殊遇亦既得以悉数於前矣猥当转对伏念臣职在讲读今日圣学关天下治忽不细辄因封事毕吐其衷臣闻圣人之作经也本以该天下无穷之理而常之以拟天下无穷之变天地无倪阴阳无始人情无极世故无涯千万世在後圣人亦安能预窥逆观事事而计之物物而察之然後世兴衰治乱之故往往皆六经之所已有凡六经垂监戒以为不可者小犯之则关安危大犯之则决存亡如赴水火之必毙如食堇葛之必毒是何哉圣人知有理而已合於理者昌违於理者僵所贵乎帝王之学惟能不悖乎大经无蹈乎其大戒而已呜呼圣人所以为万世虑者岂不甚智所以为万世戒者岂不甚仁矣哉书曰民可近不可下予视天下愚夫愚妇一能胜子而後世犹有以民为黔首以覆其宗为天下笑者书曰内作色荒外作禽荒诗曰乱匪降自天生自妇人而後世犹有昭阳华清霓裳羽衣以阶渔阳之祸者书曰谨乃俭德惟怀永图又曰不作无益害有益不贵异物贱用物而後世犹有蒲萄天马甲帐翠被以致四海萧然者臣尝叹夫自圣经以来时君不闻大道之要生人不被至治之泽秦至五季千数百年间犯六经之显戒者相望史册圣人立为大经大法以幸万世藐然未有闻焉岂不惜哉惟皇上帝畀矜斯文孔孟微言至我朝周程张朱始大阐明如朦斯发先皇帝表章四书尊礼儒先为往圣继絶学为万世开太平穆考之庙称为理宗陛下亲得精一之传而日就月将缉熙于光明斯道斯民解后千载先皇帝欲为唐虞三代之治殆留与陛下使了此事臣覩陛下自践作以来畏天尊祖亲亲仁民敬大臣体羣臣尊其所闻行其所知何往非学今朝廷清明宫府齐一大法小廉罔越厥志不可谓不治矣然臣切怪去年寒燠失常四方或以旱告今年星文示变雨雹见妖近者积阴为寒皆名咎证汉人纵闭之学必谓一证主一事臣不能晓此但即其影而想其形因其流而疑其源岂人所不知己所独知之地陛下犹有当反之六经者乎陛下日御经筵正道正言尝接于耳而又内庭不废观书传曰多识前言往行以蓄其德陛下盖有之矣臣愚更愿陛下虚心体认切已省察每诵一义善可以为法即验之身曰吾尝有是乎无则勉之每说一事恶可以为监即揣之心曰吾尝有是乎有则改之言则虑其所终行则稽其所敝岂惟制治于未乱保邦于未危充道学之用经纶天下之大经范围天地之化而不过行而帝行而王以卒先帝主张道统之事业臣何幸身亲见之哉书曰兢兢业业一日二日万几夫一日二日之间亦未至即有万事然一事不谨则万事之几自此而兆故拨乱本塞祸源无一息不当用功兢兢业业所谓必有事焉者也惟陛下留神
文山集卷三

[book_title]卷四
钦定四库全书
文山集卷四
宋　文天祥　撰
内制
拟进御笔为马丞相赵佥书上奏留平章
书曰三人占则从二人之言盖占取其同自二人之同推之卿士庶民无往不同者师相欲去二府以为不可去是千万人皆以为不可去矣朕自师相有请寝食不为安朕必不能违衆心师相亦必不忍违朕心呜呼尚鉴时忱永绥在位师相其听之哉所请宜不允
又拟
周公相成王终身未尝归国孟子当齐世不合故致为臣盖常情以去就为轻惟大臣以安危为重苟利诸国皇恤其身若时元勲为我师相先帝付托大义所存太母留行前言可覆胡为以疾而欲告休惟医药所以辅精神惟安身所以保家国古者之赐几杖虽当七十而不得引年我朝之重辩章虽过九旬而尚使为政勉厘重务勿困眇怀所请宜不允
此先生直翰林院时代言一二也留平章二批已进呈御前贾似道有闻嫌所拟无过褒之辞且怒不先呈已讽谕别直院官改作进呈批出竟不用先生所拟先生即引先朝杨大年在翰林草诏以一字不合真宗圣意明旦援唐故事学士作文书有所改为不称职当罢因亟求解职丐祠引去贾似道以漆木史作字至先生勉留大略云直院援杨大年故事岂非亦有大年性气邪如此者在先朝以为异後来皆以为常近日冯王二直院所拟未尝不反覆更定既曰天子私人又岂不通商量只如每年春帖自有一等忌讳字面上每令似道谕词臣再三改定诸公亦惟知谨承上意直院特未知之耳幸不必过为突兀而有遐心至叩率几台照先生贴名缴还来椠又上第二章力丐祠束担出国门而台疏罢命出矣先生有诗曰当年祗为青山误直草君王一诏归是也道体堂谨书
拟册立皇太子文
皇帝告曰朕弗克于德嗣先人宅丕后三十有七年夙兴夜寐?惕惟厉惧无以追配于前猷自厎不类乃季秋将有事明堂思惟皇天全付于有家继继承承於千万年祖宗在天眷相惟兹蔽自朕志贻厥孙谋予一人有辞郊庙神祗祖考将安乐之皇帝曰猷具官皇子某尔忠孝岂弟少如夙成朕用疏尔王封衍尔赋畲钦乃服命克懋厥德惟尔休昭事有严俾尔圭鬯薄海内外罔不咸一其册为皇太子改名某呜呼厥惟我前人造天丕基创守惟艰哉天难谌命靡常民罔常怀怀于有仁戒之哉尔惟亲正人学于古训罔游于盘罔淫于逸罔以非道孙志罔以古之人无闻知尊德崇道由仁义行乃若时守宗庙社稷以为祭主天地神人无疆惟休朕不失为知子尔亦有令名於戏钦哉
表牋
门谢表
臣某言伏凖省札五月二十八日三省同奉圣旨文某添差签书宁海军节度判官厅公事仍厘务臣以赐第之初未经门谢未敢秪拜劄命申乞指挥续凖省札七月十一日三省同奉圣旨令朝谢讫之任臣谨遵奉指挥诣阙廷朝谢者御大廷而发策式广旁招奉清问以摅忠误承亲擢尚阻紫宸之谢遽叨黄纸之除旷世遭逢瞻天感激【中谢】臣切以宾兴下诏同天地宗祀之彝科举取人代造化爵贤之柄岂曰利人才之进取其间实天道之流行肆万乘之临轩受诸侯之贡士占小善者率以録咸造在廷取一人焉拔其尤必有名世岂应庸琐可在蒐罗臣禀质既凡闻道尤浅才非洛阳之年少偶玷荐书学非广川之大儒遽尘举首自叨异数亦既三年囘思胪唱之蒙恩莫与鳬趍而奉表有怀就日无路笺天方傍徨於丘园乃宠绥其禄秩辄请展为臣之礼幸许修诣阙之恭兹盖伏遇皇帝陛下德体乾行道符常久世更三纪远追成周式化之风岁啓後庚近接艺祖开基之运凡际风云之会咸依日月之光遂令一介之姓名亦被九重之记録臣敢不誓坚素守勉企前修自揆读书非为晋生温饱之计愿言竭节用副上心忠孝之期臣无任瞻天望圣激切屏营之至谨奉表陈谢以闻
湖南提刑到任谢皇帝表
帝庭敷命昭辟四门天牧播刑误颁一节申以遄驱之旨畴兹已试之庸周隰载驰汉条具布中谢伏念臣本无他技惟有孤忠两朝特达之知洊尘清要十载行藏之迹祗自悔尤云雷之义方屯天地之心已复当元日达聪之始在皇华遣使之中圣恩靡许於祝厘臣职敢稽於行道瞻盖高而下耳冀用誉於折肱兹盖恭遇皇帝陛下道协重华仁周四表崇德广业合乾转坤翕之功折狱致刑得震动离明之用遂令承乏复忝司平臣敢不祗若咨询对扬钦恤陈时臬事尚弘康乂之图受王嘉师永迪明清之训
谢皇太后表
司平楚甸命出严宸告至周原恩归慈极敢敷睿训仰谢徽音中谢伏念臣一介寒微两朝知遇倾葵向阙初无补於使令啜菽杜门祗自深於观省当元日会同之始拜公朝拂拭之仁言遣使臣往陈臬事华省遄颁於趣旨丛祠竟播于俞音勉臣子之驱驰见吏民而宣布兹盖恭遇夀和圣福皇太后陛下心超有极道合无疆长信怡愉赞炎图之昌运太任肃穆开苍籙之隆平宜择攸司俾敬尔狱臣敢不丕承钦恤诞布慈仁乂我黎民尚想无刑之治于其王母敢忘介福之元
谢皇后牋
君子审官道隆俪极皇华遣使命出治朝德意具宣忱勤告至中谢伏念臣疎庸一介遭遇两朝早缀班行尝忝金科之属继乘使传复尘绣指之行曲成每戴於厘明退食难逃於吏议不图元会复锡恩言擦拭起家往陈时臬驱驰在道寅奉天威涖止攸司钦哉乃职兹盖伏遇皇后殿下德侔坤地位正家人关雎之化既行用之天下象魏之法使布正自王宫爰取践更载叨详谳臣敢不灵承钦恤祗若平反无刑以乂黎民诞敷圣化式敬以长王国永诵徽音
皇太子生日贺皇帝表
大夏长赢坤二女之纪季千秋似续震一索之揆初瑞彩缘车欢顔丹扆中贺恭惟皇帝陛下德流芑水业茂萝图夀富多男积善必有余庆本支百世命吉在厥初生记甲观之瑞分占乙禖之祚远臣縻身轸埜戴目心星诵亿子之宜君首歌周雅祝万年之为父更续唐诗
贺皇太后表
福于王母际南面之昌期天以神孙娱东朝之永日昼堂瑞节长乐欢声中贺恭惟夀和圣福皇太后性藴冲和仁培静夀思齐所以圣也以御于邦螽斯宜尔子孙克开厥後皇皇穆穆继继承承臣迹滞骐原心驰凤阙本支百世播緜瓞之声诗怡愉万年衍含饴之福庆
贺皇后牋
坤后广生式协二阳之月震男揆度载逢一索之期庆衍萝图喜充椒掖中贺恭惟皇后殿下道柔配地德厚承天以御于家为今京室之妇则乐有子如古周南之风百世本支万年福禄臣迹縻牡辔心贺燕谋占斯干之诗已符吉梦美思齐之德益嗣徽音
皇子进封左卫上将军嘉国公贺皇帝表
乾父垂仁茂积萝图之庆震男锺美肇基茅土之邦百世可知四方来贺中贺洪惟昭代爱立亲亲粤有旧章礼优贵贵昉祥符之七载侈庆国之初封绮仗分班璲珪疏宠庸表人伦之厚适观王室之强式于今休监于成宪恭惟皇帝陛下福培周厚和缉尧雍宝历无疆方万年而受佑金枝有炜期亿子以宜君锡以嘉名汗其大号地营东井诏爵五之最穹天拱北辰炳心三之相照克昌厥後长发其祥臣有蹇牡騑阻随虎拜祉歌子施遥陈皇矣之诗道尽君严愿赞家人之易
贺皇太后表
东朝保艾方隆尧母之仁西国分茅式笃文孙之庆两宫喜色万宇欢声中贺恭惟夀和圣福皇太后陛下德厚慈元神怡长乐尊之至也上承视膳之勤宜尔绳兮下适含饴之趣瑶池日永玉叶春浓臣远被绣衣隃瞻彩仗于其王母知介夀之来崇佑我後人愿丕图之有衍
贺皇后牋
坤称乎母俨家服於椒涂震索而男赫龙光於茅土长秋喜色方夏欢声中贺恭惟皇后殿下含弘承天博厚配地祥锺长发炽商後於有娀音继思齐培文昭於太姒圭瑑焜煌於绮仗芾朱辉映於褘衣臣远骤华原隃瞻蘂殿想宜君之穆穆茂对王休侈多子之绳绳载归后美
皇女进封同夀公主贺皇帝表
乾见大人道夙隆於乾体巽为长女命爰宠於巽申喜溢宫庭欢腾海宇中贺窃惟兴君之际必有积善之余播在正风则曰王姬之美陈于小雅是为女子之祥无非歌福禄之同于以表国家之盛恭惟皇帝陛下和顺而理温柔以容苞体深仁既茂緜瓜之瓞冈陵厚积复培穠李之华始封爰遴於嘉名遐祉永齐于圣夀臣迹縻使事身隔贺班亲爱如家遥赞人伦之厚肃雍迪教遹观王道之成
贺皇太后表
周家福禄积由任姒之仁尧母圣神亲覩娥英之庆宫闱盛典海宇欢声中贺恭惟夀和圣福皇太后陛下南极景光东朝綦贵有功宝祚既开圣子之传流泽银潢爰毓天孙之瑞赞初封於沁水同上夀於瑶池臣远玷皇华隃瞻长乐怡愉太后谅承婉娩之娱雍肃王姬益表俭慈之教
贺皇后牋
坤万物之资生实蕃庆积巽一索之谓长昉对命申喜气宫闱欢声海宇中贺恭惟皇后殿下关雎孝敬芣苡和平灼灼宜家夙范华桃之懿雍雍成德茂锺穠李之英贲然锡沁水之封展也同长秋之夀臣远縻苞杞遥睇涂椒风以周南仰化原之洵美观于尧女愿母道之浚明
知贑州到任谢皇帝表
九重选牧锡类天寛千里承流奉亲地近昉共侯度丕戴王休中谢伏念臣某才本空疎分安孤苦身逢盛代夙自厉於丹心家有重亲晚相依於白髪顷叨汉传往即楚封何敬非刑粗殚审克不遑将母私切怀归尝恳恳以陈情冀高高之从欲遄蒙异渥特畀近麾继肹常以趣征已鞠躬而祗上禄及一门之微贱恩同大造之生成兹盖伏遇皇帝以尧舜之资行曾闵之道嗣寜王之大历毖我成功奉太后之万年与天齐夀遂使忝求刍之寄亦获共啜菽之欢臣敢不老老及人亲亲为政由家达国期兴让以兴仁以子移臣寓为忠於为孝
谢皇太后表
东朝鸿庆介夀无疆南国虎符便亲有命荷中宸之涣宠望慈极以皈忱中谢伏念臣一介迂疎两朝遭遇昔备殚於敭历无以逾人顷间任於驱驰不遑将母质内怀於鸟哺遂上彻於蚁忱果分二水之麾爰易三相之节惟壤地接故可以供菽水之职惟土风习故可以尽刍牧之心自省叨隃若为报称兹盖恭遇夀和圣福皇太后陛下德光尧母功配周姜夀锡万年享怡愉之福化流四海推慈身之仁遂令下吏之侥荣获以迩封而就养臣敢不只承德意谖布恩言服膺锡类之诗益崇美化拜手牧民之训隃赞徽音
谢皇后牋
慈极承天恩深锡类庶车易地职重分符布圣德之中和便亲闱之温凊中谢伏念臣起繇孤远积有迂疎肮脏半生於事君而何补驱驰近岁以将母而未能属为养以陈情荷畀矜而从欲三湘纳节二水授麾囘刺史之车庶乎为子捧郡守之檄专以为亲侥冒实多糜捐曷称兹盖恭遇皇后殿下道隆坤厚德配乾仁大雅思齐媚周姜而穆穆长秋备礼奉汉母以愉愉遂令疎远之微臣亦效旨甘於便垒臣敢不恪恭侯度茂对王休崇关雎卷耳之风迪惟懿则笃南陔白华之行施及遐萌
夀崇节本州贺皇帝表
天子有亲备四海九州之奉封人祝圣同万年亿载之期凡属照临举同呼舞中贺恭惟皇帝陛下刚健中正缉熙光明烛六合而耀八紘功参天地跻三皇而轶五帝道御家邦绍巍巍荡荡之勲尽尊尊亲亲之养怡愉诞节光大前闻臣获布寛条幸逢盛际鵷鸾阻缀莫旅贺於东朝蝼蚁倾忱惟仰瞻於南极
贺皇太后表
於万斯年慈宸有庆诞弥厥月祖佛同生旒冕敬共缙绅舞蹈中贺恭惟夀和圣福皇太后陛下道超太始德厚重坤关雎周南之风夙陶美化思齐文王之母懋着徽音袗衣初奏於薰弦宫佩毕朝於慈扆亲下衮龙之拜载扬韶凤之音呼万岁者三欢腾朝野等百世而上福衍子孙臣叨守鱼符莫陪鸳序我百而尔九十谅喜溢於举觞心一而臣三千第神驰於拱极
贺皇后牋
太姒之嗣太任星重慈极长秋之朝长乐天介夀祺流庆九霄比隆千古中贺恭惟皇后殿下明章德范陶冶化风大练厚缯训四方之节俭宵衣旰食侑五位之勤劳肖似徽音婉愉诞序厚符坤地吉萃家人臣逖守遐邦忻逢华旦仰瞻帝阙莫陪振鹭之班下与邦民同被关雎之化
夀崇节兵马钤辖司贺皇帝表
天子尽敬事亲丕昭瑞节臣下归美报上同祝修龄覆载两间颂歌四洽中贺恭惟皇帝陛下克勤克俭无怠无荒尧以是传道莫高於虞舜文所以圣德益显於大任有开丽水之祥适际瑶池之会臣属縻戎键阻缀班聨北面而朝恍天威之尺五南山之夀效臣子之呼三
贺皇太后表
金阙日长尊处宸闱之极玉巵春满诞膺法驾之朝凡在式围率均击壤中贺恭惟夀和圣福皇太后陛下心游恬淡德着慈仁隆周召之风人伦既正养黄老之性母道独尊皇穹申方至之休夀命衍无疆之筭臣猥分郡组共贰戎韬迹远觚棱帷幄隃瞻於长乐忱同葵藿笙璈第想於承华
贺皇后牋
坐於少广庆慈极之诞弥朝于寝门助圣人之教爱宫庭溢喜宇宙同和中贺恭惟皇后殿下瑞应俔天光昭遡日正始基化歌二南芣荇之诗视膳问安备六寝褘褕之礼协朱明之律吕锵彩仗之佩环驩奉玉巵礼同黼扆臣滥纡州绂通领兵符聆舜乐之九成遥瞻南面效尧阶之三祝窃比华封
乾会节本州贺皇帝表
一人天拱适符龙御之亨万国云从共庆虹流之瑞系隆宗社福被寰瀛中贺恭惟皇帝陛下曰睿曰聪乃文乃武金瓯有永绍寜人大宝之休翠跸早朝娱太后万年之夀当嵩呼之华旦总梦月之佳辰两宫同时千载盛事臣猥叨分竹弥切倾葵奉玉巵之恭阻缀班於北阙通银台之奏但申颂於西崑
贺皇太后表
六龙御极增光长发之诗万国同心推本思齐之圣驩腾宫壼和塞堪舆中贺恭惟夀和圣福皇太后陛下曰希曰夷爰清爰静以天下养备百禄之炽昌与元气游葆六根之纯粹海内乐唐虞之化宫中颂任姒之音臣切预承流遥伸归美冬温夏清礼严东面之朝日升月常福等南山之祝
贺皇后牋
黼扆端临交上华封之祝御深内助仰承京室之规喜溢六宫和薰八表中贺恭惟皇后殿下静专成性徽懿秉姿珥簪进庭燎之箴鸡鸣有度弓韣奉高禖之祀燕翼发祥际上帝生商之辰懋涂山兴夏之德仰占七政日月并明俯鉴四方冈陵齐夀臣分符江右化被周南首赞乾亨体天行之不息更祈坤载协地道之无疆
乾会节钤司贺皇帝表
龙首庶物覩大德之照临虎拜万年对王休而蹈厉堪舆协气海宇颂声中贺恭惟皇帝陛下神圣整齐武文经纬诸福毕至一登再登三登我武维扬五伐六伐七伐虹者载临於盛旦凤音遥想於明庭臣通领钤符恪共官次葵倾观阙阻陪就日之班花覆簪绅隃谢需云之宴
贺皇太后表
天下传归于子降宝册之鸿名圣人教爱以亲上玉巵之曼夀非常之庆嘉颂攸同中贺恭惟夀和圣福皇太后陛下冲澹颐神俭慈孚化辅佑先帝夙殚卷耳之勤愉佚东朝允着思齐之圣防前殿纪诞弥之旦正羣方倾就望之忱肆应凤辇之朝亲下龙绡之拜臣属縻戎键阻缀班行现五色之云知献占於太史舞两阶之羽谅增喜於慈顔
贺皇后牋
上万岁之夀咸颂圣人形四方之风实基王化凡居持载罔不驩呼中贺恭惟皇后殿下生禀静柔安行雍肃躬河洲采荇之洁列圣顾歆翼寝门视膳之恭慈顔和怿合坤其顺遡日而明欣聆嵩岳之呼并受华封之祝臣俯共武服仰赞夀觞星之远天之高陛莫瞻於九级汉之广江之永诗但诵於二南
皇子赐名本州贺皇帝表
家有严君托中兴之昌历天以圣子作大国之宗藩喜溢宫闱庆关宗社中贺恭惟皇帝陛下懋昭圣德厚正人伦保天命以宜君四方无侮贻孙谋而翼子百世可知爰锡嘉名载敭大号敬哉有土肇基二水之邦格于皇天式应三星之曜俾耆而艾长发其祥臣縻迹侯方倾心魏阙监王成宪愿垂谟烈之休啓我後人益壮本支之盛
贺皇太后表
东朝介福式彰母道之尊南国分封庸迪孙谋之吉两宫交庆百世弥昌中贺恭惟夀和圣福皇太后陛下长乐怡愉大庭游衍养以天下日永瑶池正于家人春生玉叶赞苴茅於浯水壮緜瓞於宗藩臣逖在侯方阻瞻宸仗思齐所以圣遥颂徽音皇矣莫若周益隆世德
贺皇后牋
母资坤德之生椒涂袭庆男正家人之吉茅土分封宗社延洪宫闱闓怿中贺恭惟皇后殿下承天光大法地静专成美化於周南言能逮下嗣徽音於京室于以御家属圣子之胜衣赞严君之锡爵臣远縻外服阻造内班正风俗以厚伦永歌后德辅皇王之维辟丕傒孙谋
皇子赐名钤司贺皇帝表
天佑我家笃生圣嗣国有钜典肇建宗藩社稷灵长神人孚洽中贺恭惟皇帝陛下礼行贵贵爱立亲亲抚宝历之昌期万年福禄演银潢之庆泽百世本支爰重燕谋载颁鸿号于疆于理地营浯水之邦有翼有冯星拱周庐之卫克开厥後俾炽而昌臣远絷戎韬隃瞻文石施于帝祉德已动於监观保我後生命更歌於夀考
贺皇太后表
尧母怡愉介于景福汤孙岐嶷锡以嘉名庆衍宗祊欢隆慈极中贺恭惟夀和圣福皇太后陛下爰清爰静曰希曰夷佐先帝之中兴鷄鸣有度膺嗣王之孝养燕翼成谋爰锺受於緑车乃分封於赤社臣恪恭武服阻造王庭以御于家隃赞思齐之德克开厥後伫成皇武之功
贺皇后牋
坤称乎母作德配天震索而男建邦有土庆成宗社喜溢宫庭中贺恭惟皇后殿下芣苡和平关雎孝敬嗣母徽於京室在庙在宫明子道於家人正内正外欢动胜衣之拜光昭夀社之封臣共武有严称班云逖风以周南之化踰赞螽斯烝哉丰水之谋遹观燕翼
皇帝登宝位本州贺皇帝表
天作之君表冠伦之大圣父传於子昭立嫡之至公历数维新神人胥协中贺恭惟皇帝陛下以周元子为舜重华大德生知聪明以临齐庄以敬一人有庆进退可度容止可观积素厚而孙谋深讴歌同而神器定无为而治有道之长臣叨领虎符隃瞻龙御建皇极而王天下幸际昌期开明堂而朝羣臣耸观初政
贺太皇太后表
肇圣德之龙飞运开昌历垂孙谋之燕翼功出慈宸九庙尊安八紘拚蹈中贺恭惟夀和圣福太皇太后陛下道光任姒行迈涂莘范肃东朝性适含饴之乐规重南面养亲视膳之荣光昭嫡统之传丕衍皇家之庆臣叨纡守绂阻适贺班颂皇帝上万年永言齐夀佑寜人之大历尚克图功
贺皇太后表
震出丽天重明继序坤称正位一统蒙休基祚斯皇幅员胥庆中贺恭惟皇太后陛下辅佐先帝忧勤王家思媚周姜履肃雍於京室训贻禹子服勤劳於涂山瑞昭南面之符光叠东朝之矩臣属縻侯服隃企慈帷嫡统无疆已庆大横之兆嗣徽有秩尚稽小毖之谋
皇帝登宝位钤司贺皇帝表
乘时御极宣日月之重光居嫡宅尊大春秋之一统幅员爱戴宗社安强中贺恭惟皇帝陛下仁孝生知聪明时乂践宁王之丕祚大历维新奉文母之徽音皇天有庆宜首正飞龙之御以上承翼燕之贻无疆维休有相之道臣滥巾戎辖阻簉朝班五百岁而生幸亲见圣万亿年其永不替惟王
贺太皇太后表
兆协大横运在当命之圣谋贻小毖功归太上之慈嫡统延洪皇图巩固中贺恭惟夀和圣福太皇太后陛下躬基美化教阐徽音彤管光华配丰功於祖烈练衣朴素示懿训於孙谋聿新历服之传式副帘帷之托臣司戎共贰望阙呼三庶民近天子光忻逢昌历太极为元气母永迪初基
贺皇太后表
震主宅尊光绍宁王之命坤元居正遹彰大姒之音一统亲传万邦胥庆中贺恭惟皇太后陛下功侔持载德备含弘风化二南衍传家之忠厚本支百世肇继序之圣明大春秋正嫡之书应日月重光之运臣属兼钤绂阻造轩帷在天利见大人已孚文命介福于其王母长咏思齐
谢皇帝登极赦文表
日月重离开国家之休运雷雨作解溥天地之至仁万邦咸休一人有庆中贺恭惟皇帝陛下尧文光宅舜德出宁神圣为君丕受皇天之命春秋立嫡聿昭正统之宗爰肆眚於端门示湛恩於熙代臣猥分铜虎隃企金鸡大人继照四方耸观初政皇极敷锡五福第奉寛书
太皇太后加尊号本州贺皇帝表
御丕图於南面顺应天人崇徽册於东朝重增宗社亿年缛典万国懽心中贺恭惟皇帝陛下皇极之宗人伦之至性同符於尧舜达孝升闻训一本於姜任徽音有秩绍宁王之明命彰祖后之尊称臣分牧有严承休胥介福于王母难名太上之功肖德以神孙愿共无疆之号
贺太皇太后表
鸿名扬厉用彰重庆之尊龙扆继承懋举尽伦之制明廷孚号寰宇倾心中贺恭惟夀和圣福太皇太后陛下德备俭慈教修爱敬佐我烈祖成天保之忧勤训于神孙示思齐之雍肃粹美翟褘之服增华琬琰之章臣属守铜符欣侍宝册同御延和之殿诞颂前猷尊居慈福之宫永言至养
贺皇太后表
统继尧天重华协德位隆文母太姒嗣音寰宇休明内庭肃穆中贺恭惟皇太后陛下行高配地秘大补天辅先帝以重光忧勤夙至肇嗣王之丕绪福禄方来奉宝册於重闱夀皇图於覆载臣属縻郡绂阻簉廷绅咸曰太皇已庆元和之夀愿言帝母永肩长乐之名
太皇太后加尊号钤司贺皇帝表
皇图嗣庆着母道於重坤钜册称尊告王庭而大涣宫闱增重宗社蒙休中贺恭惟皇帝陛下德为圣人孝治天下侍宣仁之听断元佑同符禀慈福之起居绍熙俪美播无为之懿号隆太上之徽音臣猥介戎钤耸观国典思齐文母既彰有德之雍雍於赫汤孙愿共厥声之穆穆
贺太皇太后表
离日方升光传龟宝坤元重庆肇建鸿名福萃三宫欢腾八表中贺恭惟夀和圣福太皇太后陛下佐佑皇祖怡愉东朝德配姜任植丕基於苍籙功高马邓扶洪业於炎图宜效美於思齐大归尊於长乐臣偶叨戎辖阻缀朝班丕哉烈丕哉谟共傒嗣王之政得其名得其夀载扬太上之休
贺皇太后表
晋大号於重闱位隆长乐绍丕基於万世庆本慈元命肃治朝礼行广内中贺恭惟皇太后陛下颐神冲澹履行静专美绍思齐宜毓文王之圣训垂访落实开成后之谋赞重庆於御帘推有尊於临制臣猥分戎辖隃听恩纶望少广之宸居莫班兽舞颂长秋之夀历同播鸿名
皇太后加尊号本州贺皇帝表
嗣王受此丕基光膺明命文母介以繁祉祗奉嘉名典册流辉幅员有庆中贺恭惟皇帝陛下一人出震五位乘乾玉宝金相嗣延洪之大历宝禕羽翟奉雍肃之徽音光进瑶编重增鼎祚臣叨分虎垒隃望龙墀保佑恩深已际大明之运怡愉乐永更扬齐夀之休
贺太皇太后表
毓正神孙方布应门之诏位尊祖后复隆京室之称重庆万年丕休四海中贺恭惟夀和圣福太皇太后陛下性超太上德应黄中元佑大功法宣仁之鞠育绍熙新政燕慈福之起居宜旌坤极之嘉名式趾太任之芳躅臣属分侯服钦诵王纶天子必有所尊已光载籍圣德无加於孝长戴两宫
贺皇太后表
坤称正位训迪嗣王涣号扬庭尊归文母帘帷介福社稷垂荣中贺共惟皇太后陛下德着忧勤躬行慈俭虞嫔观于妫汭密赞圣谟后稷生於姜嫄美锺神胄晋长信尊尊之号嗣思齐秩秩之音臣忝守藩维阻趍轩陛得其名得其夀幸同万国之欢宜尔子宜尔孙永颂两宫之庆
皇太后加尊号钤司贺皇帝表
重明以继大人瑶图垂庆介福而于王母玉册有光瑞溢帘帷重关宗祏中贺恭惟皇帝陛下敬仁成性历数在躬惟后绥猷蹈尧舜之孝弟因亲教爱奉任姒之肃雍宜申慈极之尊式表圣伦之至臣叨兼兵辖隃企陛帘赞长信之徽称已光汉制颂涂山之丕训益大禹功
贺太皇太后表
嗣皇奉册尊归长信之名祖后宣猷夙迪思齐之训万年集庆八表蒙休中贺恭惟夀和圣福太皇太后陛下德迈维莘道高于汭金车玉路备三世之典章宝翟珍禕示六宫之法度美慈宸之叠矩扬大号以同符臣兼领戎钤竦聆邮綍德夀早朝之典已庆淳熙延和同御之功益歌元佑
贺皇太后表
文母克昌厥後光绍皇图大德必得其名庆隆宝册四方来贺百志惟熙中贺恭惟皇太后陛下隂教齐家慈元正位推为美化迈周召之二南着在徽音绍姜任之大雅宜膺涣号增重坤称臣适贰韬钤耸聆纶綍践其位行其礼莫重尊亲求厥宁观厥成遹追来孝
大行皇帝升遐本州慰皇帝表
尧父宅尊春秋鼎盛杞天吿坠远迩震惊降割非常衔哀罔极恭以大行皇帝神圣文武濬哲温恭万千岁怡愉恪尽东朝之养十一年寅畏遹祗上帝之威期夀考之惟休俄忧勤而积疢讵图大渐骤至遐征望欲断於遗弓命忍传於凭几中慰恭惟皇帝陛下有仁有孝尽制尽伦克念先猷根圣人之至性诞承慈训服天下之通丧愿少抑於孝思以永绥於神器臣属縻守绂哀捧告书莫伸奔问之恭徒切攀号之痛
慰太皇太后表
鸡鸣问寝方慈极之深居龙去遗弓忽皇舆之新陟宫闱震悼海宇摧伤中慰恭惟夀和圣福太皇太后陛下德备周姜道光尧母东朝垂训曾不改於俭慈南面积忧遽忍违於温清骤罹国疢谅切圣怀少寛凭几之思式副御帘之托云云
慰皇太后表
皇灵新陟变抚遗弓俪极永怀悲兴捐玦六宫哀痛九宇摧伤中慰恭惟皇太后陛下坤道宅中家人佐正脱簪而谏期共济於中兴缀衣于庭忍遽闻於末命虽委裘之悲至切而定鼎之托方新愿制?伤永绥敷遗云云
大行皇帝升遐钤司慰皇帝表
王宜日中方庆垂衣之治父有天下遽传凭几之言宗社悯凶幅员哀痛共以大行皇帝王道正直帝德简寛奉长乐之清温丕昭仁孝听迩英之劝诵遹绍文明方嗣服於万年胡委裘於一旦乌号罔极龙御何追中慰共惟皇帝陛下圣德升闻孝思永慕重华协帝方遏密於八音冢宰总官将谅隂於三祀愿少纾於圣抱以弘济於皇图臣逖领戎昭哀传国疚阻伸奔问惟重摧伤云云
慰太皇太后表
严宸居正痛晏驾之奄闻慈极宅尊怅早朝之遽隔哀传海宇悲结帘帷中慰恭惟夀和圣福太皇太后陛下德厚承天恩深与子夙行恭俭圣方颂於思齐晚享怡愉变忍闻於顾命谅圣情之结恋鉴舆志之攀号愿抑慈怀永谋孙翼云云
慰皇太后表
变兴梧野九土乌号悲结椒涂六宫缟哭宅忧罔极降割何深中慰恭惟皇太后陛下志绍徽音躬行美化冬温夏清佐孝养於东朝海润星晖演庆源於中壼骤抚鼎湖之戚奚堪与极之哀愿抑慈怀聿扶新政云云
百日慰皇帝表
乌号浸远九土同悲驹隙易流十旬如隔抚时哀疚易月旁徨中慰恭惟皇帝陛下历数有归羮墙如对虽擗踊哭泣曷胜父子之情而朝觐讴歌当慰臣民之望愿节宅忧之制益成继志之图臣承乏偏城阻趍严陛云云
慰太皇太后表
乌号衔恤怅再隔於月游龙寝阙朝恍十周於日浃流光何涷哀思欲摧中慰恭惟夀和圣福太皇太后陛下宫壼宅尊帘帷托重虽道扬王命不胜慈极之怀然燕翼孙谋当念皇图之本愿体臣民之戴少寛朝夕之思云云
慰皇太后表
云升梧野顿隔千秋日短蓂阶驾言十浃委裘祸迫捐玦哀深中慰共惟皇太后陛下教尽人伦庆隆母道虽易月以日难穷伉俪之悲然荐子於天正重携持之托愿俯从於中制用式副於羣情云云
期年慰皇帝表
追玉几之遗言制严易月服练冠於初祭哀重感时霜露深悲乾坤罔极中慰恭惟皇帝陛下孝治天下统承先王虽见尧於墙克笃终身之慕然缵禹之服所期大器之安愿从礼制之宜少副舆情之望臣属縻藩屏阻造阙庭云云
慰太皇太后表
训予命汝易月有严练而慨然周星何短哀承遗制痛结慈衷中慰恭惟夀和圣福太皇太后陛下德绍宣仁功侔明肃天经地义扶嫡统於方新日迈月征怅宸旒之愈远愿勉从於衆志姑少抑於至情云云
慰皇太后表
悲捐玉玦痛极呼天祭服练冠制严易月乘云浸远濡露何堪中慰恭惟皇太后陛下德佐先猷庆锺神胄虽旁徨虞汭望欲断於苍梧然婉变周姜任方隆於京室愿少寛於哀抱用丕赞於鸿图云云
再期慰皇帝表
龙湖未远可伤易月之丧驹隙几何已举再期之制羮墙如
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:34-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>