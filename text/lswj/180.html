<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="具茨集总目,具茨诗集卷一,具茨诗集卷二,具茨诗集卷三,具茨诗集卷四,具茨诗集卷五,具茨文集卷一,具茨文集卷二,具茨文集卷三,具茨文集卷四,具茨文集卷五,具茨文集卷六,具茨文集卷七,具茨文集卷八,具茨遗藁,具茨集全文在线阅读,具茨集全文在线下载,大玄古籍书库">
<meta name="description" content="明代诗文别集。王立道(字懋中)著。《四库全书》收录其集,以万历间刻本为底本。集前有万历三十三年(1605)孙继皋序。其集并非一时刻成,因而集内的卷帙情况较为复杂,四库馆臣说:“原目列诗集五卷、文集七卷、附录一卷。今诗集之末复载补遣、附录二十余首,文集七卷之后亦增论表等十余篇为一卷,载于附录之前。而附录后又别载遗稿一卷,盖其后人掇拾续刊,零星增入,故书与目不相应耳。”实际上,《具茨集》有诗集5卷、补遗1卷、文集8卷、附录1卷、遗稿1卷。四库著录的目录上在文集8卷之后,多出补遗1卷,盖四库馆臣计算之误。四库馆">
<title>具茨集_王立道_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">具茨集</span> <br/>
          作者： <span class="inputVal" id="bkauthor">王立道</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,诗文集,完结</span> <br/>
          字数： <span class="inputVal" id="bknum">[book_length]141804</span> <br/>
          说明： <span class="inputVal" id="bkdec">明代诗文别集。王立道(字懋中)著。《四库全书》收录其集,以万历间刻本为底本。集前有万历三十三年(1605)孙继皋序。其集并非一时刻成,因而集内的卷帙情况较为复杂,四库馆臣说:“原目列诗集五卷、文集七卷、附录一卷。今诗集之末复载补遣、附录二十余首,文集七卷之后亦增论表等十余篇为一卷,载于附录之前。而附录后又别载遗稿一卷,盖其后人掇拾续刊,零星增入,故书与目不相应耳。”实际上,《具茨集》有诗集5卷、补遗1卷、文集8卷、附录1卷、遗稿1卷。四库著录的目录上在文集8卷之后,多出补遗1卷,盖四库馆臣计算之误。四库馆臣评论说:“其诗虽微嫌婉弱,而冲容淡宕,不为奇险之语,犹有中唐钱、刘之遗。文则纵横自喜,颇于眉山为近。其论文书有云,兵无常形,以正胜者什九,文无常体,以奇善者什一。盘诰之文则六经之什一耳。效而似者犹未可为常,而况其万不类也哉。其言深中当时北地诸人摹仿周秦之弊,即其所为文可识矣。”(《四库全书总目》卷172)王立道与孙绪实可以算是唐宋派的先声。</span> <br/>
          封面： <span class="inputVal" id="bkimg">Z_18369.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]具茨集
[book_author]王立道
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,诗文集,完结
[book_length]141804
[book_dec]明代诗文别集。王立道(字懋中)著。《四库全书》收录其集,以万历间刻本为底本。集前有万历三十三年(1605)孙继皋序。其集并非一时刻成,因而集内的卷帙情况较为复杂,四库馆臣说:“原目列诗集五卷、文集七卷、附录一卷。今诗集之末复载补遣、附录二十余首,文集七卷之后亦增论表等十余篇为一卷,载于附录之前。而附录后又别载遗稿一卷,盖其后人掇拾续刊,零星增入,故书与目不相应耳。”实际上,《具茨集》有诗集5卷、补遗1卷、文集8卷、附录1卷、遗稿1卷。四库著录的目录上在文集8卷之后,多出补遗1卷,盖四库馆臣计算之误。四库馆臣评论说:“其诗虽微嫌婉弱,而冲容淡宕,不为奇险之语,犹有中唐钱、刘之遗。文则纵横自喜,颇于眉山为近。其论文书有云,兵无常形,以正胜者什九,文无常体,以奇善者什一。盘诰之文则六经之什一耳。效而似者犹未可为常,而况其万不类也哉。其言深中当时北地诸人摹仿周秦之弊,即其所为文可识矣。”(《四库全书总目》卷172)王立道与孙绪实可以算是唐宋派的先声。
[book_img]Z_18369.jpg


[book_title]具茨集总目
钦定四库全书　　　　　集部六
具茨集总目　　　　　　别集类五【明】
诗集
卷一
拟古诗
卷二
五言律
卷三
歌行
卷四
七言律
卷五
五言絶句
七言絶句
词
文集
卷一
赋
颂
表
卷二
论
议
卷三
传
记
说
卷四
序
卷五
书
疏
碑
箴
铭
卷六
杂着
卷七
文
铭
表
状
卷八
论
表
遗藁
论
表
策
【臣】等谨案具茨诗集五卷文集八卷遗稿一卷明王立道撰立道字懋中无锡人嘉靖乙未进士官翰林院编修其诗冲融淡宕不为奇险之语取法在中唐钱刘之间但微嫌婉弱文则纵横自喜颇於眉山为近其论文书有云兵无常形以正胜者什九文无常体以奇善者什一盘诰之文则六经之什一耳效而似者犹未可为常而况其万不类也哉其言深中当时北地诸人摹仿周秦之弊即其所为文亦可识矣原目载诗集五卷文集七卷附録一卷今诗集之末复载补遗附録二十余首文集七卷之後亦增论表等十余篇为一卷载於附録之前而附録後又别载遗稿一卷盖其後人掇拾而成零星续入故与原目不相应耳今为更定其次至附録一卷所载敕命志传等作辞多溢美无关考据并从删削云乾隆四十四年二月恭校上
总纂官【臣】纪昀【臣】陆锡熊【臣】孙士毅
总校官【臣】陆费墀

[book_title]具茨诗集卷一
钦定四库全书
具茨诗集卷一
明　王立道　撰
拟古诗
拟青青陵上栢
飞飞草上尘皑皑壑中氷天地若大冶谁能久寓形亲交在闲暇斗酒相招寻乐饮未终竟驾言游帝城帝城何巍巍车马如流星连云开甲第绣户连朱甍歌钟日暮起四屋明华镫且尽生前乐何知身後名
拟今日良燕会
来日不可知今夕聊自娱投壶杂六博鸣鼓吹笙竽酒酣援筑起一撃一泫如四座发慷慨欲语还拊髀夭夭桃李花荣华能几时何不奋长翮致身青云梯无为若鹪鹩一枝独卑栖
拟迢迢牵牛星
隐隐西山阳翩翩孤凤凰欲栖无梧桐欲食无玕琅浮云翳朝日荆杞生高冈瀛海万里濶九天何茫茫丹书未能吐千仞安得翔
拟生年不满百
人生不百年幼老居其半况复昼夜分忧疾多萦绊但恐日不足谁言乐未央无为效贪夫扰扰声利塲自昔惟轩辕乘云游帝乡
拟东城高且长
河水广且深浩浩不可涉浓霜摧蒹葭兰芷夺幽色春华复几时忽已秋节易蟋蟀忧太康山枢意逾戚对酒不作乐郁郁何所适邯郸多才人绰约倾城国皓齿双蛾眉盈盈歌白雪曲终竟谁和观者徒千百徘徊振衣袂凄然涙沾臆愿为双飞鸿青冥举长翮
拟冉冉孤生竹
离离寄生草施彼南山松而我求婚媾萑苕托飞蓬飞蓬易转荡夫妇安得终结发不再朞弃我如飘风重闺咫尺间君心邈千重彼美荆山璞莹然白玉中良工不见剖瓦砾相诟蒙君宁长弃捐妾心守孤忠
拟明月何皎皎
庭中芙蓉花冉冉朝露曦渥膏不能沐歛发出重闱故乡谅不恶何为在天涯仰天长叹息入户复踌躇盻盻芳树枝悲风入我帷
拟庭中有奇树
南山有松栢女萝相缠绵攀枝采女萝感叹终无言草木自因依何况骨肉间缄萝寄同父路遥安得便
拟回车驾言迈
驱车临广陌驾言归故乡天空木叶下百草凄以黄万物有衰歇人命安得长駸駸西日颓桑榆留夕阳停轨失咫尺疾骋无迷方黾勉崇令德千载垂清光
拟去者日以踈
来者未有极往者良已矣道傍垄成行日夕多风雨黄蒿塞墓门飒飒青枫树重关扃幽泉蝼蚁相料理悲彼远游人不如疾归止
拟驱车上东门
驱车出北邙高坟何累累狐狸昼踯躅丰碑隐蒿莱人云汉将相奕奕多贤才一朝随物化千秋委寒灰流光歘飞电东月忽西颓黄泉如尾闾去者不一囘我欲志竹帛虚名安在哉不如且行乐旨酒盈我杯
拟凛凛岁云暮
肃肃秋节至草腐夕萤飞衆芳尽零落霜露沾人衣衣沾不足惜惜此绮罗襦锦衾怜独旦彷佛梦见之执手相晤言燕婉追昔时愿得同予美两情终不渝誓言未终竟恍然出中闺不如鸳与鸯两两相迫飞日出倚庭树彷徨恋落晖耿耿抱素志泪下不自知
拟客从远方来
客从江东来遗我五色绢一心不相忘万里讵云远手裁合欢襦加以锦绣缘余为连理带杂佩相纠缠霜凄北风寒与子常相见
拟行行重行行
一日复一日与君久离别妾身在汉阳君居泰山侧川阪东西长欲往无舆楫吴牛不北辕燕鸟无南翼日月有昼夜妾心靡朝夕冥冥尘满天欲归路安适冉冉岁云莫坐凋红芳色相思勿复陈黾勉期令德
拟青青河畔草
夭夭陌上花纷纷桃与李迢迢绮楼端楚楚倡家子翩翩翠袖垂盈盈歌皓齿新人良足娱故欢弃如屣凉风惊素秋芳华难久恃
拟明月皎夜光
流火下西极蟪蛄鸣东厢凉颷夺炎热白露凝清光百草非故色木叶萎以黄昔与二三子学道欣同方翻然弃旧好振羽高云翔河汉不可涉织女空七襄人心异於面相知安得长
送全翁掌教常熟
圣远斯道熄譊譊世争鸣词华荡文士章句老经生岂无董韩徒千载犹晨星青紫开捷径身名以为荣沦胥迨有宋羣哲时乃兴长夜发荧烛迷途始知津圣代振昌运乡国储才英诗书被遐壤登堂蔼儒绅嗟彼禄利途犹为後进萦忆昔安国子苏学卓有声先生富道德弟子多循循孰云教已颓而不由人行伫看春风满桃李罗前庭
院中中秋对月
秋期忽已半凄凄天气凉岂不悲揺落惜此满月光流辉掩南极素影回东方城霞散如绮庭露森成霜列星失其耀玉绳何微茫徘徊循广除吸景行急觞愿因三五夕复见重轮祥继明溥离照千秋永无疆
送卢子才
翩翩孤凤凰锵锵鸣朝日长风暗天徼零落梧桐叶琅玕饱鸡鹜伫立不能食侧翅下高冈饥飞向江浙独鹄中道逢语臆长叹息相期早来仪林栖多枳棘
云峯卷为沈夷斋题
南山郁嵯峨下有高士庐列峯瞰虚牖流水循东隅荒径罕人迹空梁见悬车主人日杖屦徙倚临前除朝看山上云日夕忘所如岂无章绂贵爱此田园居乞身自强健何如汉二疎愧我恋斗粟不能共焚鱼
达人未忘物卜居当云峯云以拟时故峯以况高踪千仞自壁立万变从飘风岂以絶世标寄兹聚散中峰云本两忘兀坐观太空
骐骥知畏涂驽马无停足萧榝连林青霜摧蕙如束雷同不违时高明自疑俗之子起百里整辔骛长毂何当中路旋悠悠向空谷岩居谢世纷停云想贤躅结组非趋荣投簪乃辞辱滔滔复何为远道多倾覆
挽陈茶丘
悠悠丹旐发漠漠素车回落日犹残草空墙自古槐夙期书竹帛奄见泣琼瑰东鲁悲顔夭西京惜谊才玉楼须作记金谷漫浮埃千里驹中蹶三秋蕙早摧德星无复聚薤露不禁哀愿学燃犀术流光照夜台
送沈夷斋
素秋金气应凉飈荡炎蒸仰观衆星列俯听幽虫唫申旦不能寐揽衣步前庭我友逝言迈告我东南征谁云东南近万里越重城浮云浩无极我思何能任饮以金屈卮歌我吴趋行聊且娱酣宴无为独沾缨
飞来云中鴈什伍自成行如何同心友各往天一方忆与君相见桃李熙春阳共感时华盛交励茂名扬胡然忽离迹飞藿卷寒霜天时有代谢人事安可常不见参与辰出没遥相望虽有盈樽酒何能解中肠
宛宛庭中兰三年植芳墀馨香忽盈袖采掇惊华滋讵意凉飈起吹向天南涯草木有臭味开发异根蕤空令中畹蕙揜抑凄光仪愿得因回风返我故亩畦
夏夜泛梁溪
幽寻极寥廓理棹清溪长落日照孤屿微风生夜凉须臾远雰净百里开湖光渔子相傍宿月明歌沧浪采芳不能浴悄然悲沅湘
赋得云谷送徐西岩司瓯宁训
远树围越岑犹疑见残暑缓策恣幽探翛然若遐举山空世氛歇闲云独来去夕阳照谷口当时读书处回首紫阳人因之理芳绪
题宜山
显晦有本性之子亦何宜坐石頫幽遐看云陟嶔崎岚光逗蓬户谷声清蕙帷由来丘壑质岂伊轩组期时逢山中叟杳然歌紫芝
乘月寻藕华居
湖上飞鸟还回沿倦日夕曳衣遵前林转见溪路窄疎影落高树荒堦悄行迹如闻异香满微风起空碧何年雨宝花散落神仙宅因之结琳宇度波渚有厄了知清浄心只以世氛隔还期濯尘缨此中长面壁
紫阳庵观丁野鹤真身
客本山中人还向山中息伐毛沧海上煮石清溪侧鹤胎养玄牝蝉蜕遗金骨此身亦非我去来偶相值丹砂误时人空复链形质山房夜不扃孤猿啸寒月
云居寺
山径白云满泠然见鸣钟夤缘出木杪古殿苍苔封忽若万顷涛天风下长松迢递转幽壑烟萝迷石丛颇疑去人境乃与城南通粉堞明参差俯视百里中地分意自隔山迥趣乃穷怡悦良自足幽期谁与同
湖上山阁夜眺
湖中景初晏四山澹寒烟丹枫不辨色翳翳随清涟独往无扁舟把酒临层巅高阁聊骋望星河亘长天渔火深夜出前溪闻扣舷揽衣不能寐起咏沧浪篇
兰石为华氏作
崇兰出深谷孤石相因依突兀隐灵异葳蕤媚阶墀绿叶交紫茎随风扬芬菲零露泫朝采莓苔生碧衣愿言纫杂佩芳华伤独知同心旷修阻匪石良可希
李节推乃祖衡岳斋手卷
衡山殿南荒上托朱鸟精嵬峨隐天半云霞浩纵横列仙纷遗构千古含神灵玉洞饶宝籙紫文閟丹经至道一得窥夀与天地并挥手揖洪厓长啸招期生埏垓不足游飘揺凌太清
枫潭诗
达人寡所营筑室负岖嶔下有千尺潭上有枫树林岂不邈遐阻雅尚在高深微风起中谷山水多清音出处难豫谋下邑聊鸣琴匪伊三径资剧理余所任因兹寄幽迹泊然增道心
途中怀所知
远道多滞淫孤舟遡烦暑山川异风壤乡路余几许永念同心人日夕成离阻芳辰阙良讌感物增忧绪鸿雁起东南依依啸羣侣而我独缄情持觞对遥屿
午日途中忆诸弟
令节迎始阳我行滞东鲁弱艾稍含青菖花晩应吐忆昨侍亲闱燕赏亦已屡兹辰乐复剧盈尊湛清醑拜跪献中庭怡然共起舞鬭草惜余欢胜负非有取离居忽自今遗俗犹往古骨肉各相望有酒宁独抚慊慊终永日安得凌风羽
忆弟
旷岁懽一遇怅别还自知池草萋已緑远游意多违燕私阻晨夕临觞不能持身非随阳鸟春来独分飞矫首望天末风尘正满衣
桥隐郭翁墓於宠泉之濑源逖怀往哲诗以吊之
平林澹寒烟重台閟玄宅睠言怀高人千秋晦贞魄翁昔希陆沈雅尚俪泉石义训良自严嘉祥着清白芝兰盈我阶青紫看成列瞻彼少微星一朝光景蚀河清木已拱山空桂华寂老成久徂谢耿耿悲遗则
下邳子房祠圯桥故处
驱车入古城苍茫远山夕桑田湮碧流遗碑表阡术圮桥几千载裒土不盈尺寒鸟下荒芜犹疑堕履迹昔此开一编秦鹿纷争逸老人亦天授寓言糓城北迹与四皓俱名随两生匿只令後世人空复祠黄石
溪行偶得顾氏别业
日入理轻棹所欲避人喧回沿清溪侧迢迢见孤村始疑松菊迳复似桃花源林际见明月浦口闻惊猿啸傲倚修竹步屣随芳荪本求於陵隐兼得辟疆园【阙】
将同渔父言
咏史
乌获胜千钧谁能聁蝉翼矫矫松与栢曾是猿狙杙用小妨名材任轻羞絶力傅吕昔未遇宁为渔筑匿乘云履风霆歘然周八极事功盖商周名与天地匹惜无善图史英?久沦没
送骆两溪谢病还武康
余从五湖来君向五湖去虽增暌擕戚颇羡山水遇萧条中林扉当时读书处禄因多病郤赋以闲居着田里遂初服江湖抱先虑幸蒙药石余一解余沈痼
平冈七夕见招风雨不克赴
伫看牛女会箕毕尔何如旅舍悲秋早华堂卜夜虚秖怜冲裋褐宁恨湿仙裾载酒还相许重寻水竹居弦月行应满招寻共直庐
喜雨
春来常少两入夏更焦枯远近多荒壤流移已载涂九重宵旰切百辟隐忧俱已见崇周祀还闻赐汉租隂云迎晓结甘澍应时须飒飒来千嶂森森散八区野烟浮菽麦夕照失桑榆水濶鱼龙走城高鸟雀呼郁蒸愁并减沾洒暍先苏此日休徵应讴歌满帝都
送人上陵
列圣玄宫閟千年佳气浮云深九疑顗风动五陵秋流水期同体因山本俭谋萧条玉几在彷佛翠华游龙去谁云远遗弓泣未休
王侍御席上观画水
三江何处落一座忽皆倾飒飒风翻槛冥冥雨暗城鱼龙春已化罔象夜偏惊转烛波萦日传杯浪逐萍图穷疑见岸流急不闻声试问绣衣使仙槎几度行
送严都事使浙
幕府三秋客清江八月槎论兵初报主学礼早承家仙仗催行色乡情寄物华高堂时倚望归斾莫令赊
拟古
手搴芳桂枝瑶华复盈把欲遗同心人道远无车马秋来泾渭深桥梁不可假时久伤萎摧怆然弃中野
杂诗
太牢飨杂县不能飡一脔至味芳且腴无乃非鸟养嗜浅才廼疎厚殖意弥广为农卒吾岁喜得从偃仰肉食乘华轩真性多所枉
高树畏多风蔓草日见薙奇质罕自全下士甘沦弃材与不材间庄生以为处詹尹时不逢斯言竟何是
咏史
昔闻陆大夫声誉倾西都诗书牖明主将相钦良图解槖庭下散击鲜里中娱本期乐当年宁复忧妻孥名位不可常多财还自愚惜哉绦灌徒功成何区区
馆陶主人翁洛阳卖珠子散金买声名宠爱倾戚里翩翩东方生滑稽何其鄙一朝辟戟言万乘逡巡起雄略代所希举俗憎逆耳坐令狐鼠骄白日游都市
题石厓卷
蚤岁慕探历浪迹游江湘朝遡洞庭波夜发汉水阳汉水日东逝鸿雁多南翔感此惜余景驾言返故乡徙倚桂枝晩夷犹春草芳开林发幽峭陟巘披遐荒寒芜被广隰阳葩耀崇冈市隐岂云易岩栖聊徜徉赤松与王乔末路期相将
连峰何漓岏深谷自逶迤境阻尘虑絶眺迥物趣奇有时发清啸四山生寒姿天际征鸟疾木杪惊猿窥回颷激长林浮云乱层谿宇宙意自豁簪组复何为
为王允宁赠妇四首
仆惟晋二陆为彦先赠妇词并清丽可玩诵而後之拟作者絶焉无闻岂不以嬿婉之恩远於大雅然哉昨偶披晋辑聊复为王子作之虽才谢机云庶几古人发乎情止乎礼义云尔不识览者以为然否
肃肃整晨驾行行出秦中百里日复舍暮天多寒风岂不惮雨雪王事縻我躬念此如宿夕胡然隔春冬矫首望西南双双见飞鸿飞鸿有羽翼天路将安从
北征日以远远道衣裳单春风薄天涯闺中常自寒辛勤理机杼日夕掩重关上堂亲饭姑下堂不能飡离离芳树枝脉脉终无言
东城十二楼迢迢青云端盈盈谁家子灼灼桃李顔朱唇扬妙曲宝瑟流哀弹三叹有余音一顾倾城观信美匪吾思秦声故所欢寸心常不隔所恨旷周旋愿言保菅蒯令德良独难
黄鹄千里游燕雀巢屋梁小人事龌龊丈夫志四方念子畴昔言沈思激中肠赫赫盛明时羣贤并翺翔朝趋铜马门夜直金华堂韩郑互推毂贡生弹其冠所期崇令名室家自辉光无为儿女仁慊慊怀故乡
雪屏为赵考功赋
佳人爱南麓卜筑拟东山地胜非因选岩幽自可攀海成人耳抱石缀雪肤斑高下鸟留道逶迤龙作关昔称万夫险今共一川闲蛮市喧林际夷歌出谷间峯疑巫峡里水似武夷湾久忆沧洲侣聊从青琐班江花几开落溪月自潺湲鱼鸟丘中赏风尘天畔顔山隂空寄兴安石未应还
宿益上人房
流览及兹辰盘纡陟崇巘冥色下岩扉鸟啼前林晚凉风起松杪谿云自舒卷幽期一以惬相对各忘返倚石听樵语持经共僧饭试问山中人何如逢惠远
晩还别墅
筑室负东阡开门望禾黍水流满新塍连畴何弥弥日色时隐见湿虹卷残雨蓑笠壠上儿牵牛饮清渚折芦行且吹两两前村去
初发乡邑别亲知
揆已惭蹇拙蚤为尘网婴弥年谢朝列稍得任吾真游息偶耕钓琴书澹余清林园变时序端居念王程整驾倏晨迈耿耿辞密亲匪嗟倦行役曾是忧缁磷永怀千里道中情难具陈
问故园
倦游无素业溪上聊避喧因兹役风尘转复思丘樊兰径日以合桂枝秋正繁斜景度书幌鸟鸣窥前轩谷口迹已芜北山意弥敦华组不足覊允怀明主恩
南村一首
我逢南村人为问南村路杳悄入萝薜依微辨烟树日出散鸡豚春至营农圃邻里数相过壶觞自成趣城市独何为车尘满朝暮
怀朱数畴
吾兄东南秀矫矫青云姿弱龄弄芳翰玄文吐奇思一经夏侯学廿年董生帷雅志古人会独行俗士疑献赋未云遇踠足清明时骥齿嗟已至旷波千里期何当逢伯乐为君解紵衣
蘐节图为俞汝承题
有草目以萱英英倚孤岑皎皎岁寒节风霜讵能侵北堂宁以清耿耿怀素心一朝结芳实艺之琼树林
邵氏贞孝卷
结髪事良人婉娈方及时何意忽弃捐百年旷前期镜破难复合鸾孤不成飞一死宁自惜念此乳下儿辛苦理织紝伶仃母心悲抚儿儿有成宗祀幸不隳清氷出寒潭白璧扬光辉风声动里闾高门郁崔嵬斯名吾何心节苦良独知黄鹄有遗歌千载令人思
履端诗馆试
天行有终始贞元若连环玄冥顿穷辔勾芒行其官万物回春姿八荒同熙然王正启休历时龙蹑乾端羣材仰明哲蔼蔼共跻攀结绶金马门论道云台间努力图不朽失时空自叹
咏怀
解薜游京洛登朝袭华组拙疾寡所谐一心事明主寓言或玩世为行多泥古巧宦寜寂寂学步终踽踽徒惭短绠汲强作长袖舞子云安执戟相如荣负弩徇禄祗自疲谋道良有取卒岁何悠游永愿营农圃
丁未岁病起入都有怀里中诸友作药名诗贻之
微尚甘草莱桂枝自淹留爰附子年情谬寄生人忧半夏涉长道天门足?休迢迢望南星远志成倦游藤萝蔓荆扉杞菊荒深秋防已挂尘网遄当归旧丘
鸟名
皇居肃凤城迢递干云霓孔盖凌风翔翠帱纷绮缬伊余慕休名雀跃趍前哲射隼幸逢时鸿飞下覊绁差池背雁行委蛇滥鸳列弹冠侈鵕?含香重鸡舌自怜鹪鹩枝徒惭鷽鸠拙关雎咏清化鳬鷖际盛烈眷言守忠贞寜复辞缁涅
草名
早为芸阁吏丛兰春复秋吾道随卷葹诛茅溪水头送客蘼芜径采芳杜若洲
杂诗二首
独树生穷谷枝干何离奇本无廊庙用误为匠石知斤墨既错陈青黄亦互施虽云托华屋寜复山林姿龙扰失其神坐令燕雀疑玉成世所宝大璞还自亏造物固其然岂得尤工师翻羡不材者终年养华滋
征途与日长逶迟及春暮山川异土风心赏邈难遇言念中田庐幽期久沦误临流怀在涧攀林忆芳树极浦瞩去帆平原羡归羽回沿穷昬旭逼侧谢坟素遥负北山文空拟归田赋
书馆述怀
凉秋肃金气玉露凋青林微风拂虚牖萧然吹我襟感此时序易岁月何侵寻邺侯架万卷诸葛一长吟儒生事稽古志士多苦音我昔仰尼父斯文以为任哲人久云萎传之回与参参乎唯一贯回仁三月心观海登泰山由来高且深夜央不能寐耿耿寜自今
论交
青青大田麻蓬生满其中弱丝附直干缠绵得所从古人重友生资彼丽泽功倾盖一相知白首此心同谁言淡如水君子贵有终乾餱起愆怒习习多谷风平生握手欢笑语藏机锋利合谊还厚势尽情自穷歌彼伐木诗怆然感予衷
盆榴
嘉木来安石移根向玉堂亭亭倾翠盖隐隐孕红粧叶润初曦露花迟解待阳层隂清昼气奇艳夺天香尺土能滋干三春独揜芳匡庐多紫萼南国重朱房旖旎时凭槛纷敷共映觞时无槖駞子养树说谁长
春郊即事
柔风吹緑野灵雨下桑田泥泥花间露霏霏草上烟鸣鞭蓟门道弭节燕台边芳树连丝障垂杨拂锦鞯未能游曲水时复问温泉地迥山川静天高宫阙连相将瑶瑟鼓共醉羽觞传白日恒随转青春自可怜咏归禁城暮聊续名都篇
捣衣篇【乐府】
玉关萧索尽音尘不可期黄姑织女星远耀隔天阶露气侵兰桂秋风吹鼓鼙佳人理端素坚砧杵声哀一声一惆怅一声一垂洟妖蟾惊幽姿寒蛩相依啼风飘膏兰歇月照纎云皑纨成閴潜闼张燧候剪裁初缝合欢扇中装骠姚衣骠姚重功名勒石燕然台妾悲难重陈呜咽泉流知
具茨诗集卷一

[book_title]具茨诗集卷二
钦定四库全书
具茨诗集卷二
明　王立道　撰
五言律
咏污渠鹤
华表归何日乘轩事已非终朝独含垢所幸脱虞机失侣频看影长鸣似欣饥空余出尘意皎皎向寒晖
游仙三首
仙人住玉京累刼道初成指树元非姓飡松偶得名龙嘘云盖引虎奉岳图迎相待天台路何时返赤城玉室书名久清溪得道初赤文河上籙鸿宝枕中书龙吐烧丹火鸾骖度海车偶来华表上终与世人踈何年海上客移住缑山岑未辨云霞色先闻鸾凤音山神供石髓童子问琴心一谒紫皇去仙踪不可寻
前汤庵
僻地多逢寺秋花满石坛僧闲缝衲坐客到出门看失姓离羣久躬耕乞食难清言殊未厌车马去长安
送严节推
佐郡声名久辞家道路难那堪今日去犹是昔年官旌节先春度爰书入夜看君平能自卜留滞不须叹
送陈守之任沂州【郯城今沂属邑】
余春随五马千里去长安羡子成刀梦从人问鸟官花迎新佩绶草长古雩坛政美偏多暇言追点尔欢
许院判挽歌二首
越人生死术何事不长年仙迹壶中隐神方肘後传遗忠犹药石故里自风烟应是轩农佐相将去九天医国早称良金门数献方忽闻骑鹤去无复入鵷行洗药春流咽藏舟夜壑光长安今罢市相恨失韩康
送益上人南归
苦行不求知清吟祗自怡来寻白马寺去作紫衣师弟子邀升座山人覔赠诗还思渡杯处明月满须弥
悼亡友
握手几论文高才夙所闻将因厌尘网早已谢人羣日短风云驶山空芝蕙焚不堪重挂劒宿草满孤坟
正月雪和韵
长安春後雪犹自兆年丰万里鸿归处千门晓望同气融疑湛露质薄故冲风莫羡梁园赋应怜东郭穷
谒三忠祠
寥落遗忠像杉松古殿隂兴亡问流水哀怨动鸣禽志厄当年会神垂异代歆独临车马道应识往来心
春日闲居三首
我本陆沈久幽栖意自宜心清知俗远地僻讶春迟种竹先留径移花欲傍池门前剡溪棹来往更无期习静因成癖春来常闭关山人留药去稚子借书还读传希高士攻辞媿小山犹牵青琐梦供奉紫宸班市隐不违亲移居正及春未能从白社稍得谢缁尘僦地但栽秫钓鱼唯煮蓴时逢河曲叟笑我独长贫
题画
结宅千峰里真堪与世违云来似招隐鸟下为忘机花径缘溪窄茶烟带雨霏有时还隐几应是灌园归
村居感兴三首
芳树含春风鸣禽乱晴日藜蒿欲满园扫除唯一室闲情共水云生计躭书帙时无问奇人悠然独抱膝翩翩高世情悠悠避时计筑室近樵渔乘春树兰蕙虽无求仲隣亦有君平艺不学同时人献赋空靡丽出郭车马稀况复园林好言念当涂人翻悲灌畦老青琐久已疲玄文近能草澹然荣利间何如乞身早
喜唐应德见访别墅二首
学隐畏逢人郊扉絶四邻时多讥偃蹇子独念交亲奇树行相问幽兰坐共纫还因漉酒便一解陶潜巾闲居澹时好日倚槁梧吟幸枉空虚足重闻山水音沧波投迹远玄理寄言深野服君能惯从来多道心
秋日溪上偶成
本无羡鱼意聊复上苔矶坐惜青苹晩行攀碧树稀儿童喧钓艇鷄犬狎邻扉近喜桑麻好迎霜早授衣
晚起偶成
晩起独悠然云山满目前常疑身是隐早觉性通禅座引清心月池分洗耳泉故园翻似客草色又经年
秋居用唐人韵得五首
平生轩组意不为慕轻肥身世夔怜蚿风尘犬吠衣微官百指累旧业五湖归怪得驱驰久秋来双鬓稀本为悲揺落还因厌俗尘次公酒狂士方朔谪仙人偃仰四空壁周旋一垫巾眼前无长物非是拙谋身四户啼螀乱秋隂欲上阶菊花收作枕草蔓缉成鞋得句先书壁因琴别置斋溪云与山月总不费安排重来北山客却媿草堂灵窈窕郑生谷寂寥扬子亭检山收地志盥手阅心经长日看逾短秋声入夜铃木落随寒雨林开际远天水纹揺簟竹秋气入琴弦倚树禽相语班荆鹿共眠机心日以尽自讶骨如仙送骆质夫谢病归湖州和王允宁二首
闻君旧隐处正傍太湖滨课树收柑子浇松养茯神秪缘身病累转觉道情真何日重开径求羊卜尔邻高卧山围屋幽吟竹遶町鬭鸡新续句相鹤旧传经一鸟波间白千峰雨後青相怜少同病怪尔室常扃
七夕雨二首
汉渚邀灵匹幽盟此夜寻盈盈唯一水暮暮更为云洒道流余润扬波荡夕氛含情愁雨絶随泪点罗裙灵鹊翻占雨神京似灌坛迎针丝乱度映烛泪先残机石新含润河梁欲下湍寻源海上客昏黑路应难
送高都谏倅广东藩幕
怜君香案吏久奉紫宸朝暂解荷囊去言从薇省招秋经吴苑树晨望海门潮远近无须问平原欲试萧
乡园偶成
为园非择胜所欲奉亲娱树与人俱散溪因主亦愚宦卑情自澹战胜体犹臞敢谓轾缨冕出门多畏途
读李忠定靖康传信录二首
国势已纷如忠贤久见疎天心未悔祸兵事竟成虚玉府非金穴鱼符是蜡书空闻求内禅犹自昧前车治乱亦无端兴戎自晏安会因千道设岳拟万年看城下盟初合宫中戱未阑可怜忠定泪独洒北风寒
幽居
幽居何处是一径落花中人似鹿门隐溪将剡水通闲寻种瓜伴因识养鸡翁独往平生意多岐秪自穷
途中暑寄所知
旅泊淹中夏愁添毒热新时逢隔水骑相顾满衣尘择木频移?贪程更问津不缘趋捧日长作北窗人
寄赵孟静【时方在告】
一官常卧病知尔学沈冥对客称居士呼儿说道经支离堪混俗猿鸟共忘形为识峨嵋老年来畏独醒旧爱山中宿因成方外游写经多施寺草赋独登楼耿介於陵子栖迟马少游未能谙蜀道梦尔到沧洲
卜居後东吴曰静欧学章
与君数相见但讶往来疎不惜买隣费初营近
市居卑栖随燕雀长物载图书何日登楼赋虚名愧应徐
贺王允宁移居二首【允宁太夫人迎养於京师故首章云】
仄径不容车迢迢奉板舆思玄隐几处入直倚门初夜户蛩螿满秋墙薜荔疎自怜趋禄养时复忆吾庐甲第连云起一枝吾自安箧中鹪鹩赋壁上鵕?冠客至供蔬具人闲理药栏不须歌考室久已梦斯干【允寜未有子故以祝之】
柬卢浚卿移居
年来频卜筑只傍帝城西省树寒犹緑宫莺春早啼官闲成小隐身病惬幽栖况是卢敖宅红尘未许迷
送吴道士
紫气来何远青牛又出关客程江上雪归梦海中山风御双鳬去身轻一鹤还余丹幸留赠我欲驻颓顔
送杨都谏谪贵洲
子云羞执戟万里去金门衮职将谁补玄文祗自论衔恩鸡舌在涉险马蹄翻为问居夷好一官聊避喧
陈封君六十双夀
六十鬓如丝林泉久避时性唯便野鹿手自艺园葵爱客常青眼传家有白眉醉看章服贵莱妇笑相宜
江隂花母节夀诗【故医家】
一身唯苦节三徙得仙闾欲试趋庭训还探繋肘书江清鱼入馔秋晩药供蔬白首堪相慰清尊幸不虚
寄尹汝基
秋杪正愁予逢君忆岁除颓然泉上酌慰我独离居烽火惊初定田园意转疎平生匡国愿早上治安书
至後二日雪
至後雪霏霏初阳力尚微细沾罗袜冷轻逐琯灰飞对树惊花发看山失翠围犹余闭关意一任积荆扉
观出军十首
万骑出长安都人夹道看旗参龙虎动剑带鸊鹈寒玄社新分土黄金尽筑坛九重忧正切又见选材官圣主本修文安边再出军戈鋋六月雪旌斾半空云候骑宵中发屯营柳外分幕前文武士年少有终军诏出选元戎人推卫霍雄天兵六郡卒汉马五花骢气盖燕山石歌酣易水风匈奴行徙牧不敢向云中王师亦有征慷慨羽林兵尽说从军乐相和出塞声旌麾天际下刁斗月中鸣自媿刘生勇空令气不平琐甲膺朱绂银鞍跨紫骝将军五道出战士百金收贾勇多超乘论兵竞借筹相期穷絶漠枭取左贤头君王方北顾万里动天诛日月占兵气风云识阵图边隅休士久将帅受恩殊一取单于帐嫖姚真丈夫塞马饮河汾兵符阃外分尽徵骠骑将远逐虎狼羣燕尾翻晴旭犀皮暗晓云不贪麟阁画报主藉微勲边警先秋报重兴六月师简书传凤阙兵阵动鱼离吹律风初应挥戈日乍低一军齐洒泣为感采薇诗大将凿凶门边庭节制尊登坛戈劒拥扫境鼓鼙喧投石军中戏椎牛幕下恩折冲樽俎意千载与谁论烽火照甘泉将军出塞年万夫齐决拾一鼓荡戈鋋地极回看斗谷深长断烟萧条夕阳外应听哭祁连
芳洲为蔡长卿题【世医家】
传闻蔡经宅一迳入烟霞地古藤萝合溪回城市賖药畦连别坞碁局上浮槎肯念文园客相从老岁华
和钟石学士斋夜见雪拗体二首
素心仰玄鉴灵泽先成雪六出花更繁五更绵复折琼筵先幄张宝鼎名香爇怀君坐中夜虚窗澹微月北地多苦寒春半犹飞雪东郭履尽穿渊明巾欲折林花吐还缩野烟冻不爇遥瞻白玉台羣神朝二月
挽张封君
何处访高踪迢嶢江上峯遗安五经笥寄傲一枝筇姓字渔翁识茶蔬野老供无嗟终不遇身後渥恩浓
赠朱从龙外兄二首
祗为怜同病时来款竹扉藤萝一亩宅荷芰四时衣石几焚香坐春流抱瓮归池塘入幽梦相客各依依岁晩不一遇知君自晏如贫收乞米帖病学养丹书野竹编渔舫山花荐客蔬风尘初息驾莫讶故人踈
赠数畴一首
为儒长濩落中岁学渊潜蕙草春三径蔷薇月半帘药方闲里辑诗卷病来添野老时相讯微吟坐短檐
代赠崇安住持僧
近市开兰若尘中得静几钟催城树晓锡伴野云飞化俗多传偈持斋独掩扉自今身得度僧法尽皈依
题华氏抚弦小像
池台应未改山水已希声妙寄丹青笔深传緑绮情幽兰春日恨别鹤夜堂惊何必雍门客能令泪满缨代贺张尚宝两岁生两子即罗峯阁老子也
丞相好推贤金貂七叶传恩遗掌玺日庆发梦熊年玉树看双植桑弧喜再悬惭余汤饼客秋至又登筵
送万容斋通判南雍
人言南土乐况复郡名雄五岭云中合诸夷徼外通家传孔林学俗仰曲江风骥足真堪展无嗟西复东
送南丰尹高文明
无言得官晚墨绶自为荣列宿郎官宠余春乡国情花添制锦色江助酌泉清他日双鳬至应蜚百里声
梅窗为蔡君题
为爱孤山友闲窗手自栽尘襟风外洗野望雪中开心赏芝兰共年芳桃李催不嫌居近市清梦自徘徊
夀彭宣父
三月长安道东风送客归十年桓氏学此日老莱衣江入青春暖云随画鷁飞钜公名笔在桑梓自光辉
送罗希文掌鄞县教
两献蓬莱赋嗟君数尚奇翩然从吏隐真不忝人师梁栋他时用琴书此日宜更怜桑梓近可慰白云思
夀沈德夫母
春日休文第东风萱草花共姜心独苦王母发初华彩服回清昼丹帔拂晓霞人间有瑶岛何处覔仙家
挽卢湲江父
鸠杖迎宾日君顔幸未衰不妨亲药裹何意泣灵輀紫诰生前宠青山故里思漳河风色暮归路不胜悲
送李威甫掌长兴教
匹马河桥别南云欲满空归心依岸柳秋色动江枫帝命师儒重文风吴越同他年逢弟子应自识胡公
送俞汝承行二首
国计须盐铁君行亦壮观一星离北极六月发长安城树欹残暑河梁下急湍伫听旋斾日献论续桓寛魏阙光新命秦淮恋旧游清心鹭洲月极目牛山秋梓里情何剧萱堂志已酬明时多雨露应自足忘忧
送朱月河判雷州二首
帝德通炎海官曹接要荒缘知今别驾非复古雷阳展骥材堪远歌骊思更张都门旌斾迥寒日正苍苍艺苑久蜚英才高独晚成东南多好郡江海足闲情春树三山合寒云五岭平天门惊浪动此日仰贤声
补送骆尹敖欧四年兄使诸藩二首
螭陛虚彤管龙章下赤墀尊亲周典礼磐石汉宗支天启储宫豫春回使节迟淮王如好客为索桂山词泰坛初荐册离景又重辉帝命先宗室天书出琐闱十行窥圣妙千里逐春归此日高堂近还看着舞衣
送潘勿斋司黄岩训
楚楚江南士扁舟向日东师儒新拜命吴越旧同风海气藏仙宅山形擅学宫诸生相问俗试与说尤公
贺鲍如泉七十
緑水遶门闲杨花满钓船折腰宁作吏负郭且归田义训徵图史春情属管弦相逢不惜醉应有酒如泉
送孙志高侍母归浙
春水正悠悠图书上越舟潘舆怜远道华服炫晴洲况是蓬瀛客真成天姥游明光残草在桂树莫淹留
题阳峯一首
楚山奇胜处共说绣林亭今古留天柱东南发地灵沱江深映碧巫峡远分青云气时时合为霖遍四溟
芳洲赠袁太医
明时容吏隐犹自慕沧洲絶艺成三折新诗寄四愁为园谢机械行世任虚舟乡梦依然在清溪双白鸥
为顾汝隆悼亡
旅魄悲新月归魂逐断云兰芳春日尽鸾影晓窗分廿载人间世千秋湖上坟重吟赠妇句凄切不堪闻
野寺
古寺乱田间寻僧夜未还万缘尘外尽双树月中攀化俗多传偈观空独揜关问余还嗜酒何日住庐山
送陆链师归领道会
少君初得道谒帝上清宫鳬舄来天外鸿书秘枕中祗缘丹室在重与世人逢缩地元无术泠然独御风
送益上人南归
面壁已多年游方向日边三千俱法界来去但随缘俗远诗成易溪晴杯渡便还思竹房月独煮惠山泉
送顾槩
逢君未徂暑别去又重阳一官新拜命廿里古封疆水落舟樯远天清驿树长东昌本畿辅指日见辉光
送张佥休宁二尹
石室徵劳久彤墀锡命新春光和雨露行色带风尘折柳聊随俗哦松太任真君知操割否应藉佐刀人
月溪号诗
明月共千里一谿君独幽此时堪着屐何处有藏舟猿鹤声如答藤萝影渐收小山今寂寞愿子勿淹留
送朱省簿乐安
居人怯中夏行子发长安尊酒怜乡国天风思羽翰莺声春尽少江色夜深寒回首孤帆远谁歌行路难
铁瓶草堂二首
大市多真隐名都有逸人春深草堂静雨过棘篱新贯蝨功非拙屠龙术不贫云雷随变化池上见飞鳞乔木不知年茆堂锁昼烟人疑扬子宅门有米家船隐迹山南雾将雏冀北天晚成良有会莫自惜华颠
挽汤母
令子弹冠日慈亲属纩时荻灰寻旧画机石讶新支上国人留挽空庭鸟助悲秋风不相惜偏向楚帆吹
阳峯卷
雄势标南郡岐阳第一峯云中开锦绣天际立芙蓉人物全荆盛辞华百代宗莫牵松桂梦密勿待从容
夀诗
遶径春风入临流甲第开冠裳三岛客沆瀣万年杯紫诰兼君宠斑衣忆手裁瑶池何处是弦管夜频催
夀吕思斋七十
北望心犹壮东风发已华客盈文举座春属老莱家对酒新乌帽传经旧绦纱非熊行自卜十载未论賖
夀陆颐斋七十
七十健逢迎知君善养生笙歌娱晚景车马杂春声鹤唳闻应惯茶经着始成汉庭方贵老章服此时荣
题惠坡
幽怀羡独往茅屋住山坡蜡屐看鸣鸟浮觞坐浅莎薜萝罥僧锡麋鹿骇樵歌我亦岩栖者藏书近若何
题顾与新清溪庄和唐应德韵四首
罢官应自好负郭有瓜田宦味陶元亮诗才贾浪仙高斋听雨枕斜月过湖船谁共幽吟者空闻招隐篇旧是樵渔地投簪此卜居溪闲安药磑春至检农书食笋思分竹腰鎌拟佩鱼也知濠上乐媿我未能如林卧堪遗俗村居复近湖应门时见鹤鼓棹不惊鳬树与人俱散溪因主亦愚翻嫌太寥僻庄外有桑榆知君闭关久一径落花深书癖年长在诗盟春更寻空山几两屐远道四愁吟北望休相笑平生魏阙心
送周顒分教严州
斯文周茂叔清节汉严陵风月还谁共云山思独凝道依家学重教并郡贤兴庭草多幽意高台时复登和龙冈送白洛原将命护作因得归沐
画省犹牵袂征帆动渭浔九重将异命千里惬归心【阙】幽居忘越吟我亦多乡思金门聊陆沈
酬包元达侍御见示之作兼致别意二首
远道客情多停桡时共过彩衣沾雨露绣服炫星河时论深杯酒乡音接棹歌清江明月满莫问夜如何吴趋投暝发楚树带烟微千里占星聚双帆逐鴈飞宁亲恩诏渥报主壮心违尊酒怜同病天涯更独归郭允新宅中秋燕集限韵得王字二首
圆魄临秋半邀欢奉桂浆感时俱异客卜夜共清光兔影揺鳷鹊鸿声度建章还思拟金监持以奉明王天街秋宇浄月露淡交光对此怀千古悠然览四荒开尊浮桂影裁句竞兰芳未就登楼赋多慙姓是王
秋居五首
和靖常携鹤羲之本好鵞山隂秋日浄湖上野烟和大道机中息虚名身後多渊明真解此诗酒一生过云树秋容澹悲歌野兴豪萧兰元异种牛骥亦同槽露白芰荷尽天清鸿鴈高朋游隔千里魂梦为谁劳种树边茅宇抛书满石牀林居惭束带昼坐忆含香土木形骸拙江湖忧思长秋来频对客山桂挹寒浆卧游真自得日对辋川图烧叶茶频煮悬钱酒旋沽大言倾宋玉濳论学王符秋至吟尤苦临风独捻须避树营墙短看山引坐偏长松盘野鹤疎叶度寒蝉蜂坞花成蜜蜗房露洗涎村居时易姓只畏俗人传
偶成
野外常无事多看种树书迂顽堪自笑踯躅欲焉如饮客中山酒寻春下泽车倦游频息驾意惬即吾庐
送姚友竹二首
东风桃李满忽向剡溪归江暖知鲈美春深爱蕨肥故山麋鹿友初服芰荷衣千里还相忆寻君旧钓矶亦知簪组累自爱水云居匹马归来早三鱣属望虚闲情任吴越行李总图书何处堪高卧山中有草庐
书观澜卷赠行涂堂主簿父二首
旅馆忽经年归怀感逝川云来震泽薮春去洞庭船濠水思蒙吏龙门怅马迁江湖堪寄兴莫自叹华颠青春白日好千里一帆初野色云俱媚江声夜转虚逢人谈惠麓久客忆匡庐好去看消息殷勤戒子书
代作惠坡诗郑子
由来厌朝市卜筑近山家路入云林杳篱侵石磴斜汲泉因酿酒扫径为看花屋角清溪转桃源那更賖
夏日偶成
穷巷谢华轩幽斋入断垣卧游非择胜坐鍜欲辞喧有客问奇字无人知寓言时来松树下长啸似苏门
代夀曹山人六十
酿酒撷园蔬为欢此度初身因乌帽宠人以白眉誉旧识尚书履今来长者车早谙清浄理宁藉养生书
义兴道中
倚棹水云边溪光共杳然琴尊百里道竹树一村烟山果迎秋落汀花带晚姸夜来何处宿相逐捕鱼船
登孤山用唐人张祜韵
兀坐俯孤岑翛然出世心烟霞千嶂晓桑柘半溪隂鹤去亭犹古人幽山更深已看尘迹远况复近东林
紫阳庵
幽翳藏灵境攀窥石磴寒奔峰度天外飞阁出林端憩洞思探籙疏泉学煮丹重来定何日明去欲辞官
崇德道中
望望越溪幽烟波横素秋桑园多傍水荻岸一维舟落鴈窥沙溆行人指驿楼棹歌中夜发芳杜满前洲
吴廷宣父母双挽
鹿门栖隐处耕织自相依忽此歌狸首初因哭少微梁鸿山下宅孟母室中机寥落那堪问空余明月辉
夀苗东洲七十
为儒不得意老去素风存爱客多悬榻谋身独灌园柴门耽旧隐纱帽奉明恩白发春来长怡情此一尊
题文苑【常熟钱氏别业也】
家本诗书业幽居总好儒天龙座上客山海壁间图问字时能说鸣琴聊自娱重来解组後不似北山逋
茹澜堂号诗
灵液千年发虚堂半岭悬池喧瀑布雨窗暝具区烟长日云俱卧幽襟俗尽捐吾缨如可濯携手弄潺湲
陆节之夫妇七十双夀
奕奕金章客归来两鬓星仰天窥鹤唳闭户着茶经五柳宜同传三休已作亭使君况有妇七十共修龄
途中送春寄诸弟
客行愁节换况复是春归樯燕如相讯汀花亦尽飞问程犹故国千里更迟迟遥忆高堂燕重嗟定省违
初入都寄亲知
薄宦蓬应似往来唯所飘振衣聊息驾鸣玉更趋朝惯学金门隐多惭华鬓饶沧洲有故侣松桂欲相招
吕梁题养素轩
大檏元无事幽居堪自怡云依书幌静石共药栏欹白贲存吾道玄文任俗疑风尘千古意谁识染丝悲
野望
水漫孤村白花依别屿红隂隂沙际日细细午前风贳酒从隣媪呼舟学钓翁一春唯寄兴山色鸟声中
寄王允寜用旧赠韵
忆昨趋金马承恩共一时君今卧西华我亦恋南枝永念关中使多传别後诗燕云犹自隔吴苑倍相思
送篆文生
吴客偏多艺君能解古文鸿都初待诏燕市忽离羣科斗舟迎字鳬鷖沙漾纹相看俱得意寜惜去来勤
夀萧尹
吏隐不违亲归来白发新大椿宜晚岁五柳絶风尘紫诰衔恩重斑衣献舞频庭中闻凤吹萧史是前身
岁暮送客
月穷知岁晚游子促归心残雪千门曙寒风百里隂目随长路断情寄故园深日暮幽斋里何人共越吟
得家书三首
三春候归鴈四月见家书客思真无赖亲恩自不疎诗书余旧业水竹卜新居喜极浑忘寐千金定未如吴楚同千里君亲自一心看云遥北极望日迟南音未返王阳驭空成越舄吟春来江汉水何似旧时深春尽逢南雁翻令感岁华五年犹作客一命亦为家肉食愁黄竹蓴羮想白华何时莱子服谩向故人夸
送黄三峯佥宪山东
羡尔独怀奇为郎已後时欲观沧海日不恋白云司绣斧承秋令丹书属夜思寄车应问俗更访峄山碑
和陈平冈七夕韵
牛女何年事犹寻此夜盟多君先得巧揺笔报诗成秋兴尊前发河流天畔明兰章无以报空自媿同声
送夀昌吴尹
出宰动星文孤城百里分山犹富春古道以子陵闻鳬舄双看别牛刀独树勲重寻治县谱美政接番君
送李仲西都谏节推大名
未厌承明直那堪祖道看象刑清禁甸持节渡桑乾朝下衣香在焚余谏草残霜枫迎去马似照寸心丹
九月七日汪维义宅对菊
他乡七日酒应为菊花催疎鬓风前帽覉怀江上台秋光寒拂槛霞色暝侵杯揺落易为感酣歌日几回
和孙季泉韵二首
圣主正垂裳同依日月光芳辰共清燕联佩此登堂座接陈君榻衣沾荀令香明时多事业莫遣鬓毛苍高轩贵戚里良会小春时逸兴频催酒清谈各问诗鵷鸾天外集商羽曲中移聚散兴余慨何年更此期
会同年二首
对酒复何疑相惊十载期鲲鹏同变化鵷鹭数追随筵敞通侯第歌怜少女词不愁归路暝後会恐参差绮席照朱甍侯家接凤城歌钟五云近轩盖一时倾星聚惭名德风期协友生相看语不尽特此寄同声
左顺门问安同郭允新作
追趋双阙下瞻拜五云间为问君王寝相随供奉班啼鸦丹禁曙调马玉墀闲佳气葱葱合深宫护圣顔
酬欧学章见赠移居
六一欧居士琴书满屋清故开松菊迳应有薜萝情客借陈君榻邻慙求仲名趋朝惯相逐暗识玉珂声
张映山书屋卷
君家碧山後旧业五车书欲就张衡赋先营诸葛庐下帷山桂发隐几岭云嘘勤苦无须问行看上石渠
登镜光阁
梵居依凤阙虚阁瞰龙宫车马三春赏山河四望通林鲜迎佛日磬远引皇风鸟似随缘下僧因出定逢烟花迷色相水树悟真空
赠僧
杖锡去何迟东林烟雨微出山吟更苦得禄意多违钟鼓侈斋磬袈裟厌客衣自令身得度僧俗尽皈依
黄公涧
积雨千峯润飞流百道悬穿林惊宿鸟激石乱鸣蝉【阙共十三字】楚相陵谷自依然
移居
儒宫无一亩宦薄易为家地入黄啚僻门依紫陌斜微吟对秋草闲步拂檐花未就登楼赋端居念岁华
安黄门曾祖母九十八夀诗
问讯日边书高堂百岁初兰孙五世满甲子六身余地讶瑶池接星占宝婺虚宾筵秋正好仙菊照华裾
又柬卢浚明移居
葵藿心常切移居近日华门窥狭斜道春傍上林花守拙家四壁多方书五车清谈留客处寒竹浄交加
步虚词四首
王母传青鸟秦娥控紫鸾相期瑶岛外忽上彩云端海水年来浅桃花春去残未能逢玉舄那得问金丹海上三珠树云中七宝车空闻往来处何地是仙家洞古羊成石林春枣似瓜刀圭虽可学岁月莫应賖雾幄遶霓旌氤氲满太清龙成云盖引虎奉岳图迎七圣犹同御三天各异程试求香案吏谁是岁星精历历白榆中飘颻双玉童神宫开太一仙路接崆峒子晋仍骖鹤浮丘亦驾鸿不须能缩地万里自乘风
寄题前汤庵
空林回夕照清梵尚依微野鹭窥僧鉢天花缀佛衣经翻长日过锡伴暮云归欲托门人宿因观静者几
铜雀伎二首
掩涕辞金屋含情向白云衣冠新卜道歌舞旧来羣员枕无时觉哀猿终夜闻谁言妾薄命生死只从君漳河流日夜歌舞未能休艶色今谁妬余香空自留朝云不作雨陵树早生秋满目多疑塜君灵在此不
具茨诗集卷二

[book_title]具茨诗集卷三
钦定四库全书
具茨诗集卷三
明　王立道　撰
歌行
题见山卷
有美人兮山之麓倚嶔崟兮结茆屋乍看烟岫转幽谿时听风泉出空谷涧树垂垂饮野猿岩花寂寂眠山鹿艺药归来半夕阳翠微当户静焚香着书不知岁月晚春至徒惊薜荔长
夀乡人
银河耿耿秋云凉朱楼高下华灯光流苏零乱歌吹发巴童旅舞揺明璫丝绳百壶泻欲尽嘉宾四座欢未央遥看南极一星曙主人起引红玉觞为言此觞谁致此东华木公祈夀昌金鞍翠盖纷络绎芙蓉露滴双鸳鸯
大梁行送陆白庵同年使周藩
大梁自昔称中土屹屹重城壮天府险塞何须数崤谷膏腴宁复论鄠杜城中日暮起歌钟五千户邑擅侯封樊楼灯火晃清昼平台车马如游龙驱车走马遥相索意气千金轻一诺贳酒春城百步喧呼鹰秋苑双鶬落夷门西望日苍苍修竹依然见故墙行人不解思公子父老犹能说孝王孝王本出帝王家园池宾客盛豪华邹枚献赋骋文藻胜诡进说生隂邪一朝汉法不相假斧质随来赤墀下旌旗无复兎苑游蔓草鸣蝉自春夏吁嗟盛衰各有时古人遗迹今人悲子长自是好奇士君到梁园早寄诗
文衡山枯木竹石为汝湖学士题
衡山老人得奇趣坐向寒空写枯树孤峰嶫嶫虎豹蹲修竹离离凤凰翥邓林从此失珍材碣石谁为徙天柱吁嗟不独模形似劲质清标更生气槎枒不作娬媚姿礧砢应无媕婀意忆昔山空薮泽深樵夫牧竖时窥侵一朝点染入绢素始信志士相知心洛阳三月春可怜黄鹂碧草同娟娟桃李花开玉楼曙梧桐枝拂金井寒西风野外动秋色平芜惨淡生苍烟何如此石还此竹古木千载俱依然吁嗟亦有王宰山水韦偃松苦心白首徒为工
宝剑篇赠卢浚卿
我有宝剑光陆离云是干将欧冶之所为皎如芙蓉艶朝日风胡一见嗟神奇霜锋雪锷未尽试三年玉匣寒琉璃为君拂拭把赠君倚?隐隐飞氤氲万夫辟易走雷电千里变化随风云为悲异物久沦弃聊从一击收余勲
天柱篇赠徐子芳
天柱岹嶢与天通紫皇高住金银宫下朝羣帝三十六琼蕤翠羽骖飞龙广乐絪緼赤霄暝烟霞烂熳回仙踪九关无人熊虎静赤鸾歘下随长风长风噏馺江淮间地灵天宝锺英贤南州复见生孺子徐陵千载如比肩忆君弱冠振芬藻琦才瑰行俱卓然俄摧月窟千寻干竦身忽在青冥烟青冥迢迢九万里君行壮迹从兹始逸气遥横七泽云雄词直簸三江水建安诸子空高名王粲元非伟长伦中论年来篇几着独行已出今时人我本金门陆沉者风期独与君相亲天生豪士须会合龙剑雌雄信有神
送甘尚书兄还蜀
君不见蜀江之水东南流锦波碧浪涵千秋或通润泽散川浍或成壮观横中州煎腴填阏禾黍美瞿塘汗漫蛟龙愁丈夫出处亦如此畎亩岂即非良谋巫峯秀立峨眉高君家兄弟皆时髦白屋幽栖处士里金鱼光动尚书袍况复叔子自奇士会看刷翮云中翺秦罗少年空有舌延夀絶域徒称豪君来自西春正午君去应为秋色苦寒风淅淅吹高林鸿鴈翩翩下长浦去影迟回冀朔云离声嘹唳江天雨蜀山迢迢吴水深吁嗟我亦多同父
题许由弃瓢
箕山高兮千万寻下有泉水清且深古来贤士多奇节节踰高山泉比心玉食纯衣九重位放勲未识先生志一瓢犹自厌喧嚣何况纭纭万几至九韶空令爰居悲越持章甫将安归当时牛口汚万乘此耳虽洗心犹非深山蕨薇肥可食啜饮优游皆帝力鸟则有木鱼有渊我生何为独偪侧爝火难为日月光风云熻赫龙虎藏已知师锡有虞舜舍兹玄德徒皇皇人言身名有重轻先生弃身如弃名县疣附赘从决裂奄然千古同杳冥千古云山自朝暮至今遗冢悲高树秋风落叶声萧萧惟有寒蝉泣清露
拟汉京篇
峨峨万雉环金城山河百二开汉京云雾晴临阊阖道风雷晓动羽林兵九重佳气郁葱葱日月光华万国同凤辇行春过西苑龙楼问寝向南宫南宫西苑宸游遍茝若芙蓉新置殿待诏皆为帷幄臣承恩不复舆台贱万户千甍通狭邪朱门绮陌满烟花五陵游侠竞借客七贵侯王同起家起家气势何挥霍富贵皆由主恩泽锦障遥从杜归金丸时向章台落归来钟鼎罗高堂意眇梁窦嗤金张苍头逡廵緑褠窄翠蛾宛转红袖长红袖如云正娇妬世事回看渐非故金谷楼台生野烟平泉荆棘迷芳树魏其宁非肺腑亲武安後来真逼人华毂朱轮善倾跌诸君何必争要津
夀陆用之父怡闲
陆子别我东还吴何以赠之三山图扶桑半壁动晴色沧溟万里开蓬壶金银楼阙纷照耀云雾旌旗疑有无仙宫老人冰雪肤浮丘杂坐洪崖俱行厨络绎进绮食开樽满引红醍醐颓然不知天地老桑田成海真须臾君归悬向高堂隅彷佛身往游仙都緑发朱顔迥相映羽衣翠盖交踟蹰玉巵流津瑶草润霓裳按节青鸟呼吾知陆子百不需但覔彩服中庭趋青春满眼胡不乐高车驷马诚区区
胡进士琼林醉归图
三月皇州春正弥日出烟花粲纷绮白玉桥通仙掖斜黄金阁向中天起谁张绢素为此图雕鞍骏马行甚都似是南宫初宴罢春风飒?光载途胡君马上青云客軃袖新袍漾深碧揽辔回看上苑花扬鞭忽过南城陌陌上垂杨拂锦韀晴丝芳草揺春妍同行三百独意气夹道人争羡少年看君年少才复奇纵横落笔无留思朝来受诏日中上万言慷慨真忧时丈夫立身良不易多君已是圭璋器清庙明堂用岂徒蹉跎虚负平生志
未翁夫人七十夀诗
七十年前占宝婺定知此夜下临吴仙阶日煖芝兰秀相府春明桃李敷四世一堂流泽远三朝九命受恩俱金貂入座皆嘉客珠履趋庭有赐奴内屋屏开红翡翠尚方锦制紫襜褕云中青鸾传新札海外苍麟奉瑞图黄发常同看彩服朱门真不让瑶都
武夷行赠王石沙侍御按闽
使君骢马双紫缨绣衣晃晃初日明慨然别我向闽越索我为歌武夷行武夷之山何嶔崟青峦赤嶂双千寻连峯回合三十六翠玉尅画芙蓉森我闻此中灵气聚往往羣仙下芝羽地脉似与三山通终南王屋那能伍秦人初识武夷君汉世曾传封禅文鸾车一去千岩暝幔亭彩屋飞氤氲悬崖石室何年发坐视人寰意超越明月时窥仙竈丹流霞常护灵函骨丹成骨蜕故依然瑶草琅玕满洞天樵客问津花落处山人得道鹤归年吁嗟名境岂常遇昔贤千载悲同趣谪仙天姥空梦游昌黎华岳穷归步我亦曾修飡玉方青城石髓谁能将吹笙浪拟追吾祖执戟犹慙作汉郎羡君斯行真自得而我犹怜阻南北何人还同赓棹歌颓然不辨沧洲色
瓶山先生亷察广西作五岭行奉赠
五岭嶔崎亘天起梧桂雄蟠几千里近闻黄雉阻越裳行遣楼船下漓水天子念彼西南隅临轩授节胡大夫清秋月晓照旌棨绣衣回光紫绶纡大夫欣然才且杰勲名廿年振藩臬粤南此日更褰帷坐使皇威通絶徼百蛮万里并同风谱作歌传乐府中会看旬宣续周雅汉庭空说伏波功
拟汉将行
单于近猎天山东长城火接甘泉红汉皇裂符徵武猛羽林十万皆从戎甲光晃晃迎朝日吴鈎楚练何辉赫挥鞭直断黄河流积鞍远蔽隂山雪将军新受九重知陇西雁门交出师鱼丽昼结风云阵燕尾晴翻龙虎旗寒沙飒飒塞草白苦雾苍苍迷远碛帐下飨士日击牛军中贾勇争投石少年本出五陵豪死生意气轻鸿毛金鞍被就千金马玳室横装七宝刀夸马持刀时睥睨一朝关塞烟尘起鞍後手悬冒顿头囊间尽馘天骄耳转战那知瀚海穷幕南已觉王庭空捷书朝奏明光殿卫霍谁论颇牧功君不见冠军意气何扬扬轻车刀笔徒自伤军中流涕亦徒尔祁连古垒犹相望
鹊桥篇
今夕何夕明星光梧桐露下金井凉果瓜饵竞罗设持针曳缕庭中央云是天孙诣河鼓兰房桂殿凝云粧天津水深不可涉偃蹇乌鹊成飞梁金支翠蕤恍明?隐隐玉佩锵琳琅由来儿女齐拜祝乞与巧慧能文章吾闻牛女皆列宿武丁之说诚荒唐东西耿耿各照耀云何此夕同徜徉精灵下上逐云电自有羽驾骖鸾凰盈盈一水若横带倏忽超轶谁能妨况复析木自可度岂必小鸟飞相将会乘长风凌倒景直瞰云汉求其详古来传言如虎市姮娥奔月今安藏鸩媒娀女亦假设阳台云雨同渺茫乃知世俗共诬惑人间天上空相望
大雨不寐闻蛙
长安一雨连日夜摧垣破檐水如射出门已见横道波田中何得犹余稼秋来弥旬雨转剧夜分不眠坐永夕尔蛙胡为独不仁嚣嚣与雨争咆勃由来雨阳亦有时么麽贪窃造化私【天空无云日如火吞声稿骨应始知一有此二句】
严陵独钓
汉持太阿授新室炎光黯然光欲?风尘倾洞天地昬猰?竞食苍氓血猗与光武起舂陵司隶威仪耆老泣昆阳一鼓虎豹奔罔魑解首欃枪匿虹霓扫除日月开赤精复吐山川色君臣会遇良有机乾坤整顿无倒倾先生兀然独坐钓羊裘蒙茸对空泽亦知天子即故人不与四海俱臣妾翩翩长揖还富春狂奴不住公卿列江流夜转鼋鼍寒山气暝连风雨白吁嗟贤士各有志相助岂必能相屈古来节义何代无西京诸子今犹烈九鼎宁论汉家重一丝何止千钧力画图彷佛清风生尽濯贪顔洗顽骨
张翁暨丰孺人七十双夀诗以祝之
城南老翁好文儒逃名山泽身常癯年来种秫足生事躬耕况有莱妇俱芳春宾客时满座白发双引红醍醐莫言龎公尽室隐令子旧直承明庐金章紫绶亦何意为看彩服中庭趋
画鲤鱼
疾风横驱万里昏云烟荡薄海水浑神鱼出波作人立跋刺直上洪涛翻目光仰射天门赤大鱼小鱼俱辟易东津已空鱣鲔羣南溟忽失鲸鲵宅就中变化安可驯头角岞鬐鬛真吁嗟乎叶公一去龙种絶三十六鳞空入神
李节推乃祖衡岳斋寿诗
衡南老人身姓李自说前生周柱史采药长登紫盖巅结茆直向融峯里羽衣玉杖独翛然岩下时逢手一编长生久已窥真诀翻使灵椿让大年
张东涯七十双夀【代作】
大隐由来不出市君家住近湖东水河上谷神能自存汉隂机心久已矣十年教子床头书彩衣侍食垂银鱼高堂偕老人所羡况是双沾紫诰余酒满尊兮花满枝千春献夀无休期
施心菊号诗
仙家近住城东陌种菊依稀五柳宅采药名山去不还花间空复留仙迹遗方入枕传後人三折成名若有神秋园寂寞多霜露相对时时泪满巾
赠张司厅宣城人名乾号澄江
君家自昔擅华腴後来杰出多文儒往羡珥貂光七叶今看甲第雄二都骢马重行洛阳陌霜雪飘零旧台栢勲名继美垂百年纷纷堂构昭遗迹
医无闾行赠吕湛溪太仆
医无闾其山乃在幽州之阻辽水之涯盘纡峍屼几千仭岿然上与北极通精光羲和望舒坐自诎麾使日月东南骧忆昔康回怒倾地此山自有神灵屭至今天险压秦关河山百二夸幽冀圣王一出洗戈鋋草木光华非昔年直使屯田通韎?还看勒石拟燕然由来此地育龙媒伏枥駉駉俶傥才渥产尽慙称汗血宛驹翻自媿驽骀沙苑云羣亘千里况有边庭岁开市帝念谁为景顺俦特遣君行按东鄙嗟君裔本出非熊坐语能教凡马空王良已去伯乐死可怜騕褭嘶长风近传乐府歌天马知君自是应图者骏骨已见千金收肯使真龙弃中野
题汪翁禄夀图
老翁紫霓裳巾舄何太古长耳双方瞳炯然精英聚玄鹿千岁放不骑灵木九节手自拄或时探籙向会稽还见寻丹入岣嵝丹成依旧住人间羽盖芝旍往复还白云暮去洛阳市紫气朝来函谷关我闻安期生亦有老聃氏飘颻千载人此翁无乃是洗髓俄惊海水浅驻顔恰喜桃花似洞天不解记春秋世人犹共论甲子小年大年谁得知优游空负沧洲期茫茫河清竟难俟冥冥刼烬胡不窥嗟余愿得斋心长跽此翁侧受翁素书习服食後天常存游八极
夀侯母
遥举兮浮游崑仑兮县圃菊翩翩兮落英采丛兰兮杂芳杜驾黄鹄兮骖紫鸾倾芝盖兮弥宇纷夕张兮琼筵酒盈缸兮如乳挹玉露兮饭青泥殽维何兮擘麟脯浮夷兮为余鼓湘灵兮为余舞招安期兮揖浮丘觞王母兮瑶之浦折若木兮遗余聊相期兮终古
夀钱氏【常熟近海居】
鹤飞飞兮太清波湛湛兮昼平翺游兮远望见老人兮海之滨目炯炯兮方瞳容汋约兮如英服靡靡兮霞矫御清气兮泠泠时三秋兮既届肇初度兮芳辰采芷若兮疏户束茝兰兮成楹饭胡麻兮羞麟脯酌桂醑兮蕙殽蒸介海若兮速驾辂木公兮来宾吹笙兮子晋鼔瑟兮湘灵安期兮河上纷洗爵兮扬尊愿公夀兮无极後天地兮常存
沧海篇赠陆原仲
吁嗟乎青齐之土画海为疆海之大兮吾不知其几千万里东西南北之相望但见洪流巨浸浡潏荡汩播元气而回隂阳白日含光动碣石玄云散影翳扶桑六鳌毁骨三山渺茫金宫瑶殿不可覩惟有蜃楼龙室恍惚开中央长鲸横驱鱣鲔尽赤螭翠虯纷腾骧倮身穷发一岛万里累累焉若阜垤之丽太行吁嗟乎海之大兮涵穹苍游波狂骇倾地轴天吴海若俱迷方吞江茹湖日月翕张神怪踯躅潢污混藏岂比夫台骀河伯守细流与勺水委琐局蹐徒惴汗於望洋我将东游历东极乘涛鼓翼凌天梁天梁偃蹇不可涉苍龙失驭中彷徨道逢豪士东吴子飘然霞袂青霓裳广颐丰下倚长剑徒步直拟窥东皇探虚拊危意未息慷慨似恨河无航愧余归来不能将陆离剑佩空文章异时期子游八荒翩翩并跨丹凤凰沧溟咫尺回天翔
拟行路难
君不见辕下车太行咫尺愁崎岖君不见鞲上鹰云霄百里随骞腾丈夫穷达在所遇高才犹自叹迟暮汉庭青紫常比肩子云空献长杨赋
君不见堂前燕翩翩冬去春来见君不见海上鸥纷纷随波飞复留丈夫亦有四方志十年辞亲作远游客情已似风花乱归思空悬明月秋共道龙沙兵气净莫夸燕颔待封侯
苦热行
六月徂暑暑未徂日车间关乘渴乌凌空横驱赤道纡毒龙嘘炎入幽都郁蒸岂与南州殊芝兰萎堕丛桂枯天地翕翕如洪炉火云轮菌光烁肤桃笙纨扇气不苏冰盘磊硊疑有无行吟无心倚槁梧青袍逼窄坐自拘骑马出门漫踟蹰东游蓬瀛览方壶山高谷深倦取途况迩闻多道暍夫我独何意清凉须呜呼安得飞廉奉职屏翳趋顿使和风澍雨弥八区苍生动地交欢呼
石屋辞三章为彭通府作
有美人兮山之阿佩陆离兮冠峩峩气凌兮衡岱情驰兮湘波结幽兰兮延伫拊长剑兮寤歌蹊窈窕兮轮辙稀木繁翳兮禽声和黄牛兮白马岚光飞兮晴雨多余何为兮兹独往兹独往兮将柰何
有美人兮山之阳芙蓉衣兮薜萝裳憩夕驾兮蒙谷望朝暾兮扶桑潺湲兮飞泉旖旎兮垂杨石嶔岑兮嵌砑峯峦矗兮翠苍湖潋灔兮秋水碧洞幽闲兮春草香采瑶花兮盈把宿石髓兮为粮访隐沦兮絶涧想奇独兮高冈君一去兮独遗卭欲往从兮江水长
有美人兮山之麓架辛楹兮结蕙屋被修迳兮兰薰拄空檐兮古木平田渺兮秋稼隂长林杳兮芳树緑日坐渔兮羣白鸥夜休耕兮饭黄犊倚空虚兮嗟索离望巉岩兮聊踯躅踯躅兮何之招子真兮东谷愿君兮归来苍生兮极目
良木篇
君不见南山有杞梓北山有松栢仰看十仭浑无枝直上参天数千尺横柯偃蹇走蛇龙盘根诘屈层崖拆昼昏波涛虎豹惊夜撼星辰罔两泣长风吹林百草萎岂与榆柳同萧索忆昔初成拱把时已抱郁郁干云姿藜蒿莽然蹊径絶深山大壑多嶔崎天生异材久沦弃一朝冥感君王知阊阖凌空九重起歘下明诏四出求工师公输持斤匠石走山神始献中梁资乃知良木能用大折樗散树空离披
窦子雨索寿乡人七十三八月十日初度
琅琊山中隐者徒灌园织屦常自娱生身幸近南阳里教子初游阊阖都阊阖虹光九重起千官拜舞嵩声里野人喜说汉衣冠何意偶同尧甲子甲子吾生不知数颇忆于今四百四十五余年愿学华封人击壤遥从祝明主
钓台行送姚掌教归桐庐
汉家中更百六戹炎精无光羣盗剧猗嗟光武起舂陵司隶威仪重辉赫昆阳旗鼓虎豹奔猰?陨首欃枪馘桓桓诸将二十八驰乘风云厉高翮先生尔时独何为羊裘蒙茸钓空泽神龙一奋海宇清冥鸿孤飞江雾白亦知天子即故人偃蹇自拟长为客轩裳韦布各有徒狂奴岂任三公责遂令意气动星辰翻见功名胜竹帛钓奇何如龙伯人渔国不似磻溪石千秋物色在山川仰睇嵯峨俯空碧
菁菁麦
浓緑清隂高树凉陇云千里凝晴光鸣鸠飞飞麦苗秀南国初来花吐香老翁持鎌刈新麦老妇牵机理残织新麦未可刈残织何须理夜来县吏急呼门此麦输官复余几卖布买谷半作秧那堪赤地连天长下户无牛身自垦翁妇相看愁断肠
具茨诗集卷三

[book_title]具茨诗集卷四
钦定四库全书
具茨诗集卷四
明　王立道　撰
七言律
题张学士仰宸楼卷
仙阁岹嶢逼紫垣兰台新赐出君恩江光夜共青藜照山翠晴当锦帙翻盛事未论三万轴多书欲问五千言碧山莫动焚鱼兴紫诰黄麻宠正繁
赠北溪隐者
古藤修竹一溪隂寻得柴关迳转深卖畚半将供鹤食垂纶不着羡鱼心花怜清品闲常灌诗喜新题病亦吟老去故情终偃蹇肯随闾里学浮沈
咏淮南八公
霓车遥去白云端鷄犬纷纷随羽翰丛桂未须淹隐士长裾元自笑王官坐令楚国轻千乘肯向秦关试一丸何事茂陵空好士金茎寂寞露光寒
送人上陵
天上龙髯不可攀独看仙寝寄人间山川万里开形胜魂魄千秋自往还上食岁朝华省吏迎神晓唱赤墀班春深雨露多悲感一问松楸慰帝顔
嘲王允寜失仆
恋主心微中路疑掉头忽去各天涯秖言旧马能谙道可信苍鹰不受覊汲水寻源抛故侣应门逢客结新知君才莫是惭萧頴回首空吟阿段诗
送人下第归荆溪
北上空嗟献玉非梦魂先绕故园飞长安晴日苍龙阙荆渚秋风白板扉红树渐随岐路尽黄花如伴远游归多才莫讶无知已且向江头一振衣
闻何乔仲侍御移疾野寺诗以讯之
恋主重来拂豸冠寻僧还向竹林眠百年半是沧洲客多病能安白骨禅闲指远山孤枕外细听落叶一灯前何时更惬烟霞赏同礼维摩结静缘
送吴王二太史陪祀诸陵
流水因山积翠分衣冠人泣鼎湖濆暂携剑佩辞青琐同向松楸拜白云雪霁千峯明象卫星垂五夜见龙文子长禹穴重探後好藉雄才纪圣勲【探一作寻】
芳洲为袁御医题和唐荆川韵二首
白鹤山头緑树村只余猿鸟应柴门安期卖药人常见舍长传书世所尊早向帝前辞赤绂欲从方外学玄言平生自是无机械野水春添助灌园
红尘满陌非故村清禁梦回犹鹿门蚤慕名山厌昏嫁时逢好客命琴尊逃名卖药不二价寄兴含毫多五言长此陆沈堪自老藏身何必於陵园
介翁见示诞孙志喜之作次韵三首
抱孙六十应非晩裁得新诗续旧欢宠埒金张开世胄词高屈宋比衙官宾筵胜拟金钱会宫禁荣分襁褓完台阁已传韦氏业芝兰频向谢庭看
再世悬弧添丽藻九重赐果助新欢昴精遥应中台位德聚俄占太史官手和酒醴情偏渥天与麒麟福最完英物不须啼自识高门只在帝京看
自是相门多相种况逢清夜动清欢更谁好事宜风雅忆尔前身定宰官双蔕含珍瓜远九苞呈彩凤毛完瑶环瑜珥真堪慰他日云礽满眼看
哭郑碧河一首和欧强斋韵
七哀吟罢不堪闻零落深悲鵷鹭羣宦迹浮沈长隔世交情生死独怜君修文犹借螭头管悬剑空余谷口坟魂去魂来何处是天涯日暮起愁云
寄赠唐荆川二首
簪笔曾为汉署郎相如词赋早升堂自怜野性躭林卧恐着朝衣乱鸟行溪上晴看黄鹄远山中晩食緑蓴香多惭旧日沧江伴独向金门立晓霜
知君肮脏与时踈不为功成学汉疏垂钓溪连严子濑躬耕人拟葛公庐因窥导气常随鹤欲似全年更种樗莫倚一丘能自老巨源昨有荐贤书
春尽怀故园
青春初动忆乡园春尽那堪思更繁新竹从看侵薜荔落花不分掩兰荪林闲【一作卧】鹿豕常求伴溪晚渔樵数过门莫恠曼容犹徇禄十年簪绂恋君恩
长陵和王允寜韵
北极雄蟠第一峯崔嵬陵阙俯高松空林风雨归千骑向晩烟霞閟六龙翠岭屯云蒸帝泽苍苔点石记仙踪艰难百战兴王地无复秦关报夕烽
上已讌集
游丝飞絮媚晴空绣毂银鞍逐晓风緑野隂晴双燕外黄图楼榭百花中开筵共选流杯胜怀古因夸说剑雄帝里韶光须倍惜尊前且莫叹飘蓬
赠舅氏
旧存松菊半荒芜【外大父衡阳令】声利萧然白髪初抱病着便居士服好吟题遍野僧庐里中送酒禳田罢几上留书相宅余樗散笑余真似舅得官犹自爱闲居
送苏幼清都谏归养广中
补衮应须济世才恩辉翻与照离杯贪趋定省辞荣禄敢为田园赋去来谏草更编乌鸟疏舞衣欲就芰荷裁江云岭树频回首陇使何时一寄梅
观兰亭修禊图用上已韵
坐遵曲渚览晴空樽俎冠裳江左风胜赏自超山水外遗踪犹指画图中春看宇宙情俱远醉向文词思更雄陈迹祓除还此水山隂亭榭几蒿蓬
再赠唐荆川二首
厌看城市每移家背郭园庐十里賖为覔渔竿仍种竹恐妨瓜地罢栽花病烦送客携孤艇手校藏书过五车草就玄经谁与授知君弟子有侯芭
草深门径往来稀泽国风霜满薜衣苦节喜为贫士咏遗荣久食故山薇春邀田父看分社夜对隣僧话息机却恠鵕?冠尚在岁时聊着戏庭闱
送陆白庵同年使周藩
锦帆江色静芙蓉彩服翩翩紫诰重久为客居怜节换况堪君别与秋逢才名天下知廷硕人物吴中数士龙君到周南莫留滞彤扉琐闼待从容
送徐槐溪
迢迢南陌望归轩白马青袍圣主恩共喜伟长来北海何知司马病文园佩声遥忆趋青琐春色愁看付緑尊芳草长安门外满王孙何日到长垣
送周进士使淮便省
长安三月共鸣珂又见輶轩向潞河草色千村梅雨暗蝉声两岸麦风和倚门正惬清秋望负弩重看故里过闻道江淮多赤地凭君一问岁如何
晓日都门送客行燕山秦树总关情三春故国悬归梦六月长淮下使旌燕子飞飞山雨急稻花细细五风清白云南望堪回首非羡相如入蜀荣
桂翁九日邵园和韵
风景秋来满习园登临此日共金尊黄花烂熳摇晴苑锦树参差照暮村野鸟知迎仙合斾都人喜识相公轩清时密勿多无事合有新诗纪圣恩
名芳久说邵陵园胜日还留北海尊慷慨风情千古地郁葱花雾万家村太行落照遥横席碣石流云近拂轩岂向平泉夸乐事看垂彞鼎答宸恩
洛阳自昔盛名园仙履同临九日尊花下楼台开石谷城中烟树隔韦村鈎帘乱竹低围合解带盘罗密映轩银烛金绯归路晩丝纶得暇圣君恩
托翁雨宿浣花草堂和韵二首
闇闇江云拂地生百花潭水月微明乍看宿鸟惊枝堕忽听流泉倒槛鸣人事天时无定迹江湖廊庙独关情少陵寂寞遗篇在翠筱红蕖足雨声
自羡茆堂得此生玺书谩复下承明拟将出处同龙卧况有文章应凤鸣保傅正看今日事咏怀终见古人情禁河徙倚归朝晩想像溪桥流水声
送孙毅斋学士赴南京
旧知中允藉声名那复仙槎向石城珥笏风云天外静禁林日月海边清宠光不异登三岛辞赋终堪并两京前席名贤须有待藜辉行动石渠明
未翁九日即事和韵
师道於今谁独重两厪元老淑吾曹乍缘药饵违青琐喜见茱茰佩紫袍秋色已深归院静春风常在仰墙高圣主正怀霖雨寄肯容黄髪老蓬蒿
迎恩寺二首和韵
野寺寻春意最闲漫骑欵段逐苔斑鸟声似解添诗思花气偏能醒醉顔景入春来都有主地当胜处可无山夕阳满树烟光乱归路分明忘却还
燕台吟望客情闲露叶烟花满目斑日月东南时极目风尘西北暂开顔芳园春尽惟流水远岫云来似故山长路翩翩多去骑倦游词客几时还
和玉谿学士斋夕有感韵二首
星坛窈窕开清禁雾篆氤氲彻上玄此日百神俱奉职方春万乘自祈年蓬瀛更羡天居近宣室还看帝席前浅薄惭为香案吏斋心相对夜无眠
斋庐清夜俨相过宿鸟啾啾逗暝柯玄殿正严春日祀青阳应陋汉时歌星回帝座瞻金节香满仙阶礼玉科自爱相如能献赋赋成无那鬓先皤
和斋夕诗又二首
仙署衣冠自俨然幽斋灯火坐思玄星河永夜窥三殿礼乐明时际百年散帙雪披春槛外焚香鹤引晚风前宵长耿耿尤瞻恋天子亲祠晓未眠
斋袚相携玉署过槐庭雨露沐新柯忧农并仰春和诏飨帝仍传乐府歌制作百年夸圣代簪缨十载忝贤科明君侧席求颇牧为念冯郎髪未皤
和玉谿斋居对雪一首
千里浮云涨碧空瑶花寂寂舞回风词臣欲赋羞梁苑圣主方斋坐汉宫晓讶神光浮殿外夜闻仙语出帷中即看帝泽和天泽玉粒逢年四海同
和斋夕有感
春半闲庭兴杳然况逢斋夕思偏玄风烟渐度芳菲节日月频惊犬马年夜气露清仙掌畔天花雪落御炉前琼楼高处多寒在圣主宵衣恍未眠
云龙山寺独眺次壁间韵
萦纡石磴望中开故迹苍茫半草莱兴废秪今双树在登临自昔几人来僧携野果修晨供鸟啄山花上石台车马纷纷千里道河流长带夕阳回
清明日独坐感怀
清明南北异风烟柳色莺声又隔年客里登临情易倦亲前笑语梦常牵官闲且覔题诗伴禄薄翻资负郭田强半春过成底事悠然独酌望遥天
壬寅上已黄少村宅中讌会余未入都癸卯补作一首
风流谁似晋诸贤烂熳城南列禊筵何处更须寻曲水君家元自傍清川春还芳草虚迷望客散飞花强鬭妍却媿右军无述作为君重记永和年
挽吴白楼尚书
已将舟楫济明时更爱湖山早拂衣百里风流思緑野两朝功业付黄扉闲凭独鹤看碁局喜有羣鸥伴钓矶何事忽骑箕尾去千林落叶带寒晖
补作孙志高宅端午讌集诗
内殿初分角黍盘更开芳宴婪余欢已知仙侣招寻惯况复将军礼数寛荆楚岁时千古恨长安风土几人看自怜此日犹乖阻独向尘途歌考盘
春尽书怀
官闲日日赋闲居芳草年年伴草庐蓂叶不随飞絮尽莺声欲断夕阳初虚簪画省郎官笔未就名山太史书踈懒自知来往少蓬蒿满径不教锄
送春诗
闲将手板独支颐目送东风何处归苑树渐看春後密庭花早觉雨前稀酒边览镜怜华髪马上看山负翠微寂寂故园春易晩苍苔应遍旧渔矶
赠隐者
高车大盖意已踈鶡冠短褐墙东居丹经铺案晩食後黄犊系门春种余负薪野店与沽酒学圃隣翁时乞蔬愚公亦近北山住为问险路今何如
张太医六十夀诗
曳组聊随青琐班未须?嵝访名山市朝自昔容真隐服食于今得大还手煮神丹供帝所家传仙杏乞人间莫嫌叔夜无仙分试覔刀圭学驻顔
送沈二槐改任惠州
相逢何事忽离羣千里铜符喜再分鹤髪重看归锦服凤毛初见接青云双槐旧望吴中起五马新谣海外闻更和渊明诗揔好知君家世自休文
郑都官尝作代秋扇词予窃见其多怨尤不平之意非知道者之言遂赋此以广之非欲竞工拙於声律间也
明月悠悠掩素尘不将流落怨时人千山雪满龙蛇蛰一夜春归草木新雨後桔橰堪自废祭余刍狗向谁陈应知物理同消息空为班姬赋损神
闻朱从龙下第诗以慰之
为尔临风一怆神与谁同赏洛阳春千金曾学屠龙技五上犹为点额鳞结绶远怜青琐客书空长念白头亲会稽邑子应相荐莫厌穷途久负薪
得秋试消息後寄弟
静閲贤书意转疑叹君年少不逢时天涯空自看鱼雁春草常令寄梦思三秋聚散风前叶一着推移局里棋丹桂分明天上种他年来折最高枝
题碧山
草堂遥傍翠微开松竹隂森涧壑回偶悞一官辞白社悬知三径满青苔幽情未许簪缨累浪迹从教鹤猜他日功成不相负移文且莫为君来
代作贺介谿生孙一首
汤饼重开今日燕诗篇犹记昔年欢庆余每见锺贤胤喜极全胜得好官秋水精神应自别青云头角已先完不因啼後知英物黄阁家声奕世看
寄夀沈毅庵七十
晩叨一命即悬车华髪盈簪六十余懒性不妨随畎亩闲身喜复伴樵渔独寻洞壑探丹诀频向儿孙问赐书我亦旧知阳羡好买田应得近君居
王次川八十夀诗
解组闲身八十年鶡冠鸠杖意仙仙时凭野鹤看碁局独引江鸥过钓船建业栽成彭泽柳童乌解说子云玄空闻王子称仙令何似斑衣满膝前
奉和数畴兄病起之作
雨过幽斋草树鲜书籖药裹共年年身名幸遣朝簪累昏嫁还忧世网牵散髪行吟春水曲振衣独立晚风前自嫌客至常賖酒特与空囊留百钱
十里清溪一钓竿浮云元未着情看小营茆宇方蜗国暂解朝衣称鶡冠赋芧养狙还自笑呼牛应马仕相千虚船不解逢人怒搔首春风午梦残
奉和数畴兄对酒自叹之作
为通花径数诛茅长日炎氛静里消秋动远林催络纬月和清露上芭蕉濯缨惯坐溪边石覔句时行湖上桥莫向天池羞斥鷃蓬蒿九万各逍遥
忆骑竹马逐诸儿忽道行年四十踰谋食一身长畎亩起家三世总文儒青山对酒从吾好华毂倾人笑自驱世路只今多险塞与君试学北山愚
时序惊心又素秋此心应得几宜休微官出入庄生蝶散帙纵横王子筹物累秪余琴鹤在道心唯共水云谋年来苦热缘多病又向山中半月留
数畴兄以病阻看花之约作诗见遗次韵答之
经时卧病觉春才犹喜名花迟尔开好客暂虚文举座新诗先覩马卿才渐惊落絮侵碁局故引游丝罥酒杯我亦文园同病侣更留述作待君来
烂熳芳园此日才春风小径为君开一枝早占倾城色四韵空惭倚马才野外不妨频纵棹病余应喜数飞杯刘郎旧是多情者可待名花落尽来
春深饶睡梦回才接得诗筒枕上开莫讶相如非病客须知太白是仙才洛阳更长名园价金谷空余罚酒杯点缀春光应不惜一花乞与一诗来
秋日再过顾氏清溪别业因和洞阳韵
秋水蒹葭思不禁扁舟重繋此溪隂犊眠疎草犹迷径鹤哺新松欲满林采药常嫌惊鹿迹山中初服野人心旧来渔父多相笑一别江湖霜鬓侵
泛湖游漆塘诸山再次前韵
湖上秋风病未禁兴来真欲到山隂渔蓑乱结汀洲草樵径香分橘柚林远谷采薇随鹿迹闲岩投果见猿心放歌未尽空回棹落日增波忧思侵
追送陈澄江用章水东韵
两月相逢已隔年翩翩征袂忽离筵青春剑佩明秦岭细雨桑麻绕涑川莫恨一麾犹出守须知五马亦峩然傅岩今日经行处更访当年版筑贤
炉省追陪忆往年留连何必对芳筵封陈亦自须蒲阪借寇还宜念颍川故国春光难忘却清灯心事共犂然使君异政屏风在况有当时能荐贤
题龙江
江桥一别思如何楚水燕山岁月多云雾只疑龙化去梦魂常逐雁来过江妃夜出收遗佩海估春经惜逝波好似当时题柱客浮云空负采菱歌
万梅庵诗【庵在震泽之滨羣岫中】
结庐不托桃李塲罗浮村畔孤山阳疎窗影落一枝瘦虚室风吹千斛香烟壑霏霏来暝色湖波渺渺动晴光江南应得春意早折寄无妨驿路长
元夕忆诸弟和沈原约韵
灯火楼台皓魄圆客心何事忆当年鶺鴒飞处情多绪鸿雁来时书几传春夜月如秋夜冷燕山云与越山连谁家更奏思归曲无奈愁肠万丈牵
秋日郊行
冀北初秋暑尽消无端风雨木萧萧野农罢饷还倾筥贾客愁寒半挟貂雁碍浮云时缓度草迎微露更先凋何人四望踌躇立多病应无辱圣朝
九日同序翁邵园赏菊赴李蒲汀之约用旧韵
几年闻说邵家园今日黄花对緑尊水阁山亭斜肖郭柳蹊松坞曲成村登高直倚林梢槛向夕仍开竹外轩莫谓丝纶有余暇太平箫鼓藉君恩
和与新见赠韵一首
高阁层轩野水西白云长此护幽栖买田祗为开三径莳药还须满百畦春去林中花自发客来竹下鸟先啼夜游何事频携烛明月纷纷随杖藜
夏夜同唐应德王道思寻顾与新清溪别业主人追至设燕
扶踈嘉树?清流卜筑曾闻顾虎头乘兴不须题凤字逃空聊复上渔舟忽逢名胜尊前集好伴沈冥物外游湖上秋风芳杜晚月明相忆仲宣楼
谒于肃愍墓祠
整顿乾坤事已休冥心东市更何求亦知圣主能怜旧无那书生欲拜侯一木空悲支大厦两旗犹见度中流岳祠相望湖南北长共忠魂地下游
送邹学士赴南京
摇山仙馆接瀛洲稷下名儒早见收玉笋暂随鵷鹭入金陵重忆凤凰游传经鹤禁恩犹渥问道鵞湖意始酬莫爱江山久留滞伫看明主待谋猷
送鸿山殿读归省
珥彤几岁共仙庐羡子承恩下玉除春昼正宜新赐服山房更检旧藏书梦回北阙陈情後歌倚南山献夀初我亦高堂凝望久不堪千里独离居
长至日忆诸弟
冬至阳生春欲回天涯节序思难裁自怜北地常逢雁为望南云独上台玄草已甘吾寂寞彩衣须共尔徘徊去年此日还相忆携手前溪问野梅
忆昔吟赠华鸿泉之金陵
忆昔秦淮桥上游緑槐垂穗正宜秋燕飞不记乌衣巷水满微分白鹭洲北阙晴云常冉冉东山斜日自悠悠风流谁是今安石惆怅苍生独倚楼
孟冬陈戚畹第会同年有述
甲第晨开簇锦鞍同时休沐帝恩寛形容不改登科旧樽俎还追锡宴欢漫拟新诗赓伐木相逢明世喜弹冠招寻岂为酬良月应共芳情保岁寒
咏紫薇花
紫薇开处覔蓬瀛深院层轩拂晓晴绚烂只疑春色在葳蕤偏傍日华明丝纶阁下人谁伴虚白堂中韵未成祗恐秋风不相假缓吟深酌对寒更
元日试笔
阊阖东风送旧符氤氲佳气绕皇都金吾千仗如云拥玉佩同声向晓趍春令已从今日布物华应与去年殊侍臣下直明光殿紫禁传宣又赐酺
花朝感兴
踈雨轻风湿晓烟曲江春色倍堪怜新蒲细柳行宫里语燕啼莺御道边拟向尊前销客思更於花下惜芳年明时事业非无赖扬子何为独草玄
院中红杏
天公何意属青阳留却繁红殿衆芳仙圃岂应须鼓发淄林时复见琴张朱栏露重欹晴锦翠箔风微浥晚香羡尔倚云真得地野花空自落东墙
郑泰陵诗
千林松桧郁相回永夜风生澣海哀万国昔曾瞻气象五云空复护崔嵬古来凤鸟长难至天上龙髯定不回苦忆焚香赐第日报恩真媿济时才
至日长陵陪祀
长陵西接黄花镇白雪苍岩夜色遥隂殿衮龙犹在目往时松栢已干霄总闻一怒风尘起想见千官迁次朝怅极两京兴废事小山何意起渔樵
题文岩画端
远山近山澹空翠天风迢迢吹薜荔溪边野桥石乱倚林扉昼扃花满地主人独归如有迟黄精饱饭松醪醉山深不解名与利练袍芒鞋了生事
西苑春晴
二月韶光满帝城上林啼鸟报新晴依空袅袅游丝静极望萋萋芳草平风煖昭阳翻翡翠波融太液浴鵁鶄回看夹路花齐发应待銮舆向此行
宫柳
占尽芳菲春暮天昭阳柳色倍堪怜千条晓湿金茎露几树晴低青琐烟暗叶藏莺娇自语飞花蹴燕舞还颠宸游到处成欢赏又见朝来三起眠
拟圣驾祀陵毕奉圣母泛舟西湖应制
凤辇逶迤环紫极春明雨露动宸思遍修祖祀桥山冢更侍慈顔太液池原陵回望衣冠道汾水空惭箫鼓辞神圣於今兼顺孝相如欲赋苦才迟
闻雁
漏转更深月满楼雁飞远送一声秋聨翩晓起芙容苑三五寒迷芦荻洲古塞离云常漠漠空山落木共悠悠潇湘自是饶梁稻应为随阳向帝州
午日驾幸西苑侍游有述
薰风澹荡上阳楼西望昆明积雨收艾叶菖花迎凤辇兰桡桂桨过龙舟当年虚羡明良会此日恭陪伴奂游帝德如天时正午微臣何以颂鸿休
戏陆节之
早闻通藉金闺里谢病还携旧金紫行年七十苦好吟满卷新诗放翁似洞房鼓瑟奴婢歌秋月春镫欢更多自羡名园常负郭不须尘陌逐鸣珂
扁舟暝逐使君行已是归帆一月程恩诏多惭优浅薄风期独喜托才英江回故国春迎棹星聚清尊夜倚琼我亦天涯同病客翻怜司马滞江城
咏怀
路难词客几时还坐对荆扉手自关深树鸟鸣春寂寂空墙花落晓班班两都献赋惭新宠五老藏书忆旧山
【阙】　　　　　　子云莫自惜才悭
具茨诗集卷四

[book_title]具茨诗集卷五
<集部,别集类,明洪武至崇祯,具茨集
钦定四库全书
具茨诗集卷五
明　王立道　撰
五言絶句
春雨二首【馆试】
霏微初洒润霡霂自知时上林千万树树树有新枝渰渰来天际津津溜苑墙还腾百川水一雨遍遐荒
郊原春望二首【馆试】
行行穷远陌冉冉度香车未就王孙饮聊看田父锄莺啼燕树合水漫渚蒲新春归不须恨化域自常春
詹司训守贞义训卷
早慕共姜节还夸孟母贤尔来授经处应废蓼莪篇
咏园中杂花
葵
卧病违朝谒依然向日心不见清溪上葵花一院深
罂粟
野人悬磬室那得粟千罂且共搴芳实无须惜落英
鸡冠
迎风如欲鬭彻曙不知啼旧得尸卿术栽花总似鸡
蝴蝶
本来百虫身堕入诸花趣有情与无情常爱中园住
金钱
山人卖卜归满砌正芳菲不堪悬竹杖留取市荷衣
蔷薇
密蕊与繁枝参差间竹扉红芳虽自媚緑刺罥人衣
翦春罗
昔闻彩作花花却春罗似欲覔翦刀?尽付东风里
石竹
丰茸鬭春色枝叶何娟娟弱质难栖凤从教香麝眠
玉簪
擢頴疑瑶华攀条乱素手酣歌不自聊助予一搔首秋园金气应含素向栏干莫作朝簪比唯宜戴箨冠
长春
长伴百花开不共百花老悞却送春诗只疑春正好碧树攀欲尽黄鸟啼正歇一花复一花常如二三月
白芙蓉
抱质宜素秋开花如白槿对尔好玄谈何郎新傅粉
咏园中杂草
兰
清芬惬幽抱手自植中林不须滋九畹聊此对同心
萱
芳丛杂芝蕙称此北堂幽为园自可乐那必尔忘忧
书带
地惭扬子宅草似郑公乡书卷年来废空翻白日长
绣墩
百花春色里一径鸟声中偏称游人坐壶觞谁与同
千年运
朝菌无晦朔此草自千年万物枯荣理凭栏一慨然
菖蒲
托根长水石正与幽人宜更看成九节服食比华芝
凤尾竹
紫文何葳蕤采采露华滋不向高冈上常依白石墀寂寞含清露葳蕤?紫苔尾长无羽翼不得上仙台
咏菊
梅花菊
彭泽高人里孤山处士家清明迥相映草树亦交花
万卷书
生涯万卷书何似营农圃散帙向晴檐中有诸花谱
御袍黄
霜黄上林草天子欲更衣六宫齐望幸红紫漫成围
金盏银台
常年老瓦盆珍重花神意白衣人不来对尔聊成醉
蜂房
秋香初破蕊游蜂日来往还愁蝴蝶竞结窠花枝上
鵞毛菊
弱羽缀芳枝离褷傍水涯欲识此花品唯应逸少知
楼子红
天工潜结构朶朶叠红英为是登高助偏宜楼子名
粉西施
那得东篱下忽逢浣纱女清露湿铅华捧心寂无语
僧衣褐
远师不染性持此遗陶公三径虽云好了知色是空
双飞燕
花得同心媚差池双燕飞应多恋主意社後自忘归
蛙声
上林故多蛙尔声何喧阗忽感自得意写之观物篇
题四老图
四老不知姓相逢各问年山深无甲子黄发故依然
题何兰幽谷卷代
未能游汗漫聊自托空虚叹息紫芝老寥寥千载余
澹庵诗
浮云看世事如水见交情此道令人弃悠然想太羮
题方塘
儵忽何年来凿此混沌窍谁知方寸间云水常相照
走笔柬数畴
几上五千文幽栖似鹿门春光看欲尽董相试窥园
南湖畊雨【武陵六景为阵节推题】
远近春鸠鸣一村竞田事老人抱瓮来搰搰亦何意
河洑渔梁
穷鳞赴激湍渔子争夜渔何时更拊手濠上观儵鱼
西山烟寺
山空万籁寂钟响时出林欲寻定僧语烟萝交翠岑
桃溪晴月
回沿月明中溪花夹长镜相逢溪上翁掉头不言姓
竹湾雪艇
风雪渡头紧孤城欲暮天去来总自得知是子猷船
金霞夕照
千峯如散绮夕阳在山半山中人欲归适意忘景晏
赠青乌家
客持一卷书乾坤吐玄秘由来识者稀独立寒山翠
偶成
故园千里外独有梦魂过何时更携手散髪共行歌
采莲曲【八首】
采莲折却藕藕折丝不絶回船向中流绾作同心结斜睇向芙容回身鼓兰楫莫待暮潮生宛转红粧湿采莲莫采花花尽乃成子八月白露寒怅望秋江水采莲复采莲莲叶青田田舟轻风荡漾抛失露珠圆停桡采莲花花开半花落渌水日夜波红芳讵如昨去觉横塘近来惊初路遥因听竹枝曲倒把木兰桡荷叶不任裁藕丝不任缝相呼早出浦游子怕窥侬鳬鷖满中流试数双与匹赌失碧玉篸归家不敢说七言絶句
画百花
春光尽向笔端回万紫千红次第开河阳满县真如锦却恨潘郎归去来
一自燕支属汉家上林花草倍繁华却愁顔色随春尽剪取枝头一片霞
又治徵卷【代作】
海北湖南万里程去思时复颂番君弦歌岂为营三径却望虞山多白云
九月二日侍经筵有述
露华仙掌入三秋翠幄重开拜冕旒称制诸儒真陋汉乞言尚父未论周
和唐应德红梅诗五首
娇唇点就谁相顾独立东风漫自愁安得昭阳借君宠同时铅粉尽含羞
京国春生富贵家美人裁锦贴新花若教置向金壶里一派寒江几点霞
主人旧是谪仙家常卷帘帷入绮霞为问韩郎染根手何如能染树头花
乡园入梦思馍糊京国相逢识得无玉貌讶从今日改清标只似向来臞
罗浮一别已如梦新向燕支山下来闻道主人重华色笑顔不惜为君开
送蒋医归江隂
远向金门欲献方暂因采药去江乡开径我须从蒋诩避名君莫似韩康
送吕别驾还毘陵二首
緑树清江晓涨平春帆遥指六龙城吴中父老相迎问为说新寛百万征
东南民力近如何日见云帆转北河课上不须论殿最由来良吏拙催科
钓台吟送人之桐庐
洛阳争覩汉官仪独着羊裘理钓丝莫道狂奴犹故态富春山水是相知
高台嵲俯江湍古木苍厓清昼寒千载山川犹物色当时诸将枉登坛
赤符久已定长安只合归来把钓竿後人不读樊英传肯信人间行路难
南巡歌八首次韵
丙夜天门金锁开珠旗葆羽拂仙台櫜鞬跃马新都护夹毂前驱万乘来
千骑如云驻楚坡楚人从此解燕歌诸君莫作思归调指日銮舆复渡河
楚江西自岷山来春日荆门烟树开千载襄阳多古迹君王欲一望强台
锦字亲裁龙凤斿羽林对对拱宸旒楚人浪拟相如赋天子元非云梦游
云车清夜度千门雷鼓轰轰河汉翻帝座暂临南楚分前星正照太微垣
苍梧云深悲帝心龙旟春向湘江浔太史由来知圣孝虞人何事献官箴
南阳旧是帝王家西入长安望已賖春风乍到龙飞殿羽扇纷纷引翠华
天临北极郁崔嵬玉帛年年万国来君王二月南巡狩春水朝宗江汉回
彰义关候驾十首
遥望西山紫气生月华天际更分明旌旗历历穿云树天子归来白玉京
候跸宵驱彰义关古桥无复水潺湲人家两岸春杨里旧是桑乾第几湾
年来章奏满公车总道遐方困未舒君王一出怜民隐扶杖山东听诏书
玉戚金戈壮国容每当三五候飞龙月中真得持盈意常见光华护九重
南北河山共一家琼丘仙圃自繁华上阳更有余春在红药丛丛初放花
燕山明月照卢沟笳吹喧喧水急流行人尽唱千秋曲一夜欢声逹帝州
朱衣对仗晓追班帝在清都虎豹关钟鼓正传宫漏彻侍臣端笏拜天顔
灯火城西几万家仗来驰道满烟霞须臾拜舞千官合宝炬光中驻翠华
凤诏初传自九天赐租重见汉文年燕南楚北经行地雨露君王本不偏
九天晴日六龙回綉陌春风锦障开乍听辘辘香车远又见纷纷後骑催
王子裕百花图
路迷谁识武陵源往事空悲金谷园爱尔丹青偏入格须知桃李本无言
翦彩隋宫事已非犹余粉黛貌芳菲莫教展向金屏里睡蝶游蜂尽欲飞
传道昭君昨入胡後宫留得美人图红粧翠袖分相向只恐君王悞一呼
八月秋高白露寒浣花溪里倍堪叹莫道红顔多薄命写真犹入画图看
老将行赠孙伯泉都督
射策当年第一人秋风感叹二毛新羽书昨夜甘泉道知尔封侯骨相真【君武举第一人】
早从却縠问诗书廿载勲名寄直庐敢谓汉庭方贵少试看腰下紫金鱼
投笔还将注豹韬报恩寜复恋旌旄五陵旧职来相讯指点秋空太白高
百万兵中击柝声绮裘绣帢入承明霸亭醉尉休相问帝遣将军特夜行【君所领即汉所谓北军卫宫掖者】
灯下酣歌击唾壶匣中龙劒夜噫呜太平不用黄公略闲与儿孙说阵图
直下金门带剑行蕃酋夷使尽遥惊将军莫是今方叔私向傍人问姓名
定远思归限玉关何如出入紫霄间缓带轻裘修羽猎时时射虎向南山
穿杨才艺本天成猨臂曾传飞将名自托年来偏矍铄弯弧跃马万人倾
将军忠孝旧儒家忧国论兵两鬓华大树无言铃阁静笑看燕子逐飞花【君忠烈公之伯子】
休沐闲庭满緑芜丹青聊自静中娱少陵诗句余真媿戏博将军画马图【君雅善丹青余盖欲有请也】
送陈沂赴南京卫幕
水落寒江送客舟雁声云影共悠悠晋陵风物今何似须信相如故倦游
京国逢君未几霜愁看归袂拂离觞秦淮此去三千里流入荆溪即故乡
金陵幕府静鱼符列戟常闲百万夫莫谓太平浑忘武国家根本壮先图
清秋欲尽送将归路遶铜门失翠微杨柳不堪摇落後伴人残菊尚依依
三载曾趋青琐班春风时忆舞衣斑雁飞江浦寒烟断彷佛舟移见旧山
惠山泉品逼中泠阳羡仍留楚颂亭种橘煮茶应不俗懒看踪迹逐浮萍
送郑翁还广
燕山雨雪一冬足越峤烟花三月多彩鷁忽随春岸远东风斜日水增波
凤诰新沾天北阙骊驹遥驾海南邦浓花细草催行色一夜春帆过曲江
玉窖溪连海色新罗浮山下别开春南还更尽登临兴莫遣清江空白苹
城头云向南飞远城下车从北发迟日暮红尘千里隔晓星寒雨不胜思
夀嵇川南母
春暖瑶池花草香金鱼珠履俨成行一盃沆瀣千年祝此夕为欢殊未央
翠槛红楼拂曙开琼芝瑶蕊映金杯方平遥向麻姑语碧海扬尘今几回
北堂清昼蔼春晖歌绕雕梁燕却飞自有神仙携凤吹不须令子舞莱衣
二月蟠桃亦放花花枝烂熳赤城霞逡巡已结千年实更覔安期枣似瓜
谁赠君家县圃图紫烟白鹤列仙都江妃鼓瑟湘娥舞识得中间王母无
庭前袅袅长春萝堂上歌钟伴绮罗闻说东邻有好事金鞍银烛夜深过
有谷堂
甲第新成高入云风流廿载忆徵君亭亭独鹤闲芳草惟有诗书日夕闻
陶令归来看五柳魏公老去有三槐朱轮翠盖交生?须信当年不妄栽
夏夜崇雩坛陪祀
中天星斗净瑶坛夹陛旌旗四月寒百辟自随千仗下六龙犹在五云端
城南击柝夜如何清跸初传万乘过辇道逶迤多暝色故开宫扇望星河
野树苍苍散夕晖天门西望翠华飞微臣未解风雩乐独咏皇恩泛马归
双阙遥瞻龙虎旗金根羽盖自葳蕤君王不遣先除道沾洒分明待雨师
日毂雷行过紫都蚩尤太一总先驱圣世百神能受职雨师何事尚天诛
君王此日祷桑林万井沉沉羽卫森玉检泥封多秘祝祠官偏识爱民心
龙见修雩古有名君王亲出为苍生炉烟已结氤氲气雨足森森散凤城
王母歌
汉宫初起集灵台绦节飘颻羽扇回云锦书传青鸟信遥看阿母自西来
芳春花草满瑶池忽忆麻姑海上期欲问蓬莱水深浅因风遥寄万年枝
瑶岛分明近日边周王元未解求仙八骏崎岖云外路空疑道里隔山川
云母屏前吹玉笙侍儿犹识董双成笑余学隐金门客太似当年方朔生
昨夜重游汗漫归依然戴胜髪如丝三千年一校仙籍回指彭聃是小儿
玉洞桃花引去津鹤声犹似隔红尘自嫌王烈无仙分乞得素书翻与人
三月晦日出郊游衍偶诵唐人诗三月正当三十日因用为起
三月正当三十日又骑欵段出城南欲赋送春诗未得柳溪花径遍相探
三月正当三十日夕阳欲尽乱啼鸠榆钱铺地应无数买得春光几许留
三月正当三十日把酒题诗兴不悭汀洲芳草不归去留得春光总是闲
三月正当三十日莺声如倦复如愁緑杨拂地花成雪断送春风也白头
三月正当三十日余春零落入风尘闲过岁月不知老失却莺花转觉贫
三月正当三十日一春又向客中过薜萝已负沧洲约騕褭空怜白玉珂
三月正当三十日落花寂寂对闲门莫言春尽浑无事分菊移葵事更繁
南村漫题
緑野风烟入望频柳溪松坞别藏春莫言未识南材路逢着桃花试问津
题梅
独树离奇带雪看小窻应絶胜江干竹床纸帐成幽伴冷蕊踈枝几岁寒
闻人氏五十夀诗
生年半百混樵渔教子还看上石渠欲舞绦衣应未得却凭丹凤早衔书
青山尽日独支颐白首犹堪一卷师八十年来闲击壤儿童齐和紫芝词
咏阁中芍药【宣皇时移植】
缭绕朱栏倚日边葳蕤红药露华鲜蓬瀛本自多奇卉况尔栽培更有年
琼干旧分天上种瑶葩偏向夏初开侍臣草罢明光诏独傍清隂过碧苔
题惜花美人图
满苑芳菲映晓粧折将春色媚高堂一声啼鸟且归去秪恐清露沾衣裳
三穷图为周弓冈中丞题
妾心何事九秋霜肯为轻尘弱草伤死可复生生不媿悠悠千载两共姜【青年守节】
忍死元非爱一身百年两世此遗娠手缝襁褓和残泪抱向高堂囘首频【遗腹传芳】
鶵凤新成试羽翰芳枝何意发枯兰相看未语先成泣人间真有立孤难【孤儿发科】
昔时无子今有孙含饴兼复助晨昏庭萱含露春风满三十年来贞孝门【四世承懽】
夜行武林山中赠老僧
一盏清灯一榻尘山深狐鬼共为隣年来伎俩看都尽遮莫山精巧试人
昨夜山前说法归毒龙驯虎总忘机客来相讯还相笑鼠啮床头故褐衣
题刘氏雪竹图
蚤闻杨氏传清白千载君家更绍芳庭竹萧萧带残雪粤南应为比甘棠
夀琴泉宗长六十
七尺焦桐一脉泉高情妙契已多年此泉直遣作春酒百岁陪君调素弦
寄高大用
故人忽漫入长安匹马青裘霜雪寒尊酒未空还别去河桥相望斗阑干
十年遥忆洛阳春春色空随千里尘应为未逢杨得意相如不是异时人
徐雷溪掌罗山教
初随计吏入秦关暂假君恩曳组还泮水平桥春雨後藏书犹忆敬亭山
千里长淮古豫州离离远树接芳洲伟长一去怜王粲明月何人共倚楼
送邹均敷
清秋欲尽促归心海日苍苍晓隔林回首长安应未远蓬莱宫阙五云深
夀诗
摄衣欲上万言书忽忆高堂独倚闾十月江南春已应倦游应不似相如
送周嘉遇之景陵
燕山楚泽共微茫细雨春帆度汉阳好向鱣堂理吟卷竟陵东渚即沧浪
送陆奎之峄县
洙泗回萦入古城宫墙犹是鲁诸生圣朝礼乐超千载莫似当时不肯行
题石溪
磊磊白石清溪深柳花漫天晴复隂扁舟罢钓自来去无人更识沧洲心
春闺
少妇看花泪满裳盈盈终日不成粧裁得春衣无用处书来犹说在辽阳
送倪德符知郴州
楚南山水更多奇五马春深度岭迟问俗已穷千里目兴来应不废吟诗
郴民今日总魁奇可信昌黎爱廖师更有濓溪能化俗郡中为访种莲池
春日杂兴
绮阁瑶台迥碧空春光尽在上林中琼华岛上蔷薇雨太液池头杨柳风
春色城南更可怜卖花种柳各纷然半酣落日慵骑马独整危襟坐水边
满院花开锦作丛短墙一角漏春风院门深鎻闲亭晩惟有莺啼緑树中
草蔓荒堦白日隂亭亭塔影卧空林山僧不惯迎游客自对诸天诵梵音
楼台白日静芳林一迳苍苔春树隂独坐无心看舞鹤石床移处落花深
吴云越树梦中看晓起西窻月色寒此恨春风难解释飞花无数堕阑干
野亭流水有余清新雨浮萍一夜生竟日独吟还独酌故园花鸟不胜情
海棠开遍已春深载酒重过几树林地远红尘飞不到萧然相对即禅心
忆昨曾陪骢马来高歌急管逓相催斜阳芳草迷归路更把余尊听落梅
送刘志忠司定海训
乍脱风尘游海峤况从弟子拜儒官鳌山鲸浪来天外多羡平生有大观
送人作教龙阳
蓟门千里下荆门别意乡情共一尊好向春风种桃李花开正近武陵源
赠周乾诗
为爱城南草树幽漫携童马作春游红尘杳杳斜阳路却忆扬州十二楼
送许琥作教六合
昨因献策滞秦关又向金陵匹马还桃李隂隂书阁闭春风常伴一官闲
夜观海棠用故烧高烛照红粧韵七首
乳燕低飞緑窻暮开尊共惜朱顔故文君窈窕夜当垆百花失色如相妬
烂熳芳英夜似烧暝烟初傍蜡?消光摇翠幕微风起何处佳人舞绦绡
春色新裁蜀锦袍看来宛转避兰膏当庭欲语空凝伫红露满枝明月高
仙姿冉冉娇红烛妃子春酣睡未足谪仙已去玉顔空凭栏犹忆清平曲
万蕊粧成华屋春一枝微亚金尊照世人恨欠杜陵诗此花真得无言妙
胭脂一树晕明红艳色凝香清夜同不解人间能有此移根元自上阳宫
繁条婀娜叠红芳疑是佳人向晩粧寄语东风共相惜为留香艳伴花王
代作许夀诗
清溪一派五湖通云影波光十里同老人洗髓初成道为访当年河上公
题扫雪煎茶图
素质渐沦浮蟹眼緑尘初瀹映娥眉一杯漱入枯肠里尚忆思成禅诏时
由来风味此中优翻为羊羔锦帐羞不如僵卧蓬庐者自是名臣第一流
帝京歌
一自文皇破虏还蓟门天险压秦关候骑不窥云中郡屯田直至纥干山
帝座分明照冀州妖星从此霣旄头皇图永似西山固圣泽黄河万古流
天戈漠北静胡沙帝里长安通狭斜中贵多骑大宛马都人爱种洛阳花
滹沱易水接卢沟千古渔阳说上流圣王一统开华夏佳气常朝五凤楼
砺峯上元燕会卷和韵
宁亲归去隔仙家灯火长安望转赊社里新诗应寂寞天涯明月共光华
火树凝辉玉漏迟胜游偏记上元时不嫌身在蓬瀛外彩服清觞亦自宜
余以省觐南还岁余不复陪诸兄文字之饮比再入馆砺峯出此卷索和盖元夕燕会诗也僭附二絶用志聚散之感云
长至日寄弟口号
故乡风土未全非老大儿童乐事稀尚忆鸡鸣相唤起膝前拜舞试新衣
满路清霜逗客衣五更初点放朝归才微袜线知无补心着寒灰不共飞
节至亲朋常满堂邀欢尽日对壶觞不因独坐长安邸肯信阳囘景渐长
挽钱母
狸首歌残海树秋熊丸空转夜深愁板舆寥落安仁赋瑶水虚无阿母游
词
夀谈守教母六十
薰风初入幕禁城隈缭绕朱栏画阁杨柳枝枝弱緑隂中遥映满堦红药萱花吐萼爱北堂春光如昨清昼永人在瑶池深处安排春酌恰有蓬瀛仙客羽服翩蹮云车煜爚玉壶丝索玳筵前觥筹错芳尘动正见妙舞清歌尽日承顔为乐想莱彩潘舆兹事古今寥廓
寿陈子宣父七十
初日上珠帘乳燕双飞垂杨风软游丝卷尽有莺声娇啭緑遍东城红稀南陌偏称人游衍花外楼台柳边歌管乍开芳宴　况老景欣逢太平时满目韶华莱衣缱绻麻姑相讯道蓬莱水浅人生七十古来真鲜愿沧海桑田从今再变夀域无期华筵常展
夀姚申甫父
渊明未老赋归来赢得清风两袖田园三迳浑如旧桂子满中度已擢双枝秀　长君鸾诰喜重荣绣服光辉清昼黄花秋晩浮新酎驷马入高门愿上千春夀
吴尚质夀母
芙蓉露滴秋江冷黄花欲满东篱雁行历历海云低想重闺明月正屈指归期　春风初喜兰芽茁齐眉燕婉芳菲锦屏银烛映仙巵年年欢此会应不羡瑶池
题来雁词
绦阙冬初瑶阶月满仙宫恰喜新成螭碑鸿笔帝命属春卿石上丹书珍重许微臣并勒御名缟衣人来从何处恍惚梦魂惊　听斋宫漏彻家童踯躅特地传声有翩翩鸣雁夜集前楹可道事都非偶皇恩重物兆先迎自而今禁垣清切日见被光荣
又一首
沙塞风凄潇湘云暖横空多少成行随阳南去待春更回翔何事偏离故侣含声戢翼下君堂堪爱是月明三五烛影对寒光　况翩翩缟服依依清梦歘达君傍道羣分类聚二语分明那时刚承恩数穹碑书托姓名香渐陆重看今日兆染翰待君王
顾隆吉索夀周君六十
杨柳风柔燕子斜江南春色正繁华画楼弦管是谁家冉冉歌声迎落日盈盈舞影乱流霞千年重见碧桃
花
夀茹母七十词
二月春添富贵千秋人对芳菲朱顔緑髪金尊里笑道古来稀　柳外歌传金缕花前舞衬斑衣瑶池宴是承欢处此日报春晖
代夀陈乡人
花满江城月满楼玉巵金缕共相酬主人华髪未盈头心远不妨游市井身闲端可傲王侯人间何处是丹
丘
冯尹父母双夀词
喜金鱼乍绾玉节更颁功名都就归老田园松菊浑如旧往日中元恰逢初度又小春时侯天降长庚星垂宝婺齐膺眉夀　堪羡君家满庭玉树数枝丹桂谁论谢窦牛刀试割百里贤声骤片片白云东去乡园迢逓频囘首彩衣遥拜两袖清风一杯春酎
具茨诗集卷五

[book_title]具茨文集卷一
<集部,别集类,明洪武至崇祯,具茨集
钦定四库全书
具茨文集卷一
明　王立道　撰
赋
大祀圜丘赋
伊我皇之继统立极也德流寰区风渐海隅车书同於文轨疆域掩於唐虞横目之民咸熙熙皞皞嬉嬉于于木不贯刃道无荷殳重九译於越裳勒丰碑於居胥北通穷发南及雕题莫不稽颡内向奉珍来输上格昊穹下绥皇只洪河昼湛灵液夜濡幽明咸鬯和气充衢我皇於是坐明堂考礼乐稽诸古典秩然有作惟国之南是经是度就阳位以肇启挟旧规而前拓压鸿龎而创基包坤维而亘络法天体之惟员发珉石而砻错陶人效其巧思苍苍协於正色表重阶之崔嵬施广陛於九级佳气浮而蒨葱祥烟起而霭郁迥瑶宇之廓虚耸碧岑之千尺回延乎赤道森罗乎紫极卿云弥於璇穹日月曜其精魄於是天子乃历长乐出建章修大报之仪迎长日之至驾文玉之雕舆控骐骥之驯驷飞廉奔而启途羲和骋而执御金戈交於玉戚鸾舆杂於龙旌飞霞铄电腾波错星虎贲贯文犀之甲力士垂曼胡之缨纷旖旎乎後先班陆离其充盈罗帱绣幔绮毂错衡行如风发止若林屯斋宫启而晨肃周庐列而无惊氊案既张采席甫设天子乃戴珠旒奉苍璧太羮粢食之俭玄酒明水之洁有黍稷之馨香有特牲之蠒栗玉梢舞而招揺金支动而从律献终三觯欢洽百神命司驾而旋驭适扶桑之朝暾开阊阖而御黄道撞洪钟而御紫宸千官列陛万国输琛道泰亨而离照福川至而日升斯可以见仁人之飨帝而孝子之飨亲者也遂作颂曰惟皇九叶明德馨兮圜坛穆穆秩明禋兮上下四方神扬灵兮嘏锡无疆宜子孙兮於千万年永清宁兮乱曰黄锺应律迎初阳礼成享帝还明堂阊阖遥瞻黼幄张氤氲晓日飞晴光玉辇徘徊龙驭翔琱戈金戚森寒霜扇开孔雀朝未央千官济济趍鵷行圭骈组缉鸣玉锵钧天广乐喧八方琼筵既登折俎将雕盘络绎皆芬芳琉璃琥珀凝琼浆饮酒乐岂恩汪洋九夷五狄来要荒凤仪兽舞何跄跄羣臣起称万夀觞泰交上下赓明良愿君之福炽且昌天高地厚同无疆
观泉赋
维岁在於丙申兮值春季之佳辰帝渊居而凝道兮感雨露之芳零抚肇造之孔艰兮仰在天之神灵惟祠享之时修兮曰未既於厥诚想衣冠遗於鼎湖兮思躬致其精禋乃夙戒於百工兮筮谷旦而于征时龙中天而顺动兮翊慈闱以偕行金舆玉辇先後而赫奕兮葳蕤乎凤盖之与龙旌望天夀以遥驻兮周长康之七陵孝思穆其上通兮若洋洋乎陟降於斯廷已乃奉慈帏以周览兮历辇道之逶迤指玉泉之佳境兮峯峦嶔崟而蔽亏山含泽以涌精兮玉液溜而旁滋宛银汉之丽空兮飞虹饮壑而下垂飒?乎晴雨之洒翠壁兮电翕霍而过之清泠泠以揭毫兮白淙淙如凝脂蛟龙腾流以雨下方兮虎豹慴而不敢窥彼吕梁之悬水兮羌无以蹈其津涯矧匡庐之瀑布兮又何可与争奇千官忭而承流兮六宫共挹於清漪湛神而洗心兮涤烦而去腻瞻天顔之穆粹兮承慈极而同怡抑圣智之乐水兮观逝者其如斯乱曰神京峩峩环名山兮藏灵吐精激洪泉兮飞湍流沫汇清涟兮葳蕤翠华来自天兮爰奉夀母移云軿兮游豫永日承慈欢兮风旌日驭六龙旋兮多福永年至若川兮
登城赋
繄朱明之届节兮炎暑倏其如焚块独处此幽庭兮气郁湮而弗伸御纎絺之轻裾兮想大壑之层氷步余马於城南兮弭余辔乎曲闉历陂陀之峻陛兮攀雉堞之嶙峋高阁屹其造天兮迥四絶於游氛临广路之如砥兮师左右而纵横骑累累而变骛兮车毂撃而殷殷千薨叠以鳞比兮万户郁其连云纷侯家与戚里兮歌钟喧而昼闻瞻玄丘之重坛兮钦降格於万灵眺黄金之废址兮怀昔贤之遗芬寻易水之故宫兮气慷慨而填膺忽游目以肆览兮迥天宇之清明仰太微之紫都兮披阊阖之重门层宫嵯峨莫可以殚名兮吐佳气之氤氲土山郁其葱蒨兮丽万夀之鸿名玉绳耿耿其下垂兮亘析木之长津太行西回而逝兮穷幽陵之北垠倚长城以为关兮势独得於建瓴伟河山之襟带兮陋百二之咸秦临风浩以增欷兮想非熊之旧勲羌守道而不渝兮岂不至今其犹存慨贤否之迭代兮若寒暑之相仍何宋德之弗竞兮委禹蹟於荆榛悯沦胥於四百禩兮启帝祚於我明祖业廓其如天兮又恶可以缕?
虽亿载其不迁兮【阙】　　　　　引巵酒以自觞兮若飡飞霞而吸玉英薰风徐来以习习兮若凌虚而轶太清忽浮云之涌起兮日晻暧其昼隂雨足散於西垂兮丰隆灭而东行漠崦嵫之【阙】　兮杳四荒其冥冥俄云收而雨歇兮返照在於东林树离离其掩映兮草萋萋而增荣白鹄逝而双翔兮鸟抢飞以投林嗟予去彼故乡兮依日月之光明伟余友之六七兮萃缙绅之豪英承休沐之余闲兮蹇消遥於芳辰佩圣恩之优渥兮曾莫助其高深愿矢心於颂祷兮日兢业於盈成彼殷周之卜世兮良昭代之所羞称乱曰登高望远夐层城兮平原膴膴夏气浩兮览观圣图遐思运兮愿依明时耿垂名兮嗟嗟我友庶同心兮
景云赋
皇帝十有七年将以季秋之月飨帝於明堂奉献皇帝配二十一日辛卯曰惟其吉先时己丑太史奏景云见皇上乃既斋心明禋受兹玄贶臣等窃稽往牒参综旧闻天子孝则景云出游又曰景云者大平之应也臣惟皇上严父配天懋昭旷典至德懿行通於神明盖诗书所不能纪汉唐以下靡得而伦焉信所谓天子之孝古今而一人者矣洪恩博洽覆露羣物薄海内外莫不相煦以生相熙以宁昆虫闓怿草木鬯遂诸福之物固已悉至则所谓太平之应其在兹乎其在兹乎臣备员史局覩兹盛美忘其愚譾谨拜手稽首而作赋曰粤吾皇之抚御兮体至道之玄冲握元化以储精兮侔三五之淳风泽周施而德洽兮若天旋而地容木委刃而偃革兮车书驭其会同揜殊絶之裔丑兮重九译而来通仰王迹之昭夏兮轶黄虞以并隆爰发睿谟以稽德兮裒古昔之遗踪览天人之统会兮覃和乐而化中秩神明以谒欵兮凛夙夜其寅恭展备物以纯恪兮百灵翳其毕从郊社假而洋洋兮有庙时罔怨以恫咸流祥而隤祉兮啓圣孝之纯衷惟周道其弘备兮粲明堂之彛式曰严父以配帝兮庶尊亲之并得慨大礼之久湮兮咨畴人之失职下纶音以博问兮羣工翕其承德乃诏宗伯使考仪兮进太史而诹吉时季秋之既届兮百司翼翼其咸饬吾皇俨尽志以待事兮神穆穆而凝一祗黍稷之未荐兮帝居歆於明德越先时之己丑兮穹窿显其降格廓璇宇之朗清兮有云烂其承日【阙】　　?幡纚兮纷轮囷以萧索谓似烟而非烟兮绚异采之五色景煜霅以宣燿兮气氤氲而充塞焯文章之璘?兮渥光华之的皪都人欢以腾观兮倏阗郛而溢陌保章奉策而奔走兮表希世之珍物曰昔黄帝之神异兮爰始纪於师名暨有虞之呈庆兮歌旦旦而载赓斯隆古之上瑞兮匪懋德其曷膺钦吾皇之法天兮精纯粹而文明倏光被以化成兮犹日照而云行允可就而可望兮恬无为以至清天既眷命而孔固兮又洊贶之以嘉生肇三锡以宝露兮河湛湛而再澄厥亦有动植之珍符兮含协气之精英上幽通於玄颢兮俯允兹於坤灵休祥纷其砰隐兮伟卓荦於前闻肆【阙】羡之未已兮迎盥荐而昭徵仁蕃厘之炽昌兮日杲杲其方升垂离照於四方兮霈需泽於八垠配高明以无疆兮绵千亿之云仍喜躬逢此嘉会兮媿含毫之未能勉陈词以扬休兮流昭代之颂声
喜雪赋
司马相如侍帝於甘泉之宫枚臯卷谈方朔弛嘲角觝罢戏长乐辍朝澄神澹志独立逍遥时同云四布轻霰遥集温先寒凝乃大雨雪帝顾相如曰夫阳台之云淫诬不经大王之风与士庶争雄况楚为列国玉乃陪臣辞浮而志微吾不与也兹天不遗寡人惠此时雪灿然呈瑞年其以丰物其以遂子可无为寡人赋之相如乃再拜秉觚而进曰惟万物之揫歛承冬气之闭塞天地不交穉阳下结隐雷收声甘霖屯泽枯槁失润物乃不植於是丰隆效能滕六表职羃玄隂於四荒彰奇功於六出始纷纷而渐零既皜皜而骈积万籁潜空千里同色琳珉缤纷琅玕合?上林则琪树连枝御沟则瑶草映隰鹤翩翩而迷羣鹭下窥而不食炯如若木之华朗通不夜之国掩姑射之仙肤夺素娥之幽色但见方阶瑶疏圆亭缟洁朱薨排银皓壁增饰珪连通天之台琼飞建章之阙攀井干而欲上目眩转而神慑恍乎天上之玉楼与清都而相接是将使帝居尽为雪宫黄山变为长白吴门失其匹练而荆璞遗其藏璧者也於是帝乃拊楹徘徊意畅心绎乃歌曰黄竹娟娟兮青鸟飞望佳人兮隔瑶池骐驎骧兮安终极览祈招兮我心思又歌曰云冥冥兮雪雰雰睍流光兮滋泽下行土膏渥兮元和凝百谷用成兮康我民於是相如复拜手稽首起而赓曰帝德云行纷四周兮磅礴渗漉物咸休兮帝膺嘉生与神谋兮帝歌白雪和者畴兮於是帝乃顾景徘徊步辇而入果书祥於有年继宣尼之特笔
怜寒蝇赋
惟秋容之凄淡忽冬气之复冽霜凛凛而晨凝风飘飘而夜发雁折芦而南度蝉抱树而无声萤依依而光灭蛩唧唧而微吟爰有营营青蝇离披颠蹶垂首零丁吞声冺息翅欲振而还歛足将缘而无力触微风而遽陨依日影而羣集或低堕儿案扑之狼籍或强沿盃盂驱之没溺多无故而自殭与粪壤而骈积嗟尔虫之甚微何消息之靡一昔孟夏之恢台常尔曹之志得率羣聚而狂攘恣贪婪而罔戢既纷扰於【阙】　亦沾汚於服食咸汝怨而汝憎与蚊虻而同疾麾之复来萃儒衡之瓜穷之靡得触王思之笔曾时月之几何遽黯然而丧魄幸随骥而千里今苟存於一息岂所遇之非时将多罪而致孽吾尝叩蟪蛄之年忧蜉蝣之翼抑定数之使然人何暇於欣戚惟万物之於时咸有得而有失虽蛟龙之孔神或失势而潜匿矧尔物之小丑又何足为善忒惟大块之生尔诚有害而罔益能黑白之易常类谗人之乱国聊示儆於几微庶少惩其罔极
颂
拟皇史宬成儒臣献颂
古者国必有史左以纪事右以纪言故虽朝廷之大宫禁之严四海之广千百万年之远而一时君臣谟谋政治风俗皆赖以有考焉所以稽得失备法戒质古今而观盛衰也繇唐虞三代以来粲然具矣古者史成必缄之金匮藏以石室以是为一代重典尊而慎之不敢忽也我国家法古为治自太祖以及毅皇百五十年有实录以备纪有宝训以垂范皆职在史官修而藏之以诒来世然代异简册人殊笔录不足以昭大典示久远我皇上遂简命诸臣重加录而校讐焉复仿古石室为宝藏之所扁曰皇史宬臣愚适际厥成有以知皇上稽古右文之心尊祖敬宗之盛美谨拜手稽首而作颂曰惟古有史君举必书左言右动载笔罔遗赫赫彤管螭?列立南董马班各专其职惟我有明肇自太祖太宗仁宣英宪孝武煌煌帝业洋洋圣谟超坟袭典溢於翰觚广记修言网罗散失郡国所上太史所修芸籖缥帙金匮咸收简册既繁先後靡一於惟我皇览於前籍因而出之爰正爰辑缮录靡忒校讐孔精诸臣咸勤用观厥成乃审厥藏仿古石室司空载营石室有翼匪栋匪楹不节不棁斵之砻之有贲其饰瑰阶玉磩廓其靓深疏以琼户啓以朱扃昔藏名山京师留副制崇兰台严先四库其在於今乃知其陋百千万年繄与国永夀
拟七庙成颂
皇帝嗣位十有三年洪恩汪洋方内乂安靡有金革之儆施及民物罔有不若其欲者於时衆神允答百祥咸臻州邑以瑞贡者途相踵焉斯可谓太平极治矣思惟国家赖祖功宗德肇光啓之以克有今日而庙制弗称无以昭厥孝思且稽之典礼亦戾古甚於是因太庙旧基廓而增之备七庙之制越某年某月告成臣某乐覩盛礼谨拜手稽首而作颂曰翳我皇明肇自太祖太宗仁宣英献孝武百世千年我皇承之先後一道受命咸宜德昭馨香惠同民人和气四鬯礼乐可兴乃惟典彛郊社耕蚕率繇古式是讲是遵於惟庙祀悖经凟礼时谓弗钦神罔歆止肆厪宸衷爰究爰度旧基式因新宫始作乃召司空庀材鸠工经之营之于国之东乃召宗伯草图筮吉弗俭弗踰惟古之则厥基既崇缭为都宫中庙翼翼太祖是宗惟南有昭惟穆北列左右以班数协於七壖垣庑门堂寝戺廷煌煌朱户??丹楹隆栋云兴层檐霞矫山藻含辉金荧碧燿周庙穆清鲁宫閟洫落而歌之其诗孔硕况兹七庙礼隳制湮历千百年乃兴自今既亲既尊以享以祀於昭陟降神具依止无远而忘无昵而丰萃以假庙乃罔怨恫霜降露濡骏奔伊恪赉以思成绥以戬谷何以谷之子孙千亿於万斯年永建皇极
拟祈谷礼成颂
古者祈谷於春所以修农事崇彛典精意以享而冀上帝之明赐以丰稼穑以康民人者也诗曰祈年孔夙月令孟春之月天子乃以元日祈谷於上帝古之制也历代或弛而弗修或行而匪时太史弗告覛土瞽弗告风启蛰龙见官失而礼湮其来非一日矣惟我有明议礼制度有其举之皇上御极稽古而勤民凡天地百神之祀礼文咸秩故兹祈谷之祭岁必一举乃嘉靖丙申春月臣愚幸得观於礼之成因拜手稽首而为之颂曰惟后继天百神是尸昭兹明德帝其怀之休徵孔繁庶民滋殖有年之书望於简册帝怀弥固后心弥?三礼是祗馨香罔愆於仲之春乃祓乃禋祈兹嘉谷用康小民匪臭伊时帝夙监止乃降百福以稷以黍既播既植时雨而风穮蓘靡劳岁其屡丰获之穰穰仓庾毕盈民有饔飱君有粢盛粢盛既洁士女伊谷嘉生咸臻天子是若
老人星颂【夀陈处士】
皇皇玄象三辰错陈载出载入为纬为经惟南有星其光孔明太史占之是名老人隂阳合质五行储精日助之华月滋其英两两附景乃子乃孙是星所加为国庥祯欃枪屏伏枉矢沉沦民无疵厉既夀且宁自今耿耿有吴载临扬州之域五湖之滨於惟处士允叶厥徵肥遁明时孝友蒸蒸令德令仪宜尔遐龄保艾无疆福履永贞
瑞麦颂
惟皇御极十有八年仁惇而义作之天下靡然同德用光我列圣之鸿化至於兴礼乐制度罔不惟古之稽以饰政厘俗百辟卿士敬共无斁乃以岁戊戌开明堂以飨上帝己亥二月命皇太子正储位爰始省方於楚先後相袭恭视显陵五月特命重臣奉皇太后以祔礼也覃恩勤施动惟厥时仁圣之事该而慈孝之理备矣盖宗祀配帝尊亲之仪也元良豫建保傅之规也寛租赈贷春和之泽也慎终考礼亮闇之训也於时馨香之治上下允格景云再见郁为休符迨六月某日某县以瑞麦进或一茎七八穗斯实旷世之珍物盛时之上瑞天道地宝交见?至宜列乐府被之弦歌以荐诸郊庙协和天人臣某恭覩厥祥敬拜手稽首而作颂曰明明我皇绍圣遵业惟精惟一天德既弘人纪再协乃惟古训是式是彛以尊以亲郊庙咸宜肆惟明堂飨配翼翼储闱继启国本攸植时迈於楚江汉来宗龙旗阳阳贲於玄室玄室郁郁先帝攸宅我其仍之妥我慈魄我皇再来万物咸覩爰命有司家至户抚抚之惟何爰赐之租厥角载道达於帝都和气大洽上帝载豫乃锡嘉祥不远畿辅??之麦同茎异穗或以七八【阙】　呈瑞玉粒含光如彼贯珠金芒润泽翠叶纷敷惟此来牟帝命率育地不爱宝乃兆嘉谷於昭灵贶匪物之异小民其康箴于有位
表
拟宗庙成羣臣贺表
伏以制备穆清法先王之立庙诚通萃假昭孝子之享亲制度达乎古今明圣兼乎述作神人胥庆上下均欢恭惟皇帝陛下巍巍若尧之则天翼翼如文之事帝立爱则明伦有典传心则敬一有箴适百年兴礼乐之朝以一人建中和之极祀分丘泽决数代之疑文礼举耕蚕复历朝之旷典兹以左祖之制虽克备於肇祀之时而同堂之规犹或安於前代之旧孝思罔竭古礼或踰乃因故址而经营遂命司空而爰作卜筮献吉虞衡入材梓人效审曲之能大匠董绳直之役百工咸趋而从事庶民勿亟而子来世室都宫定制远追於周庙左昭右穆成规独异於鲁宫堂寝维新门庑有翼信乎外有以不失其序而内有以各伸其尊圣孝克尽於奉先宸衷独契於稽古者也伏愿祖功宗德培国家有道之长圣子神孙保社稷无疆之福寝成延於百世流光被於万年
拟宋王尧臣谢赐礼记中庸篇表【天圣五年】
伏以赐第大廷天宠独先於多士颁经中秘圣学妙契於斯文义重表章道存方册入怀袖而生辉示缙绅而动色臣某顿首上言六经皆载道之书莫辨乎礼三圣有传心之法允执厥中训严理欲之两涂志通先後而一揆自仲尼没而微言几絶暨子思出而正学复明究极天人发挥德业开关启钥虑远忧深附礼记而为经掲中庸以立号幸拨秦灰之余烬尚存汉疏之残篇在圣贤语焉而己详顾世儒习之而不察诚明要旨与王制月令而兼收性命真传杂内则少仪而靡考盖必学乎古乃有获信乎待其人而後行者也恭惟皇帝陛下自诚而明修道为教善继懋周王之孝好问广虞帝之公惟议礼兼得乎考文故博学肆厪於明辨恭俭庄敬而不烦文理密察而有别乃於载籍之中独究精微之藴适胪传於清禁遂宠锡於鸿篇盖观一书之会通其德至矣而析衆言之淆乱惟圣能之臣某发迹草莱玩心章句知修身之以道慙事君而未能鱼跃而鸢飞久荷明时之乐育天覆而地载仰私帝德之栽培既膺甲榜之荣旋获瑶编之赐喜逾宣子已如入鲁而观书德忝仲尼不必适周而学礼臣敢不诚身获上得善服膺素富贵而行成已不遗於成物恐须臾之离庸行必顾其庸言益怀戒惧之图少助经纶之业伏愿建三重以王天下修九经而先国家致中致和俾天地位而万物育小德大德如日月明而四时行福兼禄位名夀之全治极博厚高明之久
拟进重书八庙宝训实录表
伏以史严载笔圣谟聿备於贻孙事重考文王心允笃於法祖万年之典有成一人之孝斯在欢腾中外志协幽明臣等诚欢诚忭稽首顿首上言窃惟左史右史之记古有专官大事小事之书国存恒式尧言布而如见周礼在而足徵典则垂一代之规谟训俨百世之戒自贤圣之君不作而简册之积徒繁实录上於贞观猥多微隐之语宝训起於明道不无润色之词惟我列圣之成书允惟千载之信史第编摩各专於一圣而简帙世殊缮录未萃於一时而字书卷别时如有待述乃谓明恭惟皇帝陛下睿知中兴文明上治学而有获大举郊庙耕蚕之仪礼以齐民曲尽衣冠章服之等事必先於稽古孝尤严於奉亲兹当嘉靖之余益隆继述之念宸衷独契祖德是彛乃出金匮之缥缃复给上方之笔札缮书简於多士经理专於大臣俾集馆阁之英各肆校讐之力宝训灿然而若一实录昭如而更新锦帙牙籖焕动日星之耀琅函金简昭回龙凤之文乃知易象春秋未足夸於东鲁将使河图大训顿失宝於西周盖百十六年之书於兹备矣而亿千万世之史莫能尚焉臣等学未知方尚怀疑於盘烛才非通古敢正谬於竹书聊竭愚资仰酬成命伏愿以兹为监因是得师法虞舜之重华体武王之缵绪盛德大业笃成烈於前人高山景行率旧章於乃祖鸿图保有於一统燕翼永贻於万年臣等云云
拟皇史宬成儒臣贺表
伏以瑶编赫奕八朝之成典载新石室閟严一代之藏书始备明圣允宜於述作制度兼得於考文远迩均欢古今仅见臣等诚欢诚忭稽首顿首窃惟国必有史爰分左右之官史必有藏用昭悠远之则缄诸金匮焕日月以同光副在京师与山川而并久周惟外府汉则殿中东京亦聚於兰台李唐类收於四库虽往制可寻於历代而宏规未备於圣朝恭惟皇帝陛下宪天聪明法祖典则郊庙之式稽古不违耕桑之仪於今独举仁孝流通而帝亲飨礼乐明备而天地官顾惟实录编年诚一代之信史宝训记要尤烈圣之神谟纂述既有先後之殊字文不无工拙之异更加缮录复肆校讐出东观之旧藏集西崑之多士经理甫勤於元辅营建已命於司空乃发名山之材一仿石室之制砻斵殚公输之技雕镂呈匠石之能非土非木亘厚地以盘基以奂以轮揜列星而争耀瑶阶珉宇虹霓恍起於梁楣柱琼榱龙凤飞翔於户牖匪直光前之举实惟裕後之图臣等猥以草茅滥班侍从多书既忝於柱史叙事尤劣於马迁忽此遭逢奚胜快覩伏愿祖功宗德克培啓佑之休圣子神孙益展继承之孝斯干兆熊罴之吉仰耀前星瞻洛颂邦家之长永安磐石臣无任瞻天仰圣欣跃屏营之至谨奉表称贺以闻
拟皇上於重华殿等各置经书备览赐辅臣诗谢表
伏以宸居清暇乾行妙帝学之纯圣藻昭垂晋锡仰王言之大肆日隆於盛德实天纵夫多能拭目生辉铭心佩宠臣某诚欢诚忭稽首顿首窃惟羲元以不息资始虞歌以惟时永言见乎辞者圣人之情异於人者明君之学禹功九叙懋着修和说命三篇允怀终始降观後世殊愧前闻观游侈而学术荒鲜知开卷之有益词华繁而雅颂息遂令删後以无诗石渠之六艺粗陈咏歌盖阙栢梁之七言虽丽经典奚关斯惟志道游艺之难兼抑亦明圣述作之有待恭惟皇帝陛下虚明烛物平荡养心克己迈顔扬人法舜德已徵於晬盎志尤切於就将兹炎暑之方殷益藏修而靡怠万几多暇时禁殿以来游一息弗存惧灵台之失养顾外史所掌司存隔越於南宫而中秘有藏道里逶迟於西苑爰徵简籍分置宫墙庶禆缉熙之功实资取閲之便缥囊金笥羣玉错陈紫殿朱扃九流具在当翠华之顺动即丹府之含光惟户牖之铭方兹褊矣虽造次之顷必於是焉既随地以得师复因诗以言志掞龙章之藻丽裁凤律之舂容句各五言篇几廿韵日星炳焕匪夸郁郁之文金玉温纯允见存存之性信乎薰风雅咏并虞帝而垂芳炎热短章陋唐宗而靡述者也臣某遭逢有幸赓载无能目眩珠玑顾名言而莫罄珍逾琬琰斯传世以为荣坟典索丘之书能读素惭於倚相梧桐凤凰之什矢音遐想於召康伏愿学必求心事皆尽实观古法祖骏声独出於帝皇德就业昌鸿烈上追於贤圣一统而建极受此丕丕之基万年以保民永作明明之后臣无任瞻天仰圣欣跃感戴之至谨奉表称谢以闻
拟上天帝尊号表
嘉靖十七年月日嗣天子臣御名诚惶诚恐稽首顿首上言太极分两仪无名为始乾元资万物大德曰生日月星辰仰光华於千古风霆雨露运神道於九重斯百王所同尊实一代之崇典顷因圜丘报本之祭益广明堂宗祀之仪惟昭事之诚远稽诸圣而尊称之建宜酌於今兹敬改上曰皇天上帝荐之宝册用协礼文钦鸿号之维新百神咸若俨玄居之如在万世孔安得一以清永绥降格惟天为大莫罄名言有土有民成命夙膺於灵眷我将我享寅威徼锡於休徵臣无任瞻荷感戴之至谨奉表以闻
又
嘉靖十七年月日嗣天子臣御名稽首百拜上言伏以圜丘之祭大报本以事天明堂之仪严宗祀以飨帝综百王之彛宪成一代之崇规对越无形骏奔有主诚通陟降谅黍稷之非馨道契幽明冀祝史之无愧臣承祧主鬯甫及於百七十年之时制度考文爰采於三五六经之籍仰惟名号未协礼文敬定尊称恭陈瑞册伏惟皇天上帝神道无为先三才而立极乾行至健鼓万物以流形明明溥照临之仁荡荡垂悠久之化由大德是以不德惟难名则非常名祗奉精禋聿修昭事万邦咸若钦嘉号之维新亿载孔安凛宸居之如在伏愿尊亲允格至和常溢於两间孙子攸宜明命永绵於百世臣无任瞻荷感戴之至谨奉表以闻臣稽首百拜谨言拟驾幸无逸殿命辅臣进讲御豳风亭赐从官以上宴谢表
伏以义存鼎建宸游踵接於明时道洽泰交天宠洊承於永日欢腾朝野光溢缙绅臣某等诚欢诚忭稽首顿首窃惟君父之视臣子辟如一身手足之与腹心原无二用昌言拜而资启沃之益大烹养而通上下之情故臯陶赓歌於惟几之时而召奭矢音於来游之日鹿苹致飨鱼藻交欢自能保至治於无虞抑以昭太平之有象慨正雅之音既息而朝廷之分愈严宣室之问鬼神何禆圣学前殿之行绵蕞仅戢臣骄未央贻信?之诛曲江挟尽言之恨延和夏讲尚争坐立之仪内苑春游祗事花鱼之乐寥寥古昔卓卓今兹信惟明圣之朝乃见地天之会兹盖伏遇皇帝陛下乾健统天震明御极覃孝思於明伦之典邃圣学於敬一之箴礼举耕蚕复千年之旷典祀分丘泽决数代之疑文制既定於衣冠情尤锺於稼穑思昔周公之教成王莫若豳风之与无逸诗书备纪式存经世之规亭殿肇兴懋着命名之义顷因穆清之暇爰通张弛之宜玉辂时来肃千官於羣从翠华顺动释一日之万几顾惟泮奂之游弥见缉熙之学始命讲於殿上俯及辅臣继赐宴於亭中溥同列辟日新盛德与天地而同流湛露洪恩庆君臣之相悦远陋徵招之作遐追镐饮之欢臣等学本面墙官叨从辇乏嘉猷之入告抱素食之深惭职歉交修奚以补仲山之衮志同将顺尚期调傅说之羮伏愿存无逸乃逸之心厉虽休勿休之志不遑暇食恒知小人之依能受尽言聿思元圣之训惟明明后保民以至於万年受丕丕基建极会归於一统臣等无任忻天荷圣感激屏营之至谨奉表称谢以闻
殿试策一道
皇帝制曰朕思首自三代以来迄於宋终中间虽历世有久近而其君之历年亦有长短要之皆视其为君者何如耳但传云惟周之历世最多国祚恒久然周之所以享祚久本於文武之所积累亦後之继承者能保持之耳上至夏商垂及唐宋亦若是焉皆基之於先王德泽洽於民心亦继之以嗣王能尽持盈慎满之道者也洪惟朕高祖高皇帝代天行道重肇中华建振古无比之功德朕太宗继述於草创之初列圣遵承於大定之後百有六十余载传之於今朕以宗支方在冲昧之年入承祖位幼弱不才多招灾害於民兹来思祖宗创造万艰惕然悚惧朕欲长保洪业於无穷有隆弗替永宗社万禩之固保国家千世之传民得以遂生物得以适所如古之良法要道朕心慕之思之不知何以得此故进尔多士於堂尔等藴持既久王业素娴於怀可罄所知以告朕将亲择而勉之钦哉
臣对臣闻帝王之治天下也固以善始为难而尤以保终为贵能保其终则其基之而为圣学藴之而为天德推之而为王道莫不尽善尽美可久可大而所以保业之固享祚之长者皆於此乎在不能保其终则其学荒而弗缉德隳而弗宏道弛而弗振而一时之治亦且於是乎衰矣而况於千万年之久乎故曰慎厥终惟其始又曰慎厥初惟厥终帝王治天下之要臣窃以为无出於此者矣夫国之将兴也自以为不足其亡也若有余臣以草茅书生滥与计偕仰承明问虽不足以测天地之高深然反?圣制惟惓惓於三代以来历世之久近年之长短而有及於祖宗之肇创列圣之遵承求所以永宗社万禩之固保家国千世之传民得以遂生物得以适所臣有以知陛下之心盖兢兢焉若不足而太平之基万世之治皆可以逆决於此矣其敢无辞以复乎恭惟陛下以明圣之资抚盈成之运践祚以来盛德大业与日俱新志定而事成道洽而政治羣生和万物遂斯世斯民皆熙然於和气薰蒸之中德化洋溢之内此董子所谓正心以正朝廷正朝廷以正百官正百官以正万民而远近莫敢不一於正公孙弘所谓心和则气和气和则形和形和则声和而天地之和应者也臣虽欲有言亦纯乎无以议为矣所以反覆究思以为陛下万分有一之助者无亦曰保终而已诚以自三代以迄於宋中间历世之久近历年之长短虽杂然不齐然未有不以能保其终而久而长以不能保其终而近而短者也自一代而言则厥后之克艰降而为暴德之罔後而汤以之兴耿命之丕厘降而为元良之剥丧而武以之兴自一君而言则严恭寅畏殷中宗所以享国之长也自时厥後立王生则逸生则逸而罔或克夀矣陛下所谓视其为君者何如臣则曰视其君之能保终与否而已其在於周则文武之所积累後之所以保持皆未有不保其终者其所以卜世三十卜年七百而卒过其历者岂偶然之故哉上至夏商垂及唐宋夫亦若是而已其在於我国家则高皇之创业以能保终而创之也太宗之继述以能保终而继述之也列圣之遵承以能保终而遵承之也陛下诚念祖宗创造之艰而欲求夫良法要道以永宗社以保家国使民得遂生物得适所臣窃以为亦无出於保终而已虽然谨终於始陛下既善其始矣仲舒强勉之言可毋陈也魏徵十渐之屏可无列也而臣区区之情犹不能无言者亦忧治世而危明主之意而已夫今日之务有关於陛下之保终者臣虽不能备言之窃以为其大者有四四者何也一曰尽下臣闻人君尽下则聦明开故古之帝王虽德之至治之极而犹有进善之旌有诽谤之木有昌言之拜有多闻之求凡以道之使言而兢兢焉日求其所未及也夫是以下无匿情而上无遗听臣无隐忠而君无蔽明盖有赏之而使言者传曰兴王赏谏臣是也有罚其不言者书曰臣下不匡其刑墨是也陛下即位以来未闻赏一谏臣而以言受罪者屡矣陛下设谏争之职置辅弼之臣皆将使为立仗马与不然而何一鸣辄斥去也若是者其可以保终乎此臣所以望陛下之优直也公卿大臣皆陛下之所托重而恃力者固不止於四三人而已也而陛下之所及咨议者独惟四三大臣而顷刻之召对仓卒之敷陈又未必尽其所当言与其所欲言也文学侍从之臣本以论说古今兴衰之大要非以备数讲论而已也而其所及陈於陛下之前者不过经筵之讲章而讲章之所及又多陈善之词而不皆责难之语论於古者详而及於今者略得无犹有所惮而未尽乎臣愿陛下广览兼听使凡公卿大臣以及於文学侍从皆得从容以献其说或如司马光之请每日轮一员直资善堂夜则宿於崇文院以修非时宣召可也远方之贱吏闾里之小民虽甚微细不足以烦陛下之念然其情之休戚固国势安危之所系而亦享国久近之所关也臣愿陛下开其自进之途使皆得以陈其欲言之情可乎凡此皆臣所谓尽下之说也二曰省费臣闻圣王不尽民之力不尽民之财故古者人君之养财也修之以六府厚之以八政而经之以九式无浮费也其养力也用民不过三日起役无过一人而又使之任老者之事食壮者之食无竭作也夫是以财力纾而百姓给百姓给而储积富储积富而国家安卒有水旱凶荒盗贼之患而皆待之有余矣今者陛下土木之功日以益盛阙廷之外斤凿相闻畿甸之间轮蹄交错臣亦知陛下凡所经营类由轨物而非以供耳目之娱然天下不可户晓大抵君子信之而小人惑焉诚以朝廷之一金田野之百金也内帑之百金民间之万金也陛下费以百金而民以万金供之至於万金则又可知矣且其所自来皆鬻妻僦产之需梏拲鞭扑之余也用之益多索之益急民安得而不穷则亦安得而不惑至於赋漕不给又不免出内府以继之而三年九年之蓄益耗至是则虽君子亦不能无惑焉矣若是者其以为保终之道乎陛下欲民得以遂生物得以适所则此固其所当先虑者矣三曰正俗臣闻治天下以正风俗得贤才为本盖上行下效谓之风衆心安定谓之俗此世道所由以盛衰而实治道所由以升降也陛下履中居正躬自勉以厚天下而风俗犹有未尽善者盖有怙侈灭义骄淫矜夸如书称殷士者矣有车马衣裘宫室竞饰和五味杂五色调五声以观欲於天下如严安之言於武帝者矣有财多而光荣史书而仕宦勇猛而临官如贡禹之所论者矣有交亲戚倚贵势走高门邀大车巧笑而伪言卑陬而姁愉偷一旦之容以售其技如柳宗元之所讥者矣凡此皆古之所谓敝俗而今皆有之陛下左右之臣计亦有以上闻者曾是不正则日以益敝而所以为陛下治道之累者盖不浅矣若是者其可以保终乎臣窃以为正俗之道莫大於纪纲莫重於教化莫急於得人司马光曰愿先定纪纲以还淳美之俗言风俗则系於纪纲也胡寅曰朝廷有教化则士人有亷耻士人有廉耻则天下有风俗言风俗之系於教化也董仲舒曰移风易俗使天下回心而向道类非俗吏之所能为则风俗之系於良吏又可见矣陛下有意於正俗其将於三者而留意乎四曰经武臣闻兵贵精而不贵多多而不精则徒耗廪给而无益於缓急之用今者兵非不多而常有微弱不振之患者何与谓之兵而不知战也给漕挽者兵也服工役者兵也占於将校之役使者兵也羸老而坐食者兵也此孙洙所谓离为六七者也且缘边之卒多强壮蠭悍而京师之兵反微弱不振则於古人所谓居重驭轻之意无乃失乎臣尝窃求其故由於汰择之无法简教之无实而已所谓汰择之法者何也兵之老弱者固多而强壮者计亦居其三四诚能择其强壮者以时教之而老弱者则姑廪之而使给天杂役既不滥耗夫强壮之力而简教亦不虚废於老弱之徒兵其有不精乎所谓简教之实者何也臣闻周官司马之掌政也寓兵於农既使家各推其壮者以为兵然必中春教振旅中夏教茇舍中秋教治兵凡旗物号名钟鼓镯铙之节莫不习之有素若关节脉络相通为一而又中春振旅王执路鼓中秋治兵王载太常盖一岁四时之教而天子再临焉非如今之所谓操者止以崇虚名应故事而已也如是而兵有不精乎此臣所以有经武之说也虽陛下所以保终之道不止於此四者然因是四者而求之庶几有得於万分之一而臣区区之私忧过计亦可以少自释矣虽然臣所论者政也保国之末而享治之流也陛下无亦於其本源而求之乎何谓本曰礼是已何谓源曰仁是已礼以为本仁以为源此三代所以享国长久之道而我祖宗之所以立国列圣之所以守成皆未尝有出於此况夫由是而尽下则仁足以容其直而礼足以感其诚也由是而省费则仁不忍於竭民礼不靡於非制也由是而正俗则一人仁而天下兴仁也一人让而天下兴让也由是而经武则仁不至於殃民礼不违於军政也而天下之事皆可於是乎推矣而何有於保终乎而何宗社之弗永家国之弗保乎而何民有不遂其生物有不适其所者乎臣愚草野之人不知忌讳惟陛下恕其狂而终览之幸甚臣谨对
乡会试策十道【甲午乙未】
第一问【甲午科】
有建天下之本有运天下之资何谓建天下之本功德之盛可以经纬天地而成大有为之志者是也何谓运天下之资形势之张可以宅中图大而树大有为之基者是也本之以功德而复资之以形势则动无不克事无不济以之创业而可以垂亿万年无疆之统以之守成而可以保亿万年无疆之祚矣此愚於圣祖之基迹太宗之定鼎所以不区区於形势而必有以求其本也请终言之今之建康即古之建康也古之国於此者若晋宋齐梁陈皆偏安一隅而不能由是以进取至我圣祖始自淮右渡江而基迹焉夫以锺山龙盘石城虎踞在昔孔明尝以为帝王之宅王导尝以为经营四方此其根本而其言不验於晋宋之朝者岂非由其无功德以承之乎今之燕山亦古之燕山也古之都於此者若金若元皆苟且为治而不能由是以宅中至我太宗始以江淮为根本而定鼎焉夫以内而太行西来重冈叠阜外而浑蔚诸州高山峻岭在昔苏秦尝以为天府百二之国杜牧尝以为王不得不王伯不得不伯而其言不验於金元者岂非由其无功德以基之乎盖失其道则形势虽强不足以立此山河之美吴起所以有在德不在险之言也彼六朝金元其功德果何如哉得其道则形势虽微亦足以兴丰沛之间古未有兴王之迹也而高祖起於泗上南阳之间古亦未有兴王之迹也而光武起於舂陵此天时地利孟子所以有不如人和之说也若我祖宗之兴非即高祖光武之俦欤然自当时观之则一出而江汉清再举而吴会平三征而闽越归命四伐而荆湖率从中原之师兵不血刃太平之绩一怒而成我祖宗之取天下易於反掌矣而必迟之以十六年之久岂固出汉高下以创业而贻守成之基殆有不容於欲速者耳既而羣雄尽剪矣四夷咸宾矣内而百官之正外而民志之一纪纲有常政务毕举我太宗之守天下宜亦可以无为矣而北剿强胡六飞三驾不免如汉武之经略者岂顾不文景若哉以守成而兼创业之功殆有不容於自安耳不然则虽圣德神功足以建天下於亿千万年之久而区区残狄恐不免乘一日之间矣非太宗驱除之又何以定万世之基哉於乎天下财赋盛於东南而金陵为之会天下戎马盛於西北而金台为之枢用东南之财赋统西北之戎马无敌於天下矣而我祖宗之立国则岂以之而自恃哉仁义得民盖取诸周规模宏远盖取诸汉品式备具盖取诸唐家法严肃盖取诸宋而历代之弊一切扫去此固圣子神孙万世所当法也愚请颂之以为献
第二问
人才之在天地间有可以气运而拘者有不可以气运而拘者何则气运之行有盛有衰而人才之生亦有盛有衰必以为不出於气运则古人以有为之才而不能成有为之功者亦多矣而可以为非天乎必以为尽出於气运则古之圣贤固未尝有不可为之时也而又可以为非人乎吾是以知不为气运所拘者非常之才也而其拘於气运者则亦常才而已而可以概论之乎执事发策而以人才之关於气运下询承学请得而究言之夫气运之说何始也无乃后之儒者见天下有其人而无其时者以为天实为之乎非也愚尝有所验矣唐虞之时洪水泛滥蒸民未粒其所以为天下患者不可以一二数谓之气运之盛不可也而皋夔禹稷之徒生於其时卒有以成时雍风动之化者何欤商周之初承桀纣之虐其所以为生民害者不可以旦夕去谓之气运之衰可也而伊虺周召之徒生於其时卒有以致从乂迓衡之治者又何欤知此则人才之盛衰其果不可以气运拘也明矣然自春秋言之则以齐之鲍叔管仲晋之舅犯先轸郤克赵衰宋之华元楚之子文蒍贾秦之百里奚吴之季札郑之子产其才非不杰然也而大之仅能辅其君以主夏盟次之仅足保全境内说者固曰气运之衰耳自汉唐言之则若萧曹若丙魏若房杜姚宋其才盖非管鲍诸人比也而能佐其君以立一统之业以成一代之治说者固曰气运之盛为之耳知此则人才之盛衰其又不能不以气运拘也明矣要之为气运拘者一方之才也不为气运拘者天下之才也士君子之处世其将为一方之才乎其将为天下之才乎为一方之才则管鲍诸人之在春秋萧曹诸人之在汉唐者其所为吾不屑也为天下之才则皋夔禹稷之在唐虞伊虺周召之在商周者其所为有取也不然则定哀之时其气运何如也而孔子且曰吾为东周齐宣之时其气运又何如也而孟子且曰王犹反手信乎非常之才终有非气运所能拘者耳而诸葛亮狄仁杰之事业又何暇为之屑屑哉
第三问
求帝王之治者不可不在於道求帝王之道者不可不本於心心也者其道之会欤道也者其治之基与治不本於道则疎略苟简而不足以成可大之业道不本於心则强为袭取而不足以成可久之德此後世之治所以恒不古若而贤臣之於君每不能自己其责难之诚也请因明问而复之人之言曰古之治天下者纯任道后之治天下者纯任法又曰三代而上治出於一而礼乐达於天下三代而下治出於二而礼乐为虚文信乎三代之治不复可见於后世也已然吾之心即帝王之心吾之道即帝王之道举而措之亦存乎其人耳然自圣学不明不惟上之人不知所以为治而下之人亦鲜有能以是而导其上者在於汉吾得一董仲舒焉吾得一王吉焉仲舒之言於武帝曰愿陛下设诚於内而致行之则三王何异然观其所谓正心以正朝廷百官与夫勉强行道勉强学问之言则其致行之实固在是矣吉之言於宣帝思建万世之长策举明主於三代之隆然观其所谓朝廷不正难以言治左右不正难以化远与夫独行於深宫之言则其长策之建固在是矣其在於宋吾得一程伯子焉吾得一邵康节焉伯子劝神宗行王道期致治如三代之隆然观其所谓稽古正学明善恶之归辨忠邪之分则其致治之说不可知耶康节作皇极经世曰苟有命世之人则虽民如夷狄三变而帝道可举然观其以易书诗春秋皇帝王伯尽圣贤之事业则其所谓帝道者不又可知耶惜武帝有嘉唐虞乐商周之志而不免肆惰於穷黩宣帝谓汉家自有制度而不免溺意於刑名神宗可与有为而卒惑於安石以致新法纷纭此董生之言所以见废於汉而程邵之说所以不行於宋也与然而致君当道卒未能如四子之纯粹而简切者焉方今皇明在上兴道致治有能得其说而存之则因心以求道因道以求治将必有在而德可久业可大帝王之治可复见於今日矣若夫条鼂董之疏以法弱翁之忠校宣公之奏以继子瞻之志者则执事责也愚何知焉
第四问
师道立而後可以明天下之正学君道立而後可以抑天下之异端盖正道之行也有本异端之兴也有源使师道不立则本之不务而其所以为学者不过口耳之末而已其何以明天下之正学乎使君道不立则源之弗塞而其所以致辨者亦不过词说之烦而已又何以抑天下之异端乎夫自周礼以乡三物教万民而宾兴之其待士之学正矣今则特以经义取士而支离於章句文词之末经术其何由明乎自汉以来如董子之学春秋知正朝廷以正百官之理似矣而张禹以论语为帝师乃不能止外戚之强岂於事君以忠之义有未思耶京房之学易知帝王以功举贤之法似矣而李固以钜儒位台辅乃不能正清河之位岂於春秋提纲之法有未讲耶然究而言之则董子正而或失之迂京房知道而未见道其於所谓正学者盖均有未明也王制执左道乱民者有禁其卫道之意严矣今之佛老正所谓左道而乃蔓延於天下以惑世诬民异端其何由息乎自汉以来如文帝以黄老致清浄之治似矣而宋徽宗身称道君以酿成靖康之乱何其惑之深欤晋简文以知禅宗明死生之说似矣而梁武帝舍身事佛以自取台城之祸何其愚之甚欤然究而言之则清浄之说失之荒死生之说近於妄於吾所谓异端者未之能絶也欲明正学谓不由於师道之立乎欲抑异端谓不由
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:24:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>