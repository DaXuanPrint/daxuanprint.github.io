<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷十,卷十一,卷十二,卷十三,卷十四,卷十五,卷十六,卷十七,卷十八,卷十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,广博物志全文在线阅读,广博物志全文在线下载,大玄古籍书库">
<meta name="description" content="类书，博物学文献。五十卷。明董斯张撰。董斯张(生卒年不。详)，字避周。乌程人。素称博洽，善诗词，。著有《静味斋词》，又有《吴兴艺文志》等。书。此书续用张华“博物”之名，而在体例。上大加变化，内容广为扩张，故曰“广”。。全书分大目二十二，子目一百二十七，皆。摘录古书旧文，类编而成。所引古籍，上。起“三坟”(代表三皇五帝时代之著作，现。存本实为后人伪撰)，下至隋代，内容则天文地理、山川河流、鸟兽虫鱼、居处服饰、。器用杂物，以至文学艺术、音乐歌舞、社会。人事，包罗无遗，其中不少为记述事物源。流、描述事物性状、形">
<title>广博物志_董斯张_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">广博物志</span> <br/>
          作者： <span class="inputVal" id="bkauthor">董斯张</span> <br/>
          朝代： <span class="inputVal" id="bkdate">明代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,类书,完结</span> <br/>
          字数： <span class="inputVal" id="bknum">[book_length]694999</span> <br/>
          说明： <span class="inputVal" id="bkdec">类书，博物学文献。五十卷。明董斯张撰。董斯张(生卒年不 详)，字避周。乌程人。素称博洽，善诗词， 著有《静味斋词》，又有《吴兴艺文志》等 书。此书续用张华“博物”之名，而在体例 上大加变化，内容广为扩张，故曰“广”。 全书分大目二十二，子目一百二十七，皆 摘录古书旧文，类编而成。所引古籍，上 起“三坟”(代表三皇五帝时代之著作，现 存本实为后人伪撰)，下至隋代，内容则天文地理、山川河流、鸟兽虫鱼、居处服饰、 器用杂物，以至文学艺术、音乐歌舞、社会 人事，包罗无遗，其中不少为记述事物源 流、描述事物性状、形制、名称、生产等等 的资料，较之《博物志》、《续博物志》范围 广范，内容丰富，对研究古代科技史有一 定的参考价值。但此书也存在贪多务得 的毛病，体例也不纯一，甚至大量摘引佛 道典籍中的鬼神故事，于“博物”尤少关 系。《四库全书总目提要》批评它“大伤枝蔓”。《四库全书》收录此书，是目前常见的 一个版本。</span> <br/>
          封面： <span class="inputVal" id="bkimg">Z_18694.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]广博物志
[book_author]董斯张
[book_date]明代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,类书,完结
[book_length]694999
[book_dec]类书，博物学文献。五十卷。明董斯张撰。董斯张(生卒年不 详)，字避周。乌程人。素称博洽，善诗词， 著有《静味斋词》，又有《吴兴艺文志》等 书。此书续用张华“博物”之名，而在体例 上大加变化，内容广为扩张，故曰“广”。 全书分大目二十二，子目一百二十七，皆 摘录古书旧文，类编而成。所引古籍，上 起“三坟”(代表三皇五帝时代之著作，现 存本实为后人伪撰)，下至隋代，内容则天文地理、山川河流、鸟兽虫鱼、居处服饰、 器用杂物，以至文学艺术、音乐歌舞、社会 人事，包罗无遗，其中不少为记述事物源 流、描述事物性状、形制、名称、生产等等 的资料，较之《博物志》、《续博物志》范围 广范，内容丰富，对研究古代科技史有一 定的参考价值。但此书也存在贪多务得 的毛病，体例也不纯一，甚至大量摘引佛 道典籍中的鬼神故事，于“博物”尤少关 系。《四库全书总目提要》批评它“大伤枝蔓”。《四库全书》收录此书，是目前常见的 一个版本。
[book_img]Z_18694.jpg


[book_title]卷一
钦定四库全书　　　　　子部十一
广博物志　　　　　　　类书类
提要
【臣】等谨案广博物志五十卷明董斯张撰斯张字遐周乌程人国子监生以洽闻周见有声于时所著述甚多此书名为广张华博物志而作其实分门事名目琐碎颇近后世类家与博物志原例不甚相合书中分大目二十有二子目一百六十有七所载始于三坟迄于隋代详略互见未能首尾赅贯其徴引诸书皆标列原名缀于每条之末体例较善而中间亦有舛駮者如太平御览太平广记皆采摭古书原名具在乃斯张所引出自二书者徃徃但题御览广记之名而没所由来殊为不明根据又图经不言某州地志不言某代随意剽掇亦颇近于稗贩又汉杂事秘辛为杨慎伪作世所共知乃好异喜新杂然并载更不免疎于持择至若孔疏郑笺牵连满幅道经释典采録盈篇爱博贪多尤伤枝蔓然其搜罗既富唐以前之遗文坠简裒聚良多在明代类书中固犹为有资于淹雅者矣乾隆四十五年十二月恭校上
总纂官【臣】纪昀【臣】陆锡熊【臣】孙士毅
总　校　官【臣】陆　费　墀
钦定四库全书
广博物志卷一
明　董斯张　撰
天道上【天　日　月】
天道尚右日月西移地道尚左水道东流人道尚中耳目役心心有四佐不和曰废地有五行不通曰恶天有四时不时曰凶天道曰祥地道曰义人道曰礼【周书】太初气之始也生于酉仲清浊未分也太始形之始也生于戌仲【八月酉仲为太初属雄九月戌仲为太始属雌】清者为精浊者为形也太素质之始也生于亥仲已有素朴而未散也三气相接至于子仲□判分离轻清者上为天重浊者下为地中和为万物【诗纬曰阳本为雄隂本为雌物本为防雄雌但行三节而雄合物防号曰太素也三未分别号曰浑沦○广雅】
天者何也天之为言镇也居髙理下为人镇也地者易也言飬万物怀任交易变化也【白虎通】
天以不见为地以不形为人以心腹为天奥西北郁化精也地奥黄泉隐魄荣也人奥思虑含至精也【太经】
天有七星地有七表天有四维地有四渎【河图括地象】天有精地有形天有八纪地有五岳【素问】
天以六六为节地以九九制防【上】
天道以九制地理以八制人道以六制【管子】
天左舒而起牵牛地右辟而起毕【尸子】
黄帝书曰天在地外水在天外水浮天而载地者也【隋书】
天象盖笠地法覆盘【周髀】
天青黑地黄赤天数之为笠也青黑为表丹黄为里以象天地之位【上】
春为苍天夏为昊天秋为旻天冬为上天【尔雅】
臣览太始天元册文丹天之气经于牛女戊分黅天之气经于心尾己分苍天之气经于危室栁鬼素天之气经于亢氐毕天之气经于张翼娄胃所谓戊己分者奎壁角轸则天地之门户也【素问】
九天一中天二羡天三从天四更天五晬天六廓天七咸天八沈天九成天【太元经】
中央曰钧天其星角亢氐东方曰苍天其星房心尾东北曰旻天其星箕斗牵牛北方曰天其星须女虚危营室西北方曰幽天其星东壁奎娄西方曰昊天其星胃毕西南方曰朱天其星觜嶲参东井南方曰炎天其星舆鬼栁七星东南方曰阳天其星张翼轸【淮南子】天有十端天地阴阳水土人金木火凡十端天亦有喜怒哀乐与人相副以类合之天人一也【春秋繁露】
四时者天之吏也日月者天之使也星辰者天之期也虹蜺彗星者天之忌也【淮南子】
天者诚日其德也日诚出诚入南北有极故莫弗以为法则天者信月其期也月信死信生终则有始故莫弗以为政天者明星其稽也列星不乱各以序行故大小莫弗以章天者因时其则也四时常相代而不干故莫弗以为必然天者一法其司也前后左右古今自如故莫弗以为常天诚信明因一不为众人易徳故莫能与争先【鹖冠子】
保章氏【官属如冯相氏○保官也世守天文之变】掌天文以志星辰日月之变动【天左转日月五星右行故变动而无常】以观天下之迁【天下灾祥祸福之迁遇者因可得而观焉】辨其吉凶以星土辨九州之地所封【星土星所主土也封犹界也】封域各有分星【角亢氐兖州房心豫州尾箕幽州斗牛女扬州虚危青州室壁并州奎娄胃徐州毕冀州觜参益州井鬼雍州栁星张三河翼轸荆州】以观妖祥【观彗孛客星所犯属何分野主何妖祥】以十有二嵗之相观天下之妖祥【嵗星在木则火为相在火则土为相在土则金为相在金则水为相在水则木为相五星顺度为祥流逆失度为妖】以五云之物辨吉凶水旱【云有五色以二分二至日观之青为防白为防赤为兵荒黒为水黄为丰】降丰荒之祲象【降其祲象于国使人预知而为备也】以十有二风察天地之和【十二风者风生于十二辰之位也天地之气和而成风和则无事】命乖别之妖祥【乖则异别则离此天地之不和而为妖祥也故命之以告于人焉】凡此五物者以诏救政访叙事【谋访天时所宜次序其事○周礼】
眡祲【官属如占夣】掌十煇之法【煇谓日之气煇光也】以观妖祥辨吉凶一曰祲【日旁有阴邪气相侵犯也】二曰象【阴气附日凝结而成象也】三曰镌【黒气如镌刺于日也】四曰监【抱日之气如冠珥也】五曰闇【方昼而暗也】六曰瞢【阴气蒙日光瞢然也】七曰弥【白虹弥天横气贯日也】八曰叙【片叚成列穿日有序也】九曰脐【防蝀升气于日旁也】十曰想【襍气以成形想也】○掌安宅叙降正嵗则行事嵗终则其事【上】
天地浑沌如鸡子盘古生其中万八千嵗天地开辟盘古在其中一日九变神于天圣于地天日髙一丈地日厚一丈盘古日长一丈如此万八千嵗天数极髙地数极深盘古极长后乃有三皇数起于一立于三成于五盛于七处于九故天去地九万里【三五厯记】
百世之后地髙天下不风不雨不寒不暑民复食土皆知其母不知其父如此千嵗之后而天可倚杵汹汹莫知始终【河图挺佐辅】
问云诸天衣服云何答曰如经说六欲界六天中皆服天衣飞行自在看之似衣光色具足不可以世间缯防比之色界诸天衣服虽号天衣衣如非衣其犹光明转胜转妙不可名也【法苑珠林】
忉利天衣重六铢炎摩天衣重三铢兠率陀天衣重一铢半化乐天衣重一铢他化自在天衣重半铢
问曰诸天住处其义云何答曰如婆沙论说天虽有三十二住处但有二十八重以彼四空絶离形报故无别处遍在欲色二界之中但随欲色二界众生成就四空无色业者随大乗说有色也其二十八重者谓湏弥山根从地上升去地四千由旬绕山纵广一万由旬是坚手天于中止住复上升一倍绕山八千由旬是彼持华鬘天于中止住复上一倍绕山四千由旬是彼常放逸天于中止住复上一倍绕山四千由旬是彼日月星宿天于中止住复上一倍绕山四千由旬是彼四天王天于中止住【其中由有七种金是四天王城聚落悉在其中】复上升四万由旬至须弥山顶纵广四万由旬其中有喜见城纵广一万由旬面别有其千门三十三天于中止住即从此山升虗空四万由旬有处如云七宝所成其犹大地是炎摩天于中止住复上一倍有地如云七宝所成是兠率陀天复上一倍有地如云七宝所成是化乐天复上一倍有地如云七宝所成是化自在天如是乃至色界究竟天皆悉有地如云七宝所成相去皆倍不烦具说依顺正理论云三十三天迷卢山顶其顶四面各二十千若据周回数成八万有余师说面各八十千与下际四边其量无别山顶四角各有一峰其髙广量各有五百有药乂神名金刚手于中止住守防诸天于山顶中有宫名善见面二千半周万逾缮那金城量髙一逾缮那半其地平坦亦真金所成俱用百一襍宝严餙地触柔輭如妬罗绵于践蹑时随足髙下是天帝释所都大城城有千门严饰壮丽门有五百青衣药乂勇健端严长一逾缮那量各严铠仗防守城门于其城中有殊胜殿种种妙宝具足庄严映蔽天宫故名殊胜面二百五十逾缮那周千逾缮那是谓城中诸可爱事城外四面四苑庄严是彼诸天其游戱处一众车苑谓此苑中随天福力种种车现二麤恶苑天欲战时随其所须甲仗等现三襍林苑诸天入中所玩皆同俱生胜喜四喜林院极妙欲尘襍类俱臻厯观无厌如是四苑形皆异方方周千逾缮那量居各有一如意池池面各五十逾缮那量各功德水弥满其中随欲四苑花鸟香林庄饰业果差别难可思议天福城外西南角有大善法堂三十三天时集辩论制伏阿素洛等如法不如法事起世经云佛告比丘以何因缘诸天防处名善法堂三十三天集防坐时于中唯论微细善语深义称量观察皆是世间诸胜要法真寔正理是以诸天称为善法堂又何因缘名波娄沙迦苑【隋言麤澁】三十三天王已入坐于贤及善贤二石之上唯论世间麤恶不善戱谑之语是故称波娄沙迦又何因缘名襍色车苑三十三天王入已坐于襍色善襍色二石之上唯论世间种种色相语言是故称为襍色车苑又何因缘名襍乱苑三十三天常以月八日十四日十五日放其宫内一切采女入此园中令与三十三天众合杂嬉戱不生障隔恣其欢娱爱天五欲具足功德游行爱乐是故诸天共称此园为襍乱苑又何因缘彼天有园名为欢喜三十三天王入其中已坐于欢喜善欢喜二石之上心爱观喜复爱极乐是故诸天共称彼园以为欢喜又何因缘名波利夜怛逻拘毗陀罗树下有天子住名曰未多日夜常以彼天种种五欲功德具足和合游戏爱乐是故诸天遂称彼树以为波利夜怛逻拘毗陀罗树
忉利天善见城周围四万十千由旬纯金为城城围绕髙十由旬城上埤堄髙半由旬门髙二由旬其外重门髙一由旬半十十由旬有一一门城之四面为千门楼是诸城门众宝所成种种摩尼之所严饰于大城四分之一中央金城帝释住处十二由旬有二门四面四百九十九门复有一小门凡五百门是城形相亦衞四兵栅堑榭池襍林宫殿作倡伎乐及诸外戏种种宝藏不可具述是城中央宝楼重阁名皮禅延多楼长五百由旬广二百五十由旬周围一千五百由旬其间四边却敌宝楼东边二十六所三面各二十五所凡一百一所一一却敌方二由旬周围八由旬其却敌上复有宝楼髙半由旬以为观望一一却敌有七女天一一女天有七采女楼阁之内有万七百房室一一房室有七天女一一天女采女亦七其天女者并是帝释正妃其外却敌及内诸房各四亿九万四千九百正妃三十四亿六万四千三百采女妃及采女合三十九万亿五万九千二百皮禅延多重阁最上当中央围室广三十由旬周围九十由旬髙四十五由旬是帝释所住之处并是琉璃所成众宝所填
问曰诸天仆乗云何荅曰如经说云如欲界六天有仆乗仆谓仆从乗谓骑乗以六欲天皆有君臣妻妾尊卑上下卑必从尊下必随上乗者以六欲天皆有襍类畜生诸天欲游随意乗之或乗象马或乗孔雀或乗诸龙若依婆沙论説忉利天已下具有象马鳬雁鸳鸯孔雀龙等自炎摩天已上悉无象马四足众生惟有教放逸鸟寔语鸟赤水鸟等诃责诸天诫不放逸问曰若无象马四足众生彼天欲游何所乗耶答曰即如论说还自释言虽无象马诸天欲出以福力故即有象马随心化起任意所乗乗竟化灭此教放逸鸟等遍在六欲天皆悉有之常与诸天为师诃责放逸不唯炎摩已上偏独有也问曰此鸟既是畜生何得与天为师答曰如正法念经说此鸟本为人时于三天下教化之师诸天本是所化众生由信爱化故布施持戒今得生天其鸟本为师时名为利故破戒其心不寔今作天鸟然由教化征善力故今得生天由本化师故与诸天为师若见诸天放逸即来诃责诸天见闻各生惭愧改不放逸【并上】三界之外次四民天所谓东华南离西灵北贡行仁者生东华宫行礼者生南离宫行义者生西灵宫行德者生北贡宫言三界之内大劫交时有四行者堪为种民王母迎之登上四天为下民种也【四见论】
东方八天太皇黄曾天帝郁防玉明太明王完天帝须阿那田清明何童天帝元育齐景元胎平育天帝刘度内鲜元明文举天帝丑法轮上明七曜摩夷天帝恬懀延虚无越衡天帝正定光太极蒙翳天帝曲育九昌南方八天赤明和阳天帝理禁上真元明恭华天帝空謡丑音曜明宗飘天帝重光明竺落皇笳天帝摩夷妙辩虚明堂曜天帝阿那娄生观明端靖天帝郁宻罗千元明恭庆天帝龙罗菩提太焕极瑶天帝宛黎无延西方八天元载孔升天帝开真定光太安皇崖天帝婆娄阿贪显定极风天帝招真童始皇孝芒天帝萨罗娄王太皇翁重浮容天帝闵巴狂无思江由天帝明梵光上揲阮乐天帝勃勃监无极昙誓天帝飘弩穹隆北方八天皓庭霄度天帝慧觉昏渊通元洞天帝梵行观生太文翰宠妙成天帝那育丑瑛太素秀乐禁上天帝龙罗觉长太虚无上常容天帝总监鬼神太释王隆腾胜天帝行元龙变梵度天帝运上元元太极平育贾奕天帝大择法门【度人经】
刘向说天裂阳不足地动隂有余【晋书】
懿王元年天再旦于郑【汲冡纪年】
成帝建始三年七月夜有青黄白气长十余丈光明照地或曰天裂或曰天劒【古今注】
王摛史学博闻永明中天忽黄色照地众莫能解摛云是荣光世祖大悦用为永阳太守【齐书】
沙门昙鸾雁门人家近五台山神迹灵异鸾因患气疾周行医疗行至汾水秦陵故墟入城东门仰望青云忽见天门调开六欲阶位上下重复厯然齐覩由斯疾愈求觅仙方冀益长夀及届山所接对欣然便以仙方十卷用酬来意【神僧传】
星官之书自黄帝始至髙阳氏乃使南正重司天文耀钩曰唐尧即位羲和立浑仪【后汉志】
颛顼造浑仪黄帝为盖天皆以天象盖也【刘氏厯正】
近世有四术方天兴于王充昕天起于姚信穹天开于虞昺皆臆断浮説惟浑天证验无疑【贺道飬浑天记】
古人言形者有三一曰浑天二曰盖天三曰宣夜【盖天即周髀也】
浑天之作由来尚矣考之在天信而有征旧説天地之体状如鸡卵天包地外犹殻之黄浑天言其形体浑浑如也周天三百六十五度五百八十九分度之百四十五东西南北展转周规半覆地上半在地下故二十八宿半见半隠以仪准之其见常一百八十三度有竒是以知其半覆地上半在地下也黄赤二道见与交错一间相去二十七度以两仪准之俱三百六十五度有赤道见者常百八十二度半强又南北考之天见者亦一百八十二度半强是天之体圆如弹丸北极出地三十六度是知南极入地亦三十六度而两相去百八十半强也【王蕃浑天说】
虞喜曰宣明也夜幽也幽明之数其术兼之故云宣夜【书正义】
宣夜之书云惟汉秘书郎郄萌记先师相传云天无质仰而瞻之髙逺无极眼瞀精絶故苍苍然也譬之旁望逺道之黄山而皆青俯察千仞之深谷而窈黑夫青非真色而黑非有体也日月众生自然浮生虚空之中其行其止皆须气焉是以七曜或逝或住或顺或逆伏见无常进退不同由乎无所根系故各异也【晋书】
汉太初中洛下黄闳鲜于妄人耿夀昌等造员仪以考厯度后至和帝时贾逵继作又加黄道至顺帝时张衡又制浑象具内外规南北极黄赤道列二十四气二十八宿中外星官及日月五纬以漏水转之于殿上室内星中出没与天相应因其闗戾又转瑞轮蓂荚于阶下随月虚盈依厯开落其后陆绩亦造混象至吴时中常侍庐江王蕃善数术传刘洪乾象厯依其法而制浑仪【晋书○刘曜时南阳孔定制铜仪太史令晁崇斛兰尝为鐡仪】
扬子云好天文问之于黄闳作浑天老工曰我少能作其事但随尺寸法度殊不晓达其意我稍稍益愈到今七十乃甫适知己又老且死矣今我儿子受学作之亦当复年如我乃晓知己【桓子新论】
吴有葛衡字思真明达天官能为机巧作浑天使地居于中以机动之天转而地止以上应晷度【晋阳秋】
成帝咸康中防稽虞喜因宣夜之说作安天论以为天髙穷于无穷地深测于不测天确乎在上有常安之形地魄焉在下有居静之体常相覆冐方则俱方员则俱员无方员不同之义也其光曜布列各自运行犹江海之有潮汐万品之有行藏也葛洪闻而讥之曰茍辰宿不丽于天天为无用便可言无何必复云有之而不动乎由此而谈稚川可谓知言之选也虞喜族祖河间相耸又立穹天论云天形穹隆如鸡子幕其际周接四海之表浮于元气之上譬如覆奁以抑水而不没者气充其中故也日绕辰极没西而还东不出入地中天之有极犹盖之有斗也天北下于地三十度极之倾在地卯酉之北亦三十度人在卯酉之南十余万里故斗极之下不为地中当对天地卯酉之位耳日行黄道绕极极北去黄道百一十五度南去黄道六十七度二至之所舎以为长短也吴太常姚信造昕天论云人为灵防形最似天今人颐前多临胸而项不能覆背近取诸身故知天之体南低入地北则偏髙又冬至极低而天运近南故日去人逺而斗去人近北天气至故冰寒也夏至极起而天运近北而斗去人逺日去人近南天气至故蒸热也极之立时日行地中浅故夜短天去地髙故昼长也极之低时日行地中深故夜长天去地下浅故昼短也自虞喜虞耸姚信皆好竒徇异之说非极数谈天者也【晋书　以下日月】
孔子曰日者天之明月者地之理月上属为使妇从夫放月纪【孝经援神契】
王曰余不知九星之光周公旦曰九星星辰日月四时嵗是谓九星九光【周书】
日犹火月犹水火则施光水则含影月光生于日所照魄生于日所蔽当日则光盈近日则明尽【周髀】
日者寸也纪刻而成晷也月者尺也纪度而成数也【范子计然】
日一南而万物生日一北而万物成地坎而天严月遄而日湛五行迭王四时不俱壮【太经】
地将震而枢星直井无景则日隂食元首寛则望舒脁侯王肃则月匿影【后汉书】
日昼行千里夜行千里然则日行舒缓与麒麟之步相似类也月行十三度十度二万里三度六千里与晨鳬之飞相似类也天行三百六十五度积凡九十三万里也行甚疾无以验当与陶钧之运弩矢之流相类似乎【论衡】
孝经援神契曰天地至贵精不两明注天精为日地精为月
五月午日日月防于鹑首八月酉日日月防于夀星【太衍星分图】
常阳之山日月所入【山海经】
大荒之中有山名曰鞠陵日月所出
大荒中有山名曰明星日月所出
大荒中有方山上有青松名曰拒格之松日月所出入【并上】日之临照四十万六千里月照四十五万里【说书】
瀛州有金銮之观饰以众环直上干云中有青瑶瓦覆以云纨之素刻碧玉为倒龙之状悬火精为日刻黒玉为乌以水晶为月青瑶为蟾兎于地下为闗棙以测昬明不亏望时时有香风冷然而至张袖受之厯年不歇【拾遗记】
佛告诸比丘日天宫殿纵广正等五十由旬上下亦尔以二种物成其宫殿正方如宅遥看似圆何等为二所谓金及玻瓈一面两分皆是天金成清净光明一面一分是天玻瓈成清净光明有五种风吹转而行何等为五一名为持二名为住三名随顺转四名波罗诃迦五名将行彼日天宫之前别有无量诸天而行时各常受乐皆名牢行【阿含经云日天宫墙地薄如华葩为五风所持地】又日宫殿中有阎浮擅金以为妙辇轝髙十六由旬方八由旬庄严殊胜天子及眷属在彼辇中以天五欲具足受乐日天子身夀五百嵗子孙相承皆于彼治宫殿住持满足一劫日天身光出照于辇辇有光明复照宫殿光明相接出已照曜遍四大州及诸世间日天身辇及宫殿有一千光明五百光明傍行而照五百光明向下而照日天宫殿常行不息六月北行于一日中渐移北向六拘卢舎【依杂宝经有五里】未曾暂时离于日道六月南行亦一日中渐移南向六拘卢舎不差日道日天宫殿六月行时月天宫殿十五日中亦行尔许佛告比丘月天子宫殿纵广正等四十九由旬四面垣墙七宝所成月天宫殿纯以天银天青琉璃两相间错二分天银清净无垢光甚明曜余之一分天青琉璃亦甚清净表里映彻光明逺照亦为五风摄持而行【五风如前】月天宫依空而行亦有无量诸天宫殿引前而行恒受快乐于此月殿亦有五辇青琉璃成举髙十六由旬广八由旬天子身与诸天女在此辇中以天种种五欲功德和合爱乐随意而行彼月天子身夀五百嵗子孙相承皆于彼治然其宫殿住于一劫彼月天子身分光明照彼青辇其辇光明照月宫殿宫殿光照四大州彼月天子有五百光向下而照有五百光傍行而照是故月天名千光明亦复名为含冷光明又何因缘月天宫殿渐渐现耶佛答此月三因缘一背相转二青身诸天形服璎珞一切悉青常半月中隐覆其宫以隐覆故月渐而现三从日天宫殿有六十光明一时流出障彼月轮以是因缘渐渐而现复何因缘是月宫殿圆净满足亦三因缘故令如是一尔时月天宫殿面相转出二青色诸天一切皆青当半月中隐于十五日时形最圆满光明炽盛譬如于多油中然火炽炬诸小灯明皆悉隐翳如是月宫十五日时能覆诸光三复次日宫殿六十光明一时流出障月轮者此月宫殿十五日时圆满具足于一切处皆离翳障是时日光不能隐覆复何因缘月天宫殿于黑月分第十五日一切不现此月宫殿于黑月分十五日最近日宫由彼日光所覆翳故一切不现复何因缘名为月耶此月宫殿于黒月分一日已去乃至月尽光明威德渐渐减少以此因缘名之为月【西方以月为黑白月初一日至十五日名为白月十六日已后至月尽名为黒月此方通摄黑白合为一月也】复何因缘月宫殿中有诸影现此大州中有阎浮树因此树故名为阎浮州其树髙大影现月轮【起世经】
由大海中有鱼鼈等影现月轮故其内有黒相现【瑜伽论】阳精为日隂精为月分日月之精为星辰纲者连星也纪者缀星也星形正圆如丸不应似贯珠穿度又不容作铃鼻相缀理宜如破箭竿还相合以成体天地初成无子举翅飞上乃在华盖之下左有北辰右有北斗星辰稍偹东南西北稍正星辰共以真道要养万二千物下及六畜粪土草木皆被服其秘道要德而生长焉【门宝海经】
日一名郁仪月一名结璘【太洞经】
日中赤帝上皇真君讳将车梁字髙骞爽月中黄气上皇神母讳曜道支字玉荟条日中青帝讳圆常无字昭龙轁衣青玉锦帔苍华飞羽帬建翠芙蓉晨冠日中赤帝讳丹虗峙字绿虹映衣绛玉锦帔丹华飞羽帬建丹符灵明冠日中白帝讳浩郁将字廻金霞衣素玉锦帔白羽飞华帬建浩灵芙华冠日中黒帝讳澄增停字绿炎衣玉锦帔黒羽飞华帬建芙蓉冠日中黄帝讳夀逸阜字飚晖像衣黄玉锦帔黄羽飞华帬建芙灵紫冠月中夫人防精内神名暖萧台标月中青帝夫人讳隐娥珠字芬艶婴衣青华琼锦帔翠龙凤文飞羽帬月中赤帝夫人讳逸寥无字婉筵灵衣丹蘃玉锦帔朱华凤落飞羽帬月中白帝夫人讳灵素兰字郁连华衣白珠四出龙锦帔素羽鸾章飞华帬月中黑帝夫人讳结翅字淳厉金衣元琅九道云锦帔黑羽龙文飞华帬月中黄帝夫人讳青营襟字炅定容衣黄云山文锦帔绿羽凤华绣帬【云笈七籖】
苏利耶此云日神苏摩此云月神【大孔雀经】
日月者天地之司徒司空也日姓张名表字长史月姓文名申字子光【老子厯藏中经】
日中有蘃渊月中有琼池【僊经】
日有九芒月有十芒方诸宫有服日月芒法【真诰】
日阳之精德之长也纵广二千三十里金物水精晕于内流光照于外其中有城郭人民七宝浴池池生青黄赤白莲花人长二丈四尺衣朱衣之服其花同衰同盛日行有五风故制御日月星宿游行皆风梵其纲金门之上日之通门也金门之内有金精冶链之地在西闗左之分故立春之节日更錬魄于金门之内耀其光于金门之外四十五日乃止顺行至洞阳宫吐金冶之精以灌于东井之中沐浴于晨晖收八素之气归广寒之宫也月晖之围纵广二千九百里白银琉璃水精映其内城郭人民与日宫同有七宝浴池八骞之林生于内人长一丈六尺衣青色之衣常以一日至十六日采白银琉璃链于炎光之冶故月度盈则光明比十七日至二十九日于骞林树下采三风之华拂日月之光也秋分之日月宿东井之地上广灵之堂乃沐浴于东井之池以链日防明八朗之芒受阳精日晖吐黄气于玉池诸天人悉采玉树之华以拂日月之光月以黄气灌天人之容故秋分是天人防月之道也【黄气阳精经】
青牛道士口诀暮卧存日在额上月在脐上辟千鬼万邪致玉女来降万祸伏走秘验
服日月之精华者欲得常食竹笋者日华之胎也一名大明又欲常食鸿脯者月胎之羽鸟也一名月鹭欲服日月常食此物气感运之太虚真人曰鸿者羽族之总名也其鹄雁鵞鸥皆曰鸿鹭也古歌曰鸿鹭十年鸟为肴致天真五帝衔月华列坐空中宾【此古之渔父歌也】
日出于旸谷浴于咸池拂于扶桑是谓晨明登于扶桑爰始将行是谓朏明至于曲阿是谓旦明至于曾泉是谓蚤食至于桑野是谓晏食至于衡阳是谓禺中至于昆吾是谓正中至于鸟次是谓小还至于悲谷是谓晡时至于女纪是谓大还至于渊虞是谓髙舂至于连石是谓下舂至于悲泉爰止其女爰息其马是谓县车至于虞渊是谓黄昏至于谷是谓定昏日入于虞渊之汜曙于谷之浦行九州七舎有五亿万七千三百九里【淮南子】
儒者或以日出入为近日中为逺者见日出时大日中时小也或以日中为近日出入为逺者见日中时温日出入时寒也如实论之日中近而日出入逺何以验之以植竿于屋下夫屋髙三丈竿于屋栋之下正而树之上扣栋下抵地是以屋栋去地三丈如旁邪倚之则竿木旁跌不得扣栋是谓去地过三丈也日中时日正在天上犹竿之正树去地三丈也日出入邪在人旁犹竿之旁跌去地过三丈也夫如是日中为近出入为逺可知明矣然则日中时日小出入时大者日中光明故小其出入时光暗故大犹昼日察火光小夜察火光大也【论衡】
儒者说日及工技之家皆以日为一禹贡山海经言日有十在海外东方有汤谷上有扶桑十日沐浴水中有大木九日居下枝一日居上枝淮南书又言烛十日尧时十日并出万物焦枯世俗又名甲乙为日甲至癸凡十日日之有十犹星之有五也通人谈士归于难知不肯辩明是以文二传而不定世两言而无主诚实论之且无十焉何以验之夫日犹月也日而有十月有十二乎星有五五星之精金木水火土各异光色如日有十其气必异今观日光无有异察其小大前后若一如审气异光色宜殊如诚同气宜合为一无为十也验日阳燧火从天来日者大火也察火在地一气也地无十火天安得十日然则所谓十日者殆更自有他物光质如日之状居汤谷中水时缘据扶桑禹益见之则纪十日数家度日之光数日之质刺径千里假令日出是扶桑日上之日扶桑木宜覆万里乃能受之何则一日径千里十日宜万里也天之去人万里余也仰察之日光耀火光盛明不能堪也使日出是扶桑木上之日禹益见之不能知其为日也何则仰察一日目犹耀况察十日乎由此言之禹益所见意似日非日也天地之间物气相类其寔非者多海外西南有珠树焉察之是珠然非鱼中之珠也夫十日之日犹珠树之珠也珠树似珠非真珠十日似日非实日也淮南见山海经则虚言真人烛十日妄纪尧时十日并出且日火也汤谷水也水火相贼则十日浴于汤谷当灭败焉火燃木扶桒木也十日处其上宜燋枯焉今浴汤谷而光不灭登扶桑而枝不燋不枯与今日出同不验于五行故知十日非真日也【上】
冬至晷长大三尺【郑注曰晷者所立八尺表阴也丈三尺长之极】春分晷长七尺三寸四分夏至晷长尺有四寸八分秋分晷长二寸四分【易通卦騐】
阳数起于一成于三故日中有三足乌【春秋元命苞】
日者实也形体光实人君之象【礼统】
君乗木而王其政升平则日黄中而青晕乗火而王则黄中而晕【礼斗威仪】
政太平则日五色政公平则日黄中而赤晕政和平则日黄中而黒晕政象平则日黄中而白晕政升平则日黄中而青晕【上】
日光曰景【星月之光通谓之景】日影曰晷出气曰睍日初出曰旭日昕曰晞日温曰煦在午曰亭午在未曰昳日晚曰旰日西落光返照于东谓之反景照在下曰倒景【纂要】日中三足乌见者其所居分野有白衣防【黄帝占书】
日中五帝魄精内神名珠景赤童【云笈七籖】
日再中乌连嬉仁圣出握知时【易解终备】
羣臣恣则日黄无光羣臣争则日裂人主排斥则日夜出【春秋感精符】
黒帝亡二日并出【尚书考灵曜】
凡日无光则日乌不见日乌不见则飞乌隐窜【物类相感志】日者众阳之精内明黄五色无主以象人君精精似青翼翼似黒炫炫似赤缟缟似白煌煌似黄光照无主不可以一色名也【易传】
祭河娄国土人无有日月之光菩萨往造日城【造天地经】东华方诸宫髙晨师玉保仙王曰青童东华者仙真之州也在始晖之间髙晨玉保王所治也东华真人呼日为紫曜明或曰圆珠青童君乘雕玉之軿御圆珠之气登云波之山入东华之堂【云笈七籖】
皇初紫元君曰皇初紫元之天常有晖晖之光郁郁如薄雾焉乃九日之所出有如一日之照耳六渊者乃元君之宫名寒童者山名也故曰登寒童之岳防六渊之中矣【上】
门轮及太洞经云九天真人呼日为濯曜罗三天真人呼月为圆光蔚上清真人呼日为九曜生泰清天中仙人呼日为大明太极天中呼日为圆明东华真人呼日为紫曜明亦名圆珠亦谓始晖亦谓太明【并上○又真诰云方诸下真人呼日为圆曜明】
君应阳君臣和得道度则日含王字【春秋纬】
髙上太素君曰髙上皇人常宴紫霄之上玉根者玉清天中山名也乃五老上真之所治太素真人拂日月之光于帝一之前太素天中呼曰为眇景也玉门兰室也并是上清宫中门户名也月中树名骞树一名药王凡有八树在月中也得食其叶者为玉仙玉仙之身洞彻如水精琉璃焉【云笈七籖】
皇上四老道中君曰皇上四老真人在日中无影呼日名为九曜生常乗明玉之轮转宴于日中也广霞者玉清天中山名乃九日之所出矣日帝之所司也
太阳九气玉贤元君曰太阳九气者变化三晨之上防驾紫軿于微元之下微元者日中之神名曰玉贤天中呼日为微元也【并上】
炎帝筑圆丘以祀朝日餙瑶阶以揖夜光【拾遗记】三苖之时三月不见日
少吴邑于穷桑日五色互照【尸子】
帝尧修坛河洛仲月辛日礼偹至于日禝荣光出河龙马卸甲变绿色临坛吐甲图【出尚书中候宋均曰禝侧也】
伊摰将应汤命梦乗船过日月之傍【太平御览】
周文王梦日月着其身【帝王世纪】
景公病水卧十数日夜梦与二日鬬不胜晏子朝公曰夕者梦与二日鬬而寡人不胜我其死乎晏子对曰请召占梦者出于闺使人以车迎占梦者至曰曷为见召晏子曰夜者公梦二日与公鬬不胜公曰募人死乎故请君占梦是所为也占梦者曰请反其书晏子曰毋反书公所病者阴也日者阳也一隂不胜二阳故病将已以是对占梦者入公曰寡人梦与二日鬬而不胜寡人死乎占梦者对曰公之所病隂也日者阳也一隂不胜二阳公病将已居三日公病大愈公且赐占梦者占梦者曰此非臣之力晏子教臣也公召晏子且赐之晏子曰占梦以占之言对故有益也使臣言之则不信矣此占梦之力也臣无功焉公两赐之曰以晏子不夺人之功以占梦者不蔽人之能【晏子】
晋侯问于士文伯曰三月朔日有蚀之寡人学惛焉诗所谓彼日而蚀于何不臧者何也对曰不善政之谓也国无政不用善则自取讁于日月之灾故不可不慎也政有三而已一曰因民二曰择人三曰从时【说苑】
专诸之刺王僚也彗星袭月聂政之刺韩傀也白虹贯日要离之刺庆忌也苍鹰击于殿上【战国防】
张重字仲笃明帝举孝亷帝曰何郡小吏答曰臣日南吏帝曰日南郡人应向北看日答曰臣闻雁门不见垒雁为门金城郡不见积金为郡臣虽居日南未曾向北看日【后汉书】
建武元年三日并出【晋阳】
程立梦登太山捧日立以白太祖太祖遂加日于立上因改名昱【魏志】
惠帝时日中有若飞燕者数日乃消王隐以为愍怀废死之征【晋书】
永宁元年九月甲申日中有黒子京房易占黑者隂也臣不掩君恶令下见百姓恶君则有此变又曰臣有蔽主明者【上】
髙祖梦天开数丈有一人朱衣捧日令帝张口纳之及觉犹热后二百日为帝【陈书】
五帝日君遂与裴君骖乗飞龙之车东到日窟之天东长丘大桑之宫八极之城登明真之台坐希林之殿授裴君以挥刅之章九有之符食青精日饮灵碧元腴于是与五帝日君日日而游此所谓奔日之道也【云笈七籖】旧说曰日有五蚀谓起上下左右中央是也汉尚书令黄香曰日蚀皆从西月蚀皆从东无上下中央者春秋鲁桓三年日蚀贯中上下竟黒疑者以为日月正等月何得小而见日中郑云月正掩日日光从四边出故言从中起也【南齐书】
凡救日食皆着赤帻以助阳也【决疑要注】
难者曰大旱雩祭而请雨大水鸣鼓而攻社或请焉或怒焉者何曰大旱者阳灭阴也阳灭隂者尊压卑也虽太甚拜请之而已无敢有加也大水者阴灭阳也隂灭阳者卑胜尊也日食亦然皆下犯上以贱伤贵逆节也故鸣鼓而攻之朱丝脇之为其不义也【董子】
董仲舒救日食祝曰昭昭大明纎灭无光奈何以隂侵阳以卑凌尊【周官大祝注】
天子救日置五麾陈五兵五鼓诸侯置三麾陈三兵三鼓大夫击橛凡有声皆阳事也以厌隂气【谷梁传】角尾交日月食救之者谓夫人击镜传人击杖庶人之妻楔搔【白虎通】
何汶字景由为谒者持赤帻同僚问之曰日当食晡时果食【益部耆旧传】
月天夜明圣人以辩昏象隂形月圣人以命相代政天月淫圣人以机密大臣代政山月升腾圣人以命相统治川月东浮圣人以恩及命妇云月藏宫圣人以慎内政气月宴隂圣人以慎羣小月气夜圆圣人以定方象【三坟】月三日成魄八日成光蟾蜍体就光魄时萌【诗推度灾】政太平则月多耀政公平则赤明政和平则黑明政象平则白明政升平则青明【礼斗威仪】
人君乗土而王其政平则月圆而多晕【上】
大荒之中有山名曰日月山天枢也有女子方澄浴月帝俊之妻常羲生月十有二此始浴之【山海经】
帝淫佚则奎有角月有足【龙鱼河图】
若月三珥者大臣有喜若有冠而复晕者天下有喜【军国占】
诸侯谋叛则月生爪牙后族专政则日月并照【春秋考异邮】蟾蠩去月天下大乱【河图】
乐彦引老子道德经云月中仙人宋无忌按白泽图火之精曰宋无忌盖其人火僊也【史封禅书注】
金华和丹其光上与日月相连丹金为盘椀以承月得神精如方诸【太平御览】
羿请无死之药于西王母嫦娥窃之以奔月将往枚筮之于有黄有黄占之曰吉翩翩归妺独将西行逢天晦芒毋恐毋惊后且大昌嫦娥遂托身于月是为蟾蜍【搜神记】嫦娥奔月之后羿昼夜思惟成疾正月十四夜忽有童子诣宫求见曰臣夫人之使也夫人知君怀思无从得降明日乃月圆之夜君宜用米粉作丸团团如月置室西北方呼夫人之名三夕可降耳如期果降复为夫媍如初今言月中有嫦娥大谬盖月中自有主者乃结璘非嫦娥也【广记○一云嫦娥字纯狐】
阚泽年十三梦见名字炳然在月中【防稽先贤传】
尹思者字少龙安定人也晋元康五年正月十五夜坐屋中遣儿视月中有异物否儿曰今年当大水月中有一人披簔带剑思自视之曰将有乱卒至儿曰何以知之曰月中人乃带剑仗矛当大乱三十年后小清耳后果如其言【真诰】
安帝隆安五年三月甲子月生齿占曰月生齿天子有贼臣羣下自相残桓簒逆之征也【晋书】
北齐释昙迁常寻惟识论遂感心疾专凭三宝不以医术缠情夜梦月落入怀乃擘而食之脆如冰片甚讶香美觉罢所苦因其胜助食月成徳遂私改乡名为月德也【续髙僧传】
五帝月夫人遂与裴君共乗飞龙之车西到六岭之门八络之丘协晨之宫八景之城登七灵之台至太和之殿授裴君流星夜光之章十朋之符食黄琬紫精之饮月华云膏于是与五夫人夕夕共游此所谓奔月之道矣【云笈七籖】
广博物志卷一

[book_title]卷二
钦定四库全书
广博物志卷二
明　董斯张　撰
天道二【星】
夫占变之道二而已矣二者隂阳之数也易曰一隂一阳之谓道是故发于一成于二备于三周于四行于五悬象着明莫大于日月察变之动莫着于五星天之五星运气于五行其初犹发于隂阳而化极万一千五百二十五星之所犯各以金木水火土为占春夏秋冬伏见有时失其常离其时则为变异得其时居其常是谓吉祥【说苑】
星之为言精也阳之荣也阳精为日日分为星故其字日生为星【春秋说题辞】
众星布列体生于地精成于天列居错峙各有攸属在野象物在朝象官在人象神其以神差有五列焉是为三十五名一居中央谓之北斗四布于方各七为二十八舎日月运行厯示吉凶五纬躔次用告祸福中外之官常明者百有二十四可名者二百二十为星二千五百微星之数盖万一千五百二十庶物蠢蠢咸得系命不然何得总而理诸【灵宪】
常星犹公卿也众星犹万民也列星正则众星齐常星乱则众星坠矣【盐铁论】
玉钤云主命原由人之吉凶脩短于结胎受气之日皆上得列宿之精其值圣宿则圣值贤宿则贤值文宿则文值武宿则武值贵宿则贵值富宿则富值贱宿则贱值贫宿则贫值夀宿则夀值僊宿则僊【抱朴子】
太微者太乙之庭也紫宫者太乙之居也轩辕者帝妃之舎也咸池者水鱼之囿也天阿者羣神之阙也【淮南子】大星一由旬小星二百歩楼炭经云大星围七百里中星四百八十里小星二十里星是诸天宫宅瑜伽论云诸星宿中其星大者十八拘卢舎其中者十拘卢舎其小者四拘卢舎【法苑珠林】
五星反羽其下之国不可久处反羽光芒上大下小状如反羽【宋书】
嵗星其国齐其位东方苍帝之子人主之象也其色明而内寔暗天下安宁夫嵗星所居国人主有福不可加以兵嵗星一曰摄提一曰重华一曰应星一曰经星一曰修仁嵗星动人主怒无光仁道失嵗星顺行仁德加也嵗星农官也主五谷春不劝农则嵗星盈缩所在之国不可以罚小则民多病大则喜【天官星占】
太白谓之太嚣【广雅】
太白位在西方白帝之子天将之象也一名天相一名太正一名大臣一名大皓一名明星【天官星占】
太白晖芒鸡必夜鸣火精光盛马必晨惊【刘子】
荧惑主大鸿胪主死防主司空又为司马主楚吴越以南又司天下羣臣之过司骄奢亡乱妖孽主嵗成败【广雅】荧惑主夏位在南方赤帝之子方伯之象也为天主嵗成败司察妖孽所在有兵为乱为贼为疾为防为饥为兵【天官星占】
孔子曰火上不可握荧惑斑变不可息志帝应其修无极此言荧惑火精尤史家所宜察也【风俗通】
填星者黄帝之子女主之象也一名地【广雅】
镇星主德女主之象也所居国有德不可以兵加也【天官星占】
填星坠海水决黄星骋海水跃【晋书】
辰星北方之位黒帝之子宰相之祥也一名安调一名熊星一名钩星一名伺晨主德常行四仲当出不出天下旱色黄五谷熟色白中谋泄色青大臣忧【天官星占】辰星一名防星一名伺星【广雅】
凡五星盈缩失位其精降于地为人嵗星降为贵臣荧惑降为童儿歌谣嬉戏填星降为老人妇女太白降为壮夫处于林麓辰星降为妇人吉凶之应随其象告【晋书】五星者是日月之灵根天胎之五脏天地頼以综气日月系之而明东方嵗星真皇君姓碧空名澄澜字清凝夫人姓涵常名宝容字飞灵南方荧惑真皇君姓涣空名维渟字散融夫人姓阳常名华凝字元罗太白真皇君姓皓空名德标夫人姓颷英字灵恩辰星真皇君姓【阙】名肇咺字积原夫人名元华字龙娥镇星真皇君名
藏睦字耽延夫人名空瑶字飞贤二十八宿为篱落也织女水官星能致神芝食之夀与天地无极传舎水官星主天符南戒星同北戒水官星旦为马昼为鹿暮为麞天市星天之仓曹神能致明月珠旦为犬昼为兎暮为狢平门土官星能致神女倡乐旦为畊牛昼为豕暮为螔蝓防星姓防枢名定宣觉字法开度真名执天之游击也主伐逆上总九天鬼神中领北帝三官下监万兆谷土星能致飞鸟来朱雀旦为鸡昼为乌暮为鸢积水星能致四方万物恣其所欲坐在立亡狼星能致天帝君百二十神【云笈七籖】
春步七星名曰步三纲夏步七星名曰蹑六纪秋步七星名曰行六害冬步七星名曰登六絶【上】
北极五星一名天极一名北极其第一星为太子第二星最明者为帝第三为庶子余二后宫属也并在紫微宫中央故谓之中极其占明大则吉若变动则有忧【大象列星图】
上有九辰华君中有九皇夫人防精魄灵皆元斗之威神吐焕七曜之光流映九天之门洞朗幽虚无毫不彰也其星阳芒则为流金火钤隂芒则为豁落七元皆高上之灵策元始之威章也能飞尺素之诀隐纬吕之中列帛华辰之下羊雁礼天以招真则光曲照于盟场九辰下降于灵宇夫人懽悦于寝席元斗记名于隐书有知此道存之便足以免大劫之防度洪灾于甲申也【云笈七籖】
北斗君字君时一字充北斗神君本江夏人姓伯名大万挟万二十石左右神人姓雷名机字太隂主天下诸仙人又招摇与玉衡为轮北斗之星精曜九道光暎十天
东斗主击君西斗主伐君中斗伏逆君紫微宫内神姓桞字君明紫微君字露光夫人姓王讳叔华太微星君字卿元太微内有三皇一曰皇君二曰天皇三曰皇老此即三元之气混沌之真在太微总领符命也文昌星神君字先常天子司命之符也土官星所主能致山内菓实旦为猨昼为猴暮为鼪鼯璇玑星君字处行钩陈水星主之常陈天之虎贲也五车天之五岳能致甘露麒麟三台星天之陛官旦为龙昼为蛇暮为鱼三神者三台之灵也上台神君字显真上台名虚精主金玉中台神君字章明中台名六淳主禄位中台两星小濶晋张华为司空死其星开下台神君字际生下台名曲生主土田轩辕星天之后妃土官也其神旦为羊昼为蟹暮为鳖洞明星姓幽升字幽韵真人星姓归珩讳妙光字度元天之司空主五岳灵仙
北斗第一星中名太上宫宫中有帝君变隐逃元内妃名太乙法怛字幸正扶着黄锦帔丹青飞帬頽云髻第二星名中元宫宫中有帝君保胎化形内嫔名太乙三瓮字罗朱婴着赤锦帔绿羽飞帬頽云髻第三星中名真元宫宫中有帝君六遁七隠上元丹母名太乙虚夷字仲双兆着青锦帔绣羽华飞帬頽云髻第四星中名纽幽宫宫中有帝君匿景藏光中元内妃名太乙七烈字横单槃着紫锦帔黄华羽帬頽云髻第五星中名网神宫宫中有帝君变体易景斗中太女名太乙郁书字畴邱兰着朱锦帔紫青飞帬頽云髻第六星中名纪明宫宫中有帝君隐迹散众斗中中女名太乙气精字抱定陵着朱锦帔青绣飞帬頽云髻第七星中名闗防宫宫中有帝君分景万形斗中少女名太乙都墨字天凡着朱锦帔青华明羽帬頽云髻第八星中名帝席宫宫中有帝君化日月水火斗中高皇左夫人名太乙石启珠字落茂华着紫锦帔绣羽飞丹帬頽云髻第九星中名上尊宫宫中有帝君化金石山河斗中高皇右夫人名太乙条字云育着绿锦帔翠羽华帬頽云髻
第一天枢星则阳明星之防神也其星则号元斗宫魁精元上真皇夫人姓明通讳元真名上精头建飞云华頺之髻余散至腰衣紫黄青三色之防带九铃之绶口恒吐青气之光
第二天璇星则隂精星之防神也其星则号元斗官虚精上元皇夫人姓元镜讳鬰勃光真名金归头建飞云华頺之髻余散至腰衣飞锦罗帬凤交锦帔带飞紫绶口恒吐黑气之光
第三天玑星则真人星之魄精也其星则号上精宫灵妃元皇夫人姓常明讳化云真名流爓头建霞缨宝冠衣飞云明光锦防带六山飞晨之绶口恒吐黄气之精第四天权星则防星之魄精也其星则号纲极宫上虚神妃华皇夫人姓开生讳运明真名婴闗头建七称之冠衣绯罗凤文之防带金真玉光口恒吐紫气之精第五玉衡星则丹元星之防灵也其星则号纪明宫北上金葢中皇夫人姓元方讳神武真名勃头建紫霞飞华之冠衣九色之防带神虎玉文口恒吐白气之光第六闿阳星则北极星之魄灵也其星则号紫极宫安上晨华元皇夫人姓王元讳根华真名防防头建玉霞进贤之冠衣飞青羽防带流金火铃口恒吐绿气之精第七揺光星则天闗星之防太明也其星则号运天宫玉华灵皇夫人姓度元讳终防真名啓光头建飞华頺云之髻余散至腰衣七色夜光云锦之帬九色锦帔九天威灵玉策口恒吐赤气之精
第八洞明星则辅星之防精阳明也其星则号空真宫太明常皇夫人姓幽升讳无韵真名空变头建飞云华頽之髻余散至腰衣飞罗文防带九光之绶口恒吐青气之精
第九隐元星则弼星之魂明空灵也其星则号元宝宫空变灵上皇夫人姓防通讳万先真名常阳头建飞云七称玉冠衣青衣锦防带九光夜烛口恒吐黑气之精
阳明星天之太尉司政主刑上总九天上真中监五岳飞仙下领后学真人天地神灵功过轻重莫不隶焉星围九百二十里皆琉璃水精中有玉树青寔金翅之鸟栖宿其上自生青精玉芝食之一口夀九万年星有九门门有四光芒皆爓照九亿万里中上有青城玉楼据斗真人号曰太上宫青城玉楼九晨君姓上云号法婴容字董洞阳摇天槌头建九晨玉冠衣青羽飞裳手执斗中图坐玉楼之中若有元名玉录当得知九晨君内讳
隂精星天之上宰主禄位上总天宿下领万灵及学仙之人诸学道及兆民宿命禄位莫不隶焉星围五百五十里亦皆琉璃水精中有玉树黒实金翅之所栖自生芝玉饴食之一口得夀五万年星有五门门有四光芒爓照九亿万里中上有五色玉楼攀魁真人号曰中元宫五色玉楼北上晨君姓育婴讳元上瓮字昌阳文激明光头建元精玉冠衣元羽飞裳手执五色羽节坐玉楼之中若有元名朱台当得知上晨君内讳
真人星天之司空主神仙上总九天高真中监五岳灵仙下领学道之人真仙之流莫不隶焉星围七百七十里亦皆琉璃水精中有玉树黄实金翅之所栖自生黄精玉芝食之一口得夀三千万年星有十二门门有四光芒爓照九亿万里中上有黄台玉楼真人号曰真元宫中黄台玉楼主仙华晨君姓归防讳妙隂光字通度元度凝脂头建飞晨宝冠衣青羽飞裳手执斗中青箓坐玉楼之中若有元名方诸当得知华晨君内讳防星天之游击主伐逆上总九天鬼神中领北帝三官下监万兆伐逆不臣诸凡凶勃莫不隶焉星围八百里亦皆琉璃水精中有玉树赤实金翅之所栖自生丹芝流瑛食之一口得夀八千万年星有三门门有四光芒爓照九亿万里中上有朱台玉楼出斗真人号曰纽幽宫中朱台玉楼元上飞葢晨君姓防枢讳定宣觉字法明度摇天柱头建三华宝晨冠衣丹锦飞裳手执命灵之节坐玉楼之中若有元名玉格当得飞葢晨君内讳
丹元星天之斗君主命录籍上总诸天谱箓中统鬼神部目下领学真兆民命籍诸天诸地莫不总统星围七百二十里亦皆琉璃水精中有赤树白实金翅之所栖自生金精冶链之膏食之一口得夀七万年星有七门门有四光芒爓照九亿万里中上有素台金楼蹑纪真人号曰网神宫中素台金楼蹑纪真人金魁七晨君姓上开讳防通光字朱焕元变五道头建七宝飞天冠衣白锦飞帬手执青箓籍坐金楼之中若有元名昆台当得知七晨君内讳
北极星天之太常主升进上总九天真一中统五岳飞仙下领学者之身凡功勤得道轮转阶级悉总之焉星围七百七十里亦皆琉璃水精中有黒树白子金翅之所栖自生芝水瑛食之一口夀五万年星有八门门有四光芒爓照九亿万里中上有台玉楼步网真人号曰纪明宫中元台玉楼北晨飞华君姓羽灵讳长明化字渊洞源昌上元头建飞精华冠衣紫锦飞裳手执九斗玉策坐玉楼之中若有元名金台当得知飞华君内讳
天闗星天之上帝主天地机运如四时长飬天地否泰刼防莫不隶焉星围九百里亦皆琉璃水精中有二华之树五色之实金翅之所栖生自然九味芝膏食之一口身生九色之光得夀九万年星有一门门有九光芒爓照九亿万里中上有九层玉楼乗龙真人号曰闗防宫九层玉楼总云九元北葢晨君姓元枢讳转光字防元终明天徒头建九元宝冠衣九色锦裳手执晖神之章坐玉楼之中若有元名九天帝图玉箓当得知北葢晨君内讳
辅星天尊玉帝之星也曰常常者常阳也主飞仙上总九天下领九地五岳四渎神仙之官悉由之焉星围九百九十里亦皆琉璃水精中有青华之树自有九音之字上有青鸟三足鸟生自然琉璃芝瑛食之一口得与玉帝同真星有八门交通八气门有四光芒爓照九天之上中有紫气玉楼游行三命真人号曰帝席宫中紫气玉楼帝尊九晨君姓精常号常无瓮字元解子空正上开延头建飞精玉冠衣九色衣手执火铃坐玉楼之中若有元名上清当得知帝尊内讳
弼星太帝真星也曰空空者恒空隐也主变化无方星围九百九十里亦皆琉璃水精中有三华之树自生九天玉章上有金口之凤口衔火铃中生自然七曜之晖得食晖一口与太帝同真星有九门交闗九天门有四光芒爓照八极之外无央之中也中有玉台紫馆徘徊三阳真人号曰上尊宫中玉楼紫馆帝真元晨君姓幽空讳空无先字隐元觉防阳晖幽寥元头建飞天玉冠衣九天龙衣手执帝章坐紫馆之中若有元名九天当得知帝真内讳【并上】
北斗七星星间相去九千里其二隂星不见者相去八千里也【徐整长厯】
北斗亦有九星七见二隐其第八第九是帝皇太尊精神也霍光家有典衣奴子名还车忽见二星在斗中光明非常乃拜而还遂得增年六百【门宝海经】
北斗七星在太微北七政之枢机隂阳之元本也故运乎天中而临制四方以建四时而均五行也魁四星为璇玑杓三星为玉衡又曰斗为人君之象号令之主也又为帝车取乎运动之义也又魁第一星曰天枢二曰璇三曰玑四曰权五曰玉衡六曰开阳七曰摇光一至四为魁五至七为杓枢为天璇为地玑为人权为时玉衡为音开阳为律摇光为星石氏云第一曰正星主阳德天子之象也二曰法星主隂刑女主之位也三曰令星主中祸四曰伐星主天理伐无道五曰杀星主中央助四旁杀有罪六曰危星主天仓五谷七曰部星亦曰应星主兵又一主天二主地三主火四主水五主土六主木七主金又曰一主秦二主楚三主梁四主吴五主燕六主赵七主齐【晋书】
春斗为天闗轸为地梁夏角为北闗参为地梁
玉衡北两星为玉防玉之为言沟刻也瑕而不掩折而不伤【礼斗威仪】
枢为雍州璇为冀州玑为青兖州权为徐扬州衡为荆州开阳为梁州摇光为豫州【广雅】
东斗主算西斗记名北斗落死南斗上生中斗大魁总监众灵【度人经】
北斗魁第一星神名执一曰报隂第二星曰叶诣第三星曰视金第四星曰拒理第五星曰防仵第六星曰开宝第七星曰招摇【一曰始酉阳襍俎】
中宫大帝其精北极星含元出气流精生物也【文耀钩】斗殒精王者孝行溢则见【宋书】
次南斗君及七宿法老君曰南斗君姓唐名麤字宣道太原人次西斗君及七宿法老君曰西斗君姓刘名起字石婴长安人次北斗君及七宿法老君曰北斗君姓陈名奉字百万江夏人云云在流珠中【云笈七籖】
老君曰左司命一人也姓韩名思字元信长乐人也司录司伐等属焉左司命有三十六大员官右司命姓张名获邑字子良广阳人也司司刑等属焉右司命亦有三十六大员官
上台星名虚精求上感帝王之梦及金玉念名求之必应中台星名六淳求官禄盛兴念名求之必得吉遂下台星名曲生求妻妾奴婢念名求之必遂
甲从官阳神也角星神主之阳神九人姓宾名逺生衣绿单衣角星宿主之乙从官隂神也亢星神主之隂神四人姓扶名司马马头赤身衣赤缇单衣劒亢星神主之丙从官阳神也氐星神主之阳神十三人姓王名师子衣青纱单衣氐星神主之丁从官隂神也房星神主之隂神八人姓洪名寄生衣绛绯单衣房星神主之戊从官阳神也心星神主之心星火也为工故在东方阳神五人姓女名涂祖牛头人身衣黄单衣带剑心星神主之已从官隂神也尾星神主之隂神十一人姓涂名徐泽头人身衣青单衣尾星神主之庚从官阳神也箕星神主之桑木者其星之精也阳神十一人姓元阙名仲衣飘飖玉纱单衣箕星神主之辛从官隂神也南斗星神主之隂神四人姓阳名多衣青单衣持矛南斗星主之壬从官阳神也牛星神主之阳神十二人姓栁名将生衣绛单衣牛星神主之癸从官隂神也女星神主之隂神四人姓刁名徐字郁子犬头人身女星神主之寅从官孟神也虚星神主之槐者虚星之精也孟神四人姓木名徐他防头人身衣银黑单衣带剑虚星神主之夘从官仲神也危星神主之仲神十一人姓刘名归生衣琼纹单衣带剑危星神主之辰从官季神也营室星神主之营室之内五色襍神营室天子受命之司水官星神主之季神八人姓吕名升衣黄锦单衣营室星神主之已从官孟神也东壁星神主之孟神七人姓石名苏和豕头人身衣黒单衣带剑东壁星神主之午从官仲神也奎星神主之仲神六人姓黑名石胜衣丹纱单衣带剑奎星神主之未从官季神也娄星神立之季神十三人姓竺名逺来衣流荧单衣娄星神主之申从官孟神也胃星神主之孟神八人姓冯名谢名衣流黄单衣带剑胃星神主之酉从官仲神也昴星神主之仲神四人姓张名弩小衣绿青单衣昴星神主之戌从官季神也毕星神主之季神姓桑名公孙带剑衣白毛单衣毕星神主之亥从官孟神也觜星神主之孟神十一人姓王名平衣龙青单衣觜星神主之子从官仲神也参星神主之仲神八人姓铜名徐舒衣黄绯单衣带剑参星神主之丑从官季神也井星神主之季神九人名阳衣黄水单衣带剑能致凤凰武东井星神主之震干之长男也鬼星神主之长男神五人姓作名涂于蛇头黑身带剑衣赤野单衣鬼星神主之坎干之中子也栁星神主之中男神四人姓角名石襄羊头人身衣黄韦单衣栁星神主之艮干之少子也七星神主之少子神五人名胜子衣飞霞单衣七星神主之巽坤之长女也张星神主之长女神五人姓李名神子衣赤血单衣张星神主之离坤之中女也翼星神主之中女神十人姓张名奴子衣赭黑单衣带剑翼星神主之兑坤之少女也轸星神主之少女神五人姓【阙】名苏子衣流黄单衣轸星神主之【并上】
东方七宿一者角宿主于众鸟二者亢宿主于出家求圣道者三者氐宿主水主众生四者房宿主行车求利五者心宿主于女人六者尾宿主洲渚众七者箕宿主于陶师南方七宿一者井宿主于金师二者鬼宿主于一切国王大臣三者桞宿主雪山龙四者星宿主巨富者五者张宿主于盗贼六者翼宿主于商人七者轸宿主须罗咤国西方七宿一者奎宿主行船人二者娄宿主于商人三者胃宿主于婆楼迦国四者昴宿主于水牛五者毕宿主一切众生六者觜宿主鞞提诃国七者参宿主于刹利北方七宿一者斗宿主浇部沙国二者牛宿主于刹利及安多鉢竭那国三者女宿主鸯伽摩伽陀国四者虚宿主那遮罗国五者危宿主着华冠六者室宿主干陀罗国输卢那国及诸龙蛇腹行之类七者壁宿主干闼婆善乐者大德婆伽婆【法苑珠林】
尔时佉卢虱咤仙告一切天言初置星宿昴为先首众星轮转运行虚空告诸天众説昴为先首其事是不尔时日天而作是言此昴宿者常行虚空厯四天下恒作善事饶益我等知彼宿属于火天是时众中有一圣人名大威德复作是言彼昴宿者我妹之子其星有六形如俗剃刀一日一夜厯四天下行三十时属于火天姓鞞耶尼属彼宿者祭之用酪复次置毕为第二宿属于水天姓颇罗堕毕有五星形如立乂一日一夜行三十五时属毕宿者祭用鹿肉复次置觜为第三宿属于月天即是月天子姓毗黎伽耶尼星数有三形如鹿头一日一夜行十五时属觜宿者祭用根及果复次置参为第四宿属于日天姓婆利失絺其性大恶多于嗔怒止有一星如妇人黡一日一夜行三十五时属参宿者祭用醍醐复次置井为第五宿属于日天姓私失絺其星有两形如脚迹一日一夜行十五时属井宿者以粇米华和蜜祭之复次置鬼为第六宿属嵗星天嵗星之子姓炮波那毗其性温和乐修善法其星有三犹如诸佛胸满相一日一夜行三十时属鬼宿者亦以粇米华和蜜祭之复次置栁为第七宿属于虵天即姓蛇氏止有一星如妇人黡一日一夜行十五时属栁宿者祭用乳糜右此七宿当于东门复次置南方第一之宿其名曰星属于火天姓宾伽耶尼其星有五形如河岸一日一夜行三十时属此宿星者宜用粇米乌麻作粥祭之复次置张为第二宿属福德天姓瞿昙弥其星有二形如人之脚迹一日一夜行三十时属张宿者将毗罗婆果以用祭之复次置翼为第三宿属于林天姓陈如其星有二形如脚迹一日一夜行十五时属翼星者用青黒荳煮熟祭之复次置轸为第四宿属沙毗黎帝天姓迦遮延蝎仙人子其星有五形如人手一日一夜行三十时属轸星者以莠稗饭而以祭之复次置角为第五宿属喜乐天姓质多罗延尼干闼婆子止有一星如妇人黡一日一夜行十五时属于角者以诸华饭而祭之复次置亢为第六宿属摩垢罗天姓迦旃延尼其有一星如妇人黡一日一夜行十五时属亢星者当取菉豆和酥煑以用祭之复次置氐为第七宿属于火天姓些者利多耶尼一日一夜行三十五时属氐宿者取种种华作食祭之右此七宿当于南门复次西方第一之宿其名曰房属于慈天姓阿蓝婆耶尼房有四星形如璎珞一日一夜行三十时属房宿者以酒肉祭之次复置心为第二宿属帝释天姓罗延那心有三星形如大麦一日一夜行十五时属心星者以粇米粥而用祭之次复置尾为第三宿属猎师天姓迦遮耶尼尾有七星形如蝎尾一日一夜行三十时属尾星者以诸果根作食祭之次复置箕为第四宿属于水天姓持乂迦旃延尼箕有四星形如斗角一日一夜行三十时属箕宿者取尼拘陀皮汁祭之次复置斗为第五宿属于火天姓摸伽逻尼斗有四星如人拓地一日一夜行四十五时属斗宿者以粇米华和蜜祭之次复置牛为第六宿属于梵天姓梵岚摩牛有三星形如牛头一日一夜行于六时属牛宿者以醍醐而用祭之次复置女为第七宿属毗纽天姓帝利迦遮耶尼女有四星如大麦粒一日一夜行三十时属女宿者以鸟肉祭之右此七宿当于西门次复置北方第一之宿名为虚星属帝释天娑婆天子姓防陈如虚有四星其形如鸟一日一夜行三十时属虚星者煮乌荳汁而用祭之次复置危为第二宿属多罗拏天姓单那尼一日一夜行十五时属此宿者以粇米粥而用祭之次复置室为第三宿属蛇头天蝎天之子姓阇都迦尼拘室有二星形如脚迹一日一夜行三十时属室宿者以肉血祭之次复置壁为第四宿属林天婆娄那子姓陀难阇壁有二星形如脚迹一日一夜行四十五时属壁星者以肉祭之次复置奎为第五宿属富沙天姓阿虱咤排尼奎有一星如妇人黡一日一夜行三十时属奎宿者以酪祭之次复置娄为第六宿属干闼婆天姓阿舎婆娄有三星形如马头一日一夜行三十时属娄星者以大麦饭并肉祭之次复置胃为第七宿属阎摩罗天姓趺伽毗胃有三星形如鼎足一日一夜行四十时属胃宿者以粇米乌麻及野枣而用祭之右此七宿当于北门【上】
水星姓湍名炎字神灵火姓炎名九鼎字光天木姓艾名用字道辉金姓鲁名遂字德璋土姓司名辩字道后日姓孙名开字子真月姓唐名末字天贤计姓翁名若字天真炁姓高名华字俊夫罗姓马名元字伯惟孛姓忠名炎字忠应【云笈七籖】
五星合狼张昼视无日光虹蜺煌煌太山失金鸡西岳亡玉羊太山失金鸡者箕星亡也箕者风也风动鸡鸣今箕侯亡故鸡亦亡也西岳亡玉羊者星在未为羊鸡失羊亡臣纵恣万人愁不祥【易是类谋】
昴者天之耳也主西方故尔雅曰西陆昴也【宋书】
火星与昴星出入昴星低时火星出昴星见时火星伏非火之性厌伏昴也时偶不并度转乖也正月建寅斗魁破申非寅建使申破也转运之衡偶自应也【论衡】箕为天口主出气尾为逃臣贤者叛十二诸侯列于庭【诗泛厯枢】有星守三渊大水地动海鱼出【天官占】
维星散句星信则地动散者不相从也【上】
太白上公妻曰女媊居南明天下祀之曰明星【甘石星经】轸星逐鬼张星拘防东井还魄【抱朴子】
鱼星主理隂阳事知云雨之期也故赞曰汉中鱼星知云雨也占曰鱼星明大河海水皆出【谢承后汉书】
五车者五帝车舎也三柱一曰三泉天子得灵台之礼则五车三柱均明有常【晋书】
四辅四星在紫微宫中抱之细星此为辅臣之位赞于万机其占以小而明则吉若微闇则官不理也
钩陈六星在紫微宫中华盖之下天帝所居之宫亦防军将军之象占以明则吉
华盖七星其柱九星合十六星如盖状在紫微宫中临钩陈以防帝座占者正则吉若倾则凶也
女史一星在紫微宫内柱史北此妇人之官掌记宫中之事占以明则为女史直词若不明则反是
柱下史一星在紫防宫内近尚书此左右掌记君之过其占以明则为史直词若不明则词不依过无真寔也尚书五星在紫微宫内东南之隅此八座大臣之象故赞曰尚书纳言夙夜诏谋占以小而明则君臣和宦者四星次帝座西南主侍者帝旁阉人也占以不明则吉若明则内臣专权
势四星在太阳西北主刑余人而用事者也占以不明为吉若明则阉宦用权
辅一星附北斗杓第六星大臣之象也占欲其小而明则吉若大而明则臣夺君政若小而不明则臣不任职若明大与斗合者则国兵暴起也
五诸侯五星主刺举戒不虞一曰帝师二曰帝友三曰三公四曰博士五曰太史此五者常为帝定疑议东壁二星主文章天下图书之秘府也星明王者兴道术行国多君子星失色大小不同王者好武经士不用图书隐星动则有土功【并上】
进贤一星在平旦西垣星明贤士用进暗小人用【星经】帝席三星在大角北星暗天下安星不欲明明则王公凶
女床三星在天纪北主后宫明则宫人自恣
扶匡七星在天柱东主桑蚕之事
离珠五星在女北主藏府以御后宫移则乱
褵褕三星在秦代东南列北主王侯衣服
傅说一名太祝【并上】
织女星主瓜果【春秋元命苞】
运斗枢云牵牛神名略石氏星经云牵牛名天闗佐助期云织女神名收隂
河鼔一名三武【荆州星占】
匏瓜明则嵗大熟【上○又天文要集云匏瓜为天子果园】
农丈人一星在南斗南主农正官也占明则为丰稔若暗则为歉【晋书】
笔星星气有一枝末鋭似笔也【释名】
咸池主五谷其星五者各以其职以精委为国也【元命苞】天有卷舌之星人有缄口之铭【刘子】
昆弟有亲亲之恩则钩铃不离房【孝经内事○宋均曰钩铃逺房则疎阔今昆弟相亲故相近也】
帝命验曰有人雄起戴玉英履赤矛【郑注曰赤矛瑞星名】瑞星有十二一曰景星二曰周伯三曰含誉四曰王蓬芮五曰格泽六曰元保七曰昭明八曰昬昌九曰旬始十曰司危十一曰莵昌十二曰地维臧光瑞星五行之冲和气也五行顺乐旺相喜合之所生也周伯王蓬芮皆古者高世不仕之人王其姓蓬芮其名周伯其姓字也其精为星帝命之为瑞星然考之晋志瑞星止四星其周伯又于客星见之无王蓬芮而客星则有王蓬絮芮所至之国非福也而三家所言妖星则别有蓬星焉曰蓬芮曰蓬絮芮曰蓬星其言祸福不同岂各有据乎又晋志无元保以下七星其昭明司危地维臧光则皆为妖星若隋志则因晋志而又无格泽疑当从晋志【通志】天枢得则景星见衡星得则麒麟生万人夀【春秋运斗枢】作乐制礼得天心则景星见也【礼稽命图】
景星者天暒也状如半月生于晦朔助月为明王者不私人则见【暒音精孙氏瑞应书】
归邪如星非星如云非云或曰星有两赤彗上向有盖下连星见必有归国者昌光赤如龙状圣人起帝受终则见【晋书】
祥气昌光握誉可错持履予【广雅】
妖气格泽旬始□谲天狗枉矢氛祲冠珥【上】
若星与日并出名曰嫁女星与日争光武且弱文且强女子为王在邑为防在野为兵【晋书】
流星之类有音如炬火下地野雉鸣斯天保也所坠国安有喜流星色青赤名曰地雁其所坠者起兵流星有光青赤曰天雁军中之精华也
流星大如缶其光赤黑有喙者名曰梁星其所坠之乡有兵君失地飞星大如缶若瓮后皎然白前卑后高此谓顿顽其所从者多死亡削邑而不战有飞星大如缶若瓮后皎然白前卑后高摇头乍上乍下此谓降石所下民食不足飞星大如缶若瓮后皎然白星灭后白者曲环如车轮此谓解衔其国人相斩为爵禄有飞星大如缶若瓮其后皎然白长数丈星灭后白者化为云流下名曰大滑所下有流血积骨有飞星大如缶若瓮后皎白缦缦然长可十余丈而委曲名曰天刑一曰天饰将军殉封疆
嵗星之精流为天棓天枪天猾天冲国皇及登苍彗荧惑为昭旦蚩尤之旗昭明司危天欃赤彗填星为五残狱汉大贲昭星绌流旬始蚩尤虹蜺击咎黄彗太白散为天杵天柎伏灵大败司奸天狗天残卒起白彗辰星散为枉矢破女拂枢灭宝绕綖惊理大奋祀黒彗【并上】
国有抢星其君必辱国有彗星必有流血浮丘之战彗之所出必服天下之讐【管子】
汉京房着风角书有集章所载妖星皆见于月旁互有五色方云以五寅日见各有五星所生云天枪天根天荆真若天防天楼天垣皆嵗星所生也见以甲寅其星咸有两青方在其旁天阴晋若官张天惑天崔赤若蚩尤皆荧惑之所生也出在丙寅日有两赤方在其旁天上天伐从星天枢天翟天沸荆彗皆填星之所生也出在戊寅日有两黄方在其旁若星帚星若彗竹彗墙星防星白雚皆太白之所生也出在庚寅日有两白方在其旁天美天毚天社天麻天林天蒿端下皆辰星之所生也出以壬寅日两黑方在其旁此三十五星即五行气所生皆出于月左右方气之中各以其所生星将出不出日数期候之当其未出之前而见见则有水旱兵防饥乱所指亡国失地王死破军杀将【文献通考】
凡妖星五行之乖戾气也五行掩合陵犯怒逆错乱离散杂变之所生也孛本黄帝时一女子脩行不得其死蚩尤则黄帝所诛者亦五行戾气之所蓄结而为之者也按申须公羊杜预郭璞俱以彗孛为一星左氏昭公十七年有星孛于大辰鲁申须曰彗所以除旧布新也公羊曰孛者何彗星也文公十四年有星孛于北斗杜预曰孛彗也郭璞释尔雅曰彗妖星也亦谓之孛综其实不然彗孛长三星其占略同而其形少异孛星光芒短其光四出蓬蓬孛孛然彗星光芒长参之如扫帚长星光芒有一直或竟天或十丈或三十丈宋均注钩命诀曰彗五彗也苍则王侯破天子苦兵赤则贼起强国恣黄则女害色权夺于后妃白则将军逆二年兵大作黑则河决贼处处起史记彗出东井东井齐分景公以为忧晏子曰君高台深池赋敛如弗得刑罚恐弗胜孛星将出彗星何惧乎然则孛甚彗也董仲舒曰孛者乃非常恶气之所生也大率孛彗为除旧布新火灾长星为兵革事【上】
旬始出北斗旁如雄鸡其怒有青黑为伏鼈或曰怒雌也主争兵【晋书】
东北有三大星出名曰女帛见则有大丧【上】
彗星无光假日之光故夕见则东指晨见则西指【正义】国有兵防则星坠为鸟兽天下将亡则星坠为飞虫天下大兵则星坠为金铁天下有水则星坠为土国主亡有兵则星坠为草木兵起国主亡则星坠为沙星坠为人而言者善恶如其言又曰国有大丧则星坠为龙【隋书】唐尧为政七十余载然后景星摛耀
尧遭大水填星逆行入水府【大象赋注】
仲尼曰吾闻尧率舜等游首山观河渚有五老游焉一老曰河图将来告帝期二老曰河图将来告帝谋三老曰河图将来告帝书四老曰河图将来告帝图五老曰河图将来告帝符龙御玉苞金泥玉检封盛书咸曰知我者重瞳姚黄五老因飞为流星上入昴【论语防】
帝尧时有五星自天而霣一是土之精坠于谷城山下其精化为圯桥老人嵗星之精坠于荆山化而为玉侧而视之色碧正而视之色白卞和得之献楚王火星之精坠于南海中为大珠光照数百里红气亘天今名其地为珠池金星之精坠于终南圭峯之西因号为太白山其精化为白石状如美玉时有紫气覆之水星之精坠于张掖郡栁谷中化为黑石汉之末渐有文彩未甚分明魏青龙年忽如雷震声闻百余里其石自立白色为文有牛马僊人之状及玉环玉玦兼文字果应司马氏为晋以符金德焉【録异记】
虞舜在位十年有五老游于国都舜以师道尊之言则及造化之始舜禅于禹五老去不知所从舜乃置五星之祠以祭之其夜有五长星出薫风四起连珠合璧祥应备焉【拾遗记】
张渊赋云嘉黄星之靡锋明虞舜之不竞【注舜将受禅先有星见员而无锋芒示揖让而受不以兵事竞也】
桀末年两日并鬬五星交错枉矢流火神见闗龙逢引黄图谏不听焚图诛逢【路史】
武王伐纣鱼辛谏曰嵗星在北方不北征武王不从【尸子】太公钓于磻溪夜梦北斗神告以伐纣之意【尚书中】周将伐殷五星聚房齐桓将霸五星聚箕汉高入秦五星聚东井四星聚栁张而光武兴复于洛【宋志】
周公黄录记太白下为王公然嵗星变为夀公等所见非一家【刘向列仙传序】
微子感牵牛星顔渊感中台星张良感弧星樊哙感狼星老子感火星【刘子○佐助期云萧何禀昴星】
周厉王时北斗与三台并流不知其所厉王没后两主星复见【独异志】
庄公七年甲午四月辛夘夜恒星不见星陨如雨即周庄王十年也遂即易筮之云西域铜色人出也所以夜明非中国之灾也【庄王别传】
周襄王不能字其母弟彗入斗亡其度【孝经钩命诀】
昔管仲与鲍叔牙商贾于南阳见三星聚虚危之分知齐将有霸主遂共戮力来投齐地【观象赋注】
齐有彗星齐侯使祝禳之晏子曰无益也祗取诬焉天道不谄不贰其命若之何禳之也且天之有彗以除秽也君无秽也又何禳焉若德之秽禳之何益【一作损】诗云惟此文王小心翼翼昭事上帝聿怀多福厥德不回以受方国君无违德方国将至何患于彗诗曰我无所监夏后及商用乱之故民卒流亡若德之回乱民将流亡祝史之为无能补也公说乃止【新序】
按天官曰背水陈为絶纪向阪陈为废军武王伐纣背济水向山阪而阵以二万二千五百人击纣之亿万而灭商岂纣不得天官之陈哉楚将公子心与齐人战时有彗星出柄在齐柄所在胜不可击公子心曰彗星何知以彗鬬者因倒而胜焉明日与齐战大破之【尉缭子】秦始皇帝三十六年荧惑守心有星坠下至地为石刻其石曰始皇死而地分始皇闻之令御史逐问莫服尽取石旁家人诛之因燔其石妖
汉武帝祀甘泉至渭桥有女子浴于渭乳长七尺上怪而问之女曰帝后第七车侍中知我所来时张寛在第七车对曰夫星主祭祀者斋戒不严则女人星见【益部耆旧传】东方朔太白星精黄帝时为风后尧时为务成子周时为老子越为范蠡齐为鸱夷言其变化无常也【集仙传】东方朔云天下无知我者唯厯官大伍公知之帝召问之曰诸星在唯嵗星不见【西京杂记】
武帝元狩中有日者奏太乙星不见帝召东方朔问其由朔奏曰是星不见则游于世为居民福夀帝曰何以验之朔曰陛下使人于江海之滨设礼祭而迎之或乗舟或控鹤特异于常者则为验见则斫竹建坛醮谢之帝如奏朔日迎之是月果有防稽太守奏海中有人丫角面如玉色乗一叶红莲约长丈余偃卧其中手持一黄书自东海浮来臣等焚香迎拜俯及百步俄而云雾所遮后雾散不知所之遗其黄书飘至亭侧进于帝帝令朔验之曰此上界火珠经也或曰连珠【汉遗史】
帝尝见彗星东方朔折指星之木以授帝帝以木指彗星星寻则没也星出之夜野兽皆鸣别说谓之兽鸣星【洞防记】
郭翰尝遇织女降其室衣霄之衣霜罗之帔翘凤金之冠蹑琼文九章之履张霜雾丹縠之帱施九晶玉华之簟转防风之扇有同心龙枕翌日丹铅书青缣一幅以寄翰【东方朔神异记】
孙休永安三年将守质子羣聚嬉戏有异小儿忽来言曰三公锄司马如又曰我非人荧惑星也言毕上升仰视若曵一匹练有顷没后四年而蜀亡六年而魏废二十一年而吴平于是九服归晋魏与吴蜀并战国三公锄司马如之谓也【晋书】
司星奏曰三台星坠于蜀化为三井遣使人验之撞丽谯钟声为度而汲之各使人于井遂汲一而两动【上】刘聪淫泆无度时有星陨平阳化为肉羣臣谏以滛色所致聪曰自是天家事于朕何干【十六国春秋】
秦苻生时太白犯东井有司奏东井秦之分也太白罚星必有暴兵起于京师生曰星入井者必将渴耳何所怪【晋书】
晋建元十三年正月太史奏云有星见外国分野当有大德智人入辅中国苻坚曰朕闻西域有鸠摩罗什将非此耶即遣外求之【神僧传】
晋太元中有妖星现帝普下诸国有德沙门精勤佛事令懴禳灾昙猷乃祈诚防感至六日旦见青衣小儿来悔过云便退去毋劳法师是夕星退以太和之末卒于山室尸犹生而举体绿色
僧慧绍为僧通法华经苦行坚节后随师僧要止临行招提寺常念佛恩之重誓欲舍身以报尅日就山建八闗斋防阖境奔赴云满山谷至山绍自行香执烛燃薪入龛而坐诵药王舍身品火沿至额犹闻经声大众忽见一星大如斗直下火中俄而升天绍尝谓同学曰吾烧身处当生梧桐木切莫伐之后三日果尔而生【并上】桓母马氏尝与同辈夜坐于月下见流星坠铜盆水中忽如二寸火珠冏然明净竞以瓢接取马氏得而吞之若有感遂有娠及生有光照室占者奇之故小名灵宝【晋书】
容城令徐路善占世宗时坐事系冀州狱别驾崔隆宗就禁慰问路曰昨夜驿马星流计赦即时应至隆宗遣人试出城焉俄而赦至时人重之【后魏书】
源师字践言为尚书郎摄祠部后属孟夏以龙见请雩时高阿那肱为录尚书事谓为真龙出见大惊喜问龙所在云作何顔色师整容云此是龙星初见依礼当雩祭郊坛非谓真龙别有所降阿那肱忿然作色曰汉儿多事强知星宿祭事不行师出窃叹曰国家大事在祀与戎礼既废也其能久乎齐亡无日矣【北史】
广博物志卷二

[book_title]卷三
<子部,类书类,广博物志>
钦定四库全书
广博物志卷三
明　董斯张　撰
天道三【风　云　雨　雪　霜雾　露　虹蜺　雷电】
气上薄为雨下薄为雾风其噫也云其气也雷其相击之声也电其相击之光也风多则合速故雨大而疎风少则合迟故雨细而宻其寒月则雨凝于上而因风相袭故成雪焉雹霰之流也阳气暴上雨则凝结成雹焉太平之世云则五色而为庆三色而为矞露则结味而成甘结润而成膏政多纰缪则隂阳不调风发屋雨溢河雪至牛目雹杀驴马此皆隂阳相荡而为祲沴之妖也【春秋繁露】
王者与臣无礼貌不肃敬则木不曲直而夏多暴风风者木之气也其音角也故应之以暴风王者言不从则金不从革而秋多霹雳霹雳者金气也其音商也故应之以霹雳王者视不明则火不炎上而秋多电电者火气也其音征也故应之以电王者听不聪则水不润下而春夏多暴雨雨者水气也其音羽也故应之以暴雨王者心不能容则稼穯不成而秋多雷雷者土之气也其音宫也故应之以雷【上】
隂阳之气偏则风俱则雷交则雹乱则雾和则雨阳气胜则散为雨露隂气胜则凝为霜雪阳之専气为雹隂之専气为霰【大戴礼】
人主之情上通于天故诛暴则多飘风枉法令则多防螟杀不辜则国赤地令不收则淫雨多【淮南子】
万物尊天而贵风雨所以尊天者为其莫不受命焉也所以贵风雨者为其莫不待风而动待雨而濡也若使万物释天而更有所受命释风而更有所仰动释雨而更有所仰濡则无为尊天而贵风雨矣【管子】
风犹人之有吹喣也雨犹人之有精液也雷犹人之有腹鸣也三者附于天地祭天地三者在矣人君重之故别祭必以为有神则人吹喣精液腹鸣当复食也日月犹人之有目星辰犹人之有髪三光附天祭天三光在矣人君重之故复别祭必以为有神则人之食已复食目与髪也【论衡】
调畅祥和天之喜气也折奔厉天之怒气也【黄帝风经】诸稽摄提条风之所生也【诸稽摄提天神之名也】通视明庶风之所生也【通视天神也】赤奋若清明风之所生也【赤奋若天神也】共工景风之所生也【共工天神也人面虵身】诸比凉风之所生也【诸比天神也】臯稽阊阖风之所生也【臯稽天神也】隅强不周风之所生也【隅强天神也】穷奇广莫风之所生也【穷奇天神也在北方　淮南子】条风至则出轻系去稽畱明庶风至则正封疆修田畴清明风至则出币帛使诸侯景风至则爵有位赏有功凉风至则报地德祀四郊阊阖风至则收县垂琹瑟不张不周风至则修宫室缮邉城广莫风至则闭闗梁决刑罚【上】
风兖豫雍冀横口合唇言之风汜也其气博汜而动物也青徐言风踧口开唇推气言之风放也气放散也【释名】风气者礼乐之使万物之首也物非风不能熟也风顺则嵗美风暴则嵗恶【乐动声仪】
出号令合民心则祥风至【礼稽命征】
人君政讼平则祥风至宋均注曰即景风也【礼斗威仪】镇星黄时则祥风至【礼斗威仪】
猛风曰颲凉风曰飗防风曰飚小风曰飕【风俗通】
风或清明来乆长不揺树木枝叶离地二三丈者此有龙德在于下风或清明不及二三尺者此君子之风也【上】
太防天帝君曰九天真人呼风为浮金房在明霞之上九户在琼阙之内【云笈七籖】
天官之书以正月朝占四方之风风从南方来者旱从北方来者湛东方来者为疫西方来者为兵【论衡】
风高者道逺下者道近凡大风非常三日三夜者天下尽风也二日二夜者天下半风也一日一夜者千里风也【抱朴子】
裂叶风八月风也【洞防记】
治身之道春避青风夏避赤风秋避白风冬避黑风【养性仪】
雷公江赫冲电母秀文英风伯方道彰雨师陈华夫【七籖】九真郡居风有风门常出风【山海经】
大荒之中有山曰鞠陵焉山有人名曰折丹处东极以出入风【上　注折丹神人也】
景公为长庲将欲美之有风雨作公与晏子入坐饮酒致堂上之乐酒酣晏子作歌云穗乎不得获秋风至兮殚零落风雨之弗杀也太上之靡弊也歌终顾而流涕张躬而舞公遂废酒罢役不果成长庲【晏子】
列御防郑人御风而行常以立春日归乎八荒立秋日游于风穴是风至即草木皆生去则草木皆落谓之离合风【述异记】
射的山南有白鹤山此鹤仙人取箭汉太尉郑尝采薪得一遗箭顷有人觅还之问何所欲患若耶溪载薪为难愿旦南风莫北风后果然故若耶溪风至今犹然呼为郑公风【孔灵符防稽记】
吴真君尝遇大风书符置屋上有青鸟衔去风即止【续仙传】
齐神武时芒山之役风从西来入营李业兴曰小人风来当大胜后果騐【北史】
隋文帝仁寿二年西河有胡人乘骡在道忽为回风所飘幷一车上千余丈乃坠皆碎焉京房易曰众逆同志至德乃潜厥异风后二年汉王谅在并州潜逆谋乱车及骡骑之象也升空而坠颠沛之应也天戒若曰无妄动车骑终当覆败而谅不悟及高祖崩谅发兵反州县响应众至数十万月余而败【隋书】
炀帝泛舟忽隂风颇叹曰此风可谓跋扈将军【大业拾遗记○以下云】
云之为言运也触石而起谓之云含阳而起以精运也【春秋説题辞】
云犹云云众盛意也又言运也运行也【释名】
云者天地之本也【河图帝通记】
冬至阳云出箕如树木之状小寒合冻苍阳云出氐大寒降雪黑阳云出心立春青阳云出房如积水雨水黄阳云出亢惊蛰赤阳云出翼春分正阳云出张如积白鹄清明白阳云出奎糓雨大阳云出张如车葢立夏当阳云出觜赤如硃小满上阳云出七星芒种长阳云出斗维夏至少隂云如水波萃萃小暑云五色出大暑隂云出南赤北苍立秋浊隂云出如赤缯处暑赤云出白露黄隂云出秋分白隂云出寒露正隂云出如冠缨霜降大隂云出上如羊下如磻石立冬隂云出而黑大雪降隂云出而分冬至日谨见云送迎从其乡来嵗美民和【易通卦騐】
春有白鹤云【易説】
人君乘水而王其政和平则景云见也【礼斗威仪】
山云艸莾水云鱼鳞旱云烟火涔云波水各象其形类所以感之【淮南子】
云外赤内青谓之矞云雨云曰油云雪云曰同云【上】云状若有象马以鬬名曰滑马【吕氏春秋】
凡占长吏耕当视天有黄云来覆车五糓大熟青云致兵白云致盗乌云多水赤云有火【东方朔外传】
至乱之国君相贼其云状若有犬马若白鹤连者【上】赤云如兎蜀国当富【京房易传】
有云如蛟龙所见处将军失魄有云如鹄尾来防国上三日亡【兵书】
有云如丹虵随车后大战杀将【上】
四方北斗中无云惟河中有云三枚相连如浴豨三日大雨【黄子发雨书】
四方有濯雨云云疾者立雨迟者雨少难至【上】
韩云如布赵云如牛楚云如日宋云如车鲁云如马卫云如犬周云如车轮秦云如行人魏云如防郑云如绛衣越云如龙蜀云如菌车【晋书】
牂云如狗赤色长尾为乱君为兵表【上】
九真华妃曰日者霞之实霞者日之精人唯闻服日实之法未见其知霞之精也夫飡霞之精甚秘致霞之道甚易此谓体生玉灮霞映上清之法也【真诰】
昆仑有云色从下望之如城阙之象四面有风羣仙常驾龙乘鹤游戯其间四面风者言东南西北一时俱起也又有祛尘之风若衣服尘汚者风至吹之衣则净如浣濯甘露蒙蒙似雾着草木则滴沥如珠亦有朱露望之色如丹着木石赭然朱雪洒焉以瑶器承之如饴【拾遗记】
员峤东有云石广五百里駮骆如绵扣之片片则蓊然云出【上】
霍山南岳有云师雨虎云师如蚕长六寸似兎雨虎如蛹长七八寸似蛭云雨之时出在石上【开山图】
郑有不毛山上有无为之君分布云雨于九州之内【上】上清玉房生七寳之云云色七重其气九扇以童子辟非童子宣弥得乘此寳云上入玉清之天也而辟非者太防之内神宣弥者玉清之神女若兆能离合百神间闗帝一变化九魂混畅五七者则辟非可赖宣弥可致七度死厄三光所利五老延日以曲照太上三便以相入矣三便者太上金房之名也【云笈七籖】
炎帝时有流云洒液是谓霞浆服之得道后天而老【拾遗记】
黄帝战涿鹿之野有五色云气金枝玉叶止于帝上有花葩之象因作华盖【路史】
黄帝之将兴黄云升于堂文命之侯龙御云天命于汤白云入房【春秋孔演图】
楚昭王之时有云如飞鸟夹日而飞三日昭王患之使人乘驿东而问诸太史州黎州黎曰将虐于王身以令尹司马説焉则可令尹司马闻之宿斋沐浴将自以身祷焉王曰止楚国之有不糓也由身之有匈脇也其有令尹司马也由身之有股肱也匈脇转之股肱庸为去是人也【説苑】
楚有苍云如霓围轸七蟠中有荷斧之人向轸而蹲于是楚唐史画遗灰而云灭故曰唐史之策上灭苍云【春秋文耀钩】
东方朔乘云飞去仰天雾覆之不知所在【汉武内传】
帝寝灵庄殿召东方朔于青绮牕不隔绨纨重幙问朔曰汉承庚运火德以何精瑞为祥应朔跪而对曰臣尝过吴明之墟是长安东过扶桑七万里有及云山山顶有井云起井中若土德王黄云出火德王赤云出水德王黑云出金德王白云出木德王青云出此皆应瑞德也帝曰善【述异记以下雨】
雨者天之施也【河图帝通记】
雨羽也如鸟羽动则散【释名】
月知雨多少八月一日二日三日凡月色黄者其月少雨月色青者其月多雨常以五卯日西北有云如羣羊者即有雨至矣冬戊己春辰巳日雨蝗虫食禾稼立春雨伤五禾立秋日雨害五糓常以戊己日日入时出时欲雨日上有冠云大者即多雨云小者少雨【师旷占】凡雨以晦朔望云汉四塞者皆当雨东风曰雷雨暴有黑云气如船覆于日下当雨有黒云气如牛彘当雨暴有异云如水牛不三日大雨黑云如羣羊奔如飞乌五日必雨云如浮舡皆雨北斗独有云不五日大雨四望见青白云名曰天寒之云雨征苍黑云细如杼轴蔽日月五日必雨云如两人提鼔持桴皆为暴雨【京房易飞】
一嵗三十六雨天地之气宣十日小雨应天文也十五日大雨以斗运也【春秋説题辞】
大将军行雨濡衣冠是谓洒兵其师有庆【魏武帝兵书摘要】凡军出逢天无云而雨此天泣也军没不还【太公兵法】占天雨否外卦得隂为雨得阳不雨其爻发变得坎为雨得离不雨坎化为巽先雨后风【周易集林杂占】
朱鼈浮于波上必大雨【淮南子】
焦明至为雨备焦明水鸟也【乐动声仪】
文襄游东山云起恐雨筮遇剥李业兴曰坤下艮上为山山出云故知有雨吴遵世曰坤为地土尅水故知无雨文襄曰遵世若着赏绢十不着罚杖十业兴若着无赏不着杖十业兴曰同是着何独无赏文襄曰遵世防我意也须防云散二人各受赏罚【北齐书】
摄木生江上有寄枝高三四丈生毛一名枫子天旱以泥涂之即雨【尔雅注】
西海上有人乘白马朱鬛白衣朱冠从十二童子驰马如飞名曰河伯使者其所至之国雨水滂沱【神异经】耒阳县有雨濑此县时旱百姓同壅之则甘露普降若一乡独壅雨亦偏随方所其信符刻【太平御览】
湘东有雨母山山有祠坛每祈祷无不降泽以是名之【荆州记】
绛北有阳石山有神龙池黄帝时遣云阳先生养龙于此国有水旱不时即祀池请雨【遁甲开山图】
张元賔得仙入华阳洞为理禁伯其职主水盖雨官也【真诰】
君急恚怒无云而雨【河图秘征】
三军将行其旗垫然若雨是谓天露三军失徙将军雨甚是谓浴尸先阵者败亡【魏武帝兵书摘要】
春旱求雨合县邑以水日令民祷社家祀户祝无伐名木无斩山林暴巫聚虵八日于邑东门之外为四通之坛方八尺植苍缯八其神共工祭之以生鱼八酒具清酒防脯择巫之清防辩言利辞者以祝祝斋三日服苍衣先再拜乃跪陈陈已复再拜乃起祝曰昊天五糓以养人今五糓病旱恐不成敬起进清酒脯再拜请雨雨幸大防奉牲祷以甲乙日为大苍龙一长八丈防中央为小龙七各长四丈于东方皆东乡其间相去八尺小童八人皆斋三日服青衣舞之田啬夫亦斋三日服青衣而立之诸里社通之于闾外之沟取五虾蟇错置于中池方八尺深二尺置水虾蟇焉具清酒脯祝斋三日取苍衣拜跪陈祀如初取三嵗雄鸡三嵗猪皆燔之于四通神宇令阖邑里南门置水其外开北门其豭猪一置之于里北门之外市者亦置一豭猪闻鼓声皆烧猪尾取死人骨埋之开山渊积薪而燔之决通道桥之壅塞不行者夏求雨令邑以水日家人祝灶无举土功更大浚井暴金于坛臼杼于术七日为四通之坛于邑南门外方七尺植赤缯七其神蚩尤祭之以赤雄鸡七酒具清酒防脯祝斋三日服赤衣拜跪陈祝如春辞以丙丁日为大赤龙一长七丈居中央又为小龙六长各三丈五尺于南方皆南乡其间相去七尺壮者七人皆斋三日服赤衣而舞之司空啬夫亦斋三日服赤衣而立之决而通之闾外之沟取五虾蟇错置里社之中池方七尺深一尺酒祝斋衣赤衣拜跪陈祝如初取三嵗雄鸡豭猪燔之四通神宇开隂闭阳如春季夏祷山陵以助之令县邑壹徙市于邑南门之外五日禁男子无得行入市家人祠中霤无兴土功聚巫市为益四通之坛于中央植黄缯五其神后稷祭之以五酒具清酒脯令名为祝斋三日衣黄衣皆如春祠以戊己日为大黄龙一长五丈居中央又为小龙五各长二丈五尺于南方皆南乡其间相去五尺丈夫五人斋三日服黄衣而舞之啬夫亦斋三日衣黄衣而立之亦通社中于闾外沟取虾蟇池方五尺深一尺他皆如前秋暴巫至九日无举火事煎金器家人祠门为四通之坛于邑西门之外九尺植白缯九其神大昊祭之桐木鱼九酒具清酒脯衣白衣他如春以庚辛日为大白龙一长九丈居中央为小龙八各长四丈五尺于西方皆西乡其间相去九尺鳏者九人皆斋三日服白衣而舞之司啬亦斋三日衣白衣而立之虾蟇池方九尺深一尺他皆如前冬儛龙六日祷于名山以助之家人祠井无壅水为四通之坛于邑北门之外方六尺植黑缯六其神防祭之以黑狗子六酒具清酒脯祝斋三日衣黑衣祝礼如春以壬癸日为大黒龙一长六丈居中央为小龙五各长三丈于北方皆北乡其间相去六尺老者六人皆斋三日衣黒衣而舞之尉亦斋三日服黑衣而立之虾蟇池如春四时皆以水为龙必取防土为之结葢龙成而发之四时皆以庚子之日令吏民夫妇皆偶处凡求雨之大体丈夫欲藏匿女子欲和而乐神书又曰开神山神渊积薪夜击鼔噪而燔之为其卑也【春秋繁露】
天及龙皆能降雨何以取别天雨细雾下者是龙雨粗雷下者是又阿修罗共天鬬时亦能降雨雨有二种有喜雨有瞠雨若雨和调者是欢喜雨若兴雷电霹雳者是瞠恚雨【分别功德论】
太白窃织女侍儿梁玉清衞承庄逃入小仙洞天帝怒命五岳搜捕太白归位衞承庄迯焉玉清有子名子休玉清谪于北斗常舂其子乃配与河伯骖乘行雨子休每至小仙洞耻其母淫奔之所輙回驭不经故此地常少雨【东方朔内传】
周穆王时天下连雨三月穆王吹笛其雨乃止【述异记】鲁僖公时雨泽不澍比于九月率羣臣祷山川以六过自让退舎南郊天立大雨【春秋考异邮】
墨子归过宋天雨庇其闾中守闾者不内也故曰治于神者众人不知其功争于明者众人知之【墨子】
汝南周获善占天文为郡门下掾鲍昱为汝南太守时郡境天旱昱自往问何以致雨获曰急罢三部督邮明府当自北门出到四十里雨可致也昱从之果得大雨【司马彪续汉书】
管辂与倪清河刻雨期倪未信辂曰十六日壬子直满毕星中已有水气水气之发动于卯辰此必至之应也昨檄召五星宣布星符刺下东井告命南箕使召雷公电父风伯雨师羣岳吐隂众川激精云汉垂泽蛟龙含灵防防朱电吐咀杳防殷殷雷声嘘吸雨灵习习谷风六合皆同咳唾之间品物流形天有常期道有自然不足为难也向暮果有良风鸣鸟日未入东南有山云楼起黄昏之后雷声动天到一鼔中星月皆没风云并兴气四合大雨河倾【管辂列传】
马均大巧能削竹作人语时天下大旱人皆将酒与此竹人语天下须防雨也【郭子】
文防字仲孺为郡功曹时霖雨废民业太守忧悒召防补户曹掾防奉教斋戒在社三日夜梦见白头翁谓曰尔来何迟防具白所梦太守曰昔禹梦青绣衣男子穪沧水使者禹知水脉当通若掾此梦将其兆也明日果霁【长沙耆旧传】
太康中都界大旱束晳为邑人请雨三日而雨注众谓晳诚感为作歌曰束先生通神明请天三日甘雨零零我黍以育我稷以成何以酬之报束长生【晋书】
晋周畅性仁惠和笃穆帝时为河南尹永和二年夏旱久祷无雨因收塟枯骨万余乃大雨后位至光禄勲【上】宋大明六年天下亢旱祷祈山川累月无騐世祖请求那跋陁罗三藏法师祈雨跋陁即往北湖钓台烧香祈请不复饮食黙而诵经宻加秘咒明日晡时西北云起初如团盖日在桑榆风震云合连日降雨【法苑珠林】
前乐后忧厥妖天雨羽又曰邪人进贤人逃天雨毛【京房易传　又易妖云天雨毛羽贵人出走】
内淫乱百姓劳苦则雨土君禄信衺厥妖雨草雨五糓人相食【上】
天雨墨君臣无道谗人进【灾祥集】
雨杼臼饥鬴穰【占镜】
雨防大饥【上】
雨绵丝絮皆兵丧【内记】
雨爵锡为饥荒状如甘露而黄【上】
雨血君杀雨膏忠辅多贪内记云天雨膏师败雨肉将易君【占镜　纣末年天雨肉】
天雨水银是谓荆祖不出三年兵丧并起去国失王【内记】雨木多风雨蘖君有咎【占镜】
河图云怪目勇敢两童天雨刀于楚之邦谓项羽春秋演孔图云八政不中则天雨刀
雨鼈兵丧【并上】
夏禹时天雨金古诗云安得天雨金使金贱如土【述异记河间有雨铅城汉世天雨铅锡于此○王莽时雨五铢钱既而至地悉为龟儿】
京房云雨氷大疫桀末年氷生于朝梁赧王十二年齐地雨氷广者六尺汉桓时京师雨氷张骏二年二月雨氷片如纩
殷纣时十日雨土于亳【尚书中】
纣末年雨石皆大如瓮【上】
赵简子问于翟封荼曰吾闻翟雨糓三日信乎曰信又闻雨血三日信乎曰信又闻马生牛牛生马信乎曰信简子曰大哉妖亦足以亡国矣对曰雨糓三日防风之所飘也雨血三日挚鸟击于上也马生牛牛生马杂牧也此非翟之妖也简子曰然则翟之妖奚也对曰其国数散其君防弱其诸卿货其大夫比党以求禄爵其百官肆断而无告其政令不竟而数化其士巧贪而有怨此其妖也【説苑○又国策云乐毅伐齐湣王出走地方数百里雨血沾衣○汉书云哀帝时山阳雨血后二年王莾擅朝】
惠成王七年天雨碧于郑【竹书纪年】
梁惠成八年雨骨于赤鞞后国饥兵疫内记云是谓阳消【上】
汉武帝时广阳县雨麦【述异记】
武帝时天雨白毛时征役繁兴户口凋弊元帝时雨草而叶相摎结大如弹丸时帝外氏权盛成帝时雨鱼王氏専政【搜神记　十六国春秋云蜀李期末年宫中雨鱼色黄是年为李寿所杀】
汉宣帝时江淮饥馑人相食雨糓三秦魏地亡糓二十顷【又吴桓王时金陵雨五糓于贫民家富者则不矣】
宣帝元康四年南昌雨荳光武建武三年春缣一疋易一斗豆夏埜生旅豆民收取之明帝永平十八年下邳雨大豆似槐实【古今注】
汉永和年长安雨绵皆白【古今注】
魏武帝末年邺中雨五色石【述异记】
汉桓帝建和三年秋七月北地雨肉似羊肋或大如手是时梁太后摄政梁冀専权【搜神记】
魏时河间王子元家雨中有小儿七八枚堕于庭前长六七寸许自言家在河东南为风所飘而至于君庭与之言甚有所知如史传所述【上】
梁武同防年雨灰色黄时帝信佛法蔽贤絶道后有侯景之乱梁简文时雨黄沙其年人相食【隋书】
梁武大同元年雨黄尘如雪揽之盈掬
大同中雨襍色寳珠虞寄上瑞雨颂
隋仁寿年在仁寿宫天雨花【同上○以下雪】
雪绥也水下遇寒气而凝绥绥然也【释名】
霰星也水雪相搏如星而散也【上】
盛隂雨雪凝滞而水寒阳气薄之不相入则散而为霰盛阳雨水温暖而汤热隂气脇之不相入则转而为雹霰者隂脇阳也雹者阳脇隂也【洪范五行传】
北风雨雪有冻人天子作黄竹诗以哀民【穆天子传】
曽子耕防山之下天雨雪冻旬日不得归思其父母作梁山吟【琴操】
管寜家贫久雪隂霾不开谓友人曰吾恐冻防三足乌脚寜不足忧【俗説】
焦先野火烧其庐先因露寝遭大雪至先袒卧不移人以为死就视如故【高士传】
大明中元日雪花降殿庭右将军谢庄下殿雪暴衣白上以为嘉瑞羣臣皆作雪花诗【宋书○以下霜】
霜丧也其气惨毒物皆丧也【释名】
丰山有九钟霜降而自鸣【山海经】
广延国去燕七万里其地常雨青雪氷霜色皆绀碧【拾遗记】
桀无道地吐黄雾夏陨霜冬下露【命歴序以下雾】
天气下地不应曰雺地气发天不应曰雾【尔雅孙炎注】十月癸巳雾赤为兵青为殃【望气经】
六月三日有雾嵗熟【上】
曲江县有银山常多素雾【湘川记】
大雾君迷或云雾四时则时多隠士【京房妖占】
王之千嵗者行游诸国其所居国必三日变为日中之雾【地镜图】
白雾四面围城不出百日大兵至城下【抱朴子】
服雾法常以平旦于寝静之中坐卧任已先闭目内视髣髴如见五脏毕因口呼出气二十四过临目为之使目见五色之气相绕纒在面上郁然因又口内此五色气五十过毕咽唾六十过毕乃防呪曰太霞发晖灵雾四迁结气宛屈五色洞天神烟合启金石华真蔼郁紫空錬形保全出景藏幽五灵化分合明扇虚时乘六云和摄我身上升九天毕又叩齿七通咽液七过乃开目事讫此道神妙又神州都多有得此术者尔可行此法邪久行之常乘云雾而游【真诰】
伊尹卒年百有余嵗天雾三日【帝王世纪】
后主祯明三年元日大雾四塞入人口鼻气皆辛酸【陈书○以下露】
露虑也覆虑物也【释名】
物之不朽者莫如金气之清者莫如露【曹植论】
君治政则轩辕之精散为甘露【礼斗威仪】
武露布文露沈【甘露降其国布散者人尚武沉重者人尚文春秋纬】
甘露降耆老得敬则松柏受之尊贤容众则竹苇受之甘露者仁泽也其凝如脂其甘如饴名曰天酒【中兴书】圣德上及太清下及太宁中及万灵则膏露下【鹖冠子】诸沃之埜揺山之民甘露是饮不寿者八百嵗【山海经】勒毕国人长三丈有翼善言语戯笑因名善语国常饮丹露为浆丹露者日初出有露汁如珠也【洞防记】
明帝永平十七年梦见先帝光烈皇后梦觉悲不能寐明旦上陵其日甘露降于陵树帝令百官采之帝伏御牀流涕也【后汉书】
皇甫谧防时有甘露降其栁树谧毎以食之谓蜜也【晋书】新蔡郑敬都尉高懿防前槐树有白露类甘露懿问掾属皆言是甘露敬曰明府德政未致甘露但树汁耳懿不悦称疾而去【汝南先贤传○以下虹蜺】
虹攻也纯阳攻隂气也【释名】
霓齧也其体断絶见于非时此灾气也伤害于物如有所食齧也【上】
镇星散为虹蜺主内淫又霓者气也起在日侧其色青赤黄白【河图稽耀钩】
日傍气白者为虹日傍青赤者为霓【尚书考灵曜】
霓者斗之乱精也斗失度则投霓见【宋均注曰投应也○春秋演孔图】天弓虹也又谓之帝弓明者为虹暗者为霓【白虎通】九女并譌则九虹并见【感精符】
防蝀充侧佞人倾惑【焦氏易林】
虹当双见鲜盛者雄其暗者雌【埤雅】
天二气则成虹地二气则泄藏【淮南子】
攻城有虹从南方入饮城中者从虹攻之胜白虹绕城不匝从虹所在击之胜谨守其缺贼乃从其地破走【黄帝出军决】
古者有夫妻二人荒年菜食而死俱化成青绛故俗呼美人虹【异苑】
白虹贯牛山管仲諌曰无近妃宫恐失权齐侯大惧去色党更立贤辅【春秋文曜钩】
崔文子学道于王子乔子乔化为白蜺而婴茀持药与之文子惊怪引戈击蜺因堕其药俯而视之子乔之尸也【王逸离骚注】
郎顗上章曰窃见今月十四日乙邜时白虹贯日见日旁气色白而纯者多白虹贯日中者侵太阳也见于日旁政变常也易传曰公能其事序贤进士后必有喜反之则白虹贯日以甲乙见则谴在中台自司徒居位隂阳多谬宜黜之以谢天意【后汉书】
灵帝时有黑气堕北宫温明殿东庭中上问蔡邕对曰所谓天投蜺也【上】
晋义熈初晋陵薛愿有虹饮其釜澳须防噏响便竭愿辇酒灌之随投涸便吐金满釜【异苑】
李特长子荡字仲平少子雄字仲隽初特妻罗氏任雄梦双虹自地升天一虹中防罗曰吾二儿有先亡者有贵者后雄王蜀【华阳国志】
太原温湛婢见一妪向婢流涕无孔窍婢骇怖告湛湛遂抽刀逐之化成一物如紫虹形宛然长舒上没霄汉【异苑】
有黑虹下乐辑营少日辑病卒【述异记】
刘义庆在广陵卧病食粥忽有白虹入室就食其粥义庆掷器于阶虹遂作风雨声响撼庭户良久不见【独异志】故越王无诸旧宫上有大杉树空中可坐十余人越人夏世隆高尚不仕常之故宫因雨霁欲暮防虹饮于宫池渐渐缩小化为男子入树良久不出世隆怪异乃召邻之少年十数人往视之见男子为大赤虵盘绕众惧不敢逼而少年遥掷瓦砾闻树中有声极异如妇人之哭须防云雾不相见又闻隠隠如逺雷之响俄有一彩龙与赤鹄飞去及晓世隆往观之见树中紫虵皮五色蛟皮欲取以归有火生树中树焚荡尽吴景帝永安三年七月也【东瓯后记】
正光元年首阳溪有虹化为女宇文显进之帝逼幸之不得异声如钟复为虹而去未几帝崩【上○以下雷电】
东方之气雷南方之气电西方之气虹霓北方之气云雨雹霰雪【造化权舆】
雷硠也如转物有所硠雷之声也【释名】
电殄也乍见则殄灭也【上】
河图谓雷曰玉虎鸣【鸡跖集】
春雨初起其音恪恪霹雳者所谓雄雷旱气也其鸣依依音不大霹雳者谓之雌雷水气也【师旷占】
丰昦【音杲】之干睛之奯【音豁】雷磤磤【音隠】电炟炟【当葛反】曰昦之干日之转也睛之奯目之动也雷磤磤其声震也电炟炟其光睒也昔王由是动干戈耀兵威【元命苞】
天冬雷地必震教令挠则冬雷民饥【易妖占】
夫雷人君相也入能除害出能兴利【上】
东方有电名曰无厚南方有电名曰顺流西方有电名曰堕光明北方有电名曰百生树无厚与堕光明相触相对顺流与百生树相触相对【起世经】
东方光明电王名阿掲多南方光明电王名阿羝噜西方光明电王名主多光北方光明电王名苏多末尼善男子女闻是名字及知方处者逺离一切怖畏雷电灾横之事
雷部鬼神昼劳夕役动有揺楚大则考戮屑云雕雷无有巳时檄龙命鸦以息彼作【玉枢经】
谢仙者雷部中鬼也夫妇皆长三尺其色如玉掌行火于人间【酉阳杂俎】
新山周廻十里樵人常闻雷声在山下俯看初雾大如扇须防雷霆弥漫敷数百里【安成记】
楚商梁出游九臯之泽览渐水之台引罘置周于荆山临曲池而渔疾风霣雹雷电奄防大水四起霹雳下臻瞿然而惊其仆曰孤虚设张八宿相望荧惑干角五星失行此国之大变也君其返国矣于是商梁返室援琴叹之韵声激发象霹雳之声故曰霹雳引或曰商梁即楚庄王声误也【琴操】
秦穆公出狩至于咸陵天震大雷下有火化为白雀衔绿丹书集于公车【尚书中】
子路感雷精而生尚刚好勇亲罹衞难结缨而死孔子毎闻雷鸣中心恻怛【王充论衡】
秦二世元年天无云而雷雷阳也云隂也有云然后有雷象君臣也故云雷相托隂阳相合也今二世不恤人人臣叛之故无云而雷也【太平御览】
神武阅马北牧道逢暴雨大雷震地火烧浮图神武令薛孤延视之延案矟直前大呼绕浮图走火遂防延还须及马尾鬛皆焦神武叹其勇决曰延乃能与霹雳鬭【北史】
广博物志卷三

[book_title]卷四
<子部,类书类,广博物志>
钦定四库全书
广博物志卷四
明　董斯张　撰
时序【总嵗时　春　夏秋　冬　厯附】
伏羲列八节神农立四时【白孔六帖】
神农始别五木以改火轩辕始书云物成汤始作土龙巫咸始制驱傩周公始制立春土牛上已流觞齐景公始为登高及竞渡【物原】
伏羲初置元日神农初置腊节轩辕初置二社巫咸始置除夕节周公始置上已秦德公初置伏日晋平公始置中秋齐景公始置重阳端午楚懐王初置七夕秦始皇初置寒食汉武帝始置三元东方朔初置人日【上】黄帝立子午十二辰以名月又以十二名兽属之【事始】大嵗在甲曰阏逢【史作焉逢】在乙曰防【史作端】在丙曰柔兆【史作游兆】在丁曰疆圉【史作疆梧】在戊曰着雍【史作徒维】在巳曰屠维【史作祝犁】在庚曰上章【史作商横】在辛曰重光【史作昭阳】在壬曰黓【史作横艾】在癸曰昭阳【史作尚章】大嵗在寅曰摄提格在夘曰单阏在辰曰执徐在巳曰大荒落在午曰敦牂在未曰协洽在申曰涒滩在酉曰作噩在戌曰阉茂【史作奄淮南作掩】在亥曰大渊献在子曰困敦在丑曰赤奋若月在甲曰毕在乙曰橘在丙曰脩在丁曰圉在戊曰厉在己曰则在庚曰窒在辛曰塞在壬曰终在癸曰极正月为陬二月为如三月为□四月为余五月为臯六月为且七月为相八月为壮九月为十月为阳十一月为辜十二月为涂【尔雅】
正月二月天气始方地气始发人气在肝三月四月天气正方地气定发人气在脾五月六月天气盛地气高人气在头七月八月隂气始杀人气在肺九月十月隂气始氷地气始闭人气在心十一月十二月氷复地气合人气在肾【素问】
冯相氏【冯乘也相视也言登高台以视天文也】掌十有二嵗十有二月十有二辰【谓日月所防也子曰枵亥曰陬訾戌曰降娄酉曰大梁申曰实沈未曰鹑首午日鹑火巳曰鹑尾辰曰寿星卯曰大火寅曰柝木丑曰星纪】十日二十有八星之位【东方角亢氐房心尾箕南方井鬼栁星张翼轸西方奎娄胃昴毕觜参北方斗牛女虚危室壁】其叙事【东作南讹西成朔易】以防天位【星鸟以正仲春星火以正仲夏星虚以正仲秋星昴以正仲冬】冬夏致日【冬至日在牵牛景长三尺夏至日在东井景尺五寸】春秋致月【春分日在娄而月上于东井下于牵牛秋分日在角而月上于牵牛下于东井】以辨四时之叙【二至二分正则四时之叙可辨矣】王命【王言之出为命内史载而书之】遂贰之【又书副本而藏之以待有所攷也　周礼】春三月此谓发陈天地俱生万物以荣夜卧早起广歩于庭被发缓形以使志生生而勿杀予而勿夺赏而勿罚此春气之应养生之道也逆之则伤肝夏三月此谓蕃秀天物气交万物华实夜卧早起无厌于日使志无怒使华英成秀使气得泄若所爱在外此夏气之应养长之道也逆之则伤心秋三月此谓容平天气以急地气以明蚤卧蚤起与鸡俱兴使志安寕以缓秋刑收敛神气使秋气平无外其志使肺气清此秋气之应养收之道也逆之则伤肺冬三月此谓闭藏水氷地坼无扰乎阳蚤卧晚起必待日光使志若伏若匿若有私意若已有得去寒就温无泄皮肤使气亟夺此冬气之应养藏之道也逆之则伤肾【素问】
正月启蛰言始发蛰也雁北乡先言雁而后言乡者何也见雁而后数其乡也乡者何也乡其居也雁以北方为居何以谓之为居生且长焉尔九月遰鸿雁先言遰而后言鸿雁何也见遰而后数之则鸿雁也何不谓南乡也曰非其居也故不谓南乡记鸿雁之遰也如不记其乡何也曰鸿不必当小正之遰者也雉震呴震也者鸣也呴也者鼔其翼也正月必雷雷不必闻惟雉为必闻之何以谓之雷则雉震呴相识以雷鱼陟负氷陟升也负氷云者言解蛰也农纬厥耒纬束也束其耒云尔者用是见君之亦有耒也初嵗祭耒始用畅也其用初云尔畅也者终嵗之用祭也言是月之始用之也初者始也或囿祭韭也囿有韭囿也园之燕者也时有俊风俊者大也大风南风也何大于南风也曰合氷必于南风解氷必于南风生必于南风收必于南风故大之也寒曰涤冻涂涤也者变也变而暖也冻涂者冻下而泽上多也田防出田防者嗛防也记时也农率均田率者循也均田者始除田也言农夫急除田也獭祭鱼其必与之献何也曰非其类也祭也者得多也善其祭而后食之十月豺祭兽谓之祭獭祭鱼谓之献何也豺祭其类獭祭非其类故谓之献大之也鹰则为鸠鹰也者其杀之时也鸠也者非其杀之时也善变而之仁也故其言之也曰则尽其辞也鸠为鹰变而之不仁也故不尽其辞也农及雪泽言雪泽之无高下也初服于公田古有公田焉者古言先服公田而后服其田也采芸为庙采也鞠则见鞠者何也星名也鞠则见者嵗再见尔初昏参中盖记时也云斗柄县在下言斗柄者所以着参之中也栁梯梯也者发孚也梅杏杝桃则华杝桃山桃也缇缟也者莎随也缇也者其实也先言缇而后言缟者何也缇先见者也何以谓之小正以著名也鸡桴粥粥也者相粥之时也或曰桴妪伏也粥养也二月往耰黍禅禅单也初俊羔助厥母粥俊也者大也粥也者养也言大羔能食草木而不食其母也羊羔非其子而后养之善养而记之也或曰忧有煮祭祭也者用羔是时也不足喜乐喜羔之为生也而记之与羊牛腹时也绥多女士绥安也冠子取妇之时也丁亥万用入学丁亥者吉日也万也者干戚舞也入学也者太学也谓今时大舎采也祭鲔祭不必记记鲔何也鲔之至有时美物也鲔者鱼之先至者也而其至有时谨记其时荣黄菜色菜繁田胡繁田胡者繁母也繁万勃也皆豆实也故记之昆小防抵蚳昆者众也田魂螺也者动也小防动也其先言动而后言防者何也万物是动而后着括犹推也蚳螘卵也为祭醢也取之则必推之推之必不取取必推而不言取来降燕乃睇燕乙也降者下也言来者何也莫能见其始出也故曰来降言乃睇何也睇者眄也眄者视可为室者也百鸟皆曰巢突穴取与之室何也掺泥而就家人入内也剥鱏以为鼔也有鸣仓庚仓庚者商庚也商庚者长股也荣芸时有见梯始收有见梯而后始收是小正序也小正之序时也皆若是也梯者所为豆实三月参则伏伏者非忘之辞也星无时而不见我有不见之时故曰伏云摄桑桑摄而记之急桑也委【委一作萎】杨杨则华而后记之防羊羊有相还之时其类防防然记变尔或曰防羝也则鸣天蝼也颁氷颁氷者分氷以授大夫也采识识草也妾子始蚕先妾而后子何也曰事有渐也言自卑事者始执养宫事执操也养长也祈麦实麦实者五糓之先见者故急祈而记之也越有小旱越于也记是时恒有小旱田防化为鴽鴽鹌也变而之善故尽其辞也鴽为防变而之不善故不尽其辞也拂桐芭拂也者拂也桐芭之时也或曰言桐芭始生貌拂拂然也鸣鸠言始相命也先鸣而后鸠何也鸠者鸣而后知其鸠也四月昴则见初昬南门正南门者星也嵗再见壹正葢大正所取法也鸣札札者寜县也鸣而后知之故先鸣而后札囿有见杏囿者山之燕者也鸣蜮蜮也者或曰屈造之属也玉萯秀取荼荼也者以为君荐蒋也莠幽越有大旱记时尔执陟攻驹执也者始执驹也执驹也者离之去母也执而升之君也攻驹也者教之服车数舎之也五月参则见参也者牧星也故尽其辞也浮游有殷殷众也浮游殷之时也浮游者渠略也朝生而暮死称有何也有见也鴂则鸣鴂者百鹩也鸣者相命也其不辜之时也是善之故尽其辞也时有养白养长也一则在本一则在末故其记曰时养白之也乃乃者急之辞也也者始食也良蜩鸣良蜩也者五采具匽之兴五日翕望乃伏其不言生而称兴何也不知其生之时故曰兴以其兴也故言之兴五日翕也望也者月之望也而伏云者不知其死也故谓之伏五日也者十五日也翕也者合也伏也者入而不见也启灌蓝蓼启者别也陶而疎之也灌者聚生者也记时也鸠为鹰唐蜩鸣唐蜩鸣者匽也初昬大火中大火者心也心中种黍菽糜时也煮梅为豆实也蓄兰为沐浴也菽糜以在经中又言之时何也是食矩闗而记之颁马分夫妇之驹也将间诸则或取离驹纳之则法也【矩闗一作短闵夫妇一作夫卿】六月初昬斗柄正在上五月大火中六月斗柄正在上用此见斗柄之不在当心也盖当依依尾也煮桃桃也者杝桃也杝桃也者山桃也煮以为豆实也鹰始挚始挚而言之何也讳煞之辞也故挚云七月莠雚苇未秀则不为雚苇莠然后为雚苇故先言莠捚子肇肆肇始也肆遂也言其始遂也其或曰肆杀也湟潦生苹湟下处也有湟然后有潦有潦而后有苹草也爽死爽也者犹疏也苹莠苹也者有马帚也汉案户汉也案户也者直户也言正南北也寒蝉鸣蝉也者蝭也初昬织女正东郷时有霖雨灌荼灌聚也荼雚苇之莠为蒋楮之也雚未秀为菼苇未秀为芦斗柄县在下则旦八月剥畜之时也校也者黑也校也者若绿色然妇人未嫁者衣之剥枣剥也者取也粟零零也者降也零而后取之故不言剥也丹鸟羞白鸟丹鸟者谓丹良也白鸟者谓蚊蚋也其谓之鸟也重其养者也有翼者为鸟羞也者进也不尽食也辰则伏辰也谓星也伏也者入而不见也鹿人从者从羣也鹿之养也离羣而善而之离而生非所知时也故记从不记离君子之居幽也不言或曰人人从也者大者于外小者于内率之也鴽为防参中则旦九月内火内火也者大火大火也者心也遰鸿雁遰往也主夫出火主夫也者主以时纵火也陟鸟蛰陟升也鸟者燕也先言陟而后言蛰何也陟而后蛰也能罢貊貉鼬鼪则大若蛰而荣鞠鞠草也鞠荣而树麦时之急也王始裘者何也衣裘之时也辰系于日雀入于海为蛤盖有矣非常入也十月豺祭兽善其祭而后食之也初昬南门见南门者星名也及此再见矣黑乌浴者何也乌浴也者飞乍高乍下也时有养者长也若日之长也雉入于淮为蜄蜄者蒲芦也织女正北乡则具织女星名也十有一月王狩狩者言王之时田冬猎为狩陈肋革陈肋革者省兵甲也啬人不从不从者弗行于时月也万物不通陨麋角陨坠也日冬至阳气至始动诸向生皆符矣故麋角陨记时焉尔十有二月鸣弋弋也者禽也先言鸣而后言弋者何也鸣而后知其弋也驹贲驹也者螘也贲者何也走于地中也纳卵防卵防也者本如卵者也纳者何也纳之君也虞人入梁虞人官也梁者主设罟者也陨麋角盖阳气旦暏也故记之也【大戴礼】
少阳见寅寅者演也律中太簇律之言率所以率气令生也夘者茂也律中夹钟衰于辰辰震也律中姑洗其曰甲乙者万物孚甲也乙者物蕃屈有节欲出时为春春之为言偆偆动也位在东方其色青其音角角者气动耀也其帝太皥皥者大起万物扰也其神勾芒者物之始生其精青龙芒之为言萌也隂中阳故太阳见于巳巳者物必起律中仲吕壮盛于午午物满长律中蕤賔衰于未未味也律中林钟其日丙丁者其物炳明丁者强也时为夏夏之言大也位在南方其色赤其音徴徴止也阳度极也其帝炎帝炎帝者太阳也其神祝融祝融者属续其精为鸟离为鸾故少隂见于申申者身也律中夷则壮于酉酉者老物收敛律中南吕衰于戌戌者防也律中无射无射者无声也其日庚辛庚者物更也辛者隂始成时为秋秋之为言愁亡也其位西方其色白其音商商者强也其帝少皥少皥者少敛也其神蓐收蓐收者缩也其精白虎虎之为言讨也故太隂见于亥亥者仰也律中应钟壮于子子者孳也律中黄钟衰于丑丑者纽也律中太吕其日壬癸壬者隂始任癸者揆度也时为冬冬之为言终也其位在北方其音羽羽之为言舒言万物始孳其帝颛顼颛顼者寒缩也其神防防者入防也其精武掩起离体泉归蛟珠蛤土为中宫其日戊己戊者茂也己抑屈起其音宫宫者中也其帝黄帝其神后土月令云十一月律谓之黄钟何中和之色钟者动也言阳气动于黄泉之下动养万物也十二月律谓之太吕何太大也吕者拒也言阳气欲出隂不许也吕之为言拒者旅抑拒难之也正月律谓之太簇何太亦大也簇者凑也言万物言大凑地而出也二月律谓之夹钟何夹者孚甲也言万物孚甲种类分也三月谓之姑洗何姑者故也洗者鲜也言万物皆去故就其新莫不鲜明也四月谓之仲吕何言阳气将极彼故复中难之也五月谓之防賔蕤者下也賔者敬也言阳气上极隂气始賔敬之也六月谓之林钟何林者众也万物成熟种类众多七月谓之夷则夷伤则法也言万物始伤被刑法也八月谓之南吕何南者任也言阳气尚有任生荠麦也故隂拒之也九月谓之无射何射者终也言万物随阳而终也当复随隂起无有终已十月谓之应钟何钟动也言万物应阳而动下藏也【白虎通】
春行冬政肃【肃寒也冬气乗之故也】行秋政雷【春阳秋隂隂乘阳故雷】行夏政阉【春既阳夏又阳阳气猥并故掩闭也】十二地气发戒春事【自此以下隂阳之数日辰之名于时国异政家殊俗此但齐独行不及天下且经秦焚书或为猥烬无得而详为阚之以待能者】十二小夘出耕十二天气下赐与十二义气至修门闾十二清明发禁十二始夘合男女十二中夘十二下夘三夘同事【谓三夘所用事同他皆仿此】八举时节【木成数八木气举君则顺时节布政】君服青色味酸味听角声【此木王之时故服青味酸听角】治燥气【春多风而旱故治燥气】用八数【八亦木成数也】饮于青后之井【东方井】以羽兽之火防【羽兽南方朱鸟用南方之火故曰羽兽之火】藏不忍行敺养坦气修通凡物开静形生理合内空周外【春主仁故所藏者不忍之理合聚于内出空于外】强国为圏弱国为属【强国所以禁御弱国弱国圈然也】动而无不从静而无不同【强动弱必从强静弱必同】举发以礼时礼必得【强国举发必当以礼时也礼也必得其宜】和好不基贵贱无司事变日至【邻国和好不基贵贱之位无司存如此则事变日至无寜居基渐也】夏行春政风【春箕宿多风也】行冬政落【寒气肃杀故凋落也】重则雨雹【其灾重则雨雹水寒所致】行秋政水【秋毕宿多霖雨】十二小郢至德十二絶气下下爵赏十二中郢赐与十二中絶收聚十二大暑至尽善十二中暑十二小暑终三暑同事七举时节【火成数七火气举君则顺时节而布政】君服赤色味苦味【此火王之时故服赤味苦也】听羽声【羽北方声也火王之时不听征而听羽者所以抑盛阳】治阳气用七数【七亦火之成数】饮于赤后之井【南方井也】以毛兽之火防【毛兽西方白虎用西方之火故曰毛兽之火】藏薄纯【盛阳之性失在奢纵故所藏者省薄纯素也】行笃厚【阳性寛和故行笃厚】坦气修通凡物开静形生理【物形既生自然修理而长育也】定府官明名分而审责于羣臣有司则下不乘上贱不乘贵法立数得而无比周之民则上尊而下卑逺近不乖秋行夏政叶【盛阳气乘之故卉木生叶】行春政华【少阳气乗之故卉木更生华】行冬政耗【盛隂肃杀故虚耗也】十二期风至戒秋事十二小夘薄百爵十二白露下收聚十二复理赐与十二始节赋事十二始夘合男女十二中夘十二下夘三夘同事几和时节【金成数九金气和君则顺时节而布政】君服白色味辛味听商声【此金王之时故服白味辛听商】治湿气【秋多霖雨氷故治湿】用九数【九亦金之成数】饮于白后之井【西方井】以介虫之火防【介虫北方武用北方之火故曰介虫之火】藏恭敬【金性亷防故所藏者恭敬也】行抟锐【兊金性劲鋭时方肃杀故曰以劲锐传击所以顺杀气也】坦气修通凡物开静形生理间男女之畜【男女之畜有内外之异故须间之也】修乡闾之什伍【杀气方至可以出师征伐故修什伍】量委积之多寡定府官之计数养老弱而勿通【老少异粮故其养勿通】信利周而无私【申布秋利既令周徧无得有私】冬行秋政雾【秋冬隂雾】行夏政雷【盛阳乘盛隂故雷也】行春政烝泄【少阳乘隂故烝泄也】十二始寒尽刑十二小榆赐予十二中寒收聚十二中榆大收十二寒至静十二大寒之隂十二大寒终三寒同事六行时节【水成数六水气行君则顺时节而布政也】君服黒色味咸味【此水王之时故服黒味咸】听征声【不听羽而听征者亦所以抑盛隂也】治隂气【不治则盛隂太过太过则盛隂气也】用六数【六亦水之成数】饮于黑后之井【北方井也】以鳞兽之火防【鳞兽东方青龙也用东方之火故曰鳞兽之火】藏慈厚【君人者好生恶杀故于刑杀之时藏于慈厚所以示其不忍也】行薄纯【冬物朴素故行省薄纯俭】坦气修通凡物开静形生理器成于僇【冬行刑之时故成僇器也】教行于钞【钞末也冬为四时之末嵗之将终也】动静不记行止无量【记动静则行止可量】戒审四时以别息【息生也四时生物各有不同故须别之】异出入以两易【岀入既异又并令无差故曰两易也】明养生以解固【固谓防恡也生既须养则物不可恡故曰解固】审取予以总之【又恐所养过时故审取与之多少以总统之　管子】
东方曰星【东方隂阳之气和杂之时故为星星亦不定于隂阳也】其时曰春【春蠢也时物蠢而生也】其气曰风【阳动而隂寒为风也】风生木与骨【木为风而发畅骨亦木之类也】其德喜嬴而发出节【出生也言春德喜悦长赢为发生之节也】时其事号令修除神位谨祷弊梗【梗塞也时方开通而有弊败梗塞者则祷神以通道之】宗正阳【春阳事故以正阳为宗】治隄防【夏多水潦故于春预修隄防】耕芸树艺正津梁【谓正侨梁也】修沟渎甃屋行水【甃者使之行水也修屋壊时方溉灌依次行而用】解怨赦罪通四方【凡此皆助发生之气】然则柔风甘雨乃至【柔和也】百姓乃寿百虫乃蕃此谓星德【星以和为德也】星者掌发为风【掌主也主以风发生】是故春行冬政则凋【肃杀之气乗之故凋落也】行秋政则霜【秋霜降时也】行夏政则欲是故春三月以甲乙之日发五政【甲乙统春之三时也】一政曰论防孤舎有罪二政曰赋爵列授禄位【列次也】三政曰冻解修沟渎复亡人【人之逃亡者还复之】四政曰端险阻【路有险阻理之使端平也】修封疆正千伯【千伯即阡陌也】五政曰无杀麑夭毋蹇华絶芋【蹇拔也芋之属其根经冬不死不絶之也】五政茍时春雨乃来南方曰日【南方太阳故为日也】其时曰夏【夏假也谓时物皆假大也】其气曰阳【夏之气也】阳生火与气【阳为鬱热敲蒸故为火气也】其德施舎修乐【施舎谓施爵禄舎逋罪修乐谓作乐以修辅也】其事号令赏赐赋爵受禄顺乡【顺乡谓不违土俗之宜也】谨修神祀量功赏贤以动阳气【阳气主仁故行恩赏以助之也】九暑乃至【九暑谓九夏之暑也】时雨乃降五糓百果乃登此谓日德【日以照育为德也】中央曰土【土位在中央而寄王于六月承火之后以土火之子故也而统于夏所以与火同章也】土德实辅四时入出【王在四时之季与之入出】以风雨节土益力【土德雨徧益其生植之力】土生皮肌肤【土所生木实成皮与肌肤】其德和平用均【土无不载无不生故和而用均也】中正无私【位居中正无偏私】实辅四时春嬴育夏养长秋聚收冬闭藏【言上之四时皆土之所辅成也】大寒乃极国家乃昌四方乃服【言土辅四时使均成然后寒极而成嵗国昌民服】此谓嵗德【言土能成嵗之德也】日掌赏赏为暑【得赏则热热故为暑】嵗掌和和为雨【和则隂阳交故为雨】夏行春政则风【风主春也】行秋政则水行冬政则落【精气肃杀故凋落】是故夏三月以丙丁之日发五政一政曰求有功发劳力者而举之二政曰开乆坟【乆坟瘗之处开通之也】发故屋辟故窌以假贷【辟开也】三政曰令禁扇去笠【禁扇去笠者不欲令人御盛阳之气】毋扱免【禁扱祍免袒者亦不欲人恶盛阳之气也】除急漏田庐【田中之庐欲漏之不欲人恶盛阳之气也】四政曰求有德赐布施于民者而赏之五政曰令禁设禽兽【谓设罝以取禽兽也】毋杀飞鸟五政茍时夏雨乃至也西方曰辰【辰星月交防也秋隂阳适中故为辰】其时曰秋【秋揫也时物成熟揫敛之】其气曰隂【秋之气也】隂生金与甲【隂气凝结坚实故生金为甲也】其德忧哀静正严顺【秋气凄恻故以忧恤哀怜为德静正隂之性也严顺谓德虽严然顺时而为之也】居不敢淫佚【顺秋气而静居不敢为淫佚过失也】其事号令毋使民淫暴顺旅聚收【谓顺时理军旅聚而收之也】量民资以畜聚赏彼羣干【众有武干人当赏之】聚彼羣材【材谓可以充兵器之材当收聚之】百物乃收使民毋怠【时云收敛出师故聚装人无懈怠】所恶其察所欲必得【察所恶之方而伐之则得其所欲也】我信则克【我既诚信故能克敌】此谓辰德【辰以收敛杀奸邪为德也】辰掌收收为隂【收聚冬闭藏故为隂】秋行春政则荣【春发荣也】行夏政则水【夏多行水潦也】行冬政则耗【冬肃杀损耗也】是故秋三月以庚辛之日发五政一政曰禁博塞【博寒长奸邪故禁之】圉小辩鬬译跽【小辩则利口覆国及译传言语相疾忌为鬬讼者皆当禁圉之也】二政曰毋见五兵之刃【时或出师掩袭故藏五兵之刃也】三政曰慎旅农趣聚収四政曰补缺塞坼【师旅营农当慎取之秋方闭藏故令补缺塞坼也】五政曰修墙垣周门闾【亦所以助闭藏之气】五政茍时五糓皆入北方曰月【北方太隂故为月也】其时曰冬【冬中也言藏收万物于中也】其气曰寒【冬之气也】寒生水与血【寒释则水流血亦水之类】其德淳越温怒周宻【冬时花叶凋落唯根干存焉故以淳质为德越散也冬既闭藏时则入于恡啬故令散絶为德虽复隂怒当节之以温周宻者众隂之闭藏也】其事号令修禁徙民令静止【时方休息故禁人私徙令为禁止也】地乃不泄【冬令行故地不泄也】断刑致罚无赦有罪以符隂气【隂气主杀故断刑致罚以符之】大寒乃至甲兵乃强五糓乃熟国家乃昌四方乃备此谓月德【月以闭藏罚罪为德也】月掌罚罚为寒【罚则杀物故为寒也】冬行春政则泄【春阳气发泄也】行夏政则靁【夏雷雹行】行秋政则旱【谓冬气旱也】是故冬三月以壬癸之日发五政一政曰论孤独恤长老二政曰善顺隂修神祀赋爵禄授备位三政曰效哙计毋发山川之藏【山藏谓铜银之属藏在山者川藏谓珠玉之属藏在川者也】四政曰捕奸遁得盗贼者有赏五政曰禁迁徙止流民圉分异【分异谓离居者】五政茍时冬事不过所求必得所恶必伏是故春凋秋荣冬雷夏有霜雪此皆气之贼也【气反时则为贼害也】刑德易节失次则贼气遫至贼气遫至则国多菑殃是故圣王务时而寄政焉【谓顺时而立政】作教而寄武【因教而习武也】作祀而寄德焉【谓设祭以显德则神歆也】此三者圣王所以合于天地之行也【天地之行唯此三者而已】日掌阳月掌隂星掌和阳为德隂为刑和为事是故日食则失德之国恶之月食则失刑之国恶之彗星见则失和之国恶之【失则当受罚故其所失各以其所类而兴恶也】风与日争明则失生之国恶之【日恶风且热旱灾成其方生之物皆枯悴矣此失生德也故失生之国恶也】是故圣王日食则修德月食则修刑彗星见则修和风与日争明则修生此四者圣王所以免于天地之诛也信能行之五糓蕃息六畜殖而甲兵强【上】
天生万物之时圣人命之曰春春不生遂者故天不重为春春者夏之父也故春生之夏长之秋成而杀之冬受而藏之春肃而不生者王德不究也夏寒而不长者臣下不奉主命也秋顺而复荣者百官刑不断也冬温而泄者发府库赏无功也【越絶书】
喜怒当寒暑威德当冬夏冬夏者威德之合也寒暑者喜怒之偶也喜怒之有时而当发寒暑亦有时而当出其理一也当喜而不喜犹当暑而不暑当怒而不怒犹当寒而不寒也当德而不德犹当夏而不夏也当威而不威犹当冬而不冬也喜怒威德之不可以不直处而发也如寒暑冬夏之不可不当其时而出也【春秋繁露】少阳因木而起助春之生也太阳因火而起助夏之养也少隂因金而起助秋之成也太隂因水而起助冬之藏也春爱志也夏乐志也秋严志也冬哀志也故爱而有严乐而有哀四时之则也喜怒之祸哀乐之义不独在人亦在于天而春夏之阳秋冬之隂不独在天亦在于人人无春气何以博爱而容众人无秋气何以立严而成功人无夏气何以盛养而乐生人无冬气何以哀死而恤丧天无喜气亦何以暖而春生育天无怒气亦何以清而秋杀勍天无乐气亦何以疎阳而夏养长天无哀气亦何以激隂而冬闭藏故曰天乃有喜怒哀乐之行人亦有春秋冬夏之气者合类之谓也
春之德风风不信则花萼不茂花萼不茂则发生之德废夏之德炎炎不信则草木不长草木不长则长赢之德废秋之德雨雨不信则百糓不实百糓不实则收成之德废冬之德寒寒不信则水土不坚水土不坚则安静之德废
春者天之和也夏者天之德也秋者天之平也冬者天之成也
天地之气隂阳相半和气周回朝夕不息十月隂虽用事而隂不孤立故谓之阳月四月阳虽用事而阳不独存故谓之隂月二月八月隂阳正等
四时天之四选春者少阳之选夏者太阳之选秋者少隂之选冬者太隂之选【并上】
政失于春嵗星盈缩政失于夏荧惑逆行政失于秋太白出入政失于冬辰星不效其乡【文子】
一年有二十四气皆节气在前中气在后节气一名朔气朔气在晦则后月闰中气在朔则前月闰节气有入前月法中气无入前月法中气匝则为嵗朔气匝则为年【周礼疏】
日冬至则斗北中绳隂气极阳气萌故曰冬至为德日夏至则斗南中绳阳气极隂气萌故曰夏至为刑隂气极则北至北极下至黄泉故不可以凿池穿井万物闭藏蛰防首穴故曰德在室阳气极则南至南极上至朱天故不可以夷丘上屋万物蕃息五糓兆长故曰德在野日冬至则水从之日夏至则火从之故五月火正而水漏十一月水正而隂胜阳气为火隂气为水水胜故夏至湿火胜故冬至燥燥故炭轻湿故炭重日冬至井水盛盆水溢日夏至而流黄泽石精出【淮南子】
夏日至则隂乘阳是以万物就而死冬日至则阳乗隂是以万物仰而生昼者阳之分夜者隂之分是以阳气胜则日修而夜短隂气胜则日短而夜修帝张四维运之以斗月徙一辰复反其所正月指寅十二月指丑一嵗而匝终而复始指寅则万物螾律受太簇指卯则茂茂然律受夹钟指辰辰则振之也律受姑洗指己己则生已定也律受仲吕指午午者忤也律受防賔指未未昧也律受林钟指申申者呻之也律受夷则指酉酉者饱也律受南吕指戌戌者防也律受无射指亥亥者阂也律受应钟指子子者滋也律受黄钟指丑丑者纽也律受大吕故曰规生矩杀衡长权藏绳居中央为四时根
摄提格之嵗嵗早水晩旱稻疾蚕不登菽麦昌民食四升寅在甲曰阏逢单阏之嵗嵗和稻菽麦蚕昌民食五升卯在乙曰防执徐之嵗嵗早旱晩水小饥蚕闭麦熟民食三升辰在丙曰柔兆大荒落之嵗嵗有小兵蚕小登麦昌菽疾民食二升已在丁曰疆圉敦牂之嵗嵗大旱蚕登稻疾菽麦昌禾不为民食二升午在戊曰着雝协洽之嵗嵗有小兵蚕登稻昌菽麦不为民食三升未在巳曰屠维涒滩之嵗嵗和小雨行蚕登菽麦昌民食三升申在庚曰上章作鄂之嵗嵗有大兵民疾蚕不登菽麦不为禾防民食五升酉在辛曰重光掩茂之嵗嵗小饥有兵蚕不登麦不为菽昌民食七升戌在壬曰黓大渊献之嵗嵗有大兵大饥蚕开菽麦不为禾防民食三升困敦之嵗嵗大雾起大水出蚕稻麦昌民食三升子在癸曰昭阳赤奋若之嵗嵗有小兵早水蚕不出稻疾菽不为麦昌民食一升
六合孟春与孟秋为合仲春与仲秋为合季春与季秋为合孟夏与孟冬为合仲夏与仲冬为合季夏与季冬为合孟春始赢孟秋始缩仲春始出仲秋始内季春大出季秋大内孟夏始缓孟冬始急仲夏至修仲冬至短季夏德毕季冬刑毕故正月失政七月凉风不至二月失政八月雷不藏三月失政九月不下霜四月失政十月不冻五月失政十一月蛰防冬出其乡六月失政十二月草木不脱七月失政正月大寒不解八月失政二月雷不发九月失政三月春风不济十月失政四月草木不实十一月失政五月下雹霜十二月失政六月五谷疾狂夏行春令泄行秋令水行冬令肃夏行春令风行秋令芜行冬令格秋行夏令华行春令荣行冬令耗冬行春令泄行夏令旱行秋令雾
先王之政四海之云至而修封疆虾蟆鸣燕降而逵路除道隂降百泉则修桥梁昏张中则务种粟大火中则种黍菽虚中则种宿麦昴中则收敛畜聚积伐薪木【并上】春即祭户户者人所出入亦春万物始触户而出也夏祭灶者火之主人所以自养也夏亦火王长养万物秋祭门门以闭藏自固也秋亦万物成熟内备自守也冬祭井井者水之生藏在地中冬亦水王万物伏藏六月祭中霤中霤者象土在中天也六月亦土王也【白虎通】春为忠东方为春春动也是故鸟兽莫不孕荣华生万物遂忠之至也夏为乐南方为夏夏兴也南任也是故万物莫不任兴蕃殖充盈乐之至也秋为礼西方为秋秋肃也万物莫不肃敬礼之至也冬为信北方为冬冬终也北伏方也是故万物冬皆伏贵贱若一美恶不减信之至也【尸子】
左法仁则春生殖前法忠则夏功立右法义则秋成熟后法圣则冬闭藏【鹖冠子】
春蠢也动而生也夏假也寛假万物使生长也秋緧也緧廹品物使时成也冬终也物终成也【释名】
冬至及半夜以后者近之象也进而未极往而未至虚而未满故谓之近夏至及日中以后者逺之象也进极而退往穷而还已满而损故谓之逺日一南而万物死日一北而万物生斗一北而万物虚斗一南而万物盈日之南也右行而左还斗之南也左行而右还或左或右或死或生神灵合谋天地乃并天神而地灵【太经】
罔北方也冬也未有形也直东方也春也质而未有文也南方也夏也物之修长也皆可得而载也酋西方也秋也物皆成象而就也有形则复于无形故曰防故万物罔乎北直乎东乎南酋乎西防乎北【上】
赤道横带天之腹去极九十一度十九分之五黄道邪带其腹出赤道表里合二十四度故夏至去极六十七度而强冬至去极百一十五度亦强也然则黄道邪截赤道者则秋分之去极也今比春分去极九十一度立秋分去极九十一度少者就夏至晷景去极之法以为率也【张衡浑天仪】
礼三正记三防者阳气始施黄泉万物防动而未着也十一月时阳气始养根于黄泉之下万物皆赤赤者盛阳之气也故周为天正色尚赤十二月万物始芽而白白者隂气故殷为地正色尚白也正月时万物始达孚甲而出皆黑人得加功故夏为人正色尚黑不以二月后为正者万物不齐莫适所统故必以三防之月也【上】虞喜天文论汉太初歴十一月甲子夜半冬至嵗雄在于阏逢雌在摄提格月雄在毕雌在觜日雄在子又云甲嵗雄也毕月雄也陬月雌也大抵以十干为嵗阳故谓之雄十二支为嵗隂故谓之雌但毕觜为月雄雌不可晓今之言隂阳者未尝用雌雄二字也郎顗引易雌雄秘歴今亡此书【法苑珠林】
火星为夏期専助精感符虚星为秋昴星为冬期隂气相位德乃弗邪子助母合子符【尚书考灵曜】
卯为春门万物已出酉为秋门万物已入【説文】
春向东食嵗星青气使入肝夏服荧惑赤气使入心四季之月食镇星黄气使入脾秋食太白白气使入肺冬服辰星黑气使入肾【抱朴子】
按立世阿毗昙论问言云何冬寒云何春热云何夏时寒热是冬时水界遂盛长未减尽时草木由湿未萎干时地大湿滑火大向下水界上升所以知然深水最暖浅水则寒节已至日行外路照炙不乆阳气在内食消则速以是事故冬时则寒云何春热时水界长起减已尽草木干萎地已燥坼水气向下火气上升何以知然深水则冷浅水则热冬时已过日行内路照炙则久身内火赢故春热云何夏时冷热是大地入月日中恒受照炙大云降雨之所洒散地气蒸郁若风吹时蒸气消已是时则寒若风不起是时则热是故夏中有时寒热【西方四月为一时但立春夏冬故不立秋故立三时殿也】
复何因縁夏时生热佛言日天宫殿六月之间向北行时一日常行六拘庐舎未曽舍离日所行道但于其中有十因縁所有光明照触彼十种山令其生热复何因縁有诸寒冷于湏弥山佉提罗迦山二山之间有湏弥海濶八万四千由旬周廽无量其中众华悉皆遍满香气甚盛日天光明照触彼海此是第一寒冷因縁第二伊沙陀罗山第三游干陀山第四善现山第五马耳头山第六尼民陀罗山第七毗那耶迦山第八围轮大山第九阎浮洲中所有诸河流行之处日天照触故有寒冷第十瞿陀尼洲诸河倍多第十一弗婆提诸河倍多第十二郁单越诸河倍多此十之二诸河流水日天光明照触寒冷【前之生热十二次前之八山外第九是空中去地万由旬有夜义宫愿第十是四大洲山合为第十也】
复有何因縁于冬分时夜长昼短佛答比丘日天宫殿过六月已渐向南行毎于一日移六拘庐舎无有差失当于是时日天宫殿在阎浮洲最极南垂地形狭小日过速疾以此因縁于冬分时昼短夜长复何因縁于春夏时昼长夜短佛答云日天宫殿过六月已渐向北行每一日中移六拘庐舎无有差失异于常道当于是时在阎浮洲处中而行地寛行乆所以昼长以此因縁春夏昼长夜分短智度论云如阿鞞跋致品中所説日月嵗节者日名从旦至日初分中分后分夜亦有三分一日一夜有三十时春秋分时十五时属昼十五时属夜余时増减若五月至昼十八时夜十二时十一月至夜十八时昼十二时一月或三十日半或三十日或二十九日半或二十七日半有四种月一者日月二者世间月三者月月四者星宿月日月者三十日半世间月者三十日月月者二十九日加六十二分之三十星宿月者二十七日加六十分之二十一闰月者从日月世间月二事中出是名十三月或十三月名一嵗是嵗三百六十六日周而复始菩萨知日中分时前分已过后分未生中分无住处无相可取口分空空无所有到三十日时二十九日减云何和合成日月无故云何和合而为嵗以是故【起世论】
云何黑半云何白半由日黑半由日白半日恒逐月行一一日相近四万八千八十由旬日日相离亦复如是若相近时日月圆被覆三由旬又一由旬三分之一以是事故十五日月被覆则昼是日黑半圎满日日离月亦四万八千八十由旬月日日开三由旬又一由旬三分之一以是事故十五日月则开净圆满世间则名白半圆满日月若最相离行是时月圆世间则説白半圆满日月若共一处是名合行世间则説黑半圆满若日随月后行日光照月光月光粗故被照生影此月影还自翳月是故见月后分不圆以是事故渐渐掩覆至十五日覆月都尽随后行时是名黑半若日在月前行日日开净亦复如是至十五日具足圆满在前行时是名白半【阿毗昙论】
春者神明推移精华结纽【春秋元命苞】
春含名蠢位东方动春明达【春之言蠢东方之言动含此名以自明自达也】六合俱生万物节【惟于时为春以其蠢动无节应此时节也】五行并起各以名利【自六合俱生以通五行各有隂阳交合故能然也】其精青龙龙之言萌也隂中之阳也【上】
后齐神武霸府田曹参军信都芳深有巧思能以管气仰观云色尝与人对语即指天曰孟春之气至矣人往騐管而飞灰已应毎月所言皆无爽又为轮扇二十四埋地中以测二十四气毎一气感则一扇自动他扇并住与灰管相应若符契焉【隋书】
正月曰端月【纂要】
正旦五更正衣冠于家庭中爆竹贴画鸡镂五色土于户上厌不祥【易通卦騐】
汉官典职正旦天子行阳德殿作九宾乐观诸乐舞咸康起居注十二月诏正旦防百僚赐緑醽酒【上】
嵗时元日取鹊巢烧灰着于厠以避兵撒门里以避盗贼【墨子秘要】
上元夜人皆游赏向独在家读书太乙神以青藜照向【刘向外传】
元日食胶牙饧取胶固之意【荆楚嵗时记】
邯郸之民以正月之旦献鸠于简子简子大悦厚赏之客问其故简子曰正旦放生示有恩也客曰民知君之欲放之竞而捕之死者众矣君如欲生之不若禁民勿捕简子曰然【列子　孔丛子中与此段相类不重録】
李膺坐党事与杜宻荀翊同系新汲县狱时嵗日翊引杯曰正朝从小起膺曰死者人情所恶今子无恡色者何翊曰求仁得仁乂谁恨也膺乃叹曰汉其亡矣夫善人天地之纪而多害之何以存国【李膺家録】
阮佃夫尝正旦应合朔尚书奏迁元防佃夫曰元正庆防国之大礼何不迁合朔日耶其不稽古如此【南史】梁武帝正月赐羣臣却鬼丸【海録】
正月元七厥日惟人【东平王安仁峯铭】
正月未日夜芦苣火照井厠中百鬼走【荆楚嵗时记】
正月十五日有登高之防【石虎邺中记】
二月曰仲阳又曰令月【纂要】
汉武帝始张上已灯【物原】
晋武帝问尚书郎挚虞曰三日曲水其义何指答曰汉章帝时平原徐肇以三月初生三女至三日而俱亡一村以为怪乃相携之水濵盥洗因水以泛觞曲水义起于此也帝曰若如所谈便非嘉事尚书郎束晳曰摰虞小生不足以知之臣请説其始昔周公城洛邑因流水以泛酒故逸诗云羽觞随波又秦昭王三日置酒河曲见有金人出捧水心剑曰令君制有西夏及秦霸诸侯乃因此处立为曲水祠二汉相縁皆为盛集帝曰善赐金五十觔左迁摰虞为阳城令【续齐谐记】
寒食断火起于子推据左传史记并无介推被焚之事周礼司烜仲春以木铎修火禁于国中今寒食是仲春之末清明是三月之初然则禁火盖周之旧制【初学记○以下夏】
越王念吴之复夏则握火冬则抱氷【吴越春秋】
四月曰乏月【纂要】
或问辟兵之道答曰以五月五日作赤灵符着于心前【抱朴子】
或问不热之道抱朴子曰或以立夏日服六壬六癸
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:26:04-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>