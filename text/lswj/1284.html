<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="钟司徒集题词,钟司徒集,附录,钟司徒集全文在线阅读,钟司徒集全文在线下载,大玄古籍书库">
<meta name="description" content="三国魏文别集。钟会撰。钟会字士季,钟繇幼子,官至司徒,世称“钟司徒”。《隋书·经籍志》著录《钟会集》9卷,并谓“梁十卷,录一卷”。两《唐书》又著录为10卷,可能已重新编次,后遂亡佚。现在所能看到的仅有明末张溥辑《钟司徒集》1卷本(在《汉魏六朝百三名家集》中),包括赋、檄、奏、书、记、传、论共13篇。又有清人严可均辑《全上古三代秦汉三国六朝文》本,大抵采自《文选》、《艺文类聚》、《初学记》、《白孔六帖》、《太平御览》及《三国志》等书。_钟司徒集_全文在线阅读_钟司徒集_全文在线下载_大玄古籍书库">
<title>钟司徒集_钟会_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">钟司徒集</span> <br/>
          作者： <span class="inputVal" id="bkauthor">钟会</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">类书文集,三国,诗文集,完结</span> <br/>
          字数： <span class="inputVal" id="bknum">[book_length]8382</span> <br/>
          说明： <span class="inputVal" id="bkdec">三国魏文别集。钟会撰。钟会字士季,钟繇幼子,官至司徒,世称“钟司徒”。《隋书·经籍志》著录《钟会集》9卷,并谓“梁十卷,录一卷”。两《唐书》又著录为10卷,可能已重新编次,后遂亡佚。现在所能看到的仅有明末张溥辑《钟司徒集》1卷本(在《汉魏六朝百三名家集》中),包括赋、檄、奏、书、记、传、论共13篇。又有清人严可均辑《全上古三代秦汉三国六朝文》本,大抵采自《文选》、《艺文类聚》、《初学记》、《白孔六帖》、《太平御览》及《三国志》等书。</span> <br/>
          封面： <span class="inputVal" id="bkimg">Z_19473.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]钟司徒集
[book_author]钟会
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]类书文集,三国,诗文集,完结
[book_length]8382
[book_dec]三国魏文别集。钟会撰。钟会字士季,钟繇幼子,官至司徒,世称“钟司徒”。《隋书·经籍志》著录《钟会集》9卷,并谓“梁十卷,录一卷”。两《唐书》又著录为10卷,可能已重新编次,后遂亡佚。现在所能看到的仅有明末张溥辑《钟司徒集》1卷本(在《汉魏六朝百三名家集》中),包括赋、檄、奏、书、记、传、论共13篇。又有清人严可均辑《全上古三代秦汉三国六朝文》本,大抵采自《文选》、《艺文类聚》、《初学记》、《白孔六帖》、《太平御览》及《三国志》等书。
[book_img]Z_19473.jpg


[book_title]鍾司徒集題詞
鍾士季，弱冠與王輔嗣並知名，其論易無互體，才性同異，厥旨不殊，然山陽易註，光列學宮，而潁川玄辨，寂爾不顯，豈才地經營，方期功業，無暇立言，或者身族糜覆，策書烟銷，微言玅義，莫得而聞也。《志》云：「《道論》二十篇，係士季文筆」，今不獲見，其他亡軼，可以類推。《命婦傳》善言母德，宗述教訓，在《齊女傅母》、《魯季敬姜》之間，乃鳴鶴白茅，樞機慎密，母誨至勤。胡為破蜀以後，頓忘執手之戒，自取滅門。夫司馬專國，眦睨魏鼎，奄有西土，勢必自帝。魏亡于司馬，與亡于士季，等亡爾。使反謀果成，步騎並發，縛文王父子，告廟釁鼓，奠安大魏，功豈在閎散以下？即不然，同為篡臣，割地而守，未知誰雌雄也？時違其才，傾跌須臾，亂兵登城，英雄駢死，天相司馬，非盡士季之失，抑覽其遺篇，彬彬儒雅，則猶魏文七子餘澤矣。
婁東張溥題

[book_title]钟司徒集
賦
孔雀賦
有炎方之偉鳥，感靈和而來儀。
稟麗精以挺質，生丹穴之南垂。
戴翠旄以表弁，垂緑蕤之森纚。
戴脩尾之翹翹，若順風而揚麾。
五色點注，華羽參差。
鱗交綺錯，文藻陸離。
丹口金輔，玄目素規。
或舒翼軒峙，奮迅洪姿。
或蹀足踟躕，鳴嘯郁咿。
菊花賦
何秋菊之可奇兮，獨華茂乎凝霜。提葳蕤於蒼春兮，表壯觀乎金商。延蔓蓊鬱，緣阪被岡，縹幹綠葉，青柯紅芒，芳實離離，暉藻煌煌，微風扇動，照曜垂光。于是季秋九月九日，數并置酒華堂，高會娛情。百卉雕瘁，芳菊始榮，紛葩韡曄，或黃或青。乃有毛嬙、西施，荊姬、秦嬴，妍姿妖艷，一顧傾城。擢纖纖之素手，宣皓腕而露形。仰撫雲髻，俯弄芳榮。
又
夫菊有五美焉，圓花高懸，準天極也。純黃不雜，后土色也。早植晚登，君子德也。冒霜吐穎，象勁直也。流中輕體，神仙食也。
蒲萄賦
余植蒲桃於堂前，嘉而賦之。
美乾道之廣覆兮，佳陽澤之至淳，覽遐方之殊偉兮，無斯果之獨珍，托靈根於玄圃，植崑山之高垠，綠葉翁鬱，曖若重陰翳羲和，秀房陸離，焜若紫英乘素波，仰承甘液之靈露，下歙豐潤於醴泉，總眾和之淑美，體至氣於自然，珍味允備，與物無儔，清濁外暢，甘旨內遒，滋澤膏潤，入口散流。
檄
移蜀檄
往者漢祚衰微，率土分崩，生民之命，幾於泯滅。我太祖武皇帝神武聖哲，撥亂反正，拯其將墜，造我區夏。高祖文皇帝應天順民，受命踐祚。烈祖明皇帝奕世重光，恢拓洪業。然江山之外，異政殊俗，率土齊民，未蒙王化，此三祖所以顧懷遺志也。今主上聖德欽明，紹隆前緒，宰輔忠肅明允，劬勞王室，布政垂惠而萬邦協和，施德百蠻而肅慎致貢。悼彼巴蜀，獨為匪民，愍此百姓，勞役未已。是以命授六師，龔行天罰，征西雍州鎮西諸軍，五道並進。古之行軍，以仁為本，以義治之。王者之師，有征無戰。故虞舜舞干戚而服有苗，周武有散財發廩表閭之義。今鎮西奉辭銜命，攝統戎車，庶弘文告之訓，以濟元元之命，非欲窮武極戰，以快一朝之志，故略陳安危之要，其敬聽話言。
益州先主以命世英才，興兵新野，困躓冀徐之郊，制命紹布之手，太祖拯而濟之，興隆大好。中更背違，棄同即異。諸葛孔明仍規秦川，姜伯約屢出隴右，勞動我邊境，侵擾我氐羌，方國家多故，未遑脩九伐之征也。今邊境乂清，方內無事，蓄力待時，併兵一向。而巴蜀一州之衆，分張守備，難以禦天下之師，段谷侯和沮傷之氣，難以敵堂堂之陣。比年已來，曾無寧歲，征夫勤瘁，難以當子來之民。此皆諸賢所共親見，蜀侯見禽於秦，公孫述授首於漢，九州之險，是非一姓：此皆諸君所備聞也。明者見危於無形，智者規福於未萌。是以微子去商，長為周賓；陳平背項，立功於漢。豈宴安鴆毒，懷祿而不變哉？
今國朝隆天覆之恩，宰輔弘寬恕之德，先惠後誅，好生惡殺。往者吳將孫壹舉衆內附，位為上司，寵秩殊異。文欽唐咨為國大害，叛主讎賊，還為戎首。咨困偪禽獲，欽二子還降，皆將軍封候，咨豫聞國事。壹等窮踧歸命，猶加上寵，況巴蜀賢智見機而作者哉！誠能深鑒成敗，邈然高蹈，投跡微子之蹤，措身陳平之軌，則福同古人，慶流來裔，百姓士民，安堵樂業，農不易畝，市不迴肆，去累卵之危，就永安之計，豈不美與！若偷安旦夕，迷而不反，大兵一放，玉石俱碎，雖欲悔之，亦無及也。各具宣布，咸使知聞。
奏
平蜀奏
賊姜維、張翼、廖化、董厥等，逃死遁走，欲趣成都。臣趣遣司馬夏侯咸、護軍胡烈等，經從劔閣出新都大渡截其前，參軍爰𩇕將軍句安等躡其後，參軍皇甫闓、將軍王買等從涪南出衝其腹，臣據涪縣為東西勢援。維等所統步騎四、五萬人，擐甲厲兵，塞川填谷，數百里中，首尾相繼，憑恃其眾，方軌而西。臣勅咸、闓等，令分兵據勢，廣張羅網，南杜走吳之道，西塞成都之路，北絕越逸之徑。四面雲集，首尾竝進，蹊路斷絕，走伏無地。臣又手書申喻，開示生路。群寇困逼，知命窮數盡，解甲投戈，面縛委質。印綬萬數，資器山積。昔舜舞干戚，有苗自服；牧野之師，商旅倒戈。有征無戰，帝王之盛業。全國為上，破國次之，全軍為上，破軍次之，用兵之令典。陛下聖德，侔蹤前代，翼輔忠明，齊軌公旦。仁育群生，義征不譓。殊俗向化，無思不服。師不踰時，兵不血刃。萬里同風，九州共貫。臣輒奉宣詔命，導揚恩化。復其社稷，安其閭伍。舍其賦調，弛其征役。訓之德禮，以移其風。示之軌儀，以易其俗。百姓欣欣，人懷逸豫。后來其蘇，義無以過。
書
與姜維書
公侯以文武之德，懷邁世之略，功濟巴、漢，聲暢華夏，遠近莫不歸名。每惟疇昔，嘗同大化，吳札、鄭喬，能喻斯好。
與蔣斌書
巴蜀賢智文武之士多矣。至於足下、諸葛思遠，譬諸草木，吾氣類也。桑梓之敬，古今所敦。西到，欲奉瞻尊大君公侯墓，當洒掃墳塋，奉祠致敬。願告其所在！
與吳主書
執笏之心，載在名策。
記
高貴鄉公少康高祖優劣論記
三月丙辰，帝宴羣臣于太極東堂，與侍中荀顗、尚書崔贊、袁亮、鍾毓，給事中中書令虞松等並講述禮典，遂言帝王優劣之差。帝慕少康，因問顗等曰：「有夏既衰，后相殄滅。少康收集夏眾，復禹之績。高祖拔起隴畆，驅帥豪雋，芟夷秦項，包舉寓內。斯二主可謂殊才異略，命世大賢者也。考其功德，誰宜為先？」顗等對曰：「夫天下重器，王者天授，聖德應期，然後能受命創業。至于階緣前緒，興復舊績，造之與因，難易不同。少康功德雖美，猶為中興之君，與世祖同流可也。至如高祖，臣等以為優。」帝曰：「自古帝王，功德言行，互有高下，未必創業者皆優，紹繼者咸劣也。湯、武、高祖，雖俱受命，賢聖之分，所覺懸殊。少康殷宗，中興之美；夏啟周成，守文之盛，論德較實，方諸漢祖，吾見其優，未聞其劣。顧所遇之時殊，故所名之功異耳。少康生於滅亡之後，降為諸侯之隸，崎嶇逃難，僅以身免，能布其德，而兆其謀，卒滅過戈，克復禹績。祀夏配天，不失舊物，非至德弘仁，豈濟斯勳？漢祖因土崩之勢，仗一時之權，專任智力，以成功業，行事動靜，多違聖檢。為人子則數危其親，為人君則囚繫賢相，為人父則不能衛子。身沒之後，社稷幾傾，若與少康易時而處，或未能復大禹之績也。推此言之，宜高夏康而下漢祖矣，諸卿具論詳之。」
翌日丁巳，講業既畢，顗、亮等議曰：「三代建國，列土而治，當其衰弊，無土崩之勢，可懷以德，難屈以力。逮至戰國，強弱相兼，去道德而任智力，故秦之弊，可以力爭。少康布德，仁者之英也；高祖任力，智者之儁也。仁智不同，二帝殊矣。詩書述殷中宗、高宗，皆列大雅。少康功美，過於二宗，其為《大雅》明矣。少康為優，宜如詔旨。」贊、毓、松等議曰：「少康雖積德累仁，然上承大禹，遺澤餘慶，內有虞、仍之援，外有靡、艾之助，寒浞讒慝，不德于民；澆、⿰無親，外內棄之。以此有國，葢有所因，至於漢祖，起自布衣，率烏合之士，以成帝者之業。論德則少康優，課功則高祖多，語資則少康易，較時則高祖難。」帝曰：「諸卿論少康因資，高祖創造，誠有之矣。然未知三代之世，任德濟勳，如彼之難；秦項之際，任力成功，如此之易。且太上立德，其次立功。漢祖功高，未若少康盛德之茂也。且夫仁者必有勇，誅暴必用武，少康武烈之威，豈必降於漢祖哉？但夏書淪亡，舊文殘缺，故勳美闕而罔載。唯有伍員粗述大略，其言復禹之績，不失舊物。祖述聖業，舊章不愆，自非大雅兼才，孰能與於此？向令墳、典具存，行事詳備，亦豈有異同之論哉？」於是羣臣咸悅服。中書令松進曰：「少康之事，去世久遠，其文昧如，是以自古及今，議論之士，莫有言者，德美隱而不宣，陛下既垂心遠鑒，考詳古昔，又發德音，贊明少康之美，使顯於千載之上，宜錄以成篇，永垂於後。」帝曰：「吾學不博，所聞淺狹，懼於所論，未獲其宜。縱有可采，億則屢中，又不足貴，無乃致笑後賢，彰吾闇昧乎？」於是侍郎鍾會，退論次焉。
傳
生母張夫人傳
夫人張氏，字昌蒲，太原茲氏人，太傅定陵成侯之命婦也。世長吏二千石。夫人少喪父母，克成侯家，修身正行，非禮不動，為上下所稱述。貴妾孫氏，懾嫡專家，心害其賢，數讒毀，無所不至。孫氏辨博有知巧，言足以飾非成過，然竟不能傷也。及妊娠，愈更嫉妬，乃置藥食中。夫人中食，覺而吐之，瞑眩者數日。或曰：「何不向公言之？」答曰：「嫡庻相害，破家危國，古今以為鑒誡。假如公信我，眾誰能明其事？彼以心度我，謂我必言，固將先我；事繇彼發，顧不快邪！」遂稱疾不見。孫氏果謂成侯曰：「妾欲其得男，故飲以得男之藥，反謂毒之。」成侯曰：「得男藥佳事，暗于食中與人，非人情也。」遂訊侍者具服，孫氏繇是得罪出。成侯問夫人：「何能不言？」夫人言其故，成侯大驚，益以此賢之。黃初六年生會，恩寵愈隆，成侯既出孫氏，更納正嫡賈氏。
成侯命婦傳
夫人性矜嚴，明於教訓。會雖童稚，勤見規誨。年四歲授《孝經》，七歲誦《論語》，八歲誦《詩》，十歲誦《尚書》，十一誦《易》，十二誦《春秋左氏傳》、《國語》，十三誦《周禮》、《禮記》，十四誦成侯《易記》，十五使入太學，問四方奇文異訓。謂會曰：「學猥則倦，倦則意怠。吾懼汝之意怠，故以漸訓汝。」今可以獨學矣，雅好書籍，涉厯眾書，特好《易》、《老子》。每讀《易》，孔子說「鳴鶴在陰，勞謙君子，藉用白茅，不出戶庭」之義，每使會反覆讀之，曰：「《易》三百餘爻，仲尼特說此者，以謙恭慎密，樞機之發，行已至要，榮身所繇故也。順斯術以往，足為君子矣。」
正始八年，會為尚書郎。夫人執會手而誨之曰：「汝弱冠見敘，人情不能不自足，則損在其中矣。勉思其戒。」是時大將軍曹爽專朝政，日縱酒沈醉，會兄侍中毓宴還，言其事，夫人曰：「樂則樂矣，然難久也。居上不驕，制節謹度，然後乃無危溢之患。今奢僭若此，非長守富貴之道。」
嘉平元年，車駕朝高平陵，會為中書郎從行。相國宣文侯始舉兵，眾人恐懼，而夫人自若。中書令劉放、侍郎衛瓘、夏侯和等家皆怪，問夫人：「一子在危難之中，何能無憂？」答曰：「大將軍奢僭無度，吾常疑其不安。太傅義不危國，必為大將軍舉耳。吾兒在帝側何憂？聞且出兵，無他重器，其勢必不久戰。」果如其言，一時稱明。會厯機密十餘年，頗豫政謀。夫人謂曰：「昔范氏少子為趙簡子設代邾之計，事從民悅，可謂功矣。然其母以為乘偽作詐，末業鄙事，必不能久。其識本深遠，非近人所言。吾常樂其為人。汝居心正，吾知勉矣，但當修所志，以輔益時化，不忝先人耳。」常言：「人誰能皆體自然，但力行不倦，抑亦其次。雖接鄙賊，必以言信，取與之間，分畫分明。」或問此無乃小乎。答曰：「君子之行，皆積小以致高大。若以小善為無益而弗為，此乃小人之事耳。希通慕大者，吾所不好。」會自幼小，衣不過青紺，親營家事，自知恭檢。然見得思義，臨財必讓。會前後賜錢帛數百萬計，悉送供公家之用，一無所取。年五十有九，甘露二年二月暴疾薨。比葬，天子有手詔，命大將軍高都侯厚加賵贈，喪事無巨細，一皆供給。議者以為公侯有夫人，有世婦，有妻有妾，所謂外命婦也。依《春秋》成風定姒之義，宜崇典禮，不得總稱妾名。於是稱成侯命婦。殯葬之事，有取於古制，禮也。
論
芻蕘論
國之稱富者，在乎豐民，非獨謂府庫盈、倉廩實也。且府庫盈、倉廩實，非上天所降，皆取之於民，民困則國虛矣。

[book_title]附錄
本傳
鍾會字士季，潁川長社人，太傅繇小子也。少敏惠夙成。中護軍蔣濟著論，謂「觀其眸子，足以知人。」會年五歲，繇遣見濟，濟甚異之，曰：「非常人也。」及壯，有才數技藝，而博學精練名理，以夜續晝，繇是獲聲譽。
正始中，以為秘書郎，遷尚中書侍郎。高貴鄉公即尊位，賜爵關內侯。毌丘儉作亂，大將軍司馬景王東征，會從，典知密事，衛將軍司馬文王為大軍後繼。景王薨於許昌，文王總統六軍，會謀謨帷幄。時中詔勑尚書傅嘏，以東南新定，權畱衛將軍屯許昌，為內外之援，令嘏率諸軍還。會與嘏謀，使嘏表上，輒與衛將軍俱發還，到雒水南屯住。於是朝廷拜文王為大將軍輔政，會遷黃門侍郎，封東武亭侯，邑三百戶。
甘露二年，徵諸葛誕為司空，時會喪寧在家，策誕必不從命，馳白文王。文王以事已施行，不復追改。及誕反，車駕住項，文王至壽春，會復從行。初，吳大將全琮，孫權之婚親重臣也，琮子懌、孫靜、從子端、翩、緝等，皆將兵來救誕。懌兄子輝、儀畱建業，與其家內爭訟，携其母，將部曲數十家渡江，自歸文王。會建策，密為輝、儀作書，使輝、儀所親信齎入城，告懌等，說吳中怒懌等不能拔壽春，欲盡誅諸將家，故逃來歸命。懌等恐懼，遂將所領開東城門出降，皆蒙封寵，城中繇是乖離。壽春之破，會謀居多，親待日隆，時人謂之子房。軍還，遷為太僕，固辭不就。以中郎在大將軍府管記室事，為腹心之任。以討諸葛誕功，進爵陳侯，屢讓不受。詔曰：「會典綜軍事，參同計策，料敵制勝，有謀謨之勳，而推寵固讓，辭指款實，前後累重，志不可奪。夫成功不處，古人所重，其聽會所執，以成其美。」遷司隸校尉。雖在外司，時政損益，當世與奪，無不綜典。嵇康等見誅，皆會謀也。文王以蜀大將姜維屢擾邊陲，料蜀國小民疲，資力單竭，欲大舉圖蜀。惟會亦以為蜀可取，豫共籌度地形，考論事勢。
景元三年冬，以會為鎮西將軍、假節都督關中諸軍事。文王勑青、徐、兗、豫、荊、揚諸州，並使作船，又令唐咨作浮海大船，外為將伐吳者。四年秋，乃下詔使鄧艾、諸葛緒各統諸軍三萬餘人，艾趣甘松、沓中連綴維，緒趣武街、橋頭，絕維歸路。會統十餘萬眾，分從斜谷、駱谷入。先命牙門將許儀在前治道，會在後行，而橋穿，馬足陷，於是斬儀。儀者，許褚之子，有功王室，猶不原貸。諸軍聞之，莫不震竦。蜀令諸圍皆不得戰，退還漢、樂二城守。魏興太守劉欽趣子午谷，諸軍數道平行，至漢中。蜀監軍王含守樂城，護軍蔣斌守漢城，兵各五千。會使護軍荀愷、前將軍李輔各統萬人，愷圍漢城，輔圍樂城。會徑過，西出陽安口，遣人祭諸葛亮之墓。使護軍胡烈等行前，攻破關城，得庫藏積穀。姜維自沓中還，至陰平，合集士眾，欲赴關城。未到，聞其已破，退趣白水，與蜀將張翼、廖化等合守劔閣拒會。會移檄蜀將士吏民。鄧艾追姜維到陰平，簡選精銳，欲從漢德陽入江由、左儋，道詣緜竹，趣成都，與諸葛緒共行。緒以本受節度邀姜維，西行非本詔，遂進軍前向白水，與會合。會遣將軍田章等從劔閣西，徑出江由。未至百里，章先破蜀，伏兵三校，艾使章先登。遂長驅而前。會與緒軍向劔閣，會欲專軍勢，密白緒畏懦不進，檻車徵還。軍悉屬會，進攻劔閣，不克，引退，蜀軍保險拒守。艾遂至緜竹，大戰，斬諸葛瞻。維等聞瞻巳破，率其眾東入于巴。會乃進軍至涪，遣胡烈、田續、龐會等追維。艾進軍向成都，劉禪詣艾降，遣使勑維等令降於會。維至廣漢郪縣，令兵悉放器仗，送節傳於胡烈，便從東道詣會降。會上言，會于是禁檢士眾不得鈔略，虛己誘納，以接蜀之群司，與維情好歡甚。十二月詔曰：「會所向摧弊，前無彊敵，緘制眾城，罔羅迸逸。蜀之豪帥，面縛歸命，謀無遺策，舉無廢功。凡所降誅，動以萬計，全勝獨克，有征無戰。拓平西夏，方隅清晏。其以會為司徒，進封縣侯，增邑萬戶。封子二人亭侯，邑各千戶。」
會內有異志，因鄧艾承制專事，密白艾有反狀，於是詔書檻車徵艾。司馬文王懼艾或不從命，勑會並進軍成都，監軍衛瓘在會前行，以文王手筆令宣喻艾軍，艾軍皆釋仗，遂收艾入檻車。會所憚惟艾，艾既禽而會尋至，獨統大眾，威震西土。自謂功名葢世，不可復為人下，加猛將銳卒皆在己手，遂謀反。欲使姜維等皆將蜀兵出斜谷，會自將大眾隨其後。既至長安，令騎士從陸道，步兵從水道順流浮渭入河，以為五日可到孟津，與騎會洛陽，一旦天下可定也。會得文王書云：「恐鄧艾或不就徵，今遣中護軍賈充將步騎萬人，徑入斜谷，屯樂城，吾自將十萬屯長安，相見在近。」會得書，驚呼所親語之曰：「但取鄧艾，相國知我能獨辦之；今來大重，必覺我異矣，便當速發。事成，可得天下；不成，退保蜀漢，不失作劉備也。我自淮南以來，畫無遣策，四海所共知也。我欲持此安歸乎！」會以五年正月十五日至，其明日，悉請護軍、郡守、牙門騎督以上及蜀之故官，為太后發喪于蜀朝堂。矯太后遺詔，使會起兵廢文王，皆班示坐上人，使下議訖，書版署置，更使所親信代領諸軍。所請群官，悉閉著益州諸曹屋中，城門宮門皆閉，嚴兵圍守。會帳下督丘建本屬胡烈，烈薦之文王，會請以自隨，任愛之。建愍烈獨坐，啟會，使聽內一親兵出取飲食，諸牙門隨例各內一人。烈紿語親兵及疏與其子曰：「丘建密說消息，會已作大坑，白棓數千，欲悉呼外兵入，人賜白㡊，拜為散將，以次棓殺坑中。」諸牙門親兵亦咸說此語，一夜傳相告，皆徧，或謂會：「可盡殺牙門騎督以上。」會猶豫未決。十八日日中，烈軍兵與烈兒雷鼓出門，諸軍兵不期皆鼓譟出，曾無督促之者，而爭先赴城。時方給與姜維鎧杖，白外有匈匈聲，似失火，有頃，白兵走向城。會驚，謂維曰：「兵來似欲作惡，當云何？」維曰：「但當擊之耳。」會遣兵悉殺所閉諸牙門、郡守，內人共舉机以柱門，兵斫門不能破。斯須，門外倚梯登城，或燒城屋，蟻附亂進，矢下如雨，牙門、郡守各緣屋出，與其卒兵相得。姜維率會左右戰，手殺五六人，眾既格斬維，爭赴殺會。會時年四十，將士死者數百人。初，艾為太尉，會為司徒，皆持節、都督諸軍如故，咸未受命而斃。會兄毓，以四年冬薨，會竟未知問。會兄子邕，隨會與俱死，會所養兄子毅及峻、辿等下獄，當伏誅。司馬文王表天子下詔曰：「峻等祖父繇，三祖之世，極位台司，佐命立勳，饗食廟庭。父毓，厯職內外，幹事有績。昔楚思子文之治，不滅鬬氏之祀；晉錄成宣之忠，用存趙氏之後。以會、邕之罪，而絕繇、毓之類，吾有愍然！峻、辿兄弟特原有官爵者如故。惟毅及邕息伏法。」或曰，毓曾密啟司馬文王，言會挾術難保，不可專任，故宥峻等云。初，文王欲遣會伐蜀，西曹屬邵悌求見曰：「今遣鍾會率十餘萬眾伐蜀，愚謂會單身無重任，不若使餘人行。」文王笑曰：「我寧當復不知此耶？蜀為天下作患，使民不得安息，我今伐之，如指掌耳，而眾人皆言蜀不可伐。夫人心豫怯則智勇並竭，智勇並竭而彊使之，適為敵禽耳。惟鍾會與人意同，今遣會伐蜀，必可滅蜀。滅蜀之後，就如卿所慮，當何所能一辦耶？凡敗軍之將不可以語勇，亡國之大夫不可與圖存，心膽以破故也。若蜀以破，遺民震恐，不足與圖事；中國將士各自思歸，不肯與同也。若作惡，祗自滅族耳。卿不須憂此，慎莫使人聞也。」及會白鄧艾不軌，文王將西，悌復曰：「鍾會所統，五六倍于鄧艾，但可勑會取艾，不足自行。」文王曰：「卿忘前時所言邪？而更云可不須行乎？雖爾，此言不可宣也。我要自當以信義待人，但人不負我，我豈可先人生心哉！近日賈護軍問我，言：『頗疑鍾會不？』我荅言：『如今遣卿行，寧可復疑卿邪？』賈亦無以易我語也。我到長安，則自了矣。」軍至長安，會果已死，咸如所策。會嘗論易無互體、才性同異。及會死後，于會家得書二十篇，名曰《道論》，而實刑名家也，其文似會。
初，會弱冠，與山陽王弼並知名。弼好論儒道，辭才逸辯，注《易》及《老子》，為尚書郎，年二十餘，卒。

        </div>
      </div>
    </div>
  </div>
</div>
<!--update:2025-08-30 10:30:05-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>