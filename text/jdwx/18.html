<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="天部一,天部二,天部三,天部四,天部五,天部六,天部七,天部八,天部九,天部十,天部十一,天部十二,天部十三,天部十四,天部十五,时序部一,时序部二,时序部三,时序部四,时序部五,时序部六,时序部七,时序部八,时序部九,时序部十,时序部十一,时序部十二,时序部十三,时序部十四,时序部十五,时序部十六,时序部十七,时序部十八,时序部十九,时序部二十,地部一,地部二,地部三,地部四,地部五,地部六,地部七,地部八,地部九,地部十,地部十一,地部十二,地部十三,地部十四,地部十五,地部十六,地部十七,地部十八,">
<meta name="description" content="[book_node]元气。《三五歷记》曰：未有天地之时，混沌状如鸡子，溟涬始牙，濛莫孔切。鸿胡孔切。滋萌，岁在摄提，元气肇始。又曰：清轻者上为天，浊重者下为地，冲和气者为人。故天地含精，万物化生。。《河图》曰：元气闓音开阳为天。又曰：元气无形，汹汹蒙蒙，偃者为地，伏者为天也。。《礼统》曰：天地者，元气之所生，万物之所自焉。。《孝经左契》曰：元气混沌，孝在其中。。《汉书·律歷志》曰：黄钟，黄者，中之色。故阳气施於下泉，孳萌万物，为六气元也。故以黄色名元气焉。又曰：太极运三辰五星於上，元气转三统五行於下。。">
<title>《太平御览》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《太平御覽》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[北宋] 977年-984年</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">經典文獻,</span> <br/>
          字数： <span class="inputVal" id="bknum">[book_length]4879638</span> <br/>
          说明： <span class="inputVal" id="bkdec">[book_node]元氣
《三五歷記》曰：未有天地之時，混沌狀如雞子，溟涬始牙，濛莫孔切。鴻胡孔切。滋萌，歲在攝提，元氣肇始。又曰：清輕者上為天，濁重者下為地，沖和氣者為人。故天地含精，萬物化生。
《河圖》曰：元氣闓音開陽為天。又曰：元氣無形，洶洶蒙蒙，偃者為地，伏者為天也。
《禮統》曰：天地者，元氣之所生，萬物之所自焉。
《孝經左契》曰：元氣混沌，孝在其中。
《漢書·律歷志》曰：黃鍾，黃者，中之色。故陽氣施於下泉，孳萌萬物，為六氣元也。故以黃色名元氣焉。又曰：太極運三辰五星於上，元氣轉三統五行於下。
《家語》曰：夫禮必本之太一，太一分為天地，轉為陰陽，變為四時，列為鬼神。太一，謂元氣也。
《淮南子》曰：道始生虛廓，虛廓生宇宙，宇宙生元氣，無有涯垠。清陽者，薄音博。劘音摩。而為天。又曰：古未有天地之時，惟象無形，幽幽冥冥，茫茫昧昧，幕幕閔閔，鴻濛澒洞，莫知其門。有二神混沌生。高誘注曰：二神，經天營地之神。經天營地，孔深也。乎莫知其終，滔乎莫知其所止息。於是乃別為陰陽，離為八極。剛柔相成，萬物乃形。
《遁甲開山圖》曰：有巨靈者，遍得元神之道，故與元氣一時生混沌。又曰：南溟之山，金堂玉室，上無元氣，實滋神化。又曰：麗山氏分布元氣，各生次序，產生山谷。
《帝系譜》曰：天地初起，溟涬濛鴻，即生天皇，始萬八千歲，以木德王。
《十洲記》曰：昆陵，昆侖山也。上有金臺玉闕，亦元氣之所合，天帝之居治處。
《六韜》曰：天之為天遠矣，地之為地久矣。萬物在其間，各自利，何世莫之有乎？夫使世俗皆能順其有，是乃溟涬濛鴻之時，為王故莫之能有。七十六聖發起，其所系天下而有之，豈一日哉！
楊泉《物理論》曰：揚雄非渾天而作蓋天，圓其蓋左轉，日月星辰隨而東西。桓譚難之，雄不解。此蓋天者，復難知也。元氣皓大，則稱皓天。皓天，元氣也，皓然而已，無他物</span> <br/>
          封面： <span class="inputVal" id="bkimg">Z_19643.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《太平御覽》
[book_date][北宋] 977年-984年
[book_length]4879638
[book_img]Z_19643.jpg


[book_title]天部一
[book_node]元氣
《三五歷記》曰：未有天地之時，混沌狀如雞子，溟涬始牙，濛莫孔切。鴻胡孔切。滋萌，歲在攝提，元氣肇始。又曰：清輕者上為天，濁重者下為地，沖和氣者為人。故天地含精，萬物化生。
《河圖》曰：元氣闓音開陽為天。又曰：元氣無形，洶洶蒙蒙，偃者為地，伏者為天也。
《禮統》曰：天地者，元氣之所生，萬物之所自焉。
《孝經左契》曰：元氣混沌，孝在其中。
《漢書·律歷志》曰：黃鍾，黃者，中之色。故陽氣施於下泉，孳萌萬物，為六氣元也。故以黃色名元氣焉。又曰：太極運三辰五星於上，元氣轉三統五行於下。
《家語》曰：夫禮必本之太一，太一分為天地，轉為陰陽，變為四時，列為鬼神。太一，謂元氣也。
《淮南子》曰：道始生虛廓，虛廓生宇宙，宇宙生元氣，無有涯垠。清陽者，薄音博。劘音摩。而為天。又曰：古未有天地之時，惟象無形，幽幽冥冥，茫茫昧昧，幕幕閔閔，鴻濛澒洞，莫知其門。有二神混沌生。高誘注曰：二神，經天營地之神。經天營地，孔深也。乎莫知其終，滔乎莫知其所止息。於是乃別為陰陽，離為八極。剛柔相成，萬物乃形。
《遁甲開山圖》曰：有巨靈者，遍得元神之道，故與元氣一時生混沌。又曰：南溟之山，金堂玉室，上無元氣，實滋神化。又曰：麗山氏分布元氣，各生次序，產生山谷。
《帝系譜》曰：天地初起，溟涬濛鴻，即生天皇，始萬八千歲，以木德王。
《十洲記》曰：昆陵，昆侖山也。上有金臺玉闕，亦元氣之所合，天帝之居治處。
《六韜》曰：天之為天遠矣，地之為地久矣。萬物在其間，各自利，何世莫之有乎？夫使世俗皆能順其有，是乃溟涬濛鴻之時，為王故莫之能有。七十六聖發起，其所系天下而有之，豈一日哉！
楊泉《物理論》曰：揚雄非渾天而作蓋天，圓其蓋左轉，日月星辰隨而東西。桓譚難之，雄不解。此蓋天者，復難知也。元氣皓大，則稱皓天。皓天，元氣也，皓然而已，無他物焉。
揚雄《檄靈賦》曰：自今推古，至於元氣始化，古不覽今，名號迭毀，請以《詩》《春秋》言之。
又《解嘲》曰：《太玄》五千文，支葉扶疏，獨說十餘萬言，深者入地底，高者出蒼天，大者涵元氣，纖者入無倫。等也。
班固《東都賦》曰：萬樂備，百禮暨，皇情浹，群臣醉，降煙煴，調元氣。
又《漢頌論功歌詩》曰：后土化育兮四時行，修靈液養兮元氣覆。冬同云兮春霡霂，膏澤洽兮殖嘉穀。
張衡《玄圖》曰：玄者，包含道德，構掩乾坤，橐籥元氣，稟受無原。
陳思王《魏德論》曰：元氣否塞，玄黃漬薄，星辰逆行，陰陽舛錯，國無完邑，陵無掩槨，四海鼎沸，蕭條沙漠。
又《七啟》曰：有形必朽，有端必窮，茫茫元氣，誰知其終。
孫楚《石人銘》曰：大象無形，元氣為母，杳兮冥兮，陶冶眾有。
陸機《雲賦》曰：攄神景於八幽，合洪化於煙煴，充宇宙以播象，協元氣而齊勛。
潘岳《西征賦》曰：古往今來，邈矣悠哉，寥廓惚恍，化一氣而甄三才。
[book_node]太易
《老子》曰：有物混成，先天地生。
《易乾鑿度》曰：夫有形者，生於無形；故有太易者，未見氣也。
《帝王世紀》曰：天地未分，謂之太易。
《列子》曰：夫有形者生於無形，則天地安從生？自然而生。故有太易、太初、太始、太素。此有物之始，自微至著，變化自相因襲太易者未見氣也易者，不窮滯之稱，凝寂于太虛之域，將何見乎？即如《易系》之太極、老氏之混成。太初者氣之始也，陰陽未判。下句所謂渾淪。太始者形之始也，陰陽既判，品物流形。太素者質之始也。質，性也。既為物矣。則方圓剛柔靜躁各有其性。氣質具，未相離，此直論氣之形質，不復說太易，為三者宗本。下句別自明之。故曰渾淪。渾淪者，言萬物相渾淪而未相離也。雖渾然一氣不相離襲，而三才之道實潛兆乎其中。淪，語助也。視之不見，聽之不聞，循之不得，故曰易也。易無形畔，老子曰：視之不見名曰希而曰易。易，簡之別稱也。太易之義如此而已，故能為萬物宗，性真一而不變也。易變而為一，所謂易者，窈冥忽恍，不可變也。一氣持之而化變，故寄名變也。一變而為七，七變而為九。九，變者之究也，究，窮也。一變而為七九，不足以次數者全，舉陽數顧其都會也。乃復變而為一。一者，形變之始。既涉於有形之域，理數既終，乃復反而為一。反而為一，歸形變之始也。此蓋明變化往復無極
[book_node]太初
《易乾鑿度》曰：太初者，氣之始也。
《帝王世紀》曰：元氣始萌，謂之太初。
《詩推度災》曰：陽本為雄，陰本為雌，物本為魂。宋均注曰：本即原也，變陰陽為雌雄魂也。亦言未有形也。皆無兆朕，故謂之氣。雄生八月仲節，號曰太初，行三節。節猶氣也。太初者，氣之始也。必知生八月仲者，據此時薺夌生以為驗也。陽生物行三節者，須雌俱行物乃著也。
《廣雅》曰：太初，氣之始也。清濁未分。
《莊子》曰：太初有無，言太古之初，上下未形，所有者無。無有無名。既無有形，人無有名。一之所起，有一而未形。一謂道也。物得以生，謂之德。
《淮南子》曰：稽古太初，人生於無，當太初天地之始，人生於無形，無形生有形也。成形於有，有形而制於物。為物所制。
揚雄《檄靈賦》曰：太易之始，太初之先，馮馮沉沉，奮搏無端。
王阜《老子聖母碑》曰：老子者，道也。乃生於無形之先，起於太初之前，行於太素之元，浮游六虛，出入幽冥，觀混合之未別，窺清濁之未分。
陳思王《魏德論》曰：在昔太初，玄黃混并，渾沌濛鴻，兆朕未形。
阮籍《孔子誄》曰：養徒三千，升堂七十，潛神演思，因史作書，考混元於無形，本造化於太初。
又《大人先生傳》曰：太初真人，惟太之根，專氣一志，萬物以存。又曰：馳騖乎太初之中，休息乎無為之宮。太初何始，無后無先。
[book_node]太始
《易乾鑿度》曰：太始者，形之始也。又曰：雌生戌仲，號曰太始，雄雌俱行三節。俱行，起自戌仲至亥。
《帝王世紀》曰：氣，形之初，謂之太始。
《楚辭·天問》曰：遂古之初，誰傳道之？王逸注曰：初，始也。太始之元，虛廓無形，神物未生，誰傳此道。上下未形，何由考之？言天地未分，混沌無根，誰考述而知也。
張衡《玄圖》曰：玄者，無形之類，自然之根，作於太始，莫之與先。
阮籍《大人先生傳》曰：登乎太始之前，覽乎忽漠之初，慮周旋於無外，志浩蕩而遂舒。
[book_node]太素
《易乾鑿度》曰：太素，質之始也。又曰：雄含物魂，號曰太素。雌雄俱行，故能含物魂而生物也。獨言雄雌，主於陽故也。
《帝王世紀》曰：形變有質，謂之太素。太素之前，幽清寂寞，不可為象，惟虛惟無，蓋道之根。道根既建，猶無生有，太素始萌，萌而未兆，謂之龐洪，蓋道之幹。道幹既育，萬物成體，於是剛柔始分，清濁始位，天成於外，而體陽故圓以動，蓋道之實。
《禮斗威儀》曰：二十九萬一千八百四十歲而反太素冥莖，蓋乃道之根也。
《禮含文嘉》曰：推之以上元為始，起十一月甲子朔旦，夜半冬至，日月五星俱起牽牛之初。鄭玄注：上元，太素已來至所求年。
《廣雅》曰：太素，質之始也，已有素樸而未散也。
《樂動聲儀》曰：作樂制禮時，有五音始於上元，戊辰夜半冬至，北方子。鄭玄注曰：戊辰土位，土為宮，宮為君，故作樂尚之以為始也。夜半子，亦天時之始。禮稽命微起於太素，十一月閼逢之，曰歲在攝提格之紀，是云作樂制禮，蓋作樂則有禮，通其文耳。
張衡《靈憲注》曰：太素之前，幽清玄靜，寂寞冥默，不可為象，厥中惟靈，如是者永久焉，斯謂冥莖，蓋乃道根，道根既建，由無生有，太素始萌，萌而未兆，并體同色，坤屯不分。坤屯，音渾沌。
陳思王《髑髏說》曰：昔太素氏不仁，勞我以體，苦我以生，今也幸變而之死，是反吾真也。
又《魏德論》曰：不能貫道義之精英，窮混元于太素，亦以明矣。
又《魏文帝誄》曰：皓皓太素，兩儀始分，沖和產物，肇有人倫。
又《大暑賦》曰：壯皇居之瑰瑋兮，步八閎而為宇。節四運之常氣兮，逾太素之儀矩。
阮籍《通老論》曰：聖人明於天人之理，達於自然之分，通於治化之體，審於大慎之訓，故君臣垂拱完太素之樸，百姓熙怡保性命之和。
又《詩》曰：焉得松喬，熙神太素，逍遙區外，登我年祚。
又《老子贊》曰：陰陽不測，變化無倫，飄飖太素，歸虛反真。
陸機《孫權誄》曰：皇聖應期，有命太素，承亂下萌，清難天步。
又《浮雲賦》曰：集輕浮之眾采，廁五色之藻氣。貫元虛於太素，薄紫微而竦戾。
又《詩》曰：太素卜令宅，希微啟奧基。玄沖纂懿文，虛無承先師。
又《詩》曰：澄神玄漠流，棲心太素域。弭節欣高視，俟我大夢覺。
《顧公直答陸機》曰：恢恢太素，萬物初基。在昔哲人，觀眾濟時。
[book_node]太極
《易·系辭》曰：易有太極，是生兩儀。兩儀生四象，四象生八卦。
《漢書·律歷志》曰：太極元氣，函三為一。又曰：太極中央元氣，故為黃鍾。又曰：元以統始。易，太極之首也。
《帝王世紀》曰：質形已具，謂之太極。
《樂動聲儀》曰：神守於心，游於目，窮於耳，往乎萬里而至疾，故不得而不速。從胸臆之中而徹太極，援引無題，人神皆感，神明之應，音聲相和。
班固《典引》曰：太極之先，兩儀始分，煙煙煴煴，有沉而奧，有浮而清。
陳思王《七啟》曰：夫太極之初，混沌未分，萬物純純，與道俱運。
又《畫贊敘》曰：上形太極混元之前，卻列將來未萌之事。
阮籍《通老論》曰：道者法自然而為化，侯王能守之，萬物將自化。《易》謂之太極，《春秋》謂之元，老子謂之道。
陸機《雲賦》曰：覽太極之初化，判玄黃於乾坤，考天壤之靈變，莫稽美乎慶云。
傅玄《風賦》曰：嘉太極之開元，美天地之定位。樂雷風之相薄，悅山澤之通氣。
張華《詩》曰：混沌無形氣，奚從生兩儀？元一是能分，太極焉得離？玄為誰翁子，道是誰家兒？天行自西回，日月曷東馳？
陸士龍《答士衡詩》曰：伊我世族，太極降精，昔在上代，軒虞篤生。
[book_node]天部上
《釋名》曰：天，顯也，在上高顯也。天，坦也，坦然高而遠也。
《易》曰：天垂象，見吉凶，聖人則之。又曰：觀乎天文，以察時變；觀乎人文，以化成天下。又曰：立天之道，曰陰與陽。又曰：天行健，君子以自強不息。又曰：本乎天者親上，本乎地者親下。又曰：天地之道，貞觀者也。又曰：天道虧盈而益謙。又曰：天地設位，而易行乎其中。又曰：乾為天。又曰：時乘六龍以御天。又曰：天尊地卑，乾坤定矣。又曰：在天成象，在地成形。又曰：大哉乾元，萬物資始乃統天。
《書》曰：高明柔克，沉潛剛克。高明，謂天也。又曰：乃命羲和，欽若昊天。又曰：皇天無親，惟德是輔。又曰：皇天震怒，命我文考，肅將天威。
《詩》曰：敬天之威，不敢馳驅。又曰：天步艱難，之子不猶。又曰：悠悠蒼天，此何人哉！又曰：謂天蓋高，不敢不跼；謂地蓋厚，不敢不蹐。跼，曲也。蹐，累足也。《箋》云：跼蹐者，天高而有雷電，地厚而有淪陷，此民疾苦，王政上下皆可畏怖之言。
《禮》曰：天地之道，博也，厚也，高也，明也，悠也，久也，今夫天，斯昭昭之多，及其無窮也，日月星辰系焉，萬物覆焉。又曰：天則不言而信，天無私覆，是天道也。無為而物成。又曰：天秉陽，垂日星。秉，持也。又曰：天不愛其道，故天降甘露。又曰：天有四時，春夏秋冬，風雨霜露，無非教也。又曰：著不息者，天也。聖人作樂以應天。又曰：燔柴於泰壇，以祭天也。又曰：孟冬之月，天氣上騰，地氣下降。又曰：祭天於南郊，就陽之義也。祭天掃地，而祭於其質而已矣。又曰：清明象天。
《傳》曰：天有六氣，降生五味。六氣者，陰陽風雨晦明。又曰：叔孫穆子夢天壓己，弗勝。又曰：公孫歸父會楚子於宋，宋人告急於晉，晉侯欲殺之。伯宗曰：「不可。天方授楚，未可與爭，雖晉之強，能違天乎？」又曰：晉侯賜畢萬魏。卜偃曰：「畢萬之後必大。萬，盈數也；魏，大名也。以是始賞，天啟之矣。」
《爾雅》曰：穹蒼，蒼天也。天形穹隆，其色蒼蒼，因以名云。春為蒼天，萬物蒼蒼生也。夏為昊天，言氣皓旰。秋為旻天，旻猶愍也。愍，萬物凋落也。冬為上天。言時無事，在上臨下而已。
《語》曰：天何言哉？四時行焉，百物生焉。又曰：惟天為大，惟堯則之。又曰：夫子之不可及也，猶天之不可階而升也。
《易乾鑿度》曰：天動而施曰仁，地靜而理曰義。又曰：輕清者上為天，重濁者下為地。又曰：天有陰陽，地有柔剛，人有仁義，是謂三才。
京房《易傳》曰：地動陰有餘，天裂陽不足。此臣下盛強，害君上之變也。景帝三年，天東北有赤氣，廣長十餘丈，或曰天裂，其後七國兵起。
《春秋說題辭》曰：天之為言顛也，居高理下，為人經也。《白虎通》亦云。群陽，精也。合為太一，分為殊名，故立字「一大」為天。
《禮統》曰：天地者，元氣之所生，萬物之祖也。天之為言鎮也，神也，珍也。施生為本，運轉精神，功效列陳，其道可珍重也。
《尚書考靈耀》曰：中央鈞天，其星角亢；東方皋天，《呂氏春秋》曰蒼天，《廣雅》曰上天。其星房心；東北變天，其星斗箕；北方玄天，其星須女；西北幽天，其星奎婁；西方成天，《呂氏春秋》曰皓天。其星胃昴；西南朱天，其星參狼；南方赤天，《呂氏春秋》《廣雅》皆曰炎天。其星輿鬼柳；東南陽天，其星張翼軫。《呂氏春秋》曰：天有九野，東方曰蒼天，西方曰皓天，南方曰炎天，其余皆同。
《周書》曰：神農之時，天雨粟，神農耕而種之。
《尚書中候》曰：天地開辟，甲子冬至。日月若懸璧，五星若編珠。
《詩紀歷樞》曰：箕為天口，主出氣。
《大戴禮》曰：放勛，其仁如天，其智如神，就之如日，望之如雲。
《春秋感精符》曰：人主與日月同明，四時合信，故父天母地，兄日姊月。父天於圜丘之禮也。母地於方澤之祭也。兄日於東郊，姊月於西郊也。
《春秋繁露》曰：天有十端：天為一端，地為一端，陽為一端，陰為一端，水為一端，土為一端，人為一端，金為一端，木為一端，火為一端，凡十端。天亦有喜怒之氣、哀樂之心，與人相副，以類合之，天人一也。春喜氣故生，秋怒氣故殺，夏樂氣故養，冬哀氣故藏，四者天人同有之。
《春秋內事》曰：天有十二分次，日月之所躔也。
《春秋元命包》曰：天不足西北，陽極於九，故周天九九八十一萬里。
《孝經援神契》曰：周天七衡六間者，相去萬九千八百三十三里三分里之一，合十一萬九千里。從內衡以至中衡，從中衡以至外衡，各五萬九千五百里。
《史記》曰：叔虞母夢天謂武王曰：「余今命汝生子，名虞，余與之唐。」及生子，有文在手，曰虞，遂因命之。
《漢書·東方朔答難》曰：以管窺天，以蠡測海，豈能考其文理哉？又曰：漢惠帝二年，天眼開北，廣十餘丈。
《後漢書》曰：和熹鄧皇后嘗夢捫天，天體蕩蕩正青，滑如磄石弟，有若鍾乳狀，乃仰嗽飲之。以訊占夢，言堯夢攀天而上，湯夢及天而舐之。此皆聖王之前占，吉不可言。
《蜀志》曰：吳使張溫來聘，秦密在諸葛亮座。溫曰：「何人？」亮曰：「學者。」溫問曰：「天有頭乎？」密曰：「有。《詩》曰：『乃眷西顧』。天若無頭，何以顧之？」又曰：「有耳乎？」曰：「有。《詩》云：『鶴鳴于九皋，聲聞于天』。無耳，何以聞之天？」「有足乎？」曰：「有。《詩》云：『天步艱難』。若無足，何以步？」「天有姓乎？」曰：「有。」曰：「何姓？」曰：「姓劉。」「何以知之？」曰：「其子姓劉，故以知之。」溫大敬之。
《晉書》曰：世祖登祚，探策得一，群臣失色。吏部郎中裴楷進曰：「天得一以清，地得一以寧，王侯得一為天下貞。」上大悅。又曰：惠帝末，天裂為二，無雲，有聲如雷。
《晉中興書·征祥說》曰：大興二年，天鳴東南，有聲，如水相薄。三年，又鳴。后哀帝廢。
《後魏書》曰：聖武田於野，見輜軿自天而下，至則見美女，曰：「天使我偶君。」遂寢宿，旦乃還。期周年復會於此。既而以所生男授帝，曰：「善養之，世為帝王。」子即始祖也。
《齊書》曰：王摛史學博聞，永明中，天忽黃色照地，眾莫能解。摛云：「是榮光。」世祖大悅，用為永陽郡守。
《陳書》曰：高祖夢天開數丈，有一人朱衣捧日，令帝張口納之。及覺，猶熱，後二百日為帝。

[book_title]天部二
[book_node]天部下
《老子》曰：天得一以清。天無以清，將恐裂。又曰：域中有四大：道大，天大，地大，王亦大。
《莊子》曰：天之蒼蒼，以其正色耶！其遠而至極也。
《文子》曰：樸至大者無形狀，道至大者無度量。故天圓不中規，地方不中矩。又曰：天明日明，然後能正四方；君明臣明，然後能照萬物；域中四明，故能久。又曰：高莫高於天，下莫下於澤。天高澤下，聖人法之。又曰：天愛其精，地愛其平，人愛其情。天之精，日月星辰雷霆風雨也；地之平，水火金木土也；人之情，思慮聰明喜怒也。
《列子》》曰：杞國有人憂天崩墜，身亡所寄，廢於寢食。又有憂彼憂者，因曉之曰：「天，積氣耳。若屈伸呼吸，終日在天中行止，奈何憂崩墜乎？」其人曰：「天果積氣，日月星辰不當墜耶？」曉者云：「日月星辰亦積氣之光耀者也。」長廬子聞而笑曰：「虹霓也，雲霧也，風雨也，四時也，此積氣之成乎天者也。知積氣也，何以不壞？夫天地，空中之一細物，有中之最巨也。難窮終始，此固然矣。憂其壞者，亦為遠大；言不壞者，亦為未是。天地不得不壞，則會歸於壞時，奚為不憂哉？」列子聞而笑曰：「言天地壞亦謬矣，言不壞亦謬矣。壞與不壞，吾所不知也。雖然，彼一也，此一也。故生不知死，死不知生；來不知去，去不知來。壞與不壞。吾何容心哉？」又曰：湯問夏革曰：「四海之外奚有乎？」曰：「猶齊州也。」湯曰：「汝奚以實之？」革曰：「朕東行至營，人民猶是也。問營之東，復猶營也。西行之豳，民人猶是也。問豳之西，復猶豳也。朕以是知四海、四荒、四極之外不異是也。故大小相含，無窮極也。含萬物者，亦如含天地。含萬物也故不窮，含天地之表故無極。朕亦焉知天地之表不有大天地者乎！亦吾所不知也。天地亦物，物有不足，故昔者女媧氏選五色之石以補闕，斷鰲之足鰲，巨龜也。以立四極。其後共工氏與顓頊爭為帝。《淮南子》曰：與神農爭。怒觸不周之山，折天柱，絕地維。故天傾西北，日月星辰就焉；地不滿東南，故百川水潦歸焉。」
《抱樸子》曰：宣夜之書亡，而《郄萌記》先師相傳。《宣夜說》云：「天無質，仰而瞻之。高遠無極，眼瞀睛極，蒼蒼然也。譬旁望遠道黃山而皆青，俯察千仞之谷而黝黑。夫青冥色黑，非有體也。日月星象浮生空中，行止皆須氣焉。故七曜或住或游，逆順伏見無常，進退不同，由無所根系故各異也。故辰極常居其所，北斗不與眾星西沒焉。七曜皆東行，日日行一度，月行十三度，遲疾任性，若綴附天體，不得不爾也。」又曰：良將剛則法天，可望而不可干；柔則象淵，可觀而不可入。
《淮南子》曰：四時天之吏，日月天之使，星辰天之期，虹蜺彗星天之忌。又曰：天有九野，九千九百九十里，四隅去地五萬里。
楊子《法言》曰：惟天為聰，惟天為明。夫能高其目而下其耳者，匪天也夫！又曰：或問天曰：「吾於天歟，見無為之為矣。」或曰：「雕刻眾形者，匪天歟？」曰：「以其不雕刻也。如物刻而雕之焉，得力而給諸？」又曰：天可度，則覆物淺矣。
《申子》曰：天道無私，是以恒正；天常正，是以清明。
《管子》曰：天或維之，地或載之，莫之維，天已墜矣，況於人乎！
《曾子》曰：單居離問曾子曰：「天圓而地方，誠有之乎？」曾子曰：「天之所生上首，地之所生下首，上首之謂圓，下首之謂方，始識天圓而地方，則是四角之不掩也。參嘗聞之夫子曰：天道曰圓，地道曰方；方曰幽，圓曰明。明者吐氣，是故外景；幽者含氣，是故內景。」
《墨子》曰：飄風苦雨，溱溱而至，此天之所以罰百姓不上同於天者也。
《孔叢子》曰：魏王問子順曰：「寡人聞：昔者上天神異后稷，而為之下嘉穀，周遂以興。」
《呂氏春秋》曰：天道圓，地道方，聖人所以立天下。天圓謂精氣圓通，周復無雜，故曰圓。地方謂萬物殊形，皆有分職，不能相為，故曰方。主執圓，臣處方，方圓不易，國乃昌。又曰：天地車輪，終則復始，極則復反。又曰：天地大矣，生而不子，成而不有，萬物皆被其澤，得其利，而莫知其所由始，三皇五帝之德也。又曰：天有九野。何謂九野？中央曰鈞天，東方曰蒼天，《尚書考靈耀》曰皋天，《廣雅》曰上天。東北方曰變天，北方曰玄天，西北方曰幽天，西方曰皓天，《尚書考靈耀》、《廣雅》皆曰成天。西南方曰朱天，南方曰炎天，《尚書考靈耀》曰赤天。南東方曰陽天。
《太玄經》曰：九天：一為中天，二為羨天，三為順天，四為更天，五為睟天，六為廓天，七為咸天，八為沉天，九為成天。又曰：天以不見為玄，地以不形為玄，人以心腹為玄，天奧西北，郁化精也；地奧黃泉，隱營魄也；人奧思慮，含至精也。
《說苑》曰：齊景公問子貢曰：「仲尼賢乎？」曰：「賢。」又問曰：「奚若？」曰：「不知也。」公怪之。子貢曰：「今謂天高，無少長賢愚皆知。若問其高幾何，皆曰不知。仲尼之賢，猶天之高也，奚得以知？」又曰：臣事仲尼，猶執杯就江海飲，莫知淺深也。「又曰：齊桓公問管仲曰：「王者何貴？」對曰：「貴天。」桓公仰視天。管仲曰：「所謂天者，非謂蒼蒼莽莽之天也。居人上者，以百姓為天。」
蔡邕《天文志》曰：言天體者有三家：一曰周髀，二曰宣夜，三曰渾天。宣夜之學，絕無師法。周髀術數具存，考驗天狀，多所違失，故史官不用。惟渾天者近，得其情，今史官所用，候臺銅儀則其法也。立八尺圜儀之度，而具天地之象，以正黃道，名察發斂，以行日月，以步五緯，精微深妙，百世不易之道。
《異苑》曰：陶侃夢飛翔沖天，天門九重，已入其八，餘一門不得進，以翼搏天，一翅致折，驚而墜下，左腋腫痛。后威果振主，欲有窺擬之志，每憶折翅之祥，抑心而止。
徐整《三五歷紀》曰：天地渾沌如雞子，盤古生其中，萬八千歲。天地開辟，陽清為天，陰濁為地，盤古在其中，一日九變，神於天，聖於地。天日高一丈，地日厚一丈，盤古日長一丈。如此萬八千歲，天數極高，地數極深，盤古極長，後乃有三皇。數起於一，立於三，成於五，盛於七，處於九，故天去地九萬里。
《廣雅》曰：太初，氣之始也，清濁未分。太始，形之始也，清者為精，濁者為形。太素，質之始也，已有素樸而未散也。二氣相接，剖判分離，清濁為天地。又曰：天圓廣，南北二億三萬三千五百里七十五步，東西短減四步，周六億十萬七百里二十五步。從地至天，一億一萬六千七百八十一里半；下地至厚，與天高等。又曰：南方曰炎天，西南方曰朱天，西方曰成天，西北方曰幽天，北方曰玄天，東北方曰變天，東南方曰陽天，中央曰鈞天，東方曰上天，謂之九天。九天之際曰九垠垠，堮也。九天之外曰次九垓。垓，階也。言其階次九也。
《纂要》曰：天地四方曰六合，四方上下謂之宇，古往今來謂之宙。
《白虎通》曰：男女總名為人。天地所以無總名何？天圓地方不相類也。天左旋，地右周，猶君臣陰陽相向也。又曰：天所以有災變何？所以謹告人君，覺悟其過，欲令悔，慎思慮也。
黃帝《素問》曰：積陽為天，故曰清陽。
《河圖挺佐輔》曰：百世之後，地高天下，不風不雨，不寒不暑，民復食土，皆知其母，不知其父。如此千歲之後而天可倚杵，洶洶隆隆，曾莫知其始終。
《汲冢紀年書》曰：懿王元年，天再旦於鄭。
東方朔《神異經》曰：昆侖有銅柱焉。其高入天，謂之天柱。
《皇覽冢墓記》曰：好事者言：黃帝乘龍升雲登朝霞，上至列闕，倒影天體，如車有蓋，日月懸著，何可上哉！
張衡《靈憲》曰：天有九位，自地至天一億萬六千三百五十里。懸天之晷、薄地之儀，皆千里而差一寸
孫氏《瑞應圖》曰：舜時后稷播植，天降秬秠，故《詩》曰：「天降嘉種，惟秬惟秠。」秬音巨，秠音丕。
《論衡》曰：天門在西北，又日月五星隨天而西移，行遲天耳。譬若硙石之上，螻蟻行遲，硙轉疾，內雖異行，外猶俱轉。又曰：天行三百六十五度，凡積十三萬里也。其行甚疾，無以為驗，倘與陶鈞之運、弩矢之流相類似乎？又曰：天平與地無異，若覆盆之狀。
《洛書甄耀度》曰：周天三百六十五度四分度之一。夫一度為千九百三十二里，則天地相去十七萬八千五百里。
《關令內傳》曰：天地南午北子相去九千萬里，東卯西酉亦九千萬里，四隅空相去九千萬里，天去地四千萬里。又曰：天有五億五萬五千五百五十里，地亦如之，各以四海為脈。
伏侯《古今注》曰：成帝建始三年七月，夜有黃白氣，長十余丈，明照地，或曰天裂，或曰天劍。
《五經通義》曰：神之大者，昊天上帝。即耀魄寶也。又曰：天皇大帝亦曰太一。又曰：其佐曰五帝。東方青帝靈威仰，南方赤帝赤熛怒，西方白帝白招拒，北方黑帝汁光紀，中央黃帝含樞紐。又曰：天所以有雷霆風雨霜雪霧露何？欲以成歲潤萬物，因以見災異也。
鄒衍大言天事，號談天衍。
虞昺《穹天論》曰：天形穹隆如笠，而冒地之表，浮元氣之上。譬覆奩以抑水而不沒者，氣充其中也。日繞辰極，沒西而還東，不入地中也。
《天文錄》曰：古人言天地之形者有三：一曰渾天，二曰蓋天，三曰宣夜。宣夜之說未嘗聞也。后有虞昺作《穹天論》，姚信作《昕天論》，虞喜作《安天論》。眾形殊象，參差其間。蓋天之說又有三體：一云天如車蓋，游乎八極之中：一云天形如笠，中央高而四邊下；亦云天如欹車蓋，南高北下。
桓譚《新論》曰：通人揚子云因眾儒之說，以天為蓋，常左旋，日月星辰隨而東西。乃圖畫形體行度，參以四時歷數，昏明晝夜，欲為世人立紀律，以垂法后嗣。余難之曰：「春秋，晝夜欲等，平旦，日出於卯正東方；暮，日入於酉正西方。今以天下人占視之，此乃人之卯酉，非天卯酉。天之卯酉，當北斗極。北斗極，天樞。樞，天軸也，猶蓋有保斗矣。蓋雖轉，而保斗不移。天亦轉周匝，斗極常在，知為天之中也。仰視之，又在北，不正在人上，而春秋分時，日出入乃在斗南，如蓋轉，則北道近，南道遠，彼晝夜數何從等乎？」子云無以解也。后與子云奏事，坐白虎殿廊廡下，以寒，故背日曝背。有頃，日光去背，不復曝焉。因以示子云曰：「天即蓋轉而日西行，其光彩當照此廊下而稍東耳，無乃是反應渾天家法焉！」子云立壞其所作，則儒家以天為左轉非也。
楊泉《物理論》曰：天者，旋也，均也，積陽純剛，其體回旋，群生之所大仰。又曰：儒家立渾天，以追天形，從車輪焉。周髀立蓋天，言天氣循邊而行，從磨石焉。斗極，天之中也。言天者，必擬之人，故自臍以下人之陰也，自極以北天之陰也。所以立天地者，水也；成天地者，氣也。水土之氣升而為天。天者，君也。夫地有形而天無體，譬如火焉，煙在上，灰在下也。渾天說天，言天如車輪而轉，日月旦從上過，夜從下過，故得出卯入酉。或以斗極難之，故作蓋天，言天左轉，日月右行，皆緣邊為道。就渾天之說，則斗極不正；若用蓋天，則日月出入不定。夫天，元氣也，皓然而已，無他物焉。
姚信《昕天論》曰：若使天裹地，如卵含雞，地何所倚立而自安固？若有四維柱石，則天之運轉將以相害。使無四維，因水勢以浮，則非立性也。若天經地行於水中，則日月星辰之行，將不得其性。是以有兩地之說，下地則上地之根也，天行乎兩地之間矣。今地形立於下，天象運乎上，譬如人頤移臨胸，而項不覆背，近取諸身，故知天體南低入地，北則高也。冬至極低，天運近南，故日去人遠，斗去人近。北氣至，故冰寒也。夏至極起，天運近北，故斗去人遠，日去人近。南天氣至，故蒸熱也。極之高時，日所行地中淺，故夜短；天去地高，故晝長。極之低時，日所行地中深，故夜長；天去地下，故晝短。然則天行寒依於渾，夏依於蓋也。
《楚辭·天問》曰：圓則九重，孰營度之？言天圓九重，誰度知之。惟茲何功，孰初作之？言此天九重，誰功始之。管維焉系，天極焉加？管，轉綱也。言天夜轉徙，寧有維綱系其際，極安所加乎也。八柱何當，東南何虧？言天有八山為柱皆何直，東南不足，誰能缺也。
《古樂府詩》曰：天上何所有，歷歷種白榆。
[book_node]渾儀
《說文》曰：渾者，制儀器也。
《書》曰：正月上日，受終於文祖。在璇璣玉衡，以齊七政。范寧注曰：璇為衡，璣者轉也，衡者平也，若今渾天矣。王者所以正天文之器。
《尚書考靈耀》曰：觀玉儀之旋，昏明主時。以玉為渾儀，故曰玉儀也。
《文耀鉤》曰：高辛受命，重黎說天文，唐堯即位，羲和立渾儀。
《孝經援神契》曰：后偷任威，折其玉斗，失其金椎。后，君也。偷，獨茍自專也。玉斗，北斗以玉為之，偷渾儀也。金椎以喻國之重寶也。
《劉氏歷·正問》曰：說云，顓頊造渾儀，黃帝為蓋天，皆以天象蓋也。
《渾天儀》曰：天如雞子，地為中黃，居其天內。天大地小，表里有水，天地各乘氣而立，載水而浮，日月星辰繞地下，故二十八宿半見隱，天轉如車轂之運。
王蕃《渾天說》曰：渾天之作，由來尚矣。考之於天，信而有證。舊說天地之體，狀如鳥卵，天包地外，猶殼之裹黃也。周回如彈丸，故曰渾天，言其形體渾渾如也。周天三百六十五度五百八十九分度之百四十五，東西南北，展轉周規，半覆地上，半在地下，故二十八宿半見半隱。以儀準之，其見常一百八十二度有奇，是以知其半覆地上、半在地下也。黃赤二道相與交錯，其間相去二十七度。以兩儀準之，俱三百六十五度。有赤道見者，常百八十二度半強。又南北考之，天見者亦一百八十二度半強。是知天之體圓如彈丸。北出地三十六度，是知南極入地亦三十六度，而兩極相去百八十二度半強也。
虞喜《安天論》曰：太史令陳季胄，以先賢制木為儀，名曰渾天。又曰：言天體者三家，渾、蓋之術具存，而宣夜之法絕滅，有意續之而未遑也。近見姚元道造《昕天論》，又睹族祖河間立《穹天論》，鄙意多嫌。喜以為天高無窮，地深不測，地居卑靜之體，則天有常安之象。形相覆冒，無方圓之義。渾、蓋之家依《易》立說，云天運無窮，或謂渾然包地，或謂渾然而蓋。愚謂若必天裹地，似卵中黃，則地是天中一物，聖人何別為名而配天乎？古之遺語「日月行於飛谷」，謂在地中也。不聞列星復流於地，又飛谷一道，何以容此？且谷有水體，日為火精，冰炭不共器，得無傷日之明乎？此蓋天所以為臣難也。或難曰：《周禮》有方圓之丘祭天地，則知乾坤有方圓體也。答曰：郊祭大報天，而主日配。日月形圓，圓丘似之，非天體也。祭方者，別之於天，尊卑異位，何足怪哉！周髀之術多是蓋天，蓋天雖與渾異，而星辰有常數。今陳氏見髀上觀周，因言周渾。周髀、宣夜，或人姓名，猶星家有甘石也。蓋天之體轉四方，地卑不動，天周其上，故云周髀。宣，明也；夜，幽之數，其術兼之，故云宣夜。
賀道養《渾天記》曰：昔記天體者有三：渾儀莫知其始，《書》以齊七政，蓋渾體也。二曰宣夜，夏殷之法也。三曰周髀，當周髀之所造，非周家術也。近世復有四術：一曰方天，興於王充；二曰軒天，起於姚信；三曰穹天，由於虞喜。皆以抑斷浮說，不足觀也。惟渾天之事，證驗不疑。
《晉陽秋》曰：吳有葛衜，字思真，改作渾天，使地居中，以機轉之，天轉而地止。衜，古道字。
《義熙起居注》曰：十四年，相國表曰：「間者平長安，獲張衡所作渾儀、土圭，歷代寶器，謹遣奉送，歸之天府。」
《梁書》曰：陶弘景嘗造渾天象，高三尺許，地居中央，天轉而地不動，以機動之，悉與天相會。又曰：虞僧誕，會稽余姚人，以《左氏》教授，聽者亦數百人，該通義例，當世莫及。先是，儒者論天，互執渾、蓋二義，論蓋不合渾，論渾不合蓋。崔靈恩立義，以渾、蓋為一焉。
《隋書》曰：耿詢見其故人高智寶以玄象直太史，詢從之，受天文算術。詢創意造渾天儀，不假人力，以水轉之，施於暗室中，外候天時，合如符契。
《唐書》曰：將軍李守忠奏三殿上所安置渾天儀，銅鼎上津流。事具雨門。
《董卓別傳》曰：卓冶鑄候望璇機儀。
《益部耆舊傳》曰：漢武帝時，洛下閎明曉天文，於地中轉渾天，定時節。
《風土記》曰：璇衡，即今渾儀。云古者以玉為之，轉運者為機，持正者為衡。一說以良玉為管，中有光，蓋取明以助遠察。
張衡《渾天儀》曰：赤道橫帶天之腹，去極九十一十九分度之五；黃道邪帶其腹，出赤道表里各二十四度。故夏至去極六十七度而強，冬至去極百一十五度亦強也。然則黃道邪截赤道者，則秋分之去極也。今此春分去極九十度，秋分去極九十一度少者，就夏至晷景去極之法以為率也。
王蕃《渾天說》曰：渾天遭周秦之亂，師徒斷絕而喪其文，惟渾儀常在候臺，是以不廢，故其揚榷可得而言。至於纖微委曲，闕而不傳。蔡邕以為精微深妙、百世不易之道。
楊子《法言》曰：或問渾天，曰：「落下閎營之，鮮于望人度之，中丞象之。」請問蓋天，曰：「蓋哉，蓋哉！未幾也。」李軌注曰：幾，近。
桓子《新論》曰：楊子雲好天文，問之於黃門作渾老工，曰：「我少能作其事，但隨尺寸法度，殊不曉達其意，后稍稍益愈，到今七十乃甫適知已，又老且死矣。今我兒子愛學作之，亦當復年如我乃曉知己。又且復死焉。」其言可悲可笑也。
顏延之上《立渾天銅儀表》曰：臣昔奉使入關，值大軍旋師，渾儀在路，肆觀奇秘，絕代異寶。
[book_node]刻漏
《說文》曰：漏，以銅盛水，刻節，晝夜百刻。
《周禮·夏官》：挈壺氏：掌挈壺以令軍井。謂軍穿井成，挈壺懸其上，令軍中士皆望見，知下有井也。壺所以盛飲，故以壺表井也。凡軍事，懸壺以序聚柝：凡喪，懸壺以代哭。皆以水火守之，分以日夜。鄭司農曰：懸壺以為漏也。以序聚柝，以次更聚系柝備守也。玄謂擊柝，兩木相敲，行夜時也。喪禮未大斂代哭，以水守壺者為沃漏也，以火守壺者，夜則視刻數也。分以日夜者，異晝夜漏也。
《詩序》曰：《東方未明》，刺無節也。朝廷興居無節，號令不時，挈壺氏不能掌其職焉。挈壺氏掌刻漏。
《漢書》曰：董賢為郎，傳漏陛下，上見悅之。
又《哀帝紀》曰：詔大赦天下，以建平二年改為太初元年，號曰「陳聖劉太平皇帝」，韋昭曰：敷陳聖劉之德也。刻漏以百二十為度。韋昭曰：舊漏晝夜共百刻，今增其二十也。
《續漢書·律歷志》曰：建武十年，詔施行漏刻，以日長短為數率，日南北二度四分而增減一刻一氣。永元十年，太史霍融上言官漏刻率，九日增減一等，不與天相應，不如夏歷。
《東觀漢記》曰：樊英每當直事，常晨駐車待漏。
《漢雜事》曰：鼓以動眾，鉦以止眾。夜漏盡，鼓鳴則起；晝漏盡，鉦鳴則息。
《吳錄》曰：吳范，字文則，善占候，知風氣。關羽將降孫權，問范，范期日中，權立表下漏以待之。及中不至，權問其故，范曰：「未正中也。」頃之，有風動帷，范曰：「羽至矣。」斯須，外稱萬歲，傳言得羽。
《齊書》曰：武帝時，宮內深隱，不聞端門鼓漏聲。置鐘於景陽樓，上應五鼓及三鼓，宮人聞鐘聲，早起妝飾。
《後魏書》曰：自魏初大將行兵，長孫嵩拒宋，武奚斤征河南，獨給漏刻。
《隋書》曰：耿詢作馬上刻漏，世稱其妙。煬帝即位，進欹器，帝善之。
《東方朔別傳》曰：武帝常飲酎，以八月九月中禾稼方盛熟，夜漏下水十刻，微行乃出。
桓子《新論》曰：漏刻燥濕寒溫輒異度，晝日參以晷景，暮夜參以星宿，則得其正。
陸機《漏賦》曰：激懸泉以遠射，跨飛途而遙集；伏陰蟲以承波，吞縆流其如挹。
王廙《洛都賦》曰：挈壺司刻，漏樽瀉流；仙叟秉尺，隨水沉浮。
孫綽《漏刻銘》曰：近取諸物，遠贊自然，累筒三階，積水成淵，器滿則盈，承虛赴下，靈虬吐注，陰蟲承瀉。

[book_title]天部三
[book_node]日上
《說文》云：日者，實也，太陽之精不虧。字從口一，象形也。又君象也。
《易》曰：《離》為日。又曰：日中則昃。又曰：日以烜之。又曰：日月運行，一寒一暑。又曰：陰陽之義配日月。又曰：懸象著明，莫大乎日月。又曰：日月之道，貞明者也。又曰：日中為市，致天下之民，聚天下之貨。又曰：日往則月來，月往則日來，日月相推而明生焉。又曰：日昃之離，不鼓缶而歌，則大耋之嗟。凶。又曰：《豐卦》曰：「豐。亨，王假之。勿憂。宜日中。宜照天下也。」以勿憂之德，故宜照天下。又曰：日月麗乎天。又曰：日月得天而能久照。
《書》曰：寅賓出日，平秩東作。日中，星鳥，以殷仲春。又曰：日永，星火，以正仲夏。日短，星昴，以正仲冬。又曰：寅餞納日，平秩西成。
《詩》曰：其雨其雨，杲杲出日。又曰：謂予不信，有如皎日。又曰：嗈々鳴雁，旭日始旦。又曰：日之夕矣，羊牛下來。又曰：日居月諸，胡迭而微。又曰：日出東方，照臨下土。又曰：春日遲遲，采蘩祁祁。
《禮》曰：二月中氣，祀朝日於東郊。又曰：玄端而朝日於東門之外。又曰：天無二日，土無二王。又曰：季冬。是月也，日窮于次，月窮于紀。言運行周匝，于故處次舍也。紀猶會也。又曰：五月中氣，是月也日長至，十一月日短至。
《周禮·春官》曰：眡祲：掌十輝之法，以觀妖祥、辨吉凶。襖祥，善惡之征。鄭司農云：輝謂日光氣也。一曰祲，二曰象，三曰鐫，四曰監，五曰闇，六曰瞢，七曰彌，八曰敘，九曰隮，十曰想。祲，陰陽氣相侵也。象如赤鳥也。鐫謂日旁氣四面反鄉如輝狀。監，雲氣臨日也。暗，日月食也。瞢，瞢無光也。彌者，白虹彌天也。敘者，云有次序，如山在日上也。隮者，外氣也。想者，耀光者也。又曰：大司徒：以土圭之法測土深、正日景，以求地中。日南則景短多暑，日北則景長多寒。
《傳》曰：酆舒問於賈季曰：「趙衰、趙盾孰賢？」對曰：「趙衰，冬日之日也；趙盾，夏日之日也。」注曰：「冬日可愛，夏日可畏。」
又《哀公六年》：楚有雲如眾赤烏，夾日以飛，三日。楚子使問周太史，曰：「其當王身。若禜之，可移於令尹、司馬。」王曰：「移腹心之疾，置之股肱，何益？」王弗禜而死。孔子曰：「昭王其不失國也，宜哉！」
《爾雅》曰：孤竹、北戶、西王母、日下，謂之四荒也。郭璞注曰：日下在東，皆四方昏荒之國也。又曰：岠齊州以南，戴日為丹穴。岠，去也。齊，中也。東至日所出為太平，西至日所入為太泰。即蒙汜也。
《易坤靈圖》曰：至德之萌，日月若連璧。
《易參同契》曰：日為流珠，青龍之俱。日為陽，陽精為流珠。青龍，東方少陽也。
《尚書考靈曜》曰：黑帝亡，二日并照。又曰：仲春、仲秋、日出於卯，入於酉；仲夏，日出於寅，入於戌；仲冬，日出於辰，入於申。又曰：日光照四十萬六千里。
《春秋感精符》曰：群臣恣則日黃無光，群臣爭則日裂，人主排斥則日夜出。
《春秋元命包》曰：陽數起於一，成於三，故日中有三足烏。又曰：一歲三百六十五日四分度之一，言陽布散，立數合一，故立字四合其一。又曰：日左行周天二十三萬里。又曰：七政度，日月明。
《春秋內事》曰：日者，陽德之母也。
《禮統》曰：日者，實也。形體光實，人君之象。
《禮斗威儀》曰：政太平則日五色，政頌平則日黃中而赤暈，政和平則日黃中而黑暈，政象平則日黃中而白暈，政升平則日黃中而青暈。
《孝經援神契》曰：天地至貴，精不兩明。注：天精為日，地精為月。又曰：日中則光溢。又曰：日神五色，明照四方。又曰：黃氣抱日輔臣忠，德至於天日抱戴。
《易傳》曰：聖王在上，則日光明而五色備。又曰：日者，眾陽之精，內明玄黃，五色無主，以象人君。精精似青，翼翼似黑，玄玄似赤，縞縞似白，煌煌似黃，光照無主，不可以一色名也。
劉向《洪范傳》曰：日者，昭明之大表，光景之大紀，群陽之精，眾貴之象也。故曰：「日出而天下光明，日入而天下冥晦，此其效也。」故日者天之象，君父夫兄之類，中國之應也。明王之踐位，群賢履職，天下和平，黎民康寧，則日麗其精，明揚其景耀，抱珥重光，以見吉祥，君獲慶賀。
劉昭《幼童傳》曰：晉明帝，諱紹，元帝子。初。元帝為江東都督，鎮揚州。時中原喪亂，有人從長安來，帝問洛下消息，潸然流涕。帝年數歲，問泣故，具以東渡意告之。因問帝：「汝意謂長安何如日遠？」答曰：「不聞人從日邊來，只聞人從長安來，居然可知。」帝異之。明日，集群臣宴會，說以此答，明帝又以為日近。帝動容問：「何故異昨日之言？」答曰：「舉頭不見長安，只見日，以是知近。」帝大悅。
《搜神記》曰：吳孫堅夫人懷孫策，夢日月入懷。
解道康《齊地記》曰：齊有不夜城。蓋古者有日，夜中照於東境。故萊子立此城，以不夜為名。
《七聖記》曰：郁華赤文與日同居，結鱗黃文與月同居。郁華日精，結鱗月精也。
《莊子》曰：陽燧見日則燃為火。金也。摩拭令熱，便置日中，以艾就之火生。又曰：孔子圍於陳、蔡，太公任吊之曰：「子其昭昭乎如揭日月而行，故不免。」又曰：日出東方，入於西極，有目有距者待是而成功。又曰：至人神矣。乘雲氣，騎日月。
《淮南子》曰：日出於陽谷，浴於咸池，拂於扶桑，是謂晨明。登於扶桑之上，扶桑，東方之野。爰始將行，是謂朏音斐明。朏明，將明也。至于曲阿，曲阿，山名。是謂朝明。臨于曾泉，曾，重也。早食時在東方多水之地，故曰曾泉。是謂早食。次于桑野，是謂晏食。臻于衡陽，是謂禺中。對于昆吾，昆吾丘，在南方。是謂正中。靡于鳥次，鳥次西南方之山上。是謂小遷。至于悲谷，悲谷，西南方之大壑。是謂晡時。回於女紀，女紀，西方陰地。是謂大遷。經于隅泉，是謂高舂。頓於連石，是謂下舂。連石西北山名，言將欲冥，下蒙悉舂，故曰下舂。爰上羲和，爰息六螭，是謂懸車。日乘車駕以六龍，羲和御之，日至此而薄于虞泉，羲和至此而回六螭，即六龍也。薄於虞泉，是謂黃昏。淪于蒙谷，是謂定昏。日入崦音淹嵫，音茲。示日落嘗山。經細柳，細柳，西方之野。入虞泉之池，曙於蒙谷之浦。蒙谷，蒙汜之水。日西垂，景在樹端，謂之桑榆。言其光在桑榆樹上。又曰：日中有踆烏。踆，七論切。踆者趾也，謂三足烏。又曰：若木在建木西，末有十日，其華照地。高誘注曰：「末，端也，若木端，有十日，狀如連珠，華光照其下地。」又曰：日者，陽之主，是以春夏則群獸除角。又曰：堯時十日并出，草木焦枯，堯命羿仰射十日，其九烏皆死，墮羽翼。又曰：日積陽之熱氣生火，火氣之精者為日。
《列子》曰：宋有田夫，曝日於野，美之。不識廣廈綿縞之屬。謂其妻曰：「吾負日之暄，以獻吾君，將獲重賞。」又曰：穆王駕八駿之乘，西觀日所入處。又曰：日積氣之中有光耀者。又曰：孔子晨游，見兩小兒爭辯而斗。孔子問其故，一兒曰：「我以日始出時去人近，日中時去人遠。」一兒曰：「我以為日初出時遠，而日中時近。」曰：「爾何以知？」曰：「日初出，大如車輪；及中，才如盤蓋。此不為遠者小而近者大乎？」一兒曰：「日初出滄滄涼涼，及其中如探湯，此不為近者熱而遠者涼乎？」孔子不能決。兩兒笑曰：「丘！孰謂汝多知乎？」
《文子》曰：日出於地，萬物蕃息。
《尸子》曰：日五色，至陽之精，象君德也。五色照耀，君乘土而王。又曰：少昊金天氏邑於窮桑，日五色，互照窮桑。又曰：聖人以日圓盈尺，光滿天下。聖人居室而所燭彌綸六合。又曰：火在井中不能燭遠，目在足下不可以視近。君之於國也，猶天之有日，居不高則不明，視不尊則不遠。又曰：聖人身猶日也。夫日圜尺，光盈天地。聖人之身小，其所燭遠矣。
《任子》曰：日月為天下眼目，人不知德；山川為天下衣食，人不能謝。
《符子》曰：盛魄重輪，六合俱照，非日月能乎？
《呂氏春秋》曰：白水之南，建木之下，日中無影，蓋天地中也。
《賈誼書》曰：周文王問鬻子曰：「敢問君子將入其職，則於其民何如？」對曰：「君子將入其職，則於其民也，旭旭然如日之始出也；既入其職，則於其民也，音漢。然如日之正中也；既去其職，則於其民也，暗暗然如日之已入也。故君子將入而旭旭者，義先聞也；既入而者，民保其福也；既去而暗暗者，民失其教也。」文王曰：「受命矣。」又曰：學聖王之道，譬之如日；靜居而獨思，譬其若火。夫舍學聖王之道，而靜居獨思，譬其去日之明於庭而就火之光於室也。然可以小見，不可以大知。
《山海經》曰：東南海之外，甘泉之間，有羲和之國，有女子名「羲和」，為帝俊之妻。是生十日，常浴日于甘泉。郭璞注：羲和能生日也，故日為羲和之子，堯因是立羲和之官，以主四時。又曰：日浴溫源谷。溫源即湯谷也。湯谷上于扶桑。扶桑在上。一日方至，一日方出，言交會相代也。皆戴於烏。日中有三足烏。又曰：明星山，日月所出。又曰：猗天山，蘇門山，日月所出。又曰：湯谷上有扶木，即扶桑。十日所浴。此浴水中有大木，九日居上枝。昔堯使羿仰射九日盡墜死。《汲冢書》曰：本有十日迭次而出，運照無窮，堯時為妖，十日并出，故為射所死。又曰：夸父逐日，渴飲河渭；不足，北飲大澤；未至，道渴而死。棄其杖，化為鄧林。又曰：𡵚山，神蓐收居之。是山也，西望日之所入，其氣圓，日形圓，故其氣象亦然。神經光之所司也。
《汲冢周書》曰：本有十日，迭次而出，運照無窮，堯時為妖，十日并出。
《太玄經》曰：日動而東，天動而西，天日錯行，陰陽更巡。錯，違也。巡，行也。又曰：日一南而萬物死，日一北而萬物生。升北而萬物虛，升南而萬物盈。升之南也，右行而左還；升之北也，左行而右還。或左或右，或死或生。
《纂要》云：日光曰景，星月之光，通謂之景。日影曰晷，日氣曰晛，乃見切。《詩》見晛日消。晛，日氣。日初出曰旭，日昕曰晞，大明日昕，《詩》曰：匪陽不晞。晞，乾也。言日昕干濕物也。日溫曰煦，在午曰亭午，在未曰昳，日晚曰旰，日將落曰薄暮。日西落，光返照於東，謂之反景；景在下曰倒景。日有愛日、畏日。愛，冬日也。畏，夏日也。《春秋左傳》曰：冬日可愛，夏日可畏。
《白虎通》曰：日行遲，月行疾；日行一度，月行十三度十九分度之七。日月徑皆千里。
《雜占書》曰：日冠者如半暈也。法當在日上有冠，又有兩珥尤吉。
《廣雅》曰：日名耀靈，一名朱明，一名東君，一名大明，亦名陽烏，日御曰羲和。
《范子計然》曰：日者寸也，月者尺也。尺者，紀度而成數也；寸者，制萬物陰陽之短長也。又曰：日者火精也。火者外景主晝，居晝而為明，處照而有光。又曰：日者行天，日一度，終而復始，如環無端。
《說苑》曰：師曠對晉平公曰：「少而學者如日出之光，壯而學者如日中之光，老而學者如秉燭夜行。」

[book_title]天部四
[book_node]日下
《帝王世紀》曰：文王夢日月著身。
《望氣經》曰：日上有黃氣，君喜；下有黃氣，君永福。又曰：漢文帝時，日中有王字。
徐整《長歷》曰：眾陽之精，上合為日，徑千里，周圍三千里，下於天七千里。
《談藪》曰：魏文帝為王時，夢日墜地，分為三，已得一分，而內懷中。
《鄧析書》曰：君者，當如冬日之陽，夏日之陰，萬物歸之，莫之使也。
王充《論衡》曰：日不入地也，譬人把火，夜行平地，去人十里，火光藏矣，非滅也。又曰：夫日月不圓，視之如圓者，去人遠也。夫日，火精也，在地火不圓，在天火何故獨圓？日月在天猶五星，五星猶列星，不圓，何以明之？春秋之時，星隕宋都，視之石也，不圓，是知日月五星亦不圓也。又曰：儒書言：「魯陽公與韓戰，戰酣日暮，援戈而麾之，日為之反三舍。」此言虛也。凡人能以精誠感動天者，專心一意，委務積神，通天，天為變動，然尚未可謂然。魯陽公志在於戰，為日暮一麾，安能令日反？使聖人麾日，日終不反。魯陽公何人，而使日返？又曰：儒言：「日中有三足烏。」日者，火也，烏入火中燋爛，安得而立？然烏，日氣也。又曰：日中近，出入遠。日中小者，光明故也。出入時大者，光闇故也。又曰：桀無道，兩日并照，在東者將起，在西者將滅。費昌問馮夷曰：「何者為殷，何者為夏？」馮夷曰：「西，夏也；東，殷也。」於是費昌徙族歸殷，殷果克隆。又曰：儒者論：日出扶桑，暮入細柳。扶桑，東方之地，細柳，西方之野。又曰：日晝行千里，夜行千里，騏驥晝日亦千里，然則日行舒疾，與騏驥步相類。
崔豹《古今注》曰：漢明帝為太子，樂人作《歌詩》四章，一曰日重光，云天子之德，光明如日，太子比德焉，故云重也。
《周髀》曰：日光外照，徑八十一萬里。
徐幹《中論》曰：文王遇姜公于渭陽，若披雲見白日。
《物理論》曰：日者，太陽之精也。夏則陽盛陰衰，故晝長夜短；冬則陰盛陽衰，故晝短夜長。氣引之也。行陽之道長，故出入卯酉之北；行陰之道短，故出入卯酉之南。春秋陰陽等，故日行中平，晝夜等也。
《地說書》曰：日照四十五萬里。
皇甫謐《年歷》曰：日者，眾陽之宗，陽精外發，故日以晝明，名曰「曜靈」。
《龍魚河圖》曰：陽積精為日。
《汲冢書》曰：胤甲居於河西，天有妖孽，十日并出。又言本有十日，迭次而運照無窮。
《金匱》曰：三苗之時，三月不見日。
《黃帝占書》曰：日中三足烏見者，其所居分野有白衣會。
《楚辭》曰：十日并出，流金鑠石。
《戰國策》曰：聶政刺韓相，荊軻刺秦王，并白虹貫日。
《史記》曰：漢景帝王夫人妊娠，夢日入懷，以生武帝。又曰：堯，其仁如天，其知如神，就之如日，望之如雲。
《漢書》曰：李尋上疏曰：「夫日者，眾陽之長，暉光所燭，萬里同晷，人君之表也。故日將旦，清風發暉，群陰退伏。」又曰：文帝時新垣平上言：「日再中，臣以候知之。」居頃之際，日卻復中。乃更以十七年為元年。又曰：鄒陽上書說梁孝王曰：「昔荊軻慕燕丹之義，白虹貫日，太子畏之。」
《後漢書》曰：張重，字仲篤。明帝時舉孝廉。帝曰：「何郡小吏？」答曰：「臣，日南吏。」帝曰：「日南郡人應向北看日。」答曰：「臣聞雁門不見壘雁為門，金城郡不見積金為郡，臣雖居日南，未嘗向北看日。」
應劭《漢官儀》曰：太山東南，名曰日觀。日觀，雞鳴時見日。
《魏志》曰：程立夢登太山，捧日。立以白太祖，太祖遂加日於立上，因改名「昱」。
《晉書》曰：荀爽曰：「日下荀鳴鶴。」
《晉陽秋》曰：建武元年，三日并出。
《三齊略》曰：秦始皇作石橋於海上，欲過海看日出處。有神人驅石去不速，神人鞭之皆流血。今石橋猶赤色。
李尤《九曲歌》曰：年歲晚暮日已斜，安得壯士翻日車。
[book_node]日蝕
《書》曰：乃季秋月朔，辰弗集于房，瞽奏鼓，嗇夫馳，庶人走。凡日食，天子伐鼓于社，責上公也。嗇夫，主幣之官，馳取幣禮天神。眾人走，供救日食之百役也。
《禮記·昏義》曰：男教不修，陽事不得，謫見於天，日為之蝕。是故日蝕則天子素服，而修六官之職，蕩天下之陽事。
《傳》曰：魯昭公十七年，日有蝕之。祝史請用幣。叔孫昭子曰：「日有蝕之，天子不舉，伐鼓於社；諸侯用幣於社，伐鼓於朝。禮也。」
又莊二十五年曰：夏六月辛未朔，日有蝕之。鼓，用牲于社，非常也。惟正月之朔，慝未作，日有蝕之，於是乎用幣于社，伐鼓於朝。注曰：「日蝕，歷之常也。然食於正陽月，則諸侯用幣於社，請救於上，公伐鼓於朝，退而自責，以明陰不宜侵陽，臣不宜掩君。」
《公羊傳》曰：六月辛未朔，日有蝕之，以朱絲縈社。或曰協之，或曰為暗，恐犯之，故縈之。社者土地之主，日者土地之精，上敷於天而犯日，故朱絲縈之，助陽抑陰。
《穀梁傳》曰：天子救日，置五麾，陳五兵、五鼓；諸侯置三麾，三兵、三鼓。大夫擊柝。凡有聲，皆陽事也，以厭陰氣也。
《論語》云：日月之蝕，人皆見之。更也，人皆仰之。
《漢書》曰：黃琬祖父香為魏郡守，時日蝕而京師不見。魏郡乃表日食之狀，帝問：「日所食多少？」香久而無對。琬年七歲，在傍謂香曰：「何不言日食之餘，如月之初？」遂用其言答詔。
《漢書》曰：日者，德也。故日蝕則修德。又曰：劉寵、鄭弘、徐昉、趙喜、虞延并為三事，以日蝕免官。
《淮南子》曰：麒麟斗則日月蝕。許慎注曰：「麒麟，犬角之獸，故與日相符。」
[book_node]晷
《釋名》曰：晷，規也，如規畫也。
《說文》曰：晷，日影也。
《周禮·地官》曰：大司徒以土圭之法測土深、正日景，以求地中。日南則景短多暑，日北則景長多寒，日東則景夕多風，日西則景朝多陰。日至之景尺有五寸，謂之地中：天地之所合也，四時之所交也，風雨之所會也，陰陽之所和也。土圭，所以致四時日月之景也。測猶度也。不知廣深故曰測。鄭司農云：測土深謂南北東西之深也。日南謂立表處，太南近日。日北謂立表處，太北遠日。景夕謂日趺景乃中立表處，太東近日。景朝謂未中而景中立表處，太西遠日。玄謂晝漏半而置土圭表陰陽，審其南北焉。景短於土圭謂之日南，是地於日為近南，景長於土圭謂之日北，是地於日為近北。東於土圭謂之日東，是地於日為近東。西於土圭謂之日西，是地於日為近西。如是則寒暑陰陽風雨偏而不和，是未得其所求。凡日景于地千里而差一寸。
《易通卦驗》曰：冬至晷長丈三尺，鄭玄注曰：晷者，所立八尺表陰也。三尺，長之極也。春分晷長七尺二寸四分，夏至晷長尺有四寸八分，秋分晷長二寸四分。又曰：冬至之日，樹八尺之表，日中視其晷。晷如度者，則歲美，人民和順；晷不如度者，則其歲惡，人民為偽言，政令不平。晷進則水，晷退則旱。
《晉太康記》曰：河南陽城縣，是為土中，夏至之景，尺有五寸，所以為候。
《南越志》曰：日南，五月立表望之，日在表北，景居南。
《風土記》曰：鄭仲師以為夏至之日立八尺之表，景尺有五寸，謂之地中。一云陽地城，一云洛陽。
《淮南子》曰：建木在都廣，南方山名。眾帝所自上下，日中無景，蓋天地之中。日中時，日直無晷，故曰地中。
《山海經》曰：長留之山，其神白帝少昊居之。是神也，主司反景。日西入則景反東照，言司察之也。鄭康成謂移一寸，於地千里，景尺五寸，於南戴日下，萬五千里。然則千里寸景，已課不效。交州大榷去洛九千余里，蓋水陸曲，非論景度徑意也。推直考實，其五千乎？昔交州主簿學士孫悚云：「已常立表效景，景在表南，豈古郡以日南為名者，其斯義乎？」此郡又有北景縣，北比二字既相似，音又相近，加以蠻土舌軟聲淺，事在可疑。
[book_node]月
《釋名》曰：月，闕也，言滿則復缺也。又曰：朔，月之名也；朔，蘇也，月死復蘇生也。晦，盡之名也。晦灰也，火死為灰，月光盡似之也。弦，月半之名也。其形一旁曲，一旁直，若張弓弦也。望，月滿之名也，日月遙相望也。
《說文》曰：朏，月未成明也；魄，月始生魄然也。承大月，月生二日謂之魄，承小月，月生三日謂之朏。朏音斐。
《易》曰：坎為月。
《書》曰：月經于箕則多風，離于畢則多雨。又曰：哉生明。哉，始也。始生明，月三日也。又曰：哉生魄。魄生明，死十五日之後。
《詩》曰：月離于畢，俾滂沱矣。又曰：如月之恒。
《禮》曰：大明生於東，月生於西，此陰陽之分，夫婦之位也。又曰：天秉陽，垂日星，秉猶持也，言天持陽氣，施生照下土也。地秉陰，竅於山川，播五行於四時，和而後月生也，是以三五而盈，三五而闕。竅，孔也。言地持陰氣，出內於山川，以舒五行於四時也。此氣和乃后月生而上配日若臣，功成進爵位于一，盈也。闕，屈伸之義也。必三五者，播五行于四時，一曰水，二曰火，三曰木，四曰金，五曰土，合為十五之成數也。又曰：月者三日而成魄，三月而成時，是以禮有三讓，建國必立三卿。三賓者，政教之本，禮之大參也。言禮者，陰也。大數取法於月也。又曰：天子與后，猶日之與月，陽之與陰，相須而後成。又曰：秋分之日，祀夕月於西郊。又曰：祭日於壇，祭月於坎，以別幽明，以制上下。幽明者謂日照晝，月照夜。又曰：太陰之精，上為月。月者，天地之陰，金之精也。
《傳》曰：楚晉將戰，呂錡夢射中月，退入于泥。占之曰：「姬姓日也，異姓月也，必楚王也。」及戰，射恭王傷目，呂錡死之。
京房《易飛候》曰：正月有偃月，必有嘉主。
《尚書大傳》曰：晦而月見西方謂之朓，朓，條也，條達行疾貌。朓則侯王其舒；朔而月見東方謂之側匿，側匿，猶行遲貌。側匿則侯王其肅。肅，急也。日，君象也。月，臣象也。政急則日行疾，月行徐。臣逡巡不進。朓則侯王其徐，徐緩也。君政緩，日行徐，月行疾，臣放恣也。
《詩推度災》曰：月三日成魄，八日成光，蟾蜍體就穴鼻始萌。宋均注曰：穴，決也。決鼻，兔也。
《禮斗威儀》曰：政太平則月多耀，政頌平則赤明，政和平則黑明，政象平則白明，政升平則青明。又曰：君乘土而王，其政平，則月圓而多暈。
《春秋考異郵》曰：諸侯謀叛，則月生爪牙；后族專政，則日月并照。
《春秋感精符》曰：月者，陰之精，地之理。又曰：人主兄日姊月。
《春秋演孔圖》曰：蟾蜍，月精也。
《春秋元命苞》曰：陰精為月，日行十三度，常詘任而受，受明精在內，故金水內景。又曰：月之為言闕也，兩設以蟾蜍與兔者，陰陽相居，明陽之制陰、陰之倚陽。
《帝王世紀》曰：堯時有草夾階而生，每月朔，日生一莢，至月半則生十五莢，至十六日後，日落一莢，月晦而盡，若月小余一莢。王者以是占歷，惟盛德之君應和氣而生，以為堯瑞，名曰蓂莢，一名歷莢，一名瑞草。
《會稽先賢傳》曰：闞澤年十三，夢見名字炳然在月中。
《搜神記》曰：孫堅妻懷權，夢月入懷。告堅曰：「妾昔懷策，夢日入懷，今又夢月。」堅曰：「子孫興矣。」
《文子》曰：百星之不明，如一月之光。又曰：日月欲明，浮雲蓋之；叢蘭欲秀，秋風敗之。
《淮南子》曰：水氣之精為月。又曰：月者，太陰之精。又曰：蛤蟹珠龜與月盛衰，月晦則魚腦減。又曰：月，一名夜光，月御曰望舒，亦曰纖阿。又曰：月，天之使也，積陰之寒氣，久者為水，水氣之精者為月。又曰：晝隨灰而月暈闕。許慎注曰：「有軍事相圍守則月暈，以蘆灰環，缺其一面，則月暈亦闕於上。」又曰：方諸見月，則津而為水。高誘注曰：「方諸，陰燧大蛤也。熟摩拭令熱，以向月，則水生也。」許慎注曰：「諸，珠也；方，石也，以銅盤受之，下水數升。」又曰：日不知夜，月不知晝，日月為明而不能兼也。又曰：月之光可以遠望，而不可以細書。
《抱樸子》曰：昔帝軒候鳳鳴調律，唐堯觀蓂莢以知月。又曰：王生云：月不圓，望之圓者，月初生及既虧之後，視之宜加三寸鏡，稍稍轉大，不當初如破環漸漸滿也。又曰：俗士多云：今月不及古月之朗。又曰：月之精生水，是以月盛而潮濤大。又曰：金華和丹，其光上與日月相連，丹金為盤碗以承月，得神液如方諸。又曰：《黃帝醫經》有蝦蟆圖，言月生始二日蝦蟆始生，人亦不可針灸其處。
《范子計然》曰：月，水精內影。又曰：月行疾二十九日、三十日間，一與日合，取日之度以為月節。
《呂氏春秋》曰：月，群陰之本，月望則蚌蛤實，群陰盈；月晦則蚌蛤虛，群陰廢。夫月形乎天而群陰化于淵。又曰：月，群陰之宗，月晦則魚腦減。
《符子》曰：盛魄重輪，六合俱照，非日月能乎？
張衡《靈憲》曰：羿請不死藥於西王母，羿妻姮娥竊以奔月，托身於月，是為蟾蜍。又曰：月者，陰精，積而成獸，象兔、蛤焉，其數偶。
《荊州占》曰：月珥且戴，不出百日，主有大喜。
《山海經》曰：大荒之中有日月山，日月所出入。
《風俗通》曰：吳牛望見月則喘，使之苦於日，見月怖喘矣。
《河圖令占篇》曰：地淪月散，必有立王。
《龍魚河圖》曰：帝淫佚則奎有角，月有足。又曰：月有九行：黑道二，出黃道北；赤道二，出黃道南；白道二，出黃道西；青道二，出黃道東。立春、春分，月從東，青道；立秋、秋分，從西，白道；立夏、夏至，從南，赤道；立冬、冬至，從北，黑道。天有四表，月有三道，聖人知之，可以延年益壽。
劉義慶《世說》曰：滿奮疾，畏風。在武帝坐，北窗作琉璃屏風，實密似疏，奮有難色。帝笑之。奮答曰：「臣猶吳牛，見月而喘。」
《白虎通》曰：月所滿缺何？歸功於日也。三日成魄，八日成光，二八十六日轉如歸功晦朔，至旦受符，得復行也。月有小大何？天左旋，日月右行，日行遲，月行疾，月及日為一月，至二十九日，未及七度。即須三十日過七度，日不可分，故乍大乍小，明有陰陽也。有閏月何？周天三百六十五度四分度之一，歲十二月，日不匝十二度，故三年一閏，五年再閏，名陰不足，陽有余。閏者，陽之余也。
《軍國占候》曰：若月三珥者，大臣有喜；若月冠而復暈者，天下有喜。
《廣雅》曰：夜光謂之月。
《五經通義》曰：月中有兔與蟾蜍何？月陰也，蟾蜍陽也，而與兔并明，陰系於陽也。
《孫氏瑞應書》曰：君不假臣下之權，則日月揚光。又曰：景星者，大醒也。狀如半月，生於晦朔，助月為明，王者不私人則見。
虞喜《安天論》曰：俗傳月中仙人桂樹，今視其初生，見仙人之足，漸以成形，桂樹后生焉。
劉向《七略》曰：京房《易說》云：「月與星，至陰也，有形無光，日照之乃有光。喻如鏡照日即有影見。月初光見西方，望已光見東方，皆日所照也。」
皇甫謐《年歷》曰：月者，群陰之宗，月以宵曜，名曰夜光。
《遁甲開山圖》榮氏解曰：女狄暮汲石紐山下，泉水中得月精如雞子，愛而含之，不覺而吞，遂有娠，十四月生夏禹。
《論衡》曰：月行一日一夜行二萬六千里，與鳧飛相類。
《地說書》曰：月照四十五萬里。
徐整《長歷》曰：月徑千里，周圍三千里，下於天七千里。
《楚辭·天問》曰：夜光何德，死而又育？厥利維何，而顧兔在腹？言月中兔何所貪利而居月之腹。顧，望氣。
《運斗樞》曰：后族擅權，月生足芒，主勢奪於后族。群妃之黨橫僣則月盈并出，小月承大月，群奸在宮，主若贅旒，大承小，近臣起，讒人橫，陪臣執命，三公望氣。
崔豹《古今注》曰：漢明帝作太子，樂人歌四章，以贊太子之德。其一曰「日重光」，二曰「月重輪」，三曰「星重曜」，四曰「海重潤」。
《漢書》曰：月立夏、夏至，行南方赤道，曰南陸。立秋、秋分，行西方白道，曰西陸。立冬、冬至，行北方黑道，曰北陸。分則同道，至則相過。晦而見西方，謂之朓；朔而見東方，謂之肭，亦謂之側匿。朓，音他了反。肭，音女六反。朓，健行疾貌也。肭，縮遲貌。側匿猶縮儒，亦遲貌。又曰：「月穆穆以金波」，蓋光彩貌。又曰：元后母夢月入懷而生元后。又曰：高帝七年，月暈圍參、畢七重，占曰：「畢，昴間天街也，街北胡也，街南中國也。昴為匈奴，參為趙，畢為邊兵。」是歲高祖自將至平城，為冒頓所圍，七日迺解。
又曰李尋上書曰：月者，眾陰之長，妃后、大臣、諸侯之象也。
《晉書》曰：謝太傅庭中夜坐，月色無玷，嘆以為佳。謝景重率爾曰：「意謂不如微雲點綴。」太傅曰：「卿居心不凈，乃欲滓穢太清！」又曰：徐孺子年九歲，月下戲，人或曰：「若令月中無物，當極愈明。」徐曰：「不爾。譬如眼中無瞳子，何必不暗？」
《後魏書》曰：天興五年十月，月暈左角，太史令晃宗奏：「角蟲將死。」牛果大疫，麋亦多死。
揚雄《長楊賦》曰：西壓月窟，窟，月所出入也。東震日域。
傅玄《擬天問》曰：月中何有玉兔搗藥？
傅咸詩曰：團團三五月，皎皎耀清輝。
陸機詩曰：安寢北堂上，明月入我牖。照之有余輝，攬之不盈手。
宋·謝靈運《怨曉月賦》曰：臥洞房兮當何悅，滅華燭兮弄曉月。昨三五兮既滿，今二八兮將缺。浮雲褰兮收泛濫，明舒照兮殊皎潔。墀除兮鏡監，廊櫳兮澄澈。
宋·謝莊《月賦》曰：陳王初喪，應劉端憂，多暇悄焉。疚懷弗怡，中夜于時，斜漢左界，北陸南躔。白露曖空，素月流天。沉吟齊章，殷勤陳篇。抽毫進牘，以命仲宣。仲宣跪而稱曰：「臣聞日以陽德，月以陰靈，擅扶光於東沼，嗣若英於西溟，引玄兔於帝臺，集素娥於后庭。若夫氣霽地表，雲斂天末，洞庭始波，木葉微脫，列宿掩縟，長河韜映，柔祗雪凝，圓靈水鏡，連觀霜縞，周除冰凈。歌曰：美人邁兮音塵闊，隔千里兮共明月。」
宋·鮑照《玩月詩》曰：始見西南樓，纖纖如玉鉤。未映東北墀，娟娟似蛾眉。蛾眉蔽珠櫳。玉鉤隔璅窗。三五、二八時，千里與君同。夜移衡漢落，徘徊帷戶中。
梁·沈約《詠月詩》曰：月華臨靜夜，夜靜滅氛埃。方暉竟戶入，圓影隙中來。高樓切思婦，西園游上才。臨軒映珠綴，應門照綠苔。洞房殊未曉，清光信悠哉。
周·王褒《關山月詩》曰：關山夜月明，愁色照孤城。半形同漢陣，全影逐胡兵。天寒光轉白，風多暈欲生。寄言亭上吏，游客解雞鳴。
[book_node]月蝕
附
《易》曰：月盈則蝕。
《詩》曰：彼月而食，則維其常。
《禮》曰：婦順不修陰事，不得謫見於天，月為之蝕。故月蝕則后素服而修六宮之職，蕩天下之陰事。
《淮南子》曰：麒麟斗，則日月食。又曰：月望日，奪其光，月十五日與日相望，東西中絕則月蝕奪光也。
劉向《說苑》曰：秦胡亥立，日月薄蝕，熒惑襲月。
《荊州占》曰：月蝕，后自提鼓階前，把槌擊鼓者三，中良人、諸御者、宮人皆擊杵救之。月已蝕，后乃入齋，服縞素，三日不從樂，以應其祥。此先王之所以免天地之誅而解四境之患也。
《晉書》曰：永嘉元年，月蝕，赤如血。二月，敬則反。

[book_title]天部五
[book_node]星上
《釋名》曰：星，散也，列位布散也。宿，宿也，星各止宿其所也。
《說文》曰：萬物之精，上為列星。
《三五歷記》曰：星者，元氣之英，水之精也。
《易》曰：日中見斗，幽不明也。又曰：在天成象，在地成形。象況日月星辰，形況山川草木。
《書》曰：堯乃命羲、和：欽若昊天，歷象日月星辰，敬授人時。又曰：日中，星鳥，以殷仲春。又曰：庶民惟星，星有好風，星有好雨。星民象，故眾民惟若星。箕星好風，畢星好雨。亦民所好也。月之從星，則以風雨。月經於箕則多風，月離於畢則多雨。政教失常，以從民欲亦所以亂也。
《詩》曰：晥彼牽牛，不以服箱。注：「晥，星明貌。河鼓，謂之牽牛也。」又曰：維南有箕，不可以簸揚；維北有斗，不可以挹酒漿。又曰：東有啟明，西有長庚。日旦出謂明星為啟明，日既入謂明星為長庚。庚，續也。又曰：嘒彼小星，三五在東。三，心也。五，噣也。嘒，微明兒。噣音晝，柳也。又曰：子興視夜，明星有爛。又曰：三星在戶。又曰：月離于畢，俾滂沱矣。又曰：定之方中，作于楚宮。定，營室星也。又曰：維南有箕，載翕其舌；維北有斗，西柄之揭。又曰：昏以為期，明星煌煌。
《禮》曰：八月中氣。是月也，命有司享壽星於南郊。又曰：十二月。是月也，日窮于次，月窮于紀，星回于天。又曰：幽禜，祭星也。又曰：天秉陽，垂日星。又曰：宿離不忒，無失經紀。注：「二十八宿為經，七曜為紀。」
《周禮》曰：保章氏掌天星，以志星辰日月之變動，以觀天下之遷，辨其吉凶。以星土辨九州之地，所封、封域皆有分星，以觀妖祥。
《左傳》曰：魯莊公七年夏四月辛卯夜恒星不見，夜中星隕如雨，與雨偕也。又曰：魯僖公五年，晉侯復假道於虞以伐虢，問於卜偃曰：「吾其濟乎？」對曰：「克之。童謠云：丙子之晨，龍尾伏辰。」杜預曰：龍尾是尾星也。又曰：十六年春，隕石于宋五，隕星也。又曰：魯襄公二十八年春，無冰。梓慎曰：「今茲宋、鄭其饑乎？歲在星紀，星紀在丑。而淫於玄枵，玄枵在子虛危之次，星紀在斗牛之次。以有時災，陰不堪陽。蛇乘龍。龍，歲星木也。木為青龍，蛇為玄武，龍失次也。龍，宋、鄭之星也，宋、鄭必饑。玄枵，虛中也。枵，耗名也。土虛而民耗，不饑何為？」又曰：昔高辛氏有二子，長曰閼伯，季曰實沉，居於曠林，不相能也。日尋干戈，以相征討。后帝不臧，后帝，堯也。臧，善。遷閼伯于商丘，主辰。商丘，東地也。主祀辰星。辰，大火也。商人是因，故辰為商星。商人湯先祖因閼伯，故國祀辰星。遷實沉于大夏，主參。大夏，今晉陽縣也。唐人是因，故參為晉星。又曰：火中，寒暑乃退。心以季夏昏中而暑退，季冬旦中而寒退。又曰：昭三十二年，吳伐越。史墨曰：「不及四十年，越其有吳乎！越得歲而吳伐之，必受其凶。」
《穀梁傳》曰：列星曰恒星，亦曰經星。恒，經，皆常也。
《爾雅》曰：星紀斗，牽牛也；玄枵，虛也。又曰：祭星曰布。布，散食於地上。又曰：西陸，昴也。郭璞曰：「昴，西方之宿，別名旄頭。」
《論語》曰：為政以德，譬如北辰，居其所而眾星拱之。
《易是類謀》曰：五星合狼張，晝視無日光，虹霓煌煌。太山失金雞，西岳亡玉羊。太山失金雞者，箕星亡也。箕者，風也。風動雞鳴，今箕候亡，故雞亦亡也。西岳亡玉羊者，羊星在未，未為羊，雞失羊亡，臣縱恣，萬人愁，不祥。
京房《對災異》曰：人君不行仁恩，破胎傷孕，春殺無辜，則歲星失度。
《尚書考靈曜》曰：歲星木精，熒惑火精，鎮星土精，太白金精，辰星水精也。又曰：歲星得度五穀滋，熒惑順行甘雨時，鎮星得度地無災。太白出入當，五穀成熟人民昌。又曰：心大星，天王也，其前星太子，后星庶子也。
《詩紀歷樞》曰：箕為天口，主出氣。尾為逃臣賢者叛，十二諸侯列於庭。《元命苞》曰：五諸侯。此云十二，則兼他星為數也。
《禮稽命圖》曰：作樂制禮得天心則景星見也。
《禮斗威儀》曰：鎮星黃時則祥風至。
《春秋說題辭》曰：星之為言精也，榮也，陽之精也，陽精為日，日分為星，故其字日生為星。
《春秋元命苞》曰：直弧北有一大星為老人星，見則治平，主壽；亡則君危，主亡。常以秋分候之。又曰：商紂之時，五星聚於房。房者，蒼神之精，周據而興。又曰：玉衡北兩星為玉繩。玉之為言溝，刻也。瑕而不掩，折而不傷。宋均注曰：「繩能直物，故名玉繩。溝，謂作器。」又曰：心三星五度，有天子明堂布政之宮。又曰：尾九星，箕四星，為后宮之場，列為南宮。其庭太微。又曰：蟾蜍陰精，流生織女，立地候。宋均注曰：「地候，鎮星別名也。」又曰：三臺星色齊，群臣和；不齊，大乖。
《春秋合誠圖》曰：天文地理各有所主，北斗有七星，天子有七政也。又曰：軒轅，主雷雨之神。旁有一星玄戈，名曰貴人。旁側郎位，主宿衛、尚書。
《春秋運斗樞》曰：北斗七星：第一天樞，第二璇，第三機，第四權，第五玉衡，第六闓陽，第七搖光。《廣雅》又云：樞為雍州，璇為冀州，機為青、兗州，權為徐、揚州，衡為荊州，闓陽為梁州，搖光為豫州。第一至第四為魁，第五至第七為杓，合為斗，居陰布陽，故稱北。又曰：五帝所行，同道異位，皆循斗樞機衡之分，遵七政之紀，九星之法。又曰：天樞得則景星見，衡星得則麒麟生，萬人壽。
《春秋佐助期》曰：蕭何稟昴星而生。
《春秋后傳》曰：魏人唐睢對秦王曰：「專諸之刺王僚，彗星籠月色。」
《春秋文耀鉤》曰：老人星見則主安，不見則兵起。
《論語讖》曰：仲尼曰：「吾聞堯率舜等游首山，觀河渚，有五老游河渚。一老曰：『河圖將來告帝期。』二老曰：『河圖將來告帝謀。』三老曰：『河圖將來告帝書。』四老曰：『河圖將來告帝圖。』五老曰：『河圖將來告帝符。』龍銜玉苞，金泥玉檢封盛書，五老飛為流星，上入昴。」
《孝經援神契》曰：歲星守心，則年穀豐。
《廣雅》曰：太白謂之長庚，或謂之太囂。又曰：熒惑謂之罰星，或謂之執法。又曰：天宮謂之紫宮，參伐謂之大辰，太微謂之明堂。
《史記·天官書》曰：星者，金之散氣。又曰：漢中四星曰天駟，旁一星王良，王良策馬，車騎滿野。又曰：星墮至地則石也。河濟之間，時有墜星。又曰：畢為罕車，為邊兵，主弋獵。其大星傍小星為附耳。附耳動，有讒臣在側。又曰：四鎮星所出四隅，若月始出也。又曰：咸池曰天五潢，帝車舍。又曰：中，端門，門左右，掖門。門內六星，諸侯。其內五星，五帝坐。又曰：漢武帝以正月上辛祠太一甘泉。夜祠到明，忽有流星至於祠壇上，使童男女七十人俱歌十九章之歌。又曰：魁下六星，兩兩相比者曰三能。蘇林曰：「能音臺。」又曰：東宮蒼龍，房、心。心為明堂，房為天府。又曰：國皇星，大而赤，狀類南極。徐廣注曰：「南極，老人星也。」又曰：五星皆大，其事亦大；皆小，其事亦小。早出為盈，盈者為客；晚出為縮，縮者為主。同舍為合，相陵為斗。
《漢書》曰：皇甫嵩為太尉，以流星免官。又曰：武帝時中星盡搖。占曰：民勞也。后征伐四夷。又曰：北斗七星，所謂「璇璣玉衡以齊七政」。杓攜龍角。孟康曰：杓，斗柄也。龍角，東方宿也。攜，連也。殷衡南斗，魁枕參首。又曰：營室為清廟，亦曰離宮。又曰：河鼓大星，上將。其北織女。織女，天女孫也。又曰：高帝七年，月暈，圍參、畢七重。占曰：「畢、昴間天街也，街北胡也，街南中國也。」后有平城之圍。又曰：太微之十二星，東相西將。又曰：戴主六星，曰文昌宮：一曰上將，二曰次將，三曰貴相，四曰司命，五曰司祿，六曰司災。又曰：危東六星，兩兩相比，曰司寇。又曰：古人有言曰：天下太平，五星循度。又曰：革命創制，三章是紀；應天順人，五星同軌。
又《郊祀志》曰：漢祖詔御史，令天下立靈星祠，常歲時祠以牛。
又《天文志》曰：金木水火土五星，天之五佐，為經緯，伏見有時，歲星東方春，於人五常仁也，五事貌也。仁虧貌失，逆春令，傷木氣，罰見歲星。熒惑南方夏，禮也，視也。禮虧視失，逆夏令，傷火氣，罰見熒惑，太白西方秋，義也，言也。義虧言失，逆秋令，傷金氣，罰見太白。太白經天。孟康注曰：謂出東入西，出西入東也。太白陽星，出東當伏西，過午為經天，晉灼曰：星盡見午上為經天。天下兵革，更主，是謂亂紀，人民流亡。晝見與日爭明，強國弱，小國強，女主昌。辰星北方冬，智也，聽也。智虧聽失，逆冬令，傷水氣，罰見辰星。鎮星中央土，主季夏，信也，思心也。仁義禮智以信為主，貌言視聽以心為正，四星皆失，鎮星乃為之動。又曰：凡五星色：皆白，為喪為兵為旱。青為憂為水，黑為疾為多死，黃吉。五星同色，天下偃兵，百姓安寧，歌舞以行，不見災疾，五穀蕃昌。又曰：天星皆有州國分野：角、亢、氐、房、心，豫州之分。尾、箕，幽州之分。牽牛、婺女，揚州之分。虛、危，青州之分。營室、東壁，并州之分。胃，徐州之分。畢、昴，冀州之分。觜、參，益州之分。東井、輿鬼，雍州之分。柳、七星、張，三河之分。翼、軫，荊州之分。析木之津，燕之分。大火，宋之分。壽星，鄭之分。鶉尾，楚之分。鶉火，周之分。鶉首，秦之分。實沉，魏之分。大梁，趙之分。降婁，魯之分。訾即移反。娵，子于反。衛之分。玄枵，齊之分。星紀，吳之分。太史掌之，以觀妖祥。又曰：秦地於天官，東井、輿鬼之分野，周地柳、七星、張之分野，韓地角、亢、氐之分野，趙地昴、畢之分野，燕地箕之分野，齊地虛、危之分野，魯地奎之分野，宋地房、心之分野，衛地營室、東壁之分野，楚地翼、軫之分野，吳地斗、牛之分野。
《漢武故事》曰：西王母使者至，東方朔死。上問使者，對曰：「朔是木帝精，為歲星，下游人中以觀天下，非陛下臣也。」
《漢書音義》曰：瑞星曰景星，亦曰德星。妖星曰孛星、彗星、長星，亦曰挽搶。絕跡而去曰飛星，光跡相連曰流星，亦曰奔星。
《後漢書》曰：嚴光，字子陵。與光武為友。后光武登祚，忘之，光怨帝。是時，太史云：「天上有客星恨帝，」帝曰：「豈非朕故人嚴子陵乎？」遽命征之。夜與子陵共臥，光以腳加帝腹。太史奏：「客星侵御座。」子陵縮腳，客星尋退。竟不仕。又曰：李固對詔：「陛下有尚書，猶天之有北斗。北斗，天之喉舌；尚書，陛下之喉舌。斗斟酌元氣，運乎四時。尚書出納王命，所謂制氣之臣也。」又曰：和帝分遣使者二人，各至州郡觀采風謠。二人當到益州，投候館吏李郃舍，郃問曰：「二君發京師時，知朝廷遣二使耶？」問何以知之，郃指星云：「前有二星向益州分野。」
謝承《後漢書》曰：吳郡周敞師事京房，房為石顯所譖，系獄，謂敞曰：「吾死後四十日，客星必入天市，即吾無辜之驗也，」房死后，果如房言。
《東觀漢記》曰：光武破聖公，與伯叔書曰：「交鋒之日，辰星晝見，太白清明。」
《蜀志》曰：漢安二十五年，劉豹、向舉上言於先主曰：「乃年太白、熒惑、鎮從歲。漢初興，五星聚歲。歲星主義，漢位在西，義之上方，故漢法常以歲星候人主。當有聖主起於此，以致中興。頃者熒惑復追歲，見在胃昴畢；昴畢為天維，《經》曰：帝星處之，眾邪消亡。」於是先主即位。
《續晉陽秋》曰：桓玄庶母馬氏，本袁真之妓也，與同列薛氏、郭氏夏夜同出月下，有銅甕水在其側，見一流星墮甕中，驚喜，共視，見星如二寸火珠於水底，冏然明凈，乃相謂曰：「此吉祥也，誰當應之？」於是，薛郭更以瓢接取，并不得，馬最後，取星正入瓢中，便飲之，既而若有感焉。俄而懷玄。玄雖篡位不終，而數年之中，榮貴極矣。

[book_title]天部六
[book_node]星中
《天文錄》曰：格擇星，狀如炎火，下大上銳，色黃白，起地而上。占曰：「格擇星見，不種而獲。不有土功，必有大害。又曰：歸邪如星非星，如雲非雲，名曰歸邪，司馬遷《天官書》曰：「歸邪見，必有歸國者。」又曰：六甲六星，主分陰陽而紀節候，故在帝旁，所以布政教而授民則也。又曰：平星，《論語讖》曰：「平星主法。」《合誠圖》曰：「主建廷評，主平天下之獄事。若今廷尉之象。」又曰：魚星，主理陰陽事，知雲雨之期也。故贊曰：「漢中魚星知雲雨也。」占曰：「魚星明，大河海水皆出。」又云：「魚星明則大，陰陽氣和。魚星忽不明而在，則魚多；魚星亡，則少魚。」又曰：郎位一曰哀烏，郎府也。注曰：「郎位，周官之元士，漢官之光祿、中散、諫議三署郎中，是其職也。」或曰：「郎位，今尚書也。」
《天象列星圖》曰：北極五星：一名天極，一名北極，其第一星為太子，第二星最明者為帝，第三星為庶子，余二后宮屬也，并在紫微宮中央，故謂之中極。其占：明大則吉，若變動則有憂。今觀象之始，始於中極者，先尊以及卑，自中以周外也，其一人為首，謂極，第二星為首也。又曰：四輔四星，在紫微宮中抱之，紐星也。此為輔臣之位，贊於萬機。其占：以小而明則吉，若微暗則官不理。又曰：鈞陳六星，在紫微宮中華蓋之下，天帝所居之宮，亦護軍將軍之象。占以明則吉。又曰：華蓋七星，其杠九星，合十六星，如蓋狀，在紫微宮，臨鈞陳以蔭帝座。占若正則吉，若傾則凶也。又曰：女史一星在紫微宮內，柱史北，此婦人之官，常記宮中之事；占以明則為記史直詞，若不明則反是。又曰：柱下史一星在紫微宮內，近尚書，此左右掌記君之過。其占以明則為史直詞，若不明則詞不依過，無真實也。又曰：尚書五星在紫微宮內東南之隅。此八座大臣之象。故贊曰：「尚書納言，夙夜咨謀。」占以小而明，則君臣和。又曰：北斗七星，近紫微宮南，在太微北。是謂帝車，以主號令，運乎中央而臨制四方，建四時，均五行，移節度，定諸紀，皆系於北斗。其魁四星為璇璣，其杓三星為玉衡。故《書》云：「在璇璣玉衡以齊七政。」又其魁第一星為樞；亦曰正星，主陽德，天子之象；二曰璇，亦曰法星，主陰刑，女主之位；三曰璣，亦曰令星，主禍；四曰權，亦曰伐星，主天理，伐無道；五曰衡，亦曰殺星，主中央，助四旁，殺有罪；六曰開陽，亦曰應星。又一主天，二主地，三主火，四主水，五主土，六主木，七主金。又一主秦，二主楚，三主梁，四主吳，五主隋，六主燕，七主齊。又曰：文昌六星在北斗魁前，如匡形，故史遷曰：「斗魁戴匡。」其第六星，名曰司祿，此天之府計集所會也。又曰：宦者四星，次帝座西南，主侍者，帝旁閹人也。占以不明為吉，若明則內臣專權。又曰：勢四星在太陽西兆，主刑余人而用事者也。占以不明為吉，若明則閹宦用權。又曰：輔一星，附北斗杓第六星，大臣之象也。占：欲其小而明則吉，若大而明，則臣奪君政；若小而不明，則臣不任職；若明大與斗合者，則國兵暴起。又曰：八穀八星，在紫微蕃之外，五車之北，其八星：一主稻，二主黍，三主大麥，四主大豆，五主小豆，六主小麥，七主粟，八主麻子。占其明則八穀成，若暗則不成；若一星不見，則一穀不登；若八星不見，則國人有糊口之憂。又曰：房四星，去氐十五度，為明堂、布政之宮。占：若移徙則國流逆，均明則天下大同。又曰：傳說一星在尾后河中也，蓋后宮女巫也。主祝祠神靈，祈禱，以求子胤。占：若大而明，則后宮多禱祈。又曰：杵三星，在箕南，主舂杵之用。占：若其縱則為豐，若其橫則為饑。又曰：農丈人一星在南斗南，主農正官也。占：明則為豐稔，若暗則為饑歉。又曰：南斗六星，去牽牛二十六度四分之一，為天廟，丞相太宰之位，主薦賢良、授爵祿。又主兵機。魁南二星為天梁，中央二星為天相，北二星杓曰天廚庭，亦為壽命之期，將有天子之事。占：其斗星盛明則王道和平，爵祿行；若不然，反是也。又曰：河鼓三星在牽牛北，主軍鼓，蓋天子三將軍也。中央，大將軍也；其南左星，左將軍也；其北右星，右將軍也。所以備關梁而拒難也。昔傳牽牛、織女七月七日相見者，則主是也。故《爾雅》云：「河鼓謂之牽牛。」又古歌曰：「東飛伯勞西飛燕，黃姑織女時相見。」其黃姑者，即河鼓也，為吳音訛而然。今之言者，謂是列舍牽牛而會織女，故為此分析，令知斷其疑焉。又曰：臼四星在人星東南，主舂臼，占：若覆則歲中，人饑荒，若仰則天下熟。又曰：內杵三星在人星旁，主軍糧。占：若正直下對臼口則吉，若偏與臼不相當，則軍糧絕。又曰：漸臺四星屬織女左足，主晷刻律呂。占：若明則陰陽調而律呂和，不然則否也。又曰：弧九星在狼東南，謂天弓也。主備賊盜，常屬矢向狼星。又曰：天錢十星在北落西北，主錢帛所聚。占：若明則府藏盈，若不明則為虛耗。又曰：東璧二星，去宮室十六度，天子圖書之秘府也。占：若明則圖書集，道術行，小人退，君子入；若不然，則天子好武臣，賤文土，稽古忠正之臣隱，親黨邪曲之人用也。又曰：羽林四十五星，二三而聚，在壘壁南，主天軍。占：若星聚明則國安寧；若星稀而動搖，則兵革出。又曰：進賢一星在太微宮東華門東、平道之西，主訪賢薦士也。占：若明則賢人進，若不明則否也。又曰：太微宮垣十星，在翼、軫北，主天子之宮庭，五帝之座，十二諸侯府也。其外藩南二星間，名曰端門；東第一星為左執法，廷尉之象也。又曰：軒轅十七星，在七星北，如龍之體，主雷雨之神，后宮之象。陰陽交感，震為雷，激為電，和為雨，怒為風，亂為霧，凝為霜，散為露，聚為雲氣，立為虹蜺，離為背矞，分為抱珥。此十四變，皆軒轅主之。又曰：天街二星在畢、昴間，主國界也。街南為華夏之國，街北為戎夷之國。又曰：玉井四星在參西，主水泉。
《石氏星經》曰：卷舌六星在昴北，主讒佞言語之吏。若移動，多口舌，兵起。舌直，天下無口舌。星繁，天下兵亂；星少，兵廢。又曰：天讒星在卷舌中，亦主誹謗。又曰：天廩四星在昴南，主積聚黍稷、供享祀及御膳。星明，豐；暗，儉。又曰：天苑十六星在昴、畢，如環狀，主天子苑囿。五星守苑牛馬死。又曰：參旗九星，在參、畢間。一曰天弓星，不欲明；明則白衣會，邊兵動。又曰：闕丘二星在南河，主天子門闕，諸侯之兩觀也。又曰：文昌六星，如半月形，斗魁前，為天府。主天下集計事，第一星名上將，第二名次將，第三名貴相，第四名司祿，第五名司命，第六名司法。星光潤則天下安。又曰：大理四星在斗中，亦為貴人牢，又為執法之宮。又曰：庫樓十五星，在左角南，器府東。一名天庫，兵車之府，星芒角兵起。又曰：招搖一星在梗河北，主遠狄，芒角則兵起。又曰：貫索九星，在七公前，為賤人牢。口一星為門，門欲開，開即有赦，星總見，獄事繁。
《豫章列士傳》曰：周騰，字叔達，為御史。桓帝欲南郊，平明出，叔達仰首曰：「王者象星，今宮中宿策馬星不出動，帝何出焉？」四更，皇子卒，遂止。
《關令內傳》曰：北斗一星面百里，相去九千里，置二十四氣，四宿行四時，五方立五星，主五岳也。
《黃石公記》曰：黃石，鎮星之精也。
王子年《拾遺記》曰：禹鑄九鼎，擇雌金為陰鼎，雄金為陽鼎，太白星見，九日不沒。
《莊子》曰：夫道可傳而不可受，可得而不可見。傅說得之以相武丁，奄有天下，乘東維，騎箕尾，而比於列星。
《列子》曰：星，積氣之中有光耀者。
《抱樸子》曰：辰星，水精，生玄武。歲星，木精，生青龍。又曰：人初受氣皆應列宿之精，值聖宿則聖，值賢宿則賢也。
《尸子》曰：自井中視星，所見不過數星；自丘山以望，則見始多也。非明益也，勢使然也。私，井中也；公，丘上也。
《淮南子》曰：太微者，太一庭也；紫宮者，太一之居也；軒轅者，帝妃之舍也；咸池者，水魚之囿也。天河者，群神之闕也；天河，星名也，闕猶門也。又曰：令雨師灑道，使風伯掃塵。高誘注曰：「雨師，畢星也；風伯，箕星也。」又曰：歲星之所居，五穀豐昌；其對為衡，歲乃殃。又曰：四守者，所司賞罰。許慎注曰：「四守：紫宮、軒轅、咸池、天河也。」
《家語》曰：巫馬期為單父令，戴星出入以理人。
劉向《說苑》曰：玄象著明，莫大於日月；察變之動，莫著於五星也。又曰：秦胡亥立，日月薄食，山林淪亡，枉矢光夜，熒惑襲月。
《景帝通紀》曰：彗星者，天地之旗也。
《國精符》曰：地為山川，山川之精，上為星，各應其州城分野，為國作精神符驗也。
《五姓占》曰：君薄德義，懦弱不勝任，則太白失度經，天作變易之象。
《樂汁圖》曰：天宮，紫微宮也。鉤陳，后宮也。大當，正妃也。大當，鉤陳末犬星也。閣道北斗，輔天理，貴人牢。為貴人作牢獄也。文昌宮，天五曹會府也。玄戈招搖也。皆備兵難之星。梗河，天矛也。梗河，一名天矛。織女、連營、賤人牢。連營貫索。咸池，五車。五車，咸池別名。天關、參旗，伐也。觜觿，天廟也。奎，天豕也；婁，天矢也；胃，天倉也。狼弧、魚陵、天船、天苑、卷舌、天老人。皆西方星名也。柳主材木。柳星，主材木也。
鄭玄注曰：日月遺其珠囊。珠謂五星也；遺其囊者，盈縮失度也。
《黃石公陰謀秘訣法》曰：熒惑者，火之精，御史之象，主禁令刑罰。
蔡邕《月令章句》曰：天官五獸之於五事也，左有蒼龍、大辰之貌，右有白虎、大梁之文、前有朱雀、鶉火之體，后有玄武、龜蛇之質，中有大角、軒轅、麒麟之信。
《風俗通》曰：月與星并無光，日照之乃光耳。如以鏡照日，則影見壁。月初見西方，月望后光見東北，一照也。又曰：東方朔，太白星精，黃帝時為風后，堯時為務成子，周時為老子，越為范蠡，齊為鴟夷，言其變化無常也。
祖台之《志怪》曰：吳未亡前，常有紫赤氣見斗牛之間，星官及諸善占者咸憂。吳方興，惟張茂先於天文尤精，獨知為神劍之氣，非江南之祥。

[book_title]天部七
[book_node]星下
《河圖》曰：以德布精，上為眾星。
《龍魚河圖》曰：太白之精，下為風伯之神，主司非星辰之氣。下為靈星之神，主得土。
《河圖·帝秘微篇》曰：帝淫泆，政不平，則奎有角。
《異苑》曰：陳仲弓從諸子侄造荀季和父家。于時，德星聚，太史奏：「五百里內有賢人聚。」
《雜兵書》曰：春，斗為天關，軫為地梁。夏，角為天關，參為地梁。又曰：四帚星，四向守之，君有德，天下豐熟。
《古辯異》曰：仰觀天形如車蓋，眾星累累如連珠。
張衡《靈憲》曰：星者，體生於地，精成於天，列居錯峙，各有攸屬。中外之官常明者百有二十，可名者三百二十，為星二千五百，微星之數蓋一萬一千五百二十。庶類蠢蠢，咸得系命，不然，何以總而理諸？
徐整《長歷》曰：大星徑百里，中星五十，小星三十，北斗七星間相去九千里，皆在日月下。
《天文要集》曰：七公，天之相也；三公，廷尉之象也；上星上公也，次星中公也。星明則七輔強。
《天官·星占》曰：歲星，其國齊，其位東方，蒼帝之子，人主之象也。其色明而內實暗，天下安寧。夫歲星所居國，人主有福，不可加以兵。歲星一曰攝提，一曰重華，一曰應星，一曰經星，一曰修人。歲星動，人主怒。無光，仁道失。歲星順行，仁德加也。歲星，農官也。主五穀，春不勸農則歲星盈縮，所在之國不可以罰。小則民多病，大則喜。又曰：熒惑主夏，位在南，赤帝之子，方伯之象也。為天侯，主歲成敗，司察妖孽，所往有兵為亂，為賊、為疾、為喪、為饑、為兵，蓋天下不理也。東西南北無有常，出則有兵，入則散，周旋止息，乃為死喪。又曰：鎮星主德，女主之象也。所居國有德，不可以軍加也。又曰：辰星，北之位，黑帝之子，宰相之祥也。一名安調，一名熊星，一名釣星，一名伺晨，主德，常行四仲，當出不出，天下旱，色黃，五穀熟；色白，中謀泄；色青，大臣憂。又曰：太白，位在西方，白帝之子，天將之象也。一名天相，一名大正，一名大臣，一名大皓，一名明星。又曰：紫微者，天之帝座也。一名天營，一名長垣。又曰：北辰者，一名天關，一名北極。極者，紫宮太一座也。太微者，天闔也。南端門間十星，分為左右掖，太微之宮，天子之庭，五帝之座也。北斗為帝車，運於中央，臨制四方。北斗魁第一星少微，一名處士。星明大而黃澤，即賢士舉，忠臣用。招搖者，常陽也。一名矛盾，胡星也。
《荊州星占》曰：五星，天府，一名天法，主察奸謀。又曰：軒轅，主雷雨之神，旁側郎位，主宿衛。又曰：河鼓，一名三武，一名天鼓。又曰：市，天子旗幟也，大明則糴賤。又曰：五車，一名天庫，凡十四星。五車中有三柱三星，若不見，兵盡起。又曰：心為天王，其宿三星，一名天司空。又曰：箕舌一星，動則大風至，不出三日。又曰：箕宿四星，第二星一名風后。又曰：太白出東北為觀星，出東南為明星，出西方為太白。
楊泉《物理論》曰：星者，元氣之英，水之精也。又曰：日月之精為星辰，星辰生於地。又曰：星，元氣之英，日精也。二十八宿度數有常，故謂恒星。
《鹽鐵論》曰：常星猶公卿也，眾星猶萬民也，列星正則眾星齊，常星亂則眾星墜矣。
崔豹《古今注》曰：漢明帝為太子時，令樂人作歌詩曰「星重輝」，言太子比德，故云重也。
庾闡詩曰：玄景如映璧，繁星如散錦。
[book_node]瑞星
《易坤靈圖》曰：至德之萌，五星若貫珠。
《尚書中候》曰：帝堯即政，景星出翼。
《尚書考靈曜》曰：天地開辟，元歷名月首，甲子冬首。日月五星，俱起牽牛。初，日月若懸璧，五星若編珠。
《史記》曰：黃帝時，景星見，形如半月，可以夜作。又曰：南極老人星見，則天下安。
《漢書》曰：高祖初入關，五星聚於東井，秦分野。
司馬遷《天官書》曰：景星，其狀無常，常出有道之國。
朱宣《帝王世紀》曰：神農氏之末，少昊氏娶附寶，見大電光繞北斗，樞星照郊，感附寶，孕二十月，生黃帝於壽丘。
《魏志》曰：桓帝時有黃星見楚宋之分，殷馗言：「後五十歲當有真人起梁沛間，其鋒不可當。」其後五十年，曹公破袁紹，天下莫敵矣。
《晉中興書》曰：元帝渡江，歲、鎮、辰、太白等四星聚於牛女間。
《禹時鈞命決》曰：星累累若貫珠，炳炳如連璧。
《帝命驗》曰：有人雄起，戴玉英，履赤矛。鄭玄注曰：「赤矛，瑞星名。」
《河圖》曰：大星如虹，下流華渚，女節意感，生白帝也。
孫氏《瑞應圖》曰：景星者，大星也。狀如半月，生於晦朔，助月為明，王者不私人則見。又曰：王者承天，則老人星臨其國。
《天文錄·星占》甘氏曰：五星同色，天下偃兵，百姓安寧，歌舞以行，不見疾疹，五穀大昌。
《文子》曰：精誠內形，氣動於天，則景星見。
《列星圖》》曰：流星貫昴，修紀感而生禹。
[book_node]妖星
附
劉向《洪范傳》曰：彗者，去穢布新者也。此天所以去無道而建有德也。
鄭玄曰：彗星主掃除。又曰：彗星者，君臣失政，濁亂三光，五星逆錯，變氣之所生也。
《傳》曰：昭十七年，冬，有星孛于大辰，西及漢。申須曰：「彗，所以除舊布新也。」又曰：昭二十六年，齊有彗星，齊侯使禳之。晏子曰：「無益也，祗取誣焉。天道不慆，不貳其命，若之何禳之？且天有彗也，以除穢也。君無穢德，又何禳焉？《詩》曰：『惟此文王，小心翼翼。昭事上帝，聿懷多福。厥德不回，以受方國。』君無違德，方國將至，何患于彗？」
《爾雅》曰：彗星為欃槍。
《春秋考異郵》曰：鯨魚死而彗星出。亦出《淮南子》。
《尚書帝命驗》曰：天鼓動，玉弩發，天下驚。
《史記》曰：蚩尤旗類彗而後曲，象旗。見則王者征伐四方。又曰：齊景公三十二年，彗出。公坐柏寢，嘆曰：「堂乎，堂乎！誰有此乎？」群臣皆泣，晏子笑。公怒，晏子曰：「臣笑群臣諛甚。」景公曰：「彗星出東北，當齊野，寡人以憂。」晏子曰：「君高臺深池，賦斂如弗得，刑罰恐弗勝，茀星將出，彗星何懼乎？」公曰：「可禳乎？」晏子曰：「使神可祝而來，亦可禳而去也。百姓苦怨以萬數，而君今一人禳之，安能勝眾口乎？」
又《天官書》曰：天狗狀如奔星，有聲，其下止地，類狗。望之如火光炎炎沖天。其下圓如數頃田處，上銳則黃色千里，破軍殺將。又曰：長庚如一匹布著天，見則兵起。
《漢書》曰：獻帝初平四年有流星八九丈，西北行，有聲如雷，望如火照地，是曰天狗。金門之山有赤犬，其聲下者，有兵也。又曰：哀帝建平二年，彗出牽牛，日、月、五星所從起，歷數之元，三正之始。彗而出之，改更之象也。其後王莽篡國。又曰：枉矢，類大流星，蛇行而蒼黑，望如有毛。又曰：鄒陽上書曰：「衛先生為秦畫長平之事，太白食昴，昭王疑之。」
《漢書·天文志》曰：凡月蝕五星，其國皆亡：歲以饑，熒惑以亂，鎮以殺，太白強國以戰，辰以女亂。又曰：始皇之時，十五年間彗星四見，久者八十日，長或竟天。后秦并六國，外攘四夷，死者如亂麻。
《後漢書》曰：安帝永初二年正月，太白晝見，占云：為強臣。是時鄧氏方盛，此其應也。
《續漢書》曰：靈帝光和中，國星見東南，如炬，十余日。其後黃巾張角起，袁紹、董卓亂。
《西漢詞圃》曰：項籍之敗，星孛大角。
《吳志》曰：孫權時有長星從東南出，群星從之。又曰：司馬宣王圍公孫淵，夜有大流星，長數十丈，墜襄平東。及淵走當流星處斬之。
《晉書》曰：張華為司空，中臺星拆，少子韙勸華遜位，華云：「天道玄遠，須修德以應之。」
孫氏《晉陽秋》曰：有星赤而芒角，自東北往西南沒于諸葛亮營，俄而亮卒。又曰：會稽謝敷，字慶緒，隱若耶山。初，月犯少微星，少微一名處士星。時戴逵名著於敷，時人憂之。俄而敷死，故會稽人士嘲曰：「吳中高士，求死不得死。」
《宋書》曰：吳孫休永安元年，有諸子群嬉，中有異眼，光芒爚爚外射，諸兒問之，曰：「我熒惑也，將示爾三公歸于司馬。」言畢乃聳身而躍，仰視之，若曳一匹練，有頃而沒。後四年蜀亡，六年魏廢，二十一年吳平，是歸司馬也。
又《沈懷文傳》曰：時熒惑守南斗，上乃廢西州舊館，使西陽王子尚移居東城以厭之。懷文曰：「天道示變，宜應之以德。今雖空西州，恐無益也。」
《唐書》曰：有星孛于虛、危，歷于氐，百余日乃滅。太宗謂群臣曰：「天見彗星，是何妖也？虞世南曰：」昔齊景公時有彗星見，公問晏嬰，對曰：『公穿池沼畏不深，起臺榭畏不高，刑罰畏不重，是以天見彗星，為公誡耳。』景公懼而修德，後十六日而星沒。臣聞天時不如地利，地利不如人和，若德義不修，雖獲麟鳳，終是無補。但政事無闕，雖有災，何損於時？然愿陛下勿以功高古人而自矜伐，勿以太平漸久而自驕怠，慎終如始，彗星雖見，未足為憂。「又曰：元和八年，太白犯上，相歷執法，占者言：「今之三相皆不利，始輕末重。」月余，李絳以足疾免；明年十月，李吉甫以暴疾卒。九年六月，武元衡為盜所害。又曰：李晟初屯渭橋，時熒惑守歲，久之方退，賓介或勸曰：「今熒惑已退，皇家之利也，可速用兵。」晟曰：「天子外次，人臣但當死節，垂象玄遠，吾安知天道耶！」至是，謂參佐曰；「前者士大夫勸晟出兵，非敢拒也，且軍可用之，不可使知之。常聞五緯盈縮無準，晟懼復來守歲，則我軍不戰而自潰矣。」參佐嘆服，皆曰：「非所及也。」又曰：傅奕，相州鄴人也。尤曉天文歷數。隋開皇中，以儀曹事漢王諒。舉兵，謂奕曰：「今茲熒惑入井，是何祥也？」奕對曰：「天上黃道經其中，正是熒惑行路所涉，不為怪異，若熒惑入地上井，是為災也。」
郭子橫《洞冥記》曰：武帝嘗見彗星，東方朔折指星之木以授帝，帝以指彗，彗遂沒。星出之夜，野獸皆鳴，或說為獸鳴星。
《呂氏春秋》曰：宋景公時，熒惑在心，公召子韋問焉，子韋曰：「禍當君，可移於相。」公曰：「相所與理國家也。」曰：「可移於百姓。」曰：「百姓死，寡人將誰為君？」曰：「可移於歲。」公曰：「歲饑，人餓必死焉。為人君而殺其人，誰以我為君乎？」子韋曰：「君有至德之言三，天必三賞君，熒惑必徙三舍。」后果三徙。
《晏子春秋》曰：景公時，熒惑守虛，期年不去。晏子曰：「虛，齊之分野，當強為善。公乃去冤聚之獄，振孤敬老。行之三日，而熒惑遷。
《尉繚子》曰：昔楚將軍子正與齊戰，未合，初夜，彗星出，柄在齊，所在勝，不可擊。子正曰：「彗何知？」明日與齊戰，大破之。
《天文錄》曰：積尸，大陵之尸也。石氏曰：積尸明有大喪，死人如立丘山也。又曰：孛星者，彗星之屬也。偏指曰彗，芒氣四出曰孛。孛，謂孛孛然也。又曰：五星反羽，其下之國不可久處。反羽者，光芒上大下小，狀如反羽也。又曰：昴者，天之耳也。主西方。故《爾雅》曰：「西陸，昴也。」
《星贊》曰：昴主獄事，典治囚也，又胡星也。一曰旄頭。旄頭者，天執罕畢，前驅者之所罰也。
《河圖稽耀鉤》曰：辰為枉矢，流射所誅。又曰：熒惑散為蚩尤旗，主惑亂。又曰：太白散為天狗，主兵又曰：歲星流為國皇，主內難。

[book_title]天部八
[book_node]雲
《釋名》曰：雲猶云云眾盛也。
《說文》曰：雲，大澤之潤氣也。又曰：雲，山川氣也，從雨，云象回轉形也。霠於金反，雲覆日也。霃音沉，淹於檢反。雲久陰也。凄，雨雲起也。雨雲貌也。《詩》云：有淹凄凄，興雨祁祁。
《易》曰：雲行雨施，品物流形。又曰：雲從龍，風從虎，聖人作而萬物覩。又曰：召雲者龍。又曰：雲上於天，需。又曰：《坎》為雲。又曰：密雲不雨，自我西郊。密，靜也。雲靜止不加雨，喻紂恩澤不加於民也。不雨之灾自其君也。西郊，亦謂文王也。
《詩》曰：薈兮蔚兮，南山朝躋。注曰：「薈蔚，雲興貌；南山，曹南山；躋，升雲也。又曰：上天同雲，雨雪紛紛。又曰：英英白雲，露彼菅茅。英英，白雲貌。露亦有雲，言天地之氣無微不著，無不覆養也。
《禮》曰：天降時雨，山川出雲。又曰：山林、川谷、丘陵。能出雲，為風雨。
《周禮》曰：保章氏以五色雲物，辨吉凶之祲祥。占視日旁雲氣，青為蟲，白為喪，赤為兵荒，黑為水，黃為豐。
《傳》曰：凡分、至、啟、閉，必書雲物，為備故也。分謂春秋分，至謂冬夏至，啟立春夏也，陽氣用事為名，閉立秋冬也，陰氣用事為閉。雲，五雲也，風氣日月星辰也。分至啟閉天地之大節，陰陽之分也。故遂登觀臺望氣以審妖祥，變禍亂之氣，先見於八節，書其雲物之形，言其所致，務為之備也。又曰：魯哀公六年，有雲如眾赤鳥，夾日以飛，三日。楚使問周太史。太史曰：「其當王身乎？日為君，妖氣守之，雲在楚，若上禍不及他國也。若禜之，可移於令尹、司馬也。」王曰：「除心腹之疾，而置諸股肱，何益？」終不禜。孔子曰：「楚昭王知天道矣！不失國，宜哉！」又曰：黃帝氏以雲紀官，故為雲師而雲名。有景雲之瑞。
《公羊傳》曰：觸石而出，膚寸而合，不崇朝而遍雨乎天下者，惟泰山雲爾。
《語》曰：不義而富且貴，於我如浮雲。
《易通卦驗》：冬至陽，雲出箕，如樹木之狀。小寒合凍蒼陽，雲出氐。大寒降雪黑陽，雲出心。立春青陽，雲出房，如積水。雨水黃陽，雲出亢。驚蟄赤陽，雲出翼。春分正陽，雲出張，如積白鵠。清明白陽，雲出奎。穀雨大陽，雲出張，如車蓋。立夏常陽，雲出觜，赤如珠。小滿上陽，雲出七星。芒種長陽，雲出維。夏至少陰，雲出如水波。小暑，雲五色出。大暑陰，雲出南赤北蒼。立秋濁陰，雲出如赤繒。處暑赤雲出。白露黃陰雲出。秋分白陰雲出。寒露正陰，雲出如冠纓。霜降大陰。雲出上如羊。下如磻石。立冬陰，雲出而黑。大雪陰，雪出而分。冬至日謹候，見雲送迎，從其鄉來，歲美民和。
《京房易飛候》曰：凡候雨，有黑雲如群羊，奔如飛鳥，五日必雨。又曰：視四方常有大雲五色，其下賢人隱也。青雲潤澤蔽日，在西北，為舉賢良。黃雲如覆車，大豐也。又曰：凡候雨，以晦朔弦望，有蒼黑雲、細雲如杼軸，蔽日月，五日必雨。
《尚書中候》曰：堯沉璧于河，白雲起，回風搖落。又曰：周成王舉堯舜禮，沉璧于河，白雲起而青雲浮至，乃有蒼龍負圖臨河也。
《尚書大傳》曰：舜為賓客，禹為主人，百工相和而歌《卿雲》，于時八風循通，卿雲藂叢。注：言和氣應也。叢，或為簇。又曰：五岳皆觸石出雲，膚寸而合，不崇朝而雨。又曰：舜時卿雲見，于時百工和歌，舜歌曰：「卿雲爛兮糾漫漫。」或以為出岫回薄而難名狀也。
《禮統》曰：雲者，運氣布恩普博也。
《禮斗威儀》曰：人君乘水而王，其政和平，則景雲見也。又曰：景，明也，言雲氣光明也。又曰：周成王治平，觀於河，青雲浮於河也。
《春秋文耀鉤》曰：楚有蒼雲如霓，圍軫七蟠，中有荷斧之人向軫而蹲，於是楚唐史畫遺灰而雲滅。故曰：「唐史之策，上滅蒼雲。宋均注曰：軫，楚分也。雲，水氣；灰，火氣。畫遺灰，故雲滅。
《春秋元命苞》曰：陰陽聚為雲。
《春秋說題辭》曰：雲之為言運也。觸石而起謂之雲，含陽而起以精運也。
《春秋合誠圖》曰：帝堯之母曰慶都，生而神異，常有黃雲覆上。
《春秋孔演圖》曰：舜之將興，黃雲升於堂。又曰：湯將興，白雲入房。白雲金精，入湯房也。
《孝經援神契》曰：王者德至山陵，則景雲見。又曰：天子孝則景雲見。
《史記》曰：若煙非煙，若雲非雲，郁郁紛紛，蕭索輪囷，是謂卿雲。卿雲，喜氣也。又曰：高祖過沛，擊筑自為歌曰：「大風起兮雲飛揚，威加海內兮歸故鄉，安得猛士兮守四方。」又曰：范增云：「高祖之上有雲為龍虎之形，此天子氣也。又曰：黃帝與蚩尤戰于涿鹿之野，常有五色雲氣，金枝玉葉止于帝上，有花葩匹加反。之象，因作華蓋。
《漢書·郊祀志》曰：武帝封泰山，夜有光，晝有白雲，起于封中。又曰：封泰山后，雲氣成宮闕。
《漢書》曰：相如作《大人賦》，帝覽之，飄飄有凌雲之氣。又曰：武帝迎汾陰鼎至甘泉宮，黃雲蓋其上。又曰：宣帝祠甘泉，有頃，紫雲從西北來，散于殿前。
范曄《後漢書》曰：樊英隱于壺山之陽，曾有暴風從西方起，英謂學者曰：「成都市火甚盛。」因含水西向嗽之。時客有從蜀郡來者，云是日大火，有黑雲卒從東方起，須臾大雨，火滅。
《魏志》曰：文帝生于沛國譙縣，上有雲氣青色而圓蓋，終日不解，望氣者以為至貴人之證，非人臣之氣。
《蜀志》曰：齊備為兒，戲於桑樹下，上有雲覆，童童如車蓋。
《晉書》曰：樂廣有風姿，衛瓘曰：「此人若披雲霧而睹青天。」又曰：阮咸性曠達不拘，顏延年《五君詠》曰：「仲容青雲器。」又曰：咸和元年，雲斗，聲如暴風雨。
《宋書》曰：大明八年，宣太后陵前后數有光及五色雲，芳香四滿，又五彩雲在松上，如車蓋。又曰：孝康建元二年二月乙未日上，有雲如錦文，光色潤澤。又曰：世祖在江州起義，建牙軍，有紫雲二段落于身上。
《穆天子傳》曰：天子觴西王母于瑤池之上。王母為謠曰：「白雲在天，丘陵自出，道路悠遠，山川間之。」
《東方朔傳》曰：凡占，長吏東耕，當視天有黃雲來覆車，五穀大熟。青雲致兵，白雲致盜，烏雲多水，赤雲多火。
《長沙耆舊傳》曰：祝良為洛陽令，時大旱，告誡引罪，紫雲沓起。
《漢武帝內傳》曰：帝登尋真之臺，齋戒到七月七日夜，忽見天西南如白雲起，直來趣宮，須臾，聞雲中簫鼓之聲，復半食頃，西王母至，乘紫雲之輦。臨發，雲氣勃郁，盡為香氣。
《漢武故事》曰：上幸梁父祠地主，其日山上有白雲，又有呼萬歲聲，封禪之上肅然，白雲為蓋。
東方朔《十洲記》曰：天漢三年，月氏音支國獻神香。使者曰：「國有常占，東風入律，百旬不休，青雲干呂，連月不散。意中國將有好道君，故搜奇蘊而貢神香也。
《西京雜記》曰：瑞雲曰慶雲，雲五色曰慶。曰景雲，或曰卿雲。雲外赤內青謂之矞雲雲二色曰矞，亦瑞雲也。矞，以律反。雨雲曰油雲，《孟子》曰：油然作雲，霈然下雨。雪雲曰同雲《詩》云：上天同雲，雨雪雰雰。同雲謂雲陰竟天，同為一色。雲師曰屏翳，《呂氏春秋》曰：屏翳曰雨師。雲將亦雲之師。司馬彪注《莊子》云：雲將，雲之主帥。
劉澄之《揚州記》曰：婁縣有馬鞍山，天將雨，輒有雲起，來映此山。山出雲應之，乃大雨。
《抱樸子·玉策記》曰：千歲之龜，五色具焉。浮于蓮葉之上，或在藂蓍之下，其上時有白雲。
《風土記》曰：烏程縣𪨨音卞山，望氣雲有黃氣、紫雲，大吳故改葬焉。
王子年《拾遺記》曰：昆侖山有九層，從上來一層有雲氣五色，從下望之，皆有城闕之象。又曰：昆侖者，西方曰須彌山，九層。其第七層有景雲出，以映朝日。又曰：爛石色紅似肺，燒之有香煙，聞數百里，煙氣升天則成香雲，香雲遍潤，則成香雨。
《搜神記》曰：薊子訓至洛，見公卿數十處，去后皆白雲起。
王韶之《始興記》曰：堯山長嶺，望之如雲。
張野《廬山記》曰：有白雲冠帶峰巖，呼為上帶。
《洞冥記》曰：吉雲之國，俗常以雲占吉凶，有吉事則滿室，五色照人，著草木，皆成五色露。
《莊子》曰：廣成子謂黃帝曰：「汝治天下，雲氣不待族而雨，草木不待黃而落，奚足語至道？」又曰：華封人謂堯曰：「夫聖人鶉居而鷇飲，鳥行而無章。天下有道，與物皆昌。千歲厭世，去而上仙，乘彼白雲，至于帝鄉。」
《抱樸子》曰：俗有見游雲西馳，而謂月之東行。
《孟子》曰：油然作雲，霈然下雨。又曰：湯一征，自葛始。天下從之，人望之若大旱之望雲霓。
《淮南子》曰：周雲之巃，力孔反。嵸，七孔反。尞，力交反。摷，士交反。彭，步光反薄而為雨。周雲，密也。尞摷彭薄，蘊積之貌。又曰：伯益作井，而龍登玄雲。龍在黃泉下，恐害及，故雲。又曰：山雲蒸，柱礎潤。又曰：八極之雲，是雨天下。
《呂氏春秋》曰：山雲草莽，水雲魚鱗，旱雲煙火，雨雲水氣，無不比類其所生以示人。又曰：至亂之化，君相賊，其雲狀有若犬馬。若白鵠車者。
《遁甲開山圖》曰：遼東有襄平山，多饒鬼目之菜，生而有神，虎、龍、蛇、大魚守之，雲氣覆之，食之令人不饑。榮氏注曰：鬼目菜，形似魚，守之草，常有氣，如龍虎蛇魚之狀。
《河圖帝通紀》曰：雲者，天地之本也。
《河圖始開》曰：黃泉之埃，上為黃雲；青泉之埃，上為青雲；赤泉之埃，上為赤雲；白泉之埃，上為白雲；玄泉之埃，上為玄雲。
《河圖括地象》曰：昆侖山出五色雲氣。
《兵書》曰：有雲如丹蛇，隨車后，大戰殺將。又曰：韓雲如布，趙雲如牛，楚雲如日，宋雲如車，魯雲如馬，衛雲如犬，周雲如輪，秦雲如美人，魏雲如鼠，齊雲如絳衣，越雲如龍頭，蜀雲如囷。言當處雲似之。又曰：雲如雄雉，或如雄雞，臨城，其城必降。
《魏武兵書節要》曰：孫子稱司雲氣，非雲，非煙，非霧，形似禽獸，客吉，主人忌。
車頻《秦書》曰：符堅時有黃雲五色，時以為瑞，賜民酺五日。
黃子發《相雨書》曰：四方有濯魚雲疾者，立雨；濯雨雲遲者，雨少難至江漢。雲疾者，即日雨。
《洛書》曰：蒼帝起，青雲扶日；赤帝起，赤雲扶日；黃帝起，黃雲扶日；白帝起，白雲扶日。
《軍國占候》曰：若王子曰：「有黑雲似一匹布者，其國兵起。」
《天文要集》曰：河有黑雲，狀似船，若一匹布維河，不出十日大雨。又曰：北斗者，不欲雲覆之，有黑雲覆之，天大雨。
《地圖》曰：望石氣如浮雲，其珠玉之精也。
京房《風角要訣》曰：候雨法：有黑雲如一匹帛，日中即一日大雨，二匹為二日雨，三匹為三日雨。
《黃帝岐伯經》曰：岐伯乘絳雲之車，駕十二白鹿游于蓬萊之上。
徐幹《中論》曰：文王遇姜公于渭陽，灼然如披雲見白日。
孫氏《瑞應圖》曰：景雲者，太平之應也。一曰非氣非煙，五色氤氳，謂之慶雲。
《瑞應圖》曰：矞雲，瑞雲也。有狀外赤內黃。
《歸藏》曰：有白雲自蒼梧入大梁。
《論衡》曰：龍無雲雨，不能參天。
吳范《占候風氣秘訣》曰：有青雲，如雉兔臨城，營軍散走。
《山海經》曰：符陽之山，怪雲所出。
陸賈《新語》曰：邪臣之蔽賢，猶浮雲之障日月也。
宋玉《高唐賦·敘》曰：楚襄王與宋玉游雲夢之臺，望高唐之觀。上有雲氣，須臾之間，變化無窮，王問曰：「此何氣也。」玉曰：「朝雲也。昔者先王嘗游高唐，怠而晝寢，夢見婦人，曰：『妾巫山之女也，為高唐之客，聞君游高唐，愿薦枕席。』王因幸之，去而辭曰：『妾在巫山之陽，高丘之岨，朝為行雲，莫為行雨，朝朝暮暮，陽臺之下。』旦朝視之，如言。故為立廟，號曰朝雲。」
孫卿《雲賦》曰：圓者中規，方者中矩。又曰：託地而游宇，反風而下雨。
《楚詞》曰：青雲衣兮白霓裳。又曰：冠青雲之崔巍。
漢武帝《秋風辭》曰：秋風起兮白雲飛。
司馬相如《封禪頌》曰：自我天覆，雲之油油。雲行貌。
魏文帝詩曰：西北有浮雲，亭亭似車蓋。
應玚詩曰：清朝浮四海，日暮歸故山。
張孟陽詩曰：流波戀舊浦，行雲思故山。
傅玄詩曰：浮雲合愁氣，悲風坐自嘆。
又《玄歌》詩曰：青雲徘徊為我愁。又曰：雲為車兮風為馬，玉為山兮蘭在野。雲無期兮風有止，思心多端誰能理？
陸機《雲賦》曰：望九畿以遠肆，明皇極而永舒。蔽陽光于暘谷，暗天文于帝居。齊濛荒于無極，等渾昧于太初。
又《浮雲賦》曰：若層臺高觀，重樓疊閣；或如鐘首之郁律，乍似塞門之寥廓。若靈園之列樹，攢寶耀之炳粲。金柯分，玉葉散，龍逸蛟起，熊厲虎戰，鸞翔鳳翥，鴻驚鶴奮。
成公綏《雲賦》曰：舒則彌綸覆四海，卷則消液入無形。狎獵鱗次，參差交錯。狀崔巍其不安，吁可畏而欲落。龍伸蠖屈，蜿蜒逶迤。連翩鳳飛，虎轉相隨。或繡文錦章，衣微要妙，綿邈凌虛，輕翔縹緲。
陶潛《歸去來》曰：雲無心而出岫，鳥倦飛而知還。
[book_node]霄
《關令尹喜內傳》曰：當喜在胎之始，其母夢絳霄流繞其身，有長人謂曰：「汝咽之。」既覺，口盈味，屋生雙光，若日，飛流滿堂。良久不知所在。
《抱樸子》曰：凌厲九霄。
《淮南子》曰：陰陽為騶，乘凌霄，與造化俱。
《廣雅》曰：赤霄，常霄，氣與造化俱。許慎注曰：霄其霧。
《雜字詁訓》曰：霄，摩天赤氣也。
《楚辭》曰：若王喬之乘雲，載赤云而凌青霄
揚雄《甘泉賦》曰：騰青霄而軼浮景。
孫楚《鶴賦》曰：假使此鳥生自昆侖，長于丹穴，遨游玄圃、縹霄之際。
左思《蜀都賦》曰：干青霄而秀出，舒丹氣而為霞。
郭璞《游仙詩》曰：尋仙萬余日，今乃見子喬。振發載翠霞，解褐披絳霄。
[book_node]漢
《詩》曰：倬彼雲漢，昭回于天。倬，明也。又曰：倬彼雲漢，為章于天。
《傳》曰：昭公四年，星孛及漢，水祥也。賈逵解曰：天漢，水也。或曰天河。
《爾雅》曰：析木謂之津，箕斗之間，漢津也。郭璞注曰：津，漢津也。箕，龍尾，斗，南斗，天漢之津梁。
《大戴禮》曰：夏小正，秋七月，漢案戶。漢，天河也。案戶，言直南北也。
《孝經援神契》曰：河者，水之伯，上應天漢。
《史記·天官書》曰：漢者，金之散氣，其本曰水。漢，星多則多水，少則旱。孟康曰：漢，河漢也。水生於金也。
《漢書》曰：項羽封高帝為漢王。帝不悅。蕭何謀曰：「語曰天漢。其稱甚美，愿大王王漢，撫其民，還定三秦，天下可圖也。」
《搜神記》曰：謝端少喪父母，為鄰人所養，年十七未婚。后感天漢中白水素女，潛為其炊，以備飲食。端后怪而潛候之，得見。言曰：「天哀忍汝孤貧恭順，使我相為守舍，今既見，便去。」留，不可。
《博物志》曰：舊說天河與海通。近世有居海者，年年八月有人浮查來，甚大，往反不失期。此人乃多赍糧，乘查去，忽忽不覺晝夜，奄至一處，有城郭居舍。望室中多見織婦。見一丈夫牽牛渚次飲之。牽牛人驚問此人何由至此，此人即問為何處，答曰：「君可詣蜀訪嚴君平，則知之。」此人還問嚴君平，君平曰：「此織女支機石也，某年某日有客星犯斗牛，即此人到天河也。」
《抱樸子》曰：天河從北極分為兩頭，經于南極，其一經南井中過，其一經東井中過。河者，天之水也，隨天而轉入地下過。
張衡《靈憲》曰：水精為天漢。
《河圖括地象》曰：河精，上為天漢。
《三輔黃圖》曰：始皇都咸陽，端門四達，以則紫宮；渭水貫都，以象天河；橫橋南渡，以法牽牛。
《物理論》曰：星者，元氣之英，水之精也。氣發而升，精華上浮，宛轉隨流，名之曰天河，一曰云漢，眾星出焉。
《集林》曰：昔有一人尋河源，見婦人浣紗以問之，曰：「此天河也。」乃與一石而歸。問嚴君平，云此織女支機石也。
古詩曰：河漢清且淺，相去詎幾許。盈盈一水間，脈脈不得語。
傅玄《擬天問》曰：七月七日，牽牛織女時會天河。
唐宋之問《明河篇》曰：明河可望不可親，愿得乘槎一問津，更將織女支機石，還訪成都賣卜人。
[book_node]霞
《釋名》曰：霞，白雲映日光而成赤色，假日之赤光而成也。故字從雨，遐聲。
《漢武內傳》曰：上元夫人謂西王母曰「阿瓊」，有六甲之術，用之可以游景雲之宮，登流霞之堂。
《十洲記》曰：昆侖山之上有瓊華之室，紫翠丹房，景云燭日，朱霞九光。
王子年《拾遺》曰：燕昭王二年，海人乘霞舟，獻龍膏。又曰：昆山第八層有五色霞。
《抱樸子》曰：咀六氣于丹霞。
《楚辭》曰：潄正陽而含朝霞。
《河圖》曰：昆侖山有五色水，赤水之氣上蒸為霞而赫然。
《論衡》曰：河東蒲坂項曼都好道學仙，去三年而反。家問其狀，都曰：「欲飲食，仙人輒飲我以流霞，每飲一杯，數日不饑。」
揚雄《甘泉賦》曰：吸青雲之流霞兮，飲若木之露英。
王延壽《魯靈光殿賦》曰：霞駁云蔚，若陰若陽。
魏文帝辭曰：丹霞蔽日，彩虹垂天。
曹子建《洛神賦》曰：遠而望之，皎若太陽昇朝霞。
阮籍《清思賦》曰：厭白玉以為面，霏丹霞以為裳。
左思《蜀都賦》曰：舒丹氣而為霞。
陸機《列仙賦》曰：即絳闕于朝霞。
陸機《雲賦》曰：外聚紫霞。
郭璞《江賦》曰：撫凌波而鳧躍，吸翠霞而夭矯。
孫綽《天台山賦》曰：赤城霞起以建標。
張孟陽詩曰：朝霞迎白日，丹氣臨暘谷。
郭璞《游仙詩》曰：朝霞升東山，朝日何晃朗。
嵇含《悅晴詩》曰：朝霞炙瓊林，夕影映靈芝。

[book_title]天部九
[book_node]風
《易》曰：撓萬物者，莫疾乎風。又曰：風以動之。又曰：風行天上，《小畜》。君子以懿文德。又曰：《巽》為風。又曰：雲從龍，風從虎。又曰：風行地上曰《觀》。
《尚書·金縢》曰：周公居東二年，則罪人斯得。于後，公乃為詩以遺王，名之曰《鴟鸮》。王亦未敢誚公。秋，大熟，未獲。天大雷電以風，禾盡偃，大木斯拔，邦人大恐。王與大夫盡弁以啟金縢之書，乃得周公請代武王之說。王執書以泣，曰：「其勿穆卜！昔公勤勞王家，惟予沖人弗及知。今天動威以彰周公之德，朕小子其新迎，我國家禮亦宜之。」王出郊，天乃雨，反風，禾則盡起。
又：《舜典》曰：納于大麓，烈風雷雨弗迷。
又：《洪范》曰：休征：曰聖，時風若。咎征：曰蒙，常風若。孔安國曰：君能通理，則時風順之。君行蒙暗，則常風順之。
《詩》曰：大風有隧，貪人敗類。又曰：終風且曀。終日而風為終風。又曰：習習谷風，以陰以雨。又曰：凱風自南，吹彼棘心。南風謂之凱風。又曰：冬日烈烈，飄風發發。
《禮記·月令》曰：秋行春令，則暖風來至。又曰：立春之日，東風解凍。又曰：春行秋令，則人有大疫，飄風暴雨總至。又曰：夏行春令，則蟲蝗為災，暴風來至。又曰：前有塵埃，則載鳴鳶。注：鳶鳴則風生。
又《禮運注疏》曰：享帝於郊而風雨節，寒暑時。五帝主五行，五行之氣和而庶征得其序也。
《左傳》曰：楚侵鄭，甚雨，楚師多凍，役徒幾盡。晉人聞有楚師，師曠曰：「不害。吾驟歌北風，又歌南風。南風不競。」注曰：歌者吹律以詠八風。南風音微，故曰不競。師曠惟歌南北風者，聽晉楚之強弱也。又曰：僖公十六年春，六鶂退飛過宋都，風也。
又昭公四年：申豐曰：「夫冰以風壯，而以風出。其藏之也周，其用之也遍，則冬無愆陽，夏無伏陰，春無凄風，秋無苦雨。今藏川池之水，棄而不用，則風不越而殺。」
《爾雅》曰：祭風曰磔。今俗當大道中磔狗以止風，此其象也。又曰：南風謂之凱風，《詩》曰：凱風自南。東風謂之谷風，《詩》曰：習習谷風。北風謂之涼風，《詩》曰：北風其涼。西風謂之大泰風。《詩》曰：泰風有隧。焚輪謂之頹，暴風從上下也。扶搖謂之飆暴風從下上也。風與火為庉燉燉熾盛之貌，回風為飄旋風，日出而風為暴，《詩》曰：終風且暴。風而雨土為霾，《詩》曰：終風且霾。陰而風為曀。《詩》曰：終風且曀。又曰：四氣和為通正，道平暢也。謂之景風。所以致景風也。
《論語》云：曾點曰：「暮春者，春服既成，冠者五六人，童子六七人，浴乎沂，風乎舞雩，詠而歸。」又曰：君子之德風，小人之德草。草上之風，必偃。又曰：迅雷風烈必變。
《易稽覽圖》曰：太平時，陰陽和，風雨咸同，海內不偏。地有險易，故風有遲疾。雖太平之政，猶有不能均同也。惟平均乃不鳴條。
《易通卦驗》曰：冬至，廣莫風至，誅有罪，斷大刑。立春，條風至，赦小罪，出稽留。春分，明庶風至，正封疆，修田疇。立夏，清明風至，出幣帛，禮諸侯。夏至景風至，辯大將，封有功。立秋，涼風至，報土功，祀四鄉。秋分，閶闔風至，解懸垂，琴瑟不張。立冬，不周風至，修宮室，完邊城。八風以時，則陰陽變化道成，萬物得以育生。王當順八風，行八政，當八卦也。
京房《易候》曰：何以知聖人隱也？風清明，其來長久不動搖物。此有龍德在下也。
《易緯》曰：八節之風，謂之八風。立春條風至，東北風。春分明庶風至，東方風。立夏清明風至，東南方風。夏至景風至，南方風。立秋涼風至，西南方風。秋分閶闔風至，西方風。立冬不周風至，西北方風。冬至廣莫風至，北方風。又《呂氏春秋》說八風：東北曰焱風。高誘注曰：亦曰融風。東方曰滔風，東南方曰薰風，南方曰巨風，西方曰颼風，西北方曰厲風，北方曰寒風。
《尚書大傳》曰：舜將禪禹，八風循通。又曰：王者德及皇天，則祥風起。又曰：成王時，越裳重譯而來朝，曰：「久矣，天之無烈風澍雨，意中國有聖人乎？」
《大戴禮》曰：正月時有浚風，浚者大也；大風，南風也。何大於南風也？曰合冰必於北風，解冰必於南風，故大之也。
《禮稽命征》曰：出號令，合民心，則祥風至。
《禮說》曰：風，萌也，養物成功，所以八風象八卦也。《禮緯》同。
《禮斗威儀》曰：人君政頌平則祥風至。宋均注曰：「即景風也。」
《春秋考異郵》曰：八風殺生以節翱翔。距冬至四十五日條風至，條者，達生也，距猶起也。自冬至後四十五日而立春，此風應其方而來，生萬物。四十五日明庶風至，明庶迎惠。春分之侯，言庶眾也，陽以施惠之恩德迎眾庶而生之。四十五日清明風至，精芒挫收。立夏之後也。挫猶止也。時薺麥之屬秀出已備，故挫止其鋒芒，收之使成實。四十五日景風至，景風強也，強以成之。夏至之候也。強言萬物強盛也。四十五日涼風至，涼風者，寒以閉也。立秋之候也。閉，收也。言陰寒收成萬物也。四十五日閶闔風至，閶闔者，當寒天收也。秋收之候也。閶闔，盛也。時盛收物蓋藏之，閶或為當。四十五日不周風至，不周者，不交也，陰陽未合化也。立冬候也。未合化，言消息純，坤無陽也。《月令》曰：天地不通而閉塞成冬也。四十五日廣莫風至，廣莫者，精大滿也。冬至之候也。言冬物無見者，風精大滿美無偏。風之為言萌也。其立字，蟲動於幾中者為風。蟲動於幾，言陽氣無不周也。明昆蟲之屬得陽乃生，遇陰則死，故風為陰中之陽者也。
《春秋元命苞》曰：陰陽怒為風。
《春秋繁露》曰：恩及金石則涼風出；王者與臣無禮，身不肅敬則木不曲直，而夏多暴風。風者，木之氣，其音角，故應。
《孝經援神契》曰：德至八方則祥風至。
《史記》曰：項王圍漢王三匝，於是風從西北起，折木、發屋、揚沙石，楚軍大亂，而漢王乃得與數十騎遁去。又曰：蚩尤氏能征風召雨，與黃帝爭強，滅之中冀。又曰：庶女者，齊之寡婦，養姑。姑女利母財而殺母，以告寡婦，婦不能自解。以冤告天，而大風襲於齊殿。又曰：荊軻入秦，燕太子丹送別易水上，歌曰：「風蕭蕭兮易水寒，壯士一去兮不復還。」
《漢書》曰：燕王都薊，大風拔宮中樹七圍已上十六枚，壞城樓。后王誅。又曰：高祖過沛，擊筑自歌曰：「大風起兮雲飛揚，威加海內兮歸故鄉。」
《魏志·管輅傳》曰：輅過清河倪太守。時大旱，輅言：「樹上已有少女征風，樹間又有陰鳥和鳴，其雨應至矣。」果如其言。
《晉書》曰：永和元年，大風拔柳樹百余枚，若風從八方來者。時王敦害刁協、周顗等，故風從橫拔樹，非一處也。又曰：賈謐家數有妖異，飄風吹其朝服上數百尺，大蛇出被中，后果及禍。
《晉陽秋》曰：袁宏為東郡守，謝安執宏手授扇，宏曰：「謹當奉揚仁風，慰彼黎庶。」
《宋書》曰：明帝猜慮，肥體，憎風，夏月常著小皮衣，拜左右二人為司風令史，風起方面，輒先啟聞。又曰：宗愨，字元幹，征士炳兄子也。少時問愨所志，答曰：「愿乘長風，破萬里浪。」
《前秦錄》曰：術士蓋欽，符堅召至長安，因宴會，以其惑眾，將誅之。酒酣，將執欽，欽化為旋風飛去。
《前涼錄》曰：永嘉五年，抱罕令嚴羌妾產一龍一鷲。鷲尋飛去，龍十五日雷雨迎之。大風吹拔張掖郡大樹，經宿還立。
《趙錄》曰：石勒時忽有旋風下屬地，隱隱雷聲，良久，視之，見大石。
《神仙傳》曰：老子將去周而出關，以升昆侖。關令尹喜占風逆知當有神人來過，乃掃道見老子。老子知喜命應得道，乃停關下，以長生之事授之。又曰：葛玄行過神廟，乘車不下，須臾有大回風逐玄，埃塵漲天。玄大怒，曰：「小邪敢爾！」即舉手指風，風便止。
《益都耆舊傳》曰：蜀楊由善風云占候，文學令豐持雞酒以奉由。時有客不言，客去，豐起欲取雞酒。由止之曰：「向風吹削柿，當有持雞酒來者，度是二人。」豐曰：「實在外，須客去乃取爾。」
王子年《拾遺記》曰：伏羲坐於方壇之上，聽八風之氣，乃畫八卦。又曰：昆山有四面風，又有祛塵之風，若衣服塵污，風至吹衣則凈。又曰：瀛洲時有香風，泠然而來，張袖受之，則歷紀不歇，著肌膚必軟滑。
《十洲記》曰：南海中有炎洲，洲上有風生獸，形似狗，青色，狀如貍。以鐵椎鍛其頭數十下乃死。張口向風，須臾即起。
《風土記》曰：南中六月則有東南長風，風六月止，俗號黃雀長風。時海魚變為黃雀，因為名也。
庾仲雍《湘州記》曰：零陵山有石燕，遇風雨則飛，雨止還，化為石。
《交州記》曰：風山在九真郡，風門在山頂，上常有風。又曰：風母出九德縣，風母似猿，見人若慚而屈頸；若打殺之，得風還活。
《南越志》曰：熙安間多颶風，颶者，具四方之風也。一曰懼風，言怖懼也。常以六七月興，未至時，三日雞犬為之不鳴，大者或至七日，小者一二日。外國以為黑風。
盛弘之《荊州記》曰：宜都佷山縣山有風穴，張口大數尺，名曰風井。夏則風出，冬則風入。風出之時，吹拂左右，常凈如掃。暑月經之，凜然有衣裘想。《宜都山記》曰：袁山太公以六月至此穴，便思衣裘。又曰：沮陽縣黃竹山，常肅肅有風，名曰風門。
《西京雜記》曰：董仲舒曰：「太平之世，風不搖條，開甲破萌而已。」
《老子》曰：飄風不終朝。
《莊子》曰：列子御風而行，泠然善也，經旬五日而返。司馬彪注曰：列子，鄭人列御寇也。泠然，涼貌。又曰：北溟有魚，其名曰鯤。化而為鳥，其名曰鵬。摶扶搖而上者九萬里。司馬彪云：扶搖，上行風也。風之積也不厚，則其負大翼也無力。故九萬里則風斯在下矣。又曰：大塊噫依界反。氣，其名曰風。是惟無作，作則萬竅怒號，而獨不聞之翏翏乎長風之聲。又曰：湯之問棘也是已！窮髮之北，有冥海者，天池也。有魚焉，其廣數千里，其名為鯤。有鳥焉，其名為鵬，背若太山，翼若垂天之雲，摶扶搖羊角而上者九萬里。扶搖，羊角，風也。今旋風上如羖羊角也。
《列子》曰：列子師老商氏，友伯高子；進二子之道，乘風而歸。《莊子》曰：列子御風而行，泠然善也，至旬又五日而後發。
《管子》曰：吾不能以春風風人，夏雨雨人，吾道窮矣。又曰：夫兩堯不能相王，兩桀不能相亡。木雖蠹，無疾風不折；墻雖隙，無大雨不壞。
《淮南子》曰：物類之相應，玄妙深微，論辯不能解。故東風至，而酒沉溢。東風，大風也。酒沉，清酌酒也。米物下沉，木味酸，酸風入酒故酢而沉者沸，蓋物類相感也。又曰：烏鵲識歲之多風，去喬木而巢扶枝。扶，傍。又曰：禹沐淫雨，櫛扶風。扶風，奔風。又曰：騰蛇雄鳴上風，雌鳴下風，而化成形。又曰：虎嘯而谷風至。高誘注曰：「虎，陽獸也，與風同類。」又曰：人王之精通於天，故誅暴則多飄風。
《抱樸子》曰：用兵之要，惟風為急。扶搖獨鹿之風大起軍中，軍中必有反者。風高者道遠；風下者道近。風不鳴葉者十里，鳴條搖枝百里，大枝五百里，仆大木千里，折大木五千里。三日三夕，天下盡風；二日二夕，天下半風；一日一夕，萬里風。
周生《列子》曰：夫獵葉之風，不應八節。
《呂氏春秋》曰：何謂八風？東北風曰焱風，一曰融風。東方曰滔風，一曰庶風。東南曰薰風，一曰清明。《淮南子》作景風。南方曰巨風，一曰凱風。西南曰凄風，《淮南子》作涼風。西方曰颼風，一曰閶闔。西北方曰厲風。一曰不周風。
《風俗通》曰：風或清明來，久長不搖樹木枝葉，離地三二丈者，此有龍德在其下。風或清明不及二三尺者，此君子之風也。又曰：猛風曰颲，音列。涼風曰瀏，音劉。微風曰飉，音遼。小風曰颼，音搜。小風從孔來曰䫼。呼穴反。
《周書時訓》曰：小暑之日溫風至，立秋之日涼風至。又曰：小暑之日溫風不至，國無寬教。
《淮南萬畢術》曰：欲致疾風，焚雞羽。
《帝王世紀》曰：堯時廚中自生肉脯，薄如翣，搖則生風，使食物寒而不臭，名曰翣脯。又曰：舜彈五弦琴，歌南風曰：「南風之薰兮，可以解吾人之慍兮。」
《括地圖》曰：鍾山之神，名曰「燭龍」，視為晝，暝為夜，吹為冬，吁為夏，息為風。又曰：奇肱民，能為飛車，從風遠行。湯時西風吹奇肱車至於豫州。湯破其車。不以示民。十年，西風至，乃復作車，遣賜之，去玉門四萬里。
《黃帝風經》曰：調悵、祥和，天之喜風也；折揚、奔厲，天之怒風也。
《山海經》曰：法岳之山有獸，其名曰山𤟤，音輝。其行如風，言疾。見則天下大風。又曰：大荒之中有山，名曰鞠陵于天。有人名曰折丹。處東極以出入風。又曰：扶陽之山多怪風。又曰：大極山東有溫水湯，風不可過也。
《河圖帝通紀》曰：風者，天地之使。
《六韜》曰：人主好田獵罼弋，則歲多大風，禾穀不實。紂時如此。
陸機《要覽》曰：列子御風，常以立春歸于八荒，立秋游乎風穴。是風至，草木皆生，去則搖落，謂之離合風。
《潛夫論》曰：排翣障風，揲沙擁河，無御也。又曰：黃帝夢大風吹天下塵土，得風后以為相。
漢武帝《秋風辭》曰：秋風起兮白雲飛，草木搖落兮雁南歸。泛樓船兮濟汾河，橫中流兮揚素波。
《龍魚河圖》曰：風者，天地之使也。
《荊山圖》曰：佷山縣山下有石床，傍生野薤。人往乞者，神許則風吹，制其分齊，隨偃而剪，不得過
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:07-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>