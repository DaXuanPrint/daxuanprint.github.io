<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="其一,其二,鬻子一卷,太公金匱二卷,太公六韜六卷,曾子二卷,晏子八卷,子思子七卷,孟子十四卷,管子十八卷,道德经二卷,荀卿子十二卷,鲁连子五卷,文子十二卷,邓析子一卷,范子十二卷,胡非子一卷,墨子十六卷,缠子一卷,隨巢子一卷,尸子二十卷,韩子二十卷,列子八卷,庄子十卷,鶡冠子三卷,王孙子一卷,申子三卷,慎子十二卷,燕丹子三卷,鬼谷子五卷,尹文子二卷,公孙尼子一卷,陆贾新书二卷,晁错新书三卷,贾谊新书八卷,吕氏春秋二十六卷,淮南子二十二卷,盐铁论十卷,说苑二十卷,新序三十卷,法言十五卷,太玄经十卷,新论十七">
<meta name="description" content="三圣相师，大易光著，天地之功立矣，经传之功生焉。辅成一德，谓之六学。汉收秦业，其道方兴，置讲习训授之官，明君臣父子之体。虽礼乐文缺，亦足以新忠孝仁义之大纲。至如曾、孔、荀、孟之述，其盖数百千家。皆发挥隱微，羽翼风教；祖儒尊道，持法正名；纵横立权，变通其要。崇俭而有別，即农而得序，傍行而不流小说，去泥而篇简繁伙，罕备于士大夫之家。有梁颖川庾仲容略其要，会为《子书抄》三十卷，將以广搜採异，而立言之本，或不求全。大理评事扶风马总元会，家有子史，幼而集录，探其旨趣，意必有归。遂增损庾书，详择前体，裁成三轴，目曰《">
<title>《意林》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《意林》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">隋唐</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">經典文獻,</span> <br/>
          字数： <span class="inputVal" id="bknum">[book_length]60576</span> <br/>
          说明： <span class="inputVal" id="bkdec">三聖相師，大易光著，天地之功立矣，經傳之功生焉。輔成一德，謂之六學。漢收秦業，其道方興，置講習訓授之官，明君臣父子之體。雖禮樂文缺，亦足以新忠孝仁義之大綱。至如曾、孔、荀、孟之述，其蓋數百千家。皆發揮隱微，羽翼風教；祖儒尊道，持法正名；縱橫立權，變通其要。崇儉而有別，即農而得序，傍行而不流小說，去泥而篇簡繁夥，罕備于士大夫之家。有梁穎川庾仲容略其要，會為《子書抄》三十卷，將以廣搜採異，而立言之本，或不求全。大理評事扶風馬總元會，家有子史，幼而集錄，探其旨趣，意必有歸。遂增損庾書，詳擇前體，裁成三軸，目曰《意林》。上以防守教之失中，以補比事之闕，下以佐屬文之緒。有疏通廣博、潔淨符信之要，無僻放拘刻、譤蔽邪盪之患。當篇籍散缺，人所未見之時，而先識其名，又得其語，斯足以廣見聞，助發揮，何止嘗鼎臠、啖雞蹠也哉！陸機氏曰：「傾羣言之瀝液，漱六藝之芳潤。」唐韋展《日月如合璧賦》云：「獵英華於百氏，漱芳潤於六籍。」是庶幾焉。君子曰以少為貴者，其是之謂乎！余元會之摯友，故序而記之。
貞元二年五月二十一日也，撫州刺史戴叔倫撰。

[book_title]其二
子書起于鬻熊，六韜盛于春秋。六國時，莊老道宗起覆載之功，擴日月之照，高視六經，為天下式，故絕于稱言矣。墨翟大賢，其旨精儉，教垂後世，名亞孔聖，至矣。□□□管、晏文荀，議論閎肆；《淮南鴻烈》，詞章華贍；皆纚纚數萬言，可謂庶矣！而部帙繁廣，尋覽頗難。梁朝庾仲容抄成三帙，汰其沙石，簸其秕糠，而猶蘭蓀雜于蕭艾，璠璵隱于璞石。扶風馬總，精好前志，務于簡要，又因庾仲容之抄，略存為六卷，題曰《意林》。聖賢則糟粕靡遺，流略則精華盡在，可謂妙矣！隋代博陵李文博攓掇諸子，編成《理道集》十卷；唐永興公虞世南亦採前史，著《帝王略論》五卷；天后朝宰臣朱翼祖，則又述《十代興亡論》一帙；洎扶風《意林》</span> <br/>
          封面： <span class="inputVal" id="bkimg">Z_19652.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《意林》
[book_date]隋唐
[book_length]60576
[book_img]Z_19652.jpg


[book_chapter]原序二首

[book_title]其一
三聖相師，大易光著，天地之功立矣，經傳之功生焉。輔成一德，謂之六學。漢收秦業，其道方興，置講習訓授之官，明君臣父子之體。雖禮樂文缺，亦足以新忠孝仁義之大綱。至如曾、孔、荀、孟之述，其蓋數百千家。皆發揮隱微，羽翼風教；祖儒尊道，持法正名；縱橫立權，變通其要。崇儉而有別，即農而得序，傍行而不流小說，去泥而篇簡繁夥，罕備于士大夫之家。有梁穎川庾仲容略其要，會為《子書抄》三十卷，將以廣搜採異，而立言之本，或不求全。大理評事扶風馬總元會，家有子史，幼而集錄，探其旨趣，意必有歸。遂增損庾書，詳擇前體，裁成三軸，目曰《意林》。上以防守教之失中，以補比事之闕，下以佐屬文之緒。有疏通廣博、潔淨符信之要，無僻放拘刻、譤蔽邪盪之患。當篇籍散缺，人所未見之時，而先識其名，又得其語，斯足以廣見聞，助發揮，何止嘗鼎臠、啖雞蹠也哉！陸機氏曰：「傾羣言之瀝液，漱六藝之芳潤。」唐韋展《日月如合璧賦》云：「獵英華於百氏，漱芳潤於六籍。」是庶幾焉。君子曰以少為貴者，其是之謂乎！余元會之摯友，故序而記之。
貞元二年五月二十一日也，撫州刺史戴叔倫撰。

[book_title]其二
子書起于鬻熊，六韜盛于春秋。六國時，莊老道宗起覆載之功，擴日月之照，高視六經，為天下式，故絕于稱言矣。墨翟大賢，其旨精儉，教垂後世，名亞孔聖，至矣。□□□管、晏文荀，議論閎肆；《淮南鴻烈》，詞章華贍；皆纚纚數萬言，可謂庶矣！而部帙繁廣，尋覽頗難。梁朝庾仲容抄成三帙，汰其沙石，簸其秕糠，而猶蘭蓀雜于蕭艾，璠璵隱于璞石。扶風馬總，精好前志，務于簡要，又因庾仲容之抄，略存為六卷，題曰《意林》。聖賢則糟粕靡遺，流略則精華盡在，可謂妙矣！隋代博陵李文博攓掇諸子，編成《理道集》十卷；唐永興公虞世南亦採前史，著《帝王略論》五卷；天后朝宰臣朱翼祖，則又述《十代興亡論》一帙；洎扶風《意林》，究子史大略者，蓋四人意矣。予扁舟塗水，留滯廬陵，扶風為余語其本尚，且曰：「編錄所取，先務于經濟，次存作者之意，罔失篇目，如面古人。」予懿馬氏之作，文約趣深，可謂懷袖百家，掌握千卷。之子用心也，遠乎哉！旌其可美，述于篇首，俾傳好事。
貞元丁卯歲夏之晦，文廢瞍河束柳伯存重述。
[book_chapter]卷一

[book_title]鬻子一卷
《藝文志》云：名熊，著子二十二篇。今一卷六篇。
發政施令，為天下福，謂之道；上下相親謂之和；不求而得謂之信；除天下之害謂之仁。信而能和者，帝王之器。
聖王在位，百里有一士，猶無有也；王道衰，千里一士，則猶比肩也。
知善不行，謂之狂；知惡不改，謂之惑。
昔文王見鬻子年九十，文王曰：「嘻，老矣！」鬻子曰：「若使臣捕虎逐麋，臣已老矣；坐策國事，臣年尚少。」

[book_title]太公金匱二卷
武王問太公曰:「殷已亡其三人，今可伐乎？」太公曰：「臣聞之：知天者不怨天，知己者不怨人；先謀後事者昌，先事後謀者亡。且天與不取，反受其咎；時至不行，反受其殃；非時而生，是為妄成。故夏條可結，冬冰可釋，時難得而易失也。」
武王平殷還，問太公曰：「今民吏未安，賢者未定，如何？」太公曰：「無故無新，如天如地。得殷之財，與殷之民共之，則商得其賈，農得其田也。一目視則不明，一耳聽則不聰，一足歩則不行。選賢自代，上下各得其所。」
武王問：「五帝之戒可得聞乎？」太公曰：「黄帝云，予在民上，搖搖恐夕不至朝。故金人三緘其口，慎言語也。堯居民上，振振如臨深淵；舜居民上，兢兢如履薄冰；禹居民上，慄慄如恐不滿；湯居民上，翼翼懼不敢息。」
道自微而生，禍自微而成。慎終與始，完如金城。
行必慮正，無懐僥倖；書履。忍之須臾，乃全汝軀；書鋒。刀利皚皚，無為汝開；書刀。源泉滑滑，連旱則絕，取事有常，賦斂有節。書井。

[book_title]太公六韜六卷
文王曰：「君務舉賢，不獲其功，何也？」太公曰：「舉而不用，是有求賢之名，而無用賢之實也。」文王曰：「舉賢若何？」太公曰：「按賢察名，選才考能，名實得之也。」
文王曰：「國君失民者，何也？」太公曰：「不慎所與也。君有六守三寶：六守者，仁、義、忠、信、勇、謀；三寶者，農、工、商。六守長則君安，三寶完則國昌。」
國柄借人則失其威。淵乎無端，孰知其源？涓涓不塞，將成江河；兩葉不去，將用斧柯；熒熒不救，炎炎奈何！
天下非一人天下，天下之天下也！取天下若逐野鹿，而天下共分其肉。
太公云：「伏羲、神農，教而不誅；黄帝、堯、舜，誅而不怒。」
聖人恭天、靜地、和人、敬鬼。
文王在岐，召太公曰：「吾地小，奈何？」太公曰：「天下有粟，賢者食之；天下有民，賢者牧之。屈一人下，伸萬人上，惟聖人能行之。」
冠雖弊，加于首；履雖新，履于地。
武王問太公曰：「士高下有差乎？」太公曰：「人有九差。惡口舌，為衆所憎，夜卧早起，此妻子之將；知人飢渴，習人劇易，此萬人之將；戰戰慄慄，日慎一日，此十萬之將；知天文，悉地理，理四海如妻子，此天下之將。」
軍中之事不聞君命。
武王問太公曰：「吾欲令三軍親其將如父母，攻城則爭先登，野戰則爭先赴，聞金聲而怒，聞鼓音而喜，可乎？」太公曰：「作將冬日不服裘，夏日不操扇，天雨不張蓋幔；出隘塞、過泥塗，將先下步；軍未舉火，將不食。士非好死而樂傷，其將知飢寒勞苦也。」
用兵之害，猶豫最大。起之若驚，用之若狂；當之者破，近之者亡；使如疾雷，不暇掩耳也。
貧窮忿怒，欲決其志者，名曰必死之士；辯言巧辭，善毁善譽者，名曰間諜飛言之士。

[book_title]曾子二卷
君子愛日以學，及時而成。難者不避，易者不從。旦就業，夕自省，可謂守業。年三十、四十無藝，則無藝矣！至五十不以善聞，則無聞矣！
鄙夫、鄙婦，相會于牆之陰，可謂密矣！明日或有知之。故士執仁與義，莫不聞也。
蓬生麻中，不扶自直；白沙在涅，與之皆黑。君子之遊，苾乎如入蘭芷之室，久而不聞，則與之化矣。小人之遊，戲乎如入鮑魚之室，久亦不聞而亦化矣。故君子慎其去就也。與君子遊，如日之長，加益不自知也。與小人遊，如履薄冰，幾何而不行陷乎？
天圓地方，則是四角不掩也。聞之夫子曰：「天道曰圓，地道曰方。」

[book_title]晏子八卷
景公作臺，臺成復欲作鐘。晏子諫曰：「斂民作鐘，民必哀；斂哀以謀樂，不祥。」
景公嬖妾死，名曰嬰子，公守之，三日不食，膚著于席而不去。晏子曰：「外有良醫，將作鬼神之事。」公信之。屏而沐浴。晏子令棺人入殮死者，公大怒。晏子曰：「已死不復生。」公乃止。仲尼聞之曰：「星之昭昭，不如日月之靉靉。」
景公時，雨雪三日，披狐白之裘坐于堂側，謂晏子曰：「三日雨雪，天下何不寒？」晏子曰：「夫賢君飽則知人飢，温則知人寒。」公乃去裘。
冠足以修敬，不務其飾；衣足以掩形，不務其美。土事不文，木事不鏤，足以示民也。
景公曰：「吾欲霸諸侯，若何？」晏子曰：「官未具也。臣聞仲尼處陋巷，亷隅不正，則原憲侍；志意不通，則仲由侍；德不辱，則顔回侍。今君未有能侍，故未具也。」
君擇臣使之，臣雖賤，亦擇君事之。
一心可以事百君，百心不可以事一君。
晏子治阿三年，毁聞于國。景公召而問之，對曰：「嬰築蹊徑，急問閭之政，淫民惡之；舉儉罰偷，惰民惡之；決獄不畏强貴，强貴惡之；左右取求，非法不予，左右惡之；事貴人不能過禮，貴人惡之；是三邪毁于外，二讒去于內。臣請改轍更治，三年必有譽也。」
景公病水，數十日，夢與二日鬭而不勝，使召夢者占之。占者至門，晏子使對曰：「公病，陰也；與二日鬬，日，陽也；不勝，疾將退也。」三日而愈，公賞占夢者。占夢者辭曰：「晏子之力也。」公問晏子，晏子曰：「臣若自對，則不信也。」
景公病疽在背，欲見不得。問國子，國子曰：「熱如火，色如日，大如未熟李也。」公問晏子，晏子曰：「色如蒼玉，大如璧。」公曰：「不見君子，不知野人之拙也。」
晏子使楚，楚王令左右縛一人作盜者過。王問：「何處人也？」對曰：「齊人也。」王視晏子：「齊國善盜乎？」晏子曰：「橘生江南，江北則作枳，地土使然也。今民生長於齊不盜，入楚則盜，臣不知也。」楚王自取弊耳！
晏子使楚，楚王以晏子短，作小門于大門之側。晏子曰：「往詣狗國，從狗門入，今來使入楚，不可從狗門入也！」遂大門入。
楚王問：「齊之臨淄都無人耶？」對曰：「臨淄三百閭，張袂成帷，揮汗成雨，比肩繼踵，何容無人也？」
曾子將行，晏子送之，曰：「贈人以財，不若以言。」
和氏之璧，井里璞耳，良工修之，則成國寶。習俗移性，可不慎乎！
晏子歿後十有七年，景公射，諸侯大夫皆稱善。公曰：「自晏子歿後，不復聞不善之事。」弦章對曰：「君好之則臣服之，君嗜之則臣食之。尺蠖食黄則黄，食蒼則蒼是也。」公曰：「善，吾不食諂人之言也。」以魚五十車賜弦章，固不受。是弦章有晏子之遺行也。

[book_title]子思子七卷
慈父能食子，不能使知味；聖人能悦人，不能使人必悦。
國有道，以義率身；無道，以身率義。荀息是也。
言而信，信在言前；令而化，化在令外。聖人在上，而遷其化。
終年為車，無一尺之軫，則不可馳。
百心不可得一人，一心可得百人。
君，本也；臣，枝葉也。本美則葉茂，本枯則葉凋。
君子不以所能者病人，不以人之不能者愧人。
小人溺于水，君子溺于口也。
繁于樂者重于憂，厚于義者薄于行。見長不能屈其色，見貴不能盡其辭，雖有風雨，吾不入其門也。
君子以心導耳目，小人以耳目導心。

[book_title]孟子十四卷
蜀郡趙臺卿作章句，章句曰指事。
孟子謂惠王曰：「虐政殺人，何異刃耶？庖有肥肉，廐有肥馬，民有飢色，野有餓莩，此謂率獸食人，且人惡之，況虐政乎！」
敬老愛幼，推心于民，天下運掌中也！故推恩足以保四海，不推恩不足以保妻子。
孟子云：「齊人譏管晏。」
雖有智慧，不如乘勢；雖有鎡基，不如待時。飢者易為食，渴者易為飲；若久塗炭，則易政，如渴不擇飲也。
宋人有閔其苖不長，揠拔之，使其長。其子趨而視之，苗則槁矣。非但無益，乃有害也。
見孺子入井，非孺子之父母，亦有惻隱之心。無惻隱之心，非人也；無羞惡之心，亦非人也；無辭讓之心，亦非人也；無是非之心，亦非人也。
孟子云：「子路，人告之有過則喜；禹聞善言則拜。」
用夏變夷，不聞用夷變夏。
枉己者，未能直人，當以直矯枉。若自曲，何以正人？
景春曰：「公孫衍、張儀，豈不誠大丈夫！一怒而諸侯懼，安居而天下息。」孟子曰：「是焉得為大丈夫乎？富貴不能淫，貧賤不能移，威武不能屈，此之謂大丈夫。」
天子不仁，不保四海；諸侯不仁，不保社稷；士不仁，不保四體。今惡死亡而樂不仁，猶惡醉而強酒。
民之歸仁，猶水就下。
存乎人，莫良于眸子，眸子不能掩其惡。胸中正，則眸子瞭焉；胸中不正，則眸子眊焉。
淳于髠曰：「男女不親授受。若嫂溺，援之手乎？」孟子曰：「若不援，是豺狼也。天下溺則援之以道，嫂溺必援以手。」
子產以其乘輿濟人于溱洧。孟子聞之曰：「不知政也！不如以時修橋梁。」
齊人有一妻一妾，其良人出行則饜飽而反，欺其妻云：「與富貴人共飲食耳！」夫出，妻後伺之，見乞人祭餘食之。妻乃告妾，相與泣于中庭。其夫自外來，未知，猶驕其妻妾。由君子枉道，得富貴而驕人也。
伊尹不以一芥與人，亦不取一芥于人。
在野曰草莽之臣，在國曰市井之臣。
性猶湍水，決東則東，決西則西。
白羽白，性輕；白雪白，性消；白玉白，性貞。雖俱白，其性不同也。
冬日飲湯，夏日飲水。欲問寒暑者，中心也。
仁義忠信，樂善不倦，天爵也。公卿大夫，人爵也。古之人，修天爵而人爵從之；今之人，修天爵以要人爵；得人爵棄天爵，終亦亡矣！
孟子曰：「仁之勝不仁也，猶水勝火。今之為仁者，猶一杯水救一車薪之火也，不熄，則謂水不勝火。此又與于不仁之甚者也。亦終必亡而已矣！」
君子有三樂：父母具存，一樂；仰不愧天，俯不怍人，二樂；得天下英才而教育，三樂。
雞鳴而起，孜孜為善者，舜之徒也。雞鳴而起，孜孜為利者，跖之徒也。
九仞無泉，猶棄井也。
古人之關禦暴，今人之關為暴。今之關出入征税。
惡似而非者：惡莠亂苗，惡佞亂義，惡利口亂信，惡鄭聲亂雅樂，惡紫亂朱，惡鄉原亂德。
堯至湯，湯至文王，文王至孔子，孔子至孟子，各五百餘歲。

[book_title]管子十八卷
倉庫實，知禮節；國多財，遠者來；衣食足，知榮辱。
野無積草，府不積貨，市不成肆，朝不合衆，治之至也。
觀其交游，則賢不肖可察。
一年之計，莫若樹榖；十年之計，莫若樹木；終身之計，莫若樹人。
爵祿滿則忠衰，室富足則行衰，釜鼓滿則人概之，人滿則天槩之。故先王不滿也。
凡赦者，小利而大害，故久而不勝其禍；無赦，小害而大利，久而不勝其福。惠者多赦，先易後難；法者無赦，先難後易。惠者，民之仇讎；法令，民之父母。
堂上遠于百里，有事十日而君不知；堂下遠于千里，有事一月不知；門庭遠于萬里，有事朞年不聞。
桓公謂管仲曰：「寡人有大邪三：不幸好畋，晦夜從禽不反，一，；不幸好酒，日夜相繼，二；寡人有汙行，不幸好色，姑姊妹有未嫁者，三。」管仲曰：「惡則惡矣，非其急也。人君惟不愛與不敏不可耳！不愛則亡衆，不敏則不及事。」
地大而不耕，非其地；卿貴而不仁，非其卿；民衆而不親，非其民。
無翼而飛者，聲也；無根而固者，慎也。公但謹聲耳！
齊水躁而復，故民貪而勇；楚水溺而清，其民輕果好賊；越水濁而重，其民疾妒；秦水泔而滯，其民貪戾；晉水滯而雜，其民好詐；宋水勁而清，其民簡易。
先王治國，威不兩措，政不二門。有法度之制者，不可巧以詐僞；有權衡之稱者，不可欺以輕重；有尋尺之數者，不可差以短長也。
桓公問廐吏：「何事最難？」吏未答。管仲曰：「臣嘗作圉人，惟傅馬棧最難。先搏曲木，則直無所施；先搏直木，則曲無所施。」
楚王好小腰，美人省食；吳王好劒，國士輕死。故主好宫室，則工匠巧；主好文彩，則工女靡。
冬日不盥，非愛水也；夏日不煬，非愛火也；為不適于身。明王不治宫室，非愛小也，為傷于本事而妨于教也。
利之所在，雖千仞之山，無所不上；深泉之下，無所不入。商人通賈，倍道兼行，夜以繼日，千里不遠，利在前也。漁人入海，海水百仞，衝波逆流，日夜不出，利在水也。
蛟龍得水而神立，人主得民而威成。海不辭水，故能成大；山不辭土，故能成高；主不厭人，故能成衆；士不厭學，故能成聖。
烏合之衆，初雖有歡，後必相吐。雖善不親也。
殺生之柄不制于主，而在羣下也，此寄生之主也。
五榖，民之司命；黄金刀幣，民之通施。
農有常業，女有常事。一農不耕，民有飢者；一女不織，民有寒者。
桓公謂管仲曰：「吾欲伐楚，楚強不可下，如何？」曰：「王但鑄錢於莊山，往楚貴市生鹿，楚王聞之喜，必廢農而獵鹿。公藏粟五倍，楚足錢而無粟；公閉關。楚降者十分有四。」

[book_title]道德經二卷
生而不有，為而不恃。元炁生萬物不有，道所施不求其報。
挫其銳，解其紛。銳，進也。人欲銳精，進取功名。當挫止之，法道不自見也。紛，結恨也。當念道无上。解，釋也。和其光，雖有獨見之明，當如暗昧不曜亂人也。同其塵。當與衆同垢塵，不自别殊。
多言數窮，口開舌舉，必有禍患。不如守中。不如守德於中，育養精神，愛氣希言也。
聖人後其身而身先，先人後己，天下之先，以官長也。外其身而身存。薄己而厚人，人愛之如父母，神明祐之如赤子，故身長存也。
金玉滿堂，莫之能守。嗜欲傷神，財多累身。富貴而驕，自遺其咎。夫富當賑貧，貴當憐賤，反驕恣，必被禍患也。
絕仁棄義，民復孝慈。德化淳也。絕巧棄利，盜賊無有。上化公正，下無私邪。
曲則全，曲則從衆，不自專，則全也。枉則直，枉屈己而伸人，久久自得直。少則得，天道祐謙，自受少則得多。多則惑。財多者惑於守身，學多者惑於所聞。
善行無轍跡，善行道者，求之身，不下堂，不出門，故無轍跡。善言者無瑕謫。擇言而出之，故無瑕謫。
知足者富，知足則長保祿位，故富也。死而不亡者壽，目不妄視，耳不妄聽，口不妄言，則無怨於天下，故能長壽也。
將欲噏之，必固張之；先開張之，欲令極其奢淫。將欲弱之，必固強之；先强大之，欲使遇害。將欲廢之，必固興之；先興之，使驕危。將欲奪之，必固與之。先與之者，欲極其貪心也。是謂微明。此四事其道微，其效明也。
失道而後德，道衰德生。失德而後仁，德衰而仁愛見。失義而後禮。義衰即施禮聘，行玉帛也。夫禮者，忠信之薄，禮廢本治末，忠信日以消薄。而亂之首。禮賤質貴文，故正日以消，邪亂日以生。
貴必以賤為本，言欲尊貴，當以賤薄為本。禹稷躬耕，舜陶河濱，周公下白屋是也。高必以下為基。言欲高立，先以下為基。如築牆造功，因卑成高，下不堅固，高必傾危也。
上士聞道，勤而行之；中士聞道，若存若亡；下士聞道，大笑之。不笑不足以為道。不為下士笑，不足名曰道。明道若昧，明道之人，若暗昧無所見也。進道若退，進取道者，若退不及。夷道若類，夷，平也。大道之人，不自别殊，若多比類。上德若谷，若深谷不恥垢辱也。廣德若不足。德行廣大之人，若愚頑不足也。大方無隅，大方正之人，無委曲亷隅也。大器晚成，成器之人，如瑚璉不可卒成。大音希聲，如雷電待時而動，喻常愛氣希言也。大象無形。大法象道之人，質朴無形容也。
物或損之而益，取之不得，推讓必遠。益之而損。曾高者崩，貪祿致患也。
名與身孰親？名遂則身退也。身與貨孰多？財多則害身也。得與亡孰病？好得貨利，則病於行。甚愛必大費，甚愛色，費精神；甚愛財，遇患害；所愛者少，所費者多，故言必大費。多藏必厚亡。生多藏於府庫，死多藏於丘墓；生有攻劫之憂，死有掘塚探柩之患。
大成若缺，缺者滅名藏譽，如不備。大巧若拙，不見其然。大辯若訥。知無疑，口無辯。
不出戶以知天下，以己身知人身，以己家知人家。不窺牖以見天道。天道與人道同。其出彌遠，其知彌少。謂去其家，觀人家；去其身，觀人身。其視雖遠，而所見至少也。
為學日益，謂政教禮樂之學，情欲文飾日以多。為道日損。謂自然之道，情欲文飾日以消。損之又損之，以至于無為。無為而無不為。情欲斷絕，德與道合，則無所不施，無所不為。
善者，吾善之；不善者，吾亦善之。不善則教道使就善，信者，吾信之；不信者，吾亦信之。亦以教道。
善攝生者，陸行不遇兕虎，自然合遠避。入軍不被甲兵。不好戰殺。
塞其兌，兌，目也，不妄視。閉其門，門，口也，不妄言。終身不勤。終身不勤苦也。開其兌，視情欲。濟其事，濟益情欲之事。終身不救。禍亂成也。
大道甚夷，而民好俓。俓，邪不平正也。
善建者不拔。善以道建身、建國者，不可得引而拔之。
知者不言，貴其行也。言者不知。駟不及舌，多言多患也。
其政悶悶，音門。政教寛大。悶悶，昧昧似不明。其民淳淳；淳淳，親厚。其政察察，政急疾，言決于口，聽決于身。其民缺缺。民不聊生。缺缺，日以疎薄也。直而不肆，肆，申也。聖人雖直，曲己從人，不自申。光而不耀。雖有獨見之明，如暗昧不炫耀。
深根固蔕，長生久視之道。人以氣作根，以精作蔕。如樹根不深則拔，蔕不堅則落。言能深藏氣，固守精，無所泄漏，乃長生久視之道。
以道莅天下者，其鬼不神。鬼不敢干犯其精神。非其鬼不神，其神不傷人。聖人在位不傷害人，故鬼不干人。夫兩不相傷，故德交歸焉。人能治於陽，全其性命；鬼得治於陰，保其精神。故德交歸也。
人之不善，何棄之有？當以道伏之。蓋三皇之前無棄民，德化厚也。故立天子，置三公。欲化不善人也。
報怨以德，修道行善，絕禍于未生也。圖難于易。圖難事先於其時求成也。夫輕諾必寡信，多易必多難。不慎患也。
其安易持，治國、治身、安靜者易守持也。其未兆易謀。為之于未有，治之于未亂。
以智治國，國之賊；使智慧之人治國，必背道德，妄作威福，乃是國之賊。不以智治國，國之福。民守正直，不作邪飾，上下相親，君臣同力。
善為士者不武，貴道德不好武力也。善戰者不怒。善以道戰者，禁邪于心胸，絕禍于未萌，無所怨怒。
代大匠斵者，希有不傷其手矣！人君行刑罰，猶拙人代大匠斵，則方圓不得其理，還自傷；代天殺者，失紀綱，不得其紀綱，還受其殃也。
天之道，損有餘而補不足。天道益謙，常以中和是尚。人之道則不然，損不足以奉有餘。世俗之人，損貧以奉富，奪弱以益強也。
鄰國相望，雞犬之聲相聞，民至老死不相往來。無情欲也。
知者不博，博者不知。知道守一，則不必博；多見聞，失要真，故不知。

[book_title]荀卿子十二卷
三十二篇。
青出于藍而青于藍，冰生于水而寒于水。君子居必擇鄉，遊必擇士，防邪僻也。
肉腐出蟲，木枯生蠧，驕慢在身，灾禍作矣。
君子之學，入乎耳，著乎心，布乎四支，動靜皆可法則。小人之學，入乎耳，出乎口，口耳之間才四寸，何足以美七尺之軀！
夫驥一日千里，駑馬十駕則亦及之。窮無窮，極無極也。
跬步不休，跛鼈千里，累土不輟，丘山崇成。
天不言，人推其高；地不言，人歸其厚；四時不言，百姓期焉。
與人善言，煖若錦帛；與人惡言，深於矛戟。
三不祥：幼而不肯事長，賤不肯事貴，不肖不肯事賢。是也。
枉而求直影，猶不能察明而務見幽也。
伯樂不可欺以馬，君子不可欺以人。
川泉深而魚鼈歸之，山林茂而禽獸歸之，刑政平而百姓歸之，禮義備而君子歸之。
天行有常，不為堯存，不為桀亡。
淺不足與測深，愚不足與謀智，埳井之蛙，不可與語東海之樂。
聖人無兩心，天下無二道。
鳥獸失亡其匹，越月逾時，必反過故鄉，徘徊鳴號，躑躅、踟蹰，然後去。何況人乎！
妻子具而愛衰於親，爵祿盈而忠衰於君。唯舜及賢者不然。
歲不寒無以知松柏，事不難無以知君子。
荀卿子名況，齊宣王時人。春申君再請作蘭陵令，因家焉。為李斯師，後卒於蘭陵。

[book_title]魯連子五卷
白刃交前，不救流矢，急不暇緩也。
財者，君之所輕；死者，士之所重。君不能以所輕與士，欲得士之所重，不亦難乎？
百足之蟲，斷而不蹶，持之者衆也。
人心難知于天。天有春夏秋冬以作時，人皆深情厚貌以相欺。
不知宜與不宜，將以錦純薦；不知時與不時，猶冬耕也；不知行與不行，猶以方作輪也。

[book_title]文子十二卷
周平王時人，師老君。
齒堅於舌而齒先敝。剛强者，死之徒；柔弱者，生之幹；先唱者，窮之路；後動者，達之源。
立井而飲，耕田而食，不布施以求德，不高下以相傾，此古人之德也。
河不滿溢，海不湧波，景雲見，黄龍下，祥風至，醴泉出，此聖人順天道也。晝冥夜光，山崩川涸，冬雷夏霜，此國之將亡也。
水濁則魚噞，政苛則民亂，上多欲，下多詐。
冬日之陽，夏日之陰，萬物歸之而莫使。
臯陶喑而大理，天下無虐刑，何貴言乎？
君子猶射，差此毫末，於彼尋丈。
量腹而食，度形而衣，節乎己者，貪心不生。
神者智之淵，神清則智明；智者心之府，智公則心平。
精神難清而易濁，猶盆水也。清之終日乃能見眉睫，不過一撓，即不能見方圓也。
山生金，反自刻；木生蠧，還自蝕；人生事，還自賊。
善游者必溺，善騎者必墜。
使信士分財，不如探籌；使亷士守財，不如閉戶全封。有心於平，不如無心之不平。
上學以神聽之，學在骨髓矣！中學以心聽之，學在肌肉矣！下學以耳聽之，學在皮膚矣！
鐸以聲自毁，膏以明自煎。
一淵無兩蛟，有必爭。
得鳥者羅之一目，一目之羅不可得鳥。
欲致魚者先通於谷，欲來鳥者先樹於木，水積魚聚，木茂鳥集。
目見百步之外，不能自見其眥。
水之勢勝火，一杓不能救一車之薪；金之勢勝木，一刃不能殘一林；土之勢勝水，一塊不能塞一河。
飢馬在廐，寂然無聲，投芻其傍，爭心乃生。
農夫勞而君子食之，愚者言而智士擇之。
日月欲明，浮雲翳之；河水欲清，沙土穢之；叢蘭欲茂，秋風敗之；人性欲平，嗜慾害之。
濟溺者以金石不如尺索。
花太早者不須霜而自落。
入水憎濡，懐臭求芳，不可得也。
乳犬噬虎，伏雞搏狸。
冶不能銷木，匠不能斵冰。
金石有聲，不扣不鳴；簫管有音，不吹不聲。
事者難成而易敗，名者難立而易廢。
往古來今謂之宙，四方上下謂之宇。
孔子無黔突，墨子無煖席。非其貪祿慕位，欲為天下除害耳。
獸窮則觸，鳥窮則啄，人窮則詐。
人主之有民，猶城之有基，木之有根。根深則本固，基厚則土安。
屈寸而伸尺，小枉而大直，聖人為之。今人君不計其大功，而求其小善，失賢也。
貴則觀其所舉，富則觀其所欲，貧則觀其所愛。
霸王之道，扶義而動。尊其秀士，顯其賢良，百姓開戶而待之，漬米而儲之。不義之兵，至於伏尸流血而不服也。
冬日之扇，夏日之裘，無用於己，則生塵垢。

[book_title]鄧析子一卷
二篇。
劉向云：非子產殺鄧析，推《春秋》騐之。
修名責實，君之事也；奉法宣令，臣之職也。
君有三累：親所信，以名取士，近故疎親。臣有四責：受重賞而無功，居大位而不治，為理官而不平，在軍陣而奔北。
勢者君之輿，威者君之策，臣者君之馬，民者君之輪。勢固則輿安，威定則策勁，臣順則馬馴，民和則輪利。治國者失此，必有覆輿、奔馬、折策、敗輪之患。輪敗、策折、馬奔、輿覆，則載者亦傾矣。
慮不先定，不可以應卒；兵不預整，不可以當敵。廟筭千里，帷幄之奇，百戰百勝，黄帝之師。
凶饑之歲，父死於室，子死於戶，而不相怨者，無所顧也。同船涉海，中流遇風，救患若一，所憂同也。張羅之畋，唱和不差者，其利同也。故體病者，口不能不唾；心悦者，顔不能不笑。
自見則明，借人見則暗；自聞則聰，借人聞則聾。
一言而非，駟馬不能追；一言而急，駟馬不能及。
明君之治民，若御奔而無轡，負重而履冰。
喜而便賞，不必當功；怒而便誅，不必值罪。
忠怠于宦成，孝衰于妻子。

[book_title]范子十二卷
並是陰陽歷數也。
計然者，蔡丘濮上人，姓辛，名文子，其先晉國公子也。為人有內無外，形狀似不及人。少而明，學陰陽，見微而知著。其行浩浩，其志汎汎，不肯自顯諸侯。陰所利者七國，天下莫知，故稱曰「計然」。時遨遊海澤，號曰「漁父」。范蠡請見越王，計然曰：「越王為人鳥喙，不可同利也。」
掩目别白黑，雖時時一中，猶不知天道。論陰陽有時誤中耳！
范子問：「何用九宮？」計然曰：「陰陽之道，非獨於一物也！」
聖人之變，如水隨形。形平則平，形險則險。

[book_title]胡非子一卷
勇有五等：負長劒，赴榛薄，析兕豹，搏熊羆，此徒獵之勇也；負長劒，赴深泉，斬蛟龍，搏黿鼉，此漁人之勇也；登高陟危，鵠立四望，顔色不變，此陶缶之勇也；剽必刺，視必殺，此五刑之勇也；昔齊桓公以魯為南境，魯公憂之，三日不食，曹沬請擊頸以血濺桓公，公懼，不知所措，管仲乃勸與之盟。曹沬匹夫之士，布衣柔履之人，一怒却萬乘之師，存千乘之國，此君子之勇也。

[book_title]墨子十六卷
君子自難而易彼，衆人自易而難彼。
靈龜先灼，神蛇先暴。
君子雖有學，行為本焉；戰雖有陣，勇為本焉；喪雖有禮，哀為本焉。
墨子見染絲而歎曰：「染于蒼則蒼，染于黄則黄。非獨染絲然也！人固亦有染。舜染許由，桀染子辛，紂染崇侯也。」
聖人為舟車，完固輕利，可以任重致遠。
子自愛不愛父，欲虧父而自利；弟自愛不愛兄，欲虧兄而自利：非兼愛也。盜愛其室不，愛異室，故竊異室以利其室，亦非兼愛。
節葬之法：三領之衣，足以朽肉；三寸之棺，足以朽骸。深則通於泉。
諸侯不得恣己為政，有三公政之；三公不得恣己為政，有天子政之；天子不得恣己為政，有天下政之。
斷指以存脛，以免於身者利。
君子如鐘，扣則鳴，不扣則不鳴；美女處不出，則爭求之；行而自衒，人莫之娶。
墨子勸弟子學曰：「汝速學，君當仕汝。」弟子學朞年，就墨子責仕。墨子曰：「汝聞魯人乎？有昆弟五人，父死，其長子嗜酒不肯預葬。其四弟曰：『兄若送葬，我當為兄沽酒。』葬訖，就四弟求酒。四弟曰：『子葬父，豈獨吾父也！吾恐人笑，欺以酒耳！』今不學，人自笑子，故勸子也。」遂不復求仕。
墨子謂門人曰：「汝何不學？」對曰：「吾族無學者。」墨子曰：「不然，豈謂欲好美而曰吾族無此，辭不欲邪？欲富貴而曰吾族無此，辭不用邪？強自力矣！」
甘瓜苦蔕，天下物無全美。
古之學者，得一善言附於其身；今之學者，得一善言務以說人。言過而行不及。
君子服美則益敬，小人服美則益驕。

[book_title]纏子一卷
纏子脩墨氏之業，以教於世。儒有董無心者，其言修而謬，其行篤而庸。言謬則難通，行庸則無主。欲事纏子，纏子曰：「文言華世，不中利民。傾危繳繞之辭者，並不為墨子所修。勸善兼愛，則墨子重之。」
董子曰：「子信鬼神，何異以踵解結？終無益也。」纏子不能應。

[book_title]隨巢子一卷
執無鬼者曰越，蘭問隨巢子曰：「鬼神之智何如聖人？」曰：「聖也。」越蘭曰：「治亂由人，何謂鬼神邪？」隨巢子曰：「聖人生於天下，未有所資。鬼神為四時八節以紀育人，乘雲雨潤澤以繁長之，皆鬼神所能也，豈不謂賢於聖人？」
有疎而無絕，有後而無遺。大聖之行，兼愛萬民，踈而不絕。賢者欣之，不肖者則憐之。賢而不欣，是賤德也；不肖不憐，是忍人也。

[book_title]尸子二十卷
鹿馳走無顧，六馬不能望其塵。所以及者，顧也。
水積則生吞舟之魚，土積則生豫章之木，學積亦有生焉。
農夫比粟，商賈比財，烈士比義。卑墻來盜，榮辱由中出，敬侮由外生。
樹葱韭者，擇之則蕃，仁義亦不可不擇也。唯善無基，義乃繁滋，敬灾與凶，禍乃不重。
雞司夜，狸執鼠，日燭人，此皆不全自全。
日在井中，不能燭十步；目在足下，不可以視遠。雖明何益？
堯瘦舜黑，皆為民也。
陳繩則木之枉者有罪，措準則地之廢險者有罪，審名分則羣臣不審者有罪。
農夫之耨，去害苗者；賢者之治，去害義者。
虎豹之駒，未成文而有食牛之炁；鴻鵠之，鷇羽翼未合而有四海之心。
見人有善如己有善，見人有過如己有過，此虞氏盛德也。
買馬不論足力，而以白黑為儀，必無走馬矣；買玉不論美惡，而以大小為儀，必無良寶矣；舉士不論賢良，而以貴勢為儀，則無士矣。
孔子云：誦詩讀書，與古人居；讀詩誦書，與古人謀。
玉者，色不如雪，澤不如雨，潤不如膏，光不如燭。取玉甚難，越三江五湖，至崑崙之山。千人往，百人反；百人往，十人反；至中國覆十萬之師，解三千之圍。
車輕道近，鞭策不用；鞭策所用，道遠任重。
見驥一毛，不知其狀。見畫一色，不知其美。
屠者割肉則知牛長少，弓人剺筋則知牛長少，雕人裁骨則知牛長少：各有辨焉。
草木無大小，必待春而後生。人待義而後成。

[book_title]韓子二十卷
劉向云：秦始皇重韓非書，曰：「寡人得與此人遊，死不恨矣！」李斯、姚賈害之，與藥令自殺。始皇悔，遣救之，已不及。
無與禍隣，禍乃不存。
臣所以難言者：滑澤洋洋，見者以謂華而不實；敦厚祗恭，見者以謂拙而不倫；多言繁稱，連類比物，見者以謂虚而無用；省而不飾，見者以謂訥而不辯；激意親近，探知人情，見者以謂譖而不讓；宏大廣博，深而不測，見者以謂夸而無用。臣所以為難言而患重也。
二柄，刑德也。虎所以能伏犬者，爪牙也。若虎釋其爪牙，則反伏於犬也。故田常請爵祿，大㪷斛施百姓，此齊簡公失德，而田常得之。
韓昭侯醉甚而卧，典冠見君寒，加衣其上。昭侯覺，乃罪典衣，殺典冠。以典衣失事，以典冠侵官甚於寒也。故明王畜臣，不得越官而有功，不得陳言而無當。越官則死，不當則罪。
香美病形，皓齒損精。去甚去泰，身乃無害。使雞司夜，令狸執鼠，物有所宜，才有所施，各處其宜，故上下無為。
上失膚寸，下失尋常，君不可不慎。
託宴處之娛，乘醉飽之時，求其所欲，則必聽也。
隣國有聖人，敵國之憂。
彌子瑕有寵於衞君，竊駕君車，君聞之曰：「子瑕母病而矯駕，孝子也！」與君遊果園，食桃不盡，以半啖君，君曰：「愛我也！」及其色衰，得罪於君，君曰：「是矯駕吾車者，啖我餘桃者！」前所賢而後獲罪，愛憎變也。
愛人不得獨利，待譽而後利之；憎人不得獨害，待非而後害之。
輿人欲人富貴，棺人欲人死喪。人不貴則輿不用，人不死則棺不價。非有仁賊，利在其中。
相愛者，則比周而相譽；相憎者，則比黨而相誹。誹譽交爭，則主惑矣。
家有常業，雖饑不餓。國有常法，雖危不亡。若捨法從私意，則臣下飾其智能；飾其智能，則法禁不立矣。
君以計畜臣，臣以計事君。害身而利國，臣不為也！害國而利身，君不為也！
譬之如水，溺者飲之則死，渴者飲之則生。
桓公伐孤竹失道。管仲曰：「老馬之智可用。」遂縱馬，從而得歸。行出山中無水，隰朋曰：「蟻冬居山之陽，夏居山之陰。蟻壤寸而有水。」使掘之，果得水焉。
以人言善我者，必以人言罪我也。
置猿於檻，則與㹠同，勢不能呈能也。
刻削之道，鼻莫如大，目莫如小。鼻大可小，小不可大；目小可大，大不可小。舉事亦然。
古人目短於自見，故以鏡觀面；身短於自知，故以道正己。失鏡無以正鬚眉，失道無以知迷惑耳。西門豹性急，佩韋以自緩；董安于性緩，佩弦以自急。
斷手續之以玉，故世有易身之患。
舜為匹夫，不能正三家。有才而無勢，雖賢不能制也。故立木於高山之上，下臨千仞之溪，材非長也，其位高也。
不蔽人之美，不言人之惡。
韓昭侯掘瓜而佯亡，求之甚急，左右而取備之。昭侯以此察左右之虚實。
衞嗣君使人過關市，關吏乃呵之。因以金與關吏，關吏乃捨。嗣君謂關吏曰：「汝何得受金？」以明察之。
僖侯時，宰人上食，羮中有生肝。乃問之，宰人曰：「當是人置之，欲去宰自處也。」後僖侯將浴，湯中有礫。僖侯曰：「有人欲代湯者。」
文公時，宰上食，䏑而有髮繞之。文公召宰人曰：「汝使吾哽乎？」宰人頓首曰：「臣有三罪：刀利如干將，切肉而髮不斷，臣一罪也；援錐貫臠而不見髮，臣二罪也；熾洪炮肉盡赤而髮尚繞，臣罪三也。有人欲代臣也。」
齊景公惡仲尼為魯政。黎且曰：「去仲尼如吹毛耳！」乃使黎且以女樂六遺魯哀公。哀公樂之，果怠於政。仲尼諫不納，去而之楚。
鄭人相與爭年，一人云：「吾與堯同年。」一人云：「吾與黄帝兄弟同年。」爭此不決，以後罷為勝。
客有為齊王畫者，王問：「何者最難？」對曰：「畫狗馬為最難，鬼魅最易。狗馬人共知，鬼魅無形像也！」
冠雖穿決，必戴於上；履雖五采，必踐之地。
齊宣王問匡倩曰：「儒者鼓瑟乎？」對曰：「不也。瑟者小弦大聲，大弦小聲，大細易位，貴賤易序，故儒者不為。」
以骨去蟻，蟻愈多；以魚驅蠅，蠅愈至。
桓公問管仲曰：「官少而索者多，如何？」管仲曰：「君勿聽人有請。因能而授祿，錄功而與官。」
宋人有酤酒者，斗槩甚平，遇客甚謹，醞酒甚美，懸幟甚高，而酒不售，遂致於酸。問閭長者楊倩，倩曰：「汝狗惡也，孺子懐錢挈壺往酤，則有狗齧之。猶大臣齧有道之士也。」故桓公問管仲，治國何患？患社鼠，焚則木焚也。
稅勿輕勿重，重則利入於上，輕則利歸於民也。
晉文公與楚戰，問舅犯曰：「楚衆我寡，奈何？」對曰：「君其詐之。」又問雍季，曰：「以詐御民，一時之利也。」與楚戰，大勝而歸，行賞先雍季而後舅犯。曰：「舅犯之言權也，雍季之言，萬世之利也。」
齊桓公飲酒，醉遺其冠，恥之，三日不朝。管仲曰：「此有國之恥也，公何不雪之以政？」因發倉賜貧窮，三日而民歌之曰：「公何不更遺其冠也！」
古諺曰：「政若沐，雖有棄髮之費，而有長髮之利也。」
饑歲之春，從弟不讓；穰歲之秋，疎客必食。非疎骨肉，多少之心異也。
墨子死後，有相里氏之墨，相芬氏之墨，鄧陵氏之墨。孔墨之後，儒分為八，墨離為三也。
待自直之箭，則百世無矢矣；待自圓之木，則千歲無輪矣。
法度賞罰，國之脂澤粉黛也。
三寸之管，無當不可滿也。
[book_chapter]卷二

[book_title]列子八卷
天有所短，地有所長，聖有所否，物有所通。
思士不妻而感，思女不夫而孕。
鬼者，歸也，歸其真宅。真宅，太虚也。
貧者，士之常；死者，民之終。
醉者墜車，雖疾不死。死生驚懼，不入其胸中。
禽獸之智，亦有與人同者。牝牡相偶，母子相親，避平依險，違寒就溫。居則有羣，行則有列，飲則有攜，食則鳴侶。
宋人養猿，號曰狙公。欲與狙芧，先誑之曰：「朝三而暮四衆。」狙皆怒。又許朝四而暮三，而衆狙皆喜。聖人以智籠羣愚，亦猶狙公以智籠羣狙矣！
覺有八徵，夢有六候。陰氣壯，則夢涉水而恐懼；陽氣壯，則夢涉火而燔焫；飽夢與，飢夢取；藉帶而寢，則夢蛇；鳥衘髪，則夢飛；天將陰，則夢火；身將疾，則夢食；飲酒者憂，歌舞者哭。晝想夜夢，神形所遇。
陳大夫云：「吾國有亢倉子，能以耳視而目聽。」魯侯聞之大驚，以上卿禮致之。亢倉子曰：「臣體合于神，心合于無。」
顔回能仁而不能反，賜能辯而不能訥，由能勇而不能怯，師能莊而不能同。兼四子之有以易仲尼，仲尼不許也。
目將眇者，先睹秋毫；鼻將窒者，先覺燋朽。故物不至，則不反。
荊南冥靈，以五百歲為春，五百歲為秋。上古有大椿，以八千歲為春，八千歲為秋。菌芝生于朝死于晦，蠓蚋因雨而生，見陽而死。
越東有輙沐國，生長子則食之，謂之宜弟。其大父死，則負其大母棄之，謂鬼妻。
孔子東遊，見兩小兒辯鬬，問其故。一兒曰：「我以日始出去人近，日中時去人遠。」一兒云：「日初出遠，日中時近。」一兒曰：「日初出大如車輪，及日中纔如盤盂，豈不為近則大，遠則小者乎！」一兒曰：「日初出蒼蒼涼涼，至日中有若探湯，豈不為近而熱，遠而涼者乎！」孔子不能決。小兒曰：「丘，誰謂汝多智乎！」
楊朱曰：「人得百年之壽者，千中無一。疾病哀苦居其半矣。慎耳目之觀聽，規死後之餘榮，失當年之樂，不肆意于一時，何異乎纍梏也。
勤能使逸，寒能使溫。
晏子曰：「吾一死之後，豈關我耶？焚之亦可，沈之亦可，瘞之亦可，露之亦可，棄之溝壑亦可，納諸石槨亦可，唯所遇耳。」
楊朱曰：「生民之不得休息，為四事故。一為壽，二為名，三為位，四為貨。有此四者，畏鬼、畏人、畏威、畏刑。此之謂遁人也。」
人不婚宦，情欲失半；人不衣食，君臣道息。
出不由門，行不從徑也，以是求利，不亦難乎！
晉文公欲伐衞。公子鋤笑之，問其故，對曰：「臣笑臣鄰之人有送妻歸家者，道見桑婦，悅而與之言。顧視其妻，已有人招之。」公乃引師還，未至，而有伐其北鄙者。
孔子之勁能舉國門之關，而不肯以力聞。
狐丘大夫謂孫叔敖曰：「人有三怨，子知之乎？爵高者人妒之，官大者主惡之，祿厚者人怨之。」孫叔敖曰：「吾爵益高，吾志益下；吾官益大，吾心益小；吾禄益厚，吾施益溥。可以免乎？」
楊子鄰人亡一羊，相率追之。岐路之中復有岐路矣。曰：「大道以多岐亡羊，學者以多方喪生。本一末異也。」
人有亡鈇者，意鄰子盜之。視隣子行步、顔色皆將竊也。俄而揚其谷得鈇，見鄰子無似竊鈇者。
齊人有欲得金者，清旦往市，適見貨金者，因攫奪而去。吏捕問之，對曰：「取金之時，不見人，但見金也。」

[book_title]莊子十卷
水之積也不厚，則其負大舟也無力。
至人無己，神人無功，聖人無名。
日月出矣，而爝火不息，其于光也，不亦難乎！時雨降矣，而猶浸灌，其于澤也，不亦勞乎！
鷦鷯巢于深林，不過一枝；偃鼠飲河，不過滿腹。
瞽者無以與乎文章之觀，聾者無以與乎鐘鼓之聲。豈唯形骸有聾盲哉！夫智亦有之。不知至言之極妙，以爲狂而不信，此智之聾盲。
形固可使如槁木，心固可使如死灰。取其寂寞無形耳。
大智閑閑，小智間間。其寐也魂交，其覺也形開。
道惡乎隱而有真僞，言惡乎隱而有是非。此自是而非彼，彼亦自是而非此，與彼各有一非于體中也。
可乎可，可于己者，卽謂之可。不可乎不可。不可于己者，卽謂之不可。
六合之外，聖人存而不論；六合之內，聖人論而不議。春秋經世，先王之志，聖人議而不辨。
不就利，不違害。
夢飲酒者，旦而哭泣；夢哭泣者，旦而畋獵。此寤寐之事變也。方其夢也，不知其夢。由此觀之，當死之時不知其死，而自適其志。夢之中又占其夢焉，則無以異于寤也。覺而後知其夢。當所遇無不足也，何爲方生而憂死哉。
昔者莊周夢爲蝴蝶，栩栩然蝴蝶也。自喻適志與，不知周也。俄然覺，則蘧蘧然周也。不知周之夢爲蝴蝶，與蝴蝶之夢爲莊周與！
吾生也有涯，而智也無涯。以有涯隨無涯，殆已！以有限之性尋無極之智，安得不困哉。
遁天倍情，忘其所受。天性所受，各有本分，不可逃，亦不可加也。適來，夫子時也；時自生也。適去，夫子順也。理當死也。安時而處順，哀樂不能入。哀樂生於得失也，若任其所受，哀樂無所措其間也。
顔回曰：「回之家貧，唯不飲酒、不茹葷者數月矣。若此則可以爲心齋乎？」曰：「是祭祀之齋，非心齋也。」回曰：「敢問心齋？」仲尼曰：「若一志，無聽之以耳而聽之以心，無聽之以心而聽之以炁。聽止于耳，心止于符，炁也者，虚而待物也。唯道集虚，虚者心齋也。」虚其心則其道集于懷也。
天下有大戒二：其一命也，其一義也。子之愛親，命也，不可解於心。臣之事君，義也，無適而非君也，無所逃于天地之間。
顔闔將傅衞靈公太子，而問蘧伯玉曰：「與之無方，則危吾國；與之有方，則危吾身。如何？」小人之性，引之軌制則憎己，縱其無度則亂邦。伯玉曰：「善哉問乎！正汝身哉！形莫若就，心莫若和；形不乖逆，和而不同。就不欲入，就者，形順；入者，遂與同也。和不欲出。」和者義濟，出者自顯伐也。
山木自寇也，膏火自煎也；桂可食，故伐之；漆可用，故割之。人皆知有用之用，而莫知無用之用。有用則與彼爲功，無用則自全其生。
人不忘其所忘，而忘其所不忘，此謂誠忘。生則愛之，死則棄之，故德者世之所不忘也，利者理之所不存也。故忘形者非忘也，不忘形而忘德，乃誠忘也。
古之真人，其寢不夢，無意想也。其覺無憂，當所遇而安。不知悅生，不知惡死。與化爲體。其心志，所居而安曰志。其容寂，雖行而無傷于靜。凄然似秋，煖然似春。殺物非爲義也，生物非爲仁也。
役人之役，適人之適。捨己效人，殉彼傷義。
泉涸，魚相與處於陸，相呴以濕，相濡以沫，不如相忘於江湖。與其不足而相愛，豈若有餘而相忘。與其譽堯而非桀，不如兩忘而化其道。忘善惡，遺死生，與化一者，安知堯桀所在耶。夫大塊載我以形，勞我以生，佚我以老，息我以死。
得者時也，失者順也。所遇之時，世謂之得。時不暫停，順往而去，世謂之失。安時處順，哀樂不能入也。
父母於子，東西南北，唯命之從。陰陽于人，不翅爲父母也。自古或有能違父母之命，未有能違陰陽之變，而拒晝夜之節也。
魚相忘於江湖，人相忘於道術。各自足而相忘，天下莫不皆能。至人常足，故常也。
長於上古而不爲老。日新也。
隳支體，黜聰明，離形去智，同于大通，此謂之坐忘。
至人之用心若鏡，不將不迎，應而不藏，故能勝物而無傷。物來則鑒，鑒不以心，故雖天下來照，而無勞心。
鳬脛雖短，續之則憂；鶴脛雖長，斷之則悲。自三代以下，天下莫不以物易其性矣。小人則以身殉利，士則以身殉名，大夫則以身殉家，聖人則以身殉天下。此數者，事業不同，殉身一也。臧與榖二人，相與牧羊而俱亡羊。問臧奚事，則挾策讀書。問榖奚事，則博塞以遊。二人者，事不同，亡羊均也。伯夷死名於首陽之下，盜跖死利於東陵之上，二人死雖不同，其於殘生傷性一也，何必伯夷之是而盜跖之非？則天下盡殉也。彼其所殉仁義也，則俗謂之君子。其所殉貨財也，則俗謂之小人。其所殉一也。至於殘生損性，又惡取君子、小人於其間哉！夫不自見而見彼，不自得而得彼，是得人之得而不自得其得也，適人之適而不自適其適也。雖盜跖、伯夷，是同爲淫僻。
純樸不殘，孰爲犧罇？白玉不毁，孰取珪璋？道德不廢，安爲仁義？性情不離，安用禮樂？夫殘樸以成器，工匠之罪也；毁道德以成仁義，聖人之過也。
跖之徒問於跖曰：「盜亦有道乎？」跖曰：「夫妄意室中之藏，聖也；入先，勇也；出後，義也；知可否，智也；分均，仁也。五者不備，而能成盜者，天下未之有也。」五者所以禁盜，不爲盜資也。
由是觀之，善人不得聖人之道立，跖不得聖人之道不行。天下善人少而不善人多，則聖人之利天下者少，而害天下者多。
絕聖棄智，大盜乃止；擲玉毁珠，小盜不起。焚符破璽，而民樸鄙；剖斗折衡，而民不爭。
喜怒相疑，愚智相欺，善否相非，誕信相譏，而天下衰矣。
至道之精，杳杳冥冥；至道之極，昏昏默默。
慎汝內，全真也。閉汝外，守其分也。多智爲敗。智無涯，故敗也。
世俗之人，皆喜人之同乎己，而惡人之異于己也。大人之教，若形之于影，聲之于響，有問而應之，盡其所懷。
子貢教漢陰爲圃者作桔橰，圃者忿然作色而笑曰：「夫有機械者，必有機事；有機事者，必有機心。機心存乎胸中，則純白不備；純白不備，則神生不定；神生不定，則道不載。吾非不知，羞而不爲。」
事求可，功求成；用力少，見功多者，聖人之道也。
三人行而一人惑，所適者猶可致也，惑者少也。二人惑則勞而不至，惑者多也。
視而可見者，形與色；聽而可聞者，名與聲。悲夫！世人以形色名聲爲足以得彼之情。夫形色名聲果不足以得彼之情也！則知者不言，言者不知。而世豈識之哉！
夫播糠眯目，則天地四方易位矣。蚊虻噆膚，則通夕不寢。外物加之雖小，而傷性已大也。
鵠不日浴而白，烏不日黔而黑。自然已各足矣。
平易恬憺，則憂患不能入，邪氣不能襲。故其德全而神不虧矣。
不爲福先，不爲禍始，感而後應，無所唱也。迫而後動。會至乃動。不得已而後起，故無天災，無物累，無人非，無鬼責。其生若浮，其死若休。
喜怒者，道之過；好惡者，德之失。一而不變，靜之至也。靜而一者，不可變也。不與物交，淡之至也。物自來耳，無交物之情。形勞而不休則弊，精用而不已則勞。
野語有之曰：「衆人重利，亷士重名，賢士尚志，聖人貴精。」
附之以文，益之以博。文滅質，博溺心。
古之所謂得志者，非軒冕之謂也。今之所謂得志者，軒冕之謂也。軒冕之在身，非性命也。物之儻來，寄也，寄之。其來不可禦，其去不可止。故不爲軒冕肆志，不爲窮約趨俗。
井蛙不可以語於海者，拘於墟也；夏蟲不可以語於冰者，篤於時也；曲士不可以語於道者，束於教也。
自細視大者，不盡；自大視細者，不明。
騏驥驊騮，一日而馳千里，捕鼠不如狸狌，言殊伎也。鴟鴞夜撮蚤，察毫末，晝出瞋目而不見丘山，言殊性也。
道無終始，物有死生。
莊子釣于濮水，楚王使大夫二人往先焉。曰：「願以境內累矣！」莊子持竿不顧，曰：「吾聞楚有神龜，死已三千歲矣，王巾笥而藏之廟堂之上。此龜者，寧其死爲留骨而貴乎？寧其生而曳尾塗中乎？」
惠子曰：「子非魚，安知魚之樂耶？」莊子曰：「子非我，安知我不知魚之樂耶！」惠子曰：「我非子，固不知子矣。子固非魚也，子之不知魚之樂，全矣。」
奚爲奚據，奚避奚處，奚就奚去，奚樂奚惡。擇此八者，莫足以活身。唯無擇而任其所遇，乃全也。
髑髏曰：「死無君於上，無臣於下，亦無時之事，從然以天地爲春秋，雖南而王，樂不能過也。」莊子不信，曰：「吾使司命復生汝骨肉肌膚，反汝父母、妻子、閭里、知識，子欲之乎？」髑髏曰：「吾安能棄南面王樂，而復爲人間之勞乎？」
夫畏途者，十殺一人，則父子兄弟相戒也，必盛卒徒而後出焉，不亦智乎？故人之所畏者，袵席之上，飲食之間，而不知戒者，過也。十殺一人，人大畏之。至于色欲之害，而莫肯畏之，斯愚民也。
莊子行於山中，見大木枝葉茂盛，伐木者止其旁而不取。問其故，曰：「無所可用。」莊子曰：「此木以不材得終其天年。」出山，舍故人之家。故人命豎子殺鴈，豎子曰：「其一能鳴，其一不能鳴，請奚殺？」主人曰：「殺不鳴者。」明日，弟子問莊子曰：「山中之木以不材得終，主人之鴈以不材死，先生將何處焉？」莊子曰：「周將處夫材與不材之間。似之而非也，故未免乎異。」
直木先伐，甘泉先竭。
鳥莫知於鷾鴯，其畏人也，襲諸人間。未有自疏外於人，而人存之者。畏人而入於人間，此鳥所以稱智也。
舜讓天下於子州支伯。子州支伯曰：「余適有幽憂之病，方且治之，未暇治天下也。」
春耕種足以勞動，秋收斂足以休息。
能尊生者，雖富貴不以養傷身，雖貧賤不以利累形。
帝王之功，聖人之餘事也，非所以完身養生也。今世俗之君子，多危身棄生以殉物，豈不悲哉！有人于此，以隨侯之珠彈千仞之雀，世必笑之，是何也？其以所用者重，所要者輕也。夫生者，豈特隨侯珠之重哉！
列禦冦不受鄭子陽遺粟，曰：「君非自知我也，以人之言而遺我粟。至其罪我也，又恐以人之言。吾所以不受也。」
子貢問原憲：「先生何病也？」原憲應之曰：「吾聞無財之謂貧，學而不能行之謂病。今憲貧也，非病也。」子貢退，有愧色。
知足者不以利自累；審自得者，失之而不懼；行修於內者，無位而不怍。
窮於道之謂窮。抱仁義之道而遭亂世之患，何窮之有？
智者謀之，武者遂之，仁者居之，古之道也。
廢上，非義也；殺民，非仁也。人比其難，我享其利，非亷也。
搖脣鼓舌，擅生是非。
好面譽人者，亦好背而毁之也。
湯放其主，武王殺紂，自是之後，以強凌弱，以衆暴寡。湯武以來，皆亂人之徒也。
人之情，目欲視色，耳欲聽聲，口欲察味，志氣欲盈。人上壽百歲，中壽八十，下壽六十。除病瘦死。

[book_title]鶡冠子三卷
鳥鵲之巢，可俯而窺；麋鹿之居，可招而係。此在上者慈心。
扁鵲兄弟三人並醫。魏文侯問曰：「子三人，其孰最善？」扁鵲鍼人血脈，投人毒藥，故名聞諸侯。

[book_title]王孫子一卷
衞公重裘累茵，見負薪者而屢哭之，問曰：「何故？」對曰：「雪下衣薄，故失薪。」衞公顏色大懼，乃開府金，出倉粟，以賑貧窮。吾恐鄰國貪，養賢以勝吾也。

[book_title]申子三卷
劉向云：「申子名不害，河東人，鄭時賤臣。學術以干韓昭侯，秦兵不敢至。學本黄老，急刻無恩，非霸王之事。」
三寸之篋運而天下定，六寸之基正而天下治。
妒妻不難破家，亂臣不難破國。一妻擅夫，衆妻皆亂；一臣專君，羣臣皆蔽。
智均不相使，力均不相勝。
鼓不豫五音，而為五音主。
百世有聖人猶隨踵，千里有賢者是比肩。

[book_title]慎子十二卷
名到，學本黄老。滕輔注。
小人食于力，君子食于道。
《詩》，往志也；《書》，往誥也；《春秋》，往事也。
愛赤子不慢其保，絶險者不慢其御。
措鈞石，使禹察之，不能識也。懸於權衡，則毫髪識矣。
兩貴不相事，兩賤不相使。
家富則疎族聚，家貧則兄弟離。非不相愛，利不足相容也。
不聰不明，不能為王；不瞽不聾，不能為公。海與山爭水，海必得之。
有權衡者，不可欺以輕重；有尺寸者，不可差以長短；有法度者，不可巧以詐僞。
一兔走，百人追之。積兔於市，過而不顧。非不欲兔，分定不可爭也。
孝子不生慈父之家，忠臣不生聖君之下。六親不和有孝慈，國家昏亂有忠臣。
匠人成棺，不憎人死。利之所在，忘其醜也。
廊廟之材非一木之枝，狐白之裘非一狐之腋。
藏甲之國，必有兵遁。有意者必先作具。市人可驅而戰。安國之兵，不由忿起。

[book_title]燕丹子三卷
丹者，燕王喜之子，身質于秦始皇之世。
丈夫恥于受辱，貞女羞于節虧。
田光云：「血勇怒而面赤，脈勇怒而面青，骨勇怒而面白。光知荊軻者，神勇也，怒而不變。」
荊軻之燕，謂太子曰：「光揣太子高行厲天，美聲盈耳。軻出衞都，望燕路，歷險不以勤，望遠不以遐。今太子禮之以舊故之恩，接之以新人之敬，所以不復讓者，信知己故也。」
軻曰：「太子若以燕當秦，猶以羊捕狼。」軻乃請樊於期曰：「將軍得罪於秦，父母妻子皆見焚，軻為將軍痛之。今願得將軍之首與燕督亢地圖進之，秦王必喜，喜必見軻。軻因左手把其袖，右手揕丁鴆切。其胷，數以負燕之罪，責以將軍之讐。」於期執刀自刎，頭墜背後，兩目不瞑。太子聞之，伏尸而哭。函盛於期首與燕督亢地圖以獻秦，武陽為副。軻不擇日而發，太子賓客皆素衣冠送之易水之上。軻起為壽，歌曰：「風蕭蕭兮易水寒，壯士一去兮不復還。」漸離擊筑，宋意和之。為壯聲則髮怒衝冠，作哀歌則士皆流涕。二人皆升車，終已不顧也。荊軻至咸陽，秦王大喜，陛戟見荊軻。軻捧樊於期首柙并地圖以次進，羣臣皆呼萬歲。秦武陽大恐，荊軻顧笑武陽，前謝曰：「北蕃蠻夷之鄙人，未見天子，願陛下少假借之，使得畢事於前。」秦王曰：「軻起，督亢圖進之。」荊軻發圖，圖窮而匕首見。因左手把秦王袖，右手揕其胷，數之曰：「從我計則生，不從則死。」秦王曰：「乞聽琴聲而死。」召姬人鼓琴，琴聲曰：「羅縠單衣，可掣而絕；八尺屏風，可超而越；轆轤之劒，可負而拔。」軻不解音，秦王從琴聲，負劔拔之。秦王斷軻兩手，軻因倚柱而笑，箕踞而罵曰：「吾為豎子所欺，事不濟也。」

[book_title]鬼谷子五卷
樂氏注，名壹。
總按：其書云「周時有豪士隱者，居鬼谷，自號鬼谷先生，無鄉里、族姓、名字。此蘇秦作書記之也。鬼之言遠，猶司馬相如假無是公云爾。
自古及今，其道一也。變化無窮，各有所歸。或陰或陽，或柔或剛，或開或閉，或弛或張。是以聖人守司其門戶，審察其先後。
口者，心之門戶，智謀皆從之出。
或遙聞而相思，或前進而不御。
世無常貴，事無常師。
抱薪赴火，燥者先燃；平地注水，濕者先濡。此類相應也。
智者不用其所短，而用愚人之所長也。不用其所拙，而用愚人之所工也。
牆壊於有隙，木毁於有節。
人動我靜，人言我聽。能固能去，在我而問。知性則寡累，知命則不憂。憂累去則心平，心平而仁義著矣。
以德養民，猶草木之得時。以仁化人，猶天生草木，以雨潤澤之。

[book_title]尹文子二卷
劉歆注。
序云：文子出於周之尹氏，齊宣王時居稷下。余黄初末始到京師，繆熈伯以此書見示，聊定之。
名有三科：一曰命物之名，方圓白黑是也；二曰毁譽之名，善惡貴賤是也；三曰況謂之名，賢愚愛憎是也。
法有四呈：一曰不變之法，君臣上下是也；二曰齊等之法，能鄙同異是也；三曰理衆之法，慶賞刑罰是也；四曰平準之法，律度權量是也。
有理而無益於治者，君子不言；有能而無益於事者，君子不為。
工倕不貴獨巧，貴與衆共巧。今世之人，行欲獨賢，事欲獨能，辯欲出羣，勇欲絕衆。
田駢曰：「天下之士莫不處其門庭，臣其妻子，必遊宦諸侯之朝，名利引之也。」
彭蒙曰：「雉兔在野，衆皆逐之，分未定也。鷄豕滿市，莫有志者，分定故也。」
兩智不能相使，兩貴不能相臨，兩辯不能相屈，力均勢敵故也。
專用聰明則功不成，專用晦昧則事必悖。一明一晦，衆之所載。
祿薄者，不可與經亂；賞輕者，不可與入難。處上者不可不慎也。
尹文子見宣王，宣王不言而歎。尹文子曰：「何歎？」王曰：「吾歎國中寡賢。」尹文子曰：「國中悉賢，誰處王下，誰為王使？」
人有字長子曰「盜」，少子曰「敺」。盜出行，其父在後追而呼之曰：「盜！盜！」吏聞，因而縛之。其父呼敺喻吏，遽而聲不轉，但言：「敺！敺！」吏因而敺之，幾至於死。

[book_title]公孫尼子一卷
心者，衆智之要，物皆求於心。
修心而不知命，猶無室而歸。
君子行善必有報，小人行不善必有報。
樂者，先王所以飾喜也；軍旅者，先王所以飾怒也。
舟從流於河而無維檝，求安不可得也。
人有三百六十節，當天之數。形體有骨肉如地之厚，有孔竅血脈如川谷也。多食甘者，有益於肉而骨不利；多食苦者，有益於骨而筋不利；多食辛者，有益於筋而氣不利。

[book_title]陸賈新書二卷
太中大夫陸賈也。
陽出雷電，陰成雪霜。
善言古者，合之於今；能述遠者，考之於近。道為智者設，馬為御者良，賢為聖者用，辯為智者通。
秦以刑罰為巢，故有覆巢破卵之患。
文公種米，曾子枷羊。智者所短，不如愚者所長。
近河之地濕，近山之木長。山出雲而丘阜生氣，四瀆東流而百川無西。
衆口毁譽，浮石沈木；羣邪相抑，以直為曲。
犬不夜吠，鷄不夜鳴。家若無聲，官府若無事，亭落若無人。閭里不訟，耆老不愁，君子之治也。
玉斗酌酒，金椀刻鏤，所以夸小人，非厚己也。

[book_title]晁錯新書三卷
高皇帝不用同姓為親，故能以誅暴亂。令之所加莫不從，兵之所誅莫不服。
呂后專制，社稷不傾若髪。《漢書》云：如帶。《公羊》云：如綫。
善為政者，士實於朝野，牛馬實於陸，鳥獸實於林。上及飛鳥，下及蟲魚，載之如地，包之如海。陛下之地，東西盡冠蓋之民，南北極寒暑之和，匈奴不得當一縣。
號令不時，命曰傷天；焚林斬木不時，命曰傷地；斷獄立刑不當，命曰傷人。

[book_title]賈誼新書八卷
寒者利裋褐，飢者甘糟糠。秦二世立，天下莫不引領而觀其政，是故勞民易為政也。
主之與臣，若日與星；貴之與賤，若白與黑。如身使臂，臂之使指。天子如堂，羣臣如陛，衆庶如地。若經制不定，猶渡江無維檝也，中流遇風波，船必覆矣。
採銅者，棄其田疇；家鑄者，損其農事。
建武、函谷、臨晉三關，以備山東諸侯也。不如定地勢，使無可備，天下一通也。
與正人居不能無正人也，猶生長於楚，不能無楚語。
志有四興：朝廷之志，清以嚴；祭祀之志，思以和；軍旅之志，精以厲；喪紀之志，憂以愁。言有四術：敬以正，朝廷之言；和以序，祭祀之言；屏聲氣，軍旅之言；悲不足，喪紀之言。
翟王使使至楚，楚王誇使者以章華之臺。臺甚高，三休乃至。楚王曰：「翟國亦有此臺乎？」對曰：「翟王茅茨不翦，綵椽不刻，猶以為作之者勞，居之者佚。」楚王大怍。

[book_title]呂氏春秋二十六卷
靡曼皓齒，鄭衞之音，伐命之斧；肥肉厚酒，爛腸之食。
雷則掩耳，電則掩目。耳聞所惡，不如不聞；目見所惡，不如無見。
强令之笑則不樂，强令之哭則不悲。不由中心也。
流水不腐，戶樞不蠹，動也。形氣亦然。
水泉東流，日夜不休。上不竭，下不滿。
耳有所聞，不學而不如聾；目有所見，不學而不如盲。
戎人生乎楚，楚人生乎戎，則楚人戎言，戎人楚言。亡國之主則可化成賢主也。
櫻桃之為鳥所含，故曰含桃。
勇，凶德；兵，凶器。
今有利劍，刺則不中，擊則不及，與惡劍無異也。
水出於山而歸於海，非惡山而欲海，高下使然也。
人謂兔絲無根，其根不連屬耳。茯苓是也。磁石召針皆相引，猶聖人南面而立，則天下莫不延頸。
周文王使人相地得枯骨，令吏衣冠葬之。天下聞之曰：「文王賢矣，澤及於枯骨。」
齊人好勇者，其一人居東郭，一人居西郭。卒而相遇，飲酒曰：「酒須肉乎！」各抽刀自割相啖，遂至於死。
石可破不可奪堅，丹可磨不可奪赤。性受於天也。
魯有醜者，其父出見美者商咄，反而告其鄰曰：「商咄不如吾子也。」是至美不如至惡，愛子不知其醜也。
人有臭者，其親戚、兄弟、妻妾、知識，無能與居者。自屏於海。海上有人悅其臭者，晝夜隨之不離也。
趙襄子攻翟，勝，方飲而有憂色。曰：「江河之大不過三日，一朝而下翟，勝兩城，亡將及我矣！」孔子聞之曰：「憂所以昌，喜所以亡。」
管仲為魯所縛，檻車載之，使役人送于齊，皆謳歌而引車。管仲恐魯悔而止之，又欲速至齊國，謂役人曰：「我為汝唱，汝和我也。」役人不倦，取道甚速。管仲可謂能因矣。因役人用勢欲走，乃為歌唱，勸令走也。
有道之士，貴以近知遠，以今知古，以所見知所不見。故審堂下之陰，而知日月之行；見瓶水之冰，知天下之寒；嘗一臠之肉，知一鑊之味。
有人方且過江，引嬰兒欲投於水。人問其故，對曰：「其父善游。」其父雖善游，其子未必能邪！楚國之政，有似如此。
周公旦云：「不如吾者，吾不與處；與我齊者，吾不與處，無益我也。」
越石父曰：「君子屈於不知己，而伸於知己。」
穴深一尋，則人臂不及。智亦有不至者。
樂羊伐中山，歸有責功之色。魏文侯以謗書兩篋示之，樂羊北面再拜曰：「一寸之書亦亡，何須兩篋。」
人驥俱走，則人不勝驥。居於車上，則驥不勝人。猶人主爭官事，與驥俱走無異也。
目之見也藉於照，心之智也藉於理。
無骨之蟲，不可令知冰。春生秋死，不知冬冰。
十里之間，耳不能聞；帷牆之外，目不能見；三畝之間，心不能知。而欲東至開悟，南撫多鷃，西服壽靡，北懷儋耳，何以得哉！四極之國名。
管夷吾、百里奚，霸王之船驥。絕江者託於船，致遠者託於驥。
楚王問詹何治國之道，對曰：「何聞治身，不聞治國。國之本在身也。詹何，隱者。
管仲曰：「君子有三色。懽然喜樂者，鐘鼓之色；愀然清淨者，縗絰之色；沸然充盈者，兵革之色。」
洧水大，有富人溺者。有人得富者尸，請贖而求金甚多，富人黨以告鄧㭊。㭊曰：「但安之，必無買此者。」得尸者患其不贖，又告鄧㭊。㭊曰：「但安之，必無人更賣，義必無不贖。」
言不欺心，言所以喻心。言於相離，則不祥也。
以繩墨取木，則宫室不成。材難得也。
引其紀，萬目起；引其綱，萬目張。治民如此也。
決積水於千仞之溪，誰能當者？
戎夷去齊往魯，天大寒，與弟子一人宿於郭外。寒轉甚，謂其弟子曰：「可以衣活我。我，國士也，天下所惜。子不肖，不足惜也。」弟子曰：「不肖人安能與國士衣乎？」戎夷歎息，乃解衣與弟子。戎夷至夜半而死，弟子乃活。
晏子遭崔杼之患，援綏而乘。其僕將馳，晏子曰：「安之。疾不必生，徐不必死。鹿生於山，命懸於廚。今晏命有所懸矣。」
以龍致雨，以形逐影。類同則相召，氣同則相合，聲比則相應。故鼓宫商應，鼓角角動。
王德不通，民欲不逹，此國之鬱也。樹鬱則蠹，水鬱則汙，國鬱則萬災聚矣。
天為高矣，日月星辰雲氣雨露未嘗休也。地為大矣，水泉草木毛羽未嘗息也。
冠所以飾頭，衣所以飾身。今人斷首以易冠，殺身以易衣，則不知所為矣。世之趨利似此，亦不知所為也。
黄帝之貴亦死，堯舜之賢亦死，孟賁之勇亦死。
相玉者患石似玉，相劍者患劍似吳干將，賢主患辯者似通人。亡國之主似智，亡國之臣似忠。
子夏過衞，有讀史記者曰：「晉師三豕渡河。」子夏曰：「非也，是己亥。」
得十良馬不如得一伯樂，得十良劍不如得一歐冶，得地千里不如得一賢人。
夏不衣裘，非不愛裘也，煖有餘。冬不用䈉，非不愛䈉也，清有餘。
火燭一隅，則半室無光；骨節早成，身必不長。呂不韋，始皇時相國。乃集儒士為十二紀、八覽、六論，曝於咸陽市，有能增損一字與千金，無敢易者。十二紀之禮此不抄。

[book_title]淮南子二十二卷
以湯沃沸，亂乃愈甚，猶鞭噬狗，捶踶馬，而欲教之，雖伊尹、造父不能化。故體道者逸而不窮，任數者勞而無功。
色者，白立而五色成；道者，一立而萬物成。
聾者學歌，無以自樂。夫內心不開而强學問，如聾者效歌，出於口，越而散矣。
冰迎春則釋為水，水向冬則凝為冰。
以道為竿，以德為綸，禮樂為鈎，仁義為餌，投之江，浮之海，萬物皆得。
歷陽之都，一夕成湖。歷陽，淮南縣也。有一人告歷陽母曰：「見城門有血，則有走無顧。」此後門吏告污血於門限，母便上北山。縣果陷水中，母遂化作石也。
越舼蜀艇，不能無水而浮；烏號弓、溪子弩，不能無絃而射。
人主誅暴則多飄風，法苛則多蟲螟，殺不辜則多赤地，令不時則多淫雨。
南方有不死之草，北方有不釋之冰。
食水者，善浮而耐寒，魚屬也；食土者，無心而惠，蚯蚓是也；食木者，多力而𡚤，熊羆是也；食草者，善走而愚，麋鹿是也；食桑者，有絲而蛾，蠶屬也；食肉者，勇敢而悍，虎豹是也；食氣者，神明而壽，龜蛇之類，王喬、赤松是也；食榖者，智慧而夭，人是也。
晝生者類父，莫生者似母。
勇士一人為三軍雄。
聖人若鏡，不將不迎，應而不藏。
乞火不若取燧，寄汲不如鑿井。譬羿請不死之藥於西王母，姮娥竊而食之，不知不死之藥所由生也。
生有七尺之形，死為一棺之土，安知喜憎利害耶！
天地雖大，可以矩表知之；星月之行，可以律歷知之。
倉頡作字，天雨粟，鬼夜哭。倉頡，黄帝史臣也。造文字則詐僞生，故鬼哭也。
今執政者薄德增刑，有似執彈而欲來鳥，椑梲而欲狎犬。椑梲，挾杖也。
木擊折軸，水戾破舟，不怨木石而罪巧拙，何也？智有不周。
債少者易償，職寡者易守。
文王智而好問，故聖；武王勇而好問，故勝。
力勝其任，則舉之者不重；智能其事，則為之者不難。
風疾而波興，木茂而鳥集，相生之勢也。
天下之物，莫凶於溪毒，良醫藏之，有所用也。草莽猶不可棄，況復人乎！溪毒，附子也。
假輿馬者，足不勞而致千里；乘舟檝者，不假游而絕江海。譬智不任己才力。
十圍之木，能持千鈞之屋；五寸之楗，能制開闔之門。非材有巨細，所居要耳。使孔墨為天下，天下盡儒墨，得其要也。
聖人之道，若中衢置罇，過者斟酌，雖多少不同，而各得其宜也。衢，六通。罇，酒罇。
慈父愛子，聖王養民，若火自熱，若冰自寒，性使然也。及其用力，頼其功，如失火舟中矣。同心救火也。
車無三寸轄則不可馳，戶無五寸楗則不可閉，故君子所須要也。
三月嬰兒，未知利害，而慈母愛焉，情也。
治國者若設網，引其綱，萬目張。
多欲虧義，多憂害智，多懼妨勇。
虎豹以文彩射，猨狖以捷來刺。故子路以勇死，萇弘以智困。
治國者若張琴瑟，大絃䋎，小絃絕。䋎音綻，急也。
吹灰而欲無眯，涉水而欲無濡，不可得也。
廣廈宏屋，連闥通房，人所安也，鳥入之而憂。深林藂薄，人入之而畏，鳥入之則安。深溪峭岸，峻木尋枝，猨狖所樂，人則慄也。
翻棊丸於地，圓者走澤，方者處高。
戴哀者聞歌而泣，戴樂者見哭而笑。强戚者雖哭不哀，强歡者雖笑不樂。
芻狗土龍始成，則衣以綺繡，及其用畢，則棄之土壤。芻狗，事以謝過；土龍，事以請雨。
禀道通物，所為各異，得道一也。猶屠牛而烹其肉，或甘劑萬方，本一牛也。伐豫章，或為棺槨，或為梁柱，亦一木也。
蕭條者形之君，寂寞者音之主。
客有見子賤。子賤曰：「客獨有三過。望我而笑，是慢也；交淺而言深，是患也；語不稱名，是反也。」賓答曰：「望君而笑，公也；語不稱師，通也；文淺而言深，志也。」客一體耳，或為君子，或為小人，此視之異也。
待腰褭飛兔而駕之，則世莫有乘者；待毛嬙、西施而配之，則終身無家矣；待古英俊而用之，則無人矣。驥千里一日而通，駕駑馬十駕旬日亦至，猶人才不足專恃。
鳥窮則啄，獸窮則觸，人窮則詐。峻刑嚴法，不可以禁姧。道德之論，譬如日月，江南河北，不能易其指；馳騖千里，不能改其處。
趣舍禮俗，猶宅之居也。東家謂之西，西家謂之東。
扣門求火，無不與者，饒足也。故林中不貨薪，湖上不鬻魚者，有餘也。
叔向云：「不乘人之利，不迫人之險。」
墨者田鳩，欲見秦惠王，三年不得見。一至楚，楚王悅之。物固有近之而遠，遠之而近。故大丈夫行，不可掩以繩。
未得獸者，唯恐創少；已得，唯恐創多。
古人婚禮不稱主人，必稱父母兄弟。舜不告瞽叟而娶，非禮；立子以長，文王舍伯邑考，非制；禮三十而家，文王十六而生武王，非法。
治國有常，利民為本；政教有經，令行為上。茍利于民，不必法古；茍周於事，不必循常。法度制令，各因其宜，變古未可非，循俗不足多。百川異源，皆歸於海；百家異業，皆務於治。
盲者行于道，人謂左則左，謂右則右。遇君子則得其平易，遇小人則陷於溝壑。
東面而望不見西牆，南向而視不覩北方。唯無向者，無所不通。
父溺則攬父髪而拯之，非敢驕侮，以救死也。
至賞不費，至刑不濫。
楚人乘船遇風，波至而恐死，自投于水中。非不貴生畏死，惑於畏死而反忘生也。人之嗜慾，亦復如此。
溜水足以溢壺榼，江河不能滿漏巵。
醉者超江淮，以為尋常之溝。俛入城門，以為七尺之閨。酒濁其神也。
馬免人於難者，死葬之以蓋，蒙之以衾。牛有德於人，葬之以大車。
用兵之道，示之以柔，乘之以剛；示之以弱，乘之以强。若欲西者，示之以東，使知吾所出，而不知吾所入。若鬼無跡，若水無創，若電之激，不可備也。高城深池，矢石如雨；廣澤平原，白刃交接。士卒爭先者，為其賞信罰明也。古之善將也，暑不張蓋，寒不披裘，所以程寒暑也。軍通井而後飲，軍食而後食，所以同饑渴也。合戰必立矢石所及之處，所以同安危也。
天下莫相憎於膠漆，膠漆相賊。膠漆相抱，不得還其本也。天下莫相愛於冰炭，冰炭相思。冰得炭則解，故得歸其本也。
蘭生幽谷，不為莫服而不芳；舟在江河，不為莫乘而不浮。
人有嫁其女者，教之曰：「慎無為善。」女問其故。曰：「善尚不為，況不善乎？」
拘囹圄者患日長，當死市者患日短。
嫁女於消渴者，夫死則言女妨。
狐白之裘，天子披之。為狐計者，不如走澤。
先鍼而後縷，可以成帷；先縷而後鍼，不可以成衣。
因媒而嫁，不因媒而成；顧人而交，不因人而親。
君子不容非類，日月不應非氣。
披羊裘而賃顧，其事過也。衣貂裘而負籠，甚可怪也。
非禮而禮，譬躶而追狂人，盜而與乞者，竊簡寫法律，蹲踞誦論《詩》、《書》。
馬似鹿者千金，天下無千金之鹿。
畫孟賁之目，大而不可畏；畫西施之面，美而不可悅。
同污無異塗，衆曲不容直。衆枉不容正。故人衆則食狼，狼衆則食人。
郢人買屋棟，與之車轂，大雖可而長不足。
孕婦見兔，則子缺脣。
文公棄祍席，咎犯辭歸。晉文公棄席之黑者，捐故舊也，故咎犯辭去。
知天將赦而多殺人，或知天赦多活人，其望赦同，刑罪異也。
侏儒問天高於長人，長人曰：「吾不知也。」曰：「爾去天近于我也。」問事當問近者。
郢人自賣其母，而語買者曰：「此母老矣，望善飴之。」此大不義而欲為小義。
佳人不同體，美人不同面，而皆悅於目。梨橘棗栗不同味，皆調於口。
一棊不足以見智，一絃不足以見悲。
遺腹子不思父，無愛心也。
湯沐具而蟻蝨相弔，大廈成而鷰雀相賀。
釣者靜之，網者動之，罩者抑之，罾者舉之。為道異，得魚一也。
屠者食藿羮，為車者多步行，陶人用缺盆，匠人居狹廬。
田中之水流入海，附耳之語聞千里。
中夏用䈉，至冬不去；舉衣過水，至陸不下。此不知變也。
靨䩉在頰則好，在顙則醜。繡為被則宜，為冠則穢。
山雲蒸，柱礎潤，茯苓抽，兔絲死。
兔絲無根而生，蛇無足而行，魚無耳而聽，蟬無口而鳴。
鶴千歲亦極其樂，蜉蝣朝生暮死，亦盡其樂。
林木茂而斧斤入，質的張而弓矢集。
明珠，蚌之病也，我之利也。
舟覆乃見善游，馬奔乃見良馭。
百星之明不如一月之光，十牖之開不如一戶之明。
披蓑救火，鑿瀆止水，乃益多也。
狂人傷人莫之怨，嬰兒詈老莫之疾，無心也。
鴻鵠在卵也，一指蔑之則破。及其羽翅成也，背負青天，膺摩赤霄，蒲且子不能得也。
戟以攻城，鏡以照形。宫人得戟，則以刈葵；盲人得鏡，則以蓋巵。
堯八眉。眉理八字也。
楚人有烹狙召隣，隣者以為狗羮，食甚美。後聞其狙，據地吐之。未始知味也。邯鄲有吹者，託名李奇，人爭學之。後知其非，皆棄其曲。未始知音也。李奇，趙之善音者。
原蠶一歲再熟，非不利也，王法禁之，為其殘葉。離先稻熟，農夫耨之，不以小利傷大穫也。稻米落地而生曰離稻。
[book_chapter]卷三

[book_title]鹽鐵論十卷
桓寛，並是文學大夫相難。
善剋者不戰，善戰者不師，善師者不陣。
工不出則物用乏，商不出則寶貨絕。
川原不能實漏巵，山海不能贍溢欲。
宅近市則家富，富在術數，不在力耕。
善歌者使人續其聲，善作者使人治其功。
孔子能方不能圓，故饑于黎丘。
茂林之下無豐草，大塊之間無美苗。
行遠者假于車，濟海者因于舟，成名者因于資。歐冶能因國君銅鐵，作金鑪大鍾，而不能自作壺鼎盤盂。
香餌非不美，龜龍聞而深藏，鸞鳳見而高逝。
玉屑滿篋，不成其寶。仲尼之門七十子，去父母，捐室家，負荷而隨孔子，不耕而學，其亂愈滋，猶玉屑滿篋也。若能安國利人，寧須文辭者哉？
有粟而不能食，無益于饑；覩賢而不能用，無益于削。
歌者不期于利聲而貴於中節，論者不期于麗辭而務在事實。
公卿者，四海之儀表，神化之丹青。上有輔明主之任，下有隨聖化之治。
諸生抱枯竹，守空言，不知趨舍之宜、時世之變。
林中多疾風，富貴多謏言。
古者，君子思德，小人思利。今人堅額健舌，或以致業。
九層之臺，傾公輸子不能正。大朝一邪，伊望不能復。
吏道雜而不選，富貴以財買官，垂青綬，擐銀龜，擅殺生之柄，專萬民之命。
乘肩驅良，列騎成行者，不知負擔步行之勞。
中國與邊境，猶支體與腹心也。肌膚寒于外，腹心疾于內，內外之相勞，非相為助心。
以仁義阻之，道德塞之，賢人守之，則莫能入也。
秦法繁于秋荼，網密于凝脂。然而上下相遁，姧僞並生。
廐焚，孔子問人不問馬，賤畜貴人也。秦法盜馬者死，盜牛者刑，苛也。

[book_title]說苑二十卷
劉向。
東風則靡而西，西風則靡而東，上之化下，如風靡草。
禹見罪人，下車而泣。左右曰：「此人不恭，故得罪，君王何痛之？」禹曰：「堯民以堯為心，今百姓各以其心為心，故痛之。」
齊景公出獵，上山見虎，下山見蛇。問晏子曰：「此不祥耶？」晏子曰：「有賢而不知，知而不用，用而不任，此不祥也。山是虎之室，澤是蛇之穴，何不祥也？」
晏子侍景公，公曰：「朝寒，請進煖食于寡人。」對曰：「嬰非廚養之臣，社稷之臣。」
晉平公問師曠曰：「吾年七十，欲學恐晚，如何？」師曠曰：「日暮豈不炳燭耶？臣聞少而學者如日之出，陽壯而學者如日中之光，老而學者如炳燭之明，豈不愈于暗乎？」公曰：「善哉！」
曾子衣弊而耕，魯君使人致其邑，不受。曰：「吾聞受人者畏人，與人者驕人安，知君能不我驕，我能不畏乎？」遂不受。
夫仕者，身歸于君，祿歸于親。
忠臣不仕二君，貞女不更二夫。
居無垣牆，人莫之毁傷；行無防衞，人莫之暴害。此君子之行也。
楚莊王賜羣臣酒，燭滅，有引美人衣者。美人援絕其纓，告王。王曰：「賜人酒，醉乃顯婦人之節，吾不取也！」乃命左右：「勿上火。凡與寡人飲者，不絕纓者不盡歡也。」羣臣遍絕纓而後舉火。後與晉戰，引美人衣者五合以報莊王。
陽虎得罪于衞，北見趙簡子曰：「自今以後，不復樹人矣！堂下之人，臣所樹者過半，今反危臣矣！」簡子曰：「樹桃李者夏得休息，樹蒺藜者秋得其刺。今子所樹蒺蔾也。自今以後，擇人而樹之。」
夫政者，無迎而拒，無望而許。
臨財莫如亷，臨富莫如平。亷平之守，莫能攻。
國不務大，務得民心。佐不務多，務得賢俊。
齊宣王謂淳于髠曰：「先生論寡人何好？」對曰：「古者所好者四，而王所好者三。古者好馬，王亦好馬。古者好玉，王亦好玉。古者好色，王亦好色。古者好士，王獨不好士。」王曰：「國無士耳，若有，寡人亦好之。」對曰：「驊騮騏驥本無，王求之；豹象之胎本無，王求之；毛嬙西施本無，王求之。而不求士，何也？」
楊回見趙簡子曰：「臣居鄉三逐，事君五去。聞君好士，故來。」左右曰：「居鄉三逐，是不容于衆也；事君五去，是不忠于上也。」簡子曰：「美女者，醜婦之仇也；盛德君子者，亂世所疎也。正直之行，邪枉所憎也。」遂用之作相。
周公誡伯禽曰：「爾無以魯驕人。衣成則缺祍，宮成則缺隅，示不成也。鬼神害滿也。」
國有五寒，凍不預焉。一曰政外，二曰女厲，三曰謀泄，四曰不敬士而國敗，五曰不能治內而務外。
官不與勢期，而勢自至；勢不與富期，而富自至；富不與貴期，而貴自至；貴不與驕期，而驕自至；驕不與罪期，而罪自至。
魯有恭士，行年七十，其恭益甚。魯君問曰：「長年恭，可以釋也。」對曰：「君子恭以成名，小人恭以除刑。一言不安，尚有蹉跌；一飯雖美，尚有哽咽。鴻飛于天，矰者得之；虎豹雖猛，人食其肉。譽人者少，惡人者多，得不恭乎？」
歲饑民疾疫，不足患也。大臣祿重而不極諫，近臣畏罪而不敢言，此大患也。
趙襄子謂子路曰：「吾嘗問孔子曰：『先生事七十君，豈無明君耶？』孔子不對。何謂賢也？」子路曰：「建天下之鳴鐘，撞之以梃，豈能發其聲乎？」
善夜居者不能早起，盛于彼者衰于此，長于左者短于右。
一貴一賤，交情乃見；一死一生，乃知交情。
口者兵也，出言不當反自傷。
丹所藏者赤。漆所藏者黑。君子慎所藏也。
飛鳥愛羽，虎豹愛爪，所以輔身也。
積恩曰愛，積愛曰仁，積仁曰靈臺。靈臺者，積仁也；神靈者，天之本。
晏子為上卿，妾不衣帛，馬不食粟，何以華國？對曰：「德以華國，不聞以妾與馬。」
趙簡子乘弊車瘦馬，衣羖羊之裘。其宰曰：「車新則安，馬肥則疾，狐裘則溫，君宜改也。」簡子曰：「君子服善則益恭，小人服善則益踞。」
子貢謂子石曰：「何不學《詩》？」子石曰：「父母求吾孝，兄弟求吾悌，朋友求吾信，何暇學哉？」子貢曰：「損吾《詩》，學子《詩》。」

[book_title]新序三十卷
河平四年，都水使者、諫議大夫劉向上言。
曲彌高者和彌寡。
水所以載舟，亦能以覆舟。
楚丘先生年七十，披裘見孟嘗君。君曰：「先生老矣，何以教寡人？」先生曰：「欲使追車趁馬，逐鹿搏虎，吾即死矣，何暇老耶！若使決嫌疑，定猶預，吾即少也，何老之有？」孟嘗乃有愧色。
魏王欲築中天之臺，曰：「敢有諫者死。」許綰負蔂操畚入曰：「聞王欲為中天之臺，願効力焉。臣聞天去地一萬五千里，今王因而半之，應高七千五百里，基廣八千里。盡王之地，不足以成臺址。王宜起兵伐諸侯，盡有其地。猶不足也，又伐西夷，乃足之矣。須且材木、人徒稱此，乃可作也。」魏王默然，後乃罷築。
有遺鄭相魚，不受。人曰：「子嗜魚，何故不受？」對曰：「惟嗜魚，故不受。受魚失祿，無以食魚；不受魚得祿，終身食魚。」
子奇年十六，齊君使治阿。既而君悔之，遣使追。追者反曰：「子奇必能治阿，共載皆白首也。夫以老者之智，以少者決之，必能治阿矣。」子奇至阿，鑄庫兵以作耕器，出倉廩以賑貧窮，阿縣大治。魏聞童子治邑，庫無兵，倉無粟，乃起兵擊之。阿人父率子，兄率弟，以私兵戰，遂敗魏師。

[book_title]法言十五卷
揚雄撰，李軌弘範注。
務學不如務求師。師者，人之模範。睎顔之人，亦顔之徒；睎驥之馬，亦驥之乘。
詩人之賦麗以則，辭人之賦麗以婬。若孔氏之門而用賦，則賈誼升堂，相如入室矣。
四重，何謂四重？言重則有法，行重則有德，貌重則有威，好重則有觀。四輕，何謂四輕？言輕則招憂，行輕則招辜，貌輕則招辱，好輕則招婬。
刀不利，筆不銛，宜加砥削。
天可度則覆物淺矣，地可測則載物薄矣。
說天者莫辯乎《易》，說地者莫辯乎《書》，說體者莫辯乎《禮》，說志者莫辯乎《詩》，說理者莫辯乎《春秋》
柳下，東國之逐臣；夷、齊，西山之餓夫。不屈其志，不辱其身，不夷不惠，可否之間。
仲尼之道猶四瀆，經營中國，終入大海。

[book_title]太玄經十卷
揚雄撰，虞翻注。
鷕踤于林，獺入于泉。
鴟鳩在林，[口＋（斤－丨）＋又]彼衆禽。
淮南王安，多華少實。
齊桓、晉文之霸，如日繼月。
孔子文足，老君玄足。
山川藪澤，萬物歸焉。
君子得位則昌，失位則良；小人得位則横，失位則喪。

[book_title]新論十七卷
桓譚。
三皇以道治，五帝以德化；三王由仁義，五霸用權智。無制令刑罰謂之皇，有制令無刑罰謂之帝，賞善誅惡諸侯朝事謂之王，興兵衆約盟誓謂之伯。王者，往也，言其惠澤優游，天下歸往也。王道純粹，其德如彼；霸道駁雜，其功如此。俱有天下而君萬民，垂統子孫，其實一也。
圖王不成，亦可以伯。
治國者，輔佐之本，其任用咸得大才。大才乃主之股肱羽翮也。
明鏡，龜策也；章程，斛斗也；銓衡，丈尺也。
前世俊士，立功垂名，圖畫于殿閣宮省，此乃國之大寶，亦無價矣。雖積和璧，累夏璜，囊隋侯，篋夜光，未足喻也。伊、呂、良、平，何世無之，但人君不知，羣臣勿用也。
賢有五品：謹勅于家事，悌順于倫黨，鄉里之士也；作健曉惠，文史無害，縣廷之士也；信誠一作誡。篤行，亷平公理，下務上者，州郡之士也；通經術，名行高，能達于從政，寛和有固守者，公輔之士也；才高卓絕，竦峙一作疎殊。于衆，多籌大略，能圖世建功者，天下之士也。
賈誼不左遷失志，則文彩不發；淮南不貴盛富饒，則不能廣聘駿士，使著文作書；太史公不典掌書記，則不能條悉古今；揚雄不貧，則不能作《玄》、《言》。
殷之三仁皆暗于前而章于後，何益于事？何補于君？
世有圍碁，或言兵法之類。上者張置疎遠，多得道路而勝。中者務相遮絕，爭便求利。下者守邊隅，趨作𦊱目，生于小地。猶薛公之言黥布反也，上計取吳、楚，廣地道；中計塞城臯，遮要爭利；下計據長江以臨越，守邊隅，趨作𦊱目者也。更始將相不防衞，𦊱中死棊中生也。
文王葬枯骨，無益衆庶，衆庶悅之，恩義動人也。王翁觀人五藏，無損生人，生人惡之，殘酷也。
東方朔短辭薄語，以為信驗。人皆謂朔大智，後賢莫之及。譚曰：「人有以狐為狸，以瑟為箜篌，此非徒不知瑟狐，又不知狸與箜篌。乃非但言朔，亦不知後賢也。」
夫以人言善我，亦必以人言惡我。王翁使都尉孟孫往泰山告祠，道過徐州。徐州牧宋仲翁道余才智，陳平、留侯之比也。孟孫還，喜謂余曰：「仲翁盛稱子德，子乃此耶！」余應曰：「與僕遊四五歲，不吾見稱。今聞仲翁一言而奇怪之。若有人毁余，子亦信之。吾畏子也。」
余前作王翁掌教大夫。有男子殺母，有詔燔燒其子屍。余謂此事不宜宣布。余封事云：「宣帝時公卿大夫朝會，丞相語次云：『梟生子，子長，食其母，乃能飛。』時有賢者應曰：「但聞烏子反哺其母。」丞相大慙，自悔言之非也。人皆少丞相多彼賢人，賢人之言益于德化也。鳥獸尚與之諱，況于人乎？不宜發揚也。」
龍無尺水，無以昇天；聖人無尺土，無以王天下。
讖出《河圖》、《洛書》，但有兆朕而不可知。後人妄復加增依託，稱是孔丘，誤之甚也。
張子侯曰：「揚子雲，西道孔子也，乃貧如此。」吾應曰：「子雲亦東道孔子也。昔仲尼豈獨是魯，孔子亦齊、楚聖人也。」
畫水鏤冰，與時消釋。
孔子以四科教士，隨其所喜，譬如市肆多列雜物，欲置之者並至。
顔淵所以命短，慕孔子，殤其年也。關東里語云：「人聞長安樂，則出門西向而笑；知肉味美，對屠門而嚼。」此猶時人，雖不别聖，亦復欣慕。如庸馬與良駿相追，銜尾至暮，良馬鳴食如故，庸馬垂頭不食，何異顔、孔優劣？
余少時見揚子雲麗文，欲繼之，嘗作小賦，用思太劇，立致疾病。子雲亦言成帝詔作《甘泉賦》，卒暴，遂倦卧，夢五藏出地，以手收內之。及覺，氣病一年。由此言之，盡思慮，傷精神也。
莊周病劇，弟子對泣之。應曰：「我今死則誰先，更百年生則誰後。必不得免，何貪于須臾？」
子貢問蘧伯玉曰：「子何以治國？」答曰：「弗治治之。」
《古孝經》一卷二十章，一千八百七十二字。今異者四百餘字。
左氏經與傳，猶衣之表裏，相待而成。
劉子政、子駿、子駿兄弟子伯玉，俱是通人，尤重《左氏》。教授子孫，下至婦女，無不讀誦，此亦蔽也。
堯能則天者，貴其能臣舜、禹二聖。
舉網以綱，千目皆張；振裘持領，萬毛自整。治大國者，亦當如此。
以賢伐賢謂之煩，以不肖伐不肖謂之亂。
王平仲云：「《周譜》言定王五年河徙故道。今所行處，非禹所穿。」
揚子雲工于賦，王君大習兵器。余欲從二子學。子雲曰：「能讀千賦則善賦。」君大曰：「能觀千劒則曉劒。」喭曰：「伏習象神，巧者不過習者之門。」
五福：壽、富、貴、安樂、子孫衆多。
百足之蟲，共舉一身，安得不濟？
曲陽侯迎方士西門君惠，從其學却老之術。君惠曰：「龜稱三千歲，鶴言千歲，以人之材，何乃不及蟲鳥耶？」余應曰：「誰當久與龜鶴同居，而知其年歲耳？」
聖人何不學仙，而令死耶？聖人皆形解仙去，言死者，示民有終也。
昔神農繼伏羲王天下，梧桐作琴，三尺六寸有六分，象朞之數；厚寸有八，象三六數；廣六寸，象六律。上圓而斂，法天；下方而平，法地。上廣下狹，法尊卑之禮。琴者，禁也。古者聖賢玩琴以養心，窮則獨善其身而不失其操，故謂之《操》。達則兼善天下，無不通暢，故謂之《暢》。《堯暢》，經逸不存；《舜操》，其聲清以微；《微子操》，其聲清以淳；《箕子操》，其聲淳以激。

[book_title]論衡二十七卷
王充。
操行有常賢，仕宦無常遇。賢不賢，才也；遇不遇，時也。才高行潔，不可保以必貴；能薄操濁，不可保以必賤。或同操而異主，伊尹、箕子是也。二人俱命世之臣，伊尹遇成湯作相，箕子遇商紂作奴，故知遇與不遇也。
清受塵，白受垢，青蠅所汙，常在練素。屈平潔白，邑犬羣吠，吠所怪也。
絃者思折伯牙之指，御者願斷王良之手，惡彼勝己也。
玉變作石，石化作礫，毁謗使然也。採玉者破石取玉，選士者棄惡取善。
命不勉也，智者歸之于天。取富貴若鑿溝伐薪，鑿不休則溝深，斧不止則薪多。亦有溝未成而遇湛，薪未多而逢火。
樂貧勝禍，勉己勤事以致富，砥才明操以取貴。農夫力耕得榖多，商賈遠行得利深。命富之人，筋力自强；命貴之人，才智自高。若千里馬氣力自勁，頭目蹄足自相副。
魯城門朽頓欲頽，孔子疾行而過之。左右曰：「如此久矣！」孔子曰：「吾惡其久也，脫遇壊則不幸。」
蟲墮一器，酒棄不飲；鼠殘一筐，飯損不食。
墨家云：「人死無命。」儒家云：「人死有命。」歷陽之郡，一宿化成湖；白起坑趙卒四十萬衆，此並有命耶？言命者曰：「命當溺死，故相聚于歷陽；命當壓死，故相聚于長平。猶沛公初起，相攻入豐、沛之市，云多封侯人也。」人命繋于國，物命繋于人。
齊人舒緩，秦人慢易，楚人促急，燕人戅敢。四國之民，更相出入。
張次公娶鄰巫女，卜工曰：「女相當貴。」公後位至丞相。乃是次公亦貴，遂與女相合也。
世謂宅有吉凶，徙有歲月。余謂天道難知，假令有觸犯者，命凶之人也。
按相，黥布當先刑而後王，衞青當封，亞夫而餓死，鄧通當貧餓，此骨節皮膚各異也。
文王在母腹中，便有四乳，非長大修道德乃生也。
后稷作兒，以種樹而戲；孔子能行，以俎豆而弄。石生而堅，蘭生而香。生禀善氣，長大乃成就也。
蚊蝱不如牛馬之力。牛馬困于蚊蝱，有勢也。十圍之牛為牧豎所驅，數仞之象為越僮所鉤，無便也。
孔子吹律，自知殷後；項羽重瞳，虞舜苗裔。聖人自有種族，堯與高祖安得是龍子也？
宋景公有三善言，獲二十一年；燕丹執于秦，天雨粟，馬生角；杞梁妻哭城崩；湯旱翦髪作牲致雨，南陽卓公作緱氏，令蝗蟲不入境，孫叔敖埋兩頭蛇有陰德，已上並云虛也。
龍若遁逃在樹中，為天所取，則非神也。若必有神，則不應有龍肝豹胎。故知水火相薄作雷，龍聞雷聲即起而乘雲也。
武王伐紂，兵不血刃，虛言也。晨舉脂燭，血流漂杵，何謂不血刃耶？漢誅王莾，軍至漸臺，血流沒趾。用天下兵未有不血刃也。
紂糟丘酒池，牛飲者三千人。長夜之飲，亡其甲子。車行酒，騎行䏑，百二十日為一夜。按紂或是覆酒滂沲于地，因名作池；釀酒積糟，因名作丘；以酒作池，以車行酒，以肉懸林，因謂騎行䏑，男女祼而逐，林中奔走。侍者惡之，故言三千人，實非也。
町町若荊軻之閭。言秦王誅軻九族，夷其一里。一里皆滅，故曰町町。按秦雖無道，不應盡誅軻里也。始皇幸梁山宮，見李斯車騎盛出，怪之。左右私告李斯，斯損車騎。始皇不知左右誰告，止殺在傍者。荊軻之里，必不盡誅之。
魯班刻木鳶，飛三日不下。為母作木車，木人御之。機關之發，去而不還，此恐不實。
孔子遊說七十餘國。按孔子自衞反魯，在陳絕糧，削跡于衞，伐樹于宋，不過十國。
子羔泣血三年，未嘗見齒，言其不笑。語，豈得不見齒耶？
禽息碎首薦百里奚于秦繆公，恐是叩頭流血，謂之碎首。
祖伊諫紂云：「天下之人無不欲王亡者。」此增益也，恐紂不懼耳。若天下皆願紂亡，即當時瓦解，不應與周戰血流漂杵也。
子謂子貢曰：「汝與回也孰愈？」子貢曰：「回也聞一以知十。」按孔子知顔淵愈子貢，則不須問，問則子貢何敢言勝？孔子意者，恐子貢凌顔淵，故此問以抑之。
鯉也死，有棺而無槨。其時作大夫乘三馬，何不截而貨之作槨也？作士之時乘二馬，截一以賻舊館，舊館不賻未亂制，葬子無槨實非法。何重舊人之恩，乃輕父子之禮？不貨車以葬子，豈不以貪官仕乎？
伯夷、叔齊為庶兄奪國，餓死首陽山，非讓國與庶兄也。豈得稱賢人乎？
共工與顓頊爭天下不勝，怒而觸不周山，天柱折，地維絕。女媧鍊五色石以補蒼天，斷鼇足以立四極。按共工有力折山，戰何不勝？女禍能以石補天，天審是玉石耶？天本以山作柱，鼇足何能柱之？鼇必長大，則女媧不能殺之。必被其所殺，何能補天？
天門在西北，地戶在東方。地最下者，揚、兗二州。洪水之時，二土最被水害。
天有日月星辰謂之文，地有山川陵谷謂之理。地理上向，天文下向，天地合氣而萬物生焉。天地，夫婦也。
天南方高，北方下。日出高故見，日入下故不見。天之形若倚蓋，蓋倚地則不能運，懸之樹然後能運。日不入地，譬人把火夜行平地，去人十里則不見，非滅也。日亦如此。
雲霧雨雪，皆由地發，不自天降。夏則作霧，冬則作霜，溫則作雨，寒則作雪。
才能之士，隨世驅馳；節操之人，守隘迸竄。驅馳日以巧，迸竄日以拙。非才智不及，狎習異也。齊郡世刺繡，恒女無不能者；襄邑能織錦，恒女無不巧者：目見而手狎也。
朝廷之人。幼稱幹吏者。以朝廷作田畝，以刀筆作耒耜，以文書作農桑，猶家人子弟，生長狎習，具知曲折，愈于賓客。雖孔墨之才，不能分别。
手中無錢而欲市貨，貨主死不與之。胷中無學而欲求仕，猶無錢市貨，不可得也。
知古不知今謂之陸沈，知今不知古謂之盲瞽。
見驥足不異衆馬之蹄，躡平陸而馳千里，方可知也。
有人于此，其智如源，其德如山，力不能自舉，須人舉之。人莫之舉，竄于閭巷，無由逹矣。
器空無食，飢者不顧；胷虛無懐，朝廷不御。
蘭臺之吏，班固、賈逵、揚雄、傅毅之徒，名芳文美，無大用也。
夫能說一經者，儒生；博覽古今者，通人；採掇書傳能奏記者，文人；能精思著文，結連篇章者，鴻儒。若劉子政父子、揚子雲、桓君山之徒，猶文、武、周公並出一時。班叔皮續《太史公書》百篇已上，紀事詳悉，讀者以謂甲，以太史公作乙。子孟堅文比叔皮，非徒五百里也。
龜三百歲大如錢，蓍七十歲生一莖。此神物，故生遲，生亦長久。賢儒在世，猶靈蓍神龜也。楓桐之樹，生而速長，故其皮肥不能堅；檀欒後榮，强勁可作車軸。
湍瀬迴沙，轉石而大石不動者，是石重而沙輕。大儒俗吏同在世，有如此也。
上天之心在聖人之胷，其譴告在聖人之口。世無聖人，安能知天？
人在天地之間，如蚤蝨在衣裳之內，若蟻螻於巢穴之中。
正朝占四方風。風從南來旱，從北来湛，從東來疫，從西來兵。
秦將滅，都門崩。霍光將敗，茅牆亦壊。杞梁之妻崩城，何也？
亡獵犬于山林，大呼犬名，則號呼而應。人犬異類而相應者，識其主也。
東風至，酒湛溢。按酒味從酸，東方木，其味酸，故酒湛溢。
將有赦，獄鑰動，感應也。
蠶合絲而商絃易，新榖登而舊榖缺。人子生而父母氣衰。
釣者刻木作魚，丹漆其身，迎水浮之，起水動作，魚謂之真，並來會聚。土龍之事，何得不能致雨？劉子政、董仲舒說龍不盡，《論衡》終之，故曰亂龍。亂龍者，亂有終也。
少政卯在魯與孔子並，孔子之門三盈三虛，唯顔淵不去，知孔子聖也？
屈軼生于庭，見佞人則指。必若如此，舜何用令臯陶陳知人之術？
堯湯水旱，豈二聖政所致也？天理歷數自然耳。猶慈父治家，亦不能使子孫皆孝也。
瑯琊兒子明，兄曾為饑人欲食，弟自縛叩頭代兄，饑人善其義，皆舍之。後兄卒，養其孤，遇歲凶，饑殺己子，活兄之子。臨淮許君升，一作叔。亦餓殺己子，全兄之孤。
人貴鵠賤鷄者，謂鵠遠而鷄近也。畫工好畫上古之人，不畫秦漢之士者，重古也。揚雄作《太玄》、《法言》，張伯松不肯一觀。與其人並肩，故賤其言也。若揚子雲生周，金匱矣！
武王伐紂，太公陰謀，食小兒以丹，令身赤，長教言：「殷亡，殷亡。」殷人見兒身赤，謂是天神。又言殷亡，謂其必亡。周人諱其事。
古之帝王建鴻德者，須鴻筆之臣，褒頌紀德也。龍無雲雨不能參天，鴻筆之人，國之雲雨。
文章載人之行，傳人之美，豈徒調弄筆墨，空馭英麗哉！
人所以生者，精氣也。能作精氣者，血脈也。人死血脈竭，精氣亡，骨肉化灰土，何能作鬼耶？
若言死者無知，聖人恐開不孝之門，故不言死者無知。其實無知也。
諱舉五月子，言不利父母。按田文不害田嬰。
礪刀井上，恐墜井中；又刀邊井，刑字，礪刀井上，恐被刑，人意也。
無偃寢，為象尸也；無似著相受，為不固也。
子日沐，令人愛；卯日沐，令人白頭。愛憎白黑不由沐耳。使嫫母子日沐，人能愛乎？使十五童子卯日沐，能令白髪乎？
子路見孔子曰：「豬肩牛膊可以得兆，何必蓍龜？」孔子曰：「蓍者，耆也；龜者，舊也。狐疑之事，當問耆舊。」蓍龜者，未可神也，取其名耳。武王伐紂，卜筮大凶，太公推蓍蹈龜曰：「枯骨死草何能知吉凶乎？」
商家門不宜向南，徵家門不宜向北。堂盡南向，何不擇也？
聖人前知千歲，後知萬世。孔子將死，遺書曰：「有一男子，自云秦皇，上我之牀，顛倒我衣裳，至沙丘而亡。」後秦皇果至沙丘而亡。孔子又云：「董仲舒，亂我書。」後仲舒論《春秋》，著《傳記》。又云：「亡秦者胡。」後胡亥亡秦。此孔子後知萬世也。吹律自知殷後，此孔子前知千歲也。
唐者，蕩蕩也，民無得而名焉。虞者，樂也；夏者，大也；殷者，中也；周者，至也。
志有所存，顧不見泰山。知屋漏者在宇下，知政安者在草野，知經誤者在諸子。
《論衡》者，銓輕重，立真僞，非茍論文飾奇麗，所以譏世俗也。
王充，會稽上虞人，字仲任。王充書形露易觀，文語不與俗通。「石多玉寡，寡者為珍；龍少魚衆，少者為神。」人有難充書繁重如此。充答云：「文衆勝寡，財富愈貧。世無一引，吾有百篇；人無一字，吾有萬言。孰者可貴？」充章和二年徙家避難，歷年寢廢，年漸七十，時可懸輿。髪白齒落，儔倫彌素。貧無供養，志不虞快，乃作《養性書》六十篇。

[book_title]正論五卷
崔元始。
見信之臣，括囊守祿；疎遠之臣，言以賤廢。是以王綱縱弛于上，智士伊鬱于下。
夫君政陵遲，如乘弊車。若能求巧工使葺理之，折則接之，緩則揳之，可復新矣。
世主莫不願得尼軻以輔佐。及得之，未必珍也。必待題其面曰：「魯仲尼，鄒孟軻，不可得也。」
夫貞一之士，不曲道以媚時，不詭行以邀名。恥鄉原之譽，絕比周之黨。命世之士，常抑於當時，無不見思於後日。以往揆來，亦何容易？
圖王不成，弊猶足霸；圖霸不成，弊將如何？
農桑勤而利薄，工商逸而利厚。故農夫輟耒而彫鏤，女工投杼而刺繡。
上行下效，期謂之教。陳兵策于安平之世，譬令未病者服藥。
昔人有慕讓財之名，推田業與弟。俄而貧乏，反以威力就弟强貸。此不當也。
舉彌天之網，以羅海內之士。同類翕集而蛾附，計士嚬踧而脅從。黨成于下，君孤于上。
馬不素養，難以追遠；士不素簡，難以趨急。
葉公之好攘羊，雖可發姦，君子不貴也。
國不信道，工不信度，亡可待也。
無賞罰之君而欲世治，猶不著梳櫛而求髪治，不可得也。
術家曰：「冬榮者，春必殺。」里語曰：「州郡記，如霹靂；得詔書，但掛壁。」
洗濯民心，湔浣浮俗。

[book_title]潛夫論十卷
王符，字節信。
仁義不能月昇，財帛而欲日增，余所惡也。
一犬吠形，百犬吠聲。世之疾此，固已久矣。
君之所以明者兼聽，所以暗者偏信。
南面之大務，莫急于知賢。知賢之近塗，莫若于考功。諺曰：「曲木惡直繩，重罰惡明政。」
欲知人將病，不嗜食；欲知國將亡，不嗜賢也。病非無嘉饌，病不能食，至于死。國非無賢人，君不能用，故速亡。理世不得真賢，猶治病不得真藥。治病當得真人參，反得蘿菔，服之增劇，非藥無效也。
嬰兒有常病，貴臣有常禍，父母有常失，人君有常過。嬰兒病飽，貴臣傷寵，父母失于媚子，人君過于驕臣。
十步之間必有茂草，十室之邑必有俊士。
攻玉以石，治金以鹽，濯錦以魚，濯布以灰。夫物固有醜治好也。
先世欲赦，先遣馬分行市里，聽乎路隅，咸云當赦，是謂天赦。遂乃施行。
孝明帝嘗問曰：「今旦何故無上書者？」左右曰：「為反支日也。」帝曰：「民庶遠來詣闕，不可奪其日。使受章者無避反支。」此明王為民愛日也。
聖王之政，普覆兼愛，不私近密，不忽疎遠。吉凶福禍，與民同之。排簾障風，探沙擁河，無益于事，徙自弊耳。猶不命大將掃除醜虜，而州縣興兵不息也。
扁鵲治病，審閉結而通鬱滯。虚者補之，實者瀉之，猶邊境犬羊，不可久荒以開敵心。
一宅同姓相代，或吉或凶；一官同姓相代，或遷或免。成康居之而興，幽厲居之而衰。吉凶興衰在人，不由宅矣。
師曠曰：「赤色不壽，火家性易滅也。」
昆弟世疎，朋友世親，此人情也。
富貴人爭附之，貧賤人爭去之。與富貴交者，上有稱舉之用，下有貨財之益。與貧賤交者，大有賑貨之費，小有假借之損。夫官人有桀跖之惡，結駟而過士，士猶以為謂榮，況實有益乎？處子有顔閔之賢，被褐造門，人猶以為辱，況實有損乎？故富貴易為客，貧賤難得適。好服謂之奢僭，惡衣謂之困阨，徐行謂之飢餧，疾行謂之逃責，不候謂之倨傲，數來謂之求食，空造以謂無意，奉贄以謂欲貸，恭謙以謂不肖，抗陽以謂不德。此處子貧賤之苦酷也。
凡今之人，言方行圓，口正心邪。
君上治世，先其本，後其末，慎其心治其行，則姦慝不生。
古訓著三皇五帝，多以伏羲、神農二皇，其一或云燧人，或云女媧。我又聞古有天皇、地皇、人皇，未可知也。
姓或有因官、因號、因居、因地者。司馬、司徒、中行、下軍，因官也。東門、西都、南宮、北郭，因居也。三烏、五鹿、青牛、白馬，因地也。
季勝之後有造父，以善御事周穆王。穆王遊西海忘歸，徐偃作亂，造父御王，日行千里以征之。王封造父于趙，因以得氏。
[book_chapter]卷四

[book_title]風俗通三十一卷
應劭。
序云：風者，天氣有寒煖，地形有險易，水泉有美惡，草木有剛柔。俗者，含血之類，象之而生，百里不同風，千里不同俗。周秦常以八月遣輶軒使者，採異代芳言，藏之祕府。及嬴氏之亡，遺棄殆盡。蜀人嚴君平有千餘言，林閭翁孺者，才有梗槪與揚雄注續。二十七年，凡九千字。張竦云：「懸諸日月不刋之書，余雖不才，敢比隆于斯人？」
神農者，神，信也；農，濃也。其德濃厚若神。五帝：黄帝、顓頊、帝嚳、堯、舜也。黄，光也；顓，專也；頊，信也；嚳，考也；堯，高也；舜，推也，修也，言推德行，修原作循，下同。堯之緒。三王，《禮號諡記》云：夏、禹、殷湯、周武王。禹，輔也；湯，昌也；王，往也，言天下所歸往。五伯，《春秋》云：齊桓、晉文、秦繆、宋襄、楚莊。伯者，白也，長也，言其咸建五長，功實明白。伯者，把也，言其把持天下之政。
按秦昭王太后始臨朝也。
牧守長不宜數易。按《尚書》有考績。孔子曰：「如有用我者，期月而已，三年有成。」鄭子產從政三年，民乃歌之。賢聖尚須漸進，況中才乎？數易豈不紛錯也？
古制本無奴婢，奴婢皆是犯事者。奴者，頑劣；婢者，卑陋。
里語云：「取官漫漫，怨死者半。」昔在清平之世，使明恕君子哀矜折獄，尚有怨言，況在今時耶？應劭，三國時人，此當時語。
光武車駕徙都洛陽，載素簡紙經凡二千兩。董卓盪覆王室，天子西移，中外倉卒，所載書七十車，于道遇雨，分半投棄。卓又燒焫觀閣，經籍盡作灰燼。所有餘者，或作囊帳。先王之道幾湮滅矣。
俗說有功得賜金者，皆黄金也。按《孫子兵書》：「日費千金。」千金，百萬錢也。陳平間楚千金，贈二疏金五十斤，並黄金也。或云：一金亦是一萬錢也。
不養併生三子。俗說似六畜妨父母。按《春秋》、《國語》：越王時民生二子與之餼，生三子與之乳母，遂滅強吳。何害之有？
不舉父同月子，俗云妨父。按《左傳》：魯桓公子與父同月，因名子同。漢明帝亦與光武同月生。
不宜歸生，俗云令人衰。按人婦好以女易他男，故不許歸。
封泰山，俗說岱宗上有金篋玉策，能知人年壽脩短。武帝探得十八，因倒讀之曰「八十」。按岱宗封者，立石高一丈二尺，刻之曰：「事天以禮，立身以義，事父以孝，成名以仁，四方之內，莫不師服。」刻石紀號，著功績也。其時武帝已年四十七，因何更得十八？若言倒讀，神無福矣。余承乏東嶽，忝素六載，數經祈祀，咨問長老，更上泰山者云：「無金篋玉牒探壽之事。」
東方朔是太白精，黄帝時作風后，堯時作務成子。後又生于越，在越作范蠡，在齊作鴟夷子。言其變化無常也。按朔滑稽之雄，俗人因以怪語附之，安得神耶！
彭城相袁元服，父伯楚作光祿卿，于服中生子，自謂年長，不孝莫大于無後，故收舉之。君子不隱其過，因以「服」作字。按元服名，賀母汝南人，祖名京，作侍中時，安帝加元服，百官來賀。垂出而孫兒生，喜其嘉會，因名作「賀」字，元服。服父伯楚，歷典三郡，早喪妻，不肯娶。臨終勑子：「便留葬，無取汝母喪柩。若亡者有知，往來不難；若無知，只為煩耳。」清高若此，豈有服中生子而名作「賀」！
汝南王叔漢，父子方出遊，二十餘年不還。叔漢作尚書郎，有人告子方死于汝南，即遣兄伯三往迎喪。叔漢即發哀詔，書賻錢二十萬。既而子方從蒼梧還，叔漢詣闕乞納賻錢，受虚妄罪。靈帝詔將相大夫會議之。博士任敏議曰：「凡人中壽七十，視父同儕亡，可製服也。子方在遠，人指其處不可驗也，罪不可加焉。」詔書還錢，復本官。
汝南張妙會杜士，士家娶婦，酒後相戲，張妙縛杜士，捶二十，又懸足指，士遂致死。鮑昱決事云：「酒後相戲，原其本心，無賊害之意，宜減死也。」
汝南周翁仲婦產一女，會屠者妻產一男。翁仲妻宻以錢易屠者之男。後翁仲作北海相，使見鬼主簿周光與兒同祭先塋。主簿回謂翁仲曰：「祭所但見屠兒弊衣繿縷，持刃割肉，别有人帶青綬，仿偟東廂不進，何也？」翁仲乃持劒問妻，妻具陳其事。翁仲曰：「凡有子者，欲承先祖。先祖不享，何用？」遂以車馬送還屠家，乃迎其女。女已嫁賣餅人，取歸，適安平李文思。文思官至南陽太守。神不歆非類明矣，豈得養他人子乎？
陳留有富翁，年九十，無男，娶田舍女，一宿身死。後產一男，至長，女曰：「我父娶一宿身亡，此子非父之子。」遂爭財，數年不決。丞相邴吉決云：「老翁兒無影，不耐寒。」其時八月中，取同歲小兒，俱解衣試之，老翁兒獨呼寒。日中行，果然無影。遂以財與之。
潁川有兄弟同居，兩婦俱懐姙。長婦數月胎傷不言，知產期至，俱卧產房。候弟婦產得一男，夜盜之，因爭，三年不決。丞相黄霸，殿前令以兒去兩母各十步，叱兩婦，令爭取之。長婦抱持甚急，兒大啼。弟婦恐傷，放之。長婦色喜，弟婦愴然。霸曰：「此弟婦子也。」即劾長婦，果然伏罪。
臨淮有一人持一疋縑，到市賣之，遇雨，披之。後有一人求庇廕一頭之地，雨霽，共爭之。丞相薛宣決曰：「縑直數百，何用紛紛？」遂中斷，各與半，續察之。縑主稱寃不已，後人有喜色。宣知其情，考而伏之。
周公樂曰《勺》，勺者，斟酌先祖之道。武王樂曰《武》，武功定天下也。舜樂曰《韶》，韶者，紹堯也。堯樂曰《大章》，章者，彰也。帝嚳樂曰《五英》，英者，華也。劉向云：「商，章也，物成就可章度也。角，觸也，物觸地載芒角而生也。宮者，中也。徴者，祉也，物盛大而繁祉。羽者，宇也，物聚藏，宇覆之。聞宮聲使人温潤而廣大，聞商聲使人方正而好義，聞角聲使人齊整而好禮，聞徴聲使人隱惻而博愛，聞羽聲使人善養而好施。」
琵琶，近世樂家所作，不知誰也。以手琵琶，因以得名。長三尺五寸，法天地人與五行也；四絃，象四時。
《易》云：利見大人。大人與聖人，其義一也。
《論語》云：「君子上達。」臧孫紇曰：「後有達者，將在孔丘乎？」
儒者，區也，别古今賢愚。章帝時以賈逵曰通儒，時人語曰：「問事不休賈長頭。」
《禮》云：「羣居五人，長者必異席。」今呼權貴作長者，非也。
《管子》云：「先生施教，弟子則之。」非知古之道，是師者之稱。諸生、弟子、學者非一，故曰諸。先生者當如醒，學者譬如醉，言生俱醉，獨有醒者。
祭酒。《禮》云：「飲酒必祭，尊其先也。」孫卿在齊，最是老師，故三稱祭酒。
士。《詩》云：「殷士膚敏，髦士俊秀，雅士博達。列士有不易之分，處士隱居放言。」
《易》云：「師貞，丈人吉。」非徒尊老，須德行先人也。《傳》云：「杖德莫如信者，其恩德可信杖也。」
《禮》云「十尺曰丈，成人之長也。」夫者，膚也。言其智膚敏弘教也，故曰丈夫。
《論語》云：「匹夫匹婦。」《傳》云：「一晝一夜成一日，一男一女成一室。」按古人男女作衣用二疋，今人單衣故言匹。
夫人當龍變起，不繋鄉里。若止繫風俗，見善不徙，故謂之俗人。
《禮》言：簡不肖。按生子鄙陋，不似父母曰不肖。今人謙辭，亦曰不肖。
《方言》曰：「人不事事而放蕩謂之無賴，不可恃賴也。」猶高祖謂太上皇云：「大人以臣無賴也。」
司徒中山祝恬，字伯休，公車徴，在道得溫疾，過友人謝著。鄴令。著拒不受，至汲郡，止客舍。舍六七日，諸生見恬轉劇，欲告汲令。恬曰：「友人尚不相容，汲令不相識，告之何益！死生命也，不須醫藥。」諸生潛告汲令，令即汝南應融。聞之大驚，至疾所，泣曰：「伯休不世英才，當作國家幹輔，何乃默止客舍，不遣人知？」融遂躬御而歸，親自侍疾，疾漸損。融謂伯休曰：「吉凶不諱，憂怖交心，已備凶具，對之悲喜。」伯休停傳舍數十日，遂去，拜侍中、尚書令，又拜司隷，薦融自代，歷典五郡。謝著不為公府所取。
彭城孝亷張子矯議云：「若君臣不得相襲作名，周穆王諱滿，至定王時有王孫滿；厲王諱胡，莊王之子名胡。」
俗云：「五月到官，至免不遷。」今年有茂才除蕭令，五月到官，破日入舍，視事五月，四府所表，遷武陵令。余為營陵令，正觸太歲，主簿令余東北上，余不從。在事五月，遷太山守。
《楚辭》云：「風伯，飛亷也。」按《周禮》：「祀風師，箕星也。主簸揚，能致風氣。戊戌之神作風伯，故丙戌日祀于西北。」
按《周禮》：「雨師，畢星也。土中之衆莫若水，故雨稱師。丑之神作雨師，故己丑日祀于東北。」
桓帝元嘉中，京師婦女作愁眉、啼粧，墜馬髻，折腰步，齲齒笑。愁眉者，細而折；啼粧者，薄拭眼下，似啼痕；墜馬髻，側在一邊；折腰步，足不任體；齲齒笑，若齒痛。此事並出梁冀。傳曰：「趙王好大眉，人間皆半額；齊王好廣領，國人皆沒項；齊王好細腰，後宮有餓死者。」京師有胡服、胡帳、胡牀、胡箜篌、胡笛、胡舞。按董卓時，胡兵填塞是也。
靈帝宮中遊西園，駕四白駞，躬自操轡，公卿倣效，價與馬齊。
桓帝世，謠言：「直如弦，死道邊；曲如鈎，反封侯。」梁冀欲樹幼主，李固欲立清河王。梁冀遂奏，李固死于獄中，曝屍路邊。如鈎梁冀，如弦李固。
「千里草，何青青？十日卜，不得一日生。」此董卓字也。青青，暴盛貌。
秦漢以來，尊者號室作宮，已前貴賤無别。
按《世本》，鮌作城郭。城，盛也；郭，大也。
按天子有外屏，令臣下屏氣息。
菀，菀蘊也，薪蒸之所蘊積。
孫子云：「金城湯池而無粟者，太公、墨翟不能守之。」
郡者，羣也。《左傳》云：「上大夫受縣，下大夫受郡。」至始皇，方以郡監縣。縣，平也。
傳舍。按使者傳言，乃得舍于傳也。
南北曰阡，東西曰陌。
按《易傳》：「上古之時，草居露宿，冬則山南，夏則山北。有恙蟲善與人作患，故人平居曰無恙。」
城門失火，禍及池魚。俗說池與魚，人姓字，居近城門也。按城門失火取池水，故魚皆死。
獄自三王制肉刑始有。獄，夏曰下臺，周曰囹圄，令人思諐改惡。「獄」字二犬守言，無情狀犬，亦得之。「囚」字，罪人置諸圓土，故「囚」字從囗中人。「罪」字，本從自，辛苦憂之。秦皇謂「辠」字似皇，故改作罪。
會稽多淫祀。家貧不得牛祀者，死作牛鳴。太守第五倫，嚴科絕之。
桂陽太守李叔堅，少時作州從事，家有狗作人立。叔堅曰：「此狗喻人，人行何害？」叔堅作縣令，解冠榻上，狗戴之而走。叔堅曰：「此狗誤觸冠纓，冠纓挂其耳矣！」犬復與人竈前畜火，隣里告之。叔堅曰：「狗能畜火，幸不煩人。」犬遂暴死，叔堅至大位。

[book_title]商君書四卷
夫有高人之行，見非於世；有獨知之明，見怨於人。
螟螣春生秋死，一出而民數年乏食。今一人耕，百人食，有甚於螟螣矣。
農者少而遊食者衆，食者衆則農怠，農怠則治荒。
以強去弱1者弱，以弱去強者強。1. 弱 : 或作「強」。《四部叢刊》、《漢魏叢書》、《指海》本《商君書》皆作「強」。
上世之士，衣不暖膚，食不滿腹，苦其心意，勞其四支。
古者民叢生而羣處，亂，乃立君。
蠧衆則木折，隙大則墻壊。
不勝而生，不敗而亡，自古及今，未嘗有也。
使見戰者如餓狼之見肉，則可用矣。
聖人制民也，如高下制水，如燥濕制火。

[book_title]阮子四卷
漁人張網于淵，以制吞舟之魚；明主張法于天下，以制强梁之人。立法以隄民，百姓不能干；立防以隄水，江河不能犯。防而可犯，則江河成災；法而可干，則百姓成害。
不樹者死無棺，不蠶者身無帛，不績者凶無縗。
君子暇豫則思義，小人暇豫則思邪。
高鳥相木而集，智士擇土而翔。
一盜不誅，害在穿窬；修譽不誅，害在詞主。

[book_title]正部十卷
凡人矇矇冥冥，學以啟志，行以處身，進于道則成君子，非于禮則曰小人。君子之舉，履德而榮光；小人之動，陷惡而傷刑。
皎皎練絲，得藍則青，得丹則赤，得蘗則黄，得湼則黑。
玉不琢則南山之圓石。
穿窬之徒，不避腰領；奔北之士，不憚斧鉞。
漢家窮天涯，究地圻，左湯谷，右虞淵，前炎楚，後塞門。祁連以北，黄山以南，碣石以東，合黎以西，莫不襁負來貢。
仲尼叙書，上謂天談，下謂民語，兼該男女，究其表裏。
《淮南》浮僞而多恢，《太玄》幽虚而少效，《法言》雜錯而無主，《新書》繁文而鮮用。
《玉符》云：「赤如鷄冠，黄如蒸栗，白如脂肪，黑如淳漆，此玉之符也。」言成雅訓，辭作典謨，此人之符也。
山神曰螭，物精曰魅，土精曰羵羊，水精曰罔象，木精曰畢方，火精曰遊光，金精曰清明。天下有道，則衆精潛藏。
天以仙人曰子，衆人曰芻狗。愛其子，私其壽；賤芻狗，聽其夭。
若不學，譬如無目而視，無脛而走，無翅而飛，無口而語，不可得也。
桀紂雖有天子之位，而無一人之譽，猶朽株枯樹，逢風則仆。
明刑審法，憐民惠下，生者不怨，死者不恨。諺曰：「政如冰霜，姦宄消亡；威如雷霆，寇賊不生。」

[book_title]士緯十卷
姚信。
孔文舉金性太多，木性不足，背陰向陽，雄倬孤立。
絲俱生於蠶，銅等出於石。作繒則賤，作錦則貴；鑄鈴則小，鑄鐘則大。
經漸車之水，歷繞輪之沙，趾跡高下不可論。
凡水溫則成湯，寒則成冰。冰湯異氣，而水性猶同。蠶能投練，匪湯不綿。人性推移，蓋此比也。
琴瑟張而鄭衞作，五色成而綺縠生。
孟軻驅世事于仁義之域，行者步中正之塗。
若使南海無採珠之民，崑山無破玉之工，則明珠不御于椒室，美玉不佩于桂宮。

[book_title]通語八卷
輪者，車之跡；檝者，舟之羽。身之須道，如此二物。
毁彼者雷同而鳴噪，稱此者火燎而波駭。
或問陳蕃忠乎？答云：單車作討賊之斧，直階非亂世之資。知其忠，不知其智也。
才貴精，學貴講。質勝文石建，文勝質蔡邕。文質彬彬，徐幹庶幾也。

[book_title]抱朴子四十卷
外篇二十卷，內篇二十卷。葛洪，字稚川。
清醪芳醴，亂性者也；紅華素質，伐命者也。
班翟不能削石作芒針，歐冶不能鑄鉛錫作干將。
漢《禁中起居注》云：「李少君欲去，武帝夢與同登嵩山。半道，有使者乘龍持節從雲中來，云：『太一請少君。』帝曰：『少君將舍我去矣！』數日而少君死。久之發看，唯衣冠在焉。
以蟻鼻之缺，捐無價之淳鈞；分寸之瑕，棄盈尺之夜光。朱公所以鬱邑，薛燭所以永歎。猶人不學仙也。
道術乃令變形易貌，吞刀吐火。坐在立亡，興雲起霧。召致蛇蟲，聚合魚鼈。入淵不溺，蹴刃不傷。
陳仲弓《異聞記》云：「同郡人張廣遭亂，有女四歲不能行，棄塚中，以數月糧與之。後三年，乃還欲收葬之，女猶坐冢中。問其故，女曰：『糧盡以後，見冢角有一物，申頸吞氣，乃效之，轉不復飢。』尋看，乃大龜也。將女還，食食飲。初，小腹痛，久乃習之。」
太昊師蜘蛛而結網，金天據九扈以正時，帝軒俟鳳鳴以調律，唐堯見蓂莢而知月。
道能登虚躡影，飲玉醴，食翠芝。
彭祖云：天上多尊官，新仙者位卑，奉事非一也。
農夫得彤弓以驅烏，南城得衮衣以負薪。猶世人得仙丹而不貴也。
元君，老君師也。
世人唯競飛蒼走黄，依榮逐利。
上士得道成天官，中士得道棲集崑崙，下士得道長生世間。
朱草莖如珊瑚，刻之汁流如血。以玉投汁中，丸之如泥，久即成水。以金投之，曰金漿；以玉投之，曰玉醴：服之長生。
石先生丹法：取烏未生毛者，以真丹和牛肉飼之，長毛羽赤色，煞之，陰乾服之，壽五百歲。
素顔紅膚惑其目，清商流徴亂其聽，此真理之德也。
龍淵以靡豁常新，斧斤以日用速弊。
寸蛕泛濫跡水之中，則謂天下無四海之廣；芒蝎宛轉果核之內，則謂天下無八極之大。
漏脯救飢，鴆酒止渴，非不暫飽，死亦及之。
貴明珠而賤淵潭，愛和璧而惡荊山。不知淵潭是明珠所出，荊山是和璧所生。
方今士有待次之滯，官無暫曠之職。
景風起則裘鑪息，世道夷則奇士退。
肉芝是萬歲蟾蜍，頭上有丹書八字。五月五日中時取之，以足畫地則水流，帶之左手則辟兵。
行山中，見小兒乘車馬，長七八寸者，肉芝也。服之得仙。
千歲蝙蝠白如雪，住則倒懸。腦重故也。
千歲燕，窠門向北。
雲英、雲珠、雲液、雲母、雲沙，服之用玉水。
成帝獵于終南山，見一人無衣，身生黑毛。合圍取之，絕坑踰岸，有如飛鳥。及得是婦人，自云秦時宮人。關東賊至，秦王出降，驚走入山。垂當飢死，有老翁令食松實，遂不復飢。乃是秦王子嬰宮人，至成帝二百許歲。人將還，以榖食之，毛稍脱落，轉老而死。
欲長生，服山精。山精，术也。
陵陽子仲服逺志二十年，有子三十七人，讀書不忘。
得道聖人是黄老，治世聖人是周孔二人。
善圍棊者謂之棊聖。故嚴子卿、馬綏明有棊聖人之名。
彭祖自嚳佐堯，歷夏至殷。殷王遣宮女受房中之術，有驗，乃欲殺之，以絕其法。彭祖知之，乃逃。七十年，有人見于流沙。
欲得長生腹中清，欲得不死腹無屎。
里語云：「人在世間，日失一日，如牽牛羊詣屠所。每進一步，去死轉近。」
老君姓李名聃，字伯陽，長九尺，黄色鳥喙、隆鼻，眉五寸，住金樓玉堂。
鷄舌香、黄連、乳汁，治目中百病。
諺曰：「無肥仙人、富道士。」雖能作金銀，皆自貧。
諺曰：「書三寫，魚成魯，帝成虎。」亦如神符，今用少驗。
白石似玉，姦佞似賢。
鸞不掛網，麟不墮穽。
寸膠不能治黄河之濁，尺水不能却蕭丘之熱。穿舟以息漏，猛爨以止沸，不可得也。
若使素士行耕以餬口，夜薪火以脩業，則游夏不足多矣。
大廈既燒，取水于滄海；洪潦凌空，伐舟于長川，則不及矣。
臣猶手足，履冰執熱，不得辭焉。
高巖將隕，非細縷所綴；龍門沸騰，非掬壤所遏。
劒戟不長于縫緝，可以剸割牛馬；錐鑚不可剸割牛馬，而長于縫緝。材有大小，不可棄也。
六軍如林，未必皆勇。
仁者，政之脂粉；刑者，世之轡策。當怒不怒，姦臣為虎；當殺不殺，大賊乃發。
鑽端之火，口水可滅；鵠卵未乳，指掌可靡。及其乘衝颷，燎巨野，奮六翮，凌朝霞，雖智勇不能制也。
委轡筴而乘奔馬于險途，舍柂櫓而泛輕舟于江海，豈不險哉！
金舟不能凌陽侯之波，玉馬不任騁千里之跡。
或輸自售之寶，或賣要人之書，或父兄貴顯望門而辟命，或低頭屈膝積習，而見收。
語曰：「舉秀才，不知書；察孝廉，父别居。寒素清白濁如泥，高第良將怯如雞。」
諺曰：「古人欲達勤讀經，今世圖官免治生。」
余謂朋友之交不宜浮雜，面而不心，揚雄所譏。
明鏡舉則傾冠見，羲和照則曲影覺。
周勃社稷之臣，不能答錢榖之數。
識珍者必拾濁水之明珠，賞氣者必將穢藪之芳蕙。自非懸鑑，誰能披泥抽淪玉，澄川掇沈珠？
智大者盤桓以山峙，器小者蓬飛而萍浮。直繩，枉木之所憎；清公，姦慝之所讐。
文王之接吕望，桑陰未移，而知其可師矣。玄德之見孔明，晷景未改，而腹心以委矣。貌望豐偉者不必賢，形氣尫𦍕一作瘁。者不必愚。
伯喈識絕音之器于烟燼之餘，平子别逸響之竹于未用之前。
威儀如龍虎，盤旋成規矩。
酒後體輕耳熱，冠脫帶解。遲重者蓬轉而波偃，整肅者鹿勇而魚躍，口訥者皆揺掌以譜聲，不競者皆禆膽而高發。以九折同蟻封，以呂梁同牛跡。禁之彌極，不可向也。君若畏酒如畏疾，一作風。憎醉如憎大一本無大字。病，則無荒沈之咎矣！
民有穴地而釀酒，油囊懷酒者。法輕利重，安能令絕乎？
管輅頓仰三斗而清辯綺粲，揚雄酒不離口而《太玄》乃就。
慕惡者，如宵蟲之赴明燭；學惡者，如輕埃之應飈風。
有斧無柯，無如之何。
以傾倚屈申者為妍媚，以風格端嚴者為田舍，豈不惑也？
窮巷諸生，吟誦而向枯簡，匍匐而守黄卷。
低眉屈膝，趨事豪貴；毛成翼長，蟬蛻泉壤，自乃軒昂：此鄙俗之徒也。
昔西施以心痛臥于道側，蘭麝芬芳，人皆美之。鄰女慕焉，人皆憎之。猶世人效戴叔鸞、阮嗣宗也。
逢世所貴，是蹇驢蒙龍駿之價。
狐白不可以當暑，龍艘不可以乘陸。
夫良將剛則法天，可望而不可干；柔則象淵，可觀而不可入。去如收電，可見而不可追；住如丘山，可觀而不可動。
春以長矛在前，夏以大戟在前，秋以弓弩在前，冬以刀盾在前：此行軍四時應天法也。
太公云：「從孤擊虛，萬人無餘；一女子當百丈夫。」
風鳴葉者，賊在十里；鳴條者，百里；搖枝者，四百里。金器自鳴及焦器鳴者，軍疲也；氣如驚鹿，敗軍氣也。
雨露霑衣裳者謂潤兵，不霑衣裳者謂泣軍。軍兵太一玉帳之中，不可攻也。
兵地生蟹者，宜速移。
余嘗問嵇生曰：「左太沖、張茂先可謂通人乎？」君道答曰：「通人者，聖人之次也。其間無所復容。」余問班固云：「呂氏望雲而知高祖所在，天豈獨開呂氏之目而掩衆人之目耶？」
閹官無情，不得謂貞；倡獨不飲，不可謂亷。
文王食子羮佯不知，非甘也。
董仲舒學見深而天才鈍，以蜉蜂是神龍者，非但不識神龍，亦不識蜉蜂。
王仲任撫班固背曰：「此兒必為天下知名。」
五嶺無冬殞之木，南海、晉安有九熟之稻。
老君《玉策》云：「松脂入地千年作茯苓，茯苓千年作琥珀，琥珀千年作石膽，石膽千年作威喜。」
炙鼓使鳴，絞絃令悲，實使鼓速穿，絃早絕。一本「鼓」下有「迷」字。磨刀殺馬，立可驗也。
蜉蜂窠作蠟，水沫作浮石。
落里星堈謂吳時星落。
《汲冢書》云：「黄帝仙去，其臣有左徹者，削木作黄帝之像，帥諸侯奉之。」
食鵠胎令人能夜書。
河伯，華陰人。以八月上庚日渡河溺死，天帝署作河伯。
鵝鬼。吳景帝有疾，召巫覡，帝試之。乃殺鵝，埋于苑中，架小屋，施牀帳，以婦人履著其前。巫云：「但見一白鵝，不見婦人也。」帝乃重之。
獼猴鬼。余友人膠永叔嘗養一大獼猴，以鐡鎖鎖之於牀間，犬齧殺。經百日許，見鬼者云：「承塵上有獼猴被瘡流血。」
余從祖得道，能分形。座上有一葛公與客談話，又一葛公迎來送去。
余見二陸之文百卷許，似未盡也。方知他人，若江漢與潢汙也。嵇生云：「每讀二陸之文，未嘗不廢卷而歎，恐其卷盡也。」《陸子》十篇，誠謂快書。其辭富者，雖精思不可損也；其理約者，雖鴻筆不可益也。觀此二人，豈徒儒雅之士、文章之人也？
抱朴子曰：「秦時不覺無鼻之醜，陽翟憎無癭之人。」
陸君深識文章放蕩，不作虚誕之言，非不能也。陸君之文猶玄圃玉，無非夜光。却後數百年，若有幹跡如二陸，猶比肩也，不謂疎矣！
孔鄭之門，耳聽口受者皆已滅絕，唯託竹素者，可謂世寶。羈鞍仁義，纓鎖禮樂。
禰衡常云：「孔融、荀彧，强可與語；餘人酒甕飯囊。」
上世之人，冰結而不寒，資糧絕而不飢。
獺多則魚擾，鷹衆則鳥亂。
盈丈之尾必非咫尺之軀，尋仞之牙必非膚寸之口。
余友人玄伯先生，以儒墨作城池，以機神作干戈。
洪字稚川，丹陽句容人，其先葛天氏。洪累遭火，典籍盡，乃負笈徒步，借書抄寫。賣薪買紙，然火披覽。所寫皆反覆有字，人少能讀之。性質容易，冠纓垢弊。或廣衣大帶，或促身修袖，或長裾曳地，或短不蔽膝。時人咸稱抱朴之士，因以著書名焉。洪貧無僕童，籬落不修，常披榛出門，排草入室。洪性不干犯官長，不煩擾親族。
嵇君道作廣州刺史，表洪參軍。乃非所樂，利得避身於南地也。
洪年十五，大作詩賦，自謂可行於代。至弱冠尋覽，殊不稱意，一時毁之。
洪不圍碁摴蒱，見人博奕，了不觀之。
[book_chapter]卷五

[book_title]周生烈子五卷
序云：六蔽鄙夫燉煌周生烈，字文逸。張角敗後，天下潰亂，哀苦之間，故著此書。以堯舜作幹植，仲尼作師誡。
御馬失節，其車是碎；御天下失節，四海失墜。桀紂是湯武之梯，秦項是大漢之階。四逆不興，則四順不昇。
賢哲不可以色貌誘之，猶張羅恤鳯，施穽誘麟。伯樂相馬，取之于瘦；聖人相士，取之于踈。
聽訟不如使勿訟，善斷不如使勿亂。
理天綱，仗八柄，運元象，撮衆有者，天子也。撫人物，參天意者，三公也。執名節，事修理者，士也。
臨死修善，于計已晚；事迫乃歸，于救已微。
有階者易成基，無因者難成時。
鳩傅隼翼，羔披豹皮，類似質違，表是裏非。
人者天之舌，物者神之口。天髙地厚，報應故晚。辭者，主之弓弩；教者，君之機關。
矜賞若春，重罰若秋；行禮若火，流教若水。
讓一得百，爭十失九。

[book_title]荀悦申鑒五卷
序云：夫道本仁義，五經以經之，羣籍以緯之。前鑒既明，今又申之，故曰《申鑒》。
君臣親而有禮，百官和而不同，此治國之風也。禮俗不一，庶人作議，此衰國之風也。君臣爭盟，大夫爭名，此乖國之風也。上多欲，下多端，法不定，政多門，此亂國之風也。以割下作能，附上作忠，此叛國之風也。小臣爭寵，大臣爭權，此害國之風也。上不訪，下不諫，婦言用，內政行，此亡國之風也。
善禁者，先禁身而後人；不善禁者，先禁人而後身。
三曰致武事，四曰禁數赦。
秦之滅學也，書朽于屋壁，義絕于朝野。
學聖不至聖，可以盡生；學壽不至壽，可以盡命。
君子有三鑒：鑒乎前，鑒乎人，鑒乎鏡。
下不鉗口，上不塞耳，則有所聞矣。
思唐虞于上世，瞻仲尼于中古，乃知小道者足羞也。思伯夷于首陽，想四皓于商山，乃知穢妄者足恥也。存張騫于西極，念蘇武于朔方，乃知懷安者足鄙也。

[book_title]仲長統昌言十卷
教化以禮義為宗，禮義以典籍為本。常道行于百世，權宜用于一時。高辛巳往，則聞其人不見其書；唐虞夏殷，則見其書不詳其事。周氏已來，載籍具矣。
後嗣愚王見天下莫與之違，奔其私情，騁其邪欲，君臣宣淫，上下同惡。目極角觝之觀，耳窮鄭衛之聲。入則騁于婦人而不反，出則馳于田弋而不還。信任親愛，寵貴后妃，命移運去，不自知也。
建旗伐鼓，高烽明候，守邊之猛將，非中國之良吏。和鑾法駕，清道而行，便辟揖讓，諸夏之威儀，非夷狄之有也。
董賢之于哀帝，無骨肉絲髮之親，又不能傳其氣類，定其繼嗣，以丈夫宴接之歡，自成膠漆也。
景帝顯位，刺史者皆是宦臣子弟，猶如豺狼守肉，鬼魅侍疾，曰：「在天之內，在人之外。」
人愛我，我愛之；人憎我，我憎之。
天下士有三俗：選士而論族姓閥閲，一俗；交游趨富貴之門，二俗；畏服不接于貴尊，三俗。天下之士有三可賤：慕名而不知實，一可賤；不敢正是非于富貴，二可賤；向盛背衰，三可賤。
天下學士有三姦焉：實不知，詳與「佯」通。不言，一也；竊他人之記以成己說，二也；受無名者移知者，三也。
知言而不能行謂之疾。此疾雖有天醫，莫能治也。
同于我者，何必可愛？異于我者，何必可憎？知足以立難成之事，能足以圖難致之功。附者不黨，疎者不遺。
婦人有朝哭良人，暮適他土，涉歷百庭，顔色不愧。今公侯之宫，美女數百；卿士之家，侍妾數十。晝則以醇酒淋其骨髓，夜則以房室輸其血氣。
人之性。有山峙淵渟者，患在不通；嚴剛貶絕者，患在傷士；廣大闊蕩者，患在無檢；和順恭慎者，患在少斷；端慤清潔者，患在拘狹；辯通有辭者，患在多言；安舒沈重者，患在後時；好古守經者，患在不變；勇毅果敢者，患在險害。
疏濯胸臆，澡雪腹心，使之芬香皓潔，白不可污也。道德仁義，天性也。織之以成其物，鍊之以致其精，瑩之以發其光。
幽暗則攻人之所短，會同則述人之所長。負我者，我又加厚焉；疑我者，我又加信焉。難必相恤，利必相反。
事君不為君所知，忠未至也；與人交不為人所信，義未至也。
父母不好學業，惡子孫學之，可違而學也；父母不好士，惡子孫友之，可違而交也。
英辭雨集，妙句雲來。
愛惡相攻，理之自然也。惬快以志，人之所欲也。
嗽舌下泉咽之，名曰胎食。得道者生六翮于臂，長毛羽于腹，飛無階之蒼天，度無窮之世俗。
北方寒而人壽，南方暑而人夭。如蠶寒而飢，則引日多，溫而飽，則引日少。
湯，契後；秦，益後。益即臯陶子也。

[book_title]典論五卷
魏文帝。
堯崩，舜避堯子于南河之南；舜崩，禹避舜子于陽城；禹崩，益避禹子于箕山之陰。事見《史記》。
如彼登山，乃勤以求髙；如彼浮川，乃勤以求遠。惟心弗勤，時亦靡克。
應瑒云：「人生固有仁心。」答云：「在親曰孝，施物曰仁。仁者，有事之實名，非無事之虛稱。善者，道之母，羣行之主。」
序云：「佞邪穢政，愛惡敗俗。」國有此二事，欲不危亡，不可得也。
桓靈之際，閹寺專命于上，布衣横議于下。干祿者殫貨以奉貴，要名者傾身以事勢。位成乎私門，名定乎横巷。由是戶異議，人殊論。論無常檢，事無定價。長愛惡，興朋黨。
夷吾侈而鮑叔亷，此其志不同也。張竦潔而陳遵污，此其行不齊也。
主與民有三求：求其為己勞，求其為己死，求其為己生。
法者，主之柄；吏者，民之命。法欲簡而明，吏欲公而平。
《詩》刺「豔妻」，《書》誡「晨婦」。司隷馮方女有國色，避亂揚州。袁術登城，見而悅之，遂取焉，甚寵之。諸婦教之曰：「將軍貴人重其志節，宜數涕泣，示憂愁也。若如此，必加重。」馮氏後每見術垂泣，術果以謂有心，益寵之。諸婦乃共絞殺，懸之于廁，言其哀
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>