<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="卷一,卷二,卷三,卷四,卷五,卷六,卷七,卷八,卷九,卷一十,卷一十一,卷一十二,卷一十三,卷一十四,卷一十五,卷一十六,卷一十七,卷一十八,卷一十九,卷二十,卷二十一,卷二十二,卷二十三,卷二十四,卷二十五,卷二十六,卷二十七,卷二十八,卷二十九,卷三十,卷三十一,卷三十二,卷三十三,卷三十四,卷三十五,卷三十六,卷三十七,卷三十八,卷三十九,卷四十,卷四十一,卷四十二,卷四十三,卷四十四,卷四十五,卷四十六,卷四十七,卷四十八,卷四十九,卷五十,卷五十一,卷五十二,卷五十三,卷五十四,卷五十五,卷五十">
<meta name="description" content="[book_node]《帝京篇十首》。┉。李世民。秦川雄帝宅，函谷壮皇居。綺殿千寻起，离宫百雉余。。连薨遥接汉，飞观迥凌虚。云日隱层闕，风烟出綺疏。。岩廊罢机务，崇文聊驻輦。玉匣启龙图，金绳披凤篆。。韦编断仍续，縹帙舒还卷。对此乃淹留，欹案观坟典。。移步出词林，停舆欣武宴。雕弓写明月，骏马疑流电。。惊雁落虚弦，啼猿悲急箭。阅赏诚多美，於兹乃忘倦。。鸣笳临乐馆，眺听欢芳节。急管韵朱弦，清歌凝白雪。。彩凤肃来仪，玄鹤纷成列。去兹郑卫声，雅音方可悦。。芳辰追逸趣，禁苑信多奇。桥形通汉上，峰势接云危。。烟霞交_《全唐诗》_全文在线阅读_《全唐诗》_全文在线下载_大玄古籍书库">
<title>《全唐诗》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《全唐詩》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">Post-Han</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾即峰=大玄古籍書店獨家出版</span> <br/>
          分类： <span class="inputVal" id="bktype">經典文獻,</span> <br/>
          字数： <span class="inputVal" id="bknum">[book_length]4416308</span> <br/>
          说明： <span class="inputVal" id="bkdec">[book_node]《帝京篇十首》   ┉ 李世民
秦川雄帝宅，函谷壯皇居。綺殿千尋起，離宮百雉餘。
連薨遙接漢，飛觀迥淩虛。雲日隱層闕，風煙出綺疏。
岩廊罷機務，崇文聊駐輦。玉匣啟龍圖，金繩披鳳篆。
韋編斷仍續，縹帙舒還卷。對此乃淹留，欹案觀墳典。
移步出詞林，停輿欣武宴。雕弓寫明月，駿馬疑流電。
驚雁落虛弦，啼猿悲急箭。閱賞誠多美，於茲乃忘倦。
鳴笳臨樂館，眺聽歡芳節。急管韻朱弦，清歌凝白雪。
彩鳳肅來儀，玄鶴紛成列。去茲鄭衛聲，雅音方可悅。
芳辰追逸趣，禁苑信多奇。橋形通漢上，峰勢接雲危。
煙霞交隱映，花鳥自參差。何如肆轍跡，萬里賞瑤池。
飛蓋去芳園，蘭橈遊翠渚。萍間日彩亂，荷處香風舉。
桂楫滿中川，弦歌振長嶼。豈必汾河曲，方為歡宴所。
落日雙闕昏，回輿九重暮。長煙散初碧，皎月澄輕素。
搴幌玩琴書，開軒引雲霧。斜漢耿層閣，清風搖玉樹。
歡樂難再逢，芳辰良可惜。玉酒泛雲罍，蘭殽陳綺席。
千鐘合堯禹，百獸諧金石。得志重寸陰，忘懷輕尺璧。
建章歡賞夕，二八盡妖妍。羅綺昭陽殿，芬芳玳瑁筵。
佩移星正動，扇掩月初圓。無勞上懸圃，即此對神仙。
以茲遊觀極，悠然獨長想。披卷覽前蹤，撫躬尋既往。
望古茅茨約，瞻今蘭殿廣。人道惡高危，虛心戒盈蕩。
奉天竭誠敬，臨民思惠養。納善察忠諫，明科慎刑賞。
六五誠難繼，四三非易仰。廣待淳化敷，方嗣雲亭響。
[book_node]《飲馬長城窟行》   ┉ 李世民
塞外悲風切，交河冰已結。瀚海百重波，陰山千里雪。
迥戍危烽火，層巒引高節。悠悠卷旆旌，飲馬出長城。
寒沙連騎跡，朔吹斷邊聲。胡塵清玉塞，羌笛韻金鉦。
絕漠干戈戢，車徒振原隰。都尉反龍堆，將軍旋馬邑。
揚麾氛霧靜，紀石功名立。荒裔一戎衣，靈台凱歌入。
[book_node]《執契靜三邊》   ┉ 李世民
執契靜三邊，持衡臨萬姓</span> <br/>
          封面： <span class="inputVal" id="bkimg">Z_19634.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《全唐詩》
[book_author]佚名
[book_date]Post-Han
[book_copyright]玄之又玄 謂之大玄=學海無涯君是岸=書山絕頂吾即峰=大玄古籍書店獨家出版
[book_type]未分类
[book_length]4416308
[book_img]Z_19634.jpg


[config]
qrcode@false
brcode@false
costxt3@$$难难难$道最玄$莫把金丹作等闲$不遇至人传妙诀$空言口困舌头乾$$
ptdate@2023
book3d@6,6,#ffffffff,1,20
dpi@0
[config]

[book_title]卷一
[book_node]《帝京篇十首》   ┉ 李世民
秦川雄帝宅，函谷壯皇居。綺殿千尋起，離宮百雉餘。
連薨遙接漢，飛觀迥淩虛。雲日隱層闕，風煙出綺疏。
岩廊罷機務，崇文聊駐輦。玉匣啟龍圖，金繩披鳳篆。
韋編斷仍續，縹帙舒還卷。對此乃淹留，欹案觀墳典。
移步出詞林，停輿欣武宴。雕弓寫明月，駿馬疑流電。
驚雁落虛弦，啼猿悲急箭。閱賞誠多美，於茲乃忘倦。
鳴笳臨樂館，眺聽歡芳節。急管韻朱弦，清歌凝白雪。
彩鳳肅來儀，玄鶴紛成列。去茲鄭衛聲，雅音方可悅。
芳辰追逸趣，禁苑信多奇。橋形通漢上，峰勢接雲危。
煙霞交隱映，花鳥自參差。何如肆轍跡，萬里賞瑤池。
飛蓋去芳園，蘭橈遊翠渚。萍間日彩亂，荷處香風舉。
桂楫滿中川，弦歌振長嶼。豈必汾河曲，方為歡宴所。
落日雙闕昏，回輿九重暮。長煙散初碧，皎月澄輕素。
搴幌玩琴書，開軒引雲霧。斜漢耿層閣，清風搖玉樹。
歡樂難再逢，芳辰良可惜。玉酒泛雲罍，蘭殽陳綺席。
千鐘合堯禹，百獸諧金石。得志重寸陰，忘懷輕尺璧。
建章歡賞夕，二八盡妖妍。羅綺昭陽殿，芬芳玳瑁筵。
佩移星正動，扇掩月初圓。無勞上懸圃，即此對神仙。
以茲遊觀極，悠然獨長想。披卷覽前蹤，撫躬尋既往。
望古茅茨約，瞻今蘭殿廣。人道惡高危，虛心戒盈蕩。
奉天竭誠敬，臨民思惠養。納善察忠諫，明科慎刑賞。
六五誠難繼，四三非易仰。廣待淳化敷，方嗣雲亭響。
[book_node]《飲馬長城窟行》   ┉ 李世民
塞外悲風切，交河冰已結。瀚海百重波，陰山千里雪。
迥戍危烽火，層巒引高節。悠悠卷旆旌，飲馬出長城。
寒沙連騎跡，朔吹斷邊聲。胡塵清玉塞，羌笛韻金鉦。
絕漠干戈戢，車徒振原隰。都尉反龍堆，將軍旋馬邑。
揚麾氛霧靜，紀石功名立。荒裔一戎衣，靈台凱歌入。
[book_node]《執契靜三邊》   ┉ 李世民
執契靜三邊，持衡臨萬姓。玉彩輝關燭，金華流日鏡。
無為宇宙清，有美璿璣正。皎佩星連景，飄衣雲結慶。
戢武耀七德，升文輝九功。煙波澄舊碧，塵火息前紅。
霜野韜蓮劍，關城罷月弓。錢綴榆天合，新城柳塞空。
花銷蔥嶺雪，縠盡流沙霧。秋駕轉兢懷，春冰彌軫慮。
書絕龍庭羽，烽休鳳穴戍。衣宵寢二難，食旰餐三懼。
翦暴興先廢，除凶存昔亡。圓蓋歸天壤，方輿入地荒。
孔海池京邑，雙河沼帝鄉。循躬思勵己，撫俗愧時康。
元首佇鹽梅，股肱惟輔弼。羽賢崆嶺四，翼聖襄城七。
澆俗庶反淳，替文聊就質。已知隆至道，共歡區宇一。
[book_node]《正日臨朝》   ┉ 李世民
條風開獻節，灰律動初陽。百蠻奉遐贐，萬國朝未央。
雖無舜禹跡，幸欣天地康。車軌同八表，書文混四方。
赫奕儼冠蓋，紛綸盛服章。羽旄飛馳道，鐘鼓震岩廊。
組練輝霞色，霜戟耀朝光。晨宵懷至理，終愧撫遐荒。
[book_node]《幸武功慶善宮》   ┉ 李世民
壽丘惟舊跡，酆邑乃前基。粵予承累聖，懸弧亦在茲。
弱齡逢運改，提劍郁匡時。指麾八荒定，懷柔萬國夷。
梯山咸入款，駕海亦來思。單于陪武帳，日逐衛文䪥。
端扆朝四岳，無為任百司。霜節明秋景，輕冰結水湄。
芸黃遍原隰，禾穎積京畿。共樂還鄉宴，歡比大風詩。
[book_node]《重幸武功》   ┉ 李世民
代馬依朔吹，驚禽愁昔叢。況茲承眷德，懷舊感深衷。
積善忻餘慶，暢武悅成功。垂衣天下治，端拱車書同。
白水巡前跡，丹陵幸舊宮。列筵歡故老，高宴聚新豐。
駐蹕撫田畯，回輿訪牧童。瑞氣縈丹闕，祥煙散碧空。
孤嶼含霜白，遙山帶日紅。於焉歡擊築，聊以詠南風。
[book_node]《經破薛舉戰地》   ┉ 李世民
昔年懷壯氣，提戈初仗節。心隨朗日高，志與秋霜潔。
移鋒驚電起，轉戰長河決。營碎落星沉，陣卷橫雲裂。
一揮氛沴靜，再舉鯨鯢滅。于茲俯舊原，屬目駐華軒。
沉沙無故跡，減灶有殘痕。浪霞穿水淨，峰霧抱蓮昏。
世途亟流易，人事殊今昔。長想眺前蹤，撫躬聊自適。
[book_node]《過舊宅二首》   ┉ 李世民
新豐停翠輦，譙邑駐鳴笳。園荒一徑斷，苔古半階斜。
前池消舊水，昔樹發今花。一朝辭此地，四海遂為家。
金輿巡白水，玉輦駐新豐。紐落藤披架，花殘菊破叢。
葉鋪荒草蔓，流竭半池空。紉佩蘭凋徑，舒圭葉翦桐。
昔地一蕃內，今宅九圍中。架海波澄鏡，韜戈器反農。
八表文同軌，無勞歌大風。
[book_node]《還陝述懷》   ┉ 李世民
慨然撫長劍，濟世豈邀名。星旗紛電舉，日羽肅天行。
遍野屯萬騎，臨原駐五營。登山麾武節，背水縱神兵。
在昔戎戈動，今來宇宙平。
[book_node]《入潼關》   ┉ 李世民
崤函稱地險，襟帶壯兩京。霜峰直臨道，冰河曲繞城。
古木參差影，寒猿斷續聲。冠蓋往來合，風塵朝夕驚。
高談先馬度，偽曉預雞鳴。棄繻懷遠志，封泥負壯情。
別有真人氣，安知名不名。
[book_node]《於北平作》   ┉ 李世民
翠野駐戎軒，盧龍轉征旆。遙山麗如綺，長流縈似帶。
海氣百重樓，岩松千丈蓋。茲焉可遊賞，何必襄城外。
[book_node]《遼城望月》   ┉ 李世民
玄兔月初明，澄輝照遼碣。映雲光暫隱，隔樹花如綴。
魄滿桂枝圓，輪虧鏡彩缺。臨城卻影散，帶暈重圍結。
駐蹕俯九都，停觀妖氛滅。
[book_node]《春日登陝州城樓俯眺原野廻丹碧綴煙霞密翠斑紅芳菲花柳即目川岫聊以命篇》   ┉ 李世民
碧原開霧隰，綺嶺峻霞城。煙峰高下翠，日浪淺深明。
斑紅妝蕊樹，圓青壓溜荊。跡岩勞傅想，窺野訪莘情。
巨川何以濟，舟楫佇時英。
[book_node]《春日玄武門宴群臣》   ┉ 李世民
韶光開令序，淑氣動芳年。駐輦華林側，高宴柏梁前。
紫庭文佩滿，丹墀袞紱連。九夷簉瑤席，五狄列瓊筵。
娛賓歌湛露，廣樂奏鈞天。清尊浮綠醑，雅曲韻朱弦。
粵余君萬國，還慚撫八埏。庶幾保貞固，虛己厲求賢。
[book_node]《登三臺言志》   ┉ 李世民
未央初壯漢，阿房昔侈秦。在危猶騁麗，居奢遂役人。
豈如家四海，日宇罄朝倫。扇天裁戶舊，砌地翦基新。
引月擎宵桂，飄雲逼曙鱗。露除光炫玉，霜闕映雕銀。
舞接花梁燕，歌迎鳥路塵。鏡池波太液，莊苑麗宜春。
作異甘泉日，停非路寢辰。念勞慚逸己，居曠返勞神。
所欣成大廈，宏材佇渭濱。
[book_node]《出獵》   ┉ 李世民
楚王雲夢澤，漢帝長楊宮。豈若因農暇，閱武出轘嵩。
三驅陳銳卒，七萃列材雄。寒野霜氛白，平原燒火紅。
雕戈夏服箭，羽騎綠沉弓。怖獸潛幽壑，驚禽散翠空。
長煙晦落景，灌木振嚴風。所為除民瘼，非是悅林叢。
[book_node]《冬狩》   ┉ 李世民
烈烈寒風起，慘慘飛雲浮。霜濃凝廣隰，冰厚結清流。
金鞍移上苑，玉勒騁平疇。旌旗四望合，罝羅一面求。
楚踣爭兕殪，秦亡角鹿愁。獸忙投密樹，鴻驚起礫洲。
騎斂原塵靜，戈回嶺日收。心非洛汭逸，意在渭濱遊。
禽荒非所樂，撫轡更招憂。
[book_node]《春日望海》   ┉ 李世民
披襟眺滄海，憑軾玩春芳。積流橫地紀，疏派引天潢。
仙氣凝三嶺，和風扇八荒。拂潮雲布色，穿浪日舒光。
照岸花分彩，迷雲雁斷行。懷卑運深廣，持滿守靈長。
有形非易測，無源詎可量。洪濤經變野，翠島屢成桑。
之罘思漢帝，碣石想秦皇。霓裳非本意，端拱且圖王。
[book_node]《臨洛水》   ┉ 李世民
春搜馳駿骨，總轡俯長河。霞處流縈錦，風前漾卷羅。
水花翻照樹，堤蘭倒插波。豈必汾陰曲，秋雲發棹歌。
[book_node]《望終南山》   ┉ 李世民
重巒俯渭水，碧嶂插遙天。出紅扶嶺日，入翠貯岩煙。
疊松朝若夜，複岫闕疑全。對此恬千慮，無勞訪九仙。
[book_node]《元日》   ┉ 李世民
高軒曖春色，邃閣媚朝光。彤庭飛彩旆，翠幌曜明璫。
恭己臨四極，垂衣馭八荒。霜戟列丹陛，絲竹韻長廊。
穆矣熏風茂，康哉帝道昌。繼文遵後軌，循古鑒前王。
草秀故春色，梅豔昔年妝。巨川思欲濟，終以寄舟航。
[book_node]《初春登樓即目觀作述懷》   ┉ 李世民
憑軒俯蘭閣，眺矚散靈襟。綺峰含翠霧，照日蕊紅林。
鏤丹霞錦岫，殘素雪斑岑。拂浪堤垂柳，嬌花鳥續吟。
連甍豈一拱，眾幹如千尋。明非獨材力，終藉棟樑深。
彌懷矜樂志，更懼戒盈心。愧制勞居逸，方規十產金。
[book_node]《首春》   ┉ 李世民
寒隨窮律變，春逐鳥聲開。初風飄帶柳，晚雪間花梅。
碧林青舊竹，綠沼翠新苔。芝田初雁去，綺樹巧鶯來。
[book_node]《初晴落景》   ┉ 李世民
晚霞聊自怡，初晴彌可喜。日晃百花色，風動千林翠。
池魚躍不同，園鳥聲還異。寄言博通者，知予物外志。
[book_node]《初夏》   ┉ 李世民
一朝春夏改，隔夜鳥花遷。陰陽深淺葉，曉夕重輕煙。
哢鶯猶響殿，橫絲正網天。佩高蘭影接，綬細草紋連。
碧鱗驚棹側，玄燕舞簷前。何必汾陽處，始複有山泉。
[book_node]《度秋》   ┉ 李世民
夏律昨留灰，秋箭今移晷。峨嵋岫初出，洞庭波漸起。
桂白髮幽岩，菊黃開灞涘。運流方可歎，含毫屬微理。
[book_node]《儀鸞殿早秋》   ┉ 李世民
寒驚薊門葉，秋發小山枝。松陰背日轉，竹影避風移。
提壺菊花岸，高興芙蓉池。欲知涼氣早，巢空燕不窺。
[book_node]《秋日即目》   ┉ 李世民
爽氣浮丹闕，秋光澹紫宮。衣碎荷疏影，花明菊點叢。
袍輕低草露，蓋側舞松風。散岫飄雲葉，迷路飛煙鴻。
砌冷蘭凋佩，閨寒樹隕桐。別鶴棲琴裏，離猿啼峽中。
落野飛星箭，弦虛半月弓。芳菲夕霧起，暮色滿房櫳。
[book_node]《山閣晚秋》   ┉ 李世民
山亭秋色滿，岩牖涼風度。疏蘭尚染煙，殘菊猶承露。
古石衣新苔，新巢封古樹。曆覽情無極，咫尺輪光暮。
[book_node]《秋暮言志》   ┉ 李世民
朝光浮燒野，霜華淨碧空。結浪冰初鏡，在徑菊方叢。
約嶺煙深翠，分旗霞散紅。抽思滋泉側，飛想傅岩中。
已獲千箱慶，何以繼熏風。
[book_node]《喜雪》   ┉ 李世民
碧昏朝合霧，丹卷暝韜霞。結葉繁雲色，凝瓊遍雪華。
光樓皎若粉，映幕集疑沙。泛柳飛飛絮，妝梅片片花。
照璧台圓月，飄珠箔穿露。瑤潔短長階，玉叢高下樹。
映桐珪累白，縈峰蓮抱素。斷續氣將沉，徘徊歲雲暮。
懷珍愧隱德，表瑞佇豐年。蕊間飛禁苑，鶴處舞伊川。
儻詠幽蘭曲，同歡黃竹篇。
[book_node]《秋日斅庾信體》   ┉ 李世民
嶺銜宵月桂，珠穿曉露叢。蟬啼覺樹冷，螢火不溫風。
花生圓菊蕊，荷盡戲魚通。晨浦鳴飛雁，夕渚集棲鴻。
颯颯高天吹，氛澄下熾空。
[book_node]《賦尚書》   ┉ 李世民
崇文時駐步，東觀還停輦。輟膳玩三墳，暉燈披五典。
寒心睹肉林，飛魄看沉湎。縱情昏主多，克己明君鮮。
滅身資累惡，成名由積善。既承百王末，戰兢隨歲轉。
[book_node]《詠司馬彪續漢志》   ┉ 李世民
二儀初創象，三才乃分位。非惟樹司牧，固亦垂文字。
綿代更膺期，芳圖無輟記。炎漢承君道，英謨纂神器。
潛龍既可躍，逵兔奚難致。前史殫妙詞，後昆沉雅思。
書言揚盛跡，補闕興洪志。川穀猶舊途，郡國開新意。
梅山未覺朽，谷水誰雲異。車服隨名表，文物因時置。
鳳戟翼康衢，鑾輿總柔轡。清濁必能澄，洪纖幸無棄。
觀儀不失序，遵禮方由事。政宣竹律和，時平玉條備。
文囿雕奇彩，藝門蘊深致。雲飛星共流，風揚月兼至。
類禋遵令典，壇壝資良地。五勝竟無違，百司誠有庇。
粵予承暇景，談叢引泉秘。討論窮義府，看核披經笥。
大辨良難仰，小學終先匱。聞道諒知榮，含毫孰忘愧。
[book_node]《詠風》   ┉ 李世民
蕭條起關塞，搖颺下蓬瀛。拂林花亂彩，響穀鳥分聲。
披雲羅影散，泛水織文生。勞歌大風曲，威加四海清。
[book_node]《詠雨》   ┉ 李世民
罩雲飄遠岫，噴雨泛長河。低飛昏嶺腹，斜足灑岩阿。
泫叢珠締葉，起溜鏡圖波。蒙柳添絲密，含吹織空羅。
[book_node]《詠雪》   ┉ 李世民
潔野凝晨曜，裝墀帶夕暉。集條分樹玉，拂浪影泉璣。
色灑妝台粉，花飄綺席衣。入扇縈離匣，點素皎殘機。
[book_node]《賦得夏首啟節》   ┉ 李世民
北闕三春晚，南榮九夏初。黃鶯弄漸變，翠林花落餘。
瀑流還響穀，猿啼自應虛。早荷向心卷，長楊就影舒。
此時歡不極，調軫坐相於。
[book_node]《賦得白日半西山》   ┉ 李世民
紅輪不暫駐，烏飛豈複停。岑霞漸漸落，溪陰寸寸生。
藿葉隨光轉，葵心逐照傾。晚煙含樹色，棲鳥雜流聲。
[book_node]《置酒坐飛閣》   ┉ 李世民
高軒臨碧渚，飛簷迥架空。餘花攢鏤檻，殘柳散雕櫳。
岸菊初含蕊，園梨始帶紅。莫慮昆山暗，還共盡杯中。
[book_node]《采芙蓉》   ┉ 李世民
結伴戲方塘，攜手上雕航。船移分細浪，風散動浮香。
游鶯無定曲，驚鳧有亂行。蓮稀釧聲斷，水廣棹歌長。
棲烏還密樹，泛流歸建章。
[book_node]《賦得櫻桃》   ┉ 李世民
華林滿芳景，洛陽遍陽春。朱顏含遠日，翠色影長津。
喬柯囀嬌鳥，低枝映美人。昔作園中實，今來席上珍。
[book_node]《賦得李》   ┉ 李世民
玉衡流桂圃，成蹊正可尋。鶯啼密葉外，蝶戲脆花心。
麗景光朝彩，輕霞散夕陰。暫顧暉章側，還眺靈山林。
[book_node]《賦得浮橋》   ┉ 李世民
岸曲非千里，橋斜異七星。暫低逢輦度，還高值浪驚。
水搖文鷁動，纜轉錦花縈。遠近隨輪影，輕重應人行。
[book_node]《謁並州大興國寺詩》   ┉ 李世民
回鑾遊福地，極目玩芳晨。梵鐘交二響，法日轉雙輪。
寶刹遙承露，天花近足春。未佩蘭猶小，無絲柳尚新。
圓光低月殿，碎影亂風筠。對此留餘想，超然離俗塵。
[book_node]《詠興國寺佛殿前幡》   ┉ 李世民
拂霞疑電落，騰虛狀寫虹。屈伸煙霧裏，低舉白雲中。
紛披乍依迥，掣曳或隨風。念茲輕薄質，無翅強搖空。
[book_node]《望送魏徵葬》   ┉ 李世民
閶闔總金鞍，上林移玉輦。野郊愴新別，河橋非舊餞。
慘日映峰沉，愁雲隨蓋轉。哀笳時斷續，悲旌乍舒卷。
望望情何極，浪浪淚空泫。無複昔時人，芳春共誰遣。
[book_node]《傷遼東戰亡》   ┉ 李世民
鑿門初奉律，仗戰始臨戎。振鱗方躍浪，騁翼正淩風。
未展六奇術，先虧一簣功。防身豈乏智，殉命有餘忠。
[book_node]《月晦》   ┉ 李世民
晦魄移中律，凝暄起麗城。罩雲朝蓋上，穿露曉珠呈。
笑樹花分色，啼枝鳥合聲。披襟歡眺望，極目暢春情。
[book_node]《秋日翠微宮》   ┉ 李世民
秋日凝翠嶺，涼吹肅離宮。荷疏一蓋缺，樹冷半帷空。
側陣移鴻影，圓花釘菊叢。攄懷俗塵外，高眺白雲中。
[book_node]《初秋夜坐》   ┉ 李世民
斜廊連綺閣，初月照宵幃。塞冷鴻飛疾，園秋蟬噪遲。
露結林疏葉，寒輕菊吐滋。愁心逢此節，長歎獨含悲。
[book_node]《秋日二首》   ┉ 李世民
菊散金風起，荷疏玉露圓。將秋數行雁，離夏幾林蟬。
雲凝愁半嶺，霞碎纈高天。還似成都望，直見峨眉前。
爽氣澄蘭沼，秋風動桂林。露凝千片玉，菊散一叢金。
日岫高低影，雲空點綴陰。蓬瀛不可望，泉石且娛心。
[book_node]《冬宵各為四韻》   ┉ 李世民
雕宮靜龍漏，綺閣宴公侯。珠簾燭焰動，繡柱月光浮。
雲起將歌發，風停與管遒。瑣除任多士，端扆竟何憂。
[book_node]《冬日臨昆明池》   ┉ 李世民
石鯨分玉溜，劫燼隱平沙。柳影冰無葉，梅心凍有花。
寒野凝朝霧，霜天散夕霞。歡情猶未極，落景遽西斜。
[book_node]《望雪》   ┉ 李世民
凍雲宵遍嶺，素雪曉凝華。入牖千重碎，迎風一半斜。
不妝空散粉，無樹獨飄花。縈空慚夕照，破彩謝晨霞。
[book_node]《守歲》   ┉ 李世民
暮景斜芳殿，年華麗綺宮。寒辭去冬雪，暖帶入春風。
階馥舒梅素，盤花卷燭紅。共歡新故歲，迎送一宵中。
[book_node]《除夜》   ┉ 李世民
歲陰窮暮紀，獻節啟新芳。冬盡今宵促，年開明日長。
冰消出鏡水，梅散入風香。對此歡終宴，傾壺待曙光。
[book_node]《詠雨》   ┉ 李世民
和氣吹綠野，梅雨灑芳田。新流添舊澗，宿霧足朝煙。
雁濕行無次，花沾色更鮮。對此欣登歲，披襟弄五弦。
[book_node]《賦得含峰雲》   ┉ 李世民
翠樓含曉霧，蓮峰帶晚雲。玉葉依岩聚，金枝觸石分。
橫天結陣影，逐吹起羅文。非複陽臺下，空將惑楚君。
[book_node]《三層閣上置音聲》   ┉ 李世民
綺筵移暮景，紫閣引宵煙。隔棟歌塵合，分階舞影連。
聲流三處管，響亂一重弦。不似秦樓上，吹簫空學仙。
[book_node]《遠山澄碧霧》   ┉ 李世民
殘雲收翠嶺，夕霧結長空。帶岫凝全碧，障霞隱半紅。
仿佛分初月，飄颻度曉風。還因三裏處，冠蓋遠相通。
[book_node]《賦得花庭霧》   ┉ 李世民
蘭氣已熏宮，新蕊半妝叢。色含輕重霧，香引去來風。
拂樹濃舒碧，縈花薄蔽紅。還當雜行雨，仿佛隱遙空。
[book_node]《春池柳》   ┉ 李世民
年柳變池台，隋堤曲直回。逐浪絲陰去，迎風帶影來。
疏黃一鳥弄，半翠幾眉開。縈雪臨春岸，參差間早梅。
[book_node]《芳蘭》   ┉ 李世民
春暉開紫苑，淑景媚蘭場。映庭含淺色，凝露泫浮光。
日麗參差影，風傳輕重香。會須君子折，佩里作芬芳。
[book_node]《詠桃》   ┉ 李世民
禁苑春暉麗，花蹊綺樹妝。綴條深淺色，點露參差光。
向日分千笑，迎風共一香。如何仙嶺側，獨秀隱遙芳。
[book_node]《賦簾》   ┉ 李世民
參差垂玉闕，舒卷映蘭宮。珠光搖素月，竹影亂清風。
彩散銀鉤上，文斜桂戶中。惟當雜羅綺，相與媚房櫳。
[book_node]《詠烏代陳師道》   ┉ 李世民
淩晨麗城去，薄暮上林棲。辭枝枝暫起，停樹樹還低。
向日終難托，迎風詎肯迷。只待纖纖手，曲裏作宵啼。
[book_node]《詠飲馬》   ┉ 李世民
駿骨飲長涇，奔流灑絡纓。細紋連噴聚，亂荇繞蹄縈。
水光鞍上側，馬影溜中橫。翻似天池裏，騰波龍種生。
[book_node]《賦得殘菊》   ┉ 李世民
階蘭凝曙霜，岸菊照晨光。露濃晞晚笑，風勁淺殘香。
細葉凋輕翠，圓花飛碎黃。還持今歲色，複結後年芳。
[book_node]《賦秋日懸清光賜房玄齡》   ┉ 李世民
秋露凝高掌，朝光上翠微。參差麗雙闕，照耀滿重闈。
仙馭隨輪轉，靈烏帶影飛。臨波無定彩，入隙有圓暉。
還當葵藿志，傾葉自相依。
[book_node]《琵琶》   ┉ 李世民
半月無雙影，全花有四時。摧藏千里態，掩抑幾重悲。
促節縈紅袖，清音滿翠帷。駛彈風響急，緩曲釧聲遲。
空餘關隴恨，因此代相思。
[book_node]《宴中山》   ┉ 李世民
驅馬出遼陽，萬里轉旗常。對敵六奇舉，臨戎八陣張。
斬鯨澄碧海，卷霧掃扶桑。昔去蘭縈翠，今來桂染芳。
雲芝浮碎葉，冰鏡上朝光。回首長安道，方歡宴柏梁。
[book_node]《餞中書侍郎來濟》   ┉ 李世民
曖曖去塵昏灞岸，飛飛輕蓋指河梁。雲峰衣結千重葉，
雪岫花開幾樹妝。深悲黃鶴孤舟遠，獨歎青山別路長。
聊將分袂沾巾淚，還用持添離席觴。
[book_node]《於太原召侍臣賜宴守歲》   ┉ 李世民
四時運灰管，一夕變冬春。送寒餘雪盡，迎歲早梅新。
[book_node]《詠燭二首》   ┉ 李世民
焰聽風來動，花開不待春。鎮下千行淚，非是為思人。
九龍蟠焰動，四照逐花生。即此流高殿，堪持待月明。
[book_node]《詠弓》   ┉ 李世民
上弦明月半，激箭流星遠。落雁帶書驚，啼猿映枝轉。
[book_node]《賦得早雁出雲鳴》   ┉ 李世民
初秋玉露清，早雁出空鳴。隔雲時亂影，因風乍含聲。
[book_node]《賦得臨池柳》   ┉ 李世民
岸曲絲陰聚，波移帶影疏。還將眉裏翠，來就鏡中舒。
[book_node]《賦得臨池竹》   ┉ 李世民
貞條障曲砌，翠葉貫寒霜。拂牖分龍影，臨池待鳳翔。
[book_node]《賦得弱柳鳴秋蟬》   ┉ 李世民
散影玉階柳，含翠隱鳴蟬。微形藏葉裏，亂響出風前。
[book_node]《探得李》   ┉ 李世民
盤根直盈渚，交幹橫倚天。舒華光四海，卷葉蔭三川。
[book_node]《詠小山》   ┉ 李世民
近穀交縈蕊，遙峰對出蓮。徑細無全磴，松小未含煙。
[book_node]《賜蕭瑀》   ┉ 李世民
疾風知勁草，板蕩識誠臣。勇夫安識義，智者必懷仁。
[book_node]《賜房玄齡》   ┉ 李世民
太液仙舟迥，西園隱上才。未曉征車度，雞鳴關早開。
[book_node]《遼東山夜臨秋》   ┉ 李世民
煙生遙岸隱，月落半崖陰。連山驚鳥亂，隔岫斷猿吟。
[book_node]《賜魏徵詩》   ┉ 李世民
醽醁勝蘭生，翠濤過玉z1。千日醉不醒，十年味不敗。
[book_node]《兩儀殿賦柏梁體》   ┉ 李世民
絕域降附天下平，——李世民
八表無事悅聖情。——淮安王
雲披霧斂天地明，——長孫無忌
登封日觀禪雲亭，——房玄齡
太常具禮方告成。——蕭瑀
[book_node]《句》   ┉ 李世民
雪恥酬百王，除凶報千古。
昔乘匹馬去，今驅萬乘來。
近日毛雖暖，聞弦心已驚。

[book_title]卷二
[book_node]《太子納妃太平公主出降》   ┉ 李治
龍樓光曙景，魯館啟朝扉。豔日濃妝影，低星降婺輝。
玉庭浮瑞色，銀榜藻祥徽。雲轉花縈蓋，霞飄葉綴旗。
雕軒回翠陌，寶駕歸丹殿。鳴珠佩曉衣，鏤璧輪開扇。
華冠列綺筵，蘭醑申芳宴。環階鳳樂陳，玳席珍羞薦。
蝶舞袖香新，歌分落素塵。歡凝歡懿戚，慶葉慶初姻。
暑闌炎氣息，涼早吹疏頻。方期六合泰，共賞萬年春。
[book_node]《七夕宴懸圃二首》   ┉ 李治
羽蓋飛天漢，鳳駕越層巒。俱歎三秋阻，共敘一宵歡。
璜虧夜月落，靨碎曉星殘。誰能重操杼，纖手濯清瀾。
霓裳轉雲路，鳳駕儼天潢。虧星凋夜靨，殘月落朝璜。
促歡今夕促，長離別後長。輕梭聊駐織，掩淚獨悲傷。
[book_node]《過溫湯》   ┉ 李治
溫渚停仙蹕，豐郊駐曉旌。路曲回輪影，岩虛傳漏聲。
暖溜驚湍駛，寒空碧霧輕。林黃疏葉下，野白曙霜明。
眺聽良無已，煙霞斷續生。
[book_node]《九月九日》   ┉ 李治
端居臨玉扆，初律啟金商。鳳闕澄秋色，龍闈引夕涼。
野淨山氣斂，林疏風露長。砌蘭虧半影，岩桂發全香。
滿蓋荷凋翠，圓花菊散黃。揮鞭爭電烈，飛羽亂星光。
柳空穿石碎，弦虛側月張。怯猿啼落岫，驚雁斷分行。
斜輪低夕景，歸旆擁通莊。
[book_node]《謁慈恩寺題奘法師房》   ┉ 李治
停軒觀福殿，遊目眺皇畿。法輪含日轉，花蓋接雲飛。
翠煙香綺閣，丹霞光寶衣。幡虹遙合彩，定水迥分暉。
蕭然登十地，自得會三歸。
[book_node]《謁大慈恩寺》   ┉ 李治
日宮開萬仞，月殿聳千尋。花蓋飛團影，幡虹曳曲陰。
綺霞遙籠帳，叢珠細網林。寥廓煙雲表，超然物外心。
[book_node]《守歲》   ┉ 李治
今宵冬律盡，來朝麗景新。花餘凝地雪，條含暖吹分。
綬吐芽猶嫩，冰□已鏤津。薄紅梅色冷，淺綠柳輕春。
送迎交兩節，暄寒變一辰。
[book_node]《咸亨殿宴近臣諸親柏梁體》   ┉ 李治
屏欲除奢政返淳。
[book_node]《九月九日幸臨渭亭登高得秋字》   ┉ 李顯
九日正乘秋，三杯興已周。泛桂迎尊滿，吹花向酒浮。
長房萸早熟，彭澤菊初收。何藉龍沙上，方得恣淹留。
[book_node]《登驪山高頂寓目》   ┉ 李顯
四郊秦漢國，八水帝王都。閶闔雄裏閈，城闕壯規模。
貫渭稱天邑，含岐實奧區。金門披玉館，因此識皇圖。
[book_node]《幸秦始皇陵》   ┉ 李顯
眷言君失德，驪邑想秦餘。政煩方改篆，愚俗乃焚書。
阿房久已滅，閣道遂成墟。欲厭東南氣，翻傷掩鮑車。
[book_node]《立春日遊苑迎春》   ┉ 李顯
神皋福地三秦邑，玉台金闕九仙家。寒光猶戀甘泉樹，
淑景偏臨建始花。彩蝶黃鶯未歌舞，梅香柳色已矜誇。
迎春正啟流霞席，暫囑曦輪勿遽斜。
[book_node]《十月誕辰內殿宴群臣效柏梁體聯句》   ┉ 李顯
潤色鴻業寄賢才，——李顯
叨居右弼愧鹽梅。——李嶠
運籌帷幄荷時來，——宗楚客
職掌圖籍濫蓬萊。——劉憲
兩司謬忝謝鐘裴，——崔湜
禮樂銓管效涓埃。——鄭愔
陳師振旅清九垓，——趙彥昭
欣承顧問侍天杯。——李適
銜恩獻壽柏梁台，——蘇頲
黃縑青簡奉康哉。——盧藏用
鯫生侍從忝王枚，——李乂
右掖司言實不才。——馬懷素
宗伯秩禮天地開，——薛稷
帝歌難續仰昭回。——宋之問
微臣捧日變寒灰，——陸景初
遠慚班左愧遊陪。——上官婕妤
[book_node]《景龍四年正月五日移仗蓬萊宮御大明殿會吐蕃騎馬之戲因重爲柏梁體聯句》   ┉ 李顯
大明禦宇臨萬方，——李顯
顧慚內政翊陶唐。——皇后
鸞鳴鳳舞向平陽，——長寧公主
秦樓魯館沐恩光。——安樂公主
無心為子輒求郎，——太平公主
雄才七步謝陳王。——溫王重茂
當熊讓輦愧前芳，——上官昭容
再司銓筦恩可忘。——崔湜
文江學海思濟航，——鄭愔
萬邦考績臣所詳。——武平一
著作不休出中腸，——閻朝隱
權豪屏跡肅嚴霜。——竇從一
鑄鼎開嶽造明堂，——宗晉卿
玉醴由來獻壽觴。——明悉獵
[book_node]《石淙》   ┉ 李顯
三陽本是標靈紀，二室由來獨擅名。霞衣霞錦千般狀，
雲峰雲岫百重生。水炫珠光遇泉客，岩懸石鏡厭山精。
永願乾坤符睿算，長居膝下屬歡情。
[book_node]《石淙》   ┉ 李旦
奇峰嶾嶙箕山北，秀崿岧嶢嵩鎮南。地首地肺何曾擬，
天目天臺倍覺慚。樹影蒙蘢鄣疊岫，波深洶湧落懸潭。
□願紫宸居得一，永欣丹扆禦通三。

[book_title]卷三
[book_node]《過晉陽宮》   ┉ 李隆基
緬想封唐處，實惟建國初。俯察伊晉野，仰觀乃參虛。
井邑龍斯躍，城池鳳翔餘。林塘猶沛澤，台榭宛舊居。
運革祚中否，時遷命茲符。顧循承丕構，怵惕多憂虞。
尚恐威不逮，複慮化未孚。豈徒勞轍跡，所期訓戎車。
習俗問黎人，親巡慰裏閭。永言念成功，頌德臨康衢。
長懷經綸日，歎息履庭隅。艱難安可忘，欲去良踟躕。
[book_node]《行次成皋途經先聖擒建德之所緬思功業感而賦詩》   ┉ 李隆基
有隋政昏虐，群雄已交爭。先聖按劍起，叱吒風雲生。
飲馬河洛竭，作氣嵩華驚。克敵睿圖就，擒俘帝道亨。
顧慚嗣寶曆，恭承天下平。幸過翦鯨地，感慕神且英。
[book_node]《校獵義成喜逢大雪率題九韻以示群官》   ┉ 李隆基
弧矢威天下，旌旗遊近縣。一面施鳥羅，三驅教人戰。
暮雲成積雪，曉色開行殿。皓然原隰同，不覺林野變。
北風勇士馬，東日華組練。觸地銀獐出，連山縞鹿見。
月兔落高矰，星狼下急箭。既欣盈尺兆，複憶磻溪便。
歲豐將遇賢，俱荷皇天眷。
[book_node]《賜諸州刺史以題座右》   ┉ 李隆基
眷言思共理，鑒夢想維良。猗歟此推擇，聲績著周行。
賢能既俟進，黎獻實佇康。視人當如子，愛人亦如傷。
講學試誦論，阡陌勸耕桑。虛譽不可飾，清知不可忘。
求名跡易見，安貞德自彰。訟獄必以情，教民貴有常。
恤惸且存老，撫弱複綏強。勉哉各祗命，知予眷萬方。
[book_node]《送忠州太守康昭遠等》   ┉ 李隆基
端拱臨中樞，緬懷共予理。不有台閣英，孰振循良美。
分符侯甸內，拜手明庭裏。誓節期飲冰，調人方導水。
嘉聲馳九牧，惠化光千祀。時雨侔昔賢，芳猷貫前史。
佇爾頌中和，吾將令卿士。
[book_node]《送李邕之任滑臺》   ┉ 李隆基
漢家重東郡，宛彼白馬津。黎庶既蕃殖，臨之勞近臣。
遠別初首路，今行方及春。課成應第一，良牧爾當仁。
[book_node]《端午三殿宴群臣探得神字》   ┉ 李隆基
五月符天數，五音調夏鈞。舊來傳五日，無事不稱神。
穴枕通靈氣，長絲續命人。四時花競巧，九子粽爭新。
方殿臨華節，圓宮宴雅臣。進對一言重，遒文六義陳。
股肱良足詠，風化可還淳。
[book_node]《溫湯對雪》   ┉ 李隆基
北風吹同雲，同雲飛白雪。白雪乍回散，同雲何慘烈。
未見溫泉冰，寧知火井滅。表瑞良在茲，庶幾可怡悅。
[book_node]《登蒲州逍遙樓》   ┉ 李隆基
長榆息烽火，高柳靜風塵。卜征巡九洛，展豫出三秦。
昔是潛龍地，今為上理辰。時平乘道泰，聊賞遇年春。
黃河分地絡，飛觀接天津。一覽遺芳翰，千載肅如神。
[book_node]《經河上公廟》   ┉ 李隆基
昔聞有耆叟，河上獨遺榮。跡與塵囂隔，心將道德並。
詎以天地累，寧為寵辱驚。矯然翔寥廓，如何屈堅貞。
玄玄妙門啟，肅肅祠宇清。冥漠無先後，那能紀姓名。
[book_node]《過王濬墓》   ┉ 李隆基
吳國分牛鬥，晉室命龍驤。受任敵已滅，策勳名不彰。
居美未盡善，矜功徒自傷。長戟今何在，孤墳此路傍。
不觀松柏茂，空餘荊棘場。歎嗟懸劍隴，誰識夢刀祥。
[book_node]《初入秦川路逢寒食》   ┉ 李隆基
洛陽芳樹映天津，灞岸垂楊窣地新。直為經過行處樂，
不知虛度兩京春。去年餘閏今春早，曙色和風著花草。
可憐寒食與清明，光輝並在長安道。自從關路入秦川，
爭道何人不戲鞭。公子途中妨蹴鞠，佳人馬上廢秋千。
渭水長橋今欲渡，蔥蔥漸見新豐樹。遠看驪岫入雲霄，
預想湯池起煙霧。煙霧氛氳水殿開，暫拂香輪歸去來。
今歲清明行已晚，明年寒食更相陪。
[book_node]《春臺望》   ┉ 李隆基
暇景屬三春，高臺聊四望。目極千里際，山川一何壯。
太華見重岩，終南分疊嶂。郊原紛綺錯，參差多異狀。
佳氣滿通溝，遲步入綺樓。初鶯一一鳴紅樹，
歸雁雙雙去綠洲。太液池中下黃鶴，昆明水上映牽牛。
聞道漢家全盛日，別館離宮趣非一。甘泉逶迤亙明光，
五柞連延接未央。周廬徼道縱橫轉，飛閣回軒左右長。
須念作勞居者逸，勿言我後焉能恤。為想雄豪壯柏梁，
何如儉陋卑茅室。陽烏黯黯向山沉，夕鳥喧喧入上林。
薄暮賞餘回步輦，還念中人罷百金。
[book_node]《過大哥宅探得歌字韻》   ┉ 李隆基
魯衛情先重，親賢愛轉多。冕旒豐暇日，乘景暫經過。
戚裏申高宴，平臺奏雅歌。複尋為善樂，方驗保山河。
[book_node]《同玉真公主過大哥山池》   ┉ 李隆基
地有招賢處，人傳樂善名。鶩池臨九達，龍岫對層城。
桂月先秋冷，蘋風向晚清。鳳樓遙可見，仿佛玉簫聲。
[book_node]《經鄒魯祭孔子而歎之》   ┉ 李隆基
夫子何為者，棲棲一代中。地猶鄹氏邑，宅即魯王宮。
歎鳳嗟身否，傷麟怨道窮。今看兩楹奠，當與夢時同。
[book_node]《惟此溫泉是稱愈疾豈予獨受其福思與兆人共之乗暇巡遊乃言其志》   ┉ 李隆基
桂殿與山連，蘭湯湧自然。陰崖含秀色，溫穀吐潺湲。
績為蠲邪著，功因養正宣。願言將億兆，同此共昌延。
[book_node]《旋師喜捷》   ┉ 李隆基
邊服胡塵起，長安漢將飛。龍蛇開陣法，貔虎振軍威。
詐虜腦塗地，征夫血染衣。今朝書奏入，明日凱歌歸。
[book_node]《過老子廟》   ┉ 李隆基
仙居懷聖德，靈廟肅神心。草合人蹤斷，塵濃鳥跡深。
流沙丹灶沒，關路紫煙沉。獨傷千載後，空餘松柏林。
[book_node]《途次陝州》   ┉ 李隆基
境出三秦外，途分二陝中。山川入虞虢，風俗限西東。
樹古棠陰在，耕餘讓畔空。鳴笳從此去，行見洛陽宮。
[book_node]《野次喜雪》   ┉ 李隆基
拂曙辟行宮，寒皋野望通。繁雲低遠岫，飛雪舞長空。
賦象恒依物，縈回屢逐風。為知勤恤意，先此示年豐。
[book_node]《送賀知章歸四明》   ┉ 李隆基
遺榮期入道，辭老竟抽簪。豈不惜賢達，其如高尚心。
寰中得秘要，方外散幽襟。獨有青門餞，群僚悵別深。
[book_node]《軒遊宮十五夜》   ┉ 李隆基
行邁離秦國，巡方赴洛師。路逢三五夜，春色暗中期。
關外長河轉，宮中淑氣遲。歌鐘對明月，不減舊游時。
[book_node]《觀拔河俗戲》   ┉ 李隆基
壯徒恒賈勇，拔拒抵長河。欲練英雄志，須明勝負多。
噪齊山岌嶪，氣作水騰波。預期年歲稔，先此樂時和。
[book_node]《同劉晃喜雨》   ┉ 李隆基
節變寒初盡，時和氣已春。繁雲先合寸，膏雨自依旬。
颯颯飛平野，霏霏靜暗塵。懸知花葉意，朝夕望中新。
[book_node]《千秋節賜群臣鏡》   ┉ 李隆基
鑄得千秋鏡，光生百煉金。分將賜群後，遇象見清心。
臺上冰華澈，窗中月影臨。更銜長綬帶，留意感人深。
[book_node]《賜道士鄧紫陽》   ┉ 李隆基
太乙三門訣，元君六甲符。下傳金版術，上刻玉清書。
有美探真士，囊中得秘書。自知三醮後，翊我滅殘胡。
[book_node]《幸蜀西至劍門》   ┉ 李隆基
劍閣橫雲峻，鑾輿出狩回。翠屏千仞合，丹嶂五丁開。
灌木縈旗轉，仙雲拂馬來。乘時方在德，嗟爾勒銘才。
[book_node]《答司馬承禎上劍鏡》   ┉ 李隆基
寶照含天地，神劍合陰陽。日月麗光景，星斗裁文章。
寫鑒表容質，佩服為身防。從茲一賞玩，永德保齡長。
[book_node]《送趙法師還蜀因名山奠簡》   ┉ 李隆基
道家奠靈簡，自昔仰神仙。真子今將命，蒼生福可傳。
江山尋故國，城郭信依然。二室遙相望，雲回洞裏天。
[book_node]《送道士薛季昌還山》   ┉ 李隆基
洞府修真客，衡陽念舊居。將成金闕要，願奉玉清書。
雲路三天近，松溪萬籟虛。猶期傳秘訣，來往候仙輿。
[book_node]《送玄同真人李抱朴謁灊山仙祠》   ┉ 李隆基
城闕天中近，蓬瀛海上遙。歸期千載鶴，春至一來朝。
采藥逢三秀，餐霞臥九霄。參同如有旨，金鼎待君燒。
[book_node]《春日出苑遊矚》   ┉ 李隆基
三陽麗景早芳辰，四序佳園物候新。梅花百樹障去路，
垂柳千條暗回津。鳥飛直為驚風葉，魚沒都由怯岸人。
惟願聖主南山壽，何愁不賞萬年春。
[book_node]《春晚宴兩相及禮官麗正殿學士探得風字》   ┉ 李隆基
幹道運無窮，恒將人代工。陰陽調曆象，禮樂報玄穹。
介胄清荒外，衣冠佐域中。言談延國輔，詞賦引文雄。
野霽伊川綠，郊明鞏樹紅。冕旒多暇景，詩酒會春風。
[book_node]《首夏花萼樓觀群臣宴寧王山亭回樓下又申之以賞樂賦詩》   ┉ 李隆基
今年通閏月，入夏展春輝。樓下風光晚，城隅宴賞歸。
九歌揚政要，六舞散朝衣。天喜時相合，人和事不違。
禮中推意厚，樂處感心微。別賞陽臺樂，前旬暮雨飛。
[book_node]《同二相已下群官樂遊園宴》   ┉ 李隆基
撰日岩廊暇，需雲宴樂初。萬方朝玉帛，千品會簪裾。
地入南山近，城分北斗餘。池塘垂柳密，原隰野花疏。
帟幕看逾暗，歌鐘聽自虛。興闌歸騎轉，還奏弼違書。
[book_node]《集賢書院成送張說上集賢學士賜宴得珍字》   ┉ 李隆基
廣學開書院，崇儒引席珍。集賢招袞職，論道命台臣。
禮樂沿今古，文章革舊新。獻酬尊俎列，賓主位班陳。
節變雲初夏，時移氣尚春。所希光史冊，千載仰茲晨。
[book_node]《王屋山送道士司馬承禎還天台》   ┉ 李隆基
紫府求賢士，清溪祖逸人。江湖與城闕，異跡且殊倫。
間有幽棲者，居然厭俗塵。林泉先得性，芝桂欲調神。
地道逾稽嶺，天台接海濱。音徽從此間，萬古一芳春。
[book_node]《早度蒲津關》   ┉ 李隆基
鐘鼓嚴更曙，山河野望通。鳴鑾下蒲阪，飛旆入秦中。
地險關逾壯，天平鎮尚雄。春來津樹合，月落戍樓空。
馬色分朝景，雞聲逐曉風。所希常道泰，非複候繻同。
[book_node]《途經華嶽》   ┉ 李隆基
飭駕去京邑，鳴鸞指洛川。循途經太華，回蹕暫周旋。
翠崿留斜影，懸岩冒夕煙。四方皆石壁，五位配金天。
仿佛看高掌，依稀聽子先。終當銘歲月，從此記靈仙。
[book_node]《喜雪》   ┉ 李隆基
日觀蔔先征，時巡順物情。風行未備禮，雲密遽飄霙。
委樹寒花發，縈空落絮輕。朝如玉已會，庭似月猶明。
既睹膚先合，還欣尺有盈。登封何以報，因此謝功成。
[book_node]《幸鳳泉湯》   ┉ 李隆基
西狩觀周俗，南山曆漢宮。薦鮮知路近，省斂覺年豐。
陰穀含神爨，湯泉養聖功。益齡仙井合，愈疾醴源通。
不重鳴岐鳳，誰矜陳寶雄。願將無限澤，沾沐眾心同。
[book_node]《南出雀鼠谷答張說》   ┉ 李隆基
雷出應幹象，風行順國人。川途猶在晉，車馬漸歸秦。
背陝關山險，橫汾鼓吹頻。草依陽穀變，花待北岩春。
聞有鵷鸞客，清詞雅調新。求音思欲報，心跡竟難陳。
[book_node]《賜崔日知往潞州》   ┉ 李隆基
潞國開新府，壺關寵舊林。妙旌循吏德，持悅庶氓心。
禮樂中朝貴，神明列郡欽。揚風非贈扇，易俗是張琴。
藩鎮謳謠滿，行宮雨露深。會書丞相策，先賜潁川金。
[book_node]《為趙法師別造精院過院賦詩》   ┉ 李隆基
宗師心物外，為道運虛舟。不戀岩泉賞，來從宮禁遊。
探玄知幾歲，習靜更宜秋。煙樹辨朝色，風湍聞夜流。
坐朝繁聽覽，尋勝在清幽。欲廣無為化，因茲庶可求。
[book_node]《端午》   ┉ 李隆基
端午臨中夏，時清日複長。鹽梅已佐鼎，曲糵且傳觴。
事古人留跡，年深縷積長。當軒知槿茂，向水覺蘆香。
億兆同歸壽，群公共保昌。忠貞如不替，貽厥後昆芳。
[book_node]《春中興慶宮酺宴》   ┉ 李隆基
九達長安道，三陽別館春。還將聽朝暇，回作豫遊晨。
不戰要荒服，無刑禮樂新。合酺覃土宇，歡宴接群臣。
玉斝飛千日，瓊筵薦八珍。舞衣雲曳影，歌扇月開輪。
伐鼓魚龍雜，撞鐘角抵陳。曲終酣興晚，須有醉歸人。
[book_node]《千秋節宴》   ┉ 李隆基
蘭殿千秋節，稱名萬壽觴。風傳率土慶，日表繼天祥。
玉宇開花萼，宮縣動會昌。衣冠白鷺下，帟幕翠雲長。
獻遺成新俗，朝儀入舊章。月銜花綬鏡，露綴彩絲囊。
處處祠田祖，年年宴杖鄉。深思一德事，小獲萬人康。
[book_node]《左丞相說右丞相璟太子少傅乾曜同日上官命宴東堂賜詩》   ┉ 李隆基
赤帝收三傑，黃軒舉二臣。由來丞相重，分掌國之鈞。
我有握中璧，雙飛席上珍。子房推道要，仲子訝風神。
複輟台衡老，將為調護人。鵷鸞同拜日，車騎擁行塵。
樂聚南宮宴，觴連北斗醇。俾予成百揆，垂拱問彝倫。
[book_node]《早登太行山中言志》   ┉ 李隆基
清蹕度河陽，凝笳上太行。火龍明鳥道，鐵騎繞羊腸。
白霧埋陰壑，丹霞助曉光。澗泉含宿凍，山木帶餘霜。
野老茅為屋，樵人薜作裳。宣風問耆艾，敦俗勸耕桑。
涼德慚先哲，徽猷慕昔皇。不因今展義，何以冒垂堂。
[book_node]《平胡》   ┉ 李隆基
雜虜忽倡狂，無何敢亂常。羽書朝繼入，烽火夜相望。
將出凶門勇，兵因死地強。蒙輪皆突騎，按劍盡鷹揚。
鼓角雄山野，龍蛇入戰場。流膏潤沙漠，濺血染鋒鋩。
霧掃清玄塞，雲開靜朔方。武功今已立，文德愧前王。
[book_node]《遊興慶宮作》   ┉ 李隆基
代邸青門右，離宮紫陌陲。庭如過沛日，水若渡江時。
綺觀連雞岫，朱樓接雁池。從來敦棣萼，今此茂荊枝。
萬葉傳餘慶，千年志不移。憑軒聊屬目，輕輦共追隨。
務本方崇訓，相輝保羽儀。時康俗易漸，德薄政難施。
鼓吹迎飛蓋，弦歌送羽卮。所希覃率土，孝弟一同規。
[book_node]《送張說巡邊》   ┉ 李隆基
端拱複垂裳，長懷禦遠方。股肱申教義，戈劍靖要荒。
命將綏邊服，雄圖出廟堂。三台入武帳，八座起文昌。
寶胄匡韓主，華宗輔漢王。茂先慚博物，平子謝文章。
盡節恢時佐，輸誠禦寇場。三軍臨朔野，駟馬即戎行。
鼓吹威夷狄，旌軒溢洛陽。雲台先著美，今日更貽芳。
[book_node]《餞王晙巡邊》   ┉ 李隆基
振武威荒服，揚文肅遠墟。金壇申將禮，玉節授軍符。
免胄三方外，銜刀萬里餘。昔時吳會靜，今日虜庭虛。
分閫仍推轂，援桴且訓車。風揚旌旆遠，雨洗甲兵初。
坐見臺階謐，行聞襖祲除。檄來雖插羽，箭去亦飛書。
舟楫功須著，鹽梅望匪疏。不應陳七德，欲使化先敷。
[book_node]《巡省途次上黨舊宮賦》   ┉ 李隆基
三千初擊浪，九萬欲摶空。天地猶驚否，陰陽始遇蒙。
存貞期曆試，佐貳佇昭融。多謝時康理，良慚實賴功。
長懷問鼎氣，夙負拔山雄。不學劉琨舞，先歌漢祖風。
英髦既包括，豪傑自牢籠。人事一朝異，謳歌四海同。
如何昔朱邸，今此作離宮。雁沼澄瀾翠，猿岩落照紅。
小山秋桂馥，長阪舊蘭叢。即是淹留處，乘歡樂未窮。
[book_node]《潼關口號》   ┉ 李隆基
河曲回千里，關門限二京。所嗟非恃德，設險到天平。
[book_node]《千秋節賜群臣鏡》   ┉ 李隆基
瑞露垂花綬，寒冰澈寶輪。對茲臺上月，聊以慶佳辰。
[book_node]《續薛令之題壁》   ┉ 李隆基
啄木觜距長，鳳凰羽毛短。苦嫌松桂寒，任逐桑榆暖。
[book_node]《送胡真師還西山》   ┉ 李隆基
仙客厭人間，孤雲比性閑。話離情未已，煙水萬重山。
[book_node]《過大哥山池題石壁》   ┉ 李隆基
澄潭皎鏡石崔巍，萬壑千岩暗綠苔。
林亭自有幽貞趣，況複秋深爽氣來。
[book_node]《題梅妃畫真》   ┉ 李隆基
憶昔嬌妃在紫宸，鉛華不禦得天真。
霜綃雖似當時態，爭奈嬌波不顧人。
[book_node]《鶺鴒頌》   ┉ 李隆基
伊我軒宮，奇樹青蔥，藹周廬兮。冒霜停雪，以茂以悅，
恣卷舒兮。連枝同榮，吐綠含英，曜春初兮。
蓐收禦節，寒露微結，氣清虛兮。桂宮蘭殿，唯所息宴，
棲雍渠兮。行搖飛鳴，急難有情，情有餘兮。
顧惟德涼，夙夜兢惶，慚化疏兮。上之所教，下之所效，
實在予兮。天倫之性，魯衛分政，親賢居兮。
爰遊爰處，爰笑爰語，巡庭除兮。觀此翔禽，以悅我心，
良史書兮。
[book_node]《傀儡吟》   ┉ 李隆基
刻木牽絲作老翁，雞皮鶴發與真同。
須臾弄罷寂無事，還似人生一夢中。
[book_node]《句》   ┉ 李隆基
昔見漳濱臥，言將人事違。今逢慶誕日，猶謂學仙歸。
棠棣花重發，鴒原鳥再飛。
德比代雲布，心如晉水清。

[book_title]卷四
[book_node]《延英殿玉靈芝詩三章，章八句》   ┉ 李亨
玉殿肅肅，靈芝煌煌。重英發秀，連葉分房。
宗廟之福，垂其耿光。
元氣產芝，明神合德。紫微間采，白蕣呈色。
載啟瑞圖，庶符皇極。天心有眷，王道惟直。
幸生芳本，當我扆旒。效此靈質，賁其王猷。
神惟不愛，道亦無求。端拱思惟，永荷天休。
[book_node]《賜梨李泌與諸王聯句》   ┉ 李亨
先生年幾許，顏色似童兒。——潁王
夜抱九仙骨，朝披一品衣。——信王
不食千鐘粟，唯餐兩顆梨。——益王
天生此間氣，助我化無為。——李亨
[book_node]《中和節日宴百僚賜詩》   ┉ 李適
韶年啟仲序，初吉諧良辰。肇茲中和節，式慶天地春。
歡酣朝野同，生德區宇均。雲開灑膏露，草疏芳河津。
歲華今載陽，東作方肆勤。慚非熏風唱，曷用慰吾人。
[book_node]《中和節賜百官燕集因示所懷》   ┉ 李適
至化恒在宥，保和茲息人。推誠撫諸夏，與物長為春。
仲月風景暖，禁城花柳新。芳時協金奏，賜宴同群臣。
絲竹豈雲樂，忠賢惟所親。庶洽朝野意，曠然天地均。
[book_node]《重陽日賜宴曲江亭，賦六韻詩用清字》   ┉ 李適
早衣對庭燎，躬化勤意誠。時此萬機暇，適與佳節並。
曲池潔寒流，芳菊舒金英。乾坤爽氣滿，台殿秋光清。
朝野慶年豐，高會多歡聲。永懷無荒戒，良士同斯情。
[book_node]《九月十八賜百僚追賞因書所懷》   ┉ 李適
雨霽霜氣肅，天高雲日明。繁林已墜葉，寒菊仍舒榮。
懿此秋節時，更延追賞情。池台列廣宴，絲竹傳新聲。
至樂非外獎，浹歡同中誠。庶敦朝野意，永使風化清。
[book_node]《送徐州張建封還鎮》   ┉ 李適
牧守寄所重，才賢生為時。宣風自淮甸，授鉞膺藩維。
入覲展遐戀，臨軒慰來思。忠誠在方寸，感激陳情詞。
報國爾所向，恤人予是資。歡宴不盡懷，車馬當還期。
穀雨將應候，行春猶未遲。勿以千里遙，而雲無己知。
[book_node]《麟德殿宴百僚》   ┉ 李適
憂勤承聖緒，開泰喜時康。恭己臨群後，垂衣禦八荒。
務閑春向暮，朝罷日猶長。紫殿初筵列，彤庭廣樂張。
成功歸輔弼，致理賴忠良。共此歡娛事，千秋樂未央。
[book_node]《元日退朝觀軍仗歸營》   ┉ 李適
獻歲視元朔，萬方咸在庭。端旒揖群後，回輦閱師貞。
彩仗宿華殿，退朝歸禁營。分行左右出，轉旆風雲生。
歷歷趨複道，容容映層城。勇餘矜捷技，令肅無喧聲。
眷此戎旅節，載嘉良士誠。順時傾宴賞，亦以助文經。
[book_node]《中和節賜群臣宴賦七韻》   ┉ 李適
東風變梅柳，萬匯生春光。中和紀月令，方與天地長。
耽樂豈予尚，懿茲時景良。庶遂亭育恩，同致寰海康。
君臣永終始，交泰符陰陽。曲沼水新碧，華林桃稍芳。
勝賞信多歡，戒之在無荒。
[book_node]《三日書懷因示百僚》   ┉ 李適
佳節上元巳，芳時屬暮春。流觴想蘭亭，捧劍得金人。
風輕水初綠，日晴花更新。天文信昭回，皇道頗敷陳。
恭己每從儉，清心常保真。戒茲游衍樂，書以示群臣。
[book_node]《重陽日中外同歡，以詩言志，因示群官》   ┉ 李適
爽節在重九，物華新雨餘。清秋黃葉下，菊散金潭初。
萬實行就稔，百工欣所如。歡心暢遐邇，殊俗同車書。
至化自敦睦，佳辰宜宴胥。鏘鏘間絲竹，濟濟羅簪裾。
此樂匪足耽，此誠期永孚。
[book_node]《重陽日即事》   ┉ 李適
令節曉澄霽，四郊煙靄空。天清白露潔，菊散黃金叢。
寡德荷天貺，順時休百工。豈懷歌鐘樂，思為君臣同。
至化在亭育，相成資始終。未知康衢詠，所仰惟年豐。
[book_node]《豐年多慶，九日示懷》   ┉ 李適
爽氣肅時令，早衣聞朔鴻。重陽有佳節，具物欣年豐。
皎潔暮潭色，芬敷新菊叢。芳尊滿衢室，繁吹凝煙空。
惠合信吾道，保和惟爾同。推誠至玄化，天下期為公。
[book_node]《七月十五日題章敬寺》   ┉ 李適
招提邇皇邑，複道連重城。法筵會早秋，駕言訪禪扃。
嘗聞大仙教，清淨宗無生。七物匪吾寶，萬行先求成。
名相既雙寂，繁華奚所榮。金風扇微涼，遠煙凝翠晶。
松院靜苔色，竹房深磬聲。境幽真慮恬，道勝外物輕。
意適本非說，含毫空複情。
[book_node]《中春麟德殿會百僚觀新樂詩一章，章十六句》   ┉ 李適
芳歲肇佳節，物華當仲春。乾坤既昭泰，煙景含氤氳。
德淺荷玄貺，樂成思治人。前庭列鐘鼓，廣殿延群臣。
八卦隨舞意，五音轉曲新。顧非咸池奏，庶協南風熏。
式宴禮所重，浹歡情必均。同和諒在茲，萬國希可親。
[book_node]《九日絕句》   ┉ 李適
禁苑秋來爽氣多，昆明風動起滄波。
中流簫鼓誠堪賞，詎假橫汾發棹歌。
[book_node]《暮春喜雨詩》   ┉ 李昂1
風雲喜際會，雷雨遂流滋。薦幣虛陳禮，動天實精思。
漸侵九夏節，複在三春時。霢霂垂朱闕，飄颻入綠墀。
郊坰既沾足，黍稷有豐期。百辟同康樂，萬方佇雍熙。
[book_node]《題程修己竹障》   ┉ 李昂1
良工運精思，巧極似有神。
臨窗忽睹繁陰合，再盼真假殊未分。
[book_node]《宮中題》   ┉ 李昂1
輦路生春草，上林花發時。憑高何限意，無複侍臣知。
[book_node]《上巳日賜裴度》   ┉ 李昂1
注想待元老，識君恨不早。我家柱石衰，憂來學丘禱。
[book_node]《上元日二首》   ┉ 李昂1
上元高會集群仙，心齋何事欲祈年。
丹誠儻徹玉帝座，且共吾人慶大田。
蓂生三五葉初齊，上元羽客出桃蹊。
不愛仙家登真訣，願蒙四海福黔黎。
[book_node]《夏日聯句》   ┉ 李昂1
人皆苦炎熱，我愛夏日長。——李昂1
熏風自南來，殿閣生微涼。——柳公權
[book_node]《百丈山》   ┉ 李忱
大雄真跡枕危巒，梵宇層樓聳萬般。日月每從肩上過，山河長在掌中看。仙峰不間三春秀，靈境何時六月寒。
更有上方人罕到，暮鐘朝磬碧雲端。
[book_node]《吊白居易》   ┉ 李忱
綴玉聯珠六十年，誰教冥路作詩仙。浮雲不系名居易，造化無為字樂天。童子解吟長恨曲，胡兒能唱琵琶篇。
文章已滿行人耳，一度思卿一愴然。
[book_node]《幸華嚴寺》   ┉ 李忱
雲散晴山幾萬重，煙收春色更沖融。帳殿出空登碧漢，遐川俯望色藍籠。林光入戶低韶景，嶺氣通宵展霽風。
今日追游何所似，莫慚漢武賞汾中。
[book_node]《重陽錫宴群臣》   ┉ 李忱
款塞旋征騎，和戎委廟賢。傾心方倚注，葉力共安邊。
[book_node]《題涇縣水西寺》   ┉ 李忱
大殿連雲接爽溪，鐘聲還與鼓聲齊。
長安若問江南事，說道風光在水西。
[book_node]《瀑布聯句》   ┉ 李忱
千岩萬壑不辭勞，遠看方知出處高。——黃檗
溪澗豈能留得住，終歸大海作波濤。——李忱
[book_node]《句》   ┉ 李忱
海嶽宴咸通。
七載秉鈞調四序，一方獄市獲來蘇。
[book_node]《句》   ┉ 李曄1
只解劈牛兼劈樹，不能誅惡與誅凶。

[book_title]卷五
[book_node]《春遊曲》   ┉ 長孫氏
上苑桃花朝日明，蘭閨豔妾動春情。井上新桃偷面色，簷邊嫩柳學身輕。花中來去看舞蝶，樹上長短聽啼鶯。
林下何須遠借問，出眾風流舊有名。
[book_node]《曳鼎歌》   ┉ 武則天
羲農首出，軒昊膺期。唐虞繼踵，湯禹乘時。
天下光宅，海內雍熙。上玄降鑒，方建隆基。
[book_node]《唐享昊天樂：第一》   ┉ 武則天
太陰凝至化，真耀蘊軒儀。德邁娥台敞，仁高姒幄披。
捫天遂啟極，夢日乃升曦。
[book_node]《唐享昊天樂：第二》   ┉ 武則天
瞻紫極，望玄穹。翹至懇，罄深衷。
聽雖遠，誠必通。垂厚澤，降雲宮。
[book_node]《唐享昊天樂：第三》   ┉ 武則天
幹儀混成沖邃，天道下濟高明，闓陽晨披紫闕，太一曉降黃庭。圜壇敢申昭報，方璧冀展虔情。
丹襟式敷衷懇，玄鑒庶察微誠。
[book_node]《唐享昊天樂：第四》   ┉ 武則天
巍巍睿業廣，赫赫聖基隆。菲德承先顧，禎符萃眇躬。
銘開武岩側，圖薦洛川中。微誠詎幽感，景命忽昭融。
有懷慚紫極，無以謝玄穹。
[book_node]《唐享昊天樂：第五》   ┉ 武則天
朝壇霧卷，曙嶺煙沉。爰設筐幣，式表誠心。
筵輝麗璧，樂暢和音。仰惟靈鑒，俯察翹襟。
[book_node]《唐享昊天樂：第六》   ┉ 武則天
昭昭上帝，穆穆下臨。禮崇備物，樂奏鏘金。
蘭羞委薦，桂醑盈斟。敢希明德，幸罄莊心。
[book_node]《唐享昊天樂：第七》   ┉ 武則天
尊浮九醞，禮備三周。陳誠菲奠，契福神猷。
[book_node]《唐享昊天樂：第八》   ┉ 武則天
奠璧郊壇昭大禮，鏘金拊石表虔誠。
始奏承雲娛帝賞，複歌調露暢韶英。
[book_node]《唐享昊天樂：第九》   ┉ 武則天
荷恩承顧托，執契恭臨撫。廟略靜邊荒，天兵曜神武。
有截資先化，無為遵舊矩。禎符降昊穹，大業光寰宇。
[book_node]《唐享昊天樂：第十》   ┉ 武則天
肅肅祀典，邕邕禮秩。三獻已周，九成斯畢。
爰撤其俎，載遷其實。或升或降，惟誠惟質。
[book_node]《唐享昊天樂：第十一》   ┉ 武則天
禮終肆類，樂闋九成。仰惟明德，敢薦非馨。
顧慚菲奠，久馳雲輧。瞻荷靈澤，悚戀兼盈。
[book_node]《唐享昊天樂：第十二》   ┉ 武則天
式乾路，辟天扉。回日馭，動雲衣。
登金闕，入紫微。望仙駕，仰恩徽。
[book_node]《唐明堂樂章：外辦將出》   ┉ 武則天
總章陳昔典，衢室禮惟神。巨集規則天地，神用葉陶鈞。
負扆三春旦，充庭萬宇賓。顧己誠虛薄，空慚馭兆人。
[book_node]《唐明堂樂章：皇帝行》   ┉ 武則天
仰膺歷數，俯順謳歌。遠安邇肅，俗阜時和。
化光玉鏡，訟息金科。方興典禮，永戢干戈。
[book_node]《唐明堂樂章：皇嗣出入升降》   ┉ 武則天
至人光俗，大孝通神。謙以表性，恭惟立身。
洪規載啟，茂典方陳。譽隆三善，祥開萬春。
[book_node]《唐明堂樂章：迎送王公》   ┉ 武則天
千官肅事，萬國朝宗。載延百辟，爰集三宮。
君臣德合，魚水斯同。睿圖方永，周曆長隆。
[book_node]《唐明堂樂章：登歌》   ┉ 武則天
禮崇宗祀，志表嚴禋。笙鏞合奏，文物惟新。
敬遵茂典，敢擇良辰。絜誠斯著，奠謁方申。
[book_node]《唐明堂樂章：配饗》   ┉ 武則天
笙鏞間玉宇，文物昭清輝。晬影臨芳奠，休光下太微。
孝思期有感，明絜庶無違。
[book_node]《唐明堂樂章：宮音》   ┉ 武則天
履艮包群望，居中冠百靈。萬方資廣運，庶品荷財成。
神功諒匪測，盛德實難名。藻奠申誠敬，恭祀表惟馨。
[book_node]《唐明堂樂章：角音》   ┉ 武則天
出震位，開平秩。扇條風，乘甲乙。
龍德盛，鳥星出。薦珪篚，陳誠實。
[book_node]《唐明堂樂章：征音》   ┉ 武則天
赫赫離精禦炎陸，滔滔熾景開隆暑。
冀延神鑒俯蘭尊，式表虔襟陳桂俎。
[book_node]《唐明堂樂章：商音》   ┉ 武則天
律中夷則，序應收成。功宣建武，義表惟明。
爰申禮奠，庶展翹誠。九秋是式，百穀斯盈。
[book_node]《唐明堂樂章：羽音》   ┉ 武則天
葭律肇啟隆冬，蘋藻攸陳饗祭。
黃鐘既陳玉燭，紅粒方殷稔歲。
[book_node]《唐大饗拜洛樂章：昭和》   ┉ 武則天
九玄眷命，三聖基隆。奉成先旨，明台畢功。
宗祀展敬，冀表深衷。永昌帝業，式播淳風。
[book_node]《唐大饗拜洛樂章：致和》   ┉ 武則天
神功不測兮運陰陽，包藏萬宇兮孕八荒。
天符既出兮帝業昌，願臨明祀兮降禎祥。
[book_node]《唐大饗拜洛樂章：咸和》   ┉ 武則天
坎澤祠容備舉，坤壇祭典爰申。靈眷遙行秘躅，嘉貺薦委殊珍。肅禮恭禋載展，翹襟邈志逾殷。
方期交際懸應。
[book_node]《唐大饗拜洛樂章：九和》   ┉ 武則天
祗荷坤德，欽若干靈。慚惕罔置，興居匪寧。
恭崇禮則，肅奉儀形。惟憑展敬，敢薦非馨。
[book_node]《唐大饗拜洛樂章：拜洛》   ┉ 武則天
菲躬承睿顧，薄德忝坤儀。幹幹遵後命，翼翼奉先規。
撫俗勤雖切，還淳化尚虧。未能弘至道，何以契明祇。
[book_node]《唐大饗拜洛樂章：顯和》   ┉ 武則天
顧德有慚虛菲，明祇屢降禎符。汜水初呈秘象，溫洛薦表昌圖。玄澤流恩載洽，丹襟荷渥增愉。
[book_node]《唐大饗拜洛樂章：昭和》   ┉ 武則天
舒雲致養，合大資生。德以恒固，功由永貞。
升歌薦序，垂幣翹誠。虹開玉照，鳳引金聲。
[book_node]《唐大饗拜洛樂章：敬和》   ┉ 武則天
蘭俎既升，蘋羞可薦。金石載設，咸英已變。
林澤斯總，山川是遍。敢用敷誠，實惟忘倦。
[book_node]《唐大饗拜洛樂章：齊和》   ┉ 武則天
沉潛演貺分三極，廣大凝禎總萬方。
既薦羽旌文化啟，還呈幹戚武威揚。
[book_node]《唐大饗拜洛樂章：德和》   ┉ 武則天
夕惕同龍契，晨兢當鳳扆。崇儒習舊規，偃伯循先旨。
絕壤飛冠蓋，遐區麗山水。幸承三聖餘，忻屬千年始。
[book_node]《唐大饗拜洛樂章：禋和》   ┉ 武則天
百禮崇容，千官肅事。靈降舞兆，神凝有粹。
奠享咸周，威儀畢備。奏夏登列，歌雍撤肆。
[book_node]《唐大饗拜洛樂章：通和》   ┉ 武則天
皇皇靈眷，穆穆神心。暫動凝質，還歸積陰。
功玄樞紐，理寂高深。銜恩佩德，聳志翹襟。
[book_node]《唐大饗拜洛樂章：歸和》   ┉ 武則天
言旋雲洞兮躡煙塗，永寧中宇兮安下都。
包涵動植兮順榮枯，長貽寶貺兮贊璿圖。
[book_node]《唐大饗拜洛樂章：歸和》   ┉ 武則天
調雲闋兮神座興，驂雲駕兮儼將升。
騰絳霄兮垂景祜，翹丹懇兮荷休征。
[book_node]《唐武氏享先廟樂章》   ┉ 武則天
先德謙撝冠昔，嚴規節素超今。奉國忠誠每竭，承家至孝純深。追崇懼乖尊意，顯號恐玷徽音。
既迫王公屢請，方乃俯遂群心。有限無由展敬，奠醑每闕親斟。大禮虔申典冊，蘋藻敬薦翹襟。
[book_node]《早春夜宴》   ┉ 武則天
九春開上節，千門敞夜扉。蘭燈吐新焰，桂魄朗圓輝。
送酒惟須滿，流杯不用稀。務使霞漿興，方乘泛洛歸。
[book_node]《游九龍潭》   ┉ 武則天
山窗游玉女，澗戶對瓊峰。岩頂翔雙鳳，潭心倒九龍。
酒中浮竹葉，杯上寫芙蓉。故驗家山賞，惟有風入松。
[book_node]《贈胡天師》   ┉ 武則天
高人葉高志，山服往山家。迢迢間風月，去去隔煙霞。
碧岫窺玄洞，玉灶煉丹砂。今日星津上，延首望靈槎。
[book_node]《從駕幸少林寺》   ┉ 武則天
陪鑾游禁苑，侍賞出蘭闈。雲偃攢峰蓋，霞低插浪旗。
日宮疏澗戶，月殿啟岩扉。金輪轉金地，香閣曳香衣。
鐸吟輕吹發，幡搖薄霧霏。昔遇焚芝火，山紅連野飛。
花台無半影，蓮塔有全輝。實賴能仁力，攸資善世威。
慈緣興福緒，於此罄歸依。風枝不可靜，泣血竟何追。
[book_node]《石淙》   ┉ 武則天
三山十洞光玄籙，玉嶠金巒鎮紫微。均露均霜標勝壤，交風交雨列皇畿。萬仞高岩藏日色，千尋幽澗浴雲衣。
且駐歡筵賞仁智，雕鞍薄晚雜塵飛。
[book_node]《臘日宣詔幸上苑》   ┉ 武則天
明朝游上苑，火急報春知。花須連夜發，莫待曉風吹。
[book_node]《如意娘》   ┉ 武則天
看朱成碧思紛紛，憔悴支離為憶君。
不信比來長下淚，開箱驗取石榴裙。
[book_node]《制袍字賜狄仁傑》   ┉ 武則天
敷政術，守清勤。升顯位，勵相臣。
[book_node]《擬小山篇》   ┉ 徐賢妃
仰幽岩而流盼，撫桂枝以凝想。
將千齡兮此遇，荃何為兮獨往。
[book_node]《長門怨》   ┉ 徐賢妃
舊愛柏梁台，新寵昭陽殿。守分辭芳輦，含情泣團扇。
一朝歌舞榮，夙昔詩書賤。頹恩誠已矣，覆水難重薦。
[book_node]《秋風函谷應詔》   ┉ 徐賢妃
秋風起函穀，勁氣動河山。偃松千嶺上，雜雨二陵間。
低雲愁廣隰，落日慘重關。此時飄紫氣，應驗真人還。
[book_node]《賦得北方有佳人》   ┉ 徐賢妃
由來稱獨立，本自號傾城。柳葉眉間發，桃花臉上生。
腕搖金釧響，步轉玉環鳴。纖腰宜寶襪，紅衫豔織成。
懸知一顧重，別覺舞腰輕。
[book_node]《進太宗》   ┉ 徐賢妃
朝來臨鏡臺，妝罷暫裴回。千金始一笑，一召詎能來。
[book_node]《奉和聖制立春日侍宴內殿出翦彩花應制》   ┉ 上官昭容
密葉因裁吐，新花逐翦舒。攀條雖不謬，摘蕊詎知虛。
春至由來發，秋還未肯疏。借問桃將李，相亂欲何如。
[book_node]《九月九日上幸慈恩寺登浮圖，群臣上菊花壽酒》   ┉ 上官昭容
帝裏重陽節，香園萬乘來。卻邪萸入佩，獻壽菊傳杯。
塔類承天湧，門疑待佛開。睿詞懸日月，長得仰昭回。
[book_node]《彩書怨》   ┉ 上官昭容
葉下洞庭初，思君萬里餘。露濃香被冷，月落錦屏虛。
欲奏江南曲，貪封薊北書。書中無別意，惟悵久離居。
[book_node]《駕幸三會寺應制》   ┉ 上官昭容
釋子談經處，軒臣刻字留。故台遺老識，殘簡聖皇求。
駐蹕懷千古，開襟望九州。四山緣塞合，二水夾城流。
宸翰陪瞻仰，天杯接獻酬。太平詞藻盛，長願紀鴻休。
[book_node]《駕幸新豐溫泉宮獻詩三首》   ┉ 上官昭容
三冬季月景龍年，萬乘觀風出灞川。
遙看電躍龍為馬，回矚霜原玉作田。
鸞旗掣曳拂空回，羽騎驂驔躡景來。
隱隱驪山雲外聳，迢迢禦帳日邊開。
翠幕珠幃敞月營，金罍玉斝泛蘭英。
歲歲年年常扈蹕，長長久久樂升平。
[book_node]《游長寧公主流杯池二十五首》   ┉ 上官昭容
逐仙賞，展幽情，逾昆閬，邁蓬瀛。
游魯館，陟秦台。汙山壁，愧瓊瑰。
檀欒竹影，飆f2松聲。不煩歌吹，自足娛情。
仰循茅宇，俯眄喬枝。煙霞問訊，風月相知。
枝條鬱鬱，文質彬彬。山林作伴，松桂為鄰。
清波洶湧，碧樹冥蒙。莫怪留步，因攀桂叢。
莫論圓嶠，休說方壺。何如魯館，即是仙都。
玉環騰遠創，金埒荷殊榮。弗玩珠璣飾，仍留仁智情。
鑿山便作室，憑樹即為楹。公輸與班爾，從此遂韜聲。
登山一長望，正遇九春初。結駟填街術，閭閻滿邑居。
鬥雪梅先吐，驚風柳未舒。直愁斜日落，不畏酒尊虛。
霽曉氣清和，披襟賞薜蘿。玳瑁凝春色，琉璃漾水波。
跂石聊長嘯，攀松乍短歌。除非物外者，誰就此經過。
暫爾遊山第，淹留惜未歸。霞窗明月滿，澗戶白雲飛。
書引藤為架，人將薜作衣。此真攀玩所，臨睨賞光輝。
放曠出煙雲，蕭條自不群。漱流清意府，隱幾避囂氛。
石畫妝苔色，風梭織水文。山室何為貴，唯餘蘭桂熏。
策杖臨霞岫，危步下霜蹊。志逐深山靜，途隨曲澗迷。
漸覺心神逸，俄看雲霧低。莫怪人題樹，只為賞幽棲。
攀藤招逸客，偃桂協幽情。水中看樹影，風裏聽松聲。
攜琴侍叔夜，負局訪安期。不應題石壁，為記賞山時。
泉石多仙趣，岩壑寫奇形。欲知堪悅耳，唯聽水泠泠。
岩壑恣登臨，瑩目複怡心。風篁類長笛，流水當鳴琴。
懶步天臺路，惟登地肺山。幽岩仙桂滿，今日恣情攀。
暫游仁智所，蕭然松桂情。寄言棲遁客，勿複訪蓬瀛。
瀑溜晴疑雨，叢篁晝似昏。山中真可玩，暫請報王孫。
傍池聊試筆，倚石旋題詩。豫彈山水調，終擬從鐘期。
橫鋪豹皮褥，側帶鹿胎巾。借問何為者，山中有逸人。
沁水田園先自多，齊城樓觀更無過。
倩語張騫莫辛苦，人今從此識天河。
參差碧岫聳蓮花，潺湲綠水瑩金沙。
何須遠訪三山路，人今已到九仙家。
憑高瞰險足怡心，菌閣桃源不暇尋。
餘雪依林成玉樹，殘霙點岫即瑤岑。
[book_node]《句》   ┉ 上官昭容
勢如連璧友，心似臭蘭人。
[book_node]《贈張雲容舞》   ┉ 楊玉環
羅袖動香香不已，紅蕖嫋嫋秋煙裏。
輕雲嶺上乍搖風，嫩柳池邊初拂水。
[book_node]《謝賜珍珠》   ┉ 江妃
桂葉雙眉久不描，殘妝和淚汙紅綃。
長門盡日無梳洗，何必珍珠慰寂寥。

[book_title]卷六
[book_node]《黃台瓜辭》   ┉ 李賢
種瓜黃台下，瓜熟子離離。一摘使瓜好，再摘使瓜稀。
三摘猶自可，摘絕抱蔓歸。
[book_node]《奉和同太子監守違戀》   ┉ 李元嘉
幹象開層構，離明啟少陽。卜征從獻吉，守器屬元良。
逖矣淩周誦，遙哉掩漢莊。好士傾南洛，多才盛北場。
地分丹鷲嶺，途間白雲鄉。儲誠虔曉夕，宸愛積炎涼。
珠璧連霄漢，萬物仰重光。
[book_node]《奉和聖制過溫湯》   ┉ 李貞
鳳輦騰宸駕，驪籞次幹遊。坎德疏溫液，山隈派暖流。
寒氛空外擁，蒸氣沼中浮。林凋帷影散，雲斂蓋陰收。
霜郊暢玄覽，參差落景遒。
[book_node]《石橋》   ┉ 李禕
別有經行所，迥跨重巒側。粵因求瘼餘，倏想尋真域。
放情恣披拂，杖策聊□□。□□□□□，□□□□色。
亂幡霧中見，雁塔雲間識。薄煙冪遠郊，遙峰沒歸翼。
仙橋危石架，幽洞乘□□。□□□□□，□□□易測。
二教無先後，一相平而直。冀茲捐俗心，永懷依妙力。

[book_title]卷七
[book_node]《虛池驛題屏風》   ┉ 宜芬公主
出嫁辭鄉國，由來此別難。聖恩愁遠道，行路泣相看。
沙塞容顏盡，邊隅粉黛殘。妾心何所斷，他日望長安。
[book_node]《嘲陸暢》   ┉ 宋若華
十二層樓倚翠空，鳳鸞相對立梧桐。
雙成走報監門衛，莫使吳歈入漢宮。
[book_node]《奉和禦制麟德殿宴百僚應制》   ┉ 宋若昭
垂衣臨八極，肅穆四門通。自是無為化，非關輔弼功。
修文招隱伏，尚武殄妖凶。德炳韶光熾，恩沾雨露濃。
衣冠陪禦宴，禮樂盛朝宗。萬壽稱觴舉，千年信一同。
[book_node]《奉和禦制麟德殿宴百官》   ┉ 宋若憲
端拱承休命，時清荷聖皇。四聰聞受諫，五服遠朝王。
景媚鶯初囀，春殘日更長。命筵多濟濟，盛樂複鏘鏘。
酆鎬誰將敵，橫汾未可方。願齊山嶽壽，祉福永無疆。
[book_node]《奉和麟德殿宴百僚應制》   ┉ 鮑君徽
睿澤先寰海，功成展武韶。戈鋋清外壘，文物盛中朝。
聖祚山河固，宸章日月昭。玉筵鸞鵠集，仙管鳳凰調。
禦柳新低綠，宮鶯乍囀嬌。願將億兆慶，千祀奉神堯。
[book_node]《關山月》   ┉ 鮑君徽
高高秋月明，北照遼陽城。塞迥光初滿，風多暈更生。
征人望鄉思，戰馬聞鼙驚。朔風悲邊草，胡沙暗虜營。
霜凝匣中劍，風憊原上旌。早晚謁金闕，不聞刁鬥聲。
[book_node]《惜花吟》   ┉ 鮑君徽
枝上花，花下人，可憐顏色俱青春。昨日看花花灼灼，今朝看花花欲落。不如盡此花下歡，莫待春風總吹卻。
鶯歌蝶舞韶光長，紅爐煮茗松花香。妝成罷吟恣遊後，獨把芳枝歸洞房。
[book_node]《東亭茶宴》   ┉ 鮑君徽
閑朝向曉出簾櫳，茗宴東亭四望通。遠眺城池山色裏，俯聆弦管水聲中。幽篁引沼新抽翠，芳槿低簷欲吐紅。
坐久此中無限興，更憐團扇起清風。
[book_node]《夜夢》   ┉ 蕭妃
昨日夢君歸，賤妾下鳴機。極知意氣薄，不著去時衣。
故言如夢裏，賴得雁書飛。

[book_title]卷八
[book_node]《詠燈》   ┉ 李昪
一點分明值萬金，開時惟怕冷風侵。
主人若也勤挑撥，敢向尊前不盡心。
[book_node]《遊後湖賞蓮花》   ┉ 李璟
蓼花蘸水火不滅，水鳥驚魚銀梭投。滿目荷花千萬頃，紅碧相雜敷清流。孫武已斬吳宮女，琉璃池上佳人頭。
[book_node]《保大五年元日大雪同太弟景遂汪王景逷齊王景逵進士李建勳中書徐鉉勤政殿學士張義方登樓賦》   ┉ 李璟
珠簾高卷莫輕遮，往往相逢隔歲華。春氣昨宵飄律管，東風今日放梅花。素姿好把芳姿掩，落勢還同舞勢斜。
坐有賓朋尊有酒，可憐清味屬儂家。
[book_node]《句》   ┉ 李璟
靈槎思浩蕩，老鶴倚崆峒。
蒼苔迷古道，紅葉亂朝霞。
棲鳳枝梢猶軟弱，化龍形狀已依稀。
[book_node]《九月十日偶書》   ┉ 李煜
晚雨秋陰酒乍醒，感時心緒杳難平。黃花冷落不成豔，紅葉颼飀競鼓聲。背世返能厭俗態，偶緣猶未忘多情。
自從雙鬢斑斑白，不學安仁卻自驚。
[book_node]《秋鶯》   ┉ 李煜
殘鶯何事不知秋，橫過幽林尚獨遊。老舌百般傾耳聽，深黃一點入煙流。棲遲背世同悲魯，瀏亮如笙碎在緱。
莫更留連好歸去，露華淒冷蓼花愁。
[book_node]《病起題山舍壁》   ┉ 李煜
山舍初成病乍輕，杖藜巾褐稱閒情。爐開小火深回暖，溝引新流幾曲聲。暫約彭涓安朽質，終期宗遠問無生。
誰能役役塵中累，貪合魚龍構強名。
[book_node]《送鄧王二十弟從益牧宣城》   ┉ 李煜
且維輕舸更遲遲，別酒重傾惜解攜。浩浪侵愁光蕩漾，亂山凝恨色高低。君馳檜楫情何極，我憑闌幹日向西。
咫尺煙江幾多地，不須懷抱重淒淒。
[book_node]《渡中江望石城泣下》   ┉ 李煜
江南江北舊家鄉，三十年來夢一場。吳苑宮闈今冷落，廣陵台殿已荒涼。雲籠遠岫愁千片，雨打歸舟淚萬行。
兄弟四人三百口，不堪閑坐細思量。
[book_node]《挽辭》   ┉ 李煜
珠碎眼前珍，花凋世外春。未銷心裏恨，又失掌中身。
玉笥猶殘藥，香奩已染塵。前哀將後感，無淚可沾巾。
豔質同芳樹，浮危道略同。正悲春落實，又苦雨傷叢。
穠麗今何在，飄零事已空。沉沉無問處，千載謝東風。
[book_node]《悼詩》   ┉ 李煜
永念難消釋，孤懷痛自嗟。雨深秋寂莫，愁引病增加。
咽絕風前思，昏蒙眼上花。空王應念我，窮子正迷家。
[book_node]《感懷》   ┉ 李煜
又見桐花發舊枝，一樓煙雨暮淒淒。
憑闌惆悵人誰會，不覺潸然淚眼低。
層城無複見嬌姿，佳節纏哀不自持。
空有當年舊煙月，芙蓉城上哭蛾眉。
[book_node]《梅花》   ┉ 李煜
殷勤移植地，曲檻小欄邊。共約重芳日，還憂不盛妍。
阻風開步障，乘月溉寒泉。誰料花前後，蛾眉卻不全。
失卻煙花主，東君自不知。清香更何用，猶發去年枝。
[book_node]《書靈筵手巾》   ┉ 李煜
浮生共憔悴，壯歲失嬋娟。汗手遺香漬，痕眉染黛煙。
[book_node]《書琵琶背》   ┉ 李煜
侁自肩如削，難勝數縷絛。天香留鳳尾，餘暖在檀槽。
[book_node]《病中感懷》   ┉ 李煜
憔悴年來甚，蕭條益自傷。風威侵病骨，雨氣咽愁腸。
夜鼎唯煎藥，朝髭半染霜。前緣竟何似，誰與問空王。
[book_node]《病中書事》   ┉ 李煜
病身堅固道情深，宴坐清香思自任。月照靜居唯搗藥，門扃幽院只來禽。庸醫懶聽詞何取，小婢將行力未禁。
賴問空門知氣味，不然煩惱萬塗侵。
[book_node]《賜宮人慶奴》   ┉ 李煜
風情漸老見春羞，到處消魂感舊遊。
多謝長條似相識，強垂煙態拂人頭。
[book_node]《題金樓子後》   ┉ 李煜
牙籤萬軸裹紅綃，王粲書同付火燒。
不于祖龍留面目，遺篇那得到今朝。
[book_node]《句》   ┉ 李煜
迢迢牽牛星，杳在河之陽。粲粲黃姑女，耿耿遙相望。
鶯狂應有恨，蝶舞已無多。
揖讓月在手，動搖風滿懷。
病態如衰弱，厭厭向五年。
衰顏一病難牽複，曉殿君臨頗自羞。
冷笑秦皇經遠略，靜憐姬滿苦時巡。
鬢從今日添新白，菊是去年依舊黃。
萬古到頭歸一死，醉鄉葬地有高原。
人生不滿百，剛作千年畫。
日映仙雲薄，秋高天碧深。
烏照始潛輝，龍燭便爭秉。
凝珠滿露枝。
遊颺日已西，肅穆寒初至。
九重開扇鵠，四牖炳燈魚。
羽觴無算酌。
傾碗更為壽，深卮遞酬賓。
[book_node]《薔薇詩一首十八韻呈東海侍郎徐鉉》   ┉ 李從善
綠影覆幽池，芳菲四月時。管弦朝夕興，組繡百千枝。
盛引牆看遍，高煩架屢移。露輕濡彩筆，蜂誤拂吟髭。
日照玲瓏幔，風搖翡翠帷。早紅飄蘚地，狂蔓掛蛛絲。
嫩刺牽衣細，新條窣草垂。晚香難暫舍，嬌自態相窺。
深淺分前後，榮華互盛衰。尊前留客久，月下欲歸遲。
何處繁臨砌，誰家密映籬。絳羅房燦爛，碧玉葉參差。
分得殷勤種，開來遠近知。晶熒歌袖袂，柔弱舞腰支。
膏麝誰將比，庭萱自合嗤。勻妝低水鑒，泣淚滴煙rG。
畫擬憑梁廣，名宜亞楚姬。寄君十八韻，思拙愧新奇。
[book_node]《觀棋》   ┉ 李從謙
竹林二君子，盡日竟沉吟。相對終無語，爭先各有心。
恃強斯有失，守分固無侵。若算機籌處，滄滄海未深。
[book_node]《贈別唐太師道襲》   ┉ 李建
丱歲便將為肘腋，二紀何曾離一日。更深猶尚立案前，敷奏柔和不傷物。今朝榮貴慰我心，雙旌引向重城出。
褒斜舊地委勳賢，從此生靈永泰息。
[book_node]《幸秦川上梓潼山》   ┉ 李衍
喬岩簇冷煙，幽徑上寒天。下瞰峨眉嶺，上窺華嶽巔。
驅馳非取樂，按幸為憂邊。此去如登陟，歌樓路幾千。
[book_node]《題劍門》   ┉ 李衍
緩轡逾雙劍，行行躡石棱。作千尋壁壘，為萬祀依憑。
道德雖無取，江山粗可矜。回看城闕路，雲疊樹層層。
[book_node]《過白衛嶺和韓昭》   ┉ 李衍
先朝神武力開邊，畫斷封疆四五千。前望隴山屯劍戟，後憑巫峽鎖烽煙。軒皇尚自親平寇，嬴政徒勞愛學仙。
想到隗宮尋勝處，正應鶯語暮春天。
[book_node]《宮詞》   ┉ 李衍
輝輝赫赫浮玉雲，宣華池上月華新。
月華如水浸宮殿，有酒不醉真癡人。
[book_node]《醉妝詞》   ┉ 李衍
者邊走，那邊走，只是尋花柳。
那邊走，者邊走，莫厭金杯酒。
[book_node]《句》   ┉ 李衍
不緣朝闕去，好此結茅廬。
[book_node]《巡衣錦軍制還鄉歌》   ┉ 錢鏐
三節還鄉兮掛錦衣，碧天朗朗兮愛日暉。
功成道上兮列旌旗，父老遠來兮相追隨。
家山鄉眷兮會時稀，今朝設宴兮觥散飛。
鬥牛無孛兮民無欺，吳越一王兮駟馬歸。
[book_node]《沒了期歌》   ┉ 錢鏐
沒了期，沒了期，營基才了又倉基。
沒了期，沒了期，春衣才了又冬衣。
[book_node]《句》   ┉ 錢鏐
須將一片地，付與有心人。
黃河信有澄清日，後代應難繼此才。
傳語龍王並水府，錢塘借與築錢城。
[book_node]《宮中作》   ┉ 錢俶
廊廡周遭翠幕遮，禁林深處絕喧嘩。界開日影憐窗紙，穿破苔痕惡筍芽。西第晚宜供露茗，小池寒欲結冰花。
謝公未是深沉量，猶把輸贏局上誇。
[book_node]《避暑摩訶池上作》   ┉ 孟昶
冰肌玉骨清無汗，水殿風來暗香暖。簾開明月獨窺人，欹枕釵橫雲鬢亂。起來瓊戶寂無聲，時見疏星渡河漢。
屈指西風幾時來，只恐流年暗中換。
[book_node]《批葉翹諫書紙尾》   ┉ 王繼鵬
春色曾看紫陌頭，亂紅飛盡不禁愁。
人情自厭芳華歇，一葉隨風落禦溝。

[book_title]卷九
[book_node]《丈人觀》   ┉ 徐氏
早與元妃慕至化，同躋靈嶽訪真仙。當時信有壺中景，今日親來洞裏天。儀仗影空寥廓外，金絲聲揭翠微巔。
惟慚未致華胥理，徒蔔升平萬萬年。
[book_node]《玄都觀》   ┉ 徐氏
千尋綠嶂夾流溪，登眺因知海嶽低。瀑布迸舂青石碎，輪茵橫翦翠峰齊。步黏苔蘚龍橋滑，日閉煙羅鳥徑迷。
莫道穹天無路到，此山便是碧雲梯。
[book_node]《丈人觀謁先帝禦容》   ┉ 徐氏
聖帝歸梧野，躬來謁聖顏。旋登三徑路，似陟九嶷山。
日照堆嵐迥，雲橫積翠間。期修封禪禮，方俟再躋攀。
[book_node]《題金華宮》   ┉ 徐氏
再到金華頂，玄都訪道回。雲披分景象，黛鎖顯樓臺。
雨滌前山淨，風吹去路開。翠屏夾流水，何必羨蓬萊。
[book_node]《丹景山至德寺》   ┉ 徐氏
周回雲水游丹景，因與真妃眺上方。晴日曉升金晃曜，寒泉夜落玉丁當。松梢月轉琴棲影，柏徑風牽麝食香。
虔煠六銖宜鑄祝，惟祈聖祉保遐昌。
[book_node]《題彭州陽平化》   ┉ 徐氏
尋真遊勝境，巡禮到陽平。水遠波瀾碧，山高氣象清。
殿嚴孫氏貌，碑暗系師名。夜月登壇醮，松風森磬聲。
[book_node]《三學山夜看聖燈》   ┉ 徐氏
虔禱遊靈境，元妃夙志同。玉香焚靜夜，銀燭炫遼空。
泉漱雲根月，鐘敲檜杪風。印金標聖跡，飛石顯神功。
滿望天涯極，平臨日腳紅。猿來齋石上，僧集講筵中。
頓作超三界，渾疑證六通。願成修偃化，社稷保延洪。
[book_node]《題天回驛》   ┉ 徐氏
周遊靈境散幽情，千里江山暫得行。
所恨風光看未足，卻驅金翠入龜城。
[book_node]《丈人觀》   ┉ 徐氏
獲陪翠輦喜殊常，同涉仙壇豈厭長。
不羨乘鸞入煙霧，此中便是五雲鄉。
[book_node]《玄都觀》   ┉ 徐氏
登尋丹壑到玄都，接日紅霞照座隅。
即向周回岩下看，似看曾進畫圖無。
[book_node]《游丈人觀謁先帝禦容》   ┉ 徐氏
共謁禦容儀，還同在禁闈。笙歌喧寶殿，彩仗耀金徽。
清淚沾羅袂，紅霞拂繡衣。九疑山水遠，無路繼湘妃。
[book_node]《題金華宮》   ┉ 徐氏
碧煙紅霧漾人衣，宿霧蒼苔石徑危。風巧解吹松上曲，蝶嬌頻采臉邊脂。同尋僻境思攜手，暗指遙山學畫眉。
好把身心清淨處，角冠霞帔事希夷。
[book_node]《和題丹景山至德寺》   ┉ 徐氏
丹景山頭宿梵宮，玉輪金輅駐虛空。軍持無水注寒碧，蘭若有花開晚紅。武士盡排青嶂下，內人皆在講筵中。
我家帝子傳王業，積善終期四海同。
[book_node]《題彭州陽平化》   ┉ 徐氏
雲浮翠輦屆陽平，真似驂鸞到上清。風起半厓聞虎嘯，雨來當面見龍行。晚尋水澗聽松韻，夜上星壇看月明。
長恐前身居此境，玉皇教向錦城生。
[book_node]《三學山夜看聖燈》   ┉ 徐氏
聖燈千萬炬，旋向碧空生。細雨濕不暗，好風吹更明。
磬敲金地響，僧唱梵天聲。若說無心法，此光如有情。
[book_node]《題天回驛》   ┉ 徐氏
翠驛紅亭近玉京，夢魂猶是在青城。
比來出看江山景，卻被江山看出行。

[book_title]卷一十
[book_node]《郊廟歌辭：祀圜丘樂章：豫和》
上靈眷命膺會昌，盛德殷薦葉辰良。
景福降兮聖德遠，玄化穆兮天曆長。
[book_node]《郊廟歌辭：祀圜丘樂章：太和》
穆穆我後，道應千齡。登三處大，得一居貞。
禮惟崇德，樂以和聲。百神仰止，天下文明。
[book_node]《郊廟歌辭：祀圜丘樂章：肅和》
闓陽播氣，甄曜垂明。有赫圜宰，深仁曲成。
日麗蒼璧，煙開紫營。聿遵幹享，式降鴻禎。
[book_node]《郊廟歌辭：祀圜丘樂章：雍和》
欽惟大帝，載仰皇穹。始命田燭，爰啟郊宮。
雲門駭聽，雷鼓鳴空。神其介祀，景祚斯融。
[book_node]《郊廟歌辭：祀圜丘樂章：壽和》
八音斯奏，三獻畢陳。寶祚惟永，暉光日新。
[book_node]《郊廟歌辭：祀圜丘樂章：舒和》
疊璧凝影皇壇路，編珠流彩帝郊前。
已奏黃鐘歌大呂，還符寶曆祚昌年。
[book_node]《郊廟歌辭：祀圜丘樂章：凱安》
昔在炎運終，中華亂無象。酆郊赤烏見，邙山黑雲上。
大賚下周車，禁暴開殷網。幽明同葉贊，鼎祚齊天壤。
[book_node]《郊廟歌辭：祀圜丘樂章：豫和》
歌奏畢兮禮獻終，六龍馭兮神將升。
明德感兮非黍稷，降福簡兮祚休征。
[book_node]《郊廟歌辭：郊天舊樂章：豫和》
蘋蘩禮著，黍稷誠微。音盈鳳管，彩駐龍旗。
洪歆式就，介福攸歸。送樂有闋，靈馭遄飛。
[book_node]《郊廟歌辭：武后大享昊天樂章》
大陰凝至化，真耀蘊軒儀。德邁娥台敞，仁高姒幄披。
捫天遂啟極，夢日乃升曦。
瞻紫極，望玄穹。翹至懇，罄深衷。
聽雖遠，誠必通。垂厚澤，降雲宮。
幹儀混成沖邃，天道下濟高明。闓陽晨披紫闕，太一曉降黃庭。圓壇敢申昭報，方璧冀展虔情。
丹襟式敷衷懇，玄鑒庶察微誠。
巍巍睿業廣，赫赫聖基隆。菲德承先顧，禎符萃眇躬。
銘開武岩側，圖薦洛川中。微誠詎幽感，景命忽昭融。
有懷慚紫極，無以謝玄穹。
朝壇霧卷，曙嶺煙沉。爰設筐幣，式表誠心。
筵輝麗璧，樂暢和音。仰惟靈鑒，俯察翹襟。
昭昭上帝，穆穆下臨。禮崇備物，樂奏鏘金。
蘭羞委薦，桂醑盈斟。敢希明德，聿罄莊心。
樽浮九醞，禮備三周。陳誠菲奠，契福神猷。
奠璧郊壇昭大禮，鏘金拊石表虔誠。
始奏承雲娛帝賞，複歌調露暢韶英。
荷恩承顧托，執契恭臨撫。廟略靜邊荒，天兵耀神武。
有截資先化，無為遵舊矩。禎符降昊穹，大業光寰宇。
肅肅祀典，邕邕禮秩。三獻已周，九成斯畢。
爰撤其俎，載遷其實。或升或降，唯誠唯質。
禮終肆類，樂闋九成。仰惟明德，敢薦非馨。
顧慚菲奠，久駐雲輧。瞻荷靈澤，悚戀兼盈。
式乾路，辟天扉。回日馭，動雲衣。
登金闕，入紫微。望仙駕，仰恩徽。
[book_node]《中宗祀昊天樂章：豫和》
天之歷數歸睿唐，顧惟菲德欽昊蒼。
撰吉日兮表殷薦，冀神鑒兮降闓陽。
[book_node]《中宗祀昊天樂章：太和》
恭臨寶位，肅奉瑤圖。恒思解網，每軫泣辜。
德慚巢燧，化劣唐虞。期我良弼，式贊嘉謨。
[book_node]《中宗祀昊天樂章：告謝》
得一流玄澤，通三禦紫宸。遠葉千齡運，遐銷九域塵。
絕瑞駢闐集，殊祥絡繹臻。登年慶棲畝，稔歲賀盈囷。
[book_node]《中宗祀昊天樂章：肅和》
悠哉廣覆，大矣曲成。九玄著象，七曜貞明。
珪璧是奠，醞酎斯盈。作樂崇德，爰暢咸英。
[book_node]《中宗祀昊天樂章：雍和》
郊壇展敬，嚴配因心。孤竹簫管，空桑瑟琴。
肅穆大禮，鏗鏘八音。恭惟上帝，希降靈歆。
[book_node]《中宗祀昊天樂章：福和》
九成爰奏，三獻式陳。欽承景福，恭托明禋。
[book_node]《中宗祀昊天樂章：中宮助祭升壇》
坤元光至德，柔訓闡皇風。芣苡芳聲遠，螽斯美化隆。
睿範超千載，嘉猷備六宮。肅恭陪盛典，欽若薦禋宗。
[book_node]《中宗祀昊天樂章：亞獻》
三靈降饗，三後配神。虔敷藻奠，敬展郊禋。
[book_node]《中宗祀昊天樂章：舒和》
已陳粢盛敷嚴祀，更奏笙鏞協雅聲。
璿圖寶曆欣甯謐，晏俗淳風樂太平。
[book_node]《中宗祀昊天樂章：凱安》
堂堂聖祖興，赫赫昌基泰。戎車盟津偃，玉帛塗山會。
舜日啟祥暉，堯雲卷征旆。風猷被有截，聲教覃無外。
[book_node]《明皇祀圜丘樂章：豫和》
至矣丕構，烝哉太平。授犧膺籙，複禹繼明。
草木仁化，鳧鷖頌聲。祀宗陳德，無愧斯誠。
[book_node]《明皇祀圜丘樂章：太和》
郊壇齋帝，禮樂祀天。丹青寰宇，宮征山川。
神祇畢降，行止重旋。融融穆穆，納祉洪延。
[book_node]《明皇祀圜丘樂章：肅和》
止奏潛聆，登儀宿囀。太玉躬奉，參鐘首奠。
簠簋聿升，犧牲遞薦。昭事顒若，存存以伣。
[book_node]《明皇祀圜丘樂章：雍和》
爛雲普洽，律風無外。千品其凝，九賓斯會。
禋尊晉燭，純犧滌汰。玄覆攸廣，鴻休汪濊。
[book_node]《明皇祀圜丘樂章：壽和》
六變爰闋，八階載虔。佑我皇祚，于萬斯年。
[book_node]《明皇祀圜丘樂章：壽和》
于赫聖祖，龍飛晉陽。底定萬國，奄有四方。
功格上下，道冠農黃。郊天配享，德合無疆。
[book_node]《明皇祀圜丘樂章：壽和》
崇崇泰畤，肅肅嚴禋。粢盛既潔，金石畢陳。
上帝來享，介福爰臻。受厘合祉，寶祚維新。
[book_node]《明皇祀圜丘樂章：舒和》
祝史正辭，人神葉慶。福以德招，享以誠應。
六變雲備，百禮斯浹。祀事孔明。祚流萬葉。
[book_node]《明皇祀圜丘樂章：凱安》
馨香惟後德，明命光天保。肅和崇聖靈，陳信表皇道。
玉戚初蹈厲，金匏既靜好。
[book_node]《明皇祀圜丘樂章：豫和》
大號成命，思文配天。神光肸蚃，龍駕言旋。
眇眇閶闔，昭昭上玄。俾昌而大。於斯萬年。
[book_node]《明皇祀圜丘樂章：太和》
六成既闋，三薦雲終。神心具醉，聖敬愈崇。
受厘皇邸，回蹕帷宮。穰穰之福，永永無窮。
[book_node]《封泰山樂章：豫和》
款泰壇，柴泰清。受天命，報天成。
竦皇心，薦樂聲。志上達，歌下迎。
億上帝，臨下庭。騎日月，陪列星。
嘉祝信，大糦馨。澹神心，醉皇靈。
相百辟，貢八荒。九歌敘，萬舞翔。
肅振振，鏗皇皇。帝欣欣，福穰穰。
高在上，道光明。物資始，德難名。
承眷命，牧蒼生。寰宇謐，太階平。
天道無親，至誠與鄰。山川遍禮，宮征維新。
玉帛非盛，聰明會真。正斯一德，通乎百神。
饗帝饗親，維孝維聖。緝熙懿德，敷揚成命。
華夷志同，笙鏞禮盛。明靈降止，感此誠敬。
[book_node]《封泰山樂章：太和》
孝敬中發，和容外彰。騰華照宇，如升太陽。
貞璧就奠，玄靈垂光。禮樂具舉，濟濟洋洋。
[book_node]《封泰山樂章：肅和》
奠祖配天，承天享帝。百靈咸秩，四海來祭。
植我蒼璧，布我玄制。華日裴回，神煙容裔。
[book_node]《封泰山樂章：雍和》
俎豆有馥，粢盛潔豐。亦有和羹，既戒既平。
鐘鼓管磬，肅唱和鳴。皇皇後祖，來我思成。
[book_node]《封泰山樂章：壽和》
烝烝我後，享獻惟夤。躬酌鬱鬯，跪奠明神。
孝莫孝乎，配上帝親。敬莫敬乎，教天下臣。
[book_node]《封泰山樂章：壽和》
皇祖嚴配，配享皇天。皇皇降嘏，天子萬年。
[book_node]《封泰山樂章：舒和》
六鐘翕協六變成，八佾倘佯八風生。
樂九韶兮人神感，美七德兮天地清。
[book_node]《封泰山樂章：凱安》
烈祖順三靈，文宗威四海。黃鉞誅群盜，朱旗掃多罪。
戢兵天下安，約法人心改。大哉幹羽意，長見風雲在。
[book_node]《封泰山樂章：豫和》
樂已終，煙燎上。懷靈惠，結皇想。
歸風疾，回風爽。百福來，眾神往。
[book_node]《祈谷樂章：肅和》
履艮斯繩，居中體正。龍運垂祉，昭符啟聖。
式事嚴禋，聿懷嘉慶。惟帝永錫，時皇休命。
[book_node]《祈谷樂章：雍和》
殷薦乘春，太壇臨曙。八簋盈和，六瑚登禦。
嘉稷匪歆，德馨斯飫。祝嘏無易，靈心有豫。
[book_node]《祈谷樂章：舒和》
玉帛犧牲申敬享，金絲戚羽盛音容。
庶俾億齡禔景福，長欣萬宇洽時邕。
[book_node]《明堂樂章：肅和》
象天禦宇，乘時布政。嚴配申虔，宗禋展敬。
樽罍盈列，樹羽交映。玉幣通誠，祚隆皇聖。
[book_node]《明堂樂章：雍和》
八牖晨披，五精朝奠。霧凝璿篚，風清金縣。
神滌備全，明粢豐衍。載絜彝俎，陳誠以薦。
[book_node]《明堂樂章：舒和》
禦扆合宮承寶曆，席圖重館奉明靈。
偃武修文九圍泰，沉烽靜柝八荒寧。
[book_node]《武后明堂樂章：外辦將出》
總章陳昔典，衢室禮惟神。巨集規則天地，神用葉陶鈞。
負扆三春旦，充庭萬宇賓。顧己誠虛薄，空慚億兆人。
[book_node]《武后明堂樂章：皇帝行》
仰膺歷數，俯順謳歌。遠安邇肅，俗阜時和。
化光玉鏡，訟息金科。方興典禮，永戢干戈。
[book_node]《武后明堂樂章：皇嗣出入升降》
至人光俗，大孝通神。謙以表性，恭惟立身。
洪規載啟，茂典方陳。譽隆三善，祥開萬春。
[book_node]《武后明堂樂章：迎送王公》
千官肅事，萬國朝宗。載延百辟，爰集三宮。
君臣德合，魚水斯同。睿圖方永，周曆長隆。
[book_node]《武后明堂樂章：登歌》
禮崇宗祀，志表嚴禋。笙鏞合奏，文物維新。
敬遵茂典，敢擇良辰。絜誠斯著，奠謁方申。
[book_node]《武后明堂樂章：配饗》
笙鏞間玉宇，文物昭清暉。睟影臨芳奠，休光下太微。
孝思期有感，明絜庶無違。
[book_node]《武后明堂樂章：宮音》
履艮包群望，居中冠百靈。萬方資廣運，庶品荷財成。
神功諒匪測，盛德實難名。藻奠申誠敬，恭祀表惟馨。
[book_node]《武后明堂樂章：角音》
出震位，開平秩。扇條風，乘甲乙。
龍德盛，鳥星出。薦珪篚，陳誠實。
[book_node]《武后明堂樂章：征音》
赫赫離精禦炎陸，滔滔熾景開隆暑。
冀延神鑒俯蘭樽，式表虔襟陳桂俎。
[book_node]《武后明堂樂章：商音》
律中夷則，序應收成。功宣建武，義表惟明。
爰申禮奠，庶展翹誠。九秋是式，百穀斯盈。
[book_node]《武后明堂樂章：羽音》
葭律肇啟隆冬，蘋藻攸陳饗祭。
黃鐘既陳玉燭，紅粒方殷稔歲。
[book_node]《雩祀樂章：肅和》
朱鳥開辰，蒼龍啟映。大帝昭饗，群生展敬。
禮備懷柔，功宣舞詠。旬液應序，年祥協慶。
[book_node]《雩祀樂章：雍和》
紺筵分彩，寶圖吐絢。風管晨凝，雲歌曉囀。
肅事蘭羞，虔申桂奠。百谷斯登，萬箱攸薦。
[book_node]《雩祀樂章：舒和》
鳳曲登歌調令序，龍雩集舞泛祥風。
彩旞雲回昭睿德，朱幹電發表神功。
[book_node]《雩祀樂章：豫和》
鳥緯遷序，龍星見辰。純陽在律，明德崇禋。
五方降帝，萬宇安人。恭以致享，肅以迎神。
[book_node]《雩祀樂章：豫和》
祀遵經設，享緣誠舉。獻畢於樽，徹臨於俎。
舞止幹戚，樂停柷敔。歌以送神，神還其所。

[book_title]卷一十一
[book_node]《郊廟歌辭：五郊樂章：黃帝宮音》
黃中正位，含章居貞。既長六律，兼和五聲。
畢陳萬舞，乃薦斯牲。神其下降，永祚休平。
[book_node]《郊廟歌辭：五郊樂章：肅和》
眇眇方輿，蒼蒼圜蓋。至哉樞紐，宅中圖大。
氣調四序，風和萬籟。祚我明德，時雍道泰。
[book_node]《郊廟歌辭：五郊樂章：雍和》
金縣夕肆，玉俎朝陳。饗薦黃道，芬流紫宸。
乃誠乃敬，載享載禋。崇薦斯在，惟皇是賓。
[book_node]《郊廟歌辭：五郊樂章：舒和》
禦征乘宮出郊甸，安歌率舞遞將迎。
自有雲門符帝賞，猶持雷鼓答天成。
[book_node]《郊廟歌辭：五郊樂章：青帝角音》
鶴雲旦起，鳥星昏集。律候新風，陽開初蟄。
至德可饗，行潦斯挹。錫以無疆，蒸人乃粒。
[book_node]《郊廟歌辭：五郊樂章：肅和》
玄鳥司春，蒼龍登歲。節物變柳，光風轉蕙。
瑤席降神，朱弦饗帝。誠備祝嘏，禮殫珪幣。
[book_node]《郊廟歌辭：五郊樂章：雍和》
大樂稀音，至誠簡禮。文物棣棣，聲明濟濟。
六變有成，三登無體。乃眷豐潔，恩覃愷悌。
[book_node]《郊廟歌辭：五郊樂章：舒和》
笙歌鑰舞屬年韶，鷺鼓鳧鐘展時豫。
調露初迎綺春節，承雲遽踐蒼霄馭。
[book_node]《郊廟歌辭：五郊樂章：赤帝征音》
青陽告謝，朱明戒序。延長是祈，敬陳椒醑。
博碩斯薦，笙鏞備舉。庶盡肅恭，非馨稷黍。
[book_node]《郊廟歌辭：五郊樂章：肅和》
離位克明，火中宵見。峰雲暮起，景風晨扇。
木槿初榮，含桃可薦。芬馥百品，鏗鏘三變。
[book_node]《郊廟歌辭：五郊樂章：雍和》
昭昭丹陸，奕奕炎方。禮陳牲幣，樂備篪簧。
瓊羞溢俎，玉醑浮觴。恭惟正直，歆此馨香。
[book_node]《郊廟歌辭：五郊樂章：舒和》
千里溫風飄絳羽，十枝炎景剩朱幹。
陳觴薦俎歌三獻，拊石摐金會七盤。
[book_node]《郊廟歌辭：五郊樂章：白帝商音》
白藏應節，天高氣清。歲功既阜，庶類收成。
萬方靜謐，九土和平。馨香是薦，受祚聰明。
[book_node]《郊廟歌辭：五郊樂章：肅和》
金行在節，素靈居正。氣肅霜嚴，林凋草勁。
豺祭隼擊，潦收川鏡。九谷已登，萬箱流詠。
[book_node]《郊廟歌辭：五郊樂章：雍和》
律應西成，氣躔南呂。珪幣咸列，笙竽備舉。
苾苾蘭羞，芬芬桂醑。式資宴貺，用調霜序。
[book_node]《郊廟歌辭：五郊樂章：舒和》
璿儀氣爽驚緹鑰，玉呂灰飛含素商。
鳴鞞奏管芳羞薦，會舞安歌葆眊揚。
[book_node]《郊廟歌辭：五郊樂章：黑帝羽音》
嚴冬季月，星回風厲。享祀報功，方祚來歲。
[book_node]《郊廟歌辭：五郊樂章：肅和》
律回玉管，星周金度。次極陽烏，紀窮陰兔。
火林霰雪，陽泉凝冱。八蠟已登，三農息務。
[book_node]《郊廟歌辭：五郊樂章：雍和》
陽月斯紀，應鐘在候。載潔牲牷，爰登俎豆。
既高既遠，無聲無臭。靜言格思，惟神保佑。
[book_node]《郊廟歌辭：五郊樂章：舒和》
執鑰持羽初終曲，朱幹玉戚始分行。
七德九功咸已暢，明靈降福具穰穰。
[book_node]《郊廟歌辭：五郊樂章：黃郊迎神》
朱明季序，黃郊王辰。厚以載物，甘以養人。
毓金為體，稟火成身。宮音式奏，奏以迎神。
[book_node]《郊廟歌辭：五郊樂章：送神》
春末冬暮，徂夏杪秋。土王四月，時季一周。
黍稷已享，籩豆宜收。送神有樂，神其賜休。
[book_node]《郊廟歌辭：五郊樂章：青郊迎神》
緹幕移候，青郊啟蟄。淑景遲遲，和風習習。
璧玉宵備，旌旄曙立。張樂以迎，帝神其入。
[book_node]《郊廟歌辭：五郊樂章：送神》
文物流彩，聲明動色。人竭其恭，靈昭其飭。
歆薦不已，垂禎無極。送禮有章，惟神還軾。
[book_node]《郊廟歌辭：五郊樂章：赤郊迎神》
青陽節謝，朱明候改。靡草凋華，含桃流彩。
簴列鐘磬，筵陳脯醢。樂以迎神，神其如在。
[book_node]《郊廟歌辭：五郊樂章：送神》
炎精式降，蒼生攸仰。羞列豆籩，酒陳犧象。
昭祀有應，冥期不爽。送樂張音，惟靈之往。
[book_node]《郊廟歌辭：五郊樂章：白郊迎神》
序移玉律，節應金商。天嚴殺氣，吹警秋方。
槱燎既積，稷奠並芳。樂以迎奏，庶降神光。
[book_node]《郊廟歌辭：五郊樂章：送神》
祀遵五禮，時屬三秋。人懷肅敬，靈降禎休。
奠歆旨酒，薦享珍羞。載張送樂，神其上游。
[book_node]《郊廟歌辭：五郊樂章：黑郊迎神》
玄英戒序，黑郊臨候。掌禮陳彝，司筵執豆。
寒氛斂色，冱泉凝漏。樂以迎神，八音斯奏。
[book_node]《郊廟歌辭：五郊樂章：送神》
北郊時冽，南陸輝處。奠本虔誠，獻彌恭慮。
上延祉福，下承歡豫。廣樂送神，神其整馭。
[book_node]《郊廟歌辭：朝日樂章：肅和》
惟聖格天，惟明饗日。帝郊肆類，王宮戒吉。
珪奠春舒，鐘歌曉溢。禮雲克備，斯文有秩。
[book_node]《郊廟歌辭：朝日樂章：雍和》
晨儀式薦，明祀惟光。神物爰止，靈暉載揚。
玄端肅事，紫幄興祥。福履攸假，于昭允王。
[book_node]《郊廟歌辭：朝日樂章：舒和》
崇牙樹羽延調露，旋宮扣律掩承雲。
誕敷懿德昭神武，載集豐功表睿文。
[book_node]《郊廟歌辭：朝日樂章：迎神》
太陽朝序，王宮有儀。蟠桃彩駕，細柳光馳。
軒祥表合，漢曆彰奇。禮和樂備，神其降斯。
[book_node]《郊廟歌辭：朝日樂章：送神》
五齊兼酌，百羞具陳。樂終廣奏，禮畢崇禋。
明鑒萬宇，照臨兆人。永流洪慶，式動曦輪。
[book_node]《郊廟歌辭：夕月樂章：肅和》
測妙為神，通微曰聖。坎祀貽則，郊禋展敬。
璧薦登光，金歌動映。以載嘉德，以流曾慶。
[book_node]《郊廟歌辭：夕月樂章：雍和》
朏晨爭舉，天宗禮辟。夜典涼秋，陰明湛夕。
有z0斯旨，有牲斯碩。穆穆其暉，穰穰是積。卷11_3《郊廟歌辭。夕月樂章。舒和》
合吹八風金奏動，分容萬舞玉鞘驚。
詞昭茂典光前列，夕曜乘功表盛明。
[book_node]《郊廟歌辭：祀九宮貴神樂章：豫和》
於昭上穹，臨下有光。羽翼五佐，周流八荒。
誰其饗之，時文對揚。虞經夏典，茲禮未遑。
黑帝旋馭，青躔導日。金籙上玄，玉堂初吉。
鉤陳夕次，鑾和先蹕。藹藹群靈，昭昭咸秩。
帝臨中壇，受厘元神。皇靈萃止，羽旄肅陳。
攝提運衡，招搖移輪。光光宇宙，電耀雷震。
夜如何其，明星煌煌。天清容衛，露結壇場。
樹羽幢幢，佩玉鏘鏘。凝精駐目，瞻望神光。
九位既肅，萬靈畢會。天門啟扃，日馭飛蓋。
煥兮棽離，儐兮暗靄。如山之福，惟聖時對。
崇崇泰壇，靈具臨兮。鏗鍠大樂，振動心兮。
神之降矣，卿雲鬱兮。神之至止，清風肅兮。
[book_node]《郊廟歌辭：祀九宮貴神樂章：太和》
帝在靈壇，大明登光。天回雲粹，穆穆皇皇。
金奏九夏，圭陳八薌。曠哉動植，如熙春陽。
[book_node]《郊廟歌辭：祀九宮貴神樂章：肅和》
歌工既奏，神位既秩。天符眾星，運行太一。
聲和十管，氣應中律。肅肅明廷，介茲元吉。
[book_node]《郊廟歌辭：祀九宮貴神樂章：雍和》
俎豆有踐，黃流在尊。九宮之祀，三代莫存。
樂變六宮，壇開八門。聖皇昭對，佑我黎元。
[book_node]《郊廟歌辭：祀九宮貴神樂章：壽和》
時文哲後，肅事嚴禋。馨我明德，享於貴神。
大庖載盈，旨酒斯醇。精意所屬，期於利人。
[book_node]《郊廟歌辭：祀九宮貴神樂章：福和》
祀既雲畢，明靈告旋。禮洽和應，神歆福延。
動植咸若，陰陽不愆。錫茲純嘏，天子萬年。
[book_node]《郊廟歌辭：祀九宮貴神樂章：舒和》
羽鑰既闋幹戚陳，八音克諧六變新。
愉貴神兮般以樂，保皇祚兮萬斯春。
[book_node]《郊廟歌辭：祀九宮貴神樂章：凱安》
盛德陳萬舞，威棱暢九垓。風雲交律候，日月麗昭回。
行慶休祥發，乘和春氣來。百神肅臨享，蕩蕩天門開。
[book_node]《郊廟歌辭：祀九宮貴神樂章：肅和》
精意嚴恭，明祠豐潔。獻酬既備，俎豆斯撤。
日麗天儀，風和樂節。事光祀典，福覃有截。
[book_node]《郊廟歌辭：祀九宮貴神樂章：豫和》
享申百禮，慶洽百靈。上排閶闔，洞入杳冥。
奠玉高壇，燔柴廣庭。神之降福，萬國咸寧。
[book_node]《郊廟歌辭：祀風師樂章：迎神》   ┉ 包佶
太皞禦氣，句芒肇功。蒼龍青旗，爰候祥風。
律以和應，神以感通。鼎俎修蚃，時惟禮崇。
[book_node]《郊廟歌辭：祀風師樂章：奠幣登歌》   ┉ 包佶
旨酒告絜，青蘋應候。禮陳瑤幣，樂獻金奏。
彈弦自昔，解凍惟舊。仰瞻肸蚃，群祥來湊。
[book_node]《郊廟歌辭：祀風師樂章：迎俎酌獻》   ┉ 包佶
德盛昭臨，迎拜巽方。爰候發生，式薦馨香。
酌醴具舉，工歌載揚。神歆六律，恩降百祥。
[book_node]《郊廟歌辭：祀風師樂章：亞獻終獻》   ┉ 包佶
膋薌備，玉帛陳。風動物，樂感神。
三獻終，百神臻。草木榮，天下春。
[book_node]《郊廟歌辭：祀風師樂章：送神》   ┉ 包佶
微穆敷華能應節，飄揚發彩宜行慶。送迎靈駕神心享，跪拜靈壇禮容盛。氣和草木發萌芽，德暢禽魚遂翔泳。
永望翠蓋逐流雲，自茲率土調春令。
[book_node]《郊廟歌辭：祀雨師樂章：迎神》   ┉ 包佶
陟降左右，誠達幽圜。作解之功，樂惟有年。
雲輧戾止，灑霧飄煙。惟馨展禮，爰列豆籩。
[book_node]《郊廟歌辭：祀雨師樂章：奠幣登歌》   ┉ 包佶
歲正朱明，禮布元制。惟樂能感，與神合契。
陰霧離披，靈馭搖裔。膏澤之慶，期於稔歲。
[book_node]《郊廟歌辭：祀雨師樂章：迎俎酌獻》   ┉ 包佶
陽開幽蟄，躬奉鬱鬯。禮備節應，震來靈降。
動植求聲，飛沉允望。時康氣茂，惟神之貺。
[book_node]《郊廟歌辭：祀雨師樂章：亞獻終獻》   ┉ 包佶
奠既備，獻將終。神行令，瑞飛空。
迎幹德，祈歲功。乘煙燎，儼從風。
[book_node]《郊廟歌辭：祀雨師樂章：送神》   ┉ 包佶
整駕升車望寥廓，垂陰薦祉蕩昏氛。饗時靈貺僾如在。
樂罷餘聲遙可聞。飲福陳誠禮容備，撤俎終獻曙光分。
跪拜臨壇結空想，年年應節候油雲。

[book_title]卷一十二
[book_node]《郊廟歌辭：祭方丘樂章：順和》
萬方資以化，交泰屬升平。易從業惟簡，得一道斯寧。
具儀光玉帛，送舞變咸英。黍稷良非貴，明德信惟馨。
[book_node]《郊廟歌辭：祭方丘樂章：肅和》
至矣坤德，皇哉地祇。開元統紐，合大承規。
九宮肅列，六典相儀。永言配命，長保無虧。
[book_node]《郊廟歌辭：祭方丘樂章：雍和》
柔而能方，直而能敬。載厚以德，大亨以正。
有滌斯牷，有馨斯盛。介茲景福，祚我休慶。
[book_node]《郊廟歌辭：祭方丘樂章：舒和》
玉幣牲牷分薦享，羽旄幹戚遞成容。
一德惟寧兩儀泰，三才保合四時邕。
[book_node]《郊廟歌辭：祭方丘樂章：順和》
陰祇協贊，厚載方貞。牲幣具舉，簫管備成。
其禮惟肅，其德惟明。神之聽矣，式鑒虔誠。
[book_node]《郊廟歌辭：武后大享拜洛樂章：昭和》
九玄眷命，三聖基隆。奉承先旨，明台畢功。
宗祀展敬，冀表深衷。永昌帝業，式播淳風。
[book_node]《郊廟歌辭：武后大享拜洛樂章：致和》
神功不測兮運陰陽，包藏萬宇兮孕八荒。
天符既出兮帝業昌，願臨明祀兮降禎祥。
[book_node]《郊廟歌辭：武后大享拜洛樂章：咸和》
坎澤祠容備舉，坤壇祭典爰申。靈眷遙行秘躅，嘉貺薦委殊珍。肅禮恭禋載展，翹襟邈志逾殷。
方期交際懸應。
[book_node]《郊廟歌辭：武后大享拜洛樂章：九和》
祗荷坤德，欽若干靈。慚惕罔置，興居匪寧。
恭崇禮則，肅奉儀形。惟憑展敬，敢薦非馨。
[book_node]《郊廟歌辭：武后大享拜洛樂章：顯和》
菲躬承睿顧，薄德忝坤儀。幹幹遵後命，翼翼奉先規。
撫俗勤雖切，還淳化尚虧。未能弘至道，何以契明祇。
[book_node]《郊廟歌辭：武后大享拜洛樂章：顯和》
顧德有慚虛菲，明祇屢降禎符。汜水初呈秘象，溫洛薦表昌圖。玄澤流恩載洽，丹襟荷渥增愉。
[book_node]《郊廟歌辭：武后大享拜洛樂章：昭和》
舒陰致養，合大資生。德以恒固，功由永貞。
升歌薦序，垂幣翹誠。虹開玉照，鳳引金聲。
[book_node]《郊廟歌辭：武后大享拜洛樂章：敬和》
蘭俎既升，蘋羞可薦。金石載設，咸英已變。
林澤斯總，山川是遍。敢用敷誠，實惟忘倦。
[book_node]《郊廟歌辭：武后大享拜洛樂章：齊和》
沈潛演貺分三極，廣大凝禎總萬方。
既薦羽旌文化啟，還呈幹戚武威揚。
[book_node]《郊廟歌辭：武后大享拜洛樂章：德和》
夕惕司龍契，晨兢當鳳扆。崇儒習舊規，偃伯循先旨。
絕壤飛冠蓋，遐區麗山水。幸承三聖餘，忻屬千年始。
[book_node]《郊廟歌辭：武后大享拜洛樂章：禋和》
百禮崇容，千官肅事。靈降無兆，神凝有粹。
奠享咸周，威儀畢備。奏夏登列，歌雍徹肆。
[book_node]《郊廟歌辭：武后大享拜洛樂章：通和》
皇皇靈眷，穆穆神心。暫動凝質，還歸積陰。
功玄樞紐，理寂高深。銜恩佩德，聳志翹襟。
[book_node]《郊廟歌辭：武后大享拜洛樂章：歸和》
言旋雲洞兮躡煙途，永寧中宇兮安下都。
包涵動植兮順榮枯，長貽寶貺兮贊璿圖。
[book_node]《郊廟歌辭：武后大享拜洛樂章：又歸和》
調雲闋兮神座興，驂雲駕兮儼將升。
騰絳霄兮垂景佑，翹丹懇兮荷休征。
[book_node]《郊廟歌辭：祭方丘樂章：順和》
坤厚載物，德柔垂祉。九域咸雍，四溟為紀。
敬因良節，虔修陰祀。廣樂式張，靈其降止。
[book_node]《郊廟歌辭：祭方丘樂章：金奏》
坤元至德，品物資生。神凝博厚，道協高明。
列鎮五嶽，環流四瀛。于何不載，萬寶斯成。
[book_node]《郊廟歌辭：祭方丘樂章：順和》
樂備金石，禮光尊俎。大享爰終，洪休是舉。
雨零感節，雲飛應序。纓紱載辭，皇靈具舉。
[book_node]《郊廟歌辭：祭汾陰樂章：順和》   ┉ 韓思複
大樂和暢，殷薦明神。一降通感，八變必臻。
有求斯應，無德不親。降靈醉止，休征萬人。
[book_node]《郊廟歌辭：祭汾陰樂章：太簇角》   ┉ 盧從願
坤元載物，陽樂發生。播殖資始，品匯咸亨。
列俎棋布，方壇砥平。神歆禋祀，後德惟明。
[book_node]《郊廟歌辭：祭汾陰樂章：姑洗征》   ┉ 劉晃
大君出震，有事郊禋。齋戒既肅，馨香畢陳。
樂和禮備，候暖風春。恭惟降福，實賴明神。
[book_node]《郊廟歌辭：祭汾陰樂章：南呂羽》   ┉ 韓休
于穆浚哲，維清緝熙。肅事昭配，永言孝思。
滌濯靜嘉，馨香在茲。神之聽之，用受福厘。
[book_node]《郊廟歌辭：祭汾陰樂章：太和》   ┉ 王晙
于穆聖皇，六葉重光。太原刻頌，後土疏場。
寶鼎呈符，歊雲孕祥。禮樂備矣，降福穰穰。
[book_node]《郊廟歌辭：祭汾陰樂章：肅和》   ┉ 崔玄童
聿修嚴配，展事禋宗。祥符寶鼎，禮備黃琮。
祝詞以信，明德惟聰。介茲景福，永永無窮。
[book_node]《郊廟歌辭：祭汾陰樂章：雍和》   ┉ 賈曾
蠲我饎餴，絜我膋薌。有豆孔碩，為羞既臧。
至誠無昧，精意惟芳。神其醉止，欣欣樂康。
[book_node]《郊廟歌辭：祭汾陰樂章：壽和》   ┉ 蘇頲
禮物斯具，樂章乃陳。誰其作主，皇考聖真。
對越在天，聖明佐神。窅然汾上，厚澤如春。
[book_node]《郊廟歌辭：祭汾陰樂章：舒和》   ┉ 何鸞
樂奏雲闋，禮章載虔。禋宗於地，昭假於天。
惟馨薦矣，既醉歆焉。神之降福，永永萬年。
[book_node]《郊廟歌辭：祭汾陰樂章：凱安》   ┉ 蔣挺
維歲之吉，維辰之良。聖君紱冕，肅事壇場。
大禮已備，大樂斯張。神其醉止，降福無疆。
[book_node]《郊廟歌辭：祭汾陰樂章：順和》   ┉ 源光裕
方丘既膳，嘉饗載謐。齊敬畢誠，陶匏貴質。
秀畢豐薦，芳俎盈實。永永福流，其升如日。
[book_node]《郊廟歌辭：禪社首樂章：順和》
至哉含柔德，萬物資以生。常順稱厚載，流謙通變盈。
聖心事能察，增廣陳厥誠。黃祇僾如在，泰折俟咸亨。
[book_node]《郊廟歌辭：禪社首樂章：太和》
肅我成命，于昭黃祇。裘冕而祀，陟降在斯。
五音克備，八音聿施。緝熙肆靖，厥心匪離。
[book_node]《郊廟歌辭：禪社首樂章：肅和》
黃祇是祗，我其夙夜。寅畏誠絜，匪遑寧舍。
禮以琮玉，薦厥茅藉。念茲降康，胡寧克暇。
[book_node]《郊廟歌辭：禪社首樂章：雍和》
夙夜宥密，不敢寧宴。五齊既陳，八音在縣。
粢盛以潔，房俎斯薦。惟德惟馨，尚茲克遍。
[book_node]《郊廟歌辭：禪社首樂章：壽和》
惟以明發，有懷載殷。樂盈而反，禮順其禋。
立清以獻，薦欲是親。于穆不已，裒對斯臻。
[book_node]《郊廟歌辭：禪社首樂章：福和》
穆穆天子，告成岱宗。大裘如濡，執珽有顒。
樂以平志，禮以和容。上帝臨我，雲胡肅邕。
[book_node]《郊廟歌辭：禪社首樂章：太和》
昭昭有唐，天俾萬國。列祖應命，四宗順則。
申錫無疆，宗我同德。曾孫繼序，享神配極。
[book_node]《郊廟歌辭：禪社首樂章：靈具醉》
靈具醉，杳熙熙。靈將往，眇禗禗。
顧明德，吐正辭。爛遺光，流禎祺。
[book_node]《郊廟歌辭：祭神州樂章：肅和》
大矣坤儀，至哉神縣。包含日域，牢籠月竁。
露絜三清，風調六變。皇祇介祉，式歆恭薦。
[book_node]《郊廟歌辭：祭神州樂章：雍和》
泰折嚴享，陰郊展敬。禮以導神，樂以和性。
黝牲在列，黃琮俯映。九土既平，萬邦貽慶。
[book_node]《郊廟歌辭：祭神州樂章：舒和》
坤道降祥和庶品，靈心載德厚群生。
水土既調三極泰，文武畢備九區平。
[book_node]《郊廟歌辭：祭神州樂章：迎神》
黃輿厚載，赤寰歸德。含育九區，保安萬國。
誠敬無怠，禋祀有則。樂以迎神，其儀不忒。
[book_node]《郊廟歌辭：祭神州樂章：送神》
神州陰祀，洪恩廣濟。草樹沾和，飛沉沐惠。
禮修鼎俎，奠歆瑤幣。送樂有章，靈軒其逝。
[book_node]《郊廟歌辭：祭太社樂章：肅和》
後土凝德，神功協契。九域底平，兩儀交際。
戊期應序，陰墉展幣。靈車少留，俯歆樽桂。
[book_node]《郊廟歌辭：祭太社樂章：雍和》
美報崇本，嚴恭展事。受露疏壇，承風啟地。
絜粢登俎，醇犧入饋。介福遠流，群生畢遂。
[book_node]《郊廟歌辭：祭太社樂章：舒和》
神道發生敷九稼，陰極乘仁暢八埏。
緯武經文隆景化，登祥薦祉啟豐年。
[book_node]《郊廟歌辭：祭太社樂章：迎神》
烈山有子，後土有臣。播種百穀，濟育兆人。
春官緝禮，宗伯司禋。戊為吉日，迎享茲辰。
[book_node]《郊廟歌辭：祭太社樂章：送神》
吉祥式就，酬功載畢。親地尊天，禮文經術。
貺征令序，福流初日。神馭爰歸，祠官其出。
[book_node]《郊廟歌辭：蠟百神樂章：肅和》
序迫歲陰，日躔星紀。爰稽茂典，聿崇清祀。
綺幣霞舒，瑞珪虹起。百禩垂裕，萬靈薦祉。
[book_node]《郊廟歌辭：蠟百神樂章：雍和》
緹鑰勁序，玄英晚候。姬蠟開儀，豳歌入奏。
蕙馥雕俎，蘭芬玉酎。大享明祇，永綏多佑。
[book_node]《郊廟歌辭：蠟百神樂章：舒和》
經緯兩儀文化洽，削平方域武功成。
瑤弦自樂乾坤泰，玉戚長歡區宇寧。
[book_node]《郊廟歌辭：蠟百神樂章：迎神》
八蠟開祭，萬物合祀。上極天維，下窮坤紀。
鼎俎流芬，樽彝薦美。有靈有祇，咸希來止。
[book_node]《郊廟歌辭：蠟百神樂章：送神》
十旬歡洽，一日祠終。澄彝拂俎，報德酬功。
慮虔容肅，禮縟儀豐。神其降祉，整馭隨風。
[book_node]《郊廟歌辭：享先農樂章：咸和》
粒食伊始，農之所先。古今攸賴，是曰人天。
耕斯帝籍，播厥公田。式崇明祀，神其福焉。
[book_node]《郊廟歌辭：享先農樂章：肅和》
樽彝既列，瑚簋方薦。歌工載登，幣禮斯奠。
肅肅享祀，顒顒纓弁。神之聽之，福流寰縣。
[book_node]《郊廟歌辭：享先農樂章：雍和》
前夕視牲，質明奉俎。沐芳整弁，其儀式序。
盛禮畢陳，嘉樂備舉。歆我懿德，非馨稷黍。
[book_node]《郊廟歌辭：享先農樂章：舒和》
羽鑰低昂文綴已，幹戚蹈厲武行初。
望歲祈農神所聽，延祥介福豈雲虛。
[book_node]《郊廟歌辭：享先農樂章：咸和》
三推禮就，萬庾祈凝。夤賓志遠，藨袞惟興。
降歆肅薦，垂佑祗膺。送神有樂，神其上升。
[book_node]《郊廟歌辭：享先蠶樂章：永和》
芳春開令序，韶苑暢和風。惟靈申廣佑，利物表神功。
綺會周天宇，黼黻藻寰中。庶幾承慶節，歆奠下帷宮。
[book_node]《郊廟歌辭：享先蠶樂章：肅和》
明靈光至德，深功掩百神。祥源應節啟，福緒逐年新。
萬宇承恩覆，七廟佇恭禋。于茲申至懇，方期遠慶臻。
[book_node]《郊廟歌辭：享先蠶樂章：展敬》
霞莊列寶衛，雲集動和聲。金卮薦綺席，玉幣委芳庭。
因心罄丹款，先己勵蒼生。所冀延明福，于茲享至誠。
[book_node]《郊廟歌辭：享先蠶樂章：絜誠》
桂筵開玉俎，蘭圃薦瓊芳。八音調鳳曆，三獻奉鸞觴。
絜粢申大享，庭宇冀降祥。神其覃有慶，契福永無疆。
[book_node]《郊廟歌辭：享先蠶樂章：昭慶》
仙壇禮既畢，神駕儼將升。佇屬深祥起，方期庶績凝。
虔誠資宇內，務本勖黎蒸。靈心昭備享，率土洽休征。
[book_node]《郊廟歌辭：釋奠文宣王樂章：誠和》
聖道日用，神幾不測。金石以陳，弦歌載陟。
爰釋其菜，匪馨於稷。來顧來享，是宗是極。
[book_node]《郊廟歌辭：釋奠文宣王樂章：承和》
萬國以貞光上嗣，三善茂德表重輪。
視膳寢門尊要道，高辟崇賢引正人。
[book_node]《郊廟歌辭：釋奠文宣王樂章：肅和》
粵惟上聖，有縱自天。傍周萬物，俯應千年。
舊章允著，嘉贄孔虔。王化茲首，儒風是宣。
[book_node]《郊廟歌辭：釋奠文宣王樂章：雍和》
堂獻瑤篚，庭敷璆縣。禮備其容，樂和其變。
肅肅親享，雍雍執奠。明德惟馨，蘋蘩可薦。
[book_node]《郊廟歌辭：釋奠文宣王樂章：舒和》
隼集龜開昭聖烈，龍蹲鳳跱肅神儀。
尊儒敬業宏圖闡，緯武經文盛德施。
[book_node]《郊廟歌辭：享孔子廟樂章：迎神》
通吳表聖，問老探真。三千弟子，五百賢人。
億齡規法，萬載嗣禋。潔誠以祭，奏樂迎神。
[book_node]《郊廟歌辭：享孔子廟樂章：送神》
醴溢犧象，羞陳俎豆。魯壁類聞，泗川如覯。
裏校覃福，胄筵承佑。雅樂清音，送神具奏。
[book_node]《郊廟歌辭：釋奠武成王樂章：迎神》
蔔畋不從，兆發非熊。乃傾荒政，爰佐一戎。
盛烈載垂，命祀惟崇。日練上戊，宿嚴閟宮。
迎奏嘉至，感而遂通。
[book_node]《郊廟歌辭：釋奠武成王樂章：奠幣登歌》
管磬升，膻薌集。上公進，嘉幣執。信以通，僾如及。
恢帝功，錫後邑。四維張，百度立。綿億載，邈難挹。
[book_node]《郊廟歌辭：釋奠武成王樂章：迎俎酌獻》
五齊潔，九牢碩。梡橛循，罍斝滌。進具物，揚鴻績。
和奏發，高靈寂。虔告終，繁祉錫。昭秩祀，永無易。
[book_node]《郊廟歌辭：釋奠武成王樂章：亞獻終獻》
貳觴以獻，三變其終。顧此非馨，尚達斯衷。茅縮可致，神歆載融。始神翊周，拯溺除凶。時維降佑，永絕興戎。
[book_node]《郊廟歌辭：釋奠武成王樂章：送神》
明祀方終，備樂斯闋。黝纁就瘞，豆籩告撤。
肸蚃尚餘，光景雲滅。返歸虛極，神心則悅。
[book_node]《郊廟歌辭：享龍池樂章：第一章》   ┉ 姚崇
恭聞帝裏生靈沼，應報明君鼎業新。既協翠泉光寶命，還符白水出真人。此時舜海潛龍躍，此地堯河帶馬巡。
獨有前池一小雁，叨承舊惠入天津。
[book_node]《郊廟歌辭：享龍池樂章：第二章》   ┉ 蔡孚
帝宅王家大道邊，神馬龍龜湧聖泉。昔日昔時經此地，看來看去漸成川。歌台舞榭宜正月，柳岸梅洲勝往年。
莫言波上春雲少，只為從龍直上天。
[book_node]《郊廟歌辭：享龍池樂章：第三章》   ┉ 沈佺期
龍池躍龍龍已飛，龍德光天天不違。池開天漢分黃道，龍向天門入紫微。邸第樓臺多氣色，君王鳧雁有光輝。
為報寰中百川水，來朝此地莫東歸。
[book_node]《郊廟歌辭：享龍池樂章：第四章》   ┉ 盧懷慎
代邸東南龍躍泉，清漪碧浪遠浮天。樓臺影就波中出，日月光疑鏡裏懸。雁沼回流成舜海，龜書薦祉應堯年。
大川既濟慚為楫，報德空思奉細涓。
[book_node]《郊廟歌辭：享龍池樂章：第五章》   ┉ 姜皎
龍池初出此龍山，常經此地謁龍顏。日日芙蓉生夏水，年年楊柳變春灣。堯壇寶匣餘煙霧，舜海漁舟尚往還。
願似飄颻五雲影，從來從去九天間。
[book_node]《郊廟歌辭：享龍池樂章：第六章》   ┉ 崔日用
龍興白水漢興符，聖主時乘運鬥樞。岸上豐茸五花樹，波中的皪千金珠。操環昔聞迎夏啟，發匣先來瑞有虞。
風色雲光隨隱見，赤雲神化象江湖。
[book_node]《郊廟歌辭：享龍池樂章：第七章》   ┉ 蘇頲
西京鳳邸躍龍泉，佳氣休光鎮在天。軒後霧圖今已得，秦王水劍昔常傳。恩魚不似昆明釣，瑞鶴長如太液仙。
願侍巡遊同舊裏，更聞簫鼓濟樓船。
[book_node]《郊廟歌辭：享龍池樂章：第八章》   ┉ 李乂
星分邑裏四人居，水洊源流萬頃餘。魏國君王稱象處，晉家藩邸化龍初。青蒲暫似游梁馬，綠藻還疑宴鎬魚。
自有神靈滋液地，年年雲物史官書。
[book_node]《郊廟歌辭：享龍池樂章：第九章》   ┉ 薑晞
靈沼縈回邸第前，浴日涵天寫曙天。始見龍台升鳳闕，應如霄漢起神泉。石匱渚傍還啟聖，桃李初生更有仙。
欲化帝圖從此受，正同河變一千年。
[book_node]《郊廟歌辭：享龍池樂章：第十章》   ┉ 裴璀
乾坤啟聖吐龍泉，泉水年年勝一年。始看魚躍方成海，即睹龍飛利在天。洲渚遙將銀漢接，樓臺直與紫微連。
休氣榮光常不散，懸知此地是神仙。

[book_title]卷一十三
[book_node]《郊廟歌辭：享太廟樂章：永和》
于穆烈祖，弘此丕基。永言配命，子孫保之。
百神既洽，萬國在茲。是用孝享，神其格思。
[book_node]《郊廟歌辭：享太廟樂章：肅和》
大哉至德，允茲明聖。格於上下，聿遵誠敬。
嘉樂斯登，鳴球以詠。神其降止，式隆景命。
[book_node]《郊廟歌辭：享太廟樂章：雍和》
崇茲享祀，誠敬兼至。樂以感靈，禮以昭事。
粢盛咸絜，牲牷孔備。永言孝思，庶幾不匱。
[book_node]《郊廟歌辭：享太廟樂章：長髮舞》
睿哲維唐，長髮其祥。帝命斯佑，王業克昌。
配天載德，就日重光。本支百代，申錫無疆。
[book_node]《郊廟歌辭：享太廟樂章：大基舞》
猗與祖業，皇矣帝先。翦商德厚，封唐慶延。
在姬猶稷，方晉喻宣。基我鼎運，于萬斯年。
[book_node]《郊廟歌辭：享太廟樂章：大成舞》
周稱王季，晉美帝文。明明盛德，穆穆齊芬。
藏用四履，屈道三分。鏗鏘鐘石，載紀鴻勳。
[book_node]《郊廟歌辭：享太廟樂章：大明舞》
五紀更運，三正遞升。勳華既沒，禹湯勃興。
神武命代，靈眷是膺。望雲彰德，察緯告征。
上紐天維，下安地軸。征師涿野，萬國咸服。
偃伯靈台，九官允穆。殊域委贐，懷生介福。
大禮既飾，大樂已和。黑章擾囿，赤字浮河。
功宣載籍，德被詠歌。克昌厥後，百祿是荷。
[book_node]《郊廟歌辭：享太廟樂章：壽和》
八音斯奏，三獻畢陳。寶祚惟永，暉光日新。
[book_node]《郊廟歌辭：享太廟樂章：舒和》
聖敬通神光七廟，靈心薦祚和萬方。
嚴禋克配鴻基遠，明德惟馨鳳曆昌。
[book_node]《郊廟歌辭：享太廟樂章：雍和》
于穆清廟，聿修嚴祀。四縣載陳，三獻斯止。
籩豆徹薦，人祇介祉。神維格思，錫祚不已。
[book_node]《郊廟歌辭：享太廟樂章：永和》
肅肅清祀，烝烝孝思。薦享昭備，虔恭在茲。
雍歌徹俎，祝嘏陳辭。用光武志，永固鴻基。
[book_node]《郊廟歌辭：享太廟樂章：崇德舞》
五運改蔔，千齡啟聖。彤雲曉聚，黃星夜映。
葉闡珠囊，基開玉鏡。下臨萬宇，上齊七政。
霧開三象，塵清九服。海溓星暉，遠安邇肅。
天地交泰，華夷輯睦。翔泳歸仁，中外禔福。
績逾黜夏，勳高翦商。武陳七德，刑設三章。
祥禽巢閣，仁獸游梁。卜年惟永，景福無疆。
[book_node]《郊廟歌辭：享太廟樂章：鈞天舞》
承天撫籙，纂聖登皇。遐清萬宇，仰協三光。
功成日用，道濟時康。璿圖載永，寶曆斯昌。
日月揚暉，煙雲爛色。河岳修貢，神祇效職。
舜風攸偃，堯曦先就。睿感通寰，孝思浹宙。
奉揚先德，虔遵曩狩。展義天扃，飛英雲岫。
化逸王表，神凝帝先。乘雲厭俗，馭日登玄。
[book_node]《郊廟歌辭：享太廟樂章：太和舞》
廣樂既備，嘉薦既新。述先惟德，孝饗惟親。
七獻具舉，五齊畢陳。錫茲祚福，于萬斯春。
[book_node]《郊廟歌辭：享太廟樂章：景雲舞》
惟睿作聖，惟聖登皇。精感耀魄，時膺會昌。
舜慚大孝，堯推讓王。能事斯極，振古誰方。
文明履運，車書同軌。巍巍赫赫，盡善盡美。
衢室凝旒，大庭端扆。釋負之寄，事光復子。
脫屣高天，登遐上玄。龍湖超忽，象野芊綿。
遊衣複道，薦果初年。新廟奕奕，明德配天。
[book_node]《郊廟歌辭：享太廟樂章：光大舞》
大業龍祉，徽音駿尊。潛居皇德，赫嗣天昆。
展儀宗祖，重誠孝孫。春秋無極，享奏存存。
[book_node]《郊廟歌辭：享太廟樂章：迎神》
七廟觀德，百靈攸仰。俗荷財成，物資含養。
道光執契，化籠提象。肅肅雍雍，神其來饗。
[book_node]《郊廟歌辭：享太廟樂章：金奏》
肅肅清廟，巍巍盛唐。配天立極，累聖重光。
樂和管磬，禮備烝嘗。永惟來格，降福無疆。
[book_node]《郊廟歌辭：享太廟樂章：送神》
五聲備奏，三獻終祠。車移鳳輦，旆轉虹旗。
禮周籩豆，誠效虔祗。皇靈徙蹕，簪紳拜辭。
[book_node]《郊廟歌辭：武后享清廟樂章十首：第一》
建清廟，贊玄功。擇吉日，展禋宗。
樂已變，禮方崇。望神駕，降仙宮。
[book_node]《郊廟歌辭：武后享清廟樂章十首：第二》
隆周創業，寶命惟新。敬宗茂典，爰表虔禋。
聲明已備，文物斯陳。肅容如在，懇志方申。
[book_node]《郊廟歌辭：武后享清廟樂章十首：第三登歌》
肅敷大禮，上謁尊靈。敬陳筐幣，載表丹誠。
[book_node]《郊廟歌辭：武后享清廟樂章十首：第四迎神》
敬奠蘋藻，式罄虔襟。潔誠斯展，佇降靈歆。
[book_node]《郊廟歌辭：武后享清廟樂章十首：第五飲福》
爰陳玉醴，式奠瓊漿。靈心有穆，介福無疆。
[book_node]《郊廟歌辭：武后享清廟樂章十首：第六送文舞》
帝圖草創，皇業初開。功高佐命，業贊雲雷。
[book_node]《郊廟歌辭：武后享清廟樂章十首：第七迎武舞》
赫赫玄功被穹壤，皇皇至德洽生靈。
開基撥亂妖氛廓，佐命宣威海內清。
[book_node]《郊廟歌辭：武后享清廟樂章十首：第八武舞作》
荷恩承顧托，執契恭臨撫。廟略靜邊荒，天兵耀神武。
[book_node]《郊廟歌辭：武后享清廟樂章十首：第九徹俎》
登歌已闋，獻禮方周。欽承景福，肅奉鴻休。
[book_node]《郊廟歌辭：武后享清廟樂章十首：第十送神》
大禮言畢，仙衛將歸。莫申丹懇，空瞻紫微。
[book_node]《郊廟歌辭：享太廟樂章：嚴和》
肅肅清廟，赫赫玄猷。功高萬古，化奄十洲。
中興丕業，上荷天休。祗奉先構，禮備懷柔。
[book_node]《郊廟歌辭：享太廟樂章：升和》
顧惟菲薄，纂曆應期。中外同軌，夷狄來思。
樂用崇德，禮以陳詞。夕惕若厲，欽奉弘基。
[book_node]《郊廟歌辭：享太廟樂章：虔和》
禮標薦鬯，肅事祠庭。敬申如在，敢托非馨。
[book_node]《郊廟歌辭：享太廟樂章：歆和》
崇禋已備，粢盛聿修。潔誠斯展，鐘石方遒。
[book_node]《郊廟歌辭：享太廟樂章：承光舞》
金相載穆，玉裕重輝。養德清禁，承光紫微。
幹宮候色，震象增威。監國方永，賓天不歸。
孝友自衷，溫文性與。龍樓正啟，鶴駕斯舉。
丹扆流念，鴻名式序。中興考室，永陳彝俎。
[book_node]《郊廟歌辭：享太廟樂章：延和》
巍巍累聖，穆穆重光。奄有區夏，祚啟隆唐。
百蠻飲澤，萬國來王。本枝億載，鼎祚逾長。
[book_node]《郊廟歌辭：享太廟樂章：同和》
惟聖配天敷盛禮，惟天為大闡洪名。
恭禋展敬光先德，蘋藻申虔表志誠。
[book_node]《郊廟歌辭：享太廟樂章：寧和》
炎馭失天綱，土德承天命。英猷被寰宇，懿躅隆邦政。
七德已綏邊，九夷咸底定。景化覃遐邇，深仁洽翔泳。
[book_node]《郊廟歌辭：享太廟樂章：恭和》
禮週三獻，樂闋九成。肅承靈福，悚惕兼盈。
[book_node]《郊廟歌辭：享太廟樂章：通和》
祠容既畢，仙座爰興。停停鳳舉，靄靄
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:30:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>