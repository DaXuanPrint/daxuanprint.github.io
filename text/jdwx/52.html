<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="被衣,王倪,啮缺,巢父,许由,善卷,子州支父,壤父,石户之农,蒲衣子,披裘公,江上丈人,小臣稷,弦高,商容,老子李耳,庚桑楚,老莱子,林类,荣启期,荷蕢,长沮、桀溺,石门守,荷篠丈人,陆通,曾参,顏回,原宪,汉阴丈人,壶丘子林,老商氏,列御寇,庄周,段干木,东郭顺子,公仪潜,王斗,顏斶,黔娄先生,陈仲子,渔父,安期生,河上丈人,乐臣公,盖公,四皓,黄石公,鲁二徵士,田何,王生,挚峻,韩福,成公,安丘望之,宋胜之,张仲蔚,严遵,彭城老父,韩顺,郑朴,李弘,向长,閔贡,王霸,严光,牛牢,东海隱者,梁鸿,高恢,">
<meta name="description" content="被衣者，尧时人也。尧之师曰许由，许由之师曰啮缺，啮缺之师曰王倪，王倪之师曰被衣。啮缺问道乎被衣，被衣曰：「若正汝形，一汝视，天和將至；摄汝知，一汝度，神將来舍。德將为汝美，道將为汝居，汝瞳焉如新生之犊而无求其故。」言未卒，啮缺睡寐。被衣大悦，行歌而去之曰：「形若槁骸，心若死灰，真其实知，不以故自持，媒媒晦晦，无心而不可与谋。彼何人哉！」。大道不凿，至人秀世。被衣冠出，超然释智。啮公聆教，无言相契。畅懌长歌，冥筌排去。。[book_title]王倪。王倪者，尧时贤人也，师被衣。啮缺又学於王倪，问道焉。啮_《高士传》_全文在线阅读_《高士传》_全文在线下载_大玄古籍书库">
<title>《高士传》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《高士傳》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate"> 魏晉南北朝</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">經典文獻,</span> <br/>
          字数： <span class="inputVal" id="bknum">[book_length]23563</span> <br/>
          说明： <span class="inputVal" id="bkdec">被衣者，堯時人也。堯之師曰許由，許由之師曰齧缺，齧缺之師曰王倪，王倪之師曰被衣。齧缺問道乎被衣，被衣曰：「若正汝形，一汝視，天和將至；攝汝知，一汝度，神將來舍。德將為汝美，道將為汝居，汝瞳焉如新生之犢而無求其故。」言未卒，齧缺睡寐。被衣大悅，行歌而去之曰：「形若槁骸，心若死灰，真其實知，不以故自持，媒媒晦晦，無心而不可與謀。彼何人哉！」
大道不鑿，至人秀世。被衣冠出，超然釋智。齧公聆教，無言相契。暢懌長歌，冥筌排去。

[book_title]王倪
王倪者，堯時賢人也，師被衣。齧缺又學於王倪，問道焉。齧缺曰：「子知物之所同是乎？」曰：「吾惡乎知之。」「子知子之所不知邪？」曰：「吾惡乎知之。」「然則物無知邪？」曰：「吾惡乎知之。雖然，嘗試言之。庸詎知吾所謂知之非不知邪？庸詎知吾所謂不知之非知邪？且吾嘗試問乎汝：民溼寢則腰疾偏死，鰌然乎哉？木處則惴慄恂懼，猨猴然乎哉？三者孰知正處？民食芻豢，麋鹿食薦，蝍且甘帶，鴟鴉耆鼠，四者孰知正位？猨猵狙以為雌，麋與鹿交，鰌與魚游。毛嬙、麗姬，人之所美也，魚見之深入，鳥見之高飛，麋鹿見之決驟。四者孰知天下之正色哉？自我觀之，仁義之端，是非之塗，樊然殽亂，吾惡能知其辯！」齧缺曰：「子不知利害，則至人固不知利害乎？」王倪曰：「至人神矣，大澤焚而不能熱，河漢沍而不能寒，疾雷破山風振海而不能驚。若然者，乘雲氣，騎日月，而遊乎四海之外，死生無變於已，而況利害之端乎？」
王倪天士，缺也問道。育艾爾神，一綿虛抱。寒暑何侵，風雷弗眊。大準玄黃，權輿上教。

[book_title]齧缺
齧缺者，堯時人也。許由師事齧缺。堯問於由曰：「齧缺可以配天乎？吾藉王倪以要之。」許由曰：「殆哉！圾乎天下。齧缺之為人也，聰明睿知，給數以敏，其性過人，而又乃以人受天。彼審乎禁過，而不知過之所由生，與之配天乎？</span> <br/>
          封面： <span class="inputVal" id="bkimg">Z_19677.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《高士傳》
[book_date] 魏晉南北朝
[book_length]23563
[book_img]Z_19677.jpg


[book_chapter]卷上

[book_title]被衣
被衣者，堯時人也。堯之師曰許由，許由之師曰齧缺，齧缺之師曰王倪，王倪之師曰被衣。齧缺問道乎被衣，被衣曰：「若正汝形，一汝視，天和將至；攝汝知，一汝度，神將來舍。德將為汝美，道將為汝居，汝瞳焉如新生之犢而無求其故。」言未卒，齧缺睡寐。被衣大悅，行歌而去之曰：「形若槁骸，心若死灰，真其實知，不以故自持，媒媒晦晦，無心而不可與謀。彼何人哉！」
大道不鑿，至人秀世。被衣冠出，超然釋智。齧公聆教，無言相契。暢懌長歌，冥筌排去。

[book_title]王倪
王倪者，堯時賢人也，師被衣。齧缺又學於王倪，問道焉。齧缺曰：「子知物之所同是乎？」曰：「吾惡乎知之。」「子知子之所不知邪？」曰：「吾惡乎知之。」「然則物無知邪？」曰：「吾惡乎知之。雖然，嘗試言之。庸詎知吾所謂知之非不知邪？庸詎知吾所謂不知之非知邪？且吾嘗試問乎汝：民溼寢則腰疾偏死，鰌然乎哉？木處則惴慄恂懼，猨猴然乎哉？三者孰知正處？民食芻豢，麋鹿食薦，蝍且甘帶，鴟鴉耆鼠，四者孰知正位？猨猵狙以為雌，麋與鹿交，鰌與魚游。毛嬙、麗姬，人之所美也，魚見之深入，鳥見之高飛，麋鹿見之決驟。四者孰知天下之正色哉？自我觀之，仁義之端，是非之塗，樊然殽亂，吾惡能知其辯！」齧缺曰：「子不知利害，則至人固不知利害乎？」王倪曰：「至人神矣，大澤焚而不能熱，河漢沍而不能寒，疾雷破山風振海而不能驚。若然者，乘雲氣，騎日月，而遊乎四海之外，死生無變於已，而況利害之端乎？」
王倪天士，缺也問道。育艾爾神，一綿虛抱。寒暑何侵，風雷弗眊。大準玄黃，權輿上教。

[book_title]齧缺
齧缺者，堯時人也。許由師事齧缺。堯問於由曰：「齧缺可以配天乎？吾藉王倪以要之。」許由曰：「殆哉！圾乎天下。齧缺之為人也，聰明睿知，給數以敏，其性過人，而又乃以人受天。彼審乎禁過，而不知過之所由生，與之配天乎？彼且乘人而無天。方且本身而異形，方且尊知而火馳，方且為緒使，方且為物絯，方且四顧而物應，方且應眾宜，方且與物化而未始有恒，夫何足以配天乎？」
齧缺由師，蘊含上智。至道相延，宗王祖被。遐言未卒，呬然睡寐。滅影山隅，弗求天配。

[book_title]巢父
巢父者，堯時隱人也。山居，不營世利。年老，以樹為巢而寢其上，故時人號曰巢父。堯之讓許由也，由以告巢父，巢父曰：「汝何不隱汝形，藏汝光。若非吾友也，擊其膺而下之。」由悵然不自得，乃過清泠之水，洗其耳、拭其目，曰：「向聞貪言，負吾之友矣。」遂去，終身不相見。
巢父鳥棲，弗營棟宇。由進塵言，嚴揮不與。乃臨其清，乃洗其耳。箕頴高風，千齡無已。

[book_title]許由
許由字武仲，陽城槐里人也。為人據義履方，邪席不坐，邪饍不食，後隱於沛澤之中。堯讓天下於許由曰：「日月出矣，而爝火不息，其於光也，不亦難乎！時雨降矣，而猶浸灌，其於澤也，不亦勞乎！夫子立而天下治，而我猶尸之。吾自視缺然，請致天下。」許由曰：「子治天下，天下既已治也，而我猶代子，吾將為名乎？名者實之賓也，吾將為賓乎？鷦鷯巢於深林，不過一枝；偃鼠飲河，不過滿腹。歸休乎君，予無所用天下為！庖人雖不治庖，尸祝不越樽俎而代之矣。」不受而逃去。齧缺遇許由曰：「子將奚之？」曰：「將逃堯。」曰：「奚謂邪？」曰：「夫堯知賢人之利天下也，而不知其賊天下也，夫唯外乎賢者知之矣。」由於是遁耕於中岳潁水之陽，箕山之下，終身無經天下色。堯又召為九州長，由不欲聞之，洗耳於潁水濱。時其友巢父牽犢欲飲之，見由洗耳，問其故，對曰：「堯欲召我為九州長，惡聞其聲，是故洗耳。」巢父曰：子若處高岸深谷，人道不通，誰能見子？子故浮游，欲聞求其名譽，污吾犢口。」牽犢上流飲之。許由沒，葬箕山之巔，亦名許由山，在陽城之南十餘里。堯因就其墓，號曰箕山公神，以配食五岳，世世奉祀，至今不絕也。
武仲潔修，毫邪不處。黃屋將歸，紫芳高舉。潁汲箕田，羞頹汗鄙。俎豆公神，綿綿無已。

[book_title]善卷
善卷者，古之賢人也。堯聞得道，乃北面師之，及堯受終之後，舜又以天下讓卷。卷曰：「昔唐氏之有天下，不教而民從之，不賞而民勸之，天下均平，百姓安靜，不知怨，不知喜。今子盛為衣裳之服，以眩民目；繁調五音之聲，以亂民耳；丕作《皇韶》之樂，以愚民心。天下之亂，從此始矣。吾雖為之，其何益乎？予立于宇宙之中，冬衣皮毛，夏衣絺葛，春耕種，形足以勞動；秋收斂，身足以休食。日出而作，日入而息，逍遙於天地之間，而心意自得。吾何以天下為哉？悲夫子之不知余也！」遂不受去，入深山，莫知其處。
逖矣善卷，君堯北面。鹿衣牧世，自臻從勸。虞欽玄德，讓之赤縣。貴適心神，永棲荒巘。

[book_title]子州支父
子州支父者，堯時人也。以堯天下讓許由，許由不受。又讓於子州支父，子州支父曰：「以我為天子猶之可也？雖然，我適有幽憂之病，方且治之，未暇治天下也。」舜又讓之，亦對之曰：「予適有幽憂之病，方且治之，未暇治天下也。」
休休支父，道重八埏。陰寢陽覺，神寂而恬。巍巍二帝，大器告傳。不遑長謝，繕性自全。

[book_title]壤父
壤父者，堯時人也。帝堯之世，天下太和，百姓無事。壤父年八十餘，而擊壤於道中，觀者曰：「大哉，帝之德也。」壤父曰：「吾日出而作，日入而息，鑿井而飲，耕田而食，帝何德於我哉？」
老父皤髮，愉愉壤戲。吐厥鳴歌，朝興夕憩。虛渴咸充，帝焉何利。醇和未斲，陶哉寓世。

[book_title]石戶之農
石戶之農，不知何許人也，與舜為友。舜以天下讓之石戶之農。石戶之農曰：「捲捲乎后之為人，葆力之士也。」於是夫負妻戴，攜子以入于海，終身不反也。
虞皇御世，虛諮禪者。石戶之農，至人在野。天位以干，棄如屣捨。滅迹滄溟，清蹤莫寫。

[book_title]蒲衣子
蒲衣子者，舜時賢人也，年八歲而舜師之。齧缺問於王倪，四問而四不知。齧缺因躍而大喜，行以告蒲衣子。蒲衣子曰：「而乃今知之乎？有虞氏不及泰氏。有虞氏，其猶藏仁以要人，亦得人矣，而未始出於非人。泰氏，其臥徐徐，其覺于于，一以已為馬，一以已為牛；其知情信，其德甚真，而未始入于非人也。」後舜讓天下於蒲衣子，蒲衣子不受而去，莫知所終。
蒲衣妙紀，德與天侔。大舜虛襟，模範是求。發評虞泰，致一馬牛。擾勞民宰，胡可纓留。

[book_title]披裘公
披裘公者，吳人也。延陵季子出遊，見道中有遺金，顧披裘公曰：「取彼金。」公投鎌瞋目，拂手而言曰：「何子處之高而視人之卑？五月披裘而負薪，豈取金者哉？」季子大驚，既謝而問姓名。公曰：「吾子皮相之士，何足語姓名也？」
負薪炎暑，吳有一翁。粗絺弗御，冒彼蒙茸。季札相逅，遺拾不從。姓名終秘，空仰高風。

[book_title]江上丈人
江上丈人者，楚人也。楚平王以費無忌之讒，殺伍奢。奢子員亡，將奔吳，至江上，欲渡無舟，而楚人購員甚急，自恐不脫。見丈人，得渡。因解所佩劍，以與丈人，曰：「此千金之劍也，願獻之。」丈人不受，曰：「楚國之法，得伍胥者爵，執珪金千鎰，吾尚不取，何用劍為？」不受而別，莫知其誰。員至吳為相，求丈人，不能得，每食輒祭之，曰：「名可得聞而不可得見，其唯江上丈人乎？」
丈人遺俗，鼓枻江隈。楚胥求濟，夜亂蘆漪。笑辭星劍，意進鮑魚。匆匆戒別，何用名為。

[book_title]小臣稷
小臣稷者，齊人也。抗厲希古，桓公凡三往而不得見。公嘆曰：「吾聞布衣之士，不輕爵祿，則無以助萬乘之主；萬乘之主，不好仁義，則無以下布衣之士。」於是五往乃得見焉。桓公以此能致為士，為五霸之長。
小臣之稷，微爾齊氓。巍崖獨拔，若節自貞。君軿數過，聊得瞻迎。區區管鮑，何足班倫。

[book_title]弦高
弦高者，鄭人也。鄭穆公時，高見鄭為秦晉所逼，乃隱不仕，為商人。及晉文公之返國也，與秦穆公伐鄭，圍其都，鄭人私與秦盟，而晉師退。秦又使大夫祀于等三人戍鄭。居三年，晉文公卒，襄公初立，秦穆公方強，使百里、西乞、白乙帥師襲鄭，過周反滑，鄭人不知。時高將市于周，遇之，謂其友蹇他曰：「師行數千里，又數經諸侯之地，其勢必襲鄭。凡襲國者，以無備也。示以知其情也，必不敢進矣。」於是乃矯鄭伯之命，以十二牛犒秦師，且使人告鄭為備。祀于亡奔齊，孟明等返至都。晉人要擊，大破秦師。鄭于是賴高而存。鄭穆公以存國之賞賞高，而高辭曰：「詐而得賞，則鄭國之政廢矣。為國而無信，是敗俗也。賞一人而敗國俗，智者不為也。」遂以其屬徙東夷，終身不返。
弦公鄭寶，托跡遷賈。秦穆揚兵，于周邂迕。矯命犒師，陰抒國禍。辭賞居夷，飄焉弗顧。

[book_title]商容
商容，不知何許人也，有疾。老子曰：「先生無遺教以告弟子乎？」容曰：「將語子。過故鄉而下車，知之乎？」老子曰：「非謂不忘故耶？」容曰：「過喬木而趨，知之乎？」老子曰：「非謂其敬老耶？」容張口曰：「吾舌存乎？」曰：「存。」曰：「吾齒存乎？」曰：「亡，知之乎？」老子曰：「非謂其剛亡而弱存乎？」容曰：「嘻！天下事盡矣。」
商容大道，聃也之師。形將蛻化，教庶瓊遺。三言甚寡，萬務何餘。喜編後授，屢發其規。

[book_title]老子李耳
老子李耳，字伯陽，陳人也。生於殷時，為周柱下史。好養精氣，貴接而不施，轉為守藏史。積八十餘年，《史記》云「二百餘年」。時稱為「隱君子」，謚曰聃。仲尼至周，見老子，知其聖人，乃師之。後周德衰，乃乘青牛車去，入大秦，過西關，關令尹喜望氣先知焉，乃物色遮候之。已而，老子果至，乃強使著書，作《道德經》五千餘言，為道家之宗。以其年老，故號其書為《老子》。
伯陽聖老，人貌天行。壽經億代，道冠群生。龍稱禮得，牛候書成。西關度跡，玄化冥冥。

[book_title]庚桑楚
庚桑楚者，楚人也，老聃弟子，偏得老聃之道，以北居畏壘之山。其居三年，畏壘大壤。畏壘之民相與言曰：「庚桑子之始來，吾洒然異之。今吾日計之而不足，歲計之而有餘。庶幾其聖人乎！子胡不相與尸而祝之，社而稷之乎？」庚桑子聞之，南面而不釋然。弟子異之，庚桑子曰：「弟子何異於予？夫春氣發而百草生，正得秋而萬寶成。夫春與秋，豈無得而然哉？天道已行矣。吾聞至人，尸居環堵之室，而百姓猖狂不知所如往。今以畏壘之細民而竊竊焉欲俎豆予于賢人之間，我其杓之人邪！吾是以不釋于老聃之言。」
庚桑耳役，畫去挈遠。息意三年，風尊翠巘。俎豆不樂，形生自晏。賢知明揚，世心何淺。

[book_title]老萊子
老萊子者，楚人也。當時世亂，逃世耕於蒙山之陽。莞葭為牆，蓬蒿為室，枝木為床，蓍艾為席。飲水食菽，墾山播種。人或言於楚王，王於是駕至萊子之門。萊子方織畚，王曰：「守國之政，孤願煩先生。」老萊子曰：「諾。」王去。其妻樵還曰：「子許之乎？」老萊曰：「然。」妻曰：「妾聞之：可食以酒肉者，可隨而鞭棰；可擬以官祿者，可隨而鈇鉞。妾不能為人所制者。」妻投其畚而去。老萊子亦隨其妻，至於江南而止，曰：「鳥獸之毛，可績而衣，其遺粒足食也。」仲尼嘗聞其論而蹙然改容焉。著書十五篇，言道家之用人。莫知其所終也。
楚萊避紛，蒙陽寄耜。草宮木榻，水菽怡志。駕屈楚君，經綸將貽。內贊遐謀，相攜遠逝。

[book_title]林類
林類者，魏人也。年且百歲，底春披裘，拾遺穗於故畦，竝歌竝進。孔子適衛，望之於野，顧謂弟子曰：「彼叟，可與言者，試往訊之。」子貢請行，逆之隴端，面之而歎曰：「先生曾不悔乎，而行歌拾穗？」林類行不留，歌不輟。子貢叩之不已，乃仰而應曰：「吾何悔邪？」子貢曰：「先生少不勤行，長不競時，老無妻子，死期將至，亦有何樂而拾穗行歌乎？」林類笑曰：「吾之所以為樂，人皆有之，而反以為憂。少不勤行，長不競時，故能壽若此；老無妻子，死期將至，故能樂若此。」子貢曰：「壽著，人之情；死者，人之惡。子以死為樂，何也？」林類曰：「死之與生，一往一反，故死於是者，安知不生於彼？故吾知其不相若矣。吾又安知營營而求生非惑乎？亦又安知吾今之死不愈昔之生乎？」子貢聞之，不喻其意，還以告夫子，夫子曰：「吾知其可與言，果然。」
林類鰥遊。取資滯𥪕。踽踽行歌。蕭蕭孑影。素王載覯。令賜乞請。果得高言。不虛停軫。

[book_title]榮啟期
榮啟期者，不知何許人也。鹿裘帶索，鼓琴而歌。孔子遊于泰山，見而問之曰：「先生何樂也？」對曰：「吾樂甚多。天生萬物，唯人為貴，吾得為人矣，是一樂也；男女之別，男尊女卑，故以男為貴，吾既得為男矣，是二樂也；人生有不見日月、不免襁褓者，吾既已行年九十矣，是三樂也。貧者，士之常也；死者，民之終也。居常以終，何不樂也？」
榮公何族，弗美身隅。揚歌郕野，撫絃而嬉。清言自寬，披吐宣尼。契天符命，孤引田墟。

[book_title]荷蕢
荷蕢者，衛人也。避亂不仕，自匿姓名。孔子擊磬於衛，乃荷蕢而過孔氏之門，曰：「有心哉？擊磬乎？」既而，曰：「硜硜乎？莫已知也，斯已而已矣。深則厲，淺則揭。孔子聞之，曰：「果哉，末之難矣！」
荷蕢者何，逃名衛地。宣尼鳴樂，聞音知意。翩冈出諷，比之厲揭。斯行斯言，果於忘世。

[book_title]長沮、桀溺
長沮、桀溺者，不知何許人也，耦而耕。孔子過之，使子路問津焉。長沮曰：「夫執輿者為誰？」子路曰：「是孔丘。」曰：「是魯孔丘歟？」曰：「是也。是知津矣。」問於桀溺，曰：「子為誰？」曰：「為仲由。」曰：「是魯孔丘之徒與？」對曰：「然。」曰：「滔滔者，天下皆是也，而誰與易之？且而與其從避人之士，豈若從避世之士哉？」耰而不輟。子路以告孔子，孔子憮然曰：「鳥獸不可與同群，吾非斯人之徒而誰與？天下有道，丘不與易也。」
悠悠沮溺，竝耜荒墟。敬詣渡濟，暫駐浮車。飄然無荅，齊口致譏。物情不足，隱德有餘。

[book_title]石門守
石門守者，魯人也，亦避世不仕，自隱姓名。為魯守石門，主晨夜開閉。子路從孔子石門而宿，問子路曰：「奚自？」子路曰：「自孔氏。」遂譏孔子曰：「是知其不可為而為之者與？時人賢焉。」
石門閽者，闔闢是尸。仲路宵投，迺詢其師。魯尼入耳，強仕致譏。閟光韜彩，百世所希。

[book_title]荷篠丈人
荷篠丈人，不知何許人也。子路從而後，問曰：「子見夫子乎？」丈人曰：「四體不勤，五穀不分，孰為夫子？」植其杖而芸。子路拱而立。止子路宿，且享焉，而見其二子。明日，子路行以告。夫子曰：「隱者也。」使子路反見之。至，則行矣。
丈人絕軌，倨接洙賢。天涯日暮，雞黍是延。載陳夫子，尋返客轅。先幾掃跡，虛室依然。

[book_title]陸通
陸通，字接輿，楚人也。好養性，躬耕以為食。楚昭王時，通見楚政無常，乃佯狂不仕，故時人謂之「楚狂」。孔子適楚，楚狂接輿遊其門曰：「鳳兮鳳兮，何如德之衰也！來世不可待，往世不可追也。天下有道，聖人成焉；天下無道，聖人生焉。方今之時，僅免刑焉。福輕乎羽，莫之知載；禍重乎地，莫之知避。已乎已乎！臨人以德。殆乎殆乎！畫地而趨。迷陽迷陽，無傷吾行。卻曲卻曲，無傷吾足。山木自寇也，膏火自煎也。桂可食，故伐之；漆可用，故割之。人皆知有用之用，而不知無用之用也。孔子下車，欲與之言，趨而避之，不得與之言。楚王聞陸通賢，遣使者持金百鎰、車馬二駟，往聘通，曰：「王請先生治江南。」通笑而不應。使者去，妻從市來曰：「先生少而為義，豈老違之哉？」門外車跡何深也？妾聞義士非禮不動。妾事先生，躬耕以自食，親織以為衣，食飽衣暖，其樂自足矣。不如去之。」於是夫負釜甑，妻戴紝器，變名易姓，游諸名山，食桂櫨實，服黃菁子，隱蜀峨眉山，壽數百年。俗傳以為仙云。
接輿厭濁，放隱佯狂。徵羅上士，徙適遐方。歌衰鳳德，車下道傍。洞天周涉，妙藥為糧。

[book_title]曾參
曾參，字子輿，南武城人也。不仕而遊，居於衛。縕袍無表，顏色腫噲，手足胼胝。三日不舉火，十年不製衣。正冠而纓絕，捉衿而肘見，納屨而踵決，曳縰而歌。天子不得臣，諸侯不得友。魯哀公賢之，致邑焉，參辭不受，曰：「吾聞受人者，常畏人；與人者，常驕人。縱君不我驕，我豈無畏乎？」終不受，後卒于魯。
孝哉子輿，領道泗濱。浩浩之氣，常驕大人。為都不樂，好爵難嬰。單居秘論，傳耀千春。

[book_title]顏回
顏回字子淵，魯人也，孔子弟子。貧而樂道，退居陋巷，曲肱而寢。孔子曰：「回，來！家貧居卑，胡不仕乎？」回對曰：「不願仕。」回有郭外之田五十畝，足以綸饘粥；郭內之圃十畝，足以為絲麻。鼓官商之音，足以自娛；習所聞於夫子，足以自樂。回何仕焉？」孔子愀然變容，曰：「善哉！回之意也。」
顏氏之子，不怍簟瓢。心齋白日，志迥青霄。圃衣田食，大聖遊交。鼓琴蓬蓽，可以逍遙。

[book_title]原憲
原憲字子思，宋人也，孔子弟子。居魯，環堵之室，茨以生草；蓬戶不完，桑以為樞；而甕牖二室，褐以為塞；上漏下濕，匡坐而彈琴。子貢相衛，結駟連騎，排藜藿，入窮閭，巷不容軒，來見原憲。原憲韋冠縱屐，杖藜而應門。子貢曰：「嘻！先生何病也？」憲應之曰：「憲聞之，無財謂之貧，學道而不能行，謂之病。若憲，貧也，非病也。夫希世而行，比周而友，學以為人，教以為已，仁義之慝，輿馬之飾，憲不忍為也。」子貢逡巡而有慚色，終身恥其言之過也。
原生匱盝，室侵風雨。薄炊經旬，彫裘歷紀。友賜榮華，驂騑萃止。聞剖病貧，終身舍恥。
[book_chapter]卷中

[book_title]漢陰丈人
漢陰丈人者，楚人也。子貢適楚，過漢陰，見丈人為圃，入井抱甕而灌，用力甚多而見功寡。子貢曰：「有機於此，後重前輕，挈水若抽，其名為槔，用力寡而見功多。」丈人作色而笑曰：「聞之吾師：有機械者必有機事，有機事者必有機心。機心存於胸中，則純白不備；純白不備，則神生不定；神生不定者，道之所不載也。吾非不知，羞而不為也。」子貢愕然慚，俯而不對。有間，丈人曰：「子奚為者邪？」曰：「孔丘之徒也。」丈人曰：「子非夫博學以擬聖智，獨絃歌以賣名聲於天下乎？汝方將忘汝神氣，墮汝形骸，而何暇治天下乎？子往矣，勿妨吾事！」子貢卑陬失色，頊頊然不自得，行三十里而後愈。
丈人治圃，搰搰其勞。賜焉逢覯，進說為槔。前陳後詰，反覆見嘲。風波全德，私語其曹。

[book_title]壺丘子林
壺丘子林者，鄭人也，道德甚優，列禦寇師事之。初，禦寇好游，壺丘子曰：「禦寇好游，游何所好？」列子曰：「游之樂所玩無故。人之游也，觀其所見；我之游也，觀其所變。」壺丘子曰：「禦寇之游，固與人同，而曰固與人異。凡所見，亦恒見其變。玩彼物之無物，不知我亦無故。務外游，不知務內觀。外游者，求備於物；內觀者，取足於身。取足於身，游之至也；求備於物，游之不至也。」於是，列子自以為不知游，將終身不出，居鄭圃，四十年人無識者。
至哉壺子，列老下趨。龍藏鄭圃，真與道俱。側聞玄語，宣發希微。載陳生化，繼述黃書。

[book_title]老商氏
老商氏者，不知何許人也，列禦寇師焉，兼友伯高子，而進于其道。尹生聞之，從列子，居數月，不省舍，因間請蘄其術者，十反而十不告。尹生懟而請辭，列子又不命，尹生退。數月，意不已，又往從之。列子曰：「汝何去來之頻？」尹生曰：「曩章戴有請於子，子不我告，固有憾於子。今復脫然，是以又來。」列子曰：「曩吾以汝為達，今汝之鄙至此乎？姬將告汝所學於夫子者矣。自吾之學也，三年之後，心不敢念是非，口不敢言利害，始得老商一󰈊而已；五年之後，心庚念是非，口庚言利害，老商始一解顏而笑；七年之後，從心之所念，庚無是非，從口之所言，庚無利害，老商始一引吾竝席而坐。今女居先生之門，曾未洽時，履虛乘風，其可得乎？」
老商樹教，列寇下趨。居門七載，席始相攜。眼耳都融，葉幹忘機。乘風枯槁，得道而歸。

[book_title]列禦寇
列禦寇者，鄭人也，隱居不仕。鄭穆公時，子陽為相，專任刑法，列禦寇乃絕迹窮巷，面有飢色。或告子陽曰：「列禦寇，盖有道之士也，居君之國而窮，君無乃為不好士乎？」子陽聞而悟，使官載粟數十乘而與之。禦寇出見使者，再拜而辭之。入見其妻，妻望之而拊心，曰：「妾聞為有道之妻子，皆得佚樂。今有飢色，君過而遺先生食，先生不受，豈非命也哉？」禦寇笑曰：「君非自知我也。以人之言而遺我粟，至其罪我也，又且以人之言，此吾所以不受也。」居一年，鄭人殺子陽，其當皆死，禦寇安然獨全。終身不仕，著書八篇，言道家之意，號曰《列子》。
禦寇隱鄭，四十餘年。台衡大餽，頓首拒焉。麾使悟妻，保體消愆。軿風駐世，表籙蓬仙。

[book_title]莊周
莊周者，宋之蒙人也。少學老子，為蒙縣漆園吏。遂遺世自放，不仕。王公大人，皆不得而器之。楚威王使大夫以百金聘周，周方釣於濮水之上，持竿不顧，曰：吾聞楚有神龜，死二千歲矣，巾笥而藏之於廟堂之上。此龜寧無為留骨而貴乎？寧生曳尾塗中乎？」大夫曰：「寧掉尾塗中耳。」莊子曰：「往矣，吾方掉尾於塗中。」或又以千金之幣，迎周為相，周曰：「子不見郊祭之犧牛乎？衣以文繡，食以芻菽，及其牽入太廟，欲為孤豚，其可得乎？」遂終身不仕。
莊周傲世，洸洋寓言。文窮萬妙，學守一玄。戲游自快，國聘難延。浩然就盡，弗避烏鳶。

[book_title]段干木
段干木者，晉人也。少貧且賤，心志不遂，乃治清節，遊西河，師事卜子夏。與田子方、李克、翟璜、吳起等居于魏，皆為將。唯干木守道，不仕。魏文侯欲見，就造其間，段干木踰墻而避文侯。文候以客禮待之，出，過其廬而軾。其僕問曰：「干木，布衣也。」君軾其廬不已，甚乎？」文侯曰：「段干木，賢者也。不移勢利，懷君子之道，隱處窮巷，聲馳千里，吾敢不軾乎？干木先乎德，寡人先乎勢；干木富乎義，寡人富乎財。勢不若德貴，財不若義高。」又請為相，不肯。後，卑已固請見，與語，文侯立倦不敢息。夫文侯，名過齊桓公者，蓋能尊段于木，敬卜子夏，友田子方故也。
干木自晉，萍寓西河。群賢分組，樹介巖阿。千乘登門，跳躍逃徂。騰光韋素，耿照弗磨。

[book_title]東郭順子
東郭順子者，魏人也。修道守真，田子方師事之，而為魏文侯師友，侍坐於文侯，數稱谿工。文侯曰：「谿工，子之師耶？」子方曰：「非也，無擇之里人也；稱道數當，故無擇稱之。」文侯曰：「然則子無師耶？」子方曰：「有。」文侯曰：「子師誰耶？」子方曰：「東郭順子也。」文侯曰：「然則夫子何故未嘗稱之？」子方曰：「其為人也真，人貌而天虛，緣而葆真，清而容物。物無道，則正容以悟之，使人之意也消。無擇何足以稱之？」子方出，文侯曰：「遠哉，全德之君子！始吾以聖智之言仁義之行為至矣，吾聞子方之師，吾形解而不欲動，口鉗而不欲言。吾所學者真土梗耳，夫魏真為我累耳。」
灝灝東郭，動展如天。清虛應物，獨抱自然。迷窺高弟，欲述難言。文侯失志，爵國可捐。

[book_title]公儀潛
公儀潛者，魯人也，與子思為友。穆公因子思而致命，欲以為相。子思曰：「公儀子，此所以不至也。君若飢渴待賢，納用其謀，雖蔬食飲水，伋亦願在下風。如以高官厚祿為釣餌，而無信用之心，公儀子智若魯者，可也。不爾，則不踰君之庭。且臣不佞，又不能為君操竿下釣，以傷守節之士。」潛竟終身不屈。
魯慕公儀，崇階以釣。授意孔思，迺非誠到。面返君言，高陳友操。考槃弗諼，畢景怡道。

[book_title]王斗
王斗者，齊人也，修道不仕，與顏歜竝時。曾造齊宣王門，欲見宣王，宣王使謁者延斗入。斗曰：「斗趨見王為好勢，王趨見斗為好士，於王何如？」謁者還報，王曰：「先生徐之，寡人請從。」王趨而迎之於門，曰：「寡人奉先君之宗廟，守社稷，聞先生直言正諫不諱。」斗曰：「王之憂國愛民，不若王之愛尺縠也。」王曰：「何謂也？」斗曰：「王使人為冠，不使左口便辟，而使工者，何也？為能之也。今王治齊國，非左右便辟，則無使也。臣故曰『不如愛尺縠也』。」王起謝曰：「寡人有罪於國家矣。」於是舉士五人，任之以官，齊國大治，王斗之力也。
卓犖王斗，抗節齊門。袞衣奔走，至訓布聞。方聆欬規，省過以承。聊揚五彥，境庶咸寧。

[book_title]顏斶
顏斶，齊人也。宣王見之，王曰：「斶前！」斶亦曰：「王前！」宣王不說。左右曰：「王，人君也，斶，人臣也。」王曰「斶前」，斶亦曰「王前」，可乎？斶對曰：「夫斶前為慕勢，王前為趨士。與使斶為慕勢，不如使王為趨士。」王忿然作色曰：「王者貴乎？士貴乎？」對曰：「士貴耳，王者不貴。」王曰：「有說乎？」斶曰：「有。昔者秦攻齊，令曰：『有敢去柳下季壟五十步而樵採者，死不赦。』令曰：『有能得齊王頭者，封萬戶侯，賜金千鎰。』由是觀之，生王之頭，曾不若死士之壟也。」宣王繼曰：「顏先生與寡人遊，食太牢，乘安車，妻子衣服麗都。」顏斶辭去曰：「斶願得歸，晚食以當肉，安步以當車，無罪以當貴，清淨貞正以自虞。」遂辭而去。
特哉齊斶，劇折廟堂。上陳二帝，下舉三王。賓師靡諾，形神恐妨。終身不辱，野籙有光。

[book_title]黔婁先生
黔婁先生者，齊人也，修身清節，不求進於諸侯。魯恭公聞其賢，遣使致禮，賜粟三千鍾，欲以為相，辭不受。齊王又禮之，以黃金百斤聘為卿，又不就。著書四篇，言道家之務，號《黔婁子》。終身不屈，以壽終。
黔婁物表，著撰存志。卻相魯公，辭卿齊使。捐世蕭條，歛衾弗備。賢矣配人，以康為謚。

[book_title]陳仲子
陳仲子者，齊人也。其兄戴為齊卿，食祿萬鍾，仲子以為不義，將妻子適楚，居於陵，自謂於陵仲子。窮不苟求，不義之食不食。遭歲飢，乏糧三日，乃匍匐而食井上李實之蟲者，三咽而能視身。自織履，妻擘纑，以易衣食。楚王聞其賢，欲以為相，遣使持金百鎰至於陵聘仲子。仲子入謂妻曰：「楚王欲以我為相，今日為相，明日結駟連騎，食方丈於前，意可乎？」妻曰：「夫子左琴右書，樂在其中矣。結駟連騎，所安不過容膝；食方丈於前，所甘不過一肉。今以容膝之安，一肉之味，而懷楚國之憂，亂世多害，恐先生不保命也。」於是出謝使者，遂相與逃去，為人灌園。
陳仲遐情，於陵控玩。輖飢覓李，螬食過半。楚相敦求，山妻了算。遂嫁雲蹤，鋤丁自竄。

[book_title]漁父
漁父者，楚人也。楚亂，乃匿名隱釣於江濱。楚頃襄王時，屈原為三閭大夫，名顯於諸侯，為上官靳尚所譖，王怒，放之江濱，被髮行吟於澤畔。漁父見而問之曰：「子非三閭大夫歟？何故至於斯」原曰：「舉世混濁而我獨清，眾人皆醉而我獨醒，是以見放。」漁父曰：「夫聖人不凝滯於萬物，故能與世推移。舉世混濁，何不揚其波、汨其泥？眾人皆醉，何不餔其糟、歠其醨？何故懷瑾握瑜，自令放為？乃歌曰：滄浪之水清，可以濯吾纓；滄浪之水濁，可以濯吾足。」遂去深山，自閉匿，人莫知焉。
楚老垂竿，漁于烟水。族氏無彰，鱗鬐自舉。偶覿三閭，開敷數語。擊棹揚歌，冥潛何許。

[book_title]安期生
安期生者，琅琊人也，受學河上丈人，賣藥海邊，老而不仕，時人謂之千歲公。秦始皇東遊，請與語，三日三夜，賜金璧，直數千萬，出置阜鄉亭而去，留赤玉舄為報。留書與始皇曰：「後數十年，求我於蓬萊山下。」及秦敗，安期生與其友蒯通交往，項羽欲封之，卒不肯受。
安期高蹈，療俗千祀。綠海孤遊，朱顏常駐。揮璧阜亭，酬舄始帝。去矣銀臺，永遺塵世。

[book_title]河上丈人
河上丈人者，不知何國人也，明老子之術。自匿姓名，居河之湄，著《老子章句》，故世號曰河上丈人。當戰國之末，諸侯交爭，馳說之士，咸以權勢相傾，唯丈人隱身修道，老而不虧，傳業於安期生，為道家之宗焉。
伯陽倡教，嗣流河上。句䟽章鉤，宣機顯象。戰世紛紜，玄心坦蕩。鶴髮葆真，仙民景嚮。

[book_title]樂臣公
樂臣公者，宋人也。其先宋公族，其後別從趙，其族樂毅顯名於諸侯。而臣公獨好黃老，恬靜不仕。及趙為秦昭王滅，臣公東之齊，以老子顯名，濟人尊之，號稱賢師。趙人田叔等，皆尊事焉。
臣公貴閥，或擁旄旌。獨窮玄牝，不滑神精。兵墟故國，蓬轉揚聲。教承瑕翕，振鐸千齡。

[book_title]蓋公
蓋公者，齊之膠西人也，明老子，帥事樂臣公。漢之起，齊人爭往于世主，唯蓋公獨遁居不仕。及漢定天下，曹參為齊丞相，盡延問長老諸生以百數：何以治齊？人人各殊，參不知所從。聞蓋公善治黃老，乃使人厚幣聘之，公為言：治道貴清靜，而民自定，遂推此類，為參具言之。參悅，乃避正堂舍之，師事之，齊果大治。及參入相漢，導蓋公之道，故天下歌之。蓋公雖為參師，然未嘗仕。以壽終。
嬴末龍爭，奮圖封拜。褘矣蓋公，遲棲東海。無為教參，齊方底泰。衍輔漢庭，玄風猶在。

[book_title]四皓
四皓者，皆河內軹人也，或在汲。一曰東園公，二曰角里先生，三曰綺里季，四日夏黃公，皆修道潔已，非義不動。秦始皇時，見秦政虐，乃退入藍田山，而作歌曰：「莫莫高山，深谷逶迤。曄曄紫芝，可以療飢。唐虞世遠，吾將何歸？駟馬高蓋，其憂甚大。富貴之畏人，不如貧賤之肆志。」乃共入商雒，隱地肺山，以待天下定。及秦敗，漢高聞而徵之，不至，深自匿終南山，不能屈已。
皇皇四老，同襟齊志。遠虞藍田，芝糧蘿被。弗鑿天真，重歸地肺。隆準膺圖，空勞聘幣。

[book_title]黃石公
黃石公者，下邳人也。遭秦亂，自隱姓名，時人莫知者。初，張良易姓為長，自匿下邳，步游沂水圯上，與黃石公相遇，未謁，黃石公故墜履圯下，顧謂良曰：「孺子，取履。」良素不知詐，愕然，欲毆之，為其老人也，強忍下取履，因跪進焉。公以足受，笑而去，良殊驚。公行里所，還謂良曰：「孺子可教也。後五日平明，與我期此。」良愈怪之，復跪曰：「諾。」五日平旦，良往，公怒曰：「與老人期，何後也？後五日早會。」良雞鳴往，公又先在，復怒曰：「何後也？」後五日早會。良夜半往，有頃，公亦至，喜曰：「當如是。」乃出一編書與良，曰：「讀是，則為王者師矣。後十三年，孺子見濟北穀城山下黃石，即我矣。」遂去不見。良旦視其書，乃是《太公兵法》。良異之，因講習以說他人，皆不能用。後與沛公遇於陳留，沛公用其言，輒有功。後十三年，從高祖退濟北穀城山下，得黃石，良乃寶祠之。及良死，與石并葬焉。
何者老翁，托名黃石。蚤鋻留侯，脫履令拾。玉弢金版，授之不惜。定帝謀王，穀城留跡。

[book_title]魯二徵士
魯二徵士者，皆魯人也。高祖定天下，即皇帝位，博士叔孫通白徵魯諸儒三十餘人，欲定漢儀禮，二士獨不肯行，罵通曰：「天下初定，死者未葬，傷者未起，而欲起禮樂。禮樂所由起，百年之德而後可舉。吾不忍為公所為。公所為，不合古，吾不行，公往矣，無汙我。」通不敢致而去。
姬魯兩生，孔庭遺學。叔孫佐命，儀聲迺作。謂方荊棘，難興禮樂。弗納玄纁，翱飛寥廓。

[book_title]田何
田何字子莊，齊人也。自孔子授《易》，五傳至何。及秦禁學，以《易》為卜筮之書，獨不禁，故何傳之不絕。漢興，田何以齊諸田徙杜陵，號曰杜田生，以《易》受弟子。東武王同子仲，洛陽周王孫、丁寬、齊服生等，皆顯當世。惠帝時，何年老家貧，守道不仕，帝親幸其廬。以受業終，為《易》者宗。
商睢授《易》，驕馯周孫。子莊嫡繼，孔脈繩繩。一移客土，四嗣俱興。親勞萬乘，造拜軌經。

[book_title]王生
王生者，漢文、景時人也。善為黃老，退居不仕，與南陽張釋之交。當時，釋之為公車令，太子與梁王共車入朝，不下司馬門。於是釋之劾奏太子、梁王不敬，文帝善之，遷至廷尉。及文帝崩，太子代立為帝，是謂景帝。釋之恐，稱病欲免去，懼大誅，至欲見謝，則未知何如。用王生計，卒乃見上謝之，景帝不過也。王生嘗與釋之及公卿，召會庭中立，王生韤解，顧謂釋之：「為我結韤。」釋之前跪而繫之。既退，或讓生曰：「獨柰何廷辱張廷尉，使跪繫韤乎？」王生曰：「吾老且賤，自度終無益於張廷尉。張廷尉，方今天下名臣，吾故聊辱廷尉，使跪繫韤，欲以重之。」諸公聞之，皆賢王生而重張廷尉。
碩矣王生，道研軒李。斐爾張公，素交一臂。韤解虛庭，趨風敬繫。凡百華裾，悉高廷尉。

[book_title]摯峻
摯峻，字伯陵，京兆長安人也。少治清節，與太史令司馬遷交好。峻獨退身修德，隱於岍山。遷既親貴，乃以書勸峻，進曰：「遷聞君子所貴乎道者三：太上立德，其次立言，其次立功。伏惟伯陵，材能絕人，高尚其志，以善厥身，冰清玉潔，不以細行荷累，其名固已貴矣，然未盡太上之所由也，願先生少致意焉。」峻報書曰：「峻聞古之君子，料能而行，度德而處，故悔恡去於身，利不可以虛受，名不可以苟得。漢興以來，帝王之道，於斯始顯。能者見利，不肖者自屏，亦其時也。《周易》：『太君有命』，『小人勿用』。徒欲偃仰，從容以遊餘齒耳。」峻之守節不移如此。遷居太史官，為李陵遊說，下腐刑，果以悔恡被辱。峻遂高尚不仕，卒于岍，岍人立祠，號曰岍居士，世奉祀之不絕。
京兆伯陵，岍峰屏躅。太史騰書，興言報復。知足無虞，守玄袪辱。居士靈祠，春秋自續。

[book_title]韓福
韓福者，涿人也，以行義修潔著名。昭帝時，將軍霍光秉政，表顯義士，郡國條奏行狀，天子謂福等五人行義最高，以德行徵至京兆，病不得進。元鳳元年，詔策曰：「朕愍勞福以官職之事，賜帛五十疋，遣歸。其務修孝弟以教鄉里。」福歸，終身不仕，卒于家。
北郡韓福，潔白修躬。博陸調爕，迺下旌弓。疾稽中驛，帛獎幽蹤。荷衣鳩杖，陶陶令終。

[book_title]成公
成公，成帝時人，自隱姓名，常誦經，不交世利，時人號曰「成公」。成帝出遊，問之成公，不屈節，上曰：「朕能富貴人，能殺人，子何逆朕？」成公曰：「陛下能貴人，臣能不受陛下之官；陛下能富人，臣能不受陛下之祿；陛下能殺人，臣能不犯陛下之法。」上不能折，使郎二人就受《政事》十二篇。
成公全朴，稱謂不傳。途遭玉輦，峻峙幅邊。詞歸方外，克免帝愆。書郎迺遣，茅戶乞言。

[book_title]安丘望之
安丘望之者，京兆長陵人也，少治《老子》經，恬靜不求進宦，號曰安丘丈人。成帝聞，欲見之，望之辭不肯見。上以其道德深重，常宗師焉，望之不以見敬為高，愈日損退，為巫醫於民間，著《老子章句》，故老氏有安丘之學。扶風耿況、王汲等皆師事之，從受老子。終身不仕，道家宗焉。
安丘丈人，中林自命。龍位來師，豹潛逾勁。岐業周流，老編刪定。振教玄玄，道家衡鏡。

[book_title]宋勝之
宋勝之者，南陽安眾人也。少孤，年五歲，失父母，家于穀城聚中。孝慕甚篤，聚中化之，少長有禮。勝之每行，見老人擔負，輒以身代之。獵得禽獸，嘗分肉與有親者。貧依姊居，數歲，乃至長安，受《易》通明，以信義見稱。從兄褒為東平內史，遣使召之，勝之曰：「眾人所樂者，非勝之願也。」乃去。遊太原，從郇越牧羊，以琴書自娛。丞相孔光聞而就太原辟之，不至。元始三年，病卒于太原。
勝之敦孝，聚居風動。力施衰白，食損姻眾。附姊饔飱，拒兄錄用。獨綜絃歌，羲光是弄。

[book_title]張仲蔚
張仲蔚者，平陵人也，與同郡魏景鄉俱修道德，隱身不仕。明天官博物，善屬文，好詩賦。常居窮，素所處，蓬蒿沒人。閉門養性，不治榮名。時人莫識，唯劉龔知之。
仲蔚遐輪，景鄉並轍。洞探乾矅，兼長槧業。闔戶棲神，荊榛掩絕。塵鑒何知，馨香不滅。

[book_title]嚴遵
嚴遵字君平，蜀人也。隱居不仕，常賣卜於成都市，日得百錢以自給。卜訖，則閉肆下簾，以著書為事。楊雄少從之遊，屢稱其德。李強為益州牧，喜曰：「吾得君平為從事，足矣！」雄曰：「君可備禮與相見，其人不可屈也。」王鳳請交，不許。蜀有富人羅沖者，問君平曰：「君何以不仕？」君平曰：「無以自發。」沖為君平具車馬衣糧，君平曰：「吾病耳，非不足也。我有餘而子不足，柰何以不足奉有餘？」沖曰：「吾有萬金，子無儋石，乃云有餘，不亦謬乎？」君平曰：「不然。」吾前宿子家，人定而役未息，晝夜汲汲，未嘗有足。今我以卜為業，不下床而錢自至，猶餘數百，塵埃厚寸，不知所用，此非我有餘而子不足邪？」沖大慚。君平嘆曰：「益我貨者損我神，生我名者殺我身，故不仕也。」時人服之。
君平賣卜，子雲所師。聃文是闡，迺作指歸。牧不可屈，錢常有餘。真人淡泊，亶哉匪虛。

[book_title]彭城老父
彭城老父者，楚之隱人也，見漢室衰，乃自隱修道，不治名利，至年九十餘。王莽時，徵故光祿大夫龔勝，欲為太子師友。祭酒恥事二姓，莽迫之，勝遂不食而死。莽使者及郡守以下會歛者，數百人。老父痛勝以名致禍，乃獨入哭勝，甚悲。既而，曰：「嗟乎！薰以香自燒，膏以明自銷。龔先生竟夭天年，非吾徒也。」哭畢而趨出，眾莫知其誰也。
彭城老父，陸沈皓首。炎鼎將移，麟摧鳳蹂。弔哭低回，曾非儕友。薰膏之規，哲士宜守。

[book_title]韓順
韓順，字子良，天水成紀人也。以經行清白辟州宰，不詣。王莽末，隱於南山。地皇四年，漢起兵於南陽，順同縣隗囂等起兵，自稱上將軍，西州大震。唯順修道山居，執操不回。囂以道術深遠，使人齎璧帛，卑辭厚禮聘順，欲以為師。川因使謝囂曰：「禮有來學，義無往教。即欲相師，但入深山來。」囂聞矍然，不致強屈。其後，囂等諸姓皆滅，唯順山棲安然，以貧潔自終焉。
世道交喪，子良隱息。寧極青山，恥歌白石。求於井蛙，責之負笈。兔戮狐收，泰然林澤。

[book_title]鄭樸
鄭欉字子真，谷口人也，修道靜默，世服其清高。成帝時，元舅大將軍王鳳以禮聘之，遂不屈。楊雄盛稱其德曰：「谷口鄭子，真耕於巖石之下，名振京師。」馮翊人刻石祠之，至今不絕。
谷口子真，甘恬秉默。非服弗服，非食弗食。不答徵車，為農草澤。吁嗟法言，撰其玄德。

[book_title]李弘
李弘字中元，蜀人也。居成都，里中化之，班白不負擔，男女不錯行。弘嘗被召為縣令，鄉人共送之，元無心就行，因共酣飲，月餘不去。刺史使人喻之，仲元遂遊奔，不之官。惟楊雄重之曰：「不夷不惠，居于石否之間。」
仲元所居，俗用拭新。授之百里，非其素情。中途遁絕，卒老高深。先英評許，未悉玄真。

[book_title]向長
向長，字子平，河內朝歌人也。隱居不仕，性尚中和，好通《老》、《易》。貧無資食，好事者更饋焉，受之，取足而反其餘。王莽大司空王邑辟之連年，乃至。欲薦之於莽，固辭乃止。潛隱於家，讀《易》至「損益卦」，喟然歎曰：「吾已知富不如貧，貴不如賤，但未知死何如生耳？」建武中，男女娶嫁既畢，敕：「斷家事，勿相關，當如我死也！」於是遂肆意與同好北海禽慶，俱遊五嶽名山，竟不知所終。
子平上哲，賦德淵沖。玩辭觀象，損退自崇。伉男儷女，家務不宗。周攀五嶽，禽老是同。

[book_title]閔貢
閔貢字仲叔，太原人也，世稱節士。雖周黨之潔清，自以弗及也。黨見仲叔食無菜，遺以生蒜，仲叔曰：「我欲省煩耳，今更作煩邪？」受而不食。建武中，應司徒侯霸之辟，既至，霸不及政事，徒勞苦而已。仲叔恨曰：「以仲叔為不足問邪？不當辟也。辟而不問，是失人也。」遂辭出，投檄而去。復以博士徵，不至。客居安邑，老病家貧，不能得肉，日買猪肝一片，屠者或不肯與，其令聞，敕吏常給焉。仲叔怪問，知之，乃歎曰：「閔仲叔豈以口腹累安邑邪？」遂去。客沛，以壽終。
仲叔高棲，藏寶迷國。一介弗取，卓然貞白。投牒司徒，寄形安邑。枯槁當年，風流九域。
[book_chapter]卷下

[book_title]王霸
王霸字儒仲，太原廣武人也。少立清節，及王莽篡位，棄冠帶，絕交宦。建武中，徵到尚書，拜，稱名不稱臣。有司問其故，霸曰：「天子有所不臣，諸侯有所不友。」司徒侯霸讓位於霸，故梁令閻陽毀之曰：「太原俗黨，儒仲頗有其風。」遂止。以病歸，隱居守志，茅屋蓬戶，連徵不至，以壽終。
儒仲處英，放獨新世。光武中興，守禮不試。草覆野耕，甘於沉翳。賢室高明，濟成遯事。

[book_title]嚴光
嚴光字子陵，會稽餘姚人也。少有高名，同光武遊學，及帝即位，光乃變易姓名，隱逝不見。帝思其賢，乃物色求之。後齊國上言：「有一男子，披羊裘，釣澤中。帝疑光也，乃遣安車玄纁聘之，三反而後至。司徒霸與光素舊，欲屈光到霸所語言，遣使西曹屬侯子道奉書，光不起，於床上箕踞，抱膝發書，讀訖，問子道曰：「君房素癡，今為三公，寧小差否？」子道曰：「位已鼎足，不癡也。」光曰：「遣卿來，何言？」子道傳霸言，光曰：「鄉言不癡，是非癡語也？天子徵我三，乃來。人主尚不見，當見人臣乎？」子道求報光曰：「我手不能書，乃口授之。使者嫌少，可更足。」光曰：「買菜乎？求益也！」霸封奏其書，帝笑曰：「狂奴故態也。」車駕即日幸其館，光臥不起，帝即臥所，撫其腹曰：「咄咄，子陵不可相助為理邪？」光又眠，不應。良久，乃張目而言曰：「昔唐堯著德，巢父洗耳。士故有志，何至相迫乎？」帝曰：「子陵，我竟不能下汝邪！」於是，升輿歎息而去。復引光入論道，舊故相對累日，因共偃臥。除為諫議大夫，不屈，乃耕於富春山。後人名其釣處為「嚴陵瀨」焉。建武十七年，復特徵，不至。年八十，終於家。
吁嗟子陵，少與龍潛。飛騰天位，書玉連連。北軍親就，內榻同眠。富春之濱，客星皎懸。

[book_title]牛牢
牛牢，字君直，世祖為布衣時，與牢交游。嘗夜共講說讖言云：「劉秀當為天子。」世祖曰：「安知非我？萬一果然，各言爾志。」牢獨默然。世祖問之，牢曰：「丈夫立義，不與帝友。」眾大笑。及世祖即位，徵牢，稱疾不至。詔曰：「朕幼交牛君，真清高士也。」恒有疾，州郡之官常先到家致意焉。刺史、郡守是以每輒奉詔就家存問，牢恒被髮稱疾，不答詔命。
君直峻守，恥交萬乘。清夜片言，終身為信。卯金復興，幣玉不應。葆蓋煌煌，遵廬慰問。

[book_title]東海隱者
東海隱者，不知何許人也，漢故司直王良之友。建武中，良以清節徵用，歷位至一年，復還。通友不肯見而讓之曰：「不有忠信奇謀而取大位，自知無德，曷為致此而復遽去？何往來屑屑不憚煩也？遂距良，終身不納。論者高之。
隱者閒曠，避世滄瀛。其友樹節，迺餌華纓。進輕退促，舉動不經。交攜長絕，時議所欽。

[book_title]梁鴻
梁鴻字伯鸞，扶風平陵人也。遭亂世，受業太學，博覽不為章句。學畢，乃牧豕上林死中。曾誤遺火，延及他舍，鴻乃尋訪燒者，問其所去失，悉以豕償之。其主猶為少，鴻又以身居作，執勤不懈。鄰家耆老見鴻非恒人，乃共責讓主人，而稱鴻長者。於是始敬異焉，悉還其豕，鴻不受而去。歸鄉里，執家慕其高節，多欲女之，鴻並絕不娶。同縣孟氏有女，狀醜，擇對不嫁，父母問其故，女曰：「欲得賢如梁伯鸞者。」鴻聞而聘之。及嫁，始以裝飾入門，七日而鴻不荅，妻乃下請，鴻曰：「吾欲裘褐之人，可與俱隱深山者爾！今乃衣綺縞，傅粉墨，豈鴻所願哉？」妻曰：「以觀夫子之志耳。妾自有隱居之服。」乃更為椎髻，著布衣，操作而前。鴻大喜曰：「此真梁鴻妻也，能奉我矣。」字之曰「德曜孟光」。居有頃，乃共入霸陵山中，以耕織為業，詠詩書彈琴以自娛。仰慕前世高士，而為四皓以來二十四人作頌。因東出關，過京師，作五噫之歌。肅宗求鴻，不得，乃易姓運期，名燿，字侯光，與妻子叵齊魯之間。有頃又去，適吳，居皋，伯通廡下為人賃舂。每歸，妻為具食，舉案齊眉，伯通察而異之，乃方舍之於家。鴻潛閉著書十餘篇，疾且告主人曰：「昔延陵季子葬於嬴博之間，不歸鄉里。慎勿令我子持喪歸去。」及卒，伯通等為求葬地於吳要離冡傍。
伯鸞者何，脩遠之子。介恥攀龍，貧資畜豕。仰頌逸民，庶追芳趾。貞配孟光，骨埋吳土。

[book_title]高恢
高灰，字伯達，京兆人也。少治《老子經》，恬虛不營世務。與梁鴻善，隱於華陰山中。及鴻東游，思恢作詩曰：「鳥嚶嚶兮，友之期。念高子兮，僕懷思。想念恢号，爰集茲。」二人遂不復相見恢亦高抗匿燿，終身不仕焉。
高恢總髮，道德是求。伯鸞齊志，泉石胥遊。東飛西駐，歌以寫憂。形容萬里，遠蹈同流。

[book_title]臺佟
臺佟字孝威，魏郡鄴人也。不仕，隱武安山中峰，鑿穴而居，采藥自業。建初中，州辟不就，魏郡刺史執棗栗為贄，見佟，語良久。刺史曰：「孝威居身如此，甚苦，如何？」佟曰：「佟幸得保終正性，存神養和，不屏營於世事以勞其精，除可欲之志，恬淡自得，不苦也。如明使君，綏撫牧養，夕惕匪忒，反不苦耶？」遂去，隱逸終身不見。
孝威特邁，稅趾武安。獸居土穴，不願彈冠。郡公溫勞，有語足寬。終齡超遂，大璞得完。

[book_title]韓康
韓康字伯休，京兆霸陵人也。常遊名山，采藥賣於長安市中，口不二價者，三十餘年。時有女子買藥於康，怒康守價，乃曰：「公是韓伯休邪？乃不二價乎？」康歎曰：「我欲避名，今區區女子皆知有我，何用藥為？」遂遯入霸陵山中。博士公車連徵不至，桓帝時乃備玄纁安車以聘之。使者奉詔造康，康不得已，乃佯許諾，辭安車，自乘柴車，冐晨先發。至亭，亭長以韓徵君當過，方發人牛修道橋，及見康柴車幅巾，以為田叟也，使奪其牛，康即釋駕與之。有頃，使者至，奪牛，翁乃徵君也。使者欲奏殺亭長，康曰：「此自老子與之，亭長何罪？」乃止。康因中路逃遁，以壽終。
伯休謝俗。斸藥青冥。通都樹價。細女舉名。飄然改業。遐蔽霸陵。佯隨國聘。俄蹈虛真。

[book_title]丘訢
丘訢字季春，扶風人也。少有大材，自謂無伍，傲世，不與俗人為群。郡守始召見，曰：「明府欲臣訢耶？友訢邪？師訢邪？明府所以尊寵人者，極於功曹；所以榮祿人者，已於孝廉。一極一已，皆訢所不用也。」郡守異之，遂不敢屈。
季春傲俗，自矜無伍。國守逢迎，翩翩鳳舉。寵祿塵如，清言爛吐。鄙爾扶風，誰攀冠屨。

[book_title]矯慎
矯慎字仲彥，扶風茂陵人也。少慕松喬導引之術，隱遯山谷，與南郡太守馬融、并州刺史蘇章鄉里竝時，然二人純遠不及慎也。汝南吳蒼甚重之，因遺書以觀其志，曰：「蓋聞黃老之言，乘虛入冥，藏身遠遯，亦有理國養人，施於為政。至如登山絕迹，神不著其證，人不覩其驗，吾從先生欲其可者，於意何如？」昔伊尹不懷道以待堯舜之君，方今明明，四海開闢，巢許無為，箕山夷齊，悔入首陽。足下審能騎龍弄鳳翔嬉雲間者，亦非狐兔燕雀所敢謀也。」慎不荅。年七十餘，竟不肯娶。後忽歸家，自言死日，及期果卒。後人有見慎於燉煌者，故前世異之，或云神仙焉。慎同郡馬瑤隱於汧山，以兔罝為事，所居俗化，百姓美之，號「馬牧先生」焉。
仲彥鸞揚，孤翔不娶。友牘殷勤，淡無應畀。入島尋仙，還家告逝。復見他邦，的然靈異。

[book_title]任棠
任棠字季鄉，少有奇節，以《春秋》教授，隱身不仕。龐參為漢陽太守，到先就家俟焉。棠不與言，但以薤一本、水一盂，置戶屏前，自抱孫兒，伏於戶下。主簿白以為倨傲，參思其微意，良久，曰：「棠置一盂水者，欲諭太守清也；投一本薤者，欲諭太守擊強宗也；抱孫兒當戶者，欲諭太守開門䘏幼也。」終參去，不言，詔徵不至。及卒鄉人圖畫其形，至今稱任徵君也。
季真懿資，弘通卜藝。超峙區表，棄榮絕利。龐守來瞻，默形三喻。鳳色鴻姿，圖傳鄉地。

[book_title]摯恂
摯恂字季直，伯陵之十二世孫也。明《禮》、《易》，遂治五經，博通百家之言。又善屬文，詞論清美，渭濱弟子、扶風馬融沛國桓驎等，自遠方至者十餘人。既通古今而性復溫敏，不恥下問，故學者宗之。嘗慕其先人之高，遂隱於南山之陰。初，馬融如恂受業，恂愛其才，因以女妻之。融後果為大儒，文魁當世，以是服恂之知人。永和中，常博求名儒，公卿薦恂：「行侔顏閔，學擬仲舒，文參長卿，才同賈誼，實瑚璉器也。宜在宗廟，為國碩輔。」由是公車徵，不詣；大將軍竇武舉賢良，不就。清名顯於世，以壽終，三輔稱獎。
摯氏之恂，光于祖德。博貫無倫，幽潛不惑。聲薄九霄，經傳四國。樂矢弗諼，空勞物色。

[book_title]法真
法真字高卿，扶風郿人也。學無常家，博通內外圖典，關西號為大儒。弟子自遠而負笈，嘗數百人。真性恬靜寡欲，不涉人間事。太守請見之，真乃輻巾詣謁，太守曰：「昔魯哀公雖為不肖，而仲尼稱臣，太守虛薄，欲以功曹相屈，光贊本朝，何如？」真曰：「以明府見待有禮，故敢自同賓末。若欲吏之，真將在北山之北、南山之南矣。」太守戄然，不敢復言。凡辟公府賢良，皆不就。同郡田羽薦真曰：「處士法真，體兼四業，學窮典奧，幽居恬泊，樂以忘憂。將蹈老氏之高蹤，不為玄纁屈也。臣願聖明就加袞職，必能唱清廟之歌，致來儀之鳳矣。」會順帝西巡，羽又薦之，帝虛心欲致，前後四徵。真曰：「吾既不能遯形遠世，豈飲洗耳之水哉？」遂深自隱絕，終不降屈。友人郭正稱之曰：「法真，名可得聞，身難得而見，逃名而名我隨，避名而名我追，可謂百世之師者矣。」乃共刊石頌之，號曰：「玄德先生」。年八十九，中平五年以壽終。
高卿宿學，門眾紛如。功曹面卻，孤峻所希。再薦知已，四下鸞書。杳然長絕，德撰穹碑。

[book_title]漢濱老父
漢濱老父者，不知何許人也。桓帝延熹中幸竟陵，過雲夢，臨沔水，百姓莫不觀者，有老父獨耕不輟。尚書郎南陽張溫異之，使問曰：「人皆來觀，老父獨不輟，何也？」老父笑而不答。溫下道百步，自與言，老父曰：「我野人也，不達斯語。請問：天下亂而立天子邪？理而立天子邪？立天子以父天下邪？役天下以奉天子邪？昔聖王宰世，茅茨采椽，而萬人以寧。今子之君，勞人自縱，逸遊無忌，吾為子羞之。子何忍欲人觀之乎？」溫大慚，問其姓名，不告而去。
漢濱老父，操鉏沔上。翠華雷動，不屑瞻仰。台臣屈問，理辯如響。俯首含羞，匆匆塵鞅。

[book_title]徐穉
徐穉字孺子，豫章南昌人也。少以經行，高於南州。桓帝時汝南陳蕃為豫章太守，因推薦穉於朝廷，由是五舉孝廉賢良，皆不就；連辟公府，不詣，未嘗荅命。公薨，輒身自赴弔。太守黃瓊亦嘗辟穉，至瓊薨，歸葬江夏，穉既聞，即負芨，徒步豫章三千餘里，至江夏瓊墓前，致酹而哭之。後公車三徵，不就，以壽終。
孺子清妙，超絕代俗。屢辟鴻臣，不瑕皎玉。萬里赴喪，炙雞茅束。以力粥饘，安安自足。

[book_title]夏馥
夏馥字子治，陳留圉人也。少為諸生，質直不苟，動必依道。同縣高儉及蔡氏，凡二家豪富，郡人畏事之，唯馥閉門，不與高、蔡通。桓帝即位，災異數發，詔百司舉直言飲士各一人，太尉趙戒舉馥，不詣，遂隱身久之。靈帝即位，中常侍曹節等專朝，禁錮善士，謂之黨人。馥雖不交時官，然聲名為節等所憚，遂與汝南范滂、山陽張儉等數百人，並為節所誣，悉在黨中，詔下，郡縣各捕以為黨魁。馥乃頓足而嘆曰：「孽自己作，空汙良善，一人逃死，禍及萬家，何以生為？」乃自翦鬚，變服易形，入林慮山中，為冶工客作，形貌毀悴，積傭三年，而無知者。後詔委放，儉等皆出，馥獨歎曰：「已為人所棄，不宜復齒鄉里矣！留賃作，不歸。家人求，不知處。其後，人有識其聲者，以告同郡止鄉太守濮陽潛，使人以車迎馥，馥自匿不肯，潛車三返，乃得馥。
八顧夏馥，不通紈綺。抱影烟霞，灰情辟舉。秦網載張，天形遂毀。客作將終，固迎歸止。

[book_title]郭太
郭太字林宗，太原人也。少事父母，以孝聞。身長八尺餘，家貧。郡縣欲以為吏，歎曰：「丈夫何能執鞭斗筲哉？」乃辭母，與同縣宗仲至京師，從屈伯彥學《春秋》，博洽無不通，又審於人物，由是名著於陳梁之間。步行遇雨，巾一角墊，眾人慕之，皆故折巾角。士爭往從之，載策盈車。凡太知之于無名之中六十餘人，皆言後驗。以母喪歸，徐穉來弔，以生芻一束，頓太廬前而去。太曰：「此必南州高士徐孺子也。《詩》不云乎：『生芻一束，其人如玉。」吾不堪此喻耳。凡司徒辟，太常趙典舉有道，皆不就。以建寧二年卒于家。
介休林宗，行師伯彥。廬膳常虛，躬衣不掩。察觀乾象，懷珍高卷。有道之碑，揚光竹簡。

[book_title]申屠蟠
申屠蟠字子龍，陳留外黃人也，少有名節。同縣緱氏女玉為父報讎，外黃令梁配欲論殺玉，蟠時年十五，為諸生，進諫曰：「玉之節義，足以感無恥之孫，激忍辱之子。不遭明時，尚當表旌廬墓，況在清聽，而不加哀矜。」配善其言，乃為讞，得減死論，鄉人稱之。蟠父母卒，哀毀思慕，不飲酒食肉十餘年。遂隱居，學治京氏《易》、嚴氏《春秋》、小戴《禮》，三業先通，因博貫五經，兼明圖緯，學無常師。始與濟陰王子居同在太學，子居病困，以身託蟠。蟠即步負其喪至濟陰，遇司隸從事於河鞏之間，從事義之，為符傅護送蟠，蟠不肯，投傳於地而去，事畢還家。前後凡蒲車特徵，皆不就。年七十四以壽終。
子龍尚節，抗論生枯。博經舉贄，殯友浮河。榜標初熾，獨嘆坑虞。巢依梁碭，得以安歌。

[book_title]袁閎
袁閎字夏甫，汝南人也。築室于庭中，閉門不見客，旦暮於室中向母禮拜，雖子往亦不得見也，子亦向戶拜而去。首不著巾，身無單衣，足著木履，母死不列服位。公車兩徵，不詣。范滂美而稱之曰：「隱不違親，貞不絕俗，可謂至賢矣。」
汝南夏甫，杜門深處。日朝母氏，揮絕賓侶。科頭自放，不閑俗禮。長歌白駒，逍遙桑梓。

[book_title]姜肱
姜肱字伯淮，彭城廣戚人也，家世名族。兄弟三人，皆孝行著聞。肱年最長，與二弟仲海、季江同被臥，甚相親友。及長各娶，兄弟相愛，不能相離。肱習學五經，兼明星緯，弟子自遠方至者，三千餘人，聲重於時。凡一舉孝廉、十辟公府、九舉有道，至孝賢良，公車三徵，皆不就，仲季亦不應徵辟。建寧二年，靈帝詔徵為犍為太守，肱得詔，乃告其友曰：「吾以虛獲實，遂籍聲價。盛明之世，尚不委質，況今政在私門哉！」乃隱身遯命，乘船浮海，使者追之不及。再以玄纁聘，不就。即拜太中大夫，又逃，不受詔。名振于天下，年七十七，卒於家。
伯淮英朗，經通緯治。四海摳衣，多齊孔氏。天使圖形，幽房韜被。碧海浮桴，青州逃世。

[book_title]管寧
管寧字幼安，北海朱虛人也。靈帝末，以中國方亂，乃與其友邴原涉海依遼東太守，公孫度虛館禮之。其後中國少安，人多南歸，唯寧不還。黃初中，華歆薦寧，寧知公孫淵必亂，乃因徵辭還，以為太中大夫，固辭不就。寧凡徵命十至，興服四賜。常坐一木榻上，積五十五年，未嘗箕踞榻上，當膝皆穿。常著布裙貉裘，唯祠先人，乃著舊布單衣，加首絮巾。遼東郡國圖形於府殿，號為賢者。
寧也何自，管仲之孫。片金弗顧，割席遠歆。龍德既顯，豹隱是徵。甘心玄寞，郡閣圖形。

[book_title]鄭玄
鄭玄字康成，北海高密人也，八世祖崇漢尚書。玄少好學，長八尺餘，須眉美秀，姿容甚偉。習《孝經》、《論語》，兼通京氏《公羊春秋》、《三正曆》、《九章筭術》、《周官》、《禮記》、《左氏春秋》。大將軍何進辟玄，州郡迫脅，不得已而詣，進設机杖之禮以待玄，玄以幅巾見進，一宿而逃去。公府前後十餘辟，竝不就。
康成蚤穎，博極群典。得五馬門，大道是勉。几授尊高，盃崇溫儼。八尺之軀，終焉閉歛。

[book_title]任安
任安字定祖，少好學，隱山，不營名利，時人稱安曰任孔子，連辟不就。建安中，讀《史記·魯連傳》，歎曰：「性以潔白為治，情以得志為樂，性治情得，體道而不憂。彼棄我取，與時而無爭。」遂終身不仕。時人號為「任徵君」云。
定祖儒流，世有贊言。披求遷傳，感激仲連。性情咸得，出去憂纏。清虛無染，珪組永捐。

[book_title]龐公
龐公者，南郡襄陽人也。居峴山之南，未嘗入城府，夫妻相敬如賓。荊州刺史劉表延請，不能屈，乃就候之曰：「夫保全一身，孰若保全天下乎？龐公笑曰：鴻鵠巢於高林之上，暮而得所栖；黿鼉穴於深淵之下，夕而得所宿。夫趣舍行止，亦人之巢穴也，且各得其栖宿而已。天下非所保也。」因釋耕於壟上，而妻子耘於前。表指而問曰：「先生苦居畎畝，而不肯官祿，後世何以遺子孫乎？」龐公曰：「世人皆遺之以危，今獨遺之以安，雖所遺不同，未為無所遺也。」表歎息而去。後遂攜其妻子登鹿門山，因采藥不反。
龐公真隱，志凌冰雪。弗慕榮華，自寧巢穴。遺與人殊，身於世絕。茹秀鹿門，欣怡雲月。

[book_title]姜岐
姜岐字子平，漢陽上邽人也。少失父，獨以母兄居。治《書》、《易》、《春秋》，恬居守道，名重西州。延熹中，沛國橋玄為漢陽太守，召岐，欲以為功曹，岐稱病不就。玄怒，敕督郵尹益收岐，若不起者，趣嫁其母，而後殺岐。益爭之，玄怒益，撾之，益得杖，且諫曰：「岐少修孝義，栖遲衡廬，鄉里歸仁，名宣州里，實無罪狀，益敢以死守之。」玄怒乃止。岐於是高名逾廣。其母死，喪禮畢，盡讓平水田與兄岑。遂隱居，以畜蜂豕為事。教授者滿於天下，營業者三百餘人。辟州從事，不詣。民從而居之者數千家。後舉賢良，公府辟以為茂才、為蒲坂令，皆不就。以壽終于家。
子平幼孤，俞俞守道。功曹爰致，托疾以報。守計劫迫，尹郵宣救。牧豕調蜂，天涯嘯傲。

[book_title]荀靖
荀靖字叔慈，潁川人也。少有雋才，以孝著名。兄弟八人，號曰八龍，闔門悌睦。隱身修學，動止合禮。弟爽，字慈明，亦以才顯於當時。或問汝南許章曰：「爽與靖孰賢？」章曰：「皆玉也。慈明外朗，叔慈內潤。」太尉辟，不就。及卒，學士惜之，誄靖者二十六人。潁陰令丘禎追號靖曰「玄行先生」，潁川太守王懷亦謚曰「昭定先生」。
八龍矯首，里署高陽。叔慈撫化，物外遊翔。終身肥遯，至寶含章。玄昭二謚，永世遺芳。

[book_title]胡昭
胡昭字孔明，潁川人也。始避地冀州，不應袁紹之命。武帝亦辟昭，昭自陳本志，帝曰：「人各有志，出處不同，勉卒高尚，義不相屈。」昭乃隱陸渾山中，躬耕樂道，以經籍自娛。至嘉平初，年八十九，卒于家。
胡昭高尚，不事袁曹。陸渾之下，耕誦逍遙。樂亭相誓，由免奔騷。群賢遞薦，已入冥寥。

[book_title]焦先
焦先字孝然，世莫知其所出也。或言生漢末，及魏受禪，常結草為廬於河之湄，獨止其中。冬夏袒不著衣，臥不設席，又無蓐，以身親土，其體垢汗，皆如泥滓。不行人間，或數日一食。行不由邪徑，目不與女子迕視，口未嘗言。雖有警急，不與人語。後野火燒其廬，先因露寢，遭冬雪大至，先袒臥不移，人以為死，就視，如故。後百餘歲卒。
孝然奇士，少避白波。食草啜水，露寓于河。色妹翳體，伐國謬歌。饑寒待盡，風節高峨。

        </div>
      </div>
    </div>
  </div>
</div>
<!--update:2025-08-30 10:31:26-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>