<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="一部,二,三,四,五,六,七,十,十五,丨部,二,三,四,五,六,七,八,九,十一,丶部,二,三,四,五,六,十二,丿部,二,三,四,五,六,七,八,九,十,乙部,二,三,四,五,六,七,八,十,十二,十三,十六,十九,亅部,二,三,五,六,七,十,十一,十五,二部,二,三,四,五,六,七,八,九,十二,亠部,二,四,五,六,七,八,九,十,十一,十三,十四,十七,十九,人部,二,三,四,五,六,七,八,九,十,十一,十二,十三,十四,十五,十六,十七,十八,十九,二十,二十一,二十二,二十四,儿部,二,">
<meta name="description" content="一：〔古文〕弌《唐韵》《韵会》於悉切《集韵》《正韵》益悉切，𠀤漪入声。《说文》惟初大始，道立於一。造分天地，化成万物。《广韵》数之始也，物之极也。《易·繫辞》天一地二。《老子·道德经》道生一，一生二。又《广韵》同也。《礼·乐记》礼乐𠛬政，其极一也。《史记·儒林传》韩生推诗之意，而为內外传数万言，其语颇与齐鲁閒殊，然其归一也。又少也。《顏延之·庭誥文》选书务一不尚烦密。《何承天·答顏永嘉书》窃愿吾子舍兼而遵一也。又《增韵》纯也。《易·繫辞》天下之动贞夫一。《老子·道德经》天得一以淸，地得一以寧，神得一以灵，">
<title>《康熙字典》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《康熙字典》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">經典文獻,</span> <br/>
          字数： <span class="inputVal" id="bknum">[book_length]3322617</span> <br/>
          说明： <span class="inputVal" id="bkdec">一：〔古文〕弌《唐韻》《韻會》於悉切《集韻》《正韻》益悉切，𠀤漪入聲。《說文》惟初大始，道立於一。造分天地，化成萬物。《廣韻》數之始也，物之極也。《易·繫辭》天一地二。《老子·道德經》道生一，一生二。又《廣韻》同也。《禮·樂記》禮樂𠛬政，其極一也。《史記·儒林傳》韓生推詩之意，而爲內外傳數萬言，其語頗與齊魯閒殊，然其歸一也。又少也。《顏延之·庭誥文》選書務一不尚煩密。《何承天·答顏永嘉書》竊願吾子舍兼而遵一也。又《增韻》純也。《易·繫辭》天下之動貞夫一。《老子·道德經》天得一以淸，地得一以寧，神得一以靈，谷得一以盈，萬物得一以生，侯王得一以爲天下正。又均也。《唐書·薛平傳》兵鎧完礪，徭賦均一。又誠也。《中庸》所以行之者，一也。又正一。《唐書·司馬承楨傳》得陶隱居正一法，逮四世矣。又一一。《韓非子·內儲篇》南郭處士請爲齊宣王吹竽。宣王悅之，廩食以數百人。湣王立，好一一聽之，處士逃。《韓愈詩》一一欲誰憐。《蘇軾詩》好語似珠穿一一。又《星經》天一星，在紫微宮門外。太一星，在天一南半度。又太一，山名，卽終南山。一名太乙。又三一。《前漢·郊祀志》以太牢祀三一。《註》天一，地一，泰一。泰一者，天地未分元氣也。又尺一，詔版也。《後漢·𨻰蕃傳》尺一選舉。《註》版長尺一，以寫詔書。又百一，詩篇名，魏應璩著。又姓，明一炫宗。又三字姓。北魏有一那婁氏，後改婁氏。又一二三作壹貳叄。《大學》壹是皆以修身爲本。《史記·禮書》總一海內。《前漢·霍光傳》作總壹。《六書故》今惟財用出納之簿書，用壹貳叄以防姦易。又《韻補》叶於利切，音懿。《左思·吳都賦》藿蒳豆蔲，薑彙非一。江蘺之屬，海苔之類。又叶弦雞切，音兮。《參同契》白者金精，黑者水基。水者道樞，其數名一。
丁：〔古文〕𠆤《唐韻》《集韻》《韻會》《正韻》𠀤當經切，音玎。十幹名。《說文》夏時萬物</span> <br/>
          封面： <span class="inputVal" id="bkimg">Z_19649.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《康熙字典》
[book_date]清代
[book_length]3322617
[book_img]Z_19649.jpg


[book_title]一部
一：〔古文〕弌《唐韻》《韻會》於悉切《集韻》《正韻》益悉切，𠀤漪入聲。《說文》惟初大始，道立於一。造分天地，化成萬物。《廣韻》數之始也，物之極也。《易·繫辭》天一地二。《老子·道德經》道生一，一生二。又《廣韻》同也。《禮·樂記》禮樂𠛬政，其極一也。《史記·儒林傳》韓生推詩之意，而爲內外傳數萬言，其語頗與齊魯閒殊，然其歸一也。又少也。《顏延之·庭誥文》選書務一不尚煩密。《何承天·答顏永嘉書》竊願吾子舍兼而遵一也。又《增韻》純也。《易·繫辭》天下之動貞夫一。《老子·道德經》天得一以淸，地得一以寧，神得一以靈，谷得一以盈，萬物得一以生，侯王得一以爲天下正。又均也。《唐書·薛平傳》兵鎧完礪，徭賦均一。又誠也。《中庸》所以行之者，一也。又正一。《唐書·司馬承楨傳》得陶隱居正一法，逮四世矣。又一一。《韓非子·內儲篇》南郭處士請爲齊宣王吹竽。宣王悅之，廩食以數百人。湣王立，好一一聽之，處士逃。《韓愈詩》一一欲誰憐。《蘇軾詩》好語似珠穿一一。又《星經》天一星，在紫微宮門外。太一星，在天一南半度。又太一，山名，卽終南山。一名太乙。又三一。《前漢·郊祀志》以太牢祀三一。《註》天一，地一，泰一。泰一者，天地未分元氣也。又尺一，詔版也。《後漢·𨻰蕃傳》尺一選舉。《註》版長尺一，以寫詔書。又百一，詩篇名，魏應璩著。又姓，明一炫宗。又三字姓。北魏有一那婁氏，後改婁氏。又一二三作壹貳叄。《大學》壹是皆以修身爲本。《史記·禮書》總一海內。《前漢·霍光傳》作總壹。《六書故》今惟財用出納之簿書，用壹貳叄以防姦易。又《韻補》叶於利切，音懿。《左思·吳都賦》藿蒳豆蔲，薑彙非一。江蘺之屬，海苔之類。又叶弦雞切，音兮。《參同契》白者金精，黑者水基。水者道樞，其數名一。
丁：〔古文〕𠆤《唐韻》《集韻》《韻會》《正韻》𠀤當經切，音玎。十幹名。《說文》夏時萬物皆丁實。丁承丙，象人心。《六書正譌》丁，蠆尾也，象形。凡造物必以金木爲丁附著之，因聲借爲丙丁字。《爾雅·釋天》太歲在丁曰彊圉，月在丁曰圉。《禮·月令》仲春之月上丁，命樂正習舞釋菜。又《唐書·禮樂志》仲春，仲秋，釋奠於文宣王，皆以上丁。又五丁，力士。《蜀記》秦惠王欲伐蜀，造石牛，置金其後。蜀人使五丁力士拖石成道，秦遂伐蜀。《杜甫詩》論功超五丁。又六丁，神名。《道書》陽官六甲，隂官六丁。謂六甲中丁神也。又《爾雅·釋詁》丁，當也。《註》相當値。《詩·大雅》寧丁我躬。又民丁。《唐書·食貨志》租庸調之法，以人丁爲本。又授田十畝，歲輸粟二斛，謂之租丁。又《莊子·養生主》庖丁解牛。《杜甫詩》畦丁負籠至。《宋史·高宗紀》團敎峒丁槍杖手。《又》罷廉州貢珠，縱蛋丁自便。《何異傳》募山丁，捕首亂者。《唐璘傳》團結漁業茶鹽舟夫蘆丁，悉備燎舟之具。《元史·博爾忽傳》畬丁溪子。《橘錄》金橘高不及尺許，結實繁多。園丁種之，以鬻於市。又零丁，或作伶仃，失志貌。《晉書·李密傳》零丁孤苦，至於成立。又彼此相屬曰丁寧。《後漢·郞覬傳》丁寧再三，留神於此。俗作叮嚀。又丁寧，鉦也。《左傳·宣四年》楚伯棼射王，汰輈及鼔跗，著於丁寧。又丁東，聲也。凡玉珮鐵馬聲皆曰丁當。當東二音古通。又丁水。《水經注》泗水又東南流，丁溪水注之。又《爾雅·釋魚》魚枕謂之丁。《註》枕在魚頭骨中，形似篆書丁字。又丁子，科斗也。初生如丁有尾。《莊子·天下篇》丁子有尾。又肉丁，瘡名。《物類相感賦》身上生肉丁，芝蔴花擦之。又烏丁，茶名。見《本草》。又吉丁，蟲名。《本草註》甲蟲也。背正綠，有翅，在甲下，出嶺南賓澄諸州，人取帶之，令人喜好相愛。又《貫休詩》蕨苞玉粉生香壟，菌蔟紅丁出靜槎。《陸游詩》滿貯醇醪漬黃甲，密封小甕餉紅丁。皆詩人象形借用也。又姓。本姜姓，齊太公子伋爲丁公，因以命氏。又《逸書諡法》述義不克曰丁。又《廣韻》《集韻》《韻會》𠀤中莖切，音朾。《詩·小雅》伐木丁丁。《註》伐木聲相應也。又《韻會小補》叶都陽切，音當。《韓愈·贈張籍詩》相見不復期，零落甘所丁。嬌兒未絕乳，念之不能忘。《正字通》唐書張弘靖傳，汝輩挽兩石弓，不如識一丁字。按續世說一丁作一个，因篆文个與丁相似。傳寫譌作丁。
丂：《唐韻》《集韻》𠀤苦浩切，音考。《說文》氣欲舒出，𠃑上礙於一也。又《玉篇》古文巧字。註詳工部二畫。
𠀀：《玉篇》《集韻》𠀤呵本字。《說文》反丂也。讀若呵。《六書正譌》氣舒也。丂之轉注。《精蘊》氣出而易也。反丂見意。重之爲大笑聲，借譴怒聲，皆動於聲氣也。
七：《唐韻》親吉切《集韻》《韻會》《正韻》戚悉切，𡘋音桼。少陽數也。《說文》陽之正也，从一，微隂从中衺出也。《書·舜典》在璿璣玉衡，以齊七政。《註》七政，日月五星也。《詩·唐風》豈曰無衣七兮。《註》侯伯七命，車服皆以七爲節。又詞家以七名篇，雖八首，問對凡七。七者，問對之別名，始枚乗七發，後傅毅七激，崔駰七依，曹植七啓，張協七命，繼之凡十餘家。又三七，藥名。《本草綱目》言葉左三右四，故名。一說本名山桼。又姓。明七希賢。又人名。《續仙傳》殷七七，名文祥。《蘇軾詩》安得道人殷七七，不論時節遣花開。《正字通》或通作㭍桼漆。柒。
丄：《集韻》上，古作丄。註詳二畫。
丅：《字彙補》古文下字。註詳二畫。

[book_title]二
万：《廣韻》《集韻》《韻會》𡘋同萬。又三字姓。西魏有柱國万紐于謹。又《廣韻》莫北切《集韻》密北切。万俟，複姓。俟音其，今讀木其。北齊特進万俟普。
丈：《唐韻》直兩切《集韻》《韻會》雉兩切《正韻》呈兩切，𡘋長上聲。十尺曰丈。《前漢·律歷志》十分爲寸，十寸爲尺，十尺爲丈，十丈爲引。又《左傳·昭三十二年》以令役於諸侯，屬役賦丈。《疏》屬聚下役，課賦尺丈。又《哀元年》廣丈高倍。《註》壘厚一丈高二万。又《禮·曲禮》若非飮食之客，則布席，席閒函丈。《註》函，容也。又長老之稱。《易·師卦》師貞丈人吉。又朋友尊稱。《長編》富鄭公稱范文正公曰范十二丈。又釋氏所居曰方丈。《杜甫詩》方丈渾連水。又《杜甫詩》百丈誰家上瀨船。《註》百丈，牽船篾也。《說文》从又持十。俗加點，非。《正譌》丈借爲扶行之杖。老人持杖，故曰丈人。別作杖，通。考證：〔《左傳·昭二十三年》以令役於諸侯，屬役賦丈。〕謹照原文二十三年改三十二年。〔《杜甫詩》百丈牽來上瀨船。〕謹照原文牽來改誰家。〔《註》百丈，牽船筏也。〕謹照原註筏改篾。
三：〔古文〕弎《唐韻》《集韻》《韻會》蘇甘切《正韻》蘇監切，𡘋颯平聲。《說文》三，天地人之道也。謂以陽之一合隂之二，次第重之，其數三也。《老子·道德經》一生二，二生三，三生萬物。《史記·律書》數始於一，終於十，成於三。又《周禮·冬官考工記》凡兵無過三其身。又《左傳·昭七年》士文伯曰：政不可不愼，務三而已。一擇人，二因民，三從時。又《晉語》民生於三，事之如一。又《周語》人三爲衆，女三爲粲，獸三爲羣。又姓。明三成志。又漢複姓。屈原之後有三閭氏，三飯尞之後有三飯氏，三州孝子之後有三州氏。又去聲。《韻會》蘇暫切。《論語》三思而後行。又本作參。《博雅》參，三也。《周禮·冬官考工記》參分其股圍。《前漢·𠛬法志》秦造參夷之誅。𡘋與三同。又《韻補》叶疏簪切，音森。《詩·召南》摽有梅，其實三兮。下叶今。叁。
上：〔古文〕丄𠄞《廣韻》《集韻》《韻會》《正韻》𡘋時亮切，音尙。在上之上，對下之稱。崇也，尊也。《易·乾·文言》本乎天者親上。又《廣韻》君也。太上極尊之稱。《蔡邕·獨斷》上者，尊位所在。但言上，不敢言尊號。又上日。《書·舜典》正月上日。《註》孔氏曰：上日，朔日也。葉氏曰：上旬之日。曾氏曰：如上戊，上辛，上丁之類。又姓。漢上雄，明上觀，上志。又上官，複姓。又《唐韻》時掌切《集韻》《韻會》《正韻》是掌切，𡘋商上聲。登也，升也，自下而上也。《易·需卦》雲上于天。《禮·曲禮》拾級聚足，連步以上。又進也。《前漢·東方朔傳》朔上三千奏牘。又與尙通。《詩·魏風》上愼旃哉。《前漢·賈誼傳》上親，上齒，上賢，上貴。又《匡衡傳》治天下者審所上。又《韻補》叶辰羊切，音常。《楚辭·九懷》臨淵兮汪洋，顧林兮忽荒。修予兮袿衣，騎霓兮南上。又叶時刃切，音愼。《王微觀海詩》照本苟不昧，在末理知瑩。忽乗摶角勢，超騰送崖上。又叶矢忍切，音審。《郭璞·遊仙詩》翹首望太淸，朝雲無增景。雖欲思陵化，龍津未易上。《說文》上，高也。指事。時掌切。◎按字有動靜音，諸韻皆以上聲，是掌切，爲升上之上，屬動，去聲，時亮切，爲本在物上之上，屬靜。今詳《說文》上聲上字，高也，是指物而言，則本在物上之上亦作上聲矣。依諸韻分動靜音爲是。後倣此。考證：〔《楚辭·九懷》臨淵兮汪洋，顧林兮忽荒。修予兮袿衣，騎電兮忽上。〕謹照原文騎電改騎霓。忽上改南上。
下：〔古文〕丅𠄟《廣韻》胡雅切《集韻》《韻會》《正韻》亥雅切，𡘋遐上聲。在下之下，對上之稱。《易·乾·文言》本乎地者親下。又《說文》底也。《玉篇》後也。又賤也。又《儀禮·士相見禮》始見于君，執摯至下。《鄭註》下謂君所。《賈疏》不言所而言下者。凡臣視袷已下，故言下也。又《集韻》《韻會》𡘋亥駕切，遐去聲。《正韻》降也，自上而下也。《易·屯卦》以貴下賤。《詩序》君能下下。又《爾雅·釋詁》下，落也。《郉疏》下者，自上而落也。草曰零，木曰落。又去也。《周禮·夏官·司士》歲登，下其損益之數。又《韻補》叶後五切，音戶。《詩·召南》于以奠之，宗室牖下。與女叶。《吳棫曰》毛詩下字一十有七，陸德明皆此讀。《𨻰第·古音考》與吳同。又叶胡佐切，音賀。《曹丕·寡婦賦》風至兮淸厲，隂雲曀兮雨未下。伏枕兮忘寐，逮乎朝兮起坐。考證：〔《爾雅·釋訓》下，落也。〕謹照原書釋訓改釋詁。
丌：《集韻》居之切，音姬。《說文》下基也，薦物之具。象形。又《集韻》其古作丌。註詳八部六畫。又姓。唐丌實，丌士能。
𠀃：《集韻》且古作𠀃。註詳四畫。

[book_title]三
不：〔古文〕𠀚𠙐《韻會》《正韻》𡘋逋沒切，補入聲。不然也，不可也，未也。《禮·曾子問》葬引至于堩，日有食之，則有變乎，且不乎。又《周禮·夏官》服不氏，掌養猛獸而敎擾之。《註》服不服之獸者。又《廣韻》《韻會》𡘋分物切。與弗同。今吳音皆然。又《韻會》俯九切，音缶。與可否之否通。《說文》鳥飛上翔，不下來也。从一，一猶天也。象形。又《玉篇》甫負切《廣韻》甫救切，𡘋缶去聲。義同。又《廣韻》甫鳩切《集韻》《韻會》《正韻》方鳩切，𡘋音浮。夫不，䳡也。亦作鳺鴀。《爾雅·釋鳥》䳡其鳺鴀。《郉疏》陸璣云：今小鳩也。一名䳕鳩，幽州人或謂鷱鴡，梁宋閒謂之隹，揚州人亦然。又未定之辭也。《陶潛詩》未知從今去，當復如此不。又姓。《晉書》汲郡人不準。◎按《正字通》云：不姓之不，轉注古音，音彪。又《正韻》芳無切。與柎通。花萼跗也。《詩·小雅》鄂不韡韡。《鄭箋》承華者，鄂也。不當作柎。鄭樵曰：不象萼蔕形。與旉通。《陸璣詩疏》柎作跗。《束皙·補亡詩》白華絳趺。《唐詩》紅萼靑趺皆因之。又華不注，山名，在濟南城東北。《左傳·成二年》晉卻克戰于鞌，齊師敗績。逐之，三周華不注。《伏琛齊記》引摯虞畿服經，不，與詩鄂不之不同。李白詩：兹山何峻秀，彩翠如芙蓉。蓋因華跗而比擬之。胡傳讀不如卜，非。又《古詩·日出東南隅行》使君謝羅敷，還可共載不。羅敷前致辭，使君亦何愚。使君自有婦，羅敷自有夫。〇按愚當讀若吾，疑模切，與敷不夫叶。敷不夫本同模韻，《正字通》不改音符，叶夫愚，非是。又與丕同。《書·大誥》爾丕克遠省。馬融作不。《秦·詛楚文》不顯大神巫咸。《秦·和鐘銘》不顯皇祖。𠀤與詩周頌不顯不承同。不顯不承，猶書云丕顯丕承也。又《韻補》叶補美切，音彼。《荀子·賦篇》𥳑然易知，而致有理者與。君子所敬，而小人所不者與。所不謂小人所鄙也。《正字通》不字在入聲者，方音各殊，或讀逋入聲，或讀杯入聲。司馬光切韻圖定爲逋骨切，今北方讀如幫鋪切，雖入聲轉平，其義則一也。考證：〔《禮·曾子問》葬引至于堩，日日有食之，〕謹照原文省下日字。〔《荀子·賦論篇》〕謹照原書省論字。〔《註》謂小人所鄙也。〕謹按原文無此註，改為所不謂小人所鄙也。
与：《廣韻》《集韻》《正韻》𠀤同與。《說文》賜予也。一勺爲与。《六書正譌》寡則均，故从一勺。
丏：《廣韻》《集韻》《韻會》彌殄切《正韻》美辨切，𡘋音眄。《說文》不見也。《徐曰》左右壅蔽而不分也。《字彙》避箭短牆也。象壅蔽之形。又《集韻》彌兗切，音緬。義同。从正而曳之。沔眄等字从此。
丐：《廣韻》古太切《集韻》《韻會》《正韻》居太切，𠀤音蓋。乞也，取也。又與也。又《集韻》居曷切，音葛。義同。
丑：《廣韻》《集韻》《韻會》敕久切《正韻》齒九切，𠀤音醜。十二月辰名。《爾雅·釋天》太歲在丑曰赤奮若。《淮南子·時則訓》招搖指丑。《前漢·律歷志》孳萌於子，紐牙於丑。又神名。《山海經》女丑之尸。《六書正譌》手械也。从又，手也，有物以縶之。象形。因聲借爲子丑字，十二月之象也。又丑象子初生舉手。
𠀇：《玉篇》古文且字。註詳四畫。
𠀈：《字彙補》同丘。《道藏·洞靈經》黃帝得常仙封鴻𢇼容𠀈。𢇼字原字广下从氏彡乚作。

[book_title]四
且：〔古文〕𠀇𠀃《廣韻》《集韻》《韻會》淺野切《正韻》七野切，𠀤音跙。借曰之辭。《論語》且予之類是也。又未定之辭。《禮·檀弓》曾子曰：祖者，且也。且胡爲其不可以反宿。又又也。《詩·小雅》君子有酒，多且旨。又此也。《詩·周頌》匪且有且。《傳》非獨此處有此稼穡之事也。又姑且也。《詩·唐風》且以喜樂。又將也。《史記·項羽紀》范增謂項莊曰：若屬且爲所鹵。又苟且也。《莊子·庚桑楚》老子語南榮趎曰：與物且者，其身不容，焉能容人。《註》且者，姑與物爲雷同，而志不在也。又姓。宋且謹修，明且𥳑。俗誤讀苴。又通作俎。薦牲具。祭祀燕饗用之。又《集韻》《韻會》《正韻》𡘋子余切，音疽。《說文》薦也。又同趄。行不進也。《易·夬卦》其行次且。別作趦趄。又多貌。《詩·大雅》籩豆有且。又蝍蛆亦曰卽且。《史記·龜筴傳》騰蛇之神，而殆於卽且。又《爾雅·釋天》六月爲且。《郭註》闕詁。或云：一作焦月。六月盛熱，故曰焦。又巴且，見《司馬相如賦》。《史記》作猼且，卽巴焦。又語餘聲。《詩·鄭風》士曰旣且。《朱傳》音疽。語辭，與乃見狂且，其樂只且，匪我思且，椒聊且，曰父母且，諸且字皆語餘聲。又《集韻》《韻會》《正韻》𠀤叢租切。與徂同，往也。又《韻會》七序切，徐去聲。恭敬貌。《詩·周頌》有萋有且。《正字通》《說文》且从几，足有二橫。一，地也。象藉於地形。音阻。阻詛諧且爲聲，餘義皆假借。孫愐譌用子余切。《韻會》馬韻且引《說文》義同俎，譌轉魚韻，爲孫切所蔽，音同疽，音義相矛盾。又俎本作且，且字借義旣廣，故別加半肉作俎以別之。
丕：《廣韻》敷悲切《集韻》《韻會》攀悲切《正韻》鋪悲切，𡘋音胚。大也。《書·大禹謨》嘉乃丕績。又奉也。《前漢·郊祀志》丕天之大律。《註》奉天之大法也。又姓。春秋晉大夫丕鄭。亦作㔻。又同岯。山名。大邳山。《史記》作伾。《國語》作丕。又元也。《書·金縢》是有丕子之責于天。《史記》以丕爲負。《索隱》引鄭氏曰：丕讀作負。◎按《廣韻》《玉篇》諸書音切，倶本音和，惟重脣輕脣之音，多用交互。後學不考，遂成譌舛，如丕用敷悲切之類。是以敷母輕脣之音，切滂母重脣之字。宜從《集韻》諸書攀悲切爲是。岯原字从山不。
世：〔古文〕卋《廣韻》舒制切《集韻》《韻會》《正韻》始制切，𠀤音勢。代也。《詩·大雅》本支百世。又《論語》必世而後仁。《註》三十年爲一世。《左傳·宣三年》王孫滿曰：卜世三十，卜年七百，天所命也。又《維摩經》大千世界。《註》世謂同居天地之閒，界謂各有彼此之別。又姓。《風俗通》秦大夫世鈞。又與生同。《列子·天瑞篇》亦如人自世之老，皮膚爪髮，隨世隨落。《註》世與生同。又《韻補》叶私列切，音薛。《詩·大雅》殷鑒不遠，在夏后之世。叶上撥。撥音撇。《晉書·樂志》匡時拯俗，休功蓋世。宇宙旣康，九有有截。《集韻》書作𠀍。
𠀍：《集韻》同世。
丘：〔古文〕㘳《廣韻》去鳩切《集韻》《韻會》祛尤切《正韻》驅尤切，𠀤音蚯。阜也，高也。四方高，中央下曰丘。《爾雅·釋丘》非人爲之曰丘。又前高後下曰旄丘。《博雅》小陵曰丘。又《周禮·春官·大司樂》凡樂，冬日至，于地上之圜丘而奏之。夏日至，于澤中之方丘而奏之。《疏》土之高者曰丘。因高以事天，故於地上。因下以事地，故於澤中。又地名。帝丘，本顓頊之墟，今澶州濮陽縣。又營丘，商丘，楚丘，靈丘，葵丘，咸丘，虎丘，皆地名。又三丘。《張衡·思玄賦》過少昊之窮野兮，問三丘乎句芒。《註》蓬萊，方丈，方壺，三者皆羣仙所居。又《前漢·𠛬法志》四井爲邑，四邑爲丘。丘，十六井也。又《春秋·成元年》作丘甲。《胡傳》益兵也，卽丘出一甲，則一甸之中，共百人爲兵矣。又聚也。《孔安國·尚書序》九州之志，謂之九丘。言九州所有，皆聚此書也。又崇丘，亡詩篇名。言萬物得極其高大也。又大也。《前漢·楚元王傳》高祖微時，嘗與賓客過其丘嫂食。《註》長嫂之稱。又空也。《前漢·息夫躬傳》寄居丘亭。又丘里。《莊子·則陽篇》少知問太公調曰：何謂丘里之言。曰：丘里者，合十姓百名，以爲風俗也。又比丘。《魏書·釋老傳》桑門爲息心，比丘爲行乞。又姓。又左丘，龍丘，咸丘，虞丘，梁丘，母丘，陶丘，浮丘，麥丘，水丘，吾丘，皆復姓。又《韻補》叶祛其切，音欺。《詩·衞風》送子涉淇，至于頓丘。叶下媒期。《小雅》楊園之道，猗于畝丘。叶下詩之。《左傳·僖十五年》史蘇占之曰：不利行師，敗於宗丘。叶上姬旗。又叶苦高切，音尻。《楚辭·九懷》玄鳥兮辭歸，飛翔兮靈丘。望谿兮蓊鬰，熊羆兮呴嘷。又叶丘於切，音區。《𨻰琳·大荒賦》過不死之靈域兮，仍羽人之丹丘。惟民生之每每兮，佇盤桓以躊蹰。古丘區聲通。《顏師古曰》古語丘區二字音不別，今讀則異。互見匚部區字註。《集韻》本作丠，亦作𡊣。
㐀：《正字通》同丘。《風俗通》二人立一上。一者，地也。象形。
丙：《唐韻》兵永切《集韻》《韻會》《正韻》補永切，𠀤音炳。十幹名之一。《爾雅·釋天》太歲在丙曰柔兆。月在丙曰修。《說文》南方之位也。南方屬火，而丙丁適當其處，故有文明之象。又《周髀算經》上天名靑丙，下地曰靑戊。又《張衡·東京賦》大丙弭節，風后陪乗。《註》大丙，神名。又《集韻》陂病切，音柄。日名。

[book_title]五
㐁：〔古文〕𠀬《集韻》他點切，音忝。以舌鉤取也。《說文》舌貌。从谷省，象形。《精薀》㐁以舌在口外，露舌耑舐物。人有持短長術，以言鉤人者，孟子斥爲穿窬。又《玉篇》《唐韻》《集韻》𠀤他念切，添去聲。義同。〇按㐁字，今通作餂。
丞：《廣韻》署陵切《集韻》《韻會》辰陵切《正韻》時征切，𠀤音承。《玉篇》繼也。《廣韻》佐也。《正韻》副貳也。《禮·文王世子》虞、夏、商、周有師保，有疑丞。又《戰國策》堯有九佐，舜有七友，禹有五丞，湯有三輔。又《前漢·百官表》丞相秦官金印紫綬，掌丞天子助理萬機。《註》應劭曰：丞者，承也。相者，助也。又《前漢·淳于長傳》扶丞左右，甚有甥舅之恩。又《宋史·天文志》紫微垣西蕃七星，第七星爲上丞。東蕃八星，第八星爲少丞。又與承通。《史記·張湯傳》於是丞上指。今本或作承。又《廣韻》常證切，承去聲。縣名。在沂州，匡衡所居。又《韻補》叶之郢切。與拯通。《揚雄·羽獵賦》丞民於豐桑。考證：〔《禮·文王世子》虞、夏、商、周有師傅，有疑丞。〕謹照原文師傅改師保。
丟：《篇海》丁羞切。《揚子·方言》一去不還也。俗作丟，非。
𠀘：《玉篇》古文天字。註詳大部一畫。
𠀙：《說文》古文麗字。註詳鹿部八畫。
𠀚：《玉篇》古文不字。註詳三畫。
丠：《集韻》丘本字。《說文》丠，土之高也，非人爲之。从北从一。一，地也。人居在丠南，故从北。又《集韻》補過切，音播。關東謂塚大曰丠。

[book_title]六
丣：《廣韻》與久切《集韻》以九切《正韻》云九切，𠀤音有。闔戸爲丣，日入時也。《說文》就也。八月黍成，可爲酎酒。象古文酉之形。古文酉，从丣。丣爲春門，萬物已出。酉爲秋門，萬物已入，一，閉門象也。《六書正譌》後人以此字類丣，故加酉字別之。酉，乃古酒字，象器中半水。旣以酉字爲丣，復加水旁作酒字。凡畱柳等字皆从丣，醴醪等字會意者皆从酉，二字不可溷用。
𠀡：《玉篇》古文天字。註詳大部一畫。
𠀢：《海篇》音資。定也。

[book_title]七
並：《集韻》竝，隷作並。
𠀬：《集韻》㐁，古作𠀬。《說文》讀若三年導服之導。一曰竹上皮，讀若沾。一曰讀若誓，弻字从此。《正字通》按說文音讀舛誤，訓辭支離，當別詳定。
𠀭：《玉篇》古文平字。註詳干部二畫。
𠀮：《字彙補》籀文箕字。

[book_title]十
𠁁：《廣韻》《集韻》𠀤徒口切，音鋀。禮器也。《轉註古音》石經毛詩：酌以大𠁁，以祈黃考。今文作星斗之斗，非。周禮作豆，蓋此字之譌。《正譌》斲字从此。隸作鋀。

[book_title]十五
𠁕：《正字通》俗壺字。◎按《正字通》收士部，今改入。

[book_title]丨部
丨：《集韻》古本切，讀若袞。象數之縱也。《說文》上下通也。引而上行讀若囟，引而下行讀若𨓆。
丩：《集韻》居尤切，音鳩。延蔓也。瓜藤之屬，遇他物縈繞之，乃得上引。象牽連交繚形。叫收糾等字皆从此。又居虯切，音樛。義同。又巨夭切，音撟。與糺糾通。或作𢒥。
𠁡：《玉篇》古文卜字。註詳部首。

[book_title]二
个：《廣韻》《正韻》古賀切《集韻》居賀切，𠀤歌去聲。枚也。《儀禮·大射儀》司射入于次搢三挾一个。又一人曰一个。《左傳·昭三年》齊公孫竈卒。晏子曰：又弱一个焉。又物數。《周禮·冬官考工記·匠人》廟門容大扃七个。《註》每个長三尺。又四面偏室。《禮·月令》孟春，天子居靑陽左个。季春居右个。《註》明堂旁舍也。又《禮·檀弓》有若曰：國君七个，遣車七乗。大夫五个，遣車五乗。《註》个謂所包遣奠牲體臂臑也。折爲七段五段，以七乗五乗遣車載之。又通作介。獨也，偏也。《莊子·養生主》是何人惡乎介也。天之生是使獨也。《註》介謂刖一足者。《史記·張耳𨻰餘傳》獨介居河北。《註》介，特也。𠀤與个通。《書·秦誓》若有一介臣。《大學》作一个臣。《左傳·襄八年》一介行李，卽一个。又《昭二十八年》君亦不使一个，辱在寡人。卽一介，互通。又《集韻》古案切。與幹同。射侯舌也。《周禮·冬官考工記》梓人爲侯，上兩个與其身三，下兩个半之。《註》上个，最上幅也。射侯之制，上廣下陿，自棲鵠而上，以侯爲三分，身居中，兩个爲兩邊，其大小皆同。自鵠而下，則其身與上身同，而兩邊惟得其半，蓋下陿也。又《六書本義》个，竹一枝也。《史記·貨殖傳》竹竿萬个。从竹省半爲意。《韓愈·合江亭詩》栽竹逾萬个。𠀤與箇同。考證：〔《儀禮·大射儀》司射入於次搢三个挾一个。〕謹照原文搢三下省个字
丫：《廣韻》《集韻》《正韻》𠀤於加切，音鴉。物之岐頭。《六書統》丫岐，物之耑。象其耑叉分形。《同文備考》草木之枝，岐而上徹。
㐄：《唐韻》《集韻》𠀤苦瓦切。𡕒字之譌。《說文》跨步也。从反夊，中直畫，不上出，而左拽，𡕒載丑集夊部。《字彙》譌作㐄，附丨部，非。

[book_title]三
中：〔古文〕𠁧𠁩《唐韻》陟弓切《集韻》《韻會》《正韻》陟隆切，𠀤音忠。《書·大禹謨》允執厥中。《周禮·地官·大司徒》以五禮防民僞，而敎之中。《左傳·成十三年》劉子曰：民受天地之中以生。又《左傳·文元年》舉正於中，民則不惑。《註》舉中氣也。又司中，星名。在太微垣。《周禮·春官·大宗伯》以槱燎祀司中司命飌師雨師。又《前漢·律歷志》春爲陽中，萬物以生。秋爲隂中，萬物以成。又中央，四方之中也。《書·召誥》王來紹上帝，自服于土中。《註》洛爲天地之中。《張衡·東京賦》宅中圓大。又正也。《禮·儒行》儒有衣冠中。《周禮·秋官·司刺》以此三法者求民情，斷民中，施上服下服之罪。《註》斷民罪，使輕重得中也。又心也。《史記·韓安國傳》深中寬厚。又內也。《易·坤卦》黃裳元吉，文在中也。又《老子·道德經》多言數窮，不如守中。又半也。《列子·力命篇》得亦中，亡亦中。《魏志·管輅傳》鼓一中。《註》猶言鼓一半也。又成也。《禮·禮器》因名山升中于天。《註》中，猶成也。燔柴祭天，告以諸侯之成功也。又滿也。《前漢·百官表》制中二千石。《註》謂滿二千石也。《索隱》漢制，九卿已上，秩一歲，滿二千石。又穿也。《周禮·冬官考工記》中其莖。《註》謂穿之也。又盛算器。《禮·投壺》主人奉矢，司射奉中。《註》士鹿中，大夫兕中，刻木如兕鹿而伏，背上立圓圈，以盛算也。又《禮·深衣註》衣有表者，謂之中衣。與衷通。又俚語。以不可爲不中。《蕭參希通錄》引左傳成公二年，無能爲役。杜預註：不中爲之役使。又《禮·鄕飲酒義》冬之爲言中也。中者，藏也。又姓。漢少府卿中京。又中行，中英，中梁，中壘，中野，皆複姓。又《廣韻》《集韻》《韻會》𠀤陟仲切，音妕。矢至的曰中。《史記·周本紀》養由基去柳葉百步，射之，百發百中。又著其中曰中。《莊子·達生篇》中身當心則爲病，猶醫書中風，中暑是也。又要也。《周禮·春官》凡官府鄕州及都鄙之治中，受而藏之。《註》謂治職簿書之要也。又應也。《禮·月令》律中大簇。《註》中猶應也。又合也。《左傳·定元年》季孫曰：子家子亟言於我，未嘗不中吾志也。又《類篇》《正韻》𠀤直衆切。與仲通。《禮·月令》中呂，卽仲呂，又讀作得。《周禮·地官》師氏掌國中失之事。《註》故書中爲得。陸德明云：中，杜音得。又《韻補》叶陟良切，音章。師古曰：古讀中爲章。《吳志·胡綜傳·黃龍大牙賦》四靈旣布，黃龍處中。周制日月，是曰太常。又叶諸仍切，音征。《劉貢父·詩話》關中讀中爲𤇏。《詩·大雅》泉之竭兮，不云自中。叶上頻。《班固·高祖泗水亭𥓓》天期乗祚受爵漢中。叶下秦。古東韻與庚陽通。俗讀中酒之中爲去聲。中與之中爲平聲。◎按《魏志·徐邈傳》：邈爲尚書郞，時禁酒。邈私飮沈醉，趙達問以曹事，曰中聖人。時謂酒淸爲聖人，濁者爲賢人。蘇軾詩：公特未知其趣耳，臣今時復一中之。則中酒之中，亦可讀平聲。《通鑑》：周宣王成中與之名，註：當也。杜詩：今朝漢社稷，新數中與年。則中與之中亦可讀去聲。考證：〔《班固·東都賦》宅中圓大。〕謹照原書改張衡東京賦。〔《周禮·春官·司刺》以刺宥三法，求民情，斷民中。〕謹照原文春官改秋官。以刺宥三法求民情，改以此三法者求民情。〔《易·坤卦》黃裳元吉，美在中也。〕謹照原文美在中也改文在中也。〔《左傳·定元年》季孫曰：子家亟言於我，未嘗不中吾志也。〕謹照原文子家下增子字。〔《周禮·天官》凡官府鄕州及都鄙之治中，受而藏之。〕謹照原書天官改春官。
丮：《唐韻》几劇切《集韻》訖逆切，𠀤音戟。《說文》丮，持也，象手有所丮據也。讀若戟。《元包經》丮之摭。《傳》手之掇也。◎按《說文》《玉篇》丮𡙕音義小別。𡙕，捕罪人也。从丮从㚔。之入切。
丯：《廣韻》古拜切《集韻》居拜切，𠀤音介。《說文》艸蔡也。象艸生散亂。凡丯之屬皆从丯。◎按《說文》丯與夆別。夆，相遮要害也，讀若害。《字彙》誤以丯爲夆，移《說文》夆訓入丯註，非。
丰：〔古文〕〈𡴀𡴀〉《集韻》符風切，音馮。丰茸，草盛貌。《說文》从生，上下達也。《徐曰》艸之生，上盛者，其下必深根也。毛氏曰：凡邦夆峰豐等字从此。又容色美好貌。《詩·鄭風》子之丰兮。《六書正譌》俗作丰，上畫从丿者，非。

[book_title]四
丱：《廣韻》《集韻》《韻會》《正韻》𠀤古患切，音慣。同卝。《詩·齊風》總角丱兮。《毛傳》總角，聚兩髦也。丱，幼穉也。《朱傳》丱，兩角貌。又《廣韻》呼䁝切《韻會》合猛切《正韻》胡猛切。𠀤同礦。互詳蔔部卝字，石部礦字註。◎按《正韻》上聲梗韻，礦，亦作卝。去聲諫韻，卝，亦作丱。《字彙》丱爲總角之丱，卝爲銅錫礦之卝。丱卝分而爲二，非。考證：〔《詩·齊風》總角丱兮。《鄭傳》總角，聚兩髦也。〕謹照原書鄭傳改毛傳。

[book_title]五
𠁦：《字彙補》籀文中字。

[book_title]六
串：《廣韻》《集韻》《正韻》𠀤古患切，與慣通。狎習也。《詩·大雅》串夷載路。《毛傳》串習。夷，常也。《箋》串夷卽混夷。西戎國名。《荀子·大略篇》國法禁拾遺，惡民之串，以無分得也。《梁𥳑文帝詩》長顰串翠眉。《謝惠連·秋懷詩》聊用布親串。《註》言賦詩布與親狎之人也。又《正韻》樞絹切，音釧。物相連貫也。與穿讀去聲通。穿，亦作串。《前漢·司馬遷傳》貫穿經傳，卽貫串，言博通經傳大義也。又與𠢏通，別作賗。《文字指歸》支取貨物之契曰賗，今官司倉庫收帖曰串子。又《正韻》五換切，音玩。義同。
𠁧：《玉篇》古文中字。註詳三畫。

[book_title]七
丳：《廣韻》《集韻》《韻會》楚限切《正韻》楚𥳑切，𠀤音鏟。燔肉器。《韓愈·贈張籍詩》試將詩義授，如以肉貫丳。《註》言愈兒子侍籍，籍授兒詩，義有條貫也。
𠁩：《玉篇》古文中字。註詳三畫。

[book_title]八
𠁭：《廣韻》巨支切，音岐。參差也。
𠁮：《集韻》叔古作𠁮。註詳又部六畫。

[book_title]九
丵：《集韻》仕角切，音浞。艸木叢生。象根株附麗𠀤出形。樸業僕叢字从此，借爲叢雜煩凟。或作𢄁。又《廣韻》蒲木切《集韻》步木切，𠀤音僕。又《集韻》方六切，音福。義𠀤同。上从四直，俗作业、㐀，非。㐀字原作丱下一。
𠁰：《字彙補》古文乖字。見急就章。
𠁱：《字彙補》與事同。《道藏·洞靈經》人舍本而𠁱末。

[book_title]十一
𠁴：《說文》古文龜字。註詳部首。◎按《玉篇》書作𠃾，《集韻》書作𤕣，今分見。

[book_title]丶部
丶：《唐韻》知庾切《集韻》冢庾切，𠀤音主。有所絕止，丶而識之也。又《六書正譌》古文主字。鐙中火丶也。象形。借爲主宰字。

[book_title]二
𠁼：《字彙》伊字，如草書下字。見《涅槃經》《苑咸詩》。三點成伊猶有想，一觀知幻自忘筌。
𠁽：《廣韻》《集韻》《韻會》《正韻》𠀤胡官切，音完。彈𠁽也。凡物員轉者皆曰𠁽。元人著《凡經》言捶𠁽之制，有讓釆索窩，忘攛成算諸名。又《莊子·徐無鬼》市南宜僚弄𠁽。《前漢·尹賞傳》長安少年，羣輩相與爲探𠁽。得赤𠁽者，斫武吏。黑𠁽者，斫文吏。白𠁽者，主治喪。賞收捕數百人，納虎穴。又屑米麪摶如彈𠁽，煑烝噉之曰牢𠁽。俗譌作九。《束皙·餠賦》終日飽食，其牢九乎。《歐陽修·歸田錄》不能辨其誤。《隂氏韻譜》收牢九，入上聲九韻，𠀤非。又《呂氏春秋》流沙之西，丹山之南，有鳳之𠁽。《正字通》𠁽者，鳥卵別名。象其圓形。讀若完。《韻會》及《轉註古音》引此句，𠁽攺音卵，附旱韻，非。又姓。又塞外有烏桓山。一作烏𠁽。《魏志·烏丸傳》太祖引烏𠁽之衆，服從征討，而邊民得用安息。又通作垸。《周禮·冬官考工記》冶氏爲殺矢，刃重三垸。《淮南子·時則訓》圓而不垸。《註》轉也。《列子·黃帝篇》佝僂承蜩者，累五垸而不墜。𠀤與𠁽同。又叶胡絭切，音延。《詩·商頌》陟彼景山，松柏𠁽𠁽。叶下遷虔。《說文》𠁽，傾仄而轉者，从反仄。《徐曰》仄者，一面敧而不可回。故仄而可反爲𠁽。𠁽，可左可右也。
丸：俗𠁽字。

[book_title]三
丹：〔古文〕𠁿㣋𠕑《唐韻》都寒切《集韻》《韻會》多寒切《正韻》都艱切，𠀤音單。赤色丹砂也。《書·禹貢》礪砥砮丹。《山海經》丹以赤爲主，黑白皆丹之類。《陶弘景曰》卽朱砂也。又道家以烹鼎金石爲外丹，吐故納新爲內丹。《黃庭經》九轉八瓊丹。《註》八者：朱砂，雄黃，空靑，硫黃，雲母，戎鹽，硝石，雌黃也。又《博物志》和氣相感，則陵出黑丹。仁主壽昌，民延壽命，天下太平。又以朱色塗物曰丹。《揚雄·解嘲》朱丹其轂。又容美曰渥丹。《詩·秦風》顏如渥丹。又赤心無僞曰丹。《謝朓詩》旣秉丹石心，寧流素絲涕。又姓。漢丹玉，宋丹山，明丹衷。又丹陽，郡名。漢武帝攺鄣郡爲丹陽郡。晉武帝分立宣城，毗陵二郡。又州名。本赤翟地，元魏置汾州，後改丹州。又《崔豹古今註》丹徼，南方徼，色赤，故稱丹徼，爲南方之極也。又丹丹，國名。見《南史》。又《山海經》鳳凰產于丹穴。又竊丹，鳥名。爲九鳳之一。又牡丹，花名。《本草》一名鼠姑。又木丹，梔子花別名。紫丹，茈草別名。又叶都懸切，音顚。《陸機·羅敷歌》南崖充羅幕，北渚盈輧軒。淸川含藻景，高岸被華丹。《說文》丹巴，越赤石。外象丹井，中象丹形，靑彤雘等字从此。

[book_title]四
主：〔古文〕丶宔《唐韻》之庾切《集韻》《韻會》《正韻》腫庾切，𠀤音麈。君也。《董仲舒·賢良策》行高而恩厚，知明而意美。愛民而好士，可謂誼主矣。《呂氏春秋》朝臣多賢，左右多忠，如此者，國日安，主日尊，天下日服，此所謂吉主也。又大夫之臣，稱其大夫曰主。《左傳·昭二十八年》成鱄對魏舒曰：主之舉也，近文德矣。又天子女曰公主。周制，天子嫁女，諸侯不自主婚，使諸侯同姓者主之，故謂之公主。又賔之對也。《禮·檀弓》賔爲賔焉，主爲主焉。又《左傳·僖三十年》燭之武見秦伯曰：若舍鄭以爲東道主。《註》鄭在秦之東也。又宰也，守也，宗也。《易·繫辭》樞機之發，榮辱之主也。又神主，宗廟立以棲神，用栗木爲之。《春秋傳》虞主用桑，練主用栗。又匰主。《周禮·春官》司巫，掌羣巫之政令，祭祀則供匰主。《註》主神所依也。匰，盛主之器。又《禮·曲禮》居不主奧。《疏》主，猶坐也。又《晉語》陽子剛而主能。《註》上也。又姓。隋主胄，明主問禮。又主父，複姓。又《正韻》陟慮切。同注。《荀子·宥坐篇》主量必平似法。《註》主，同註。考證：〔《左傳·昭二十八年》成鮒對魏舒曰，主之舉也，近文德矣。〕謹照原文成鮒改成鱄。
丼：《廣韻》《集韻》《韻會》《正韻》𠀤同井。《說文》八家一井，象構𩏑形，丶𦉥之象也。《徐曰》𩏑，井垣也。周禮謂之井樹。古者以瓶𦉥汲。本作丼，省作井。又姓。又《集韻》都感切，音黕。投物井中聲。
𠁿：《玉篇》古文丹字。註詳三畫。

[book_title]五
𠂂：《字彙補》古文終字。《亢倉子·全道篇》𥛜乎堯舜之閒，其𠂂存乎千代之後。𥛜字原刻从衤。

[book_title]六
丽：《集韻》麗古作丽。註詳鹿部八畫。

[book_title]十二
𠂄：《唐韻》𠂄兜，四凶名。卽讙兜。《古文尚書》作鴅。

[book_title]丿部
丿：《廣韻》普蔑切《集韻》匹蔑切，𠀤音瞥。《說文》右戾也。象左引之形。《徐鍇曰》其爲文舉首而申體也。又《集韻》於兆切，音殀。義同。又《廣韻》餘制切，音曳。至也，至地也。
乀：《廣韻》敷勿切《集韻》分勿切，𠀤音弗。《說文》左戾也，从反丿。又《集韻》力詰切，音列。義同。◎按《字彙》丿右戾譌左，乀左戾譌右，𠀤非。
𠂆：《唐韻》余制切《集韻》以制切，𠀤音曳。《說文》抴也，明也。象抴引之形。《徐鍇曰》象丿而不舉首。《玉篇》拕身貌。虒身字𠀤从此。
乁：《唐韻》弋支切《集韻》余支切，𠀤音移。《說文》流也。从反𠂆。《字彙》闕乁不載。《正字通》丿乀𠂆乁見《說文》。趙古則定爲撆拂抴迻四字，魏校、吳元滿諸家各有解詁，獨《戴侗·六書統》釋曰：古今書傳未常用此文，凡書方圜曲直，左右抴引，皆因其形勢之自然，初不成文，豈有定名。按此說，四文與丨丶同類，備偏旁畫母也，故《正韻》𠀤削之。
乂：《廣韻》魚肺切《集韻》魚刈切，𠀤音刈。《說文》芟草也。《爾雅·釋詁》治也。《書·堯典》有能俾乂。通作䢃。又賢才之稱。《書·臯陶謨》俊乂在官。又《集韻》牛蓋切，音艾。懲創也。或作㣻。通作刈艾。
𠂇：《唐韻》左本字。又《集韻》有古作𠂇。註詳月部二畫。
乃：〔古文〕𠄎𠧤𢏩𢎧《唐韻》奴亥切《集韻》《韻會》《正韻》囊亥切，𠀤柰上聲。語辭。《莊子·逍遙遊》而後乃今培風。又承上起下之辭。《爾雅·序疏》若乃者，因上起下語。又繼事之辭。《書·堯典》乃命羲和。又辭之難也。《公羊傳·宣八年》而者何，難也。乃者何，難也。曷爲或言而，或言乃，乃難乎而也。又辭之緩也。《周禮·秋官·小司𡨥》乃致事。《註》乃，緩辭。又語已辭。《韓愈·鬭雞聮句》一噴一醒然，再接再礪乃。《註》用費誓礪乃鋒刃語也。又《王禕詩》兹焉舍我去，契闊將無乃。又爾汝之稱。《書·大禹謨》惟乃之休。《註》乃，猶汝也。又某也。《禮·雜記》祝稱卜葬虞子孫曰哀，夫曰乃。《註》乃某卜葬其妻某氏。又彼也。《莊子·大宗師》孟孫氏人哭亦哭，是自其所以乃。又《唐書·南蠻傳》昔有人見二羊𨷖海岸，彊者則見，弱者入山，時人謂之來乃。來乃者，勝勢也。又地名。《元史·地理志》新添葛蠻安撫司，都鎮馬乃等處。又果名。《桂海虞衡志》特乃子，狀似榧，而圓長端正。又《玉篇》或作廼。《詩·大雅》廼慰廼止，廼左廼右。《前漢·項籍傳》必欲烹廼公。又《正韻》依亥切，哀上聲。《字彙》款乃，棹船相應聲。黃山谷曰：款乃，湖中節歌聲。《正字通》款乃，本作欸乃。今行船搖櫓，戛軋聲似之。《柳宗元詩》欸乃一聲山水綠。《元結·湖南欸乃曲》讀如矮靄是也。《劉蛻·湖中歌》靄廼。《劉言史·瀟湘詩》曖廼皆欸乃之譌。◎按欸，亞改切，應也。後人因柳集註有云：一本作襖靄。遂直音欸爲襖，乃爲靄，不知彼註自謂別本作襖靄，非謂欸乃當音襖靄也。《正韻》上聲解韻乃音靄，引柳詩：欸乃讀如襖靄。而上聲巧韻襖部不收款。去聲泰韻，乃音愛，亦引柳詩：欸乃讀如懊愛。而去聲效韻奧部不收款。至若旱韻，收款音窾，絕不註明有襖懊二音，此可證款不音襖懊，而欸之譌作款明矣。又乃有靄音，無愛音。《正韻》增音愛，非。又《字彙》《正字通》旣明辨款不音襖，欸譌作款，而《字彙》欠部款音襖，棹船相應聲。《正字通》櫓聲，自相矛盾，尤非。
𠂈：《說文》古文〈歺㐱〉字。註詳歺部五畫。《備考》。備考：《字彙補》居謁切，音孑。𡳾𠂈，動貌。◎按音義與《集韻》丩字同，當卽丩字之譌。
㐅：《說文》古文五字。註詳二部二畫。

[book_title]二
久：《唐韻》《正韻》舉有切《集韻》《韻會》已有切，𠀤音九。暫之反也。《易·繫辭》恆久也。《中庸》不息則久。《註》久，常於中也。《老子·道德經》天乃道，道乃久。又待也。《左傳·昭二十四年》士伯曰：寡君以爲盟主之故，是以久子。又《說文》久，从後灸之，象人兩脛，後有距也。引周禮，久諸牆以觀其橈。◎按今《考工記·廬人》作灸，諸牆以眡其橈。註灸，猶柱也。釋文音救。又《儀禮·士喪禮》夏祝鬻餘飯用二鬲，于西牆不羃用疏布久之。《註》久讀爲灸。《疏》灸，塞義，謂直用麤布蓋鬲口爲塞也。又《韻補》叶舉里切，音几。《詩·邶風》何其久也，必有以也。久叶以。《小雅》來歸自鎬，我行永久。叶喜祉。《楚辭·招䰟》層冰峩峩，飛雪千里。歸來歸來，不可以久。
乆：《正字通》俗久字。
乇：《集韻》陟格切，音磔。草木根乇生地上也。又《玉篇》竹戹切。義同。又《六書正譌》借爲寄乇，委乇，字樣別作侂，託通。
么：《韻會》俗幺字。

[book_title]三
之：〔古文〕㞢《唐韻》《正韻》止而切《集韻》《韻會》眞而切，𠀤音枝。《說文》出也，象艸過屮枝莖益大有所之。一者，地也。《玉篇》是也，適也，往也。《禮·檀弓》延陵季子曰：若䰟氣，則無不之也。又於也。《禮·大學》之其所親愛而辟焉。《註》之，適也。《朱傳》猶於也。又語助辭。《書·金縢》禮亦宜之。《禮·文王世子》秋冬亦如之。《正字通》凡之字，或句中，或語尾，或層出。如毛詩我之懷矣，共武之服，及女曰雞鳴章知子之來之，六句九之字，常華章左之左之，六句八之字，可以例推。又此也。《詩·周南》之子于歸。《註》之子，是子也。又變也。《易傳》辭也者，各指其所之。《孫奕示兒編》之字訓變，左傳，遇觀之否。言觀變爲否也。又至也。《詩·鄘風》之死矢靡他。又遺也。《揚子·法言》或問孔子，知其道之不用也。則載而惡乎之。曰：之後世君子。《註》言行道者貴乎及身，乃載以遺後世。又姓。出《姓苑》。又《郝敬讀書通》凡言之者，物有所指，事有所屬，地有所往，連屬之辭也。通作旃。《詩·唐風》舍旃舍旃。又《魏風》上愼旃哉。𠀤與之同。通作至。往彼曰之，到此曰至，音義互通。又《韻補》叶職流切，音周。《楚辭·九章》呂望屠於朝歌兮，甯戚歌而飯牛。不逢堯舜與桓繆兮，世孰云而知之。叶上牛下求。《周伯琦曰》古人因物制字。如之本芝草，乎本吁氣，焉本鳶，後人借爲助語，助語之用旣多，反爲所奪，又制字以別之，乃有芝字吁字鳶字。考證：〔《禮·文王世子》冬亦如之。〕謹照原文改秋冬亦如之。

[book_title]四
乍：《唐韻》鉏駕切《集韻》《正韻》助駕切，𠀤槎去聲。《增韻》暫也，初也，忽也，猝也，甫然也。《孟子》今人乍見孺子。又《荀悅·雜言》一俯一仰，乍進乍退。又《集韻》《類篇》𠀤卽各切。同作。三代鼎文款識，作皆書爲乍。
乎：〔古文〕虖《廣韻》戸吳切《集韻》《韻會》《正韻》洪孤切，𠀤音湖。《說文》兮語之餘也。从兮，象聲上越揚之形。《徐曰》凡名兮皆上句之餘聲。《廣韻》極也。又疑辭。《詩·邶風》胡爲乎中露。《戰國策》彈鋏歸來乎。又呼聲。如魯論，參乎，使乎之類。又荒烏切。與呼同。《詩·大雅》於乎小子。《陸德明·音義》於音烏，乎音呼。《吳越春秋》越王夫人歌曰：徊復翔兮，游飇去復反兮。於乎，今經史於戲，於虖，嗚虖，嗚嘑，於乎相通，皆歎辭。
𠂔：《廣韻》祖史切《集韻》壯仕切，𠀤音滓。止也。𡛷字第字𠀤从此。◎按篆文此字宜从巿。今作𠂔，或作𡉅，皆後人各以己意，變篆爲隷也。𡉅原作十下𠔼。
乏：〔古文〕𠓟《唐韻》房法切《集韻》《韻會》扶法切，𠀤音伐。無也。《孟子》空乏其身。《禮·月令》季春，命有司振乏絕。《註》暫無日乏。又匱也。《左傳·成二年》韓厥曰：敢告不敏，攝官承乏。《註》猶代匱也。又廢也。《莊子·天地篇》子往矣，無乏吾事。《戰國策》不敢以乏國事。又射者所蔽。《周禮·春官》車僕大射共三乏。《註》一名容，用皮爲之，王大射張三侯，每侯有乏，使持旌告獲者，藉以蔽矢也。《儀禮·鄕射禮》乏參侯道。《疏》三分侯道。《左傳·宣十五年》文反正爲乏。《說文》反止爲之，反正爲𣥄。《徐鉉曰》尙書，惟正之供，反正不供，故曰乏。《通志》正乃射侯，正以受矢，乏乏以藏矢，是相反也。
𠂕：《集韻》矢，古作𠂕。註詳部首。
𠂖：《集韻》弟，古作𠂖。註詳弓部四畫。

[book_title]五
𠂢：《廣韻》《集韻》𠀤派本字。《說文》水之衺流別也。从反永。《徐鍇曰》永，長流也，反則分派也。《周伯琦曰》俗作派，非。
乑：《玉篇》丘林切。《說文》讀若欽崟，衆立也。又《廣韻》魚金切《集韻》魚音切，𠀤音吟。義同。又古文攀字。《揚雄·反騷》纍旣乑夫傳說兮，奚不信而遂行。《顏師古曰》乑，古攀字，言旣攀援傳說，何不信其所行，自見困而遂去也。◎按《正字通》乑係㐺字重文。乑㐺衆音義俱同，此本字原本義之說，不知衆無欽音。《說文》乑讀若欽崟。衆，之仲切，音切旣殊。又乑訓衆立也。衆訓多也，从乑从目，亦未常卽以爲衆字。《玉篇》《廣韻》皆因之，何得云魚音一切，孫氏之誤，至楊氏《韻經》云古文衆字，則又騎牆之見矣。又《漢書註》晋灼曰：乑慕也。顏師古曰：乑古文攀字，此則未知所據。《正字通》云：《漢書》本作从，用古從字譌作攀，恐亦未可深信。又諸韻書俱書作乑，《正字通》獨改作〈亻下从人人〉。考人部旣有㐺字，則此亦不宜兩混，特攺正。㐺字作〈亻亻亻〉。
𠂣：《唐韻》於機切《集韻》於希切，𠀤音衣。《說文》歸也。从反身。《徐鍇曰》古人所謂反身修道，故曰歸也。◎按《同文舉要》𠂣，歸附也。今从人从衣聲，與依字音義皆同，《正譌本義》別作依，倚也，與依字音同義異。諸家或分或合，未知所據。又《廣韻》於謹切《集韻》倚謹切，𠀤音隱。《戴氏·六書故》轉身也。《詩·召南》殷其靁，言雷聲轉展𠂣地也。《周禮·冬官考工記》殷𤱑而馳，謂衡轢隴𤱑之上也。皆當作𠂣。《方以智·通雅》𠂣，本隱也。加殳轉平聲，爲殷勤、殷色、殷國、殷姓。經傳及金石文無以𠂣作依者，但古方言有依聲。齊、兗人呼殷如衣。《禮·中庸》壹戎衣，註：衣讀爲殷，聲之譌也。《正字通》據方、戴二說，𠂣音義與隱通。《正韻》收殷、依、隱，闕𠂣不載，以𠂣字音義未正故也，存戴、方說備考定。
𠂤：《廣韻》《集韻》𠀤堆本字。《六書故》阜作𨸏。𠂤，小𨸏也。故其文視𨸏而殺，別作堆𡺾𡊊。
𠂥：《五音集韻》藏宗切，音悤。從也。

[book_title]六
𠂯：《正字通》俗乖字。詳下（乖字）註。

[book_title]七
乖：〔古文〕𦮃𠁰《唐韻》古懷切《集韻》《韻會》《正韻》公懷切，𠀤怪平聲。《說文》背呂也。象脅肋形。《玉篇》戾也，異也。睽也，背也。《易·序卦傳》家道窮必乖，故受之以睽。睽者，乖也。《左傳·昭三十年》伍員曰：楚執政衆而乖。又貴州夷寨有乖西。又《韻補》叶公回切，音規。《前漢·敘傳》官失學微，六家分乖。壹彼壹此，庶硏其幾。
𠂲：《字彙補》古文棗字。註詳木部八畫。
𠂳：《集韻》總古作𠂳。註詳糸部十一畫。《集韻》總，古作𠂳。註詳十一畫。

[book_title]八
𠂷：《玉篇》古文幸字。註詳干部五畫。

[book_title]九
乘：〔古文〕𠅞𠓸《唐韻》食陵切《集韻》《韻會》神陵切，𠀤音繩。《廣韻》駕也，登也。《易·乾卦》時乘六龍以御天。又因也。《孟子》不如乘勢。《老子·道德經》乗乗兮若無所歸。又治也。《詩·豳風》亟其乘屋。又勝也。《周語》乘人不義陵也。又計也。《周禮·夏官·槀人》乘其事，試其弓弩，以下上其食而誅賞。又姓。漢煮棗侯乗昌。又《廣韻》《韻會》實證切《集韻》石證切，𠀤音剩。車也。《詩·小雅》元戎十乘，以先啓行。又物雙曰乘。《左傳·僖三十三年》弦高以乘韋先牛十二犒師。《揚子·方言》雙鴈曰乘。又物四數皆曰乘。《禮·少儀》乘壺酒。《孟子》發乗矢。又乗丘，地名。《爾雅·釋地註》乗丘，形似車乘也。又草名。《爾雅·釋草》望乘車。《註》可爲索，長丈餘。又《韻會》乘者，載也。取載事爲名。《孟子》晋之乗。◎按《韻瑞》引晋乘入平聲，誤。今宗譜曰家乘，義與史乘通。又《傳燈錄》禪有淺深階級，一小乘，一大乘。頓悟自心無漏智，此心卽佛，曰最上乘。《宋沙門契嵩·原敎篇》五乘皆統之於三藏。一人乗，二天乗，三聲聞乗，四緣覺乘，五菩薩乘。後三乘導其徒出世也。前二乗以欲不可輒去，就其情而制之也。皆去聲。又《集韻》諸應切，音證。姓也。《說文》本作椉。
𠂹：《玉篇》古文垂字。註詳土部五畫。艸木華葉𠂹也，象手下𠂹。俗用𡍮，乃邊𡍮也。
𠂺：《集韻》思，古作𠂺。註詳心部五畫。

[book_title]十
𠂿：《玉篇》古文手字。註詳部首。

[book_title]乙部
乙：《唐韻》於筆切《集韻》億姞切《韻會》《正韻》益悉切，𠀤音鳦。十幹名。東方木行也。《爾雅·釋天》太歲在乙曰旃蒙。月在乙曰橘。《前漢·律歷志》奮軋於乙。《京房易傳》乙，屈也。又凡讀書，以筆志其止處曰乙。《史記·東方朔傳》朔初上書，人主從上方讀之，止輒乙其處，讀三月乃盡。又唐試士式，塗幾字，乙幾字。抹去譌字曰塗，字有遺脫，句其旁而增之曰乙。又《太乙數》有君基太乙，五福太乙諸名。又《前漢·藝文志》有天乙三篇。《註》天乙謂湯，其言非殷時，皆假託也。又姓。漢南郡大守乙世，前燕護軍乙逸，明乙瑄，乙山。又《爾雅·釋魚》魚腸謂之乙。《禮·內則》魚去乙。《註》魚餒必自腸始，形屈如乙字。一說魚腮骨，在目旁，如篆文乙，食之鯁不可出，去之乃食。又《茅亭客話》虎有威如乙字，長三寸許，在脅兩旁皮下，取得佩之，臨官而能威衆。無官佩之，無憎疾者。《蘇軾詩》得如虎挾乙。
𠃉：《唐韻》烏轄切《集韻》《韻會》乙黠切，𠀤音軋。《說文》𤣥鳥也。齊魯謂之𠃉，取其鳴自呼。《張融·答周顒書》道佛兩殊，非鳧則𠃉。一作鳦。又𠃉𠃉，難出之貌。《陸機·文賦》思𠃉𠃉其若抽。一本作軋軋。《說文徐註》此與甲乙之乙相類，其形舉首下曲，與甲乙字少異。《字彙》《說文》燕𠃉之𠃉，甲乙之乙，字異音異，隷文旣通作乙。而燕𠃉字，亦與甲乙字同音，故甲乙之乙，亦云燕鳥。
乚：《玉篇》古文隱字。註詳阜部十四畫。《說文》象𨒅曲隱蔽形。
乜：《廣韻》彌也切《集韻》母也切，𠀤音哶。眼乜斜也。又西夏語以巫爲廝乜。見《遼史》。又姓。
九：《唐韻》《正韻》舉有切《集韻》《韻會》己有切，𠀤音久。數也。《說文》陽之變也。《易·乾·文言》乾元用九，天下治也。《列子·天瑞篇》一變而爲七，七變而爲九，九變者，究也。又算法曰九九。《韓詩外傳》齊桓公設庭爎待人士，不至。東野有以九九見者，曰：九九薄能耳，君猶禮之，况賢於九九者乎。《註》若今九章算法。又《荆楚歲時記》俗用冬至次日，數及九九八十一日爲寒盡。又《史記·騶衍傳》中國之外，有赤縣神州者九。又九之爲言多也。《公羊傳·僖九年》葵丘之會，桓公震而矜之，叛者九國，言叛者衆，非實有九國也。宋趙鵬飛曰：會葵丘惟六國，會鹹牡丘皆七國，會淮八國，猶漢紀謂叛者九起也。又陽九，戹也。《左思·吳都賦》世際陽九。《註》陽戹五，隂戹四，合爲九。又姓。又複姓。《何氏姓苑》岱縣人，姓九百，名里。又秦穆公時九方阜，一名歅。善相馬，見《列子》。又隷書防詐譌，凡紀數，九借用玖。《𨻰絳曰》洪容齋五筆，九作久，陽數九爲老久義也。玖，黑色玉也。借作玖，非。又《韻會》渠尤切，音仇。國名。《史記·殷本紀》九侯。《註》音仇。又《集韻》《正韻》𠀤居尤切，音鳩。聚也。《論語》九合諸侯。《莊子·天下篇》禹親操橐耜，以九雜天下之川。《註》九，讀糾。糾合錯雜，使川流貫穿注海也。九與鳩糾勼𠀤通。
𠃏：《正字通》俗丩字。
𠃐：《字彙補》古文會字。註詳曰部九畫。

[book_title]二
乞：《廣韻》去訖切《集韻》《韻會》《正韻》欺訖切，𠀤音䒗。求也。《禮·內則》五帝憲三王有乞言。《史記·王翦傳》將軍之乞貸，亦已甚矣。《後漢·李通傳》以病上書乞身。又《釋典》比丘者，華言乞士，謂內乞法資心，外乞食資身也。又姓。五代將乞力。又乞伏，複姓。又《集韻》丘旣切《正韻》去冀切，𠀤音器。凡與人物，亦曰乞。《前漢·朱買臣傳》吏卒更乞匃之。《註》音氣。《晉書·謝安傳》謂甥羊曇曰：以墅乞汝。《鄭樵·通志》气，氣也。因聲借爲與人之乞，音氣。因與人之義，借爲求人之乞，此因借而借也。
也：〔古文〕𠃟《唐韻》羊者切《集韻》《正韻》以者切，𠀤音野。語已辭。《說文徐註》語之餘也。凡言也，則氣出口下而盡。《玉篇》所以窮上成文也。《廣韻》語助之終。柳宗元曰：決辭也。又發語辭。《岑參詩》也知鄕信曰應疎。又姓。明也伯先。又《劉攽曰》詞人多以也字作夜音讀。《杜甫詩》靑袍也自公，是也。又《正韻》養里切，同迤。又《六書正譌》古文匜字。註詳匚部三畫。

[book_title]三
𠃕：《集韻》州古作𠃕。註詳巛部三畫。𠃕字原刻从𠂈。
𠃖：《篇海》居幽切，音鳩。目繚也。

[book_title]四
㐌：《類篇》余支切，音移。粵中猺種。《北史》後魏主猗㐌。
𠃞：《集韻》禮古作𠃞。註詳示部十三畫。
𠃟：《類篇》古文也字。《說文》秦時刻石也。字从此。《亢倉子·兵道篇》人之悅𠃟。餘詳二畫。

[book_title]五
乨：《玉篇》古文始字。註詳女部五畫。
乩：《集韻》《正韻》𠀤堅奚切，音雞。《說文》卜以問疑也。《通典》西國用羊卜卜師謂之廝乩。《通雅》乩當與卟同。
𠃤：《字彙補》古文荒字。註詳艸部六畫。
𠃥：《字彙補》古文舉字。註詳臼部十畫。𦦙。

[book_title]六
乱：《正字通》俗亂字。
㐖：《集韻》奚結切，音頁。㐖毒，國名。

[book_title]七
乳：《唐韻》而主切《集韻》《韻會》蘂主切，𠀤音擩。《廣韻》柔也。又湩也。《白虎通》文王四乳，是謂至仁。又《禮·月令·註》燕以施生時來巢人堂宇孚乳。又天乳，星名。在氐宿北。《列星圖》天乳明，則甘露降。又馬乳，蒲萄子別名。《本草圖經》子似馬乳。又石鐘乳。《桂海虞衡志》桂林宜融山洞穴中，凡石脈涌處爲乳牀，融結下垂，其端輕薄中空，水乳且滴且凝，紋如蟬翼者勝。又竹乳。《開寶本草》竹乳者，其山洞徧生小竹，以竹津相滋，乳如竹狀，其性平。又鐘四帶有乳。《周禮·冬官考工記註》篆閒之枚也。聲之震動在此，以其乳可數，故曰枚。又《溪蠻叢笑》麻陽有銅鼓，江水中掘得，如大鐘，長筩三十六，乳重百餘觔。又《韻補》叶如又切，柔去聲。《易林》胎卵胞乳，長大成就，君子萬年，動有福佑。《說文》从孚从乙。乙者𤣥鳥。人及鳥生子曰乳，獸曰產。◎按《荀子·榮辱篇》乳彘觸虎，乳狗不遠遊，則獸亦稱乳矣。
乴：《類篇》似絕切，音蜥。拈也。
乵：《字彙補》以冉切，音广。進也。
𠃭：《韻會補》古文始字。註詳女部五畫。

[book_title]八
乹：《集韻》俗乾字。
㐜：《集韻》《類篇》𠀤渠尤切，音仇。正也。《揚子·太𤣥經》君子利用取媐，謹於媐㐜，初貞後寧。《註》女謂之媐。㐜，正也。男女道正，故室家安也。媐音煕。
𠃲：《字彙通》與截同。《漢度尚𥓓》𠃲彼海外。
𠃳：《玉篇》古文馗字。註詳首部二畫。

[book_title]十
乾：〔古文〕漧𠄋《唐韻》《集韻》《韻會》《正韻》𠀤渠焉切，音虔。易卦名。《程頤曰》以形體謂之天，以性情謂之乾。《本義》乾，健也。《釋名》乾，進也。行不息也。又馬飾曰連乾。《顧況詩》金鞍玉勒錦連乾。又姓。又州名。古雍州地，唐置乾州。又《唐韻》古寒切《集韻》《韻會》《正韻》居寒切，𠀤音干。燥也。《詩·王風》中谷有蓷，暵其乾矣。《左傳·僖十五年》慶鄭曰：張脈僨興，外彊中乾。又乾侯，地名。言其水常竭也。今廣平府成安縣，卽其地。《說文》𧸟作𨝌。又桑乾，河名。卽濕水。《水經注》濕水，出鴈門隂館縣東北，過代郡桑乾縣南，又東過涿鹿縣北，又東南出山過廣陽薊縣北。又乾沒。《史記·張湯傳》始爲小吏乾沒。《註》言掩取貨利，沒爲已有，如水盡涸也。又《韻補》叶渠巾切，音勤。《邯鄲淳受命述》治詠儒墨，納策公卿。昧旦孜孜，夕惕乾乾。叶下人。又叶經天切，音堅。《韓愈詩》𣁪𣁪新葉大，瓏瓏晚花乾。靑天何寥寥，雨蝶飛翩翩。《註》乾，花色不潤也。
乿：《集韻》治古作乿。註詳水部五畫。
𠃼：《集韻》思古作𠃼。註詳心部五畫。
𠃽：《類篇》鄔項切，央上聲。《篇海》怑𠃽，很戾。
㐡：《集韻》同懦。
𠃾：《玉篇》古文龜字。註詳部首。

[book_title]十二
亂：〔古文〕𠧎𠧏𠮗《唐韻》郞段切《集韻》《韻會》《正韻》盧玩切，𠀤鑾去聲。紊也。《爾雅·釋詁》亂，治也。《說文》从乙。乙，治之也。《玉篇》理也。《書·臯陶謨》亂而敬。《孔傳》有治而能敬謹。又《盤庚》亂越我家。《梓材》厥亂爲民。《洛誥》四方迪亂，亂爲四輔。《立政》丕乃俾亂之類，皆訓治也。又不治也，凡事物不理皆曰亂。《爾雅·釋訓》夢夢，訰訰，亂也。《書·周官》制治於未亂。《周禮·地官》司虣掌憲巿之禁令，禁其鬥囂與其虣亂。又兵寇也。又事未定之時。《禮·檀弓》仲梁子曰：夫婦方亂。《註》喪次男女哭位未成列也。又樂之卒章曰亂。《論語》關雎之亂。又古賦末皆有亂，總一賦之終，發其要指也。又《爾雅·釋水》水正絕流曰亂。《註》橫流而濟之也。《書·禹貢》亂于河。《詩·大雅》涉渭爲亂。又《韻補》叶力眷切，音戀。《揚雄·交州牧箴》周公攝胙，白雉自獻。昭王陵遲，周室昏亂。又叶力敬切，夌去聲。《揚戲李正方贊》不協不和，忘節言亂。疾終惜始，實惟厥性。考證：〔《周禮·秋官》司虣掌憲布之禁令。〕謹照原書秋官改地官。憲布改憲巿。
亃：《集韻》里忍切，吝上聲。憂也。又《五音集韻》良忍切，獸名。似彘，身黃尾白。
亄：《廣韻》《集韻》𠀤乙冀切，衣去聲。貪也。《揚子·方言》亄，嗇貪也。荆汝江湘之閒，凡貪而不施者謂之亄，或謂之嗇，或謂之吝。又《左思·吳都賦》𥳑其華質，則亄費錦繢。料其虓勇，則雕悍很戾。《註》雕題國，其人斷髮文身。亄費，錦文貌。
𠄃：《字彙補》籀文乾字。

[book_title]十三
𠄅：《集韻》逆怯切，音業。引也。
𠄇：《集韻》同酪。亦省作嗠。
𠄈：《五音集韻》與亃同。

[book_title]十六
𠄉：《集韻》與湩同。

[book_title]十九
𠄋：《集韻》乾古作𠄋。註詳十畫。

[book_title]亅部
亅：《廣韻》《集韻》𠀤其月切，音橜。《說文》鉤逆者謂之亅。象形。凡亅之屬皆从亅。讀若橜。
𠄌：《唐韻》《集韻》𠀤居月切，音厥。《說文》鉤識也。从反亅。讀若捕鳥罬。
了：《唐韻》盧鳥切《集韻》《韻會》郞鳥切《正韻》盧皎切，𠀤聊上聲。《增韻》決也。《廣韻》慧也，曉解也。《後漢·孔融傳》融年十二聰慧。𨻰煒曰：小而了了，大未必奇。又《宋書·戴法興傳》彭城王覓一了了令史，得法興使爲之。又訖也，畢也。《晉書·傅毅傳》天下大器，非可稍了，而相觀每事欲了，生子癡了官事，官事未易了也。《杜甫詩》岱宗夫如何。齊魯靑未了。又《揚子·方言》了，快也。秦曰了。又秦吉了，鳥名。《仇池筆記注》似鸚鵡，腦有肉冠，能言笑。
𠄍：《集韻》《類篇》𠀤居謁切，音訐。𠄍𠄑，動貌。从亅𠄌相向。
𠄎：《玉篇》古文乃字。註詳丿部一畫。
𠄏：《廣韻》都了切《集韻》丁了切，𠀤音鳥。懸也。

[book_title]二
𠄑：《類篇》居月切，音厥。詳上𠄍字註。

[book_title]三
予：《唐韻》余呂切《集韻》《韻會》演女切《正韻》弋渚切，𠀤音與。賜也。《詩·小雅》君子來朝，何錫予之。《周禮·春官》內史掌王八枋之灋，七曰予，八曰奪。通作與。又《博雅》大予，樂名。《註》漢明帝永平三年秋八月戊辰，改大樂爲大予樂。又《廣韻》弋諸切《正韻》羊諸切。𠀤與余同。我也。《郭忠恕·佩觿集》予讀若余。本無余音，後人讀之也。《顏師古·刊謬正俗》曲禮，予一人。鄭康成註：余予古今字。因鄭此說，學者遂皆讀予爲余。爾雅：卬，吾，台，予，朕，身，甫，余，言，我也。此則予之與余，但義訓我，非同字也。《說文》：予，相推予也。余，詞之舒也。各有意義，本非古今字別也。歷觀詩賦，予無余音。又《吳棫·韻補》予當讀與。詩或敢侮予，將伯助予。楚辭：目眇眇兮愁予，何壽夭兮在予。皆無余音。
𠄒：《說文》古文垂字。註詳土部五畫。
𠄓：《玉篇》古文州字。《靈洞經》才行化於一𠄓，委之𠄓。餘詳巛部三畫。
𠄔：《說文》幻本字。今通作幻。

[book_title]五
𠄕：《字彙補》籀文乃字。又大也。

[book_title]六
𠄖：《篇海類編》離呈切，音靈。《字類》撞𠄖也。
𠄗：《字彙補》古文周字。註詳口部五畫。

[book_title]七
㐨：《集韻》象呂切《類篇》時與切，𠀤音序。《山海經》犲山有堪㐨之魚，狀如夸父而彘尾。一曰魚子。俗譌作㜿。
事：〔古文〕叓𠭏《唐韻》鉏吏切《集韻》《韻會》仕吏切，𠀤音示。大曰政，小曰事。《廣韻》使也，立也，由也。《釋名》事，偉也。偉立也。凡所立之功也。《書·大禹謨》六府三事允治。又《詩·小雅》三事大夫，莫肯夙夜。《註》三公也。又《詩·大雅》三事就緒。《註》三農之事也。又奉也。《禮·曲禮》年長以倍。則父事之。又營也，治也。《史記·曹參世家》卿大夫以下吏及賓客，見參不事事。又《廣韻》《類篇》𠀤側吏切。事刃，與倳剚同。別見人部倳字註。又《韻補》叶逝支切，音時。《蔡邕詞》帝曰休哉，命公三事。乃耀柔嘉，是式百司。又叶詩紙切，音始。《詩·召南》于以用之，公侯之事。叶沚。又叶疎語切，書上聲。《韓非子·揚權篇》使雞司夜，令狸執鼠。皆用其能，上乃無事。又叶常御切，音樹。《易林》雖慍不去，復職內事。考證：〔《書·大禹謨》三事正德，利用後生。〕謹按後字誤刊。三事與下文六字亦不連。謹照原文改爲六府三事允治。
𠄙：《玉篇》古文爭字。註詳爪部四畫。

[book_title]十
𠄚：《五音集韻》他丁切，音汀。平議也。

[book_title]十一
𠄛：《類篇》古文豫字。註詳豕部九畫。《字彙補》譌作𢄮，非。

[book_title]十五
𠄝：《字彙補》與豫同。《廣雅》劮𠄝也。

[book_title]二部
二：〔古文〕弍《唐韻》《集韻》《韻會》《正韻》𠀤而至切，音樲。地數之始，卽偶之兩畫而變之也。《易·繫辭》分而爲二，以象兩。《左傳·定四年》衞侯將會，使祝佗從。佗曰：若又共二徼大罪也。《註》謂兼二職。《荀子·議兵篇》權出於一者强，權出於二者弱。《史記·韓信傳》功無二於天下。《前漢·嚴助傳》詔曰：子在朕前之時，知略輻輳，以爲天下少雙，海內寡二。又巽二，風神名。又古貨布文帝字。見《六書略》。𠄠字上下畫均齊。上畫短者，乃古文上字也。今相仍上短下長作二字，非。貳。𠄞𠄠𠄟二。考證：〔《左傳·定四年》衞侯將會，使祝佗從。佗曰，若又供二招大罪也。〕謹照原文供改共。招改徼。
𠄞：《說文》古文上字。《六書本義》橫一以指其體，上短者指其物，物在體之上曰上，在下曰下。餘詳一部二畫。
𠄟：《六書本義》古文下字。註詳一部二畫。𠄞𠄠𠄟二四字編碼有區別。
亍：《唐韻》《集韻》𠀤丑玉切，音梀。小步也。左步爲彳，右步爲亍，合之則爲行字。又稍停也。《左思·魏都賦》矞雲翔龍，澤馬亍阜。《顏延之·赭白馬賦》纖驪接趾，秀騏齊亍。又《廣韻》中句切，音駐。義同。
于：《唐韻》羽俱切《集韻》《韻會》《正韻》雲俱切，𠀤音迂。《爾雅·釋詁》于，曰也。又往也。《書·大誥》民獻有十夫，予翼以于。《詩·小雅》王于出征。又《儀禮·士冠禮》宜之于假。《註》于，猶爲也。宜之見爲大矣。又《聘禮》賄在聘于賄。《註》于讀曰爲。言當視賓之禮，而爲之財也。又《司馬相如·長門賦敘》因于解悲愁之辭。又未定之辭。《公羊傳·僖二十八年》歸于者何。歸于者，罪未定也。又行貌。《韓愈·上宰相書》于于焉而來矣。又于于，自足貌。《莊子·應帝王》其臥徐徐，其覺于于。又鐘兩口之閒曰于。《周禮·冬官考工記》鳧氏爲鐘，兩欒謂之銑，銑閒謂之于。又《前漢·元后傳》衣絳緣諸于。《註》大掖衣也。又《唐書·元德秀傳》明皇命三百里內刺史縣令，以聲樂集，德秀惟樂工十人，聮袂歌于蔿于。又草名。《爾雅·釋草》茜，蔓于。《註》生水中。一名軒于。《司馬相如·子虛賦》菴閭軒于。又木名。《爾雅·釋木》棧木，于木。《註》僵木也。江東呼木觡。又淳于，縣名。今密州安丘縣，古淳于國。又姓。周武王第二子邘叔之後，以國爲氏，後因去邑爲于。又淳于，宣于，鮮于，多于，𨷖于，皆複姓。又三氏姓。勿忸于，阿伏于，見《魏書·官氏志》。又助語辭。《詩·召南》于沼于沚。《朱傳》于，於也。《周易》《毛詩》於皆作于。于於古通用。又《集韻》邕俱切，音紆。廣大貌。《禮·檀弓》邾婁考公之喪，徐君使容居來弔含。有司曰：諸侯之來辱敝邑者，易則易，于則于，易于雜者，未之有也。又《文王世子》仲尼曰：周公抗世子法于伯禽，所以善成王也。聞之曰：爲人臣者，殺其身有益於君，則爲之，况于其身以善其君乎。俱與迂通。又《正韻》休居切，與吁通。歎辭。《詩·周南》于嗟麟兮。考證：〔《禮·聘禮》賄在聘于賄〕謹按本書之例禮記謂之禮，此出儀禮不當稱禮，謹省上禮字。〔《周禮·冬官考工記》鳧氏爲鐘，兩欒謂之銑，兩銑謂之于。〕謹照原文兩銑改銑閒。〔《爾雅·釋木》棧木，于木。《註》僵木也。江東呼木船。〕謹照原注木船改木觡。〔《文王世子》周公抗世子法于伯禽，所以善成王也。仲尼聞之曰，爲人臣者，殺其身有益于君，則爲之，况于其身以善其君乎。俱與迂通。〕謹按周公至其君乎皆仲尼之言，此誤於聞之上增仲尼二字，謹照原文周公上增仲尼曰三字，聞之上省仲尼二字。法于益于兩于字照原文改於字。
亏：《說文》亏，於也。象氣之舒。从丂从一。一者，其氣平之也。今作于。

[book_title]二
云：《唐韻》《集韻》王分切《韻會》《正韻》于分切，𠀤音雲。《說文》山川氣也。象回轉形。後人加雨作雲，而以云爲云曰之云。《正字通》與曰音別義同。凡經史，曰通作云。又運也。《管子·戒篇》天不動，四時云下，而萬物化。《註》云：運動貌。又狎昵往復也。《詩·小雅》昏姻孔云。《朱傳》云：旋也。《左傳·襄二十九年》晉不鄰矣，其誰云之。《註》云：猶旋。旋歸之也。又語助。《詩·小雅》伊誰云憎。《史記·封禪書》秦文公獲若石云于𨻰倉北坂。又陸佃曰：云者，有應之言也。《左傳·襄二十六年》子朱曰：朱也當御。三云：叔向不應。又云云：衆語也。《前漢·汲黯傳》上曰，吾欲云云。《註》猶言如此如此也。又云云：山名。《前漢·郊祀志》封大山禪云云：《註》云云：太山下小山。又云爲。《易·繫辭》變化云爲。又姓。漢云敞。又與芸同。《莊子·在宥篇》萬物云云。《註》盛貌。老子作芸芸。又紛云：興作貌。《呂覽·圜道篇》雲氣西行云云然。《前漢·司馬相如傳》威武紛云。俗作紜。又《韻補》叶于先切，言也。《韓愈·剝啄行》我謝再拜，汝無復云。往追不及，來可待焉。考證：〔《史記·封禪書》秦文公獲若云云于陳倉北坂。〕謹照原文獲若云云改爲獲若石云。又按云是語助。謹將此十七字移於伊誰云憎之下。〔《汲黯傳》武帝曰，吾欲云云。《註》猶言如此如此也。〕謹照原書改前漢汲黯傳上曰，吾欲云云。
互：《廣韻》胡誤切《韻會》《正韻》胡故切，𠀤音護。差也。又交互。《周禮·天官》司會以參互考日成。《又》鼈人掌取互物。《註》龜，鼈，蜃，蚌，甲㱿交合也。又《周禮·地官》牛人凡祭祀，供其牛牲之互。《註》互者，楅衡之屬，若今屠家縣肉格。又《周禮·秋官》野廬氏，凡道路之舟車轚互者，敘而行之。《疏》謂水陸之道，舟車往來，狹隘之所，更互如轚。又《周禮·秋官》修閭氏掌比國中宿互𣟄者。《註》宿，宿衞也。互謂行馬，所以障互禁止人也。又《前漢·劉向傳》向上封事言，兄弟據重，宗族磐互。又《左思·吳都賦》長干延屬，飛甍舛互。《註》棟宇交互也。又《後漢·蔡邕傳》初朝議，以州郡相黨，乃制婚姻之家，及兩州人士，不得對相監臨，至是復有三互法。《註》三互，謂婚姻之家及兩州人不得交互爲官。別作㸦。《北史·文苑傳序》彼此好尚㸦有異同，互、㸦形相近，故變作㸦，从互爲正。
亓：《集韻》其古作亓。註詳八部六畫。又姓。唐亓志紹，宋亓贇，明亓宣，亓驥。
五：〔古文〕𠄡㐅《唐韻》《韻會》疑古切《集韻》《正韻》阮古切，𠀤音午。《增韻》中數也。《易·繫辭》天數五，地數五。《書·武成》列爵惟五。《詩·鄘風》良馬五之。又格五。《後漢·梁冀傳》能挽滿，彈棊，格五，六博，蹴鞠，意錢之戲。《註》行棊相塞謂之簺，簺有四采，簺白乗五是也。至五卽格不得行。又《辛氏三秦記》城南韋杜，去天尺五。又十五夜曰三五。《謝靈運詩》期在三五夕。《崔曙詩》秒冬正三五，日月遙相望。又姓。漢五京。又第五，五鹿，皆複姓。崔曙《早發交崖山還太室作》：仲冬正三五，日月遙相望。
井：《唐韻》《集韻》《韻會》《正韻》𠀤子郢切，精上聲。穴地出水曰井。《釋名》井，淸也。《廣雅》深也。易有井卦。《世本》伯益作井。《汲冡周書》黃帝作井。《孟子》掘井九仞，而不及泉。又《廣韻》田九百畝曰井，象九區之形。《孟子》方里而井，井九百畝。又市井。《玉篇》穿地取水，伯益造之，因井爲市也。《師古曰》市，交易之處，井，共汲之所，因井成市，故名。又南方宿名。《史記·天官書》南宮朱鳥東井爲水事。《註》東井八星，主水衡也。又井井，經畫端整貌。《荀子·儒效篇》井井兮其有條理也。又往來連屬貌。《易·井卦》往來井井。又姓。漢有井丹。又藻井。《風俗通》堂殿上作藻井，以象東井，藻以厭火。又綺井。《左思·魏都賦》綺井列疏以懸蒂。《註》屋板爲井形，飾以丹靑，如綺也。又古文井與𠛬通用。《左傳》有井伯，卽郉伯。《說文》本作丼。
亖：《說文》籀文四字。《集韻》關東謂四數爲亖。
𠄡：《玉篇》古文五字。註詳本畫。

[book_title]三
亗：《字彙補》古文歲字。見崔希裕略古。

[book_title]四
亘：《集韻》《韻會》荀緣切《正韻》息緣切，𠀤音宣。《說文》求宣也。揚布也。又與桓同。烏亘，外國名。◎按亘本作𠄢，與亙字不同。亙从二从舟。舟今作亙。𠄢从二从囘，囘卽回字，今从日作亘。又毛晃曰：紹興二年，禮部看詳姓氏，从水从亘，水名。从木从亘，木名。从木从亘者，皆定讀曰亘。若《晉書》亘彝，亘溫，《書·禹貢》西傾因亘是來之類是也。
𠄢：《說文》亘本字。从二从囘。囘，古文回。象𠄢回形。上下所求物也。《徐鍇曰》回風回轉，所以宣隂陽也。
𠄣：《唐韻》古鄧切《集韻》《韻會》《正韻》居鄧切，𠀤音堩。極也，通也，徧也。《說文》𠄣，竟也。象舟竟兩岸。《增韻》延衺也。《詩·大雅》𠄣之秬秠。又姓。漢廬江丞𠄣寬。◎按《說文》字本作㮓。𠄣卽㮓字古文，然今經史通作𠄣，無从木旁者，自當以𠄣字爲正。又𠄣从二从舟，今譌从日作亘，非。又《正字通》或从月。詳下（亙字）註。
亙：《正字通》同𠄣。月弦也。◎按《說文·木部》𣘰，竟也。古文作𠄭，从二从舟。二部，𢛢，常也。从心从舟，在二之閒。獨恒字古文作𠄨，註从月。《詩·小雅》如月之恆。據此則去聲亙从舟竟岸，本義也。平聲恆从心亙聲，訓常，本義也。《詩》如月之恆，先儒以爲月上弦而就盈，取漸進之義，此借義也。讀去聲者亙字，加心轉平聲者恆字，形變音變，義因之而變，不相蒙也。謂恆从舟，亦从月，兩存備考可也，必存𠄣廢亙，《正字通》之誤也。欲存亙廢𠄣，遂謂《詩》如月之恆，恆當作亙，譌加心作恆。心部恆註謂《詩》不當將亙字譌借恆，則誤甚矣。又《集韻》㮓字古文又作𣍭，則从舟又从月矣。存以備考。
𠄤：《集韻》純古作𠄤。註詳糸部四畫。

[book_title]五
些：《廣韻》寫耶切《正韻》思遮切，𠀤瀉平聲。《廣韻》少也。《集韻》或作𡭟。又《集韻》桑何切，音娑。挽歌聲。又《韻會》蘇箇切，娑去聲。語辭也。《楚辭·招魂》何爲四方些。《註》沈存中筆談，夔峽湖湘人，凡禁呪語末云娑婆訶，三合而爲些也。又同娑。邏些，吐蕃城名。又麼些，禿光些，皆蠻族。
𠄨：《說文》古文恆字。註詳心部六畫。

[book_title]六
亝：《玉篇》古文齊字。《說文》禾麥吐穂上平也。《徐曰》生而齊者，莫如禾麥。二，地也，象形。又山名，勃亝山。見《山海經》。餘詳部首。
亞：《唐韻》《集韻》𠀤衣駕切，鴉去聲。《說文》醜也。象人局背之形。又《爾雅·釋言》亞，次也。《蜀志》諸葛亮管蕭之亞。又《增韻》少也。《廣韻》就也。又姻亞，壻之父曰姻，兩壻相謂曰亞。《詩·小雅》瑣瑣姻亞，則無膴仕。別作婭。又《集韻》《正韻》𠀤於加切，音鴉。《前漢·東方朔傳》伊優亞者，辭未定也。又《趙古則曰》物之岐者曰亞。俗作丫椏。又《正韻》烏落切。《正譌》與堊同，塗飾牆也。又與惡同。《史記·盧綰傳》綰孫他人封亞谷侯。《漢書》作惡谷。《語林》宋人有獲玉印，文曰周惡夫印。劉原父曰：漢條侯印，古亞惡二字通用。又與滹通，滹沱。《禮·禮器》作惡池。《秦·詛楚文》作亞駝。又與稏通，稻也。《韻會》䆉稏通作罷亞。又《郝敬讀書通》壓通作亞。《杜甫·上巳宴集詩》花蕊亞枝紅。又《人宅詩》花亞欲移竹。𠀤與壓同。《字彙》正譌云：亞本涂飾字，餘皆借義，旣爲借義所奪，小篆遂从土作堊字，又从心作惡字以別之。亞、堊、惡本一字，《秦·詛楚文》以亞駝代滹沱，則因聲借用明矣。◎按《字彙》說是，但俗旣習用借義已久，姑載本義於後，以備一字原委云。考證：〔《爾雅·釋詁》亞，次也。〕謹照原書釋詁改釋言。〔《蜀志》諸葛亮管簫之亞。〕謹照原文管簫改管蕭。
亟：《唐韻》紀力切《集韻》《韻會》訖力切，𠀤音棘。敏也，疾也。《說文》从人从口从又从二。二，天地也。《徐鍇曰》承天之時，因地之利，口謀之，手執之，時不可失，疾之意也。《詩·大雅》經始勿亟。《左傳·襄二十四年》公孫之亟也。《註》急也。言鄭公孫宛射犬性急。又《廣韻》《集韻》𠀤去吏切，音唭。頻數也。《孟子》亟問亟餽鼎肉。《又》仲尼亟稱於水。又詐欺也。《揚子·方言》東齊海岱之閒曰亟。又與棘通。《詩·大雅》匪棘其欲。又與革通。《禮·檀弓》夫人之病革矣。又與極通。《荀子·賦論》反覆甚極。《註》極與亟同。

[book_title]七
𠄰：《玉篇》古文老字。註詳部首。
𠄱：《玉篇》弋之切。陽氣也。

[book_title]八
𠄵：《字彙補》古文聖字。《漢桂陽太守周府君𥓓》懿賢后兮發𠄵莢。餘詳耳部七畫。

[book_title]九
𠄹：《石鼓文》吳人𢠴𠄹。鄭樵云：卽亟字。《風雅廣逸》又書作〈二心支〉。

[book_title]十二
𠄿：《玉篇》音圍。義無考。

[book_title]亠部
亠：《字彙》徒鉤切，音頭。義闕。
亡：《唐韻》《集韻》《韻會》𠀤武方切，音忘。失也。《孟子》樂酒無厭謂之亡。《註》謂廢時失事也。《家語》楚人亡弓，楚人得之。又滅也。《莊子·田子方》楚王與凡君坐。少焉，楚左右曰：凡亡者三。凡君曰：凡之亡也，不足以喪，吾存。又《周禮·春官·大宗伯》以喪禮哀死亡。又逃也。《大學》舅犯曰：亡人無以爲寶。又《前漢·韓信傳》蕭何聞信亡，自追之。又與忘同。《詩·邶風》心之憂矣，曷維其亡。又《正韻》同無。《詩·邶風》何有何亡，黽勉求之。《毛傳》亡謂貧也。《說文》从入从乚。《徐曰》乚音隱，隸作亡。《藝苑雌黃》古惟用兦字，秦時始以蕃橆之橆爲有兦之兦，今又變林爲四點。

[book_title]二
亢：《唐韻》古郞切《集韻》《韻會》《正韻》居郞切，𠀤音岡。《說文》人頸也。《史記·婁敬傳》搤其亢。又《爾雅·釋鳥》亢，鳥嚨。《註》亢卽咽，俗作吭。又《玉篇》苦浪切。星名。《爾雅·釋天》壽星，角亢也。《註》列宿數起角亢，故曰壽。《史記·天官書》亢爲疏廟。《春秋·元命包》亢四星爲廟庭，聽政之所，其占明大，則輔臣忠，天下寧。又過也，愆也。《易·乾卦》亢龍有悔。《正義》上九，亢陽之至，大而極盛，故曰亢龍。又旱曰亢陽。又極也。《左傳·宣三年》可以亢寵。又强也，蔽也。《左傳·昭元年》鄭太叔曰：吉不能亢身，焉能亢宗。又無所𤰞屈曰亢。《唐書·崔信明傳》信明蹇亢，以門望自負。又督亢，龍亢，俱地名。又姓。明亢思謙，臨汾人，由翰林官至布政。又敵也。《揚雄·趙充國贊》營平守節，屢奏封章。料敵制勝，威謀靡亢。又同庚。亢倉子。《莊子》作庚桑子。
亣：《唐韻》他達切，音闥。《說文長箋》原本亣，佗蓋切，與大字徒蓋切本作一字異傍，居上爲大，處下爲亣。徐氏謬讀蓋爲盇，又改作佗達切，而歸之入聲，誤矣。

[book_title]四
交：〔古文〕䢒《廣韻》古肴切《集韻》《韻會》《正韻》居肴切，𠀤音郊。《小爾雅》俱也。《廣韻》共也，合也。《易·泰卦》上下交，而其志同也。又友也。《易·繫辭》上交不諂，下交不凟。《禮·郊特牲》爲人臣者無外交，不敢貳君也。又交交，鳥飛貌。《詩·秦風》交交黃鳥。又交加，參錯也。《前漢·劉向傳》章交公車。又州名，南越地，漢置交州。《書·堯典》申命羲叔宅南交。《蔡傳》南交，南方交趾地。又衣領也。《揚子·方言》衿謂之交。又同蛟。《前漢·高帝紀》則見交龍於上。《史記》作蛟。又同鵁。《司馬相如·上林賦》交精旋目。卽鵁鶄。考證：〔《揚子·方言》衿之謂交。〕謹照原文改衿謂之交。
亥：《唐韻》《正韻》胡改切《集韻》《韻會》下改切，𠀤音頦。辰名。《爾雅·釋天》太歲在亥曰大淵獻。《前漢·律歷志》該閡於亥。《唐書·禮樂志》吉亥祀先農。《元史·祭祀志》黑帝位亥。又姓。晉亥唐。又豕亥。《家語》或讀史云：三豕渡河。子夏曰：已亥渡河，已譌爲三，亥譌爲豕。校之，果然。《左傳·襄三十年》史趙曰：亥有二首六身。《註》亥字，二畫在上，幷三人爲身，如算之六。又亥市。《通雅》靑箱雜記，蜀有亥市，亥音皆，言如痎瘧，閒日一發也。諱痎，故云亥市。《徐筠水志》荆吳俗，取寅申巳亥日集於市。又《韻補》叶許已切，音喜。《易林》將戌繫亥，陽藏不起。君子散亂，太上危殆。殆音以。
亦：〔古文〕𠅃《唐韻》羊益切。《集韻》《韻會》《正韻》夷益切，𠀤音睪。總也，又也。又傍及之詞。又姓。宋開禧進士亦尚節，明參將亦孔昭。又同奕。《詩·周頌》亦服爾耕。《箋》亦，大也。《正義》亦奕義通。亦本作𡗕，象人左右兩腋形。《說文》𡗕與掖同。《詩·衡門序》誘掖其君。《釋文》《石經》作亦。亦，古掖字也，左右肘脅之閒曰掖。後从肉作腋。
𠅃：《字彙補》古文亦字。註詳上。

[book_title]五
亨：〔古文〕亯𠅖《廣韻》《集韻》《韻會》《正韻》𠀤虛庚切，音哼。通也。《易·乾·文言》亨者，嘉之會也。又《唐韻》《集韻》𠀤許兩切，同享。《易·大有》公用亨于天子。又《唐韻》《正韻》𠀤普庚切，同烹。《易·鼎卦》大亨以養聖賢。《詩·豳風》七月亨葵及菽。《周禮·秋官·小司𡨥》凡禋祀五帝，實鑊水納亨亦如之。《註》致牲也。又《韻補》叶鋪郞切，音鎊。《詩·小雅》或剝或亨，叶下將彊。又《史記·韓信傳》狡兔死，獵狗亨。高鳥盡，良弓藏。敵國破，謀臣亡。◎按古惟亨字兼三義，後加一畫，作享獻之享，加四點作烹飪之烹，今皆通用。考證：〔《周禮·秋官·小司𡨥》凡禋祀五帝，實鑊水納亨。〕謹照原文納亨下增亦如之三字，以足文義。〔按古惟亨字兼三義，後加一畫，作享獻之亨。〕謹按文義享獻之亨謹改爲享獻之享。
㐬：《字彙補》與荒同。又《集韻》力求切，音留。與旒同。旌旗之旓也。《廣雅》天子十二旒至地，諸侯九旒至軫，大夫七旒至轂，士五旈至肩。後又或作斿游𦀠。
𠅈：《五音篇海》奴教切，音鬧。不靜也。

[book_title]六
享：〔古文〕𠅠《唐韻》《集韻》《韻會》《正韻》𠀤許兩切，音響。獻也，祭也，歆也。《禮·曲禮》五官致貢曰享。《孔安國曰》奉上之謂享。又宴享。《左傳·成十二年》享以訓恭儉，宴以示慈惠。又同亨。詳亨字註。又《韻補》叶許陽切，音香。《詩·小雅》吉蠲爲饎，是用孝享。叶下王疆。又《前漢·郊祀歌》嘉籩別𨻰，庶幾宴享。滅除凶災，烈騰八荒。
京：《唐韻》舉卿切《集韻》《韻會》《正韻》居卿切，𠀤音驚。大也。《揚子·方言》燕之北鄙，齊楚之郊，凡人之大謂之京。又《爾雅·釋丘》丘絕高曰京。《廣雅》四起曰京。又《蔡邕·獨斷》天子所居曰京師。京，大也。師，衆也。《公羊傳·桓九年》天子之居，必以衆大之辭言之。又數名。十億爲兆，十兆爲京。又姓。漢京房，宋京鏜。又與原同。《禮·檀弓》趙文子曰：是全要領，以從先大夫于九京也。《註》九京，山名，在今絳州。晉大夫墓地在九京。京卽原字。又人名。《後漢·銚期傳》破更始將軍京。《東觀漢紀》京作原。古通用。又與鯨同。《前漢·揚雄傳》騎京魚。又與强同。《山海經》北方神名禺强。《莊子註》作禺京。又《韻補》叶居良切，音疆。《詩·小雅》憂心京京，叶上將下痒。《左傳·莊二十二年》五世其昌，並于正卿。八世之後，莫之與京。《註》京猶齊也。卿音羌。考證：〔《揚子·方言》燕之北，齊楚之郊，凡人之大謂之京。〕謹照原文改燕之北鄙，齊楚之郊，凡人之大謂之京。
㐭：《說文》廩本字。从入从回，象屋形。中有戸牖，防蒸熱。《六書略》方曰倉，圜曰㐭。上象其蓋。
𠅌：《五音篇海》延知切，音移。花名。

[book_title]七
亭：《唐韻》特丁切《集韻》《韻會》《正韻》唐丁切，𠀤音庭。《說文》民所安定也。《釋名》停也。道路所舍，人停集也。《風俗通》亭，留也，行旅宿會之所館也。《東觀漢紀》衞䬃爲桂陽太守，鑿山通路，列亭置郵。又《前漢·趙充國傳》分屯要害，冰解漕下，繕鄕亭，浚溝渠。又亭長。《後漢·百官志》十里一亭，十亭一鄕。有亭長持更板以劾賊，索繩以執賊。亭長舊名負弩，改爲亭長。或爲亭父。《揚子·方言》楚東海之閒，亭父謂之亭公。又《前漢·平帝紀》因郵亭書以聞。《註》郵亭，行書之舍，卽今驛遞。又直也。《史記·五帝紀》以征不亭。又平也，均也。《前漢·酷吏傳》張湯平亭疑法。《淮南子·原道訓》味者，甘立而五味亭。又亭亭，山名，在泰山下。《史記·封禪書》黃帝封泰山，禪亭亭。又亭亭，聳立貌。《太公·兵法》高山盤石，其上亭亭。又《黃庭經》九原之山何亭亭。《註》猶心也。又亭毒，化育也。《老子·道德經》亭之毒之。《註》亭謂品其形，毒謂成其質。又亭午。《孫綽·遊天台山賦》羲和亭午，游氣高褰。《註》亭，至也。午，日中也。游氣，海氣也。褰，開也。言氣開見日也。一曰亭午卽直午之義。又《古今注》蜻蜓一名靑亭，色靑而大者是也。又水止曰亭。與渟同。《前漢·西域傳》其水亭居。又《韻補》叶徒陽切。《班固·高祖泗水亭𥓓》寸木尺土，無竢斯亭。揚威斬蛇，金精摧傷。
亮：《廣韻》《集韻》力讓切《韻會》《正韻》力仗切，𠀤音量。與諒同。信也。《孟子》君子不亮，惡乎執。《古詩十九首》君亮執高節，賤妾亦奚爲。又明也。又姓。又《集韻》呂張切，音良。《書·說命》亮隂，卽梁闇。《正字通》亮下从儿。改作几，非。亮原字作亠口冖儿。
亯：《玉篇》古文亨字。註詳六畫。又《集韻》古文烹字。◎按亨烹二字古通，故古文亦通用。
𠅓：《石鼓文》其來𠅓𠅓，辥作首，鄭作𨔟，卽𠧴字也。
亰：《正字通》俗原字。◎按亰字《字彙》不載，韻書無考。《正韻》十一先收原邍，亦闕亰。《正字通》强增以爲亰卽原字，不知京、亰古通假，不必別生枝節。詳前京字註。
𠅔：《玉篇》古文克字。註詳儿部五畫。

[book_title]八
亳：《唐韻》旁各切《集韻》《韻會》白各切，𠀤音泊。商湯所都。契封商，湯始居亳。皇甫謐曰：梁國有三亳。南亳在穀熟。卽湯都。北亳在蒙，卽景亳。湯所受命地偃師爲西亳，卽盤庚所徙。《通雅》宋州穀熟縣卽歸德之考城縣。考城今有亳越，有大蒙，小蒙。章本淸云：湯遷南亳，卽歸德府。亳一作薄。《荀子·議兵篇》古者湯以薄。《註》與亳同。《前漢·地理志》山陽郡有薄縣。《註》湯居亳。《說文》亳，京兆杜陵亭名。則又一亳也。又《書·立政》三亳阪尹。《傳》與皇甫說同。孔安國云：亳人歸文王者三所，爲之立監，故爲三亳。又《廣韻》亳，國名。春秋𨻰地，漢爲沛之譙縣，晉爲南兗州，後周爲亳州。
𠅖：《集韻》亨古作𠅖，又烹古亦作𠅖。互詳六畫及火部七畫註。

[book_title]九
𠅞：《集韻》乗古作𠅞。註詳丿部九畫。
𠅟：《集韻》同乘。
𠅠：《集韻》享古作𠅠。註詳六畫。
𠅡：《集韻》克古作𠅡。註詳儿部五畫。

[book_title]十
𠅩：《正字通》同孰。
𠅪：《字彙補》古文聒字。註詳耳部六畫。
𠅫：《集韻》勝古作𠅫。註詳力部十畫。
𠅬：《集韻》博毛切，音褒。吳景帝第四子名。《吳志》作𠅨。《通志》作𠅬。《桯史》作𨻰王𡨷。𠅬原字从支不从攴。𡨷原字从攴不从人。本书无𡨷字，午集下有𥦥字，或同𡨷。
亴：《字彙補》魚救切，音右。飛也。

[book_title]十一
亶：《唐韻》多旱切《集韻》《韻會》黨旱切《正韻》多𥳑切，𠀤音僤。信也。《書·盤庚》誕告用亶。《詩·小雅》是究是圖，亶其然乎。《儀禮·士冠禮》醮辭曰：旨酒旣淸，嘉薦亶時。《註》誠也。又姓。東漢亶誦，善律曆。又海外國名。《韓愈·送鄭尚書序》夷亶之州。《註》夷州，亶州，𠀤國名。又《集韻》張連切，音鱣。屯亶，難行不進貌。《正譌》別作迍邅，非。又與但同。《詩·小雅》擇三有事，亶侯多藏。《前漢·賈誼傳》非亶倒懸而已。《揚雄傳》亶費精神於此。又與襢袒同。《荀子·議兵篇》路亶者也。《劉向·新序》路單，卽露袒。又《集韻》時連切，音蟬。《山海經》有亶爰山。又與𦒜同。《揚雄·蜀都賦》堪巖亶翔。

[book_title]十三
𠆁：《篇海類編》力果切，音躶。同蓏。又《字彙補》相承曰𠆁。
𠆂：《字彙補》古文衰字。《亢倉子·道政篇》𠆂末之世。餘詳衣部四畫。

[book_title]十四
𠆋：《石林燕語》唐時王起不識𠆋𠱛二字，今考列子𠱛音丙，𠆋未見所出。存以備考。
𠆌：《集韻》庸古作𠆌。註詳广部八畫。

[book_title]十七
𠆝：《集韻》同襄。

[book_title]十九
亹：《廣韻》《正韻》無匪切《集韻》《韻會》武斐切，𠀤音尾。亹亹，不倦意。《易·繫辭》成天下之亹亹。又强勉也。《詩·大雅》亹亹文王，令聞不已。又《禮·禮器》天時雨澤，君子達亹亹焉。又《集韻》《正韻》𠀤謨奔切，音門。《詩·大雅》鳧鷖在亹。《註》水流峽中，兩岸對出若門也。又地名。《前漢·地理志》金城浩亹縣。《註》在臨洮府金州縣，以浩亹水得名。《正字通》徐鉉曰：說文無亹，當作娓。崔靈恩改易詩亹作娓，周伯琦亦从娓廢亹，皆臆說，不足信。

[book_title]人部
人：〔古文〕𠔽《唐韻》如鄰切《集韻》《韻會》《正韻》而鄰切，𠀤音仁。《說文》天地之性最貴者也。《釋名》人，仁也，仁生物也。《禮·禮運》人者，天地之德，隂陽之交，鬼神之會，五行之秀氣也。又一人，君也。《書·呂𠛬》一人有慶，兆民賴之。又予一人，天子自稱也。《湯誥》嗟爾萬方有衆，明聽予一人誥。又二人，父母也。《詩·小雅》明發不寐，有懷二人。又左人，中人，翟國二邑。又官名。《周禮》有庖人，亨人，漿人，凌人之類。又楓人，老楓所化，見《朝野僉載》。又蒲人，艾人，見《歲時記》。又姓。明人傑。又左人，聞人，俱複姓。又《韻補》叶如延切，音然。《劉向·列女頌》望色請罪，桓公嘉焉。厥後治內，立爲夫人。
亼：《集韻》秦入切，音集。《說文》亼，三合也。从人一，象三合之形。讀若集。《徐鉉曰》此疑只象形，非从人一也。《正譌》亼，古集字。凡會合等字𠀤从此。
𠆣：《玉篇》竹瓦切。《同文舉要》人部，𠆣音寡。从一从人，不曲脚，會孤孑意。與兀異。
𠆤：《集韻》丁古作𠆤。註詳一部一畫。

[book_title]二
什：《唐韻》《韻會》𠀤是執切，音十。十人爲什。又古者師行，二五爲什。凡食器之類必共之，故曰什物什器。《史記·五帝紀註》什物謂常用者，其數非一，故云什。又篇什。《朱子曰》詩雅頌無諸國之別，故十篇爲一卷，猶軍法十人爲什也。《五經通義》國風多寡不等，不稱什。雅頌十篇爲聮，惟魚藻，蕩及閔予小子，雖無過乎什，亦稱什，舉成數耳。若不及者，如駉頌四篇，𨙻頌五篇，皆不稱什也。
仁：〔古文〕忎𡰥《唐韻》如鄰切《集韻》《韻會》《正韻》而鄰切，𠀤音人。《釋名》忍也。《易·乾卦》君子體仁，足以長人。《禮·禮運》仁者，義之本也，順之體也。得之者尊。《程顥曰》心如穀種。生之性，便是仁。又《方書》手足痿𤷒爲不仁。後漢班超妹昭，以兄老西域，請命超還漢土，上書云：兄年七十，兩手不仁。又果核中實有生氣者亦曰仁。又姓。又《韻補》叶如延切，音然。《歐陽修·送吳子京南歸詩》我笑謂吳生，爾其聽我言。顏回不貳過，後世稱其仁。《六書正譌》元，从二从人。仁則从人从二。在天爲元，在人爲仁。人所以靈於萬物者，仁也。
仂：《廣韻》林直切《集韻》《韻會》《正韻》歷德切，𠀤音勒。數之餘也。《禮·王制》祭用數之仂，喪用三年之仂。《註》十分之一也。《疏》以爲分散之名。通作阞。《周禮·冬官考工記》以其圍之阞捎其數。《註》阞，三分之一也。又《集韻》六直切，音力。《玉篇》勤也。
仃：《廣韻》同㣔。
仄：《說文》厠本字。通作側。又平仄，字聲也。又仄慝，月行遲也。占家曰：朔而月見東方謂之仄慝。仄慝則王侯其肅。又赤仄，錢名。又《六書本義》湢仄，水流貌。作㳁，非。又稫仄，禾密貌。作稫稄，非。从厂从人。厂音罕，山石之厓巖。人處厂下，有慮傾側之象。
仅：《六書故》同付。《正譌》又，手也。从手持物以對人曰仅。又《集韻》與帑同。
仆：《唐韻》《集韻》《韻會》芳遇切《正韻》芳故切，𠀤音赴。偃也，僵也。《唐書·房杜傳贊》興仆植僵。又《集韻》普木切，音攴。義同。又《集韻》《韻會》《正韻》𠀤敷救切，否去聲。頓也。
仇：《唐韻》巨鳩切《集韻》《韻會》《正韻》渠尤切，𠀤音求。匹也。匡衡引《詩》：君子好仇。同逑。《爾雅·釋詁》仇，合也。《註》謂對合也。又怨敵也。《詩·秦風》修我戈矛，與子同仇。《左傳·桓二年》師服曰：嘉耦曰妃，怨耦曰仇。又讐也。《史記·留侯世家》張良爲韓報仇。又《爾雅·釋訓》仇仇，敖敖，傲也。《詩·小雅》執我仇仇。《傳》猶謷謷也。又《釋名》仇，矛讐也。所伐則平，如討仇讐也。又姓。宋大夫仇牧。又章仇，複姓。隋有章仇太翼。又《集韻》恭於切《正韻》斤於切。𠀤同㪺。《詩·小雅》賔載手仇。《註》以手挹酒也。又《韻補》叶渠之切，音奇。《詩·周南》公侯好仇。叶上逵。又叶彊於切，音渠。《陸機·感丘賦》抨神爽以嬰物兮，濟性命而爲仇。忘大暮於千祀兮，爭朝榮於須臾。
仈：《字彙》布拔切，音八。姓也。
仉：《廣韻》諸兩切《集韻》止兩切，𠀤音掌。孟子母仉氏。梁四公，一姓仉名䏿。
今：《廣韻》《集韻》《韻會》《正韻》𠀤居吟切，音金。《說文》是時也。《廣韻》對古之稱。《詩·召南》迨其今兮。《毛傳》今，急辭也。《朱傳》今，今日也。不待吉也。又《圓覺經》無起無滅，無去來今。《註》謂過去見在未來三世。又《韻補》叶居靑切，音京。《詩·周頌》有椒其馨，胡考之寧。匪且有且，匪今斯今。又叶居良切，音姜。《易林》庭爎夜明，追古傷今。陽弱不制，隂雄坐房。从亼𠃌會意。𠃌，古文及字。巳往爲古，逮及爲今。
介：《廣韻》古拜切《集韻》《韻會》《正韻》居拜切，𠀤音戒。際也。《易·繫辭》憂悔吝者存乎介。《傳》介謂辨別之端。《左傳·襄九年》介居二大國之閒。又助也。《詩·豳風》爲此春酒，以介眉壽。又大也。《詩·小雅》神之聽之，介爾景福。又《爾雅·釋詁》介，善也。又因也。《左傳·僖七年》求介于大國。又《文六年》介人之寵，非勇也。《史記·魯仲連傳》平原君曰：勝請爲紹介。《孔叢子·難訓》子上曰：士無介不見。又《揚子·方言》介，特也。物無耦曰特，獸無耦曰介。又小也。《揚子·法言》升東嶽而知衆山之峛崺也，况介丘乎。又閒厠也。古者主有𢷤，客有介。《禮·聘義》上公七介，侯伯五介，子男三介。又隔也。《左傳·昭二十年》晏子曰：偪介之關，暴征其私。《註》介，隔也。迫近國都之關。又貴介。《左傳·襄二十六年》王子圍，寡君之貴介弟也。又保介，農官之副。《詩·周頌》嗟嗟保介。又凡堅確不拔亦曰介。《易·豫卦》介于石。《孟子》柳下惠不以三公易其介。又介介，猶耿耿也。《後漢·馬援傳》介介獨惡是耳。又側畔也。《楚辭·九章》悲江介之遺風。又一夫曰一介。《左傳·襄八年》亦不使一介行李告于寡君。又兵甲也。《禮·曲禮》介冑則有不可犯之色。又水鱗甲亦曰鱗介。《禮·月令》孟冬之月，其蟲介。又《前漢·五行志》春秋成公十六年雨木冰。或曰今之長老名木冰爲木介，介者甲兵象也。又國名。《春秋·僖二十九年》介葛盧來朝。《註》介，東夷國。葛盧，名。又姓。晉介之推。又與芥同。《前漢·元后傳》遇共王甚厚，不以往事爲纖介。又叶居吏切，音記。《馬融·長笛賦》激朗淸厲，隨光之介也。牢剌拂戾，諸賁之氣也。《說文》作爪，从人介于八之中。《正譌》爪，分畫也，限也。从人从八，分辨之義。別作个。詳丨部个字註。考證：〔《左傳·昭二年》晏子曰，偪介之關，暴征其私。〕謹照原文二年改二十年。〔《左傳·襄二十六年》王子圉，寡君之貴介弟也。〕謹照原文王子圉改王子圍。〔《左傳·襄八年》亦不使一介行李辱在寡君。〕謹照原文辱在寡君改告于寡君。〔《前漢·五行志》木冰爲木介。又《天文志》木少陽。人將有害，隂氣脅木先寒，得雨而冰，曰樹介。〕謹按天文志無樹介之文，今照五行志原文改爲：前漢五行志春秋成公十六年雨木冰。或曰今之長老名木冰爲木介，介者甲兵象也。〔《左傳·僖二十九年》介葛盧來朝。《註》介，東夷國。葛盧，名。〕謹按原文註在經下不當引傳。左傳二字謹改作春秋。
仌：《廣韻》筆陵切《集韻》悲凌切。𠀤冰本字。《說文》象水凝之形。本作仌，旁省作冫。◎按《說文》仌自爲部，今依正字通列人部。
仍：《唐韻》如乗切《集韻》《韻會》如蒸切《正韻》如陵切，𠀤音艿。因也。《論語》仍舊貫，如之何。《周禮·春官·司几筵》吉事變几，凶事仍几。《註》變几，變更其質，謂有飾也。仍，因也，因其質，謂無飾也。又重也，頻也。《前漢·王莽傳》吉瑞累仍。又《谷永傳》饑饉仍臻。又《淮南子·精神訓》仍仍然知盆瓴之足羞也。《註》仍仍，不得志之貌。又雲仍。《爾雅·釋親》昆孫之子爲仍孫，仍孫之子爲雲孫。又國名。《史記·夏本紀》少康娶於有仍氏。又姓。又叶人余切，音如。《柳宗元·佩韋賦》冶訐諫於昬朝兮，名崩弛而陷誅。苟縱直而不羈兮，乃變罹而禍仍。◎按《說文》仍，如乗切，原屬日母變宮之字。今《字彙》仍芿艿陾等字皆作時征切，是爲禪母之齒音，其誤甚矣。不可不辨。考證：〔《周禮·春官·司几筵》《註》變几，變更其質，謂之飾也。仍，因也，因其質，謂無飾也。〕謹照原文之飾改有飾。
从：《說文》從本字。《陸佃曰》二人向陽爲从，向隂爲比。士之趨嚮，不可不愼。
𠆦：《說文》乍本字。
仏：《正字通》古文佛字。宋張子賢言，京口甘露寺鐵鑊有文，梁天監造仏殿前。

[book_title]三
仔：《集韻》《韻會》《正韻》𠀤祖似切，音子。克也，任也。《詩·周頌》佛時仔肩。又《廣韻》子之切，音咨。義同。
仕：《唐韻》《韻會》鉏里切《集韻》上史切，𠀤音士。仕宦也。《禮·曲禮》四十曰强而仕。《禮運》仕于公曰臣，仕于家曰僕。又官名。登仕郞。見《隋書·百官志》。將仕郞，見《韓愈·與于襄陽書》。又察也。《詩·小雅》弗問弗仕，勿罔君子。《箋》不問而察之，則下民未罔其上矣。又通事。《詩·大雅》武王豈不仕。《註》仕，事也。又《韻補》叶牀舉切，音齟。《易林》伊伯致仕，去桀耕野。執順以傳，反和無咎。野音暑。咎音榘。
㐰：《說文》古文信字。註詳七畫。
他：《廣韻》託何切《正韻》湯何切，𠀤音拖。與佗它通。彼之稱也，此之別也。《左傳·莊二十二年》光遠而自他有耀者也。《詩·鄘風》之死矢靡他。又《小雅》人知其一，莫知其他。又《玉篇》誰也。又邪也。《揚子·法言》君子正而不他。又凡牛馬載物曰負他。又《集韻》唐佐切，同䭾。亦畜負物也。又《司馬相如·上林賦》不被創刃，怖而死者，他他藉藉，塡坑滿谷。《註》他音〈口𠂹〉。言禽獸僵死交相積也。又《正字通》方言呼人曰他。讀若塔平聲。
仗：《廣韻》《集韻》《韻會》《正韻》𠀤直亮切，長去聲。劒戟總名。唐制，殿下兵衞曰仗。《儀衞志》朝會之仗，三衞番上，分爲五仗，皆帶刀捉仗，列於東西廊下。每日以四十六人立內廊閣外，號曰內仗。朝罷放仗，天子出，則有細仗，黃麾仗。又《淮南子·原道訓》履危行險，無忘𤣥仗。《註》𤣥仗，道也。又憑倚也。《詩·大雅·有馮有翼疏》馮者，可以委仗。又與杖通。《前漢·李尋傳》近臣已不足杖矣。《註》杖通仗。又《集韻》《韻會》雉兩切《正韻》呈兩切，𠀤長上聲。義同。◎按兵杖、器仗之仗，上、去二聲通用。惟馮仗之仗無上聲。
㐱：《說文》鬒本字，引《詩》：㐱髮如雲。〇按《詩·鄘風》今作鬒。
付：《唐韻》《集韻》《韻會》𠀤方遇切，音傳。畀也，授也。《孔叢子·記義篇》孔子曰：若苟付可付。則己不勞，而賢才不失矣。又《集韻》符遇切。同祔。祭名。《周禮·春官》大祝，言甸人讀禱付練祥掌國事。《註》付當爲祔。又姓。《說文》从寸持物對人。《徐鉉曰》寸，手也。亦作仅。考證：〔《周禮·春官》大祝，言甸人讀禱付練詳掌國事。〕謹照原文詳改祥。
仙：《廣韻》《集韻》相然切《正韻》蘇前切，𠀤音先。《釋名》老而不死曰仙。仙，遷也。遷入山也。《揚雄曰》聖人不師仙。又胎仙，鶴也。《黃庭經》琴心三疊舞胎仙。又輕舉貌。《杜甫詩》行遲更覺仙。又仙居，仙遊，俱縣名。又仙霞，嶺名。又姓。宋仙源明，明仙時忠，仙克謹。亦作僲。
仚：《廣韻》許焉切《集韻》《韻會》《正韻》虛延切，𠀤音軒。輕舉貌。《鮑照·書勢》鳥仚魚躍。《說文》人在山上也。與屳字不同。
仛：《集韻》丑亞切，音詫。與奼同。《說文》少女也。《玉篇》驕逸也。又《廣韻》徒落切《集韻》達各切，𠀤音鐸。他也。又《集韻》闥各切。同侂，寄也。
仜：《玉篇》胡東切《唐韻》戸工切《集韻》胡公切，𠀤音紅。《說文》大腹也。
仝：《廣韻》徒紅切《正字通》道書同字。又姓。又人名。盧仝，唐人。關仝，宋人。从人从工，與㒰異。㒰音全，从入。
仞：《廣韻》《集韻》《韻會》《正韻》𠀤而振切，音刃。《孔安國曰》八尺曰仞。《禮·祭義》築宮仞有三尺。《前漢·賈誼傳》鳳凰翔於千仞。又度深曰仞。《左傳·昭三十二年》仞溝洫。又與認通。《列子·天瑞篇》天地萬物不相離，仞而有之，皆惑也。《註》仞卽認。《淮南子·人閒訓》非其事者，勿仞也。仞人之事者敗。又與牣通。滿也。《司馬相如·子虛賦》充仞其中。又地名。《左傳·文十六年》楚子貝自仞以伐庸。《註》仞入庸道。一作軔。《孟子》掘井九軔。《正字通》古以周尺八尺爲仞，中人之身，長八尺，兩臂尋之，亦八尺，兩足步之，亦八尺。度高深以仞，度短長以尋，度地以步。《小爾雅》四尺曰仞，王肅从之。包咸鄭𤣥謂七尺曰仞。《書》爲山九仞。《釋文》仞，七尺也。《應劭·漢書註》：五尺六寸曰仞。顏師古非之曰：八尺曰仞，取人申臂之一尋也。顏說與孔安國同，顏以八尺爲仞是也。《說文》以仞爲申臂一尋，非。一尋止六尺耳。或曰古尺短，周尺八尺，以今度之一寸，又減二分，應劭之說據漢尺也。《莊子·庚桑楚》步仞之丘註：七尺曰仞，亦非。
仟：《廣韻》《集韻》《韻會》《正韻》𠀤蒼先切，音千。千人之長曰仟。又《漢志》仟佰之得。《註》仟謂千錢，佰謂百錢。又草盛也。《選詩》遠樹曖阡阡。《李善註》作仟。仟與芊同。
仠：《廣韻》《集韻》𠀤同捍。
仡：《廣韻》《韻會》《正韻》𠀤魚乞切，音𢖴。壯勇貌。《博雅》仡仡，曁曁，武也。《書·秦誓》仡仡勇夫。《詩·大雅》崇墉仡仡。《毛傳》仡仡，高大也。《公羊傳·宣六年》祁彌明，國之力士也。仡然從乎趙盾而入。又《集韻》《正韻》𠀤五忽切，音兀，動舟貌。《揚子·方言》僞謂之仡仡。不安也。《註》僞音俄。船動搖之貌也。
㐲：《廣韻》《集韻》𠀤徒蓋切，音大。《郭忠恕·佩觿集》海中地名。
𠆩：《廣韻》《集韻》𠀤符咸切，音凡。《揚子·方言》𠆩，輕也。楚人相輕薄謂之相𠆩。又《集韻》扶泛切，音梵。義同。
仢：《集韻》《韻會》𠀤弼角切，音雹。《爾雅·釋天》奔星爲仢約。《郭註》流星也。又《廣韻》市若切《集韻》是若切，𠀤音芍。義同。又《集韻》亭歷切，音狄。《說文》約也。◎按字書仢同彴。有三義：一曰奔星，一曰橫木渡水，一曰約也，而音切各不同，《字彙》《正字通》皆失之。蓋訓流星者有二切，一雹音，一芍音。其音雹者，本《爾雅》奔星爲仢約。註：蒲握切，音雹。《正韻》弼角切，同。《玉篇》則變用通廣門法，扶約切，亦得雹音。《字彙》不知此，其用符約切，切母《切韻》與《玉篇》同。而音房入聲，則與《爾雅》《正韻》《玉篇》異。蓋《字彙》不知《玉篇》之用通廣，仍以音和門法釋之，此其所以誤也。至彳部彴，《字彙》仍音薄，想亦疑於心久而攺耳。其音芍者，本《廣韻》市若切，訓流星也。《正字通》因之，註職略切，音灼，以譏《字彙》薄縛二音之非，不知職略切之與市若切，一隸禪母，一隸照母，如天淵之別。蓋《廣韻·十八藥》仢有二切，市若切音芍者，訓流星。之若切音斫者，訓橫木渡水。《玉篇》之約切，《正韻》《字彙》職略切，俱與《廣韻》切同，皆訓橫木渡水，則其與奔星之音雹芍者無涉明矣。乃《正字通》專務闢《字彙》而不知，誤認《廣韻》橫木之音爲奔星之音，此《正字通》所以誤也。又有音狄者，蓋本《說文》徒歷切，訓約也一條。《玉篇》《字彙》音切𠀤與《說文》同。而《正字通》則攺从丁歷切，音狄。不知丁隸端母，徒隸定母，隂陽淸濁之迥異，丁歷切卽不音狄矣。此則《正字通》之誤也。至於訓奔星者，此有雹芍二音，《說文》之徒歷切訓約者，與奔星無涉。而《字彙》《正字通》之音狄者，遺約也一解，而俱謾綴於奔星之後，曰義同。是奔星之仢，亦可讀如狄，豈非《字彙》《正字通》之皆誤者乎。二書音切，譌誤甚多，姑記其尤誤者於此。
代：《唐韻》徒耐切《集韻》《韻會》待戴切《正韻》度耐切，𠀤音岱。更也，替也。《書·臯陶謨》天工人其代之。《莊子·逍遙遊》許由曰：庖人雖不治庖，尸祝不越俎而代之。又世也。《家語》古之王者，易代攺號，取法五行。又不還曰代。又國名。趙之先有代國。《前漢·地理志》代郡亳丘有五原關。《應劭曰》古代國。又州名。漢代郡屬幽州，魏攺爲州。又姓。周代舉，明代賢。又《方書》脈𠋫有代。《史記·倉公傳》齊侍御史成病頭痛。脈法曰：代則絡脈有過，其代絕而脈賁者，病得之酒且內。王叔和曰：來數而中止，不能自還，因而復動者名代。又叶徒帝切，音地。《楚辭·九章》雖有西施之美容兮，讒妒入以自代。願𨻰情以白行兮，得罪過之不意。又叶湯的切，音剔。《揚子·太𤣥經》將軍入虛，莫之得也。出險登丘，莫之代也。
令：《集韻》《正韻》𠀤力正切，零去聲。律也，法也，告戒也。《書·囧命》發號施令，罔有不臧。《禮·月令》命相布德和令。《周禮·秋官》士師掌士之八成，四曰犯邦令，五月撟邦令。又三令。《前漢·宣帝紀》令有先後，有令甲，令乙，令丙。又縣令。漢法，縣萬戸以上爲令，以下爲長。又時令，月令，所以紀十二月之政。又善也。《詩·大雅》令聞令望。《左傳·成十年》忠爲令德，非其人猶不可，况不令乎。又姓。又《集韻》郞丁切《正韻》離呈切，𠀤音零。厮役曰使令。又丁令，地名。見《前漢·張湯傳》。或作丁零。又令狐，亦地名。又令狐，複姓。又《詩·齊風》盧令令。《註》盧，田犬。令令，犬頜下環聲。又與鴒通。《詩·小雅》脊令在原，兄弟急難，卽鶺鴒鳥。又令適，甓也。與瓴甋同。又《集韻》郞定切，音笭。令支，縣名。在遼西。又《廣韻》力延切《集韻》陵延切，𠀤音連。亦縣名。《前漢·地理志》金城郡有令居縣。又《集韻》盧景切，音領。官署之長。又叶呂張切，音良。《韓愈·谿堂詩》凡公四封，旣富以强。謂公吾父，孰違公令。叶下邦。《說文》載卩部。从亼从卩。發號也。《徐曰》亼卽集字，人而爲之節制。會意。考證：〔又縣令。漢法，縣萬戸以上爲令，以二爲長。〕謹照漢書以二改以下。
以：〔古文〕㠯《韻會》《正韻》𠀤養里切，怡上聲。爲也。《論語》視其所以。又因也。《詩·邶風》何其久也，必有以也。《左傳·昭十三年》我之不共，魯故之以。《註》以魯故也。《列子·周穆王篇》宋人執而問其以。又用也。《論語》不使大臣怨乎不以。又《左傳·僖二十六年》凡師能左右之曰以。《易·師卦》能以衆正。又《詩·周頌》侯彊侯以。《註》彊民有餘力來助者，以閒民轉移執事者。又同已。《孟子》無以，則王乎。又古以與聲相通。《禮·燕禮》君曰：以我安。《註》猶與也。《魏書·李順傳》此年行師，當克以不。《韓愈·剝啄行》凡今之人，急名以官。《註》韓文與多作以。又《集韻》與似同。《易·明夷》箕子以之。鄭氏，荀氏皆作似。考證：〔《詩·衞風》何其久也，必有以也。〕謹照原書衞風改邶風。
㐳：《集韻》五忽切，音兀。𦤞㐳，不安。《易·困卦》困于臲卼。古文易作倪㐳。
𠆪：《字彙補》與高同。見《鄭樵·六書略》。
㐴：《玉篇》俗攀字。

[book_title]四
仮：《集韻》同反。
仯：《廣韻》初敎切，超去聲。驚悚貌。又《集韻》弭沼切，音藐。僬仯，小貌。
仰：《唐韻》《正韻》魚兩切《集韻》《韻會》語兩切，𠀤音𦯒。舉首望也。《易·繫辭》仰以觀于天文。《詩·小雅》或棲遲偃仰。又心慕曰企仰。又以尊命𤰞曰仰。今公家文移，上行下，用仰字。《前漢·孝文帝紀》詔定三恪禮儀體式，亦仰議之。《註》仰議，猶言議於朝也。又姓。又《集韻》《正韻》𠀤魚向切，音𨋕。恃也。俟也，資也。《戰國策》東周之民，可令一仰西周。《註》有望於上則仰。《史記·平準書》衣食仰給縣官。又《韻會》疑剛切，音昂。《周禮·地官·保氏軍旅之容註》軍旅之容，闞闞仰仰。《釋文》五剛反，亦作卬。◎按《集韻》卬本仰字省文。又《楚辭·卜居》寧昂昂若千里之駒乎。《詩·大雅》顒顒卬卬。《韓詩外傳》作盎盎，則與昂、盎𠀤通矣。古人字多假借，未可盡从。又《周禮·春官·小宗伯》兆五帝于四郊。五帝蒼曰：靈威仰，靑帝號也。
仱：《集韻》其淹切，音箝。仱侏，樂人。又居陵切，音兢。大也，愼也。
㐸：《集韻》同欠。又《正韻》七四切，音刺。人名也。《荀子註》荆有㐸飛，得寶劒於干越。《漢書註》作兹非。《呂覽》作次非。或曰作㐸飛。〇按《正字通》謂㐸無次音，誤。
仲：《唐韻》《集韻》《韻會》《正韻》𠀤直衆切，蟲去聲。《釋名》父之弟曰仲父。仲，中也，位在中也。《禮·檀弓》幼名，冠字，五十以伯仲。又樂器。《爾雅·釋樂》大籥謂之產，其中謂之仲，小者謂之箹。又《水經注》魏明帝鑄銅人二列司馬門外，謂之翁仲。又姓。高辛氏才子仲堪之後。又仲孫，複姓。又與中通。仲春亦曰中春，仲子亦曰中子。《前漢·外戚傳》同產兄弟四人，曰子、孟、中、叔。
仳：《廣韻》匹婢切《集韻》《韻會》《正韻》普弭切，𠀤音諀。離別之意。《詩·王風》有女仳離。又《集韻》頻脂切，音毗。仳倠，醜女。《王充·論衡》衣儀仳脅。亦醜貌。
𠆴：《玉篇》同鬧。
㐹：《集韻》仡本字。
𠆵：《廣韻》五稽切《集韻》硏奚切，𠀤音倪。𠆵㑮，佯不知貌。
仴：《玉篇》五活切，音枂。地名。
仵：《廣韻》《韻會》疑古切《集韻》《正韻》阮古切，𠀤音五。《玉篇》偶敵也。又《宋史·瀘州蠻傳》范百祿作文誓曰：天子之德，雨暘覆護。三五噍類，請比涇仵。《正韻》仵作伍。又姓。又《集韻》五故切，音悟。同也。《莊子·天下篇》以觭偶不仵之辭相應，以巨子爲聖人。
件：《唐韻》其輦切《集韻》《韻會》《正韻》巨展切，𠀤乾上聲。《說文》分也。《六書故》物別也。又名件，條件。俗號物數曰若干件。《說文》从牛，牛大，故可分。
𠆶：《集韻》徒感切。同髧。髮垂貌。又《正字通》音啖。止也。
价：《唐韻》古拜切《集韻》《韻會》《正韻》居拜切，𠀤音戒。善也。又大也。《詩·大雅》价人維藩。又佋价。與介同。
仸：《廣韻》《集韻》𠀤於兆切，音夭。仸僑，不伸也。又尫弱貌。
仹：《廣韻》《集韻》𠀤同丰。又《篇海》仙人名。
仺：《集韻》倉古作仺。註詳八畫。
任：《唐韻》《集韻》《韻會》如林切《正韻》如深切，𠀤音壬。誠篤也。《詩·邶風》仲氏任只。《鄭箋》以恩相信曰任。又《周禮·地官》大司徒之職，以鄕三物，敎萬民而賔興之。二曰六行，孝友睦婣任恤。《註》任，信於友道。又《廣韻》堪也。《王粲·登樓賦》情眷眷而懷歸兮，孰憂思之可任。《註》言誰堪此憂思也。又當也。《左傳·僖十五年》衆怒難任。又負也，擔也。《詩·小雅》我任我輦。《禮·王制》輕任幷，重任分。《註》幷已獨任之，分析而二之。又姓。大任，文王之母。又薛國之姓。《左傳·隱十一年》不敢與諸任齒。《正義》謝章薛舒呂祝終泉畢過此，十國皆任姓也。又《集韻》《韻會》《正韻》𠀤如鴆切，壬去聲。克也，用也。又所負也。《論語》仁以爲已任。又事也。《周禮·夏官》施貢分職，以任邦國。《註》事以其力之所堪。又與妊姙同。《史記·鄒陽傳註》紂刳任者，觀其胎產。又《方書》督脈屬陽，循𤔔而上，至鼻。任衇屬隂，循膈而上，至咽。女子二十，任衇通，則有子。又《書·舜典》而難任人。《註》言拒絕佞人。本作壬，與巧言孔壬之壬同。譌作任。考證：〔《王粲登樓賦》情眷眷而懷歸兮，孰憂思而可任。〕謹照原文而字改之字。
仼：《字彙》音王。急行也。◎按《集韻》作彺。《字彙》譌。
份：《玉篇》《集韻》𠀤古文彬字。《說文》份，文質備也。《徐鉉曰》俗作斌，非。餘詳彡部八畫。
仾：俗低字。
仿：《集韻》符方切，同彷。仿偟猶徘徊。亦作方皇。《史記·荆軻傳》仿偟不能去。又《集韻》《韻會》撫兩切《正韻》妃兩切，𠀤方上聲。仿佛，見不審貌。《揚雄·甘泉賦》仿佛其若夢。別作彷彿，髣髴，方弗，放弗，㑂佛，放𢘍，怳歘，音義𠀤同。
伀：《玉篇》《廣韻》職容切《集韻》諸容切，𠀤音鍾。《說文》志及衆也。从人从公。惟公則可衆。又與忡通。佂伀，懼也。《吳志·周魴誘曹休書》卒奉大略，伀矇狼狽。《揚子·方言》𤄎沐，佂伀，遑遽也。《郭註》𤄎沐，喘𠴲貌。佂伀，卽怔伀之聲。
企：〔古文〕𠈮《唐韻》《集韻》《韻會》去智切《正韻》去冀切，𠀤音器。舉踵望也。《爾雅·釋鳥》鳧雁醜，其足蹼，其踵企。《揚子·方言》䠆𨂣，隑企，立也，東齊海岱北燕之郊，跪謂之䠆𨂣，委痿謂之隑企。《前漢·高帝紀》日夜企而望歸。又《廣韻》丘弭切《韻會》遣尒切，𠀤音跂。義同。从人从止會意。止卽足也。考證：〔《揚子·方言》䠆𨂣，隑企，立也，東齊海岱北燕之郊，跪謂䠆𨂣，委痿謂之隑企。〕謹照原文跪謂下增之字。
𠆷：尬字之譌。
伂：《廣韻》《集韻》《韻會》𠀤博蓋切，音貝。顚伂。今作沛。
伃：《唐韻》以諸切《集韻》羊諸切，𠀤音余。倢伃，婦官也。詳倢字註。又大也。《揚子·方言》凡大人，楚謂之伃。亦作妤。
伄：《廣韻》《集韻》𠀤多嘯切，音弔。《玉篇》伄儅，不常也。
伅：《集韻》杜本切，豚上聲。《玉篇》倱伅。
伆：《廣韻》《集韻》𠀤武粉切，音吻。《揚子·方言》伆邈，離也。吳越曰伆。《博雅》斷也。又《集韻》文拂切，文入聲。義同。
伇：《集韻》同役。又《揚子·方言》棄也。淮汝之閒謂之伇。
伈：《廣韻》《韻會》斯甚切《集韻》斯荏切，𠀤心上聲。恐貌。《韓愈·祭鱷魚文》伈伈俔俔，爲民吏羞。又《集韻》七鴆切，寢去聲。義同。
伉：《唐韻》苦浪切《集韻》《韻會》口浪切，𠀤康去聲。伉儷，配耦也，敵也。《左傳·成十一年》已不能庇其伉儷。《疏》伉儷者，言是相敵之匹耦。又與抗同。《莊子·漁父篇》萬乗之主，千乗之君，夫子未嘗不分庭伉禮。又《淮南子·齊俗訓》伉行以違俗。又直也。《揚子·法言》事勝辭則伉。又姓。又《集韻》《韻會》𠀤居郞切，音剛。正直貌。又叶苦郞切，音康。《詩·大雅》臯門有伉。與閌同。《傳》高貌。《蔡邕·釋誨》九河盈溢，非一𠙽所防。帶甲百萬，非一勇所伉。《戴侗曰》高亢之亢當作亢。與亢龍之亢同。亢字原刻从凡不从几作。
伊：〔古文〕𦯴𠈽《唐韻》於脂切《集韻》於夷切《韻會》幺夷切《正韻》於宜切，𠀤音蛜。彼也。《詩·秦風》所謂伊人，在水一方。又發語辭。《詩·邶風》伊余來墍。又《小雅》伊誰云從。又維也。《儀禮·士冠禮》嘉薦伊脯。《揚雄·河東賦》伊年暮春，將瘞后土，禮靈祇。《註》師古曰：伊，是也。又鬰伊，不舒貌。《後漢·崔寔傳》智士鬰伊於下。與噫通。又吾伊，讀書聲。《黃庭堅詩》北窻讀書聲吾伊。俗作吚。又伊威，委黍也。《詩·豳風》伊威在室。《陸璣疏》伊威一名委黍，一名鼠婦，在壁根下甕底土中生，如白魚者是也。又姓。又州名。本伊吾盧，地在燉煌大磧外，唐初內附，置伊州。又木名。《山海經》熊耳之山，伊水出焉，南入于洛。與洢同。又《周禮·秋官》伊耆氏。《註》伊耆，古王者號。後王識伊耆氏之舊德，而以名官。今姓有伊耆氏。考證：〔《詩·邶風》伊余來曁。〕謹照原文來曁改來墍。
伋：《集韻》《韻會》訖力切《正韻》居立切，𠀤音急。《說文》人名。孔伋字子思。漢有郭伋。又《集韻》極入切，音及。伋伋，虛詐貌。
伌：《集韻》烏懈切，音隘。困也。當从戹。
伍：《唐韻》《韻會》疑古切《集韻》《正韻》阮古切，𠀤音五。《周禮·小司徒》五人爲伍。《說文》相參伍也。三相參爲參，五相伍爲伍。《周禮·天官》設其參傅其伍。《註》參謂卿三人，伍謂大夫五人。又《齊語》五家爲軌，故五人爲伍。軌長帥之。又《孫子》用兵之法，全軍爲上，破軍次之。全伍爲上，破伍次之。《左傳·桓五年》先偏後伍，伍承彌縫。《註》司馬法，車戰，二十五乗爲偏，以車居前，以伍次之，承偏之隙而彌縫闕漏也。又五家相保曰伍。《左傳·襄三十年》子產使盧井有伍，輿人誦之曰：取我田疇而伍之。又漢制有尺籍伍符。又與衆雜處曰伍。《史記·司馬穰苴傳》臣素𤰞賤，君擢之閭伍之中。又《韓信傳》信過樊將軍門，歎曰：生乃與噲等伍。又《前漢·律歷志》隂陽相生，自黃鐘始，而左旋，八八爲伍。《註》孟康曰：從子數辰至未得八，下生林鐘，數未至寅得八，上生太簇。律上下相生，皆以此爲率。伍，耦也。八八爲耦。又姓。考證：〔《禮·祭義註》五人爲伍。〕謹按五人爲伍不始於陳澔祭義註，謹將禮祭義註改爲周禮小司徒。〔《周禮·天官》設其參而傅其伍。〕謹照原文省去而字。〔《齊語》五家爲軌，故五人有伍。軌長帥之。〕謹照原文有伍改爲伍。
伎：《集韻》《韻會》𠀤巨錡切，音芰。伎巧。《老子·道德經》多人伎巧。又伎倆。《史記·馮驩傳》無他伎能。《揚子·法言》通天地而不通人曰伎。《又》淳于越可謂伎矣。《註》伎，才也。又《廣韻》巨支切。與跂通，足多指也。又舒貌。《詩·小雅》鹿斯之奔，維足伎伎。《註》宜疾而舒，留其羣也。
㐺：《正字通》衆本字。《六書本義》从人，三成類爲意。象形。亦作〈亻亻亻〉。
伏：《唐韻》《集韻》《韻會》《正韻》𠀤房六切，音服。偃也。《禮·曲禮》寢毋伏。又《廣韻》匿藏也。《書·大禹謨》嘉言罔攸伏。《詩·小雅》潛雖伏矣。《史記·樂書》羽者嫗伏，毛者孕鬻。《前漢·趙廣漢傳》發奸摘伏如神。又屈服也。《左傳·隱十一年》許旣伏其罪矣。又三伏。《史記·秦本記》秦德公二年初伏。《註》六月三伏之節。始自秦德公。周時無伏。《釋名》伏者，金氣伏藏之日也。金畏火，故三伏皆庚。四氣代謝，皆以相生。至立秋以金代火，故庚日必伏。《註》夏至後三庚爲初伏，第四庚爲中伏，立秋後初庚爲末伏。又姓。漢有伏勝，伏隆。《氏族博考》伏宓同出伏羲氏。漢伏生，晉書作宓生。又乞伏，外國姓。又《廣韻》《集韻》《韻會》《正韻》𠀤扶富切，浮去聲。禽覆卵也。《古今注》燕伏戊己。《前漢·五行志》丞相府史家雄雞伏子。又《集韻》鼻墨切。與匐通。《史記·范雎傳》膝行蒲伏。又叶必歷切，音壁。《賈誼·鵩賦》禍兮福所倚，福兮禍所伏。憂喜聚門兮。吉凶同域。考證：〔《左傳·隱十一年》旣伏其罪矣。〕謹照原文旣字上增許字。
伐：《唐韻》《集韻》《類篇》《韻會》𠀤房越切，音罰。征伐。《詩·小雅》薄伐玁狁。《周禮·夏官》大司馬以九伐之灋正邦國。《左傳·莊二十九年》凡師有鐘鼓曰伐，無曰侵。又《小爾雅》伐，美也。又伐閱，與閥閱同。《史記·功臣侯表》古者人臣功有五等，明其功曰伐，積日曰閱。《左傳·莊二十八年》且旌君伐。《註》伐，功也。又自稱其功曰伐。《老子·道德經》不自伐，故有功。又斫木也。《詩·周南》伐其條枚。又考擊鐘鼓也。《禮·郊特牲》孔子曰：二日伐鼓何居。又攻殺擊刺也。《書·牧誓》不愆于四伐五伐六伐七伐，乃止齊焉。《註》少不下四五，多不過六七而齊，所以戒其貪殺也。又兵器。《詩·秦風》蒙伐有苑。《註》蒙，雜文。伐，干也。亦作瞂。又星名。《周禮·冬官考工記》熊旗六斿。以象伐也。《註》熊虎爲旗，師都之所建，伐屬白虎宿，與參連體而六星。又與垡同。《周禮·冬官考工記》一耦之伐。《疏》畎上高土謂之伐。又叶許竭切，音歇。《詩·商頌》韋顧旣伐。叶上截下桀。又叶扶廢切，音吠。《徐幹·西征賦》奉明辟之渥德，與游軫而西伐。過京邑以釋駕，觀帝居之舊制。伐字从人从戈，戍字亦从人从戈。《留靑日札》人坐臥則爲戍守，人立行則爲征伐。考證：〔《周禮·冬官考工記》一耦之伐。《疏》畝上高土謂之伐。〕謹照原文畝上改畎上。
休：《唐韻》許尤切《集韻》《韻會》《正韻》虛尤切，𠀤朽平聲。美善也，慶也。《書·太甲》實萬世無疆之休。又《周官》作德心逸日休。《詩·商頌》何天之休。又宥也。《書·呂𠛬》雖休勿休。《註》宥之也。我雖以爲宥，爾惟勿宥。又《爾雅·釋訓》休休，儉也。《疏》良士顧禮節之儉也。《詩·唐風》良士休休。又休沐，言休假也。一曰下沐，一曰旬休。唐法，旬休者一月三旬，遇旬則休沐，卽十日一洗沐也。又致仕曰休。又休息。《禮·月令》季秋之月，霜始降，則百工休。又《揚子·方言》稱傀儡戲曰休，亦曰提休。又地名。漢封楚元王子爲休侯。見《史記·年表》。又《爾雅·釋木》休，無實李。《註》一名趙李。又蚤休，藥名。又姓。又休休，人名。見《五代史》。又《集韻》吁句切，音煦。氣以溫之也。《周禮·冬官考工記》弓人角之，本蹙於𠜶，而休於氣。又同咻。《左傳·昭三年》民人痛疾，而或燠休之。《註》燠休，痛念聲。又叶虚嬌切，音囂。《陸雲·贈鄭曼季詩》拊翼墜夕，和鳴興朝。我之思之，言懷其休。又叶匈于切，音虛。《吳志·胡綜黃龍大牙賦》含契河洛，動與道俱。天贊人和，僉曰惟休。《說文》休在木部，人依木則休。《爾雅》庇䕃曰休，會止木庇息意。◎按今《爾雅·釋言》本作庇庥䕃也。考證：〔《書·說命》實萬世無疆之休。〕謹照原書說命改太甲。〔按今爾雅釋木本作庇庥䕃也。〕謹照原書釋木改釋言。
𠆸：《六書統》籀文侮。从人从攴，戲以攴擊人。與伎別。
𠆹：《集韻》施古作𠆹。註詳方部五畫。
𠆺：《玉篇》胡田切《集韻》胡涓切，𠀤音懸。《說文》很也。《六書故》今人以忿恨不可解爲𠆺。
伒：《集韻》居焮切，音靳。相也。
𠆻：《集韻》魚莖切。同俓。急也。
伓：《集韻》晡枚切，音桮。山名。又貧悲切。與伾同。又部鄙切，音否。引《爾雅》一成坯，或从人。
㐻：《集韻》奴對切，音內。人名。
伔：《淮南子·說林訓》解捽者不在於捌格，在於批伔。《註》伔，音沉。推擊其要也。伔字从儿rén不从几。
㐼：《揚子·方言》出水爲㐼。《註》㐼音升。
𠆼：《集韻》岡古作𠆼。註詳山部五畫。

[book_title]五
伭：俗𠆺字。伭字从𤣥，避諱字。
伮：《集韻》農都切，音孥。戮力也。又勁力也。
㑁：《廣韻》《集韻》𠀤竹律切，音㤕。短貌。
伯：《唐韻》《集韻》《正韻》𠀤博陌切，音百。《說文》長也。《釋名》父之兄曰伯父。伯，把也，把持家政也。又兄曰伯。《詩·小雅》伯氏吹塤。又第三等爵曰伯。又《周禮·春官》大宗伯之職，以九儀之命，正邦國之位，九命作伯。《註》上公有功德者，加命爲二伯，得征五侯九伯者。《疏》公羊傳，自陝以東，周公主之。陝以西，召公主之。是東西二伯也。言九伯者，九州有十八伯，各得九伯，故云九伯也。又婦人目其夫曰伯。《詩·衞風》伯也執殳。又馬祖，天駟，房星之神曰伯。《詩·小雅》旣伯旣禱。《註》以吉日祭馬祖而禱之。又鳥名。《左傳·昭十七年》伯趙氏，司至者也。《註》伯趙，伯勞也。又姓。益之後。春秋時有伯宗，伯州犂。又同陌。《史記·酷吏傳》置伯格長。《註》言阡陌村落皆置長也。又《正韻》必駕切。同霸。五伯，齊桓，晉文，秦繆，宋襄，楚莊也。伯叔伯長之義，後人恐與侯伯字溷，故借霸字別之。又叶蒲各切，音博。《詩·大雅》王錫申伯。叶下蹻濯。又叶壁益切，音必。《史記·敘傳》維弃作稷，德盛西伯。又叶博故切，音布。《揚雄·解嘲》子胥死而吳亡，種蠡存而越伯。五羖入而秦喜，樂毅出而燕懼。考證：〔《周禮·春官》大宗伯之職，九命作伯。《疏》公羊傳，自陝以東周公主之。陝以西召伯主之。是東西二伯也。言九伯，九州有十八伯，各得九伯，故云九伯也。〕謹照原文召伯之伯改公。言九伯下增者字。
估：《廣韻》公戸切《集韻》果五切《正韻》公土切，𠀤音古。市稅。又論物貨也。《唐書·陸長源傳》高鹽價賤帛估。《五代史》周太祖用兵西方，王章供饋軍旅，百官俸廩，皆取供軍之餘，不堪者命有司高估其價。估定又增，謂之擡估。
𠇗：《集韻》《正韻》𠀤枯瓜切，音誇。𠇗邪，離絕貌。又《集韻》不正也。
㑂：《正字通》籀文仿字。
伱：《廣韻》《集韻》《正韻》𠀤乃里切，泥上聲。汝也。《通雅》爾汝而若乃一聲之轉。爾又爲尔，尔又作伱，俗書作你。
伲：《集韻》伱本字。
伳：《集韻》私列切，音屑。侈也。
伴：《廣韻》蒲管切，盤上聲。侶也，依也，陪也。又《廣韻》《集韻》《韻會》《正韻》𠀤薄半切，盤去聲。義同。宋時有館伴使。又《集韻》《韻會》《正韻》𠀤普半切，音判。《詩·大雅》伴奐爾游矣。《註》伴奐，閒暇意。又《韻補》叶皮變切，音卞。《楚辭·九章》衆駭遽以離心兮，又何以爲此伴也。同極而異路兮，又何以爲此援也。援音是願。
𠇘：《集韻》初六切，音珿。憂也。
伵：《集韻》火季切。同侐。
伶：《唐韻》《集韻》《韻會》𠀤郞丁切，音零。獨也。又弄也。伶人，弄臣也。又伶人，樂工也。伶倫，古樂師，世掌樂官，故號樂官爲伶官。又《唐樂府序》伯牙作水伶操。又使也。厮役謂之使伶。又健伶，縣名，屬益州郡。又伶俐，黠慧也。又伶仃，與彾㣔同。伶俜，與竛𥪁同。又《集韻》郞定切，音笭。又力正切，音令。義𠀤同。
伷：《廣韻》《集韻》𠀤同胄。
㑃：《廣韻》《集韻》𠀤同抝。
伸：《唐韻》失人切《集韻》《韻會》《正韻》升人切，𠀤音身。舒也，理也。《易·繫辭》引而伸之。又屈者使直也。《莊子·刻意篇》吹呴呼吸，吐故納新。熊經鳥伸，爲壽而已矣。又欠伸。《禮·曲禮》侍坐于君子，君子欠伸撰杖屨，視日蚤暮，侍坐者請出矣。《疏》志疲則欠，體疲則伸也。又《集韻》通作信。詳信字註。又姓。《毛氏曰》古惟申字，後加人以別之。考證：〔《禮·曲禮》凡侍坐于君子，欠伸撰杖履，視日蚤暮，侍坐者請出矣。《註》志倦則欠，體倦則伸也。〕謹照原文省凡字。于君子下增君子二字。杖履改杖屨。註改疏。兩倦字俱改疲。
伹：《廣韻》七余切《集韻》千余切，𠀤音疽。拙也。
伺：《廣韻》息吏切《集韻》《韻會》《正韻》相吏切，𠀤音四。偵𠋫也。又察也。《前漢·文三王傳》左右弄口積，使上下不和，更相眄伺。又《唐書·陸贄傳》李楚琳挾兩端，有所狙伺。又通司。《前漢·灌夫傳》魏其與夫人益市牛酒，令門下𠋫司，至日中，丞相不來。又《廣韻》息兹切《集韻》《韻會》新兹切《正韻》相咨切，𠀤音斯。義同。別作〈貝司〉。
伻：《廣韻》普耕切《集韻》《韻會》悲萌切《正韻》補耕切，𠀤音抨。《爾雅·釋詁》使也。又從也。《書·洛誥》伻來以圖及獻卜。又《立政》乃伻我有夏式商受命。《註》使周有此諸夏，用商所受之命也。
似：〔古文〕𠚦《唐韻》詳里切《集韻》《韻會》象齒切《正韻》詳子切，𠀤音巳。肖也。《爾雅·釋草》綸似綸，組似組，東海有之。帛似帛，布似布，華山有之。《疏》以其所似，名其草也。又嗣也。《詩·周頌》以似以續。又况也，奉也。《賈島詩》今日把似君，誰有不平事。又《正韻》相吏切，音寺。義同。又《韻補》叶養里切，音以。《詩·大雅》無曰余小子，召公是似。叶下祉。《賈誼·旱雲賦》運淸濁之澒洞兮，正重沓而𠀤起。嵬隆崇以崔巍兮，時彷彿而有似。
伽：《廣韻》《集韻》《韻會》求迦切《正韻》具牙切，𠀤音茄。伽藍，神名。又《梵書》那伽，龍也。竭伽，犀也。僧伽藍，衆園也。譯云園，取生植義，今浮屠所居是也。凡稱釋氏曰僧伽。又《舊唐書·柳公綽傳》精釋典瑜伽，智度大論，皆再鈔。《法苑珠林》有瑜伽論。又《南方草木狀》术，西域謂之乞力伽。又《酉陽雜俎》那伽花，狀如三脊，無葉，花色白，心黃，六瓣，出舶上。又《本草》覆盆子，一名畢楞伽。又伽那，象也。見《騈雅》。又摩伽，異獸名。《徐氏賓遠賦》獸則摩伽招賢。又頻伽，人面鳥也。見《釋典》。又《舊唐書·憲宗紀》元和十八年，訶陵國獻僧祇僮，頻伽鳥二枚。又與茄同。《揚雄·蜀都賦》盛冬育筍，舊菜增伽。《章樵註》伽茄古字通。
伾：《唐韻》敷悲切《集韻》《韻會》攀悲切，𠀤音胚。《說文》有力也。《詩·魯頌》以車伾伾。又衆也。又《集韻》貧悲切。義同。或作伓。又大伾，山名。《書·禹貢》東過洛汭，至于大伾。《蔡註》今通利軍黎陽縣臨河有山，是也。陸氏作大岯。又晡枚切，音杯。又鋪枚切，音㚰。又部鄙切，音否。又普鄙切，音噽。義𠀤同。
伿：《廣韻》《集韻》𠀤以豉切，音㑥。《說文》惰也。考證：〔《說文》隋也。〕謹照原文隋也改惰也。《王宏源註》《說文》伿，隋也。
佀：《集韻》似本字。又姓。明佀鍾。
佁：《廣韻》羊已切《集韻》養里切，𠀤音以。固滯貌。張楫曰：不前也。又《集韻》夷在切。《說文》癡貌。讀若騃。又《呂氏春秋》佁蹶之機。
佂：《廣韻》《集韻》𠀤諸盈切，音征。佂伀，遽行貌。又懼也。
佃：《廣韻》徒年切《集韻》《韻會》《正韻》亭年切，𠀤音田。治田也。亦作田。《詩·齊風》無田甫田。《註》
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:11-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>