<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="乾之,坤之,屯之,蒙之,需之,讼之,师之,比之,小畜之,履之,泰之,否之,同人之,大有之,谦之,豫之,隨之,蛊之,临之,观之,噬嗑之,賁之,剥之,復之,无妄之,大畜之,颐之,大过之,坎之,离之,咸之,恆之,遯之,大壮之,晋之,明夷之,家人之,睽之,蹇之,解之,损之,益之,夬之,姤之,萃之,升之,困之,井之,革之,鼎之,震之,艮之,渐之,归妹之,丰之,旅之,巽之,兑之,涣之,节之,中孚之,小过之,既济之,未济之,《焦氏易林》全文在线阅读,《焦氏易林》全文在线下载,大玄古籍书库">
<meta name="description" content="乾：道陟石阪，胡言连蹇。译瘖且聋，莫使道通。请謁不行，求事无功。。坤：招殃来螫，害我邦国；病在手足，不得安息。。屯：阳孤亢极，多所恨惑，车倾盖亡，身常忧惶；乃得其愿，雌雄相从。。蒙：鴶鵴鳲鳩，专一无尤。君子是则，长受嘉福。。需：目瞤足动，喜如其愿，举家蒙宠。。讼：罢马上山，绝无水泉。喉焦唇乾，舌不能言。。师：仓盈庾忆，宜稼黍稷。国家富有，人民蕃息。。比：中夜狗吠，盗在墻外。神明祐助，销散皆去。。小畜：据斗运，枢顺天无忧。与乐並居。。履：空拳握手，倒地更起。富饶丰衍，快乐无已。。泰：不风不雨，白日皎皎。宜出">
<title>《焦氏易林》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《焦氏易林》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[漢 (公元前206年 - 220年)] 焦延壽著</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">經典文獻,</span> <br/>
          字数： <span class="inputVal" id="bknum">[book_length]102132</span> <br/>
          说明： <span class="inputVal" id="bkdec">乾：道陟石阪，胡言連蹇。譯瘖且聾，莫使道通。請謁不行，求事無功。
坤：招殃來螫，害我邦國；病在手足，不得安息。
屯：陽孤亢極，多所恨惑，車傾蓋亡，身常憂惶；乃得其願，雌雄相從。
蒙：鴶鵴鳲鳩，專一無尤。君子是則，長受嘉福。
需：目瞤足動，喜如其願，舉家蒙寵。
訟：罷馬上山，絕無水泉。喉焦唇乾，舌不能言。
師：倉盈庾憶，宜稼黍稷。國家富有，人民蕃息。
比：中夜狗吠，盜在墻外。神明祐助，銷散皆去。
小畜：据斗運，樞順天無憂。與樂並居。
履：空拳握手，倒地更起。富饒豐衍，快樂無已。
泰：不風不雨，白日皎皎。宜出驅馳，通理大道。
否：載日晶光，驂駕六龍。祿命徹天，封為燕王。
同人：子號索哺，母行求食。反見空巢，訾我長息。
大有：上帝之生，福祐日成。脩德行惠，樂安且寧。
謙：山險難登，澗中多石，車馳轊擊，載重傷軸。儋負善躓，跌踒右足。
豫：禹鑿龍門，通利水源。東注滄海，民得安存。
隨：乘龍上天，兩蛇為輔，湧躍雲中，遊觀滄海，安樂長處。
蠱：彭祖九子，據德不殆。南山松柏，長受嘉福。
臨：南山昊天，刺政關身。疾悲無辜，背憎為仇。
觀：江河淮海，天之奧府。眾利所聚，可以饒有。樂我君子，百福是受。
噬嗑：堅冰黃鳥，啼哀悲愁，不見甘粒，但觀藜蒿，數驚鷙鳥，為我心憂。
賁：室如懸磬，既危且殆；早見之士，依山谷處。
剝：大禹式路，蚩尤除道。周匝萬里，不危不殆，見其所使，無所不在。
復：三人為旅，俱歸北海，入門上堂，拜謁王母，勞賜我酒。
無妄：傳言相誤，非干徑路。鳴鼓逐狐，不知迹處。
大畜：三羊爭雌，相逐奔馳，終日不食，精氣勞疲。
頤：純服黃裳，戴上與興。德義既生，天下歸仁。
大過：桀跖並處，人民愁苦。擁兵荷糧，戰於齊魯。
坎：黃鳥采菉，既嫁不荅。念我父兄，思復邦國。
離：胎生孚乳，長息成就。充滿帝室，家國昌富。
咸：三人求橘，反得丹穴</span> <br/>
          封面： <span class="inputVal" id="bkimg">Z_19661.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《焦氏易林》
[book_date][漢 (公元前206年 - 220年)] 焦延壽著
[book_length]102132
[book_img]Z_19661.jpg


[book_title]乾之
乾：道陟石阪，胡言連蹇。譯瘖且聾，莫使道通。請謁不行，求事無功。
坤：招殃來螫，害我邦國；病在手足，不得安息。
屯：陽孤亢極，多所恨惑，車傾蓋亡，身常憂惶；乃得其願，雌雄相從。
蒙：鴶鵴鳲鳩，專一無尤。君子是則，長受嘉福。
需：目瞤足動，喜如其願，舉家蒙寵。
訟：罷馬上山，絕無水泉。喉焦唇乾，舌不能言。
師：倉盈庾憶，宜稼黍稷。國家富有，人民蕃息。
比：中夜狗吠，盜在墻外。神明祐助，銷散皆去。
小畜：据斗運，樞順天無憂。與樂並居。
履：空拳握手，倒地更起。富饒豐衍，快樂無已。
泰：不風不雨，白日皎皎。宜出驅馳，通理大道。
否：載日晶光，驂駕六龍。祿命徹天，封為燕王。
同人：子號索哺，母行求食。反見空巢，訾我長息。
大有：上帝之生，福祐日成。脩德行惠，樂安且寧。
謙：山險難登，澗中多石，車馳轊擊，載重傷軸。儋負善躓，跌踒右足。
豫：禹鑿龍門，通利水源。東注滄海，民得安存。
隨：乘龍上天，兩蛇為輔，湧躍雲中，遊觀滄海，安樂長處。
蠱：彭祖九子，據德不殆。南山松柏，長受嘉福。
臨：南山昊天，刺政關身。疾悲無辜，背憎為仇。
觀：江河淮海，天之奧府。眾利所聚，可以饒有。樂我君子，百福是受。
噬嗑：堅冰黃鳥，啼哀悲愁，不見甘粒，但觀藜蒿，數驚鷙鳥，為我心憂。
賁：室如懸磬，既危且殆；早見之士，依山谷處。
剝：大禹式路，蚩尤除道。周匝萬里，不危不殆，見其所使，無所不在。
復：三人為旅，俱歸北海，入門上堂，拜謁王母，勞賜我酒。
無妄：傳言相誤，非干徑路。鳴鼓逐狐，不知迹處。
大畜：三羊爭雌，相逐奔馳，終日不食，精氣勞疲。
頤：純服黃裳，戴上與興。德義既生，天下歸仁。
大過：桀跖並處，人民愁苦。擁兵荷糧，戰於齊魯。
坎：黃鳥采菉，既嫁不荅。念我父兄，思復邦國。
離：胎生孚乳，長息成就。充滿帝室，家國昌富。
咸：三人求橘，反得丹穴。女貴以富，黃金百鎰。
恆：東山西岳，會合俱食，百家送從，以成恩福。
遯：弱雞無距，與鵲交鬭，翅折目盲，為鳩所傷。
大壯：隙大墻壞，蠹眾木折。狼虎為政，天降罪罰。高弒望夷，胡亥以斃。
晉：三癡俱走，迷路失道，惑不知歸，反入患口。
明夷：弓矢俱張，把彈折絃，丸發不至，道遇害患。
家人：三女求夫，伺候山隅，不見復關，長思歎憂。
睽：陽旱炎炎，傷害禾穀，穡人無食，耕夫嘆息。
蹇：騎㹠逐羊，不見所望，徑涉虎穴，亡羊失羔。
解：暗昧冥語，相傳詿誤。鬼魅所舍，誰知臥處。
損：姬姜祥淑，二人偶食，論仁議福，以安王室。
益：公孫駕驪，載聘東齊。延陵說產，遺季紵衣。
夬：孤竹之墟，失婦亡夫。傷於蒺藜，不見少妻。東郭棠姜，武氏以亡。
姤：仁政不暴，鳳凰來舍。四時順節，民安其處。
萃：任劣力薄，孱駑恐怯，如蝟見鵲，不敢拒格。
升：衛侯東遊，惑於少姬。亡我考妣，久迷不來。
困：噂噂所言，莫如我垣。歡喜堅固，可以長安。
井：鸑鳴岐山，龜應幽淵。男女媾精，萬物化生。文王以成，為周開庭。
革：玄黃虺隤，行者勞疲。役夫憔悴，踰時不歸。
鼎：弱足刖跟，不利出門。市賈不利，折亡為患。
震：懸貆素餐，居非其安。失輿剝廬，休坐徒居。
艮：民怯城惡，姦人所伏。寇賊大至，入我郛郭，妻子俘獲。
漸：陽低頭，陰仰首。水為災，傷我足。進不利，難生子。
歸妹：背北相憎，心意不同，如火與金。
豐：太微帝室，黃帝所宜。藩屏周衛，不可得入，常安無患。
旅：繭栗犧牲，敬享鬼神。神嗜飲食，受福多孫。
巽：出門逢惡，與禍為怨。更相擊刺，傷我手端。
兌：鷁飛中退，舉事不進，眾人亂潰。
渙：跛踦相隨，日暮牛罷。陵遲後旅，失利亡雌。
節：龍角博預，位至公卿。世祿久長，起動安寧。
中孚：舜升大禹，石夷之野。徵詣王庭，并治水土。
小過：從風放火，荻芝俱死。三害集房，叔子中傷。
既濟：梗生荊山，命制輸班。袍衣剝脫，夏熱冬寒。飢餓枯槁，莫人莫憐。
未濟：長面大鼻，來解己憂。遺吾福子，與我惠妻，惠吾嘉喜。

[book_title]坤之
坤：不風不雨，白日皎皎。宜出驅馳，通利大道。
乾：谷風布氣，萬物出生。萌庶長養，華葉茂成。
屯：蒼龍單獨，與石相觸。摧折兩角，室家不足。
蒙：城上有烏，自名破家。招呼酖毒，為國患災。
需：霜降閉戶，蟄虫隱處。不見日月，與死為伍。
訟：天之德室，溫仁受福。衣裳所在，凶惡不起。
師：皇陛九重，絕不可登。未見王公，謂天蓋高。
比：孔德如玉，出於幽谷。升高鼓翼，輝光照國。
小畜：五軛四軌，復得饒有。陳力就列，騶虞悅喜。
履：四足無角，君子所服。南征述職，以惠我國。
泰：雷行相逐，無有攸息。戰于平陸，為夷所覆。
否：六龍爭極，服在下飾。謹慎管鑰，結禁毋出。
同人：長男少女，相向共語，福祿歡喜。
大有：奸延惡人，使德不通。炎火為殃，禾穀大傷。
謙：修其翰翼，隨風向北。至虞夏國，與舜相得。年歲大樂，邑無盜賊。
豫：鈆刀攻玉，堅不可得。盡我筋力，眡蠒為疾。
隨：舉被覆目，不見日月。衣裳簠簋，就長夜室。
蠱：賊仁傷德，天怒不福。斬刈宗社，失其邦域。
臨：白龍赤虎，戰鬭俱怒。蚩尤敗走，死於魚口。
觀：北辰紫宮，衣冠立中。含和建德，常受天福。
噬嗑：稷為堯使，西見王母。拜請百福，賜我善子。
賁：三人異趣，反覆迷惑。一身五心，亂無所得。
剝：南山大玃，盜我媚妾。怯不敢逐，退而獨宿。
復：眾鬼所趨，反作大怪。九身無頭，魂驚魄去。不可以居。
無妄：延頭遠望，眯為目疾。不見叔姬，使伯心憂。
大畜：典冊法書，藏在蘭臺。雖遭亂潰，獨不遇災。
頤：自衛反魯，時不我與。冰炭異室，仁道隔塞。
大過：瘤癭禿疥，為身瘡害。疾病癃殘，常不遠逮。
坎：東齊郭盧，嫁於洛都。俊良美好，媒利過倍。
離：齊魯爭言，戰於龍門。搆怨連禍，三世不安。
咸：膏澤肥壤，農人豐敵。利居長安，歷世無患。
恆：倉盈庾億，宜種黍稷。年豐歲熟，民得安息。
遯：鴟鴞破斧，邦人危殆。賴其忠德，轉禍為福，傾危復立。
大壯：歲飢無年，虐政害民。乾溪驪山，秦楚結冤。
晉：栵潔累累，締結難解。嫫母衒嫁，媒不得坐，自為身禍。
明夷：訾陬開門，鶴鳴彈冠。章甫進用，舞韶和鸞。三人翼事，國無災患。
家人：弟妹合居，與類相扶。願慕群醜，不離其處。
睽：邯鄲反言，兄弟生患。涉叔憂恨，卒死不還。
蹇：三人逐兔，各爭有得。愛亡善走，多獲鹿子。
解：北辰紫宮，衣冠立中。含和建德，常受天福。
損：拜跪請免，不得其哺。俛首衘枚，低頭北去。
益：鶴盜我珠，逃於東隅。求之郭墟，不見所居。
夬：一簧兩舌，妄言謬語。三姦成虎，曾母投杼。
姤：孤獨特處，莫與為旅。身日勞苦，使布五谷，陰陽順序。
萃：褰衣涉河，澗流浚多。賴遇舟子，濟脫無他。
升：憑河登山，道路阻難，求事少便。
困：兔罝之容，不失其恭。和謙致樂，君子攸同。
井：三女求夫，伺候山隅。不見復關，泣涕漣如。
革：螟蟲為賊，害我五穀。中霤空虛，家無所食。
鼎：望尚阿衡，太宰國公。藩屏輔弼，福祿來同。
震：三年生狗，以戌為母。荊夷上侵，姬伯出走。
艮：塗遏道塞，求事不得。
漸：探懷得蚤，無有凶憂。所願失道，善居漸好。
歸妹：飛樓屬道，趾多攪垣。居之不安，覆厭為患。
豐：義不勝情，以欲自傾。幾危利寵，折角摧頸。
旅：潼滃蔚薈，扶首來會。津液來降，流淹滂霈。
巽：白駒生芻，猗猗盛姝。赫喧君子，樂以忘憂。
兌：車馳人趍，卷甲相仇。齊魯寇戰，敗於犬丘。
渙：舉首望城，不見子貞，使我悔生。
節：龍鬭時門，失理傷賢。內畔外賊，則生禍難。
中孚：安如泰山，福喜屢臻。雖有豺虎，不致危身。
小過：初憂後喜，與福為市。八佾列陳，飲御嘉友。
既濟：持刀操肉，對酒不食。夫行從軍，小子入獄，抱膝獨宿。
未濟：陰衰老極，陽建其德。履離戴光，天下昭明。功業不長，蝦䗫代王。

[book_title]屯之
屯：兵征大宛，北出玉關。與胡寇戰，平城道西，七日絕糧，身幾不全。
乾：汎汎柏舟，流行不休。耿耿寤寐，心懷大憂。仁不逢時，復隱窮居。
坤：採薪得麟，大命隕顛。豪雄爭名，天下四分。
蒙：山崩谷絕，天福盡竭。涇渭失紀，玉厤盡已。
需：夏臺羑里，湯：文所厄。鬼侯俞賄，商王解舍。
訟：泥津汙辱，棄捐溝瀆。所共笑哭，終不顯錄。
師：李梅冬實，國多盜賊。擾亂並作，君不能息。
比：獐鹿逐牧，飽歸其居。反還次舍，無有疾故。
小畜：夾河為婚，期至無船。淫心失望，不見所歡。
履：百足俱行，相輔為強。三聖翼事，王室寵光。
泰：坐位失處，不能自居。賊破王邑，陰陽顛倒。
否：登几上輿，駕駟南遊。合從散橫，燕齊以強。
同人：三孫荷弩，無益於輔。城弱不守，邦君受討。
大有：河伯大呼，津不得渡。船空無人，往來亦難。
謙：甘露醴泉，太平機關。仁德感應，歲樂民安。
豫：重茵厚席，循皋採藿。雖躓不懼，反復其宅。
隨：太乙駕騮，從天上來。徵我叔季，封為魯侯。
蠱：南巴六安，石解戟天。所指不已，耋老復丁。弊室舊墟，更為新家。
臨：家給人足，頌聲並作。四夷賓伏，干戈韜閣。
觀：東鄰嫁女，為王妃后。莊公築館，以尊王母。歸于京師，季姜悅喜。
噬嗑：陳妻敬仲，兆興齊姜。營丘是適，八世大昌。
賁：路多枳棘，步刺我足。不利旅客，為心作毒。
剝：天官列宿，五神共舍。宮闕光堅，君安其居。
復：牧羊稻園，聞虎呻喧。懼畏惕息，終無禍患。
無妄：鳴條之圖，北奔犬胡。左衽為長，國號匈奴。主君旄頭，立尊單于。
大畜：剋身潔己，逢禹巡狩。錫我玄珪，拜受福佑。
頤：冬華不實，國多盜賊。疾病難醫，鬼哭其室。
大過：襄送季女，至于蕩道。齊子旦夕，留連久處。
坎：朽根倒樹，花葉落去。卒逢火焱，隨風偃仆。
離：陰變為陽，女化作男。治道得通，君臣相承。
咸：炎絕續光，火滅復明。簡易理得，以成乾功。
恆：多載重負，捐棄于野。予母誰子，但自勞苦。
遯：江河海澤，眾利安宅。可以富有，飲御嘉客。
大壯：冬採薇蘭，地凍堅坼。利走室北，暮無所得。
晉：烏鳴嘻嘻，天火將起。燔我室屋，災及姬后。
明夷：蠆室蜂戶，螫我手足。不可進取，為身害速。
家人：崔嵬北獄，天神貴客。溫仁正直，主布恩德。開衣不已，蒙受大福。
睽：伯蹇叔盲，莫與守床。失我衣裘，伐民除鄉。
蹇：為季求婦，家在東海。水長無船，不見所歡。
解：山陵丘墓，魂魄失舍。精神盡竭，長寢不覺。
損：踦牛失角，下山傷軸。失其利祿。
益：水戴船舟，無根以浮。往往溶溶，心勞且憂。
夬：有鳥來飛，集于古樹。鳴聲可惡，主將出去。
姤：東徙不時，觸患離憂。井泥無濡，思叔舊居。
萃：黃帝所生，伏羲之宇。兵刃不至，利以居止。
升：東山救亂，處婦思夫。勞我君子，役無休已。
困：跛躓未起，先利後市，不得鹿子。
井：大蛇當路，使季畏懼。湯火之災，切近我膚。賴其天幸，趨於王廬。
革：從容長閒，遊戲南山。拜祠禱神，使神無患。
鼎：區脫康居，慕義入朝。湛露之歡，三爵畢恩。復歸野廬，與母相扶。
震：龜鱉列市，河海饒有。長錢善價，商李悅喜。
艮：年常蒙慶，今歲受福。三夫採葩，出必有得。
漸：二人俱東，道路爭訟。意乖不同，使君忷忷。
歸妹：樹我藿豆，鹿兔為食。君不恤護，秋無收入。
豐：黃鳥悲鳴，愁不見星。困於鷙鳥，鸇使我驚。
旅：雙鳧俱飛，欲歸稻食。經涉萑澤，為矢所射，傷我胸臆。
巽：久客無依，思歸我鄉。雷雨盛溢，道未得通。
兌：道路僻除，南至東遼。衛子善辭，使國無憂。
渙：同枕同袍，中年相知。少賈無失，獨居愁思。
節：眾神集眾，相與議語。南國虐亂，百姓愁苦。興師征討，更立賢主。
中孚：北陸閉蟄，隱伏不出。目盲耳聾，道路不通。
小過：痴狂妄作，心誑善惑。迷行失路，不知南北。
既濟：棟隆輔強，寵貴日光。福善並作，樂以高明。
未濟：愛我嬰女，牽衣不與。冀幸高貴，反曰賤下。

[book_title]蒙之
蒙：何草不黃，至未盡玄。室家分離，悲愁於心。
乾：海為水王，聰聖且明。百流歸德，無有叛逆，常饒優足。
坤：天之所有，禍不過家。左輔右弼，金玉滿堂。常盈不亡，富如敖倉。
屯：安息康居，異國穹廬。非吾習俗，使我心憂。
需：范公鴟夷，善賈飾資。東之營丘，易字子皮。把珠載金，多得利歸。
訟：老楊日衰，條多枯枝。爵級不進。遂下摧隤。
師：小狐渡水，污濡其尾。利得無幾，與道合契。
比：豕生魚魴，鼠舞庭堂。奸佞施毒，上下昏荒，君失其國。
小畜：天地配享，六位光明。陰陽順序，以成和平。
履：踝踵足傷，右指病癰。失旅後時，利走不來。
泰：異體殊患，各有所屬。四鄰孤媼，欲寄我室。王母罵詈，求不可得。
否：操耜鄉畝，折貨稷黍。飲食充口，安利無咎。
同人：所受大喜，福祿重來。樂且日富，蒙慶得財。
大有：舉盃飲酒，無益溫寒。指直失取，亡利不懽。
謙：日月相望，光明盛昌。三聖茂承，功德大隆。
豫：猾夫爭強，民去其鄉。公孫叔子，戰於瀟湘。
隨：猿墮高木，不踒手足。還歸其室，保我金玉。
蠱：逐狐東山，水遏我前。深不可涉，失利後便。
臨：鑿井求玉，非卞氏寶。名困身辱，勞無所得。
觀：黃玉溫厚，君子所服。甘露溽暑，萬物生茂。
噬嗑：畫龍頭頸，文章不成。甘言善語，說辭無名。
賁：招禍致凶，來弊我邦。病在手足，不得安息。
剝：履位乘勢，靡有絕斃。皆為隸圉，與眾庶伍。
復：獐鹿雉兔，群聚東囿。盧黃白脊，俱往趨逐。九齚十得，君子有喜。
無妄：織金未成，緯畫無名。長子逐兔，鹿起失路。後利不得，因無所據。
大畜：天厭周德，命與仁國。以禮靖民，兵革休息。
頤：重譯賀芝，來除我憂。善說遂良，與喜相求。
大過：膏澤肥壤，人民孔樂。宜利俱止，長安富貴。
坎：白龍黑虎，起鬐暴怒。戰於涿鹿，蚩尤敗走。居止不殆，君安其所。
離：抱關傳語，聾跛摧殆。眾賤無下，災殃所在。
咸：憂禍解除，喜至慶來。坐立歡門，與樂為鄰。
恆：折鋒載殳，輿馬放休。狩軍依營，天下安寧。
遯：至德之君，仁政且溫。伊呂股肱，國富民安。
大壯：千里望城，不見山青。老兔蝦蟆，遠絕無家。
晉：有莘季女，為夏妃后。貴夫壽子，母字四海。
明夷：不虞之患，禍至無門。奄忽暴卒，痛傷我心。
家人：飛鷹退去，不食鄰鳥。憂患解除，君主安居。
睽：跮蹉側跌，申酉為祟。亥戌滅明，顏子隱藏。
蹇：司錄憑怒，謀議無道。商民失政，殷人乏祀。
解：望鷄得雉，冀馬獲駒。大德生少，有瘳從居。
損：忉忉怛怛，如將不活。黍稷之恩，靈輒以存。
益：莫莫輯輯，夜作晝匿。謀議我資，來攻我室。空盡我財，幾無以食。
夬：天之所壞，不可強支。眾口指笑，雖貴必危。
姤：目動睫瞤，喜來加身。舉家蒙歡，吉利無殃。
萃：黿羹芬香，染指弗嘗。口飢於手，子公恨饞。
升：天福所豐，兆如飛龍。成子得志，六三以興。
困：氓伯以婚，抱布自媒。棄禮急情，卒罹悔憂。
震：夏姬親附，心聽悅喜。利以搏取，無言不許。
艮：南山昊天，刺政閔身。疾悲無辜，背憎為仇。
井：三人為旅，俱歸北海。入門上堂，拜謁王母。勞賜我酒，懽樂無彊。
革：愆淫旱疾，傷害稼穡。喪制病來，農人無食。
鼎：攫飯把肉，以就口食。所往必得，無有虛乏。
漸：鳥飛無翼，兔走折足。雖欲會同，未得所欲。
歸妺：體重飛難，不得踰關，不離室垣。
豐：四雄並處，人民愁苦。擁兵西東，不得安所。
旅：譯重關牢，求解己憂。心感乃成，與喜俱居。
巽：患解憂除，王母相於。與喜俱來，使我安居。
兌：冬生不華，老女無家。霜冷蓬室，更為枯株。
渙：震慄恐懼，多所畏惡。行道留難，不可以步。
節：三人共妻，莫適為雌。子無名氏，公不可知。
中孚：早凋被霜，花葉不長。非時為災，家受其殃。
小過：雉兔之東，狼虎所從。貪叨凶惡，不可止息。
既濟：馬驚破車，主墮深溝。身死魂去，離其室廬。
未濟：山林麓藪，非人所往。鳥獸無禮，使我心苦。

[book_title]需之
需：久旱三年，草木不生。粢盛空之，無以供靈。
乾：火滅復息，君明其德。仁人可遇，身受利福。
坤：溫山松柏，常茂不落。鸞凰以庇，得其歡樂。
屯：西誅不服，恃強負力。倍道趨敵，師徒敗覆。
蒙：三塗五岳，陽城太室。神明所伏，獨無兵革。
訟：二牛生狗，以戌為母。荊夷上侵，姬伯出走。
師：鳧遊江海，役行千里。以為死亡，復見空素。長主凶憂。
比：太乙駕騮，從天上來。徵君叔季，封為魯侯。無有凶憂。
小畜：紝績獨居，寡處無夫。陰陽失忘，為人僕使。
履：兵征大宛，北出玉門。與胡寇戰，平城道西。七日絕糧，身幾不全。
泰：楚靈暴虐，罷極民力。禍起乾溪，棄疾作毒。扶仗奔逃，身死亥室。
否：雌單獨居，歸其本巢。毛羽憔悴，志如死灰。
同人：兩矛相刺，勇力鈞敵。交綏結和，不破不缺。
大有：乘船渡濟，載水逢火。賴幸免禍，蒙我生全。
謙：喪寵溢尤，政傾家覆。我宗失國，秦滅周室。
豫：冬無藏冰，春陽不通。陰流為賊，國被其殃。
隨：田鼠野雞，意常欲逃。拘制籠檻，不得動搖。
蠱：佩玉蕊兮，無所繫之。旨酒一盛，莫與笑語。孤寡獨特，常愁憂苦。
臨：沒游源口，求鮫為寶。家危自懼，復出生道。
觀：河水孔穴，壞敗我室。水深無岸，魚鱉傾側。
噬嗑：教羊牧兔，使魚捕鼠。任非其人，費日無功。
賁：升戶入室，就溫燠食。冰凍北陸，不能相賊。
剝：孤竹之墟，老婦无夫。傷於蒺藜，不見少妻。東郭堂姜，武氏破亡。
復：凶禍災殃，日益明彰。福不可釐，三郤夷傷。
無妄：載璧秉珪，請命于河。周公作誓，沖人瘳愈。
大畜：鳥升鵲舉，照臨東海。龍降庭堅，為陶叔後。封圻英六，履祿綏厚。
頤：危坐至暮，請求不得。膏澤不降，政戾民忒。
大過：宜昌娶婦，東家歌舞。宴樂有序，長樂嘉喜。
坎：鑿井求玉，非卞氏寶。名困身辱，勞無所得。
離：鵠思其雄，欲隨鳳東。順理羽翼，出次須日。中留北邑，復反其室。
咸：早霜晚雪，傷害禾麥。損功棄力，飢無所食。
恆：蝙螺生子，深目黑醜。雖飾相就，眾人莫取。
遯：去如飛鴻，避凶且東。遂得全脫，與福相逢。
大壯：婚姻合配，同枕共牢。以降休嘉，子孫封侯。
晉：咸陽辰巳，長安戌亥。丘陵生止，非魚鰌市。不可辭阻，終無悔咎。
明夷：螟䖝為賊，害我五穀。簞食空虛，家無所食。
家人：謀恩拜德，東歸吾國。慷慨宴笑，歡樂有福。
睽：齋具贖狸，不聽我辭。係於虎鬚，牽不得來。
蹇：比目附翼，歡樂相得。行止集周，終不離忒。
解：一指食肉，口無所得。染其鼎鼐，舌饞於腹。
損：曳綸江海，釣挂魴鯉。王孫得利，以享仲友。
益：商紂牧野，顛敗所在。賦斂重數，黎元愁苦。
夬：北辰紫宮，衣冠立中。含和建德，常受天福。
姤：輕戰尚勇，不知兵權。為敵所制，從師北奔。
萃：大口宣舌，神使仲言。黃龍景星，出應德門。與福上天，天下安昌。
升：凶子禍孫，把劍向門。凶訟讙囂，驚駭我家。
困：祝伯善言，能事鬼神。辭祈萬歲，使君延年。
井：珪璧琮璋，執贄見王。百里甯戚，應聘齊秦。
革：昧旦乘車，履危蹈溝。亡失裙襦，摧折兩軸。
鼎：膠著木連，不出牛欄。斯饗羔羊，家室相安。
震：卷領遁世，仁德不舍。三聖攸同，周家茂興。
艮：黍稷苗稻，垂秀方造。中旱不雨，傷風枯槁。
漸：冠帶南遊，與福喜逢。期於嘉貞，拜為公卿。
歸妹：一巢九子，同公共母。柔順利貞，出入不殆，福祿所在。
豐：韓氏長女，嫁於東海。宜家富主，柔順以居。利得過倍。
旅：因禍受福，喜盈我室，所願必得。
巽：晉平有疾，迎醫秦國。病乃大患，分為兩豎。逃匿膏盲，和不能愈。
兌：杜飛門啟，患憂大解。脩福行善，不為身禍。
渙：追亡逐北，至止而得。稚叔相呼，反其室廬。
節：鳥鳴既端，一呼三顛。動搖東西，危慄不安。疾病無患。
中孚：龍化為虎，泰山之陽。眾多從者，莫敢救藏。
小過：焱風忽起，車馳揭揭。棄名追亡，失其和節，憂心惙惙。
既濟：遊居石門，祿安身全。受福西鄰，歸飲玉泉。
未濟：登高上山，見王自言。申理我讒，得職蒙恩。

[book_title]訟之
訟：文巧俗弊，將反大質。僵死如麻，流血濡櫓。皆知其母，不識其父，干戈乃止。
乾：文王四乳，仁愛篤厚。子畜十男，夭折無有。
坤：日入望東，不見子家。長女無夫，左手搔頭。
屯：東上泰山，見堯自言。申理我冤，以解憂患。
蒙：奎軫溫湯，過角宿房。宣時布和，無所不通。
需：引船牽頭，雖拘無憂。王母善禱，禍不成災。
師：鳧得水沒，喜笑自啄。毛羽悅澤，利以攻玉。公出不復，伯氏客宿。
比：水流趍下，欲至東海。求我所有，買魴與鯉。
小畜：獐鹿逐牧，安飽其居。反還次舍，無有疾故。
履：樹植藿豆，不得芸鋤。王事靡盬，秋無所收。
泰：弱水之西，有西王母。生不知死，與天相保。
否：數窮廓落，困於歷室。卒登玉堂，與堯侑食。
同人：子鉏執麟，春秋作元。陰聖將終，尼父悲心。
大有：尹氏伯奇，父子生離。無罪被辜，長舌所為。
謙：播木折枝，與母別離。九皋難扣，絕不相知。
豫：弱雞無距，與鵲格鬭。翅折目盲，為鳩所傷。
隨：甲乙丙丁，俱歸我庭。三丑六子，入門見母。
蠱：桑葉螟蠹，衣弊如絡。女工不成，絲布為玉。
臨：開牢闢門，巡狩釋冤。夏臺羑里，湯：文悅喜。
觀：欽明之德，坐前玉食。必保嘉美，長受安福。
噬嗑：武夫司空，多口爭訟。金火當戶，民不安處，年飢無有。
賁：紫閣九重，尊嚴在中。黃帝堯舜，履行至公。冠帶垂衣，天下康寧。
剝：負牛上山，力劣行難。烈風雨雪，遮遏我前。中道復還，憂者自歡。
復：褰兔缺唇，行難齒寒。口痛不言，為身生患。
無妄：合體比翼，嘉耦相得。與君同好，使我有福。
大畜：口啄卒卒，憂從中出。喪我寶貝，妻妾失位。
頤：兩心不同，或從西東。明論終日，莫適相從。
大過：啞啞笑言，與善飲食。長樂行觴，千秋起舞，拜受大福。
坎：初憂後喜，與福為市。八佾列陳，飲御諸友。
離：西徙無家，破其新車。王孫失利，不如止居。
咸：鳳凰在左，麒麟處右。仁聖相遇，伊呂集聚。時無殃咎，福為我母。
恆：區脫康居，慕仁入朝。湛露之歡，三爵畢恩，復歸舊廬。
遯：疾貧望幸，使伯行販。關牢擇羊，多得大牂。
大壯：處高不傷，雖危不亡。握珠懷玉，還歸其鄉。
晉：右手棄酒，左手牧牂。行逢禮御，餌得玉杯。
明夷：養虎牧狼，還自賊傷。大勇小捷，雖危不亡。
家人：戴堯扶禹，松喬彭祖。西遇王母，道路夷易，無敢難者。
睽：秋冬探巢，不得鵲鶵。衘指北去，媿我少姬。
蹇：兩羝三牂，俱之代鄉。留連多難，損其食糧。
解：南徙無廬，鳥破其巢。伐木思初，不利動搖。
損：爭訟不已，更相擊劍。張季弱口，被髮北走。
益：延頸望酒，不入我口。初喜後否，得利無有。
夬：被髮傾走，寇逐我後。亡失刀兵，身全不傷。
姤：麟鳳所遊，安樂無憂。君子撫民，世代千秋。
萃：褰衣涉河，水深漬罷。賴幸舟子，濟脫無他。
升：憒憒不悅，憂從中出。喪我金罌，無妄失位。
困：絆跳不遠，心與言反。尼父望家，萏菡未華。
井：大壯肥㹀，惠我諸舅。內外和睦，不憂飢渴。
革：黃帝建元，文德在身。祿若陽春，封為魯君。
鼎：虎聚摩牙，人待豚豬。往必傷亡，宜利止居。
震：天地配享，六位光明。陰陽順序，以成和平。
艮：猿墜高木，不踒手足。保我金玉，還歸其室。
漸：營室紫宮，堅不可攻。明神建德，君受大福。
歸妹：孤翁寡婦，獨宿悲苦。目張耳鳴，無與笑語。
豐：低頭窺視，有所畏避。行者不利，酒酸魚敗，眾莫貪嗜。
旅：載金販狗，利棄我走。藏匿淵底，悔折為咎。
巽：行觸大忌，與司命牾，執囚束縛，拘制於吏。
兌：執玉歡喜，佩之解攣。危詳及安，使我無患。
渙：機杼紛擾，女功不成。長妹許嫁，衣無襦袴。聞禍不成，凶惡消去。
節：金人鐵距，火燒左右。雖懼不恐，獨得全處。
中孚：謝恩拜德，東歸吾國。舞蹈欣躍，歡樂受福。
小過：青牛白咽，呼我俱田，歷山之下，可以多耕。歲樂時節，民人安寧。
既濟：白雉群雊，慕德朝貢。湛露之恩，使我得懽。
未濟：避患東西，反入禍門。糟糠不足，憂愁我心。

[book_title]師之
師：烏鳴呼子，哺以酒脯。高樓之處，子來歸母。穡人成功，年歲大有，妬婦無子。
乾：一簧兩舌，佞言諂語。三姦成市，曾母投杼。
坤：春桃生花，季女宜家。受福且多，在師中吉，男為封君。
屯：殊類異路，心不相慕。牝牛牡猳，獨無室家。
蒙：折葉蔽目，不見稚叔。三足孤烏，遠其元夫。
需：雀東求粒，誤入罔域。賴逢君子，脫復歸息。
訟：王孫季子，相與孝友。明允篤誠，升擢薦舉，為國幹輔。
比：削樹無枝，與子分離。飢寒莫食，獨泣哀悲。
小畜：舜升大禹，石夷之野。徵詣玉闕，拜理水土。
履：義不勝情，以欲自營。見利危寵，滅君令名。
泰：三人北行，六位光明。道逢淑女，與我驥子。
否：羿張烏號，彀射天狼。柱國雄勇，鬭死滎陽。
同人：季姬踟躕，結衿待時。終日至暮，百兩不來。
大有：鴻鴈翩翩，始怨勞苦。災疫病民，鰥寡愁憂。
謙：穿胸狗邦，僵離旁舂。天地易紀，日月更始。
豫：北山有棗，使叔壽考。東嶺多栗，宜行賈市。陸梁雌雉，所至利喜。
隨：干旄旌旗，撫幟在郊。雖有寶玉，无路致之。
蠱：精潔淵塞，為讒所言。證訊詰請，繫於枳溫。甘棠聽斷，怡然蒙恩。
臨：玄黃虺隤，行者勞罷。役夫憔悴，踰時不歸。
觀：膚敏之德，發憤忘食。虜豹禽說，以成主德。
噬嗑：采唐沫鄉，要我桑中。失信不會，憂思約帶。
賁：伯寧子福，惠我邦國。蠲除苛殘，使季無患。
剝：讒父佞雄，賊亂邦國。生雖忠孝，敗恩不福。
復：淵泉隄防，水道通利。順注湖海，邦國富有。
無妄：江南多蝮，螫我手足。冤繁詰屈，痛徹心腹。
大畜：三人俱行，別離獨食。一身五心，反覆迷惑，亂無所得。
頤：鴉鳴庭中，以戒災凶。重門擊柝，備不速客。
大過：功成事就，拱手安居。立德有言，坐飾貢賦。
坎：國亂不安，兵革為患。掠我妻子，家中飢寒。
離：戴堯扶禹，從喬彭祖。西遇王母，道路夷易，無敢難者。
咸：長尾委蛇，畫地成河，深不可涉。絕無以比，惆悵會息。
恆：乘龍從蜺，徵詣北闕。乃見宣室，拜守東城。鎮慰黎元，舉家蒙福。
遯：土與山連，終身無患。天地高明，萬歲長安。
大壯：久旱水涸，枯槁無澤。虛修其德。未有所獲。
晉：依天倚地，凶危不至。上清下淨，受福大明，君受其利。
明夷：火烈不去，必殪僵仆。燔我衣裾，福不可悔。
家人：配合相迎，利之四鄉。欣喜興釋，所言得當。
睽：清人高子，久屯外野。道遙不歸，思我慈母。
蹇：武庫軍府，甲兵所聚。非里邑居，不可舍止。
解：三德五才，和合四時。陰陽順序，國無咎災。
損：解衣毛羽，飛入大都。晨門戒守，鄭忽失家。
益：削根燒株，不生肌膚。病在心腹，日以燋枯。
夬：文山紫芝，雍梁朱草。生長和氣，福祿來處。
姤：多載重負，捐棄于野。予母誰子，但自勞苦。
萃：鳧雁啞啞，以水為家。雌雄相和，心志娛樂，得其歡欲。
升：耳目盲聾，所言不通。佇立以泣，事無成功。
困：天宮列宿，五神所舍。宮闕堅固，君安其居。
井：范子妙材，戮辱傷膚。然後相國，封為應侯。
革：秋冬探巢，不得鵲雛。衘指北去，慚我少夫。
鼎：子畏於匡，厄困陳蔡。德行不危，竟脫厄害。
震：鴻飛在陸，公出不復。仲氏任止，伯氏客宿。
艮：鶴鳴九皋，避世隱居。抱朴守真，竟不隨時。
漸：舜升大禹，石夷之野。徵詣玉闕，拜治水土。
歸妹：左輔右弼，金玉滿匱。常盈不亡，富如廒倉。
豐：崔嵬北岳，天神貴客。衣冠不已，蒙被恩德。
旅：空槽注豬，獖彘不到。張弓祝雞，雄父飛去。
巽：胡蠻戎狄，大陰所積。涸冰凍寒，君子不存。
兌：甘露醴泉，太平機關。仁德感應，歲樂民安。
渙：惡來呼伯，慎驚外客。甲守閉宅，以備凶急。臨折之憂，將滅無災。
節：日月相望，光明盛昌。三聖茂功，仁德大隆。
中孚：葛藟蒙棘，華不得實。讒佞亂政，使恩壅塞。
小過：鄰不我顧，而望玉女。身多癩疾，誰肯媚者。
既濟：精誠所在，神為之輔。德教尚忠，彌世長久。三聖尚功，多受福祉。
未濟：鑽木取火，掘地索泉。主母飢渴，手為心禍。

[book_title]比之
比：鹿得美草，鳴呼其友。九族和睦，不憂飢乏。長子入獄，霜降族哭。
乾：繼祖復宗，追明成康。光照萬國，享世久長。
坤：麟子鳳雛，生長家國。和氣所居，康樂無憂，邦多聖人。
屯：取火流泉，釣鰟山顛。魚不可得，火不肯燃。
蒙：彭生為娛，白虎行菑。盜堯衣裳，桀跖荷兵。青禽照火，三日夷傷。
需：黍稷醇醴，敬奉山宗。神嗜飲食，甘雨嘉降。黎庶蕃殖，獨蒙福祉。
訟：李花再實，鴻飛降集。仁哲權輿，蔭國受福。
師：千歲之墟，大國所屠。不見子都，城空無家。
小畜：公子王孫，把彈挕丸。發輒有得，室家饒足。
履：驪姬讒喜，與二嬖謀。譖殺恭子，賊害忠孝。申生以縊，重耳奔逃。
泰：長生無極，子孫千億。柏柱載青，堅固不傾。
否：失意懷憂，如幽狴牢。亡子喪夫，附托寄居。
同人：仁智隱伏，麟不可得。龍蛇潛藏，虛居堂室。
大有：挒絜累累，締結難解。嫫母衒嫁，媒不得坐，自為身禍。
謙：蜩飛墜木，不毀頭足。保我羽翼，復歸其室。
豫：陳媯敬仲，兆興齊姜。乃適營丘，八世大昌。
隨：過時不歸，雌雄苦悲。徘徊外國，與母分離。
蠱：齊魯爭言，戰於龍門。搆怨結禍，三世不安。
臨：府藏之富，王以賑貸。捕魚河海，苟願多得。
觀：鳴鶴北飛，下就稻池。鱣鮪鰋鯉，眾多饒有，一狗獲兩，利得過倍。
噬嗑：蒼梧鬱林，道易利通。元龜象齒，寶貝南金，為吾福功。
賁：兩火爭明，雖鬭不傷。分離且忍，全我弟兄。
剝：伯夷叔齊，貞廉之師。以德防患，憂禍不存。
復：季去我東，髮櫛如蓬。展轉空床，內懷憂傷。
無妄：百足俱行，相輔為強。三聖翼事，王室寵光。
大畜：壅遏隄防，水不得行。火盛陽光，陰蜺伏藏，退還其鄉。
頤：滕蛇乘龍，年歲飢凶，民食草蓬。
大過：鉛刀攻玉，堅不可得。盡我筋力，胝蠒為候。
坎：恆山浦壽，高邑所在。陰氣下淋，洪水不處，牢人開戶。
離：比目四翼，來安我國。福善上堂，與我同床。
咸：杜口結舌，心中怫鬱。去菑患生，莫所告冤。
恆：牽尾不前，逆理失臣。忠莫往來，惠朔以奔。
遯：早霜晚雪，傷害禾麥。損功棄力，飢無所食。
大壯：適戍失期，患生無聊。懼以發憂，發藏閉塞，邦國騷愁。
晉：昊天白日，照臨我國。萬民康樂，咸賴嘉福。
明夷：元吉无咎，安寧不殆。時行則行，勿之有悔。
家人：懿公淺愚，不深受謀。無援失國，為狄所賊。
睽：城上有烏，自號破家。呼喚鴆毒，為國患災。
蹇：長股喜走，趍步千里。王良嘉言，伯來在道。申見王母。
解：耕石山顛，費種家貧。無聊處作，苗髮不生。
損：二人異路，東趍西步。千里之行，不相知處。
益：純服黃裳，載土以興。德義茂生，天下歸仁。
夬：五銑鐵頤，倉庫空虛。賈市無盈，與利為仇。
姤：登崑崙，入天門。過糟丘，宿玉泉。問惠觀，見仁君。
萃：團團白日，為月所食。損上毀下，鄭昭出走。
升：倉盈庾億，宜稼黍稷。年歲有息，國家富有。
困：虎狼結謀，相聚為保。伺嚙牛羊，道絕不通，傷我商人。
井：木年摧折，常恐不活。老賴福慶，光榮相輔。
革：同載共車，中道分去。喪我元夫，獨為孤苦。
鼎：飲酒醉酗，跳躍爭鬭。伯傷叔僵，東家治喪。
震：出值凶災，逢五赤頭，跳言死格。扶杖伏聽，不敢動搖。
艮：狼虎爭強，禮義不行。兼吞其國，齊晉無主。
漸：南國少子，方略美好。求我長女，薄賤不與。反得醜惡，後乃大悔。
歸妹：一身兩頭，莫適其軀。亂不可治，孰為湯漢。
豐：李耳彙鵲，更相恐怯。偃爾以腹，不能距格。
旅：松柏棟梁，相輔為強；八哲五教，王室康寧。
巽：雀行求食，暮歸孚乳；反其屋室，安寧如故。
兌：四尾六頭，為凶作妖；陰不奉陽，上失其明。
渙：一衣三闕，結緝不便；歧道異路，日暮不到。
節：牙蘖生齒，室當啟戶；幽人利貞，鼓翼起舞。
中孚：春鴻飛東，以馬質金；利得十倍，重載歸鄉。
小過：歡悅以喜，子孫俱在；守發能忍，不見殃咎。
既濟：精神消落，形骸醜惡；齬齚頓挫，枯槁腐蠹。
未濟：登高上山，見王自言；申理我冤，得職蒙恩。

[book_title]小畜之
小畜：白鳥衘餌，鳴呼其子；斡枝張翅，來從其母；伯仲叔季，尢賀舉手。
乾：東遇虎地，牛馬奔驚；道絕不通，南困無功。
坤：子鉏執麟，《春秋》作元；陰將以終，尼父悲心。
屯：取火泉源，釣魚山顛；魚不可得，火不可然。
蒙：機關不便，不能出言；精誠不通，為人所冤。
需：故室舊廬，稍弊且徐；不如新巢，可治樂居。
訟：蜲蛇循流，東求大魚；預且舉網，庖人歌謳。
師：鑿山通道，南至嘉國；周公祝祖，襄適荊楚。
比：鵲近卻縮，不見頭目；日以困急，不能自復。
履：五舌啄難，各自有言；異國殊俗，使心迷惑，所求不得。
泰：天門開闢，牢戶寥廓；桎梏解脫，拘囚縱釋。
否：堅冰黃鳥，常哀愁悲；數驚鷙鳥，雛為我憂。
同人：日走月步，趣不同舍；夫妻反目，主君失居。
大有：金牙鐵齒，西王母子。無有患殃。扶舍陟道，到來不久。
謙：式微式微，憂禍相半；隔以岩山，室家分散。
豫：眾神集聚，相與議語；南國虛亂，百姓勞苦；興師征伐，更立賢主。
隨：虎狼爭食，禮義不行；兼吞其國，齊魯無主。
蠱：寄生無根，如過浮雲；本立不固，斯須落去，更為枯樹。
臨：子啼索哺，母行求食；反見空巢，長息訾弋。
觀：駕駟逐狐，輪掛荊棘；車不結轍，公子無得。
噬嗑：方啄廣口，仁智聖厚；釋解倒懸，唐國太安。
賁：駕福乘喜，來至家國；戴慶南行，離我安居。
剝：孔鯉伯魚，北至高奴；木馬金車，駕遊大都；王母送我，來牝字駒。
復：三足無頭，不知所之；心狂精傷，莫使為明，不見日光。
無妄：騋牝龍身，日馭三千，南止蒼梧，與福為婚。道里夷易，安全無忌。
大畜：辰次降婁，王駕巡時；廣佑施惠，安國無憂。
頤：望幸不到，文章未就；王子逐走，馬騎啣傷；昳跡不得，曷其有常。
大過：中原有菽，以待饔食；飲御諸友，所求大得。
坎：亂茅縮酒，靈巫拜禱；神怒不許，瘁愁憂苦。
離：李華再實，鴻卵降集；仁哲以興，蔭國受福。
咸：源出陵足，行於山趾；不為暴害，民得安居。
恆：客入其門，奔走東西；童女不織，士棄耕畝；暴骨千里，歲寒無年。
遯：天之所予，福祿常在；以永康寧，不憂危殆。
大壯：蝗食我稻，驅不可去；實穗無有，但見空藁。
晉：牛驥同堂，郭氏已亡；國破空虛，君奔走逃。
明夷：狗無前足，陰謀其北；為身賊害，何以安息。
家人：兩輪自轉，南上大阪；四馬共轅，無有重難；與禹笑言。鶴鳴竅穴，不離其室。
睽：芽孽生達，陽昌於外；左手執籥，公言錫爵。
蹇：秋花冬萼，數被嚴霜；甲兵當庭，萬物不生；雄犬夜鳴，民擾大驚。
解：霜降閉戶，蟄虫隱處；不見日月，與死為伍。
損：身載百里，功加四海；為文開基，武立大柱。
益：禹作神鼎，伯益衘指；斧斤高閣，憧位獨坐；賣庸不售，苦困為禍。
夬：福祚之家，喜至憂除；如風兼雨，出車入魚。
姤：蒼龍隱伏，麟鳳遠匿；寇來同處，未得安息。
升：白鶴𠾑珠，夜食為明；懷安德音，身受光榮。
萃：旦生夕死，名曰嬰鬼，不可得視。
困：行役未已，新事復起；姬姜勞苦，不得休息。
井：憂患解除，喜至慶來；坐立懽忻，與樂為鄰。
革：晨風之翰，大舉就溫；昧過我邑，羿無所得。
鼎：下田稷黍，芳華生齒；大雨集降，紛澇滿甕。
震：君子碌碌，鳥庇茂木。見春百穀，心勞願德。
艮：折臂踒足，不能進酒；祠祀闊曠，神怒不喜。
漸：學靈三年，聖且神明；光見善祥，吉喜福慶；鳴鳩飛來，告我無憂。
歸妹：三婦同夫，志不相思；心懷不平，志常愁悲。
豐：中田膏黍，以享王母；受福千億，所求大得。
旅：陽火不災，喜至慶來；降福送喜，鼓琴歌謳。
兌：陽明不息，君無恩德；伯氏失利，農喪其力。
巽：燕雀衘茅，以生孚乳；兄弟六人，姣好孝悌；各得其願，和悅相樂。
渙：鶉尾奔奔，火中成軍；虢叔出奔，下失其君。
節：兩人相距，止不同舍；夫妻離散，衛侯失居。
中孚：魃為燔虐，風吹雲卻；欲上不得，反歸其宅。
小過：關雎淑女，配我君子；少妻在門，君子嘉喜。
既濟：慈母赤子，饗賜得士；夷狄服除，以安王家。
未濟：三足孤烏，靈鳴督卸，思過罰惡，自賊其家。

[book_title]履之
履：十烏俱飛，羿得九雌；雖得淂全，且驚不危。
乾：東嚮藩垣，相與笑言；子般執鞭，圉人作患。
坤：循河樀舟，旁淮東游；漁父舉網，先得大鰌。
屯：轅折輪破，馬倚僕臥，後旅先宿，右足跌踒。
蒙：兩人相絆，相與悖戾；心不同爭，訟忷忷然。
需：北辰紫宮，衣冠立中；含和建德，常受天福。
訟：遊居石門，祿身安全；受福西鄰，歸飲玉泉。
師：羊腸九縈，相推併前；止須王孫，乃能上天。
比：爭訟相倍，和氣不處；陰陽俱否，穀風母子。
小畜：郭叔距頤，為棘所拘；龍額重顙。禍不成殃，復歸其鄉。
泰：蠆室蜂戶，螫我手足；不得進止，為吾害咎。
否：怒非其怨，因拘有遷；貪妬腐鼠，而呼鴞鳶，失反被困。
同人：嬰孩求乳，母歸其子；黃麑悅喜，自樂甘餌。
大有：鍼鏤勝服，錦繡不成；鷹逐雉兔，爪折不得。
謙：雨潦集降，河梁不通；鄒魯閉塞，破費市空。
豫：封豕溝瀆，水潦空谷；客止舍宿，泥塗至腹。處無黍稷。
隨：三姦相擾，桀跖為交；上下騷離，隔絕天道。
蠱：齊景惑疑，為孺子牛；嫡庶不明，賊孽為患。
臨：三羊俱亡，走奔南行；會暮失跡，不知所藏。
觀：請伯行賈。代山之野，夜歷險阻；不逢危殆，利如澆酒。
噬嗑：桑之將落，殞其黃葉；失勢傾側，而無所立。
賁：上山求魚，入水捕狸；市非其歸，自令久留。
剝：名成德就，項領不試；景公耋老，尼父逝去。
復：天之奧隅，堯舜所居；以存保身，為我國家。
無妄：雎鳩淑女，賢聖配偶；宜家壽福，吉慶長久。
大畜：兩人俱爭，莫能有定；心乖不同，訟言起凶。
頤：涉伯徇名，棄禮誅身；不得其道，成子奔燕。
大過：踰江求橘，并得大栗；烹羊食肉，飲酒歌笑。
坎：山險難升，澗中多石；車馳轊擊，重傷載軸；擔負善躓，跌踒右足。
離：元利孔福，神所子畜；般樂無苦，得其歡欲。
咸：烏鵲食穀，張口受哺；蒙被恩福，長大成就；柔順利貞，君臣合好。
恆：潼滃蔚薈，膚寸來會；津液下降，流潦滂沛。
遯：路多枳棘，步刺我足；不利旅客，為心作毒。
大壯：虺蝮所聚，難以居處；毒螫痛甚，瘡不可愈。
晉：麟鳳相隨，觀察安危；東郭聖人，后稷周公；共和政令，君子攸同；利以居止，長無憂凶。
明夷：築亂不時，使民恨憂；立祉為笑，君危臣騷。
家人：黃帝所生，伏羲之宅；兵刃不至，利以居止。
睽：雀行求食，暮歸屋宿；反其室舍，安寧無故。
蹇：太倉積穀，天下饒食；陰陽調和，年歲時熟。
解：竿旄旗旌，執幟在郊；雖有寶珠，無路致之。
損：履機蹈顛，墜入寒淵；行不能前，足矮不便。
益：𠾑命止車，和合兩家；蛾眉皓齒，二國率殭。
夬：吉日車攻，田弋獲禽；宣王飲酒，以告嘉功。
姤：重伯黃寶，宜以我市；嫁娶有恩，利得過母。
萃：延頸望酒，不入我口；深以自喜，利得無有。
升：牧為代守，饗食甘賜；得吏士意，戰大破胡，長安國家。
困：日出溫谷，臨照萬國；高明淑仁，虞夏配德。
井：逐兔索烏，破我弓車；日暮不及，失利後時。
革：譌言妄語，傳相詿誤；道左失迹，不知所處。
鼎：履虎躡蛇，貶損我威；君子失車，去其國家。
震：本根不固，花葉落去；更為孤嫗，不得相親。
艮：五軛四軏，優得饒有；陳力就列，騶虞喜悅。
漸：黃帝紫雲，聖且神明；光見福祥，告我无殃。
歸妹：五利四福，俱佃高邑；黍稷盛茂，多獲藁稻。
豐：群虎入邑，求索肉食；大人衛守，君不失國。
旅：烏子鵲雛，常與母居；願慕群侶，不離其巢。
巽：蹇驢不材，駿驥失時；筋勞力盡，罷於沙丘。
兌：玄鬣黑顙，東歸高鄉；朱鳥道引，靈龜載莊；遂抵天門，見我貞君。
渙：探巢得雛，鳩鵲來俱，使我音娛。
節：安上宜官，一日九遷；升擢超等，牧養常山。君臣獲安。
中孚：大頭目明，載受嘉福；三雀飛來，與祿相得。
小過：遠視千里，不見黑子；離婁之明，無益于光。
既濟：三女為姦，俱遊高園；倍室夜行，與伯笑言。不忍主母，失禮酒冤，皇天誰告？
未濟：日辰不和，強弱相振，一雌兩雄，客勝主人。

[book_title]泰之
泰：求玉陳國，留連東域；須我王孫，四月來復；主君有德，蒙恩受福。
乾：伯夷：叔齊，貞廉之師；以德防患，憂禍不存。
坤：濟深難渡，濡我衣袴；五子善櫂，脫無他故。
屯：倚立相望，適得道通。驅駕奔馳，比目同床。
蒙：葛藟蒙棘，花不得實；讒佞為政，使恩壅塞。
需：四足無角，君子所服；南征述職，與福相得。
訟：踝踵之傷，左指病癰；失旅後時，利走不來。
師：春城夏國，生長之域；可以服食，保全家國。
比：望驥不來，駒蹇為憂；雨驚我心，風撼我肌。
小畜：久客無床，思歸我鄉；雷雨涌盈，道不得通。
履：舫船備水，旁可燃火；積善有徵，終身無禍。
否：陟岵望母，役事未已；王政無盬，不得相保。
同人：多載重負，捐棄于野；予母誰子，但自勞苦。
大有：生直地乳，上皇大喜；賜我福祉，受命無極。
謙：翕翕䡘䡘，稍墮山顛；滅其令名，長沒不全。
豫：東鄰嫁女，為王妃后；莊公築館，以尊王母；歸于京師，季姜悅喜。
隨：伯虎仲熊，德義淵閎；使布五穀，陰陽順敘。
蠱：敏捷敬疾，如猨升木；彤弓雖調，終不能獲。
臨：舉被覆目，不見日月；衣裘簟床，就長夜室。
觀：忍醜少羞，無面有頭；虛日以弊，消寡耗減。
噬嗑：涸陰沍寒，常冰不溫；令人墮怠，雹大為災。
賁：夏麥麩䵃，霜擊其芒；疾君敗國，使民夭傷。
剝：淵涸龍憂，箕子為奴；午叔隕命，殷破其家。
復：跛踦相隨，日暮牛罷；陵遲後旅，失利亡雌。
無妄：桑之將落，隕其黃葉；失勢傾側，如無所立。
大畜：生長以時，長育根本；陰陽和德，歲樂無憂。
頤：童女無夫，未有匹配；陰陽不和，空坐獨宿。
大過：春令原宥，仁德不合；三聖攸同，周國茂興。
坎：金精耀怒，帶劍過午；兩虎相距，雖驚无咎。
離：危坐至暮，請求不得；膏澤不降，政戾民忒。
咸：老楊日衰，條多枯枝；爵級不進，日下摧隤。
恆：蔡侯適楚，留連江濱；踰時歷月，思其君后。
遯：右撫劍頭，左受鉤帶；凶訟不止，相與爭戾。失利市肆。
大壯：水流趨下，遠至東海；求我所有，買鮪與鯉。
晉：登几上輿，駕駟南遊；合縱散衡，燕秦以強。
明夷：求兔得獐，過其所望；歡以相迎，高位夷傷。
家人：過時不歸，道遠且迷；旅人心悲，使我徘徊。
睽：魂孤無室，衘指含食；盜張民饋，見敵失肉。
蹇：居如轉丸，危不得安；東西不寧，動生憂患。
解：坤厚地德，庶物蕃息；平康正直，以綏大福。
損：挒蔽牡荊，生賢山傍；仇敵背憎，孰肯相迎？
益：鳳凰衘書，賜我玄珪，封為晉侯。
夬：作凶不善，相牽入井；溺陷辜罪，禍至憂有。
姤：悲鳴北行，失其長兄；伯仲不幸，骸骨散亡。
萃：羔衣豹裘，高易我家；君子維好。
升：日中為市，各抱所有；交易資貨，貪珠懷寶。心悅歡喜。
困：振急絕理，常陽不雨；物病焦乾，華實無有。
井：狐貉載剝，徙溫厚蓐；寒棘為疾，有所不足。
革：履踐危難，脫執去患；入福喜門，見誨大君。
鼎：四亂不安，東西為患；退止我足，毋出國城；乃得全完，賴其生福。
震：南國少子，才略美好；求我長女，賤薄不與；反得醜惡，後乃大悔。
艮：妄怒失理，陽孤無輔；物病焦枯，年飢於黍。
漸：倬然遠咎，避患害早；田獲三狐，見民為寶。
歸妹：逐鹿山巔，利去我西；維邪南北，無所不得。
豐：龍蛇所聚，大水來處；滑滑泲泲，使我無賴。
旅：從風吹火，牽騏驥尾；易為功力，因催受福。
巽：澤狗水鳧，難畜少雛；不為家饒，心其函逋。
兌：水壞我里，東流為海；龜鳧讙囂，不覩慈母。
渙：褰衣涉行，水深漬多；賴幸舟子，濟脫無他。
節：龜厭河海，陸行不止；自令枯槁，失其都市；憂悔為咎，亦無及已。
中孚：同本異業，樂仁政德；東鄰慕義，來興我國。
小過：桃李花實，累累日息；長大成熟，甘美可食，為我利福。
既濟：重瞳四乳，聰明順理；無隱不形，微視千里；災害不作，君子集聚。
未濟：實沈參墟，以義討尤；次止結盟，以成霸功。

[book_title]否之
否：秦為虎狼，與晉爭強；併吞其國，號曰始皇。
乾：天之奧府，眾利所聚；可以饒有，樂我君子。
坤：天之所災，凶不可居；轉徙獲福，留止危憂。
屯：名成德就，項領不試；景公耋老，尼父逝去。
蒙：特善避患，福祿常存；雖有豺虎，不能危患。
需：避患東西，反入禍門；糠糟不屬，憂動我心。
訟：珪璧琮璋，執贄見王；百里甯越，應聘齊秦。
師：揚水潛鑿，使君潔白；衣素朱表，遊戲皋沃；得君所願，心志娛樂。
比：官爵相保，居之無咎；求免不得，怕使恨悔。
小畜：載元無褌，臝裎出門；小兒作笑，君為憂患。
履：把珠入口，為我利寶；得吾所有，欣然嘉喜。
泰：行不如還，直不如屈；進不若退，可以安吉。
同人：眾鬼凡聚，還生大怪，九身無頭；魂驚魄去，不可以居。
大有：家給人足，頌聲並作；四夷賓服，干戈囊閣。
謙：人面鬼口，長舌為斧；斲破瑚璉，殷商絕祀。
豫：南山之峻，真人所在；德配唐虞；天命為子；保佑飲享，身受大慶。
隨：春桃生花，季女宜家；受福多年，男為邦君。
蠱：鴟鴞破斧，沖人危殆；賴其忠德，轉禍為福，傾危復立。
臨：猿墮高木，不踒手足；保我金玉，還歸其室。
觀：天之奧隅，堯舜所居；可以存身，保我邦家。
噬嗑：伯蹇叔盲，足病難行；終日至暮，不離其鄉。
賁：日月相望，光明盛昌；三聖茂功，仁德大隆。
剝：桃李花實，累累日息；長大成就，甘美可食。
復：入和出明，動作有光；運轉休息，動作尤康。
無妄：陰冥老極，陽建其德；履離載光，天下昭明；功業不長，蝦蟆代王。
大畜：行役未已，新事復起；姬姜勞苦，不得休息。
頤：狐鳴苑北，飢無所食；困於空丘，莫與同力。
大過：雄聖伏名，人匿麟遠；走鳳飛北，擾亂未息。
坎：病貧望幸，使伯行販；開牢擇羊，多得大牂。
離：翕翕𨋮𨋮，稍稍崩顛；滅其令名，長沒不存。
咸：花薄實槁，衣弊如絡。女功不成，絲布如玉。
恆：溫山松柏，常茂不落；鸞鳳所止，得以歡樂。
遯：失恃母友，嘉偶出走；玃如失兔，傫如虐狗。
大壯：太乙駕騮，從天上求；徵我叔季，封為魯侯。
晉：雙鳧俱飛，欲歸稻池；徑涉雚澤，為矢所射，傷我胸臆。
明夷：深坑復平，天下安寧；意娛心樂，賴福長生。
家人：俱為天民，雲過吾西；風伯雨師，與我無恩。
睽：野鳥山鵲，來集六博；三鳥四散，主人勝客。
蹇：北陰司寒，堅冰不溫；凌人情怠，大雹為災。
解：伊尹致仕，去桀耕野；執順以傳，反和無咎。
損：北風牽手，相從笑語；伯歌季舞，讌樂以喜。
益：從巢去家，南過白馬；東西受福，與母相得。
夬：鳥飛跌跛，兩兩相和；不病四支，但去莫疑。
姤：三年生駒，以戌為母；荊夷上侵，姬伯出走。
萃：破筐敝筥，棄捐於道；壞落穿敗，不復為寶。
升：結紐得解，憂不為禍；食利供家，受福安坐。
困：白日陽光，雷車避藏；雲雨不行，各自止鄉。
井：杜口結舌，心中怫鬱；凶災生患，無所告冤。
革：齎貝贖狸，不聽我辭；繫於虎髯，牽不得來。
鼎：持鶴抱子，見蛇何咎；室家俱在，不失其所。
震：逐兔山西，利走入門；賴我仁德，獲為我福。
艮：興役不休，與民爭時；牛生五趾，行危為憂。
漸：春粟夏梨，少鮮希有；斗千石萬，貴不可販。
歸妹：悲號北行，失其長兄；伯仲不幸，骸骨散亡。
豐：賦斂重數，政為民賊；杼軸空盡，家去其室。
旅：履服白縞，殃咎並到，憂不敢笑。
兌：免冠進賢，步行出朝；門體不正，賊孽為患。
巽：杜口結舌，言為禍母；代伯受患，無所禱冤。
渙：娶於姜女，駕迎新婦；少齊在門，夫子悅喜。
節：牧羊稻園，聞虎喧嚾；思恐悚息，終無禍患。
中孚：老妾据機，緯絕不知；女功不成，冬寒無衣。
小過：乘龍吐光，使陰復明，燎獵載聖，六師以昌。
既濟：東鄰嫁女，為王妃后；莊公築館，以尊主母；歸於京師，季姜悅喜。
未濟：灌鴶東從，道頓跌跱；日食不退，病為身禍。

[book_title]同人之
同人：密橐山巔，銷鋒鑄刃；示不復用，天下大勸。
乾：一臂六手，不便於口；莫肯與用，利棄我走。
坤：獐鹿逐牧，飽歸其居。安寧無悔。
屯：鴻魚逆流，至人潛渚；蓬蒿代柱，大屋顛倒。
蒙：三羖五牂，相隨俱行；迷入空澤，經涉六駮，為所傷賊。
需：黃帝出遊，駕龍乘馬；東上太山，南過齊魯。邦國咸喜。
訟：履危不安，心欲東西；步走逐鹿，空無所得。
師：望尚阿衡，太宰周公；藩屏湯武，立為侯王。
比：白龍黑虎，起伏俱怒，戰於阪兆；蚩尤走敗，死於魯首。
小畜：載石上山，步跌不前；嚬眉之憂，不得所歡。
履：周德既成，杼軸不傾；申酉趺暮，耋老衰去，箴石不祐。
泰：乘雲帶雨，與飛鳥俱；動舉千里，見我慈母。
否：齎貝贖狸，不聽我辭；繫我虎鬚，牽不得來。
大有：三翼飛來，是我逢時；俱行先至，多得大利。
謙：兩足四翼，飛入家國；寧我伯子，與母相得。
豫：按民呼池，玉盃文案；魚如白雲，一國獲願。
隨：季姬踟躕，望我城隅；終日至暮，不見齊侯。君上無憂。
蠱：龍渴求飲，黑雲影從；河伯奉觴，跪進酒漿。流潦滂滂。
臨：出門逢患，與福為怨；更相擊刺，傷我手端。
觀：播天舞地，神明所守，安樂無咎。
噬嗑：兩金相擊，勇氣鈞敵；終日大戰，不破不缺。
賁：車雖駕，兩紖絕；馬奔出，雙輪脫；行不至，道遇害。
剝：文山紫芝，雍梁朱草；長生和氣，王以為寶；公尸侑食，福祿來處。
復：把珠入口，為我畜寶；得吾所有，欣然嘉喜。
無妄：負牛上山，力劣行難；烈風雨雪，遮遏我前；中道復還，憂者得歡。
大畜：陶朱白珪，善賈息資；三致千金，德施上人。
頤：子鉏執麟，《春秋》作元；陰聖將終，尼父悲心。
大過：春日載陽，福履齊長；四時不忒，與樂為昌。
坎：孔德如玉，出於幽谷；飛上喬木，鼓其羽翼，大光照國。
離：甌脫康居，慕仁入朝；湛露之歡，三爵畢恩；復歸窮廬，以安其居。
咸：秋冬夜行，照覽星辰；道理利通，終身何患？
恆：鳴鵠抱子，見虵何咎？室家俱在，不失其所。
遯：安和泰山，福祿屢臻；雖有豺虎，不能危身。
大壯：老目瞢眠，不知東西；君失理命，以直為傴。王珍其寶。
晉：植璧秉珪，請命于河；周公剋敏，沖人瘳愈。
明夷：大王執政，歲熟民富；國家豐有，主者有喜。
家人：爭訟相背，和氣不處；陰陽俱否，穀風無子。
睽：齊魯爭言，戰於龍門；搆怨結禍，三世不安。
蹇：鹿得美草，鳴呼其友；九族和穆，不離邦域。
解：百里南行，雖徵復明；去虞適秦，為穆國卿。
損：梅李冬實，國多寇賊；亂擾並作，王不能制。
益：府藏之富，王以賑貸；捕魚河海，苟罔多得，巨蛇大輶。戰於國郊，君遂走逃。
夬：杜飛門啟，患憂大解；去老乘馬，不為身禍。
姤：宜昌娶婦，東家歌舞，長樂歡喜。
萃：正陽之央，甲氏以亡；禍及留吁，湮滅為墟。
升：鳥過稻廬，甘樂𪍿鰌；雖驅不去，田畯懷憂。
困：跛踦俱行，日暮車傷，失旅乏糧。
井：龍門水穴，流行不害；民安其土，君臣相保。
革：山陵四塞，遏我徑路；欲前不得，復還故處。
鼎：兩虎爭鬭，血流漂杵；城郭空墟，蒿藜塞道。
艮：龍生無常，或托空葉；憑乘風雲，為堯立功。
震：依叔墻隅，志下心勞；楚亭晨食，韓子低頭。
漸：魁行搖尾，逐雲吹水；汙泥為陸，下田為稷。
歸妹：跛踦相隨，日暮牛罷；陵遲後旅，失利亡雌。
豐：三人俱行，北求大牂；長孟病足，請季負囊；柳下之寶，不失驪黃。
旅：鳳凰在左，麒麟在右；仁聖相遇，伊呂集聚；傷害不至，時無殃咎，福為我母。
巽：乘筏渡海，雖深不殆；曾孫皇祖，累累具在。
兌：比目四翼，來安吾國；齎福上堂，與我同床。
渙：娶於姜呂，駕迎新婦；少齊在門，夫子悅喜。
節：螟䖝為賊，害我稼穡；盡禾單麥，秋無所得。
中孚：衣裳顛倒，為王來呼；成就東周，邦國大休。
小過：王孫季子，相與為友；明允篤誠，升擢慶舉。
既濟：踊泉滑滑，流行不絕；汙為江海，敗毀邑里，家無所處。聞虎不懼，向我笑喜。
未濟：桑戶竊脂，啄粟不宜；亂政無常，使心孔明。

[book_title]大有之
大有：白虎張牙，征伐東來；朱雀前驅，讚道說辭；敵人請服，衘璧前趨。
乾：南山大行，困於空桑；老沙為石，牛馬無糧。
坤：蟠枝失岐，與母別離，絕不相知。
屯：譐譐所言，莫知我恆；懽樂堅固，可以長安。
蒙：李梅零墜，心思憒憒；懷憂少愧，亂我魂氣。
需：火雖熾，在吾後；寇雖多，在吾右；身安吉，不危殆。
訟：虎臥山隅，鹿過後朐。弓矢設張，猬為功曹，伏不敢起；逐至平野，得我美草。
師：三火起明，兩滅其光；高位疾巔，驕恣誅傷。
比：匹君楚馬，遇讒無辜，久旅離憂。
小畜：一室百子，同公異母；以義防患，禍災不起。
履：商人行旅，資所無有；貪貝利珠，留連王市；還旋內顧，公子何咎？
泰：禹將為君，北入崑崙；稍進揚光，登入溫湯，代舜為治，功德昭明。
否：乾行天德，覆幬無極；嘔呼烹熟，使各自得。
同人：南國盛茂，黍稷醴酒；可以享老，樂以嘉友。
謙：方船備水，旁河然火；終身無禍。
豫：雷行相逐，無有休息；戰於平陸，為夷所覆。
隨：躑躅踟躕，拊心搔頭；五晝四夜，賭我齊侯。
蠱：大口宣唇，神使伸言；黃龍景星，出應侯門，與福上天，天下安昌。
臨：陰衰老極，陽建其德；離陽載光，天下昭明。
觀：三塗五岳，陽城太室；神明所伏，獨無兵革。
噬嗑：年豐歲熟，政仁民樂；利以居止，旅人獲福。
賁：楚烏逢天，不時久放；離居無群，意昧精喪。作此哀詩，以告孔憂。
剝：出門大步，與凶惡忤；罵公詈母，為我憂恥。
復：火至井谷，陽芒生角；犯歷天戶，闚觀太微；登上玉床，家易六公。
無妄：牧羊逢狼，雖憂不傷；畏怖既息，終無禍殃。
大畜：繭栗犧牲，敬奉貴神；享者飲食，受福多孫；望季不來，孔聖厄陳。
頤：大蓋治床，南歸羖羊；長伯為我，多得牛馬。利於徙居。
大過：枯樹無枝，與子分離。飢寒莫養；獨立哀悲。
坎：天地九重，堯舜履中；正冠垂裳，宇宙平康。
離：鳧鷖遊涇，君子以寧；履德不愆，福祿來成。
咸：臝襢逐狐，為人觀笑；牝雞司晨，主作亂根。
恆：典冊法書，藏在蘭臺；雖遭亂潰，獨不遇災。
遯：三癡俱狂，欲之平鄉；迷惑失道，不知昏明。
大壯：癭瘤瘍疥，為身瘡害；疾病癃痢，常不屬逮。
晉：三豕俱走，鬭於虎口；白豕不勝，死於坂下。
明夷：賴先之光，受德之佑；雖遭顛沛，獨不凶咎。
家人：上義崇德，以建大福；明哲且聰，周武立功。
睽：四亂不安，東西為患，身止無功。不出國城，乃得全完，賴其生福。
蹇：金牙鐵齒，西王母子；無有患殆，減害道利。
解：賀喜從福，曰利蕃息，歡樂有得。
損：昊天白日，照臨我國；萬民康寧，咸賴嘉福。
益：左眇右盲，視闇不明；下民多孽，君失其常。
夬：吾家黍梁，積委道傍；有囊服箱，運到我鄉，藏於嘉倉。
姤：殊類異路，心不相慕；牝猭無猳，鰥無室家。
萃：雀行求食，出門見鷂；顛蹶上下，幾無所處。
升：野有積庚，穡人駕取。不逢虎狼，暮歸其宇。
困：膚敏之德，發憤忘食；虎豹禽說，為王求福。
井：光祀春成，陳項雞鳴；陽明失道，不能自守。
革：左抱金玉，右得熊足；常盈不亡，獲心所欲。
鼎：履泥汙足，名困身辱；兩仇相得，身為痛瘧。
震：安居重遷，不去其亶；未來相聞，樂得常產。
艮：天災所遊，凶不可居；轉徙獲福，留止危憂。
漸：昧昧墨墨，不知白黑；景雲亂擾，光明隱伏；犬戎來攻，幽主失國。
歸妹：鳧雁啞啞，以水為宅；雌雄相和，心志娛樂。得其所欲。
豐：長生無極，子孫千億；柏柱載器，堅固不傾。
旅：麒麟鳳凰，善政得祥；陰陽和調，國無災殃。
巽：天之奧隅，堯舜所居；可以存身，保我室家。
兌：配合相迎，利之四鄰；昏以為期，與福笑喜。
渙：砥德礪材，果當成周；拜受大命，封為齊侯。
節：與福俱坐，畜水備火；思患豫防，終無殃禍。
中孚：晨昏潛處，候明昭昭；卒連白日，為世榮主。
小過：視曰再光，與天相望；長牛懽悅，以福為多。
既濟：大頭明目，載受嘉福；三雀飛來，與祿相單。
未濟：楩生荊山，命載輸班；袍衣剝脫，夏熱冬寒；立餓枯槁，眾人莫憐。

[book_title]謙之
謙：王喬無病，苟頭不痛。亡破失履，乏我送從。
乾：喋囁處曜，昧冥相待；多言少實，終無成事。
坤：北辰紫宮，衣冠立中；含和建德，常受大福。鈆刀攻玉，堅不可得。
屯：東璧餘光，數暗不明；主母嫉妬，亂我事業。
蒙：下背其上，盜明相讓；嬰子兩頭，陳破其虛。
需：鳳生會稽，稍巨能飛；翱翔往來，為眾鳥雄。
訟：鑿井求玉，非卞氏寶；名困身辱，勞無所得。
師：邦桀載役，道至東萊；百僚具舉，君王嘉喜。
比：安息康居，異國同廬。非吾邦域，使伯憂惑。
小畜：江河淮海，天之都市；商人受福，國家富有。
履：同本異葉，樂仁上德；東鄰慕義，來興吾國。
泰：白鶴衘珠，夜食為明；懷我德音，身受光榮。
否：踐履危難，脫厄去患；入福喜門，見吾邦君。
同人：宮商既和，聲音相隨；驪駒在門，主君以歡。
大有：天地配享，六位光明；陰陽順序，以成厥功。
豫：江河淮海，天之奧府；眾利所聚，可以饒有。樂我君子。
隨：雙鳥俱飛，欲歸稻池；經涉雚澤，為矢所射。傷我胸臆。
蠱：留仲叔季，日暮寢寐；羸臥失限，虐我具囊。衘卻道傍。
臨：受終文祖，承衰復起；以義自閉，雖苦無咎。
觀：据斗運樞，順天無憂，與天並居。
噬嗑：周師伐紂，戰於牧野；甲子平旦，天下悅喜。
賁：十雌百雛，常與母俱；抱雞搏虎，誰敢害諸？
剝：桀：跖並處，人民愁苦；擁兵荷糧，戰於齊魯。
復：南山昊天，刺政閔身；疾悲無辜，背憎為仇。
無妄：百川朝海，流行不止；道雖遼遠，無不到者。
大畜：目不可合，憂來搖足；悚惕為懼，去我邦域。
頤：鳥升鵠舉，照臨東海；龍降庭堅，為陶叔後；封於英六，履祿綏厚。
大過：北方多棗，橘柚所聚；荷囊載黍，盈我筐筥。
坎：懸狟素餐，食非其任；失望遠民，實勞我心。
離：羔羊皮革，君子朝服；輔政扶德，以合萬國。
咸：齊魯爭言，戰於龍門；搆怨致禍，三歲不安。
恆：久陰霖雨，塗行泥潦；商人休止，市無所有。
遯：桃雀竊脂，巢於小枝；搖動不安，為風所吹；寒心慄慄，常憂殆危。
大壯：防患備災，凶惡不來；雖困無憂，未獲安休。
晉：引順絕糧，與母異門；不見所懽，孰與共言？
明夷：鰌鰕去海，藏於枯里；街巷褊隘，不得自在；南北極遠，渴餒成疾。
家人：恭寬信敏，功加四海；辟去不祥，喜來從母。
睽：歲飢無年，虐政害民；乾谿驪山，秦楚結怨。
蹇：右目無瞳，偏視寡明；十步之外，不知何公？
解：蜩螗歡喜，草木嘉茂；百菓蕃熾，日益多有。
損：常德自如，安坐無尤；莘入貴鄉，到老安榮。
益：狡兔趯趯，良犬逐咋；雄雉受害，為鷹所獲。
夬：春桃生花，季女宜家；受福多年，男為封君。
姤：山石朽弊，稍崩墜落；上下離心，君受其祟。
萃：水壞我里，東流為海；龜鳧讙囂，不睹我家。
升：七竅龍身，造易八元；法天則地，順時施恩。富貴長存。
困：四夷慕德，來興我國；文君陟降，同受福德。
井：華首山頭，仙道所遊；利以居止，長無咎憂。
革：鸇鳩徒巢，西至平州；遭逢雷雹，闢我葦蘆。室家飢寒，思吾故初。
鼎：狗無前足，陰謀叛背；為身害賊。
震：陽孤亢極，多所恨惑；車傾蓋亡，身常驚惶。乃得其願，雌雄相從。
艮：空槽注豬，豚彘不到；張弓祝雞，雄父飛去。
漸：長夜短日，陰為陽賊；萬物空枯，藏於北陸。
歸妹：爪牙之士，怨毒祈父。轉憂與己，傷不及母。
豐：拜跪請兔，不德臭腐；挽眉衘指，低頭北去。
旅：有莘季女，為夏妃后；貴夫壽子，母字四海。
巽：季姜踟躕，待孟城隅；終日至暮，不見齊侯。
兌：邯鄲反言，父兄生患；涉叔援俎，一死不還。
渙：逐鹿山巔，利去我西；維邪南北，利無不得。
節：穿鼻繫株，為虎所拘；王母祝榴，禍不成災，突然自來。
中孚：虎豹熊羆，遊戲山谷。君子仁賢，皆得所欲。
小過：梅李冬實，國多賊盜；擾亂並作，王不能制。
既濟：望幸不到，文章未就。王子逐兔，犬踦不得。
未濟：千柱百梁，終不傾僵；仁智輔聖，周宗寧康。

[book_title]豫之
豫：冰將泮散，鳴雁噰噰；丁男長女，可以會同。生育聖人。
乾：龍馬上山，絕無水泉；喉燋唇乾，口不能言。
坤：蔡侯朝楚，留連江濱；踰時歷月，思其后君。
屯：文厄羑里，湯拘夏臺；仁聖不害，數困何憂。免於縲索，為世雄侯。
蒙：典冊法書，藏在蘭臺；雖遭亂潰，獨不遇災。
需：氈裘羶國，文禮不飭；跨馬控弦，伐我都邑。
訟：星隕如雨，弓弱無輔，強陽制陰，不得安土。
師：蝗囓我稻，驅不可去；實穗無有，但見空藁。
比：虎飢欲食，為蝟而伏。禹導龍門，辟咎除患，元醜以安。
小畜：蝙蝠夜藏，不敢晝行。酒為酸漿，魴臭鮑羹。
履：精華墮落，形體醜惡；齟齬挫頓，枯槁腐蠹。
泰：兩足不獲，難以遠行；疾步不能，後旅失時。
否：令妻壽母，宜家無咎；君子之歡，得以長久。
同人：蚕飢作室，昏多亂纏；緒不可得。
大有：子鉏執麟，《春秋》作元；陰聖將終，尼父悲心。
謙：螟虫為賊，害我稼穡；禾殫麥盡，秋無所得。
隨：憂在腹內，山崩為疾；禍起蕭墻，竟制其國。
蠱：茹芝餌黃，飲食玉瑛；與神流通，長無憂凶。
臨：一夫兩心，枝刺不深；所為無功，求事不成。
觀：十里望烟，散渙四方；形容滅亡，終不見君。
噬嗑：張弓廓弩，經涉山道；雖有伏虎，誰敢害諸？
賁：泉閉澤竭，王母飢渴；君子困窮，乃徐有說。
剝：野鳶山鵲，奕棊六博；三梟四散，主人勝客。
復：羊驚馬走，上下揮擾；鼓音不絕，頃公奔敗。
無妄：黃帝神明，八子聖聰；俱受大福，天下康平。
大畜：住車醊酒，疾風暴起；泛亂福器，飛揚位草。明神降祿，道無害寇。
頤：滕虵乘龍，宋鄭飢凶；民食草蓬。
大過：揚水潛鑿，使石潔白。裏素表朱，遨遊皋澤。得君所願。心志娛樂。
坎：西過虎廬，驚其前樞。雖憂無尤。
離：衣成無袖，不知所穿。客指東西，未得便安。
咸：晨風文翰，隨時就溫；雄雌相和，不憂危殆。
恆：心多恨悔，出言為怪；梟鳴于北，聲醜可惡。請謁不得。
遯：離女去夫，閔思苦憂；齊子無良，使我心愁。
大壯：過時不歸，雌雄苦悲；徘徊外國，與叔分離。
晉：鵲巢柳樹，鳩集其處；任力薄德，天命不佑。
明夷：鶴盜我珠，逃於東都；懷怒追求，郭氏之墟。不見蹤跡，使伯心憂。
家人：夫婦相背，和氣弗處；陰陽俱否，莊姜無子。
睽：月走日步，逃不同舍；夫妻反目，主君失位。
蹇：雒陽嫁女，善逐人走；三寡失夫，婦妬無子。
解：周德既成，杼軸不傾；太宰東西，夏國康寧。
損：日中為市，交易資寶。各利所有，心悅以喜。
益：童妾獨宿，長女未室；利無所得。
夬：忠言輔成，王政不傾；公劉兆基，文武綏之。
姤：牛驥同堂，郭氏以亡；國破為虛，主君奔逃。
萃：中原有菽，以待雉食。飲御諸友，所求大得。
升：多虛少實，語不可覆；尊虛無酒，飛言如雨。
困：青蠅集蕃，君子信讒；害賢傷忠，患生婦人。
井：履株覆輿，馬驚傷車，步為我憂。
革：商風召寇。呼我北盜。間諜內應，與我爭鬭。殫已寶藏，主人不勝。
鼎：逸豫好遊，不安其家；惑於少姬，久迷不來。
震：吾有驊騮，畜之以時。東家翁孺，來請我車；價極可與，後無賤悔。
艮：阨窮上通，與堯相逢。登升大麓，國無凶人。
漸：眾兔俱走，熊羆在後；踦不能進，失信寡處。
歸妹：旁行不遠，三思復返。心多畏惡，中日止舍。
豐：倉唐奉使，中山以孝；文侯悅喜，擊子徵召。
旅：入天門，守地戶；居安樂，不勞苦。一說：文山蹲鴟，肥腯多脂；王孫獲願，載福巍巍。
巽：登階上堂，見吾父兄；左酒右漿，與福相迎。
兌：秋虵向穴，不失其節，夫人姜氏，自齊復入。
渙：忍醜少羞，無面有頭，滅耗寡虛，日以削銷。
節：景星照堂，麟鳳遊翔；仁施大行，頌聲以興。
中孚：竿旄旌旗，執幟在郊；雖有寶珠，無路致之。
小過：李華再實，鴻卵降集；仁德以興，陰國受福。
既濟：白馬赤烏，戰於東都；天輔有德，敗悔為憂。
未濟：採薪得麟，大命隕顛。豪雄爭名，天下四分。

[book_title]隨之
隨：鳥鳴東西，迎其群侶；不得自專，空返獨還。
乾：鼻目易處，不知香臭；君迷於事，失其寵位。
坤：唐虞相輔，鳥獸喜舞；安樂無事，國家富有。
屯：左輔右弼，金玉滿櫃；常盈不亡，富如敖倉。
蒙：蒼龍單獨，與石相觸，摧折兩角。
需：釣目厭部，善逐人走；來嫁無夫，不安其廬。
訟：逐虎驅狼，避者不祥。凶惡北行，與喜相逢。
師：齎貝贖狸，不聽我辭。繫於虎鬚，牽不得來。
比：同載共輿，中道別去；喪我元夫，獨與孤居。
小畜：奮翅鼓翼，將之嘉國；愆期失時，反得所欲。
履：目傾心惑，夏姬在側；申公顛倒，巫臣亂國。
泰：搏鳩彈鵲，逐兔山北；九盡日暮，失獲無得。
否：鹿求其子，虎廬之里；唐伯季耳，貪不我許。
同人：敗魚鮑室，臭不可息；上山履塗，歸傷我足。
大有：華燈百枝，消衰暗微；精光訖盡，奄有灰靡。
謙：顏叔子夏，遨遊仁宇；溫良受福，不失其所。
豫：梁柱堅固，子孫蕃盛；福喜盈積，終無禍悔。
蠱：邊鄙不聳，民狎其野；穡人成功，年歲大有。
臨：虵牛鳴呴，呼求水潦。雲雨大會，流成河海。
觀：志合意同，姬姜相從；嘉耦在門，夫子悅喜。
噬嗑：白馬駮騮，更生不休；富有商人，利得如丘。
賁：大姒夏禹，經啟九道；各有攸家，民得安所。
剝：甲戊己庚，隨時轉行；不失其心，得且安寧。
復：穆違百里，使孟厲武；將帥襲戰，敗於殽口。
無妄：茅茹本居，與類相扶；顧慕群旅，不離其巢。
大畜：伯仲叔季，日暮寢寐；坐臥失明，喪其貝囊。
頤：亡羊捕牢，張氏失牛；騂駟奔走，鵠盜我魚。
大過：雀目燕顙，畏昏無光；思我狡童，不見子充。
坎：入暗出明，動作有光；運轉休息，常樂允康。
離：不勝私情，以利自嬰；北室出孤，毀其良家。
咸：稱幸上靈，媚悅於神；受福重重，子孫蕃功。
恆：齊姜叔子，天文在位；實沉參墟，封為康侯。
遯：遨遊無患，出入安全；長受其懽，君子萬年。
大壯：被服文德，升入大麓；四門雍肅，登受大福。
晉：負金懷玉，南歸嘉國；蜂蠆不螫，利入我室。
明夷：日在阜顛，鄉昧為昏；小人成群，君子傷倫。
家人：水父海母，先來鳴呴；澤皋之土，從高而處。
睽：東鄰少女，為王長婦；柔順利貞，宜夫壽子。
蹇：戴缾望天，不見星辰；願小失大，福逃於外。
解：王喬不病，狗頭不痛；三尸失履，乏我逆從。
損：使燕築室，身無庇宿；家不容車，微我衣服。
益：威權分離，烏夜徘徊；爭蔽月光，大人誅傷。
夬：辯變白黑，巧言亂國；大人失福，君子迷惑。
姤：依踞甲鎧，敝筐受貝。大人不顧，少婦不取，棄捐於道。
萃：燕雀衘茆，以生孚乳。兄弟六人，妓好悌孝。得心歡欣，和悅相樂。
升：登几上輿，駕駟南遊；合從散衡，燕秦以僵。
困：黷黷許許，仇偶相得；冰入炭室，消亡不息。
井：鴟鴞破斧，邦人危殆；賴其忠德，轉禍為福。傾亡復立。
革：載金販狗，利棄我走；藏匿淵渠，悔折為咎。
鼎：泉坑復平，宇室安寧；憂患解除，賴福長生。
震：驪姬讒嬉，與二孽謀。譖啄恭子，賊害忠孝。駕出嘉門，商伯有喜。
艮：刺羊不當，血少無羹；女執空筐，不得採桑。
漸：牧羊稻園，聞虎喧嚾；畏懼悚息，終無禍患。
歸妹：明德隱伏，麟鳳遠匿；周室傾側，不知所息。
豐：鄰不我顧，而求玉女；身多禿癩，誰肯媚者！
旅：初雖無輿，後得戰車；賴幸逢福，不罹兵革。
巽：水壞我里，東流為海；龜鳧讙囂，不睹王母。
兌：兩心不同，或欲西東；明論終始，莫適所從。
渙：天帝懸車，廢禮不朝；禳福不制，失其寵家。
節：交川合浦，遠濕難處；水土不同，思吾皇祖。
中孚：勾踐之危，棲於會稽；太宰機言，越國復存。
小過：慈烏鳴鳩，執一無尤；寢門內治，君子悅喜。
既濟：當年早寡，獨立孤居；雞鳴犬吠，無敢問諸。我生不遇，獨離寒苦。
未濟：江河變服，淫湎無側；高位顛崩，寵祿反覆。

[book_title]蠱之
蠱：魴生江淮，一轉為百；周流天下，無有難惡。
乾：首澤與目，載受福慶；我有好爵，與汝相迎。
坤：䡘䡘轠轠，歲莫偏蔽，寵名捐棄，君衰在位。
屯：折若蔽日，蘭屏王目。司馬無良，平子沒傷。
蒙：家在海隅，撓繞深流；王孫單行，無妄以趍。
需：執義秉德，不危不殆。延頸盤桓，安其室檀。屯耗未得，終無大恤。
訟：長舌亂家，大斧破車；陽陰不得，姬姜衰憂。
師：二人異路，東趍西步；千里之外，不相知處。
比：視暗不見，雲蔽日光；不見子都，鄭人心傷。
小畜：初憂後喜，與福為市；八佾列陳，飲御嘉友。
履：童妾獨宿，長女未室；利無所得。
泰：玄黃四塞，陰雌伏謀；呼我墻屋，為巫所識。
否：中復摧頹，常恐衰微；老復賴慶，五羖為相。
同人：伯氏殺羊，行悖天時；亳社夷燒，朝歌丘墟。
大有：日短夜長，祿命分張；早離父兄，免見憂傷。
謙：采唐沫鄉，期于桑中；失期不會，憂思約帶。
豫：昧視無光，夜不見明；冥抵空床，季葉逃亡。
隨：舉趾振翼，南至嘉國；見我伯姊，與惠相得。
臨：則天順時，周流其墟；與樂並居，元有咎憂。
觀：蠆室蜂戶，螫我手足；不可進取，為吾害咎。
噬嗑：公孫駕驪，載遊東齊；延陵悅產，遺季紵衣。
賁：轉作驪山，大失人心；劉季發怒，禽滅子嬰。
剝：羊腸九縈，相推稍前；止須王孫，乃能上天。
復：螮蝀充側，佞人傾惑；女謁橫行，正道壅塞。
無妄：福祿不遂，家多怪祟；麋鹿悲啼，思其大雄。
大畜：雲雷因積，大雨重疊；久不見日，使心悒悒。
頤：三河俱合，水怒踊躍；壞我王室，民困無食。
大過：旦雨夜行，早遍辟城；更相覆傾，終無所成。
坎：褒后生虵，垂老盲微；側跌哀公，酉滅黃離。
離：鴻雁南飛，隨時休息；轉逐天和，千歲不衰。
咸：後時失利，不得所欲；莫亨偕結，自逐自逐。
恆：心多恨悔，出言為怪；梟鳴室北，醜聲可惡。請謁不得。
遯：四馬過隙，時難再得；尼父孔聖，繫而不食。
大壯：陰變為陽，女化為男；治道得通，君臣相承。
晉：崑崙源口，流行不止；龍門砥柱，民不安處。母歸孩子，黃麑悅喜。
明夷：葛纍蒙棘，華不得實；讒佞亂政，使恩壅塞。
家人：公無長驅，大王駿馬；非其當所，傷折為害。
睽：大倉充盈，庶民蕃盛，年歲熟榮。
蹇：執蕡炤犧，為風所吹；火滅無光，不見玄黃。
解：鳥反故巢，歸其室家。心平意正，與叔相和。登高殞墜，失其寵貴。
損：弩弛弓藏，良犬不行；內無怨女，征夫在堂。
益：特犧孔博，日新其德；文公燎獵，姜氏受福。
夬：季秋孟冬，寒露霜降；大陰在庭，品物不生。雞犬夜鳴，家擾數驚。
姤：心多恨悔，出門見怪；有虵三足，醜聲可惡。嫫母為媒，請求不得。
萃：虎豹爭強，道閉不通；小人讙訟，貪夫受空。
升：雞方啄粟，為狐所逐；走不得食，惶懼惕息。
困：陳媯敬仲，兆興齊姜；乃適營丘，八世大昌。
井：昊天白日，照臨我國；萬民康寧，咸賴嘉福。
革：雲夢大藪，嘉有所在；虞人共職，驪駒樂喜。
鼎：獐鹿雞兔，群聚東國；俱往逐追；九齚十得。主君有喜。
震：德惠孔明，雖衰復章，保其室堂。
艮：天之所壞，不可強支；眾口嘈嘈，雖貴必危。
漸：天之奧隅，堯舜所居；可以全身，保我邦家。
歸妹：下泉苞稂，十年無王。荀伯遇時，憂念周京。
豐：江河海隅，眾利聚居；可以遨遊，卒歲無憂。
旅：南山黃竹，三身六目。出入制命，東皇宣政。主尊君安，鄭國無患。
巽：重驛置之，來除我憂；與喜俱居，同其福休。
兌：南山高崗，麟鳳室堂；含和履中，國無災殃。
渙：紫芝朱草，與仙為侶；公尸侑食，福祿來下。
節：宮成室就，進樂相舞；英俊在堂，福祿光明。
中孚：商人子孫，資無所有；貪狼逐狐，留連都市。還轅內鄉，嘉喜何咎。
小過：執贄入朝，獻其狐裘；元戎爕安，沙漠以懽。
既濟：湧泉汩汩，南流不絕；壞敗邑里，家無所處。
未濟：固陰沍寒，常冰不溫；凌人情怠，大雹為災。

[book_title]臨之
臨：弱水之上，有西王母；生不知老，與天相保。行者危怠，利居善喜。
乾：黃獹生馬，白戌為母。晉師在郊，虞公出走。
坤：倉唐奉使，中山以孝；文侯悅喜，擊子徵召。
屯：機關不便，不能出言；精誠不通，為人所冤。
蒙：白茅醴酒，靈巫拜禱；神嗜飲食，使君壽考。
需：重瞳四乳，耳聰目明；普為仁表，聖作元輔。
訟：水長無船，破城壞堤；大夫從役，困于泥塗。一朝喪殞，不見少妻。
師：二人俱行，各遺其囊。鴻鵠失珠，無以為明。
比：隨時轉行，不失其常。咸樂厥類，身無咎殃。
小畜：蔡女蕩舟，為國患憂；褒后在側，屏蔽王目。搔擾六國。
履：駕龍騎虎，周遍天下；為人所使，西見王母。不憂不殆。
泰：員怨之吳，畫策闔閭；鞭平服荊，除大咎殃。威震敵國，還受上卿。
否：唐邑之墟，晉人之居。虞叔受福，寔沈是國，世載其樂。
同人：管鮑相知，至德不離；三言相桓，齊國以安。
大有：三十無室，長女獨宿；心勞未得，憂在胸臆。
謙：散渙水長，風吹我鄉。火滅無光，墮敗桓公。
豫：飛蜎蠕動，各有配偶；小大相保，咸得其所。
隨：安樂几筵，未出王門。
蠱：火生月窟，上下恩塞；觝亂我國。
觀：長生無極，子孫千億；柏柱載青，堅固不傾。
噬嗑：欽敬昊天，曆象星辰；宣授民時，陰陽和調。
賁：三河俱合，水怒踴躍；壞我王屋，民困於食。
剝：壽如松喬，與日月俱；常安康樂，不見禍憂。
復：天之所予，福祿常在。不憂危殆。
無妄：受讖六符，招搖空虛；雖跌無憂，保我全財。
大畜：齎金買車，失道後時；勞罷為會，我心則休。
頤：華首山頭，仙道所遊；利以居止，長無憂咎。
大過：采唐沫鄉，要期桑中；失信不會，憂思約帶。
坎：八面九口，長舌為斧；斲破瑚璉，殷商絕後。
離：臨溪蟠枝，雖恐不危，樂以笑歌。
咸：泱泱沸溢，水泉為害，使我無賴。
恆：蝗螟為賊，傷害稼穡；愁飢於年，農夫鮮食。
遯：八百諸侯，不期同時；慕西文德，興我宗族。家門雍雍。
大壯：長男少女，相向笑語；來歡致福，和悅樂喜。
晉：平國不君，夏氏作亂；烏號竊發，靈公殞命。
明夷：春多膏澤，夏潤優渥；稼穡熟成，畝獲百斛。
家人：客宿臥寒，席蓐不安；行危為害，留止得歡。
睽：乘桴於海，雖懼不殆；母載其子，終焉何咎？
蹇：手拙不便，不能伐檀；車無軸轅，行者苦難。
解：唐虞相輔，鳥獸喜舞；民安無事，國家富有。
損：秋蛇向穴，不失其節；夫人姜氏，自齊復入。
益：病篤難醫，和不能治；命終斯訖，下即蒿廬。
夬：青蛉如雲，城邑閑門；國君衛守，民困於患。
姤：牙孽生齒，室堂啟戶；幽人利貞，鼓翼起舞。
萃：鳧游江海，沒行千里；以為死亡，復見空桑。長生樂鄉。
升：黃帝出遊，駕龍乘馬。東上太山，南遊齊魯；邦國咸喜。
困：履危不止，與鬼相視；驚恐失氣，如騎虎尾。
井：秋南春北，不失消息；涉和履中，時無隱慝。
革：龍門砥柱，通利水道；百川順流，民安其居。
鼎：千歲廟堂，棟橈傾僵；天厭周德，失其寵光。
震：折若蔽目，不見稚叔；三足孤烏，遠離室家。
艮：望叔山北，陵隔我目；不見所得，使我憂惑。
漸：匏瓠之恩，一畝千室。萬國都邑，北門有福。
歸妹：域域牧牧，憂禍相半；隔以巖山，室家分散。
豐：騏驎騄耳，遊食萍草；逍遙石門。循山上下，不失其所。
旅：天所祚昌，文以為良；篤生武王，姬受其福。
巽：羊腸九縈，相推稍前；止須王孫，乃能上天。
兌：貧鬼守門，日破我盆；孤牝不駒，雞不成雛。
渙：飽食從容，出門上堂；不失其常，家無凶殃。
節：陰淫不止，白馬為洶，皋澤之子，就高而處。
中孚：執戈俱立，以備暴急；千人守門，因以益卑。終安何畏？
小過：夾河為婚，水長無船；遙心失望，不見歡君。
既濟：陰陽變化，各得其宜；上下順通，奏為膚功。
未濟：任劣德薄，失其臣妾；田不見禽，犬無所齚。

[book_title]觀之
觀：歷山之下，虞舜所處，躬耕致孝，名聞四海。為堯所薦，纘位天子。
乾：蜎飛蠕動，各有所配；歡悅相逢，咸得其處。
坤：繼祀宗邑，追明成康；光照萬國，享世久長。疾病不醫，下即蒿廬。
屯：秋冬探巢，不得鵲雛；衘指北去，媿我少姬。
蒙：童妾獨宿，長女未室；利無所得。
需：鴻波逆流，主人潛去，蒿蓬代柱，大屋顛仆。
訟：日闇不明，讒夫在堂；左辟疾瘁，君失其光。
師：王孫季子，相與孝友。明允篤誠，昇擢薦舉；為國幹輔。
比：麟趾龍身，日取三千；南上蒼梧，與福為昏。道里夷易，安全無患。
小畜：三子成駒，破其堅車；輪載空輿，後時失期。
履：逐禍除患，道德神仙；遏惡萬里，常歡以安。
泰：黃池之盟，吳晉爭強；勾踐為患，夷國不安。
否：青牛白咽，呼我俱田；歷山之下，可以多耕。歲露時節，人民安寧。
同人：有頭無目，不見菽粟；消耗為疾，三年不復。
大有：山沒丘浮，陸為水魚；燕雀無巢，民無室廬。
謙：高崗鳳凰，朝陽梧桐；噰噰喈喈，菶菶萋萋。陳辭不多，以告孔嘉。
豫：鰥寡獨宿，憂動胸臆；莫與宿食。
隨：馬躓破車，惡婦破家；青蠅汙白，共子離居。
蠱：長女三嫁，進退不羞；逐狐作妖，行者離憂。
臨：人無定法，緩除才出。地雄走歸，陽不制陰；男失其家。
噬嗑：茹芝餌黃，飲食玉英；與神流通，長無憂凶。
賁：東行無門，西出華山；道塞畏難，遊子為患。
剝：壽如松喬，與日月俱；常安康樂，不罹禍憂。
復：探鷇得螽，所願不喜；道宜小人，君子咎蹇。
無妄：蝸螺生子，深目黑醜；雖飾相就，眾人莫取。
大畜：喜怒不時，雪霜為災；稼穡無功，后稷飢憂。
頤：烏升鵲舉，照流東海。厖降庭堅，為陶叔後；封圻蓼六，履祿綏厚。
大過：黃離白日，照我四國，元首昭明，民賴其福。
坎：黍稷醇醲，敬奉山宗。神嗜飲食，甘雨嘉降；獨蒙福力，時災不至。
離：福過我里，入門笑喜；與吾利市。
咸：晝臥里門，悚惕不安；目不得閡，鬼搔我足。
恆：春草榮華，長女宜夫；受福多年，世有封祿。
遯：雍門內崩，賊賢傷人；暴亂狂悖，簡公失位。
大壯：心志無良，昌披妄行；觸抵墻壁，不見戶房。
晉：膠車木馬，不利遠賈；出門為患，安止得全。
明夷：家在海隅，橈短流深；企立望宋，無木以趨。
家人：冬葉枯槁，當風於道；蒙被塵埃，左右勞苦。
睽：過時不行，妄逐王公；老女失度，不安其居。
蹇：履泥污足，名困身辱；兩仇相當，身為疾病。
解：精華墮落，形體醜惡；齬齟挫頓，枯槁腐蠹。
損：長生無極，子孫千億；柏柱載青，堅固不傾。
益：去辛就蓼，毒愈酷毒；避穽入坑，憂患日生。
夬：行堯欽德，養賢致福；眾英積聚，國無寇賊。
姤：狗逐兔走，俱入谷口；與虎逢晤，迫不得去。
萃：望尚阿衡，太宰周公，藩屏湯武，立為侯王。
升：清人高子，久屯野外；逍遙不歸，思我慈母。
困：三虫作蠱，削跡無與；勝母盜泉，君不安處。
井：驢作龍身，進所無前；三日五夜，得其所欽。
革：黃裏綠衣，君服不宜；淫湎毀常，失其寵光。
鼎：天所顧祐，禍災不至。安吉不懼。
震：盤紆九迴，行道留難；止須子丘，乃睹所歡。
艮：暴虐失國，為下所逐；北奔陰月，王居旄頭。
漸：衘騂從龍，至于華東；與離相逢，送致于邦。
歸妹：銅人鐵距，雨露勞苦；終日卒歲，無有休息。
豐：大人失宜，盈滿復虧；長冬之木，盛者滅衰。
旅：梅李冬實，國多盜賊；亂擾並作，王不能制。
巽：澤枯無魚，山童無株；長女嫉妬，使身空虛。
兌：天門東虛，既盡為災；膉𦝢黯蒼，秦伯受殃。
渙：褰衣涉河，水深漬衣；賴幸舟子，濟脫無他。
節：推車上山，高仰重難；終日至暮，惟見阜顛。
中孚：鼎易其耳，熱不可舉；大路壅塞，旅人心苦。
小過：四亂不安，東西為患；退身止足，無出邦域。乃得完全，賴其生福。
既濟：班馬還師，以息勞罷；役夫嘉喜，入戶見妻。
未濟：積德不怠，遇主逢時；載喜渭陽，身受榮光。

[book_title]噬嗑之
噬嗑：麒麟鳳凰，善政德祥；陰陽和調，國無災殃。
乾：北風相牽，提笑語言；伯歌叔舞，讌樂以喜。
坤：甲戊己庚，隨時運行。不失常節，達性任情；各樂其類。
屯：破亡之虛，神祇哀憂；進往無光，留止有慶。
蒙：注斯膏澤，扞衛百毒；防以江南，虺不能螫。
需：日月相望，光輝盛昌；三聖茂功，仁德大隆。
訟：大蛇巨魚，戰於國郊；上下隔塞，衛侯廬曹。
師：龍入天關，經歷九山。登高上下，道里險難；日晏不食，絕無甘酸。
比：沙漠北塞，絕無水泉；君子征凶，役夫苦艱。
小畜：關折門啟，衿帶解墮；福與善坐，憂不為禍。
履：狼虎所嘷，患害必遭；不利有為，宜以遁逃。
泰：金精耀怒，帶劍過午。兩虎相距，弓弩滿野；雖憂無苦。
否：朽根枯樹，葉落花去；卒逢火焱，相隨偃仆。
同人：入和出明，動作有光；轉運休息，常樂永康。
大有：國多忌諱，大人恆畏；結口無患，可以長存。
謙：天地淳厚，六合光明；陰陽順序，以成厥功。
豫：臝裎逐狐，為人觀笑。牝雞雄晨，主作亂妖。
隨：陰升陽伏，桀失其室；相餧不食。
蠱：蜎飛蠢動，各有配偶；小大相保，咸得其所。
臨：鬼守我廬，欲呼伯去；曾孫壽考，司命不許。與生相保。
觀：禍走患伏，喜為我福；凶惡消亡，災害不作。
賁：智不別揚，張狂妄行；蹈淵仆顛，傷殺伯身。
剝：凶憂災殃，日益章明；禍不可休，三郤夷傷。
復：長尾蜲蛇，畫地為河；深不可涉，阻絕以無。惆然憤息。
無妄：愛我嬰女，牽引不與；冀幸高貴，反得賤下。
大畜：鳧游江海，甘樂其餌；既不近人，雖驚不駭。
頤：明滅光息，不能復食；精魄既喪，以夜為室。
大過：奇適無偶，習靖獨處；所願不從，心思勞苦。
坎：葛藟蒙棘，華不得實；讒佞亂政，使忠壅塞。
離：鵲笑鳩舞，來遺我酒；大喜在後，授吾龜紐。龍喜張口，起拜福祉。
咸：搖尾逐災，雲沉孽除；洿泥生粱，下為田主。
恆：白鶴𠾑珠，夜食為明；膏潤優渥，國歲年豐。
遯：內執柔德，止訟以默；宗邑賴德，禍災不作。
大壯：犬吠驚駭，公拔戈起；玄冥厭火，消散瓦解。
晉：公悅嫗喜，孫子俱在；榮譽日登，福祿來處。
明夷：鳥鳴捕鷇，長欲飛去；循枝上下，適與風遇。顛隕樹根，命不可救。
家人：析薪熾酒，使媒求婦；和合齊宋，姜子悅喜。
睽：鄰不可顧，而求玉女；身多疾癩，誰當媚者。
蹇：遠視無明，不知青黃；黈纊塞耳，使君闇聾。
解：剋身己整，逢禹巡狩；賜我玄珪，蒙受福祉。
損：遠望千里，不見黑子；離婁之明，無益於光。
益：斧斤所砟，瘡痏不息；鍼石不施，下即空室。
夬：齊侯少子，才略美好；求我長女，賤薄不與。反得醜陋，後乃大悔。
姤：失儷後旅，天門地戶；不知所在，安止無咎。
萃：烏孫氏女，深目黑醜；嗜欲不同，過時無偶。
升：叔駕純騮，南至東萊；求索駒馬，道悅中止。
困：二女寶珠，誤鄭大夫；君父無禮，自為作笑。
井：陽城太室，神明所息；仁智之居，獨無兵革。
革：大蛇為殃，使道不通；歲露尠少，年穀敗傷。
鼎：三足孤烏，靈明為御；司過罰惡，自殘其家。毀敗為憂。
震：車雖駕，兩靷絕；馬欲步，雙輪脫。行不至，道遇害。
艮：鬱怏不明，為陰所傷；眾霧集聚，共奪日光。
漸：鸋鴂鴟鴞，治成禦災；周公勤勞，綏德安家。
歸妹：名成德就，項領不試；景公耄老，尼父逝去。
豐：一夫兩心，岐刺不深；所為無功，求事不成。
旅：羿張烏號，彀射天狼；趙國雄勇，敗於滎陽。
巽：東家殺牛，污臭腥臊；神背西顧，命絕衰周。
兌：火起吾後，喜炙我鹿；蒼龍𠾑水，泉噀柱屋。雖憂無咎。
渙：桃雀竊脂，巢於小枝；搖動不安，為風所吹。寒心慄慄，常憂不殆。
節：徙足去域，飛入東國；有所畏避，深藏隱匿。
中孚：瓊英朱草，仁政得道；鳧鷖在渚，福祿來下。
小過：陳蔡之危，從者飢罷；明德上通，憂不為凶。
既濟：春桃生花，季女宜家；受福多年，男為封君。
未濟：徑邪賊田，政惡傷民；夫婦呪詛，太上覆顛。

[book_title]賁之
賁：政不暴虐，鳳凰來舍；四時順節，民安其居。
乾：八口九頭，長舌破家；帝辛沉湎，商滅其墟。
坤：鬼守我門，呼伯入山；去其室家，舍其兆墓。
屯：日出阜東，山蔽其明；章甫薦屨，箕子𦍕狂。
蒙：戴盆望天，不見星辰；顧小失大，福逃墻外。
需：兩輪並轉，南上大阪；四馬共轅，無有重難。與語笑言。
訟：羊驚狼虎，悚耳群聚；行旅稽難，留連愁苦。
師：楩生荊山，命制輸班。袍衣剝脫，夏熱冬寒。立餓枯槁，眾人莫怜。
比：鳥飛無翼，兔走折足。不常其德，自為羞辱。
小畜：條風制氣，萬物生出。明庶長養，花葉茂榮。
履：坤厚地德，庶物蕃息；平康正直，以綏大福。
泰：昴畢附耳，將軍求怒。徑路隔塞，燕雀驚駭。
否：東風啟戶，黔啄翻舞；各樂其類，咸得生處。
同人：兩足四翼，飛入家國；寧我伯姊，與母相得。
大有：歲暮花落，陽入陰室；萬物伏匿，藏不可得。
謙：釋然遠咎，避患害早；田獲三狐，以貝為寶。
豫：鵲延卻縮，不見頭目；日以困急，不能自復。
隨：秋隼冬翔，數被嚴霜；雞犬夜鳴，家擾不寧。
蠱：班馬還師，以息勞罷。役夫嘉喜，入戶見妻。
臨：老楊日衰，條多枯枝。爵級不進，逐下摧隤。
觀：順風吹火，牽騎驥尾。易為功力，因懼受福。
噬嗑：六人俱行，各遺其囊。黃鶴失珠，無以為明。
剝：依叔墻隅，志下勞苦。楚相辰食，韓子低頭。
復：三牛生狗，以戌為母。荊夷上侵，姬伯出走。
無妄：鶴盜我珠，逃於東都。鵠怒追求，郭氏之墟。不見蹤跡，反為患災。
大畜：升輿中退，舉事不遂。哺麋毀齒，失其道理。
頤：鴻鵠高飛，鳴求其雌。雌來在戶，雄哺嘻嘻。甚獨勞苦，炰鱉膾鯉。
大過：褰衣涉河，水深漬衣。幸賴舟子，濟脫無他。
坎：虎齧龍指，太山之崖。天命不佑，不見其雌。
離：明不處暗，智不履危。終日卒歲，樂以笑歌。
咸：三足俱行，傾危善僵。六指不使，慁累弟兄。樹柱閡車，失其正當。
恆：舍車而徒，亡其駮牛。雖喪白頭，酒以療憂。
遯：析薪熾酒，使媒求婦。和合齊宋，姜子悅喜。
大壯：夜視無明，不利賈商。子反笑歡，與市為仇。
晉：徒行離車，不冒泥塗。利以休居。
明夷：作室山根，人以為安。一昔崩顛，破我壺飱。
家人：山東山西，各自言安。雖相登望，意未同堂。
睽：君子在朝，凶言去消。驚駭逐狼，不見英雄。
蹇：𨏈𨏈墳墳，火燒山根。不潤我鄰，獨不蒙恩。
解：南山之蹊，真人所在。德配唐虞，天命為子。保佑歆享，身受大慶。
損：龍虵所聚，大水來處。泱泱濡濡，濙濙礚礚。使我無賴。
益：旃裘苫蓋，慕德獻服。邊鄙不聳，以安王國。
夬：光體春成，陳倉雞鳴。陽明失道，不能自守。消亡為咎。
姤：下泉苞稂，十年無王。荀伯遇時，憂念周京。
萃：仁德不暴，五精就舍。四牧允釐，民安其居。
升：隨和重寶，眾多貪有。相如睨柱，趙王危殆。
困：鳳生五雛，長於南郭。君子康寧，悅樂身榮。
井：二人為侶，俱歸北海。入門上堂，拜謁王母。勞賜我酒，女功悅喜。
革：逐憂去殃，洿泥生粱，下田為王。
鼎：東門之壇，茹藘在坂。禮義不行，與我心反。
震：鳧遇稻廬，甘樂趨鰌。雖驅不去。
艮：清人高子，久屯外野。逍遙不歸，思我君母。公子奉請，王孫嘉許。
漸：讒人所言，語不成全。虎狼之患，不為我殘。
歸妹：張羅捕鳩，鳥麗其災。雌雄俱得，為罔所賊。
豐：安仁尚德，東鄰慕義，來安吾國。
旅：猾醜如誠，前後相違。言如鱉咳，語不可知。
巽：懷璧越鄉，不可遠行。蔡侯兩裘，久苦流離。
兌：伯氏歸國，多所恨惑。車傾蓋亡，身常驚惶。乃得其願，雌雄相從。
渙：火石相得，乾無潤澤。利少囊縮，秪益促迫。
節：君知聖哲，鳴呼其友。鎮德之徒，可以禮仕。
中孚：騎豚逐羊，不見所望。經涉虎廬，亡羝失羊。
小過：玄黃瘣隤，行者勞罷。役夫憔悴，處子畏哀。
既濟：右手掩目，不見長叔。失其所得，悔吝相仍。
未濟：免冠進賢，步出朝門。儀體不正，賊孽為患。

[book_title]剝之
剝：行觸大忌，與司命牾。執囚束縛，拘制於吏。幽人有喜。
乾：穿胸狗邦，僵離旁舂。天地易紀，日月更始。
坤：從風縱火，荻芝俱死。三害集房，十子中傷。
屯：北山有棗，橘柚於聚。荷囊載香，盈我筐筥。
蒙：齎貝贖狸，不聽我辭。繫於虎鬚，牽不得來。
需：上下惟邪，戾其元夫。歡心隔塞，君子離居。
訟：二人輦車，徙去其家。井沸釜鳴，不可安居。
師：蹇驢不才，俊驥失時。罷於沙丘，筋力勞盡。
比：明傷之初，為穆出交，以讒復歸。名曰豎牛，剝亂叔孫，餧於空丘。
小畜：天火大起，飛鳥驚駭。作事不時，自為身咎。
履：土與山連，共保歲寒。終無災患，萬世長安。
泰：日出阜東，山蔽其明。章甫薦屨，箕子佯狂。
否：龍馬上山，絕無水泉。喉燋唇乾，口不能言。
同人：雄處弱水，雌在海濱。別將持食，悲哀於心。
大有：庭燎夜明，追嗣日光。陽軟不制，陰雄坐戾。
謙：三婦同夫，忽不相思。志恆悲愁，顏色不怡。
豫：鶴盜我珠，逃於東都。鵠怒追求，郭氏之墟。不見武跡，反為患災。
隨：獮猴冠帶，盜載非位。眾犬共吠，麇走蹶足。
蠱：黍稷禾稻，垂畝方好。中旱不雨，傷風病熇。
臨：雄聖伏名，人匿麟遠。走鳳飛北，亂禍未息。
觀：王母多福，天祿所伏。居之寵光，君子有福。
噬嗑：班馬還師，以息勞疲。役夫忻喜，入戶見妻。
賁：蹇裳涉河，流深漬衣。賴幸舟子，濟脫無他。
復：被服文德，升入大麓。四門雍肅，登受大福。
無妄：東鄰嫁女，為王妃后。莊公築館，以尊王母。歸于京師，季姜悅喜。
大畜：百足俱行，相輔為強。三聖翼事，王室寵光。
頤：危坐至暮，請求不得。膏澤不降，政戾民忒。
大過：百川朝海，流行不止。路雖遼遠，無不到者。
坎：乘騮駕驪，東至于齊。遭遇仁友，送我以資，厚得利歸。
離：禮壞樂崩，成子傲慢。欲求致理，力疲心爛。陰陽不調，成子驕傲，為簡生殃。
咸：三人輦車，乘入虎家。王母貪叨，盜我犁牛。
恆：羊頭兔足，少肉不飽。漏囊敗粟，利無所得。
遯：新田宜粟，上農得穀。君子惟好，以紆百福。
大壯：夷羿所射，發輒有獲。雙鳧俱得，利以伐國。
晉：鳧舞鼓翼，嘉樂堯德。虞夏美功，要荒賓服。
明夷：登丘上山，對酒道觀。終年卒歲，優福無患。
家人：歲暮花落，陽入陰室。萬物伏匿，藏不可得。
睽：螟䖝為賊，害我禾穀。簞瓶空虛，飢無所食。
蹇：陽虎脅主，使得不通。火離為殃，年穀病傷。
解：四馬共轅，東上泰山。騂驤同力，無有重難。與君笑言。
損：牧羊稻園，聞虎喧嚾。懼畏悚息，終無禍患。
益：揚花不時，冬實生危，憂多橫賊。生不能服，崑崙之玉，所求必得。
夬：高阜所在，陰氣不臨。洪水不處，為家利寶。
姤：釋然遠咎，辟患害早。田獲三狐，以貝為寶。君子所在，安寧不殆。
萃：兩目不明，日奪無光。脛足跛曳，不可以行，頓於丘旁。亡妾莫逐，嵬然獨宿。
升：鴻飛循陸，公出不復。伯氏客宿。
困：桑芳將落，隕其黃葉。失勢傾側，如無所得。
井：載船渡海，雖深難咎。孫子俱在，不失其所。
革：鵠求魚食，道遇射弋。繒加我頸，繳縛羽翼。欲飛不能，為羿所得。
鼎：泥面亂頭，忍恥少羞。日以削消，凶其自搯。
震：佩玉纍蕊，無以繫之。孤悲獨處，愁哀相憂。
艮：巨虵大鰌，戰於國郊。上下隔塞，逐君走逃。
漸：已動死連。商子揚沙，石流狐狢。擾軍鼓振，吏士恐落。
歸妹：二人俱行，別離特食。一身五心，亂無所得。
豐：三聖相輔，鳥獸喜舞。安樂富有，三人偕偶。
旅：三奇六耦，相隨俱市。王孫善賈，先得利寶。居止不安，洪水為咎。
巽：三人俱行，二人言北。伯仲欲南，少叔不得。中路分爭，道鬭相賊。
兌：播天舞，光地乳。神所守，樂無咎。言不信誤。
渙：坐爭立訟，紛紛匆匆。卒成禍亂，災及家公。
節：虵行蜿蜒，不能上阪。履節安居，可以無憂。
中孚：郤大墻壞，蠹眾木折。狼虎為政，天降罪伐。
小過：陽不違德，高山多澤。顏子逐兔，未有所得。
既濟：心多畏惡，時愁自懼。雖有小咎，終無大悔。
未濟：眾神集聚，相與議語。南國虐亂，百姓愁苦。興師征伐，更立賢主。

[book_title]復之
復：周師伐紂，剋於牧野。甲子平旦，天下悅喜。
乾：任重負力，東征不伏。陷泥履塗，雄師敗覆。
坤：義不勝情，以欲自營。覬利危寵，折角摧頸。
屯：懸狟素飡，食非其任。失輿剝廬，休坐徙居，室家何憂。
蒙：鷂鴟娶婦，深目窈身。折腰不媚，與伯相背。
需：東風解凍，河川流通。西門子產，升擢有功。
訟：三足俱行，傾危善僵。六指不便，恩累弟兄。樹柱關中，失其正當。
師：京庾積倉，黍稷以興。已極行疾，至以饜飽。
比：南山之跡，真人所遊。德配唐虞，天命為子。保佑歆享，身受大慶。
小畜：車馳人趍，卷甲相仇。齊魯寇戰，敗於犬丘。
履：十五許室，柔順有德。霜降既嫁，文以為合。先王日至，不利出域。
泰：任力劣薄，遠托邦國。轉車不彊，為癰所傷。
否：千歲舊室，將有困急。荷糧負囊，出門直北。
同人：惡災殆盈，日益彰明。禍不可救，三郤夷傷。
大有：冠危戴患，身驚不安。與福馳逐，凶來入門。
謙：虎狼並處，不可以仕。忠謀轉政，禍必及己。退隱深山，身乃不殆。
豫：卵與石鬭，麋碎無處。挈瓶之使，不為憂懼。
隨：五心六意，岐道多怪。非君本志，生我恨悔。
蠱：雨雪載塗，東行破車。旅人無家，利益咨嗟。
臨：尚刑懷義，月出平地。國亂天常，咎徵滅亡。
觀：東行破車，步入危家。衡門穿射，無以為主。賣袍續食，糟糠不飽。
噬嗑：逐禽出門，并失玉丸。往來井上，破甑缺盆。
賁：孟春醴酒，使君壽考。南山多福，宜行賈市。稻梁雌雉，所至利喜。
剝：持刃操肉，對酒不食。夫亡從軍，少子入獄，抱膝獨宿。
無妄：踦牛傷暑，不能成畝。草萊不墾，年歲無有。
大畜：南邦大國，鬼魅滿室。讙聲相逐，為我行賊。
頤：噂噂所言，莫如我恆。歡樂堅固，可以長安。
大過：堯舜禹湯，四聖敦仁。允施德音，民安無窮。旅人相望，未同朝卿。
坎：桎梏拘獲，身入牢獄。髡刑受法，終不得釋。耳閉道塞，求事不得。
離：桀跖並處，民困愁苦。行旅遲遲，留連齊魯。
咸：求雞獲雛，買鱉失魚。出入鈞敵，利得無饒。齊姜宋子，婚姻孔嘉。
恆：雨師駕駟，風伯吹雲。秦楚爭強，施不得行。
遯：仲冬無秋，鳥鵲飢憂。困於米食，數驚鸇鵰。
大壯：三羝上山，俱至陰安。遂到南陽，見其芝香。兩崖相望，未同枕床。
晉：飛至日南，還歸遼東。雌雄相從，和鳴雍雍。解我迥春。
明夷：堯飲舜舞，禹拜上酒。禮樂所豐，可以安處。保我淑女。
家人：太乙置酒，樂正起舞。萬福攸同，可以安處，綏我齯齒。
睽：白馬騧騮，生乳不休。富我商人，得利饒優。
蹇：宛馬疾步，盲師坐御。目不見路，中止不到。
解：春桃萌生，萬物華榮。邦君所居，國樂無憂。
損：把珠入口，蓄為玉寶。得吾所有，欣然嘉喜。
益：襦燒袴燔，臝剝飢寒，病瘧凍孿。
夬：水沫沉浮，沮濕不居，為心疾憂。
姤：行如桀紂，雖禱不祥。命衰絕周，文王乏祀。
萃：蜱蜉戴盆，不能上山。腳推跛蹶，頓傷其顏。
升：長子入獄，婦饋母哭。霜降愈甚，鄉晦伏法。
困：求犬得兔，請新遇故。雖不當路，踰吾舊舍。
井：鳥鳴葭端，一呼三顛。搖動東西，危而不安。靈祝禱祉，疾病無患。
革：天厭禹德，命興湯國。祓社釁鼓，以除民疾。
鼎：陰霧作匿，不見白日。邪徑迷道，使君亂惑。
震：猿墮高木，不踒手足。握珠懷玉，還歸我室。
艮：三驪負衡，南取芝香。秋蘭芬馥，盛滿匣匱。利我少姜。
漸：春生夏乳，羽毛成就，舉不失宜，君臣相好。盜走奔北，終無有晦。
歸妹：東行破車，遠反室家。天命訖終，無所禱凶。
豐：九雁列陳，雌獨不群。為罾所牽，死於庖人。
旅：二人輦車，徙去其家。井沸釜鳴，不可以居。
巽：閉塞復通，與善相逢。甘棠之人，解我憂凶。
兌：賦歛重數，政為民賊。杼軸空虛，去其家室。
渙：怒非其怨，貪垢腐鼠。而呼鵲鴟，自分失餌。致被殃患。
節：簪跌帶長，幽思窮苦。瘠貌小瘦，以病疾降。
中孚：三人俱行，各別採桑。蘊其筐莒，留我嘉旅。得歸無咎，四月來處。
小過：逐鳩南飛，與喜相隨。并獲鹿子，多得利歸。雖憂不危。
既濟：驅羊南行，與禍相逢。狼驚吾馬，虎盜我子。悲恨自咎。
未濟：東鄰西國，福喜同樂。出得隋珠，留獲和玉。俱利有喜。

[book_title]無妄之
無妄：夏臺羑里，湯文厄處。皋陶聽理，岐人悅喜。西望華夏，東歸無咎。
乾：儋耳穿胸，僵離旁舂。天地易紀，日月更始。蝮螫我手，痛為吾毒。
坤：慈母之恩，長大無孫。消息襁褓，害不入門。
屯：偽言妄語，傳相詿誤。道左失跡，不知鄉處。
蒙：鬱怏不明，陰積無光。日在北陸，萬物彫藏。
需：王母多福，天祿所伏。居之寵光，君子有昌。
訟：不耕而獲，家食不給。中女無良，長子徒足。踈齒善市，商人有息。
師：火起上門，不為我殘。跳脫東西，獨得生完。不利出鄰，病疾憂患。
比：持刀操肉，對酒不食。夫亡從軍，長子入獄。抱膝獨宿。
小畜：鰌鰕去海，遊於枯里。街巷迫狹，不得自在。南北四極，渴餒成疾。
履：啞啞笑喜，與歡飲酒。長樂行觴，千秋起舞。拜受大福。
泰：登高上山，賓于四門。吾士得懽，福為我根。
否：天厭周德，命我南國。以禮靜民，兵革休息。
同人：壅遏隄防，水不得行。火光盛陽，陰蜺伏匿。走歸其鄉。
大有：海河都市，國之奧府。商人受福，少子玉食。
謙：東行避兵，南去不祥。西逐凶惡，北迎福生。與喜相逢。
豫：東家中女，嫫母㝡醜。三十無室，媒伯勞苦。
隨：破亡之國，天所不福。難以止息。
蠱：驂駕蹇驢，日暮失時。居者無憂，保我樂娛。
臨：蝃蝀充側，佞幸傾惑。女謁橫行，正道壅塞。
觀：三羖五牂，相隨俱行。迷入空澤，循谷直北。經涉六駮，為所傷賊。
噬嗑：戴喜抱子，與利為友。天之所命，不憂危殆。荀伯勞苦，未來王母。
賁：織縷未就，勝折無後。女工多能，亂我政事。
剝：行露之訟，貞女不行。君子無食，使道壅塞。
復：羿張烏號，彀射天狼。鐘鼓不鳴，將軍振旅。趙國雄勇。鬭死滎陽。
大畜：延頸望酒，不入我口。商人勞苦，利得無有。夏臺羑里，雖危復喜。
頤：冠帶南遊，與喜相期。邀於嘉國，拜為逢時。
大過：東西觸垣，不利出門。魚藏深水，無以樂賓。爵級摧頹，光威減衰。
坎：兩母十子，轉息無已。五乳百雛，騂駮驪駒。
離：重黎祖後，司馬太史。陸氏之災，雕害悲苦。
咸：內執柔德，止訟以默。宗邑賴福，禍災不作。
恆：采唐沫鄉，要期桑中。失信不會，憂思約帶。
遯：宮成立政，衣就缺袂。恭謙為衛，終無禍尤。
大壯：麒麟鳳凰，子孫盛昌。少齊在門，利以合婚。招衣彈冠，貴人所歡。
晉：亂危之國，不可涉域。機發身頓，遂至僵覆。
明夷：千雀萬鳩，與鷂為仇。威挈不敵，雖眾無益。為鷹所擊。
家人：眾神集聚，相與議語；南國虐亂，百姓愁苦。興師征討，更立聖主。
睽：顏淵：閔騫，以禮自閑。君子所居，禍災不存。
蹇：三桓子孫，世秉國權。爵世上卿，富於周公。
解：鶴鳴九皋，處子失時。載土販鹽，難為功巧。
損：方軸圓輪，東行不前。組囊以錐，失其事便。還師振旅，兵革休止。
益：魚擾水濁，桀亂我國。駕龍出遊，東之樂邑。天賜我祿，與生為福。
夬：白虎黑狼，伏司亦長。遮遏牛羊，病我商人。
姤：履危不安，趺頓我顏，傷踵為癩。
萃：三人輦車，乘入旁家。王母貪叨，盜我資財。亡失犁牛。
升：三雁南飛，俱就井地。鰕鰌饒有，利得過倍。
困：鷹栖茂樹，猴雀往來。一擊獲兩，伏不枝梧。
井：堯舜欽明，禹稷股肱。伊尹往來，進禮登堂。顯德之徒，可以輔王。
革：枯旱三年，草葉不生。粢盛空乏，無以供靈。
鼎：口方緩唇，為和樞門。解釋鉤帶，商旅以歡。
震：鳧鷖池水，高陸為海。江河橫流，魚鱉成市。千里無墻，鴛鳳游行。
艮：烹魚失刀，駕馬車亡。鉛刀不及，魴鯉腥臊。
漸：戎狄蹲踞，無禮貪叨。非吾族類，君子攸去。
歸妺：渡河踰水，濡洿其尾。不為禍憂。捕魚遇蟹，利得無幾。
豐：河水小魚，不宜勞煩。苛政苦民，君受其患。
旅：偃武修文，兵革休安。清人逍遙，未歸空閑。
巽：九疑鬱林，沮濕不中。鸞鳥所去，君子不安。
兌：持猬逢虎，患厭不起。遂至懽國，與福笑語，君王樂喜。
渙：狗生龍馬，公勞嫗苦。家無善駒，折悔為吝。
節：嬰孩求乳，慈母歸子。黃麑悅喜，得其甘餌。
中孚：有兩赤鷂，從五隼噪。操矢無括，趣釋爾財。扶伏聽命，不敢動搖。
小過：伊尹智士，去桀耕野。執順以強，文和無咎。
既濟：逐鹿西山，利入我門。陰陽和調，國無災殃。長子東遊，須其三仇。
未濟：龍興之德，周武受福。長女宜家，與君相保。長股遠行，狸且善藏。

[book_title]大畜之
大畜：朝鮮之地，箕伯所保。宜人宜家，業處子孫，求事大喜。
乾：金柱鐵關，堅固衛災。君子居之，安無憂危。
坤：轉禍為福，喜來入屋。春成夏囤，可以飲食。保全家室。
屯：水暴橫行，緣屋壞墻。泱泱溢溢，市師驚惶。居止不殆，與母相保。
蒙：虎豹熊羆，遊戲山隅。得其所欲，君子無憂。旅人失利，市空無人。
需：躬體履仁，尚德止訟。宗邑以安，三百無患。
訟：江淮易服，玄黃朱飾。靈公夏徵，哀相無極。高位崩顛，失其寵室。
師：不虞之患，禍至無門。奄忽暴卒，痛傷我心。
比：三塗五岳，去危入室。凶禍不作，桀盜堯服。失其寵福，貴人有疾。
小畜：配合相迎，利心四鄉。昏以為期，明星熠熠。欣喜君奭，所言得當。
履：三手六身，莫適所閑。更相搖動，失事便安。箕子佯狂，國乃不昌。
泰：虎臥山隅，鹿過後朐。弓矢設張，會為功曹。伏不敢起，遂全其軀，得我美草。
否：麟鳳執獲，陰雄失職。自衛反魯，猥昧不起。祿福訖已。
同人：欒子作殃，伯氏誅傷。州犂奔楚，失其寵光。
大有：黃帝出遊，駕龍騎馬。東至太山，南過齊魯。王良御左，文武何咎？不利市賈。
謙：齊魯爭言，戰於龍門。遘怨致禍，三世不安。
豫：道禮和德，仁不相賊。君子往之，樂有其利。
隨：嫗妬公姥，毀益亂賴。使我家憒，利得不遂。
蠱：一巢九子，同公共母。柔順利貞，出入不殆。福祿所在。
臨：崔嵬北岳，天神貴客。溫仁正直，主布恩德。閔哀不已，蒙受大福。
觀：三雎逐蠅，陷墮釜中。灌沸弇殪，與母長決。
噬嗑：東山西陵，高峻難升。滅夷掘壘，使道不通。商旅無功，復反其邦。
賁：常得自如，不逢禍災。福祿自來。
剝：范子妙材，戮辱傷膚。然後相國，封為應侯。
復：狼虎結集，相聚為保。伺嚙牛羊，道絕不通。病我商人。
無妄：不直杜公，與我爭訟。媒伯無禮，自令塞壅。
頤：上天樓臺，登降受福，喜慶自來。
大過：三羊上山，東至平原。黃龍服箱，南至魯陽。貌其佩囊，執綬車中。行人無功。
坎：天地閉塞，仁智隱伏。商旅不行，利深難得。
離：延陵適魯，觀樂太史。車轔白顛，知秦興起。卒兼其國，一統為主。
咸：櫜戢甲兵，歸放馬牛。徑路開通，國無凶憂。朽墻不鑿，疾病難治。
恆：牛驥同堂，郭氏以亡。國破為墟，君奔走逃。
遯：大尾小腰，重不可搖。棟撓榱壞，臣為君憂。陽大之言，消不為患，使我復安。
大壯：太一置酒，樂正起舞。萬福攸同，可以安處，綏我齯齒。指空無餌，不利為旅。
晉：飲酒醉酗，跳起爭鬭。伯傷叔僵，東家治喪。
明夷：山險難登，渭中多石。車馳轊擊，重載傷軸。載擔善躓，跌踒右足。
家人：爭訟不已，更相咨詢。張事弱口，被髮北走。耳順從心，躬行至仁。不須以兵，天下太平。
睽：心志無良，傷破妄行。觸墻觝壁，不見戶房。先王閉關，商旅委棄。
蹇：寧夬鴟鴞，治成御災。綏德安家，周公勤勞。
解：清人高子，久在外野。逍遙不歸，思我慈母。
損：兩虎爭鬭，服創無處。不成仇讎，行解卻去。
益：天女推床，不成文章。南箕無舌，飯多沙糖。虛象盜名，雄雞折頸。
夬：太子扶蘇，走出遠郊。佞幸成邪，改命生憂。慈母之恩，無路致之。
姤：寒暑相推，一明一微。赫赫宗周，光榮滅衰。
萃：雞狗相望，仁道篤行。不吠昏明，各安其鄉。周鼎和餌，國富民有。八極蒙祐。
升：窗牖戶旁，道利明光。賢智輔聖，仁施大行。家給人足，海內殷昌。
困：雨雪三日，鳥獸飢乏。旅人失宜，利不可得。幾言解患，以療紛難。危者復安。
井：白鵠衘珠，夜食為明。膏潤渥優，國歲年豐。中子來同，見惡不凶。
革：從豕牽羊，與虎相逢，雖驚不凶。
鼎：鳧雁啞啞，以水為宅。雌雄相和，心志娛樂。得其所欲，絕其患惡。
震：逐狐平原，水遏我前。深不可涉，暮無所得。
艮：窟室蓬戶，寒賤所處。十里望烟，散渙四方。形體滅亡，下入深淵。終不見君。
漸：桀紂之主，悖不可輔。貪榮為人，必定其咎。聚鈠積實，野在鄙邑，未得入室。
歸妺：倉庫盈億，年歲有息。商人留連，雖久有得。陰多陽少。因地就力。
豐：火山不然，釣鯉失綸。魚不可得，利去我北。三人同福，以興周國。君子安息。
旅：童女無媒，不宜動搖。安其居廬，傅母何憂？
巽：載風雲母，遊觀東海。鼓翼千里，見吾愛子。
兌：鴻盜我襦，逃於山隅。不見武迹，使伯心憂。
渙：視夜無明，不利遠鄉。閉門塞牖，福為我母。
節：三狗逐兔，子東北路。利以進取，商人有得。
中孚：武王不豫，周公禱謝。載璧秉珪，安寧如故。
小過：同載共車，中道別去。爵級不進，君子不興。
既濟：六雁俱飛，遊戲稻池。大飲多食，食飽無患。舉事不遂，商旅作憒。
未濟：符左契右，相與虐亂。乾坤利貞，幸生六子。長大成就，颯然如母。不利為咎。

[book_title]頤之
頤：家給人足，頌聲並作。四夷賓服，干戈卷閣。
乾：思初道古，哀吟無輔。陽明不制，上失其所。
坤：江河淮海，天之奧府。眾利所聚，賓服饒有。樂我君子。
屯：三雁俱行，避暑就涼。適與矰遇，為繳所傷。
蒙：秋南春北，隨時休息。處和履中，安無憂凶。
需：履危無患，跳脫獨全。不利出門，傷我左踝。疾病不食，鬼哭其室。
訟：東家凶婦，怒其公姑。毀柈破盆，棄其飯飱。使吾困貧。
師：泥滓洿辱，棄捐溝瀆。眾所笑哭，終不顯祿。
比：旦往暮還，各與相存，身無凶患。
小畜：六翮長翼，夜過射國。高飛冥冥，羿氏無得。
履：蜂蠆之門，難以止息。嘉媚之士，為王所食。從去其室。
泰：放狐乘龍，為王道東。過時不及，使我憂聾。
否：雹梅零墮，心思情憤，亂我魂氣。
同人：長女三嫁，進退多態。牝狐作妖，夜行離憂。
大有：轟轟䡘䡘，驅車東西。盛盈必毀，高位崩顛。
謙：乘船道濟，載水逢火。賴得無患，蒙我生全。
豫：至德之君，政仁且溫。伊呂股肱，國富民安。
隨：生不逢時，困且多憂。無有冬夏，心常悲愁。
蠱：南歷玉山，東入生門。登福上堂，飲萬歲漿。
臨：大斧破木，讒人敗國。東關二五，禍及三子。晉人亂危，懷公出走。
觀：一室百孫，公悅婦歡。相與笑言，家樂以安。
噬嗑：隨陽轉行，不失其常。君安於鄉，國無咎殃。
賁：群虎入邑，求索肉食。大人禦守，君不失國。
剝：弱足刖跟，不利出門。商賈無贏，折明為患。湯火之憂，轉解喜來。
復：夏臺幽戶，文君厄處。鬼侯飲食，岐人悅喜。
無妄：棟橈榱壞，廊屋大敗。宮闕空廊，如冬枯樹。
大畜：說以內安，不離其國。室家相懽，幽囚重閉。疾病多求，罪亂憒憒。
大過：六龍俱怒，戰於阪下。倉黃不勝，旅人難苦。
坎：天下雷行，塵起不明。市空無羊，疾人憂凶。三木不辜，脫歸家邦。
離：一指食肉，口無所得。染其鼎鼐，舌饞於腹。
咸：喜笑不常，失其福慶。口辟言𤴾，行者畏忌。
恆：毛生毫背，國樂民富，侯王有德。
遯：豶豕童牛，童傷不來。三女同堂，生我福人。
大壯：江河淮海，盈溢為害。邑被其瀨，年困無歲。
晉：兩虎爭鬭，股瘡無處。不成仇讎，行解欲去。
明夷：五嶽四瀆，潤洽為德。行不失理，民賴恩福。
家人：載車乘馬，南逢君子。與我嘉喜，雖憂無咎。
睽：缺囊破筐，空無黍稷。不媚如公，棄於糞墻。
蹇：殺行桃園，見虎東西。螳螂之敵，使我無患。
解：飢人入室，政衰弊極。抱其彝器，奔於他國。因禍受福。
損：庭燎夜明，追古傷今。陽弱不制，陰雄坐戾。
益：懸狟素飡，食非其任。失輿剝廬，休坐從居。
夬：喜門福善，繒帛盛熾。日就為得，財寶敵國。
姤：執綏登車，驂乘東遊。說齊解燕，霸國以安。
萃：水深無桴，蹇難何游？商伯失利，庶人愁憂。
升：三鳥鴛鴦，相隨俱行。南到饒澤，食魚與粱。君子樂長，見惡不傷。
困：遠視目盻，臨深苦眩。不離越都，旅人留連。
井：終風東西，散渙四方。終日至暮，不見子懽。
革：言無要約，不成劵契。殷叔季姬，公孫爭之。彊入委禽，不悅於心。
鼎：牛馬聾聵，不知聲味。遠賢賤仁，自合亂憒。疾病無患，生福在門。
震：從商近游，飽食無憂。囹圄之困，中子見囚。
艮：據斗運樞，順天無憂。與樂並居。
漸：姬奭姜望，為武守邦。藩屏燕齊，周室以彊。子孫億昌。
歸妹：亡羊東澤，循隄直北。子思其母，復返其所。
豐：張鳥關口，舌直距齒。然諾不行，政亂無緒。
旅：載船逢火，憂不為禍。家在山東，入門見公。
巽：絕言異路，心不相慕。虵子兩角，使我心惡。
兌：鼻頂移徙，君不安坐。枯竹復生，失其寵榮。
渙：殷商以亡，火息無光。年歲不長，殷湯光明。
節：文王四乳，仁愛篤厚。子畜十男，無有折夭。
中孚：熊羆豺狼，在山陰陽。伺鹿取獐，道候畏難。
小過：彫葉被霜，獨蔽不傷。駕入喜門，與福為婚。
既濟：黃離白日，照我四國。元首昭明，民賴恩福。漢有游女。人不可得。
未濟：順風直北，與歡相得。歲熟年樂，邑無寇賊。長女行嫁，子孫不昌，係疾為殃。

[book_title]大過之
大過：典冊法書，藏閣蘭臺。雖遭亂潰，獨不遇災。
乾：日在北陸，陰蔽陽目。萬物空虛，不見長育。
坤：鬼泣哭社，悲商無後。甲子昧爽，殷人絕祀。
屯：涉塗履危，不利有為。安坐垂裳，乃無災殃。門戶自開，君憂不昌。
蒙：陽失其紀，枯木復起。秋葉冬華，君不得息。
需：大樹之子，百條共母。當夏六月，枝葉盛茂。鸞鳥以庇，召伯避暑。翩翩偃仰，甚得其所。
訟：秉鉞執殳，挑戰先驅。不從元帥，敗破為憂。
師：啟室開關，逃得釋冤。夏臺羑里，湯文悅喜。
比：衰滅無成，淵溺在傾。狗吠夜驚，家乃不寧。枯者復華，幽人無憂。
小畜：西鄰少女，未有所許。志如委衣，不出房戶。心無所處，傅母何咎？
履：狗吠夜驚，履鬼頭頸。危者弗傾，患滅不成。
泰：當年少寡，獨與孤處。雞鳴犬吠，無敢誰者。我生不辰，獨嬰寒苦。
否：無道之君，鬼哭其門。命與下國，絕得不食。
同人：乘龍南遊，夜過糟丘。脫厄無憂。矰絕弩傷，羿不得羹。
大有：馬躓車傷，長舌破家。東關二五，晉君出走。
謙：瓜葩匏實，百女同室。苦醯不熟，未有妃合。
豫：晨風文翰，大舉就溫。昧過我邑，羿無所得。
隨：瀺瀺浞浞，塗泥至轂。馬濘不進，虎囓我足。
蠱：膠車駕東，與雨相逢。故革懈惰，頹輪獨坐。憂不為禍。
臨：六家作權，公室剖分。陰制其陽，唐叔失明。
觀：去室離家，來奔大都。火息復明，姬伯以昌。商人失功。
噬嗑：牧羊稻園，聞虎喧讙。危懼喘息，終無禍患。
賁：嬰孩求乳，母歸其子，黃麑懽喜。
剝：廓落失業，跨禍度福，利無所得。
復：出入無時，憂禍為災。行人失牛，利去不來。老馬少駒，勿與久居。
無妄：風怒漂水，女惑生疾。陽失其服，陰孽為賊。
大畜：車馬病傷，不利越鄉。幽人元亨，去晦就明。
頤：三奇六耦，各有所主。周南召南，聖人所在。德義流行，民悅以喜。
坎：坐爭立訟，紛紛怱怱。卒成禍亂，災及家公。
離：憂凶為殘，使我不安。從之南國，以除心疾。
咸：愛我嬰女，牽引不與。冀幸高貴，反得不興。
恆：宜行賈市，所聚必倍。載喜抱子，與利為市。
遯：坐席未溫，憂來扣門。踰墻北走，兵交我後。脫於虎口。
大壯：赤帝懸車，廢職不朝。叔帶之災，居于氾廬。
晉：子畏於匡，厄困陳蔡。明德不危，竟自免害。
明夷：逐雁南飛，馬疾牛罷。不見魚池，失利憂危。牢戶之冤，脫免無患。
家人：推輦上山，高仰重難。終日至暮，不見阜巔。
睽：憂不為患，福在堂門。使吾偃安。
蹇：春桃始華，季女宜家。受福多年，男為邦君。
解：高山之巔，去谷億千。雖有兵寇，足以自守。
損：過時歷月，役夫顦顇。處子嘆室，思我伯叔。
益：太微復明，說升傅巖。乃稱高室，疾在頭頸。和不能生，滅其令名。
大：旁多小星，三五在東。早夜晨行，勞苦無功。
姤：東鄉煩煩，相與笑言。子般鞭犖，圉人作患。
卒：鼻移在頭，枯葦復生。下朽上榮，家乃不寧。其金不成。
升：蝦䗫群聚，從天請雨。雲雷疾聚，應時輒下。得其願所。
困：大步上車，南到喜家。送我貂裘，與福載來。
井：賊仁傷德，天怒不福。斬刈宗社，失其宇守。
革：從猬見虎，雖危不殆。終已無咎。
鼎：履素行德，卒蒙祐福。與堯侑食，君子有息。
震：利在北陸。寒苦難得。憂危之患，福為道門。商叔生存。
艮：四蹇六盲，足痛難行。終日至暮，不離其鄉。
漸：臺駘昧子，明知地理。障澤宣流，封君河水。
歸妹：畜水得時，以備火災。柱車絆馬，郊行出旅，可以無咎。
豐：歲暮花落，君衰於德。勞寵損墜，陰奪其室。
旅：夏販蔡悲，千里為市。黃葉殪鬱，利得無有。
巽：仲春巡狩，東見群后。昭德允明，不失其所。
兌：栵潔縲縲，結締難解。嫫母衒嫁，媒不得坐，自為身禍。
渙：烏鳴庭中，以戒災凶。重門擊柝，備憂暴客。
節：朝霽暮霞，瀸我衣襦。退無得牛。
中孚：抱璞懷玉，與桀相觸。詘坐不中，道無良人。
小過：兩心相悅，共其柔筋。夙夜在公，不離房中。得君子意。
既濟：載餽如田，破鉏失食。苗穢不闢，獨飢於年。
未濟：甘露醴泉，太平機關。仁德咸應，歲樂民安。

[book_title]坎之
坎：有黃鳥足，歸呼季玉。從我睢陽，可辟刀兵。與福俱行，有命久長。
乾：太王為父，季歷孝友。文武聖明，仁德興起。弘張四國，載福綏厚。
坤：猿墮高木，不踒手足。保我金玉，還歸其室。
屯：重耳恭敏，遇讒出處。北奔狄戎，經涉齊楚。以秦代懷，誅殺子圉。身為霸主。
蒙：倚鋒據戟，傷我胸臆。拜折不息。
需：狗冠雛步，君失其居。出門抵山，行者憂難。水灌我園，高陸為泉。
訟：眾鳥所翔，中有大壯。爪牙長頭，為我驚憂。
師：雷行相逐，無有休息。戰於平陸，為夷所覆。
比：禹鑿龍門，通利水泉。同注滄海，民得安土。
小畜：堯舜仁德，養賢致福。眾英積聚，國無寇賊。商人失利，來爭寶貨。
履：陸居少泉，山高無雲。車行千里，塗不污輪。渴為我怨，佳思廣得。
泰：朝視不明，夜不見光。皆抵空床，季女奔亡，愴焉心傷。
否：齊魯求國，仁聖輔德，進禮雅言，定公以安。
同人：束帛玄圭，君以布德。伊呂百里，應聘輔國。
大有：棘鉤我襦，為絆所拘，靈巫拜禱，禍不成災。東山之邑，中有土服，可以饒飽。
謙：門燒屋燔，為下所殘。西行出戶，順其道理，虎臥不起，牛羊歡喜。
豫：墻高蔽日，崑崙翳月，遠行無明，不見懽叔。
隨：天地際會，不見內外，祖辭遣送，與世長決。
蠱：深水難涉，塗難至轂。牛罷不進，濘陷我疾。
臨：羊驚狼虎，獼猴群走。無益於僵，為齒所傷。
觀：履虵躡虺，與鬼相視，驚哭失氣，如騎虎尾。
噬嗑：車驚人墮，兩輪脫去。行者不至，主人憂懼。結締復解，夜明為喜。
賁：南販北賈，與怨為市，利得自治。
剝：延陵適魯，觀樂太史。車轔白顛，知秦興起，卒兼其國，一統為主。
復：出門逢患，與禍為怨。更相擊刺，傷我手端。
無妄：獐鹿同走，自燕嘉喜。公子好遊，他人多有。
大畜：恭寬相信，履福不殆。從其邦域，與喜相得。
頤：欲飛無翼，鼎重折足。失其喜利，苞羞為賊。上妻之家，喜除我憂，解吾思愁。
大過：府藏之富，王以振貸。捕魚河海，罟網多得。
離：陰生麇鹿，鼠舞鬼哭。靈龜陸蒙，釜甑草土。仁智盤桓，國亂無緒。
咸：風塵瞑迷，不見南北。行人失路，復反其室。
恆：金革白黃，宜利戒市。嫁娶有息，商人悅喜。
遯：匏瓜之德，宜繫不食。君子失與，官政懷憂。
大壯：乘船渡濟，載冰逢火，賴得免患，蒙我所恃。
晉：道途多石，傷車折軸。與市為仇，不利客宿。
明夷：託寄之徒，不利請求。結衿無言，乃有悔患。
家人：三羊爭妻，相逐奔馳，終日不食，精氣竭罷。
睽：退惡防患，見在心苗。日中之恩，解釋倒懸。
蹇：兩足四翼，飛入嘉國。寧我伯姊，與母相得。
解：寒露所降，凌制堅冰，草木瘡傷，花落葉亡。
損：后稷農功，富利我國。南畝治理，一室百子。
益：設網張羅，捕魚園池。網罟自決，雖得復失。危訴之患，受其低懽。
夬：路與縣休，侯伯恣驕。上失其盛，周室衰微。
姤：逐走追亡，相及扶桑，復見其鄉，使我悔喪。
萃：履祿綏厚，載福受祉，衰微復起，繼世長久，疾病獻麥，晉人赴告。
升：鰥寡孤獨，祿命苦薄，入宮無妻，武子哀悲。
困：山沒丘浮，陸為水魚，燕雀無巢，民無室廬。
井：冠帶南遊，與福喜期，徼于嘉國，拜為逢時。
革：東行亡羊，失其羝牂，少婦無夫，獨坐空廬。
鼎：探巢捕魚，耕田捕鰌，費日無功，右手空虛。
震：東行飲酒，與喜相抱，福吾家利，來從父母，水澤之徒，望邑而處。
艮：妄怒失精，自令畏悔，忪忪之懼，君子無咎。
漸：白雲如帶，往往旗處，飛風送迎，大雹將下，擊我禾稼，僵死不起。
歸妺：南至之日，陽消不息，北風烈寒，萬物藏伏。
豐：火中仲夏，鴻雁來舍，體重難移，未能高舞，君子顯名，不失其譽。
旅：北行出門，履陷躓顛，踒足據塗，污我襦袴。
巽：輕車醊祖，焱風暴起，促亂祭器，飛揚錯華，明神降佑，道無害寇。
兌：酒為歡伯，除憂來樂，福喜入門，與君相索，使我有德。
渙：三足孤烏，靈明督郵，司過罰惡。自賊其家，毀敗為憂。
節：三河俱合，水怒踴躍，壞我王屋，民飢於食。
中孚：南行棗園，惡虎畏班。執火銷金，使我無患。
小過：求鹿過山，與利為怨，闇聾不言，誰知其懽。
既濟：行旅困蹴，失明守宿。囹圄之憂，啟執出遊。
未濟：據棘履危，跌刺為憂。夫婦不和，亂我良家。

[book_title]離之
離：時乘六龍，為帝使東，達命宣旨，無所不通。
乾：執轡四驪，王以為師。陰陽之明，載受東齊。
坤：春秋禱祝，解過除憂，君子無咎。
屯：坐車乘軒，據國子民，虞叔受命，和合六親。
蒙：開戶下堂，與福相迎，祿于公室，曾孫以昌。
需：高木腐巢，漏濕難居，不去甘棠，使我無憂。
訟：三女為姦，俱遊高園。倍室夜行，與伯笑言。不忍主母，為設歡酒，冤尤誰禱？
師：漏巵盛酒，無以養老，春貸黍稷，年歲實有，履道坦坦，平安何咎？
比：松柏枝葉，常茂不落，君子惟體，日富安樂。
小畜：夫婦不諧，為燕攻齊，良弓不張，騎駟憂凶。
履：出令不勝，反為大災，強不克弱，君受其憂。
泰：奔牛相錯，敗亂緒業，民不得作。
否：載璧秉珪，請命于河，周公克敏，沖人瘳愈。
同人：素車偽馬，不任重負，王侯出征，憂危為咎。
大有：大樹之子，同條共母，比至火中，枝葉盛茂。
謙：壅遏隄防，水不得行，火盛陽光，陰蜺伏藏，走婦其歸。
豫：五岳四瀆，合潤為德，行不失理，民賴恩福。
隨：駕駿南遊，虎驚我羊，陰不奉陽，其光顯揚。言之謙謙，奉義解患。
蠱：早霜晚雪，傷害禾麥，損功棄力，飢無所食。
臨：岐周海隅，有樂無憂，可以避難，全身保財。
觀：陰蔽其陽，目暗不明，君憂其國，求騂得黃，駒犢從行。
噬嗑：金城鐵郭，上下仝力，政平民歡，寇不敢賊。
賁：平公有疾，迎醫秦國，和不能知，晉人赴國。
剝：戴堯扶禹，從喬彭祖，西過王母，道里夷易，無敢難者。
復：羔羊皮革，君子朝服，輔政天德，以合萬國。
無妄：據鐘鼓翼，將軍受福，安帖之家，虎狼與憂，履危不強，師行何咎？
大畜：嫡庶不明，孽亂生殃，陳失其邦。
頤：鳥驚狐鴻，國亂不寧，上弱下強，為陰所刑。
大過：六月采芑，征伐無道，張仲方叔，克勝飲酒。
坎：被綉夜行，不見文章，安坐玉堂，乃無咎殃，長子帥師，得其正常。
咸：昧暮乘車，東至伯家，踰梁越河，濟脫無他。
恆：東風解凍，和氣兆升，年歲豐登。
遯：三貍搏鼠，遮遏前後，無於圜域，不得脫走。
大壯：綏德孔明，履祿久長，貴且有光，疾病憂傷。
晉：三虎搏狼，力不相當，如摧壅祐，一擊破亡。
明夷：使伯東乘，恨不肯行，與叔爭訟，更相毀傷。
家人：抱空握虛，鴞驚我雛，利去不來。
睽：李花再實，鴻升降集，仁哲以興，隆國無賊。
蹇：東山皋洛，勇捍不服，金玦玩好，衣為身賊。
解：飛文污身，為邪所牽，青蠅分白，貞孝放逐。
損：南山大木，文身其目，制命出令，東里田畝，尊主安居，鄭國無患。
益：泉起崑崙，東出玉門，流為九河，無有憂患。
夬：命短不長，中年夭傷，鬼泣哭堂，哀其子亡。
姤：君臣不和，上下失宜，宗子哭歌。
萃：苛政日作，螟食華葉，割下啖上，民被其賊，秋無所得。
升：南行戴鎧，登塲九魁，車傷牛罷，日暮咨嗟。
困：春東夏南，隨陽有功，與利相逢。
井：頭尾顛倒，不知緒處，君失其國。
革：言無要約，不成劵契，殷叔季姬，公孫爭之，強入委禽，不悅子南。
鼎：缺破不成，胎卵不生，不見其形。
震：見虵交悟，惜蚖畏惡，心乃無悔。
艮：河水孔穴，壞敗我室，水深無涯，魚鱉傾倒。
漸：五嶽四瀆，地得以安，高而不危，敬慎避患。
歸妺：南至之日，陽消不息，北風烈寒，萬物伏藏。
豐：五利四福，俱佃居邑，黍稷盛茂，多獲高積。
旅：公孫駕車，載遊東齊，延陵子產，遺季紵衣，疾病哀悲。
巽：交亂當道，民困愁苦，望羊置群，長子在門。
兌：金玉滿室，忠直乘危，三老凍餓，鬼奪其室，求魚河海，網舉必得。
渙：日入幽慝，陽明隱伏，小人勞心，求事不得。
節：頻逢社飲，失利後福，不如子息，舊居故處，申請必與，乃無大悔。
中孚：南有嘉魚，駕黃取遊，魴鱮詡詡，利來無憂。
小過：黃裳建元，文德在身，祿祐洋溢，封為齊君，賈市無門，股肱多根。
既濟：口不從心，欲東反西，與意乖戾，動舉失使。
未濟：虎狼之鄉，日爭凶訟，叨爾為長，不能定從。

[book_title]咸之
咸：雌單獨居，歸其本巢，毛羽憔悴，志如死灰。
乾：十窗多明，道里通利，仁智君子，國安不僵。
坤：心惡來怪，衝衝何懼？顏伯子騫，尼父聖母。
屯：鳥鳴呼子，哺以酒脯，高樓水處，來歸其母。
蒙：國馬生角，陰孽萌作，變易常服，君失于宅。
需：入宇多悔，耕石不富，衡門屢空，使士失意。
訟：情懦行賈，遠涉山阻，與旅為市，不危不殆，利得十倍。
師：梁破橋壞，水深多畏，陳鄭之間，絕不得前。
比：雙鳧俱飛，欲歸稻池，經涉萑澤，為矢所射，傷我胸臆。
小畜：謾誕不成，倍梁滅文，許人賣牛，三失爭之，失利後時，公孫懷憂。
履：南國凶飢，民食糟糠，少子困捕，利無所得。
泰：狗吠非主，狼虎夜擾，驚我東西，不為家咎。
否：望龍無目，不見手足，入水求玉，失其所欲。
同人：以鹿為馬，欺誤其主，聞言不信，三口為咎，黃龍三子，中樂不殆。
大有：養幼新婚，未能出門，登宋望齊，不見太師。
謙：王孫季子，相與為友，明允篤誠，升擢薦舉。
豫：山水暴怒，壞梁折柱。稽難行旅，留連愁苦。
隨：鸇鳩徙巢，西至平州，遭逢雷電，破我葦蘆，室家飢寒，思吾故初。
蠱：登高傷軸，上阪棄粟，販鹽不利，買牛折角。
臨：祝駝王孫，能事鬼神，節用綏民，衛國以存，饗我旨酒，眉壽多年。
觀：九里十山，道卻峻難，牛馬不前，復反來還。
噬嗑：枯樹不花，空淵無魚，蕉鳥飛翔，利棄我去。
賁：雄狐唯唯，登上山嵬，昭告顯功，大福允興。
剝：啞啞笑喜，相與飲酒。長樂行觴，千秋起舞，拜受大福。
復：大椎破轂，長舌亂國，床笫之言，三世不安。
無妄：男女合室，二姓同食。婚姻孔云，宜我孝孫。
大畜：千仞之墻，禍不入門。金籠銕䟽，利以辟兵。欲南上阪，轉萬不轉，還車復反。
頤：華言風語，自相詿誤，終無凶事，安寧如故。
大過：汎汎柏舟，流行不休。耿耿寤寐，公懷大憂，仁不遇時，退隱窮居。
坎：大尾小頭，重不可搖。上弱下強，陰制其雄。
離：一身三口，語無所主。東西南北，迷惑失道。
恆：南行求福，與喜相得。封受上賞，鼎足輔國。
遯：過時不歸，苦悲雄惟。徘徊外國，與母分離。
大壯：堯舜在國，陰陽和得。涿聚衣常，晉人無殃。
晉：周城之降，越裳夷通。疾病多祟，鬼哭其公，鳥子野心，宿客不同。
明夷：申酉脫服，牛馬休息。君子以安，勞者得懽。
家人：凱風無母，何恃何怙？幼孤弱子，為人所咎。
睽：出門上堂，從容牖房，不失其常，天牢北戶，勞者憂苦。
蹇：天厭周德，命與南國，以禮靜民，兵革休息。
解：常葉折衝，佐鬭者傷，暴臣失國，良臣破殃。
損：合歡之國，嘉喜我福，東岳西山，朝齊成恩。
益：耕石不生，棄禮無名，縫衣失針，襦袴不成。
夬：聾瞢闇瞢，跛倚不行，坐尸爭骸，身被火災，因其多憂。
姤：長生太平，仁政流行，四方歸德，社稷康榮。
萃：桀跖並處，民之愁苦，擁兵荷糧，戰於齊魯，合巹同牢，姬姜並居。
升：南與凶俱，破車失襦，西行無袴，亡其寶賂。
困：空槽注器，豚彘不至，長弓祝雞，雄父飛去。
井：望尚阿衡，太宰周公。藩屏湯武，立為王侯。
革：朝鮮之地，箕子所保，宜家宜人，業處子孫。
鼎：昔憂解笑，故貪今富，載策履善，與福俱遇。
震：叔迎伯兄，遇卷在陽，君子季姬，並坐鼓簧。
艮：順風縱火，芝艾俱死，三官集房，十子中傷。
漸：駕車入里，求鮮魴鯉，非其肆居，自令失市。君子所在，安無危咎。
歸妺：拔劍傷手，見敵不起，良臣無佐，困辱為咎。
豐：亂君之門，佐鬭傷跟，營私貪祿，身為悔殘，東下泰山，見我所歡。
旅：慈母望子，遙思不已，久客外野，使我心苦。
巽：魴生淮郤，一轉為百，周流四海，無有患惡。
兌：甘露醴泉，太平機關，仁德感應，歲樂民安。
渙：采薇出車，魚麗思初，上下從急，君子免憂。
節：豕生魚魴，鼠舞庭堂，雄佞施毒，上下昏荒，君失其邦
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>