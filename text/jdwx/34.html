<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="原序,河水,河水,河水,河水,河水,汾水,澮水,涑水,文水,原公水,洞过水,晋水,湛水,济水,济水,清水,沁水,淇水,荡水,洹水,浊漳水,清漳水,易水,滱水,圣水,巨马河,㶟水,湿余水,沽河,鲍丘水,濡水,大辽水,小辽水,浿水,洛水,伊水,瀍水,涧水,穀水,甘水,漆水,滻水,沮水,渭水,渭水,渭水,漾水,丹水,汝水,潁水,洧水,潩水,潧水,渠,阴沟水,汳水,获水,睢水,瓠子河,汶水,泗水,沂水,洙水,沭水,巨洋水,淄水,汶水,潍水,胶水,沔水,沔水,沔水,潜水,湍水,均水,粉水,白水,比水,淮水,滍水,淯">
<meta name="description" content="《序》曰：《易》称天以一生水，故气微于北方，而为物之先也。。《玄中记》曰：天下之多者水也，浮天载地，高下无所不至，万物无所不润。及其气流届石，精薄肤寸，不崇朝而泽合灵宇者，神莫与竝矣。是以达者不能测其渊冲，而尽其鸿深也。昔《大禹记》著山海，周而不备；《地理誌》其所録，简而不周；《尚书》、《本纪》与《职方》俱略；都赋所述，裁不宣意；《水经》虽粗缀津绪，又闕旁通。所谓各言其志，而罕能备其宣导者矣。今寻图访賾者，极聆州域之说，而涉土游方者，寡能达其津照，纵髣髴前闻，不能不犹深屏营也。余少无寻山之趣，长违问津之性">
<title>《水经注》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《水經注》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">未知</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾即峰=大玄古籍書店獨家出版</span> <br/>
          分类： <span class="inputVal" id="bktype">經典文獻,</span> <br/>
          字数： <span class="inputVal" id="bknum">[book_length]380565</span> <br/>
          说明： <span class="inputVal" id="bkdec">《序》曰：《易》稱天以一生水，故氣微于北方，而為物之先也。
《玄中記》曰：天下之多者水也，浮天載地，高下無所不至，萬物無所不潤。及其氣流屆石，精薄膚寸，不崇朝而澤合靈宇者，神莫與竝矣。是以達者不能測其淵沖，而盡其鴻深也。昔《大禹記》著山海，周而不備；《地理誌》其所録，簡而不周；《尚書》、《本紀》與《職方》俱略；都賦所述，裁不宣意；《水經》雖粗綴津緒，又闕旁通。所謂各言其志，而罕能備其宣導者矣。今尋圖訪賾者，極聆州域之說，而涉土遊方者，寡能達其津照，縱髣髴前聞，不能不猶深屏營也。余少無尋山之趣，長違問津之性，識絕深經，道淪要博，進無訪一知二之機，退無觀隅三反之慧。獨學無聞，古人傷其孤陋；捐喪辭書，達士嗟其面牆。默室求深，閉舟問遠，故亦難矣。然毫管窺天，歷筩時昭，飲河酌海，從性斯畢。竊以多暇，空傾歲月，輒述《水經》，布廣前文。
《大傳》曰：大川相間，小川相屬，東歸于海。脈其枝流之吐納，診其沿路之所躔，訪瀆搜渠，緝而綴之。《經》有謬誤者，考以附正文所不載，非經水常源者，不在記注之限。但緜古芒昧，華戎代襲，郭邑空傾，川流戕改，殊名異目，世乃不同。川渠隱顯，書圖自負，或亂流而攝詭號，或直絕而生通稱，在諸交奇，洄湍決澓，躔絡枝煩，條貫系夥。《十二經》通，尚或難言，輕流細漾，固難辯究，正可自獻徑見之心，備陳輿圖之說，其所不知，蓋闕如也。所以撰證本《經》，附其枝要者，庶備忘誤之私，求其尋省之易。
[book_chapter]卷一

[book_title]河水
崑崙墟在西北，
三成為崑崙丘。
《崑崙說》曰：崑崙之山三級，下曰樊桐，一名板桐；二曰玄圃，一名閬風；上曰層城，一名天庭，是為太帝之居。
去嵩高五萬里，地之中也。
《禹本紀》與此同。高誘稱河出崑山，伏流地中萬三千里，禹導而通之，出積石山。按《山海經》，自崑崙至積石千七百</span> <br/>
          封面： <span class="inputVal" id="bkimg">Z_19659.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《水經注》
[book_author]佚名
[book_date]未知
[book_copyright]玄之又玄 謂之大玄=學海無涯君是岸=書山絕頂吾即峰=大玄古籍書店獨家出版
[book_type]未分类
[book_length]380565
[book_img]Z_19659.jpg


[config]
qrcode@false
brcode@false
costxt3@$$难难难$道最玄$莫把金丹作等闲$不遇至人传妙诀$空言口困舌头乾$$
ptdate@2023
book3d@6,6,#ffffffff,1,20
dpi@0
[config]

[book_title]原序
《序》曰：《易》稱天以一生水，故氣微于北方，而為物之先也。
《玄中記》曰：天下之多者水也，浮天載地，高下無所不至，萬物無所不潤。及其氣流屆石，精薄膚寸，不崇朝而澤合靈宇者，神莫與竝矣。是以達者不能測其淵沖，而盡其鴻深也。昔《大禹記》著山海，周而不備；《地理誌》其所録，簡而不周；《尚書》、《本紀》與《職方》俱略；都賦所述，裁不宣意；《水經》雖粗綴津緒，又闕旁通。所謂各言其志，而罕能備其宣導者矣。今尋圖訪賾者，極聆州域之說，而涉土遊方者，寡能達其津照，縱髣髴前聞，不能不猶深屏營也。余少無尋山之趣，長違問津之性，識絕深經，道淪要博，進無訪一知二之機，退無觀隅三反之慧。獨學無聞，古人傷其孤陋；捐喪辭書，達士嗟其面牆。默室求深，閉舟問遠，故亦難矣。然毫管窺天，歷筩時昭，飲河酌海，從性斯畢。竊以多暇，空傾歲月，輒述《水經》，布廣前文。
《大傳》曰：大川相間，小川相屬，東歸于海。脈其枝流之吐納，診其沿路之所躔，訪瀆搜渠，緝而綴之。《經》有謬誤者，考以附正文所不載，非經水常源者，不在記注之限。但緜古芒昧，華戎代襲，郭邑空傾，川流戕改，殊名異目，世乃不同。川渠隱顯，書圖自負，或亂流而攝詭號，或直絕而生通稱，在諸交奇，洄湍決澓，躔絡枝煩，條貫系夥。《十二經》通，尚或難言，輕流細漾，固難辯究，正可自獻徑見之心，備陳輿圖之說，其所不知，蓋闕如也。所以撰證本《經》，附其枝要者，庶備忘誤之私，求其尋省之易。
[book_chapter]卷一

[book_title]河水
崑崙墟在西北，
三成為崑崙丘。
《崑崙說》曰：崑崙之山三級，下曰樊桐，一名板桐；二曰玄圃，一名閬風；上曰層城，一名天庭，是為太帝之居。
去嵩高五萬里，地之中也。
《禹本紀》與此同。高誘稱河出崑山，伏流地中萬三千里，禹導而通之，出積石山。按《山海經》，自崑崙至積石千七百四十里，自積石出隴西郡至洛，準《地志》可五千餘里。又按《穆天子傳》，天子自崑山入于宗周，乃里西土之數。自宗周水以西，至于河宗之邦、陽紆之山，三千有四百里，自陽紆西至河首四千里，合七千四百里。《外國圖》又云：從大晉國正西七萬里，得崑崙之墟，諸仙居之。數說不同。道阻且長，經記緜褫，水陸路殊，徑復不同，淺見末聞，非所詳究，不能不聊述聞見，以誌差違也。
其高萬一千里。
《山海經》稱方八百里，高萬仞。郭景純以為自上二千五百餘里，《淮南子》稱高萬一千里百一十四步三尺六寸。
河水
《春秋說題辭》曰：河之為言荷也，荷精分布，懷陰引度也。
《釋名》曰：河，下也，隨地下處而通流也。
《考異郵》曰：河者，水之氣，四瀆之精也，所以流化。
《元命苞》曰：五行始焉，萬物之所由生，元氣之腠液也。
《管子》曰：水者，地之血氣，如筋脈之通流者，故曰水具財也。五害之屬，水最為大，水有大小，有遠近，水出山而流入海者，命曰經水；引佗水入于大水及海者，命曰枝水；出于地溝，流于大水，及于海者，又命曰川水也。
《莊子》曰：秋水時至，百川灌河，經流之大。
《孝經援神契》曰：河者，水之伯，上應天漢。
《新論》曰：四瀆之源，河最高而長，從高注下，水流激峻，故其流急。
徐幹《齊都賦》曰：川瀆則洪河洋洋，發源崑崙，九流分逝，北朝滄淵，驚波沛厲，浮沫揚奔。
《風俗通》曰：江、河、淮、濟為四瀆。瀆，通也，所以通中國垢濁。
《白虎通》曰：其德著大，故稱瀆。
《釋名》曰：瀆，獨也，各獨出其所而入海。
出其東北陬，
《山海經》曰：崑崙墟在西北，河水出其東北隅。
《爾雅》曰：河出崑崙虛，色白，所渠并千七百一川，色黃。
《物理論》曰：河色黃者，衆川之流，蓋濁之也。百里一小曲，千里一曲一直矣。漢大司馬張仲議曰：河水濁，清澄一石水，六斗泥，而民競引河溉田，令河不通利。至三月，桃花水至則河決，以其噎不洩也。禁民勿復引河，是黃河兼濁河之名矣。
《述征記》曰：盟津、河津恒濁，方江為狹，比淮、濟為闊。寒則冰厚數丈。冰始合，車馬不敢過，要須狐行，云此物善聽，冰下無水乃過。人見狐行，方渡。余案《風俗通》云：里語稱狐欲渡河，無如尾何？且狐性多疑，故俗有狐疑之說。亦未必一如緣生之言也。
屈從其東南流，入渤海。
《山海經》曰：南即從極之淵也，一曰中極之淵，深三百仞，惟馮夷都焉。
《括地圖》曰：馮夷恒乘雲車駕二龍。河水又出于陽紆陵門之山，而注于馮逸之山。
《穆天子傳》曰：天子西征，至陽紆之山，河伯馮夷之所都居，是惟河宗氏，天子乃沈珪璧禮焉。河伯乃與天子披圖視典，以觀天子之寶器，玉果、璇珠、燭銀、金膏等物，皆《河圖》所載，河伯以禮，穆王視圖，方乃導以西邁矣。粵在伏羲，受龍馬圖于河，八卦是也。
故《命歷序》曰：《河圖》，帝王之階，圖載江河、山川、州界之分野。後堯壇于河，受《龍圖》，作《握河記》。逮虞舜、夏、商，咸亦受焉。李尤《盟津銘》：洋洋河水，朝宗于海，徑自中州，《龍圖》所在。
《淮南子》曰：昔禹治洪水，具禱陽紆，蓋于此也。高誘以為陽紆秦藪，非也。
釋氏《西域記》曰：阿耨達太山，其上有大淵水，宮殿樓觀甚大焉。山，即崑崙山也。
《穆天子傳》曰：天子升于崑崙，觀黃帝之宮，而封豐隆之葬。豐隆，雷公也。黃帝宮，即阿耨達宮也。其山出六大水，山西有大水，名新頭河。
郭義恭《廣志》曰：甘水也，在西域之東，名曰新陶水。山在天竺國西，水甘，故曰甘水。有石鹽，白如水精，大段則破而用之。康泰曰：安息、月氏、天竺至伽那調御，皆仰此鹽。釋法顯曰：度蔥嶺，已入北天竺境，于此順嶺西南行十五日，其道艱阻，崖岸險絶，其山惟石，壁立千仞，臨之目眩，欲進則投足無所，下有水，名新頭河。昔人有鑿石通路施倚梯者，凡度七百梯，度已，躡懸絙過河，河兩岸，相去咸八十步，九譯所絶，漢之張騫、甘英皆不至也。余診諸史傳，即所謂罽賓之境，有磐石之隥，道狹尺餘，行者騎步相持，絙橋相引，二十許里，方到懸度，阻險危害，不可勝言。郭義恭曰：烏秅之西，有懸度之國，山溪不通，引繩而度，故國得其名也。其人山居，佃于石壁間，累石為室，民接手而飲，所謂猨飲也。有白草、小步馬，有驢無牛，是其懸度乎。釋法顯又言：度河便到烏長國。烏長國即是北天竺，佛所到國也，佛遺足跡于此，其跡長短在人心念，至今猶爾，及曬衣石尚在。新頭河又西南流，屈而東南流，逕中天竺國，兩岸平地，有國名毗荼，佛法興盛。又逕蒲那般河。河邊左右，有二十僧伽藍。此水逕摩頭羅國，而下合新頭河。自河以西，天竺諸國，自是以南，皆為中國，人民殷富。中國者，服食與中國同，故名之為中國也。泥洹已來，聖衆所行，威儀法則，相承不絶。自新頭河至南天竺國，迄于南海，四萬里也。
釋氏《西域記》曰：新頭河經罽賓、犍越、摩訶剌諸國，而入南海是也。阿耨達山西南有水，名遙奴；山西南小東有水，名薩罕；小東有水，名恒伽。此三水同出一山，俱入恒水。
康泰《扶南傳》曰：恒水之源，乃極西北，出崑崙山中，有五大源，諸水分流，皆由此五大源。枝扈黎大江出山西北流，東南注大海。枝扈黎即恒水也。故釋氏《西域志》有恒曲之目。恒北有四國，最西頭恒曲中者是也。有拘夷那褐國，《法顯傳》曰：恒水東南流，逕拘夷那褐國南，城北雙樹間，有希連禪河，河邊，世尊于此北首般泥洹，分舍利處。
支僧載《外國事》曰：佛泥洹後，天人以新白緤裹佛，以香花供養，滿七日，盛以金棺，送出王宮，度一小水，水名醯蘭那，去王宮可三里許，在宮北，以旃檀木為薪，天人各以火燒薪，薪了不燃，大迦葉從流沙還，不勝悲號，感動天地，從是之後，他薪不燒而自燃也。王斂舍利，用金作斗，量得八斛四斗，諸國王、天龍神王，各得少許，齋還本國，以造佛寺。阿育王起浮屠于佛泥洹處，雙樹及塔，今無復有也。此樹名娑羅樹，其樹花名娑羅佉也。此花色白如霜雪，香無比也。
竺枝《扶南記》曰：林楊國，去金陳國步道二千里，車馬行，無水道。舉國事佛，有一道人命過燒葬，燒之數千束樵，故坐火中，乃更著石室中，從來六十餘年，尸如故不朽，竺枝目見之。夫金剛常住，是明永存。舍利刹見，畢天不朽，所謂智空罔窮，大覺難測者矣。其水亂流注于恒。恒水又東逕毗舍利城北，釋氏《西域記》曰：毗舍利，維邪離國也。
支僧載《外國事》曰：維邪離國去王舍城五十由旬，城周圓三由旬，維詰家在大城裏宮之南，去宮七里許，屋宇壞盡，惟見處所爾。釋法顯云：城北有大林重閣，佛住于此，本奄婆羅女家施佛起塔也。城之西北三里，塔名放弓仗。恒水上流有一國，國王小夫人生肉胎，大夫人妒之，言汝之生，不祥之徵，即盛以木函，擲恒水中，下流有國王遊觀，見水上木函，開看，見千小兒端正殊好，王取養之，遂長大，甚勇健，所往征伐，無不摧服。次欲伐父王本國，王大愁憂，小夫人問：何故愁憂？王曰：彼國王有千子，勇健無比，欲來伐吾國，是以愁爾。小夫人言：勿愁，但于城西作高樓。賊來時，置我樓上，則我能卻之。王如是言。賊到，小夫人于樓上語賊云：汝是我子，何故反作逆事？賊曰：汝是何人，云是我母。小夫人曰：汝等若不信者，盡張口仰向。小夫人即以兩手捋乳，乳作五百道，俱墜千子口中。賊知是母，即放弓仗。父母作是思惟，皆得辟支佛，今其塔猶在，後世尊成道，告諸弟子，是吾昔時放弓仗處。後人得知，于此處立塔，故以名焉。千小兒者，即賢劫千佛也。
釋氏《西域記》曰：恒曲中次東，有僧迦扇柰揭城，佛下三道寶階國也。
《法顯傳》曰：恒水東南流，逕僧迦施國南，佛自忉利天東下三道寶階，為母說法處。寶階既没，阿育王于寶階處作塔，後作石柱，柱上作師子像，外道少信，師子為吼，怖效心誠。恒水又東逕罽賓饒夷城，城南接恒水，城之西北六七里，恒水北岸，佛為諸弟子說法處。恒水又東南逕沙祗國北，出沙祗城南門道東，佛嚼楊枝刺土中，生長七尺，不增不減，今猶尚在。恒水又東南，逕迦維羅衛城北，故淨王宮也。城東五十里有王園，園有池水，夫人入池洗浴，出北岸二十步，東向舉手，扳樹生太子，太子墮地，行七步，二龍吐水浴太子，遂成井池。衆僧所汲養也。太子與難陀等撲象角力，射箭入地，今有泉水，行旅所資飲也。
釋氏《西域記》曰：城北三里恒水上，父王迎佛處，作浮圖，作父抱佛像。
《外國事》曰：迦維羅越國今無復王也。城池荒穢，惟有空處，有優婆塞姓釋，可二十餘家，是昔淨王之苗裔，故為四姓，住在故城中，為優婆塞，故尚精進，猶有古風。彼日浮圖壞盡，條王彌更脩治一浮圖，私訶條王送物助成，今有十二道人住其中，太子始生時，妙后所扳樹，樹名須訶。阿育王以青石作后扳生太子像。昔樹無復有，後諸沙門取昔樹栽種之，展轉相承到今，樹枝如昔，尚蔭石像。又太子見行七步足跡，今日文理見存。阿育王以青石挾足跡兩邊，復以一長青石覆上。國人今日恒以香花供養，尚見足七形，文理分明。今雖有石覆無異。或人復以數重吉貝，重覆貼著石上，逾更明也。太子生時，以龍王夾太子左右，吐水浴太子，見一龍吐水暖，一龍吐水冷，遂成二池，今尚一冷一暖矣。太子未出家前十日，出往王田閻浮樹下坐，樹神以七寶奉太子，太子不受，于是思惟欲出家也。王田去宮一據，據者，晉言十里也。太子以三月十五日夜出家，四天王來迎，各捧馬足。爾時諸神天人側塞，空中散天香花。此時以至河南摩强水，即于此水邊作沙門。河南摩强水在迦維羅越北，相去十由旬。此水在羅閱祗瓶沙國，相去三十由旬。菩薩于是暫過，瓶沙王出見菩薩。菩薩于瓶沙隨樓那果園中住一日，日暮便去半達鉢愁宿。半達，晉言白也；鉢愁，晉言山也。白山北去瓶沙國十里，明旦便去。暮宿曇蘭山，去白山六由旬。于是徑詣貝多樹。貝多樹在閱祗北，去曇蘭山二十里。太子年二十九出家，三十五得道，此言與《經》異，故記所不同。竺法維曰：迦維衛國，佛所生天竺國也。三千日月、萬二千天地之中央也。
康泰《扶南傳》曰：昔范旃時，有嘾楊國人家翔梨，嘗從其本國到天竺，展轉流賈至扶南，為旃說天竺土俗，道法流通，金寶委積，山川饒沃，恣所欲，左右大國，世尊重之。旃問云：今去何時可到，幾年可迴？梨言：天竺去此，可三萬餘里，往還可三年踰。及行，四年方返，以為天地之中也。恒水又東逕藍莫塔。塔邊有池，池中龍守護之。阿育王欲破塔，作八萬四千塔，悟龍王所供，知非世有，遂止。此中空荒無人，羣象以鼻取水灑地，若蒼梧、會稽，象耕、鳥耘矣。恒水又東至五河口，蓋五水所會，非所詳矣。阿難從摩竭國向毗舍利，欲般泥洹，諸天告阿闍世王，王追至河上，梨車聞阿難來，亦復來迎，俱到河上，阿難思惟，前則阿闍世王致恨，卻則梨車復怨，即于中河，入火光三昧，燒具兩般泥洹。身二分，分各在一岸，二王各持半舍利，還起二塔。渡河南下一由巡，到摩竭提國巴連弗邑，邑即是阿育王所治之城。城中宮殿皆起牆闕，雕文刻鏤，累大石作山，山下作石室，長三丈，廣二丈，高丈餘，有大乘婆羅門子，名羅汰私婆，亦名文殊師利，住此城裏，爽悟多智，事無不達，以清淨自居，國王宗敬師事之。賴此一人，宏宣佛法，外不能陵。凡諸國中，惟此城為大，民人富盛，競行仁義。阿育王壞七塔，作八萬四千塔。最初作大塔，在城南二里餘，此塔前有佛跡，起精舍，北戶向塔，塔南有石柱，大四五圍，高三丈餘，上有《銘》，題云：阿育王以閻浮提布施四方，僧還以錢贖塔。塔北三百步，阿育王于此作泥犂城，城中有石柱，亦高三丈餘，上有師子柱，有《銘》，記作泥犂城因緣，及年數日月。恒水又東南逕小孤石山，山頭有石室，石室南向，佛昔坐其中，天帝釋以四十二事問佛，佛一一以指畫石，畫跡故在。恒水又西逕王舍新城，是阿闍世王所造，出城南四里，入谷至五山裏，五山周圍，狀若城郭，即是蓱沙王舊城也。東西五六里，南北七八里，阿闍世王始欲害佛處。其城空荒，又無人徑，入谷傳山，東南上十五里，到耆闍崛山，未至頂三里，有石窟南向，佛坐禪處。西北四十步，復有一石窟，阿難坐禪處。夭魔波旬化作雕鷲恐阿難，佛以神力，隔石舒手摩阿難肩，怖即得止。鳥跡、手孔悉存，故曰雕鷲窟也。其山峰秀端嚴，是五山之最高也。釋氏《西域記》云：耆闍崛山在阿耨達王舍城東北，西望其山，有兩峰雙立，相去二三里，中道鷲鳥，常居其嶺，土人號曰耆闍崛山，胡語耆闍，鷲也。又竺法維云：羅閱祗國有靈鷲山，胡語云耆闍崛山，山是青石，石頭似鷲鳥。阿育王使人鑿石，假安兩翼、兩腳，鑿治其身，今見存，遠望似鷲鳥形，故曰靈鷲山也。數說不同，遠邇亦異，今以法顯親宿其山，誦《首楞嚴》，香華供養，聞見之宗也。又西逕迦那城南三十里，到佛苦行六年坐樹處，有林木。西行三里，到佛入水洗浴、天王按樹枝得扳出池處。又北行二里，得彌家女奉佛乳糜處。從此北行二里，佛于一大樹下石上，東向坐食糜處，樹石悉在，廣長六尺，高減二尺。國中寒暑均調，樹木或數千歲，乃至萬歲。從此東北行二十里，到一石窟，菩薩入中，西向結跏趺坐，心念：若我成道，當有神驗。石壁上即有佛影見，長三尺許，今猶明亮。時天地大動，諸天在空言：此非過去當來諸佛成道處，去此西南行，減半由旬，貝多樹下，是過去當來諸佛成道處。諸天導引菩薩起行，離樹三十步，天授吉祥草，菩薩受之，復行十五步，五百青雀飛來，繞菩薩三匝西去。菩薩前到貝多樹下，敷吉祥草，東向而坐。時魔王遣三玉女從北來試菩薩，魔王自從南來。菩薩以足指按地，魔兵卻散，三女變為老姥，不自服。佛于尼拘律樹下方石上東向坐，梵天來詣佛處，四天王捧鉢處皆立塔。
《外國事》曰：毗婆梨，佛在此一樹下六年，長者女以金鉢盛乳糜上佛，佛得乳糜，住足尼連禪河浴。浴竟，于河邊啖糜竟，擲鉢水中，逆流百步，鉢没河中。迦梨郊龍王接取在宮供養，先三佛鉢亦見。佛于河傍坐摩訶菩提樹，摩訶菩提樹去貝多樹二里，于此樹下七日，思惟道成，魔兵試佛。
釋氏《西域記》曰：尼連水南注恒水，水西有佛樹，佛于此苦行，日食糜六年。西去城五里許，樹東河上，即佛入水浴處。東上岸尼拘律樹下坐脩，舍女上糜于此。于是西度水，于六年樹南貝多樹下坐，降魔得佛也。佛圖調曰：佛樹中枯，其來時更生枝葉。竺法維曰：六年樹去佛樹五里，書其異也。法顯從此東南行，還巴連弗邑，順恒水西下，得一精舍，名曠野，佛所住處。復順恒水西下，到迦尸國波羅柰城。竺法維曰：波羅柰國在迦維羅衛國南千二百里，中間有恒水，東南流，佛轉法輪處，在國北二十里，樹名春浮，維摩所處也。法顯曰：城之東北十里許，即鹿野苑，本辟支佛住此，常有野鹿栖宿，故以名焉。法顯從此還，居巴連弗邑。又順恒水東行，其南岸有瞻婆大國。
釋氏《西域記》曰：恒曲次東，有瞻婆國城，南有卜佉蘭池，恒水在北，佛下說戒處也。恒水又逕波麗國，即是佛外祖國也。法顯曰：恒水又東到多摩梨靬國，即是海口也。
釋氏《西域記》曰：大秦一名梨靬，康泰《扶南傳》曰：從迦那調洲西南入大灣，可七八百里，乃到枝扈黎大江口，度江逕西行，極大秦也。又云：發拘利口，入大灣中，正西北入，可一年餘，得天竺江口，名恒水。江口有國，號擔袟，屬天竺，遣黃門字興為擔袟王。
釋氏《西域記》曰：恒水東流入東海。蓋二水所注，兩海所納，自為東西也。《釋氏論》：佛圖調列《山海經》曰：西海之南，流沙之濱，赤水之後，黑水之前，有大山，名崑崙。又曰：鍾山西六百里有崑崙山，所出五水，祖以《佛圖調傳》也。又近推得康泰《扶南傳》，《傳》崑崙山正與調合。如《傳》，自交州至天竺最近。泰《傳》亦知阿耨達山是崑崙山。釋云：賴得調《傳》，豁然為解，乃宣為《西域圖》，以語法汰，法汰以常見怪，謂漢來諸名人，不應河在敦煌南數千里，而不知崑崙所在也。釋云：復書曰：按《穆天子傳》，穆王于崑崙側、瑤池上觴西王母，云去宗周瀍、澗，萬有一千一百里，何得不如調言？子今見泰《傳》，非為前人不知也。而今以後，乃知崑崙山為無熱丘，何云乃胡國外乎？余考釋氏之言，未為佳證。《穆天子》、《竹書》及《山海經》，皆埋縕歲久，編韋稀絶，書策落次，難以緝綴；後人假合，多差遠意，至欲訪地脈川，不與《經》符，驗程準途，故自無會。釋氏不復根其衆歸之鴻致，陳其細趣，以辨其非，非所安也。
今按《山海經》曰：崑崙墟在西北，帝之下都。崑崙之墟，方八百里，高萬仞，上有木禾，面有九井，以玉為檻，面有九門，門有開明獸守之，百神之所在。郭璞曰：此自別有小崑崙也。又按《淮南之書》，崑崙之上，有木禾、珠樹、玉樹、璇樹，不死樹在其西，沙棠、琅玕在其東，絳樹在其南，碧樹、瑤樹在其北。旁有四百四十門，門間四里，里間九純，純丈五尺。旁有九井，玉橫維其西北隅，北門開，以納不周之風。傾宮、旋室、縣圃、涼風、樊桐，在崑崙閶闔之中，是其疏圃，疏圃之池，浸之黃水。黃水三周復其源，是謂丹水，飲之不死。河水出其東北陬，赤水出其東南陬，洋水出其西北陬，凡此四水，帝之神泉，以和百藥，以潤萬物。崑崙之丘或上倍之，是謂涼風之山，登之而不死；或上倍之，是謂玄圃之山，登之乃靈，能使風雨；或上倍之，乃維上天，登之乃神，是謂太帝之居。禹乃以息土填鴻水，以為名山，掘崑崙虛以為下地。高誘曰：地或作池。則以髣髴近佛圖調之說。阿耨達六水，蔥嶺、于闐二水之限，與經史諸書，全相乖異。又按《十洲記》，崑崙山在西海之戌地，北海之亥地。去岸十三萬里，有弱水，周帀繞山，東南接積石圃，西北接北戶之室，東北臨大闊之井，西南近承淵之谷。此四角大山，寔崑崙之支輔也。積石圃南頭，昔西王母告周穆王云，去咸陽四十六萬里，山高平地三萬六千里，上有三角，面方，廣萬里，形如偃盆，下狹上廣。故曰崑崙山有三角。其一角正北，干辰星之輝，名曰閬風巔；其一角正西，名曰玄圃臺；其一角正東，名曰崑崙宮。其處有積金，為天墉城，面方千里，城上安金臺五所，玉樓十二。其北戶出山、承淵山，又有墉城，金臺玉樓，相似如一。淵精之闕，光碧之堂，瓊華之室，紫翠丹房，景燭日暉，朱霞九光，西王母之所治，真官仙靈之所宗，上通旋機，元氣流布，玉衡常理，順九天而調陰陽，品物羣生，希奇特出，皆在于此，天人濟濟，不可具記。其北海外，又有鍾山，上有金臺玉闕，亦元氣之所含，天帝居治處也。考東方朔之言，及《經》五萬里之文，難言佛圖調、康泰之《傳》是矣。六合之內，水澤之藏，大非為巨，小非為細，存非為有，隱非為無，其所苞者廣矣。于中同名異域，稱謂相亂，亦不為寡。至如東海方丈，亦有崑崙之稱，西洲銅柱，又有九府之治。
東方朔《十洲記》曰：方丈在東海中央，東西南北岸，相去正等，方丈面各五千里，上專是羣龍所聚，有金玉琉璃之宮，三天司命所治處，羣仙不欲升天者，皆往來也。
張華叙東方朔《神異經》曰：崑崙有銅柱焉，其高入天，所謂天柱也。圍三千里，圓周如削，下有迴屋，仙人九府治。上有大鳥，名曰希有，南向，張左翼覆東王公，右翼覆西王母，背上小處無羽，萬九千里，西王母歲登翼上，之東王公也。故其柱銘曰：崑崙銅柱。其高入天，圓周如削，膚體美焉。其鳥銘曰：有鳥希有，緑赤煌煌，不鳴不食，東覆東王公，西覆西王母，王母欲東，登之自通，陰陽相須，惟會益工。
《遁甲開山圖》曰：五龍見教，天皇被跡，望在無外柱州崑崙山上。榮氏《注》云：五龍治在五方，為五行神。五龍降天皇兄弟十二人，分五方為十二部，法五龍之跡，行無為之化。天下仙聖治，在柱州崑崙山上，無外之山在崑崙東南一萬二千里，五龍、天皇皆出此中，為十二時神也。
《山海經》曰：崑崙之丘，寔惟帝之下都，其神陸吾，是司天之九部，及帝之囿時。然六合之內，其苞遠矣。幽致沖妙，難本以情，萬像遐淵，思絶根尋。自不登兩龍于雲轍，騁八駿于龜途，等軒轅之訪百靈，方大禹之集會計，儒墨之說，孰使辨哉。
又出海外，南至積石山下，有石門。
《山海經》曰：河水入渤海，又出海外，西北入禹所導積石山。山在隴西郡河關縣西南羌中。余考羣書，咸言河出崑崙，重源潛發，淪于蒲昌，出于海水。
故《洛書》曰：河自崑崙，出于重野。謂此矣。逕積石而為中國河。
故成公子安《大河賦》曰：覽百川之宏壯，莫尚美于黃河；潛崑崙之峻極，出積石之嵯峨。
釋氏《西域記》曰：河自蒲昌，潛行地下，南出積石，而《經》文在此，似如不比，積石宜在蒲昌海下矣。
[book_chapter]卷二

[book_title]河水
又南入蔥嶺山，又從蔥嶺出而東北流。
河水重源有三，非惟二也。一源西出捐毒之國，蔥嶺之上，西去休循二百餘里，皆故塞種也。南屬蔥嶺，高千里，《西河舊事》曰：蔥嶺在敦煌西八千里，其山高大，上生蔥，故曰蔥嶺也。河源潛發其嶺，分為二水，一水西逕休循國南，在蔥嶺西。
郭義恭《廣志》曰：休循國居蔥嶺，其山多大蔥。又逕難兜國北，北接休循，西南去罽賓國三百四十里，河水又西逕罽賓國北。月氏之破，塞王南君罽賓，治循鮮城。土地平和，無所不有，金銀珍寶，異畜奇物，論于中夏，大國也。山險，有大頭痛、小頭痛之山，赤土、身熱之阪，人畜同然。河水又西逕月氏國南，治監氏城，其俗與安息同。匈奴冒頓單于破月氏，殺其王，以頭為飲器。國遂分，遠過大宛，西居大夏，為大月氏；其餘小衆不能去者，共保南山羌中，號小月氏。故有大月氏、小月氏之名也。又西逕安息國南，城臨嬀水，地方數千里，最大國也。有商賈、車船行旁國，畫革旁行為書記也。河水與蜺羅跂禘水同注雷翥海。
釋氏《西域記》曰：蜺羅跂禘出阿耨達山之北，西逕于闐國。
《漢書·西域傳》曰：于闐之西，水皆西流，注西海。又西逕四大塔北。釋法顯所謂糺尸羅國。漢言截頭也。佛為菩薩時，以頭施人，故因名國。國東有投身飼餓虎處，皆起塔。又西逕揵陀衛國北，是阿育王子法益所治邑。佛為菩薩時，亦于此國以眼施人，其處亦起大塔。又有弗樓沙國，天帝釋變為牧牛小兒，聚土為佛塔，法王因而成大塔，所謂四大塔也。
《法顯傳》曰：國有佛鉢，月氏王大興兵衆，來伐此國，欲持鉢去，置鉢象上，象不能進；更作四輪車載鉢，八象共牽，復不進，王知鉢緣未至，于是起塔留鉢供養。鉢容二斗，雜色而黑多，四際分明，厚可二分，甚光澤。貧人以少花投中便滿，富人以多花供養，正復百千萬斛，終亦不滿。佛圖調曰：佛鉢，青玉也，受三斗許，彼國寶之。供養時，願終日香花不滿，則如言；願一把滿，則亦便如言。又按道人竺法維所說，佛鉢在大月支國，起浮圖，高三十丈，七層，鉢處第二層，金絡絡鎖縣鉢，鉢是青石。或云懸鉢虛空。須菩提置鉢在金机上，佛一足跡與鉢共在一處，國王、臣民悉持梵香、七寶、璧玉供養。塔跡、佛牙、袈裟、頂相舍利，悉在弗樓沙國。
釋氏《西域記》曰：揵陀越王城西北有鉢吐羅越城，佛袈裟王城也。東有寺。重復尋川水，西北十里有河步羅龍淵，佛到淵上浣衣處，浣石尚存。其水至安息，注雷翥海。又曰：犍陀越西，西海中有安息國。
竺枝《扶南記》曰：安息國去私訶條國二萬里，國土臨海上，即《漢書》天竺安息國也。戶近百萬，最大國也。《漢書·西域傳》又云：棃靬、條支臨西海。長老傳聞，條支有弱水，西王母亦未嘗見。自條支乘水西行，可百餘日，近日所入也。或河水所通西海矣。
故《涼土異物志》曰：蔥嶺之水，分流東西，西入大海，東為河源，《禹記》所云崑崙者焉。張騫使大宛而窮河源，謂極于此而不達于崑崙也。河水自蔥嶺分源，東逕迦舍羅國。
釋氏《西域記》曰：有國名伽舍羅逝。此國狹小，而總萬國之要道無不由。城南有水，東北流出羅逝西山，山即蔥嶺也。逕岐沙谷，出谷分為二水。一水東流，逕無雷國北，治盧城，其俗與西夜、子合同。又東流逕依耐國北，去無雷五百四十里，俗同子合。河水又東逕蒲犂國北，治蒲犂谷，北去疏勒五百五十里，俗與子合同。河水又東逕皮山國北，治皮山城，西北去莎車三百八十里。
其一源出于闐國南山，北流與蔥嶺所出河合，又東注蒲昌海。
河水又東與于闐河合，南源導于闐南山，俗謂之仇摩置，自置北流，逕于闐國西，治西城。土多玉石。西去皮山三百八十里，東去陽關五千餘里。釋法顯自烏帝西南行，路中無人民，沙行艱難，所逕之苦，人理莫比。在道一月五日，得達于闐。其國殷庶，民篤信，多大乘學，威儀齊整，器鉢無聲。城南十五里，有利刹寺，中有石鞾，石上有足跡，彼俗言是辟支佛跡。法顯所不傳，疑非佛跡也。又西北流，注于河。即《經》所謂北注蔥嶺河也。南河又東逕于闐國北，釋氏《西域記》曰：河水東流三千里，至于闐，屈東北流者也。
《漢書·西域傳》曰：于闐已東，水皆東流。南河又東北逕扜彌國北，治扜彌城，西去于闐三百九十里。南河又東逕精絶國北，西去扜彌四百六十里。南河又東逕且末國北，又東，右會阿耨達大水。
釋氏《西域記》曰：阿耨達山西北有大水，北流注牢蘭海者也。其水北流逕且末南山，又北逕且末城西，國治且末城，西通精絶二千里，東去鄯善七百二十里，種五穀，其俗略與漢同。又曰：且末河東北流逕且末北，又流而左會南河，會流東逝，通為注濱河。注濱河又東逕鄯善國北，治伊循城，故樓蘭之地也。樓蘭王不恭于漢，元鳳四年，霍光遣平樂監傅介子刺殺之，更立後王。漢又立其前王質子尉屠耆為王，更名其國為鄯善。百官祖道橫門，王自請天子曰：身在漢久，恐為前王子所害，國有伊循城，土地肥美，願遣將屯田積粟，令得依威重。遂置田以鎮撫之。敦煌索勱，字彥義，有才略，刺史毛奕表行貳師將軍，將酒泉、敦煌兵千入，至樓蘭屯田。起白屋，召鄯善、焉耆、龜茲三國兵各千，橫斷注濱河。河斷之日，水奮勢激，波陵冒堤。勱厲聲曰：王尊建節，河堤不溢，王霸精誠，呼沱不流。水德神明，古今一也。勱躬禱祀，水猶未減，乃列陣被杖，鼓譟讙叫，且刺且射，大戰三日，水乃迴減，灌浸沃衍，胡人稱神。大田三年，積粟百萬，威服外國。其水東注澤。澤在樓蘭國北扜泥城，其俗謂之東故城，去陽關千六百里，西北去烏壘千七百八十五里，至墨山國千八百六十五里，西北去車師千八百九十里。土地沙鹵少田，仰穀旁國。國出玉，多葭葦、檉柳、胡桐、白草。國在東垂，當白龍堆，乏水草，常主發導，負水擔糧，迎送漢使，故彼俗謂是澤為牢蘭海也。
釋氏《西域記》曰：南河自于闐東于北三千里，至鄯善入牢蘭海者也。北河自岐沙東分南河，即釋氏《西域記》所謂二支北流，逕屈茨、烏夷、禪善，入牢蘭海者也。北河又東北流，分為二水，枝流出焉。北河自疏勒逕流南河之北，《漢書·西域傳》曰：蔥嶺以東，南北有山，相距千餘里，東西六千里，河出其中。暨于溫宿之南，左合枝水，枝水上承北河于疏勒之東，西北流逕疏勒國南，又東北與疏勒北山水合；水出北溪，東南流逕疏勒城下，南去莎車五百六十里，有市列，西當大月氏、大宛、康居道。
釋氏《西域記》曰：國有佛浴牀，赤真檀木作之，方四尺，王于宮中供養。漢永平十八年，耿恭以戊己校尉，為匈奴左鹿蠡王所逼，恭以此城側澗傍水，自金蒲遷居此城，匈奴又來攻之，壅絶澗水。恭于城中穿井，深一十五丈，不得水，吏士渴乏，笮馬糞汁飲之。恭乃仰天歎曰：昔貳師拔佩刀刺山，飛泉湧出。今漢德神明，豈有窮哉？整衣服，向井再拜，為吏士禱之。有頃，水泉奔出，衆稱萬歲。乃揚水以示之，虜以為神，遂即引去。後車師叛，與匈奴攻恭，食盡窮困，乃煮鎧弩，食其筋革。恭與士卒同生死，咸無二心。圍恭不能下，關寵上書求救。建初元年，章帝納司徒鮑昱之言，遣兵救之。至柳中，以校尉關寵分兵入高昌壁，攻交河城，車師降，遣恭軍吏范羌，將兵二千人迎恭。遇大雪丈餘，僅能至，城中夜聞兵馬，大恐，羌遙呼曰：我范羌也。城中皆稱萬歲，開門相持涕泣。尚有二十六人，衣屨穿決，形容枯槁，相依而還。枝河又東逕莎車國南，治莎車城，西南去蒲犂七百四十里。漢武帝開西域，屯田于此。有鐵山，出青玉。枝河又東逕溫宿國南，治溫宿城，土地物類與鄯善同。北至烏孫赤谷六百一十里，東通姑墨二百七十里，于此，枝河右入北河。北河又東逕姑墨國南，姑墨川水注之，水導姑墨西北，歷赤沙山，東南流逕姑墨國西，治南城。南至于闐，馬行十五日。土出銅鐵及雌黃。其水又東南流，右注北河。北河又東逕龜茲國南，又東，左合龜茲川水，有二源，西源出北大山南，釋氏《西域記》曰：屈茨北二百里有山，夜則火光，晝日但煙，人取此山石炭，冶此山鐵，恒充三十六國用。故郭義恭《廣志》云：龜茲能鑄冶。其水南流逕赤沙山。
釋氏《西域記》曰：國北四十里，山上有寺，名雀離大清淨。又出山東南流，枝水左派焉。又東南，水流三分，右二水俱東南流，注北河。東川水出龜茲東北，歷赤沙、積梨南流，枝水右出，西南入龜茲城，音屈茨也，故延城矣。西去姑墨六百七十里。川水又東南流，逕于輪臺之東也。昔漢武帝初通西域，置校尉，屯田于此。搜粟都尉桑弘羊奏言：故輪臺以東，地廣，饒水草，可溉田五千頃以上。其處溫和，田美，可益通溝渠，種五穀，收穫與中國同。時匈奴弱，不敢近西域，于是徙莎車，相去千餘里，即是臺也。其水又東南流，右會西川枝水，水有二源，俱受西川，東流逕龜茲城南，合為一水，水間有故城，蓋屯校所守也。其水東南注東川水，東川水又東南逕烏壘國南，治烏壘城，西去龜茲三百五十里，東去玉門、陽關二千七百三十八里，與渠犂田官相近，土地肥饒，于西域為中，故都護治焉。漢使侍郎鄭吉，并護北道，故號都護，都護之起，自吉置也。其水又東南注大河。大河又東，右會敦薨之水，其水出焉耆之北敦薨之山，在匈奴之西，烏孫之東。
《山海經》曰：敦薨之山，敦薨之水出焉，而西流注于泑澤。出于崑崙之東北隅，實惟河源者也。二源俱道，西源東流，分為二水，左水西南流，出于焉耆之西，逕流焉耆之野，屈而東南流，注于敦薨之渚。右水東南流，又分為二，左右焉耆之國。城居四水之中，在河水之洲，治員渠城，西去烏壘四百里，南會兩水，同注敦薨之浦。東源東南流，分為二水，澗瀾雙引，洪湍濬發，俱東南流，逕出焉耆之東，導于危須國西。國治危須城，西去焉耆百里。又東南流，注于敦薨之藪。川流所積，潭水斯漲，溢而為海。
《史記》曰：焉耆近海多魚鳥。東北隔大山，與車師接。敦薨之水自西海逕尉犂國，國治尉犂城，西去都護治所三百里，北去焉耆百里。其水又西出沙山鐵關谷，又西南流，逕連城別注，裂以為田。桑弘羊曰：臣愚以為連城以西，可遣屯田，以威西國。即此處也。其水又屈而南，逕渠犂國西。
故《史記》曰：西有大河。即斯水也。又東南流，逕渠犂國，治渠犂城，西北去烏壘三百三十里。漢武帝通西域，屯渠犂，即此處也。南與精絶接，東北與尉犂接。又南流注于河。
《山海經》曰：敦薨之水，西流注于泑澤。蓋亂河流自西南注也。河水又東逕墨山國南，治墨山城，西至尉犂二百四十里。河水又東逕注賓城南，又東逕樓蘭城南而東注。蓋墢田士所屯，故城禪國名耳。河水又東注于泑澤，即《經》所謂蒲昌海也。水積鄯善之東北，龍城之西南。龍城，故姜賴之虛，胡之大國也。蒲昌海溢，盪覆其國，城基尚存而至大，晨發西門，暮達東門。澮其崖岸，餘溜風吹，稍成龍形，西面向海，因名龍城。地廣千里，皆為鹽而剛堅也。行人所逕，畜產皆布氈卧之，掘發其下，有大鹽，方如巨枕，以次相累，類霧起雲浮，寡見星日，少禽，多鬼怪。西接鄯善，東連三沙，為海之北隘矣。故蒲昌亦有鹽澤之稱也。
《山海經》曰：不周之山，北望諸毗之山，臨彼岳崇之山，東望泑澤，河水之所潛也。其源渾渾泡泡者也。東去玉門陽關千三百里，廣輪四百里。其水澄渟，冬夏不減，其中洄湍電轉，為隱淪之脈，當其澴流之上，飛禽奮翮于霄中者，無不墜于淵波矣。即河水之所潛，而出于積石也。
又東入塞，過敦煌、酒泉、張掖郡南，
河自蒲昌，有隱淪之證，並間關入塞之始。自此，《經》當求實致也。河水重源，又發于西塞之外，出于積石之山。
《山海經》曰：積石之山，其下有石門，河水冒以西流，是山也，萬物無不有，《禹貢》所謂導河自積石也。山在西羌之中，燒當所居也。延熹二年，西羌燒當犯塞，護羌校尉段熲討之，追出塞，至積石山，斬首而還。司馬彪曰：西羌者，自析支以西，濱于河首左右居也。河水屈而東北流，逕析支之地，是為河曲矣。應劭曰：《禹貢》，析支屬雍州，在河關之西，東去河關千餘里，羌人所居，謂之河曲羌也。東北歷敦煌、酒泉、張掖南。
應劭《地理風俗記》曰：敦煌，酒泉，其水若酒味故也；張掖，言張國臂掖，以威羌狄。
《說文》曰：郡制，天子地方千里，分為百縣，縣有四郡。
故《春秋傳》曰：上大夫縣，下大夫郡。至秦，始置三十六郡，以監縣矣。從邑，君聲。
《釋名》曰：郡，羣也，人所羣聚也。
黃義仲《十三州記》曰：郡之言君也，改公侯之封而言，君者，至尊也。郡守專權，君臣之禮彌崇，今郡字，君在其左，邑在其右，君為元首，邑以載民，故取名于君，謂之郡。
《漢官》曰：秦用李斯議，分天下為三十六郡。凡郡，或以列國，陳、魯、齊、吳是也；或以舊邑，長沙、丹陽是也；或以山陵，太山、山陽是也；或以川原，西河、河東是也；或以所出，金城城下得金，酒泉泉味如酒，豫章樟樹生庭，雁門雁之所育是也；或以號令，禹合諸侯，大計東冶之山，因名會稽是也。河逕其南而纏絡遠矣。河水自河曲，又東逕西海郡南。漢平帝時，王莽秉政，欲耀威德，以服遠方，諷羌獻西海之地，置西海郡，而築五縣焉。周海亭燧相望。莽篡政紛亂，郡亦棄廢。河水又東逕允川，而歷大榆、小榆谷北，羌迷唐、鍾存所居也。永元五年，貫友代聶尚為護羌校尉，攻迷唐，斬獲八百餘級，收其熟麥數萬斛，于逢留河上築城以盛麥，且作大船，于河峽作橋渡兵，迷唐遂遠依河曲。永元九年，迷唐復與鍾存東寇而還。十年，謁者王信、耿譚，西擊迷唐，降之。詔聽還大、小榆谷。迷唐謂漢造河橋，兵來無時，故地不可居，復叛，居河曲，與羌為讎，種人與官兵擊之允川。去迷唐數十里，營止，遣輕兵挑戰，因引還，迷唐追之，至營因戰，迷唐敗走，于是西海及大、小榆谷，無復聚落。隃糜相曹鳳上言：建武以來，西戎數犯法，常從燒當種起。所以然者，以其居大、小榆谷，土地肥美，又近塞內，與諸種相傍，南得鍾存，以廣其衆；北阻大河，因以為固，又有西海魚鹽之利，緣山濱河，以廣田蓄，故能彊大，常雄諸種。今黨援沮壞，親屬離叛，其餘勝兵，不過數百，宜及此時，建復西海郡、縣，規固二榆，廣設屯田，隔塞羌胡交關之路，殖穀富邊，省輸轉之役。上拜鳳為金城西部都尉，遂開屯田二十七部。列屯夾河，與建威相首尾。後羌反，遂罷。按段國《沙州記》：吐谷渾于河上作橋，謂之河厲，長百五十步，兩岸累石作基陛，節節相次，大木從橫更鎮壓，兩邊俱平，相去三丈，並大材以板橫次之，施鉤欄甚嚴飾。橋在清水川東也。
又東過隴西河關縣北，洮水從東南來流注之。
河水右逕沙州北。段國曰：澆河西南百七十里有黃沙，沙南北百二十里，東西七十里，西極大楊川。望黃沙，猶若人委乾糒于地，都不生草木，蕩然黃沙，周迴數百里，沙州于是取號焉。
《地理志》曰：漢宣帝神爵二年，置河關縣，蓋取河之關塞也。
《風俗通》曰：百里曰同，總名為縣。縣，玄也，首也，從系倒首，舉首易偏矣。言當玄靜，平徭役也。《釋名》又曰：縣，懸也，懸于郡矣。
黃義仲《十三州記》曰：縣，弦也。弦以貞直，言下體之居，鄰民之位，不輕其誓，施繩用法，不曲如弦，弦聲近縣，故以取名，今系字在半也。漢高帝六年，令天下縣邑城。張晏曰：令各自築其城也。河水又東北流，入西平郡界，左合二川，南流入河。又東北，濟川水注之，水西南出濫瀆，東北流入大谷，謂之大谷水，北逕澆河城西南，北流注于河。河水又東逕澆河故城北，有二城東西角倚，東北去西平二百二十里。宋少帝景平中，拜吐谷渾阿豺為安西將軍澆河公，即此城也。河水又東北逕黃川城，河水又東逕石城南，左合北谷水，昔段熲擊羌于石城，投河墜坑而死者八百餘人，即于此也。河水又東北逕黃河城南，西北去西平二百一十七里。河水又東北逕廣違城北，右合烏頭川水，水發遠川，引納支津，北逕城東而北流，注于河。河水又東逕邯川城南，城之左右，歷谷有二水，導自北山，南逕邯亭，注于河。河水又東，臨津溪水注之，水自南山，北逕臨津城西而北流，注于河。河水又東逕臨津城北，白土城南。
《十三州志》曰：左南津西六十里有白土城，城在大河之北，而為緣河濟渡之處。魏涼州刺史郭淮破羌，遮塞于白土，即此處矣。河水又東，左會白土川水。水出白土城西北下，東南流逕白土城北，又東南注于河。河水又東北會兩川，右合二水，參差夾岸連壤，負險相望。河北有層山，山甚靈秀，山峯之上，立石數百丈，亭亭桀豎，競勢爭高，遠望㠁㠁，若攢圖之託霄上。其下層巖峭舉，壁岸無階，懸巖之中，多石室焉。室中若有積卷矣，而世士罕有津達者，因謂之積書巖。巖堂之內，每時見神人往還矣，蓋鴻衣羽裳之士，練精餌食之夫耳。俗人不悟其仙者，乃謂之神鬼。彼羌目鬼曰唐述，復因名之為唐述山。指其堂密之居，謂之唐述窟。其懷道宗玄之士，皮冠淨髮之徒，亦往棲託焉。
故《秦川記》曰：河峽崖傍有二窟，一曰唐述窟，高四十丈；西二里有時亮窟，高百丈，廣二十丈，深三十丈，藏古書五笥。亮，南安人也。下封有水，導自是山溪水，南注河，謂之唐述水。河水又東得野亭南，又東北流，歷研川，謂之研川水，又東北注于河，謂之野亭口。河水又東歷鳳林北。鳳林，山名也，五巒俱峙。耆彥云：昔有鳳鳥，飛遊五峰，故山有斯目矣。
《秦州記》曰：枹䍐原北有鳳林川，川中則黃河東流也。河水又東與灕水合，水導源塞外羌中，故《地理志》曰：其水出西塞外，東北流，歷野虜中，逕消銅城西，又東北逕列城東。考《地說》無目，蓋出自戎方矣。左合列水，水出西北溪，東北流逕列城北，右入灕水，城居二水之會也。灕水又北逕可石孤城西，西戎之名也。又東北，左合黑城溪水，水出西北山下，東南流逕黑城南。又東南，枝水左出焉。又東南入灕水，灕水又東北逕榆城東，榆城溪水注之。水出素和細越西北山下，東南流逕細越川，夷俗鄉名也。又東南出狄周峽，東南右合黑城溪之枝津，津水上承溪水，東北逕黑城東，東北注之榆溪，又東南逕榆城南，東北注灕水。灕水又東北逕石門口，山高險峻絶，對岸若門，故峽得厥名矣。疑即臯蘭山門也。漢武帝元狩三年，驃騎霍去病出隴西，至臯蘭，謂是山之關塞也。
應劭《漢書音義》曰：臯蘭在隴西白石縣塞外，河名也。孟康曰：山關名也。今是山去河不遠，故論者疑目河山之間矣。灕水又東北，臯蘭山水自山左右翼注灕水。灕水又東，白石川水注之，水出縣西北山下，東南流，枝津東注焉。白石川水又南逕白石城西而注灕水。灕水又東逕白石縣故城南，王莽更曰順礫。闞駰曰：白石縣在狄道西北二百八十五里，灕水逕其北。今灕水逕其南，而不出其北也。灕水又東逕白石山北，應劭曰：白石山在東。羅溪水注之。水出西南山下，東入灕水。灕水又東，左合䍐幵南溪水，水出䍐幵西，東南流逕䍐幵南注之。
《十三州志》曰：廣大阪在枹䍐西北，䍐幵在焉。昔慕容吐谷渾自燕歷陰山西馳，而創居于此。灕水又東逕枹䍐縣故城南。應劭曰：故枹䍐侯邑也。
《十三州志》曰：枹䍐縣在郡西二百一十里，灕水在城南門前東過也。灕水又東北，故城川水注之，水有二源，南源出西南山下，東北流逕金紐大嶺北，又東北逕一故城南，又東北與北水會。北源自西南逕故城北，右入南水。亂流東北注灕水。灕水又東北，左合白石川之枝津，水上承白石川，東逕白石城北，又東絶䍐幵溪，又東逕枹䍐城南，又東入灕水，灕水又東北出峽，北流注于河。
《地理志》曰：灕水出白石縣西塞外，東至枹䍐入河。河水又逕左南城南，《十三州志》曰：石城西一百四十里有左南城者也，津亦取名焉。大河又東逕赤岸北，即河夾岸也。
《秦州記》曰：枹䍐有河夾岸，岸廣四十丈。義熙中，乞佛于此河上作飛橋，橋高五十丈，三年乃就。河水又東，洮水注之。
《地理志》曰：水出塞外羌中。
《沙州記》曰：洮水與墊江水俱出臺山，山南即墊江源，山東則洮水源。
《山海經》曰：白水出蜀。郭景純《注》云：從臨洮之西傾山東南流入漢，而至墊江，故段國以為墊江水也。洮水同出一山，故知嵹臺，西傾之異名也。洮水東北流逕吐谷渾中。吐谷渾者，始是東燕慕容之枝庶，因氏其字，以為首類之種號也，故謂之野虜。自洮嵹南北三百里中，地草徧是龍鬚，而無樵柴。洮水又東北流，逕洮陽曾城北，《沙州記》曰：嵹城東北三百里有曾城，城臨洮水者也。建初二年，羌攻南部都尉于臨洮，上遣行車騎將軍馬防與長水校尉耿恭救之，諸羌退聚洮陽，即此城也。洮水又東逕洪和山南，城在四山中。洮水又東逕迷和城北，羌名也。又東逕甘枳亭，歷望曲，在臨洮西南，去龍桑城二百里。洮水又東逕臨洮縣故城北。禹治洪水，西至洮水之上，見長人，受黑玉書于斯水上。洮水又東北流，屈而逕索西城西。建初二年，馬防、耿恭從五溪祥㯼谷出索西，與羌戰，破之，築索西城，徙隴西南部都尉居之，俗名赤水城，亦曰臨洮東城也。
《沙州記》曰：從東洮至西洮百二十里者也。洮水又屈而北，逕龍桑城西而西北流。馬防以建初二年，從安故五溪出龍桑，開通舊路者也。俗名龍城。洮水又西逕步和亭東，步和川水注之。水出西山下，東北流出山，逕步和亭北，東北注洮水。洮水又北出門峽，歷求厥川，蕈川水注之，水出桑嵐西溪，東流歷桑嵐川，又東逕蕈川北，東入洮水。洮水又北歷峽，逕偏橋，出夷始梁，右合蕈塏川水。水東南出石底橫下，北歷蕈塏川，西北注洮水。洮水又東北逕桑城東，又北會藍川水，水源出求厥川西北溪，東北流逕藍川，歷桑城城北，東入洮水。洮水又北逕外羌城西，又北逕和博城東，城在山內，左合和博川水。水出城西南山下，東北逕和博城南，東北注于洮水。洮水北逕安故縣故城西，《地理志》，隴西之屬縣也。
《十三州志》曰：縣在郡南四十七里，蓋延轉擊狄道、安故、五溪反羌，大破之，即此也。洮水又北逕狄道故城西，闞駰曰：今日武始也。洮水在城西北流。又北，隴水注之，即《山海經》所謂濫水也。水出鳥鼠山西北高城嶺，西逕隴坁，其山岸崩落者，聲聞數百里。故楊雄稱響若坁頹是也。又西北歷白石山下，《地理志》曰：狄道東有白石山。濫水又西北逕武街城南，又西北逕狄道故城東。
《百官表》曰：縣有蠻夷謂之道，公主所食曰邑。應劭曰：反舌左衽，不與華同，須有譯言，乃通也。漢隴西郡治，秦昭王二十八年置。應劭曰：有隴坁在其東，故曰隴西也。
《神仙傳》曰：封君達，隴西人，服煉水銀，年百歲，視之如年三十許，騎青牛，故號青牛道士。王莽更郡縣之名，郡曰厭戎，縣曰操虜也。昔馬援為隴西太守六年，為狄道開渠，引水種秔稻，而郡中樂業，即此水也。濫水又西北流，注于洮水。洮水右合二水，左會大夏川水，水出西山，二源合舍而亂流，逕金紐城南。
《十三州志》曰：大夏縣西有故金紐城，去縣四十里，本都尉治。又東北逕大夏縣故城南。《地理志》，王莽之順夏。
《晉書地道記》曰：縣有禹廟，禹所出也。又東北出山，注于洮水。洮水又北，翼帶三水，亂流北入河。
《地理志》曰：洮水北至枹䍐，東入河是也。
又東過金城允吾縣北，
金城郡治也。漢昭帝始元六年置，王莽之西海也。莽又更允吾為脩遠縣。河水逕其南，不在其北，南有湟水出塞外，東逕西王母石室、石釜、西海鹽池北，故闞駰曰：其西即湟水之源也。
《地理志》曰：湟水所出。湟水又東南流逕龍夷城，故西零之地也。
《十三州志》曰：城在臨羌新縣西三百一十里。王莽納西零之獻，以為西海郡，治此城。湟水又東南逕卑禾羌海北，有鹽池。闞駰曰：縣西有卑禾羌海者也。世謂之青海。東去西平二百五十里。湟水東流逕湟中城北，故小月氏之地也。
《十三州志》曰：西平、張掖之間大月氏之別，小月氏之國。
范曄《後漢書》曰：湟中月氏胡者，其王為匈奴所殺，餘種分散，西踰蔥嶺，其弱者南入山，從羌居止，故受小月氏之名也。
《後漢·西羌傳》曰：羌無弋爰者，秦厲公時，以奴隸亡入三河，羌怪為神，推以為豪。河、湟之間多禽獸，以射獵為事，遂見敬信，依者甚衆。其曾孫忍，因留湟中，為湟中羌也。湟水又東，右控四水，導源四溪，東北流注于湟。湟水又東逕赤城北，而東入逕戎峽口，右合羌水，水出西南山下，逕護羌城東，故護羌校尉治，又東北逕臨羌城西，東北流，注于湟。湟水又東逕臨羌縣故城北，漢武帝元封元年，以封孫都為侯國，王莽之監羌也。謂之綏戎城，非也。湟水又東，盧溪水注之。水出西南盧川，東北流，注于湟水。湟水又東逕臨羌新縣故城南。闞駰曰：臨羌新縣在郡西百八十里，湟水逕城南也。城有東、西門，西北隅有子城。湟水又東，右合溜溪、伏溜、石杜、蠡四川，東北流注之。左會臨羌溪水，水發新縣西北，東南流，歷縣北，東南入湟水。湟水又東，龍駒川水注之，水右出西南山下，東北流，逕龍駒城，北流注于湟水。湟水又東，長寧川水注之，水出松山，東南流逕晉昌城，晉昌川水注之。長寧水又東南，養女川水注之。水發養女北山，有二源，皆長湍遠發，南總一川，逕養女山，謂之養女川。闞駰曰：長寧亭北有養女嶺，即浩亹山，西平之北山也。亂流出峽，南逕長寧亭東，城有東、西門，東北隅有金城，在西平西北四十里。《十三州志》曰六十里，遠矣。長寧水又東南與一水合，水出西山，東南流，水南山上，有風伯祠，春秋祭之。其水東南逕長寧亭南，東入長寧水。長寧水又東南流，注于湟水。湟水又東，牛心川水注之，水出西南遠山，東北流，逕牛心堆東，又北逕西平亭西，東北入湟水。湟水又東逕西平城北，東城，即故亭也。漢景帝六年，封隴西太守北地公孫渾邪為侯國。魏黃初中，立西平郡，憑倚故亭，增築南、西、北三城以為郡治。湟水又東逕土樓南，樓北倚山原，峯高三百尺，有若削成。樓下有神祠，雕牆故壁存焉。闞駰曰：西平亭北有土樓神祠者也。今在亭東北五里。右則五泉注之，泉發西平亭北，雁次相綴，東北流至土樓南，北入湟水。湟水又東，右合蔥谷水。水有四源，各出一溪，亂流注于湟。湟水又東逕東亭北，東出漆峽，山峽也。東流，右則漆谷常溪注之，左則甘夷川水入焉。湟水又東，安夷川水注之，水發遠山，西北流，控引衆川，北屈逕安夷城西北，東入湟水。湟水又東逕安夷縣故城，城有東、西門，在西平亭東七十里。闞駰曰四十里。湟水又東，左合宜春水。水出東北宜春溪，西南流至于安夷城南，入湟水。湟水又東，勒且溪水注之。水出縣東南勒且溪，北流逕安夷城東，而北入湟水。湟水有勒且之名，疑即此號也。闞駰曰：金城河初與浩亹門河合，又與勒且河合者也。湟水又東，左則承流谷水南入，右會達扶東、西二溪水，參差北注，亂流東出，期頓、雞谷二水北流注之。又東，吐那孤、長門兩川，南流入湟水。六山，名也。湟水又東逕樂都城南，東流，右合來谷、乞斤二水，左會陽非、流溪、細谷三水，東逕破羌縣故城南。應劭曰：漢宣帝神爵二年置，城省南門。
《十三州志》曰：湟水河在南門前東過。六谷水自南，破羌川自北，左右翼注。湟水又東南逕小晉興城北，故都尉治。闞駰曰：允吾縣西四十里有小晉興城也。湟水又東與閤門河合，即浩亹門河也。出西北塞外，東入塞，逕敦煌、酒泉、張掖南，東南逕西平之鮮谷塞尉故城南。又東南與湛水合。水有二源，西水出白嶺下，東源發于白岸穀，合為一川。東南流至霧山，注閤門河。閤門河又東逕養女北山東南，左合南流川水，水出北山，南流入于閤門河。閤門河又東逕浩門縣故城南，王莽改曰興武矣。闞駰曰：浩，讀閤也。故亦曰閤門水，兩兼其稱矣。又東流注于湟水。
故《地理志》曰：浩水東至允吾入湟水。湟水又東逕允吾縣北為鄭伯津，與澗水合，水出令居縣西北塞外，南流逕其縣故城西。漢武帝元鼎二年置，王莽之䍐虜也。又南逕永登亭西，歷黑石谷南流，注鄭伯津。湟水又東逕允街縣故城南，漢宣帝神爵二年置，王莽之脩遠亭也。縣有龍泉，出允街谷，泉眼之中，水文成交龍，或試撓破之，尋平成龍。畜生將飲者，皆畏避而走，謂之龍泉，下入湟水。湟水又東逕枝陽縣，逆水注之。水出允吾縣之參街谷，東南流逕街亭城南，又東南逕陽非亭北，又東南逕廣武城西，故廣武都尉治。郭淮破叛羌，治無戴，于此處也。城之西南二十許里，水西有馬蹄谷。漢武帝聞大宛有天馬，遣李廣利伐之，始得此馬，有角為奇。
故漢武帝《天馬之歌》曰：天馬來兮歷無草，逕千里兮循東道。胡馬感北風之思，遂頓羈絶絆，驤首而馳。晨發京城，夕至敦煌北塞外，長鳴而去，因名其處曰候馬亭。今晉昌郡南及廣武馬蹄谷盤石上，馬跡若踐泥中，有自然之形，故其俗號曰天馬徑，夷人在邊效刻，是有大小之迹，體狀不同，視之便別。逆水又東逕枝陽縣故城南，東南入于湟水。
《地理志》曰：逆水出允吾東，至枝陽入湟。湟水又東流，注于金城河，即積石之黃河也。闞駰曰：河至金城縣，謂之金城河，隨地為名也。
釋氏《西域記》曰：牢蘭海東伏流龍沙堆，在屯皇東南四百里阿步干鮮卑山。東流至金城為大河。河出崑崙，崑崙即阿耨達山也。河水又東逕石城南，謂之石城津。闞駰曰：在金城西北矣。河水又東南逕金城縣故城北。應劭曰：初築城得金，故曰金城也。《漢書集註》薛瓚云：金者，取其堅固也，故《墨子》有金城湯池之言矣。王莽之金屏也。
《世本》曰：鯀作城。
《風俗通》曰：城，盛也，從土成聲。
《管子》曰：內為之城，城外為之郭，郭外為之土閬。地高則溝之，下則隄之，命之曰金城。
《十三州志》曰：大河在金城北門。東流，有梁泉注之，出縣之南山。按耆舊言：梁暉，字始娥，漢大將軍梁冀後，冀誅，入羌。後其祖父為羌所推，為渠帥而居此城。土荒民亂，暉將移居枹䍐，出頓此山，為羣羌圍迫，無水。暉以所執榆鞭豎地，以青羊祈山，神泉湧出，榆木成林。其水自縣北流注于河也。
又東過榆中縣北。
昔蒙恬為秦北逐戎人，開榆中之地。案《地理志》，金城郡之屬縣也。
故徐廣《史記音義》曰：榆中在金城，即阮嗣宗《勸進文》所謂榆中以南者也。
又東過天水北界。
苑川水出勇士縣之子城南山，東北流，歷此成川，世謂之子城川。又北逕牧師苑，故漢牧苑之地也。羌豪迷吾等萬餘人，到襄武、首陽、平襄、勇士，抄此苑馬，焚燒亭驛，即此處也。又曰：苑川水地，為龍馬之沃土，故馬援請與田戶中分以自給也。有東、西二苑城，相去七十里。西城，即乞佛所都也。又北入于河也。
又東北過武威媼圍縣東，
河水逕其界東北流，縣西南有泉源，東逕其縣南，又東北入河也。
又東北過天水勇士縣北。
《地理志》曰：蒲福也。屬國都尉治，王莽更名之曰紀德。有水出縣西，世謂之二十八渡水。東北流，溪澗縈曲，途出其中，逕二十八渡，行者勤于溯涉，故因名焉。北逕其縣而下注河。又有赤曄川水，南出赤蒿谷，北流逕赤曄川，又北逕牛官川。又北逕義城西北，北流歷三城川，而北流注于河也。
又東北過安定北界麥田山。
河水東北流，逕安定祖厲縣故城西北。漢武帝元鼎三年，幸雍，遂踰隴登空同，西臨祖厲河而遠，即于此也。王莽更名之曰鄉禮也。李斐曰：音賴。又東北，祖厲川水注之，水出祖厲南山，北流逕祖厲縣而西北流，注于河，河水又東北逕麥田城西，又北與麥田泉水合，水出城西北，西南流注于河。河水又東北逕麥田山西谷，山在安定西北六百四十里。河水又東北逕于黑城北，又東北，高平川水注之，即苦水也。水出高平大隴山苦水谷，建武八年，世祖征隗囂，吳漢從高平第一苦水谷入，即是谷也。東北流逕高平縣故城東，漢武帝元鼎三年置，安定郡治也。王莽更名其縣曰鋪睦。西十里有獨阜，阜上有故臺，臺側有風伯壇，故世俗呼此阜為風堆。其水又北，龍泉水注之，水出縣東北七里龍泉。東北流，注高平川。川水又北出秦長城，城在縣北一十五里。又西北流，逕東、西二太樓故城門北，合一水，水有五源，咸出隴山西。東水發源縣西南二十六里湫淵，淵在四山中，湫水北流，西北出長城北，與次水會。水出縣西南四十里長城西山中，北流逕魏行宮故殿東，又北，次水注之，出縣西南四十里山中，北流逕行宮故殿西。又北合次水，水出縣西南四十八里，東北流，又與次水合，水出縣西南六十里酸陽山，東北流，左會右水，總為一川。東逕西樓北，東注苦水。段熲為護羌校尉，于安定、高平、苦水討先零，斬首八千級于是水之上。苦水又北，與石門水合。水有五源，東水導源高平縣西八十里，西北流，次水注之，水出縣西百二十里如州泉，東北流，右入東水，亂流左會三川，參差相得，東北同為一川，混濤歷峽，峽，即隴山之北垂也，謂之石門口，水曰石門水，在縣西北八十餘里。石門之水又東北注高平川。川水又北，自延水注之，水西出自延溪，東流歷峽，謂之自延口，在縣西北百里。又東北逕延城南，東入高平川。川水又北逕廉城東，按《地理志》，北地有廉縣。闞駰言，在富平北。自昔匈奴侵漢，新秦之土，率為狄場，故城舊壁，盡從胡目。地理淪移，不可復識，當是世人誤證也。川水又北，苦水注之。水發縣東北百里山，流注高平川。川水又北，逕三水縣西，肥水注之。水出高平縣西北二百里牽條山西，東北流，與若勃溪合。水有二源，總歸一瀆，東北流入肥。肥水又東北流，違泉水注焉。泉流所發，導于若勃溪東，東北流入肥。肥水又東北出峽，注于高平川，水東有山，山東有三水縣故城，本屬國都尉治，王莽之廣延亭也。西南去安定郡三百四十里。議郎張奐，為安定屬國都尉，治此。羌有獻金馬者，奐召主簿張祁入于羌前，以酒酹地曰：使馬如羊，不以入厩；使金如粟，不以入懷。盡還不受，威化大行。縣東有溫泉，溫泉東有鹽池。
故《地理志》曰：縣有鹽官。今于城之東北有故城，城北有三泉，疑即縣之鹽官也。高平川水又北入于河。河水又東北逕旬卷縣故城西，《地理志》曰：河水別出為河溝，東至富平，北入河。河水于此有上河之名也。
[book_chapter]卷三

[book_title]河水
又北過北地富平縣西，
河側有兩山相對，水出其間，即上河峽也，世謂之青山峽。河水歷峽北注，枝分東出。河水又北逕富平縣故城西，秦置北部都尉，治縣城，王莽名郡為威戎，縣曰持武。建武中，曹鳳字仲理，為北地太守，政化尤異，黃龍應于九里谷高岡亭，角長三尺，大十圍，梢至十餘丈，天子嘉之，賜帛百匹，加秩中二千石。河水又北，有薄骨律鎮城在河渚上，赫連果城也。桑果餘林，仍列洲上。但語出戎方，不究城名。訪諸耆舊，咸言故老宿彥云：赫連之世，有駿馬死此，取馬色以為邑號，故目城為白口騮，韻之謬，遂仍今稱，所未詳也。河水又逕典農城東，世謂之胡城。又北逕上河城東，世謂之漢城。薛瓚曰：上河在西河富平縣，即此也，馮參為上河典農都尉所治也。河水又北逕典農城東，俗名之為呂城，皆參所屯，以事農甿。河水又東北逕廉縣故城東，王莽之西河亭。
《地理志》曰：卑移山在西北。河水又北與枝津合，水受大河，東北逕富平城，所在分裂，以溉田圃，北流入河，今無水。
《爾雅》曰：灉，反入。言河決復入者也。河之有灉，若漢之有潛也。河水又東北逕渾懷障西，《地理志》渾懷都尉治塞外者也。太和初，三齊平，徙歷下民居此，遂有歷城之名矣，南去北地三百里。河水又東北歷石崖山西，去北地五百里。山石之上，自然有文，盡若虎馬之狀，粲然成著，類似圖焉，故亦謂之畫石山也。
又北過朔方臨戎縣西，
河水東北逕三封縣故城東，漢武帝元狩三年置。
《十三州志》曰：在臨戎縣西百四十里。河水又北逕臨戎縣故城西，元朔五年立，舊朔方郡治，王莽之所謂推武也。河水又北，有枝渠東出，謂之銅口，東逕沃野縣故城南，漢武帝元狩三年立，王莽之綏武也。枝渠東注以溉田，所謂智通在我矣。河水又北，屈而為南河出焉。河水又北迤西溢于窳渾縣故城東，漢武帝元朔二年，開朔方郡縣，即西部都尉治。有道，自縣西北出雞鹿塞，王莽更郡曰溝搜，縣曰極武。其水積而為屠申澤，澤東西百二十里，故《地理志》曰：屠申澤在縣東。即是澤也。闞駰謂之窳渾澤矣。
屈從縣北東流，
河水又屈而東流，為北河。漢武帝元朔二年，大將軍衛青，絶梓嶺，梁北河是也。東逕高闕南。《史記》：趙武靈王既襲胡服，自代並陰山下，至高闕為塞。山下有長城，長城之際，連山刺天，其山中斷，兩岸雙闕，善能雲舉，望若闕焉。即狀表目，故有高闕之名也。自闕北出荒中，闕口有城，跨山結局，謂之高闕戍。自古迄今，常置重捍，以防塞道。漢元朔四年，衛青將十萬人，敗右賢王于高闕。即此處也。河水又東逕臨河縣故城北，漢武帝元朔三年，封代恭王子劉賢為侯國，王莽之監河也。
至河目縣西，
河水自臨河縣東逕陽山南，《漢書注》曰：陽山在河北，指此山也。東流逕石跡阜西，是阜破石之文，悉有鹿馬之跡，故納斯稱焉。南屈逕河目縣，在北假中，地名也。自高闕以東，夾山帶河，陽山以往，皆北假也。
《史記》曰：秦使蒙恬將十萬人，北擊胡，度河取高闕，據陽山北假中，是也。北河又南合南河。南河上承西河，東逕臨戎縣故城北，又東逕臨河縣南，又東逕廣牧縣故城北，東部都尉治。王莽之鹽官也。逕流二百許里，東會于河。河水又南逕馬陰山西，《漢書音義》曰：陽山在河北，陰山在河南。謂是山也，而即實不在河南。
《史記音義》曰：五原安陽縣北有馬陰山。今山在縣北，言陰山在河南，又傳疑之，非也。余按南河、北河及安陽縣以南，悉沙阜耳，無佗異山。
故《廣志》曰：朔方郡北移沙七所，而無山以擬之，是《義》、《志》之僻也。陰山在河東南則可矣。河水又東南逕朔方縣故城東北，《詩》所謂城彼朔方也。漢元朔二年，大將軍衛青取河南地為朔方郡，使校尉蘇建築朔方城，即此城也。王莽以為武符者也。按《地理志》云：金連鹽澤、青鹽澤竝在縣南矣。
又按《魏土地記》曰：縣有大鹽池，其鹽大而青白，名曰青鹽，又名戎鹽，入藥分，漢置典鹽官。池去平城宮千二百里，在新秦之中。服虔曰：新秦，地名，在北方千里。如淳曰：長安以北，朔方以南也。薛瓚曰：秦逐匈奴，收河南地，徙民以實之，謂之新秦也。
屈南過五原西安陽縣南，
河水自朔方東轉，逕渠搜縣故城北。《地理志》，朔方有渠搜縣，中部都尉治，王莽之溝搜亭也。
《禮三朝記》曰：北發渠搜，南撫交趾。此舉北對南。《禹貢》之所云析支、渠搜矣。河水又東，逕西安陽縣故城南，王莽更之漳安矣。河水又東，逕田辟城南。
《地理志》曰：故西部都尉治也。
屈東過九原縣南，
河水又東逕成宜縣故城南，王莽更曰艾虜也。河水又東逕原亭城南。
闞駰《十三州志》曰：中部都尉治。河水又東逕宜梁縣之故城南。闞駰曰：五原西南六十里，今世謂之石崖城。河水又東逕稒陽城南，東部都尉治。又逕河陰縣故城北，又東逕九原縣故城南，秦始皇置九原郡，治此。漢武帝元朔二年，更名五原也。王莽之獲降郡、成平縣矣。西北接對一城，蓋五原縣之故城也，王莽之填河亭也。《竹書紀年》，魏襄王十七年，邯鄲命吏大夫奴遷于九原，又命將軍大夫適子戍吏，皆貉服矣。其城南面長河，北背連山，秦始皇逐匈奴，並河以東，屬之陰山，築亭障為河上塞。
徐廣《史記音義》曰：陰山在五原北。即此山也。始皇三十三年，起自臨洮，東暨遼海，西並陰山，築長城及開南越也，晝警夜作，民勞怨苦，故楊泉《物理論》曰：秦始皇使蒙恬築長城，死者相屬，民歌曰：生男慎勿舉，生女哺用餔，不見長城下，尸骸相支柱。其寃痛如此矣。蒙恬臨死曰：夫起臨洮，屬遼東，城塹萬餘里，不能不絶地脈，此固當死也。
又東過臨沃縣南，
王莽之振武也。河水又東，枝津出焉。河水又東流，石門水南注之，水出石門山。
《地理志》曰：北出石門障。即此山也。西北趣光祿城。甘露三年，呼韓邪單于還，詔遣長樂衛尉高昌侯董忠、車騎都尉韓昌等，將萬六千騎，送單于居幕南，保光祿徐自為所築城也，故城得其名矣。城東北，即懷朔鎮城也。其水自障東南流，逕臨沃城東，東南注于河。河水又東逕稒陽縣故城南，王莽之固陰也。
《地理志》曰：自縣北出石門障。河水決其西南隅，又東南，枝津注焉。水上承大河于臨沃縣，東流七十里，北溉田，南北二十里，注于河，河水又東逕塞泉城南而東注。
又東過雲中楨陵縣南，又東過沙南縣北，從縣東屈南，過沙陵縣西。
大河東逕咸陽縣故城南，王莽之賁武也。河水屈而流，白渠水注之，水出塞外，西逕定襄武進縣故城北，西部都尉治，王莽更曰伐蠻，世祖建武中，封趙慮為侯國也。白渠水西北逕成樂城北。
《郡國志》曰：成樂，故屬定襄也。
《魏土地記》曰：城東八十里有成樂城。今雲中郡治，一名石盧城也。白渠水又西逕魏雲中宮南，《魏土地記》曰：雲中宮在雲中縣故城東四十里。白渠水又西南逕雲中故城南，故趙地。《虞氏記》云：趙武侯自五原河曲築長城，東至陰山。又于河西造大城，一箱崩不就，乃改卜陰山河曲而禱焉。晝見群鵠遊于雲中，徘徊經日，見大光在其下，武侯曰：此為我乎？乃即于其處築城，今雲中城是也。秦始皇十三年，立雲中郡，王莽更郡曰受降，縣曰遠服矣。白渠水又西北逕沙陵縣故城南，王莽之希恩縣也。其水西注沙陵湖。又有芒干水出塞外，南逕鍾山，山即陰山。故郎中侯應言于漢曰：陰山東西千餘里，單于之苑囿也。自孝武出師，攘之于漠北。匈奴失陰山，過之，未嘗不哭。謂此山也。其水西南逕武臯縣，王莽之永武也。又南逕原陽縣故城西，又西南與武泉水合，其水東出武泉縣之故城西南，縣，即王莽之所謂順泉者也。水南流又西屈，逕北輿縣故城南。按《地理志》，五原有南輿縣，王莽之南利也，故此加北。舊中部都尉治。
《十三州志》曰：廣陵有輿，故此加北。疑太疎遠也。其水又西南入芒干水。芒干水又西南逕白道南谷口，有城在右，縈帶長城，背山面澤，謂之白道城。自城北出有高阪，謂之白道嶺。沿路惟土穴，出泉，挹之不窮。余每讀《琴操》，見《琴慎相和雅歌録》云：飲馬長城窟。及其跋陟斯途，遠懷古事，始知信矣，非虛言也。顧瞻左右，山椒之上，有垣若頹基焉。沿溪亘嶺，東西無極，疑趙武靈王之所築也。芒干水又西南，逕雲中城北，白道中溪水注之，水發源武川北塞中，其水南流，逕武川鎮城，城以景明中築，以禦北狄矣。其水西南流，歷谷，逕魏帝行宮東，世謂之阿計頭殿。宮城在白道嶺北阜上，其城圓角而不方，四門列觀，城內惟臺殿而已。其水又西南歷中溪，出山西南流，于雲中城北，南注芒干水。芒干水又西，塞水出懷朔鎮東北芒中，南流逕廣德殿西山下。余以太和十八年，從高祖北巡，屆于陰山之講武臺，臺之東，有高祖《講武碑》，碑文是中書郎高聰之辭也。自臺西出南上山，山無樹木，惟童阜耳，即廣德殿所在也。其殿四注兩夏，堂宇綺井，圖畫奇禽異獸之象。殿之西北，便得焜煌堂，雕楹鏤桷，取狀古之溫室也。其時，帝幸龍荒，遊鸞朔北。南秦王仇池楊難當捨蕃委誠，重譯拜闕，陛見之所也。故殿以廣德為名。魏太平真君三年，刻石樹碑，勒宣時事。《碑頌》云：肅清帝道，振攝四荒，有蠻有戎，自彼氐羌，無思不服，重譯稽顙，恂恂南秦，斂斂推亡，峨峨廣德，奕奕焜煌。侍中、司徒東郡公崔浩之辭也。碑陰題宣城公李孝伯、尚書盧遐等從臣姓名，若新鏤焉。其水歷谷南出山，西南入芒干水。芒干水又西南注沙陵湖，湖水西南入于河。河水南入楨陵縣西北，緣胡山，歷沙南縣東北，兩山、二縣之間而出。余以太和中為尚書郎，從高祖北巡，親所逕涉。縣在山南，王莽之楨陸也，北去雲中城一百二十里。縣南六十許里，有東、西大山，山西枕河，河水南流，脈水尋《經》，殊乖川去之次，似非關究也。
又南過赤城東，又南過定襄桐過縣西，
定襄郡，漢高帝六年置，王莽之得降也。桐過縣，王莽更名椅桐者也。河水于二縣之間，濟有君子之名，皇魏桓帝十一年，西幸榆中，東行代地。洛陽大賈齎金貨隨帝後行，夜迷失道，往投津長曰：子封送之。渡河，賈人卒死，津長埋之。其子尋求父喪，發冢舉尸，資囊一無所損。其子悉以金與之，津長不受。事聞于帝，帝曰：君子也。即名其津為君子濟，濟在雲中城西南二百餘里。河水又東南，左合一水，水出契吳東山，西逕故里南，北俗謂之契吳亭。其水又西流注于河。河水又南，樹頹水注之，水出東山，西南流，右合中陵川水，水出中陵縣西南山下，北俗謂之大浴真山，水亦取名焉。東北流，逕中陵縣故城東，北俗謂之北右突城，王莽之遮害也。
《十三州志》曰：善無縣南七十五里有中陵縣，世祖建武二十五年置。其水又西北，右合一水，水出東山，北俗謂之貸敢山，水又受名焉。其水西北流，注于中陵水。中陵水又西北流，逕善無縣故城西，王莽之陰館也。
《十三州志》曰：舊定襄郡治。《地理志》，雁門郡治。其水又西北流，右會一水，水出東山下，北俗謂之吐文水，山又取名焉。北流逕鋤亭南，又西流逕土壁亭南，西出峽，左入中陵水。中陵水又北分為二水，一水東北流，謂之沃水，又東逕沃陽縣故城南，北俗謂之可不埿城，王莽之敬陽也。又東北逕沃陽城東，又東合可不埿水，水出東南六十里山下，西北流注沃水。沃水又東，逕參合縣南，魏因參合陘以即名也。北俗謂之倉鶴陘。道出其中，亦謂之參合口。陘在縣之西北，即《燕書》所謂太子寶自河西還師參合，三軍奔潰，即是處也。魏立縣以隸涼城郡，西去沃陽縣故城二十里。縣北十里，有都尉城。
《地理志》曰：沃陽縣西部都尉治者也。北俗謂之阿養城。其水又東合一水，水出縣東南六十里山下，北俗謂之災豆渾水。西北流，注于沃水。沃水又東北流，注鹽池。
《地理志》曰：鹽澤在東北者也。今鹽池西南去沃陽縣故城六十五里，池水澂渟，淵而不流，東西三十里，南北二十里。池北七里，即涼城郡治。池西有舊城，俗謂之涼城也，郡取名焉。
《地理志》曰：澤有長、丞。此城即長、丞所治也。城西三里有小阜，阜下有泉，東南流注池。北俗謂之大谷北堆，水亦受目焉。中陵川水自枝津西北流，右合一水于連嶺北，水出沃陽縣東北山下，北俗謂之烏伏真山，水曰誥升袁河。西南流逕沃陽縣，左合中陵川，亂流西南與一水合，北俗謂之樹頹水。水出東山下，西南流，右合誥升袁水，亂流西南注，分謂二水。左水枝分南出，北俗謂之太羅河；右水西逕故城南，北俗謂之昆新城。其水自城西南流，注于河。河水又南，太羅水注之，水源上承樹頹河，南流西轉，逕武州縣故城南。
《十三州志》曰：武州縣在善無城西南百五十里，北俗謂之太羅城，水亦藉稱焉。其水西南流，一水注之，水導故城西北五十里，南流逕城西北，俗名之曰故槃迴城。又南流注太羅河。太羅河又西南流，注于河。河水又左得湳水口，水出西河郡美稷縣，東南流，《東觀記》曰：郭伋，字細侯，為并州牧，前在州，素有恩德，老小相攜道路，行部到西河美稷，數百小兒，各騎竹馬迎拜，伋問：兒曹何自遠來？曰：聞使君到，喜，故迎。伋謝而發去，諸兒復送郭外。問：使君何日還？伋計日告之。及還，先期一日，念小兒，即止野亭，須期至乃往。其水又東南流，羌人因水以氏之。漢沖帝時，羌湳狐奴歸化，蓋其渠帥也。其水，俗亦謂之為遄波水，東南流入長城東。鹹水出長城西鹹谷，東入湳水。湳水又東南，渾波水出西北窮谷，東南流注于湳水。湳水又東逕西河富昌縣故城南，王莽之富成也。湳水又東流入于河。河水左合一水，出善無縣故城西南八十里，其水西流，歷于呂梁之山，而為呂梁洪。其山巖層岫衍，澗曲崖深，巨石崇竦，璧立千仞，河流激蕩，濤湧波襄，雷渀電洩，震天動地。昔呂梁未辟，河出孟門之上，蓋大禹所辟，以通河也。司馬彪曰：呂梁在離石縣西。今于縣西歷山尋河，竝無過峘，至是乃為河之巨險，即呂梁矣，在離石北以東，可二百有餘里也。
又南過西河圁陽縣東，
西河郡，漢武帝元朔四年置，王莽改曰歸新。圁水出上郡白土縣圁谷，東逕其縣南。
《地理志》曰：圁水出西，東入河。王莽更曰黃土也。東至長城，與神銜水合，水出縣南神銜山，出峽，東至長城，入于圁。圁水又東逕鴻門縣，縣，故鴻門亭。
《地理風俗記》曰：圁陰縣西五十里有鴻門亭、天封苑、火井廟，火從地中出。圁水又東，梁水注之，水出西北梁谷，東南流，注圁水。圁水又東逕圁陰縣北，漢惠帝五年立，王莽改曰方陰矣。又東，桑谷水注之，水出西北桑溪，東北流，入于圁。圁水又東逕圁陰縣南，東流注于河。河水又東，端水入焉。水西出號山。
《山海經》曰：其木多漆椶，其草多穹窮，是多汵石，端水出焉，而東流注于河。河水又南，諸次之水入焉，水出上郡諸次山。
《山海經》曰：諸次之山，諸次之水出焉。是山多木無草，鳥獸莫居，是多象蛇。其水東逕榆林塞，世又謂之榆林山，即《漢書》所謂榆溪舊塞者也。自溪西去，悉榆柳之藪矣。緣歷沙陵，屆龜茲縣西北，故謂廣長榆也。王恢云：樹榆為塞。謂此矣。蘇林以為榆中在上郡，非也。案《始皇本紀》，西北逐匈奴，自榆中並河以東。屬之陰山。然榆中在金城東五十許里，陰山在朔方東，以此推之，不得在上郡。《漢書音義》蘇林為失是也。其水東入長城，小榆水合焉。歷澗西北，窮谷其源也。又東合首積水，水西出首積溪，東注諸次水，又東入于河。
《山海經》曰：諸次之水，東流注于河。即此水也。河水又南，湯水注之。
《山海經》曰：水出上申之山，上無草木，而多硌石，下多榛楛，湯水出焉。東流注于河也。
又南過離石縣西。
奢延水注之，水西出奢延縣西南赤沙阜，東北流，《山海經》所謂生水出盂山者也。郭景純曰：盂或作明。漢破羌將軍段熲破羌于奢延澤，虜走洛川。洛川在南，俗因縣土，謂之奢延水，又謂之朔方水矣。東北流，逕其縣故城南，王莽之奢節也。赫連龍昇七年，于是水之北，黑水之南，遣將作大匠梁公叱干阿利改築大城，名曰統萬城。蒸土加功。雉堞雖久，崇墉若新，並造五兵，器銳精利，乃咸百煉，為龍雀大鐶，號曰大夏龍雀。銘其背曰：「古之利器，吳、楚湛盧，大夏龍雀，名冠神都，可以懷遠，可以柔逋，如風靡草，威服九區。」世甚珍之。又鑄銅為大鼓，及飛廉、翁仲、銅駝、龍虎，皆以黃金飾之，列于宮殿之前。則今夏州治也。奢延水又東北與溫泉合。源西北出沙溪，而東南流注奢延水。奢延水又東，黑水入焉，水出奢延縣黑澗，東南歷沙陵，注奢延水。奢延水又東合交蘭水，水出龜茲縣交蘭谷，東南流注奢延水。奢延水又東北流，與鏡波水合。水源出南邪山南谷，東北流注于奢延水。奢延水又東逕膚施縣，帝原水西北出龜茲縣，東南流。縣因處龜茲降胡著稱。又東南注奢延水。奢延水又東逕膚施縣南，秦昭王三年置，上郡治。漢高祖并三秦，復以為郡。王莽以漢馬員為增山連率，歸，世祖以為上郡太守。司馬彪曰：增山者，上郡之別名也。東入五龍山。
《地理志》曰：縣有五龍山、帝、原水。自下亦為通稱也。歷長城東，出于白翟之中。又有平水，出西北平溪，東南入奢延水。奢延水又東，走馬水注之，水出西南長城北陽周縣故城南橋山，昔二世賜蒙恬死于此。王莽更名上陵畤，山上有黃帝塚故也。帝崩，惟弓劒存焉，故世稱黃帝仙矣。其水東流，昔段熲追羌出橋門，至走馬水，聞羌在奢延澤，即此處也。門，即橋山之長城門也。始皇令太子扶蘇與蒙恬築長城，起自臨洮，至于碣石，即是城也。其水東北流入長城，又東北注奢延水，奢延水又東，與白羊水合，其水出于西南白羊溪，循溪東北，注于奢延水。奢延水又東，入于河。
《山海經》曰：生水東流注于河。河水又南，陵水注之，水出陵川北溪，南逕其川，西轉入河。河水又南得離石水口，水出離石北山，南流逕離石縣故城西，《史記》云：秦惠王伐趙取離石者也。漢武帝元朔三年，封代共王子劉綰為侯國。後漢西河郡治也。其水又南出西轉逕隰城縣故城南，漢武帝元朔三年，封代共王子劉忠為侯國，王莽之慈平亭也。胡俗語訛，尚有千城之稱。其水西流，注于河也。
又南過中陽縣西，
中陽縣故城在東，東翼汾水，隔越重山，不濱于河也。
又南過土軍縣西，
吐京郡治。故城，即土軍縣之故城也。胡、漢譯言，音為訛變矣。其城圓長而不方，漢高帝十一年，以封武侯宣義為侯國。縣有龍泉，出城東南，道左山下牧馬川上多產名駒駿，同滇池天馬。其水西北流，至其城東南。土軍水出道左高山，西南注之。龍泉水又北屈逕其城東，西北入于河。河水又南合契水，傍溪東入窮谷，其源也。又南至祿谷水口，水源東窮此溪也。河水又南得大蛇水。發源溪首，西流入河。河水又南，右納辱水。
《山海經》曰：辱水出鳥山，其上多桑，其下多楮，陰多鐵，陽多玉，其水東流，注于河。俗謂之秀延水。東流得浣水口，傍溪西轉，窮溪便即浣水之源也。辱水又東會根水，西南溪下，根水所發，而東北注辱水。辱水又東南，露跳水出西露溪，東流，又東北入辱水，亂流注于河。河水又南，左合信支水，水發源東露溪，西流入于河。河水又南，左會石羊水，循溪東入，導源窮谷，西流注于河。
又南過上郡高奴縣東，
域谷水東啟荒原，西歷長溪，西南入于河。河水又南合孔溪口。水出孔山南，歷溪西流，注于河。孔山之上有穴，如車輪三所，東西相當，相去各二丈許，南北直通，故謂之孔山也。山在蒲城西南三十餘里。河水又右會區水。《山海經·西次四經》之首曰：陰山，西北百七十里曰申山，其上多穀、柞，其下多杻、橿，其陽多金、玉，區水出焉，而東流注于河。世謂之清水，東流入上郡長城。逕老人山下，又東北流，至老人谷，傍水北出，極溪便得水源。清水又東得龍尾水口，水出北地神泉障北山龍尾溪，東北流注清水。清水又東會三湖水，水出南山三湖谷，東北流入清水。清水又東，逕高奴縣，合豐林水。《地理志》謂之洧水也。故言高奴縣有洧水，肥可㸐，水上有肥，可接取用之。《博物志》稱酒泉延壽縣南山出泉水，大如筥，注地為溝，水有肥如肉汁，取著器中，始黃後黑，如凝膏，然極明，與膏無異，膏車及水碓缸甚佳，彼方人謂之石漆。水肥亦所在有之，非止高奴縣洧水也。項羽以封董翳為翟王，居之三秦，此其一也。漢高祖破以縣之，王莽之利平矣。民俗語訛，謂之高樓城也。豐林川長津瀉注，北流會清水。清水又南，奚谷水注之，水西出奚川，東南流入清水。清水又東注于河。河水又南，蒲川水出石樓山，南逕蒲城東。即重耳所奔之處也。又南歷蒲子縣故城西，今大魏之汾州治。徐廣《晉紀》稱，劉淵自離石南移蒲子者也。闞駰曰：蒲城在西北，漢武帝置。其水南出，得黃盧水口，水東出，蒲子城南，東北入谷，極溪便水之源也。蒲水又南，合紫川水，水東北出紫川谷，西南合江水。江水出江谷，西北入紫川水。紫川水又西北入蒲水，蒲水又西南入于河水。河水又南合黑水，水出定陽縣西山，二源奇發，同瀉一壑，東南流逕其縣北，又東南流，右合定水，俗謂之白水也。水西出其縣南山定水谷，東逕定陽縣故城南。應劭曰：縣在定水之陽也。定水又東注于黑水，亂流東南入于河。
[book_chapter]卷四

[book_title]河水
又南過河東北屈縣西，
河水南逕北屈縣故城西，西四十里有風山，上有穴如輪，風氣蕭瑟，習常不止。當其沖飄也，略無生草，蓋常不定，衆風之門故也。風山西四十里，河南孟門山。
《山海經》曰：孟門之山，其上多金玉，其下多黃堊、涅石。
《淮南子》曰：龍門未闢，呂梁未鑿，河出孟門之上，大溢逆流，無有丘陵，高阜滅之，名曰洪水。大禹疏通，謂之孟門。
故《穆天子傳》曰：北登孟門，九河之隥。孟門，即龍門之上口也。寔為河之巨阸，兼孟門津之名矣。此石經始禹鑿，河中漱廣，夾岸崇深，傾崖返捍，巨石臨危，若墜復倚，古之人有言，水非石鑿，而能入石，信哉。其中水流交衝，素氣雲浮，往來遙觀者，常若霧露沾人，窺深悸魄。其水尚崩浪萬尋，懸流千丈，渾洪贔怒，鼓若山騰，濬波頹疊，迄于下口。方知《慎子》，下龍門，流浮竹，非駟馬之追也。又有燕完水注之，異源合舍，西流注河。河水又南得鯉魚，歷澗東入，窮溪首便其源也。
《爾雅》曰：鱣，鮪也。出鞏穴，三月則上渡龍門，得渡為龍矣，否則，點額而還。非夫往還之會，何能便有茲稱乎？河水又南，羊求水入焉，水東出羊求川，西逕北屈縣故城南，城即夷吾所奔邑也，王莽之朕北也。
《汲郡古文》曰：翟章救鄭，次于南屈。應劭曰：有南，故加北。《國語》：二五言于獻公曰：蒲與二屈，君之疆也。其水西流，注于河。河又南為採桑津。《春秋·僖公八年》：晉里克敗狄于采桑是也。赤水出西北罷谷川東，謂之赤石川，東入于河。河水又南合蒲水。西則兩源竝發，俱導一山，出西河陰山縣，王莽之山寧也。陰山東麓，南水東北與長松水合，水西出丹陽山東，東北流，左入蒲水，蒲水又東北與北溪會，同為一川，東北注河。河水又南，丹水西南出丹陽山，東北逕冶官東，俗謂之丹陽城。城之左右，猶有遺銅矣。其水東北會白水口，水出丹山東，而西北注之，丹水又東北入河。河水又南，黑水西出丹山東，而東北入于河。河水又南至崿谷，傍谷東北窮澗，水源所導也，西南流注于河。河水又南，洛水自獵山枝分東派，東南注于河。昔魏文侯築館洛陰，指謂是水也。
又南過皮氏縣西，
皮氏縣，王莽之延平也。故城在龍門東南，不得延逕皮氏，方屆龍門也。
又南出龍門口，汾水從東來注之。
昔者，大禹導河積石，疏決梁山，謂斯處也。即《經》所謂龍門矣。
《魏土地記》曰：梁山北有龍門山，大禹所鑿，通孟津河口，廣八十步，巖際鐫跡，遺功尚存。岸上竝有廟祠，祠前有石碑三所，二碑文字紊滅，不可復識，一碑是太和中立。《竹書紀年》，晉昭公元年，河赤于龍門三里。梁惠成王四年，河水赤于龍門三日。
京房《易妖占》曰：河水赤，下民恨。河水又南，右合暢谷水，水自溪東南流，逕夏陽縣西北，東南注于河。河水又南逕梁山原東，原自山東南出至河，晉之望也，在馮翊夏陽縣之西北，臨于河上。山崩，壅河三日不流，晉侯以問伯宗，即是處也。
《春秋穀梁傳》曰：成公五年，梁山崩，遏河水，三日不流。召伯尊。遇輦者不避，使車右鞭之。輦者曰：所以鞭我者，其取道遠矣。伯尊因問之，輦者曰：君親素縞，率羣臣哭之，斯流矣。如其言，而河流。河水又南，崌谷水注之，水出縣西北梁山，東南流，橫溪水注之，水出三累山，其山層密三成，故俗以三累名山。按《爾雅》，山三成為崑崙丘。斯山豈亦崑崙丘乎？山下水際，有二石室，蓋隱者之故居矣。細水東流，注于崌谷。側溪山南有石室，西面有兩石室，北面有二石室，皆因阿結牖，連扃接闥，所謂石室相距也。東廂石上，猶傳杵臼之跡。庭中亦有舊宇處，尚髣髴前基，北坎室上，有微涓石溜，豐周瓢飲，似是栖遊隱學之所。昔子夏教授西河，疑即此也，而無以辨之。溪水又東南逕夏陽縣故城北，故少梁也。秦惠文王十一年，更從今名矣。王莽之冀亭也。其水東南注于河。昔韓信之襲魏王豹也，以木罌自此渡。河水又南，右合陶渠水，水出西北梁山，東南流逕漢陽太守殷濟精廬南，俗謂之子夏廟。陶水又南逕高門南，蓋層阜墮缺，故流高門之稱矣。又東南逕華池南，池方三百六十步，在夏陽城西北四里許。故司馬遷《碑文》云：高門華池，在茲夏陽。今高門東去華池三里。溪水又東南逕夏陽縣故城南。服虔曰：夏陽，虢邑也，在大陽東三十里。又歷高陽宮北，又東南逕司馬子長墓北，墓前有廟，廟前有碑。永嘉四年，漢陽太守殷濟瞻仰遺文，大其功德，遂建石室，立碑樹桓。
《太史公自叙》曰：遷生于龍門。是其墳墟所在矣。溪水東南流入河。昔魏文侯與吳起浮河而下，美河山之固，即于此也。河水又南，徐水注之，水出西北梁山，東南流逕漢武帝登仙宮東，東南流，絶彊梁原。右逕劉仲城北，是漢祖兄劉仲之封邑也。
故徐廣《史記音義》曰：郃陽，國名也。高祖八年，侯劉仲是也。其水東南逕子夏陵北，東入河。河水又南逕子夏石室東，南北有二石室，臨側河崖，即子夏廟室也。
又南過汾陰縣西，
河水東際汾陰脽，縣故城在脽側，漢高帝六年，封周昌為侯國。
《魏土地記》曰：河東郡北八十里有汾陰城，北去汾水三里，城西北隅曰脽丘，上有后土祠。
《封禪書》曰：元鼎四年，始立后土祠于汾陰脽丘是也。又有萬歲宮，漢宣帝神爵元年幸萬歲宮，東濟大河，而神魚舞水矣。昔趙簡子沈欒徼于此，曰：吾好聲色，而是子致之；吾好士，六年不進一人。是長吾過而黜吾善。君子以為能譴矣。河水又逕郃陽城東，周威烈王之十七年，魏文侯伐秦至鄭，還築汾陰郃陽，即此城也。故有莘邑矣，為太姒之國。《詩》云：在郃之陽，在渭之涘。又曰：纘女維莘，長子維行。謂此也。城北有瀵水，南去二水各數里，其水東逕其城內，東入于河。又于城內側中，有瀵水東南出城，注于河。城南又有瀵水，東流注于河。水南猶有文母廟，廟前有碑，去城十五里，水，即郃水也，縣取名焉。故應劭曰：在郃水之陽也。河水又南，瀵水入焉。水出汾陰縣南四十里，西去河三里，平地開源，濆泉上湧，大幾如輪，深則不測，俗呼之為瀵魁。古人壅其流以為陂水，種稻。東西二百步，南北百餘步，與郃陽瀵水夾河，河中渚上，又有一瀵水，皆潛相通。故呂忱曰：《爾雅》，異出同流為瀵水。其水西南流，歷蒲坂西，西流注于河。河水又南逕陶城西，舜陶河濱，皇甫士安以為定陶，不在此也。然陶城在蒲坂城北，城，即舜所都也。南去歷山不遠，或耕或陶，所在則可，何必定陶，方得為陶也。舜之陶也，斯或一焉。孟津有陶河之稱，蓋從此始之。南對蒲津關。汲冢《竹書紀年》，魏襄王七年，秦王來見于薄坂關；四月，越王使公師隅來獻乘舟始罔及舟三百，箭五百萬，犀角、象齒焉。
又南過蒲坂縣西，
《地理志》曰：縣，故蒲也。王莽更名蒲城。應劭曰：秦始皇東巡，見有長坂，故加坂也。孟康曰：晉文公以賂秦，秦人還蒲于魏，魏人喜曰：蒲反矣，故曰蒲反也。
薛瓚注《漢書》曰：《秦世家》以垣為蒲反。然則本非蒲也。皇甫謐曰：舜所都也。或言蒲坂，或言平陽及潘者也。今城中有舜廟。魏秦州刺史治。太和遷都罷州，置河東郡。郡多流雜，謂之徙民。民有姓劉名墮者，宿擅工釀，採挹河流，醞成芳酎，懸食同枯枝之年，排于桑落之辰，故酒得其名矣。然香醑之色，清白若滫漿焉，別調氛氳，不與佗同，蘭薰麝越，自成馨逸，方土之貢，選最佳酌矣。自王公庶友，牽拂相招者，每云：索郎有顧，思同旅語。索郎反語為桑落也，更為籍征之雋句、中書之英談。郡南有歷山。謂之歷觀，舜所耕處也。有舜井，媯、汭二水出焉。南曰媯水，北曰汭水，西逕歷山下，上有舜廟。
周處《風土記》曰：舊說，舜葬上虞。又《記》云：耕于歷山。而始寧、剡二縣界上，舜所耕田，于山下多柞樹，吳、越之間，名柞為櫪，故曰歷山。余案：周處此志為不近情，傳疑則可，證實非矣。安可假木異名，附山殊稱？彊引大舜，即比甯壤，更為失誌記之本體，差實錄之常經矣。歷山、媯汭，言是則安，于彼乖矣。《尚書》所謂釐降二女于媯汭也。孔安國曰：居媯水之內。王肅曰：媯汭，虞地名。皇甫謐曰：納二女于媯水之汭。馬季長曰：水所出曰汭，然則，汭似非水名，而今見有二水異源同歸，渾流西注入于河。河水南逕雷首山西，山臨大河，北去蒲坂三十里，《尚書》所謂壺口雷首者也。俗亦謂之堯山，山上有故城，世又曰堯城。闞駰曰：蒲坂，堯都。
按《地理志》曰：縣有堯山、首山祠，雷首山在南。事有似而非，非而似，千載眇邈，非所詳耳。又南，涑水注之，水出河北縣雷首山，縣北與蒲坂分，山有夷齊廟。
闞駰《十三州志》曰：山，一名獨頭山，夷、齊所隱也。山南有古冢，陵柏蔚然，攢茂丘阜，俗謂之夷齊墓也。其水西南流，亦曰雷水。
《穆天子傳》曰：壬戌，天子至于雷首，犬戎胡觴天子于雷首之阿，乃獻良馬四六，天子使孔牙受之于雷水之干是也。昔趙盾田首山，食祁彌明翳桑之下，即于此也。涑水又西南流，注于河，《春秋左傳》謂之涑川者也，俗謂之陽安澗水。
又南至華陰潼關，渭水從西來注之。
汲郡《竹書紀年》曰：晉惠公十五年，秦穆公帥師送公子重耳，涉自河曲。《春秋左氏·僖公二十四年》，秦伯納之，及河，子犯以璧授公子，曰：臣負羈紲，從君巡于天下，臣之罪多矣，臣猶知之，而況君乎？請由此亡。公子曰：所不與舅氏同心者，有如白水。投璧于此。子推笑曰：天開公子，子犯以為功，吾不忍與同位，遂逃焉。河水歷船司空與渭水會。《漢書·地理志》，舊京兆尹之屬縣也。左丘明《國語》云：華岳本一山當河，河水過而曲行，河神巨靈，手蕩腳蹋，開而為兩，今掌足之跡，仍存華巖。
《開山圖》曰：有巨靈胡者，徧得坤元之道，能造山川，出江、河，所謂巨靈贔屭，首冠靈山者也。常有好事之士，故升華岳而觀厥跡焉。自下廟歷列柏南行十一里，東迴三里，至中祠，又西南出五里，至南祠，謂之北君祠，諸欲升山者，至此皆祈請焉。從此南入谷七里，又屆一祠，謂之石養父母，石龕、木主存焉。又南出一里，至天井，井裁容人，穴空，迂迴頓曲而上，可高六丈餘，山上又有微涓細水，流入井中，亦不甚沾人，上者皆所由陟，更無別路，欲出井望空視明，如在室窺窻也。出井東南行二里，峻坂斗上斗下，降此坂二里許，又復東上百丈崖，升降皆須扳繩挽葛而行矣。南上四里，路到石壁，緣旁稍進，逕百餘步，由此西南出六里，又至一祠，名曰胡越寺，神像有童子之容，從祠南歷夾嶺，廣裁三尺餘，兩箱懸崖數萬仞，窺不見底，祀祠有感，則雲與之平，然後敢度，猶須騎嶺抽身，漸以就進，故世謂斯嶺為搦嶺矣。度此二里，便屆出頂。上方七里，靈泉二所，一名蒲池，西流注于澗；一名太上泉，東注澗下。上宮神廟近東北隅，其中塞實雜物，事難詳載。自上宮東北出四百五十步，有屈嶺，東南望巨靈手跡，惟見洪崖、赤壁而已。都無山下上觀之分均矣。河在關內南流，潼激關山，因謂之潼關。濩水注之。水出松果之山，北流逕通谷，世亦謂之通谷水，東北注于河，《述征記》所謂潼谷水者也。或說因水以名地也。河水自潼關東北流，水側有長坂，謂之黃巷坂。坂傍絶澗，陟此坂以升潼關，所謂泝黃巷以濟潼矣。歷北出東崤，通謂之函谷關也。邃岸天高，空谷幽深，澗道之峽，車不方軌，號曰天險。
故《西京賦》曰：巖險周固，衿帶易守，所謂秦得百二，并吞諸侯也。是以王元說隗囂曰：請以一丸泥，東封函谷關，圖王不成，其弊足霸矣。
郭緣生《記》曰：漢末之亂，魏武征韓遂、馬超，連兵此地。今際河之西，有曹公壘。道東原上，云李典營。義熙十三年，王師曾據此壘。
《西征記》曰：沿路逶迆，入函道六里，有舊城，城周百餘步，北臨大河，南對高山，姚氏置關以守峽，宋武帝入長安，檀道濟、王鎮惡，或據山為營，或平地結壘，為大小七營，濱帶河險，姚氏亦保據山原陵阜之上，尚傳故跡矣。關之直北，隔河有層阜，巍然獨秀，孤峙河陽，世謂之風陵。戴延之所謂風塠者也。南則河濱姚氏之營，與晉對岸。河水又東北，玉澗水注之，水南出玉溪，北流逕皇天原西。《周固記》：開山東首上平博，方可里餘，三面壁立，高千許仞，漢世祭天于其上，名之為皇天原。上有漢武帝思子臺。又北逕閺鄉城西，《郡國志》曰：弘農湖縣有閺鄉，世謂之閺鄉水也。魏尚書僕射閺鄉侯河東衛伯儒之故邑。其水北流注于河。河水又東逕閺鄉城北，東與全鳩澗水合，水出南山，北逕皇天原東。
《述征記》曰：全節，地名也。其西名桃原，古之桃林，周武王克殷，休牛之地矣。
《西征賦》曰：咸徵名于桃園者也。
《晉太康地記》曰：桃林在閺鄉南谷中，其水又北流注于河。
又東過河北縣南，
縣與湖縣分河。蓼水出襄山蓼谷，西南注于河。河水又東，永樂澗水注之，水北出于薄山，南流逕河北縣故城西，故魏國也。晉獻公滅魏，以封畢萬。卜偃曰：魏，大名也。萬後其昌乎。後乃縣之，在河之北，故曰河北縣也。今城南、西二面竝去大河可二十餘里，北去首山十許里，處河山之間，土地迫隘，故《魏風》著《十畝》之詩也。城內有龍泉，南流出城，又南，斷而不流。永樂溪水又南入于河。余按《中山經》，即渠豬之水也。太史公《封禪書》稱，華山以西名山七，薄山其一焉。薄山，即襄山也。徐廣曰：蒲坂縣有襄山。
《山海經》曰：蒲山之首，曰甘棗之山，其水出焉，而西流注于河。東則渠豬之山，渠豬之水出焉，而南流注于河。如準《封禪書》，二水無西南注河之理。今診蓼水，川流所趣，與共水相扶。永樂溪水導源注于河，又與渠豬勢合。蒲山統目總稱，亦與襄山不殊。
故揚雄《河東賦》曰：河靈矍踢，掌華蹈襄。《注》云：襄山在潼關北十餘里。以是推之，知襄山在蒲坂溪水，即渠豬之水也。河水自河北城南，東逕芮城。二城之中，有段干木冢。干木，晉之賢人也，魏文侯過其門，式其廬，所謂德尊萬古，芳越來今矣。
汲冢《竹書紀年》曰：晉武公元年，尚一軍。芮人乘京，荀人、董伯皆叛。匪直大荔，故芮也，此亦有焉。《紀年》又云：晉武公七年，芮伯萬之母芮姜逐萬，萬出奔魏。八年，周師、虢師圍魏，取芮伯萬而東。九年，戎人逆芮伯萬于郊。斯城亦或伯萬之故畫也。河水右會槃澗水，水出湖縣夸父山，北逕漢武帝思子宮、歸來望思臺東，又北流入于河。河水又東逕湖縣故城北，昔范叔入關，遇穰侯于此矣。湖水出桃林塞之夸父山，廣圓三百仞。武王伐紂，天下既定，王巡岳瀆，放馬華陽，散牛桃林，即此處也。其中多野馬，造父于此得驊騮、綠耳、盜驪之乘，以獻周穆王，使之馭以見西王母。湖水又北逕湖縣東，而北流入于河。
《魏土地記》曰：弘農湖縣有軒轅黃帝登仙處。黃帝採首山之銅，鑄鼎于荊山之下，有龍垂胡于鼎，黃帝登龍，從登者七十人，遂升于天，故名其地為鼎胡。荊山在馮翊，首山在蒲坂，與湖縣相連。《晉書地道記》、《太康記》竝言胡縣也。漢武帝改作湖。俗云黃帝自此乘龍上天也。
《地理志》曰：京兆湖縣有周天子祠二所，故曰胡，不言黃帝升龍也。
《山海經》曰：西九十里曰夸父之山，其木多椶、楠，多竹箭，其陽多玉，其陰多鐵，其北有林焉，名曰桃林，其中多馬，湖水出焉，北流注于河。
故《三秦記》曰：桃林塞在長安東四百里，若有軍馬經過，好行則牧華山，休息林下；惡行則決河漫延，人馬不得過矣。河水又東，合柏谷水，水出弘農縣南石隄山。山下有石隄祠，《銘》云：魏甘露四年，散騎常侍、征南將軍、豫州刺史、領弘農太守南平公之所經建也。其水北流，逕其亭下，晉公子重耳出亡，及柏谷，卜適齊、楚。狐偃曰：不如之翟。漢武帝嘗微行此亭，見饋亭長妻。
故潘岳《西征賦》曰：長徵客于柏谷，妻覩貌而獻餐。謂此亭也。谷水又北流入于河。河水又東，右合門水，門水、即洛水之枝流者也。洛水自上洛縣東北，于拒陽城之西北，分為二水，枝渠東北出，為門水也。門水又東北，歷陽華之山，即《山海經》所謂陽華之山，門水出焉者也。又東北歷峽，謂之鴻關水。水東有城，即關亭也；水西有堡，謂之鴻關堡。世亦謂之劉、項裂地處，非也。余按上洛有鴻臚圍池，是水津渠沿注，故謂斯川為鴻臚澗，鴻關之名，乃起是矣。門水又東北歷邑川，二水注之。左水出于陽華之陰，東北流，逕盛墻亭西，東北流，與右水合；右水出陽華之陽，東北流，逕盛墻亭東，東北與左水合。即《山海經》所謂𦁎姑之水，出于陽華之陰，東北流注于門水者也。又東北，燭水注之，水有二源，左水南出于衙嶺，世謂之石城山，其水東北流，逕石城西，東北合右水；右水出石城山，東北逕石城東，東北入左水。
《地理志》曰：燭水出衙嶺下谷。
《開山圖》曰：衙山在函谷山西南。是水亂流，東注于𦁎姑之水，二水悉得通稱矣。歷澗東北出，謂之開方口，水側有阜，謂之方伯堆。宋奮武將軍魯方平、建武將軍薛安都等，與建威將軍柳元景北入，軍次方伯堆者也。堆上有城，即方平所築也。又東北逕邑川城南，即漢封竇門之故邑，川受其名，亦曰竇門，城在函谷關南七里。又東北，田渠川水注之，水出衙山之白石谷，東北流逕故丘亭東，是薛安都軍所從城也。其水又逕鹿蹏山西，山石之上有鹿蹏，自然成著，非人功所刊。歷田渠川，謂之田渠水，西北流注于燭水。燭水又北入門水，水之左右，即函谷山也。門水又北逕弘農縣故城東，城即故函谷關校尉舊治處也，終軍棄繻于此。燕丹、孟嘗，亦義動雞鳴于其下，可謂深心有感，志誠難奪矣。昔老子西入關，尹喜望氣于此也。
故《趙至與嵇茂齊書》曰：李叟入秦，及關而歎。亦言與嵇叔夜書，及關尹望氣之所，異說紛綸，竝未知所定矣。漢武帝元鼎四年，徙關于新安縣，以故關為弘農縣，弘農郡治。王莽更名右隊。劉桓公為郡，虎相隨渡河，光武問而善之。其水側城北流，而注于河。河水于此，有浢津之名。說者咸云：漢武微行柏谷，遇辱寶門，又感其妻深識之饋，既返玉階，厚嘗賚焉，賜以河津，令其鬻渡，今竇津是也。故潘岳《西征賦》云：酬匹婦其已泰，胡厥夫之謬官。袁豹之徒，竝以為然。余案河之南畔，夾側水濆有津，謂之浢津。河北縣有浢水，南入于河，河水故有浢津之名，不從門始，蓋事類名同，故作者疑之。
《竹書·穆天子傳》曰：天子自窴軨，乃次于浢水之陽，丁亥，入于南鄭。考其沿歷所踵，路直斯津，以是推之，知非因門矣。俗或謂之偃鄉澗水也。河水又東，左合一水，其水二源疏引，俱導薄山，南流會成一川。其二水之內，世謂之閑原，言虞、芮所爭之田，所未詳矣。又南注于河。河之右，曹水注之，水出南山，北逕曹陽亭西，陳涉遣周章入秦，少府章邯斬之于此。魏氏以為好陽。
《晉書地道記》曰：亭在弘農縣東十三里。其水西北流，入于河。河水又東，菑水注之，水出常烝之山，西北逕曲沃城南，又屈逕其城西，西北入河。諸注述者，咸言曲沃在北，此非也。魏司徒崔浩，以為曲沃地名也。余案《春秋·文公十三年》，晉侯使詹嘉守桃林之塞，處此以備秦。時以曲沃之官守之故，曲沃之名，遂為積古之傳矣。河水又東得七里澗，澗在陝城西七里，故因名焉。其水自南山通河，亦謂之曹陽坈。
是以潘岳《西征賦》曰：行于漫瀆之口，憩于曹陽之墟。袁豹、崔浩亦不非其地矣。余按《漢志》，昔獻帝東遷，逼以寇難，李傕、郭汜追戰于弘農澗，天子遂露次曹陽，楊奉、董承，外與傕和，內引白波、李樂等破傕，乘輿于是得進。復來戰，奉等大敗，兵相連綴，四十餘里方得達陝。以是推之，似非曹陽。然以《山海經》求之，菑、曹字相類，是或有曹陽之名也。河水又東合潐水，水導源常烝之山，俗謂之為干山，蓋先後之異名也。山在陝城南八十里，其川二源雙導，同注一壑，而西北流注于河。
又東過陝縣北，
橐水出橐山，西北流。又有崖水，出南山北谷，逕崖峽，北流與干山之水會，水出干山東谷，兩川合注于崖水。又東北注橐水，橐水北流出谷，謂之漫澗矣。與安陽溪水合，水出石崤南，西逕安陽城南，漢昭帝封上官桀為侯國。潘岳所謂我徂安陽也。東合漫澗水，水北有逆旅亭，謂之漫口客舍也。又西逕陝縣故城南，又合一水，謂之瀆谷水，南出近溪，北流注橐。橐水又西北逕陝城西，西北入于河。河北對茅城，故茅亭，茅戎邑也。
《公羊》曰：晉敗之大陽者也。津亦取名焉。《春秋·文公三年》，秦伯伐晉，自茅津濟，封崤尸而還是也。東則咸陽澗水注之，水出北虞山南，至陝津注河，河南即陝城也。昔周、召分伯，以此城為東、西之別，東城即虢邑之上陽也。虢仲之所都，為南虢，三虢，此其一焉。其大城中有小城，故焦國也，武王以封神農之後于此。王莽更名黃眉矣。戴延之云：城南倚山原，北臨黃河，懸水百餘仞，臨之者咸悚惕焉。西北帶河，水湧起方數十丈，有物居水中，父老云：銅翁仲所没處。又云：石虎載經于此沈没，二物竝存，水所以湧，所未詳也。或云：翁仲頭髻常出，水之漲減，恒與水齊。晉軍當至，髻不復出，今惟見水異耳，嗟嗟有聲，聲聞數里。按秦始皇二十六年，長狄十二見于臨洮，長五丈餘，以為善祥，鑄金人十二以象之，各重二十四萬斤，坐之宮門之前，謂之金狄。皆銘其胸云：皇帝二十六年，初兼天下，以為郡縣，正法律，同度量，大人來見臨洮，身長五丈，足六尺。李斯書也。
故衛恒《叙篆》曰：秦之李斯，號為工篆，諸山碑及《銅人銘》，皆斯書也。漢自阿房徙之未央宮前，俗謂之翁仲矣。地皇二年，王莽夢銅人泣，惡之，念《銅人銘》有皇帝初兼天下文，使尚方工鐫滅所夢銅人膺文。後董卓毀其九為錢，其在者三，魏明帝欲徙之洛陽，重不可勝，至霸水西，停之。
《漢晉春秋》曰：或言金狄泣，故留之。石虎取置鄴宮，苻堅又徙之長安，毀二為錢，其一未至而苻堅亂，百姓推置陝北河中，于是金狄滅。余以為鴻河巨瀆，故應不為細梗躓湍；長津碩浪，無宜以微物屯流。斯水之所以濤波者，蓋《史記》所云：魏文侯二十六年，虢山崩，壅河所致耳。獻帝東遷，日夕潛渡，墜坑爭舟，舟指可掬，亦是處矣。
又東過大陽縣南，
交澗水出吳山，東南流入河。河水又東，路澗水亦出吳山，東逕大陽城西，西南流，入于河。河水又東逕大陽縣故城南。
《竹書紀年》曰：晉獻公十有九年，獻公會虞師伐虢，滅下陽；虢公醜奔衛，獻公命瑕父、呂甥邑于虢都。
《地理志》曰：北虢也，有天子廟，王莽更名勤田。
應劭《地理風俗記》曰：城在大河之陽也。河水又東，沙澗水注之，水北出虞山，東南逕傅巖，歷傅說隱室前，俗名之為聖人窟。孔安國《傳》：傅說隱于虞、虢之間，即此處也。傅巖東北十餘里，即巔軨坂也。《春秋左傳》所謂入自巔軨者也。有東、西絶澗，左右幽空窮深，地壑中則築以成道，指南北之路，謂之為軨橋也。傅說傭隱，止息于此，高宗求夢得之是矣。橋之東北有虞原，原上道東有虞城，堯妻舜以嬪于虞者也。周武王以封太伯後虞仲于此，是為虞公。《晉太康地記》所謂北虞也。城東有山，世謂之五家冢，冢上有虞公廟，《春秋穀梁傳》曰：晉獻公將伐虢，荀息曰：君何不以屈產之乘，垂棘之璧，假道于虞。公曰：此晉國之寶也。曰：是取中府置外府也。公從之，及取虢，滅虞，乃牽馬操璧，璧則猶故，馬齒長矣。即宮之奇所謂：虞、虢其猶輔車相依，唇亡齒寒，虢亡，虞亦亡矣。其城北對長坂二十許里，謂之虞坂。戴延之曰：自上及下，七山相重。
《戰國策》曰：昔騏驥駕鹽車上于虞坂，遷延負轅而不能進。此蓋其困處也。橋之東北山溪中，有小水西南注沙澗，亂流逕大陽城東，河北郡治也。沙澗水南流注于河。河水又東，左合積石、土柱二溪，竝北發大陽之山，南流入于河。是山也，亦通謂之為薄山矣。
故《穆天子傳》曰：天子自盬，己丑，南登于薄山窴軨之隥，乃宿于虞是也。
又東過砥柱間，
砥柱，山名也。昔禹治洪水，山陵當水者鑿之，故破山以通河。河水分流，包山而過，山見水中若柱然，故曰砥柱也。三穿既決，水流疎分，指狀表目，亦謂之三門矣。山在虢城東北，大陽城東也。《搜神記》稱齊景公渡于江、沈之河，黿銜左驂，没之，衆皆惕。古冶子于是拔劒從之，邪行五里，逆行三里，至于砥柱之下，乃黿也。左手持黿頭，右手挾左驂，燕躍鵠踴而出，仰天大呼，水為逆流三百步，觀者皆以為河伯也。亦或作江、沅字者也。若因地而為名，則宜在蜀及長沙，按《春秋》，此二土竝景公之所不至，古冶子亦無因而騁其勇矣。劉向叙《晏子春秋》，稱古冶子曰，吾嘗濟于河，黿銜左驂以入砥柱之流，當是時也，從而殺之，視之乃黿也。不言江、沅矣。又考《史遷記》云：景公十二年，公見晉平公；十八年，復見晉昭公。旌軒所指，路直斯津。從黿砥柱事或在茲。又云：觀者以為河伯，賢于江、沅之證，河伯本非江神，又河可知也。河之右側，崤水注之。水出河南盤崤山，西北流，水上有梁，俗謂之鴨橋也。歷澗東北流，與石崤水合，水出石崤山。山有二陵：南陵，夏后臯之墓也；北陵，文王所避風雨矣。言山徑委深，峯阜交蔭，故可以避風雨也。秦將襲鄭，蹇叔致諫而公辭焉，蹇叔哭子曰：吾見其出，不見其入，晉人禦師必于崤矣，余收爾骨焉。孟明果覆秦師于此。崤水又北，左合西水，亂流注于河。河水又東，千崤之水注焉。水南導于千崤之山，其水北流，纏絡二道。漢建安中，曹公西討巴漢，惡南路之險，故更開北道，自後行旅，率多從之。今山側附路有《石銘》云：晉太康三年，弘農太守梁柳修復舊道。太崤以東，西崤以西，明非一崤也。西有二石，又南五六步，臨溪有恬漠先生《翼神碑》，蓋隱斯山也。其水北流注于河。河水翼岸夾山，巍峯峻舉，羣山疊秀，重嶺千霄。鄭玄按《地說》，河水東流，貫砥柱，觸閼流，今世所謂砥柱者，蓋乃閼流也。砥柱當在西河，未詳也。余按，鄭玄所說非是，西河當無山以擬之。自砥柱以下，五戶已上，其間百二十里，河中竦石傑出，勢連襄陸，蓋亦禹鑿以通河，疑此閼流也。其山雖辟，尚梗湍流，激石雲洄，澴波怒溢，合有十九灘，水流迅急，勢同三峽，破害舟船，自古所患。漢鴻嘉四年，楊焉言，從河上下，患砥柱隘，可鐫廣之。上乃令焉鐫之，裁没水中，不能復去，而令水益湍怒，害甚平日。魏景初二年二月，帝遣都督沙丘部、監運諫議大夫寇慈，帥工五千人，歲常修治，以平河阻。晉泰始三年正月，武帝遣監運大中大夫趙國、都匠中郎將河東樂世，帥衆五千餘人，修治河灘，事見《五戶祠銘》。雖世代加功，水流漰渀，濤波尚屯，及其商舟是次，鮮不踟躕難濟，故有衆峽諸灘之言。五戶，灘名也，有神祠，通謂之五戶將軍，亦不知所以也。
又東過平陰縣北，清水從西北來注之。
清水出清廉山之西嶺，世亦謂之清營山。其水東南流，出峽，峽左有城，蓋古關防也。清水歷其南，東流逕臯落城北。服虔曰：赤翟之都也。世謂之倚亳城，蓋讀聲近轉，因失實也。《春秋左傳》所謂晉侯使太子申生伐東山臯落氏者也。與倚亳川水合，水出北山礦谷，東南流注于清。清水又東逕清廉城南，又東南流，右會南溪水，水出南山，而東注清水。清水又東合乾棗澗水。水出石人嶺下，南流，俗謂之扶蘇水。又南歷奸苗北馬頭山，亦曰白水原，西南逕垣縣故城北。《史記》：魏武侯二年城安邑至垣。即是縣也。其水西南流，注清水。水色白濁，初會清流，乃有玄素之異也。清水又東南逕陽壺城東，即垣縣之壺丘亭，晉遷宋五大夫所居也。清水又東南流注于河。河水又東與教水合，水出垣縣北教山，南逕輔山，山高三十許里，上有泉源，不測其深，山頂周圓五六里，少草木。
《山海經》曰：孟門東南有平山，水出于其上，潛于其下。又是王屋之次，疑即平山也。其水南流，歷鼓鍾上峽，懸洪五丈，飛流注壑，夾岸深高，壁立直上，輕崖秀舉，百有餘丈，峰次青松，巖懸赬石，于中歷落，有翠柏生焉，丹青綺分，望若圖繡矣。水廣十許步，南流歷鼓鍾川，分為二澗：一澗西北出，百六十許里，山岫迴岨，纔通馬步，今聞喜縣東北谷口，猶有乾河里，故溝存焉，今無復有水。一水歷冶官西，世人謂之鼓鍾城，城之左右，猶有遺銅及銅錢也。城西阜下有大泉，西流注澗，與教水合，伏入石下，南至下峽。
《山海經》曰：鼓鍾之山，帝臺之所以觴百神，即是山也。其水重源又發，南至西馬頭山東截坡下，又伏流南十餘里，復出，又謂之伏流水，南入于河。
《山海經》曰：教山，教水出焉，而南流注于河。是水冬乾夏流，寔惟乾河也，今世人猶謂之為乾澗矣。河水又與畛水合。水出新安縣青要山，今謂之疆山，其水北流，入于河。
《山海經》曰：青要之山，畛水出焉。即是水也。河水又東，正回之水入焉，水出騩山，疆山東阜也。東流，俗謂之疆川水，與石瓜疇川合，水出西北石澗中，東南流注于疆川水。疆川水又東逕疆冶鐵官東，東北流注于河。河水又東合庸庸之水，水出河東垣縣宜蘇山，俗謂之長泉水。
《山海經》曰：水多黃貝，伊、洛門也。其水北流，分為二水，一水北入河，一水又東北流注于河。河水又東逕平陰縣北，《地理風俗記》曰：河南平陰縣，故晉陰地，陰戎之所居。又曰：在平城之南，故曰平陰也。三老董公說高祖處，陸機所謂皤皤董叟，謨我平陰者也。魏文帝改曰河陰矣。河水又會濝水，水出垣縣王屋西山濝溪，夾山東南流，逕故城東，即濝關也。漢光武建武二年，遣司空王梁北守濝關、天井關，擊赤眉別校，皆降之。獻帝自陝北渡安邑，東出濝關，即是關也。濝水西屈逕關城南，歷軹關南，逕苗亭西。亭，故周之苗邑也。又東流注于河。《經》書清水，非也。是乃濝水耳。
又東至鄧。
洛陽西北四十二里，故鄧鄉矣。
[book_chapter]卷五

[book_title]河水
又東過平縣北，湛水從北來注之。
河水又東逕河陽縣故城南，《春秋經》書天王狩于河陽，壬申，公朝于王所，晉侯執衛侯歸于京師。《春秋左傳·僖公二十八年》，冬，會于溫，執衛侯。是會也，晉侯召襄王以諸侯見，且使王狩。仲尼曰：以臣召君，不可以訓。故書曰：天王狩于河陽。言非其狩地。服虔、賈逵曰：河陽，溫也。班固《漢書·地理志》、司馬彪、袁山松《郡國志》、《晉太康地道記》、《十三州志》：河陽別縣，非溫邑也。漢高帝六年，封陳涓為侯國，王莽之河亭也。
《十三州志》曰：治河上，河，孟津河也。
郭緣生《述征記》曰：踐土，今冶坂城。是名異《春秋》焉。非也。今河北見者，河陽城故縣也，在冶坂西北，蓋晉之溫地，故羣儒有溫之論矣。
《魏土地記》曰：冶坂城舊名漢祖渡，城險固，南臨孟津河。河水右逕臨平亭北。
《帝王世紀》曰：光武葬臨平亭南，西望平陰者也。河水又東逕洛陽縣北，河之南岸有一碑，北面題云：洛陽北界，津水二渚，分屬之也。上舊有河平侯祠，祠前有碑，今不知所在。
郭頒《世語》曰：晉文王之世，大魚見孟津，長數百步，高五丈，頭在南岸，尾在中渚，河平侯祠即斯祠也。河水又東逕平縣故城北。漢武帝元朔三年，封濟北貞王子劉遂為侯國，王莽之所謂治平矣，俗謂之小平也。有高祖講武場，河北側岸有二城相對，置北中郎府，徙諸徒隸府戶，並羽林虎賁領隊防之。河水南對首陽山，《春秋》所謂首戴也。《夷齊之歌》所以曰登彼西山矣。上有夷齊之廟，前有二碑，竝是後漢河南尹廣陵陳導、雒陽令徐循，與處士平原蘇騰、南陽何進等立，事見其碑。又有周公廟。魏氏起玄武觀于芒垂，張景陽《玄武觀賦》所謂高樓特起，竦跱岹嶢，直亭亭以孤立，延千里之清飇也。朝廷又置冰室于斯阜，室內有冰井。
《春秋左傳》曰：日在北陸而藏冰。常以十二月採冰于河津之隘，峽石之阿，北陰之中，即《邠詩》：二之日，鑿冰沖沖矣。而內于井室，所謂納于凌陰者也。河南有鉤陳壘，世傳武王伐紂，八百諸侯所會處，《尚書》所謂不期同時也。紫微有鉤陳之宿主，鬬訟兵陣，故遁甲攻取之法，以所攻神與鉤陳並氣，下制所臨之辰，則決禽敵，是以壘資其名矣。河水于斯，有盟津之目。
《論衡》曰：武王伐紂，升舟，陽侯波起，疾風逆流，武王操黃鉞而麾之，風波畢除，中流，白魚入于舟，燔以告天，與八百諸侯咸同此盟，《尚書》所謂不謀同辭也。故曰孟津，亦曰盟津。《尚書》所謂東至于孟津者也，又曰富平津。
《晉陽秋》曰：杜預造河橋于富平津，所謂造舟為梁也。又謂之曰陶河。魏尚書僕射杜畿，以帝將幸許，試樓船，覆于陶河，謂此也。昔禹治洪水，觀于河，見白面長人，魚身，出曰：吾河精也，授禹《河圖》而還于淵。及子朝篡位，與敬王戰，乃取周之寶玉，沈河以祈福。後二日，津人得之于河上，將賣之，則變而為石；及敬王位定，得玉者獻之，復為玉也。河水又東，湨水入焉。
《山海經》曰：和山，上無草木，而多瑤碧，寔惟河之九都。是山也，五曲，九水出焉，合而北流，注于河。其陽多蒼玉，吉神泰逢司之，是于萯山之陽，出入有光。
《呂氏春秋》曰：夏后氏孔甲，田于東陽萯山，遇大風雨，迷惑，入于民室。皇甫謐《帝王世紀》以為即東首陽山也。蓋是山之殊目矣。今于首陽東山，無水以應之，當是今古世懸，川域改狀矣。昔帝堯脩壇河、洛，擇良議沈，率舜等升于首山，而遵河渚，有五老遊焉，相謂《河圖》將來，告帝以期，知我者，重瞳也。五老乃翻為流星而升于昴，即于此也。又東，濟水注焉。
又東過鞏縣北，
河水于此有五社渡，為五社津。建武元年，朱鮪遣持節使者賈彊、討難將軍蘇茂，將三萬人，從五社津渡，攻溫。馮異遣校尉與寇恂合擊之，大敗，追至河上，生擒萬餘人，投河而死者數千人。縣北有山臨河，謂之崟原丘。其下有穴，謂之鞏穴，言潛通淮浦，北達于河。直穴有渚，謂之鮪渚。
成公子安《大河賦》曰：鱣鯉王鮪，暮春來遊。《周禮》：春薦鮪。然非時及佗處則無。故河自鮪穴已上，又兼鮪稱。《呂氏春秋》稱：武王伐紂至鮪水，紂使膠鬲候周師。即是處也。
洛水從縣西，北流注之。
洛水于鞏縣，東逕洛汭，北對琅邪渚，入于河，謂之洛口矣。自縣西來，而北流注河，清濁異流，皦焉殊別。
應瑒《靈河賦》曰：資靈川之遐源，出崑崙之神丘，涉津洛之阪泉，播九道于中州者也。
又東過成臯縣北，濟水從北來注之。
河水自洛口又東，左逕平臯縣南，又東逕懷縣南，濟水故道之所入，與成臯分河。河水右逕黃馬坂北，謂之黃馬關。孫登之去楊駿，作書與洛中故人處也。河水又東逕旋門坂北，今成臯西大坂者也。升陟此坂，而東趣成臯也。
曹大家《東征賦》曰：望河、洛之交流，看成臯之旋門者也。河水又東逕成臯大伾山下，《爾雅》曰：山一成謂之伾。許慎、呂忱等，竝以為丘一成也。孔安國以為再成曰伾，亦或以為地名，非也。
《尚書·禹貢》曰：過洛汭，至大伾者也。鄭康成曰：地也，沇出伾際矣。在河內脩武、武德之界，濟沇之水與滎播澤出入自此。然則大伾即是山矣。伾北，即《經》所謂濟水從北來注之者也。今濟水自溫縣入河，不于此也。所入者，奉溝水耳，即濟沇之故瀆矣。成臯縣之故城在伾上，縈帶伾阜，絶岸峻周，高四十許丈，城張翕險，崎而不平。
《春秋傳》曰：制，巖邑也，虢叔死焉，即東虢也。魯襄公二年七月，晉成公與諸侯會于戚，遂城虎牢以逼鄭求平也。蓋脩故耳。
《穆天子傳》曰：天子射鳥獵獸于鄭圃，命虞人掠林，有虎在于葭中，天子將至，七萃之士高奔戎生捕虎而獻之天子，命之為柙，畜之東虢，是曰虎牢矣。然則虎牢之名，自此始也。秦以為關，漢乃縣之。城西北隅有小城，周三里，北面列觀，臨河岧岧孤上。景明中，言之壽春，路值茲邑，升眺清遠，勢盡川陸，羈途遊至，有傷深情。河水南對玉門，昔漢祖與騰公潛出，濟于是處也。門東對臨河，側岸有土穴，魏攻北司州刺史毛德祖于虎牢，戰經二百日，不克。城惟一井，井深四十丈，山勢峻峭，不容防捍，潛作地道取井。余頃因公至彼，故往尋之，其穴處猶存。河水又東合汜水，水南出浮戲山，世謂之曰方山也。北流合東關水。水出蒿渚之山，泉發于層阜之上，一源兩枝，分流瀉注，世謂之石泉水也。東為索水，西為東關之水。西北流，楊蘭水注之，水出非山，西北流注東關水。東關水又西北，清水入焉。水自東浦西流，與東關水合，而亂流注于汜。汜水又北，右合石城水，水出石城山，其山複澗重嶺，欹疊若城，山頂泉流，瀑布懸瀉，下有濫泉，東流洩注，邊有數十石畦，畦有數野蔬，巖側石窟數口，隱跡存焉，而不知誰所經始也。又東北流注于汜水。汜水又北合鄤水，水西出婁山，至冬則煖，故世謂之溫泉。東北流逕田鄤谷，謂之田鄤溪水，東流注于汜水。汜水又北逕虎牢城東，漢破司馬欣、曹咎于是水之上。汜水又北流注于河。《征艱賦》所謂步汜口之芳草，弔周襄之鄙館者也。余按昔儒之論，周襄所居在潁川襄城縣，是乃城名，非為水目，原夫致謬之由，俱以汜鄭為名故也，是為爽矣。又按郭緣生《述征記》、劉澄之《永初記》，竝言高祖即帝位于是水之陽，今不復知舊壇所在，盧諶、崔雲亦言是矣。余按：高皇帝受天命于定陶汜水，不在此也。于是求壇，故無髣髴矣。河水又東逕板城北，有津，謂之板城渚口。河水又東逕五龍塢北，塢臨長河，有五龍祠。應劭云：崑崙山廟在河南滎陽縣。疑即此祠，所未詳。
又東過滎陽縣北，蒗蕩渠出焉。
大禹塞滎澤，開之以通淮、泗。即《經》所謂蒗蕩渠也。漢平帝之世，河、汴決壞，未及得脩，汴渠東侵，日月彌廣，門閭故處，皆在水中。漢明帝永平十二年，議治汳渠，上乃引樂浪人王景問水形便，景陳利害，應對敏捷，帝甚善之，乃賜《山海經》、《河渠書》、《禹貢圖》及以錢帛。後作隄，發卒數十萬，詔景與將作謁者王吳治渠，築隄防脩堨，起自滎陽，東至千乘海口，千有餘里，景乃商度地勢，鑿山開澗，防遏衝要，疏決壅積，十里一水門，更相迴注，無復滲漏之患。明年渠成，帝親巡行，詔濱河郡國置河隄員吏，如西京舊制。景由是顯名，王吳及諸從事者，皆增秩一等。順帝陽嘉中，又自汴口以東，緣河積石，為堰通渠，咸曰金隄。靈帝建寧中，又增脩石門，以遏渠口，水盛則通注，津耗則輟流。河水又東北逕卷之扈亭北，《春秋左傳》曰：文公七年，晉趙盾與諸侯盟于扈。《竹書紀年》：晉出公十二年，河絶于扈。即于是也。河水又東逕八激隄北。漢安帝永初七年，令謁者太山于岑，于石門東積石八所，皆如小山，以捍衝波，謂之八激隄。河水又東逕卷縣北，晉、楚之戰，晉軍爭濟，舟中之指可掬，楚莊祀河告成而還，即是處也。河水又東北逕赤岸固北，而東北注。
又東北過武德縣東，沁水從西北來注之。
河水自武德縣。漢獻帝延康元年，封曹叡為侯國，即魏明帝也。東至酸棗縣西，濮水東出焉。漢興三十有九年，孝文時，河決酸棗，東潰金隄，大發卒塞之。故班固云：文堙棗野，武作《瓠歌》。謂斷此口也。今無水。河水又東北，通謂之延津。石勒之襲劉曜，途出于此，以河冰泮為神靈之助，號是處為靈昌津。昔澹臺子羽齎千金之璧渡河，陽侯波起，兩蛟夾舟。子羽曰：吾可以義求，不可以威劫。操劒斬蛟，蛟死波休，乃投璧于河。三投而輒躍出，乃毀璧而去，示無吝意。趙建武中，造浮橋于津上，採石為中濟，石無大小，下輒流去，用工百萬，經年不就。石虎親閱作工，沈璧于河，明日，璧流渚上，波蕩上岸，遂斬匠而還。河水又逕東燕縣故城北，河水于是有棘津之名，亦謂之石濟津，故南津也。《春秋·僖公二十八年》，晉將伐曹，曹在衛東，假道于衛，衛人不許，還自南河濟，即此也。晉伐陸渾，亦于此渡。宋元嘉中，遣輔國將軍蕭斌，率寧朔將軍王玄謨北入，宣威將軍垣護之，以水軍守石濟，即此處也。河水又東，淇水入焉。又東逕遮害亭南，《漢書·溝洫志》曰：在淇水口東十八里，有金隄，隄高一丈。自淇口東，地稍下，隄稍高，至遮害亭，高四五丈。又有宿胥口，舊河水北入處也。河水又東，右逕滑臺城北，城有三重，中小城謂之滑臺城，舊傳滑臺人自脩築此城，因以名焉。城即故鄭廪延邑也，下有延津。
《春秋傳》曰：孔悝為蒯聵所逐，載伯姬于平陽，行于延津是也。廪延南故城，即衛之平陽亭也，今時人謂此津為延壽津。宋元嘉中，右將軍到彥之，留建威將軍朱脩之守此城，魏軍南伐，脩之執節不下，其母悲憂，一旦乳汁驚出，母乃號踊，告家人曰：我年老，非有乳時，今忽如此，吾兒必没矣。脩之絶援，果以其日陷没。城，故東郡治。
《續漢書》曰：延熹九年，濟陰、東郡、濟北、平原河水清。襄楷上疏曰：《春秋》注記未有河清，而今有之。
《易乾鑿度》曰：上天將降嘉應，河水先清。
《京房易傳》曰：河水清，天下平，天垂異，地吐妖，民厲疫，三者並作而有河清。《春秋》，麟不當見而見，孔子書以為異。河者，諸侯之象；清者，陽明之徵。豈獨諸侯有窺京師也。明年，宮車宴駕，徵解瀆侯為漢嗣，是為靈帝。建寧四年二月，河水又清也。
又東北過黎陽縣南，
黎，侯國也。《詩·式微》，黎侯寓于衛是也。晉灼曰：黎山在其南，河水逕其東。其山上《碑》云：縣取山之名，取水之陽，以為名也。王莽之黎蒸也。今黎山之東北故城，蓋黎陽縣之故城也。山在城西，城憑山為基，東阻于河。
故劉楨《黎陽山賦》曰：南蔭黃河，左覆金城，青壇承祀，高碑頌靈。昔慕容玄明自鄴率衆南徙滑臺，既無舟楫，將保黎陽，昬而流凘冰合，于夜中濟訖，旦而冰泮，燕民謂是處為天橋津。東岸有故城，險帶長河，戴延之謂之逯明壘，周二十里，言逯明，石勒十八騎中之一，城因名焉。郭緣生曰：城，袁紹時築。皆非也。余按《竹書紀年》，梁惠成王十一年，鄭釐侯使許息來致地，平丘、戶牖、首垣諸邑，及鄭馳道，我取枳道與鄭鹿，即是城也。今城內有故臺，尚謂之鹿鳴臺，又謂之鹿鳴城。王玄謨自滑臺走鹿鳴者也。濟取名焉，故亦曰鹿鳴津，又曰白馬濟。津之東南有白馬城，衛文公東徙，渡河都之，故濟取名焉。袁紹遣顏良攻東郡太守劉延于白馬，關羽為曹公斬良以報效，即此處也。白馬有韋鄉、韋城，故津亦有韋津之稱。《史記》所謂下脩武，渡韋津者也。河水舊于白馬縣南泆通濮、濟、黃溝，故蘇代說燕曰：決白馬之口，魏無黃、濟陽。《竹書紀年》，梁惠成王十二年，楚師出河水，以水長垣之外者也。金隄既建，故渠水斷，尚謂之白馬瀆，故瀆東逕鹿鳴城南，又東北逕白馬縣之涼城北。《耆舊傳》云：東郡白馬縣之神馬亭，實中層峙，南北二百步，東西五十許步，狀丘斬城也。自外耕耘墾斫，削落平盡，正南有躔陛陟上，方軌是由，西南側城有神馬寺，樹木脩整，西去白馬津可二十許里，東南距白馬縣故城可五十里，疑即《開山圖》之所謂白馬山也。山上常有白馬羣行，悲鳴則河決，馳走則山崩。《注》云：山在鄭北，故鄭也，所未詳。劉澄之云：有白馬塞，孟達登之長歎。可謂于川土疎妄矣。亭上舊置涼城縣，治此。白馬瀆又東南逕濮陽縣，散入濮水，所在決會，更相通注，以成往復也。河水自津東北逕涼城縣，河北有般祠。《孟氏記》云：祠在河中，積石為基，河水漲盛，恒與水齊。
戴氏《西征記》曰：今見祠在東岸，臨河累石為壁，其屋宇容身而已。殊似無靈，不如孟氏所記，將恐言之過也。河水又東北，逕伍子胥廟南，祠在北岸頓丘郡界，臨側長河。廟前有碑，魏青龍三年立。河水又東北為長壽津。
《述征記》曰：涼城到長壽津六十里，河之故瀆出焉。
《漢書·溝洫志》曰：河之為中國害尤甚，故導河自積石，歷龍門，二渠以引河。一則漯川，今所流也。一則北瀆，王莽時空，故世俗名是瀆為王莽河也。故瀆東北逕戚城西。《春秋·哀公二年》，晉趙鞅率師，納衛太子蒯聵于戚，宵迷，陽虎曰：右河而南必至焉。今頓丘衛國縣西戚亭是也。為衛之河上邑。漢高帝十二年，封將軍李必為侯國矣。故瀆又逕繁陽縣故城東，《史記》，趙將廉頗伐魏取繁陽者也。北逕陰安縣故城西，漢武帝元朔五年，封衛不疑為侯國。故瀆又東北逕樂昌縣故城東，《地理志》，東郡之屬縣也，漢宣帝封王稚君為侯國。故瀆又東北逕平邑郭西，《竹書紀年》：晉烈公四年，趙城平邑；五年，田公子居思伐邯鄲，圍平邑。九年，齊田肸及邯鄲韓舉，戰于平邑，邯鄲之帥敗逋，獲韓舉，取平邑新城。又東北逕元城縣故城西北，而至沙丘堰。
《史記》曰：魏武侯公子元食邑于此，故縣氏焉。郭東有五鹿墟，墟之左右多陷城。
《公羊》曰：襲邑也。
《說》曰：襲，陷矣。
《郡國志》曰：五鹿，故沙鹿，有沙亭。周穆王喪盛姬，東征舍于五鹿，其女叔㛗屆此思哭，是曰女㛗之丘，為沙鹿之異名也。《春秋左傳·僖公十四年》：沙鹿崩。晉史卜之，曰：陰為陽雄，土火相乘，故有沙鹿崩。後六百四十五年，宜有聖女興，其齊田乎？後王翁孺自濟南徙元城，正直其地，日月當之。王氏為舜後，土也。漢，火也，王禁生政君，其母夢見月入懷，年十八，詔入太子宮，生成帝，為元后。漢祚道汙，四世稱制，故曰：火土相乘而為雄也。及崩，大夫揚雄作誄曰：太陰之精，沙鹿之靈，作合于漢，配元生成者也。獻帝建安中，袁紹與曹操相禦于官渡，紹逼大司農鄭玄載病隨軍，屆此而卒。郡守已下受業者，衰絰赴者千餘人。玄注《五經》、《讖緯》、《候》、《歷》、《天文經》通于世，故范曄《贊》曰：孔書遂明，漢章中輟矣。縣北有沙丘堰，《尚書·禹貢》曰：北過降水。不遵其道曰降，亦曰潰，至于大陸，北播為九河。
《風俗通》曰：河播也，播為九河自此始也。《禹貢》沇州：九河既道，謂徒駭、太史、馬頰、覆釜、胡蘇、簡、潔、句盤、鬲津也，同為逆河。鄭玄曰：下尾合曰逆河。言相迎受矣。蓋疏潤下之勢，以通河海，及齊桓霸世，塞廣田居，同為一河，故自堰以北，館陶、廮陶、貝丘、鬲、般、廣川、信都、東光、河間樂城以東，城地竝存，川瀆多亡。漢世河決金隄，南北離其害，議者常欲求九河故迹而穿之，未知其所。是以班固云：自茲距漢北，亡八枝者也。河之故瀆，自沙丘堰南分，屯氏河出焉。河水故瀆東北逕發干縣故城西，又屆逕其北，王莽之所謂戢楯矣。漢武帝以大將軍衛青破右賢王功，封其子登為侯國。大河故瀆又東逕貝丘縣故城南。應劭曰：《左氏傳》，齊襄公田于貝丘是也。余按京相璠、杜預竝言在博昌，即司馬彪《郡國志》所謂貝中聚者也。應《注》于此事近違矣。大河故瀆又東逕甘陵縣故城南，《地理志》之所謂厝也，王莽改曰厝治者也。漢安帝父孝德皇，以太子被廢為王，薨于此，乃葬其地，尊陵曰甘陵，縣亦取名焉。桓帝建和二年，改清河曰甘陵。是周之甘泉市地也。陵在瀆北，丘墳高巨，雖中經發壞，猶若層陵矣，世謂之唐侯冢。城曰邑城，皆非也。昔南陽文叔良，以建安中為甘陵丞，夜宿水側，趙人蘭襄夢求改葬，叔良明循水求棺，果于水側得棺，半許落水。叔良顧親舊曰：若聞人傳此，吾必以為不然。遂為移殯，醊而去之。大河故瀆又東逕艾亭城南，又東逕平晉城南，今城中有浮圖五層，上有金露盤，題云：趙建武八年，比釋道龍和上竺浮圖澄，樹德勸化，興立神廟。浮圖已壞，露盤尚存，煒煒有光明。大河故瀆又東北逕靈縣故城南，王莽之播亭也。河水于縣別出為鳴犢河。河水故瀆又東逕鄃縣故城東，呂后四年，以父嬰功，封子佗襲為侯國，王莽更名之曰善陸。大河故瀆又東逕平原縣故城西，而北絶屯氏三瀆，北逕繹幕縣故城東北，西流逕平原鬲縣故城西。
《地理志》曰：鬲，津也，王莽名之曰河平亭，故有窮后羿國也。應劭曰：鬲，偃姓，咎繇後。光武建武十三年，封建義將軍朱祜為侯國。大河故瀆又北逕脩縣故城東，又北逕安陵縣西，本脩之安陵鄉也。
《地理風俗記》曰：脩縣東四十里有安陵鄉，故縣也。又東北至東光縣故城西，而北與漳水合。一水分大河故瀆，北出為屯氏河，逕館陶縣東，東北出。
《漢書·溝洫志》曰：自塞宣防，河復北決于館陶縣，分為屯氏河，廣深與大河等。成帝之世，河決館陶及東郡金隄，上使河隄謁者王延世塞之，三十六日隄成，詔以建始五年為河平元年，以延世為光禄大夫，是水亦斷。屯氏故瀆水之又東北，屯氏別河出焉。屯氏別河故瀆又東北逕信城縣，張甲河出焉。《地理志》：張甲河首受屯氏別河于信成縣者也。張甲河故瀆北絶清河于廣宗縣，分為二瀆，左瀆逕廣宗縣故城西，又北逕建始縣故城東。田融云：趙武帝十二年，立建興郡，治廣宗，置建始、興德五縣隸焉。左瀆又北逕經城東、繚城西，又逕南宮縣西，北注絳瀆。右瀆東北逕廣宗縣故城南，又東北逕界城亭北，又東北逕長樂郡棗彊縣故城東。長樂，故信都也，晉太康五年，改從今名。又東北逕廣川縣，與絳瀆水故道合。又東北逕廣川縣故城西，又東逕棘津亭南，徐廣曰：棘津在廣川。司馬彪曰：縣北有棘津城，呂尚賣食之困，疑在此也。劉澄之云：譙郡酇縣東北有棘津亭，故邑也，呂尚所困處也。余按《春秋左傳》，伐巢，克棘，入州來，無津字。杜預《春秋釋地》又言：棘亭在酇縣東北，亦不云有津字矣。而竟不知澄之于何而得是說？然天下以棘為名者多，未可咸謂之棘津也。又《春秋·昭公十七年》，晉侯使荀吳帥師涉自棘津，用牲于洛，遂滅陸渾。杜預《釋地》闕而不書。服虔曰：棘津，猶孟津也。徐廣《晉紀》又言：石勒自葛陂寇河北，襲汲人向冰于枋頭，濟自棘。棘津在東郡、河內之間，田融以為即石濟南津也。雖千古茫昧，理世玄遠，遺文逸句，容或可尋，沿途隱顯，方土可驗。司馬遷云：呂望，東海上人也，老而無遇，以釣干周文王。又云：呂望行年五十，賣食棘津；七十，則屠牛朝歌；行年九十，身為帝師。皇甫士安云：欲隱東海之濱，聞文王善養老，故入釣于周。今汲水城亦言有呂望隱居處。起自東海，迄于酆雍，緣其逕趣，趙、魏為密，厝之譙、宋，事為疎矣。張甲故瀆又東北至脩縣東會清河。
《十三州志》曰：張甲河東北至脩縣入清漳者也。屯氏別河又東，枝津出焉，東逕信城縣故城南，又東逕清陽縣故城南，清河郡北，魏自清陽徙置也。又東北逕陵鄉南，又東北逕東武城縣故城南，又東北逕東陽縣故城南。
《地理志》曰：王莽更之曰胥陵矣。俗人謂之高黎郭，非也。應劭曰：東武城東北三十里有陽鄉，故縣也。又東散絶，無復津逕。屯氏別河又東北逕清河郡南，又東北逕清河故城西。漢高帝六年，封王吸為侯國。
《地理風俗記》曰：甘陵郡東南十七里有清河故城者，世謂之鵲城也。又東北逕繹幕縣南，分為二瀆，屯氏別河北瀆東逕繹幕縣故城南，東絶大河故瀆，又東北逕平原縣，枝津北出，至安陵縣遂絶。屯氏別河北瀆又東北逕重平縣故城南。應劭曰：重合縣西南八十里有重平鄉，故縣也。又東北逕重合縣故城南，
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>