<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="神仙一,神仙二,神仙三,神仙四,神仙五,神仙六,神仙七,神仙八,神仙九,神仙十,神仙十一,神仙十二,神仙十三,神仙十四,神仙十五,神仙十六,神仙十七,神仙十八,神仙十九,神仙二十,神仙二十一,神仙二十二,神仙二十三,神仙二十四,神仙二十五,神仙二十六,神仙二十七,神仙二十八,神仙二十九,神仙三十,神仙三十一,神仙三十二,神仙三十三,神仙三十四,神仙三十五,神仙三十六,神仙三十七,神仙三十八,神仙三十九,神仙四十,神仙四十一,神仙四十二,神仙四十三,神仙四十四,神仙四十五,神仙四十六,神仙四十七,神仙四十八">
<meta name="description" content="[book_node]老子。老子者，名重耳，字伯阳，楚国苦县曲仁里人也。其母感大流星而有娠。虽受气天然，见於李家，犹以李为姓。。或云，老子先天地生。。或云，天之精魄，盖神灵之属。。或云，母怀之七十二年乃生，生时，剖母左腋而出。生而白首，故谓之老子。。或云，其母无夫，老子是母家之姓。。或云，老子之母，適至李树下而生老子，生而能言，指李树曰：以此为我姓。。或云，上三皇时为玄中法师，下三皇时为金闕帝君，伏羲时为鬱华子，神农时为九灵老子，祝融时为广寿子，黄帝时为广成子，顓頊时为赤精子，帝嚳时为禄图子，尧时为务成子">
<title>《太平广记》_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">《太平廣記》</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">[北宋] 977年-984年</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">經典文獻,</span> <br/>
          字数： <span class="inputVal" id="bknum">[book_length]2019113</span> <br/>
          说明： <span class="inputVal" id="bkdec">[book_node]老子
老子者，名重耳，字伯陽，楚國苦縣曲仁里人也。其母感大流星而有娠。雖受氣天然，見於李家，猶以李為姓。
或云，老子先天地生。
或云，天之精魄，蓋神靈之屬。
或云，母懷之七十二年乃生，生時，剖母左腋而出。生而白首，故謂之老子。
或云，其母無夫，老子是母家之姓。
或云，老子之母，適至李樹下而生老子，生而能言，指李樹曰：以此為我姓。
或云，上三皇時為玄中法師，下三皇時為金闕帝君，伏羲時為鬱華子，神農時為九靈老子，祝融時為廣壽子，黄帝時為廣成子，顓頊時為赤精子，帝嚳時為祿圖子，堯時為務成子，舜時為尹壽子，夏禹時為真行子，殷湯時為錫則子，文王時為文邑先生。
一云，守藏史。
或云，在越為范蠡，在齊為鴟夷子，在吳為陶朱公。皆見於羣書。不出神仙正經。未可據也。
葛稚川云：洪以為老子若是天之精神，當無世不出。俯尊就卑，委逸就勞。背清澄而入臭濁，棄天官而受人爵也。夫有天地則有道術，道術之士，何時暫乏。是以伏羲以來，至于三代，顯名道術，世世有之，何必常是一老子也。皆由晚學之徒，好奇尚異。苟欲推崇老子。故有此說。其實論之，老子蓋得道之尤精者，非異類也。
按史記云：老子之子名宗。事明吳郡沈氏野竹齋鈔本——以後簡稱明鈔本；清陳鱣校本——以後簡稱陳校本；「事」作「仕」。魏為將軍，有功，封於段。至宗之子汪、汪之子言、言之玄孫瑕，仕於漢。瑕子解，為膠西王太傅，家於齊。則老子本神宋賈翔猶龍傳序云：老子本亦人靈，神字疑訛。靈耳，淺見道士，欲以老子為神異，使後代學者從之，而不知此更使不信長生之可學也。何者，若謂老子是得道者。則人必勉力競慕；若謂是神靈異類，則非可學也。
或云：老子欲西度關，關令尹喜知其非常人也，從之問道。老子驚怪，故吐舌聃然，遂有老聃之號。亦不然也。今按《九變》及《元生十二化經》，老子未入關時，固已名聃矣。老子</span> <br/>
          封面： <span class="inputVal" id="bkimg">Z_19642.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]《太平廣記》
[book_date][北宋] 977年-984年
[book_length]2019113
[book_img]Z_19642.jpg


[book_title]神仙一
[book_node]老子
老子者，名重耳，字伯陽，楚國苦縣曲仁里人也。其母感大流星而有娠。雖受氣天然，見於李家，猶以李為姓。
或云，老子先天地生。
或云，天之精魄，蓋神靈之屬。
或云，母懷之七十二年乃生，生時，剖母左腋而出。生而白首，故謂之老子。
或云，其母無夫，老子是母家之姓。
或云，老子之母，適至李樹下而生老子，生而能言，指李樹曰：以此為我姓。
或云，上三皇時為玄中法師，下三皇時為金闕帝君，伏羲時為鬱華子，神農時為九靈老子，祝融時為廣壽子，黄帝時為廣成子，顓頊時為赤精子，帝嚳時為祿圖子，堯時為務成子，舜時為尹壽子，夏禹時為真行子，殷湯時為錫則子，文王時為文邑先生。
一云，守藏史。
或云，在越為范蠡，在齊為鴟夷子，在吳為陶朱公。皆見於羣書。不出神仙正經。未可據也。
葛稚川云：洪以為老子若是天之精神，當無世不出。俯尊就卑，委逸就勞。背清澄而入臭濁，棄天官而受人爵也。夫有天地則有道術，道術之士，何時暫乏。是以伏羲以來，至于三代，顯名道術，世世有之，何必常是一老子也。皆由晚學之徒，好奇尚異。苟欲推崇老子。故有此說。其實論之，老子蓋得道之尤精者，非異類也。
按史記云：老子之子名宗。事明吳郡沈氏野竹齋鈔本——以後簡稱明鈔本；清陳鱣校本——以後簡稱陳校本；「事」作「仕」。魏為將軍，有功，封於段。至宗之子汪、汪之子言、言之玄孫瑕，仕於漢。瑕子解，為膠西王太傅，家於齊。則老子本神宋賈翔猶龍傳序云：老子本亦人靈，神字疑訛。靈耳，淺見道士，欲以老子為神異，使後代學者從之，而不知此更使不信長生之可學也。何者，若謂老子是得道者。則人必勉力競慕；若謂是神靈異類，則非可學也。
或云：老子欲西度關，關令尹喜知其非常人也，從之問道。老子驚怪，故吐舌聃然，遂有老聃之號。亦不然也。今按《九變》及《元生十二化經》，老子未入關時，固已名聃矣。老子數易名字，非但一聃而已。
所以爾者，按《九宮》及《三五經》及《元辰經》云：人生各有厄會，到其時，若易名字，以隨元氣之變，則可以延年度厄。今世有道者，亦多如此。
老子在周。乃三百餘年。二百年之中，必有厄會非一，是以名稍多耳。欲正定老子本末，故當以史書實錄為主。並考《太平御覽》六五九，引神仙傳無老字。仙經祕文。以相叅審。其他若俗說。多虛妄。洪按西昇中胎及復命苞及珠韜玉機明鈔本機作机。《初學記》二三《御覽》三六三。引神仙傳作札。當是札訛為机，寫作機。《金篇內經》，皆云。老子黄白《藝文類聚》七八、《太平御覽》三六三引無白字。色，美眉，廣顙長耳。大目疎齒。方口厚唇；額有三五達理，日角月懸；鼻純骨雙柱，耳有三漏門；足蹈二五，手把十文。以周文王時為守藏史，至武王時為柱下史。時俗見其久壽，故號之為老子。夫人受命，自有通神遠見者，禀氣與常人不同，應為道主，故能為天神所濟。衆仙所從。是以所出度世之法，九丹八石，金醴金液；次存玄素守一。思神歴藏。行氣鍊形。消災辟惡，治鬼養性，絕穀變化，厭勝教戒，役使鬼魅之法。凡九百三十卷，符書七十卷，皆老子本起中篇所記者也，自有目錄。其不在此數者，皆後之道士，私所增益，非真文也。老子恬淡無欲，專以長生為務者，故在周雖久，而名位不遷者，蓋欲和光同塵。內實自然，道成乃去，蓋仙人也。孔子常往問禮。先使子貢觀焉。子貢至，老子告之曰：「子之師名丘，相從三年，而後可教焉。」
孔子既見老子，老子告曰：「良賈深藏若虛，君子盛德若愚。去子之驕氣與多欲淫志，是皆無益於子也。」
孔子讀書，老子見而問之曰：「何書。曰：「易也。聖人亦讀之。」
老子曰：「聖人讀之可也，汝曷為讀之。其要何說。孔子曰：「要在仁義。」
老子曰：「蚊虻噆膚，通夕不得眠。今仁義慘然而汨人心。亂莫大焉。夫鵠不日浴而白，烏不日染而黑，天之自高矣，地之自厚矣。日月自明矣。星辰固自列矣，草木固有區矣。夫子修道而趨，則以至矣，又何用仁義。若擊皷以求亡羊明鈔本「羊」作「子」乎。夫子乃亂人之性也。」
老子問孔子曰：「亦得道乎。孔子曰：「求二十七年而不得也。」
老子曰：「使道可獻人，則人莫不獻之其君；使道而可進人，則人莫不進之其親矣；使道可告人，則人莫不告之兄弟矣；使道可傳人，則人莫不傳之其子矣；然而不可者，無他也，中無主而道不可居也。」
孔子曰。丘治詩書禮樂易春秋。誦先王之道。明周召之迹。以干七十餘君而不見用。甚矣人之難說也。老子曰：「夫六藝，先王之陳迹也，豈其所陳哉。今子所修者，皆因陳迹也。迹者履之出，而迹豈異哉。孔子歸，三日不談。子貢怪而問之。孔子曰：「吾見人之用意如飛鳥者，吾飾意以為弓弩射之，未嘗不及而加之也。人之用意如麋鹿者。吾飾意以為走狗而逐之，未嘗不銜而頓之也；人之用意如淵魚者。吾飾意以為鈎緡而投之。未嘗不釣而制之也。至於龍，乘雲氣，遊太清，吾不能逐也。今見老子，其猶龍乎，使吾口張而不能翕，舌出而不能縮，神錯而不知其所居也。」
陽子見於老子，老子告之曰：「虎豹之文，猿猱之捷，所以致射也。」
陽子曰：「敢問明王之治。」
老子曰：「明王之治。功葢天下而以明鈔本「以」作「似」。不自己；化被萬物而使民不恃；其有德而不稱其名；位乎不測而遊乎無有者也。」
老子將去而西出關，以昇崑崙。關令尹喜占風氣，逆知當有神人來過，乃掃道四十里。見老子而知是也。老子在中國，都未有所授，知喜命應得道，乃停關中。
老子有客徐甲，少賃於老子，約日雇百錢，計欠甲七百二十萬錢。甲見老子出關遊明鈔本「游」作「遠」。行，速索償不可得，乃倩人作辭，詣關令，以言老子。而為作辭者。亦不知甲已隨老子二百餘年矣。唯計甲所應得直之多，許以女嫁甲。甲見女美，尤喜，遂通辭於尹喜。得辭大驚，乃見老子。
老子問甲曰：「汝久應死，吾昔賃汝，為官卑家貧，無有使役，故以《太玄清生符》與汝，所以至今日。汝何以言吾。吾語汝到安息國，固當以黄金計直還汝，汝何以不能忍。乃使甲張口向地，其太玄真符立出於地，丹書文字如新，甲成一聚枯骨矣。喜知老子神人，能復使甲生，乃為甲叩頭請命，乞為老子出錢還之。老子復以太玄符投之，甲立更生。喜即以錢二百萬與甲，遺之而去。並執弟子之禮，具以長生之事授喜。
喜又請教誡，老子語之五千言，喜退而書之，名曰《道德經》焉。
尹喜行其道，亦得仙。漢竇太后信老子之言，孝文帝及外戚諸竇，皆不得不讀，讀之皆大得其益。故文景之世，天下謐然，而竇氏三世保其榮寵。太子太傅疎廣父子。深達其意。知功成身退之義。同日棄官而歸，散金布惠，保其清貴。及諸隱士，其遵老子之術者，皆外損榮華，內養生壽，無有顛沛於險世。其洪源長流所潤，洋洋如此，豈非乾坤所定，萬世之師表哉。故莊周之徒，莫不以老子為宗也。出《神仙傳》
[book_node]木公
木公，亦云東王父，亦云東王公。葢青陽之元氣。百物之先也。冠三維之冠，服九色雲霞之服，亦號玉皇君。居於雲房之間。以紫雲為葢。青雲為城。仙童侍立，玉女散香。真僚仙官，巨億萬計。各有所職，皆禀其命，而朝奉翼衛。故男女得道者，名籍所隸焉。昔漢初，小兒於道歌曰：「著青裙，入天門，揖金母，拜木公。」時人皆不識，唯張子房知之。乃再拜之曰：「此乃東王公之玉童也。葢言世人登仙。皆揖金母而拜木公焉。」或云。居東極大蘆荒原作芦。據明鈔本改。中，有山焉，以青玉為室，深廣數里。僚薦真仙時往謁，九靈金母。「母」原作「丹」，據本書卷六十三驪山姥條改。一歳再遊其宮。共校定男女真仙階品功行，以昇降之，總其行籍，而上奏元始，中開玉晨，以稟命於老君也。天地刼歷。陰陽代謝，由運興廢，陽九百六，舉善黜惡，靡不由之。或與一玉女，更投壺焉。每投，一投十。說郛七引十作千。二百梟。設有入不出者。天為𡄵呼監切。噓。𡄵呼者。言開口而笑也。梟而脫悟不接者。天為之嗤。儒者記而詳焉。所謂王者，乃尊為貴上之稱，非其氏族也。世人以王父王母為姓，斯亦誤矣。出《仙傳拾遺》。明鈔本作神仙傳拾遺
[book_node]廣成子
廣成子者，古之仙人也。居崆峒之山，石室之中，黄帝聞而造焉。曰：「敢問至道之要。」廣成子曰：「爾治天下，禽不待候而飛，草木不待黄而落，何足以語至道。黄帝退而閒居三月，後往見之，膝行而前。再拜請問治身之道。廣成子答曰：「至道之精，杳杳冥冥，無視無聽。抱神以靜，形將自正。必淨必清，無勞爾形，無搖爾精，乃可長生。慎內閉外，多知為敗。我守其一，以處其和。故千二百歳。而形未嘗衰。得我道者上為皇，失吾道者下為土。將去汝入無窮之門，游無極之野。與日月叅光。與天地為常。人其盡死。而我獨存矣。」出《神仙傳》
[book_node]黄安
黄安，代郡人也。為代郡卒，云卑猥不獲，處人間執鞭。推荊明鈔本、陳校本「推」作「懷」。荊下有「而」字。讀書。畫地以記數。一夕地成池。時人謂安舌耕。年可八十餘。彊視若童子。常服朱砂，舉體皆赤，冬不著衣。坐一龜，廣長三尺。時人問此龜有幾年矣。曰。昔伏羲始造網𦊙。得此龜以授吾，其龜背已平矣。此蟲畏日月之光，二千年則一出頭，我生。此蟲已五出頭矣。」行則負龜而趨。世人謂安萬歳矣。出《洞冥記》
[book_node]孟岐
孟岐。清清原作青。據明鈔本、陳校本改。河之逸人。年可七百歳。語及周初事，了然如目前。岐時侍周公升壇上，岐以手摩成王足。周公以玉笏與之，岐常寶執，每以衣裾拂拭。笏厚七分，今銳欲折。恒餌桂葉，聞漢武帝好仙。披草萊明鈔本萊作蓋。《洞冥記》同。而來，武帝厚待之。後不知所之。出《洞冥記》

[book_title]神仙二
[book_node]周穆王
周穆王名滿，房后所生，昭王子也。昭王南巡不還，穆王乃立，時年五十矣。立五十四年，一百四歲。王少好神仙之道，常欲使車轍馬跡，遍於天下，以倣黃帝焉。乃乘八駿之馬，奔戎，使造父為御。得白狐玄貉，以祭於河宗。導車涉弱水。魚鼈黿鼉以為梁。遂登於舂舂原作春。據明鈔本改。山，又觴西王母於瑤池之上。王母謠曰：「白雲在天，道里悠遠。山川間之，將子無死，尚能復來。」王答曰：「余歸東土，和洽諸夏，萬民平均，吾顧見汝。」比及三年，將復而野。又至於雷首太行，遂入於宗周。時尹喜既通流沙草栖於終南之陰，王追其舊跡，招隱士尹輒、杜沖，居於草栖之所，因號樓觀。從詣焉。焉字原闕。據明鈔本、陳校本補。祭父自鄭圃來謁，諫王以徐偃之亂。王乃返國，宗社復安。王造崑崙時，飲蜂山石髓，食玉樹之實。又登羣玉山。西王母所居，皆得飛靈沖天之道。而示跡託形者。葢所以示民有終耳。況其飲琬琰之膏，進甜雪之味，素蓮黑棗，碧藕白橘，皆神仙之物，得不延期長生乎。又云，西王母降穆王之宮。相與昇雲而去。出《仙傳拾遺》
[book_node]燕昭王
燕昭王者。噲王明許自昌刻本噲王作王噲。之子也。及即位，好神仙之道。仙人甘需臣事之，為王述昆臺登真之事，去嗜欲，撤聲色，無思無為，可以致道。王行之既久，谷將子乘虛而集，告於王曰：「西王母將降，觀爾之所修，示爾以靈玄之要。」後一年，王母果至。與王遊燧林之下。說炎皇鑽火之術。然綠桂膏以照夜，忽有飛蛾銜火，集王之宮。得圓丘砂珠，砂珠原作硃砂。據明鈔本、陳校本改。結而為佩。王登捱明鈔本捱作掘。本書卷四○二引拾遺記作握。日之臺，得神鳥所銜洞光之珠，以消煩暑。自是王母三降於燕宮，而昭王狥於攻取，不能遵甘需澄靜之旨，王母亦不復至。甘需白：「王母所設之饌，非人世所有，玉酒金醴，後期萬祀，王既嘗之，自當得道矣。但在虛疑純白。保其遐齡耳。」甘需亦昇天而去。三十三年，王無疾而殂。形骨柔耎。香氣盈庭。子惠王立矣。出《仙傳拾遺》
[book_node]彭祖
彭祖者，姓籛諱鏗，帝顓頊之玄孫也。殷末已七百六十七歲，而不衰老。少好恬靜。不䘏世務。不營名譽，不飾車服，唯以養生治身為事。王聞之，以為大夫。常稱疾閑居，不與政事。
善於補導之術，服水桂雲母粉麋角散，常有少容。然性沈重，終不自言有道，亦不作詭惑變化鬼怪之事，窈然無為。少周遊，時還獨行，人莫知其所詣，伺候竟不見也。有車馬而常不乘，或數百日，或數十日，不持資糧，還家則衣食與人無異。常閉氣內息，從旦至中，乃危坐拭目，摩搦身體，舐唇咽唾，服氣數十，乃起行言笑。
其體中或瘦倦不安，便導引閉氣，以攻所患。心存其體。面明鈔本面上有頭字。九竅，五臟四肢，至于毛髮，皆令具至。覺其氣雲行體中，故于鼻口中達十指末，尋即體和。
王自往問訊，不告。致遺珍玩，前後數萬金，而皆受之，以恤貧賤，無所留。
又采女者，亦少得道，知養性之方，年二百七十歲，視之如五六十歲。奉事之於掖庭，為立華屋紫閣，飾以金玉。乃令采女乘輜軿，往問道於彭祖。既至再拜，請問延年益壽之法，彭祖曰：「欲舉形登天。上補仙宮。當用金丹。此九召杜光庭《墉城集仙錄》卷六，采女條「九召」作「元君」。是。太一，所以白日昇天也。此道至大，非君王之所能為。其次當愛養精神，服藥草，可以長生。但不能役使鬼神，乘虛飛行。身不知交接之道，縱服藥無益也。能養陰陽之意，可推之而得，但不思言耳，何足怪問也。吾遺腹而生，三歲而失母，遇犬戎之亂，流離西域。百有餘年。加以少枯，喪四十九妻，失五十四子，數遭憂患，和氣折傷。冷熱明鈔本無熱字。陳校本冷熱二字作令。肌膚不澤，榮衛焦枯，恐不度世。所聞淺薄，不足宣傳。大宛山有青精先生者，傳言千歲，色如童子，步行日過五百里，能終歲不食，亦能一日九食，真可問也。」
采女曰：「敢問青精先生是何仙人者也。彭祖曰：「得道者耳，非仙人也。仙人者，或竦身入雲，無翅而飛；或駕龍乘雲，上造天階；或化為鳥獸，遊浮青雲；或潛行江海。翺翔名山。或食元氣，或茹芝草，或出入人間而人不識，或隱其身而莫之見。面生異骨，體有奇毛，率好深僻，不交俗流。然此等雖有不死之壽，去人情，遠榮樂，有若雀化為蛤，雉化為蜃，失其本真，更守異氣。余之愚心，未願此已。入明鈔本、陳校本入作人。道當食甘旨，服輕麗，通陰陽，處官秩耳。骨節堅彊，顏色和澤，老而不衰，延年久視。長在世間，寒溫風濕不能傷。鬼神衆精莫敢犯。五兵百䖝不可近。嗔喜毀譽不為累，乃可貴耳。人之受氣，雖不知方術，但養之得宜，常至百二十歲。不及此者傷也。小復曉道，可得二百四十歲。加之可至四百八十歲。盡其理者，可以不死，但不成仙人耳。養壽之道，但莫傷之而已：夫冬溫夏涼，不失四時之和，所以適身也；美色淑資，幽閑娛樂，不致思慾之惑，所以通神也；車服威儀，知足無求，所以一志也；八音五色，以悅視聽，所以導心也。凡此皆以養壽，而不能斟酌之者，反以速患。古之至人，恐下才之子，不識事宜。流遯不還。故絕其源。故有上士別牀。中士異被，服藥百裹，不如獨臥。五音使人耳聾，五味使人口爽。苟能節宣其宜適。抑揚其通塞者，不以減年，得其益也。凡此之類，譬猶水火，用之過當，反為害也。不知其經脈損傷，血氣不足。內理空疎。髓腦不實，體已先病。故為外物所犯，因氣寒酒色，以發之耳，若本充實，豈有病也。夫遠思彊記傷人。憂喜悲哀傷人。喜樂過差。《御覽》卷七二○引神仙傳作喜樂過量傷人，此有脫字。忿怒不解傷人，汲汲所願傷人，陰陽不順傷人。有所傷者數種，而獨戒於房中，豈不惑哉。男女相成，猶天地相生也，所以神氣導養，使人不失其和。天地得交接之道，故無終竟之限；人失交接之道，故有傷殘之期。能避衆傷之事。得陰陽之術，則不死之道也。天地晝分而夜合，一歲三百六十交，而精氣和合，故能生產萬物而不窮。人能則之，可以長存。次有服氣，得其道則邪氣不得入，治身之本要。其餘吐納導引之術。及念體中萬神。有舍明鈔本、許刻本舍作含。影守形之事。一千七百餘條。及四時首向、責己謝過、臥起早晏之法，皆非真道，可以教初學者，以正其身。人受精養體，服氣煉形，則萬神自守其真，不然者，則榮衛枯悴，萬神自逝，悲思所留者也。人為道。不負明鈔本、陳校本負作務。其本而逐其末，告以至言而不能信，見約要之書，謂之輕淺，而不盡服誦，觀夫太清北神中經之屬，以此自疲，至死無益，不亦悲哉。又人苦多事，少能棄世獨往。山居穴處者，以道教之。終不能行，是非仁人之意也，但知房中閉氣，節其思慮，適飲食則得道也。吾先師初著九節都解指韜形隱遯尤為開明四極九室諸經。明鈔本遯作首。尤作無。抱朴子內篇遐覽篇有九都經。《蹈形記》、《隱守記》、《節解經》。又《仙藥篇》引《開明經》，《御覽》六六七引《有四極明科經》、《指教經》。本文有訛脫顛倒處，疑當作《九都》、《節解》、《指教》、《韜形》、《隱守》、《無為》、《開明》、《四極》。九靈諸經。萬三千首，為以示始涉門庭者。」
采女具受諸要以教王，王試之有驗。
殷王傳彭祖之術，屢欲祕之。乃下令國中，有傳祖之道者誅之，又欲害祖以絕之。祖知之乃去，不知所之。其後七十餘年。聞人於流沙之國西見之。王不常行彭祖之術，得壽三百歲，氣力丁壯，如五十時。得鄭女妖婬。王失道而殂。俗間言傳彭祖之道殺人者，由於王禁之故也。後有黃山君者，修彭祖之術，數百歲猶有少容。彭祖既去，乃追論其言，以為彭祖經。出《神仙傳》
[book_node]魏伯陽
魏伯陽者，吳人也，本高門之子，而性好道術。後與弟子三人，入山作神丹。丹成，知弟子心懷未盡，乃試之曰：「丹雖成，然先宜與犬試之，若犬飛，然後人可服耳；若犬死，即不可服。」乃與犬食，犬即死，伯陽謂諸弟子曰：「作丹唯恐不成，既今成而犬食之死，恐是未合神明之意，服之恐復如犬，為之奈何。弟子曰：「先生當服之否。伯陽曰：「吾背違世路，委家入山，不得道亦恥復還，死之與生，吾當服之。」乃服丹，入口即死。弟子顧視相謂曰：「作丹以求長生，服之即死，當奈此何。獨一弟子曰：「吾師非常人也，服此而死，得無意也。」因乃取丹服之，亦死。餘二弟子相謂曰。所以得丹者。欲求長生耳。今服之既死。焉用此為。不服此藥，自可更得數十歲在世間也。」遂不服，乃共出山，欲為伯陽及死弟子求棺木。二子去後，伯陽即起，將所服丹內死弟子及白犬口中，皆起。弟子姓虞，遂皆仙去。道逢入山伐木人，乃作手書與鄉里人，寄謝二弟子，乃始懊恨。伯陽作《參同契五行相類》，凡三卷。其說是周易。其實假借爻象，以論作丹之意。而世之儒者，不知神丹之事，多作陰陽注之，殊失其旨矣。出《神仙傳》

[book_title]神仙三
[book_node]漢武帝
漢孝武皇帝，景帝子也。
未生之時，景帝夢一赤彘從雲中下，直入崇芳閣，景帝覺而坐閣下。果有赤龍如霧。來蔽戶牗。宮內嬪御，望閣上有丹霞蓊蔚而起。霞滅。見赤龍盤廻棟間。景帝召占者姚翁以問之。翁曰：「吉祥也。此閣必生生原作主，據明鈔本、陳校本改。命世之人，攘夷狄而獲嘉瑞，為劉宗盛主也。然亦大妖。」景帝使王夫人移居崇芳閣，欲以順姚翁之言也，乃改崇芳閣為猗蘭殿。旬餘。景帝夢神女捧日以授王夫人，夫人吞之，十四月而生武帝。
景帝曰：「吾夢赤氣化為赤龍，占者以為吉，可名之吉。」
至三歲，景帝抱於膝上，撫念之，知其心藏洞徹，試問兒樂為天子否。對曰：「由天不由兒。願每日居宮垣，在陛下前戲弄，亦不敢逸豫，以失子道。」景帝聞而愕然，加敬而訓之。
他日復抱之几前，試問兒悅習何書，為朕言之。乃誦伏羲以來。羣聖所錄。陰陽診候，及龍圖龜策數萬言。無一字遺落。
至七歲，聖徹過人，景帝令改名徹。
及即位，好神仙之道，常禱祈名山大川五嶽，以求神仙。
元封元年，正月甲子，登嵩山，起道宮。帝齋七日，祠訖乃還。
至四月戊辰，帝閒居承華殿，東方朔。董仲君君原作舒。據明鈔本、陳校本改。在側。忽見一女子，著青衣，美麗非常，帝愕然問之，女對曰：「我墉宮玉女王子登也。向為王母所使，從崑崙山來。語帝曰：聞子輕四海之祿，尋道求生，降帝王之位，而屢禱山嶽，勤哉有似可教者也。從今日清齋，不閑人事，至七月七日，王母暫來也。」帝下席跪諾。言訖，玉女忽然不知所在。
帝問東方朔：「此何人。朔曰：「是西王母紫蘭宮玉女，常傳使命，往來扶桑，出入靈州，交關常陽，傳言玄都。阿母昔出配北燭仙人，近又召還，使領命祿，真靈官也。」
帝於是登延靈之臺，盛齋存道；其四方之事權，委於冢宰焉。
到七月七日，乃修除宮掖，設坐大殿。以紫羅薦地，燔百和之香，張雲錦之幃。燃九光之燈，列玉門之棗，酌蒲萄之醴。宮監明鈔本宮作躬。香果，為天宮之饌。帝乃盛服。立於階下。敕端門之內，不得有妄窺者。內外寂謐，以候雲駕。
到夜二更之後，忽見西南如白雲起，鬱然直來，逕趨宮庭，須臾轉近。聞雲中簫皷之聲。人馬之響。半食頃，王母至也。
縣投殿前，有似鳥集。或駕龍虎，或乘白麟，或乘白鶴，或乘軒車，或乘天馬。羣仙數千。光耀庭宇。既至，從官不復知所在，唯見王母乘紫雲之輦，駕九色斑龍。別有五十天仙，側近鸞輿。皆長丈餘。同執綵旄之節，佩金剛靈璽，戴天真之冠，咸住殿下。
王母唯挾二侍女上殿，侍女年可十六七。服青綾之袿。容眸流盻。神姿清發，真美人也。王母上殿東向坐。著黃金褡䙱。文采鮮明，光儀淑穆。帶靈飛大綬。腰佩分景之劒。頭上太華髻，戴太真晨嬰之冠，履玄璚鳳文之舄。
視之可年三十許，修短得中，天姿掩藹，容顏絕世，真靈人也。下車登牀。帝跪拜問寒暄畢立。因呼帝共坐，帝面南。
王母自設天廚，真妙非常：豐珍上果，芳華百味；紫芝萎蕤，芬芳填樏；清香之酒，非地上所有，香氣殊絕，帝不能名也。
又命侍女更索桃果。須臾，以玉盤盛仙桃七顆，大如鴨卵，形圓青色，以呈王母。母以四顆與帝，三顆自食。桃味甘美，口有盈味。
帝食輒收其核，王母問帝，帝曰：「欲種之。」母曰：「此桃三千年一生實，中夏地薄，種之不生。」帝乃止。
於坐上酒觴數遍，王母乃命諸侍女王子登彈八琅之璈，又命侍女董雙成吹雲和之笙，石公子擊昆庭之金，許飛瓊鼓震靈之簧。婉淩華拊五靈之石。范成君擊湘陰之磬，段安香作九天之鈞。於是衆聲澈朗。靈音駭空。又命法嬰歌玄靈之曲。
歌畢，王母曰：「夫欲修身，當營其氣。太仙真經所謂行益易之道。益者益精。易者易形。能益能易，名上仙籍；不益不易，不離死厄。行益易者。謂常思靈寶也。靈者神也。寶者精也。子但愛精握固，閉氣吞液，氣化為血，血化為精，精化為神，神化為液，液化為骨。行之不倦，神精充溢。為之一年易氣，二年易血，三年易精，四年易脈，五年易髓，六年易骨，七年易筋，八年易髮，九年易形。形易則變化。變化則成道，成道則為仙人。吐納六氣，口中甘香。欲食靈芝，存得其味，微息揖吞，從心所適。氣者水也，無所不成，至柔之物。通致神精矣。此元始天王在丹房之中所說微言。今敕侍笈玉女李慶孫，書錄之以相付。子善錄而修焉。」於是王母言語既畢，嘯命靈官，使駕龍嚴車欲去。
帝下席叩頭，請留殷勤，王母乃止。
王母乃遣侍女郭密香與上元夫人相問云：「王九光之母敬謝。比比原作但，據明鈔本、陳校本改。不相見。四千餘年矣。天事勞我，致以愆面。劉徹好道，適來視之，見徹了了，似可成進。然形慢神穢。腦血淫漏，五臟不淳。關冑彭孛。骨無津液，脈浮反升，肉多精少，瞳子不夷。三尸狡亂。玄白失時。雖當語之以至道，殆恐非仙才也。吾久在人間，實為臭濁，然時復可遊望，以寫細念。庸明鈔本、陳校本庸作客。主對坐，悒悒不樂，夫人可暫來否。若能屈駕，當停相須。」
帝見侍女下殿，俄失所在。須臾郭侍女返，上元夫人又遣一侍女答問云：「阿環再拜。上問起居，遠隔絳河，擾以官事，遂替顏色。『近五千年，仰戀光潤，情係無違。密香至，奉信承降尊於劉徹處。聞命之際，登當命駕，先被太帝君敕，使詣玄洲，校定天元。正爾暫住，如是當還，還便束帶，願暫少留』。」
帝因問王母：「不審上元何真也。王母曰：「是三天上元之官。統領十萬明鈔本萬作方。玉女名籙者也。俄而夫人至。亦聞雲中簫皷之聲。既至。從官文武千餘人。並是女子，年皆十八九許，形容明逸，多服青衣，光彩耀目，真靈官也。夫人年可二十餘。天姿精耀，靈眸絕朗，服青霜之袍，雲彩亂色，非錦非繡，不可名字。頭作三角髻。餘髮散垂至腰。戴九雲夜光之冠，曳六出火玉之珮，垂鳳文林華之綬。腰流黃揮精之劒。上殿向王母拜，王母坐而止之，呼同坐，北向。
夫人設廚，廚亦精珍，與王母所設者相似。王母敕帝曰：「此真元之母，尊貴之神，汝當起拜。帝拜問寒溫，還坐。
夫人笑曰：「五濁之人，耽酒榮利，嗜味淫色，固其常也。且徹以天子之貴，其亂目者倍於凡焉，而復於華麗之墟，拔嗜慾之根，願無為之事，良有志矣。」
王母曰：「所謂有心哉。」
夫人謂帝曰：「汝好道乎。聞數招方術，祭山嶽，祠靈神，禱河川，亦為勤矣。勤而不獲，實有由也。汝胎性暴，胎性淫，胎性奢，胎性酷，胎性賊，五者恒舍於榮衛之中。五藏之內。雖獲良針，固難愈也。暴則使氣奔而攻神，是故神擾而氣竭。淫則使精漏而魂疲。是故精竭而魂消；奢則使真離而魄穢，是故命逝而靈失；酷則使喪仁而自攻，是故失仁而眼亂。賊則使心鬬而口乾。是故內戰而外絕。此五事者，皆是截身之刀鋸，刳命之斧斤矣，雖復志好長生，不能遣茲五難，亦何為損性而自勞乎。然由是得此小益，以自知往爾。若從今已。捨爾五性，反諸柔善，明務察下，慈務矜冤，惠務濟貧，賑務施勞，念務存孤，惜務及愛身，恒為陰德。救濟死厄，旦夕孜孜。不泄精液，於是閉諸淫。養汝神，放諸奢，從至儉，勤齋戒，節飲食，絕五穀，去羶腥，鳴天鼓。飲玉漿。蕩華池，叩金梁。按而行之，當有異耳。今阿母迂天尊之重。下降於蟪蛄之窟。明鈔本、陳校本「窟」作「戶屈」二字，「戶」屬上為句，「屈」屬下為句。霄虛之靈。而詣狐鳥之爼。且阿母至誡。妙唱玄音，驗其敬勗節度，明修所奉。比及百年，阿母必能致汝於玄都之墟，迎汝於昆閬之中，位以仙官，遊於十方。信吾言矣，子勵之哉；若不能爾，無所言矣。」
帝下席跪謝曰：「臣受性凶頑，生長亂濁，面墻不啟，無由開達。然貪生畏死，奉靈敬神。今日受教，此乃天也。徹戢聖命以為身範，是小醜之臣，當獲生活，唯垂哀護，願賜上元。明鈔本。陳校本願賜上元作賜其元元。夫人使帝還坐。
王母謂夫人曰：「卿之為戒，言甚急切，更使未解之人，畏於志意。」
夫人曰：「若其志道，將以身投餓虎，忘軀破滅，蹈火履水，固於一志，必無憂也；若其志道，則心凝真性。嫌惑之徒，不畏急言，急言之發，欲成其志耳。阿母既有念，必當賜以尸解之方耳。」王母曰：「此子勤心已久。而不還良師。遂欲毀其正志，當疑天下必無仙人。是故我發閬宮，暫舍塵濁，既欲堅其仙志，又欲令向化不惑也。今日相見，令人念之。至於尸解下方，吾甚不惜。後三年，吾必欲賜以成丹半劑，石象散一具，與之則徹不得復停。當今匈奴未彌，邊陲有事，何必令其倉卒舍天下之尊，而便入林岫。但當問篤向之志，必卒何如。如如字原闕。據明鈔本、許本、黃本補。其廻改。吾方數來。」
王母因拊帝背曰：「汝用上元夫人至言，必得長生，可不勗勉耶。帝跪曰：「徹書之金簡。以身模模原作莫。據明鈔本、陳校本改，黃本作佩。之焉」。
帝又見王母巾笈中有一卷書，盛以紫錦之囊。帝問此書是仙靈方耶。不審其目，可得瞻盼否。王母出以示之曰：「此五嶽真形圖也，昨青城諸仙，就吾請求，今當過以付之。乃三天太上所出，文祕禁重，豈汝穢質所宜佩乎。今且與汝靈光生經。可以通神勸心也。」
帝下地叩頭，固請不已。
王母曰：「昔上皇清虛元年，三天太上道君，下觀六合，瞻河海之長短，察丘山之高卑，立天柱而安於地理，植五嶽而擬諸鎮輔，貴昆陵以舍靈仙，尊蓬丘以館真人，安水神于極陰之源，棲太帝于扶桑之墟。於是方丈之阜，為理命之室，滄浪海島，養九老之堂。祖瀛玄炎。長元流流下原有光字，據明鈔本、陳校本刪。生。鳳麟聚窟，各為洲名，並在滄流大海玄津之中。水則碧黑俱流。波則震蕩羣精。諸仙玉女，聚居滄溟，其名難測，其實分明。乃因山源之規矩。覩河嶽之盤曲。陵廻阜轉。山高隴長，周旋逶迤，形似書字，是故因象制名，定實之號。書形祕於玄臺，而出為靈真之信，諸仙佩之，皆如傳章；道士執之，經行山川。百神羣靈。尊奉親近。汝雖不正，然數訪仙澤，扣求不忘于道。欣子有心，今以相與。當深奉慎，如事君父。泄示凡夫，必禍及也。」
上元夫人語帝曰：「阿母今以瓊笈妙韞，發紫臺之文，賜汝八會之書。《五嶽真形》，可謂至珍且貴，上帝之玄觀矣。子自非受命合神，弗見此文矣。今雖得其真形，觀其妙理。而無五帝六甲左右靈飛之符。太陰六丁通真逐靈玉女之籙。太陽六戊招神天光策精之書』、『左乙混沌東蒙之文』、『右庚素收攝殺之律。壬癸六遯隱地八術。丙丁入火九九字原闕。據明鈔本、陳校本補。赤班符』、『六辛入金致黃水月華之法』、『六己石精金光藏景化形之方。子午卯酉八禀十訣六靈咸明鈔本咸作威。儀』、『丑辰未戌地真素訣。明鈔本素上有曲字，訣下有辭字、『長生紫書』、『三五順行』、『寅申巳亥紫度炎光內視中方』。凡缺此十二事者，當何以召山靈，朝地神，攝總萬精，驅策百鬼，束虎豹，役蛟龍乎。子所謂適知其一，未見其他也。」
帝下席叩頭曰：「徹下土濁民，不識清真，今日聞道，是生命會遇。聖母今當賜以真形，修以度世。夫人云今告徹。應須五帝六甲六丁六符致靈之術。既蒙啟發，弘益無量，唯願告誨，濟臣飢渴，使已枯之木，蒙靈陽之潤，焦炎之草，幸甘雨之溉，不敢多陳。」帝啟叩不已。
王母又告夫人曰：「夫真形寶文，靈宮所貴，此子守求不已，誓以必得，故虧科禁，特以與之。然五帝六甲。通真招神，此術眇邈。必須清潔至誡。殆非流濁所宜施行。吾今既賜徹以真形，夫人當授之以致靈之途矣。吾嘗憶與夫人共登玄隴朔野，及曜真之山。視王子童、王子立就吾求請太上隱書。吾以三元祕言，不可傳泄於中仙。夫人時亦有言，見助於子童之言志矣。明鈔本言志矣作至以。《雲笈七籤》卷七九作至矣。疑當從七籤作至矣為是。吾既難違來意，不獨執惜。至於今日之事，有以相似。後造朱火丹陵，食靈瓜，味甚好，憶此未久，而已七千歲矣，夫人既以告徹篇目十二事畢，必當匠而成之，緣何令人主稽首請乞，叩頭流血耶。上元夫人曰。阿環不苟惜。向不持來耳。此是太虛群文真人赤童所出。傳之既自有男女之限禁；又宜授得道者，恐徹下才，未應得此耳。」
王母色不平，乃曰：「天禁漏泄，犯違明科，傳必其人，授必知真者。夫人何向下才而說其靈飛之篇目乎。妄說則泄。泄而不傳。是衒天道。此禁豈輕於傳耶。別敕三官司直，推夫人之輕泄也。吾之《五嶽真形》太寶，乃太上天皇所出，其文寶妙而為天仙之信，豈復應下授於劉徹耶。直以徹孜孜之心，數請川嶽，勤修齋戒，以求神仙之應，志在度世，不遭明師，故吾等有以下眄之耳。至於教仙之術，不復限惜而弗傳。夫人且有致靈之方，能獨執之乎。吾今所以授徹真形文者，非謂其必能得道，欲使其精誠有驗求仙之不惑，可以誘進向化之徒；又欲令悠悠者，知天地間有此靈真之事，足以却不信之狂夫耳，吾意在此也。此子性氣淫暴，服精不純，何能得成真仙，浮空參差十方乎。勤而行之，適可度於不死耳。明科所云：非長生難，聞道難也。非聞道難非聞道難四字原闕。據明鈔本陳校本補。行之難；非行之難也，終之難。良匠能與人規矩，不能使人必巧也。何足隱之耶。夫人謝曰：「謹受命矣。但環環下原有倒字，據明鈔本、陳校本刪。昔蒙倒景君、無常先生二君，傳靈飛之約，以四千年一傳，女授女，不授男，太上科禁，已表於昭生之符矣。環受書以來。幷賢大女即抱蘭。凡傳六十八女子，固不可授男也。伏見扶廣山青真小童，受《六甲靈飛》於太甲中元，凡十二事，與環所授者同。青真是環入火弟子，所受《六甲》，未聞別授於人。彼男官也，今止敕取之，將以授徹也。先所以告篇目者。意是愍其有心。將欲堅其專氣，令且廣求。他日與之，亦欲以男授男，承科而行。使勤而方獲，令知天真之珍貴耳。非徒苟執。衒泄天道。阿環主臣，願不罪焉。阿母《真形》之貴。愍於勤志。亦已授之，可謂大不宜矣。」
王母笑曰：「亦可恕乎。上元夫人即命侍女紀離容，徑到扶廣山，敕青真小童。出六甲左右靈飛致神之方十二事。當以授劉徹也。須臾侍女還，捧五色玉笈，鳳文之蘊。以出六甲之文曰：「弟子何昌言：向奉使絳河，攝南真七元君檢校群龍猛獸之數，事畢授教。承阿母相邀邀字原闕。據明鈔本陳校本補。詣劉徹家。不意天靈至尊。乃復下降於臭濁中也，不審起居比來何如。侍女紀離容至云。尊母欲得金書祕字六甲靈飛左右策精之文十二事。欲授劉徹。輒封一通付信，曰徹雖有心，實非仙才，詎宜以此傳泄於行尸乎。昌近在帝處。見有上言者甚衆。云山鬼哭於叢林，孤魂號於絕域；興師旅而族有功，忘賞勞而刑士卒；縱橫白骨，煩擾黔首，淫酷自恣。罪已彰於太上。怨已見於天氣，囂言互聞，必不得度世也。奉尊見敕，不敢違耳。」
王母歎曰：「言此子者誠多，然帝亦不必推也。夫好道慕仙者，精誠志念：齋戒思愆，輒除過一月；克己反善，奉敬真神，存真守一，行此一月，輒除過一年。徹念道累年，齋亦勤矣，累禱名山、願求度脫，校計功過，殆已相掩。但今以去，勤修至誠，奉上元夫人之言，不宜復奢淫暴虐，使萬兆勞殘，冤魂窮鬼，有被掘之訴，流血之尸，忘功賞之辭耳。」夫人乃下席起立，手執八色玉笈鳳文之蘊，仰帝而祝曰：「九天浩洞，太上耀靈。神照玄寂，清虛朗明。登虛者妙，守氣者生。至念道臻，寂感真誠。役神形辱，安精年榮。授徹靈飛，及此六丁。左右招神，天光策精。可以步虛，可以隱形。長生久視，還白留青。我傳有四萬之紀，授徹傳在四十之齡。違犯泄漏，禍必族傾。反是天真，必沉幽冥。爾其慎禍，敢告劉生。爾師主是真青童小君，太上中黃道君之師真。明鈔本師真作司直。元始十天王入室弟子也。姓延陵名陽，字庇華，形有嬰孩之貌，故仙宮以青真小童為號。其為器也，玉朗洞照。聖周萬變，玄鏡幽覽。才為真俊，游於扶廣。權此始運，館于玄圃。治仙職分，子在師居，從爾所願。不存所授，命必傾淪。言畢，夫人一一手指所施用節度，以示帝焉。凡十二事都畢，又告帝曰：「夫五帝者，方面之天精，六甲六位之通靈，佩而尊之，可致長生。此書上帝封於玄景之臺，子其寶秘焉。」
王母曰：「此三天太上之所撰，藏於紫陵之臺，隱以靈壇之房，封以華琳之函，韞以蘭繭之帛，約以紫羅之素，印以太帝之璽。受之者，四十年傳一人；無其人，八十年可頓授二人。得道者四百年一傳，得仙者四千年一傳。得真者四萬年一傳，昇太上者四十萬年一傳。非其人謂之泄天道；得其人不傳，是謂蔽天寶；非限妄傳，是謂輕天老；受而不敬，是謂慢天藻。泄蔽輕慢四者。取死之刀斧，延禍之車乘也。泄者身死於道路，受上刑而骸裂；蔽者盲聾於來世，命凋枉而卒歿。輕則鍾禍於父母。詣玄都而考罰；慢則暴終而墮惡道，棄疾於後世。此皆道之科禁，故以相戒，不可不慎也。」王母因授以《五嶽真形圖》，帝拜受俱畢。
夫人自彈雲林之璈，歌步玄之曲。王母命侍女田田原作曰，據明鈔本、陳校本改。四非。答哥。哥畢。乃告帝從者姓名。乃冠帶執佩物名。所以得知而紀焉。
至明旦，王母與上元夫人同乘而去，人馬龍虎，導從音樂如初，而時雲彩鬱勃，盡為香氣，極望西南，良久乃絕。
帝既見王母及上元夫人，乃信天下有神仙之事。其後帝以王母所授五真圖靈光經。及上元夫人所授《六甲靈飛》十二事，自撰集為一卷，及諸經圖，皆奉以黃金之箱，封以白玉之函，以珊瑚為軸，紫錦為囊，安著柏梁臺上。數自齋潔朝拜，燒香灑掃，然後乃執省焉。
帝自受法，出入六年，意旨清暢，高韻自許，為神真見降，必當度世。
恃此不修至德，更興起臺館，勞弊萬民，坑降殺服。遠征夷狄。路盈怒歎，流血膏城，每事不從。
至太初元年，十一月乙酉，天火燒柏梁臺。真形圖靈飛經錄十二事靈光經。及自撰所受，凡十四卷。幷函並失。王母當知武帝既不從訓，故火災耳。
其後東方朔一旦乘龍飛去。同時衆人。見從西北上冉冉，仰望良久，大霧覆之，不知所適。
至元狩二年二月，帝病。行盩庢西。憇五柞宮。丁卯，帝崩，入殯未央宮前殿；三月，葬茂陵。是夕，帝棺自動，而有聲聞宮外，如此數遍，又有芳香異常。
陵畢，墳埏間大霧，門柱壞，霧經一月許日。
帝塚中先有一玉箱，一玉杖，此是西胡康渠王所獻，帝甚愛之，故入梓宮中。
其後四年，有人於扶風市中買得此二物。帝時左右侍人，有識此物，是先帝所珍玩者，因認以告。有司詰之，買者乃商人也，從關外來，宿鄽市。其日，見一人於北車巷中，賣此二物。青布三十疋。錢九萬。即售交原作之。据明鈔本、陳校本改。度，實不知賣箱杖主姓名，事實如此。有司以聞，商人放還，詔以二物付太廟。
又帝崩時。遣詔以雜經三十餘卷。常讀玩之，使隨身斂。到元元原誤建，據緯略引校改。康二年，河東功曹李友，入上黨抱犢山採藥，於巖室中得此經，盛以金箱，卷後題東觀臣姓名，記月日，武帝時也。河東太守張純，以經箱奏進。帝問武帝時左右侍臣，有典書中郎冉登，見經及箱，流涕對曰：「此孝武皇帝殯殮時物也，臣當時以著梓宮中，不知何緣得出。宣帝大愴然驚愕，以經付孝武帝廟中。
按《九都龍真經》云：得仙之下者，皆先死。過太陰中鍊尸骸。度地戶，然後乃得尸解去耳。且先斂經杖，乃忽顯出，貨於市中，經見山室，自非神變幽妙，孰能如此者乎。出《漢武內傳》

[book_title]神仙四
[book_node]王子喬
王子喬者，周靈王太子也。好吹笙作鳳凰鳴。遊伊洛之間，道士浮丘公，接以上嵩山。三十餘年。後求之於山，見桓良曰：「告我家，七月七日待我於緱氏山頭。果乘白鶴，駐山嶺。望之不到，舉手謝時人，數日而去。後立祠於緱氏及嵩山。出《列仙傳》
[book_node]鳳綱
鳳綱者，漁陽人也。常採百草花，以水漬封泥之。自正月始，盡九月末止，埋之百日，煎九火。卒死者，以藥內口中，皆立活。綱常服此藥，至數百歲不老。後入地肺山中仙去。出《神仙傳》
[book_node]琴高
琴高者，趙人也，以鼓琴為宋康王舍人。行涓、彭之術，浮遊冀州涿郡間。二百餘年。後辭入涿水中取龍子，與弟子期之曰：「皆潔齋，候於水旁，設祠屋。」果乘赤鯉來，坐祠中。且且原作旦。據明抄本改。有萬人觀之。留一月餘。復入水去。出《列仙傳》
[book_node]鬼谷先生
鬼谷先生，晉平公時人，隱居鬼谷，因為其號。先生姓王名利，亦居清溪山中。蘇秦、張儀，從之學縱橫之術。二子欲馳騖諸侯之國，以智詐相傾奪，不可化以至道。夫至道玄微，非下才得造次而傳。先生痛其道廢絕，數對蘇、張涕泣，然終不能寤。蘇、張學成別去，先生與一隻履，化為犬，北引二子即日到秦矣。先生凝神守一，朴而不露。在人間數百歲，後不知所之。秦皇時，大宛中多枉死者橫道，有鳥御草以覆死人面，遂活。有司上聞。始皇遣使齎草以問先生。先生曰：「巨海之中有十洲，曰祖洲、瀛洲、玄洲、炎洲、長洲。長洲二字原闕。據黃本補。元洲、流洲、光生洲、鳳麟洲、聚窟洲、此草是祖洲不死草也。生在瓊田中，亦名養神芝。其葉似菰，不叢生，一株可活千人耳。出《仙傳拾遺》
[book_node]蕭史
蕭史不知得道年代，貌如二十許人。善吹簫作鸞鳳之響。而瓊姿煒爍，風神超邁，真天人也。混迹於世，時莫能知之。秦穆公有女弄玉，善吹簫，公以弄玉妻之。遂教弄玉作鳳鳴。居十數年，吹簫似鳳聲，鳳凰來止其屋。公為作鳳臺。夫婦止其上，不飲不食，不下數年。一旦，弄玉乘鳳，蕭史乘龍，昇天而去。秦為作鳳女祠，時聞簫聲。今洪州西山絕頂。有蕭史石仙壇石室。及巖屋真像存焉。莫知年代。出神仙傳拾遺
[book_node]徐福
徐福，字君房，不知何許人也。
秦始皇時，大宛中多枉死者橫道。數有烏銜草。覆死人面，皆登時活。有司奏聞始皇。始皇使使者齎此草。以問北郭鬼谷先生。云是東海中祖洲上不死之草，生瓊田中，一名養神芝，其葉似菰，生不叢，一株可活千人。始皇於是謂可索得，因遣福及童男童女各三千人，乘樓船入海。尋祖洲不返，後不知所之。
逮沈羲得道，黃老遣福為使者，乘白虎車，度世君司馬生乘龍車，侍郎薄延之乘白鹿車，俱來迎羲而去。由是後人知福得道矣。
又唐開元中，有士人患半身枯黑，御醫張尚容等不能知。其人聚族言曰：「形體如是，寧可久耶。聞大海中有神仙，正當求仙方，可愈此疾。」宗族留之不可，因與侍者。齎糧至登州大海側。遇空舟。乃賫所携。掛帆隨風。可行十餘日。近一孤島，島上有數百人，如朝謁狀。須臾至岸，岸側有婦人洗藥，因問彼皆何者。婦人指云。中心牀坐。鬚鬢白者，徐君也。」又問徐君是誰。婦人云：「君知秦始皇時徐福耶。曰：「知之。」「此則是也。」
頃之。衆各散去。某遂登岸致謁，具語始末，求其毉理。徐君曰：「汝之疾，遇我即生。」初以美飯哺之，器物皆奇小，某嫌其薄。君云：「能盡此。為再飧也。但恐不盡爾。」某連啖之，如數甌物致飽。而飲亦以一小器盛酒，飲之致醉。
翌日，以黑藥數丸令食，食訖，痢黑汁數升，其疾乃愈。某求住奉事。徐君云：「爾有祿位，未宜即留，當以東風相送，無愁歸路遙也。」復與黃藥一袋，云：「此藥善治一切病。還遇病者。可以刀圭飲之。」
某還。數日至登州。以藥奏聞。時玄宗令有疾者服之，皆愈。出《仙傳拾遺》及《廣異記》
[book_node]王母使者
漢武帝天漢三年，帝巡東海，祠恒山，王母遣使獻靈膠四兩，吉光毛裘。武帝以付外庫。不知膠裘二物之妙也。以為西國雖遠，而貢者不奇，使者未遣之。帝幸華林苑，射虎兕，弩絃斷。使者時隨駕，因上言，請以膠一分，以口濡其膠，以續弩絃。帝驚曰：「此異物也。」乃使武士數人，對牽引之，終日不脫，勝未續時也。膠青色，如碧玉。吉光毛裘黃白，蓋神馬之類。裘入水終日不沈。入火不焦。帝悟，厚賂使者而遣去。集絃膠出自鳳驎洲，洲在西海中，地面正方，皆一千五百里，四面皆弱水遶之。上多鳳驎。數萬為羣。煮鳳喙及驎角，合煎作膠。名之集絃膠。一名連金泥。弓弩已斷之絃。刀劒已斷之鐵。以膠連續，終不脫也。出《仙傳拾遺》
[book_node]月支使者
漢延和三年春，武帝幸安定。西胡月支國王。遣使獻香四兩，大如雀卵，黑如桑椹。帝以香非中國所乏，以付外庫。
又獻猛獸一頭，形如五六十日犬子，大如貍，其毛黃色。國使將以呈帝，帝見使者抱之以入，其氣禿悴，尤怪其所貢之非。問使者曰：「此小物，何謂猛獸。使者對曰：「夫威加於百禽者，不必計其大小。是以神驎為巨象之王，鳳凰為大鵬之宗，亦不在巨細也。臣國此去三十萬里，常占東風入律，百旬不休；青雲干呂，連月不散者。中國將有好道之君矣。我國王將仰中土而慕道風，薄金玉而厚靈物。故搜奇蘊而索神香，步天林而請猛獸，乘肥車而濟弱水，策驥足以度飛沙。契闊途徑，艱苦蹊路，於今十三年矣。神香辟夭殘之死疾，猛獸却百邪之魍魎。夫此二物者。實濟衆生之至要。助至化而升平。豈圖陛下，乃不知貴乎。是臣國占風之謬也。今日仰鑒天姿，乃非有道之君也。眼多視則貪恣，口多言則犯難，身多動則注賊，心多節則奢侈，未有用此四多，而天下成治者也。」
帝默然不平。帝乃使使者勑猛獸發聲。試聽之。使者乃指獸，令發一聲。獸舐唇良久。忽如天雷霹靂之響。又作。兩目如䃸磹之炎光。久乃止。帝登時顛蹷。掩耳振動。不能能原作然。據明鈔本、陳校本改。自止。侍者及及原作乃。據明鈔本。陳校本改。武士皆失仗。帝忌之，因以此獸付上林苑，令虎食之。虎見獸，皆相聚屈蹟如也。
帝恨使者言不遜，欲罪之。明日，失使者及猛獸所在。
至始元元年，京城大疫，死者太半，帝取月支神香燒之於城內，其死未三日者皆活。香氣經三月不歇，帝信神香。乃秘錄餘香。一旦函檢如故。而失神香也。此香出於聚窟洲人鳥山，山上多樹，與楓樹相似，而香聞數里，名為返魂樹。亦能自作聲，如群牛吼，聞之者心振神駭。伐其木根，於玉釜中煮取汁，更以微火熟煎之。如黑狀。令可丸，名為驚精香，或名振靈丸，或名返生香，或名振檀香，或名却死香，一種六名。斯實靈物也。出《仙傳拾遺》
[book_node]衛叔卿
衛叔卿者，中山人也。服雲母得仙。漢儀鳳二字有誤。二年，八月壬辰，孝武皇帝閒居殿上，忽有一人乘雲車，駕白鹿，從天而下，來集殿前。其人年可三十許，色如童子，羽衣星冠。帝乃驚問曰：「為誰，答曰：「吾中山衛叔卿也。」帝曰：「子若是中山人，乃朕臣也，可前共語。」叔卿本意謁帝，謂帝好道，見之必加優禮。而帝今云是朕臣也，於是大失望，默然不應。忽焉不知所在。
帝甚悔恨，即遣使者梁伯至中山，推求叔卿，不得見。但見其子名度世，即將還見。帝問云：「汝父今在何所。對曰：「臣父少好仙道，嘗服藥導引，不交世事，委家而去。已四十餘年。云當入太華山也。」帝即遣使者與度世共之華山，求尋其父。到山下欲上，輒火，不能上也。
積數十日，度世謂使者曰：「豈不欲令吾與他人俱往乎。」乃齋戒獨上。
未到其嶺，於絕巖之下，望見其父，與數人博戲於石上。紫雲欎欎於其上。白玉為床，又有數仙童執幢節，立其後。度世望而載拜。
叔卿曰：「汝來何為。度世曰：「帝甚恨前日倉卒，不得與父言語，今故遣使者梁伯，與度世共來，願更得見父也。」
叔卿曰：「前為太上所遣，欲誡帝以大災之期，及救危厄之法，國祚可延。而彊梁自貴，不識真道，而反欲臣我，不足告語，是以去耳。今當與中黃太乙共定天元，吾終不復往耳。」
度世曰：「不審向與父並坐是誰也。叔卿曰：「洪崖先生、許由、巢父、火低公、飛黃子、王子晉、薛容耳。今世向大亂，天下無聊，後數百年間，土滅金亡。汝歸，當取吾齋室西北隅大柱下玉函，函中有神素書，取而按方合服之，一年可能乘雲而行。道成，來就吾於此。勿得為漢臣也。亦不復為語帝也。度世於是拜辭而去，下山見梁伯，不告所以。梁伯意度世必有所得，乃叩頭於度世，求乞道術。
先是度世與之共行，見伯情行溫實，乃以語之。梁伯但不見柱下之神方耳。後掘得玉函，封以飛仙之香，取而餌服。乃五色雲母，遂合藥服之，與梁伯俱仙去。留其方與子，而世人多有得之者。出《神仙傳》
[book_node]張楷
張楷字公超，有道術，居華山谷中。能為五里霧。有玉訣金匱之學，坐在立亡之道。人學其術者，填門如市，故云霧市。今華山有張超谷焉。出《仙傳拾遺》
[book_node]陽翁伯
陽翁伯者，盧龍人也，事親以孝。葬父母於無終山，山高八十里，其上無水。翁伯廬於墓側，晝夜號慟，神明感之，出泉於其墓側。因引水就官道，以濟行人。嘗有飲馬者，以白石一升與之，令翁伯種之，當生美玉。果生白璧，長二尺者數雙。一日，忽有青童乘虛而至，引翁伯至海上仙山。謁羣仙。曰：「此種玉陽翁伯也。」一仙人曰：「汝以孝於親，神真所感，昔以玉種與之，汝果能種之。汝當夫婦俱仙，今此宮即汝他日所居也。天帝將巡省於此，開禮玉十班，汝可致之。」言訖，使仙童與俱還。翁伯以禮玉十班，以授仙童。北平徐氏有女，翁伯欲求婚。徐氏謂媒者曰：「得白璧一雙可矣。」翁伯以白璧五雙。遂壻徐氏。數年，雲龍下迎，夫婦俱昇天。今謂其所居為玉田坊。翁伯仙去後，子孫立大石柱於田中，以紀其事。出《仙傳拾遺》。五代前蜀杜光庭

[book_title]神仙五
[book_node]王次仲
王次仲者，古之神仙也。當周末戰國之時，合縱連衡之際，居大夏小夏山。以為世之篆文，功多而用寡，難以速就。四海多事，筆扎所先。乃變篆籀之體為隸書。始皇既定天下，以其功利於人。徵之入秦。不至。復命使召之。勑使者曰。吾削平六合，一統天下，孰敢不賓者。次仲一書生而逆天子之命，若不起，當殺之，持其首來，以正風俗，無肆其悍慢也。」詔使至山致命，次仲化為大鳥，振翼而飛。使者驚拜曰：「無以復命，亦恐見殺，惟神人憫之。」鳥徘徊空中，故墮三翮，使者得之以進。始皇素好神仙之道，聞其變化，頗有悔恨。今謂之落翮山，在幽州界，鄉里祠之不絕。出《仙傳拾遺》
[book_node]墨子
墨子者，名翟，宋人也，仕宋為大夫。外治經典，內修道術，著書十篇，號為墨子。
世多學者，與儒家分途，務尚儉約，頗毀孔子。
有公輸般者，為楚造雲梯之械以攻宋。墨子聞之，往詣楚。脚壞，裂裳裹足，七日七夜到。見公輸般而說之曰。子為雲梯以攻宋，宋何罪之有。餘於地而不足於民。殺所不足而爭所有餘。不可謂智；宋無罪而攻之，不可謂仁；知而不爭，不可謂忠；爭而不得，不可謂彊。」公輸般曰：「吾不可以已，言於王矣。」
墨子見王曰：「於今有人，捨其文軒。隣有一弊輿而欲竊之。舍其錦繡。隣有短褐而欲竊之。舍其梁肉。隣有糟糠而欲竊之。此為何若人也。王曰。若然者。必有狂疾。」
翟曰：「楚有雲夢之麋鹿，江漢之魚龜，為天下富，宋無雉兔鮒魚，猶梁肉與糟糠也。楚有杞梓豫章，宋無數丈之木，此猶錦繡之與短褐也。臣聞大王更議攻宋，有與此同。」
王曰：「善哉。然公輸般已為雲梯。謂必取宋。」於是見公輸般。
墨子解帶為城，以幞為械，公輸般乃設攻城之機。九變而墨子九拒之，公輸之攻城械盡。而墨子之守有餘也。公輸般曰：「吾知所以攻子矣，吾不言。」墨子曰：「吾知子所以攻我，我亦不言。」
王問其故。
墨子曰：「公輸之意，不過殺臣，謂宋莫能守耳。然臣之弟子禽滑釐等三百人，早已操臣守禦之器，在宋城上而待楚寇矣，雖殺臣，不能絕也。」楚乃止，不復攻宋。
墨子年八十有二，乃歎曰：「世事已可知，榮位非常保，將委流俗，以從赤松子游耳。」乃入周狄山，精思道法，想像神仙。於是數聞左右山間，有誦書聲者，墨子臥後，又有人來，以衣覆足。墨子乃伺之，忽見一人，乃起問之曰：「君豈非山岳之靈氣乎，將度世之神仙乎。願且少留，誨以道要。」
神人曰：「知子有志好道，故來相候。子欲何求。墨子曰：「願得長生，與天地相畢耳。」
於是神人授以素書，朱英丸方，道靈教戒，五行變化，凡二十五篇，告墨子曰：「子有仙骨，又聰明，得此便成，不復須師。」墨子拜受合作，遂得其驗，乃撰集其要，以為《五行記》。乃得地仙，隱居以避戰國。
至漢武帝時，遣使者。楊違，束帛加璧，以聘墨子，墨子不出。視其顏色，常如五十許人。周游五嶽，不止一處。出《神仙傳》
[book_node]劉政
劉政者，沛人也。高才博物，學無不覽。以為世之榮貴，乃須臾耳，不如學道，可得長生。乃絕進趨之路，求養生之術。勤尋異聞，不遠千里。苟有勝己。雖奴客必師事之。復治墨子五行記，兼服朱英丸。年百八十餘歲。色如童子。能變化隱形，以一人分作百人，百人作千人，千人作萬人。又能隱三軍之衆。使成一叢林木，亦能使成鳥獸；試取他人器物，易置其處，人不知覺。又能種五果，立使華實可食。坐致行廚，飯膳俱數百人。又能吹氣為風，飛砂揚石。以手指屋宇山陵壺器，便欲頹壞；復指之，即還如故。又能化生美女之形，及作水火。又能一日之中，行數千里。能噓水興雲，奮手起霧，聚土成山，刺地成淵。能忽老忽少，乍大乍小，入水不沾，步行水上。召江海中魚鼈蛟龍黿鼉。即皆登岸。又口吐五色之氣，方廣十里，直上連天，又能躍上。下去地數百丈。後去不知所在。出《神仙傳》
[book_node]孫博
孫博者，河東人也。有清才，能屬文。著書百餘篇。誦經數十萬言。晚乃好道，治墨子之術。能令草木金石皆為火，光照數里；亦能使身成火，口中吐火，指大樹生草則焦枯，更指還如故。又有人亡奴，藏匿軍中者，捕之不得。博語奴主曰：「吾為卿燒其營舍，奴必走出，卿但諦伺捉之。」於是博以一赤丸子，擲軍門，須臾火起燭天，奴果走出，乃得之。博乃復以一青丸子擲之，火即滅，屋舍百物，如故不損。博每作火有所燒，他人以水灌之，終不可滅，須臾自止之，方止。行水火中不沾灼，亦能使千百人從己蹈之，俱不沾灼，又與人往水上，布席而坐，飲食作樂。使衆人舞於水上。又山間石壁，地上盤石，博入其中，漸見背及兩耳，良久都沒。又能吞刀劒數千枚。及壁中出入，如孔穴也。能引鏡為刀，屈刀為鏡，可積時不改，須博指之，乃復如故。後入林慮山，服神丹而仙去。出《神仙傳》
[book_node]天門子
天門子者，姓王名綱。尤明補養之要。故其經曰：「陽生立於寅，純木之精；陰生立於申，純金之精。天以木投金，無往不傷，故陰能疲陽也。陰人所以著脂粉者，法金之白也。是以真人道士，莫不留心注意，精其微妙，審其盛衰。我行青龍，彼行白虎，取彼朱雀，煎我玄武，不死之道也。又陰人之情也，每急於求陽。然而外自收收原作戕，據明鈔本改。抑，不肯請陽者，明金不為木屈也。陽性氣剛燥。志節踈略。至於遊宴，言和氣柔。辭語卑下。明木之畏於金也。」天門子既行此道，年二百八十歲，猶有童子之色。乃服珠醴得仙，入玄洲山去也。出《神仙傳》
[book_node]玉子
玉子者。姓韋明鈔本韋作章。名震，南郡人也。少好學衆經。周幽王徵之不出。乃歎曰：「人生世間，日失一日，去生轉遠，去死轉近。而但貪富貴，不知養性命，命盡氣絕則死，位為王侯，金玉如山，何益於灰土乎。獨有神仙度世，可以無窮耳。乃師長桑子。具受衆術。乃別造一家之法。著道書百餘篇。其術以務魁為主，而精於五行之意，演其微妙，以養性治病，消災散禍。能起飄風，發屋折木，作雷雨雲霧。能以木瓦石為六畜龍虎立成，能分形為百千人。能涉江海。含水噴之，皆成珠玉，亦不變。或時閉氣不息，舉之不起，推之不動，屈之不曲，伸之不直，或百日數十日乃起。每與子弟行，各丸泥為馬與之，皆令閉目，須臾成大馬，乘之日行千里。又能吐氣五色，起數丈，見飛鳥過，指之即墮。臨淵投符。召魚鼈之屬。悉來上岸。能令弟子舉眼見千里外物，亦不能久也。其務魁時，以器盛水。着兩肘之間。噓之，水上立有赤光，輝輝起一丈。以此水治病，病在內飲之，在外者洗之，皆立愈。後入崆峒山合丹，白日昇天而去。出《神仙傳》
[book_node]茅濛
茅濛，字初成，咸陽南關人也，即東卿司命君盈之高祖也。濛性慈憫，好行陰德，廉靜博學。逆覩周室將衰，不求進於諸侯。常歎人生若電流，出處宜及其時。於是師北郭鬼谷先生，受長生之術，神丹之方。後入華山，靜齋絕塵，修道合藥，乘龍駕雲，白日昇天。先是其邑歌謠曰：「神仙得者茅初成，駕龍上昇入太清。時下玄洲戲赤城，繼世而往在我盈。帝若學之臘嘉平。」秦始皇聞之。因改臘為嘉平。出《洞仙傳》
[book_node]沈羲
沈羲者，吳郡人，學道於蜀中。但能消災治病，救濟百姓，不知服食藥物。功德感天，天神識之。羲與妻賈共載，詣子婦卓孔寧家還，逢白鹿車一乘，青龍車一乘，白虎車一乘，從者皆數十騎，皆朱衣，仗矛帶劍，輝赫滿道。問羲曰：「君是沈羲否。羲愕然，不知何等，答曰：「是也。何為問之。騎人曰：「羲有功於民，心不忘道，自少小以來，履行無過。壽命不長，年壽將盡。黃老今遣仙官來下迎之。侍郎薄延之，乘白鹿車是也；度世君司馬生，青龍車是也；迎使者徐福，白虎車是也。」須臾，有三仙人，羽衣持節，以白玉簡、青玉介丹玉字，授羲，羲不能識。遂載羲昇天。昇天之時，道間鉏耘人皆共見，不知何等。斯須大霧，霧解，失其所在，但見羲所乘車牛，在田食苗。或有識是羲車牛，以語羲家。弟子恐是邪鬼，將羲藏山谷間，乃分布於百里之內，求之不得。四百餘年。忽還鄉里，推求得數世孫，名懷喜。懷喜告曰。聞先人說。家有先人仙去，久不歸也。」留數十日。說初上天時。云不得見帝，但見老君東向而坐。左右勑羲不得謝。但默坐而已。宮殿鬱鬱如雲氣，五色玄黃，不可名狀。侍者數百人，多女少男。庭中有珠玉之樹。衆芝叢生。龍虎成群，游戲其間，聞琅琅如銅鐵之聲，不知何等。四璧熠熠。有符書着之。老君身形略長一丈。被髮文衣。身體有光耀。須臾，數玉女持金按玉盃，來賜羲曰：「此是神丹，飲者不死。夫妻各一杯，壽萬歲。」乃告言：飲服畢，拜而勿謝。服藥後，賜棗二枚。大如鶏子。脯五寸，遺羲曰：「暫還人間，治百姓疾病。如欲上來，書此符。懸之竿杪。吾當迎汝。」乃以一符及仙方一首賜羲。羲奄忽如寐，已在地上。多得其符驗也。出《神仙傳》
[book_node]陳安世
陳安世，京兆人也，為權叔本家傭賃。稟性慈仁，行見禽獸，常下道避之，不欲驚之，不踐生蟲，未嘗殺物。年十三四，叔本好道思神，有二仙人，託為書生，從叔本游，以觀試之。而叔本不覺其仙人也，久而意轉怠。叔本在內，方作美食，而二仙復來詣門，問安世曰：「叔本在否。答曰：「在耳。」入白叔本，叔本即欲出，其婦引還而止曰：「餓書生輩，復欲來飽腹耳。」於是叔本使安世出答：「言不在。」二人曰：「前者云在，旋言不在，何也。答曰：「大家君教我云耳。」二人善其誠實。乃謂叔本勤苦有年。今適值我二人，而乃懈怠，是其不遇。幾成而敗。乃問安世曰：「汝好游戲耶。答曰：「不好也。」又曰：「汝好道乎。答曰：「好，而無由知之。」二人曰：「汝審好道，明日早會道北大樹下。」安世承言，早往期處，到日西，不見一人，乃起欲去，曰：「書生定欺我耳。」二人已在其側，呼曰：「安世汝來何晚也。答曰：「早來，但不見君耳。」二人曰：「吾端坐在汝邊耳。」頻三期之，而安世輒早至。知可教，乃以藥二丸與安世，誡之曰：「汝歸，勿復飲食，別止於一處。」安世承誡，二人常來往其處。叔本怪之曰：「安世處空室，何得有人語。往輒不見。叔本曰：「向聞多人語聲，今不見一人，何也。答曰：「我獨語耳。」叔本見安世不復食，但飲水，止息別位，疑非常人，自知失賢，乃嘆曰：「夫道尊德貴，不在年齒。父母生我，然非師則莫能使我長生。先聞道者，即為師矣。」乃執弟子之禮，朝夕拜事之，為之灑掃。安世道成。白日昇天。臨去，遂以要道術授叔本，叔本後亦仙去矣。出《神仙傳》

[book_title]神仙六
[book_node]張子房
張子房，名良，韓國人也，避地於南陽，徙居於沛，後為沛國人焉。
童幼時，過下邳圯橋，風雪方甚，遇一老叟。着烏巾。黃單衣。墜履於橋下，目子房曰：「孺子為我取之。」子房無倦色，下橋取履以進。老叟引足以納之，子房神意愈恭。
叟笑曰：「孺子可教也。明旦來此，當有所教。」子房昧爽至，叟已在矣。曰：「期而後至，未可傳道。」如是者三，子房先至，亦無倦怠。
老叟喜，以書授之曰：「讀此當為帝王師。若復求吾，乃穀城山下黃石也。」
子房讀其書，能應機權變，佐漢祖定天下。
後人謂其書為黃石公書。修之於身，能煉氣絕力，輕身羽化。
與綺里季、東園公、甪里先生、夏黃公，為雲霞之交。
漢初，遇四五小兒路上群戲，一兒曰。着青裙。入天門，揖金母，拜木公。」時人莫知之，子房知之，往拜之曰：「此東王公之玉童也。所謂金母者，西王母也；木公者，東王公也。此二元尊，乃陰陽之父母，天地之本源，化生萬靈，育養群品。木公為男仙之主，金母為女仙之宗。長生飛化之士，昇天之初，先覲金母，後謁木公，然後昇三清，朝太上矣。此歌乃玉童教世人拜王公而揖王母也。」
子房佐漢，封留侯，為大司徒。解形於世，葬於龍首原。
赤眉之亂，人發其墓，但見黃石枕，化而飛去，若流星焉。不見其尸形衣冠，得素書一篇及兵略數章。子房登仙，位為太玄童子，常從老君於太清之中。其孫道陵得道，朝崑崙之夕，子房往焉。出《仙傳拾遺》
[book_node]東方朔
東方朔，小名曼倩。父張氏，名夷，字少平；母田氏。夷年二百歲。顏若童子。朔生三日而田氏死。死時漢景帝三年也。鄰母拾朔養之，時東方始明，因以姓焉。年三歲，天下秘識，一覽暗誦於口，恒指揮天上空中獨語。隣母忽失朔。累月暫歸，母笞之。後復去，經年乃歸。母見之大驚曰：「汝行經年一歸，何以慰吾。朔曰：「兒暫之紫泥之海，有紫水污衣，仍過虞泉湔浣，朝發中還，何言經年乎。母又問曰：「汝悉經何國。朔曰：「兒湔衣竟，暫息冥都崇臺。一窹眠。王公㗖兒以丹栗霞漿。兒食之既多，飽悶幾死，乃飲玄天黃露半合。即醒，還遇一蒼虎息於路，初兒騎虎而還，打捶過痛，虎囓兒脚傷。」母便悲嗟，乃裂青布裳裹之。
朔復去家萬里，見一枯樹，脫布掛樹，布化為龍。因名其地為布龍澤。朔以元封中，遊鴻濛之澤，忽遇母採桑於白海之濱。俄而有黃眉翁，指母以語朔曰：「昔為我妻，託形為太白之精。今汝亦此星之精也。吾却食吞氣。已九十餘年。目中童子，皆有青光，能見幽隱之物。三千年一返骨洗髓，二千年一剝皮伐毛，吾生來已三洗髓五伐毛矣。」
朔既長，仕漢武帝為太中大夫。武帝暮年，好仙術，與朔狎暱。
一日謂朔曰。朕欲使愛幸者不老。可乎。朔曰：「臣能之。」
帝曰：「服何藥。曰：「東北地有芝草，西南有春生之魚。」
帝曰：「何知之。曰：「三足烏欲下地食此草，羲和以手掩烏目，不許下，畏其食此草也。鳥獸食此，即美悶不能動。」
問曰：「子何知之。朔曰：「小兒時掘井，陷落井下，數十年無所託。有人引臣往取此草，乃隔紅泉不得渡。其人與臣一隻履，臣乃乘履泛泉，得而食之。其國人皆織珠玉為簟，要臣入雲韍之幕，設玄珉雕枕，刻鏤為日月雲雷之狀。亦曰鏤空枕。亦曰玄雕枕。又薦□民毫之珍褥。以百□民之毫織為褥。此毫褥而冷，常以夏日舒之。因名柔毫水藻之褥。臣舉手拭之。恐水濕席，定視乃光也。」
其後武帝寢於靈光殿。召朔於青綺窗綈紈幕下。問朔曰：「漢年運火德統，以何精何瑞為祥。朔對曰。臣常游昊然之墟。在長安之東，過扶桑七萬里，有雲山。山頂有井，雲從井中出。若土德則黃雲，火德則赤雲，金德則白雲，水德則黑雲。」帝深信之。
太初二年，朔從西那邪國還，得聲風木十枝，以獻帝。長九尺，大如指。此木出因洹之水。則禹貢所謂因桓是來。即其源也，出甜波，上有紫燕黃鵠集其間。實如細珠，風吹珠如玉聲，因以為名。帝以枝遍賜群臣，年百歲者頒賜。此人有疾，枝則有汗，將死者枝則折。昔老聃在周二千七百年，此枝未汗；洪崖先生，堯時年已三千歲，此枝亦未一折。帝乃賜朔，朔曰：「臣見此枝三遍枯死，死而復生，何翅汗折而已。語曰：『年末年，枝忽汗。明鈔本末作未。忽作勿。御覽卷九五三引洞冥記作年未半。枝不汗』此木五千歲一濕，萬歲一枯也。」帝以為然。
又天漢二年。帝升蒼龍舘。思仙術，召諸方士，言遠國遐鄉之事。唯朔下席操筆疏曰：「臣遊北極，至鏡火山，日月所不照。有龍衘火。以照山四極。亦有園囿池苑，皆植異草木。有明莖草。如金燈，折為燭，照見鬼物形。仙人寗封。嘗以此草然於於原作為。據明鈔本改。夜，朝見腹內外有光。亦名洞腹草。帝剉此草為蘇，以塗明雲之觀，夜坐此觀，即不加燭。亦名照魅草。採以籍足，則入水不沉。」
朔又嘗東遊吉雲之地，得神馬一匹，高九尺。帝問朔何獸，曰：「王母乘雲光輦，以適東王公之舍，稅此馬於芝田，東王公怒，棄此馬於清津天岸。臣至王公壇，因騎而反。遶日三匝，此馬入漢關，關門猶未掩。臣於馬上睡，不覺還至。」
帝曰：「其名云何。朔曰：「因事為名。名步景駒。朔曰：「自馭之如駑馬蹇驢耳。」朔曰：「臣有吉雲草千頃，種於九景山東，二千年一花，明年應生，臣走往刈之，以秣馬，馬立不饑。」朔曰：「臣至東極，過吉雲之澤。」
帝曰：「何為吉雲。曰：「其國常以雲氣占凶吉，若有喜慶之事。則滿室雲起。五色照人。着於草樹。皆成五色露，露味皆甘。」
帝曰：「吉雲五露可得否。曰：「臣負吉雲草以備馬，此立可得，日可三二往。」乃東走，至夕而還，得玄白青黃露，盛以青琉璃，各受五合，授帝。帝徧賜群臣。其得之者，老者皆少，疾者皆除也。
又武帝常見彗星。朔折指星木以授帝。帝指彗星，應時星沒，時人莫之測也。
朔又善嘯，每曼聲長嘯，輒塵落漫飛。
朔未死時，謂同舍郎曰：「天下人無能知朔，知朔者唯太王公耳。」朔卒後，武帝得此語，即召太王公問之曰：「爾知東方朔乎。公對曰：「不知。」
「公何所能。曰。頗善星暦。帝問諸星皆具在否。曰：「諸星具，獨不見歲星十八年，今復見耳。」
帝仰天歎曰。東方朔生在朕傍十八年。而不知是歲星哉。」慘然不樂。其餘事跡。多散在別卷，此不備載。出《洞冥記》及《朔別傳》
[book_node]王喬
王喬，河東人也，漢顯宗時為葉令。
有神術，每月朔望，常詣京朝。帝怪其來數，而不見車騎，密令太史伺望之。言臨至，必有雙鳧從東南飛來。於是候鳧至，舉羅張之，但得一舄焉，乃四年時所賜尚書官屬履也。每當朝時，葉縣門下鼓，不擊自鳴，聞於京師。後天忽下玉棺於庭前，吏人推排，終不搖動。喬曰。天帝欲召我耶。乃沐浴服餌，臥棺中，蓋便立復。宿昔乃塟城東。土自成墳。其夕，縣中牛羊皆流汗喘乏，人莫知之。百姓為立廟。號葉君祠。禱無不應，遠近尊崇。帝詔迎取其鼓，置都亭下，略無復聲。或云：「即古仙人王喬也，示變化之跡於世耳。」出《仙傳拾遺》
[book_node]周隱遙
周隱遙，洞庭山道士，自云甪里先生之孫。山上有其祖甪里廟甪里村。言其數世得道，嘗居焦山中。學太陰鍊形之道。死於崖窟中。囑其弟子曰：「檢視我屍，勿令他物所犯。六年後，若再生，當以衣裳衣我。」弟子視之，初則臭穢蟲壞，唯五臟不變，依言閉護之。至六年往看，乃身全却生。弟子備湯沐，以新衣衣之。髮鬒而黑，髭麤而直。若獸鬛焉。十六年又死如前，更七年復生。如此三度。已四十年餘。近八十歲，狀貌如三十許人。隋煬帝聞之。徵至東都。頒賜豐厚，恩禮隆異。而懸乞歸山。尋還本郡。真觀中。召至長安，於內殿安置，問修習之道。對曰：「臣所修者，匹夫之志，功不及物，利唯一身。帝王修道，一言之利，萬國蒙福。得道之效，速於人臣。區區所學，非九重萬乘之所修也。」懇求歸山。尋亦遂其所適。出《仙傳拾遺》
[book_node]劉商
劉商者，中山靖王之後。舉孝廉，歷官合淝令。而篤好無為清簡之道。方術服鍊之門。五金八石，所難致者。必力而求之。人有方疏。未合鍊施效者。必資其藥石，給其鑪鼎，助使成之，未嘗有所覬覦也。因泛舟苕霅間，遂卜居武康上強山下。有樵童藥叟。雖常草木之藥，詣門而售者，亦答以善價。一旦，樵夫鬻樵，有朮一把，商亦厚價致之。其庭廡之下，籬落之間，草木諸藥，已堆積矣。忽閑步杖策，逍遙田畝蹊隧之傍，聊自怡適，聞藂林間，有人相與言曰：「中山劉商，今日已賜真朮矣，蓋陰功篤好之所感乎。」窺林中，杳無人跡。奔歸取朮，修而服之。月餘。齒髮益盛，貌如嬰童；舉步輕速，可及馳馬；登涉雲巖，無復困憊。又月餘。坐知四方之事，驗若符契，乃入上彊洞中。咸通初，有酒家以樵叟稍異，盡禮接之。累月復一至，因謂酒家曰：「我山中劉商也，夙攻水墨，願留一圖，以酬見待之厚。」使備繒素，而約以再來。一日果至酒家，援毫運思，頃刻而千山萬水，非世工之所及。將去，謂酒家曰：「我祖淮南王，今為九海總司，居列真之任。授我以南溟都水之秩，旬日遠別，不復來矣。」如是十許日，天色晴霽，香風瑞雲，彌布山谷，樵者見空中騎乘，飛舉南去。出《仙傳拾遺》

[book_title]神仙七
[book_node]白石先生
白石先生者，中黃丈人弟子也，至彭祖時。已二千歲餘矣。不肯修昇天之道，但取不死而已，不失人間之樂。其所據行者，正以交接之道為主，而金液之藥為上也。初以居貧，不能得藥，乃養羊牧猪，十數年間，約衣節用，置貨萬金，乃大買藥服之。常煑白石為糧。因就白石山居，時人故號曰白石先生。亦食脯飲酒，亦食穀食。日行三四百里，視之色如四十許人。性好朝拜事神，好讀幽經及太素傳。彭祖問之曰：「何不服昇天之藥。答曰：「天上復能樂比人間乎。但莫使老死耳。天上多至尊，相奉事，更苦於人間。」故時人呼白石先生為隱遁仙人，以其不汲汲於昇天為仙官，亦猶不求聞達者也。出《神仙傳》
[book_node]皇初平
皇初平者。丹溪人也。年十五，家使牧羊，有道士見其良謹，便將至金華山石室中。四十餘年。不復念家。其兄初起，行山尋索初平，歷年不得。後見市中有一道士，初起召問之曰：「吾有弟名初平，因令牧羊。失之四十餘年。莫知死生所在，願道君為占之。」道士曰：「金華山中有一牧羊兒，姓皇，字初平，是卿弟非疑。」初起聞之，即隨道士去，求弟遂得，相見悲喜。語畢，問初平羊何在，曰：「近在山東耳。」初起往視之，不見，但見白石而還，謂初平曰：「山東無羊也。」初平曰：「羊在耳，兄但自不見之。」初平與初起俱往看之。初平乃叱曰：「羊起。」於是白石皆變為羊數萬頭。初起曰：「弟獨得仙道如此，吾可學乎。初平曰：「唯好道，便可得之耳。」初起便棄妻子留住，就初平學。共服松脂茯苓，至五百歲，能坐在立亡，行於日中無影，而有童子之色。後乃俱還鄉里，親族死終略盡，乃復還去。初平改字為赤松子，初起改字為魯班。其後服此藥得仙者數十人。出《神仙傳》
[book_node]王遠
王遠，字方平，東海人也。舉孝廉，除郎中，稍加中散大夫。學通五經，尤明天文圖讖河洛之要，逆知天下盛衰之期，九州吉凶，如觀之掌握。後棄官，入山修道。道成，漢孝桓帝聞之。連徵不出。使郡國逼載，以詣京師，遠低頭閉口，不答詔。乃題宮門扇板四百餘字。皆說方來之事。帝惡之，使削去。外字適去，內字復見，墨皆徹板裏，削之愈分明。
遠無子孫，鄉里人累世相傳供養之。同郡太尉陳耽，為遠營道室，旦夕朝拜之，但乞福，未言學道也。遠在陳家四十餘年。陳家曾無疾病死喪，奴婢皆然。六畜繁息，田桑倍獲。遠忽語陳耽曰：「吾期運當去，不得久停，明日日中當發。」至時遠死，耽知其仙去。不敢下着地。但悲啼嘆息曰：「先生捨我，我將何怙。具棺器燒香。就牀衣裝之。至三日夜，忽失其屍，衣冠不解，如蛇蛻耳。遠卒後百餘日。耽亦卒。或謂耽得遠之道化去；或曰，知耽將終，故委之而去也。
初遠欲東入括蒼山，過吳，住胥門蔡經家。蔡經者，小民耳，而骨相當仙。遠知之。故住其家。遂語經曰：「汝生命應得度世，欲取汝以補官僚耳。然少不知道，今氣少肉多，不得上去，當為屍解，如從狗竇中過耳。」於是告以要言，乃委經而去。經後忽身體發熱如火，欲得冷水灌之。舉家汲水灌之，如沃焦石。如此三日，銷耗骨立，乃入室，以被自覆。忽然失之。視其被內，唯有皮。頭足具如蟬蛻也。去十餘年。忽還家，容色少壯。鬢髮鬒黑。語家人曰：「七月七日，王君當來，其日可多作飲食，以供從官。」至其日，經家乃借瓮器。作飲食百餘斛。羅列布置庭下。是日，王君果來。未至，先聞金鼓簫管人馬之聲，比近皆驚，莫知所在。及至經舍，舉家皆見遠。冠遠遊冠，朱衣，虎頭鞶囊，五色綬。帶劒。黃色少髭，長短中形人也。乘羽車，駕五龍，龍各異色，前後麾節，幡旗導從，威儀奕奕，如大將軍也。有十二伍伯。皆以臘封其口。鼓吹皆乘龍，從天而下，懸集於庭。從官皆長丈餘。不從道衢。既至，從官皆隱，不知所在，唯獨見遠坐耳。
須臾，引見經父母兄弟，因遣人召麻姑，亦莫知麻姑是何人也。言曰：「王方平敬報，久不到民間，今來在此，想姑能暫來語否。須臾信還，不見其使，但聞信語曰：「麻姑載拜。不相見忽已五百餘年。尊卑有序，拜敬無階。煩信承來在彼，食頃即到。先受命當按行蓬萊。今便暫往。如是當還，還便親覲，願未即去。」如此兩時，聞麻姑來。來時亦先聞人馬聲。既至，從官半於遠也。
麻姑至，蔡經亦舉家見之。是好女子，年可十八九許，於頂上作髻。餘髮散垂至腰。衣有文采，又非錦綺，光彩耀目，不可名狀，皆世之所無也。入拜遠，遠為之起立。坐定，各進行廚，皆金盤玉盃無限也。餚饍多是諸花。而香氣達於內外。擘脯而食之，云：麟脯。麻姑自說云。接侍以來，已見東海三為桑田。向到蓬萊，又水淺於往日會時略半耳，豈將復為陵陸乎。遠嘆曰：「聖人皆言海中行復揚塵也。」
麻姑欲見蔡經母及婦等，時經弟婦新產數日，姑見知之，曰：「噫，且立勿前，即求少許米來。」得米擲之墮地，謂以米祛其穢也。視其米皆成丹砂。遠笑曰：「姑故年少也，吾老矣，不喜復作如此狡獪變化也。」遠謂經家人曰：「吾欲賜汝輩美酒，此酒方出天廚。其味醇醲。非俗人所宜飲。飲之或能爛膓。今當以水和之，汝輩勿怪也。」乃以斗水，合升酒攪之，以賜經家人，人飲一升許，皆醉。良久酒盡，遠遣左右曰：「不足復還取也。以千錢與餘杭姥。乞酤酒。須臾信還，得一油囊酒，五斗許。使傳餘杭姥答言。恐地上酒不中尊飲耳。」
麻姑手爪似鳥，經見之，心中念曰：「背大癢時，得此爪以爬背。當佳也。遠已知經心中所言，即使人牽經鞭之，謂曰：「麻姑神人也，汝何忽謂其爪可爬背耶。但見鞭着經背。亦莫見有人持鞭者。遠告經曰：「吾鞭不可妄得也。」
經比舍有姓陳者，失其名，嘗罷縣尉，聞經家有神人，乃詣門叩頭，求乞拜見。於是遠使引前與語。此人便欲從驅使，比於蔡經。遠曰：「君且向日而立。」遠從後觀之曰：「噫，君心邪不正，終未可教以仙道，當授君地上主者之職司。」臨去。以一符幷一傳。著以小箱中，與陳尉。告言此不能令君度世。止能存君本壽，自出百歲向上。可以禳災治病者。命未終及無罪者，君以符到其家，便愈矣。若邪鬼血食作祟禍者，便帶此符。以傳勑吏。遣其鬼。君心中亦當知其輕重，臨時以意治之。」陳以此符治病有效，事之者數百家。壽一百一十歲而死。死後子弟行其符，不復驗矣。
遠去後，經家所作飲食，數百斛皆盡，亦不見有人飲食也。經父母私問經曰：「王君是何神人，復居何處。《經》曰。常在崑崙山，往來羅浮括蒼等山，山上皆有宮室。主天曹事，一日之中，與天上相反覆者十數過。地上五嶽生死之事，皆先來告王君。王君出。城雲笈七籤卷一○九引神仙傳城作或不。盡將百官從行，唯乘一黃麟，將十數侍人。每行常見山林在下，去地常數百丈，所到則山海之神皆來奉迎拜謁。」
其後數十年，經復暫歸家，遠有書與陳尉，其書廓落，大而不工。先是人無知方平名遠者，因此乃知之。陳尉家于今世世存錄王君手書。幷符傳於小箱中。出《神仙傳》
[book_node]伯山甫
伯山甫者，雍州人也。入華山中，精思服食，時時歸鄉里省親，如此二百年不老。到人家，即數人先世以來善惡功過，有如臨見。又知方來吉凶，言無不效。其外甥女年老多病，乃以藥與之。女時年已八十，轉還少，色如桃花。漢武遣使者行河東，忽見城西有一女子，笞一老翁。俛首跪受杖。使者怪問之，女曰：「此翁乃妾子也，昔吾舅氏伯山甫，以神藥教妾，妾教子服之，不肯，今遂衰老，行不及妾，故杖之。」使者問女及子年幾，答曰：「妾已二百三十歲，兒八十矣。」後入華山去。出《神仙傳》
[book_node]馬鳴生
馬鳴生者，臨淄人也，本姓和，字君賢。少為縣吏，捕賊，為賊所傷，當時暫死，忽遇神人以藥救之，便活。鳴生無以報之，遂棄職隨神。初但欲治金瘡方耳，後知有長生之道，乃久隨之，為負笈。西之女几山。北到玄丘，南至廬江，周遊天下，勤苦歷年，及受《太陽神丹經》三卷歸。入山合藥服之。不樂昇天，但服半劑，為地仙，恒居人間。不過三年，輒易其處，時人不知是仙人也。架屋舍。畜僕從車馬。並與俗人皆同。如此展轉。經歷九州。五百餘年。人多識之。悉怪其不老。後乃白日昇天而去。出《神仙傳》
[book_node]李八百
李八百，蜀人也，莫知其名。歷世見之，時人計其年八百歲，因以為號。或隱山林，或出市廛。知漢中唐公昉有志，不遇明師，欲教授之。乃先往試之，為作客傭賃者，公昉不知也。八百驅使用意，異於他客，公昉愛異之。八百乃偽病困，當欲死，公昉即為迎醫合藥，費數十萬錢，不以為損，憂念之意，形於顏色。八百又轉作惡瘡。周徧身體。膿血臭惡，不可忍近。公昉為之流涕曰：「卿為吾家使者，勤苦歷年，常得篤疾，吾取醫欲令卿愈。無所恡惜。而猶不愈，當如卿何。八百曰：「吾瘡不愈，須人舐之當可。」公昉乃使三婢，三婢為舐之。八百又曰：「婢舐不愈，若得君為舐之，即當愈耳。」公昉即舐。復言無益，欲公昉婦舐之最佳。又復令婦舐之。八百又告曰：「吾瘡乃欲差，當得三十斛美酒，浴身當愈。公昉即為具酒。着大器中。八百即起，入酒中浴，瘡即愈，體如凝脂。亦無餘痕。乃告公昉曰。吾是仙人也，子有志，故此相試。子真可教也，今當授子度世之訣。」乃使公昉夫妻。幷舐瘡三婢。以其浴酒自浴，即皆更少，顏色美悅。以丹經一卷授公昉。公昉入雲臺山中作藥，藥成，服之仙去。出《神仙傳》
[book_node]李阿
李阿者，蜀人，傳世見之不老。常乞於成都市，所得復散賜與貧窮者。夜去朝還，市人莫知所止。或往問事，阿無所言。但占阿顏色，若顏色欣然，則事皆吉；若容貌慘戚，則事皆凶；若阿含笑者，則有大慶；微嘆者，則有深憂。如此候之。未曾不審也。有古強者，疑阿異人，常親事之，試隨阿還，所宿乃在青城山中。強後復欲隨阿去，然身未知道，恐有虎狼，私持其父大刀。阿見而怒強曰：「汝隨我行，那畏虎也。取強刀以擊石，刀折壞。強憂刀敗。至旦隨出，阿問強曰：「汝愁刀敗也。強言實恐父怪怒。阿則取刀，左手擊地，刀復如故。強隨阿還成都，未至，道逢人奔車，阿以脚置其車下，轢脚皆折。阿即死，強怖，守視之。須臾阿起，以手撫脚，而復如常。強年十八，見阿年五十許。強年八十餘。而阿猶然不異。後語人被崑崙山召，當去。遂不復還也。出《神仙傳》

[book_title]神仙八
[book_node]劉安
漢淮南王劉安者，漢高帝之孫也。其父厲王長，得罪徙蜀，道死。文帝哀之，而裂其地，盡以封長子，故安得封淮南王。
時諸王子貴侈，莫不以聲色游獵犬馬為事，唯安獨折節下士，篤好儒學，兼占候方術，養士數千人，皆天下俊士。作《內書》二十二篇，又中篇八章，言神仙黃白之事，名為《鴻寶》，《萬畢》三章，論變化之道，凡十萬言。武帝以安辯博有才，屬為諸父，甚重尊之。特詔及報書，常使司馬相如等共定草，乃遣使。召安人朝。嘗詔使為《離騷經》，旦受詔，食時便成，奏之。安每宴見。談說得失。及獻諸賦頌。晨入夜出。乃天下道書及方術之士，不遠千里，卑辭重幣請致之。
於是乃有八公詣門，皆鬚眉皓白。門吏先密以白王，王使閽人，自以意難問之曰：「我王上欲求延年長生不老之道，中欲得博物精義入妙之大儒。下欲得勇敢武力扛鼎暴虎橫行之壯士。今先生年已耆矣，似無駐衰之術。又無賁育之氣。豈能究於《三墳》《五典》、《八索》《九丘》。鈎深致遠。窮理盡性乎。三者既乏。餘不敢通。八公笑曰：「我聞王尊禮賢士，吐握不倦。苟有一介之善。莫不畢至。古人貴九九之好，養鳴吠之技，誠欲市馬骨以致騏驥。師郭生以招羣英。吾年雖鄙陋，不合所求，故遠致其身，且欲一見王，雖使無益，亦豈有損，何以年老而逆見嫌耶。王必若見年少則謂之有道，皓首則謂之庸叟，恐非發石採玉，探淵索珠之謂也。薄吾老，今則少矣。」言未竟，八公皆變為童子，年可十四五，角髻青絲，色如桃花。
門吏大驚，走以白王。王聞之，足不履，跣而迎登思仙之臺。張錦帳象牀。燒百和之香。進金玉之儿。執弟子之禮，北面叩首而言曰：「安以凡才，少好道德。羇鏁世務。沈淪流俗，不能遣累。負笈山林。然夙夜饑渴，思願神明，沐浴滓濁，精誠淺薄。懷情不暢，邈若雲漢。不期厚厚原作原。據雲笈七籤卷一○九引神仙傳改。幸，道君降屈，是安祿命當蒙拔擢，喜懼屏營，不知所措。唯願道君哀而教之。則螟蛉假翼於鴻鵠，可冲天矣。」
八童子乃復為老人，告王曰。餘雖復淺識。備為先學。聞王好士，故來相從，未審王意有何所欲。吾一人能坐致風雨，立起雲霧，畫地為江河，撮土為山嶽；一人能崩高山，塞深泉，收束虎豹，召致蛟龍，使役鬼神；一人能分形易貌，坐存立亡，隱蔽六軍，白日為暝；一人能乘雲步虛，越海凌波，出入無間，呼吸千里；一人能入火不灼，入水不濡。刅射不中。冬凍不寒，夏曝不汗；一人能千變萬化，恣意所為，禽獸草木，萬物立成，移山駐流，行宮易室；一人能煎泥成金，凝鉛為銀。水鍊八石。飛騰流珠，乘雲駕龍，浮於太清之上。在王所欲。」
安乃日夕朝拜，供進酒脯，各試其向所言，千變萬化，種種異術，無有不效。
遂授《玉丹經》三十六卷，藥成，未及服。而太子遷好劒。自以人莫及也。于時郎中雷被，召與之戲，而被誤中遷，遷大怒，被怖，恐為遷所殺，乃求擊匈奴以贖罪，安聞不聽。被大懼，乃上書於天子云：「漢法，諸侯壅閼不與擊匈奴，其罪入死，安合當誅。」
武帝素重王。不咎，但削安二縣耳。
安怒被，被恐死。與伍被素為交親，伍被曾以奸私得罪於安，安怒之未發，二人恐為安所誅，乃共誣告，稱安謀反。天子使宗正持節治之，八公謂安曰：「可以去矣，此乃是天之發遣王。王若無此事，日復一日，未能去世也。」
八公使安登山大祭，埋金地中，即白日昇天。八公與安所踏山上石，皆陷成跡，至今人馬跡猶存。八公告安曰：「夫有藉之人，被人誣告者，其誣人當即死滅，伍被等今當復誅矣。」於是宗正以失安所在，推問云，王仙去矣。
天子悵然，乃諷使廷尉張湯，奏伍被，云為畫計，乃誅二被九族，一如八公之言也。
漢史祕之，不言安得神仙之道，恐後世人主，當廢萬機，而競求於安道，乃言安得罪後自殺，非得仙也。
按左吳記云，安臨去，欲誅二被，八公諫曰：「不可。仙去不欲害行䖝。況於人乎。」安乃止。又問八公曰：「可得將素所交親俱至彼，便遣還否。公曰：「何不得爾，但不得過五人。」安即以左吳、王眷、傅生等五人，至玄洲，便遣還。吳記具說云。安未得上天，遇諸仙伯，安少習尊貴，稀為卑下之禮，坐起不恭，語聲高亮。或誤稱寡人。於是仙伯主者奏安云：不敬，應斥遣去。八公為之謝過，乃見赦。謫守都厠三年。後為散仙人，不得處職，但得不死而已。
武帝聞左吳等隨王仙去更還，乃詔之，親問其由。吳具以對。帝大懊恨，乃嘆曰：「使朕得為淮南王者，視天下如脫屣耳。」遂便招募賢士，亦冀遇八公，不能得，而為公孫卿、欒大等所欺。意猶不已，庶獲其真者，以安仙去分明，方知天下實有神仙也。時人傳八公安臨去時。餘藥器置在中庭。雞犬舐啄之，盡得昇天，故雞鳴天上，犬吠雲中也。出《神仙傳》
[book_node]陰長生
陰長生者，新野人也，漢皇后之親屬。少生富貴之門，而不好榮貴，唯專務道術。聞馬鳴生得度世之道，乃尋求之，遂得相見，便執奴僕之役，親運履之勞。鳴生不教其度世之法，但日夕別與之高談，論當世之事，治農田之業。如此十餘年。長生不懈。
同時共事鳴生者十二人，皆悉歸去，唯長生執禮彌肅。鳴生告之曰：「子真能得道矣。」乃將入青城山中，煮黃土為金以示之。立壇西面，乃以《太清神丹經》授之，鳴生別去。長生乃歸，合之丹成，服半劑。不盡雲笈七籤卷一○六引陰真君傳無盡字。即昇天。乃大作黃金十數萬斤，以布惠天下貧乏，不問識與不識者。
周行天下，與妻子相隨，一門皆壽而不老。在民間三百餘年。後於平都山東，白日昇天而去。著書九篇，云：「上古仙者多矣，不可盡論，但漢興以來，得仙者四十五人，連余為六矣。二十人尸解。餘並白日昇天。《抱朴子》曰：「洪聞諺書有之曰：『子不夜行，則安知道上有夜行人。今不得仙者，亦安知天下山林間不有學道得仙者。陰君已服神藥，未盡昇天，然方以類聚，同聲相應，便自與仙人相集。尋索聞見，故知此近世諸仙人數耳。而俗民謂為不然，以己所不聞，則謂無有，不亦悲哉。夫草澤間士，以隱逸得志，以經籍自娛，不耀文采，不揚聲名，不修求進，不營聞達，人猶不能識之，況仙人亦何急急，令聞達朝闕之徒。知其所云為哉。
陰君自叙云：「漢延光元年，新野山北子，受仙君神丹要訣。道成去世，付之名山，如有得者，列為真人，行乎去來。何為俗聞。不死之要，道在神丹。行氣導引。俛仰屈伸。服食草木，可得延年，不能度世，以至乎仙。子欲聞道，此是要言。積學所致，無為合神，上士為之，勉力加勤，下愚大笑，以為不然，能知神丹。久視長安。」
於是陰君裂黃素，寫《丹經》一通，封一文石之函，置嵩高山。一通黃櫨之簡，漆書之，封以青玉之函，置太華山。一通黃金之簡，刻而書之，封以白銀之函，置蜀綏山。一封縑書，合為十篇，付弟子，使世世當有所傳付。
又著詩三篇，以示將來。其一曰：「惟余之先，佐命唐虞，爰逮漢世。紫艾重紆。余余字原闕。據明鈔本補。獨好道，而為匹夫，高尚素志，不仕王侯。貪生得生，亦又何求。超跡蒼霄，乘龍駕浮。青要要字原闕，據明鈔本補。清黃晟刻本，青要作清風。承翼。與我為讐。入火不灼，蹈波不濡。逍遙太極。何慮何憂，傲戲仙都。顧愍群愚。年命之逝，如彼川流，奄忽未幾，泥土為儔，奔馳索死，不肯暫休。」
其二章曰。余余字原闕。據明鈔本補。之聖師，體道之真，升降變化，喬。松為隣。唯余同學，十有二人，寒苦求道，歷二十年，中多怠墮，志行不堅，痛乎諸子，命也自天，天不妄授，道必歸賢。身沒幽壤，何時可還。嗟爾將來，勤加精研，勿為流俗，富貴所牽。神道一成，升彼九天，壽同三光，何但億千。」
其三章曰：「惟余束髮，少好道德，棄家隨師，東西南北，委放五濁。明鈔本委作悉，濁作經。避世自匿。三十餘年。名山之側，寒不遑衣，饑不暇食，思不敢歸，勞不敢息。奉事聖師，承歡悅色，面垢足胝，乃見褒飾。褒飾二字原闕。據明鈔本補。遂受要訣，恩深不測。妻子延年，咸享無極。黃白已成，貨財千億，使役鬼神，玉女侍側。今得度世，神丹之力。」
陰君處民間百七十年，色如女子，白日昇天而去。出《神仙傳》
[book_node]張道陵
張道陵者，沛國人也，本太學書生，博通五經。晚乃歎曰：「此無益於年命，遂學長生之道。得黃帝九鼎丹法。欲合之。用藥皆糜費錢帛，陵家素貧，欲治生，營田牧畜，非己所長，乃不就。聞蜀人多純厚，易可教化，且多名山。乃與弟子入蜀，住鵠鳴山，著作道書二十四篇。乃精思鍊志。忽有天人下，千乘萬騎，金車羽蓋，驂龍駕虎，不可勝數。或自稱柱下史，或稱東海小童。乃授陵以新出《正一明威》之道，陵受之，能治病，於是百姓翕然，奉事之以為師，弟子戶至數萬。
即立祭酒，分領其戶，有如官長。幷立條制。使諸弟子，隨事輪出米絹器物紙筆樵薪什物等，領人修復道路，不修復者，皆使疾病。縣有應治橋道。於是百姓斬草除溷。無所不為，皆出其意。而愚者不知是陵所造，將為此文從天上下也。
陵又欲以廉耻治人。不喜施刑罰。乃立條制：使有疾病者。皆疏記生身已來所犯之辠。乃手書投水中，與神明共盟約，不得復犯法，當以身死為約。於是百姓計念，邂逅疾病，輒當首過，一則得愈。二使羞慙。不敢重犯，且畏天地而改。從此之後，所違犯者，皆改為善矣。
陵乃多得財物，以市其藥，合丹。丹成，服半劑，不願即昇天也，乃能分形作數十人。其所居門前水池，陵常乘舟戲其中，而諸道士賓客，往來盈庭巷。巷原作蓋，據明鈔本改。座上常有一陵，與賓客對談，共食飲，而真陵故在池中也。其治病事，皆採取玄素，但改易其大較，轉其首尾，而大途猶同歸也。行氣服食，故用仙法，亦無以易。
故陵語諸人曰：「爾輩多俗態未除，不能棄世，正可得吾行氣導引房中之事，或可得服食草木數百歲之方耳。」其有九鼎大要，唯付王長。而後合有一人從東方來，當得之。此人必以正月七日日中到。其說長短形狀。至時果有趙昇者，不從東方來。明鈔本無不字。生平未未原作原，據明鈔本、陳校本改。相見。其形貌一如陵所說。陵乃七度試昇，皆過，乃受昇丹經。
七試者：
第一試，昇到門不為通，使人罵辱。四十餘日。露宿不去，乃納之。
第二試，使昇於草中守黍驅獸，暮遣美女非常，託言遠行，過寄宿。與昇接牀。明日又稱脚痛不去，遂留數日。亦復調戲，昇終不失正。
第三試，昇行道，忽見遺金三十缾，昇乃走過不取。
第四。令昇入山採薪，三虎交前，咬昇衣服，唯不傷身。昇不恐，顏色不變，謂虎曰：「我道士耳，少年不為非，故不遠千里，來事神師，求長生之道。汝何以爾也。豈非山鬼使汝來試我乎。須臾，虎乃起去。
第五試。昇於市買十餘匹絹。付直訖，而絹主誣之，云未得。昇乃脫己衣，買絹而償之。殊無恡色。第六試，昇守田穀，有一人往叩頭乞食。衣裳破弊，面目塵垢，身體瘡膿，臭穢可憎。昇愴然，為之動容，解衣衣之，以私糧設食，又以私米遺之。
第七試，陵將諸弟子，登雲臺絕巖之上，下有一桃樹，如人臂，傍生石壁，下臨不測之淵，桃大有實。陵謂諸弟子曰：「有人能得此桃實，當告以道要。于時伏而窺之者三百餘人。股戰流汗，無敢久臨視之者，莫不却退而還，謝不能得。昇一人乃曰：「神之所護，何險之有。聖師在此，終不使吾死於谷中耳。師有教者。必是此桃有可得之理故耳。」乃從上自擲，投樹上，足不蹉跌，取桃實滿懷。而石壁險峻。無所攀緣。不能得返。於是乃以桃一一擲上，正得二百二顆。陵得而分賜諸弟子各一，陵自食，留一以待昇。陵乃以手引昇。衆視之。見陵臂加長三二丈，引昇，昇忽然來還。乃以向所留桃與之。昇食桃畢，陵乃臨谷上，戲笑而言曰：「趙昇心自正，能投樹上，足不蹉跌，吾今欲自試投下，當應得大桃也。衆人皆諫。唯昇與王長嘿然。陵遂投空，不落桃上，失陵所在。四方皆仰，上則連天，下則無底，往無道路，莫不驚歎悲涕。唯昇長二人。良久乃相謂曰：「師則父也，自投於不測之崖，吾何以自安。乃俱投身而下，正墮陵前。見陵坐局脚牀斗帳中。見昇長二人笑曰。吾知汝來。乃授二人道畢，三日乃還。歸治舊舍，諸弟子驚悲不息。後陵與昇長三人。皆白日冲天而去。衆弟子仰視之。久而乃沒於雲霄也。
初，陵入蜀山，合丹半劑，雖未冲舉，已成地仙。故欲化作七試，以度趙昇。乃知知原作如，據明鈔本、陳校本改。其志也。出《神仙傳》

[book_title]神仙九
[book_node]李少君
李少君者，齊人也。漢武帝招募方士。少君於安期先生得神丹爐火之方，家貧，不能辦藥，謂弟子曰：「老將至矣，而財不足，雖躬耕力作，不足以致辦。今天子好道，欲往見之，求為合藥，可得恣意。」乃以方上帝，云：「丹砂可成黃金，金成服之昇仙。臣常遊海上，見安期先生，食棗大如瓜。」天子甚尊敬之，賜遺無數。少君嘗與武安侯飲食，座中有一老人。年九十餘。少君問其名，乃言曾與老人祖父遊夜。明鈔本夜作射。見小兒從其祖父，吾故識之。時一座盡驚。又少君見武帝有故銅器，因識之曰：「齊桓公常陳此器於寢座。帝按言觀其刻字，果齊之故器也，因知少君是數百歲人矣。視之如五十許人，面色肌膚，甚有光澤，口齒如童子。王公貴人，聞其能令人不死，莫不仰慕，所遺金錢山積。少君乃密作神丹，丹成，謂帝曰：「陛下不能絕驕奢，遣聲色，殺伐不止，喜怒不勝，萬里有不歸之魂，市曹有流血之刑，神丹大道，未可得成。」乃以少藥方與帝，少君便稱疾。是夜，帝夢與少君俱上嵩高山，半道，有使者乘龍持節雲中來，言太乙請少君。帝遂覺，即使人問少君消息，且告近臣曰：「朕昨夢少君捨朕去。」少君乃病困，帝往視之，並使人受其方，事未竟而卒。帝曰：「少君不死，故化去耳。」及歛，忽失屍所在，中表衣悉不解，如蟬蛻也。帝猶增歎，恨求少君不勤也。初少君與朝議郎董仲躬相親愛。仲躬宿有疾，體枯氣少。少君乃與其成藥二劑，並其方，用戊巳之草，後土脂，黃精根。獸沈肪。先莠之根，百卉花釀，亥月上旬，合煎銅器中，使童子沐浴潔淨，調其湯火。使合成鶏子。三枚為程。服盡一劑，身體便輕；服三劑，齒落更生；五劑，年壽長而不復傾。仲躬為人剛直，博學五經，然不達道術，笑世人服藥學道，頻上書諫武帝，以為人生則命，衰老有常，非道術所能延。意雖見其有異，將為天性，非術所致，得藥竟不服，又不問其方。少君去後數月，仲躬病甚。常聞武帝說前夢。恨惜少君，仲躬憶少君所留藥。試服之，未半，乃身體輕壯，其病頓愈；服盡，氣力如年少時，乃信有長生不死之道。解官，行求道士，問其方，竟不能悉曉。仲躬唯得髮不白，形容盛甚。年八十餘乃死。囑其子道生曰：「我少得少君方藥，初不信，事後得力，無能解之，懷恨于黃泉矣。汝可行求人間方術之事，解其方意，長服此藥，必度世也。」時有文成將軍，亦得少君術。事武帝，帝後遣使誅之，文成謂使者曰：「為吾謝帝，不能忍少日而敗大事乎。帝好自愛，後三十年，求我於成山，方共事，不相怨也。」使者還，具言之。帝令發其棺視之，無所見，唯有竹筒一枚。帝疑其弟子竊其屍而藏之，乃收捕。撿問其跡。帝乃大悔誅文成。後復徵諸方士。更於甘泉祀太乙，又別設一座祀文成，帝親執禮焉。原闕出處。查出《神仙傳》
[book_node]孔元方
孔元方，許昌人也。常服松脂茯苓松實等藥，老而益少，容如四十許人。郄元節、左元放，皆為親友，俱棄五經當世之人事，專修道術。元方仁慈，惡衣蔬食，飲酒不過一升。年有七十餘歲。道家或請元方會同飲酒，次至元方，元方作一令。以杖拄地。乃手把杖倒竪。頭在下。足向上。以一手持盃倒飲，人莫能為也。元方有妻子。不畜餘財。頗種五穀。時失火，諸人並來救之。出屋下衣糧牀几。元方都不救，唯箕踞籬下視火。其妻促使元方助收物，元方笑曰：「何用惜此。」又鑿水邊岸，作一窟室。方廣丈餘。元方入其中斷糓。或一月兩月，乃復還，家人亦不得往來。窟前有一栢樹。生道後棘草間，委曲隱蔽。弟子有急，欲詣元方窟室者，皆莫能知。後東方有一少年，姓馮名遇，好道，伺候元方，便尋窟室得見。曰：「人皆來，不能見我，汝得見，似可教也。」乃以素書二卷授之曰：「此道之要言也，四十年得傳一人。世無其人，不得以年限足故妄授。若四十年無所授者，即八十年而有二人可授者，即頓接二人。可授不授為閉天道。不可授而授為泄天道。皆殃及子孫。我已得所傳，吾其去矣。」乃委妻子入西嶽。後五十餘年。暫還鄉里，時人尚有識之者。出《神仙傳》
[book_node]王烈
王烈者，字長休，邯鄲人也。常服黃精及鈆，年三百三十八歲，猶有少容。登山歷險，行步如飛。少時本太學書生，學無不覽，常以人談論五經百家之言，無不該博。中散大夫譙國嵇叔夜，甚敬愛之，數數就學。共入山遊戲採藥。後烈獨之太行山中。忽聞山東崩圮圮原作地，明鈔本作玘，今改，殷殷如雷聲。烈不知何等，往視之，乃見山破石裂數百丈，兩畔皆是青石，石中有一穴口，經闊尺許，中有青泥流出如髓。烈取泥試丸之，須臾成石，如投熱蠟之狀，隨手堅凝。氣如粳米飯，嚼之亦然。烈合數丸如桃大，用携少許歸，乃與叔夜曰：「吾得異物。」叔夜甚喜，取而視之，已成青石。擊之𤩧𤩧如銅聲。叔夜即與烈往視之，斷山以復如故。烈入河東抱犢山中，見一石室，室中白石架，架上有素書兩卷。烈取讀，莫識其文字，不敢取去。却着架上。暗書得數十字形體，以示康。康盡識其字。烈喜，乃與康共往讀之。至其道徑，了了分明，比及，又失其石室所在。烈私語弟子曰：「叔夜未合得道故也。」又按神仙經云，神山五百年輒開，其中石髓出，得而服之，壽與天相畢。烈前得者必是也。河東聞喜人多累世奉事烈者。晉永寧年中，出洛下，遊諸處。與人共戲鬬射。烈挽二石弓，射百步，十發矢，九破的。一年復去，又張子道者。年九十餘。拜烈，烈平坐受之。座人怪之，子道曰：「我年八九歲時見，顏色與今無異，吾今老矣，烈猶有少容。」後莫知所之。出《神仙傳》
[book_node]焦先
焦先者，字孝然，河東人也，年一百七十歲。常食白石，以分與人，熟煮如芋食之。日日入山伐薪以施人，先自村頭一家起，周而復始。負薪以置人門外，人見之，舖席與坐，為設食，先便坐。亦不與人語。負薪來，如不見人，便私置於門間，便去，連年如此。及魏受禪，居河之湄，結草為庵，獨止其中。不設牀席。以草褥襯坐，其身垢污，濁如泥潦。或數日一食，行不由徑，不與女人交游。衣弊。則賣薪以買故衣着之。冬夏單衣。太守董經，因往視之，又不肯語。經益以為賢。彼遭野火燒其庵，人往視之，見先危坐庵下不動，火過庵燼，先方徐徐而起，衣物悉不焦灼。又更作庵，天忽大雪，人屋多壞，先庵倒。人往不見所在，恐已凍死，乃共拆庵求之，見先熟臥於雪下，顏色赫然，氣息休休，如盛暑醉臥之狀。人知其異，多欲從學道，先曰：「我無道也。」或忽老忽少。如此二百餘歲。後與人別去，不知所適。所請者竟不得一言也。出《神仙傳》
[book_node]孫登
孫登者，不知何許人也。恒止山間，穴地而坐，彈琴讀《易》。冬夏單衣，天大寒，人視之，輒被髮自覆身。髮長丈餘。又雅容非常，歷世見之，顏色如故。市中乞得錢物，轉乞貧下。更無餘資。亦不見食。時楊駿為太傅，使傳迎之，問訊不答。駿遺以一布袍，亦受之。出門，就人借刀斷袍，上下異處，置於駿門下，又復斫碎之。時人謂為狂，後乃知駿當誅斬，故為其象也。駿錄之，不放去，登乃卒死。駿給棺，埋之於振橋。後數日，有人見登在董馬坡，因寄書與洛下故人。嵇叔夜有邁世之志，曾詣登，登不與語。叔夜乃扣難之，而登彈琴自若。久之，叔夜退，登曰：「少年才優而識寡，劣於保身，其能免乎。俄而叔夜竟陷大辟。叔夜善彈琴，於是登彈一絃之琴，以成音曲。叔夜乃歎息絕思也。出《神仙傳》
[book_node]呂文敬
呂恭，字文敬，少好服食。將一奴一婢，於太行山中採藥。忽見三人在谷中，問恭曰：「子好長生乎，乃勤苦艱險如是耶。恭曰：「實好長生，而不遇良方，故採服此藥，冀有微益耳。」一人曰：「我姓呂字文起。」次一人曰：「我姓孫字文陽。」次一人曰：「我姓王字文上。」三人皆太清太和府仙人也。「時來採藥，當以成新學者。公既與我同姓，又字得吾半支，此是公命當應常生也。若能隨我採藥，語公不死之方。」恭即拜曰：「有幸得遇仙人。但恐暗塞多辠。不足教授耳。若見采收，是更生之願也。」即隨仙人去二日，乃授恭秘方一首，因遣恭去曰：「可視鄉里。」恭即拜辭，三人語恭曰：「公來二日。人間已二百年矣。恭歸家，但見空宅，子孫無復一人也。乃見鄉里數世後人趙輔者，問呂恭家人皆何所在。輔曰：「君從何來，乃問此久遠人也。吾昔聞先人說云。昔有呂恭者，持奴婢入太行山採藥，遂不復還，以為虎狼所食。已二百餘年矣。恭有數世子孫呂習者，居在城東十數里，作道士，民多奉事之。推求易得耳。」恭承輔言，到習家，扣門問訊。奴出，問公從何來，恭曰：「此是我家，我昔隨仙人去。至今二百餘年。習聞之驚喜，跣出拜曰：「仙人來歸，悲喜不能自勝。」公因以神方授習而去。習已年八十，服之即還少壯，至二百歲，乃入山中。子孫世世不復老死。出《神仙傳》
[book_node]沈建
沈建，丹陽人也，世為長吏。建獨好道，不肯仕宦，學導引服食之術，還年却老之法。又能治病，病無輕重，治之即愈。奉事之者數百家。建嘗欲遠行，寄一婢三奴、驢一頭、羊十口，各與藥一丸。語主人曰：「但累屋，不煩飲食也。」便去。主人大怪之曰：「此客所寄十五口，不留寸資，當若之何。建去後，主人飲奴婢，奴婢聞食氣，皆逆吐不用；以草飼驢羊，驢羊避去不食，或欲抵觸，主人大驚愕。百餘日。奴婢體貌光澤，勝食之時，驢羊皆肥如飼。建去三年乃還，各以藥一丸與奴婢驢羊，乃飲食如故。建遂斷穀不食，輕舉飛行。或去或還。如此三百餘年。乃絕跡不知所之也。出《神仙傳》

[book_title]神仙十
[book_node]河上公
河上公者，莫知其姓字，漢文帝時，公結草為庵於河之濱。帝讀老子經，頗好之。勑諸王及大臣皆誦之。有所不解數事，時人莫能道之。聞時皆稱河上公解老子經義旨，乃使齎所不決之事以問。公曰：「道尊德貴，非可遙問也。」帝即幸其庵，躬問之。帝曰：「普天之下，莫非王土；率土之濱，莫非王臣。域中四大。王居其一。子雖有道，猶朕民也，不能自屈，何乃高乎。公即撫掌坐躍，冉冉在虛空中，去地數丈。俛仰而答曰。余上不至天，中不累人，下不居地，何民臣之有。帝乃下車稽首曰：「朕以不德，忝統先業，才小任大，憂於不堪。雖治世事而心敬道，直以暗昧，多所不了，唯願道君有以教之。」公乃授素書二卷與帝曰：「熟研之，此經所疑皆了。不事多言也。余注此經以來。一千七百餘年。凡傳三人。連子四矣。勿以示非其人。」言畢，失其所在。須臾，雲霧晦冥，天地泯合。帝甚貴之。論者以為文帝好老子之言，世不能盡通，故神人特下教之。而恐漢文心未至信，故示神變。所謂聖人無常心，以百姓心為心耶。出《神仙傳》
[book_node]劉根
劉根者，字君安，京兆長安人也。少明五經。以漢孝成皇帝綏和二年，舉孝廉，除郎中。後棄世學道，入嵩高山石室。崢嶸峻絕之上。直下五千餘丈。冬夏不衣，身毛長一二尺，其顏色如十四五歲人，深目，多鬚鬢，皆黃，長三四寸。每與坐，或時忽然變著高冠玄衣，人不覺換之時。衡府君自說。先祖與根同歲者，至王莽時，頻使使者請根，根不肯往。衡府君使府掾王珍問起居，根不答。再令功曹趙公。往山達敬，根唯言謝府君，更無他言。後頴川太守高府君到官。郡民大疫，死者過半，太守家大小悉得病。高府君復遣珍往求根，請消除疫氣之術。珍叩頭述府君之言，根教言於太歲宮氣上，掘地深三尺。以沙着其中。及酒沃之。君依言，病者悉愈，疫氣尋絕，每用有效。後太守張府君，以根為妖，遣吏召根，擬戮之。一府共諫府君。府君不解。如是諸吏達根，欲令根去，根不聽。府君使至，請根。根曰：「張府君欲吾何為耶。間當至耳。若不去，恐諸君招咎，謂卿等不敢來呼我也。」根是日至府。時賓客滿坐。府君使五十餘人。持刀杖繩索而立，根顏色不怍。府君烈聲問根曰：「若有何道術也。答曰：「唯唯。」府君曰：「能召鬼乎。曰：「能。」府君曰：「既能，即可捉鬼至廳前，不爾。當大戮。根曰：「召鬼至易見耳。」借筆硯及奏按，鎗鎗然作銅鐵之聲，聞於外。又長嘯，嘯音非常清亮，聞者莫不肅然。衆客震悚。須臾，廳上南壁忽開數丈，見兵甲四五百人。傳呼赤衣兵數十人。齎刀劒。將一車，直從壞壁中入來，又壞壁復如故。根勑下車上鬼。其赤衣便乃發車上披。見下有一老翁老姥，大繩反縛囚之，懸頭廳前。府君熟視之，乃其亡父母也。府君驚愕流涕，不知所措。鬼乃責府君曰：「我生之時，汝官未達，不得汝祿養。我死，汝何為犯神仙尊官，使我被收，困辱如此。汝何面目以立人間。府君下階叩頭，向根伏罪受死，請求放赦先人。根勑五百兵將囚出。散遣之。車出去南壁開，後車過，壁復如故。既失車所在。根亦隱去，府君惆悵恍惚，狀若發狂，妻登時死，良久乃蘇。云見府君家先捉者。大怒，言汝何故犯神仙尊官，使我見收，今當來殺汝。」其後一月，府君夫婦男皆卒。府掾王珍，數得見。數承顏色懽然時，伏地叩頭，請問根學仙時本末。根曰：「吾昔入山精思，無所不到。後如華陰山，見一人乘白鹿車。從者十餘人。左右玉女四人。執采旄之節。皆年十五六。余載拜稽首，求乞一言。神人乃告余曰。爾聞有韓衆否。答曰：『實聞有之。』神人曰：『我是也。』余乃自陳曰：『某少好道，而不遇明師。頗習方書，按而為之，多不驗，豈根命相不應度世也。有幸今日得遇大神，是根宿昔夢想之願，願見哀憐，賜其要訣。神未肯告余，余乃流涕自摶，重請。神人曰：『坐，吾將告汝，汝有仙骨，故得見吾耳。汝今髓不滿，血不煖，氣少腦減，筋息肉沮，故服藥行氣，不得其力。必欲長生，且先治病，十二年，乃可服仙藥耳。夫仙道有昇天躡雲者，有遊行五岳者，有服食不死者。有屍解而仙者。凡修仙道，要在服藥，藥有上下，仙有數品。不知房中之事，及行氣導引並神藥者，亦不能仙也。藥之上者，有九轉還丹、太乙金液、服之皆立登天，不積日月矣。其次，有雲母、雄黃之屬，雖不即乘雲駕龍，亦可役使鬼神，變化長生。次乃草木諸藥，能治百病，補虛駐顏。斷糓益氣。不能使人不死也。上可數百歲，下即全其所稟而已。不足久賴也。』余頓首曰：『今日蒙教，乃天也。』神人曰：『必欲長生，先去三尸。三尸去，即志意定，嗜慾除也。』乃以神方五篇見授，云：『伏尸常以月望晦朔上天，白人罪過，司命奪人算，使人不壽。人身中神，欲得人生，而尸欲得人死，人死則神散，無形之中而成鬼。祭祀之則得歆饗。故欲人死也。夢與惡人鬪爭。此乃尸與神相戰也。』余乃從其言，合服之，遂以得仙。」珍又每見根書符了，有所呼召，似人來取。或數聞推問，有人答對，及聞鞭撻之聲，而悉不見其形，及地上時時有血，莫測其端也。根乃教珍守一行氣存神，坐三綱六紀，謝過上名之法。根後入鶏頭山仙去。出《神仙傳》
[book_node]李仲甫
李仲甫者。豐邑中益里人也。少學道於王君，服水丹有效，兼行遁甲，能步訣隱形。年百餘歲。轉少。初隱百日，一年復見形，後遂長隱，但聞其聲。與人對語。飲食如常，但不可見。有書生姓張，從學隱形術，仲甫言卿性褊急，未中教。然守之不止，費用數十萬，以供酒食，殊無所得。張患之，乃懷匕首往。先與仲甫語畢，因依其聲所在，騰足而上，拔匕首，左右刺斫。仲甫已在牀上。笑曰：「天下乃有汝輩愚人，道學未得，而欲殺之。我寧得殺耶。我真能死汝。但恕其頑愚，不足間耳。」使人取一犬來，置書生前曰：「視我能殺犬否。」犬適至，頭已墮地，腹已破。乃叱書生曰：「我能使卿如犬行矣。」書生下地叩頭乃止，遂赦之。仲甫有相識人。居相去五百餘里。常以張羅自業。一旦張羅，得一鳥，視之乃仲甫也，語畢別去。是日，仲甫已復至家。在民間三百餘年。後入西岳山去，不復還也。出《神仙傳》
[book_node]李意期
李意期者，本蜀人，傳世見之，漢文帝時人也。無妻息。人欲遠行速至者，意期以符與之，並丹書兩腋下，則千里皆不盡日而還。或說四方國土。宮觀市鄽，人未曾見。聞說者意不解。意期則為撮土作之，但盈寸，其中物皆是，須臾消滅。或行不知所之，一年許復還。於是乞食得物。即度與貧人。於城都角中，作土窟居之，冬夏單衣。飲少酒，食脯及棗栗。劉玄德欲伐吳，報關羽之死，使迎意期。意期到，甚敬之，問其伐吳吉凶。意期不答，而求紙。畫作兵馬器仗十數萬。乃一一裂壞之，曰：咄。又畫作一大人，掘地埋之，乃徑還去。備不悅，果為吳軍所敗。十餘萬衆。纔數百人得還。甲器軍資略盡。玄德忿怒。遂卒於永安宮。意期少言，人有所問，略不對答。蜀人有憂患，往問之，凶吉自有常候，但占其顏色。若懽悅則善。慘慽則惡。後入琅琊山中，不復見出也。出《神仙傳》
[book_node]王興
王興者，陽城人也，居壺谷中，乃凡民也。不知書、無學道意。漢武上嵩山，登大愚石室，起道宮，使董仲舒、東方朔等，齋潔思神。至夜，忽見有仙人，長二丈，耳出頭巔，垂下至肩。武帝禮而問之，仙人曰：「吾九嶷之神也，聞中岳石上菖蒲，一寸九節，可以服之長生，故來採耳。」忽然失神人所在。帝顧侍臣曰：「彼非復學道服食者。心中岳之神以喻朕耳。為之採菖蒲服之。經二年，帝覺悶不快，遂止。時從官多服，然莫能持久。唯王興聞仙人教武帝服菖蒲，乃採服之不息，遂得長生。鄰里老少，皆云世世見之。竟不知所之。出《神仙傳》
[book_node]趙瞿
趙瞿者，字子榮，上黨人也。得癩病，重，垂死。或告其家云：「當及生棄之，若死於家，則世世子孫相蛀耳。」家人為作一年糧，送置山中，恐虎狼害之。從外以木砦之。瞿悲傷自恨，晝夜啼泣。如此百餘日。夜中，忽見石室前有三人，問瞿何人。瞿度深山窮林之中，非人所行之處，必是神靈。乃自陳乞。叩頭求哀。其人行諸砦中。有如雲氣，了無所礙。問瞿必欲愈病。當服藥，能否。瞿曰：「無狀多罪，嬰此惡疾。已見踈棄。死在旦夕。若刖足割鼻而可活，猶所甚願，況服藥豈不能也。神人乃以松子松栢脂各五升賜之。告瞿曰：「此不但愈病，當長生耳。服半可愈，愈即勿廢。」瞿服之未盡，病愈。身體強徤。乃歸家，家人謂是鬼。具說其由。乃喜。遂更服之二年，顏色轉少，肌膚光澤，走如飛鳥。年七十餘。食雉兔，皆嚼其骨，能負重，更不疲極。年百七十，夜臥，忽見屋間光有如鏡者，以問左右，云不見。後一日，一室內盡明，能夜書文。再見面上有二人，長三尺，乃美女也，甚端正，但小耳，戲其鼻上。如此二女稍長大，至如人，不復在面上，出在前側，常聞琴瑟之聲，欣然懽樂。在人間三百餘年。常如童子顏色，入山不知所之。出《神仙傳》
[book_node]王遙
王遙者，字伯遼，鄱陽人也，有妻無子。頗能治病，病無不愈者。亦不祭祀，不用符水針藥，其行治病。但以八尺布帊。敷坐於地，不飲不食，須臾病愈，便起去。其有邪魅作禍者，遙畫地作獄，因召呼之，皆見其形，入在獄中，或狐狸鼉蛇之類，乃斬而燔燒之，病者即愈。遙有竹篋，長數寸，有一弟子姓錢，隨遙數十年，未嘗見遙開之。一夜，大雨晦暝，遙使錢以九節杖擔此篋，將錢出，冒雨而行，遙及弟子衣皆不濕。所行道非所曾經，又常有兩炬火導前。約行三十里許，登小山，入石室，室中有二人。遙既至，取弟子所擔篋發之，中有五舌竹簧三枚。遙自鼓一枚，以二枚與室中二人，並坐鼓之。良久，遙辭去，收三簧，皆納篋中，使錢擔之。室中二人出送。語遙曰：「卿當早來，何為久在俗間。」遙答曰：「我如是當來也。」遙還家百日，天復雨，遙夜忽大治裝。遙先有葛單衣及葛布巾。已五十餘年未嘗着。此夜皆取着之。其妻即問曰：「欲捨我去乎。遙曰：「暫行耳。」妻曰：「當將錢去不。遙曰：「獨去耳。」妻即泣涕曰：「為且復少留。」遙曰：「如是還耳。」因自擔篋而去之，遂不復還。後三十餘年。弟子見遙在馬蹄山中，顏色更少，蓋地仙也。出《神仙傳》

[book_title]神仙十一
[book_node]泰山老父
泰山老父者，莫知姓字。漢武帝東巡狩。見老翁鉏於道傍。頭上白光高數尺。怪而問之。老人狀如五十許人，面有童子之色，肌膚光華，不與俗同。帝問有何道術。對曰：「臣年八十五時，衰老垂死，頭白齒落。遇有道者，教臣絕穀，但服朮飲水。並作神枕，枕中有三十二物。其三十二物中，有二十四物以當二十四氣，八毒以應八風。臣行之，轉老為少，黑髮更生，齒落復出，日行三百里。臣今一百八十歲矣。」帝受其方，賜玉帛。老父後入岱山中。每十年五年，時還鄉里。三百餘年。乃不復還。出《神仙傳》
[book_node]巫炎
巫炎字子都，北海人也，漢駙馬都尉。武帝出，見子都於渭橋。其頭上欎欎紫氣高丈餘。帝召問之，君年幾何。所得何術，而有異氣乎。對曰：「臣年已百三十八歲，亦無所得。」將行，詔東方朔，使相此君有何道術。朔對曰：「此君有陰道之術。」武帝屏左右而問之。子都對曰：「臣年六十五時，苦腰痛脚冷，不能自溫。口乾舌苦。滲涕出。百節四肢疼痛，又痹不能久立。得此道以來，七十三年，今有子二十六人。身體雖明鈔本、陳校本雖作強。勇，無所疾患。氣力乃如壯時，無所憂患。」帝曰：「卿不仁，有道而不聞於朕，非忠臣也。」子都對曰：「臣誠知此道為真，然陰陽之事，宮中之利，臣子之所難言。又行之皆逆人情，能為之者少。故不敢以聞。」帝曰：「勿謝，戲君耳。」遂受其法。子都年二百歲，服餌水銀，白日昇天。武帝頗行其法，不能盡用之。然得壽最長於先帝也。出《神仙傳》
[book_node]劉憑
劉憑者，沛人也。有軍功，封壽光金鄉侯。學道於稷丘子，常服石桂英及中嶽石硫黃。年三百餘歲而有少容。尤長於禁氣。嘗到長安，諸賈人聞憑有道，乃往拜見之。乞得侍從，求見祐護。憑曰：「可耳。又有百餘人隨憑行。並有雜貨，約直萬金。乃於山中逢賊數百人，拔刃張弓，四合圍之。憑語賊曰：「汝輩作人，當念溫良。若不能展才布德，居官食祿，當勤身苦體。夫何有靦面目。豺狼其心。相教賊道，危人利己。此是伏尸都市，肉饗烏鳶之法。汝等弓箭。當何所用。」於是賊射諸客。箭皆反着其身。須臾之間，大風折木，飛沙揚塵。憑大呼曰：「小物輩敢爾，天兵從頭刺殺先造意者。」憑言絕。而衆兵一時頓地。反手背上，不能復動，張口短氣欲死。其中首帥三人，即鼻中出血，頭裂而死。餘者或能語曰。乞放余生，改惡為善。」於是諸客或斫殺者，憑禁止之，乃責之曰：「本擬盡殺汝，猶復不忍。今赦汝，猶敢為賊乎。皆乞命曰：「便當易行。不敢復爾。憑乃勑天兵赦之。遂各能奔走去。嘗有居人妻病邪魅，累年不愈。憑乃勑之。其家宅傍有泉水，水自竭，中有一蛟枯死。又有古廟，廟間有樹，樹上常有光。人止其下，多遇暴死。禽鳥不敢巢其枝。憑乃勑之。盛夏樹便枯死，有大蛇長七八丈，懸其間而死，後不復為患。憑有姑子，與人爭地，俱在太守坐。姑子少黨，而敵家多親助，為之言者四五十人。憑反覆良久。忽然大怒曰：「汝輩敢爾。」應聲有雷電霹靂，赤光照耀滿屋。於是敵人之黨，一時頓地，無所復知。太守甚怖。為之跪謝曰：「願君侯少寬威靈，當為理斷，終不使差失。」日移數丈，諸人乃能起。漢孝武帝聞之。詔徵而試之。曰：「殿下有怪，輒有數十人，絳衣，披髮持燭，相隨走馬。可効否。憑曰：「此小鬼耳。」至夜，帝偽令人作之。憑於殿上，以符擲之，皆面搶地。以火焠口無氣。帝大驚曰。非此明鈔本非此作此非。鬼也，朕以相試耳。」乃解之，後入太白山中，數十年復歸鄉里，顏色更少。出《神仙傳》
[book_node]欒巴
欒巴者，蜀郡成都人也。少而好道，不修俗事，時太守躬詣巴，請屈為功曹。待以師友之禮。巴到。到原作陵，據明鈔本改。太守曰：「聞功曹有道，寧可試見一奇乎。巴曰：「唯。」即平坐，却入壁中去，冉冉如雲氣之狀。須臾，失巴所在，壁外人見化成一虎，人並驚。虎徑還功曹舍。人往視虎，虎乃巴成也。後舉孝廉，除郎中，遷豫章太守。廬山廟有神。能於帳中共外人語。飲酒，空中投杯。人往乞福。能使江湖之中，分風舉帆，行各相逢。巴至郡，往廟中，便失神所在。巴曰：「廟鬼詐為天官，損百姓日久，罪當治之。以事付功曹，巴自行捕逐，若不時討，恐其後遊行天下，所在血食，枉病良民。」責以重禱，乃下所在，推問山川社稷，求鬼踪跡。此鬼於是走至齊郡，化為書生，善談五經，太守即以女妻之。巴知其所在，上表請解郡守往捕，其鬼不出。巴謂太守。賢壻非人也。是老鬼詐為廟神。今走至此，故來取之。」太守召之不出。巴曰：「出之甚易。」請太守筆硯設案，巴乃作符。符成長嘯，空中忽有人將符去，亦不見人形，一坐皆驚。符至，書生向婦涕泣曰：「去必死矣。」須臾，書生自齎符來至庭，見巴不敢前。巴叱曰：「老鬼何不復爾形。」應聲即便為一貍，叩頭乞活。巴勑殺之。皆見空中刀下，貍頭墮地。太守女已生一兒，復化為貍，亦殺之。巴去還豫章，郡多鬼，又多獨足鬼，為百姓病。巴到後，更無此患，妖邪一時消滅。後徵為尚書郎。正旦大會，巴後到，有酒容，賜百官酒，又不飲而西南向噀之。有司奏巴不敬。詔問巴。巴曰：「臣鄉里以臣能治鬼護病，生為臣立廟。今旦有耆老，皆來臣廟中享。臣不能早飲明鈔本、陳校本飲作委。之，是以有酒容。臣適見成都市上火，臣故漱酒為爾救之。非敢不敬，當請詔問，虛詔抵罪。」乃發驛書問成都。已奏言：「正旦食後失火，須臾，有大雨三陣，從東北來，火乃止。雨着人皆作酒氣。後一旦，忽大風雨，天地晦冥，對坐不相見，因失巴所在。尋聞巴還成都，與親故別，稱不更還。老幼皆於廟中送之。云：去時亦風雨晦冥。莫知去處也。出《神仙傳》
[book_node]左慈
左慈字元放，廬江人也。明五經，兼通星氣，見漢祚將衰，天下亂起，乃嘆曰：「值此衰亂，官高者危，財多者死。當世榮華，不足貪也。」乃學道，尤明六甲，能役使鬼神，坐致行廚。精思於天柱山中，得石室中《九丹金液經》，能變化萬端，不可勝記。
魏曹公聞而召之，閉一石室中，使人守視，斷穀期年。乃出之。顏色如故。曹公自謂生民無不食道，而慈乃如是，必左道也，欲殺之。慈已知，求乞骸骨。曹公曰：「何以忽爾。對曰：「欲見殺，故求去耳。」公曰：「無有此意，公却高其志。不苟相留也。乃為設酒，曰：「今當遠曠，乞分盃飲酒。」公曰：「善。」是時天寒，溫酒尚熱，慈拔道簪以撓酒，須臾，道簪都盡，如人磨墨。初，公聞慈求分杯飲酒，謂當使公先飲，以與慈耳，而拔道簪以畫，盃酒中斷，其間相去數寸。即飲半，半與公。公不善之，未即為飲，慈乞盡自飲之。飲畢，以杯擲屋棟，杯懸搖動，似飛鳥俯仰之狀，若欲落而不落，舉坐莫不視杯，良久乃墜，既而已失慈矣。尋問之，還其所居。
曹公遂益欲殺慈，試其能免死否。乃勑收慈。慈走入群羊中，而追者不分，乃數本羊。果餘一口。乃知是慈化為羊也。追者語主人意，欲得見先生，暫還無怯也。俄而有大羊前跪而曰：「為審爾否。吏相謂曰：「此跪羊，慈也。」欲收之。於是群羊咸向吏言曰：「為審爾否。由是吏亦不復知慈所在，乃止。
後有知慈處者，告公，公又遣吏收之，得慈。慈非不能隱，故示其神化耳。於是受執入獄。獄吏欲拷掠之，戶中有一慈，戶外亦有一慈，不知孰是。公聞而愈惡之，使引出市殺之。須臾，忽失慈所在，乃閉市門而索。或不識慈者，問其狀，言眇一目，著青葛巾青單衣，見此人便收之。及爾，一市中人皆眇目，著葛巾青衣，卒不能分。公令普逐之，如見便殺。後有人見知，便斬以獻公，公大喜，及至視之，乃一束茅，驗其尸，亦亡處所。
後有人從荊州來，見慈。剌史劉表。亦以慈為惑衆。擬收害之。表出耀兵，慈意知欲見其術，乃徐徐去，因又詣表云：「有薄禮，願以餉軍。」表曰：「道人單僑。吾軍人衆。安能為濟乎。慈重道之，表使視之，有酒一斗，器盛，脯一束，而十人共舉不勝。慈乃自出取之，以刀削脯投地，請百人奉酒及脯，以賜兵士，酒三盃，脯一片，食之如常脯味。凡萬餘人。皆周足，而器中酒如故，脯亦不盡，坐上又有賓客千人，皆得大醉。表乃大驚，無復害慈之意。數日，乃委表去，入東吳。
有徐墮者，有道術，居丹徒，慈過之。墮門下有賓客，車牛六七乘，欺慈云：「徐公不在。」慈知客欺之，便去。客即見牛在楊樹杪行，適上樹即不見，下即復見行樹上。又車轂皆生荊棘，長一尺，斫之不斷，推之不動。客大懼，即報徐公，有一老翁眇目，吾見其不急之人，因欺之云：「公不在，」去後須臾，牛皆如此，不知何等意。公曰：「咄咄，此是左公過我，汝曹那得欺之，急追可及。」諸客分布逐之，及慈，羅布叩頭謝之。慈意解，即遣還去。及至，車牛等各復如故。慈見吳主孫討逆，復欲殺之。
後出遊，請慈俱行，使慈行於馬前。欲自後剌殺之。慈在馬前。着木履。掛一竹杖，徐徐而行。討逆着鞭策馬。操兵逐之，終不能及。討逆知其有術，乃止。後慈以意告葛仙公，言當入霍山，合九轉丹，遂乃仙去。出《神仙傳》
[book_node]大茅君
大茅君盈。南至句曲之山。漢元壽二年，八月己酉，南嶽真人赤君、西城王君及諸青童並從王母降於盈室。頃之，天皇大帝遣繡衣使者冷廣子期賜盈神璽玉章，大微帝君遣三天左宮御史管修條賜盈八龍錦與紫羽華衣，太上大道君遣協晨大夫叔門賜盈金虎真符流金之鈴。金闕聖君命太極真人正一止玄王郎王忠。鮑丘等賜盈以四節嚥胎流明神芝。四使者授訖，使盈食芝佩璽，服衣玉冠。帶符握鈴而立，四使者告盈曰：「食四節隱芝者，位為真卿；食金闕玉芝者，位為司命；食流明金英者，位為司祿；食長曜雙飛者，位為司命真伯；食夜光洞草者，總主在左御史之任。子盡食之矣，壽齊天地，位為司命上真，東嶽上卿，統吳越之神仙，綜江左之山源矣。」言畢，使者俱去。五帝君各以方面車服降於其庭，傳太帝之命，賜紫玉之版，黃金刻書九錫之文，拜盈為東嶽上卿、司命真君、太元真人，事畢俱去。王母及盈師西城王君，為盈設天廚酣宴，歌玄靈之曲。宴罷，王母攜王君及盈，省顧盈之二弟，各授道要。王母命上元夫人，授茅固、茅衷《太霄隱書》、《丹景道精》等四部寶經。王母執《太霄隱書》，命侍女張靈子執交信之盟，以授於盈、固及衷，事訖，西王母昇天而去。其後紫虛元君、魏華存夫人請齋於陽洛之山隱元之臺，西王母與金闕聖君降於臺中，乘八景之輿，同詣清虛上宮，傳《玉清隱書》四卷，以授華存。是時三元夫人馮雙珠、紫陽左仙公石路成、太極高仙伯、延蓋公子、西城真人、王方平、太虛真人、南嶽真人、赤松子。桐栢真人王喬等三十餘真。各歌太極陰歌之曲。王母為之歌曰：「駕我八景輿。歘然入玉清。龍群拂霄上，虎斾挕朱兵。逍遙玄津際，萬流無暫停。哀此去留會。刼盡天地傾。當尋無中景，不死亦不生。體彼自然道，寂觀合太冥。南岳擬貞幹。玉英耀頴精。有任靡其事，虛心自受靈。嘉會降河曲，相與樂未央。」王母歌畢，三元夫人答歌亦畢，王母及三元夫人、紫陽左公、太極仙伯、清靈王君，乃攜南岳魏華存同去，東南行。俱詣天台霍山。過句曲之金壇。宴太元真人茅升明鈔本、陳校本、許刻本升作叔。申於華易洞天。留華存於霍山洞宮玉宇之下。衆真皆從王母昇還龜臺矣。出《集仙傳》

[book_title]神仙十二
[book_node]壺公
壺公者，不知其姓名也。今世所有召軍符、召鬼神治病玉府符。凡二十餘卷。皆出自公。故總名壺公符。時汝南有費長房者，為市掾，忽見公從遠方來，入市賣藥。人莫識之，賣藥口不二價，治病皆愈。語買人曰：服此藥必吐某物，某日當愈。事無不効。其錢日收數萬，便施與市中貧乏饑凍者，唯留三五十。常懸一空壺於屋上，日入之後，公跳入壺中。人莫能見，唯長房樓上見之，知非常人也。長房乃日日自掃公座前地，及供饌物，公受而不辭。如此積久，長房尤不懈，亦不敢有所求。公知長房篤信，謂房曰：「至暮無人時更來。」長房如其言即往，公語房曰：「見我跳入壺中時，卿便可效我跳，自當得入。」長房依言，果不覺已入。入後不復是壺，唯見仙宮世界。樓觀重門閣道，公左右侍者數十人。公語房曰：「我仙人也，昔處天曹，以公事不勤見責，因謫人間耳。卿可教，故得見我。」長房下座頓首曰：「肉人無知，積罪却厚，幸謬見哀憫，猶入剖棺布氣。生枯起朽。但恐臭穢頑弊，不任驅使。若見哀憐，百生之厚幸也。」公曰：「審爾大佳，勿語人也。」公後詣長房於樓上曰：「我有少酒，相就飲之。」酒在樓下，長房使人取之，不能舉盎，至數十人莫能得上。乃白公，公乃下，以一指提上。與房共飲之。酒器如拳許大，飲之至暮不竭。告長房曰：「我某日當去，卿能去乎。房曰：「欲去之心，不可復言，欲使親眷不覺知去，當有何計。公曰：「易耳。」乃取一青竹杖與房，戒之曰：「卿以竹歸家，便可稱病，以此竹杖置卿所臥處，默然便來。」房如公言。去後，家人見房已死。屍在牀。乃向竹杖耳，乃哭泣葬之。房詣公，恍惚不知何所。公乃留房於羣虎中。虎磨牙張口欲噬房，房不懼。明日，又內於石室中，頭上有一方石，廣數丈。以茅綯懸之。又諸蛇來嚙繩，繩即欲斷，而長房自若。公至，撫之曰：「子可教矣。又令長房啗屎。兼蛆長寸許，異常臭惡。房難之，公乃歎謝遣之曰：「子不得仙道也。賜子為地上主者，可得壽數百歲。」為傳封符一卷付之，曰：「帶此可主諸鬼神，常稱使者，可以治病消災。」房憂不得到家，公以一竹杖與之曰：「但騎此，得到家耳。」房騎竹杖辭去，忽如睡覺，已到家。家人謂是鬼，具述前事，乃發棺視之，唯一竹杖，方信之。房所騎竹杖，棄葛陂中，視之乃青龍耳。初去至歸謂一日，推問家人，已一年矣。房乃行符，收鬼治病，無不愈者。每與人同坐共語，常呵責嗔怒，問其故，曰：「嗔鬼耳。」時汝南有鬼怪，歲輒數來郡中，來時從騎如太守。入府打皷。周行內外，爾乃還去，甚以為患。房因詣府廳事，正值此鬼來到府門前。府君馳入，獨留房。鬼知之，不敢前。房大叫呼曰，便捉前鬼來。乃下車伏庭前，叩頭乞曰改過。房呵之曰：「汝死老鬼，不念溫良，無故導從，唐突官府，自知合死否。急復真形。鬼須臾成大鼈。如車輪。頭長丈餘。房又令復人形。房以一札符付之，令送與葛陂君，鬼叩頭流涕，持札去。使人追視之，乃見符札立陂邊。鬼以頭明鈔本。陳校本。頭作頸。繞樹而死。房後到東海，東海大旱三年。謂請雨者曰。東海神君前來淫葛陂夫人，吾係之，辭狀不測，脫然忘之。遂致久旱。吾今當赦之，令其行雨。」即便有大雨。房有神術，能縮地脉，千里存在，目前宛然，放之復舒如舊也。出《神仙傳》
[book_node]薊子訓
薊子訓者，齊人也。少嘗仕州郡，舉孝廉，除郎中。又從軍，除駙馬都尉。人莫知其有道。在鄉里時，唯行信讓，與人從事。如此三百餘年。顏色不老，人怪之。好事者追隨之，不見其所常服藥物也。性好清澹。常閒居讀《易》，小小作文，皆有意義。見比屋抱嬰兒，訓求抱之，失手墮地，兒即死。隣家素尊敬子訓。不敢有悲哀之色，乃埋瘞之。後二十餘日。子訓往問之曰：「復思兒否。隣曰。小兒相命，應不合成人，死已積日，不能復思也。子訓因出外。抱兒還其家。其家謂是死，不敢受。子訓曰：「但取之無苦，故是汝本兒也。」兒識其母，見而欣笑，欲母取之，抱，猶疑不信。子訓既去。夫婦共往視所埋兒。棺中唯有一泥兒，長六七寸。此兒遂得長成。諸老人鬚髮畢白者，子訓但與之對坐共語，宿昔之間，明旦皆黑矣。京師貴人聞之。莫不虛心謁見，無緣致之。有年少與子訓隣居。為太學生。諸貴人作計，共呼太學生謂之曰：「子勤苦讀書，欲規富貴，但召得子訓來，使汝可不勞而得矣。」生許諾。便歸事子訓，灑掃供侍左右數百日。子訓知意，謂生曰：「卿非學道，焉能如此。生尚諱之，子訓曰：「汝何不以實對，妄為虛飾，吾已具知卿意。諸貴人欲見我，我豈以一行之勞，而使卿不獲榮位乎。汝可還京，吾某日當往。」生甚喜，辭至京。與貴人具說。某日子訓當到，至期未發，生父母來詣子訓。子訓曰：「汝恐吾忘，使汝兒失信不仕邪。吾今食後即發。」半日乃行二千里。既至，生急往拜迎，子訓問曰：「誰欲見我。生曰：「欲見先生者甚多，不敢枉屈，但知先生所至，當自來也。」子訓曰：「吾千里不倦，豈惜寸步乎。欲見者，語之令各絕賓客，吾明日當各詣宅。」生如言告諸貴人，各自絕客灑掃，至時子訓果來。凡二十三家，各有一子訓。諸朝士各謂子訓先到其家，明日至朝，各問子訓何時到宅，二十三人所見皆同時，所服飾顏貌無異。唯所言話。隨主人意答，乃不同也。京師大驚異，其神變如此。諸貴人並欲詣子訓，子訓謂生曰：「諸貴人謂我重瞳八采，故欲見我。今見我矣，我亦無所能論道，吾去矣。」適出門，諸貴人冠蓋塞路而來。生具言適去矣，東陌上乘騾者是也。各走馬逐之不及，如此半日，相去常一里許，終不能及，遂各罷還。子訓至陳公家，言曰：「吾明日中時當去。」陳公問遠近行乎，曰：「不復更還也。」陳公以葛布單衣一送之。至時，子訓乃死，屍僵。手足交胷上。不可得伸，狀如屈鐵，屍作五香之芳氣，達於巷陌，其氣甚異。乃殯之棺中。未得出。棺中噏然作雷霆之音。光
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 10:31:03-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>