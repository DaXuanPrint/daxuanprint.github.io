<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="妙法莲华经玄赞要集目次,法华经玄赞要集卷第一,法华经玄赞要集卷第二,法华经玄赞要集卷第三,法华经玄赞要集卷第四,法华经玄赞要集卷第五,法华经玄赞要集卷第六,法华经玄赞要集卷第七,法华经玄赞要集卷第八,法华玄赞要集卷第九,法华经玄赞要集卷弟十,法华经玄赞要集卷第十一,法华经玄赞要集卷第十二,法华经玄赞要集卷第十三,法华经玄赞要集卷第十四,法华经玄赞要集卷第十五,法华经玄赞要集卷第十六,法华经玄赞要集卷第十七,法华经玄赞要集卷第十八,法华经玄赞要集卷第十九,法华经玄赞要集卷第二十,法华经玄赞要集卷第二十一,法">
<meta name="description" content="法华经玄赞要集，三十五卷，唐栖复集，弘举题记，日本佚名题记，正应题记，隆国题记，隆觉题记，凝圆题记，永实题记，长盛题记，世称法华镜水抄。缺卷二十二、二十三、三十、三十二。_法华经玄赞要集_全文在线阅读_法华经玄赞要集_全文在线下载_大玄古籍书库">
<title>法华经玄赞要集_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">法华经玄赞要集</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]1239585</span> <br/>
          说明： <span class="inputVal" id="bkdec">法华经玄赞要集，三十五卷，唐栖复集，弘举题记，日本佚名题记，正应题记，隆国题记，隆觉题记，凝圆题记，永实题记，长盛题记，世称法华镜水抄。缺卷二十二、二十三、三十、三十二。</span> <br/>
          封面： <span class="inputVal" id="bkimg">Z_2807.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]法华经玄赞要集
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]1239585
[book_dec]法华经玄赞要集，三十五卷，唐栖复集，弘举题记，日本佚名题记，正应题记，隆国题记，隆觉题记，凝圆题记，永实题记，长盛题记，世称法华镜水抄。缺卷二十二、二十三、三十、三十二。
[book_img]Z_2807.jpg


[book_title]妙法莲华经玄赞要集目次
卷第一自释疏卷一疏主叙(至)释叙经起之意卷第二自释叙经起之意(至)释破疑执卷第三自释后破执(至)释后彰行卷第四自释利今后(至)释施鹿林卷第五自释四种种性(至)释第三解经品得名卷第六自释第三解经品得名(至)释第六释经本文卷第七自释论说序品等(至)释经我闻卷第八自释经一时(至)释经阿罗汉下第二总别相门卷第九自释一应受饮等(至)释疏卷二经皆得辨才等文卷第十自释皆得陀罗尼乐说辨才(至)释迦楼罗王卷第十一自释人王众(至)释眉间白豪相光卷第十二自释照境(至)释颂境所见分齐卷第十三自释颂照境所见六事(至)释经演大法义文卷第十四自释经即说大法(至)于序品终卷第十五自释疏卷三方便品始(至)释八甚深中第三果行甚深卷第十六自释果行甚深(至)释解脱三昧之总标卷第十七自释八解脱总名(至)释解脱体性(已下逸失)卷第十八自释是法不可示(至)释疏卷三终卷第十九自释疏卷四一乘章(至)释第二疑(经所以者何至无有是处)卷第二十自释第三疑(至)释无数法化门其实为一乘卷第二十一自释诸佛两足尊等文(至)于方便品终卷第二十二逸失(经卷二譬喻品疏卷五)卷第二十三逸失卷第二十四自释经而告之言至皆当与汝(至)释疏卷六经墙壁圮坼等文卷第二十五自释经泥涂阤落等(至)释八寒八热处所(经其人命终至至无数劫)卷第二十六自释八寒八热果相(至)释信解品所以者何至云是我子等文卷第二十七自释经所以者何等文(至)释疏卷七药草喻品诸树大小至各有所受等文卷第二十八自释经一云所雨至华果敷实(至)释化城喻品时诸梵天至唯愿垂纳受等文卷第二十九自释经尔时诸梵天王至当演深远音(至)释十二缘起中第五诸缘生摄门(经无明灭至忧悲苦恼灭)卷第三十逸失卷第三十一自释(经卷四疏卷八)五百弟子受记品其后得成佛至亦无诸恶道颂文(至)释见宝塔品尔时佛前至住在空中等文(已下逸失)卷第三十二逸失卷第三十三自释(经卷五疏卷九)安乐行品但以因缘有至故说(至)释寿量品卷第三十四自释分别功德品(至)释药王菩萨本事品烧身行卷第三十五自释烧身行(至)释劝发品终
妙法莲华经玄赞要集目次(终)

[book_title]法华经玄赞要集卷第一
镜水寺沙门　栖复　集
栖复自大和末。罢律讲后。屡涉京师。辄厕经论末行。多戴星霜。不惮寒暑。然精神曚昧。巡历数度先辈法席。随记得少善言。集成一家之说。冀其易见云尔。
今此妙法莲华经。本末前后。一十六译。若真伪相兼。一十七译。若约全部而论。总有六译。六译之内。传于汉国。三本流行。正法妙法添品法华。今此讲者。是后秦弘始七年。鸠摩罗什三藏。译出妙法莲华经七卷。或八卷。六万九千七百五十四言也。然造疏。前后十九余家。盛传于世者。即天台纪国嘉祥慈恩也。天台疏名文句。纪国名赞述。嘉祥疏名义记。慈恩疏名玄赞。今之讲者。即慈恩疏也。西国有千部论师。造论解法华经。即天亲菩萨。唐国有百本疏主。造疏解法华经。即慈恩和尚。古来诸德。科判此经绝多。今且道安和尚。科一切经为三分。暗合西天佛地论亲光菩萨。科一切经三分。将释此经。大分三段。初一品序分。序者始也由也。即三根声闻。大乘之性已熟。世尊集十五类徒。先谈无量义经莲华体性。后入定雨华动地。放光照境。弥勒发问。文殊为答等。皆是欲说正宗之渐由。名序分。第二从方便品。至授学无学记品。为第二正宗分。即是佛出定。三请已后。如来法说。喻说。宿世因缘。说于一乘。令声闻舍小归大。授菩提记。化彼二乘。出浊水故。正为二乘。傍为菩萨。名正宗分。第三从法师品。至普贤劝发品。一十九品。是第三段名流通。即是显于此经书写供养。施他听闻。乃至思惟修习。十种法行。若人若法所得功德。流通此经。正为菩萨。傍为声闻。是为第三流通分(境行果三科)。今且依初八品。为正宗分。所释之经。既分三段。能解之疏。分三亦然。初从盖闻。至觉权真已下。疏之序分。将释此经略以六门料简下。第二正宗分。某谈游之际。徒次传陵已下。疏主流通分。之段不同。初序中有二。初解疏题目。后释本文。且解题目。言题目者。即是经题。目者即是疏目。故言题目。然今疏本。多云妙法莲华经玄赞卷第一。妙法莲华。即是本名。玄赞即是疏语。既有本名。今当略释。
言妙法莲华经者。上之四字。即是别名。唯此经故。经之一字。即是通名。不异诸经故。初中分二。初妙法二字是法。莲华二字是喻。妙法如莲华。莲华是能喻。妙法是所喻。故先解妙法。后解莲华。先总解妙法。二别解妙法。先总解妙法者何义。答即是甚深难解。微妙希有。无上殊胜。故言妙法。妙法者。是一切有情心心中有佛性。佛性即名为妙法。本在有情妄想心。犹如何等。如木中有火性。地中有水性。壁中有金性。镜中有明性。即验有情心心中有佛性。见即虽然不可见。佛性元居各自心。人人身中有佛性。佛性即妙法。妙法有二。一理妙法。二行妙法。理妙法所谓真如。行妙法即是菩提。菩提者是圆满报身。言理妙者。即清净法身。即此法身。是此经题妙法体。究竟穷其妙法处。各自心中法报身。既说有情各各心中。一一心中有妙法。未审遣修何观行。即得心中妙法生。有人若要矿中金。炼矿之时金自现。有人若要木中火。钻火之时火自生。有人若要镜中明。磨镜之时明自出。有人若要地中水。穿地之时水自来。应是有心有识人。人人若要心中佛。闻思惟修慧断烦恼。障。尽心中佛自生。闻教思惟修学人。贪心嗔心痴心薄。一二三僧祗劫满。法报化佛果周圆。欲得成佛。但修心修净。则心生佛。善恶由心。心是主。修心决定得菩提。佛遣修心敢不修。实有心中妙法否。妙法在心元不见。何以修心妙法生佛道。佛性实居各自心。见则元来不可见。只为甚深难解了。分明举喻况莲华。莲华性在莲子中。开破子时华不见。不以开时华不见。谓言莲子里没莲华。有人于彼有情心心中。觅或佛时不曾见。不以觅时不见佛。谓言佛性不居心。一一众生五蕰身。便共莲华池不别。各各心中有烦恼。即同池内有淤泥。佛性只居烦恼中。便似泥中有莲子。莲子因缘未和合。长时且在淤泥中。若到因缘会遇时。莲子里莲华自生长。我等心中有佛性。要须必假耳闻经句。闻经句是因缘。滋润心中佛种。渐渐心中能悟解。只向心中佛自生。故将妙法喻莲华。所即莲华如妙法。妙法即一乘。一乘即宝所。宝所即妙法。妙法即名佛性。故云妙法。
二云。妙法两字属佛身。俱合理智。通因通果。因理果理皆殊胜。因智果智悉幽玄。因果理性名法身。因果智相称报佛。究竟穷其妙法体。是各身中法报身。故名妙法。妙法难解难明。莲华则易知识。不识心中理及智。相似池中莲与华。莲者况果。表三身之果圆。华即喻因。彰万善之因满。莲华淤泥不染。妙法烦恼不不侵。莲华既生淤泥。妙法亦混于烦恼。烦恼之中有佛性。淤泥池内有莲华。莲华缘会自开敷。妙法因圆必成佛。欲使人人识佛性。故将妙法。况莲华也。
三云。经亦得名中。三师解。初唯取行果名莲华。行为华。果为莲。第二师。唯取教理名莲华。教为华。理为莲。第三师。教理行果。总名莲华也。教理行俱是华也。理果俱是莲也。教行并开敷。理果俱出水也。经云诸佛智慧甚深无量。理出水也。入佛知见。经云尽行诸佛无量道法。论令证不退转地。并第二周牛车。此乘此宝乘直至道场。行开敷也。开示悟三。并第三周宝所。即果出水也。教有能敷妙理之功德。理有所敷出水之力。行有因敷趣果之用。果有结实酬因之能故也(上总明妙法次别明妙法)。
先解妙法。后解法。且妙者。初依疏主十玄门中。五义解妙。后依北京瓒法师。十义解妙。一根本妙。二枝末妙。三摄末归本妙。四绝待妙。五无粗妙。一根本妙者。谓华严会中。明一乘因果究竟法身。彼云。欲令众生生欢喜故。说王宫生。欲令众生生恋慕故。示双林灭也。上名粗。又经云。如来实不出世。亦不涅槃。何以故法身常住。同法界故。亦同此经云。是法住法位。世间相常住义。又经云。如来如实知见三界之相。无有生死若退若出。亦无在世及灭度者。非实非虚等。名根本妙。二枝末妙。于一佛乘分别说三。三中之二。目之为粗。佛乘为胜。故称枝末妙。三摄末归本妙。此经所诠一乘。究竟圆满。故称为妙。四绝待妙。上之三义。皆以对粗称妙。未辨不对于粗自体之妙。今约妙体。本自离言。强叹为妙。何所有文。答涅槃云。不因少涅槃。名大涅槃。又智论云。十八空为相待空。独空独空非相待空。既有待不待空。妙宁无待不待妙。罗什弟子慧观。着法华经序云。称之为妙。而体绝精粗。寄华宣教。而道玄象表。下云是法不可示。言词相寂灭。什叹云。善男子。若非深入经藏。不能作如是说无待名绝。五无粗妙。即净土法门。故香积佛品云。我土无有声闻辟支佛名。是即无粗也。唯有清净大菩萨众。即是妙。智论云。七宝世界。纯诸菩萨。亦同于此(上根本枝末摄末归本绝待无粗五妙了也)。
次依瓒法师十义妙。一对扬妙。二补翼。三说处。四长时。五法多。六名定。七中道。八威力。九利益。十挍量。一对扬妙者。余经化众生。唯现在一佛身说。此经通十方三世佛共说。三世者。多宝世尊是过去佛。经言尔时宝塔中。出大音声。叹言善哉善哉等。释迦如来是现在佛。八万菩萨未来。又文殊即过去佛。慈尊即未来佛。本师即现在佛。又现在中。通十方故。经云尔时一一方。四百万亿那由他国土诸佛如来。遍满其中。是时诸佛。各在宝树下师子座。皆遣者。问讯释迦牟尼佛。各赍宝华满掬。而告之言。善男子。汝往诣耆阇崛山释迦牟尼佛所。如我词曰。少病少恼。气力安乐。及菩萨声闻众。悉安稳否。以此宝华。散佛供养。而作是言。彼某甲佛。与欲开此宝塔。诸佛遣使。亦复如是。即是十方三世诸佛。共化一会众生。不同余经唯一佛化。故言对扬妙。二辅翼妙者。前后二十一众。初十五众。一释种清高众者。经云与大比丘众万二千人俱等。二已圆未满众者。经云复有学无学二千人。三承恩入道众。经云摩诃波阇比丘尼。四曩结深恩众。经云罗睺罗母。耶输陀罗比丘尼。五圣难思众。经云菩萨摩诃萨八万人。皆于阿耨多罗三藐三菩提等。六帝释临天众。经云尔时释提桓因。与其眷属二万天子俱。七属护舒晖众。经云复有名月天子。普香天子。宝光天子。四大天王。与其眷属万天子俱。八小大自在众。经云自在天子。大自在天子。与其眷属三万天子俱。九跨柅娑婆众。经云娑婆世界主。梵天王。尸弃大梵等。与其眷属万二千天子俱。十翳虚令洒众。经云有八龙王。难陀龙王。䟦难陀龙王等。十一清歌雅乐众。经云有四紧那罗王。法紧那罗王。妙法紧那罗王等。十二胜芳烈乐众。经有四乾闼婆王。乐乾闼婆王。乐音乾闼婆王等。十三动山涌海众。经云有四阿修罗王。婆稚阿修罗王。佉罗骞䭾阿修罗王等。十四吞龙啖毒众。经云有四迦楼罗王。大威德迦楼罗王。大身迦楼罗王等。十五仁王自在众。经云韦提希子。阿阇世王(上十五众)。后六众者。一宝塔陵空众。经云。
尔时佛前有七宝塔。高五百。纵广正等二百五十由旬。从地涌出。住在空中等。二质影殊形众。十方分身诸佛。集在八方三变土田八方严净等。三涌海承莲众。经云尔时文殊师利。坐千叶莲华大如车轮。俱来菩萨。亦坐宝莲华。四裂地星形众。是诸菩萨闻释迦牟尼佛所说音声。从下发来。一一菩萨。皆是大众唱导之首。各将六万恒河沙眷属等。五鸾歌迥发众。经云于时妙音菩萨。于彼国没。与八万四千菩萨。俱共发来。所经诸国。六种震动。皆悉雨于七宝莲华等。六御象遐方众。经云尔时普贤菩萨。以自在神通力威德名闻。与大菩萨无量无边不可称数。从东方来。所经诸国。普皆震动等。是诸众等。莫不云奔鹫岭雾拥灵山。同嗟昔处二权。共喜今闻一实。虽鹿园趍道之众。双树闻经之徒。方此来能过也。故云辅翼妙。三说处妙。且诸经说处。各各不同。或在虚空。如胜鬘。佛于空中现。仰惟佛世尊。普为众生现。或唯在地。或居秽土。或处净方来。若此经三处皆说。初居秽土以陈说。欲令舍权而厌俗。次居净方以宣唱。欲使忻乐于宝方。后处空中。毕竟归于真性。是故称说处妙。四长时妙。且说诸经时节。各各不同。只如过去灯明佛。满六十小劫。为人演说。经云日月灯明佛。因妙光菩萨。说大乘经。名妙法莲华等。又妙光法师八十小劫。为人演说。大通智胜如来。八千劫未曾休废。经云佛说是经。于八千劫。十六王子。八万四千劫。为四部众。广演此经。我今释迦文佛。序正之中。不言时节。涌出品内。菩萨赞叹。满五十小劫。及说三身寿量时节极长。是故名时长妙。五法多妙。且华严十万颂。大梵本三万偈。今所传本。才七十千颂。未若此经。如威音如来说二十千万亿偈。大通如来说法时节既远。久亦应长。日月净明德如来所说法华经。六百八十千万亿那由他等偈。以此菩萨具数多意。欲显其义广。故云法多妙。六名定妙。且诸经名非一定。如涅槃经。俱留孙佛六。万岁出。名曰法镜经。拘那含牟尼佛四万岁出。名甘露鼓经。迦叶佛二万岁出。名分别空经。释迦牟尼佛百岁时出。名涅槃经。名皆不定。此经不尔。灯明佛。大通智胜佛。威音王佛。日月净明德佛。皆同名妙法莲华经。云名定妙。七中道妙。如下云。十方世界中。唯有一乘法。无二亦无三。无二者无第二独觉乘。无三者无第三声闻乘。计二乘为究竟。即是遍计所收。即是空也。唯有一乘法者。即是一乘理智二事。依圆有也。不有者即空识义。即二乘无。不空者即有义。即一乘有。不空不有。远离二边。故云中道妙。八威力妙者。如龙宫海会等龙女道成。由经胜力。智积问文殊师利言。仁往龙宫。所化众生。其数几何。文殊师利言。其数无量(云云)。又言我于海中。唯常宣说妙法华经等。又不轻品云。具闻威音王佛先所说法华经二十千万亿等。九利益妙者(如利今后中说)。十校量妙者。如药本事品十二喻挍量胜。经云药王譬如一切川流江河诸水之中。海为第一等。如清凉地等。故挍量妙也。上别解妙。一对扬。二辅翼。三说处。四时长。五多法。六名定。七中道。八威力。九利益。十挍量(上解妙十五义毕)。
次解法者。可执义。可持义。夫言法者。必具斯义。且如世出世法。悉备持轨之义。水有湿性。火有暖性。是其持义。人闻水火。作湿暖解。即轨义。又如因明论中。佛弟子对声论师言。声是有法。是持义。亲证皆许。佛弟子以无常故为宗。作无常解。是轨义。外道以常为宗。即作常解。是轨义。佛弟子声是有法。定无常故。宗因之所作性故。同喻如瓶盆。异喻如虚空。即同品有。异品非有。又所为喻作取。无常远作之性。外道量云。声是有法。定常故。宗因云。所量性故。同喻如虚空。异喻瓶盆。亦同品有。异品非有(广如因明论说)。然此法者。贯一切有为无为。若色若心。有漏无漏等法。今此言法者。唯取一乘相应教理行果四种。名之为法。言教法者。即能诠之文。总摄三乘之教。教有根本方便。方便教者。经云我此九部法。随顺众生说。入大乘为本。以故说是经。胜鬘经云。正法住。正法灭。波罗提木叉等。根本教者。经云其智慧门。难解难入。是也。理法者。即二乘所证生空理。菩萨所证二空理。皆是所摄。经云是法住法位。世间相常住。于道场知已。导师方便说。胜鬘经云。声闻知有作四圣谛。佛知无作四圣谛。法华论云。念观者。声闻人观人无我等。行法者。即六度四摄。七地四菩萨行。皆是行也。经云乘此宝车。直至道场。又胜鬘经云。正法住。正法灭。波罗提木叉。毗尼受具足戒。此六处为大乘。故说教是行所依此处。故法华论。声闻人观阴界入。厌苦离苦。得解脱故。果法者。即法报二身。方便品中。前三知见。及牛车宝所。寿量品中。皆明三佛出现于世。又云是法住法位。果法也。及彼二乘自昔所证。亦此所摄。故胜鬘云。四智不究竟。名向涅槃界。由上所引。教理行果。根本方便。能成佛德。皆号一乘。咸有运载之功能故也。此之四法。皆具轨持。总名为法。一乘相应。故名为妙。此四法体上。有此一乘相应之妙用。法体能持此妙用。故言妙法。持业释。问妙法是教。经亦是教。何名持业。答经即所说之经。是体。妙法即是声名句文。名诠自性。句诠差别。文即是字。为二所依。是经上之业用。故名持业。问妙法是理。何名为教。答将理就教。俱得名教。能诠所诠。总得名理。能诠所诠。总得名教。理为言生因也(上解法解妙。后解法。初总解妙法。后别解妙法。解妙法二字毕)。
次解莲华者。问有何意趣。将莲华况法华耶。答佛遣修心敢不修。实有心中佛性否。佛性在心元不见。何以修心佛性生。佛性实居自心。见即元来不可见。只谓甚深难解了。世尊举喻况莲华。莲华性在莲子中。开破子时华不见。谓言莲子没莲华。有人于彼有情心。心中不见佛不曾见。不以不见时不见佛。谓言佛性不居心。一一有情五蕰身。便与莲华池不别。各各身中有烦恼。即同池内有淤泥。佛性只居烦恼中。便似泥中有莲华。子华子因缘和合。长时且在淤泥中。若到因缘会遇时。莲子里莲华自生长。众生心中有佛性。要须必假耳闻经。耳闻经句是因缘。滋润心中佛种性。渐渐心开能悟解。只向心中佛自生。故将妙法喻莲华。亦即莲如妙法。妙法本来是佛性。只在众生妄念心。三世诸佛说经时。一一诸佛皆同说。欲使人解佛性。故将妙法喻莲华。问何名莲华。莲华是何义。答言莲华者。即是有名相法。为众生故。以名相说。欲令众生因此名相。悟无名相。是设意也。故大品经云。一切众生。皆是名相中行。今欲止其名相。故借名相。悟无名相。通而言之。妙法与莲华。皆是其名。经云。说大乘经。名妙法莲华。别而言云。妙法是无名之名。莲华是无相而相。以此经题法喻双举。妙法是法。莲华是喻。故名双举。故名妙法莲华也。
又由十义。将喻莲华。一者此华从种生。喻此一乘必有其种。经云。诸佛两足尊。知法常无性。佛种从缘起。是故说一乘。二者此华从微至着。喻于佛乘渐渐增长。经云。渐渐积功德。具足大悲心。皆已成佛道。三者此华增长满。具出浊水故。喻功德无不圆。果无不尽。出离生死诸浊泥水。经云。如来已离三界火宅。四者此华虽出泥水。而不舍离泥水。喻如佛虽出四流之外。而不舍三界之中。经云。时宅主在门外立。闻有人言。汝诸子等。先因游戏。来入此宅。稚小无知。欢娱乐着。长者闻已。惊入火宅。方宜救济。五者此华微妙。鲜洁第一。如佛乘。五乘之中。最为第一。经云。是乘微妙清净第一。六者此华为凡圣之所称叹。佛乘亦尔。为世间出世间凡圣。称叹爱乐等。经云。佛所悦可。一切众生。所应称赞。七者此华台蕊具足。喻于佛乘万德圆备。经云。无量亿千诸力解脱。禅定智慧。及佛余法。八者此华诸佛菩萨。而坐其上。大乘亦尔。为诸佛菩萨而住其中。经云。佛自住大乘。如其所得法。定慧力庄严。以此度众生。九者此华开合有时。喻此一乘之法隐显有时。经云。所以未曾说。说时未至故。今正是其时。决定说大乘。十者此华劫初成时。大梵天王。而坐其上。为一切众生之父。经云。譬如大梵王。一切众生之父。此经亦复如是。一切贤圣学无学。及发菩提心者之父。又普贤观经云。方等经是诸佛眼。诸佛因。是得具五眼。及方等生。是大法印。印涅槃海。所以方等经。生三种身。三种身者。由方等经故。故悟实相。断诸烦恼。烦恼断故。即法身显。法身显故有报身。报身有故。乃有化身。有三身故。说十二部经。说十二部经故有法宝。有三宝故。有世间出世间三善。三善者。人天并出世。故知法华经。是世间出世间之本也。故喻莲华也。
尔雅云。芙蕖又云芙蓉。通名莲华。今佛取为喻者。依本论师。解莲华有二义。一出水义。出离小乘浊泥水故。二华开义。以胜教言开真理故。前为教妙。后为理妙。论中但解无量义经第十六名莲华故。唯指教理二种。准下疏解云。莲华二义。虽解无量义经。果秀因敷。未乖通理。即教行二种。并有开敷。理果之中。并能出水。即同此体通四法也。不同无量义经。然亦不乖莲华二义。此中意言缘彼莲华。有其二义。一者莲是台。此即是果也。二者华即是外华叶。此即是因。今言莲华之时。双说因果二义。此中教为能诠是因。为所显是果。所以易云。筌者在鱼。言者在意。即知华不开而台不现。教不言而理不显。因华开而见台。教谕扬而悟旨。故下疏云。如门为入室之所由。教为显理之处所。书云。谁人入门。不由户也。由此即因为华。理莲果。故论云。以胜教言开真理故。经云。诸佛智慧甚深无量。其智慧门难解难入。此即教理莲华也。二者行为华。而果为莲。莲非一叶而能得佛果。非一行而独成因。众华叶而共长养一个莲台。因万行圆而同成佛果。由此即以开示悟入为果。入佛知见为因。总合二义。教行二种并名华。皆有开敷义。理果二种皆名莲。皆有出水义。况详四法。并皆超过二乘。并名出水。今者唯言理果出水者。良为理果之上不具开敷。所以偏言出水。教行独有开敷之义。所以偏言开敷。若教行无出水者。岂教行不超出二乘。故知且约一义而配。故下疏云。法既囊括四义。华亦苞罗四德。法四义者。契秘赜之微诠教也。叶幽根之玄旨理也。克上乘之奥业行也。圆至觉之真宗果也。美无不殚。故称为妙。华四义者。萏菡披敷。以见莲。类教论扬以悟旨。芙蕖秀出于灵沼。喻理频超于小运。举蘤开而得实。譬因严而果满。标白华为色本。显佛智为乘源。举喻莲华。斯有由矣。
问但名妙法即得。何要将喻莲华。共立题目。答下疏云。然法借喻明。微由着显。假奔茶利之华实。况萨达摩之果因。法既囊括四义。华亦苞罗四德。问若以莲华有因果二义故。取为喻者。余一切华。皆应得喻妙法。何以。有华有果故。答曰。诸华虽具因果。义乃不定。且如桃杏。华开满树。结果能有几多。何以莲华个个尽能结果。法中。论有因有果者。且如定姓二乘。行因取果。如有果结。若不定姓二乘。舍小归大。皆为一乘。汝等所行。是菩萨道。即无二乘之果。便是有华而无果。又解。有漏善而无果者。如善星比丘。佛[愍-民+牙]富罗轮王业谢恶果者。阇王造逆。忏悔业止。皆是有因而无果。今此一乘。六度万行。定当成佛。恰似莲华个个结实。故取为喻。又陆地诸华。虽具因果。即无出水之功。水中有草虽出水。即阙他开敷之义。陆地有华虽开敷。即阙他出水之义。今此一乘。一则出水。出离少乘浊泥水故。二则华开。开真理故。转化生故。故疏云。华兼秀发。总众美而彰莲。体业俱陈。法喻双举。由斯道理。故取莲华为喻。斯有由矣。况云华叶则同菩萨道。莲子还如诸佛身。要假众多华叶。然后长养一个莲台。要须万行齐修。然后方成佛果。一个莲子落池内。一朵莲华水上开。展转相生无尽时。看即莲华满池发。一个众生若成佛。为众又说法华经。此相生无尽。斯何异莲华满池发。章僧录云。莲华萏菡若开敷。香气氲氲薰远近。佛既转凡成圣了。威德光明遍十方。若将手触一莲华。香惹遍身生喜悦。一念善心亲近佛。罪障消除福德生。一切诸华悉是华。将比莲华不香洁。菩萨二乘虽是圣。望我如来圣未圆。淤泥池内长莲华。长得莲华香郁馥。烦恼之中出佛性。出得佛身身最尊。既知莲子里有莲华。便了心中有佛性。欲使人人生悟解。保知佛性在心中。闻思修慧善修行戒定慧学勤观察。佛意慈悲立此喻。指示一切修行人。各各认得自心中。一一心中皆有佛性。诱进众生同出离。故将妙法喻莲华。水深华亦出。水浅华亦出二障虽浅深。真如总皆出也。
又有四种莲华。一者泥里莲华。喻凡夫身中妙法。莲子泥中虽未出。必定生长白莲华。众生未解修行。且在凡夫流转。今日闻经修学。还如泥里莲华。烦恼如彼淤泥。妙法还同莲子。凡夫闻经心不退。一朵莲华泥里生。二者浊水莲华。喻二乘身中妙法。莲华出其泥里。生在浊水之中。声闻我执虽除。法执尚由未断。法执犹同浊水。我执恰以清泥。出却清泥在浊水。看看即是见莲华。三者清水莲华。喻菩萨身中妙法。莲华出其泥里。生在浊水之中。复出浊水之中。生彼清水之内。清水莲华。胜彼前来两种。况菩萨证理次深。至于凡夫及小圣。我法二执双除断。清泥浊水不沾华。出水在清水中看。即开敷水面上。菩萨修行不断绝。何愁不证大菩提。四者出水莲华。喻佛身中妙法。莲华开敷水面上。本从莲子长生芽。诸佛证大菩提。还是凡夫修得(初法后喻解妙法莲华了)。
言经者。下疏云。为常为法。是摄是贯等。杂心论五义。结鬘。绳墨。出生。显示。涌泉。又云。经者迳也。如人远涉向他邦。事须知其有径路。不知迳路。徒费勤劳。虚过时光。终无到日。修行之人。亦复如是。欲得求释梵。修行十善以化人。若欲得不失人身。持五戒而方得。若欲得愿生兜率。须藉八戒以庄严。若欲早见弥陀佛。十念事须成熟。若欲得小乘罗汉。须依四谛以身安。欲得缘觉辟支。假藉缘生而进道。欲得此身当作佛。要依妙法苦修行。若也舍离此因缘。永失菩提佛径路。故将迳字已解经。故云经者径也。闻经必得菩提果。未有闻经不得果。未有得果不因经。则知经是果家因。因经必得菩提果。既也因经皆得果。人生须学法华经(解经了)。
玄赞者。问何名玄赞。答二义。一者所诠真如妙理名玄。七卷妙法莲华经。十卷疏文名赞。是玄之赞。依主释。玄者杳冥深远之义。经云。是法华经藏。深固幽远。无人能倒。又云。诸法寂灭相。不可以言宣。即同法华经。教下所诠。真如妙法理。唯根本智证。余智变影。皆不亲得。故名为玄。此解唯局真如理。不通教行也。问何名赞。答赞者佐助义。如一县之中佐官。名玄府。助佐长官。理化一县之事。名曰赞。真如理。既是离言绝相法名玄。欲拟将此教化众生去。事须假别法佐助。众生始会。是故如来后得智中。于无名相法上。安名相说。说出七卷妙法华经。佐助根本智中无言说法。经云。更以异方便。助显第一义。异方便者。即法华经也。如来说经时。诠真如理一遍。疏主又更造疏。就上解释。令义分明。众生易解也。此解真如理名玄。七卷经文。十卷文名赞也。第二义。妙法莲华经。教理行果四法名玄。此解兼通道理理也。十卷疏文名赞。玄者玄妙。教理行果四法。总得名玄也。三周权实道理。早甚分明。疏主又更造疏解释。令人易解。只此十卷疏文。便名为赞。此解玄者妙。法之异名。赞者佐助之别称。经是玄。疏是赞。是玄之赞。依主释。此后义偏胜。问何以后义偏胜耶。答若取真如理名玄者。岂教理行果不名玄耶。问何以故。将至玄字。属经教理行果耶。答今总合诸文。玄有二义。一玄者悬也。即是远义。经云悬远值遇难。二者黑义。即北方之行。名为玄虎。论语云。羔裘玄冠。是依初义。复有二义。一者近远名远意说。此经所诠。即是佛慧。佛慧有五种。一智慧性。即是法身。二智慧相。即是报身。三智慧境。即真俗道理。四智慧伴。尘沙万德。五智慧因。所谓教行也。此经具说性相法报二身。要三大劫。长时不息。方乃证圆。故说佛果。名之为远。犹如唐三藏和尚。天竺往来。经十七年。即为所至远也。故经时多。岂同二乘三生即证。由此玄者即是妙法。故言玄也。此约证甚深说。法华论有五甚深。一义甚深。差别义。二体甚深。自体性故。三内证甚深。正智证如故。四依止甚深。法界法性。诸佛本故。五无上甚深。体最胜故。名五甚深。甚深即妙法。妙即是玄。下经云。说佛智慧故。诸佛出于世。又云五百由旬。方至宝所。故云玄者远也。此远名玄。二者深远名远。即同咫千里。八寸谓之咫。此中意说。十方世界中。唯有一乘法。虽昔说三乘。既无三乘体。由如长者言有三车。羊鹿但有假名。实无二车之体。二乘但有名字。究竟唯有一乘法。二乘法无。二乘不测设教之意。遂乃执乘有三。即此不测。故名为玄赞。经云。我说是方便。令得入佛慧。又言。但以假名字。引导于众生。虽说种种道。其实为一乘。我此九部法。随顺众生说。入大乘为本。以故说是经。即谓二乘不知故。所以教门名甚深。即论解五难云。其智慧门。难见难觉难知难解难入真。彼五难二乘不知故。一由所证义深故。其门难见。二由智体深故。其门难见难觉。三由智内证深故。其门难知。四由智依止深故。其门难解。五由智无上深故。其门难入。疏主依此故言玄。此依四阿含甚深。解初近远名远。初义讫。二者黑义。复有二义。一者二乘不测知。名之为黑。故论云。二者难了。一切声闻辟支佛所不能知。不测言黑者。如道德经云。恍兮忽其中有物。杳兮冥其中有精。彼说道体难知。今借彼文。以显此义。即是二乘不测教理二种甚深。下经云。假使满世间。皆如舍利弗。尽思共度量。不能测佛智。会前二深。悉皆不测。故言玄也。即同叹法师妙中。三番五段。证理不圆。功德不满。说即不深也。即是第二了义。一切声闻辟支佛。所不能知。唯佛知故。由此名玄。二者疏主自谦。故智论云。凡夫观佛性。由如生盲人。二乘观佛性。如婴儿见月。地前菩萨如病眼人。初地至七地如电光。入观即见。出观即无。八九如隔罗縠中见月。十地菩萨唯自见性。不见他佛性。即是黑暗义。疏主意云。远观佛慧。冥若夜游。故云玄。今此所解。远义黑义。古有释名。未广行相。今将二甚深义解。道理应通也。故名玄也。赞者佐助义。县烝名赞。所以一县之中。县令名明府。诸烝曹名赞府。谓以一县之事繁多。故乃疏简。别为曹目。功曹仓曹等。然此诸曹。不离县令所管。道理亦同。经如长官。总摄众义。疏如赞府。各别科条。即如科为三分三周之类。一乘四谛等章。皆是助义。又如赞府等。皆须博达之事。谙古达今。将古治人之法。临时随制而用。以俾县令。今者疏主具依众教。先自三周以释经文。用俾佛意。故疏下云。兢兢依于圣教。栗栗采于玄宗。由恐旨谬言疏。宁辄枉为援据。诸厅虽各主领。所化不离县中。但是佐助分治。今乃举一县字。总皆摄尽。十卷疏文虽广。义理不离经中。但是助显分别。故言赞。所以疏云妙法莲华经玄赞。
卷者。开合卷舒。名之云卷。第者次也。一者极也首也。疏有十卷。今居其首。故言第一。言并序者。作序者庠序也。谟云余边作。又名叙。此叙字有二义。一者头序。二者次叙。且头叙义者。义同丝边。作者亦是头绪之绪。如城外人家㨸丝玺哀。得丝头名绪。一卷疏文如玺头。一纸疏序如丝头。欲拟撜丝去。先须得丝头。欲拟造十卷疏文解经去。先须得疏序。二者次序之序。欲行千里。最初一步。欲次叙。欲拟造疏。先最初一纸。已下疏叙为次叙也。二义之中。次序为胜。然与疏中叙字不同。序者庠序也。礼记云。国学也。国子监读书处。名国学也。乃至城邑村店学馆总名庠序也。今依尔疋中解。与疏最相当。尔雅云。序者入门东西墙也。即屏墙也。即是初始义。问何以东西墙。是初始义答此国面南为上。衙门宅门皆面南。入衙门。得见东西墙。便是见大官君子之初始。入宅门。得见板障屏墙。亦是家宅好恶之初。十卷疏文。头头见此序。便是见经义广大。疏义深远初始。上来头叙。次叙庠叙。三义中。次序庠序为胜。二义中。庠序为正也。
言大慈恩寺沙门基撰者。寺胜人尊。立制述之别号也。大慈恩寺者。报慈母之恩。故名慈恩寺。大者即十大寺之数也。左街有五寺。安国荷恩荐福慈恩兴善。右街有五寺。庄严(改为圣寿)永泰西明(改为福寿)兴福(改为奉恩)化度。贞观二十三年六月二十二日。高宗皇帝在春宫日。警大孝之广。轸圣善之怀。为母文德皇后。奄弃万国。酬昊天罔极之恩。遣左庶子。宣令有司。出京城内。择一故废伽蓝。事须显要胜地。挟带流泉。遂出宫城南进昌里(古云里不云坊)。面曲江池。有一尼寺净觉伽蓝。久而隳坏。回造僧居。号大慈恩寺。重楼幅殿夕惹云。叠阁层堂。朝凝彩雾。于时皇储亲降慈恩。京城之内。度僧千人。诸寺请举三百僧住。坊院资什。并令官给。故名慈恩也。问大慈恩得名如此。寺者何义。答寺是此方名字。梵云毗诃罗。唐云游行处。即众游行处。意徒省略。此方以寺名替之。释名云。寺名嗣也。谓法官相续。承嗣而住。即是旧官人下去。新官人上来也。谟云此国有九寺九卿。即光禄酒肉司农碾磨庄宅卫尉卿凶仪大常礼乐。宗正宗子大府斗秤大汉车乘鸿胪宾客大理寺因提。今言寺。即鸿胪管也。本因摩腾竺法兰。初到汉国。同外藩客。到鸿胪寺。安置师僧。不令与未戒人同住。汉明帝所重。从汉鸿胪寺。别造房僧居。分出白马兴圣二寺。天下寺舍。寺之一字。从此兴矣。
言沙门者。所说沙门性之名婆罗门。亦名为梵轮。真梵所转故。沙门此云息恶。诸无漏道。是沙门性。怀此道者。名曰沙门。
言基撰者。基字是疏主名。当时唐初未讳。今时国讳字也。唐三藏弟子。多于大乘下。着单名。大乘基法师大乘光法师等。亦有云慧基。亦云窥基。三名之中。基与窥基最亲。唐三藏临巳谢寺表中。有窥基名字。又于奏请御制经序表中云。大唐龙朔三年。于玉华宫。译经六百余卷。至十一月二十三日。令弟子窥基。奉表闻奏。疏主名窥基。字弘道。相洲人也。姓尉迟氏。贞观二十年。抽簪入道。配住安定坊弘福寺。即今修德坊与福寺今改为崇先寺。奉别敕择聪睿五人。住大慈恩寺。亲侍奉三藏法师。习学梵语。一闻正说。一无遗者。内外经典。目所览而心传。耳暂闻而口讽。实谓圣哲间出。人宝挺生。一代莫豪。千龄俊彦。从思于文场之内。游心于翰苑之中。横笔陈而词落。褰风鉴伪邪。而心莹秋月。一乘奥义。亲禀前英。百本深文。仰遵慈氏。所修玄赞。理无不穷。妙绝古今。未曾有也。年逾二十五。应诏译经。兼讲经论。三十余年。并撰法菀大乘唯识法华等疏。一百余本。盛行于世。以永淳二年乙酉十一月十三日。终于大慈恩寺翻经堂侧少房。春秋五十有一。其年十二月四日。葬于樊川北埠。唐三藏和尚茔所。计从迁化。至今乾符四年。一百九十八年。西国有千部论师。即天亲菩萨。东土有百本疏主。即慈恩和上。今此十卷疏文。即百本中一本也。
言盖闻者。疏主自述谦字也。古来解释。恭闻盖闻。详夫窃以。奥推等书。是发语之端。问若总是发语之端。何故偏乍盖闻。答疏主将盖闻来此安置。即不是发语之论端。自有别意。何意也。答谟云。疏主自述谦意。贺云设疑词。问谦意与设疑词何别。若乍观名目各别。若约道理。一种只设疑词。便是谦意。知而故疑。即是谦也。三盖者略也。设疑词者。不定之义。疏主意云。此经道理。或权或实。不退菩萨犹迷。凡者何能得解。今则造疏释经。不敢的言中理。所以言盖闻。既于义不定。如何制疏以示后人。答然则以凡测圣。天地实以不同。今将性相道理。参详上下经文比校。未必全为不当。未必的定如斯。以斯不定。所以称疑。置此盖言设疑意。论云。疑者犹预为性。问宁知疏主不敢定言。答如下将火宅颂文。先科半颂喻贪。经云鸱枭雕鹫等。一颂喻嗔。经云蚖蝮蛇蝎等。一颂喻痴。经云屎尿臭处等。一颂喻疑。经云狐狼野干等。一颂半喻慢。经云由是群狗等。经文无合等。奈宁知作是解。答下疏中云。顺古且尔。理未必然。义符顺故。未必不尔。意言宅既喻其本识。诸蕴即是墙壁屋宅之徒。五百人是五趣名言。三十子。三乘种姓。既说有其虫鬼恶法。即合喻十烦恼行相相当故。故云义符顺故。若言定了者。经无明合。不同涅槃经。或即不尔。以此不定故。是设疑词。问何以知盖字是设疑词。答论语云。子曰吾未见好德如好色者。有人求学事业心。得似求财色心否。答若道总无。于中悬头刺股。凿壁偷光。求学事业心。与求财色心一种。若一向道有。只是耳里闻说。眼且不见。所以夫子云。盖有之矣。吾未之见也。盖者说疑词。亦是谦退语。又孝经云。仲尼述五孝。天子行孝。诸侯行孝。卿大夫士之孝也。皆言盖天子之孝也。及至庶人行孝。便言此是庶人之孝也。夫子曰。我不曾经过天子行孝。夫子官至司冠。更不作大官。未曾经过诸侯之中行孝。不敢定断。故云盖也。及至庶人云。此是庶人之孝也。夫子曰。我庶人中事。一一亲曾经过。所以不言盖也。问夫子制礼作乐。岂不知天子诸侯行孝耶。答夫子实知假疑也。只此设疑。便是谦退之语。此盖字。若向夫子身上说。即疑是假设。又知而故问。便是谦词。通此二说者。将盖字向疏主身上说。亦通二意。若疏主是菩萨化身。疑是假设。复得名谦。若疏主实是凡夫。疑是实说。盖之一字。唯通设疑。不得名谦。疏主既是凡夫。圣智悬隔。未曾亲证。不敢定断。故置盖言。谟云。亦显教法东流。转丧真本。自如来说。如手中叶。结集三藏。莫失曾文。菩萨造论解不同。翻译之家。传不尽经。至于制疏。淡薄转多。自述谦敬。故言盖也。如来在日。传与阿难。阿难传与千大罗汉。罗汉书在贝叶。三藏将来。此间翻译。如多人手中掬水相传。渐渐遗失。去圣遥远。造疏解释不测佛意。不敢定准。所以设疑。故言盖也。三盖者略也。如大般若经六百卷。多说性。当此经开佛知见。真谛三藏传云。龙树于海中。见华严大不思议解脱经。三本上本十三千大千世界微尘数偈。一四天下微尘数品。中本四十九万偈。一千二百品。此上二本。并在龙宫。以须弥山聚为笔。四大海水为墨书。海云比丘所念一品修多罗。上不能尽。下本。大唐显庆二年。三藏实叉难陀译。然多说相。即此经牛车。悟佛知见。今此一乘。双说性相。故论解方便品云。自下显一乘因果。疏解云。体相相状。有差别故。由此诸经。即是广陈。此经即名略本。故言盖也。然有此解。盖字乃属于经。又非发语之始。故不依。但取初二解。一设疑词。二谦恭之意也。
言闻者玉篇云。知声也。切韵云。闻者耳知也。耳空为门。方闻声境。故今耳字安在门中。耳根闻声。事须藉空缘。塞却耳根。便不闻声。空处着耳。方得闻声。门者即是空处。若四面打墙。不开门。来去拥塞处。一面开门。是空处。空处着耳。方得名闻。耳识向耳根门中取声。故闻字门里作耳。六书中会意字也。论中云。眼识九缘生。耳识唯从八等。问何不言盖见觉知空闻耶。答但是疏主谦词。且以闻思推度道理。如此言闻。未是圣人亲证。故不言见觉知也。疏主自述谦意讫。科云通叙者。谓通三身。教通余教。故言通叙。
言此宗者。唯属此宗也。永泰科云。通列至教者。至觉权真二句。叹三身通一切经。有名通至也。次言灵枢二句等。名通教也。振融山等。别主教也。法华经是化身佛。对二乘凡夫。灵山说法。故名别主教也。
且依谟科云言菩提现身者。初总叹实身能现权身。上句总叹实身。下句能现权身。问何名菩提现身。答菩提者。即自受用身。四智菩提也。有能现他受用身大小化身功德能。名菩提现身也。言智辨应物者。次二句疏。总叹实智能现权智。上句总叹实智也。下句能现权智也。此自受用身。向上有四辨七辨利生功能。名智辨应物。言成上身智者。后二句疏。总说权实身智。即为能说法人。上句总说权实身。下句总说权实智也。合此二句。即是能说法人也。振融山而秀大千。成上第一句第二句佛身也。腾委海而津八万。成上第三第四句佛智也。问菩提现身者。未审三身中。现何种身。答二解。一约性解。二约相解。一性师云。真实至极之体。即法身。二者真实至极之用。即报身。体用不相离。一身即三身。故涅槃经云。吾今此身。即是常身法身也。一性解云。佛果位中。无有有为法。不可三大劫修行。求有为佛果身。解脱道已去。自受用身。四智菩提。总是无为法。问若尔圣教中。如何说自受用身是有为法。答一性宗会云。且约第十七地已去。菩萨所见之身。说是有为也。若有菩萨成佛去。同时类菩萨相送。至大宝华王座上。入金刚无间道时。身犹有限量。入解脱道已去。此佛身形。无有限量。便是无为。诸来菩萨。只见无间道身。不见解脱道身。只缘见无间道身是有为。将谓入解脱道已去身。亦是有为也。所以五性宗师。向圣教中。说自受用身。亦是有为法。此一性宗师会教也。计彼金刚无间道已。前身是有为。解脱道已去。尽是无为。第二约相宗解。菩提现身者。若法皈分别。不相杂乱。清净法界为法身。即是无为也。四智菩提为报身。及大小化身。即是有为也。谟有二解。一者言菩提现身。通现法身报身化身三佛菩提之身也。二者若据灵山会上。正为三根声闻说法华。唯丈六化身。名菩提现身也。破谟义云。初则太宽失。法身无形无相。自受用身体是菩提。今言菩提现身者。即合取菩提家所现之身。不合取他受用大小化身。菩提为能现。佛身为所现。名菩提现身也。后解太狭小。今言通序诸经。亦有是他受用身说者。今若唯取丈六小化身。为菩提现身者。乃成别序。不名通序也。今依大乘正直道理。自作二解。一者约增胜义。解菩提现身。问何名增胜。答四智中三个智。现身增胜。说法义暗。妙观察智。说法增胜。现身义暗。所以大圆镜智菩提。现自受用身。平等性智菩提。现十重他受用身。成所作智菩提。现大小化身。妙观察智菩提。净秽两土说法。此智唯说法。不现身也。二者约平等道理。菩提现身。四个智皆能现身。皆能说法。名菩提现身也。大圆镜智菩提。能现身说法平等性智菩提。能现身说法。成所作智菩提。能现身说法。妙观察智亦尔。若四个智。通现三身不得。又若唯说法不能现身。若唯现身不能说法者。只如成所作智。既是现身之智。如何论说起三业化。作四记等。此智既尔。余智亦然。又佛果位中功德。无自在义。无上觉者。神力难思。无形质法。能现质影。又唯识论中有二解。一者大圆镜智。能现法身。平等性智。能现报身。成所作智。现大小身。妙观察智。净秽两土说法。二者清净法界现法身。大圆镜智现自受用身。平等性智现十重他受用身。成所作智现大小化身。妙观察智净秽两土说法。后解是正义也。今疏中意。菩提是自受用身。四智菩提家所现身。即他受用。大小化身。正是菩萨现身。道理方是也(上问答菩提现身了下略说三身好。然后消疏也)。
显扬论归敬颂云。善逝善说妙三身。无畏无流证教法。上乘真实牟尼子。我今志诚先赞礼。若论诸佛之身。本无有二。众生所宜闻见。乃至三种。一法身。即离垢之真理。二报身。即会真之实智。三化身。即应物之权质。故佛地论云。自性法身受用变化差别转身分三。三身之义。准论中。十三门分别。一释名。二出体。三三常三德。四说法不说法。五二利分别。六凡圣见殊。七功德各异。八依止差别。九身土同异。十建立因由。十一五法相摄。十二辨相多少。十三问答分别。此中不可广说。略解二门。释名出体。且释名分二。初解通名。通名者。三是数义。身者。唯识云。体依聚义。总说名身。二解别名分三。一清净法身毗卢遮那佛。释曰。断烦恼障名清。断所知障名净。二云。断二障种名清。除二障习名净。三云。伏障现行名清。断障种习名净。最胜王经云。譬如真金镕销冶练。既销打已。无复尘垢。谓显金性本清净故金体清净。非谓无金。如是法身与烦恼苦集除已。无复余习。谓显佛性本清净故。非谓无体。譬如烟云尘雾之所障蔽。若障屏已是空界。非谓无空。如是法身。一切众苦。悉皆尽故。说为清净。非谓无体。法者轨持义。身者体义。依止义。无为理体。阙积集义。毗卢遮那者。此云遍一切处寂。问异生二乘诸菩萨所有真理。名法身否。答未有依止义。不名法身。故成唯识云。自性身者。谓诸如来真净法界。受用变化。平等所依。离相寂然。绝诸戏论。具无边际真常功德。是一切法平等实性。即此自性。亦名法身。大功德法所依止故。大功德法者。即是四智菩提也。故唯识云。故此四智品。总摄佛他一切有为功德皆尽也。又胜鬘云。在缠名如来藏。出缠名大法身。释曰。如来藏有二。一空如来藏。烦恼有漏。虚妄不实名空。能覆真如。名如来藏。慈恩云。亦名能覆藏。藏如土覆物名藏。二云不空如来藏。真如无漏。体非虚妄。名不空。彼烦恼所覆。名如来藏。慈恩云。亦名能显得藏。如金铤等。问真如佛性。是所显得。如何却名能显得藏。答谓真如佛性是本。能流出大定智悲等。如金铤能出钗铛钏等。若准楞伽经。亦有两种如来藏。一空。二不空。有漏第八识。性虚妄故名空。能含四智本有无漏种。故名如来藏。慈恩云。名能含藏。藏如库藏等。四智种子。体是无漏。非虚妄法。名不空。能含当来四智现行。名如来藏。慈恩云。能生得藏。如谷麦等。二者圆满报身卢舍那者。释曰。圆谓周圆。满者遍也。舍那者。此云光明光明遍照有二。一内。二外。内遍照者。目自受用身。以无漏本智。照自内身中惑障闇也。外遍照者。目他受用身。说十波罗蜜法。化十地菩萨。所化众起智断惑。故报谓报。报者酬义。万行所感。果报之身。酬往因行。故名为报。身具三义可知。此有二种。一自受用身。论云。谓诸如来三无数劫。修习无量福慧资粮。所起无边真实功德。及极圆净常遍色身。相续湛然。尽未来际。恒自受用广大法乐。名自受用。二他受用身。谓诸如来。由平等智。示现微妙净功德身。居纯净土。为住十地诸菩萨众。现大神通。转正法轮。决众疑网。令彼受用大乘法乐。合此二种。名受用身。问十地菩萨。出过见道。已无疑网。如何论云决众疑网。答慈恩二解。一云。若约理疑。入见道即除。今据事疑。不妨许有。二云。是法执异熟生心。于境不决似疑。故与疑名说。后解善。三千百亿化身释迦牟尼佛。释曰。千百亿是数也。释迦牟尼者。此云能寂。能寂有二。一能自寂。即菩提树下。三十四心。断灭烦恼种习。百论颂云。顶礼佛足哀世尊。于无量劫荷众苦。烦恼已尽习亦除。梵释龙神感恭敬。二能寂他。即是令所化二乘菩萨众。断灭烦恼也。亦云。释迦牟尼是姓。此云能。牟尼是名。此称为仁。能仁之号。因此得也。成唯识云。三变化身。谓诸如来。由成事智。变现无量随类化身。居净秽土。为未登地诸菩萨众二乘异生。称彼机宜。现通说法。令各获得诸利乐事。释曰。变化者。转换旧质名变。无而忽有称化。故言化身。问他化二身。俱从化五蕴。如何报化名别。答他受用居纯净土。为登地圣众。现示相说法。故得报名。化身亦居秽土。为化中小二乘凡夫异生等众。示有妻子贪嗔痴等。或金锵马麦背痛等。等现种种苦相。故名化。又他受用身。色相细妙。故得报名。化身粗着。故称为化。后结归六释。慈恩云。三身皆唯持业。法即是身等。荐福云。兼通依主释。法是真理。理体为主。与恒沙功德为依止。身用属客。此是法家之身。名同体依主也。又云法身持业者。法是真理。身者依止义。摄依止用。归真理体。名法身者。法即是身持业释也。如言水即波。此亦未了。如何摄所归依止用。应云法身两字俱通体用。法即是身。身即是法。方为尽理。如言思量即意。意即思量等。报身者。若约自受用说。自报即身。持业。若约他受用论。他受用之身。依主也。二出三身体者。一自性法身者。于百法中。取真如无为为体。问何不取前五无为为体。答前五无为。是假非真实。法身体既是真如无为。俱取果中无垢真如。不取因位有垢真如。问因中真如既有垢。应不清净。答成唯识云。虽有容染。而性本净。如玉处泥。莲华在水。问真如本性非平等。有垢无垢分两般。真如既是平等法。如何因果分两。答若约真如离诠论。平等实性元无二。将就诠约位说。因果门中分两般。故唯识云。真如是迷悟依。在因是迷依。不为法身体。在果是悟依。堪为法身体也。二者自受用身。以实无漏五蕰为体。是大圆镜智。一分后得智所现相分。故成唯识云。大圆镜智。相应心品。离诸分别。所缘行相。微细难知。不忘不愚。一切境相。性相清净。离诸杂染。纯净圆德。现种依持。能现能生身土智影。无间无断。穷未来际。如大圆镜现众色杂。释曰。离诸分别者。佛地论说。离我所执一切所取能取分别。所缘行相微细难知者。境及行相。二俱颇难测。不妄者。恒现前义。由此如来不成忘失法。不愚者。不迷暗义。由此如来。名一切智及一切种智。性相清净离诸杂染者。有漏永亡故。纯净圆德者。纯者无杂。简因无漏。净者离过。简一切有漏功德。圆者满义。简二乘无学功德。现种依持者。现行功德之依种子。持功德种故。能现能生身土智影者。若自色心等。望第八识。别有种生。名能生。若他身诸趣等。无别种子。但于识上现影。名能现。问此镜智王所。二十二法为共变。一自受用身。各别变耶。答心王变此身是实。心所变是似。若言心所同心王变。身是实者。即犯众生界增过。若令不变即阙缘。同义反例。因果有漏。本识王所变身。心王相分是实。五所相分是假。实假令杂。共成一身。三他受用身者。以化五蕰为体。是平等性智。后得智相分。此相与见。同种而生。此五蕰相分。色蕰是化有。似色之用。余蕰是心有。似缘虑之用。此佛为居无漏净土。所化唯是登地圣众。无天龙八部等。他心所中。但有遍行别境善十一心所。无根随不定四心所也。四者变化身。亦以化五蕰为体。是成所作智相分。佛地论云。以化五蕰为体者。即以所化众生为本质。如镜外树。能化佛身。如镜中树影。影似于质。名之为似。此五蕰中。色蕰是化有。似色之用。余蕰是心有。似缘虑之用(下消疏文)。
言至觉权真者。三解。一云。至觉者。三身之总。名号不配法身。唯取自他二报。并大小化身。总名至觉。不取法身者。以无色相故。譬如虚空烟云不染。亦如白玉湿而不缁。问自他化三身。如何总名至觉。答梵云佛陀。此云觉者。由此三身总名至觉。问何名权。答权者大小化身具相好。随类化身不具相好。总名为权也。真者自受用他受用身。总得名真。问自受用身。实无漏五蕰为体。可得名真。他受用身。功德非实。如何亦得名真。答对彼化身。亦名真也。二云。至觉同前自他化三身之总号。总名至觉也。问何名权。答他受用大小化身名权也。问何名真。答法身自受用身名真也。法身离妄名真。自受用身真实名真。三云。至觉者报身。权者化身。真者法身。谟云。二说。一至觉者。唯自非他。唯自受用身真实。故名至觉。简他受用身功德非实。向权字中收。故云唯自非他。二者兼他受用身。亦向至觉中收。问他受用身。何名至觉。答以能教化上位大菩萨故。能化之主。就所化论。亦名至觉也。权字亦有二说。一者他受用身。大小化身。总名权。问他受用身。何以名权。答是彼平等性智之上。权巧智用。亦名权也。二者唯大小化身名权。简他受用身。非是权摄也。真之一字。唯配法身也(将至觉等配三身下消疏文也)。至者极也穷也边也。觉即佛也。权宜也。真实也。简要云至极。至极即觉。至极之觉。持业依主二释。问何以通此二释。答前来贺解至觉二字。通法身报身。所以作此二释也。问至有能至所至。何者是能至。何者是所至。答四智菩提报身为能至。法身真理为所至。觉有能觉所觉。何者是能。何者是所。答四智菩提是能。法身真理为所。由此果中本智。证尽真理。名为至觉。问报身是四智。可许为至觉。法身是真如。云何言至觉。答报身是觉相。觉相名至觉。法身是觉性。亦得名至觉。问报身是于智。可许名至觉。化身是于悲。云何言至觉。答报身是觉体。觉体名至觉。化身是觉用。何妨名至觉。南问云。菩萨二乘及与外道等。皆有觉义。应名至觉。答外道邪觉。二乘偏觉。菩萨分觉。所以菩萨等。不得名至觉。唯有如来。因圆果满。得名至觉。至觉有二。一至极之觉。二至到之觉。名为至觉。此即生死为此岸。烦恼为中流。乘六度船。至菩提涅槃彼岸。如睡梦觉等。名至觉。问如何外道名邪觉等。答外道不契正理。名邪觉。凡夫不觉察烦恼。名不自觉。二乘见理不正。名偏觉理智二利。各得一边。名之为偏。故经云。眇目矬陋。无威德者。菩萨名分觉。故唯识云。稽首唯识性。满分清净者。菩萨虽断二障证二空理。觉未满故。但名分觉。所以如来。即名满净。菩萨名分净。故云满分清净也(上解至觉了)。
言权真者。谟云。变化名权。自受用身后智上。有随生性欲权巧智用名权。他受用身大小化身。本来无权宜施设名权。后义胜。真者离妄名真。即法身也。若真实名真。即兼自受用报身。今取真实义为胜。摄法宽故。问此至觉权真。如何配属三佛菩提。答至觉二字。总目三身。权真二字。别配三身。问报化是有为。可得名至觉。法身是无为理。如何名至觉。答法身觉之性。故得名至觉。智度论云。菩提菩提断。皆名为菩提。又云。说智及智处。皆为般若。所以法身亦名至觉。问报身体是实。可得名至觉。化身是化相。如何名至觉。答报身是觉体。故得名至觉。化身是觉用。何妨名至觉。故涅槃经云。吾今此身。即是常身法身。所以化身。亦名至觉。问报身能证理断惑。名至觉。化身不证理。不断烦恼。如何名至觉。答依彼报身。方起化身。报身是本。化身是末。摄末归本。化身亦名至觉。是三身总目至觉(下解权真别配三身)。
问权真二字如何别配三身。答化身名权。法报二身名真。故权真二字。别配三身。问如何权之一字。配于化身。答权者权宜。随根化物。从后得智。现起化身。是化五蕰。故名权也。问法报二身如何名真。答真者实义。法身是真如实理。故名为真。自报身从无漏四智菩提种子生。是实五蕰。亦名真故。法报二身。总名真也。问他受用身。为属于权。为属于真。答是权所摄。问如何是权。答以他受用身是化五蕰。为应十地菩萨。故名权也。若克体就此疏说权。权宜权巧。即他报化身。应有情根而现身故。如应初地菩萨根宜。乃现身坐百叶莲华。为二地菩萨。坐千叶莲华说法等。为应地前资加二位二乘凡夫。所现大小化身。如斯所现。为应有情。故名权也。又云至觉二字。唯配自受用身亲证理。权之一字。配他化身应物权现。故真之一字。唯配法身。不生灭故。问疏主欲解经。何要先叹佛身。答欲识所说之法。必有能说人。必有能说人。不过于佛。故先叹也。问佛有三身。法身最胜之法。报身化是劣。何不先叹法。岂有在最胜后叹法身耶。答三说。一云。经以意趣求。随文逐便。何先何后。不可一一难之。二云。法身与报身。为平等所依也。能依化身在上。故先说所依。法身在下故后说。三谟云。疏主造疏。释经体下经文之意。所以先言至觉。今此经中。化回心声闻。令舍羊鹿。上大牛车。所以出宅已后。先言诸佛智慧甚深无量。求于种智。疏主得此意故。所以言至觉。能化声闻回。心向大。是化身之功能。故能权。以此之二种必依法身。故最后言。真之一字。三解之中。应存后解(菩提了)。
言乘物机而等者。明现身也。问有何所以而说现身。答疏言乘物等。乘由驾也。凭也。今取凭义。凭托五乘根性众生。而现于迹。二云。乘者乘御。他化佛为能乘。五乘根性众生为所乘。经云。余国有众生。恭敬信乐者。我复于彼中。为说无上法(后胜)。物者。品物人物。一从喻为名。如世间非情物乃至一物。皆具能造四大。所造四尘。色香味触。除声也。具此八法。然后得成。故言物也。有情言物。亦复如是。五蕰十二处十八界合成。故言物也。二对乘称物。如来身中有常乐我净自在真我。众生身中。元来没我。不合言我。故但称物。根者本来作机字。玄宗皇帝名讳。改为根。机者机巧机要。今取机要之义。有情身中。有此机要。经云。如来于时观是众生诸根利钝。是也。机者亦是从喻为名。如世之机。以足蹴踏。文显即开。以掷之左右织络。然后成疋。法中论者。二深先唱。如以足践踏。殷勤三请。文显即开。即是腾疑致惑请。供佛修因请。闻法欢喜请。如来为说开示悟入。以言教拔左右织络。然后当来成佛曰华光。即是疋。三十二相八十种好。即是绫锦华窠也。改为根也。亦是从喻为名也。根上千华万叶。颜色各各不同。良由向下根。根大树即大。根小树即小。一切众生。三乘五性。各自修行得果。大小差别。良由种性大小各别也。而者助句。诞者切韵育也。大也。即大人降迹。亦为生也。大人生也。尚书四云。帝乃诞敷文德。言降诞。即天子生日也。今取大义。迹者踪迹。如承云中行有迹也。人所可见。见睹谓之迹。即他受用。释小化身。故名为迹。此说自受用身。诞他受用大少化身迹。此正是此中疏意也。又云三身皆乘物根。三身皆能诞迹。第一法身是佛身。乘自受用身三个根本智并相应心品。各有二十二法。为物根。法身依此物根之上。现一味清净相。名为诞迹。唯果位出缠真如。能现此相。第二自受用身。乘三无数劫。度众生悲愿。为物根。诞自受用迹。众生度尽。我即成佛。众生界法尔无尽。自受用身穷生死际。尽未来时。建立佛事。故寿量品云。我本行菩萨道时。所成寿命。今犹未尽。复倍上数。愿既不尽。佛身终不尽。名乘物根而诞迹又云自受用身。佛佛相见。语言谈说。亦名乘物根而诞迹也。第三他受用身。乘十地菩萨物根。诞十重他受用身迹也。大小化身。乘四加行位菩萨二乘凡夫物根。而诞大小化身迹也。上说三身总乘物根。总能诞迹也。
问他化身等。为度众生。可说诞迹之义。只如法身。体是真如。在因不减。至果不增。无去无来。冯何诞迹。答若望法身。不可言迹。以智证圆。方为法身。故说迹也。问自受用身。体遍法界。自受用法乐。佛佛皆齐。不外化众生。冯何物根而诞迹。答他报身及化。悉皆有用。有用之处。体必在中。化报身诞迹之时。则是自受用身诞迹。又他化身皆是相分。无实缘虑用。明知说法皆是自受用之身。故涅槃云。吾今此身即是常身法身。约此而论。自受用身。有诞迹也。又准寿量品中。解三身寿量云。法身寿量住法性。报身寿量随愿缘他。化身寿量应嘱根。据此则自受用身。冯三大劫中悲愿之力。为诞于迹。由因中发愿。无边众生誓愿度。由此愿力。得成佛身。众生度既未尽。明知佛身元来常住。则是冯因中悲愿之力。故说自受用身而诞于迹。问即悲愿之力。如何言乘物根缘。答对根性方现他报大小化。亦得名乘物根。只他报大小化身。现身之时。则是自受用身诞迹。问与前解在用中。用现体现何殊。答前解则定约体用。不言乘悲愿力。此解则兼言乘悲愿之力。故胜前解。由因中悲愿之力。方现于身。所以众生善根若感。如来则现。善根若无。佛则入灭。如月处空。有水影现。随水大小。月影圆缺不同随根胜劣。佛身有差别。所以下疏云。澄空壁彩。洞皎无涯。任水旋光。晖华有极。水清而月影便现。水浊乃月影便沉。全破器现不同。暗明犹未有别。所以经云。菩萨清凉月。游于毕竟空。众生心水净。菩提影现中。据此有感则应。感尽则无。经云如薪尽火灭。众生善根如薪。如来应之如火。善根感尽。有类薪无。佛入涅槃。还同火灭。故知三身皆乘物根诞迹。此解胜。若约正说法华经。二乘凡夫物根。诞丈六化身迹也。即是真佛之身。众生不见。见现令见。权于真身之上。现大小化身之迹踪。故名乘物机而诞迹也。
言灵枢擅妙等者。问既会证真理。复乃冯物现身。为当说法。为当不说法。答疏云灵枢擅妙等。况能说法辨也。灵者即是神也。周易云。妙万物而为言。阴阳不测谓之神。妙万物而为言名神。妙者胜妙。过上之义名妙。万物喻佛。四辨七辨。利他门中。首出万德。万德利他。更不过四辨七辨。阴阳不测谓之神。况佛说法。凡夫二乘菩萨。不测知也。即是其智慧门。难解难入。一切声闻辟支佛。所不能知。新发意菩萨不知。不退菩萨不知。喻佛四辨七辨。故名灵也。枢者枢要开要。门下轴也。俗书偷人舌作枢也。枢机一发。荣辱之本。不可不慎。枢者门枢机。谓弩牙有杪。喻佛舌根。非也。今疏中意。喻佛四辨七辨。为正也。有二义。一开闭之主。二明闇之主。十二部经。五乘教法。如门扉。四辨七辨。是枢也。上至城门。下至独扉门子。开闭之时。事须得枢。华严法华。是大门扉。二乘教法小扉。大乘法小乘法。说与不说。皆由四辨七辨。四十年前于一乘道。分别说三乘。即是开门也。法华会上。破却二乘。即是闭门。四十年前。久默斯要。不务速说。即是闭门。法华会上。今是其时。决定说大乘。即是开门。门户开之与闭。皆由其枢。法教说与不说。皆由四辨。二云。门者明闇之主。门若开着则明。闭着则暗。明之与暗。皆由枢也。法中喻。如来说法喻明。不说法入涅槃喻暗。说与不说。皆由如来四辨七辨。问若如此说。但唤作枢即得。何更安灵字耶。答十地菩萨。二乘之人辨才。不得名灵。二乘小分得。菩萨之人初地分得。九地任运。佛位圆满。因位菩萨。是有漏辨才依声。不得名灵。如来声是无漏。能依辨才。亦名灵也。菩萨虽说。以彼舌根是本识相分所变。所变同能皆是有漏。不名灵枢。菩萨若与声闻人说。只四谛。与缘觉人说。只十二因缘。如来则不如是。本为声闻。说四谛法。三乘各各禀解不同。经云。为求声闻者。说应四谛法等。又云。于一语言中。演说无边契经海等。是故如来辨才。称为灵枢。擅有二义。一专义。二独义。独义为胜。唯佛一人。独得此辨。名擅也。妙者巧妙胜妙。简粗得名。一简外道说法不得妙。二简二乘说法。亦不得妙。唯有如来。独名擅妙。经云佛以一音演说法等。如来说法。无非时失。无非器失。无非处失。若合见灵山而得道者。即现灵山等。故云灵枢擅妙也。
言应群品以扬筌者。问既有灵枢擅妙。因何说法。答疏言应群品等。应字通平去二音。若乐法之心。如来说则去声呼。经云为求声闻者。说应四谛法等。若无请与说。如来知众生令闻此法。佛观众生根机器堪说何法。乃先为说。则平声应。音(于兴反)当也。经云应以声闻身得度者。即现声闻身而为说法。又云父知诸子先心各有所好。种种珍玩奇异之物。情必乐着。而告之言。汝等所可玩好。希有难得。汝若不取。后必忧悔。父知诸子志意下劣。自知豪贵。为子所难。今此取去音也。
言群品者。对上物根。故云群品。三乘五性众生。十地菩萨。是也。群者众义。品者品类。品类众多。故言群品。扬者宣扬。扬者说也。筌者教法。则是如来应诸根性。宣扬教法也。疏中都有三诠字。第一筌字。竹下作全。唤如来教法作筌者。从喻为名。此是取鱼之器。江东多有。截流而施。一面有孔。织竹为户。犹如叉手。鱼入则顺。鱼出则违。庄周云。筌者所以在鱼。得鱼而忘筌。蹄者所以在兔。得兔而忘蹄。蹄者寻脚迹也。则知言所以表象。得象者忘言。今有二义。一者将教喻筌。将理喻鱼。即因筌而得鱼。因教而悟理。二者教喻于筌。众生喻鱼。无量义经云。张大教网。至生死河。漉人天鱼。置涅槃岸。欲得鱼兔。无过结网织筌。欲得度众生。无过说于教法。二者金边作全。秤权衡也。权是秤锤。衡是秤干。铨是秤上星故。言筌者。秤量审定义。四分为一两。十六两为一斤。知轻知重。皆由秤权衡。改为铨也。亦与铨曹字同也。兵部史部。东铨西铨。此铨拣此铨拣择身。言书判。堪与何官。故名铨也。如来教法。铨量所铨道理。如秤权衡。故名铨也。诚将能铨教为称。秤量所诠道理。着轻重恰亭。又将五戒十善教法为秤。坐人天果。向秤头着。称看恰停。试将三聚净戒法为秤。权衡称量佛果菩提。看轻重恰停。又教能楷定正邪。诠显善恶。义亦同诠曾之诠也。三者铨言边作全。名为铨。切云平也。如来说法。称物而谈。即是平义。表法中道。一则一等。言二乘是权。乃至谤法入恶道等。决定果报。故诠平也。此是教法为诠。此解为胜也。教法当体名诠也。
言振融山等者。振者动也举。今此动义为正。即动转移动。名振也。自受用身。体周沙界。无有分限。向无限身上。起有分限身说法。教化众生。可见底。丈六化身。乃是自受用身上。移转动转来。故名为振。振者动也。融者明也。即是明山。明山即是金山。问何处经教唤佛身作金山。答经下文云。又见诸如来。自然成佛道。身色如金山。端严甚微妙。如净琉璃中。内现真金山。既尔。经教有文。故言融山。问缘自受用身。从体起用。摄用就体。体用不相离。为复只唤自受用身。作融山秀出大千。为复自受用身。从体起用。所起大小化身。只此大小化身。便是振融山。而秀大千耶。答若一性而论。吾今此身。即是常法身。一身即三身。三身即一身。若法归分别。不相杂乱。灵山所见。唯丈六化身。若准又准器教菩萨。而即报身感者。根器不同。应现故通报化。若依此文。振融山而秀大千。通报通化。若疏主深意。住标化处。说化身佛。即唯取化身。为胜也。秀者出也生也。起化身出于三千界。名秀出大千。即是成所作智。击大圆镜智。起化身出大千界。名振融山。问既是小化身。只合出一四洲。如何出大千耶。答二说。一约身解。云出大千界佛。是大化身。四加行位菩萨所见。丈六释迦。是凡夫二乘所见。只此丈六释迦。是大化身上现起来。摄用就体。举胜身摄劣身。言出大千。二云约界解。小化身只王一四洲。只合言出四洲。以彼四洲是大千界中所管。不离大千界。举其总数。言出大千。如言长安城中住。不是总占得长安城。所住宅子。属长安城管。举其总数。又云若从凡夫。化入声闻。即合是小化。不合言出大千。今既声闻回心向大。则合是大化身。缘令声闻所忻。所以疏言出大千。故经云。如大云起遍覆三千大千世界。大云则是佛身。所以言出大千也。问若言大化身是声闻所忻之境者。如何穷子遥见其父。疾走而去。故知大化不是声闻所忻。答当初见走。由来化以二乘。今既得声闻果。却化令回心向大。何妨言大化身是声闻所忻。之前后两存妙矣。
言腾委海而津等者。腾涌腾泻之义。腾泻正。谟云。委源所成之海。委是能成。海是所成。纳委细之流。积小水以成其大。百川奔注。故得成海。喻佛智海万德所归。果位智强。总名智海。此委之海。依主释。礼记篇中意。委即是海。持业也。三王之祭川也。或源或海也。皆先河而后海。君子务其本也。问何名为源。答泉所流处。水本曰源。河名委。泉所流聚之处曰委。三王欲拟祭海。事须先祭于河。欲拟祭河。事须先祭于源也。问何以如此。答源是河之本。河是海之因。黄河出于昆仑山。江出堀山。淮出于王屋山。初之处名为水本。水本曰源。是故积众流而成委。众流是能成。委是所成。委即是海。故名委海。持业也。两释中。持业为正。委者委输。输者输纳百川。输纳之处。名曰委。法中论之。自受用身根本智。含蕰万德。万德委积之处。名为委海。最初为凡夫时。发得菩提心。如河出自昆仑。后供养却二十六殑伽沙佛。或以身为床座。或一句投火。半偈舍身。六年苦行。七日翘足。或剥皮为纸。刺血为墨。折骨为笔。书写大乘。乃至举一手。或复小低头。穿针之善。尚自不遗。总喻积集众流。而成委海来。三大阿僧祇劫。所修福智。二种深广如海。欲拟将此智海功德。教化众生。所以从无相法界海中。腾至根本智从根本智。腾至后得智从。从后得智。腾至他受用身。从他受用身。腾至大化身。从大化身。腾至小化身。从小化身。腾至二乘凡夫耳中。直从无相海中腾泻水。将来灌注。令枯槁众生。皆令离苦。得安隐乐。故言腾委海。而者助句也。津八万者。津润八万四千病行众生。如来后得智中海内。演出十二分教。利益五乘众生。名津八万病行也。问何不言八万四千。答举其全数。如言诗三百篇。俱舍云。数有八十千之类也。上解津者润也。又津者际也度也。如论语中微子云。长阻桀溺𫁭而耕(注二人隐士也)。夫子至齐。齐人归女乐。季桓子受之。三日不朝。孔子行次。逢楚狂接舆歌而过。凤兮凤兮。何德之衰。孔子欲与云言。趍而避之。不得与之言。后逢长阻。使子路问津。注津济水之处。故渡也。长阻曰。夫执舆者为谁。子路曰。为孔丘。曰是鲁孔丘欤。曰是也。曰知津矣(马曰言数周流自知津矣)。问于桀溺。桀溺曰子为谁。曰为仲由。曰是鲁孔丘之徒。欤对曰然。滔滔者天下皆是也。而谁以易之(孔曰。滔滔者周流之貌。当今天下治乱同空。舍此适被。曰谁己易之)。且而与其徒。避人之士。岂若避世之士哉(出有避人之法。有避世之法。长阻桀溺。谓孔子为士。从避人之法也)。所以言津者。隆也。八万即是八万四千法门。缘众生有八万四千病行。所以如来说此际渡也。八万四千病行者。一百二十八烦恼。十烦恼。六通俱生。十分别起。取邪师邪教。引起十烦恼。互相引起。即成一百。过去未来现在成三百。过去渐长成一千。未来成一千。现在不长。但一百。三世合说。成二千一百。对五停心观。各二千一百。即成一万五百。已起一万五百。未起一万五百。成二万一千。对多贪嗔多痴等分四种人说。即成八万四千烦恼门。今如将八万四千法门。对治八万四千尘劳烦恼故言而津八万也。
言叆慈云而广庇等者。辨此宗也。亦名别序。三身七辨。通贯诸经。五喻四法。局此经内。问平等无上。何故不欲。答平等无上。依理教行果向上功能分出。离却四法。无平等无上。但叹四法。即摄得平等无上。故不别叹。问经有七喻。何故唯叹五喻。不欲穷子系珠。答二说。一云穷子但是四大声闻。领解火宅喻词。更无别义。故不叹穷子。其系珠喻。但是五百弟子。领解化城喻词。属化城喻。故不别叹系珠也。以不是佛说故。问若不是佛说。应非是经。答虽然不是佛说。佛所印可。总名为经。如赦书敕所印可。总名敕语。问如何世尊于药草品初。叹言善哉善哉。迦叶善说如来真实功德诚如所言。佛既印述。即同佛言。如何疏主而不叹穷子也。答二云。五喻是佛自说。故主叹之。余二喻虽佛印述。但是声闻亲谈。故疏主不叹。但叹五喻也。问此穷子喻有佛印可。故名为经。系珠喻。无佛印可。应非是经。答佛印有二。一则言印名印。二嘿印名印。如下大通佛。嘿然许之。故名印也。问七喻之中。依经文火宅居首。次穷子药草。何故疏主先说药草耶。答四解。一云药草喻中。说其五性。破乘同之病。疏主谓顺五性。所以先说药草。显三乘五性差别。二云先说药草者。疏主有深意。前来虽明菩提现身智辨利物。未委现身之相。如何说法。复被何根性。所以疏主先药草。药草喻中。说佛身现。犹如于云。云则遍于长空。佛则遍于三千世界。云起为下于雨。佛出则说法利生。雨则本来是一。草木禀润不同。教法元本无差。五乘性殊。解亦有异。意明菩提现身之后。便通论如来一世时中现身说法利生之相状。所以先叹药章。三云疏主此处悬叹五喻。何必例便依经次第。余四但叹。即得何必例使一云依次叹。四云疏主将药草。向牛车喻。向前安置着顺如来说。权实次第。如来初成道后。唯说华严经。菩萨悟解。声闻凡夫如聋如醉。如来若强将大乘为他说。即破法不信故。所以于粗野菀中。权说于一乘道。分别三乘。便转四谛法轮。菩萨悟实理智。声闻人悟权理权智。不知是权。执为究竟。所以如来灵山会上。说法华经。破权说实。各赐诸子等一大车。不说羊鹿。即是执所以药草喻。亦是如来鹿野菀中设权。牛车化城。是四十年后法华会上破权。顺彼如来设权破权次第。所以先药草喻品。顺先设权也。问疏主作此安置。应可疏主巧于如来。如来当日。何故不说药草。后说诸喻耶。答如来说经。其意又别。且药草喻品中。解来意处。疏主会前方便品初阿含甚深。阿含甚深。即昔三乘教法。法华经不越教理行果。理名证甚深。即是法华经。权实道理也。牛车是行。宝所是果。若行若果。皆是所证理收。即是会理也。药草喻品。即会教也。三乘权教。唯药草喻会教。故居先说也。是佛意也。问准天亲菩萨造论释经。方便品下。有二十七品经文。明其三法。所谓七喻三平等十无上。此三是法华经大纲。疏主如何空叹喻文。不叹三平等十无上。答三说。一云。喻文居初。所以先叹。二种在喻后。所以不言。二云。经品题中。有喻名者。如药草化城等。所以先叹。平等无上。不为品题。所以不叹。三云。平等无上之名。是论家安立。喻文是经中自有。疏主若解造论文。即须三法总叹。今既造疏解经。所以先叹经文自有者。不叹论家安立之者。故不叹也。
言叆慈云而广等者。本喻有四段文。今叹中唯叹前三段经也。叆慈云而广庇。叹法王出世喻。骤法雨以遐清。叹说教普滋喻。滋两木之分华。润三草。之殊茂两句疏。叹禀润各异喻也。下喻有总有别。初总喻。经云。迦叶譬如三千大千世界山川溪谷土地。所生卉木藂林。及诸药草。不叹总喻也。唯叹别喻。别喻有四。第一法王出世喻。经云密云弥布。即同此中叆慈云而广庇。第二说教普滋喻。经云遍覆三千大千世界。即同此中骤法雨以遐清。第三禀润各异喻。有二。初一雨所滋。二禀润各异。此中唯叹一雨所滋。一雨所滋中。初则横滋。二乃竖长且一横滋者。经云小根小茎小枝小叶。中根中茎中枝中叶。大根大茎大枝叶。即同此中润三草之殊茂。二竖长者。经云。诸树大小。随上中下。各有所受。即同此中滋两木之分华。阙第四不自觉知喻。且一雨所滋中。本处经文。先叹横滋。后叹竖长。此先叹竖长。后叹横滋。滋两木之分华。是竖长。润三草之殊茂。是横滋。横滋通三乘五乘。竖长唯大木小木也。问经文既有四段。此中何唯叹前三。无第四不自觉知耶。答二解。一云造文云人。要广要略也。要着即依文。不要着亦无过失。二云。长行法述喻述。无不自觉知经文。经文幽隐也。问不自觉知。既法述喻述无文。疏主依何道理开出。答疏主本处分疏云。此解似疏。寻合当悉。缘向下合文云。如彼卉木藂林诸药草等。而不自知上中下性。以此一段经文分明。疏主返照向前法述喻述。合有此意。此是疏主以义开出也。叆慈云而广庇者。此明能说人(于代反)。云者。玉篇云。山川之气也。龙吟即云起。叆叇谓翳荟也。云兴盛貌。喻佛身也。如经云。叆叇垂布。如可承揽。喻佛初作婴童子。如云未盛。三十四心成等正觉。如云兴也。二叆者。如含雨未绝之状。如慈心龙。欲下雨时。先云七日。待诸众生作诸事业终毕。方降甘露。即同如来下降阎浮。八年作婴孩。七年作童子。四年学五明。十年受五欲乐。二十九出家。六年行苦行。三十五成道。成道后树下思惟。三七日不说法。待众生根熟。方可说法。所以叆者。含雨未绝之状也。又有一般云雨。总未下。早收云了。如多宝佛。亦成道了不说法。却入涅槃。问何唤佛身作云。答从龙起云。化身必从自受用身起。自受用如龙。龙则必能吐云。有云必降甘雨。有自受用身。必起他化。他化必说妙法。故唤佛身作云也。经言譬如大云普覆一切。又唯识云。大法智云。含众德水。问既唤佛身作云。何故言慧云。答佛团智慧成佛身故。故唤佛作智慧云。问既唤智慧作云。何故此间不言智慧。而慈云。答如先有龙。然后吐云。由先有慈心于先。然后起智慧。慈心为能起。智慧为所起。能所合说。故言慈云。慈意妙大云。澍甘露法雨。不同外道是无雨之云。虽说法化众生。乃是无利勤苦。终不解脱。所说之法。不能润菩提之芽。故外道与无雨之云不别。广者宽广无边之义。庇者庇荫覆荫之义。经云。密云弥布。遍覆三千世界。又云。我今卢舍那。方坐莲华台。周币千华上。复现千释迦。一华百亿国。一国一释迦。各坐菩提树。一时成佛道。意言密云满空。行行皆能阴覆。万亿佛身。佛身皆慈悲利物也。故云广庇也(能说人了)。
言骤法雨以遐等者。问云既广庇。未委云中下雨不下雨。答疏言骤法雨以遐清。骤者速疾之义。如经云。四方俱下。一时等澍也。问小乘罗汉尚说法。不迟不速说。况佛三十二相中。有迟不速说法之相。又经云。久默斯要。不务速说。如何疏中言骤法雨。答不是匆匆说名骤。应根说法。不失于时。赴救旋还。义同相骤。如鸡孚卵。呼啄同时。正是众生根熟时。便是如来说法时。所以四十年前不说。缘说时未至故。今正是其时。所以灵山会上。说法华经。时既不失。便是骤也。法者五乘教法名雨。雨者是喻。合说故名法雨。问何以唤化教法。名法雨。答能生长万物。雨若下时。万草种子。芽生吐叶开华。如来亦说法时。一切众生菩提芽长。故唤佛教法作雨。雨有三个功能。一者雨有清净功能。经云具足清白。又经云。佛音甚希有。能除众生恼。洗除众生身中烦恼尘垢。是清净义也。二者雨有清凉功能。经云。佛教如甘露。除热得清凉。又云。日光掩蔽。地上清凉。三者雨有生长功能。经云。一切诸树。上中下等。称其大小。各得生长。又云。一切众生。闻我法者。随力所受。住于诸地。由具三义。故佛教法如雨也。遐者远也。四方俱下。流注无量。率土充洽。是遐义远义。此亦有三义。一云约器解。云既遍满三千大千世界。雨从云得。所以名遐清。二云约所被根。佛以一音演说法。众生随类各得解。以一味雨。润于人华。各得成实。故名遐清。三云约世论。如来在日说法。灭后向二千年。直至于今。众生闻者。罪灭福生。又经云。从久远劫来。赞示涅槃法。生死苦永尽。从久远劫来。是遐义也。赞示涅槃法。雨也。生死苦永尽。清也。故遐清也(上叹说教普滋喻了)。
言两木之等者。叹禀润各异喻也。问法雨既骤。今被何根性。答疏主滋两木之分华等。滋者润益之义。然疏中意。两木配滋。三草配润。经云。一切诸树。上中下等。称其大小。各得生长。又云。放无数光。度诸众生。是名大树。而得增长。即是滋长也。唯目两木向上也。经云。百谷苗稼。甘庶蒲桃。雨之所润。润即唯目三草也。又经云。如其体相。性分大小。所润是一。而各滋茂。此滋与茂。便一处说。两木者。大木小木。况大小菩萨。华者美谓之华。华好菩萨所修一乘之行独胜故。名之曰华。大木小木。大小菩萨。各自差别。故名华。华字若作花。音呼。即花者因义。因能得果。唤菩萨万行作花。地上地前。漏与无漏。各自差别。总能感果。故名分花也。润三草之殊茂者。对上分华。故言殊茂。小草中草大草。故名三草。三草况五乘众生。经云。小根小茎。小枝小叶。中根中茎。中枝中叶。大根大茎。大枝大叶。殊者异也。荣茂三草。开华布叶。各各不同。法中论。三乘五性众生。得道克果各异。故名殊茂。经云。一雨所润。称其大小。各得生长。根茎枝叶。华果光色。一雨所及。皆得鲜泽。上说分华。唯大小菩萨殊茂。通贯五乘也。
言然以幼商倦于等者。叹化城喻。然以者。谟云。虽明盖闻之种类。不辨然以之所由。意道解盖闻处。详夫。窃以。元来不是盖闻义。诸抄总引将来也。此间解然以两字。要解之处。诸抄尽无解处。今此都有三解。第一是发语之由。问既然是发之由。即合向五喻头安之。何故置在中心。故此不当。第二云文家属对。对下由是。上安然以。若尔然以两字与是。文势悬远。义亦不相当。第三云通难词。亦是答难词。然则前喻文。以者。即陈后所以。因说着药草喻品。生得众人疑心。药草喻品。是难词。然以两字。是答词。药草品经文。则属法华经正宗。药草喻义。则不属法华经正宗。以法华权实为宗。药草喻破乘同病。不说权实。法华经破二归一。药草喻说三乘五性。如来本意。缘小菩萨。乍闻着十方佛土中唯有一乘法无二亦三。便执唯有一乘无别二乘。此名乘同病。如来破之。说药草喻品。说二乘五性众生各自差别。问前陈药草。所滋药草。况根性有三。说能滋之雨。以喻教唯有一。故经云。一雨所润。而诸草木。各有差别。一雨者。即昔三十年前所说。三乘之教。经云。虽说种种道。其实为一乘。既今一雨。即昔三乘。何故四十年前。不会于教。言是一雨。答疏言然以等。意言。然今一雨。即昔三乘。四十年前。不言一雨者。有所以。有何所以。缘幼商倦于绵险等。恰似幻商惧于路远。初不言此路而往宝方。且说若入城即便快得安乐。汝等勿怖莫怖。莫得退还。良为二乘倦修大行。如来昔不言唯有一乘。且说有三乘解脱不同。未为会言唯一。若众生但闻一佛乘者。则不欲见佛。不欲闻法。今时根熟。为说一乘。所以竟照进于等意。说二乘之人。不能直发大心。故说有三乘解脱等。二问云。前药草喻品说三草。以喻五性不同。何故今此会中。言唯有一乘。无余乘也。答疏云然以昔言三乘。今言一乘者。良有所以。缘幼商倦于绵险。始修等。顺彼且言有三乘。今时大性以熟。故言唯一。初得将能滋。后约所滋。故成二解(此中二意。初初难不依不定性)。三云。问下言十方世界中。唯有一乘法。又云究竟令得一切种智。以彼不定性人。无处令入二乘灭度。下经云。我于余国作佛。更有异名。是人虽生灭度之想入于涅槃。而于彼土。求佛智慧。得闻是经。既也究竟唯有一乘法。何故四十年前。不作是说。今修行大行。令他鹙子日夜鸣呼。今日乃言唯一乘法耶。答疏言然以。以钝根乐小法。贪著于生死。于诸无量佛。不行深妙道。众苦所恼乱。为是说涅槃。似幼商倦于路远。且说入于化城。今时说一乘者。有佛子心净。柔软亦利根。方竟照进于𤛾驾等。四云。问准胜鬘经说。四乘是实。一乘是权。今此经中。二乘是权。一乘是实。说此两本。经教实有三乘五乘众生。既若实有三乘五乘。则合法华经羊鹿实登。化城实入。如何更说先权后实耶。量云。二乘是有法。定实有故。宗因云。三乘中随一摄故。如大乘。如大乘三乘随一摄。大乘是实有。二乘三乘随一摄。同彼大乘是实有。量云。大乘是有法定实。是权不实有故。宗因云。三乘之中。随一摄故。如二二乘三乘随一摄。二乘是不实。大乘三乘同一摄。同彼二乘是不实(此违理)。二者违教。若不许二乘是实者。即违胜鬘经四乘定实。违彼经文。如何通会。答疏云然以幼商等。据其道理。然则如此。然则。然前难家之词也。以则生下答家之所以也。然则依定性人。以则约不定性也。然依定性人说。实有三乘五乘也。以依此经中为不定性人。事须先说权后说实也。先说权者。鹿野苑中。顺化小乘根性先熟。所以始修诱于化城。转四谛法轮。后说实者。则是法华会上。顺他大乘根性后熟。所以竟昭进于𤛾驾。交上牛车。然自目于难词。以字出答家之所以。两字合说故然以。又然以者。世尊一代时教。三乘九部法。总是一乘故。四十年前所说。但名阿含般若。不名法华。法华会上说经。但名法华。不名阿含般若耶。答若据其道理。然则如此。以缘四十年前大乘根性不熟。于一乘道。分别说三乘。说熟。与说法华经。但名法华。不名阿含般若。即是竟照音于𤛾驾也。意言胜鬘经所对四乘定性。法华经所为者。是不定性人。后必作佛。故言二乘权。非是此经拔无定性。故不相违。故此经一乘。是密意说一乘权实。道理亦同胜鬘四乘外权。一乘者。即指此经。且对不定性。唯言一乘。不说有余乘。是随根权时说。故言权。非体无名权。今言实者。说不定性后必作佛。故言实。今言然以幼商倦于绵险。始修诱于化城。即说二乘权。大乘根熟。即一乘实。便即晋于𤛾驾也。二经亦不相违(解然以了)。
言幼商倦于绵等者。化城喻也。有四。初将离险喻。中途方退喻。为设化城喻。众倦皆息喻。此疏中唯叹前三喻。无第四众倦皆息喻。且初将离险有四。欲过恶道。将往宝方。商主谙途。方行引导。经云。譬如五百由旬。险难恶道。旷绝无人。怖畏之处。若有多众。欲过此道。至珍宝处。譬如险恶道。迥绝多毒兽。又复无水草。人所怖畏处。即同疏中。幼商倦于绵险。又经云。导师多诸方便。而作是念。此等可愍。云何舍大珍宝。而欲退还。作是念已。以方便力。于险道中。过三百由旬。化作一城。即同此间始修诱于化城(上引经配疏下解经文也)。
譬如五百由旬者。变易分段生死。惑业苦三。名为五百由旬。生死苦逼。名为险难恶道。生死之中。本无圣智。名旷绝无人。若有多众者。二万佛时。闻法华经众生也。欲过此道至珍宝处者。佛果位中。大般涅槃。大功德法。而为依止。名珍宝处。白道师言。前路犹远。大乘行修行取果难。况前路由远。不能复进。不肯修行。今欲退还。即却退大乘。至第六住前。遇乞眼缘。退却大乘。导师多诸方便者。导师者。佛也。多诸方便者。身语意方便也。见他不肯修行。无计可为。不免别呈方便。而于中道。向三百旬外。二百由旬里。两楹中间。名为中道。即是为止息故。化作一城。是即为设化城喻也(上略解经文。下消疏)。
幼商者。谟云。小乘之人。名为幼商。二乘种性。对大乘名幼。幼者小也。又行卖曰商。坐卖曰贾。商人于诸处补货。向廛市中。卖求宜利。三乘圣众。于佛边闻法。于人天身上。规求二乘法宝。修行不住。义同行卖。名曰商。得罗汉果名利。显声闻教化。唯行自利。不能利他。劣于菩萨。名幼商也。若唯喻中意。幼商却是大乘人。经云。奖导众人。欲过此道。至珍宝处。珍宝处正是大乘佛果菩提涅槃。此未起倦心已前。是大乘人心。谈他本心。欲拟过五百由旬取宝去。法中论。本拟取佛果菩提。无心取有余涅槃。谁知中路怯行广时长。所以退也。谈彼本心。是大乘也。退名幼也。退去已后。方入二乘。问若是大乘人。何名幼商。答大乘心初发。未广修行。名幼也。规求大乘法宝。名商也。倦者疲也。倦用也。绵者远也长也。五百由旬。前路长远也。险者危险。险阻恶也。则是商人。见于路远。又复险阻不能前进。故拟退还也。譬如险道迥绝多毒兽。又复无水草。是险义。始者初也。问化城对前发大乘心名后。如何言初始。答化城对向后发大乘心。亦名始也。以彼化城。对他法华会上大乘心。化城便是初诱也。又依不定性人。事须初说小乘。后说大乘。故化城亦名初也。又鹿野苑。对法华会。亦名始修诱也。修者。尔雅云。从也。顺从之义。顺从他小性设化城。名修也。诱者导也引也。既见阻于路远。恐却退还。所以且初顺根诱引。为设化城。令其心息也。意言则是如来。恐声闻退入生死。且初顺根宜。权设有余涅槃。令息分段生死之苦也。又论语云。夫子修修然。此修学。是次第义也。夫子依次叙。教人礼乐。名修修也。俗书作次叙义解。先说权后说实。亦是次叙。
言稚子玩于羬轩者。叹火宅。皆是破权显实。破羊鹿权智。归牛车实智。破化城权理。归宝所实理。既一种是破权显实。如何疏主先叹化城。后叹火宅耶。答缘二乘执。所得有余涅槃为极。先说化城。破彼执极之心。以二乘人。不执生空智为究竟。所以不先叹火宅喻。故先叹化城也。问如二乘之我生已尽梵行已立等。即是执生空智为实。如何不先叹火宅。答缘化城。实能息苦。故即先叹。以羊鹿无体。又不能实息苦。所以后叹火宅喻也。稚子玩于羬轩者。羊车也。竟照晋于𤛾驾者。牛车也。稚子者。谟云。大乘人大心未久。名为稚也。又云。稚者即是小乘人。对大乘名稚也。问何名为子。答言教所重。故名为子也。玩习也。玩好也。着也。经云。父知诸子先心。各有所好。种种珍玩奇异之物。情必乐着。遂于宅内。权说有于二车。顺于子心。故是玩好。如来知二乘人大性未就。故且顺根。为说二乘。令取小果。法既契根。故名玩着。羬者(五咸反)尔雅云羊高六尺曰羬。切韵。山羊曰羬。说文云。字从鹿边作咸也。又云。羬者羊之总名。虽有多解。疏主取山羊为喻。缘诸羊多居闲处。唯山羊居山乐静。似声闻故。取为喻也。又山羊少分似鹿。似鹿喻缘觉。乐静喻声闻。是疏主深意。字书云。从鹿边作咸。况缘觉。羊边作咸。为胜也。轩者车上作舍。似轩廊样。故四羬轩。羬轩即羊车也。
言竟照等者。竟谓究竟。昭者明也。四十年前不究竟。密说不分明说。名暗晋。晋者进也。今日灵山会上。分明说法华。令进取一乘。故名照晋也。经云。今为汝等。说最实事者。又云。是时诸子各乘大车。得未曾有。非本所望。意云。稚子虽复玩于羊鹿。究竟门中。昭进于𤛾驾。故说一乘。无余二乘也。长者初顺子心。权与羬轩之玩弄。若论长者之本意。究竟令进趣牛车。如来初顺二乘根宜。密意且说化城羊鹿。若论究竟昭进。即令取宝所牛车。初顺根宜。说化城羊鹿。是佛密意。故疏无昭进之言。今回心向大。知化城不实。悟羊鹿非真。遣上牛车。令往宝所。是究竟显了之说。故疏有昭晋之言。谟云。若论密诱明进。三周皆有。四十年前为说小乘九部之法。乃是权说。为入大乘之资粮。名为密诱。今时灵山会上。为说法华。是真实言。即名明进。经云。我此九部法。随顺众生说。入大乘为本。以故说是经。即密诱。十方佛土中。唯有一乘法。即名明进。第二周中。长者知三子性。各各所受不同。故于宅内。总唱三车。名为密诱。及至门外。则言羊鹿无体。唯令上于牛车。即名明进。经云。父知诸子先心各有所好。至如此种种羊车鹿车今在门外。即密诱也。尔时长者。各赐诸子。等一大车。即明晋也。第三周中。导师知商人倦于路远。中路权设化城。即是密诱。商人息定。乃灭却化城。令往宝所。即名明进。经云。我见汝疲极。中路欲退还。故以方便力。权化作此城。即密诱。汝今勤精进。共至宝所。此昭晋也。缘疏中𤛾宗。极多诸解。今再论𤛾也。山海经云。东海有流波山。山中有兽名𤛾。大如牛。苍色独足。唯有一角。其声如雷。黄帝伐蚩尤得𤛾。以筋作弦。发矢五百里。以皮作鼓。击出声闻五百里。以威天下。出入水中。皆有风雨也。山海经云。岻山多𤛾。只有一足。肉重千斤。日行千里。能兴云致雨。疏主应见此文。将替牛也。意言一足者。将喻一乘。肉重千斤者。喻一乘中尘沙万德。即经云肥胝多力也。此牛力大。能运载置远。喻此一乘。能令众生从生死岸至涅槃岸。能兴云致雨者。况慈云注其法雨也。日行千里者。况本后二智。一刹那间。遍缘法界。了达有情心行。有多功能。故取此也。若不尔者。牛之别名。其类甚多。何偏取𤛾。以替牛也。贺云。此解有二妨。一者牛之与车无别妨。二者与疏相违妨。且牛车无别妨者。经中既言其车高广众宝庄挍。斯谓一乘也。驾以白牛。行步平正。其疾如风者。斯即大乘也。今将牛足。以喻一乘。故知牛之与车无别。二者与疏相违妨者。经说牛车。疏主以喻于法空。根本后得二智。今以牛一足。便喻一乘。岂不与疏相违也。自申解云。疏言𤛾者。但是都释白牛。不取一者矣。对于羬。标于𤛾也。文章相对。词云美斯。释牛车有殊。不违疏也。
言由是摧十军等者。此是解珠喻也。问疏主忽然言由是二字。有何所以。答此生起之词。此亦不然。喻以说三。何要生起。又云对前然以。故言由是。此解不然。若言嘱对者。以隔数句。嘱对之义亦不成。谟云。由前舍权就实故。所以如来解珠授药。由者因。是以。由前声闻舍权就实。是以如来解珠授药。声闻昔执化城为实。羊鹿是真。未舍小心而归于大。如来则不解珠授药。今既舍化城而归宝所。弃羊鹿而上牛车。由除昔日执小之心。归趣一乘。以为究竟。是以轮王解珠。医师授药。又准经意。前五喻即向正宗中说。正破执小之心。后二喻向流通分明。乃表声闻舍权就实。是故如来说法华经分付。若不尔。何不于正宗分中明此二喻。既此两喻向流通分别明。乃知由是声闻舍权就实之后。是以世尊解珠授药。疏主得此经意。故安由是也。
言摧十军之圣后者。摧者坏义。十军者。有云十烦恼为十魔。非也。今依杂宝藏经。解十魔为正。欲为初军。忧愁为第二。饥渴为第三。睡眠为第四。爱为第五。怖畏为第六。疑为第七。毒为第八。忧为第九。名利为第十。即合饥渴。今即开饥渴为正。欲通三性。九名利。十慢。忧愁通二性。颂曰。欲忧愁饥渴。爱睡眠怖畏。疑毒及名利。自高轻慢彼。汝等军如是。一切无能破。我智箭定刀。摧坏瓶枚水(如下说)。后者君也。佛是圣君。故名圣后。尔雅云。皇王后譬君也。此间皇后之后。所以天子亦为皇。复称为王。亦号为后。三般皆是天子异名。故如来为圣后也。因中自破十魔了。今此是破十魔底圣后也。此中只要取圣后而解珠。不要摧十军。只要医王。不要八谛。因便引来。
言解髻上等者。解者说也。如来四辨七辨。说法华经。名解。髻者头髻。明珠是轮王保爱之物。藏在头髻之中。法华经教。在如来大圆镜智同时无垢识中。所以如明珠于髻上。明珠于髻上。轮王长自守护。不妄与人。法华经教。在如来心中。如来长自守护。不妄宣说。经云。此法华经。是诸佛秘要之藏。不可分布妄授与人。诸佛世尊之所守护。轮王见于兵众。昔日功勋狭小。则赐与余物。今见功勋大。乃赐明珠。如见声闻未回心时。乃说余经。今见回心向大。当必能破变易四魔。故为说法华经也。若得轮王之珠。威德与轮王不异。若闻妙法莲华。当必能得菩提。经云。若有闻法者。无一不成佛。又云。若有闻是法。皆已成佛道。问妙法是如来所说本质教。是无漏。如何将世间明珠。以喻妙法。答明珠是世间有漏之法。不合况本质无漏妙法。珠上有于三义。所以将喻斯经。一者光明义。表于此经。能破痴闇。经云。亦复如是。能破一切不善之闇。二者圆满义。表此经能诠之教。诠理周圆故。问妙法华经。能诠所诠圆满。即将明珠为喻。余大乘经。能诠所诠。亦圆满故。何不将明珠为喻。答余大乘经。无二乘回心。亦无授记之事。义理未圆。故不以明珠为喻也。三者可重义。明珠在于轮王顶上。表此法华经诸佛宝重。经云。此经为尊。众经中上。我常守护。不妄开示。今正是时。为汝等说。又云。已说今说当说。而于其中。此法华经。最为难信难解。缘明珠具其三义。故喻此经也(珠喻了)。
言建八谛之医王等者。建者立也起也。施设也。法本无言。如来于后得智中。以方便建立。经云。诸法寂灭相。不可以言宣。以方便力故。为五比丘说。是名转法轮。八谛者。有作四圣谛。无作四圣谛。名八也。二乘人修有作四圣谛。断烦恼障。菩萨人修无作四圣谛。断所知障也。二乘之人。唯断烦恼障。未断所知障。望后更有一重。可修可作。名有作也。问若不定性人。断所知障之望。可名有作。定性声闻缘觉。无断所知障之望。何名有作。答自是定性声闻。无心回向修行。无作不得。岂得道无无作四圣谛耶。如一个僧。只听百法。便休去。岂得法华经。唯识亦无耶。此依三乘。立八谛也。亦有依五性立八谛者。瓶盆车乘。唯俗非真。第八一真法界。唯真非俗。中间六个亦真亦俗。两解总得。就中依三乘解八。为善也。医王者。医中自在。故号医王。空识病不识药。亦不名医王。空识药不识病。亦不名医王。声闻说法。虽解说法。不识根。如识药不识病人。亦有识根。不解说法。如识病不识药人。善穷四病之源。沙闲八术之要。故名医王。如来说法。观根受道。故如医王也。经云。譬如良医。智慧聪远。明练方药等。又云。依诸经方。求好药草。言授掌中之妙药者。有说。掌中是男女。人唤男女作掌中珠。意道。医王授与狂子药交吃。名授掌中之妙药也。此解不然。掌中对髻上文家属对。六是向手掌之中着药。与儿吃也。即经言与子令服也。妙药者。诸家抄记。尽唤法华经作妙药。若将向下疏照此间。即合是小乘法为妙药也。本文之中。三生四生。排到妙药。是二乘教。即是经云。色香美味。皆悉具足。㨶筛和合。与子令服。此二乘教也。若不如此者。由是两字。应成无用。疏主制作。多取向后。却结前义。如前来成上身智也。此间由是之字。生前起后也。前来幼商倦于绵险。始修诱于化城。下隔句重成云。建八谛之医王。授掌中之妙药。前云稚子玩于羬轩。竟昭晋于𤛾驾。下重成云。摧十军之圣后。解髻上之明珠也。所以掌中药。成前来化城喻。将髻上明珠。成前牛车喻也。谟云。明珠与药。俱是法华。则重言也。今取药是小乘。珠是大乘。珠与药。重成前化城。升牛车𤛾驾也。若不尔者。由是之言。应成无用(上五喻了下四明法)。
言藻㧡众等者。叹教也。藻者。切云。文彩也。水草有文曰藻。诗云。鱼在藻。王在镐。藻况文章。况此经文词句美丽也。论语云。山节藻税。亦此义也。有云。且如人天交接两得相见。僧大课睿公云文。香风吹萎华。更雨新好者。词扬笑诗人之笔。笈多之践迹。竺护之推轮。无以加也。掞者(书炎反)。如剔火令更盛之貌。意言。文章炳焕。如火炽光焰上照。亦如夜设庭燎。文选蜀都赋云。王褒暐晔而秀发。扬鸠含章而挺生。幽思绚道德。樆藻掞天[廷-壬+(序-予+手)]。此法华经能诠词句。对于诸文字。华丽名藻。众诠者。即是多也。筌者能诠也。即是四十年前所说余经也。表者上也。出过之义。意道。法华经文藻能出众经之上。名表也。经云。药王今告汝。我所说诸经。而于此经中。法华众第一。又此深妙典。能光掞众经。故言藻掞众诠之表也。问如何能光掞众经。答佛自成道来。处处毁责声闻。此则化利门中道理。未是了义。今者说彼声闻当得作佛。此于化利门中。义理圆。是则是余经不了义教。总为不了义。所以道。此法华经。能光掞余众经。问法华经教。对外道小乘等教。可言众筌之表居。对四十年前所说大乘。何得亦名众筌之表。答南曰。虽四十年前所说大乘。但为诸菩萨。不为声闻。说授说。方广自说。不说声闻当得作佛。但得名大法轮。今日说此法华经。名为无上最大法轮。今既言最大。信和能越四十年诸余空教大乘经之佛。昔于波罗奈。初四谛法轮。今乃复转无上最大法轮。故云藻掞众筌之表也(教了)。
言䆳百宗等者。叹理也。邃深也。远即甚深之义。轶者出义(逸音)。过义也。书云车相过也(果个反)。两乘车并头行。一乘牛牡。忽然向前去。名轶。轶者出过义(果波反)。又云。况如众车彼权。忽有一辙车。改而出越于诸车。名为轶也。百宗者。二说。一云百家诸子书。名曰百宗。二云九十六种外道。佛法四宗。破相立性立相四宗也。共成百宗。后义胜。此经所诠道理深邃。出居百宗道理之外。出居九十六种外道教法。佛法四宗之外。名䆳轶百宗之外。经云。此法华经藏。深固幽远。无人能到。理过一切。名邃轶(理了)。
言笼七地而孤等者。叹行也。笼者笼罗。七地者。一种性地。十信已前。在凡夫位。总得言种性地。二胜解行地在资粮加行二位。以胜解力。而修行故。能印能解。此位菩萨。多住外门。修菩萨行。少分还住定门。唯识论云。乃至未起识。求住唯识性。于二取随眠。犹未能伏灭。此四十心位也。暖位明得定。观所取空。顶位明增定。重观所取空也。忍位印顺定。观能所取空。世第一无间定。一刹那中。入真见道。论云。现前立少物。谓是唯识性。以有所得故。非实住唯识。三净胜意乐地。即初地也。经云得无生法忍。初得在初地。四行正行地。从二地至七地。皆此摄初二三地。相同世间正行。四五六地。同出世间正行。从初至四地已来。修菩提分法观。五地作四谛观。六地作缘生观。七地作六度三性三无性观。相同菩萨出世间故。问何名正行。答简异外道。名为正行。五决定地。即第八地。有三决定。此即是第三不虚行决定也。六决定行地。即第九地具四无碍解。七到究竟地。即第十地满足。及佛地究竟。有二种。等觉位因究竟。妙觉位果究竟。今叹行。但取因究竟。不取果究竟也。又七地是所依。菩萨是能依。今只取能依行。不取所依地也。若言七地。即宽。通摄得地前。名之为笼。若言十地。即狭。摄地前不得。故言七地也。孤荣者。孤者独义。荣者荣茂。茂盛也。一切菩萨所行之行。不离此七地。七地之中。所有菩萨行。此经笼罗总尽。此经一乘行。有二功能。一能笼罗七地菩萨行。二孤荣小乘九分教。故名笼七地而孤荣九分。问此叹行。何故说说九分教。答此取九部教下所起行。不取教也。此一乘行。向三乘九分教下所起行中。独自荣茂。故言孤荣也。问四五六地。菩提分法观。相同二乘。只此菩萨行。便是九分所起行。如何言孤荣九分。答若约所似人说。即是相同二乘行。若望所取佛果。论所修修行之行。即是菩萨行。问如何孤荣大乘行。答治云。大乘行有二。一者共行大乘。二者特达大乘。共行大乘行者。即四十年前。说三乘之行。虽三乘人共行。是未了义。不名特达行。但名共行。如宅内唱有三车一种也。今车四十年后。灵山会上。说法华经。声闻回心授记。即是了义大乘。对四十年前大乘之行。名为特达行也。即是出门已后。唯见牛车一种。此行殊胜。故云孤荣也。九分者。即是小乘九部教。即经云。或说修多罗。伽陀及本事。本生未曾有。亦说于因缘。譬喻并祇夜。优提舍经也。治云。或是大乘九分。如涅槃经说。护大乘者。受持九部。但于大乘十二分。除论义。以大乘菩萨人不假问答。故除论义。二菩萨无犯。不假因犯制戒。故除因缘。三菩萨既是上根。不假说喻。故除譬喻。谓疏中叹教理行果越于众筌。乃至千古。兼越大乘。小乘何故唯说孤荣。小乘九分。违此疏文。今依涅槃经。取大乘九部为正。若说小乘九部者。非也(上行了)。
言冠五乘而独等者。叹果也。冠在首。谓之贯。首者头也。一身之最上。莫过头首。冠在头首之上也。高上之义。曰冠(古说反)。二十曰冠岁。今取去音。冠者盖也上也。此经最胜。能盖于五乘。故言冠也。五乘者。定性人天乘。定性声闻乘。定性缘觉乘。定性菩萨乘。五不定性乘。妙法莲华经。出过五乘之上。故言贯五乘。盖覆却五乘。如向五乘头土著盖。故言冠五乘也。问若法华经。离五乘外有。可言冠五乘。法华经是五乘内。不定乘收。除却不定乘。只合言冠四乘。如何言冠五乘耶。答二解。一云。法华经四十年前空教大乘。中道大乘。出于破相大乘。名冠五乘。二云。此经一乘。出余四乘所得之果。又因一乘之中果乘。出于因乘。故言冠五乘。问若如此说。余大乘经皆尔。何独此经。答但表此经出于五乘。不遮余经也。若似此经。指昔无为今有。谈前果为后因。明舍权熟实。与声闻授记。如此胜事。余经即无。一则是中道大乘。冠彼故相大乘。二则叹果乘冠彼因乘。三则与声闻授记。明权实之事。有斯多胜。独言冠也。颖者出也。禾末谓之颖。一段禾。于中一穗独出。出于众禾之上。名颖。尚书云。嘉禾异垄同颖。颖者出义也。千古者。对上百宗。而言千古。意表此经出于五乘。独迥千古。即自受用身寿命。尘劫不尽。且说分限。故言千古。即是法华经。出于五乘。盖覆五乘。而独颖出千古。叹果也(上别叹四法了)。
言大矣哉者。标总叹四法也。大矣哉者。是极叹美之词也。如多宝赞言善哉善哉释迦牟尼佛快说是法华经。是极叹词也。疏主以经宗玄远论旨幽通。蓄吐凤之词。敡烛龙之智。融性相于一实。束波澜于九流。五喻举而诸子知归。四法标而百家悦服。愿搜微于尽美。指包博于经篇。故言大矣哉大矣哉。问何故别叹了。更总叹耶。答缘前叹叹不尽。如言藻掞众诠之表。唯叹着教。其理行果三叹不着。如言邃轶百宗之外。唯叹着理。其行果二叹不着。行果亦然。所以此总叹也。如爱一今君子人端正美貌。赞叹云大端正大好人。可于总叹了。君言大好耳朵大好鼻孔大好眼。从旦至暮。言语虽多。叹终不尽也。今此疏主意。徒叹四法总尽。都言大矣哉三个字。叹一部经教理行果。总了(上标之了下释)。
言扬一实而等者。问大矣哉则可知矣。未委大矣哉义乃如何。答疏言扬一实等。扬者宣扬。扬者说也。一实即一乘。经云唯此一事实。余二即非真。又经云诸佛世尊。唯以一大事因缘故。一大事者。所谓开示悟入。菩提涅槃。虽理智有殊。皆是一实也。包者含也。总者总摄也。一乘宽广。理无不包。事无不摄。亦说实亦说似。门何物。答大似虚空相似也。虚空则参罗万像山岳草木无不含容也。一实者。若事若理。若权若实。无不包尽。所以似太虚空也。
言振两权等者。振者举也。前振融山。振者动也。作移动义解。今此振者。作举义解。两权者。即二乘教也。谟云。扬一实。则上包总大虚。谈实无不尽。振两权。则下维罗万像。说权无不周。然则万像不遍太虚。表二乘之狭劣。太虚含容万像。表一乘之究竟也。此经之中。举两权。权行众多。似虚空之中。维罗万像。非虚空不能含容于万象。万象依虚空。若不是虚空。含容他万象不尽。万象不合依余法。只是依托于虚空。虚空似一实也。非一实不能含于两权。余经说两权。说他权行不尽。此经之中。说两权。似虚空中万象。非万象不能依托于虚空。非两权不依托于一实。一实之中。含两权。似虚空之中含万象也。有疏遗。遗者落也。即是下义也。意道此经上包一乘万行。如虚空相似。下罗二乘之行二乘之行。如似万象。故名遗也。有作维者。维持也。即网上纲绳。亦名大也。此经之中。扬一实。万行皆成。此经之中。举两权。一切权行。无不摄尽。问似何物。答似举纲。提网万目开张。举裘。提领众毛皆整。故作维也。罗谓该罗也。万象者。小乘五蕰三科。有为无为。若色若心。名万象。大乘万象。即六度万行。三性三无性等。名万象也。
言岂可以溟输等者。破古人。见下经文。以山海为况。便将山海。以况此经教理。问古人是谁。答即纪国净法师。净法师疏云。因以深同溟渤。高类须弥。照灼夺朗月之华。破闇齐白日之力。以况此经也。故疏破云。岂可以溟输等。岂可两便是责古人也。溟者。北溟南海名也。输网之处也。深旨者理也。古人见药王品中说众山之中。须弥山为第一。又如一切川流江河诸水之中。海为第一。此是分喻也。古人不知是少分喻。只将山便喻此经教。将海便况此理。将喻全喻得了也。疏主道。溟海虽深。八万由旬之数。尚可知之。此经二空之理。不可测量。岂法华经教。只如海耶。须弥虽高。八万四宝所成。亦有量数测知。此经一乘之教甚深。不可将妙高为喻。减多经德。所以责之。岂可以等。古人不了下文。取其分喻。乃将山海。全况此经教理。故疏破云岂可以。岂可以者。不可也。峻躅者。迹也。即是法华经教迹也。
言首称妙法等者。标也。首者头。是初始义。卷之初头。
言藻宏纲等者。问妙法莲华经者。何义。答疏言藻宏纲等。谟云。藻者文藻。藻饰也。宏者大也。纲者网上大绳。极唱者。即极说也。最初名极。亦是初首也。妙法莲华经五个字。是一部之首唱也。法中论。何名横纲。何名极唱。答二说。一谟云。法华经中。七喻三平等十无上。是一部中宏纲。妙法华经五个题目。能与宏纲。为文词藻饰。亦能与宏纲。为极唱首唱。欲拟说经去。事须先向头。先向头安妙法莲华经五字。故名首唱。首唱即初说也。二云。妙法莲华经。即是宏纲。即是藻饰。即是首唱。七卷妙法莲华经。是纲也。网举其纲。万目开张。提纲即目正。举领即毛齐。网上众目虽多。举大纲而皆见。经文义类虽广。观品题即知是妙。故言藻宏纲之极唱也。
言旌一部之都名者。问何要经首安题目耶。答题目能与一部经为旌表。故言旌也。如见树居白鹭表水。非无旌者。由如旌旗。官健千人万人。一处争简得。但看旌旗。便知是神策威远。军骁骑龙武。将旗立以为标。作三军之标表。故旌者训为表也。此经七卷。文句虽多。见题云妙法莲华经。即知一部经文。总皆是妙法莲华经。便知不是维摩经。不是楞伽经。涅槃经。各自差别。不相杂乱。故唤题目为旌表也。问题目与经本文。其义何别。答题目是一部之都名。一部经文。是别也。教理行果。总是法华。散在一部之中。今此题目。既言妙法。与一部经中妙法。为都名也。所以言旌一部之都名也。
言序品第一者。牒也。序品两字。是能诠也。一品之内经文。是所诠也。能诠诠所诠。
言镜义类者。序品者是何义。答疏言镜义类等。如镜照物。镜则能照物像。镜中分明显现。教能诠。能诠诠所诠理。所诠理向教下。分别显现。故教喻如镜也。问何故唤一品经文。作所诠耶。答自下解品经得名中。能诠却是所诠。今此间经是能诠。一部经文是所诠。对经题目。立所诠也。镜者鉴也。明镜挂台。妍蚩自现。序品两字。如镜也。义类者。即序品之中七种成就。七种成就所诠义类。序成就。与众成就。与说法时至成就别。七般所诠义类。各自差别。虽然各自别。被头上安此两个序品二字。照着一品经中七般义类。总属于序。由他头上。安两个字为镜。故见面之好丑。犯镜照则便知。义类七种虽多。见品则知一品。皆是其序也。问何名鸿标。答毛诗云。鸿者大也。大者曰鸿。小者曰雁。故唤鸿字作大也。能与七般义类为标题。举着序品两字。七成就义类总名。故名鸿标也。
言显异诠之别目者。七种成就。皆有能诠所诠。问何名异诠。何名别目。答文字章句。名为能诠也。由所诠道理别。故向能诠教上。有七般文义差别。故名异诠。向异诠上安题目。名异诠之别目。别目者。序品也。七种成就。题名言各异。名曰异诠。今安序品两字。向头上着。更与异诠。为差别名目。遂令七种成就总名序品。此序品两字。与七般成就为镜。亦为大标。亦为差别目也(上总解经题了)。
言法含持轨等者。解法字。持谓任持。不舍自体。轨谓轨则。令物生解。故名法含持轨。问教理行果四法。何名为妙。答绾群祥故称妙。绾者摄义也。祥者善也。绾摄众善。故称妙也。问何处是绾摄众义。答教有能敷妙理之功。理有所敷出水之力等。又契秘赜之微诠。教也。叶幽根之玄旨。理也。克上乘之奥业。行也。圆至觉之真宗。果也。美无不殚。故称为妙也。问此经有四法。此经得名妙。余经有四法。何故不得名妙。答余经有四法。四法不绾于群。祥此经有四法。绾群祥。故称妙(上别明妙法)。
言华兼秀发等。别解莲华也。问何名秀发。答谟云。秀者出水义。发者开敷义。若尔一切陆地华。皆能结果。皆能开敷。应名莲否。答陆地者。但得名华。不得名莲华。以不具众美也。余华虽秀发。无众美。故非莲也。是法皆含轨持。失群祥故非妙。此莲华向上有二义。一者结实义。二者开敷义。所以言兼也。又具众美。独名莲华。若依谟。前来解秀与发。俱在华上者。众美不别。言势便重也。此华具有开敷义结实义。能含众美。号莲华。妙法胜诸法。莲华胜诸华。将来况妙法。法喻等无差。[(哉-口+(万-一))/立]得桃李与杏华。千树万树不为夸。一朵莲华供养佛。福由无量胜诸华。大集经云。慈悲为茎。智慧为叶。三昧为须。解脱为敷。菩萨蜂王采其甘露。故我顶礼妙法莲华。问何处是莲华。具众美处。答菡萏披敷以见莲。类教谕扬以悟旨。芙蕖秀出于灵沼。喻理类超于小莲。举蘤开而得实。譬因严而果满。标实结为华本。显佛智为乘源。举喻莲华。斯有由矣。此四句名众美。是莲华向上德也。陆地华无此德也。
言体业俱陈等者。合解妙法莲华也。体业俱陈。标也。法喻双举。释也。半满已下二句。结也。一云。法是体。妙是用。二云。无量义经出生。是体。法华经功能摄入。是用也。三云教理是体。行果是用。四云。一乘是体。破二会二是用。五云。妙法是体。莲华是用。诸抄偏取。法是体。妙是用。但向法上解体业。不向喻上解体业。若尔争得名体业俱陈。今取妙法是体莲华是用。为胜也。空言妙法是体。更着莲华是用。名体业俱陈。空名妙法是法。法更着莲华是喻。名法喻双举。今言妙法是体。即教理行果也。莲华是用。不取眼所见色尘莲华。准下释名门中。妙法如莲。亦持业释。今此不欲别解莲华。莲华是色法。妙法是心法。色法不成持业。今取妙法教理行果体上。有开敷出水功能。只此功能。便是莲义。摄此功能。就彼法体。名体业俱陈也。此解一则与下句疏文相承。法喻双举。二则与下释名门中相承也。
言半满之途等者。二句疏。结前妙法莲华四字。疏本有作途路字。有作徒辈之徒。亦准涅槃经。云为声闻人。说半字教。声闻人依半偈教修行。名半徒。菩萨依满字教修行。名满徒。晓者。日欲出晓。世界明朗。万物皆都名晓。若天未晓。物皆不见。法华会前。声闻人未晓所修二乘法是半教。自身半徒。悟今日所闻是满教。依大乘修行。自身是满徒。法华会上。是晓处也。若作途者。途彻轨彻道理。对下取舍之路者。即知羊鹿可舍。牛车可取。化城可舍。宝所可取。取一乘宝所。舍二乘化城。取一牛车。舍二羊鹿。著者明也。对上晓也。
言经者等者。妙法莲华。则可知矣。未委经者何义。答疏言经者等。标也。
言常则道等者。问何者是常义。法义。摄义。贯义。答疏言。常则道轨百王等。释也。百王不可改易。名常。常即经也。经与百王为游履之处。名道。亦与百王为无为治化之处。垂衣南面。故名为道。经与百王为轨彻轨则。故名轨。一能与百王为大道。二能与百王为轨彻。帝代相承。不可改易。名常也。常则是经。问何名为法。答疏言法乃德摸千叶。此经法与百王为德能。名曰之德。此经法与百王为摸轨。故名德摸千叶。一世一代为一叶。千代之王。不可改易(上二依俗)。
言摄即集斯者。问何名摄。答摄即集斯妙理。契理也。问何名贯。答贯又御彼庸生契根。教能摄理。名之曰集。贯者。贯穿不散。御者。控御制御也。西方持华供佛。遇风吹散。皆以线贯。令不散失。众生不造恶业。皆由经教贯穿。华若得线。遇任风而不移。众生闻经。逢邪见而不动。故云贯。又御彼庸生。庸者次下义。庸愚庸下庸锁。谓之常人愚短也。本性与佛无差。不能学出离修行。只拟轮回恶道。世尊恐其堕落。故将经制御。不令造恶轮回。如衔制马也。夫子曰。动行不知所务。正立不知所定。日选于物。不知所贵。从物而流。不知所归。若此可谓庸流人也。
言庶令毕等者。问佛将经教贯穿摄持众生。意在于何。答疏言庶令等。叹经功德。庶者幸也普也尽也。具此三义。毕者毕竟也。如来说法意。即是务令毕离苦津。苦津即二障生死也。生死为此岸。已起烦恼是。未起烦恼为中流。大般涅槃为彼岸。六度为舟。越于此岸至彼岸。名毕离苦津也。津际也。
言觉岸者。菩提涅槃也。
言序者由也者。问则何者是由也始也之义。答疏言陈教起等。释也。方便品说法一乘。名教起。此品放光雨华等。为教起之因由也。问何名始。答始者初始。方便品说法名法兴。此序品放光雨华动地。与法兴作渐次也。
言品者类也者。标也。问何名品。答疏言区玄旨而异类。区分也。玄者深也。旨者意也理也。区分所诠理。作二十八段。故名异类。问何名别也。答疏言派幽诠而汇别。能诠教也。派者水分流貌(普拜反)。亦作怕音。亦如一河水。分成数流。一乘法问。分成二十八品。为派也。幽诠者。即是法华经教。意言。品能区分幽旨。道理成其异类之义。七卷义理虽多。被品区分。乃成二十八类。
言汇别者。位音。类也。周易云。拔茅连茹。以其汇征。茅是茅草。此草千修万修。皆同一根生。把着一条。连根不断。此经所诠理是一。能诠教。乃有二十八品不同。虽二十八品不同。品品皆是同诠一乘之理。故言汇别。若论一味之法。不合有品类多般。恐众生难解。遂分品类。令其易解也。名为汇别。
言经有二十八品类条贯者。都结一部经题目。品题目也。
言如是我闻者。奉天云。缘第六门。有解释经本文。故前举也。更解前虽叹序等。今总聊简一部经文。欲释大意。故先举四个字也。
言初释经文者。标也。略以六门聊简。是举也。亦有疏本作将字。将由欲也当也欲解拟解释。其未解之前。略以六门科简。略有二义。一少略名略。玄谈之中。不能广说。广说不尽。且略以六门聊简。二略者束略总略。故名略。一部妙法莲华经。三周大意。总作此六门说尽。故名略。然天此经。体含理智。彰权表实。则大事之因缘。会偏入圆。则玄经之旨趣。行斯羊鹿。终滞化城。指彼牛车。直归宝所。智生无漏之眼。方转法轮。识辨不测之先。询文殊师利。多宝德圆曩劫。尚为法来。慈氏位在一生。由迷佛事。不可六门究尽。疏首故置略以之言。标举讫。
言叙经起之意等者。正列六门也。六门分为五对。一能说所说对。叙经起之意。一门为能说。余五门为所说。二能诠所诠对。明经宗旨为所诠。解经品得名为能诠。明经宗旨是理所诠。经品得名是教是能诠。三本末对。经得名。是佛说是本。品得名。是阿难结集安置是末。又佛说是本。弟子说是末。四单重对。即是经品废立也。经废立。药草品加日光喻。普门偈颂也。此是经废立。名单也。问何名重。答单说经废立。更明品废立。重也。即是天授品有无。属累品前后。是也。五次第释文对。次第者。即是彰品品次第。释文者。释经文本末。问何只说六门解释。答则云将陈至教。必有所从。虽圣人无心。而为物应现。故先之以起意。言教之既立。固有所明。亦大言无党。而对根遂显。故次之宗旨。实相虽着。假名尚存。则冥性无。而随冥虽设。故次之以得名。然后论其废立。则有无斯备矣。论次第。则前后斯成矣。离有无而即有无。非前后而仍前后。玄关既阙。至教方陈。故次释经文本。居后而说也。路云。夫三藏教法。各有趣求。何者论以性相求。故今疏主依斯上义。科判经文。先叙经意。虽知意趣。若不开宗所修之行。而无所归。故次第二明经宗旨。虽闲宗旨已明所归。若不了知品号经题表彰何义。故有第三经品得名。虽明品题。不开废立。阙具由迷。故有第四经品废立。虽彰废立。品次须分。故有第五品之次第。既知次第。须识本文。故有第六释经文本。由此疏主立以六门。解释此经也(总别了)。
法华经玄赞要集卷第一
唐乹符六年冬。温州开元寺讲。慈恩比丘。弘举传写供养。
此书从巨唐来。在智证大师经藏。深秘不出。只闻其名。今兴福寺释真喜仲算。与彼门徒智兴阇梨。有刎颈交。相烛借请。始以书写。后贤鉴。于时天禄元年。岁次庚午也。
弘长元年(辛酉)七月二十三日。法隆寺僧圣赞。全本写留之。施入于专寺大经藏。以无类本恐失坠。更书写之讫。
法隆学问寺　正应

[book_title]法华经玄赞要集卷第二
镜水寺沙门　栖复　集
言第一叙经起之意等者。牒前也。夫立教之心。各有所存。老聃涉流沙。而演道德。孔氏获麒麟。以述春秋。孙子膑足。而兵法聿兴。屈原放逐。而离骚遂作。此固寰中之说。未为方外之谈。若乃本师利见大悲为先。将以拯火宅之焚。憩畏途之险。驰牛车于八正。示宝所于二空。乃是其言犹时而立也。然教之兴意。总别有殊。先德所陈。唯显别意。今论总意。略启二门。一之以出生死烦笼。二之以达菩提彼岸。且初意者。按三启经云。佛告诸苾刍。有三种法。于诸世间。是不可爱。是不光泽。是不可念。是不称意。何等为三。谓老病死。若此三法。世间无者。如来应正等觉。不出于世。为诸众生。说所证法及调伏事。是故当知。由有三法。如来出世。说所证法及调伏事。第二意者。下经云。诸佛世尊。唯以一大事因缘故出现于世。广说开示悟入菩提涅槃。此通诸教。亦总此经。故名总意(上总言下别意)。疏中字不定也。一有作序经起意。无之字。有本言起之意。经即是起。恰似经在前。意却在后。三经之起意。之字在起字上。向此则如来为能起。经为所起也。贺抄两义解起。三义解意。且初起者。通能所。第一佛五蕰假者身中后智。为能起。此则能起故名起。二者智之所说教法名起。此则所起故名起(上二义解起)。次三义解意。第一八识四智。总名为意。能说故名意。此依等无间。以解意。八识总名意。第二约所说。一部法华。是佛意况意趣。故名意。第三约梵王鹙子渴仰心。为意。贺自评云。初后恐非也。第二为正。即取所说一部法华。为正。牟云。三解总非。且初解太宽失。论云成所作智现身。妙观察智说法。唯是一识一智。今若八识总取为意太宽。第二解违文失。若所说一部妙法莲华经趣况名起。此解经即是意。意即是起。此解违疏文。疏经之起意。意与经别也。第三渴仰心为意者。此则唯摄得酬请之中一分。失却酬因中之六义。谟叙正义云。意有二般。一总。二别。总意者。降生成道。为说经之总意。如法师升座。是说法意。佛出世。意在说法。下经云破有法王。至种种说法。又云说佛智慧故。诸佛出于世。二者别意。别意中分二。一远意。十六王子二万亿佛。特与今日说经。为远意。二者近意。法华会上。授记说经。名近意。近意中又二。一显。二密。法华会上。显说一乘。名显意。四十年前。诸有所作。常为一事。又云汝等所行。是菩萨道。密说一乘。名为密意。
言略由五义者。问世尊何故四十年后。向王城鹫山。说法华经。有何意况。而兴起此经。答疏云略由五义(此略举也)。此略字。束略名略。开则一门。束为五义。
言一为酬因请等者。总列五义也。酬因即酬自。酬请即酬他。佛因中三大劫勤苦修行。今得成佛。为酬因中之行。故说此经。名为酬自。酬他者。佛成道后。梵王鹙子等请说法。酬他者。名为酬请。
二为破疑执者。破疑即令生信。声闻四十年前。疑自身不得作佛。今日说法华经。言彼作佛。故破彼疑。令其生信也。破执令生解。声闻昔日执小果。以为究竟。言三人同坐解脱床等。坚执有余涅槃。以为真实。今说此经。道羊鹿非真化城不实。除彼执小之心。令解牛车一实。名破执。令其生解也。
三为彰记行者。彰记受果。二乘既除执小之心。世尊各各与授菩提佛记。故名受果。彰行授因。灵山虽与授记。皆说当来之言。各各令修一乘之因。此即名为彰行。
四为利今后者。利今约见。即是灵山现坐一十五类众。闻此经。皆蒙利盖。名为约现。利后约当。即是佛涅槃后。受持此经。皆获福利名为约当也。
五显时机者。显时约法。即是十二年前。大根未熟。且说有教。十二年后。多说空宗。未说此经。四十年后。大根方熟。方说此经。昔日不说。说时未至。因灵山会上说法华经。今正是其时。故名显时约法也。显根约人者。佛欲说此经。先看根性。若声闻根熟。为说四谛法门。缘觉之人。为说十二缘生等法。今既知大乘根熟。与说此经。故名显根约人也。故疏主说此五门。名叙经起之意也。
言酬因请中有二者。牒前重分也。问酬者何义。答酬者报也酢也。今酬有三义。一者酬报。因中由闻法华经。得成佛。成佛了报赏。上来法华经。口中宣说赞叹。故名酬报。经云故为大国王。勤求获此法。遂致得成佛。今故为汝说。二酬对义。经云尔时世尊告舍利弗。汝已殷勤三请。吾今岂得不说。汝今谛听。善思念之。吾当为汝分别解说。鹙子等声闻请境。文殊请行。弥勒请果。五品明一乘果。三酬献义。劝行此经。广令发愿云。经云以大音声。普告四众。谁能于此娑婆国土。广说法华经。如来不久当入涅槃。佛欲以此妙法华经付属有在。经云今于佛前。自说誓言。遂得二万菩萨请此方持。四类声闻请他方持。八十万亿那由他菩萨。彼此俱持。周旋往返十方国土。能令众生书写受持此经。我不爱身命。但惜无上道。诸大菩萨。皆于此经。献忠赤之心。故名献也。上来酬报。报其往恩。酬对对其现众。酬献劝令修行。三义之中。酬报义偏胜。如来因中。三大劫修行。因法华经得成佛。成佛了却说法华经。名酬报也。问因中修一乘因。今得成佛了说经。如何名酬因。答一乘因行。具在此经。但知说经。便是酬因。二梵王鹙子请为因。佛为说为果。即是酬因也。问既总是酬因。何要更说酬。答对佛自身。酬因分明也。若对他人。酬请义不分明也。所以酬因之中。分出酬请也。其实两义不别也。
言佛果不可虚成等者。此酬行因也。亦是论因次第。亦是建立因。亦云略明增减也。问何不增至七八。减至四五。何不将愿因居初。行因为第二。将行为第一耶。答疏云佛果不可虚等。疏主一遮外道自然义。二亦破一性宗即心是佛义。佛果不可虚成也。必由业行。方得说因也。即是佛法因缘义。破外道自然。三有一性宗禅师云。即心是佛。但知悟了。更不要修行。佛道非遥。回心即是佛在心里。何假外求。不如礼自家心里佛。头不屈。不如念自家心里佛。声不出。禅师多作此悟。四亦破世间。又爱果不爱因。见佛有三十二相八十种好。即欲得见道。修行便不肯。见宰相即爱。令读书便不肯。未有不读书得宰相。未有不修行得佛果。总不行行得佛果。名为虚成。且佛因中。若不布施。如何指虚空为库藏。变大地为金银。因中若不持戒。岂感得十地菩萨。而为眷属。若不忍辱。如何得三十二相。一一相中。有众多媚好。因中若不修第六度。如何得具一切智。凡修一善。皆须回向无上菩提。经云我见释迦如来。于无量劫。难行苦行。积功累德。求菩萨道。至然后乃成得菩提道。得成佛了。穿针之善。尚自不遗。岂况在因而不行行。未有不栽桃李。而得其荫凉。由如谷麦不可自出。必由耕垦而生。三祇劫历位修行。不可发心便成正觉。
言行不孤起等者。问空行行自然得果。何须发愿。居其第二。答疏言行不孤起等。结前行因。必假愿者。生后愿因也。孤独也。资助也。行事须得愿助令生也。行愿两法。如车二轮。如鸟二翼。阙一不可也。车无二轮。即不能致远。鸟无二翼。则不能冲天。行愿相扶。亦复如是。有行无愿。行必孤。有愿无行。愿必虚。若行有于愿。行不孤。若愿有行。于愿即不虚。行如珍宝车。愿如御车者。宝车若无人控驭。必有倾覆。若有行无愿。不免沉沦。如人但修诸行。不发四弘誓愿。得人天果了。福尽还落三涂。以无愿故。经云宝绳交络。即是愿也。
言行愿虽复等者。解求因也。问行愿既备。其因已成。此则足得菩提。更何须求因。答疏言行愿虽复自兴者。结前二因。无缘不能独会。生后求因。虽有愿行。若不逢缘。从谁修学。经云吾于过去无量劫中。求法华经。无有懈倦等。即是求因。时有仙人。来白王言。即是缘。意道。虽有行愿为因。若无外缘。则不可遇佛果菩提。经云善知识者。是大因缘。所谓化导令得见佛。谟云无善友缘。不能独会遇于佛者。故知有为之法。不假因而不生。不约缘而不立。所以心法四缘生。色法二缘起。岂有取佛果菩提。而不由缘会者矣。
言虽逢缘以求重等者。解持因也。问既有行愿求三种。足得佛果。何用持因。答疏言虽逢等一句。结前求因。非率尔而果成等者。生后持因。若佛果菩提率尔而得。不要持学经典。只缘佛果菩提。事须三大阿僧祇劫修行。供养二十六恒河沙佛。个个佛边事。修学经典。勤苦累劫。具修诸度。然可得成。故非率尔。率尔者。表因修暂尔岂得。持有二义。一受持名持。十法行中一行。二任持名持。十法行皆摄。经云尽行诸佛无量道法。又云若我于宿世。不受持读诵此经。不能疾得阿耨菩提。由受持故。所以疾得阿耨菩提。问持经实得菩提否。答疏言要由持学等。
言得果既圆等者。相因也。问何要酬相因。答疏言得果既圆等。结前持因也。将陈应物。生后相因。问早因持经得果。又重言得果。有何意也。答果有因中果。果中果。因中果者。有阿罗汉果菩萨十地果。地地名果也。虽言是果。且不圆。疏言得果既圆。简前因中果也。如来因持经得果。故独名得果。既圆。典终满位。吹贝知时。典终喻成佛。吹贝况说法。成佛既了。只令度众生。所以言将陈应物。将由当也。则是如来得成佛已。当为众生。欲说法要也。
言表经宗等者。问既拟应物。便令说经。何要现相。答疏言表经宗等。若说诸余经。现小相亦得。今缘此经深妙。所以先现大相。问此经宗旨。有何深妙。欲说之时。事须现相表之。答佛自成道。唯为菩萨授记。只是毁责二乘。永非法器。燋谷败种等。唯毁责不曾记别。故鹙子深自感伤。失于如来无量知见。忽于灵山会上。言二乘作佛。令穷子领知家事。受用珍财。恐不生信。故现大相表之。若说不死之树生华。不枯之杨生叶。则人人皆信。若言枯树生华。枯杨生叶。则人皆不信。昔说二乘为实。今日却道是权。昔说不得菩提。今日却言成佛。如是昔权今实。昔实今权。理趣幽深。下经云。深固幽远。无人能到。故将演说。先现大相以表之。所以先说无量义经已。便入三昧。天华四雨。地振六动。毫相照辉。众起疑。弥勒发问。文殊为答。先现如是大相。方乃演说此经。故现大相表之。问若雨华动地是大相。与说法华经为因。大相既是因。如何言之因。若大相即因。持业释。若大相之因。似依主释。答虽着之字。亦是持业释。之言助句也。六因中。相因唯是持业。不通依主。此解为正也。
言大相既彰等者。此两句疏。诸科不定。行贺诸德等。此二句疏属下说因相。牟等。此二句是相因。意云。疏主向下明相因。中言相既非常。故须说此。与此处言大相既彰等。亦相似。属相因胜。又准下说因疏文。言三世佛成道究竟。必说一乘。即此言故标佛本出世为一大事故也。便合是说□也。准行贺等科。此二句即是说因。意言大相既彰。理须敷唱。敷唱何法。敷唱一大事。大事因缘。是说法华经。所以疏言故标佛本出世为一大事因缘故也。疏中二个故字。向上故字是所以义。向下故字是结词。由斯大相等。结前。理须敷唱。生后说因。佛本现大相。只为敷大事因缘故。即是明说因也。
言酬行因者。牒前行因也。问何名酬行因。答酬谓酬昔报往之异名。因谓因由所以之别义。昔行与今说为因。今说乃酬于昔行。昔行即为所酬。能所合说。名酬行因。因中所行二利行。此行为因。如来说经。为酬因行而说是经。如来因中行行。今得成佛。欲拟报他昔日之行。无过说经。以彼七地四菩萨行。在此经中具也。但说此经。便是赞叹所行行。便是酬行也。
言方便品中准论释等者。西国梵本经。天亲菩萨造法华论。先牒梵本经。后方造论解释。疏主和尚总引来。此间秦本经。唯有六句。此法华甚深。是方便品初唱二甚深处生起来。如来从定起来。忽然唱道。诸佛智慧甚深无量。理甚深也。其智慧门难解难入。教甚深也。所以者何。是经家自徴词也。徴云佛说解脱所证理深。我已得竟。能诠教深。我又得闻。更有何法。言我不知耶。故言所以者何。徴也。向下八种甚深。尽是答词。教文甚深。不答理甚深也。所以者何下。八
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:30:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>