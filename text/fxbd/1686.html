<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="简介,天童寺志目次,新纂天童寺志序,天童寺志序,天童寺志凡例,天童寺志卷之一,天童寺志卷之二,天童寺志卷之三,天童寺志卷之四,天童寺志卷之五,天童寺志卷之六,天童寺志卷之七,天童寺志卷之八之上,天童寺志卷之八之下,天童寺志卷之九,天童寺志卷之十,天童寺志全文在线阅读,天童寺志全文在线下载,大玄古籍书库">
<meta name="description" content="凡十卷，卷首另成一卷。清朝闻性道、德介合撰。今收于中国佛寺史志汇刊第一辑。天童寺为浙江鄞县天童山之名寺，为四明第一佛教圣地；自晋永康以来，海内禅宗群尊为祖庭。明嘉靖年间，杨明辑‘天童寺集’七卷，崇祯五年（1632），张客卿等纂‘天童寺志’，崇祯十四年黄毓祺重纂之。闻性道、德介乃参稽旧志，为纂新志，卷首为序、山图、寺图与凡例；下分十考：山川、建置、先觉、盛典、云踪、法要、塔像、表贻、辖丽附庄产、附余等，各一卷，共十卷，乃集天童寺文献之大成。_天童寺志_全文在线阅读_天童寺志_全文在线下载_大玄古籍书库">
<title>天童寺志_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">天童寺志</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,名胜志,完结</span> <br/>
          字数： <span class="inputVal" id="bknum">[book_length]192646</span> <br/>
          说明： <span class="inputVal" id="bkdec">凡十卷，卷首另成一卷。清朝闻性道、德介合撰。今收于中国佛寺史志汇刊第一辑。天童寺为浙江鄞县天童山之名寺，为四明第一佛教圣地；自晋永康以来，海内禅宗群尊为祖庭。明嘉靖年间，杨明辑‘天童寺集’七卷，崇祯五年（1632），张客卿等纂‘天童寺志’，崇祯十四年黄毓祺重纂之。闻性道、德介乃参稽旧志，为纂新志，卷首为序、山图、寺图与凡例；下分十考：山川、建置、先觉、盛典、云踪、法要、塔像、表贻、辖丽附庄产、附余等，各一卷，共十卷，乃集天童寺文献之大成。</span> <br/>
          封面： <span class="inputVal" id="bkimg">Z_1686.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]天童寺志
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,名胜志,完结
[book_length]192646
[book_dec]凡十卷，卷首另成一卷。清朝闻性道、德介合撰。今收于中国佛寺史志汇刊第一辑。天童寺为浙江鄞县天童山之名寺，为四明第一佛教圣地；自晋永康以来，海内禅宗群尊为祖庭。明嘉靖年间，杨明辑‘天童寺集’七卷，崇祯五年（1632），张客卿等纂‘天童寺志’，崇祯十四年黄毓祺重纂之。闻性道、德介乃参稽旧志，为纂新志，卷首为序、山图、寺图与凡例；下分十考：山川、建置、先觉、盛典、云踪、法要、塔像、表贻、辖丽附庄产、附余等，各一卷，共十卷，乃集天童寺文献之大成。
[book_img]Z_1686.jpg


[book_title]简介
天童寺為浙江鄞縣太白山之名寺、乃四明甲剎，東南數千里亦皆推為第一。太白山又名天童山，位於鄞縣之東，距治六十里。晉永康元年（二九一），太白祖師義興始結茅菴於此，漸成精舍，後毀於孫恩之亂。唐開元二十年（七三二）法璿禪師重建精舍。至德二年（七五七）宗弼禪師徙建精舍於太白峰下。乾元二年（七五九）敕賜精舍為「天童𤫩瓏寺」。咸通十年（八六九）賜改名為「天壽寺」。宋景德四年（一〇〇七）賜改為「景德禪寺」，紹興二年（一一三二），宏智禪師正覺始建僧堂。紹興四年（一一三四）範千銅佛列於閣。紹熙四年（一一九三）重建千佛閣。其後歷元、明、清三代，屢有增修，蔚為四明第一佛教聖地，自晉永康以來，海內禪宗群尊為祖庭。明洪武二十五年（一三九二）定名為「天童禪寺」，曾稱為天下禪宗五山之第二。其於禪宗之地位可知。明嘉靖年間，楊明輯「天童寺集」七卷，崇禎五年（一六三二）張客卿等纂「天童寺志」，崇禎十四年（一六四一）黃毓祺重纂之。清聞性道、釋德介復參稽舊志，為纂新志，卷首為序、山圖、寺圖與凡例；下分十考：山川、建置、先覺、盛典、雲蹤、法要、塔像、表貽、轄麗附莊產、附餘。考各一卷，都十卷。山川、建置，於各名勝各軒亭下輒引前人詩文以注之。先覺、盛典、雲蹤、法要、塔像等五門，記歷代高僧之行誼與弘法，要為存釋氏之文獻。表貽一門，則載有關天童之文字。轄麗則詳附見之蕃寺，亦引前人詩文注其下。附餘一門，則考雜事，唯多附會。全志各篇，有正疏、有附紀、有正誤、有質實、有從正、有存俟、有應刪、有附證，參稽頗詳，詮次明晰，要為天童寺文獻之淵藪也。茲據清嘉慶間重刋本景印。

[book_title]天童寺志目次
卷首
序
山圖
寺圖
凡例
卷之一
山川考
卷之二
建置考
卷之三
先覺考
卷之四
盛典考
卷之五
雲蹤考
卷之六
法要考
卷之七
塔像考
卷之八
表貽考
卷之九
轄麗考(附莊產)
卷之十
附餘考

[book_title]新纂天童寺志序
四明天童之山與寺互相輝煥，而僧與法兼著流傳；苟無記載之善，則山空寺老，僧寂法湮，其何以稱震旦之鉅勝哉？前觀舊志中，未能包括古今之旨，每以為歎。葢聞弘覺老人曾囑嘯堂和尚重輯之，而嘯公知惢泉聞子乃淹博會禪之士，命同弟子于石介公董其事。但二公留心已久，未成全書；而補遺正誤，詳略得宜。余政暇屢訪道入山，與諸公笑談忘倦。雖無謝長溪「雨飲玲巖」之興，頗有王荊公「登臨舒嘯」之懷。得見是書十攷，山川、建置、僧譜、法輪，無不備矣。行當刊布四方，供入大藏，以慰眾望。因嘯公之請，謹弁數語，以識其槩。
郡長東海萊嵩李煦拜撰

[book_title]天童寺志序
吾四明郡乘之著，始于宋《乾道圖經》，後則有《寶慶》諸誌之出焉。但名山巨剎之勝蹟，附載于郡邑志乘中，未免略其所詳，烏可無專志以詳之？蓋其建置興廢，歷歲久遠，中間聖僧古德間起叠傳，必有當代帝王、懿親、藩侯崇奉敬禮，光耀法門。加以元夫鉅公、學士大夫塔銘、紀傳之表章，詞流逸客蠟屐扶筇之題咏，往往溢冊盈篇，留貽來世，不有記載，何從考稽？肰欲竆蒐廣輯，眾體畢備，勒成全書，蓋亦難矣。予覽《天童志》而竊有幸也。寺自晉永康以來，海內禪宗羣尊為祖庭者，歷千餘年于兹。四方紳士遊吾里者，輒指琳宮化城，登臨覽勝。憶少時經行斯地，未愜幽尋；今年春，予來山中，恭祝今上聖天子萬壽，憩止彌日。竊歎林壑窅深，藏蓄萬象；諸天森列，備極崇閎。真佛國之奧區，蘊靈秀而發光華，胥在于此。然則寺之專志，豈可少哉？鑑西惢泉聞子，同竹𥦗介公，慨前志之未備，殫心蒐輯，積歲累時，遂與主席偉載乘公會萃而增續之。釐為十卷，次第具舉，有條不紊。書成，乞予言弁諸首。予惟志乘之作，參稽貴詳，證據貴覈，詮次貴明。是書有正疏、有參紀、有質實、有從正、有存俟、有附證，體裁既當，意義復該，徵信補遺，又何闕略之有？吾知此志一出，洵為太白名藍益增偉觀。後有作者，庶繼繼繩繩，增修弗替可也。
郡人仇兆鰲撰

[book_title]天童寺志凡例
十方國土，悉是遮那法身。衲僧家見山不是山，見水不是水，然後山是山，水是水。峩峩太白，下瞰滄海，千峰朝于斯，萬派歸于斯。凡巉嵓、懸嶠、澄潭、幽壑，皆兹山所有也，豈曰氣之靈，不為偉人，而獨為是物也哉？志「山川考」第一。
屢興屢廢，蓋俟乎其人。荒榛之中，忽湧精藍，丹堊炳煥，天龍呵護。昔世尊與天帝行次，偶指地云：「此處宜建梵剎！」天帝即拈莖草云：「建剎已竟！」若人識得根源，便知毫端現剎。志「建置考」第二。
〈峴山記〉云：「望之隱然，其名特著，豈非以其人哉？况荷負佛法之人乎？」自西晉開山以迄于今，如滄海潮，如冬枯木，歷代老古錐，向甚麼處去？今乃點出光明，面目現在。志「先覺考」第三。
經云：「不親近國王、王子、大臣、官長。」又云：「佛法付囑國王、大臣。」夫緇林之士，若非授受，何依而住耶？要知非我親近，則大義明矣。日月齊臨，山林藉光。志「盛典考」第四。
雲本無蹤，以山為宅。雲去山存，巍然骨立。誰謂有蹤？無心出沒。究竟忘其形影、蹤跡者，得列乎此中。志「雲蹤考」第五。
正法眼藏，自拈花、破顏微笑始。西天、東土分為兩株，別為五葉。牆壁雷霆，悟者方知。臨濟道：「山僧無一法與人，第一莫取山僧說處。若是過量人，向未舉以前撩起便行，猶較些子。」志「法要考」第六。
童子聚砂，皆成佛道，塔之繇來尚矣。若論妙法，空諸所有，豈留形跡乎？雖然如是，聖賢之軀，非凡體可同。火浴之際，或設利騰空，或舌齒不壞，光耀千古，遺此以治世。用是志「塔像考」第七。
門庭不同，互相鈍置。知音者，片言即玉；投機者，一喝成金。如大慧杲于宏智覺之知音，有「𣦸姚崇、生張說」之目，曾不以為病；其于應菴華，直舉楊岐正脈屬之。嗚呼！以視今日之諸方，為何如也？志「表貽考」第八。
若論大地一體，何有方內？有何方外？綂攝無分，在于名山大剎。略加分寸，或有法屬之攸關，或有產業之相濟，不得另立名以別之。是以志「轄麗考」第九。
作史之法，疑者闕焉。所謂神通妙用，運水搬柴則已矣，奇特事何足道哉？然所見、所聞、所傳聞無異辭者，亦不得而略也。志「附餘考」第十。
輯志叙繇
太白山後學德介撰
夫前人未了之事，惟在後人繼之；而後人以前人之心為心，而後人之心亦慰耳！若吾四明太白名山，向無志可稽。自有明嘉靖間，楊白川隱士（諱明者）集山中之舊迹，長庚位公刊行，名《天童寺集》。後于崇禎辛未，延密曾祖主席。次年，張博士廷賔，同白山師所脩《壬申志》二卷。辛巳秋，江陰聞人黃介子（諱毓奇者）訪道來山，又為重輯，與前志相符。其中增收「法語」、「請啟」，定成四卷。而李杲堂居士嘗與吾祖弘覺國師言及《天童山志》考述未備，載在郡乘中詩文尚多遺缺，當重纂為要務。吾祖即屬公任事，公言：「脩志一事，非博學淹通之士而不能。」遂舉里友聞惢泉（名性道者，居鑑湖，晦迹著書。席門㴱巷，潛心內外籍，志乘之事尤詳）。時師翁歸化鹿，邀之商確，嘱遠法伯迎之入山。時介亦同事，後因他事所阻而中止。暨我嘯堂老人主院事，屢訂入山不果。時師因《寶積錄》之舉，亦未得成。苐惢泉與介留心已久。輯未半，公有邑乘之役。及告終，未幾而作古人。介因承祖父之命，乃殫心窮蒐諸錄，前志未備者，覶縷而補續之。自壬申後八十年，詩文未收者，同偉兄俱畧其所詳而綴拾之，以繼前人之遺蹟耳。如同志者，知積漸之功所成；不知者，未免眼中著屑。余亦自揣，若論法門，宜空一切文字諸相。是役也，又落第二義矣。

[book_title]天童寺志卷之一
山川考
太白山
又名天童山，在浙江寧波府鄞縣之東。其鄉曰陽堂，里曰太白，距城而遙者六十里。
〔從正〕宋羅參軍濬《寶慶四明志》，太白、天童分為二山，其圖上下遠裂。元袁學士桷《延祐志》，王總管元恭《至正續志》，明《永樂鈔志》，黃憲副潤玉《簡要志》，楊外翰寔《成化志》，張大司馬時徹《嘉靖志》，皆分兩山，㳂濬志也。今山本合體，名難岐指。濬家廬陵，未經躳歷，筆屬傅會；惟「一山二名」為定論。
山之名，始晉義興師結茅此山，感太白星幻為童子，日供薪水，遂以「太白」稱師，并以名山。又唐法璿禪師，日虔誦《法華經》，亦感天童進供，故又以「天童」名。
〔尚論〕考義師結茅之歲，正孝惠之太子遭毒賈后之年。《晉書》云：「凡五星盈縮失位，其精降于地為人……太白降為壯夫，處于林麓。」兹以壯變少，執有道者之役，太史失于占奏耳。
山之本，自天台摘星峰來(歷四明、奉化諸山，起金峩、大梅，循屈而結太白。)
山之支，從東而起者，曰雲峰，曰明角，㟺衍為盤山。繇盤山折而北，稍伏，度太白嶺，更起為大雲山。落大雲而復聳者曰東峰，闢其下為東谷，即古天童也。復起一峰曰乳，折而東北峙者曰中峰。繇此逶迤頓伏，卸為高原，而梵剎今奠於斯。
峰之著者凡六，一曰太白峰，在山之絕頂，雄尊深秀，為一郡之望。每風雨時，雷電多從頂出。
宋(龍圖．懶堂)舒亶詩
千峯下視盡兒孫　仙事寥寥不可聞　長作人間三月雨　請看膚寸嶺頭雲
明(密雲和尚)圓悟偈
昔人錯露個消息　惹得人傳太白峯　今我直豋峯頂上　那來名字挂虛空
(泡園)汪樞詩
太白倚雲端　凌霄幾百盤　幽禽啼蜀帝　喬木挺秦官　鳥道青蘿滑　龍湫白日寒
兒孫羅立處　一望失巑岏
國朝(費隱)通容偈
此時日月晉時天　太白名高布大千　海濶天空懷抱放　把筇指點萬山川
又峰曰鉢盂，圓秀特起，狀如覆鉢，障於寺後。
明(白川)楊明詩
太白聳奇峯　宛然類僧鉢　肖形天地初　爐火幾滅沒　淨水不可持　降龍亦虛說
留與登高人　倚雲觀海月
國朝(五磊拙巖)期懷詩
團圞蒼翠暎穹窿　名字誰安應量同　縱使德山全妙用　難教托向法堂中
又有中峰，左東谷，右太白，巍然萬山中，故名。又名曰青鳳者，因愚谷禪師〈埽密菴塔偈〉有「青鳳山前古澗邊」之句也。
明(東閒居士)張嘉慶詩
孤空容鶴夢　來作片雲觀　絕壑晴猶雨　高峯午尚寒　豈知青鳳影　只在碧霄端
為笑投閒客　相期借一竿
又有峰曰聿旂，陡峻驚揚，勢如旂展。更有二峰，曰東，曰乳。東峰在中峰之東，乳以形肖，在東谷後。
明(雪竇石奇)通雲：聿旂峯偈
莫作人間布影看　聿旂峯聳石頭寒　相逢若便知消息　豈用人呼倒剎竿
(住山林野)通奇：東、乳二峯詩
一峯霜外立溪東　為送歸人指顧中　可是東峯疑未定　樵人說是案山蓬
千丈嵓頭雪未鎔　幾囘清夢欲相從　偶來東谷尋遺跡　又見雲泉滴乳峯
崖之顯者曰祖印，在寺西北。
明(梅菴)如用詩
隱映凉飇蒼翠冷　白花古壁暮雲浮　多言祖印重崖上　空使猿猱泣露愁
巖之奇者曰𤫩瓏，峙寺西南，循磴而上，可二里許。傾崖反捍，怪石臨危，若墜復倚。其上多石窗、嵓竇，如蠭房、螘穴。外峭中空，𠊓穿欹入，錯落猶纍疉然。其絕頂倏突倏平，古樹野藤，雲巒相抗。
宋(鄞令．荊國)王安石：經遊記略
慶曆七年十一月丁丑，余自縣山屬民使浚渠川。甲申遊天童山，宿景德寺。質明，與其長老瑞新上石望玲瓏嵓，須猿吟者久之。而還食寺之西堂，遂行。
(再見)舒亶詩
詭形迥與萬山殊　空洞繇來一物無　直恐虛心自天意　人間穿鑿枉工夫
(長溪晞髮)謝翱詩
埀雲起嶔嵌　衣被松與桂　夜合量斗光　隱若金石氣　雨來輒阻之　不得撫蒼翠
下有桑門子　飲用陶匏器　盆中蓄海石　左顧如牡蠣　疑此磧上來　不知幾年歲　桑門却問客　所居何姓氏
回指南海峯　蒼茫倘一至(此，雨飲嵓下作。)
明(二見)楊明詩
西崖千仞凌蒼穹　有嵓突出高玲瓏　朝霞遠暎赤瑪瑙　秋露澹洗青芙蓉
朔風一夜吹寒雪　化作璇瑤更奇絕　老衲開軒靜對餘　試取冰花煮團月
(儀部．緯真)屠隆詩
嵓前老樹挂枯藤　辟穀仙人苦行僧　四壁秋蛩霜外杵　一牀黃葉雨中燈(嵓上訪禪作)
(雲門雪嶠)圓信歌
玲瓏嵓　在何許　相去天童寺之西　曳杖出門青鳥啼　萬工池外藤蘿低
初一轉　怪石橫斜見虎蹄　春風隨我上山梯　漸見危嵓左右來　壘落雲根烟淒淒　行不上　脚跟疲　酸澀芒鞵路欲迷
樹下立　數行雞　人聲嚷嚷喧鼓鼙　狹石縫　如一綫　挨身過去同猿雛　幾人笑　難扳躋　有詩在手無筆題
再一轉　身心却與山水齊　指點村田雙眼疎　又一轉　路上行人若游魚
長松短竹紛萋萋　石平如掌好攤書　歸去罷　踏爛泥　高高低低氣力無　嵓洞水聲不可坐　渾身汗下難支吾
好了眼睛苦了脚　者樣遊山且躊躇　到得平坡如到家　縣崖千丈林花迃
(臥菴牧雲)通門詩
山洞何時鑿　嵓崖不記層　樹深難見日　壑轉一呼僧　百尺捫蒼壁　千年挂古藤
最高吾直上　誰謂老無能
寂寂二三侶　行行亂艸邊　不辭衣盡濕　只覺杖居先　眺望遺人世　憑虛想洞天
隔峯聞活活　何處有流泉
曲折投榛莽　幽深絕採樵　忽驚山鳥度　時覺野香飄
虎豹疑蹲穴　風烟自捲瓢　數禪何好事　踵至未曾招
陟彼崔巍上　悠然得大觀　穿松童子健　凭石老僧安
野火邨邊赤　春雲天外寒　十年重到此　莫怪久盤桓
(浮石)通賢詩
石戶無非路　層樓疉數巒　不關雲氣鎖　時有鹿盤桓
(禾菴)真樸詩
溪雨淨松岡　墟烟散清晝　偶期汗漫儔　扶藜討深秀　既窮蒼崖巔　因之剔幌岫
磴道隨鳥蹤　扳捫化𤠔狖　度險心逾豪　招呼駭潛獸　古木紛離奇　青天忽雜糅　觸目崩層雲　神斧何年鏤
厜㕒非一峯　嵓嵓啟幽竇　頫吸扶桑波　朝暾生井甃　嵌空自房櫳　窈窗烟屢逗
初入灝氣深　稍深風雨驟　頂摩怒虬蟠　臂觸飢鷹咮　仰摘列星降　下驅羣羝鬬　銖拂應未磨　媧鑪躍冶舊
更疑昆明灰　蒼然結琬琇　陰壁射奇光　丹砂鑿勾漏　仄身儗蛇穿　虎牙閉飣餖　危藤褭階梯　真居不可就
况多宛委藏　百靈嚴呵守　須臾毛骨寒　吹萬激羣吼　韸韸鐘鼓音　星嵓儼遙扣
乳泉自何來　冰雪資枕潄　轉矚空濛濛　千峯失踐蹂　談笑振蘇門　林壑爭鈞奏　指指下巑蚖　奇英燦左右
目送去雲前　心投倦鳥後　歸途記所經　夷嶮泯襟袖　因推開鑿端　造物亦乳臭
何如抱不雕　保兹渾沌壽　邈哉起遐思　庶與蒙莊究
國朝(海陵寄翁)陸朝詩
曾望玲瓏嵓竇好　今隨老衲坐雲霄　亂山疊障海天暗　叢樹紛披霜色驕
自借筇枝扶足健　同烹石乳與愁澆　細看木石爭奇處　蹲虎獰龍歲月遙
(文林．寶學)張鸎詩
青山如故人　浩浩自太古　攜書坐層岡　幽懷乍以吐　河漢西北流　日月在牖戶
一石費盤桓　千年亦辛苦　怡情貴物先　杖屨別有取　孤磬正無聲　蒼茫悟風雨
(遠菴)本㒥詩
乍窮東谷又西岑　杖履雖勞興轉深　曲折已忘經百險　巉嵓直上出千尋
夕陽半壁雲初斂　秋色盈眸寒欲㑴　萬壑泉聲詩在此　何須索句學蛩吟
(嘯堂山曉)本晢詩
霜雪猶在林　花已香寒谷　吾師偶曳杖　散步山之麓　乘興登玲瓏　危嵓立眉目
峭崿徑插天　崚嶒石懸竹　置身飛鳥外　萬里空穆穆　烟際孤雲開　滄溟如可掬　俯眎清關內　皇皇聖人隩
自非百世師　靈峯誰鎮服　暮雲停高岡　春風平萬木
(大行雪汀)張士塤詩
天設巉嵓鬼鑿工　蒼藤扶我上玲瓏　誤穿偪仄懸崖裏　得坐虛無古洞中
雲氣蒸衣渾是白　楓枝照眼半含紅　欲吞海國空濛象　應倩山靈為發蒙
巖之東北絕壁閒，有洞曰觀音，中滴細泉；稍偏者曰善財，二洞相望。有臺曰禮拜，足削、頂平，周以異石。
明(三見)楊明詩
山名小白華　上有觀音洞　華落洞門閒　白鸎春自哢
聞有善財者　迹寄紫竹林
古洞西嵓下　風雨莓苔深
高臺禮大士　正與玲瓏對　士去臺亦荒　白華滿山碎
(清卿僧杲)余寅詩
石氣蒼茫拂紫烟　白衣高照是何年　誰懸綺戶遙天外　曾幻金身淥水前(相傳大士嘗現身嵓上影照池中)
繞樹瞻依神八萬　拈花接引路三千　爾時只作尋常看　人鬼天龍盡惘然
巖之東南有隖曰清風。
元(學士．清容)袁桷：日禪師塔銘
清風之隖　石列五色
國朝(黃梅千仞)行岡詩
寥寥何處聽颼飅　曲喻蒙莊總未周　縱使松濤千萬斛　較將隖內恐輸籌
(雲門簡菴)本孚詩
風來鳥不言　風去石偏響　借問山水人　清音可自賞
(光孝冰壑)本元詩
晴巒老盡千竿竹　隊隊陰森時可掬　相過絕勝上樊桐　吹落浮雲不敢宿
清涼界亦世間有　如坐春風人在否　誰栽一片亂濤聲　又夢柴桑菊半畞　夜深月照冷菰蒲　謾把南華名自呼
忽然騎蝶隨風至　秋水篇篇稿屬吾
東谷
在東峰下，群山繚垣，高原倏砥。上荒發軔往來，勞執役之庚星；中弼丕基廣播，繼隰州之古佛。今則乾成錐立，幻藏雲停。俗以「小天童」稱，宜正名曰「古天童」。
明(中丞．定齋)王應鵬詩
清瀨蕭蕭起石湍　千章雲木蔭成團　佛華長在空中現　山色偏宜雨後看
鹿苑菁菁芝草瑞　龍宮寂寂水光寒　今宵更有東峯月　須上松樓一倚闌
(四見)楊明詩
日出扶桑谷口紅　數椽茅屋蔽深松　老僧出定無餘事　盡日門前看碧峯
(二見)通門詩
經旬懼炎威　不得過東岡　立秋喜三日　思來拂木牀　悠然雙蝴蝶　翩翩入我房
以無瓶花遶　掠取瓦爐香　萬物抱靈智　資生咸有方　小窗欣洞開　節候知初凉　去來一無語　𢠢余情自長
小室僅容膝　每來生遠心　傍有老梅樹　下有修竹林　開窗見諸峯　螺髻青森森
日高露未睎　階樹垂濃陰　寂然無客過　山徑殊自深　空亭有碑銘　細讀閒吾襟　歲月已久邁　古人光未沉
顧盼語諸子　兹辰可無吟　攜杖出門前　坐聽秋鳥音
兩僧肩一輿　隱隱隔林叫
恐余歸步遲　知余足力少　入門山雨至　相顧同一笑　野貌不外飾　山語亦臻妙　呼茗與之啜　草鞋各緊峭
魚鳴午飯訖　無復事遠眺　殘雨若霧飛　日光隱而照　栖遲望村原　深谷何窈窕　先覺未忍忌　三塔重一弔
隰州在其中　凌然仰高調　塔塵手自拭　層石使畢耀　憶初少林燈　猶之任公釣
五宗何時分　混沌嗟鑿竅　歸途山更靜　凉颸滿林徼　前峯抹烟雲　佳處時領要
嶺之通於東者曰太白，在大雲、盤山間，一名「天童大嶺」。
宋(二見)王安石詩
太白巃嵸東南馳　眾嶺環合青紛披　烟雲厚薄皆可愛　樹石疎密自相宜
陽春已歸鳥語樂　溪水不動魚行遲　生民何由得處所　與兹魚鳥相熙熙
明(飛遯．隱鱗)聞龍追和
山雲山雨驅復馳　東來海色凌空披　有嶺蟠鬱大雲外　高下流泉與石宜
行人注目多在足　樵子努力行亦遲　太白小白如兄弟　自卑自邇同熙熙
通於西者曰小白嶺，舊傳其上多小白華。
明(紀善．約菴)錢安詩
入山遇雨出山晴　正是梅天五月程　紈扇輕揮清爽發　籃輿穩坐白雲迎
半行竹徑分僧寺　數畝桑田守故塋　門外不知溪水漲　夜來衾枕有餘清
(二見)余寅詩
溪路崩騰萬樹圍　午烟明處度人微　蹇驢自覺秋風好　引領山光遠近歸
國朝(響嵓)聞性善詩
嵓從樹頂分　坐擁樵雲斷　行來數里松　前山還有半
(甓堂)周容詩
小艇載壺榼　野橋壓帽過　懷抱忽以舒　驟見春水大　桃花出墻短　黃鳥穿籬破
兹行得晴和　庶幾窮所慕
水遙覺山近　山翠漸成綠　入橋沙愈明　經村烟似沐　溯洄富春渚　游衍罨畫曲
今昔何殊觀　心閒興自足
大𣹢山勢扼　水路似已窮　出橋轉汪洋　眾流滙羣峯
川原互有情　動靜理自通　思得一俯察　振翼凌天風
烟火多高樓　家在溪聲裏　百家同一姓　畊讀無遷徙
遙望谷口山　左廻右復掎　相顧同相商　黽勉留去水
入山問山名　樵夫為山導
舉鎌贈竹杖　藉以驅虎豹　廻壑納窅宴-女+六　層巒卸孤峭　行行寂無人　何處答長嘯
五步一竚立　十步一憩坐
聊借目力寬　用紓足力惰　隴奮生波瀾　峯尊集輔佐　誤行翻得勝　回首惜既過
離合見人情　去留審山勢　岡巒各無言　趨赴如受事　安能結茅屋　抱膝辨陰霽　隔澗雙鹿飲　穿林一僧至
下山路較難　路漫不暇擇　笠拂松花低　裾引藤刺窄　崎嶇反忘疲　踴躍如有釋
亂竹紛縱橫　杖轉難為力
寄夕向山家　雲來吠山犬　未忍棄竹杖　險阻曾同勉　奇褱追往歷　幽勝擬繼選
臨臥戒雨聲　先將竹聲辨
晨嵐𠜍山椒　須臾壓山趾　已息望晴心　忽乃得晴喜
出巷蜂繞衣　循籬袂決雉　路因歸似近　溪店午烟起
若夫石為氣核，金之甲根，名山硱磳，所在皆有，舉其稍異者，曰響石。下太白峰西百餘步，縱衡五尺許，扣之鏗訇鏜鞳，如鐘鼓聲。
宋(三見)舒亶詩
淵明休弄沒絃琴　混沌中含太古音　聞說幾回風雨夜　四山渾作老龍吟
國朝(二見)本元詩
聲非在石由人出　石對人言我獨難　動舌便煩左史筆　誰教相扣破雲頑
(寶嚴爐雪)等慧詩
石鐘鼓浪方成響　石鼓桐魚扣有聲　却笑當年癡李渤　亂敲湖石向人鳴
又石曰佛蹟，在北山石壁上，其痕廣四寸許。
宋(四見)舒亶詩
蒼崖絕壁印苔痕　陳迹千年尚似新　杖屨紛紛走南北　幾人不是刻舟人
國朝(景星湛菴)行嘗偈
石上分明是脚蹤　不知何處現全容　東風昨夜傳消息　報道山花無賴紅
北山又有石，曰坐禪，相傳開山祖師嘗於此坐悟。又有石曰問水，活眼泉遶之故名。
明(蕙江)葉憲祖詩
一片磐陀坐自呼　新苔細艸未全枯　我來試效南宮拜　石在不知禪在無
(景心)張憬詩
絕壑探幽蹤　迂廻踏層岌　其上饒古苔　萬木中獨立　悠然山鳥啼　活活流泉集
鳥去泉不停　誰詢風雨急
(太常繭菴)林時對詩
罡風磔磔透重陰　烟樹蒼茫噪夕禽　兀坐相忘鐘磐遠　天光雲影逗禪心
又有石曰饅頭，在小白嶺上。
〔正疏〕《嘉靖郡志》，嶺部、石部，兩載饅頭石。〈寰宇歌〉註云：「唐心鏡禪師鎮蟒時，施食所化。其石圓絫，表白裏黑，宛肖饅頭。誠心覓之可得。」
國朝(二見)本㒥偈
聚沙作供出嬉游　法食何曾有味投　欲飽禪家無米飯　嶺頭先齩石饅頭
亾名偈
嶺上饅頭石　行人都不識　鐵駿餡子酬　飽供禪和食
山之腠液曰水，水之眾流曰川，川之屬有澗、有溪、有潭、有池、有泉。
水出自東谷，會西澗之流，同趨天童溪而歸於清水潭者，曰東澗。滙北山諸水，繞寺右，歷外萬工池，瀉清關橋外，注於舊龍湫者，曰西澗。澗中磊石異狀，素氣雲洄，澴波贔怒，可灌畦凡數十頃。
明(五見)楊明詩
西澗逶迤通石橋　虎泉一派來山坳　瀉月流雲響瓊珮　穿沙觸石鳴仙璈
矮牀虛枕近溪曲　夜半繁聲滿書屋　起喚茶童眠不成　推窗山月皎如燭
(二見)圓悟偈
西澗源從太白來　寺西流出遶東廻　漫將竹接來廚下　飽飲諸人滿腹回
(三見)通門詩
春雨濛濛灑一旬　青山疊疊阻遊人　經行西澗呼童子　攜杖相隨伴老身
山寺泉聲日在門　佇看觸石怒濤噴　老僧斫竹來為筧　抹過重嵓去討源
溪則繇東西兩澗走天童街外者，曰天童溪。
宋(三見)王安石詩
溪水清漣樹老蒼　行穿溪樹踏春陽　溪深樹密無尋處　惟有幽花渡水香
又溪繇唐墺出，與天童溪相會者，曰乾溪。上有橋，遊寺必經焉。受天童溪而枉渚澄碧，黛石素鱗皎焉沖照者，曰清水潭，有唐「杜孝子廟」。
國朝(二見)陸朝詩
橋是何人構　溪乾不記年　家雞棲石罅　野菊散葑田　滑滑前泥路　潺潺別澗天
同分山上水　昔在此中旋
(五峯省菴)本冲詩
影落空潭照歲寒　誰將亂石補蒼天　依依孝子思親淚　一片雲心澈九泉
清水潭既納天童溪水，其流合凰下溪，滙東吳，出大涵，謂之三溪。
國朝(三見)本㒥詩
入山迢遰一溪曲　溪上人家隱花竹　炊烟相接雞犬連　帶有高原與平綠
行行轉過數峯青　又見溪流環衍沃　白沙灘沸合遠湍　蒼崖深處澄青玉　雲物幽森更一天　風清宛在子真谷
流沿清淺步遲遲　忽聽鐘聲飛林麓　不知山寺在何方　惟見菁蔥擁萬木
(二見)本孚和韻
繚繞行來知幾曲　過橋不記石與竹　急流緩流浮落紅　深邊淺邊湛寒綠
家家門徑俯瀠洄　處處平原資灌沃　有時峽東乍驚雷　旋逢石咽潄鳴玉　指其大者有三溪　聚彼眾流成百谷
予生蹤跡半天涯　佳處無如此林麓　隨向一溪縛草堂　水檻悠悠負灌木
池則有內、外萬工，又名雙鏡。內池當寺之前，外池與內者相隔方塘。
明(六見)楊明詩
雙鏡拭開秋萬頃　素娥中夜臨妝靚　沙邊鷗鷺窺蟾宮　水底魚龍眠桂影
野仙踏月池上來　坐披鶴氅心顏開　袖中拈出一枝篴　吹散碧雲無點埃
國朝(四見)通門詩
飯後步空池　春風颺綠漪　出坡人去盡　白鷺冷相窺
(二見)通賢詩
頭上有天池作底　夜間無月鳥疑空　遊人只愛開雙鏡　不道當年費萬工
池之霛者，有神龍宅焉。在太白峰頂，雲霧滃勃，生於水面。若麗日晴霄，澂澈如鏡；或風振林木，葉落無墮池中者。舊在清關橋左，相傳心鏡禪師徙此。
宋(六見)舒亶詩
靈蹤聊寄數峯雲　雨意含雲白晝昏　不用高僧時咒鉢　一泓長貯萬家村
明(三見)余寅詩
人傳兹地是龍圍　竝海岡巒面面歸　功德滿山無一字　空多蒼莽白雲飛
國朝(觀察．楚黃．念尼)王爾祿詩
鏡湖梅溼蒼鱗鬬　夜半光生忽清晝　樹杪飛泉幾百重　高田低畝皆成就
云是東山太白龍　亂驅列𡙇向雲中　我方偶讀懶堂句　萬村時雨多濛濛
太白峯高白日近　一泓池水龍常隱　應與青山迭往來　片言不合興孤憤　自是龍性最難馴　霖雨蒼生亦苦辛
何時獨上孤峯頂　呼取雲歸大海濱
(五見)通門詩
白雲杳杳接青峯　峯上寒潭拜老松　縱使晴空常起霧　為霖此處有神龍
泉之利濟者，一曰虎跑，在西澗之濱，相傳有虎跑地所出。
宋(四見)王安石詩
供廚煮浴方成沼　轉磨鳴舂始到田　還了山中清淨債　却來人世作豐年
(七見)舒亶詩
一嘯風從谷口生　直教平地作滄溟　靈山不與江心比　誰會茶仙補水經
又泉曰活眼，出鉢盂峰下，涓涓不絕。
明(蕙江)劉憲寵歌
衲僧幾個眼睛活　惟有此泉真活潑　一滴疑傳獅子乳　九天倒瀉蒼龍沫
源混混兮來無端　聲淙淙兮去不歇　君不見　波面無風紋自生　山頭有月光可掇　我來拊手嵓石間　空華何事金鎞撥
泉之澇不盈、暵不涸者，曰弘法，在寺法堂下。密雲禪師甃之而未名，今奉新錫寺額名焉，昭恩澤也。
國朝(太史．立菴)史大成銘
未有此泉　法從誰液　謂泉即法　泉從誰闢　靄靄密雲　𤀹此一脈
弘覺溯之　迺霑天澤　泉乎法乎　弘之無斁　水非石鑿　而能入石
入山之關有三：一曰萬松關，「二十里松」之始，在小白嶺外。二曰鐵蛇關，在小白嶺上，心鏡禪師築鎮蟒塔於此，故名。三曰清關，在外萬工池之左，有橋跨澗上。其下飛泉噴玉，清響如環珮。舊龍湫承之，復從縣崖奔壑，練影拖巖、鏞聲振谷，「滿地白雲關不住，清泉流出落花香」，斯實錄也。
明(三見)圓悟偈
萬松關不為關松　警策行人入路通　忽若有人親撞破　方知直透萬松中
鐵蛇雄踞嶺頭峯　截斷行人路不通　直下一刀全殺活　任從南北與西東
橋水原無清與濁　祇緣到此別人間
雖然都打橋中過　未審誰人透此關
(中條．敬身)陸寶：清關詩
奔泉倒峽忽成關　流者無心聽者閑　坐久全身疑水化　耳根先到石橋還
國朝(二見)張士塤：清關詩
可惜清關水　滔滔愛出山　挽留無計策　從此溷人間
遊山不住山　終然汚泥滓
水聲忽笑人　汝亦暫清耳
山川得題品，則泉石生香；題品非傳神，則山川不受。一峰一澗，類如眉目分形；全水全山，方見性情具體。分形下，既已刮目揚眉；具體間，可無怡情悅性？嘅烟霞之漶影，采金玉之餘音。勝境於此紀吟，遊寺別傳崇建。用循歷代，以次而書。
宋
(五見)王安石詩
山山桑柘綠浮空　春日鶯啼谷口風　二十里松行欲盡　青山捧出梵王宮
又：憶東吳太白山水詩
城頭回首距幾何　憶得好處長經過　最思東山春樹靄　更憶東湖秋水波
三年飄忽如夢寐　萬事感激徒悲歌　應須飲酒不復道　今夜江頭明月多
(八見)舒亶詩
日日青鞋踏白沙　未應泛艇即靈槎　雨溪清越鳴哀玉　風蔓蜿蜒動暗蛇
曉潤芝𥰭挑秀茁　午香茶竈煮蒼芽　玲瓏仙客知何在　千古烟霞自一家
又：再遊山回，夜集諸友詩
太白嶄嵓幾百尺　仙人一去無消息　臨雲時復倚闌干　獨看千峯萬峯碧
昨夜長鬚城裏回　報道湖上秋風來　醉園雨過月臺冷　籬根白菊看看開　却杖青藜趂流水　目送征鴻下山觜
蓬船答浪遶叢蘆　咫尺烟汀幾萬里　忽見江頭江月白　紛紛笑語城東陌
一尊北酒一枰碁　未到懶堂猶是客
(宗伯．深寧)王應麟：四明七觀略
明多名山　竺乾氏居之　寶地金繩　祖花禪枝　南有雪竇　東有太白
飛瀑淙淙　層巒齾齾
(二見)謝翱詩
筍輿行萬山　中有十里亭　老樹祇一色　野公逾百齡　柴關當太白　藥氣近樵青
岡草黏枯翼　巢枝落退翎　期探幽谷水　共斸松根苓　艾納下天雨　塵風吹冥冥
明
(浦陽．九靈)戴良詩
避囂去城市　遣悶在川岑　遂申獨往意　行此無盡林　松篁儼映鬱　蒼翠邈深沉
九隴山已見　三生石可尋　列嶂圍招提　傑閣俯嶇嶔　池光亂塔影　澗流傳磬音　龍化井已竭　虎去泉徒深
周顧信靈迹　遲留多賞心　念未委塵妄　事可息煩襟　即理苟已協　何用戀華簪
(正科)薛士銘詩
太白山高鎮海壖　招提幽瞰九峯前　玲瓏嵓接三千界　伏翠菴通尺五天
龍捲靈湫飛絕頂　虎跑平地出甘泉　振衣未覺登臨倦　愛聽松濤戰耳邊
(中林．孝謙)李本詩
青春廿里萬松關　小白前瞻太白山　度嶺路迷黃葉裏　隔溪人語白雲間
海龍護法聽金磬　野鹿叅禪獻玉環　老衲相留成信宿　浮生贏得此偷閒
(方伯．訥齋)錢奐詩
冒雨尋幽勝　行行不憚遙　山高雲外寺　水曲澗邊橋　鶴隱松藏玉　桃開洞簇綃
日斜迷去路　招手問歸樵
(郡守．三山希玉)鄭珞：追和荊公韻
碧山雲盡樹蒼蒼　十里松陰半夕陽　吟到石嵓清絕處　曇華芝艸暖生香
(郡守．孝感宗器)張瓚：用舒龍圖韻
春日遲遲步暖沙　却慚漢使遠乘槎　玉珂聲引巢松鶴　鐵鉢香來伏澗蛇
白石玲瓏生蘚暈　紺園芳郁長茶芽　當年童子多神異　薪水曾供老衲家
(郡守．莆田景由)方逵詩
入春郡事喜從容　乘興來登太白峯　谷靜不聞啼一鳥　山靈誰敢佩雙龍
陰陰十里松關路　隱隱數聲花外鐘　分付前驅休喝道　林間歌頌有黃童
(中丞．守黑)張楷詩
乘閒拉友玩天童　九隴相環秀氣鍾　紫霧頻封禪丈室　白雲時擁鉢盂峯
八功德水呈天碧　七窣堵波插漢雄　東際逶迤泉轉磨　西邊奇怪石玲瓏　清關橋鎖禪心定　響石聲驚鳥道崇
太白崖端存佛蹟　善財洞畔隱仙蹤　虎跑甘澤師威重　龍臥高湫雲雨從
五鳳樓高翬岌岌　萬工池濶水溶溶　大雲侔與中峯秀　幻智相歸伏翠濃　千載垂池獅子柏　萬年夾道茯苓松
三關款款驄車駐　九鎖重重薜荔封　勝境由來觀不足　古今風景宛然同
(太僕．本清)金湜詩
行盡青松始見山　暖風微雨路斑斑　欲尋開士棲禪處(訪無傳孠禪師)　直到中峯疊翠間
滿地竹陰人跡少　四簷花氣鳥聲閒　清茶啜罷悠然別　不許袈裟送出關
(觀察．括菴)錢瓚詩
古剎摩空一徑幽　躋攀今喜恣遨遊　春花委地紅將盡　山色盈眸翠欲流
虎臥閒林僧未起　龍歸禪鉢雨初收　盤桓且適豪吟興　不管談經石點頭
(二見)張憬詩
侵曉登山閣　凭闌四顧賖　嵓花經雨落　江燕逐風斜　頓覺心偏遠　那堪鬢欲華
何年塵屣脫　石竇吸流霞
(參政．白齋)張琦：夢遊天童詩
聞說名山近上台　每憑孤夢繞崔嵬　雲從貝葉文邊過　人入蓮花漏裏來
大士作齋吹宿火　伏龍潛水抱輕雷　一場殘寢隨鐘覺　日出東方事又催
(應奎)倪光詩
溪下獨行遠　遙聞仙梵音　九峯廻寶地　五鳳出珠林　古殿香雲合　閒房艸木深
寧知百年內　忘却去來心
(桂林守．石窗)華愛：坐雨詩
夜半雨聲碎　朝來轉細微　疑愁松徑滑　未覺石泉稀　簷澑鳴常滴　山禽溼不飛
子真吾憶汝　空谷限東西
(方伯．石溪)陸銓詩
溪轉峯廻翠藹新　諸天樓閣傍星辰　深山筍熟人如市　禪室茶香客過頻
龕燭能留長夜月　嵓花不斷四時春　共來物外舒塵縛　莫厭披襟與岸巾
(二見)王應鵬詩
太白峯頭一振衣　碧空無盡鳥孤飛　林間野鶴何人馭　天下名山有寺依
木葉晚風金氣肅　松堂凉月夜光微　寒泉百尺秋雲裏　僧在玲嵓靜掩扉
(司空．堇山)李堂和韻
長風十里散雲圍　登盡危峯思欲飛　路夾青山天有障　林飄紅葉鳥無依
玲瓏石應千嵓響　太白岡通一線微　幽谷驚傳驄馬使　不妨老稚款柴扉
(司馬．東沙)張時徹詩
徑轉諸天近　淵深眾壑歸　山峯長礙日　松霧細霑衣　展席依青艸　題詩對落暉
却憐雙白鹿　時自款嵓扉
(文林)史元中詩
行蹤絕勝訪蓬萊　廿里松行隱寶臺　靜院竹深招鶴引　禪房雲冷倩風開
登高賸有思蓴興　作賦慚無倚馬才　獨立斜陽傷往事　春風十五度重來
(郡守．華亭鳳峯)沈愷詩
屋下清溪屋上峯　禪房寂靜許誰同　白雲深護無人到　遠錫相尋有路通
綺里一生居海國　廣成千載在崆峒　往來欲買匡廬住　調鶴餐霞意未窮
(郡倅．東齋)劉世偉詩
海邑驅馳久　僧房坐夜深　不眠翻貝葉　失路感鄉心　岱岳長難見　平原未可尋
隨緣問法侶　何處可投簪
(少司馬．東明)范欽詩
早從圖記識名山　紺殿春晴試一攀　天削芙蓉開九嶂　雲深松檜裊三關
坐憑星斗虛無裏　行拂烟霞縹緲閒　借問天仙何處所　好驂鶴馭月中還
(月漁)盧澐詩
山房開曙色　樹杪散鵶聲　路自中峯下　人依峭壁行　石臺霑露淨　林竹鎖烟晴
未盡躋攀興　空餘悵別情
(嘉則)沈明臣詩
千盤萬轉入羊腸　繡佛猶傳古道場　日月池曾臨法象　玲瓏嵓自引朝陽
鐘聲谷口風吹斷　海色天邊秋去長　極欲皈依無奈老　馬蹄空度白雲鄉
曉汲寒泉潄齒香　病維摩欲臥津梁
石塘老柏驚龍蛻　白日清池拭鏡光　山勢南來滄海大　水聲西遶寺門長
杖藜吟過秋山下　槲葉初黃作雨凉
(外翰)徐德中詩
石磴梯雲入　乾坤別樣清　水聲喧晝夜　山氣弄陰晴　花雨香飄殿　茶烟月在庭
樹深人不見　何處誦經聲
(相國．文恭)沈一貫詩
拂霧躋危磴　披烟數亂山　一松承日起　群鳥送雲還　細溜經寒澀　初苔得雨斑
心馳縞衣使　獨此伴僧閒
(廷尉．貞吾)陸世科詩
家在鑑湖常見水　心存空谷未忘山　半宵月夢歸何處　廿里松陰久不關
嶺外昔傳廷尉宅(蔡大理公諱錫)　峯頭猶是謫星鬟　我從險處經行過　惟有冰霜識者顏
(郡李．海岸忠潔)黃端伯詩
石徑沿溪樹百重　松梢歲老欲成龍　當年太白曾留記　石潄寒泉不露鋒
(二見)圓信詩
空邊細語轉初庚　破曉花枝香露撐　隱蓋幻成天帝宅　清關不放野人行
淋漓喬木風霜古　窈窕池塘秋水聲　只此金湯非易得　無虞千載若為驚
又
塔封事訖且抽身　曉嶂重重接遠鄰　飄影葉乾風拭露　點衣寒翠日初新　泉鳴沙澗游山客　天指肩輿過嶺人
獨抱苦心帶歸去　雙眉欲解在三春
國朝
(二見)王爾祿：追和荊公韻
谷鳥溪花尚未空　黃昏凉月夢松風　此山一別長庚去　又見開元紫極宮
(郡參軍．內丘文衣)喬鉢詩
少微不暎高人日　太白未為童子前　自有蒼山真面目　浮名多屬世情傳
(江陰．任天)張拙：追和荊公韻
松杉十里鬱蒼蒼　度嶺穿雲正夕陽　最喜澗邊無暑氣　水流惟帶藕花香
(心廬)楊文沆詩
山花名未盡　嶺雨細還生　古木千章待　鳴泉百道迎　香來知寺近　黴重覺衣輕
入世多傾仄　甘兹滑滑行
(杲堂)李文𦞩詩
引我登亭子　披襟望望間　松陰交一徑　竹氣老諸山　日慕嵓頭宿　雲尋谷口還
行行常慮盡　聽水又清關
崖谷能開興　芒鞋去徑然　巉嵓斜導日　涸石亂欺泉　引臂猿騰處　褰衣虎嘯前
舊游誰紀勝　遙問永康年
附(太白山樵)德介：天童懷古賦
夫長庚星現兮徵興師之道行　大鑒堂開兮接六祖之薪傳(堂額係宋景濂篆書)
西晉惠帝兮始創永康　李唐兩賜兮玲瓏天壽　景德四年兮奏請　即以景德兮錫額
兩浙兮稱五山之一　四明兮推首剎之尊　太白名山兮宋孝宗之宸翰　奉藏雲章樓兮住持了朴
朝元寶閣兮元大德之重顏　勅撰銘碑兮危素中書　太白峰下兮響石　伏獅嵓上兮龍潭
東岡疊疊兮結紺殿　西水潺潺兮轉清關　雙池兮似斗　七塔兮象星(七星之象)　落葉無蹤兮魚吞活活之水(池中不受落葉)　重巒有影兮(嵓影入池無火厄)波泛蒼蒼之雲
龍泉鼎兮從水出　千僧鑊兮受土埋(▆▆時濬池得二物)
池上亭虛兮誰印月(昔有印月亭)　院西閣廢兮孰臨雲(舊有臨雲閣)　多寶塔兮形影與齊者法璿古宿(塔係唐秘書萬齊融所建，璿師經行其下，影與塔齊。)　華嚴經兮誦聲俱徹者海門禪師(師出方丈▆佛誦起，至回▆已畢，人不信命八十一人同誦有聲。)
廿里松行兮舊聽晴濤謖謖　疎鐘空谷兮遙聞清韻鍠鍠　重鑄鐘兮法等　又栽松兮子凝
萬佛閣碑兮太史樓公撰述　千僧堂記兮隰州古德雄文　嵓竇玲瓏兮　得窺日月之通明　荊公久登兮舒嘯　穴隙光射兮曾摹詩偈之滿壁
臯羽雨飲兮取歡　不知何佛兮踏破蒼苔留幻跡(西崖有佛跡)
那管是伊兮　斃然㘞地坐禪心(崖有坐禪石)　嵓方兀兀兮諸祖相傳名祖印(西有祖印嵓)　峰挺圓圓兮千佛授受是佛盂(後有盋盂峯)
方丈前樓兮疊翠　高崖西畔兮更幽(玲瓏嵓下有▆▆亭)　虎跑泉兮西阜(王荊公有詩)　鹿鳴坡兮後山(後山鳴，客至；東鳴，齋主來；西鳴，病僧亡。)
夏凉森蔚兮來坐羅樹圃(長庚▆旁有▆)　冬木凋殘兮均尋核桃坑(在寺東多核桃)
問水攀藤觀活眼(寺西有問水石，下有活眼泉。)　散花斛食化饅頭(小白塔下名散花岡，心鏡禪師建塔施食，饅頭化為石。)
二主謙謙兮亭名揖讓(張狀元同大慧杲訪宏智覺嶺上，遜之不已，張公名其亭。)　一心寂寂兮閣曰涵虛(昔有涵虛閣禪師修道其中)
荷池蕩漾兮十月集鴛鴦之泛濫(東谷有荷池)　案岫青蔥兮昔年下凰鳳之翱翔(前山有凰下溪)　萬松關兮名虛設　十丈柱兮跡尚存(宋時▆跡在路)
應供堂兮展千鉢　漏砂鍋兮不漏米(鍋從天台聖僧送來)　藏經閣兮積萬圅　　飾玉軸兮又飾籤
游客散塲兮應宿鷺(池上有宿鷺亭)　歸僧隱蓋兮不驚鷗(松行有隱蓋亭)　晴窺萬竹栖青鳳(傑祖塔于青鳳山)　旱禱高山請白龍
鎖翠亭兮魏王妃之親筆　宏智碑兮張孝祥之遺書　中峯菴軒兮疊秀(夢堂有賦，高元之跋語，今存殘碣。)　破砂盆碣兮重光(傑祖遺偈，立石於菴，成殘碣。今重刊于祖堂。)
秋蕙春蘭兮尋滿谷　清風明月兮坐經𡎲
釜內茶香兮爭烹雀舌　山中筍熟兮盡拔龍鬚　蒙堂兮休老　此軒兮養賢(左菴良侍奉實菴茂于軒)
妙光塔兮即之筆　栴檀林兮道生書　秋殘崖上看紅荳(清關橋上有紅荳崖)　春始嶺頭觀白花(小白嶺上多小白花故名)
堆雲廢兮獨留雲影(應菴塔院名堆雲)　伏翠移兮聊存翠峯(伏翠今存南嶴)　西崖惠兮塔幻智(塔在山頂)　東嵓日兮瘞清風(袁文清銘云建于清風塢)
盤山久隸常住兮祀摩訶之法身(蔣摩訶、布帒和上之徒，塔于盤山寺，有盤山莊。)　佛隴原同一派兮見濂溪之文記(佛隴寺，唐時咸啟禪師所建。)
春樂無軒兮猶見月痕雪白　梅花有屋兮惟存樹老雲香(梅屋春樂軒，先賢植梅處。)
獅柏秀兮禪師再至　魚藻生兮曾祖始來　普同院迥兮環秀峙　涵碧橋崇兮鎖乾溪
九隴盤結兮石蒼嶴　三溪滙合兮清水潭　鬼谷仙兮南滄洞(太白山後有鬼谷祠，葛仙翁訪之，有詩。)　杜孝子兮太白祠(唐杜雍避裘甫之亂，棄子負母隱此。徵之不起，歿而祀焉。)
補山缺兮建鎮蟒　挽逝水兮護沙龍　懷已往兮不見　知將來兮何稽
聊題幻語兮書幻事　霞川雪汀兮復誰收

[book_title]天童寺志卷之二
建置考(上)
晉
(惠帝)永康元年(庚申)，太白祖師義興結茅菴於楊州部會稽郡𨞵縣東南山之東谷，久之漸成精舍。
(安帝)隆安三年(己亥)，太白精舍燬，因孫恩之亂也。
唐
(玄宗)開元二十年(壬申)，天童禪師法璿重建精舍於江南道越州鄮縣太白山麓之東(即興師故蹟)。
是時，祕書省正字郎萬齊融就精舍西南隅建多寶塔，峭㧞，凡數仞。
〔附紀〕齊融，本州人，以涇陽令入為祕書正字，出刺徐州。常撰〈阿育王山常住田記〉，其文摛藻。劉昫《舊唐書．文苑．賀知章傳》言神龍中，知章與越州賀朝、萬齊融，揚州張若虛、邢巨，湖州包融，俱以吳越之士，文辭俊秀，名揚於上京，人間間往往傳其文。則知當時建寶塔自有自記。
(肅宗)至德二載(丁酉)，禪師宗弼、曇總偕觀宗徙建精舍於太白峰下。
乾元二年(己亥)，敕賜浙東明州鄮縣「太白山精舍」為「天童𤫩瓏寺」。從平章第五琦所請，以山有𤫩瓏巖也。
是時禪師清閒增建食堂(事詳〈本傳〉)
又偕禪師曇德植夾道松二十里。
(武宗)會昌(年間)，心鏡禪師藏奐徙清關潭神龍於太白峰頂，建鎮蟒塔於小白嶺頭。
〔正疏〕相傳師自雲閒歷遊至山，居久之，以龍湫近在清關橋側，行人易觸，乃咒龍入鉢，移之峯頂，傾鉢成池，龍即安焉。又山中有蟒，每為人患，師以法度。一日，蟒死嶺上，焚而瘞之，因鎮以塔，至今猶存。
(宣宗)大中元年(丁卯)，禪師咸啟請以本寺充十方住持。
〔質實〕案司馬溫公《稽古錄》，大中元年春，復天下佛寺及僧尼。時啟禪師從徑山開法是山，因有此請。
〔附證〕〈延慶寺使帖〉云：本院僧請依江南、湖南道山門體式，永作十方住持。準中書省劄子，奉聖旨，宜令本院依久例指揮，具結供申。據僧司勘會，本州天童山景德寺、大梅山仙居院兩處，亦是十方住持，即依得上項江南、湖南道山門體式。如勘會天童、大梅兩處不是十方住持，甘伏深罪者。奉聖旨依天童、大梅兩處體式施行。今本山唐劄雖不傳，據此宋帖，以本山準十方住持勘會體式，足證當時法制之重。
(懿宗)咸通十年(己丑)有啟，更賜浙東明州鄮縣「天童𤫩瓏寺」為「天壽寺」，浙東觀察使楊嚴所請。
〔附證〕時嚴又嘗奏度三七僧，奉阿育王山舍利塔。
宋
(真宗)景德四年(丁未)，敕賜浙東路明州鄞縣天童山「天壽寺」為「景德禪寺」。
大中祥符年閒，禪師子凝重植夾道松二十里。
〔質實〕凝禪師植松，載《寶慶志》。性道仝竹窗介公，覓東谷水筧下，獲殘碣一小角，篆額有「植」字；其正文第一行有「明州天童山植松」七字；第二行有「子凝禪師聚間」六字；第三行有「至小白嶺」四字；第四行惟一「接」字。雖賸畫零鐫，千秋而下，亦靈光之照。
〔附紀〕建炎末，宏智禪師來住本山。先是，嘗夢入一寺，紀以詩，有「松徑森森窈窕門，到時微月正黃昏」之句。及至是山，夾道松陰恍符前夢，距植松時百二十餘年矣。
時勝構之可紀者，有東西四設利塔，有蒙堂，閣曰臨雲，軒曰春樂，亭曰宿鷺、曰更幽。
宋(龍圖．信道)舒亶：蒙堂詩
由來去住不相關　贏得隨緣到處閒　笑出海天飛一錫　行分江月過千山
微言定許誰人叩　勝事偏於俗士慳　咫尺蒙堂隔霄壤　城東搔首只空還
又：臨雲閣詩
高僧終日笑憑闌　亦似無心懶出關　幾度海風吹散雨　坐看彩翠落人間
又：春樂軒詩
隔水嵓花紅淺深　花邊相對語幽禽　管絃不到山間耳　誰會憑闌此日心
又：宿鷺亭詩
雲過千溪月上時　雪蘆霜葦冷相依　正緣野性如僧癖　肎為游魚下釣磯
(編修．放翁)陸游：宿鷺亭詩
疎鐘迎客到溪亭　碧瓦朱闌相照明　想得松陰排萬衲　籃輿到處恰詩成
又：更幽亭詩
攀石捫蘿到更幽　玲瓏咫尺懶窮搜　旁人不會當時意　為欠門生作伴遊
明(白川)楊明：宿鷺亭追詠
池上幽亭面面凉　水風山月足徜徉　夜深休拍闌干嘯　宿鷺沙頭夢正長
(高宗)紹興二年(壬子)，宏智禪師正覺始建僧堂。
正覺：僧堂自記
夫靈山之笑溫，少林之坐寒，東西繩繩，三十三傳。老盧受衣鉢而逃，厥事顯著，開闔歙張，波瀾光燄，肆口而說，肆心而應，道傳器受，源深流長。南嶽青原，代以得人，或默有所宗，潛幽遠遯，歸迹世外，研究生死，松食荷衣，巢棲草座，晦而不耀，持養老成。有慕其風，師而親之，鋤植舂炊，采汲烹瀹，溪毛原粟，枯槁自甘，來遠集繁，乃建僧堂而統受焉。齋之萃師友同事，刳情刲智，擯學黜思，妙盡心空，宗通眼活，發越於設施，果其能而備也。建炎之末，人病亂離；湘漢江淮，兵火燔掠。尊宿叢林，沒蕪八九；毳衣瓶錫，投棲於東南。四明禪席，素號小廬山。郡東六十里，天童道場，山紆盤而氣幽，松偃蹇而皮皴；蒼壁附蘿，烟晞而翠膩；孤虹枕澗，埃濯而清揚。予住山之四年，十方來學，雲趨水赴，屋不能容。比丘行深遽來白事曰：「柏庭有子，露坐簷宿，殆無尋赤與受單鉢。欲募淨信，增大其堂，得乎？」予頷之。已而，匠摉於林，斧鳴於谷。一年餘，礎布楹列，梁橫桷攢；棼橑翼張，甍瓦鱗覆。前後十四間，二十架，三過廊，兩天井。下廡墻陼，縱二百尺，廣十六丈。窗牖牀榻，深明嚴潔。萬指食息，超搖容與。謀始於紹興壬子之冬，工畢於甲寅之春，總費緡錢萬五千有奇。冬溫夏凉，晝香夜燈。開鉢而飯，洗足而坐。耕牧其間，警導以寂。秋函古井，春入化機。淵兮默成，粲兮用光。水盈科而流，石隨呼而響。理契平等，智應自然。動靜威儀，鍼砭相益。撿責滲漏，磨瑩瘢痕。淬礪光芒，錯礱圭角。高標遠到，追武古人。丐心施方等，不負其意。器劣學獘，希易欲速。以機械為蹊，放蕩為徑。耕於空言，餒無所穫；戰於强辯，勝無所歸。見聞流習，知解汩心。佛祖之所訶，魔外之得便。其疵癘萌蘖，治不可緩也。登崑崙之丘，決河源之水，濯肝瞻之汚，盪心目之翳。生滅迹亡而妙存，有無轍泯而過量。大夜之夢破，永劫之疑拔。出家之志償，行脚之事辦。相從儔侶，殆庶幾焉。
紹興四年(甲寅)，宏智禪師建僧堂落成。繼而拓舊維新，巍其門為傑閣，延袤兩廡。範千銅佛列於閣上，中建盧舍那閣，旁設五十三參善知識。前為二大池，曰萬工，中立七塔。
〔附紀〕郡丞浚儀李濂云：「入天童寺，路徑如斗形。雙池並深，中築七塔，以象斗。外池有水碓磑。」〈寰宇歌〉註云：「天童池上七塔，四白、三赤。白以生水，赤以厭火。」
紹興二十六年(丙子)，試權起居中書舍人．兼玉牒所檢討．于湖張孝祥題小白嶺上之亭曰「揖讓」。
〔正疏〕是年，宏智禪寺舉大慧禪師宗杲主阿育王山。時大慧與張安國同過天童，宏智迓之嶺上，會於亭中。兩師交讓無已，乃不次而坐。安國歎曰：「三代禮樂，今歸釋氏矣。」因以「揖讓」名亭。
〔附紀〕歷陽張邵，建炎初，假禮部尚書使金補其弟祁為明州觀察推官，因奉母居鄞之雷峯。至今有張碩人墓，即其母也。祁在雷峯生子孝祥於方廣院中，紹興甲戌科狀元。邵生參知孝伯，祕閣即之之父也。孝祥擅書學，高宗稱其必將名世。宏智塔銘及後錄，皆其手書。昔人評即之書：「初學伯父，晚失其法。」仕終顯謨閣學士。
明(雙林僧幢)海懷追詠
主盟斯道兩齊肩　一叚謙光尚藹然　坐頃頓還三代禮　典刑千載揖雲巔
(孝宗)淳熙五年(戊戌)，永興成德軍節度使．雍州牧．開府儀同三司．判明州、軍州提舉學事．兼沿海制置使．皇子魏王愷以太白山圖進上；少保．右丞相．永國公史浩又奏請帝宸翰，揮「太白名山」四大字，賜天童山景德禪寺。
是年，魏王妃某氏，親書入山之亭曰「鎖翠」。
(長溪臯羽)謝翱：鎖翠亭避雨詩
客有游山衣　著久如薜荔　行行萬翠庭　忽作風雨憩
仰面無所睹　梁間有題字　問此何人書　婉娩有弱氣　云昔魏王妃　學書如李衞　乘雲到此山　灑墨在空翠
塵風吹土花　倏忽景物異　疑此夢與山　不類人間世
是年，慈航禪師了樸建雲章閣於方丈，恭藏御書「太白名山」真蹟。嗣又別建一閣曰「超諸有」，前於盧舍那閣，複道聯之。
(光宗)紹熙四年(癸丑)，虛菴禪師懷敞重建千佛閣，日本千光師榮西航巨木來佐。
(參政．攻愧宣獻)樓鑰：千佛閣記
淳熙五年，孝宗皇帝親灑宸翰，大書「太白名山」以賜天童山景德禪寺。寺之門甚雄敞，刻「雲章尊閣」其上。又於方丈專建一閣以藏真蹟，實為禪林盛事，前所未有也。初西晉永康中，沙門義興卓菴此山，有童子手給薪水。後既有眾，遂辭去，曰：「吾太白一辰，上帝以師篤於道行，遣侍左右。」因忽不見，自是始有「太白天童」之名。山在郡東南六十里所。太白一峯，高壓千嶺，雄尊深秀，為一郡之望。紹興初，宏智禪師正覺欲撤其寺而新之，謀於眾。有蜀僧以陰陽家言自獻曰：「此寺所以未大顯者，山川宏大而棟宇未稱。師能為層樓傑閣，以發越淑靈之氣，則此山之名且將震耀於時矣。」覺深然之，乃拓舊址，謀興作。內外鼎新，以次就成。智匠高妙，務極崇侈。門為高閣，延袤兩廡，鑄千佛列其上。前為二大池，中立七塔，交暎澄澈。遊是山者，初入萬松關，則青松夾道凡二十里，雲棟雪脊，層見林表而倒影池中，未入寶閣，已非人間世矣。中建盧舍那閣，尤為壯麗。住山三十年，其為久遠之計，皆絕人遠甚。後有慈航了樸，一住亦二十年，起「超諸有閣」於「盧舍那閣」之前，複道聯屬，至今巍然相望。又大築海塗，增益歲入。由是天童不特為四明甲剎，東南數千里亦皆推為第一。游觀者必至，至則忘歸，歸而詫於人。聲聞四方，江湖衲子以不至為歉。皇子魏惠憲王出鎮，一見慈航，懽若平生。暇日來游，顧瞻山林，登玲瓏，坐宿鷺，或累日不忍去，因圖以進於上。會稽郡王太師史文惠公又從容奏請，遂有四大字之賜。瑰奇絕特之觀，無以加矣。十六年，虛菴懷敞自天台萬年來主是剎，百廢具舉，追跡二老。而千佛之閣歲久寖圮，且將弗支，猶以前人規模為未足以稱上賜。欲從而振起，更出舊閣及前二閣之上，僉以為難，師之志不回也。先是，日本國僧千光法師榮西者發願心，欲往西域求教外別傳之宗。若有告以天台萬年為可依者，航海而來，以師為歸。及遷天童，西亦隨至。居歲餘，聞師有改作之意，請曰：「思報攝受之恩，糜軀所不憚，况下此者乎？吾忝國主近屬，他日歸國，當致良材以為助。」師曰：「唯。」未幾，遂歸。越二年，果致百圍之木凡若干，挾大舶，泛鯨波而至焉。千夫咸集，浮江蔽河，輦致山中。師笑曰：「吾事濟矣！」於是鳩工度材，雲委山積。列楹四十，多日本所致，餘則取於境內之山。始建於紹熙四年季秋之甲申，才三載，告畢。費緡錢二萬有奇。是歲，海莊倍稔，贏穀三千斛，如有相之者。不求於人，見者樂施，以迄於成。凡為閣七閒，高為三層；棟橫十有四丈，其高十有二丈，深八十四尺，眾楹俱三十有五尺。外開三門，上為藻井。井而上，十有四尺為虎座，大木交貫，堅緻壯密，牢不可拔。上層又高七丈，舉千佛居之。位置、面勢，無不曲當。外檐三，內檐四，檐牙高啄，直如引繩。旅楹有閑，翬飛跂翼。周延四阿，繚以欄楯。內為綺疏，表裏明豁。自下仰上，如見崑閬。梵唄磬鐘，半空振響。徜徉登覽，四山下瞰，河漢星斗，如在欄檻。御書金榜，巍乎中峙。翊以翔龍，護以絳綃。高出雲霄之上，真足以彈壓山川、傳示千古。善財童子大莊嚴藏，入見樓閣廣博無量，則不可知；若經行四方，室屋巨麗，殆未見其比也。鑰奉祠東歸，嘗往游焉。驚歎傑特，目眩神駭，過於耳聞。敞請記其事，老矣學落，不能形容。姑記大畧，以表吾鄉之勝。海內好奇之士，欲游而未遂者，覽此，則太白之景思過半矣。虛菴道價素高，禪子向方，島夷亦聞其名而歸之。加以願力深重，才刃恢恢，巧匠瑰才，成此勝事，觀此無不欽歎。或請飾之，敞曰：「殫力竭材，幸濟登兹。若丹臒華飾，尚有賴於後之人云」。
(理宗)寶祐四年(丙辰)，寺災。
時觀文殿大學士．沿海制置大使．判慶元軍府事．兼管內勸農使．金陵郡開國公吳潛，奏請住洞庭天王寺別山禪師祖智主寺興復。至則結茅以居。
寶祐六年(戊午)，別山智禪師建復寺宇、寶閣。
景定四年(癸亥)，簡翁禪師居敬主寺事，復作千佛寶閣。
元
(成宗)大德五年(辛丑)，賜「朝元寶閣」額。因東巖禪師淨日增新，允慶元路守臣之請也。
(英宗)至治(年間)，構疉秀軒於中峰。
(太史．文獻)黃溍詩
名山標巨剎　樓閣在青冥　別路通禪窟　當軒列翠屏　暝禽多雪色　偃樹盡龍形
負土新成塔　非才愧勒銘
〔存俟〕元袁學士桷《清容集》，載〈題噩上人疉秀軒賦後〉云：楚之辭不作久矣，鼂無咎氏始分其言為二，淵乎得其微旨，《離騷》、《九歌》判不相合。漢魏而降，一而為之，縝密者為揚馬，反復悲悼，漢帝所謂鄰於楚之聲也。左太沖融液藻繪，能為一繼者，不復若是，鼂氏豈虛語哉？吾鄉高端叔先生(元之)作《變離騷》，直與古昔相抗。而或者謂羇窮不偶，怨悱不得以自振。今噩上人作〈驃騎山賦〉及〈疉秀〉、〈洌清〉二賦，手而讀之，誠駸駸乎古作矣。渡江以來，諸賢蹈襲蘇學，以雄快直致為夸，詩與文率相成風。科舉學盛，屈宋不入於口耳，積弊幾二百年。山林枯槁之士，尚何能冀其髣象？是則皆吾徒之罪也。上人語精意新，無模繫之弊。言道也，師〈遠遊〉；託興也，鄰〈九辯〉。嗟乎！余老矣，上人當勉之。投閒謝事，願相與過從。將復見於雪竇、玉几諸山，斯幸矣。泰定二年閏月乙亥，清容居士書性道家藏此跋，無從覓曇噩賦，豈神龍反見尾而不見首耶？歲戊申，余入山，遠菴㒥公偶於殘石中得廢碑二角，出以相示，正其賦也。勒漢隸甚精，其一角第一行「太白中峯疉秀軒賦」凡八字，第二行「紛萬物之總總兮曾一氣之不殊」凡十四字，第三行「之蚩蚩兮率資昏而質汚裂規矩」凡十三字，第四行「履才辯兮衷慈忍之襜褕厲」凡十一字，第五行「固摧落之餘也」凡六字。又一角第一行「先殂憖遺後以」凡六字，第二行「之粗也追先哲而會」凡八字，第三行「岌九隴兮翠扶疎泊雙」凡九字，餘五行作行書，即清容跋語。又三行作小楷，第一行「太史一日持至翰林，出示，諸名賢讀之，靡不稱歎」，第二行「惜乎，禪師平昔所製作，素無遺稾，蓋吾宗心空萬有」，第三行「庶好事者得便觀覽焉，洪武十二年歲己未九月初吉」，缺立石者名。嗚呼！斷文殘碣，泉石猶香；搜覓全篇，雲烟多漫。姑存之，以俟博藏金石錄者補闕焉。隨紀一詩：
一室堆亂峯　寸心履小石　時聞烟有聲　到處嵐光積　好畫不在幀　好書不在冊　惟吾意所之　空翠皆堪摘　願言懷幽人　峩睂天半白　願言思烈十　奇巒森劍戟　秋山即老僧　春嶠浮仙客　千里落雙眸　萬疉歸咫尺　我笑中峯中　置身無氣骨　獨立豈不能　高下生肘腋　何人構小軒　疉秀夸臬卼　松雲階上栖　繞屋挂苔壁　枯鉢響楚音　聽者多感激　乃得清容賞　鱗藏尾弗沒　毒龍不識字　驅電焚蒼畫　瑣屑遺斷章　古香隨手發　字字疉空濛　秀色冷晴碧　何問軒有無　視今猶視昔
(文宗)天曆二年(己巳)，朝元閣燬。
(順帝)至正五年(乙酉)，孚中禪師懷信重新佛殿。
至正十九年(己亥)，原明禪師元良重建寶閣，鑄萬銅佛居之，司徒平章方國珍捐協以貲。
至正二十年(庚子)，有敕，仍賜寶閣額曰「朝元」。
(中書參政．臨川)危素：奉敕撰朝元閣碑銘
至正二十年，天童山景德禪寺新作大閣成，宣政院臣以聞，有敕，賜名曰「朝元閣」。復三年，皇太子命太保右丞相臣搠思監請於上，敕中書參知政事臣素撰述碑銘，以賜刻石，垂諸永世。臣素按，慶元郡城東走四十里，有山盤亙高廣，若抱圜珠。晉永康中，沙門義興廬於此。山有童子，日給薪水，久而辭去，曰：「上帝以師篤於道行，故使以來。吾太白星也。」寺經兵燼，唐開元二十年，高僧法璿按古跡造精舍於山之東麓，祕書正字萬齊融建多寶塔於精舍西南隅。法璿日誦《法華經》，亦感太白星化為童子，因名其山曰「天童」云。至德中，禪師曇總來自縉雲，與禪師觀宗徙太白峯下。乾元初，相國第五琦請於朝，遂賜天童「玲瓏寺」額。宣宗時，禪師咸啟始為十方禪剎。宋建炎中，宏智禪師正覺剙建千佛寶閣。淳熙五年，孝宗書「太白名山」贈僧了樸。十四年，禪師懷敞謀重新是閣，時日本千光法師榮西依敞問道，乃請曰：「某為國主近屬，歸，當助施材木。」越二年，果至，閣成。而寶祐四年，丞相崇國公吳潛奏請禪師祖智主之，閣再建。景定四年，禪師居敬復作焉。歲既久，復燬。大德三年，禪師淨日益加，聞於朝，賜額「朝元寶閣」。天曆間，又燬。至正十八年，江浙行省咨宣政院，奏，起台之瑞嵓臣僧元良主寺事。良覷堂宇殘缺，產入寡薄，於是刻心殫力，日以興建為事。明年秋，臣左丞方國珍捐己資，助工物。未踰年而落成，屋中為七間，兩偏四間，左鴻鐘，右輪藏。下為三間，以通出入。梁棟雲飛，柱石山積，榱題修敞面河注袤延，綺疏青瑣，甬道躡虛於阿迦尼吒之表。崇十又三丈，邃十丈，廣廿又五丈。用人力，以工計，則十萬；用粟，以石計，萬又奇；用楮幣，以貫計，百五萬。鑄萬銅佛置閣中，復堰海塗一十七頃於寧海牧峯，以為香燈、修造之川。至於重構𣃼檀林、庖湢、眾屋，不可殫紀。今司徒平章臣國珍上其事於朝，既賜臣僧元良之號曰「善覺普光禪師」，遂有賜碑之命。蓋自兵禍且一紀，名山勝地、浮圖氏之寺宇，往往摧拉焚燒，化為狐兔之穴、草莽之墟；獨慶元諸剎得以無事。臣國珍能於斯時保境而安民，觀諸天童之事，其功有足書者。論者謂臣僧元良審以發謀，斷以行事，惠以使下則貪者勸，勤於率眾則怠者勉，此其所以成功速而樹業隆也。昔懷敞師之樹閣，則有宋參政樓鑰實紀其蹟。距今百八十年之久，而其文章烜赫，照耀千古。臣素之寡陋，安能執筆以奉明命？謹拜手稽首而為之銘曰：
峩峩太白　鄮山惟高
其高伊何　下瞰海濤　奠厥精藍　肇於西晉　唐宋以還　宗門大振　有巋傑閣　上摩雲霄　屢廢而興　突於層杓
攘攘域中　兵革蝟起　眷兹甬東　民物完美　締構竣事　航海上聞　何以名之　錫之朝元
粲彼眾星　北拱辰極　孰曰彼邦　天威咫尺　寶藏所儲　三學之書　觀諸義諦　湛彼玄珠　華鐘擊撞　天龍竦聽
冥冥晨昏　發我深省　政臣承詔　庸述因緣　升中於天　天子萬年
(分司郎中)劉仁本：朝元閣題句
山勢奔如海湧潮　朝元錫閣構岧嶤　曾招太白星辰下　獨倚空青烟霧飄
金素原題句
雲從太白山頭起　香自朝元閣上飄　白馬馱經來絕域　紫泥封詔下層霄
李五峰題句
雲埋洞口蛟龍伏　日落峯腰紫翠圍　寶閣珠宮常散彩　宸章金榜亦交輝
明(司𡨥．仲能)程徐詩
翠微高聳倚雲霄　金碧浮圖第一嶣　崦嶂慈雲森殿閣　湖山暮雨半漁樵
敕書璿榜題前代　妙乘珠函祝聖朝　莫問當年總陳迹　天香裊娜寶花飄
是時，百廢具舉，有法堂，有大鑒堂，有東西蒙堂，有梅屋、此軒、疉秀軒。樓則有疉翠、有望月、有鐘、有鼓。藏則有轉輪，退居則有旃檀，林寮則有四禪，有耆舊，有老郎。閣曰涵虛，亭曰印月、曰清關、曰隱蓋。隱蓋之外有山門。室則有水碓，橋則有磨茶、有金莊。樹之奇古者，有獅子柏。器之異鉅者，有千僧鑊。
〔正疏〕良禪師自元末至明初，皆住本山，故其建置實繁。昔時大鑒堂中有一圖，白川楊明猶及見之，謂是元時故物，故白川各有題詠。大鑒堂額，宋文憲公濂所篆。梅屋者，有了菴欲禪師追和天童滅翁祖〈梅屋偈〉云：
太白山頭第一層　一枝春信見無能　何年飄落人間世　散作人間六月冰
此軒者，良禪師曾延實菴茂禪師居此。疉翠樓在大鑒堂前，白川有詩云：
危樓起山阿　山深樹重疉　虛檐雲氣浮　淨几幽光接
其額，羅雙塘所書。鐘樓在朝元閣左，輪藏在閣之右，鼓樓在內萬工池外。旃檀林，豐南禺坊補書額。白川有〈四禪寮詩〉云：
松寮寂寂月蒼蒼　一琖燈縣夜影長　禪老定中心自息　不知門外虎廵廊
又耆舊寮詩云：
山中緇侶各龎眉　笑聚松堂何所為　試取虎泉烹細茗　臨風坐啜兩三瓷
又老郎寮詩：
少壯用其力　衰老焉能棄　食此畢餘生　熙熙樂生聚
又涵虛閣詩：
池上倚高閣　涵虛心廓然　清風生兩腋　俯見波中天　樹影落吾手　山光橫几前　何須跨黃鶴　萬里凌紫烟
印月亭，臨池而建，清關亭即在橋上。白川〈磨茶橋詩〉：
春茶成月團　必假磨礱力　橋畔聽經人　茶香聞月夕
又金莊橋詩：
金川莊已蕪　莊外橋仍在　我時踏月過　惟有清風待
〔從正〕獅子柏者，舊傳有柏在萬工池上，晉義興祖師所植，曰：「此柏垂池，吾當再出。」今佛殿下有柏，根幹蟠拏，枝葉猙獰；風來振吼，宛肖獅子，謂即義師所手植。詎知義師結菴在東谷，而池則成於宋時，安得有「垂池」之說？况今柏不臨池，蓋唐徙寺在太白峯下時所種，非晉植也。
〔參紀〕千僧鑊，以斤計者，七千。深廣各八尺。歲久明瑩，魚入輒死。在殿右輪藏下，此楊白川《寺集》所紀也。又名漏沙鍋者，謂鍋底有xiao穴，相傳漏沙不漏米，為寒山拾得靈蹟，自天台國清飛來。明萬曆閒為洪水所壞，故鐵尚存，此白山僧「壬申寺志」所紀也。參而斷之，曰「魚游釜底」，是名放生；謂「輒死」者，眼欠分明。既能飛來，何不飛去？洪水湯湯，豁然大悟。
明
(太祖)洪武二十五年(壬申)，冊天下寺名，以浙江寧波府鄞縣天童山景德禪寺定名「天童禪寺」，稱「天下禪宗五山之第二」。
(成祖)永樂十三年(乙未)，歸併天下寺觀，以佛隴、盤山、二靈、珠山寺僧歸併天童禪寺。
是時，重植夾道二十里松，已成拱把。
〔質實〕《永樂鄞志》云：二十里松，歲久無存。寺僧新植者，今漸成拱把矣。
(宣宗)宣德三年(戊申)，寺殿燬。
宣德七年(壬子)，住持圓愷重建殿閣，像設維新。
〔正疏〕殿高一十三丈，廣一十二丈，深八丈四尺。左右翼以伽藍、祖師二堂，各廣二丈六尺。佛、天、羅漢像，設備極精麗。
(敬宗)正統六年(辛酉)，無傳禪師宗孠合眾鑄洪鐘，自為銘：「體元靜，扣而應。用則神，誠夫性。噫！惟汝不傳之令。」閏十一月廿七日鑄。
是歲，住僧宗正又鑄鐵鑪雙瓶。
(世宗)嘉靖十四年(乙未)，鄞隱士白川楊明輯《天童寺集》七卷。(集既成，萬曆間，住僧無憂萬懽增編鷲峯正位，授梓。)
明〈自序〉略：天童為天下禪宗五山之一，禪教大振於天下。其山蜿蜒起伏，盤廻隱暎；層巒疊嶂，嵸巃嶻𡺼；豐林喬木，薈蔚蔥菁，綿亙二十餘里。夾道松行，翠陰蒼靄，如行水簾洞中。炎月凉颸，令人灑然心快。到寺，廓為邃谷，衍為平疇。峯巒環拱，嵓竇窅深；溪流清激，竹樹嘉美。風日晴和，洞開軒窗，則青山白雲，盡在几席。誠棲真學道之奧區，達士名賢之所樂游者也。惜乎碑碣毁湮，遂使先代建置之勛、古人題詠之蹟，俱不見於世。猶幸存一圖於大鑒堂，擬謂元時故物，披閱之，景物森然在目。昔時僧眾統一，今則分食各居，古風不復可見。夫地以人而勝，景以文而傳，豈亦有所待耶？嘉靖乙未春，白川子假館於兹，鉛槧之暇，因歷訪故蹟。蒼烟灌莽，觸目凄然。而先賢文字，亦所罕見。余是以旁搜徧訪，修斷簡、拾遺篇，得近代詩文若干。又得懷讓吟稿若干，并余瓦缶之音，釐為七卷，名曰「天童寺集」，付之住山隆、昂二公。倘能好事，梓而行之，庶幾名山勝蹟不遂泯沒無聞；而湖海好奇之士，足迹所未至者，亦可為臥遊、博笑之一助云。
嘉靖三十四年(乙丣，)夾道松遭伐，以日本猝警，備艦防海也。
〔從正〕二十里松，按籍可徵者，始植於唐之乾元，再植於宋之祥符，迨元末明初，已成三植。其間尚有缺紀者，至是殆絕。「壬申寺志」註「萬松關」下，言其「松歷唐、宋、元迨明，為一有力者所伐」，真成夢囈。
傳法而住持，有明至宣德時，無傳孠禪師稱七十二代，大用機禪師稱七十五代，此後中斷。其閒圓愷惟著興建之勛，承法無聞焉。凡書住持而不書禪師者，示別也。《會典事例》載天順八年詔：「京城內外寺觀，今後不許增修、請額。」他可知矣。自此佛教寖衰，如本山名剎，亦更十方住持之制，分房凡四，與常住為五，莊產各持。茶香筍熟，饕於勢家；龍角雞丸，謀於俗姓。斸塔毁碑，無所不至。猶幸住持一二老宿，勉力攝延，保此殿閣，以故不廢。游詠者迨洪水降警，而勝構遂不可問。嗚呼！興替不常，循環治亂。余故述往蹟，分次游寺歷詠於此。訖明萬曆洪水以前，為〈建置考〉之上。
宋
(二見)謝翱：雨宿詩
城中家斧冰　此地絕炎蒸　天食青童捧　龍居白氣升　暗燈猶宿火　寢服尚衷繒
客話從前事　書傳入內僧　風流今獨盡　雲物老相仍　淨榻搜凉臥　危闌入醉凭　雨師行下界　鳥夢識中乘
明發甬南去　他山逢智弘
元
(二見)金原素詩
喜尋方外友　特地到天童　松徑二十里　雲山千萬重　倚窗僧聽雪　隔岸鳥呼風
游憩歸何晚　舟行夜半鐘
(二見)李五峰詩
甬東東頭望天童　金銀夜氣雜雲濃　却逢春雨兩三日　洗盡北山千萬重
奴子肩輿頻勸下　老僧强飯已鳴鐘　歸來城郭應回首　太白山前廿里松
明
(蒲菴見心)來復：對雪詩
玉龍顫曉朔雲屯　滕六吹花積厚坤　凍合白峯天不夜　光吞大地月無痕
消冰成水應能辨　會色歸空孰與論　老我難禁寒徹骨　玲瓏松火喜春溫
去年旅寓北山陰　踏雪茅堂三尺深
紫禁有詩曾應制　少林無法可安心　梅花月霽僧初定　芋火烟寒客獨吟
今日南歸重聚首　天光如對閬峯岑
(正科)薛士銘詩
行盡名山廿里松　峯巒重護梵王宮　層樓壯麗巍千尺　一沼清泠紀萬工
茶攪酥酡分玉乳　飯供香積下金童　我來暫借蒙堂宿　臥聽頻伽弄晚風
(比部．大本)張得中詩
廿里松關鎖白雲　上方樓殿絕纖塵　好山矗矗鼇頭湧　流水濺濺虎跡陳
燈鏡交輝天不夜　幡花鬬彩地長春　凭闌極目情無限　吟罷凉風灑葛巾
湖海禪林太白山　我生今亦此躋攀
回頭便覺紅塵遠　適興何妨白日閒　瑞靄深籠千佛閣　祥烟密護萬松關
石窗燈火餘光在　再毓曇華出世間
(廷尉．季爵)夏時正詩
陰陰九隴六均峯　靉靉春雲護遠空　二十里松千丈嶺　兩重山閣一聲鐘
林閒問道滄洲客　石上聽經碧漢龍　五百年前香積飯　二時天外走青童
(中丞．定齋)王應鵬詩
十里青松接翠微　梵王宮殿白雲飛　鐘聲出岫客初到　月色滿庭僧未歸
偶有閒情依淨土　竟無塵慮瀆天機　明朝尚有登高興　萬仞岡頭一振衣
(硯溪)盧鎮詩
高世原非志　名山獨有緣　為探諸法界　來上萬松巔　嵓瀑晴飛雪　林坰夕起烟
便應尋惠遠　結社共長年
(方伯．仁仲)李麟詩
興逃方外翠微間　問道西來此日閒　仙鶴低回疑五鳳　禪心寂歷面三山
傳燈片月空中落　結夏孤雲定裏還　匹馬遁公頻著眼　為憐神駿邈天顏
(州守)徐栻吟句
日影正縣亭午塔　松聲先度隔雲鐘
(溪叔)周濂吟句
雲間遠樹雲邊寺　屋上清泉屋下山
(雲遊)無住子題壁
杖錫今來此　春歸欲夏時　丹崖秀凌漢　嘉樹綠連池　澗落飛泉急　山崇古殿危
穹碑臥苔蘚　猶誦昔人詩
(轂齋)鄭槮吟句
幾處人烟分下界　半空僧磬散清音
(友璧)陳璋吟句
滿山筍老多成竹　一路花香半是茶
(吉安守．三岡)葉應驄詩
賞心隨處物吾偕　上巳登臨景更佳　猶喜山僧能曠達　不妨仙客共詼諧
茗杯淨澣三更月　詩墨淋漓萬仞崖　擾擾風塵渾擺脫　相將身世到無懷
(三見)張憬詩
白帝司辰海國秋　不禁清夢到滄洲　風生遠浦朝聞笛　月出青關夜飯牛
落葉滿庭僧自歸　亂雲遮戶客還留　丹山赤水從吾好　不用題書汗漫遊
(考功．南禺)豐坊詩
倚天古殿雕金麗　落澗鳴泉佩玉新　何得盡逃塵世業　結茅終日對松筠
(司馬．東沙)張時徹詩
生平只自愛青山　夢想清泉碧樹間　鷲嶺半穿黃葉路　石門遙度白雲關
林中猿鶴僧偏狎　木末星辰客共攀　五岳遨遊空遠興　聊從此地避塵寰
(相國．蛟門)沈一貫詩
我來尋淨土　廿里憩松陰　池色空諸有　山光明佛心　金精歸上界　琪樹隱中林
明發慈雲嶺　禪關白月深
陳復言詩
萬疊青螺絕點埃　分明此地勝蓬萊　祇園玉樹無時老　優鉢羅華盡日開
不雨白雲飛欲去　如花紅葉落將來　我今憩此無窮意　滄海茫茫問渡杯
劉炌詩
羣峯來太白　環撫碧嵸巃　金殿當溪口　松關立徑中　泉流雜梵磬　雲籟遞山鐘
月印龍堂靜　真僧了定空
(侍御．東磐)徐待詩
溪頭緩步石苔斑　面面楓林破醉顏　看盡暮雲東入海　送餘返照北當山
魚潛清水芙蓉靜　鶴隱青松石洞閒　僧舍林深無侗事　未昏鐘動掩三關
(清卿．漢城)余寅詩
長庚來寶地　帝遣護禪關　象設虛無外　玄通窈窕間　白雲閒在野　明月靜于山
老檜離奇甚　應知說大還
(勳卿．會之)吳禮嘉詩
塵世勞勞幾日閒　漫將屐齒印青山　竹過梅雨晴猶溼　鶴帶松雲去復還
浸月雙池浮七塔　倚天孤殿撫三關　何時太白星重下　欲乞金精駐玉顏
(伯翼)楊承鯤詩
天上羣峯到寺門　千年長禮聖僧尊　雲生合殿雙龍戲　雨度空山萬馬奔
法相不知何世界　古碑猶記晉乾坤　旃檀寂莫金花落　坐想寒鐘下遠村
(偉卿．三橋)李瑋詩
連峯奔馬積陰長　十里松行上上方　世遠事猶傳太白　雲深興欲覓中黃
日臨池影搖蟲吻　風遞泉聲入土囊　老衲定回無一事　蒲團共話紫茸香
建置考(下)
明
(神宗)萬曆十五年(丁亥)七月二十一日，太白龍見，乘風鼓雨，洪水懷山，寺盡圮，礎礫無一存者。
(二見)沈明臣：紀災詩
千載天童寺　名山大海東　丹青餘古殿　像塑儼新工　佛亦難逃劫　塵應總是空
滄桑陵谷變　百六數誰窮
(郡丞．武陵伯貞)龍德孚：賑饑經寺詩
太白知何處　天童尚有名　池渟金液水　山繞蕊珠城
護法龍空臥　啼飢鳥亂鳴　飄風摧棟宇　牢落不勝情
褰帷乘俗駕　卓錫問名山　貌以憂民瘦　心因學道閒
樓空峯崒嵂　林密鳥間關　不照龍潭水　風塵客子顏
是歲冬，延住持僧因懷重建法堂。
萬曆三十年(壬寅)，住僧傳僖重建鐘樓。(紫柏達觀)真可感言：
四明三佛地　海闊魚龍鯹　天童與雪竇　法鼓久不鳴
萬曆四十三年(乙卯)，住僧慧高偕緇素六人，詣金陵請印大藏。
〔附紀〕高，號寶峯。藏既得請，高以病逝，偕行者繼殞其三。
(懷宗)崇禎二年(己巳)，住僧明貫，介姚江張孝廉廷賓，奉闔郡檀越諸函，迎密雲禪師於金粟，不至。
〔附紀〕貫，號鏡池，西上仲房僧也，每悼祖庭荒落，嘗拾娑羅果于阿育王塔下，歸種山軒之前，且祝曰：「此樹敷榮，法門再振。」久之，幹成尋丈，因主金粟之請。廷賓，字客卿，天啟甲子舉人，嘗任鄞學博士，後得法于密雲之子石奇。通雲，名行恂，號退安，住雪竇之妙高峯。
崇禎四年(辛未)，萬工池朱藻藂生，殿基前獅子柏復榮。
〔質實〕自萬曆丁亥洪水後，池水汚葑、柏枝枯瘁。是年，池生朱藻，波光若錦；柏亦漸還蒼翠，兆本山中興之瑞焉。
是歲四月三日丙午，密雲禪師圓悟繇阿育王山來主法席，寺復為十方住持。應郡司李新建、海岸黃端伯、鄉侍御李漸鴻，遵徐心韋之垣及僧明貫、佛金諸人申前請也。
崇禎五年(壬申)，纂《天童寺志》。
〔正疏〕志凡五卷，咨謀者張客卿，草創者僧白山，討潤者王金如、管而抑，鋟傳者陳紀常，稱「壬申志」。
(鄞令．蘭陵芳洲)王章序
今夫一行作吏，便縛俗緣；即翻閱志林，不離藤橛。靈山非不咫尺，未遑著屐探奇；衣鉢縱有原頭，誰向傳燈問派？茫茫簿案，幾於苦海無邊；碌碌風塵，竊願色身無礙。憶昔育王寺征車暫憩，因得密雲師棒喝指迷；擊拂不過眼前，直令通身汗透。拈花即是了義，何但劈面金針？就此慈悲法門，都關民社正印。無何，受請天童，中興臨濟。慨梵宇之歷劫，半屬艸烟；憫真諦之沉淪，為傳薪火。放下樵擔，立成龍象莊嚴；獨座法筵，盡作鳥魚參聽。發願時，正如水銀撒地，隨到皆圓；卓錫處，又如明月落川，容光必映。太白遺勝，一稽圖而晉殿、唐宮宛爾神游，渡葦宗風；一按譜而曹溪、臨濟儼然未散，猗歟盛哉！莫作瞿曇內詮，堪入古菫外紀。余質慚下乘，力遜布金。原本山川，徒羨青蓮仙蹟；披觀寶筏，聊於玉局效顰。倘曰口頭禪和盤托出，須提門外漢息念皈依。固是密師普度弘功，亦是弟子當官懺業。時將入計，因廣文請而為之序。
崇禎八年(乙亥)，密雲禪師始建佛殿、天王殿，既而法堂、先覺堂、藏閣、大方丈，以次落成。
〔正疏〕佛殿為間者七，其高九丈六尺，縱十一丈，廣十三丈五尺。東掖則有伽藍堂，西掖則有祖師室，為楹各三。天王殿，為間及廣並如佛殿之數，其高八丈六尺，縱九十尺。法堂，間與廣同佛殿，惟兩偏又各一楹，六丈六尺者，其高也；八丈六尺者，其縱也。先覺堂，為間三，其高三丈，縱五丈，廣六丈。左側有樓二間，曰司香。藏閣凡七間，高四丈六尺，縱七丈，廣十又一丈。大方丈凡三間，兩偏為間各一，高三丈六尺，縱六丈六尺，廣八丈二尺。輔左右以樓，曰刷印，凡十間。小方丈，為樓凡三間，兩偏各一間。韋馱像，僧朗契自維揚造成，浮海而至。
悟禪師：法堂銘
法堂中　主人公　高陞座　萬指叢　無法說　度朦朧　惟直指　棒頭通
又：先覺論
先覺雖覺後覺，後覺若不覺，安知先覺之覺趣？故因自覺而感先覺，所謂後覺效先覺。既因先覺以自覺，復將斯覺以覺後覺之覺，是則自覺覺他。覺覺相承，如燈然燈，燈燈續燄。先覺之義大矣哉。
又：先覺堂碑記
設造祖堂，蓋因三因：一因山僧從上來源中有天童華、天童傑二祖，故於育王來歸二祖塔，詢舊住僧，竟無知者。二因天童請入院後，徧禮傳燈所載本寺陞堂說法利生者，不惟山屬他姓，即塔已大半掘壞。三因舊住房僧，惟設遞代受度付產者為祖，即宏智兒孫例如此。故山僧發願，自開山來，凡開堂演法者，咸設牌位，同居此堂。遇朔望時，住持當炷香禮拜，啟後人以了生死為心，不可以產業為事。即山僧設有兒孫，并諸房僧，非於本寺開堂者，斷不可入此堂，混雜先聖，致不尊重，獲罪法門。願護法韋馱并伽藍神，監悟本心初因如此。是為記。
崇禎九年(丙子)，建雲水堂於佛殿東偏，其西偏建應供堂。
〔正疏〕雲水堂為間凡七，左右為間各一，應供堂如之。
是歲，又建延壽堂於天王殿外之西。
〔正疏〕堂凡二十間。初，嘉禾錢大理士貴之子，不知有天童者，將亡之際，忽云「天童、天童」。後復夢告曰：「我三年還來。」大理遂入山修供祈嗣，因建是堂并藥物之需，以安病僧。未幾，果得子，額其堂曰「有喜」。後錢公子芳標至山，恍如再來，捐移天王殿東。
崇禎十年(丁丑)，建西禪堂及東西兩客堂。
〔正疏〕禪堂在藏閣前，為間凡七，高四丈六尺，縱六丈六尺，廣十一丈，中設聖僧像。東客堂在先覺堂垣南，為間十一又七；西客堂在小方丈垣南，為間一十又八。
崇禎十三年(庚辰)，建東禪堂及鐘樓。又有堂曰新新，閣曰廻光，樓曰返照。
〔正疏〕禪堂在廻光閣東，凡七間，兩偏各一間，高廣溢於西制。中設初祖像。鐘樓在佛殿東廊外，高與天王殿等。對峙欲建鼓樓，已庀材鳩工矣。以形家言，中止。新新堂在東禪堂後，為間二十有二。廻光閣踞天王殿東，其西則返照樓，為間各七，並高五丈六尺。
自辛未至此，凡十載間，所建正宇外，其他隨構者，東西兩廊、香積廚、浴室。樓有三：曰庫司、曰西客、曰藥料。寮有八：曰首座、曰頭首、曰知客、曰化主、曰典座、曰雜務、曰什物、曰浣濯。房有十一：曰碓、曰磨、曰茶、曰小菜、曰收飯、曰磑、曰田、曰園、曰柴、曰頭口、曰圊。而諸構間，器設具備。
〔正疏〕東西廊，自下至上，各長五十又五丈。香積廚凡七間，銅鍋有容二十餘石者，有容數石者，僧深密從金陵募鑄。浴室在澗西，凡四間。庫司樓在西禪堂垣外，為間者七。西客樓在庫樓垣西，為閣者三，兩偏各一。藥樓在西客樓右，為間者二。單寮凡一十九間，在方丈後。頭首寮凡十間，在大方丈前。知客寮凡三間，兩偏各一間，在佛殿西廡，與東廡首座寮相對。化主寮制如知客，在法堂東廡。典座寮凡三間，在香積厨左偏。雜務寮計三間，兩偏各一間，在法堂東偏。什物、浣濯二寮各二間，一在知客寮右，一在化主寮左。落法堂西偏，為間三、左右偏各一者，碓房也。與典座寮對而為間三者，磨房也。落碓房左而為間二者，茶房也。而小菜房傍之。與藥樓對而為間二者，收飯房也。磑房凡三間，田房二間，園房三間，柴房、頭口房、圊房各四間，俱臨西澗之濱。
又接西澗橋，濬築內外萬工池，造七塔。
〔正疏〕外池水，先是從西澗來，直瀉池面，無旁殺者，故勢多湍決。因別為一澗，引泉曲折出清關橋，捍▆巨石。又兩池各濬深數十尺，工亦萬計。池中獲古龍泉瓷鼎二，上覆以鐘。其一最佳者，兩耳三足，底有圜孔；自足至耳，高可尺五；質同碧玉，光采照人。夫洪水之變，瓦礎無一存者，而此鼎潛淵無恙，鍬钁不傷毫髮，真神物也，今供西禪堂；其一藏庫樓者，後遭燬。
(江陰介子)黃毓祺：天童寺中興碑記
晉義興行感太白，人稱太白祖師，因以名山。唐法璿如之山，又以「天童」稱。天童之有寺也，自乾元之清閒始。天童之為十方禪剎也，自大中之咸啟始。其稱景德禪寺也，則自宋景德始。建炎末，宏智覺撤而新之，即三門為大閣，安奉千佛；又建盧舍那閣，觀者如游華藏界。而僧堂、眾寮、臥具、飲食器，所以處其徒者，亦皆如寶坊、化城。又即濱海之隙，障斥鹵而耕之，以給僧供。天童道場翕然稱中興焉。嗣是，屢燬屢建。迨我明萬曆丁亥，烈風雨，龍出水漲，寺遂圮。今上崇禎辛未，我密雲禪師應寺僧暨鄉紳請，來主兹山。龍象十千，爭趨鎚拂。越數載，百廢具興，視宏智覺所謂「不起於座，變荊棘林為梵釋龍天之宮」者，殆無以異。門下士謀立碑石，紀師中興功。或難曰：「自有天童以來，稱中興者，惟宏智覺。他如慈航樸建超諸有閣於盧舍那閣前，複道聯屬，巋然相望。宋孝宗手書『太白名山』賜之。虛菴敞致島夷百圍之木，挾大舶，泛鯨波而至；傑閣頓為改觀，下瞰河漢星斗，如在欄檻。別山智縛茅以居，歲旱禱雨輒應。人情大和，會輪奐斬新，視舊無一殺。元明良重建朝元閣，左鴻鐘，右輪藏，鑄萬銅佛置閣中。梁棟雲飛，柱石山積，皆未聞有中興名。今師所剙造，修敞巨麗不及諸老千一，其稱中興者何也？且宏智覺時，寺中有田萬三千畝，四面山皆寺中山，無他樵采者，夾道古松二十里。慈航樸大築海塗，增益歲入。元明良復萬佛莊田于牧峯、鼈山二島嶼下，若干頃有奇。今寺僧斥賣殆盡，師概置不問。即山中祖塔，祇存空穴者有之，畧一修復，未免曳杖渡江矣，何中興之足云？」予笑曰：「此其所以為中興也！宏智覺，名徹九重，化走八埏，豈僅以天童樓閣甲于東南而已哉？然則我師之所以稱中興者，亦可例見。」師名圓悟，宜興蔣氏子；嗣龍池幻有傳，溯曹溪為三十四世孫。其持身也，孤峻；其唱道也，直截。意所不可，飄飄然恥同蚖蛇戀窟。其淵源有自，謹拜手作記，系之詞：
達磨西來　曹源一滴　臨濟宗風　楊岐正脈　惟應菴華　暨密菴傑　是父是子　住持景德
十七世孫　天童繼席　密雲彌布　蔭覆一切　手拈白棒　攔腰劈脊　直指諸人　離心意識
石火罔通　電光莫及　須彌搥碎　崖崩石裂　命根下刃　無諸枝葉　大用迥然　全機獨脫　辨魔揀異　案據款結
一任諸方　來納敗闕　同一虛空　天地日月　人何今古　棒何勝劣　個中誰主　撲落無物
見墮斷阬　匠非本色　博山雲門　痛遭訶斥　餘子紛紛　一唾不值　非其種草　徒勞入室　披師子皮　噴野狐沫
徧搜三法　以為成式　魔魅後昆　贓誣先哲　又或於中　妄矜差別　玄要自他　分疆釘橛
韶陽三句　支離配合　世智辨聰　名運糞入　老牛舐犢　遮醜藏拙　須知此老　家風殊絕　每歎古人　門庭建立
鑄印銷印　毋固毋必　臨濟自言　三句即一　皆是空名　而無有實　六十烏藤　如蒿枝拂
匪從檗來　豈大愚力　丈自耳聾　檗自吐舌　肯累馬師　以喝為喝　棒喝臨時　猶如俊鶻　兔起艸間　生擒活擊
扶破砂盆　七穿八穴　蛇頭揩癢　虎口奪食　應菴父子　頂𩕳著楔　盡底掀翻　和盤托出
大冶洪爐　烹煅諸佛　三賢十聖　曝腮點額　到處三拈　賊刀殺賊　棒頭有眼　臨濟一隻　宗祖高明　兒孫烜赫
偉哉中興　勒詞紀石
崇禎十四年(辛巳)，重纂《天童寺志》。
〔正疏〕江陰黃介子毓祺所修，凡十卷，分為十志，蓋藍本「壬申志」而稍廣之者。
(參議．槐庭)林祖述：宿天童寺詩
鳥道逶迤入　招提此勝遊　斜陽千嶂夕　玉露萬松秋
法界寰中勝　珠林望裏遒　路從脩竹轉　水向曲池流　苔繡瞿曇古　雲封寶座幽　經幢閒白日　臺殿沒荒丘
絕頂龍湫見　懸崖佛跡留　溪聲疑卷壑　霧氣欲沉樓　午夜聞僧梵　凉思浣客愁　興衰都莫問　天地總浮漚
(少宰．栩菴)林棟隆：同李漸鴻侍御遊寺詩
空王臺殿倚巃嵸　九里長松一徑通
曲水回環分日月　危巒影亂隔玲瓏　岫雲暗度千嵓桺　海色晴連萬谷風　勝友相尋多遠意　歸依何日息心中
(博士．客卿)張廷賓：入寺詩
熏風六月自生凉　獨入深山選佛場　隨到便聞奇特事　蟬聲竹影稻花香
東坡玉版趙州茶　昔日天童舊作家　一自門庭蕭瑟後　筍蒲隙地入官衙
(囊雲)增德詩
衰年差喜健　著得草鞋行　有足何愁溼　尋山不必晴　路非無處入　雲卻此中生
自嚮兹峯久　到來惟雨聲
(冏卿．塞翁)謝三賓：遊天童阿育王詩
雲林來遠客　老衲指名山　百里皆梅竹　孤雲自往還
鐘聲青嶂外　塔影翠微間　舍利今何在　山僧早閉關
(大行．蒼郊)徐家麟詩
自懼雙眉鐘裏看　得逢山色便為歡　輕輿敵馬追危日　濁酒臨風傲薄寒
排對諸巖青未了　飄零幾葉絳猶攢　繇來我輩耽嘉勝　恥不如僧語豈謾
(太常．繭菴)林時對詩
萬峯攢翠到蓮臺　碧瓦丹楹次第開　雲幕重陰催宿雨　谷鳴飛瀑度輕雷
滿山松老龍生樹　一路花香鳥印苔　夜靜香飄垂暮靄　數聲清梵隔塵埃
國朝
(世祖)順治四年(丁亥)，費隱禪師通容恢復東谷，清理南山，歸還侵田三百餘畝。
(如如居士．檇李)黃承昊：天童興復東谷記
天童，固五山之一也，自密老人中興，濟道龍驤雷送，而太白雄峯烺烺象表者，遂乃越玉几、凌霄、南屏、飛來諸勝而上之。若稽古輿圖，天童之初得名也，以義興；得地也，以宏智。始始之，終終之。或曰「故非今景德寺址也」。景德，自唐至德之曇總始也。去寺址一里而遙，曰東谷者，其是也。或曰「小天童，非古也」。嘗度清關，去屐齒之前𢽽者，戴松陰，歷甃砌，憑夷鎻翠之虛亭，去古三門尚數十武。緣魁陵而東，澗流淙淙然，摳衣涉之，徙倚中峯之麓，見所為畝首之犁然、壞道之斑然。或曰「此古天童也」。童子汲侍，胡然而天？祕書多寶，胡然而帝？鄰虛析塵，抑已難矣。蓋中峯之障天童左臂者，折而峙。其右，玄武童然，蒼黃相摩，彌望一如太白之巔。其左，層巒蔽虧，木千章，竹萬箇；前峯低昂，池水泱泱。二區三唐，其視端拱雙鏡外者，如屏如幙，森沉不讓，雄秀曠衍弗逮也。以王業例之，將猶姬伯之邠岐，劉叔之南陽乎！視今梁麗輝暎、飛甍盤鬱者而小之。小之乎云爾，或曰「小天童，非古也」。隰州古佛即其墟建窣堵波焉，四方來觀者，遂不以義興，以宏智。額曰「妙光」，志帝錫也。方建炎時，南北初裂，黔首日苦兵，宏智禪師特顯正偏不犯之手，談笑而起曹洞于未墜。平高就下，捨短從長，釋梵龍天之宮，美哉輪焉。禪師善逝後五百歲，非惟河橫斗轉，黃閣之家信莫傳；而窣堵之巋然僅存者，化紺宇為荊榛，夷香幢為井竈，乃更在盛平之世。雖以吾密老人眼定乾坤、發揚蹈厲，二十年來，琳宮再造，獅象圍繞，藉第四正宗祖塔，而一再曳杖出山，又奚論妙光之荒支矣！老人善逝後五六歲，費隱禪師來主院事，以較建炎間，抑觭難矣。乃大師獨從寒沙問烟塢，不假聲色而掀翻老瓦盆。照中用，用中照，幾令洞家鼻祖雪頂龎眉重開生面。知音知後更誰知？蓋濟、洞之激揚，家風舊矣。方太師入院後，徧謁祖塔，而憑杖過東谷，風饕雨虐，衋然傷之，作詩記感。明年。觀察孫公(子秀)、大將軍張公(杰)、參戎吳公(岱)，並轡入天童問道，固請所以效鞭驅者，師首以東谷對。三公色動，亟屬鞬珥執戈以從者。澒洞巖壑，闢荊榛，摧井竈，草薙而禽獮之。先是，大將軍建牙蛟川，嘗昏旦望紫氣從東起。帳下士區指分野屬天童云。至是宿山寺，丙夜，老僧見夢中，癯而受食，類冥游單棲者；及至拜祖像，注視久之，猶戃怳疑夢中。因相顧愕眙，并心為師決匡復計。孫公主定法，吳公主財施，請之太守。太守曰：「善而調攝。」上下謀謨萬全，吳公力居多焉。問塔宇之刊落者幾何年矣？影堂淪墟者，何故之從也？問鴈列于塔右者，曰雲外岫禪師。彼豶豕而啼雞者，非元明良退老之故廬乎？奈何日夕推換及此？問荒碑之偃階戺者二，宏智遺世偈及元明祭詞皆在焉。問端居其下址，南面如負扆者，曰宋周益公撰塔銘；其橫峙上方者，則宏智自撰大用菴銘也。文旨斐亹，不具載。往有居民擬操巨斧，擊仆益公碑銘，不中，反中其首，因病創死。斷碣偃道左者，徑二尺，志香燈田數。吳公得以其文，按問諸侵蝕法產者，田若干頃，山若干隴。又明年，太守韋公(克振)主定法，副總戎孫公(世蔭)主財施，并按諸法產之飛灑未歸者，田若干頃，山若干隴。於是太白之陰，寶藏之林，興、璿之英，七十二祖之鍾靈，無復卷婁之垢藏、甌窶之曼聲矣。論者以為天童盛時，鶴歸芝圃，支龍赤光不見廣，九隴非延袤也；柯爛芭蕉，江臯轉浪不見侈，百畝非附益也。夫何足為大師沾沾頌功？予獨嘅夫濟、洞之淵深，雖云中原並驅，然而流傳至今，未敢稱昌昌之二桂也。溯夫楊廣待價、聖巖得鷹，皮履叶帶，奚慮今日哉？余與大師幸忝同門之誼，故不辭老病而為之記。
〔附紀〕是舉也，諸當事施銀共三百二十兩，為給贖田與屋價之費，刊有定案。
順治十四年(丁酉)，山翁禪師道忞建輾屋五間，石輾二部。初於西澗建水碓，未成。
順治十六年(己亥)，奉敕賜寺額曰「弘法」，時山翁忞禪師應召，奏對所請。
〔正疏〕帝問師「天童」二字何義，師述其繇，兼請寺額。上乃賜「弘法」、「圓照」、「真覺」、「法慶」諸額，俾師自定，因遵首二字。師以詩記之，詩曰：
名山希寵錫　聖主尚勞謙　兩字從高揭　諸顏聽自拈　瑤章侵玉漢　天樂動危簷　太白標弘法　名同實共兼
順治十七年(庚子)，賜忞號「弘覺禪師」，錫之敕印。後馳驛歸山，奉上發帑金千兩，遵修殿宇。是歲，遠菴禪師本㒥建知浴寮三間。禪堂前廊宇一帶，募砌兩廊、天王殿磚石。又補植松行，自鎖翠亭至古山門。
(住山)本㒥詩
栽得靈柯作大陰　當知不是等閑心　先從種上搜求異(從壽昌菊兄施種)　還向根邊培植深
初喜森森青覆草　終思鬱鬱翠成林　月明遙見歸巢鶴　雪操何時到白尋
(鏡碧)柴昌銘詩
夾道蒼髥憶昔年　無多秋影瘦于前　竹闌曲護新栽地　龍性他時不讓天
又見永康童子在　因知泉石主人賢　著書歲月何難就　一片蟬聲亂夕烟
(今上)康熙七年(戊申)，弘覺禪師建奎煥樓。
〔正疏〕樓凡五間，在法堂之東，敬奉世祖章皇帝所賜藥師佛、關帝諸像；恭藏宸翰、書畫及懸御筆額聯。詳見〈盛典考〉。
康熙八年(己酉)，邑令海陵張侯幼學歸大鑑堂古額。
幼學自記：
達磨六傳而至曹溪，圓寂之後，諡曰大監，以表祖之道眼圜明、洞然無遺照焉。明金華宋浦江公濂顏天童之方丈曰「大監」，蓋以誌六祖之宗風於兹再振也。數百年來，興廢不一，流失在城市中，且為兵厮所有，幾斧斯為薪矣。會苾蒭沐峯見之，驚告余曰：「此先賢遺蹟，天童數百年物也，亟收取之，遲則無及。」余如教，遣胥馳索，遂得歸。余署銀鈎鐵畫，對而起敬者久之。夫斯文之墜地在人，莫不有天意焉。六祖傳燈以後，至元末，宗風寖微，而天童獨豎鉗錘，遮前絕後，天下靡然向風。宋儒闡明理學，後人反以「誠意正心」為嚆矢，此道幾乎息矣。明初，宋公以耆舊受徵聘，以理佐治平，遂為一代儒者之宗。宋公謂「不傳之心印，非天童無與歸」，故以「大監」顏其方丈，是以「遠禰六祖」許之也。既失，不可復得，而不自意珠回璧轉，纖毫無損，若有鬼神呵護之者。其所關于天童，輕重大矣，豈特太原之亡簪、江漢之墜履哉？是役也，沐峯之功不可泯焉，遂為記而歸之。
〔附紀〕案《字通》，鑑、鑒相同，而監又與鑑、鑒相通。周書：「人無于水監，當于民監。」詩小雅：「既立之監。」又云：「監亦有光。」《六書正譌》：「以鏡照人曰監。」此宋文憲書「大鑑」為「監」也。
康熙十四年(乙卯)，郡別駕郭公一鳳施法寶全藏。
(文林．梅槎)洪圖光記：
通府郭公皈誠佛教，以利濟為懷。向官江右，道涉鄱陽，忽際怒風，波濤山立；楫摧檣傾者，前後相望矣。公焚香祝曰：「若假弘慈，卸兹恐怖，願請藏經施寺，聿成勝果。」香烟所指，遂得浮嶼，障蔽狂飇，布颿無恙。於是捐貲八百餘緡，用酬心祝。楮札堅好、題躞致工，以卷計，六千七百一十七；以函計，六百七十八；以櫝計，一十有二。如波斯入海，得珊瑚寶樹，晃耀奪目，見未曾有。然非璢璃淨瓶，莫成位置。故思一精舍貯經，未有地也。已而，量移來寧。朞年間，政通人和，公餘多暇，入叩天童。時主天童者，歗堂山公。同登經閣，見層楯雲承、飛甍霞燦，而所藏經卷，不稱傑構。慨然曰：「某購藏經，貯未有所，今登斯閣，若協夙契。」乃載自虎林，供奉入山。時道俗瞻仰、香花夾路，函櫝莊嚴、人天歡喜，遂令名山勝地，增飾大觀。因念密祖創復天童，海內全盛，布金長者，接迹而至。似已豫知嗣法有人，宗風遠扇，機緣所會，後先同揆。是以不嫌其闕，留待今兹。嗟乎！方今燐燹偪爾，鄱陽觸目。郭公意欲仰藉經力，永鎮南土，息大地之風波，伏人間之鯨鱷。俾蒼生赤子，共上慈航；草木禽魚，咸登彼岸。豈若世人施舍，祈一門之福利己哉！公致經日，圖光幸陪侍入山，與觀厥盛。因攬筆記石，期附不朽。公名一鳳，號九苞，由歲進士，江南六合籍，金州人。
康熙十五年(丙辰)，山曉禪師本皙，集《寶積錄》於大鑑堂，後名其處曰「寶積堂」。
〔正疏〕錄凡九十三卷，附《敦本崇正錄》一卷，授梓。
康熙十八年(己未)，皙禪師建御碑亭於奎煥樓後。
〔正疏〕亭內樹碑四座，一鐫世祖章皇帝賜弘覺禪師敕書手詔，三鐫御書「敬佛」、「春城」、《梵網經》卷。康熙壬子嘉平月，臣僧道忞謹跋云：「世祖章皇帝，生同虞舜，入統中華。當幼冲之年，為百神之主，埽蕩欃槍，平清寰宇。又復多能天縱，既貫通儒之學，更窮釋氏之宗；以至池臨晉帖，畫彷元人，莫不汲幽造玄，深臻大妙。於乎！非位登五地、現御金輪，何以能此？歲在己亥，爰下天書，召忞入京問道。禮遇之隆，邁前安秀。洎忞力請還山，不忍遠別，乃留門人月、皙二子，開法隆安、善果，俾見源源，庶慰遐思。故或陪宸萬善，或賜餐大內，或奉御景山，或駕臨二寺。稱師兄而不名，樂快談而無諱。由是諭免僧眾禮拜闕庭，親灑宸翰，為書此卷。信乎！我皇真面稟靈山而不忘屬累者也。今康熙壬子，皙主天童，畏掩天章，孤上慈德，出授良工壽石，奉為我法萬世金湯。忞拜手颺言，恭述因緣左方，用彰奎璧。至若銀鈎鐵畫，出入歐、虞，則自有通人坐臥其下，三日而不能去者。」
康熙十九年(庚申)，皙禪師建古山門。
〔正疏〕舊在金莊橋邊，今進二十餘步。捐貲者，戎銓部上德；補「太白名山」額者，胡孝廉德邁。
是歲，又建法堂後東廊一帶，及增建輾屋三間，并修柴、圊諸房，砌法堂前晒經臺石。
康熙二十一年(壬戌)仲冬，庫司樓災，皙禪師重建，增高舊式五尺。
康熙二十二年(癸亥)，皙禪師重修殿堂，增建兩楹；過道護以欄楯。郡侯李公煦首施俸資。
(嘯堂)本皙疏引：
四明太白山之有天童寺，自西晉永康庚申，迄今康熙壬戌，閱年一千四百矣，其閒更建置百十有二。而吾祖密雲先老和尚，為今寺之開剏，歷朝賜額者三。而先師山翁老人，荷世祖召入內廷，問道啟法，賜號為「弘覺禪師」，賜額曰「弘法禪寺」。又詔俞《密祖語錄》入大藏，於是開創、繼述之功並顯焉。溯殿堂之建，迄今亦四十又八年矣。當時一木片瓦，皆密祖心籌而目遴，堅壯縝塓，自足垂之永久。但歷年半百，山風鼓雪，積作層冰；山露凝霜，復經綿雨，雖金石，猶然銷泐，况土木之質？時傷日損，月破歲殘；一鱗有罅，漸引漏痕，涓滴相沿，寸椽交病。深念修葺之萬無可緩，轉思經營之費不貲。在山衲則心心祇為祖庭，且以肅承先皇帝敬佛之睿意，敢辭艱瘁？于牢蘭海內大檀護，乃人人盡是菩薩；更以推重此名山報國之叢林，必投多寶于陀衞鉢中。昔王含作寺，錢不足，而獲三利之寶珠。所謂「二梵之福，獨歸補理故寺」者，良有以也。
是歲又濬築外萬工池。
(侍讀．藻如)王掞記：
《易》，以木上有水為井；其養而不窮者，不在初六之井泥，在上六之勿幕。勞民勸相，端有在已。崑崙為帝之下都，面有九井。《周禮》，挈壺氏兢兢於軍井之司，素綆銀牀，古人每重言之。耿恭疎勒，泉源坌涌，其驚神應。若西域八功德水，高僧能移致梵剎，大率精誠所格，必有靈異之徵，并受其福，而在釋氏尤著。寧波太白山天童寺，晉義興禪師道場也。咸啟之後，代著禪宗。密雲悟祖更以青蓮妙果，起廢振墜，遠續薪傳。其山孤峙海濱，大雲、小白，秀出天半。考天童舊志，有日月兩池，歲久湮塞。密祖重濬之後，以受西澗之水，沙石衝激，易為壅塞。山曉和上時欲疏鑿而未果。數十年來，未竟之緒，而嗣法弟子淨雲、自可兩公，願為勸募。得石門遠思曹先生家人輩暨四方善信揮金相助，以全山公之願。淨雲為名家冢婦。夏考功，孤忠亮節，垂聲峰泖。令嗣存古，偕婦翁錢職方，並罹黨禍。淨雲悼門戶之衰零，念浮生之泡影，皈禮空王，精心淨觀。其識力高遠，殆過人百倍。余覽曉和上「奏對錄」，參究宗旨，至尊欽仰。一衣一鉢，諒非輕授。淨雲以閨房之秀，領袖法嗣，其心契者不已深乎！夫羣生之溺苦海久矣，金乘珠藏，洒楊枝之一滴，登于彼岸。淨雲弘無上願力，俾靈山一會之眾，咸飫瓊漿。斯固上六之勿幕，非若初六之井泥也。余聞節義之家，類多龍象之侶；諸行事為上帝所默相，井養不窮，宜其還至而立效已。夫利濟之澤，普及法侶，是德施之廣也；功行既滿，俾密祖始願快然無憾，是承前之誼也；聿旗、問水之間，雙池并列，直與鬱林、司命各著奇觀，是法門之勝蹟也。蓋一舉而三善備焉。余曏者選士浙水，兩至甬東，竟不獲一登太白。聞淨雲之事，恍置身于二十里松之內，遂因其請而記之。
又重建中峰菴，并疊秀軒。
〔正疏〕屋凡十有一間，中奉密菴傑禪師像，以其塔相近也。宋時原有菴軒，今增置天然閣三閒。
〔附〕昔夢堂噩禪師曾著有〈中峯菴、疊秀軒賦〉，湮沒無聞，只存殘碣。聞性道補曰：
領扶輿之旁礴兮　循天作以獨崇
氣漻漻而骨厈厈兮　抗孤潔以自沖　動星垣而下河漢兮　蘿薜為之垂鬉
飲沆瀣而衣松柏兮　烟霞結以成墉　溯瀚海之東南兮　峙太白之巃嵸　衍青鳳之廻翔兮　蜿蜒亙于蒼龍
面盤嶂而背盂巒兮　輔東谷而弼玲瓏　羣然俯首以聽命兮　儼羅拜而肅恭　插碧霄而通紫極兮　惟一峯之得中
當沙盆之未破兮　泉瀁月而彌縫　驚沙盆之忽破兮　泉月漏而難𠑽
系臨濟之十四世兮　傳天童之正宗　豎窣堵于山阿兮　曰密菴傑之幻封　架軒軒以疉秀兮　老噩賦就而精工
跋清容而服膺兮　書漢隸而碑礱　問菴中其誰寓兮　寄左菴之芳叢　及朽木之來訪兮　仰無傳孠之高風
遭亢龍之有悔兮　汎洪水之洶洶　蕩木石而靡遺兮　鞠蔓艸之茸茸
布密雲而施法雨兮　開闢重見于鴻濛　橫一棒以振四海兮　構浮空之梵宮　得善繼之喆嗣兮　號弘覺曰山翁
補天缺而奠地維兮　藉兩住以帡幪　接善述之令子兮　跨東林之遠公　劺十載之經營兮　道峻勛鴻
友宗雷而契陶陸兮　今更聚石于芝峯　山再曉而日杲兮　舒嘯堂之雍容
繇天闕旋而地靈協兮　轉層巘之鬱蔥　體苦心而度艱遇兮　扶破盆而薪紅　緇素傾願以競歸兮　望道德之如嵩
乘清暇而禪文字兮　凌石門而稱雄　觀其雅度如秋兮　嚴律如冬　擔寒梅之瀟灑　堅古柏之髼鬆
潺潺兮於菟跑流之利澤　款款兮宿鷺盟締以心同　懷祖烈兮埽苔痕之絕壁　隨步趨兮每尋勝于孤笻
豫占吉壤兮　箕效良弓　神凝氣結兮　性靜心融　五色斑斕于香土　千華璀璨于高谼
障朝霞兮暐暐　縣夜月兮溶溶　鹿甡甡而求友　雉簉簉以相從　等峩眉于天半　削紫翠之芙蓉
象王呈牙于白石　神猊遙吼于青蓬　鎖翠披瓔珞之委委兮　清關激佩玉之淙淙
敕鼇柱兮擎今時之寶塔　揮鯨鬣兮鳴他日之金鐘　染烟老竹　譯韻孤桐　陳言濫齒兮慚續貂于無夢　醜畫汚眸兮愧學𧓒于雕蟲
(中翰．戢齋)徐勍：中峯詩
天放吾曹歲月閒　相攜衝冷過東山　疎鐘出谷迎人遠　古佛同龕笑客顏
撥火連宵吟小閣　聽泉長日坐清關　此遊似覺晴光好　踏徧芒鞋未欲還
(孝廉．恕齋)謝為憲詩
白雲深處倚枯笻　謖謖風生百尺松　一髮青山長不改　路人遙指是中峯
芙蓉削就裊烟鬟　嵓壑山陰似此閒　一徑逶迤精舍靜　藤蘿未許俗人攀
(進士．鄂山)張起宗詩
築室幽棲青鳳山　路盤石磴共追攀　看雲變幻仍歸岫　待月𤫩瓏勿閉關
三徑野花何用植　萬竿脩竹不須刪　我來初就蒲團坐　便欲留連未忍還
又：疊秀軒詩
隙地誅茅翠可捫　小軒閑處倚雲根　鉢囊挂壁松枝老　麈尾橫琴竹榻溫
鳥語花香閑白晝　山光潭影靜黃昬　何緣得到維摩室　一破蒼苔屐齒痕
(中翰．鹿亭)胡德邁詩
遺蹟中峯在　誅茅勝地賖　寒烟和樹直　脩竹背山斜　客至燒新茗　詩成見晚霞
老僧頻指點　幾處種梅花
聞鐘知寺近　數武即清關　別業中峯老　遊人太白還
鑿泉成碧沼　閉戶有青山　不是方袍客　誰來此地閒
(鳧巖)徐志泰詩
誅茅編柵傍山斜　疊秀新成景最嘉　滿地仍留僧種竹　四簷重憶鳥啼花
到窗雲影隨風澹　出谷溪聲帶雨賖　投老不須開法席　一瓶一鉢是生涯
康熙二十三年(甲子)，皙禪師重建東谷菴，并重建普同塔院。
康熙二十四年(乙丑)，又修密祖南山塔院，重裝祖像，外建石橋(名曰大僧)，并造肅敬亭。
康熙二十五年(丙寅)，刊立重興寺碑。
(司農．蜀遂)李仙根：〈重興寺記〉略
天童自義興以來，建幢繼席，雷無歇響，炬列長紅。蓋亦徧世界妙嚴，闡化選佛之場，未有繩繩奕奕若斯之盛矣。迦文舍利出太康之三年，至義興開山，纔十九年，則是佛出八萬四千之一以鎮曜南天，而義師即以全身福慧，光啟山靈。鶯鳴谷應，符證明確，宜其為金庭英藪，莫可比▆也。自唐宋及元明，屢有興替，皆圖維締構，往往廢不久而即復。蓋天人合發，不使少有墜湮若此。萬曆丁亥秋，忽值龍怒，風雨驟臻，傾蕩就盡，四十餘年莫克維新。夫以山之名勝如彼，歷世諸天人鬼之所瞻護如此。一龍也，昔以仁，今以暴；昔可以化馴，而今獨以怒逞哉？天下之廢興一也，有小廢也則小興；欲其大興也，則必有大廢。龍之為物至神，夫固知法王再造之有屬矣。崇禎戊辰，迎密雲悟禪師於金粟，未果行。又三年，傾企申請，乃至。當是時，一壑荊榛，崇丘敗甓耳。師乃不惜肝腦，觸機披瀝，運正法味，應眾飢渴，頓令緇素雲集，財力輻合。自入山三年，稍有建置。後以海舶致材于閩者，再於乙亥歲，成天人師殿，次天王殿及法堂、大小方丈。其餘堂則有先覺、雲水、新新、東禪、西禪、東客、西客、應供、延壽。樓閣之大者，則藏經、回光、返照、鐘及庫司外，復有小者三。至于廊、寮、房、室，凡有名者，二十有三，以次建置焉。其激于池者，殺之；衝于溜者，隄之；艱于渡者，橋之。塔廟表之江埠，院之山場、莊業、茶亭、松關，無一非師隨意擘畫以成者也。若夫摶土、刻木、範金、施繪，瑞光備現于鬼斧神工，猗歟，百千萬祀之佛海哉！師以壬午秋示寂，所付嗣十二人，繼住者木陳忞、費隱容、林野奇、牧雲門、浮石賢。順治丙申，忞公重應住持。己亥，蒙世祖章皇帝欽召，稱旨，錫號「弘覺禪師」；而《悟公語錄》，俞入大藏，恩賜倍隆，洵希世之遇也。忞公去，付弟子遠菴㒥公；一紀，付山曉皙公。公固昔所侍，應召追隨禁廷者也。公承師志，殫輯《寶積》諸錄，復綢繆堂構，繼述可謂善矣。兹皙公以寺重興，未有備記，屬之仙根，根曰：「夫佛法上等事，以智慧波羅蜜照破一切虛妄名相；而行願、回向，則又取夫廣修供養、隨喜功德。有漏無漏何以殊焉？」當義興之初啟東谷也，一把茅內，清風明月，何輪奐丹碧之有哉？然而金繩、甘露，青豆、赤華，已不可謂非彌滿山谷、照爍古今矣。至宏智覺禪師，于一年所，能致層樓傑閣，標奇聳觀，以今况之，不更遜乎？若夫華嚴會上，佛于默然趺座中，現種種光；于一光中，現種種國土，菩薩、宮殿、寶座、香花、雲網、音樂、飲饌圍繞，咸讚其為人天福報所不能及其億萬之一者，又當何如？而以興造名藍于門百堵，遂謂不朽勝事，度亦悟禪師所不屑也。雖然，予又嘗思之矣，諸佛菩薩于一切有無際，莫不截斷，惟眾生不能斷；非不能斷，實不可斷，亦不必斷也。眾生由六根而迷，亦由六根而悟。莊嚴色相，六根之所寄也。當其迷之之時，而與之語「某時有佛光，有種種饒樂」，鮮不疑也。即其有志向上者，而與之語「倚嵓傍枯，焚頂截臂，可以直超玄要」，恐不盡然也。今試使建一剎于此，而能令人見所未見，聞所未聞；又見所真見，聞所真聞；喜于心，動于目，舞蹈于手足，泛葦航而不懼，步林麓而傾誠。至或剪除葛絮，直探慧日；或鐘魚梵唄，悽切心脾。甚至進退坐臥，耕芸工作，熙熙雍雍，如三代禮樂，頭頭皆是。而又使富貴利達、聰明才辨之士，俯首調伏，望慈月而生清凉。而市井山林，童叟鄙樸，貧餓不能自生，滑黠不可馴制者，亦知發蒙易轍，戀命趨福，則是莊嚴色相之所成就。如是謂之有漏乎？無漏乎？由是而知，舍利之出太白之下，諸大禪師之所拮据不懈，至烈于火、敗于水，除其舊而兆其新者，孰非以此故哉？予是以與皙公，更有望于後之作者。
(觀察．琅槐)杜漺：游寺詩
古寺遶長烟　隔嶺見蒼莽　松杉如比屋　更出羣峯上　山僧導我前　楖栗一條杖
云令龍象伏　斯言何洸漭　天荒破義興　密公更雄長　妙音胡寂然　使我失瞻仰
風雨宿山房　夜聞鐘磬響　忽洗百年愁　琉璃見精爽　皓月忽一輪　林杪寄真賞
參差佛閣倚流泉　太白峯高直上天
十丈蓮中開士偈　三生石上化人緣　今聞啞女稱維衞　始信天親是普賢
風雨滿龕塵夢曉　雲中一指示兜綿
(郡守．▆菴)崔維雅詩
久隨綠水青山夢　未試長松一塊濤　出郭江聲如有約　入峯霞氣已全高
欣逢僧象持金地　恭覩天章捧玉毫　願與斯民同樂土　春風春雨滿林臯
(邑令．曉菴)張幼學：天童道上詩
山灣綠水曲　每曲總成幽　漁網時驚鹿　田歌閒叱牛
廻環穿碧樹　迢遞上紅樓　早晚辨彭澤　來從慧遠遊
又：和杜海憲韻
九廻松壑響幽泉　豈獨丹山是洞天　流覽個中窺眾地　登臨無盡絕諸緣
璽書如見先皇帝　几杖猶傳古聖賢　一宿翠微清夢遠　滿林風雨竹綿綿
(侍御．道南)胡文學詩
條風扇將莫　萋萋蔚平楚　夾岸春色多　鶯花燦香籞　名剎隱龍象　冥參相期許
但為趙州茶　不求嬾殘芋　欽兹南禪風　克纘西來緒　泥金煥璿題　奎文夜光吐
眷懷溪山深　披襟道力鉅　探幽有舊要　回尋讀書墅
(蟄菴)錢光繡詩
十里松陰映碧蘿　雲開梵剎迥嵳峩　擔𧚌黃葉歸茶竈　簷引清泉入飯鍋
曉霧出林迷洞壑　寒飇到峽響山阿　大千一粟堪成供　給侍無勞童子過
(希周)余洽詩
纔入名山耳目奇　眾峯拱立白雲歸　客投深院心都靜　僧在上方茶正馡
世事只緣多一我　法身原自少諸非　此間了義皆經濟　坐聽鐘聲度翠微
(御三)沈延統詩
名山紛我思　良儔快容與　陶然寄扁舟　春波正清楚　取次遵東臯　喬松暗林籞
古剎肇永康　山房杳深許　時坐清關橋　泉聲理幽緒　嵓石▆玲瓏　帝座若逼處　松竹點笙磬　苾蒭一披叙
溪風山雨至　輕寒襲纖縷
(二見)周容：同竹窗夜入山詩
山程半日脚　寒谷易昏黃　緩步淹同侶　回首烟蒼茫　鳴澗為我西　歸雲為我傍
松行逼天窄　聚此沙路光　適興愜寂寞　隨遇成徜徉　但聞竹杖聲　不覺人語忘
門遙一炬碧　路轉殘磬長　幽事寧易得　人生自匆忙
夙約試新茶　又失看紅樹　私念行就衰　苦為塵事沍
兹行舟楫餘　過嶺客暇豫　危橋聽鴻來　短策看雲駐　峯會暝色疑　天陰落日悞
但得此心酬　何須歎遲暮　翻如意外來　忽爾空堂聚　隔簾聞雨聲　隨客先後步
(覺菴)邵似歐詩
太白山上雲接天　太白山下水平川　蛟龍窟宅不可近　時時烟霧相糾纏
我聞此中隱君子　芒屩蘿衣心似水　偶挈笻杖撥雲行　行人邂逅青山裏　相逢誰識是仙人　道是青山未出塵
今日不知何處去　風風雨雨一山春
(蓉嶼)張瑤芝詩
嘯傲烟霞夙有緣　又同老友問諸天　幽禽盡日啼青嶂　靈沼千秋湧白蓮
點筆漫裁康樂賦　焚香徐叩遠公禪　山僧招我相茶話　明月清風不敢眠
(礐樵)李文纘詩
吾師息念二林中　寂坐山堂佛影通　去亦偶然辭百丈　留無不可為蘇公(時留遠公復住)
頻年夢寄高嵓到　此夜鐘聞半偈空　倘許禪坊依澗下　石梁終日聽松風
(梅谷)張鴻儒詩
三十年前快此行　今來猶覺一笻輕　松杉已改當年相　丘壑還知昔日情
雲為留人時近袂　雨因愛客忽收晴　故人若曉吾將至　亭畔先教埽徑迎
(證山)周斯盛詩
雅性愛山水　往往值歲晏　昨歲入梅峯　側徑逢微霰　兹亦三度遊　草草媿未徧
寒風招我來　霜清松色善　層嵐起復收　褰裳試登踐　木脫鳥無聲　怪石開生面　高呼謝參軍　揮手不可見
吁嗟古與今　忽忽如流電　嶺雲獨無心　深烟結片片
(二見)張鸎詩
石壁凌雲出　祇林傍日開　入門聞梵語　說法有瑤臺　樓倚千峯仄　天空獨鶴來
高僧知愛客　豫使埽蒼苔
(貢士．石枰)潘訪岳詩
同人來鹿苑　塵累頓然空　深谷忘諸相　雙池映萬工　蜜脾嘗品異　高足和詩同
竟日談無厭　山花處處紅
十笏通幽徑　扶笻入翠微　臥憑流汩汩　坐聽說非非
舌吐青蓮艶　歌成白雪稀　徘徊天欲暝　雲氣擁禪闈
(缶堂)董道權詩
松關深處與雲齊　遙憶同人此杖藜　庭柏忽垂師有約　山樓無恙客分題
不成獨行逃蓮社　已讓諸公笑虎溪　為寄傳燈居士語　年來應解聽黃鸝(蟄菴有約，未得入山。)
(東臯)丘玉詩
繩牀靜夜集幽虛　茗碗蕭蕭坐論餘　放志莫隨霄鶴去　閑心且逐海鷗居
看山此日依黃葉　結社何年種白蕖　豈待尚平婚嫁畢　息懷先擬事匡廬
(章溪)余浱詩
秋末寒楓葉滿江　莫攜瓢史上吳艭　九年仍作空桑舍　一鉢還依太白幢
深樹花飛宵麈落　乍廻雲臥曉鐘撞　晤言此日成千載　但向林公意自降
(雙水)陸鋆：次先方伯公韻詩
路轉峯廻豁眼新　上方臺殿近星辰　龍歸絕頂參常到　塔湧奇香散自頻
陰壑慣飛經宿雨　老梅先發隔年春　塵蹤縛我緣何事　欲向祇林證夙因
(鶴亭)陳可先：入山詩
太白峯頭好住家　青山層疊鎖烟霞　雲橫古寺龍歸鉢　日麗珠宮鹿獻花
滿徑松肪堪釀酒　懸崖石乳恰宜茶　我來不用天童供　占得清幽興倍賖
(西溪)萬斯備詩
依石寒烟覆碧蕪　松陰欵欵杖藜扶　空山更聽新桐葉　舊社猶餐老䅽蒲
雲外暫隨鶴共返　嵓頭仍聚石為徒　夜來法鼓重傳罷　還似舟廻渡口無
(二見)胡德邁：同友夜入詩
松關迢遞竹輿輕　又傍雲嵐薄暮行　一徑初交寒月影　千山遙落晚鐘聲
鳥依疎樹高還見　人在微烟遠尚明　漸有燈從嵓際出　林閒知是老僧迎
(影巖)林樾詩
天光垂夏首　奇雲垂蘿戶　拂拂生清輝　每自松閒吐　山轉出寺門　斜陽捲宿雨
攜杖歷山隅　曠然見太古
愛山不住山　未盡知山勝　住山能愛山　豈使山容賸　眷懷愛山人　遠霞與之暎
曲徑獨徘徊　忽來一聲磬
過雨山無定　翻疑近不青　路方通野屋　樹忽掩茅亭
領略神能接　盤桓足自停　水聲今古一　曾許幾人聽
(二見)徐志泰詩
山禽作春聲　夢中喚我起　曲澗散朝霞　古池明積水　巍巍太白峯　當殿若環峙
眾山雖迢遙　差詩兒孫比　緩步躋崇階　大觀信觀止　山寒雲滿樓　松暗烟生几　鳥飛綠嶂中　僧老幽篁裏
但已離喧囂　便得脫泥滓
(忠育)史在稷：天童道上詩
雲飛何處是玲瓏　小白山連太白峯　兩月春花香野岸　一灣溪水繞寒松
烟迷隔嶺疑無路　樹密前村聽有鐘　行到清關橋半里　老僧石磴坐從容
(湘谿)本圜：入山詩
縹緲羣巒列翠遙　玲瓏終日對雲霄　石蘿風露寒千葉　斗氣春陰覆一橋
花散梵宮人捉麈　鐘傳齋閣客𠼫瓢　白椎想見豐干舌　烟霧蒼茫捲落潮
(蠡齋)超寤：阻雪別諸公詩
入山凡七日　五日雪相續　梅花生肥香　草芽壓纖綠　萬境寂無聲　雲中鳴一鵠
心醉目亦飽　短筇出山腹　晨光錦鏡開　前溪露茅屋　去路不愁多　山山踏寒玉
康熙三十四年乙亥，經藏閣燬于火。
四十年辛巳，天嶽禪師本晝，重修佛殿。
四十二年癸未，欽賜「名香清梵」匾額等件到山，(臣僧本晝)嵩呼、膜拜之餘，復獻鄙言一律，恭謝聖恩：
此生冰檗一頭陀　謬忝恩光注薜蘿　渴驥凌風來魏闕　怒猊銜澤瀉天河　漢宮桃豈仙瓜並　劫石心同玉硯磨
更祝吾皇天共老　永為法社障頹波
(鄞令．御六)王居中：恭賫御題匾額赴山，紀贈詩
色相全空不染塵　蒼松手植徧龍鱗
袈裟舊賜藏金閣　寶墨新題降紫宸　杯渡錢塘傳舜孝　錫飛太白頌堯仁　名山此日祥光覆　喜得攀雲禮上真
(二見)張起宗：同王明府送御題匾額，恭紀集唐詩
鸞鳳旌旗拂曉陳　山川歷歷在清晨
瓊臺含霧星辰滿　霄漢無雲日月真　賜額御書金字貴　垂軒弱柳萬條新　曾於太白峯前住　八部同瞻一佛身(王維　張九齡　李白　王建　王建　趙彥昭　白居易　廣宣)
五色如絲下碧空　眾香天上梵仙宮　石潭倒映蓮花水　幽谷時聞虎嘯風　未捲翠簾朱閣上　捧將堯日慶雲中
一千龍象隨高步　共識皇恩造化同(許渾　武元衡　錢起　韋應物　許渾　王建　裴休　張說)
四十五年丙戌，偉載禪師元乘重建經藏閣，并修戢南山塔院諸寮室。
四十七年戊子，化士實慧募砌入山石路一十五里。恒如、善來同為募助。
五十二年，請梵本經一藏，住山超乘自記：
密雲悟祖，中興天童，殿堂、樓閣巍然畢備；惟藏經樓忽遭燬，基生荒草，經廢梵本遂闕焉十載，未能頓復前功。乘于康熙四十四年乙酉春繼住此山，時有北京內務府張公（諱萬鵬者），知此山凡海內學道之士，納之廣而非泛，至之遠而非外，謂此三藏法寶之樓，豈若虛設乎塵積之函？外壯其連雲之棟，徒招凡跡以登臨，致流光之唐喪者，可任其廢久而不舉耶？乃慨然捐金，俾得鳩工再建。未及期年，即告成，并新請三藏，安置其上。閣七間，高五丈餘，深五十尺，橫百尺。中立大悲懺法之壇，龕几、幡蓋，莊嚴悉稱。由是夕燈達晨，晨香接夕，千僧閱習，遂無虛日。此藏也，此閣也，因一廢而復舉，一缺而愈備，皆張公偕其夫人，不待勸施募與而獨賴其成之，易且速也。公由工部郎加一品服；誥命夫人王氏，法名傳髻，能手書《法華》全帙，歸于閣。今癸巳三月，逢聖壽恭祝，又捐金重飾大殿金相三軀、飯僧圓藏、作熏脩法事，此特夫人與子鼎升、鼎彝等，必于名山禪剎，共竭報上之誠，正大異乎庸愚之私邀福己者。名山之光，由斯一念，同日以增。年祝萬年，欲無盡期矣。故悉記其一門功德，真信三寶之標榜，立于石。
太白山十景詩
元乘
深徑廻松
開青闢翠兩行松　夏續春陰雪斷冬　未見梵天樓閣露　深深先有出雲鐘
清關噴雪
最宜雨後看清關　百道泉歸一噴間　滾滾雪濤翻不盡　大開龍口響空山
雙池印景
池清外內合胸襟　容得千峯倒插深　蕩月磨風如鏡裏　從無痕迹著浮沉
西磵分鐘
鉢盂峯下落匆匆　溪竹交加曲轉東　聽得滿山風雨夜　鐘聲又在月明中
玲瓏天鑿
西嵓高豁有窗軒　雲見真根水見源　臥雪膽寒離夜虎　攀藤臂斷墮秋猿
太白生雲
晴時為淡雨為濃　村外先占此一峯　我只在山看畫法　妙於染處藹重重
東谷秋紅
太白山中東谷秋　夕陽紅樹晚雲樓　好春別有霜天外　早是梅花接上頭
南山晚翠
南山翠拱北峯寒　覿面招呼向晚看　流水隔橋春尚在　竹扶松老萬千竿
平臺鋪月
月光鋪滿一臺平　皎皎黃昏到五更　何處不逢山夜好　對人無此十分明
鳳岡修竹
青鳳岡頭日日來　黃鸝囀處坐青苔　好風引入天然閣　竹下春蘭秋又開
康熙五十三年，重葺外山門，又重飾大佛像三軀并羅漢像。
乾隆二十一年丙子，法堂燬於火。
嘉慶十六年辛未，敏菴禪師法堂重建、主席方丈、兼修餘屋。

[book_title]天童寺志卷之三
先覺考
晉
(開山)義興祖師
前《嘉靖志》〈白川居士楊明傳〉云：師于西晉永康元年，誅茅于今寺之東谷。時有童子日給薪水，久而辭去，曰：「我太白星也，上帝感師道行，遣侍左右。」言訖不見。人遂稱為太白禪師，因以名山，蓋天童之第一祖也。其遺址則今東谷菴是，俗稱為「小天童」云。
〈惢泉居士聞性道傳〉云：師以永康庚申來結茅東谷。此地雖峰高磵曲，尚未標勝，而人迹亦罕至焉。陸士龍言鄮縣風土之盛，則曰「西有大湖，北有名山，南有林澤」。此就同谷立鄮治而言，故指錢湖在西也。北有名山，其遙指今之太白育王乎！自秦時沙門室利房等至，見金人飛戶而出，始皇以為異。漢武時，霍大將軍過焉支山，得休屠王祭天金神，置之甘泉宮。二者即佛像入中國之始也。迨東漢明帝永平丁卯，其法盛入。攝摩騰、竺法蘭為領法之沙門，距義興祖師時二百三十四年，尚未分宗秉法。今之稱禪師者，誤也。是時，行僧各尋山川幽邃處靜修。厥後典午東移，多清談名理，出入彤廷朱戶，乃託買山以隱，不亦矯乎？義師不留氏里，獨栖危巒窅谷閒，誰其引之？區區薪水之役，誰其代之？惟誠則感而通，太白星之為童子，誰謂上帝相遣？太白山之歸義師，豈非本地風光，歷千秋而不沒哉？
唐
法璿禪師
師之母，夢吉祥天女引行摩利上宮而娠。稍長，即出家。開元壬申，入太白山，披荊莽，得晉時義興祖師結茅，感太白星化童子，日給薪水之故蹟，乃建精舍於山之東麓。日誦《法華》甚虔，有天童躡雲升降，捧天食來供。山之又名「天童」因此。祕書萬齊融建多寶塔於精舍西南隅，師嘗遶塔夜行，侍者見師身與塔齊。明《永樂鈔誌》言，順陽范的嘗書碑備述其事，惜今失傳焉。
宗弼禪師　曇總禪師　觀宗禪師
右三師中，弼、總法系無稽；惟觀宗嗣雲居智（四祖旁出，牛頭融第九世孫）。
〔質疑〕按宋《寶慶志》載，唐至德中，僧宗弼徙寺于太白峯下。列志皆仍之，惟元危素〈朝元閣記〉言，至德中，禪師曇總來自縉雲，與禪師觀宗徙太白峯下。據列志，有宗弼而無曇總、觀宗；據危記，有曇總、觀宗而無宗弼。蓋宋志前于危記，宗弼之名是確。豈觀宗即宗弼一人耶？但無的考。今姑依本寺舊志，並存以列三師之名；而〈建置考〉中，亦不敢有遺焉。
清閒禪師
〔旁徵〕按明《永樂鈔志》載，師欲建食堂，已伐木於山，而人力不能以出。師與其徒潔，設齋於峰頂。祝畢，天雨，泉飛澗溢，浮栰如箭，達於其所，遂成廣廈。飯僧其中，當夏若秋焉。又與僧曇德同植夾道松，凡二十里，此載於《乾道圖經》者也。
(開法)心鏡奐禪師(舊志缺，今補)
〔本傳〕師名藏奐，華亭朱氏子。母方娠，及生，常聞異香。兒時墜井，有神人接持而出。丱歲出家，師事道曠禪師。弱冠，詣中嶽受具戒，母泣，念其遠，一目不視。及歸省，即日而明。臨喪哀毁、廬墓。所居院側有妖神，在湖以惑漁人，罿鯹四塞。師諭戒之，厥患遂絕。後歷遊湖山靈境，復詣五洩，契旨於虛默。默蓋嗣馬祖一也。會昌間，勅度師居長壽，手緝大藏之燼落者。南海節度楊公典姑蘇日，請師歸故林以建精舍。大中十二年，分寧宰——四明任景求，捨宅為禪院，迎師居之。初，景求之將迓師也，人或難焉。對曰：「治宅之始，有異僧令大其門；二十年後，當有聖者來居此。」師至，正二十一年矣。剡寇裘甫，卒徒二千，執兵晝入，師冥心晏坐，神色無撓。盜眾皆悸懾，叩禮，逡巡而退。寇平，郡申奏請改禪院為棲心寺，以旌師德(即今甬江東之補陀寺)。當師之居天童也，在歷遊靈境時，逅會昌、大中之際，其遺跡則徙清關之神龍於太白峰頂，鎮毒蟒於小白嶺上。郡守崔琪稱師凡一動止，禪者畢集，環堂擁榻。師乃學識泉湧，指鑒岐分。詰難排疑之眾，攻堅索隱之士，皆立褰苦霧，坐冸堅冰。一言入神，永破沉惑。在天童，當為開法之祖師。在長壽時，嘗謂眾曰：「昔四明天童山僧曇粹，乃吾之前生也，有墳塔存焉。」及追驗事實，皆如其言。以咸通七年八月三日示寂，世年七十七，僧臘五十七。命權窆於天童巖，令三載後焚身。至期，異香凝空。發塔揭龕，儼若平生。茶毗巖下，獲舍利數千粒，紅翠交暉，白光上貫。弟子戒休，齎舍利、述行狀，詣闕請諡。奉勅褒誄，諡曰「心鏡」，塔曰「壽相」。宋天目禮禪師，重裝師像及僧伽像，有開光法語云：「心鏡僧伽飾舊容，分明五彩畫虛空。要知空作何形叚，只在如今一點中。且道是那一點？（以筆作點勢云）開眼也著，合眼也著！」
咸啟禪師
師會宣宗大中改元，有復僧寺之詔，乃請本寺充十方住持。
〔質疑〕舊志云「師嗣洞山价」，及考〈徑山鑒宗傳〉，云「出弟子尤者，天童山咸啟，勅賜紫衣」。然則賜衣之典，本山反失記載，而載之於徑山宗之傳。其為宗之弟子，諒亦非誣。况宗嗣鹽官安，安嗣馬大師，源流有本。或先洞山而後徑山，未可知也。品至超世者，曾經參問，便欲羅之門下；修錄人亦不暇詳辨使然。舊志於逸事中，載天童有兩咸啟，真說鈴也。
義禪師
師嗣洞山价，舊志〈總論〉謂「曹洞宗自咸啟始，繼席則義禪師，其昆季也」。夫義名不全，傳自無考據。亦臆啟禪師之嗣洞山价而云然？
宋
寶堅禪師
師嗣智門祚，祚嗣香林遠，遠嗣雲門偃。
懷清禪師
師嗣五祖戒，戒嗣雙泉寬，寬嗣雲門偃。
瑞新禪師
〔集畧〕師主天童，在仁宗慶曆間，時王荊國安石為鄞令，交相道契，有〈答師十遠詩〉云：
遠水悠悠碧　遠山天際蒼
中有山水人　寄我十遠章　我時在高樓　徙倚觀八荒
亦復有遠意　千載不能忘
及其經游宿寺也，記云：「質明，與其長老瑞新上石，望𤫩瓏巖，須猿吟者久之。」又有〈書瑞新道人壁〉者，蓋師移主金山之龍游，公訪之，而師已歿，其辭云：「始瑞新道人治其眾於天童之景德，余知鄞縣，愛其材能，數與之游。後新主此山之四年，余自淮南來視蘇州之積水。卒事，訪焉，則新既死於某月某日矣。人知與不知，莫不愴焉。而余與之又久以深，宜其悲也。夫新之材信奇矣，然自放於世外，而人悼惜之如此。彼公卿大夫操治民之勢，而能以利澤加焉，則其生也榮，其死也哀，不亦宜乎！時皇祐五年六月十五日也。」秦少游撰〈懷賢行狀〉，言賢從瑞新禪師游十有二年，知宗門承襲賓主之事。自雪竇移金山之龍游。龍游火災之後，新禪師實中興之。先是，雪竇顯禪師有〈答天童新和尚詩〉云：
中峰深且寒　敧接海邊島
松凋不死枝　花坼未萌草　飛瀑吼蛟宮　幽徑分鳥道
伊余空寂淹　浮光寄枯槁　冥遊天地間　誰兮可尋討
孤立雲霞外　誰兮可長保　兹來仁者來　還稱太白老
荷策扣巖扃　重席展懷抱　示我商頌清　休誇郢歌好
報投慚抒辭　難以倫嘉藻
又和頌云：
𤫩瓏巖古寺　冠乎明越境　海眼通冽泉　天心聳危嶺
嘗遊興未闌　遐想神忽凝　彼士真覺雄　相鄰不孤迥
吾愛濟橫流　孰云煩慮屏　吾愛整頹綱　豈止浮根重
棲梧鳳九苞　追風駿千影　顧我不爭衡　與誰閒鬬茗
乘時既磊落　照世非昏暝　佇為王者師　三千統摩頂
集略如此。
普禪師
雪竇顯禪師送師詩云：
迢迢別海涯　颿挂杪秋時
島樹落寒葉　人誰訪祖師　浪開游象急　天闊過鴻遲
早晚歸林下　千徒不共知
〔質誤〕瑞新禪師自天童遷金山，嗣歸宗柔，《續燈錄》以金山新嗣福昌善，分兩人，誤。
清簡禪師
〔補畧〕師，錢塘張氏子，性孤潔，時號「簡浙客」。嗣歸宗柔，晚居雪竇而終。塔於資聖寺之東南隅。宋孝宗題師遺像，惜無傳可稽。
子凝禪師
師重植夾道松二十里。嘗與延慶法智師知禮辯《十不二門指要鈔》義。中引達磨門下三人語，累書往返詳悉。師嗣崇壽稠，稠嗣法眼。雪竇顯禪師寄師詩云：
經旬抱疾阻春霖　莎砌重重蘚暈侵　曾約偕遊未能得　暮山空鎖碧雲深
利章禪師
師嗣雪竇顯，顯嗣智門祚。
清遂禪師
師嗣石霜圓。其法嗣：大中立志、靈隱慧中、乾元惟圜、萬壽應城。
澹交禪師
師嗣雲居舜，雲門偃第六世孫。
可齊禪師
師，台州應氏子，依天台國清道才薙染，得法於圓照本。本嗣天衣懷，懷嗣雪竇顯。師初住安樂山，晚遷天童。
佛國惟白禪師
師，靖江人，嗣法雲秀。初主天童。徽宗召入禁中，三登高座。勅命留住東京法雲寺。進所撰《續傳燈錄》三十卷，帝御製序，敕入大藏。其法嗣十四人：佛鑑惟仲、乾明永因、智者紹先、勝因崇愷、福聖仲易、月印慧海、建隆原、普照法最、天寧修、慧濟普虔、二祖璇果、羅漢遇、三祖策、廣教堯。
普交禪師
〔備傳〕師邑萬齡鄉，畢氏之子。自幼穎悟，未冠從釋。初住錢塘南屏山，聽天台教觀，因修懺悔佛事。途遇道人問曰：「師之懺罪，為自懺耶？為懺它耶？若自懺，罪性何來？若懺它，它罪非汝，烏能懺之？」師不能對，歸語南屏，亦不能決，遂憤然辭去，徧行尋訪。逮造泐潭，潭知其為法器，見入門，即訶之。擬問，則杖之，使去不復敢進。一日，忽呼曰：「我有古人公案，要與商量，何不自室中來？」師擬進，潭喝之，豁然有省，呵呵大笑。潭下繩牀，執師手曰：「汝會佛法耶？」師以手托開，亦喝之，潭呵呵大笑而坐。師以偈呈曰：
若人問我解何宗　一喝須教兩耳聾
滿杓黃虀飽喫了　生涯總在鉢盂中
自是機辯迅發，學徒爭歸之。士大夫數虛席以迎，師悉遁去。歸隱天童山，掩關却埽者八年。會寺虛席，郡僚邀師甚力，遣吏候於道。師不得遁，居之六年，引退。以宣和六年三月二十日沐浴陞座，留偈辭眾曰：
寶杖敲空觸處春　光陰電掣舊曾聞
昨宵風動寒巖冷　驚起泥牛耕白雲
擲筆坐逝，俗壽七十七，僧臘五十八。闍維獲五色舍利，頂骨牙齒不壞，塔於天童寺山之西，原中書舍人黃龜年為之銘：「師，修持清苦，行履孤潔；正揚祖令，灑落軼羣。」陳忠肅公瓘嘗贊之曰：「拶破黃龍第四關，世人猶問生緣法。」其推重源流若此。師嗣泐潭乾，乾嗣東林總，總嗣黃龍南，南嗣石霜圓，嗣法者三十餘人。能傳師之道，闡揚於時者：雲巖泰誠、香山彥文、吉祥清逢、智門行潛、茂椿圓應、太平子瑫、德圓、道場山曇俊。
宏智覺禪師
〔本傳〕師諱正覺，隰州李氏子。母趙，夢五臺僧解右臂環與之而孕。及生，右臂隆起如環狀。七歲，日誦數千言。佛陁遜禪師一見，知其為法器。年十一得度，十四具戒，十八遊方。首參枯木成禪師。一日聞僧誦《法華經》，至「父母所生眼悉見三千界」句，瞥然有省。走白成，成指香合曰：「裏許是什麼物？」師曰：「是什麼心行？」成曰：「汝悟處又作麼生？」師手畫圓相以呈，復拋向後。成曰：「弄泥團漢，有什麼限！」師曰：「錯。」成曰：「別見人始得。」師諾諾。造丹霞，淳公問：「如何是空劫以前自己？」師曰：「井底蝦蟆吞却月，三更不借夜明簾。」公曰：「未在，更道！」師擬議，公打一拂子，曰：「又道不借。」師言下釋然，遂作禮。公曰：「何不道取一句？」師曰：「某甲今日失錢遭罪。」公曰：「未暇打得，汝且去。」自是機鋒迅捷，諸方推重。公領大洪，師掌牋記，後命首眾，得法者已數人。四年過圓通時，真歇住長蘆，遣僧邀至。眾出迎，見其衣舄穿敝，且易之。真歇俾侍者易以新履。師却曰：「吾為履來耶？」眾聞心服，懇求說法，居第一座。六年出世，住泗州普照，時年三十有四。歷遷舒州太平，江州圓通、能仁，真州長蘆。建炎末，乃住天童。金人犯明州，諸寺多遭燬，師獨危坐不去。掠騎至塔嶺以望，若有所見而退。嘗被旨移靈隱，未越月，丐歸，住山凡三十年。為人方厲，機鋒峻激，所著麗而有則。住持以來，受無貪而施無厭。歲雖歉，贍眾之餘，猶賴全活者數萬。殿堂、樓閣，輝映東南，隨願而就。紹興丁丑九月，謁別諸檀越，十月己亥還山。翊日，沐浴更衣，端坐告眾。作書遺大慧杲公，邀主後事。復別以偈曰：
鈍鳥先飛易　靈龜脫殼難
我無你不去　你無我不行
又書偈示眾曰：
夢幻空花　六十七年　白鳥烟沒　秋水連天
擲筆而逝，塔全軀於東谷。紹興戊寅，詔諡曰「宏智」，塔曰「妙光」。師嗣丹霞淳，洞山第十世孫，塔稱十六代住持。其法嗣，詳周龍圖葵塔銘序。
法為禪師
師，天台鮑氏子，嗣宏智覺。初住隨州大洪，為天童十七代住持。
大休宗玨禪師
師嗣真歇了，了嗣丹霞淳。其法嗣雪竇鑑。
〔附紀〕雪竇智鑑，號足菴，玨嗣止一人。《續燈錄》又以鑑作「真歇了法嗣」，未免有誤。
應菴華禪師
〔本傳〕師諱曇華，蘄之黃梅江氏子，生而奇傑。年十七，薙髮東禪。明年杖錫參訪，首依水南遂禪師，染指法味。因徧歷江湖，與諸老激揚，無不契者。然終弗輕自肯。上雲居，禮佛果勤禪師，痛與提策。會入蜀，乃指見彰教隆公，隆即勤之子也。隆移虎丘，師侍行。未半載，頓明大法。隨與此菴（時號「元布袋」者）同行，博約深奧。又相從於護國，相得甚歡。初分座，處之連雲，尋開法妙嚴。累遷巨剎，如明果、德章、報恩、薦福、寶林、東林、蔣山、萬壽。兩住南康歸宗，晚主天童。走天下，衲子如鶩。搥拂之下，無不汗下心死。盡身率眾，深戒放逸。綜務謹密不苟，意有不可，輒翩然去。隆興元年六月十三日示寂，不肯作辭世偈，塔全身於本山。太常丞李浩為銘，稱十九代住持。師嗣虎丘隆；其法嗣天童傑，乃九人之一也。
〔正誤〕華禪師，隆興癸未逝世；樸禪師，淳熙時開堂，相去多年。舊志列樸於華之前，誤。
慈航樸禪師
〔備傳〕師諱了樸，福州人。初納戒時，自覺身心輕安，如在空際。戒師聞之，曰：「子真得上品妙戒矣！」後得法於育王諶（石霜圓第七世孫）。淳熙五年，孝宗召入內廷，御書「太白名山」四大字以賜師，隨建雲章閣恭藏；又別建超諸有閣。時皇子魏王愷判州事，與師契合。主席二十年，未有一日不與眾同食。有知庫僧期滿，白師以所贏願納常住。師恐其巧取弗淨，不許。凡童行剃落及受具戒，分立規則，遵行有漸。居常訓其徒輩曰：「古者為僧，朝廷以試經得度，故發心從釋者，多誓求道果之士也。今時佛法淡泊，名存實亡；多資者寬袍盛飾，不足者裨販為利，貪偽雜出，無所不至。皆由不知正因，不明佛法，未得謂得，未證謂證。諂奉權貴、于求應世。且無為法真
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:15-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>