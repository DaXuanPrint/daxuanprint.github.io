<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="释氏六帖序,进释氏六帖表,六帖述,释氏六帖(并序),释氏六帖目录,释氏六帖卷第一,释氏六帖卷之二,释氏六帖卷第三,释氏六帖卷第四,释氏六帖卷第五,释氏六帖卷第六,释氏六帖卷第七,释氏六帖卷第八,释氏六帖卷第九,释氏六帖卷第十,释氏六帖卷第十一,释氏六帖卷第十二,释氏六帖卷十三,释氏六帖卷第十四,释氏六帖卷第十五,释氏六帖卷第十六,释氏六帖卷第十七,释氏六帖卷第十八,释氏六帖卷第十九,释氏六帖卷第二十,释氏六帖卷第二十一,释氏六帖卷第二十二,释氏六帖卷第二十三,释氏六帖卷第二十四,释氏六帖后序,释氏六帖后序">
<meta name="description" content="又名《释氏篡要六帖》、《义楚六帖》,二十四卷,五代后周释义楚编集,成书于显德元年(954)。有1990年浙江古籍出版社影印本流通。是一部仿白居易《白氏六帖》的体例编集的以佛教掌故为主要内容的类书。全书分法王利见、信奉毁谤、大法真诠等五十部,各部下又分若干门,总计四百四十门。内容极为广泛,不仅有大量佛教掌故、术语,而且有各种人文掌故和自然知识,诸如三宝含义、大小乘修持、王侯卿相崇佛、僧尼不拜王者的争论、行住坐卧礼仪、高僧德业、圣贤著述、寺舍塔殿的建置、衣物用具、天文地理、医药术数、商贾工巧、飞禽走兽草木虫鱼">
<title>释氏六帖_义楚_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">释氏六帖</span> <br/>
          作者： <span class="inputVal" id="bkauthor">义楚</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]710059</span> <br/>
          说明： <span class="inputVal" id="bkdec">又名《释氏篡要六帖》、《义楚六帖》,二十四卷,五代后周释义楚编集,成书于显德元年(954)。有1990年浙江古籍出版社影印本流通。是一部仿白居易《白氏六帖》的体例编集的以佛教掌故为主要内容的类书。全书分法王利见、信奉毁谤、大法真诠等五十部,各部下又分若干门,总计四百四十门。内容极为广泛,不仅有大量佛教掌故、术语,而且有各种人文掌故和自然知识,诸如三宝含义、大小乘修持、王侯卿相崇佛、僧尼不拜王者的争论、行住坐卧礼仪、高僧德业、圣贤著述、寺舍塔殿的建置、衣物用具、天文地理、医药术数、商贾工巧、飞禽走兽草木虫鱼乃至儒家伦理、道教道法等,无不赅备,书中保存了不少今已失传的隋唐佛书坠简遗文。</span> <br/>
          封面： <span class="inputVal" id="bkimg">Z_3911.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]释氏六帖
[book_author]义楚
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]710059
[book_dec]又名《释氏篡要六帖》、《义楚六帖》,二十四卷,五代后周释义楚编集,成书于显德元年(954)。有1990年浙江古籍出版社影印本流通。是一部仿白居易《白氏六帖》的体例编集的以佛教掌故为主要内容的类书。全书分法王利见、信奉毁谤、大法真诠等五十部,各部下又分若干门,总计四百四十门。内容极为广泛,不仅有大量佛教掌故、术语,而且有各种人文掌故和自然知识,诸如三宝含义、大小乘修持、王侯卿相崇佛、僧尼不拜王者的争论、行住坐卧礼仪、高僧德业、圣贤著述、寺舍塔殿的建置、衣物用具、天文地理、医药术数、商贾工巧、飞禽走兽草木虫鱼乃至儒家伦理、道教道法等,无不赅备,书中保存了不少今已失传的隋唐佛书坠简遗文。
[book_img]Z_3911.jpg


[book_title]释氏六帖序
(原本．日本宽文九年饭田氏忠兵卫刻。　校本．无。)
稽首千百亿化身释迦牟尼佛，三只修链，万行功圆。纤瑕去而法性凝清，片善具而报化微妙。尔後上生兜率，下降王宫。三十岁居道树成佛，四十九年住世教化。说法三百五十度，宣演八万四千门。王臣外护於四海九州，师僧内传於人间天上。利益广大，传法难思。故有偈云：假使顶戴经尘劫，身为牀坐遍三千。若不传法度众生，毕竟无能报恩者。传法有五：一受持，二看读，三讽诵，四解说，五书写。外护内护流传，即佛法僧宝不断也。
(苏州长洲县大云卿齐门里居住清信奉三宝弟子罗文佑，与家眷等，舍钱开此佛会，愿生生世世，见佛闻法，早登佛果。)

[book_title]进释氏六帖表
臣僧义楚言：臣闻如来之教，本嘱於明王；释氏之徒，敬传其妙法。时幸逢於开泰，言敢贡於蒭荛。冒犯阙庭，若临崖谷。臣义楚诚惶诚恐，顿首顿首。窃以臣回心自幼，离俗出家。受具戒於明师，不忘精进；传真经於辩士，罔惮苦辛。屡易寒暄，稍穷涯涘。因滥觞於学海，辄捧土於义山。遂於大藏繁文之中，纂成释氏六帖一部。岁起於乙巳，功毕於甲寅。采异访奇，分门聚类。内外诸法，大小二乘，言意两存，上下相贯。或因枝以振叶，或寻波而讨源。集自愚僧，虽不离於圣教；传诸学者，庶有益於空门。非遇清朝，难谐素愿。伏惟皇帝陛下道膺景运，德嗣丕基。用慈
(苏州管内僧正传律临坛开元寺妙净大师智肱舍钱开版二片，塔四恩三有)

[book_title]六帖述
(从表侄孙权东京留守枢密使判开封府检校太保王朴述)
如来之道，发於心而施於物者，教也。着於色相者谓之象，假於空言者谓之法，乃色乃相乃空，皆之於言也。故说者之谓圣，传者之谓贤，学者之谓信。若不说不传信者，何学之矣？是以说者肇乎一音，传者播为三藏，学者骋其殊轨辙，於是乎有经、律、论、集、记、赞、志、颂、录之说。每一览，则寒暑迁贸，精力罢顿，而不能辨。遂使游八极者，临多歧而投策；饮四海者，揖勺水而满腹。求欲旁通博达，不可得也。义楚上人，智慧多闻之士，讲授之外，以述作为业，於大教羣言之内，取其全文精义，以类相从，凡五十部，四百四十门，为六帖焉。将令学者每讨论一说，则按部闚门，五千卷之典章，无不涉矣。着之者用力多，学之者用力寡，所谓妙於传法，其希圣者欤！所以知白氏不能专美於儒道矣。吏部侍郎司徒诩，敬佛之教，善师之能，欲行其书於世，俾门生枢密使东京留守王朴，述其撰集之旨焉。

[book_title]释氏六帖(并序)
齐州开元寺讲俱舍论赐紫明教大师义楚集
恭闻佛出西天，教流东土，岁月绵邈，时代推移，部帙实繁，翻述尤广。滔滔法海，嶷嶷义山，是知十地犹迷，二乘岂测。缁侣罕穷根蔕，鸿儒尠究波澜，若非攒蔟门名，以类罗列，故难备要，不易寻求。然义楚幼事空王，长穷大教，辄於所见，集成此文。总括大纲，计五十部，随事别列四百四十门，冀好事通，将来勤学。述作之次，聊可检寻，知释氏优长，信法门深邃。起草乙巳，毕功甲寅，仲夏月之十日耳。

[book_title]释氏六帖目录
卷之一
法王利见部第一(名姓行业（一）　相好光明（二）　降生时代（三）　所居国土（四）　入灭舍利（五）　像化灵异（六）)
卷之二
信奉谤毁部第二(王侯信奉（一）　卿相发心（二）　道门归宗（三）　谤毁报应（四）)
卷之三
大法真诠部第三(法宝名数（一）　说法相式（二）　说法时处（三）　诸法名相（四）　听法徒众（五）　求法受持（六）　发愿回向（七）　法威德力（八）　法灭因缘（九）　诸行心法（十）（善有四．一信．二乐．三爱．四念．恶有七．一恶．二毒．三嗔．四痴．五慢．六邪．七五逆．）)
卷之四
损恼有情部第四(生（一）　宿命（二）　老（三）　病（四）　死（五）　还魂（六）　苦难（七）　地狱（八）)
六到彼岸部第五(布施（一）（初总一别）　持戒（二）　忍辱（三）　精进（四）　禅定（五）　智慧（六）)
卷之五
大士僧伽部第六(僧宝（一）　菩萨（二）　声闻（三）　受记（四）　出家（五）　还家（六）　破戒（七）　沙弥（八）　童子（九）　行者（十）)
卷之六
师徒教诫部第七(师主（一）　弟子（二）（善恶）　侍者（三）　论师（四）　法师（五）　纲维（六）　知事（七）　教诫（八）　知足（九）　有知（十）　有求（十一）　不合（十二）　不应（十三）　难知（十四）　难测（十五）　难得（十六）　奇怪（十七）　不可避（十八）　安乐（十九）　羞耻（二十）)
威仪礼业部第八(礼仪（一）　行步（二）　住立（三）　坐起（四）　眠卧（五）　避嫌（六）　忏谢（七）　供养（八）　斋会（九）　温浴（十）　福业（十一）　破斋（十二）)
语论枢机部第九(语言（一）　论义（二）　嘲戏（三）　辩才（四）　笑哂（五）　离间（六）　呵责（七）　欺诳（八）　谤毁（九）　妄语（十）　不聪（十一）　止诤（十二）)
卷之七
九流文艺部第十(道俗着述（一）　九流文字（二）　名利（三）　书檄（四）　能书（五）　时颂（六）　儒墨（七）　志学（八）　纸素（九）（笔墨附）　医药（十）　术数（十一）　占卜（十二）　占梦（十三）　相法（十四）　工巧（十五）　画塑（十六）　商贾（十七）)
卷之八
高行诸尼部第十一(八敬从道（一）　现通化人（二）　传列高行（三）)
僧尼不拜部第十二(晋朝英彦（一）　宋武命拜（二）　赫连致礼（三）　齐武沙汰（四）　隋唐重议（五）　会昌毁灭（六）　僧道先後（七）　彦悰福田（八）)
大道灵仙部第十三(道君（一）　道法（二）　道士（三）　奉道（四）　舍道（五）)
卷之九
流通大教部第十四(总序（一）　法式（二）　译经（三）　求法（四）)
卷之十
法施传灯部第十五(解义前一百五人後一百六十一人正纪附见一百一十四人)
卷之十一
神通化物部第十六(神异高僧前传一十八人後传七十八人附见五人)
静虑调心部第十七(习禅二十一人前传後传九十四人)
卷之十二
持犯开遮部第十八(明律前传一十三人後传二十七人)
捐身为法部第十九(亡身一十一人下续高僧一十三人护法高一十八人)
持诵贯花部第二十(诵经二十一人经师)
荷负兴崇部第二十一(前传一十四人续高僧传正纪一十八人附见五人)
抑扬半满部第二十二(经师前传一十一人续高僧正纪一十八人附见五人)
化导人天部第二十三(唱导一十人)
卷之十三
威灵神众部第二十四(梵王（一）　帝释（二）　魔王（三）　天王（四）)
世主人王部第二十五(转轮王（一）　西土有道粟散王（二）　无德之主（三）　东土有道粟散王（四）　无道之主（五）)
储君臣佐部第二十六(太子（一）（忠孝贤智等附）　大臣（二）（善贤忠贞直才才智谄佞等）)
卷之十四
神仙高士部第二十七(仙人（一）　外道（二）　导师（三）　婆罗门（四）　长者（五）　居士（六）　信士（七）　逸士（八）　隐士（九）　博士（十）)
人事亲朋部第二十八(人物（一）　父母（二）　兄弟（三）　舅伯（四）　童子（五）　孝子（六）　逆子（七）　朋友（八）　宾客（九）　端正（十）　丑陋（十一）　奴仆（十二）　使役（十三）　伴侣（十四）　孤独（十五）　贫穷（十六）　乞人（十七）
非男（十八）)
卷之十五
军旅雄勇部第二十九(军旅（一）　鬬战（二）　劫贼（三）　窃盗（四）　不律（五）　杀生（六）　打缚（七）　相扑（八）　渔（人九）　猎师（十）　四欠员（十一）　失物（十二）　有过（十三）　税利（十四）　断事（十五）)
大权示化部第三十(圣女（一）　宝女（二）　魔女（三）　天女（四）)
卷之十六
后妃公主部第三十一(后妃（一）　公主（二）　宫（人三）)
妇女贤乱部第三十二(室女（一）　嫁娶（二）　妻室（三）　偏室（四）　婢妓（五）　逃亡（六）　婬滥（七）)
幽冥鬼神部第三十三(阎罗（一）　金刚（二）　修罗（三）　神王（四）　鬼将（五）　夜叉（六）　罗刹（七）　精魅（八）　妖怪（九）　灵变（十）)
卷之十七
自在光明部第三十四(天（一）　道门（天二）　日（三）　月（四）　星（五）　风（六）　云（七）　雨（八）　雷（九）　雹（十）　电（十一）　霓（十二）　雪（十三）　旱（十四）　年（十五）　劫时（十六）　节会（十七）　寒热（十八）　昼夜（十九）)
卷之十八
厚戴灵源部第三十五(地（一）　山（二）（川谷附之）　海（三）　江（四）　河（五）　水（六）　泉（七）　池（八）　井（九）　坑（十）　尘（十一）　埿（十二）　土（十三）（沙附）　灰（十四）　火（十五）　灯（十六）)
草木果木部第三十六(园（一）　林（二）　树（三）　花（四）　果（五）　枣（六）　草（七）（芭蕉附之）　甘蔗（八）　竹（九）　葡萄（十）　萝卜（十一）　瓜菜（十二）　芥刺（十三）　杂草（十四）)
卷之十九
酒食助味部第三十七(酒（一）（得二失）　食（二）　粥（三）　飦（四）　羹（五）　饼（六）　麨（七）　盐（八）　苏（九）　乳（十）　酪（十一）　甘露（十二）　蜜（十三）　肉（十四）　面（十五）（麦附）　油（十六）　浆（十七）　稻（十八）　粳米（十九）　谷（二十）　糖（二十一）　小豆（二十二）　种植（二十三）　饥渴（二十四）　饱（二十五）)
宝玉珍奇部第三十八(宝（一）　金（二）　金刚（三）　银（四）　瑠璃（五）　珠（六）　水晶（七）　玉（八）　钱（九）　财（十）　铁（十一）　富贵（十二）)
卷之二十
雅乐清歌部第三十九(乐（一）　琴（二）（筝箜篌附之）　琵琶（三）　皷（四）　钟（五）　铃（六）　磬（七）　歌（八）　舞（九）　碁（十）)
五境为缘部第四十(色（一）　声（二）　香（三）　味（四）　触（五）)
六根严相部第四十一(眼（一）　耳（二）　鼻（三）　舌（四）（口唇齿附）　身（五）（触舍卖易附之）　意（六）)
随根诸事部第四十二(头（一）　臂（二）　手（三）　指（四）　足（五）　股（六）　眉（七）　发（八）　毛（九）　皮（十）　骨（十一）　血脉（十二）　泪汗（十三）　吐（十四）　粪（十五）　尿（十六）　息气（十七）)
卷之二十一
国城州市部第四十三(国（一）　城（二）　州（三）　市（四）（方处附之）)
寺舍塔殿部第四十四(寺（一）（西天东天道观毁废等附之）　殿（二）（阁楼附之）　塔（三）　堂（四）（亭室附之）　宅（五）　门（六）（阙附之）　柱（七）　厨（八）　阶（九）　台（十）（榭附之）　坛（十一）　壁（十二）　厕（十三）)
卷之二十二
贮积秤量部第四十五(藏（一）　匮（二）　斗（三）（扚附之）　秤（四）　盆瓮（五）（釜附之）)
助道资身部第四十六(衣服（一）　袈裟（二）　道衣俗服如意（三）　数珠（四）　剃（刀五）　净瓶（六）　澡罐（七）（香炉附）　鉢盂（八）（匙附之）　锡杖（九）　鞋履（十）　净巾（十一）　幡（十二）　拂（十三）　扇（十四）　帐（十五）　床（十六）　[木*尤]（十七）　座（十八）（几附之）　毡褥（十九）　席（二十）　璎珞（二十一）　钗钏（二十二）　镜（二十三）　针（二十四）（镊附之）　线（二十五）（丝蚕附之）　绵（二十六）　绢（二十七）（锦附之）　[叠*毛]（二十八）（布附之）　麻（二十九）)
卷之二十三
武备安邦部第四十七(印（一）　杖（二）（鞭附之）　甲（三）　兜鍪（四）　枪戟（五）　刀剑（六）　弓（七）　箭（八）　杵（九）　斧（十）　轮（十一）　盖（十二）　网（十三）　索（十四）　梯（十五）　车（十六）　船筏（十七）　桥（十八）　檐（十九）)
龙王水族部第四十八(龙（一）　龟（二）（鼈鼋附之）　鱼（三）　螺（四）　蛤（五）（蛭附之）　獭（六）（虾蟹附之）　虵（七）（蝎附之）　虾蟆（八）　虫蚁（九）　蚤蝨（十）)
金翅族羽部第四十九(飞鸟有四千五百种　金翅（一）　凤凰（二）　孔雀（三）　鹤（四）　鹦鹉（五）　鹰（六）　鵰（七）　鸟（八）　鴈（九）　鹅（十）　鷄（十一）　鸽（十二）　枭（十三）　蝙蝠（十四）　蜂（十五）　蝇（十六）　萤（十七）　蚊（十八）　杂类（十九）)
卷之二十四
师子兽类部第五十(兽类有四千五百种　狮子（一）（麟附之）　象（二）　虎（三）（熊附之）　鹿（四）　驼（五）　马（六）　驴（七）（骡附之）　牛（八）　羊（九）　猪（十）　狗（十一）（狼附之）　弥猴（十二）（猿附之）　兔（十三）　狐（十四）　野犴（十五）　猫（十六）　鼠（十七）　杂类（十八）)
释氏六帖目录(终)

[book_title]释氏六帖卷第一
齐州开元寺讲俱舍论赐紫明教大师义楚集
法王利见部第一
○名姓行业(一)
三觉圆明
涅盘经云：梵语佛陀，此云觉。觉有三义：一自觉，二觉他，三觉行圆满。以生善故，所以不翻。言宝者，可尊贵保重难得。
二足圆满
智论云：佛积万行於三大劫，福足智足，无间无遗。
因修五位。
唯识论云：夫求佛者，从凡夫位，遇善知识，发菩提心，入资粮位。五位者：一资粮，二加行，三见道，四修道，五无学。即十信、十住、十行、十回向、十地、等觉、妙觉，证三身，具四智，有十号，说三乘，度九有，广如论说。
果获十身。
华严经云：他受用身，为十地菩萨现十种身地。一种身，目如四大海水，眉间毫相如五须弥山。二地已去，倍倍增也。又百法论明三身：一、法身，二、自受用，三、他受用。璎珞经云：佛有五种身：一、自性，二、自受用，三、他受用，四、变化，五、虚空。不越三种。又般若佛地论说二种身：一、真，二、假。又金光明经说四种身：法、报、化，随类猿、猴、鹿、马等。瞿尸罗长者覩三尺而发心，五百婆罗门至灰身起信。又云：应以声闻身等。
佛者义何？
方志引後汉郊祀志云：佛者，言觉也，觉悟羣生，统其教以修善，慈心为主，不杀生类等。
福智俱备
辩正理论云：佛者，万德俱严，百福皆备。非色妙色，流光混元之前；分身化身，列影於大虚空之始。大之弥於宇宙，细之入於毫厘。出火宅而御三车，入爱河而挥八棹。
真性圆满
圆觉经云：知彼如空华，即能免流转。众幻灭无处，本性圆满故。即妄心无处即菩提，生死涅盘本平等。
是大圣人。
释迦方志云：史录曰：商太宰嚭问孔子曰：孰为圣人？子曰：西方有大圣人，不治不乱，不言而信。又老子西昇经云：吾师化游天竺，善入泥洹。
三等皆圆
报恩经云：佛法身等，积行等，度众生等，诸佛皆同化身受法，种姓不定。
二、离无异
佛地论云：佛者，具一切智、一切种智，离烦恼、所知二障，於一切法、一切种相能自开觉，亦能开觉一切有情，如睡觉，如莲华开等。
唯佛无过。
天请问经云：何人无过失？何人常一心，应作悉能作？正知一切法，一切障得脱，诸功德成就，唯有佛一人？
见者有缘。
般若论云：佛生中天，亦游四主，南化亿耳，北月氏降阿波罗龙王，西降女罗刹，东石窟留影，远见如佛，近无所覩，乃至化仙人，留发爪起塔。
不见者何？
般若论云：十方有佛，何以不见？曰：罪缘障故。如日光出，盲者不见；雷霆震地，聋者不闻；皎日丽天，盲者不见。业异。
三乘异行
发菩提心论云：乘异解脱一，如渡大海，从此至彼，彼岸虽同，过时有异。声闻如筏，缘觉如皮囊小船，大乘如大船，兼载千人，安乐同过，到无畏处。
四种微密
大云经云：大妙梵音，其音风雅，如雷深远也。
合听言音
智论云：佛声有二种：一、微密圣等，合闻者无处不闻；二、非密凡夫等，应闻者闻。
有七真如。
唯识论云：一、法流，二、实相，三、唯识，四、安立，五、邪行，六、清净，七、正行。义如论说，文广不录。
十八、不绝
佛本起经云：佛得道後，乃至涅盘：一、无失道，二、空言，三、妄志，四、不净意，五、诸想，六、不省视，七、志减，八、精进不减，九、定，十、惠，十一、解脱，十二、知见，十三、古世悉知，十四、未来悉知，十五、今世悉知，十六、化众，十七、众言悉知，十八、众意悉知。
十种行法
法集云：一、习气永断，二、果报，三、三昧，四、愿，五、心，六、实，七、同，八、化，九、供养，十、形像。如经广说。
五帝三皇
弘明集一云：佛者，如名三皇神，五帝圣。佛乃道德祖，神明宗，恍忽变化，分身散体，或存或亡，能小能大，圆方隐显，老少随根，履刃不伤，在污不辱。
三、证净天
十诵律云：佛安居竟，无论比丘，与阿难鸣犍雅。净居天子曰：何独哉？佛言：汝为三证：吾逾城一，成道二，居独结夏三，皆汝为证。
不共功德。
善戒经云：佛有一百四十功德，不共二乘同有：一飞行自在，二变化无量，三如意无边，四闻声自在，五知他心，六心自在，七常在定惠，八不妄误，九得金刚定，十善知不定善事，十一善知无色定，十二具足通达，十三知心不相应等，十四大势波罗蜜，十五无愿，十六问答，十七三转，十八说法不空，十九所说无过谬，二十无能害，二十一圣中大将，四不护，四无畏，十力，无愿解脱，八十随好，三十二相，三念住，大悲，四一切行净，四仪常净，三业不忘失，断习气，一切智等，理实无边。广说又如十住毘婆沙第三十卷。
福德六种
庄严论云：一、庄严，二、集一切，三、不可思议，四、大海，三、无尽，六、百福相严。福德通上用之。
戒定为先
萨遮尼乾子经云：佛者，从诸功德生，以戒为首。若不持戒，疥癞野干，亦不可得，定即次也。
牟尼悉达
本行经云：牟尼，此云寂默，为三业俱寂默也。悉达，此云一切义，成佛为太子时名也。
释迦文
太子本起经云：释迦，此云能仁，文者儒也，意取雅正。
十号六义
无量寿经抄记云：一、如来，仿同先迹号；二、应供，堪为福田；三、正遍知，寂灭法界；四、明行足，果从因得；五、善迦，妙往菩提；六、世间解，达伪通真；七、无上士，调御大夫，伏生从道；八、天人师，应机授药；九、佛，觉悟归真；十、世尊，三界独尊号。六义：自在炽[火*盛]与端严，名称吉祥及尊贵。如是六种义，差别应知，总名薄伽梵，此云功德聚。
释迦佛姓
本行经云：此翻能人。夫姓者，本枝名种，末枝名姓。佛即刹帝利种，此云田主。始於劫初，共许王後，子孙相承，有一九大转轮王。第十九王名曰大须弥王，此王之後，子孙相承，有一十七万三千四百八十四小转轮王。最後王名曰鱼王，子孙相承，有一百四十三粟散王。最後一王名大茅草王，此王之後，有瞿昙氏焉。至七世後，有郁摩王。此王长妃有一子，名长生。次妃有四子：一聪目，二照目，三调伏象，四尼楼，并皆聪明神武。长妃念曰：我子虽长，才不及物，国祚所归，必锺此等。我今云何因子基业？遂於王所，赞其四子，被摈出国。渡婆只河，至雪山北，建国安民，皈者如市。郁为大国，立小弟足楼为君王。王後思子，三命不来。王叹有德曰：我子释迦。释迦，此云能仁。因是立姓。
毘婆尸佛。
长阿含经一云：人寿八万岁时，此佛出世。刹利种姓拘利若，坐波罗树下，三会说法，度人二十八万人。八千弟子，父名盘头，母名盘头婆提，城名波提。二神足弟子，一名骞茶，二名提舍。侍者名无忧，子名应。
尸弃佛
七万岁时，出世刹利种，姓拘利若，坐分陀利树下，三会度人二十五万。子名无量，父名无相，母名光耀，城名光相。有二神足弟子：一、阿毘浮，二、婆娑。近侍弟子名曰忍行。
毘舍浮佛。
人寿六万岁时，出世刹利种，姓拘利若，坐娑罗树下，二会说法度人。二万子名妙觉，父名善灯，母名称戒，城名无喻。有二弟子：一、提游，二、郁多摩。近侍弟子名曰寂灭。
拘留孙佛
人寿四万岁时，出世婆罗门种，姓迦叶，坐尸利沙树下，一会说法，度人四万。子名上胜，父名祀得，母名善枝，城名安和。有二弟子，一名善尼，二名毘楼，近侍名曰善觉。
拘那含佛。
人寿三万岁时，出世婆罗门种，姓迦叶，坐鸟昙鉢罗树下，一会说法，度人三万。子名导师，父名大德，母名善胜，城名清净。有二弟子：一名、舒盘，二名、郁多楼；执事弟子，名曰安和。
迦叶佛
人寿二万岁时，出世婆罗门种，姓迦叶，坐尼拘陀树下，二会说法，度人二万一千二百五十人。子名进军，父名梵德，母名财主，城名波罗奈。有二弟子：一名、提舍，二名、罗婆；执事弟子，名曰弟友。
释迦牟尼
人寿百岁时，出世刹利种，姓释迦，坐菩提树，子名罗睺，父名净饭，母名摩耶。有二弟子：一、舍利弗，二、目连，近侍阿难。
弥勒佛
当来人寿八万岁时，出世婆罗门种，父名妙梵，母名梵摩婆提，城名翅头。未三会说法，度人无量，是释迦遗法弟子，即是修六事二因之众，或称名敬礼。
沙门姓氏
法苑云：道安法师沙门应姓释，独拔当时居然超悟，乃云：既在剃染，绍继释迦，子虽异父，而姓无殊。及翻四阿含经，果云：四姓出家，同一释种。四姓者：一、王种，刹帝利；二、婆罗门，高行净志；三、吠舍，商贾；四、守陀，种植皂隶之属。
逾於须弥。
维摩经云：名称高远，逾於须弥，安处众宝师子之座，蔽於一切诸来大众。
慈氏名因。
慈恩疏云：母至悲缠蠢类，子性恤及怀生，宿愿今成，因以标号。
飞不能过。
梵摩喻经云：佛行时，飞鸟神鬼，诸仙贤圣，不敢上过。行时，风不动衣，合身顾转，不倾倒，无不避者。
十八、无怖
根本说一切有部毘奈第八云：随佛行者，有十八种利乐无怖：一、无王怖。二、水。三、火。四、贼。五、敌国。六、师子虎狼恶兽等。七、关塞。八、津税。九、无阙防援。十、人。十一、非人。十二、时见诸天。十三、闻天声。十四、见大光明。十五、闻授记。十六、授法化。十七、得饮食。十八、身无病苦。
作十八变
瑜伽云：一、振动，二、炽然，三、流布，四、示现，五、转变，六、往来，七、卷，八、舒，九、众像入身，十、同类往趣，十一、隐，十二、显，十三、所作自在，十四、制他神通，十五、能施辩才，十六、能施亿念，十七、能施安乐，十八、放大光明。
出世不足
大乘分陀利经七云：二十岁时，人中作佛，名舍提如来。五十岁时，人中作佛，名不可思议乐说如来。三十岁时，人中作佛，名照伏如来。
求佛行愿
法华经云：求佛诸菩萨，大数有八万。或有行施金银琉璃，国城妻子，头目髓脑，栴檀宝舍，清净园林，而求佛道。
求佛十事。
要集云：一、一切不惜，二、妻妾，三、儿女，四、头目，五、手足，六、国土，七、珍宝，八、髓脑，九、血肉，十、身命。皆能施者，得佛速也。
供佛得道
贤愚经云：有长者生一子，便能言语，问佛在否？长者怪而问佛，佛言：此子有福，曾於君家客作，得金供佛，令生汝家，後必得道。
龙施佛求
龙施女经云：其女求佛，魔化为父，令求小果。佛果勤苦，广大久远，不可得成。女志不从。父曰：若能坠楼舍身，方可信尔。女即坠楼，未坠地间，化成男子。佛记作佛。
念佛得道
念佛三昧经云：十方佛、四方佛，皆因念佛观相得道。
释女念佛
报恩经云：释女被留离，王割耳鼻手足，送在坑中，苦痛可知，遂念佛名，佛为现通，还令如故，诸根具足，遂报佛恩，即出家，皆获道果。
行尘之乐
大集云：如来行时足动尘，众生遇者七日乐，乃至寿终随意生，故我归命与乐者。
狂得本心
杂阿含云：有女人生七子，相次亡六，露形而走，遇佛方得本心，羞而坐地，佛令阿难与衣着坐，佛为说法得道。又丧一子不哭，夫问，具说见佛，遂俱出家得道。
因供诸佛
本行经云：目连晨朝乞食太早，往首[阿-可+(刀/巴)]天众处，闻赞佛功德。佛曰：我昔为转轮王，供三十亿同名释迦如来。
见似灰人
金藏经云：昔佛在世，为父王及诸大众说观佛三昧。有五百释子，以罪障故，见佛如灰人。见已涕哭，自拔头发。佛为安慰，说往昔因不信佛，过去时有长者子五百，不信令归敬三宝，皆不信从死堕地狱。今乘佛名，得生於此。汝念往昔佛名及父名、慈氏名，即得见吾金色身也。依言见之。
首财入塔
金藏经云：古释迦末法中，有王子邪见，不信三宝。有比丘曰：今有佛塔，可一游之。既共入塔，见像端正，曰：何况真佛。比丘曰：不能礼者，可一称，那无佛。因是值遇无量佛，今首财是。
师资成佛
金藏经云：过去宝威德上王佛时，有比丘与九弟子入塔礼佛，今十方十佛是。
智勤见佛
续高僧传：智勤年十岁，母疾亟，乃念佛，感中庭树叶上化佛皆现，举众咸见，母疾寻愈。
精进童子
金藏经云：有精进童子十岁，父母唯此一子，因见画像曰：真佛如何？即求出家，因是得道。
佛身所生。
维摩经云：佛身者，即法身也。从无量功德智惠生，从戒定解脱知见生，从慈悲喜舍、六度、六通、三明、三十七道品生，乃至从断一切不善、集一切善法生。
穆王初化
不拜王论云：列子曰：周穆王时，西极有化人来，及山川，移城邑，千变万化，不可穷极。王敬之，久乃去矣。佛化之初。
古皇先生
正理论云：佛是古皇先生。老子云：是吾师也。
身心二力
俱舍论云：佛身力，触处为性。节节等那罗延力，象等七十增。佛心力，以智为性。十力：一、处非处，二、异熟，三、静解脱，四、根上下，五、种种胜解，六、种种界，七、遍趣行，八、宿住随念，九、死生，十、漏尽。智、力二字，通上用之。更有七十七智、四十四智，文广如论。
力有十六。
弘道经云：无欲菩萨有十六力：志力、意力、行力、惭力、持力、慧力、德力、辨力、色力、身力、财力、心力、神力、法力、伏魔力。
力有四种
善戒经云：一、内力念三菩提，二、外力，三、因力，四、庄严力。
力有六种
增一阿含经云：小儿啼，女人瞋，沙门忍，王以骄傲，阿罗汉精进，佛以大悲为力。二字通上。
力有五时
出曜经云：一少年，二端正，三力势，四辩才，五富贵族。世所倚仗，如来具足功德似之。
力有八种
杂阿含经云：一、王，二、断事大臣，三、结恨女人，四、小儿哭，五、毁訾愚人，六、审语黠惠，七、出家忍辱，八、多闻禅定。力字通上。
○相好光明(二)
相好无量。
大般若经云：佛有三十二相：一、足下平满，二千辐轮，三十指纤长；四、足跟满好，乃至三十；二、顶有肉髻，八十随好。文多不录。
白毫异相
观佛三昧经云：太子生时，白毫眉间舒长五尺，树下将成佛时，长一丈四尺五寸，成道已，长一丈五尺，外现十楞，内现空相，放之能遍十方，圆卷如秋满月，分明皎净，色暎珂雪，当於眉间。
一乘之相
法华经云：佛於眉间光，现诸希有事。此光照东方，万八千世界等。又维摩经云：蔽於一切诸来大众，如秋满月，晖映众星。方夏日轮，光夺诸色。如紫金山，一切光明，无能映者。佛常光一寻，遍照自他。
毘卢遮那
此云光明遍照，一切处寂。梵网经云：我今卢舍那，方坐莲华座，周匝千华上，复现千释迦。一花百亿国，一国一释迦，
光明无比。
报恩经云：如来光明，蒨练灿烂，覩之目眩。帝释、梵王、摩尼宝珠、日月光等，此如聚墨。
具显众色。
优婆夷戒经云：佛身光明，随人心现，以修因时，随施何色，亦修其观，得三种光：常光照身，中光三千，大光无量，能蔽一切光明。
福相殊异
校量功德经云：大千有情，皆如梵王，不如一缘觉。大千缘觉，不及佛一毫之福，所修因广大故。
慈氏相好
成佛经云：慈氏，身紫金色，三十二相，光逾日月，不可现也。身长千尺，胸广三十丈，面长二丈四尺，身体具足，端正无比，成就相好，如铸金像。肉眼见十由旬，常光百由旬。
佛亦作礼。
梵网经云：释迦与大众礼卢舍那佛。
有不信佛。
弘明集云：有不信佛，答云：至味不合众口，大音不比众耳。客歌於郢，为下里曲，和者千人，引商角音，众莫能和，曰：大乐荆王，闻见自迷。
身量无边
般若论云：有应持菩萨，以丈六杖量佛身上，过无量世界，至花上佛国，见佛身如故而止。
五音异相
智度论云：一、度人音大乘，二、无彼此音，三、无缘觉音，四、不断情想善权音，五、出离人生死音。
马阴藏相
观佛三昧经云：耶输与诸彩女疑太子不男，太子为现马阴藏相，有三白花，上有化菩萨，如日月光。诸女见已，淫心自灭。
相何异哉。
弘明集云：佛相何多？曰：尧眉八彩，舜目重瞳，皐陶鸟啄，文王四乳，禹耳三漏，周公背偻，伏羲龙鼻，仲尼返手，老子日角月悬，鼻有双桂，手把十文，足蹈二五，蛇身牛首，等相不同。少所见，多所怪，忽见骆驼为马肿背。
发有字相
入十住婆沙云：佛发中有德安喜字相，手足中亦然。
父王礼佛
善见律云：父王见佛初生现神变作礼，在树下影不移作礼，归国时见大神通时作礼。
佛名丈夫。
涅盘经云：佛具四义，名大丈夫：一、善知识，二、能听法，三、思惟，四、如说修行。具是四法，名为丈夫。
行步平正。
普曜经云：佛行时不着履，表少欲。去地四寸现轮相，文不伤物命生草。行四等心，如十王、师子、象王、鹅王等行相。
无量寿佛
净土仪云：梵语阿弥陀，此云无量，或光明本寿命，故云身量广大，寿命无穷，相好庄严，光照世界，四十八愿，大智大悲，是我本师阿弥陀佛。
○降生时代(三)
先审生处
本行经云：佛处知足，将下生时，审观国土父母种姓，具清净处。即护明菩萨问金团天子：汝数下界至阎浮提，是何国土种姓，堪为一生菩萨生处？金团天子遍举十国，皆言不堪。云：有刹利种，从劫初来，子孙相承，至甘蔗种，生师子颊。其王有子，名输头檀，一切世间有大名称。其家有六十种功德，广说如经。菩萨言：是将下生时，母摩耶梦日轮白象子入右脇生。令国师占之，曰：甚吉。时善觉长者白王：我今迎女归家娩子。王即听许。严四种兵，各皆百万。香车宝车，东列西罗。彩女官人，前遮後拥。至彼家，以游毘蓝园，攀无忧树右胁。太子俄生，天帝以衣裹四王，扶九龙浴。太子言：我今此身不受後有。四方各行七步，手指天地，称我独尊。当佛生日，有五百释童子俱时生。白马、香象、伏藏、车匿、园林、伞盖、金瓶等，自然同时生。母摩耶七日後命终，生忍利天，姨母养育。王令三十二女侍奉，八女洗，八女乳，八女戏，八女抱等。
神胎如室
处胎经云：佛处胎时，如在大宫殿，与无量百千诸大菩萨说法而为眷属。又忧婆塞戒经云：佛初生时，有三十二异相：一、三千振动，乐器自鸣，空现盖等。又有十六种异相，文广不录。
胎生大利。
俱舍论云：四种生中，化生最胜。何受胎生？曰：有大利故。劫末王种难化，故生王宫。引诸释种，获胜利故。又留身界，化生不能，又疑幻故。又慈氏，当婆罗门家生者，以劫增时，婆罗门我慢，难化卵温，非胜不生等。
此方时代
释迦方志云：周书异记：周昭王二十四年甲寅岁四月八日，江河泉井悉皆沸涌，五色光贯太微，遍於西方。太史苏由奏西方有圣人生，刻石立记，埋南郊祀。
应时化生
浴佛经云：一切佛皆四月八日生，出家成道日，故草已绝，新草无毒，时可慕也。
燃灯船上
本行经云：燃灯童子船上莲花中，成等证觉。
佛生瑞应
辨正理论云：案春秋鲁庄公七年四月，恒星不现，夜明如昼，即佛生瑞应。良由佛有真应二身，权实两智，三明八解，五眼六通，曰不可思议。
琳对生时
续高僧传法琳引云：昙无最博士姚长谦周穆天子传、周书异记、刘向列仙传、汉法本内传、傅毅法本记、吴尚书令阚泽阿含经等，并云：佛，姬周第五主照王瑕，即位二十三年，癸丑岁，七月十五日，兜率下入母胎，至甲寅四月八日生。周昭王二十四年，江河泛涨，泉溢井出，大地皆动，五色光入太微。苏由对曰：佛生时，昭王四十二年，壬申岁，四月八日夜半，逾城出家，至第六周穆王，满二年，癸未，二月八日成道，年三十。穆王五十二年，壬申，二月十五日入灭。与周书异记同也。
○所居国土(四)
净土随因
净名经云：随其心净，即佛土净。又要集云：世界皎洁，目之为净。即净所居，目之为土。又无五浊烦恼，名净土。
秽净不同
慈恩云：身子心有高下，於宝地而见丘陵；梵王以彼我俱亡，於名田而观宝砾。
无量极乐
无量寿经云：西方有国，极乐为名，无有众苦，但受诸乐，故名极乐。又云：常作天乐雨花等，楼台百宝，行树七珍，池衬金沙，水流八德。
足指现土
维摩经云：佛以足指按地，即时三千大千世界，百千珍宝严饰，如宝庄严，佛士各见坐宝莲华。又云：直心、深心、不谄、念处、正勤、神足、根、力、觉、道、回向、方便、发行等，为净土因，随其菩萨所行，即得其土。
满月世界
药师经云：东方有国，名净琉璃，亦如西方，无有异也。
净秽二土
法苑云：一、纯净，唯圣人居；二、杂秽土，通凡及圣，兼三界、九地等。
净土行因
观经云：三因得生：一、孝养父母，事师不杀，修十善业；二、受三归，具足众戒，不犯威仪；三、发菩提心，深信因果，读诵大乘，劝进行者。又云：行四无量心等。
五六，事因。
净土论云：一、礼拜，二、赞叹，三、发愿，四、观察，五、回向。六因者，为六度：布施、持戒、忍辱、精进、禅定、智惠。
七八之行
净名经云：布以七净花：一、净戒；二、净定；三、净见；四、度疑净；五、道非道净；六、行净；七、智净。八、行者，行於八法，行无疮疣，生於净土：一、饶益众生；二、回施功德；三、等心谦下；四、於菩萨如佛；五、闻经不疑；六、不违声闻；七、不疾彼供，不高己利；八、常省己过，不讼彼短。恒以一心求诸功德，当生净土。
二种之十
净土论云：一、十善也，二十：一、慈心，二、不杀，三、深悲，四、护法，五、忍辱，六、清净，七、一切种智，八、尊重一切，九、言不染着，十、常念观佛。
闚生净土
感通云：闚法师修净土业，居白马寺。临终，西方相举，众皆见之。
女生净土
法苑云：宋魏世子，梁郡人，奉法精进，儿女同归，唯妇不信。元嘉初，女年十四病亡，七日而苏，索安高座佛像香花，女昇座诵经讫，下白父言：儿死生西方，於池中见父兄已有莲花，唯母无也。言讫而卒。母後信佛。
报土十种
唯识论云：他受用身，为化十地菩萨，现十种他受用土。又云：有妙净土，出过三界。
灵山报土
法华经云：地涌宝塔，大众欲开世尊三变土田，八方严净，安十方化佛，坐百宝莲花。又经云：众生见劫尽，大火所烧时，我此土安稳，天人常充满。又云：金绳界其道，七宝杂色树，常有▆果实等。
称念九品
无量经云：若人临命终时，心不颠倒，能自称，或人与念阿弥陀佛，与诸圣众现在其前，即得往生，乃至分上上等九品。
慈氏内宫
慈恩上生经疏云：若夫天宫胜境，资莫限之因严；觉苑神畿，叶无疆之德理。匪心枢而览观，岂语极之扬光。教府自陈等。
远公莲社
高僧传云：远公居庐山，与晋朝诸贤修净土业，结社生莲。
十六、观门
观经云：韦提希夫人，佛教作十六观，为净土因，宝楼、宝树、宝幢、宝池，化佛菩萨，日落化生琉璃地等。
土不越四。
净土论云：一、法身，居自性土；二、自受用身，居自受用土，亦名常寂光土；他受用身，居他受用土，亦名莲花藏世界；四、化土、大千界等佛土，不越此也。
○入灭舍利(五)
现相圆寂
涅盘茶毘云：佛化既尽，而现灭度，在拘尸那城，力士生地，跋提河边，双林树下，北首面西，枕肱叠足。
舍利浮光。
舍利，此云身骨，恐滥凡夫身骨，所以不翻。吴志幽明录云：孙晧时，王僧辨上事云：佛法宜灭，中国不利。寻便下诏，集诸沙门，陈兵围寺，欲行诛废之事。为僧会法师曰：佛若神也，宜崇之；若其无灵，黑衣一日。同命诸僧，或逃或缢。会乃清斋七日，期现威神，以铜鉢盛水置庭中。斋毕，而美光晖曜，忽闻庭鉢铛然有声，忽见舍利光明庭宇，浮光鉢上。晧及大众前看，骇谔失措，离席改容。会进曰：陛下使孟贲之力，击以百钧之鎚，金刚之质，终不毁坏。皓如言。清先经行，呗赞礼拜，散花烧香，高唱声曰：诚追感慈氏，来津未绝，则法轮将转，彻於灵途，威神不少，宜现今日。不然，三宝永绝。言讫，壮士运槌，观者战栗，而气竭槌碎，舍利不损，光明挺出，晖彩尤盈。皓伏投诚，勤营斋讲，起塔在建初寺大市北，後犹光瑞。元嘉十九年秋，寺刹夜放光明，鲜红彩发，有火光夹四层上，从西绕南。又见一物，如雉尾扇，随其进止不断。其夕，观者发心。二十许日，都市中咸见刹上有长紫光等。
东晋长于
感通云：金陵塔今在润州江宁县故杨都朱雀门南长于寺，孙琳执政五凤年毁除。晋咸安二年，简文立塔三层，孝武上金相轮。并州僧惠达还魂冥司，有僧指令来此礼塔，塔下掘得三碑，中一有方孔，内有铁银金三函，内有舍利三甲，一光明映彻，发一甲可数尺，放即成螺，光彩照曜。丹阳王雅奉道不信，诏令会稽王道子将雅观舍利，雅拨翻鉢，舍利不落，续放光明，雅後终身不诬佛法。
法门舍利
代历周、秦，旧名育王寺，荒废。属宝昌寺庄僧普，唐初表请，勑许与寺额，号法门寺真观。五年，歧州刺史张亮奏请故望云宫於塔基上盖造，勑许。开基深一丈，获二碑，周、魏时立也。既出舍利，道俗同观者数千人。有一盲者，忽努眼直视，便见光明。其舍利骨，人见色貌不同，有不见者，麻缠母指烧方见。奏上，帝曰：岂非童子施土之功也，言不应虚。上令七日行道，给钱五千，绢五十疋，以充供养。乃见瑞光流溢，塔内三像，各放光明。且获舍利一枚，光明鲜洁。更细寻视，又获七枚，一独在盘转，各放光明，炫燿人目，即显四九目。上令智琮所感舍利也，勑令常侍王君得送绢三千疋，令造朕等身。阿育王像在塔，其舍利形如小指，初骨长一寸二分，内孔正方，外楞亦尔，下平上凸，内外光净，余内小指於中举示大众，光明变现，不可常准。京邑道俗，连接二百里间，往来相庆。至显庆五年春三月，下勑请舍利往东都供养。时周又献佛顶骨至京，高五寸，阔四寸许，黄色带紫。皇后舍所寝衣帐及绢一千疋，为造金棺银椁，数有九重。龙朔二年二月十五日，勑智琮等重葬。有冯玄嗣不信，寻感地狱火烧，举众皆见佛顶骨。帝以珍宝绢等赎在内供养。
舍利初灵
汉法本内传云：汉明摩腾鬬胜後，舍利放光，五色直上，空中如盖，映蔽日光，天雨宝花，散佛僧上。又闻天乐，人发信心。又魏明帝洛城中有外国沙门，有佛舍利，帝以金盘盛水贮之，放光不息。帝於道东造寺，名官佛图。又晋竺长舒先有舍利，重之，其子出家，名法颜，笑之为石，乃投水，五色光水上三帀。又晋大兴中，北人流播得舍利，有灵。又咸和中，北僧安法开至余杭，欲建寺塔，无舍利，闻罗幼有之，坚求不得，寺基才创，舍利自来。又咸康中，建安太守孟景冥感舍利立寺，至元嘉十六年放光，通照上下，七夕一切，乃止咸见。又晋义兴年，有林邑人有一舍利，每斋日放光，沙门慧邃随广州刺史刁达至，欲请，未及发言，舍利分二，达闻心悦，又分为三。又宋元嘉中六年，贾道子行荆上，明见芙蓉方发，聊取还家，闻花有声，得一舍利，白如真珠，光照梁栋，盛以囊箱。家人每见佛僧来，有人寄宿，慢之，乃感神告：有真身释迦舍利，何得不怖？後癞病死。後又房中生荷，八叶鲜明，六旬方枯，岁余失之，不知所在。
宋安千载。
宋元嘉八年，会稽安千载奉佛，夜十余人，门外着赤衣，至斋食上，得一舍利。赤衣人言：作塔所感，紫金鲜明，槌打不碎，致水有光异香，或失之还来。临川王曾礼请，供养有灵。宋元嘉九年，寻阳张湎於家设八斋，花上得舍利数十。又获牙奁，中有白叠裹舍利十枚，光明属天，诸处来请。又元嘉十五年，南都徐凝之隐衡山，徵不出，礼佛得舍利。又十九年，高平徐椿诵及食，得舍利。又隋高祖有神尼智仙曰：佛法将灭，一切善神西去。於後为普天慈父，重兴佛法。果周灭法，隋氏重兴。潜龙时，有梵僧曾与帝一裹舍利。後开皇十五年，舍利放光。至仁寿元年六月十三日，帝报父母恩，延诸沙门入仁寿殿谈论，三十州建塔。後又五十州建塔。并见灵应，在感通录，不具书。
入灭舍利
付法传云：迦叶入灭，於鷄足山留全身舍利，以候弥勒。当下生时，现通度人，传佛袈裟，以愿力故，留此坚体等。
首北现灭
婆沙一百九十一云：佛入灭时北首，以北胜故，有大缘故，在北方也。又北方法，久久不灭，面西右卧，显胜卧故；不坐，灭除骄慢恃力者故。又舍利者，具足云设利罗，此云身界；或云大都，此云体。为佛身体，无量功德所勳修故。形如稻米量，砧鎚不能碎，水火不能坏。
哀动人天
寄归传云：佛化缘斯尽，能事毕功。迹灭两河，天人掩望；影沦双树，龙鬼摧心。娑罗树间，泪下成埿；哭者身边，血如花树。大师唱寂，世界空虚。
东土时代
法苑云：周穆王五十三年壬申岁二月十五日平旦，暴风忽起，损舍折树，地动天阴，西方有白虹贯十二道。王怪而问羣臣，太史扈多对曰：佛，西方入灭之相。令记之。
佛足再现
长阿含经云：佛灭尼连河天冠寺，迦叶与五百弟子到香[卄/积]所，不见金容，佛现双足，色有异相。问阿难曰：何异？曰：有老母哭，泪滴污之，盛以金棺银椁，裹以白[叠*毛]千张，及兜罗绵香油灌之，依轮王法而焚之，所获舍利八斛四斗。八大国王令百姓大臣分之，先持上牙与阿闍世王，然後分作八瓶。八国王各起塔，本国迦维国人取土起塔，张文成碑。文云：报身不可以久处，故现灭而归无；法性不可以长空，故因生而示有。
力争积福
育王传云：如来入灭一百一十六年，王欲取佛舍利在龙宫者，或是闍王藏在水际作剑轮，晓夜不住，龙王护之。王恐福力不及，作二金龙等而护之。王作大福，遂重取得舍利，令鬼神作八万四千塔，即东土得一十九所也。
其眼如[木*柰]，
西域记云：佛眼舍利，其形如[木*柰]，青白分明，柔软殊异，香洁等。
舍利镇龙
西域记云：沙弥龙王在迦腻国，多兴风雨。王於山下造塔起寺，六破七成。王与龙鬬，令人将佛牙安之，乃止。常令人望，有黑云起，即令打动钟磬，龙闻息恶，至今存焉。
怙罗造塔
西域记云：怙罗大臣造塔竟，夜梦有人上王舍利。臣早白王，王曰：有，乃与卿。果有持佛舍利上王，恐王不与，遂便自将去。入塔，石为开之，即合，衣袖少许，犹在石中。王信。
佛牙守护
寄归传云：师子州有佛牙，异常守护。置高楼上，门闭重閞，锁钥埿封，五官共印。若开一户，香满城郭。每日供养，香花遍覆，灵异尤多。若失佛牙，一州不安，被鬼所食。
救象得之。
西域记云：迦湿弥罗国平定之後，有僧却归，路逢大象，羣被将去。有象病，僧见足被竹刺，僧与去之。象遂与佛牙，得之。渡河，被龙夺去。却归，学禁龙法。龙怖，还之。
舍利希奇！
处胎经一云：佛告阿难：吾於海中与龙说法，无数诸龙龙子得道，吾留金色全身舍利百三十枚，令供养之。
屈支佛足。
西域记云：屈支荒城四十里，接山河，隔有二寺，一同照，二怙氅，佛像庄严，殆越人世工巧。东寺佛堂内有玉石，广二尺，色黄白如蛤，上有佛足，长尺余，广六寸，斋日常放光明。
文殊舍利！
文殊入灭经云：文殊全身舍利，鬼神将去，至香山顶起塔供养，众集之时，神变说法等。
舍利深远
处胎经云：地风水火沙，金刚上各皆厚八十四万里，舍利全身在金刚界。
佛指灵变
感通三宝录云：法门寺，佛指迎归洛阳，後却葬之。隣有冯玄嗣不信此，与送礼及兄，嗣坚不从，将家中佛像皆烧，自便倒地，叫呼云：入地狱。至塔忏悔，举众皆见。
舍利之化。
悲花经六云：释迦舍利劫末化为化佛，各往诸国，度诸有缘等。
应念在顶。
善见律云：师子州王，名曰天爱，供佛哂陀罗汉。王欲起塔，罗汉令沙弥修摩那阿育王子往王处取舍利，王与如白真珠。又令往天帝释处，彼有右牙及泽盆骨，得其骨来，王自念曰：若真佛舍利，愿自然在我顶上。应念而至，王大欢喜，起塔供养。
供养之福
顺正理十九云：若供养吾身，大都八分中一十三劫不堕恶趣，人天往还，受诸玅乐，福德具足，诸根无缺等。
萨埵舍利
金光明经云：萨埵王子见虎新产，七子围绕，饥穷欲死，遂舍己身与食。父王取骨起塔，说金光明经时，其塔踊出。佛令阿难持示四众，此是无量戒定所勳修成。
弥勒全身
上生经云：结加趺坐，如铸金像，不动不摇，如入灭定。
隋葬舍利
续高僧传云：仁寿元年六月十三日，勑沙门三十人，讲解法相，兼能宣导。各将侍者二人，并散官一人，香一百二十斤，五匹马，送三十州舍利。天下人各率十文已上，不得但是官员，悉令共辨。十五日同下，随州各有灵变如後。仁寿二年正月，又五十三州，至四月八日子时下。
斋感舍利
张道之母王氏，素笃信敬。四月八日斋食，感舍利流光出口，耀映食盘。出冥详录。又随事行，所感极多，如僧会、隋帝、辟支佛牙等。
舍利权机
宝积经云：佛为在家根钝，无能禅思，乃令於舍利形像供养。今出家人广设不修禅定等，何也？
○像化灵异(六)
优填像首
报恩经云：佛在忉利天过夏，为母说法。优填王思慕於佛，目连为王，运大神通，将三十二人工匠，往忉利天，以栴檀木尅雕佛像，下界为王供养。佛入火光定，莫覩其相。目连请佛入水界定，即今瑞像之仪。佛下天时，三道宝阶前，像行迎佛。佛为摩顶云：吾灭度後，与支那国有缘。今在汴州初也。
金佛作礼
增一经云：佛在忉利天时，波斯匿王亦思慕佛，乃造金像五尺。佛下天来，像迎礼佛，佛亦[跍*月]跪。
铸像自增
释迦方志云：梁天鉴年，改宅为光宅寺，铸金佛丈八。初疑金少，忽有十五车金至，称勑送来。佛就身长二丈，其金非勑，不知何来。
晋像三异
辨正理论云：晋丹阳尹高悝，奉福感灵，造灵应寺於张侯桥。浦内有五色光，出水数尺，悝往看之，得一金佛，然无光趺，灵颜非世工所制，悝大发心。又张继世因捕鱼得花趺，送安悝像合同。又董宗之合浦水中得佛光，送安悝像如故。时代各异，三处合同，若非志诚，曷能臻此？
金乌之像
刑州沙河县西四十里，隋时有人入山，见佛行道。後有僧得一金佛，已无金色。又得一块金，似乌形，上有字云：镀佛金僧。後镀佛皆乌之像。出感通三宝录。
金佛自来
宋元嘉二年，刘式之造文殊金像，朝夕礼拜供养，忽然失之。五年不知所在，後忽自来。又十二年，刘之，东山人，种芋为业。常有丛萆，火能烧，乃掘之，得金佛，供养极灵。出感通录。
佛从柱出
感通云：唐贞观二十一年，荆州大兴国寺塔西南柱无故作声，乃见金佛踊出。
感瑞呈真
辨正理论云：晋时东掖门外有光，司徒公谧既见金光烛地，因令掘之，得一金佛，含光七尺，造东安寺，终身供养。
偷佛道人
感通云：盃度，蓬莱道人。初在冀州，年可七十，不护细行。曾宿人家，见有金佛，度盗而去。主人失佛，奔马追之，见而不及。至河，以盃在水，累足而过。主人知异，不逐而回。
陶偘迎像
辨正云：晋武昌太守陶偘临广州，有渔人海中见神光，经旬弥盛，怪以白偘，乃得阿育王像，迎归供养，送往寒溪寺。感动功德放光，远近发心，偘之力也。
隋朝造佛
造金铜檀香夹[糸*宇]牙石等像，大小十万六千五百八十躯。修治故佛五十万八千九百三十躯。官内常造刺[糸*甬]织成及画像等，出隋谱也。
炀帝造像
隋文皇帝造金铜释迦佛一躯，通光趺七尺二寸，未及庄严，顶疑绀翠，体曜紫金，放大光明，照映堂宇。又并州造童子寺，傍龙山造弥勒坐像，高一百三十尺。又杨州造惠日寺，修补故像十万四千八百躯。隋谱具明。
慈悲檀像。
唐高祖为太祖元皇帝、元贞皇后造栴檀等身佛三躯，相好奇特，庄严希有，於慈悲寺供养。
形像郁兴
左彻慕圣，刻像而拜轩皇；勾践思贤，熔金而模范蠡。丁兰允孝，凭刻橛以代亲；颜庄资仁，彩璧璫而图圣。故爱喜形乎容色，精诚通其梦寐。如忉利未还，忧填以之镂木；鹤林晦影，阿输於是铸金。乃至汉明及齐冥祥，记二百人见圣等。
东晋金像
感通云：周玘江中得金佛三尺，膝有所损，迎归供养。玘女梦膝有疮，遂舍金叙补之。後从夫张氏持其佛去。女後病终，父母皆见女乘紫云西上而去。
梁武迎像
内传录：梁武帝梦檀像入国，天鉴元年正月八日，帝令决胜将军郝骞等八十人，往中天迎佛至彼国。王令三十二人重刻，从卯至午，其像便就，顶放光明，异香芬馥。骞令负像行数万里，度海至山，粮尽，感寺现，逢僧得食而隐。至天鉴十四年四月六日达州，帝与百僚徒行四十里，迎入太极殿，建斋大赦，断杀弓刀等，并作莲花。後湘东迎至江陵，又至荆州，备有灵感。
五级造像
论衡云：元魏时，君临一十七帝，一百七十九年，兴显佛教於五级寺，为太祖等五帝各铸金佛五躯，长一丈六尺，用金二十五万斤，庄严希有，盖世无比。
慧护金佛
天嘉二年，晋沙门慧护在绍灵寺铸丈六金佛，感白云、白龙、天花、异香，时众共覩等。
苍鹰金佛
感通云：法显西域求法得疾，於一寺中思本乡饭。寺主令沙弥取，被徐州吴苍鹰家犬[齿*殳]胫出血，在门不消。显回，见血仍在。苍鹰舍宅为寺，感西域僧送金佛来。
陶偘灵像
感通云：偘得金佛，大有灵异，在於卢山东林寺。有贼劫寺僧，护乃欲杀僧，其贼自死。佛在其阁，大风吹阁侧，僧众求之，风却，吹阁令正。
像自出火。
隋蒋州兴皇寺佛殿火，然当阳丈六金佛二菩萨，戴顒所造，其佛自飞出，火不焚。後有盗者，被挟其手，不能得去，见着白人执其手也。
伪取金像
唐西京清禅寺，先有纯金佛一，长一尺四寸，重八十两，隋文帝造。贞观十四年，有贼孙德信，伪造玺书，将一阉竖，诈称勑取。僧不敢拒，付之经宿，唯头未消。事发出收，太宗大怒，信未至死，身已烂坏。
罗顺得像
宋元嘉十五年，顺因放鹰草中，得金像一尺，供之有灵。
仲德金像
宋徐州刺吏王仲德，於彭城宋王寺造丈八金佛，妙相有灵。或有兵起，或贻僧佛，悉皆流汗，随事大小。後梁王奉法，汗出巾拭，随有数十人拭之不止，遂发愿乃已。
业溶像盲
梁人崔平业，善弓马，为武士监军。一生以偷佛溶铜为业，卖之以供酒肉，心无惭愧。至年五十，妻子兄弟先亡，唯业一身。忽患目障，饥饿而死，自悔其业。
张氏感像
陈范妻张氏，精心奉佛，愿造金像，终身供养，有愿莫从。专心日久，忽有观音金像，连光五尺，现於座上，奉之有灵。
佛放光止。
张之有妹，幼事金佛，志愿出家。邴氏求之，母兄私许。临嫁不从，佛放光明，满村而止。後舍宅为寺。
僧洪铸像
冥祥记云：晋世沙门僧洪住瓦官寺，勑断铜佛，洪以有愿乃铸。像成被禁，梦佛摩顶。後国家牛马大惊不安，洪免刑也。
佛足印文。
西域记云：佛在摩竭陀国波吒离城，石上印留迹记。奘法师亲礼圣迹，自印将来。今在坊州王华山，镌碑记之。赞云：万代金轮我佛尊，遗留圣迹化乾坤。慈悲因地修行力，感果亲招千辐轮。其佛足下五足指端有卍字文，相次各有如眼，又指间各有网鞔，中心上下有通身文，大指下有宝剑，又第二指下有双鱼王文，次指下有宝花瓶文，次傍有螺王文，脚心下有千辐轮文，下有象牙文，上有月王文，跟有梵王顶相文。
玉佛庄严
西域记云：执师子国有玉佛，高二丈，七宝庄严，手执摩尼宝珠，日夜守卫殿宇，灵应可知。
佛相可瞻。
法华经云：或以七宝成，鍮石赤白铜，白鑞及铅锡，铁木及与埿，或以胶膝布，彩画作佛像，自作若使人，皆以成佛道，或以指爪甲等。
铜像高大
慈恩传云：印土满胄王造金铜像八十余尺，重阁六层，方得覆也。此土常山金铜大悲重阁三层，大周乙卯年废为钱，及汴州相国恒沙佛及天下铜像佛等，悉铸为钱，以富大国也。
事无惑众
高僧传云：僧定现相惑众，僧璩为僧正，摈之云：律不许有四因缘即许：一、断众疑网，二、破邪见，三、除娇慢，四、成功德。除此非也。
供像施身
西域记云：梵衍那国有石大像，高百五十尺；鍮石释迦像，高百尺；有卧佛，长千余尺。王每年饭僧，设无遮大会，上自太子，下至国珍，乃至己身，悉皆舍施，羣臣後赎。
石像神工
释迦谱云：阿育王弟信邪，常言佛僧亦贪声色。王曰：佛僧皆忧生死，不贪色声。弟亦不信。王令摄位七日，即欲杀之，令人执刀唱限。七日既满，王问：色声如何？曰：忧死无乐。弟遂信佛，乃求出家。後悟其道，欲入山居。王令鬼神运石後园，立山造像及寺居之。
江中像现
方志云：吴江沪渎口，波浪中见二人来，道士曰：天师。迎之不进，风浪转增。朱膺与僧迎之，乃石像也，高七尺，置之玄寂寺，背上有字，是迦叶、维卫二佛。迎之轻举，大有灵应。
石像迎贼
西域记云：迦腻色迦王有白石佛，长一丈八尺，多有灵异，时放光明，人见夜行遶塔。时有羣贼欲取寺僧衣物等，僧来护佛，佛来迎贼，贼怖而回。後皆改恶，以事告人等。
石现佛像
唐隋时，京寺有紫英石，长八寸，径六寸，内现佛像，随人善恶示现，为之幽途。业镜又云：渝州相思寺有佛迹在泉水内，出莲华，径三尺，而有异焉。
石佛泪出
北凉蒙逊造石佛，一後国困兵败，寺毁住僧，石佛泪下如雨，拭不能止。
兴善放光
续高僧传云：大兴善寺，佛放光明。隋文帝问昙迁法师曰：宫中佛像，何不尽放光明？迁答曰：随缘有异，世有三尊：佛为世尊，道为天尊，陛下为至尊。陛下光明，充於四海，律令法式，禁止罪源，即大光明。文帝大悦。
佛放光明。
晋帝时，戴安道学艺优远，造招隐寺。道手自制五夹紵像，并相好无比，恒放光明。士庶供养，灵应不绝。
画像分身
西域记云：迦腻色迦王塔寺内有画像，胸上分二。昔有贫士将一金钱请画工酬愿，尽心令作画。次又一人将钱与工，二人共疑谁像，像乃现灵，胸上分二，下即如故。
造像无病
造像经云：波斯匿王曰：造像无病，佛何有背痛、头痛等病？曰：皆为化人示现耳。
佛足石现
释迦谱云：室罗伐国有玉石，方二尺，上有佛足迹，长一尺八寸，广六寸，每斋日放光。
花文如故。
释迦谱云：佛欲往俱尸城南，顾摩碣陀石上留双足迹，长一尺八寸，广六寸，轮相分明，十指皆有，花文各异。有曾毁者，其文如故，投水放光。
鼻中洟出
法苑云：襄州岘山华严寺有木佛，隋文将崩，鼻中洟出。太宗时贞观末亦然。及水涝灾等，求男女应愿。
唐朝佛迹
法苑云：唐循州东北兴宁县灵龛寺北石上，有佛迹三十。贞观三年，又现一迹，并放光明，轮相具足，而看者多少不同。又潭州亦现一迹，相去五百步。
画像放光
唐益州郭下法聚寺画地藏菩萨，却坐绳床，垂足，高八九寸，是张僧繇画。至麟德二年七月，寺僧图得一本，放光，乍出乍没，如似金鐶。乃至勑追一本如前，圣力不测也。
慧昱画像
唐麟德二年，兰州金水县北三学山僧慧昱，往荆州长沙寺，欲画瑞像七尊。匠人张眼净画至第七尊，现放光明。後至京庄严，伏事供养。人放光明，信者即照，不信不照。
龙光瑞像
江表龙光瑞像，又传罗什将来。有言扶南所得，即宋孝武征扶南得是正也。
坊州古寺
坊州有古寺，名显际间，其年代云是秦穆公造，又云周穆王造，又云育王第四女造，有三果人。玉花寺下有三十窑砖，莫知所造时代。
造像何□
玉华，荆州长沙杨都高悝及京城崇敬，并称育王第四女造。或有镌书光趺，其女丑造。佛亦朴女，後端正等。
纪女信佛
宋葛济，稚川之後。妻纪氏，体貌闲雅，有其妇德，信重佛法。紝织之次，见西方佛现，及宝盖幢幡，蔽映天汉。夫与乡人共见，大发信心。
二、戴制像
晋谯国戴逵，字安道，手自作夹紵像，相好希有，时放光明。郗超祝之，瑞现相。子顒，字仲若，亦造弥勒佛，有灵异。
僧护石像
僧护，梁剡川石城山住息。石壁高数十丈，就而刻佛像，未毕而卒。後晋安殿下有疾，梦徵令造其像，高五丈，立十丈三层阁。
戴逵木像
东晋会稽山宝云寺，戴逵造木佛时，感异香白云。已上事出法苑等。
造像之仪
造像经云：匠人不得食酒肉，相不具足，取价多少，得罪。如经具明。又云：造像如大麦塔，如针高轮，如浮萍，得福无量。如亲供佛，得十五种功德，感身紫金色，颜貌端正，众所喜见，或瞻礼等。又曰：女人多嫉妒，过失尤重，造像得免，获五利益：子孝、夫亲、贞白、具相、容美等。
影像之灵
释迦谱云：佛受请，龙乃怒之，夺我胜，欲灭彼国。佛知化之，龙曰：请佛莫去，我嗔心恐起，即灭彼国。佛为留影，入石如镜像。其石窟在那乾国古仙瞻卜林毒龙池侧，高一丈八尺，深二十四步，石青白色，经千五百年。
不添之像
方志云：菩提树有寺殿，有塑像，是弥勒菩萨塑。时有一匠人，要一灯香埿，入殿闭门，令六日後得开。未满四日便开，见像高丈余，唯乳边装严未毕，不见匠人，後更不敢添。
形像何益？
正理云：儒生问曰：造像书经，本期现福；持斋行道，贵益目前。何为念菩萨而无徵，呼地藏而不至？七难之殃，留连竞集；二求之愿，携互莫从。冯士干有诘圣之文，杨衍之着咎虚之论。劳特辛苦，枉费珠珍；专事夸谈，罕闻实录。非唯为善者不蒙其効，亦乃为恶者翻受其荣。岂意释门，反成焉有？
徵由志信。
开士曰：夫幽犍难开，唯信能入；玄波浩荡，唯智能度。智为超圣之基，信是越凡之本。本因信而行立，度藉智而神澄。信以招福为功，智以反源为术。故曰：有智者可以所闻理会，抱信者可以师资道成。夫子云：兵食可忘，信不可去。今者为尔论斯止也。夫感在精诚，道由恳苦。意不专，道何以尅？心不至，感无以通。是故邹衍长叹，乃夏日零霜；李广注心，箭羽没石；邹衍拜井，疎勒泉飞；明府叩头，江陵火灭。若披肝露胆，委命投骸，福福相望，念念不倦，便可还年转障，何但获福受恩者欤？外既有然，内亦无爽。若为观音不神，冯士干何因免死？地藏无力，李谦由谁得生？故下略陈报应灵异等。
三种圣宝
慈恩传：缚唱国人为小王舍城，有新寺，装严甚好。有佛澡罐，量可斗余。又有佛齿，长一寸，广八九分，色黄白，每有光明。又有佛扫箒，迦奢草作，长二尺余，围可七寸，其箒柄饰以杂宝。此三事，斋日每出，道俗观志诚者感发神光。
志求为现
慈恩传云：孤绝山有尅檀观自在菩萨像，有人至愿绝食七日等，菩萨为现，常有一二十人在後。三藏学法毕，欲归，诣彼乞愿。周有栏，可去像七尺，掷花像上，住者如愿。三藏於是多买鲜花，乞三种：一、愿达支那传法无难；二、死生知足；三、一阐提有成佛否。言讫散花，皆如所愿。观者发心，愿来成佛，首相度也。
干阗檀像
去彼二百里有婫摩城，雕檀立佛，高三丈余，质状瑞严，甚为灵应。有疾病者，以金薄钻即愈。相传自憍赏弥国邬陀衍王作佛灭後，自彼飞来。
法王利见部第一
释氏六帖卷第一(终)

[book_title]释氏六帖卷之二
齐州开元寺讲俱舍论赐紫明教大师义楚集
信奉谤毁部第二
○王侯信奉(一)(一西土二此方周秦汉魏晋宋齐梁後周元魏陈隋唐)
幻日敬佛
西域记云：摩竭陀国幻日王崇敬佛法，爱育黎元。隣国大族王淫刑虐政，不恭职贡，治兵来讨幻日王。王知为臣，曰：今闻兵至，不忍其鬬，幸诸臣寮赦而不罪，赐此微躯，潜行草泽。言毕出宫，依绿山野。国中感慕，从者数万，栖窜海岛。大族得国，以兵付弟，浮海往罚。幻日王守其埿险，轻骑诱战，金皷一震，奇兵四起，生擒大族，及缚引现。大族自愧失国，以衣蒙面。幻日曰：汝露其面，吾欲有辞。大族曰：臣主易位，怨敌相视，既非交好，何用面谈。再三告示，终不从命。於是宣命，数其罪曰：三宝福田，四生依赖，苟任豺狼，倾毁胜业，福不佑汝，见擒於我，罪无可赦，宜行刑辟。时幻日母博闻强识，善占相，闻煞大族，疾告王曰：我尝闻大族奇姿多智，欲见之。王令引见，王母告曰：乌呼大族，幸勿耻也。世间无常，荣辱更事，吾犹汝母，汝若吾子，宜去蒙衣，一言面对。大族曰：昔为敌国之君，今为俘囚之虏，堕废王业，亡灭宗祀，上愧先灵，下惭黎庶，诚耻面目俯仰天地，不能自丧，故此蒙衣。王母曰：兴废随时，存亡有运。以心齐物，则得丧俱亡；以物齐心，毁誉更起。宜信业报，与时推移，去蒙对语，或存躯命。大族谢曰：苟以不才，嗣膺王业，刑政失道，国祚亡灭，虽缧绁之中，尚贪旦夕之命。敢承大造，而谢厚恩。於是去蒙衣。王母曰：子宜自爱，当终尔寿。言已，告幻日曰：先典有言，宥过好生。今大族王积恶虽大，余福未尽。若煞此人，十二年中，业色相视，煞存中兴之气，终非大国之王。当据北方，有小国土。幻日承母命，愍失国之君，娉以稚女，待以殊礼，总其遗兵，从大族弟自立。兄投迦湿国王，王深加礼。後煞彼王自立，弥灭塔寺。又讨健驮罗国，煞六亿人，毁寺塔一千六百，不久死入无间。
育王奉僧
善见律云：佛灭度後二百一十八年为王，一切诸王无不降伏，兼统虚空及地下一由旬阿耨达池。诸鬼神日献王八担米，合十六器，以供王用。王信佛僧，八器米施比丘，二器通三藏者，二器供王夫人，余四自供宫中妓女，合一万六千，比丘六万，恒常供养。鬼神日日献金色果，香味希有，五种衣，又贤圣蜜浆，又海龙王献石眼药，又无热池边有粳米香美，鼠剥去皮，又蜂供蜜，迦陵频伽鸟来作种种妙音，乃至作金鏁鏁海龙王。今为佛作八万四千塔，自出九十六亿金钱。时八亿比丘僧，九十六万尼罗汉，弟亦出家，太子、公主亦皆出家，王人佛法。
戒日高明。
慈恩传云：戒日王机惠高明，才学瞻敏，爱育四生，敬重三宝。始自诞灵，洎乎没齿，貌无嗔色，手不害生，象马饮水，漉而後饮。在位五十余年，野兽狎人，举国不煞。五年一设大会，日饭千僧，除三月雨，不出游方。日分三时，一时理务王事，二时修福。又绝肉食，日即一食，有食肉者，截舌、煞生、断手。三藏至，为曲女城设大会来，与名象津致显，名在传，文多不录。
安民以理。
西域记云：乌长国王释迦种，安民以理，民爱如亲。候五更，先礼三宝，香花供养。日出昇殿，方览万机。次到辰时，香水浴像。日饭百僧，王及夫人手自益食。食後习武，日昳写经十行，与德行僧论法。後与臣下论治国事，三十余年不废。如此有五百子，孝艺俱无伦比等。
王来问法
金藏经云：月氏国王与羣臣亲来问只夜多尊者佛法，其王聪明大智，有大名称。尊者曰：王来时路好，去亦路好。王喜迥，臣等不会。王曰：生死路也。
供佛然灯
悲花经云：王名无诤，为供养佛，自顶两膝，两手然灯而作供养，如得三禅乐，心不倾动。
光明舍头
报恩经云：大光明王舍头与婆罗门，大臣等与七宝头，不肯易也。
身为床座
法华经云：虽作世国王，不贪五欲乐，乃捐舍国位，委政太子，随阿私仙拾薪设食，乃至以己身以为床座，为求大法，求其佛果。
梵天童子！
西域记云：童子王本梵天种，千枝万叶，世代为王，约已千年。事梵天祠，不崇佛法，闻三藏至，慕三藏德，大申敬礼，兴佛法焉。
王重经文
西域记云：佛涅盘後四百年初，健驮罗国有王名加胒色迦，其王敬信尊重佛经，味道忘疲，传灯是务，与胁尊者五百罗汉重集三藏。
戒日拘摩。
慈恩传五云：三藏欲归，拘摩罗王致书与戒贤及奘，殷勤相请。得书，告众曰：支那比赴戒日如何为？使曰：今欲东归，不及去也。使至，王又遣使曰：弟子亦能灭法，令那烂陀寺变为灰粉。戒贤得书，为法师曰：彼善心素薄，须赴令发深心。及国人等遂与使俱往。至彼，见王甚喜，率羣臣迎拜赞叹，延入宫，陈音乐，香花供养，请受斋戒。如是月余，戒日讨恭御回，闻法师在拘摩罗王处，惊曰：我先频请不来，今何在？彼令急送法师来。拘摩曰：我头易得，师即不可。戒日令使取头。拘摩惧，知其语失，乃严象军二万，乘船三万，沂兢伽河以赴王所。於河北有行宫，见戒日。王曰：支那僧来否？曰：来。王既重贤，宜当自往。王曰：来日去。拘摩回，为法师曰：王虽言来日，但恐即来。至夜一更，数千炬烛，奏节步皷，戒日果来，法师不起。王至，礼足瞻敬，因问破阵乐曲等。曰：弟子且还，明日迎师。早辰使至，法师与拘摩同往。戒日与门师二十余人出迎入座，备陈珍膳，作乐散花。王曰：闻师作制恶见论，何在？曰：在此呈论。王遂读之讫，谓门师曰：日光既出，萤烛夺明，师等所守之宗，他皆破讫。王曰：论大好。弟子欲集五天僧、曲女城，设大会，显师之德。集十八国王、名僧、外道等，峨峨岌岌，若云兴雾涌，充塞数十里。虽齐之举衭成帏，三吴之挥汗如雨，未足。方其盛安二殿，可受千余人等。置金佛在大象帐内，戒日作帝释像，拘摩作梵王像，梵天执白拂宝盖，乘象侍佛而行。法师及门师各乘大象，至殿供养。王施金椀七、金盘一、澡罐一、金锡[木*玄]一、金钱三千、上叠衣三千。法师及诸僧各有等施，摽□众无敢破者。至十日，王施金钱一万、钱三万、上叠一百领。□工皆有所施，法师一皆不受。王令以法师袈裟示大众，为立名为大乘天，小乘呼解脱天。
精进慈爱
大集经一云：有精进王，禀性仁爱，慈念众生，如母爱子。亦常深心敬事沙门婆罗门等，如子事父。彼王形量瓌伟，挺异常人，身体圆满，众相具足，面目端正，颜色光荣，威德弘普，人天爱敬。生刹帝利种姓，父母七世，尊高清净。
东自周秦。
开元释教录云：周穆王明圣朝时，西极有圣人至，千变万化，王敬之，久而隐，即佛化之。初至秦，释利房等一十八人賷经像至，始皇不信，囚於下狱，善神碎狱，却归西天。盖以大法兴时未至，留於经像。後刘向校书天阁，往往见有经文。
孝明初兴
汉法本内传云：後汉孝明皇帝永平七年甲子，夜梦金人，身长丈六，项佩日轮，光明赫弈，飞在殿前。明日，博问羣臣：此何神异？通人传毅对曰：臣闻西方有佛，疑是乎？帝以为然，遣郎中蔡愔、郎将秦景、博士王遵一十八人，往西天寻访佛法。至大月氏国，遇摩腾竺法兰，志弘大法，请来汉地。帝大嘉赏，造寺度人，广如寺部。从永平十年丁卯至献帝延康元年庚子，一十一帝，一百五十四年，缁素一十二人，译经二百九十二部，三百九十五卷。
曹魏五帝
三宝录云：自文帝黄初元年庚子，至元帝感熙二年乙酉，凡经五帝，四十六年，沙门五人，出戒羯磨一十二部，一十八卷。
吴王建初
感通云：吴主孙权，前都武昌，後都建业，经邦治国，諡太祖大武皇帝黄初元年壬寅，至孙皓无諡天纪四年庚子，凡经四主，五十九年。缁素五人出经，并及失译一百八十九部，四百一十七卷。初，僧会至感舍利，置建初寺，改佛陀里。
王问大义
支谦至吴，孙权闻其博学有才慧，即召见之，因问经中深隐之义。谦应机设对，释难除疑。权大悦，拜博士，使转导东宫，甚加宠秩。後太子登位，遂退隐於穹隘山，不交世务。後以梵经译为吴言等。六十卒，吴王孙亮发书，恻怆慰赠等。
孙皓陵法
开元录云：孙皓即政，法令苛虐，废弃淫祀，乃至佛教欲令毁坏。臣曰：佛之威力，不同余神。僧会感瑞，太皇创寺。今者轻毁，恐贻後悔。皓遣张昱诣会诘问。昱雅有才辩，难问纵横。会应机骋词，文理锋出，自旦至夕，昱不能屈。既还奏，皓叹会才明，非臣所测，愿鉴察焉。
皓自对问
皓时大集羣臣，以马车迎会就坐。皓问曰：佛教所明善恶报应，何者是耶？会对曰：夫明王以孝慈训世，则赤鸟翔而老人见；仁德育物，则醴泉涌而嘉禾出。善既有瑞，恶亦如之。故为恶於隐，鬼神得而诛之；为恶於显，人得而诛之。易积善余庆，诗咏求福不回，虽儒典之格言，即佛教之明训。皓曰：若然，则周、孔已明，何用佛教？会曰：周、孔所明，略示近迹；至於释典，备极幽微。故行恶有地狱长苦，修善则有天宫永乐，不亦大哉！皓无以折。後因溺像阴肿，大信佛法，从会师受五戒。天纪四年四月，皓降晋，遘疾而终。
西晋司马氏都洛阳。
起武帝太始元年乙酉，至愍帝建兴四年丙子，四帝五十二年，缁素一十二人，所出经戒集等，及新旧集失译，总三百三十部，五百九十卷。
东晋司马氏都建康。
从元帝建武元年丁丑，至恭帝元熙二年庚申，一十一帝，一百四年，缁素十二人，所译经律一百六十八部，四百六十八卷。
秦姚氏都常安。
起姚苌昭武皇帝白雀元年甲申，至泓永和三年丁巳，凡经王主三十四年。沙门五人，罗什等共译出经论九十四部，六百三十四卷。至姚兴弘始三年冬，罗什入关，於草堂寺逍遥园，请罗什先译大品、智论，爰及中观、百门、金刚、法华、维摩经等。帝自执笔，大加赏重，及妓女等。又取释道安、习凿齿等。佛法之盛，於兹大焉。
武哀之化
案前汉武帝元狩中，霍去病讨凶奴，至毕兰，过居延山，获昆耶休屠王等，将其兵众五万人降。获金人长丈余，列之於甘泉宫，武帝以为大神，烧香礼拜。及闻西域遣张骞使大夏还，云有身毒国等，此即佛化之初。又汉哀帝元寿元年，使景德宪往月氏国诵浮图经还，当时稍行浮图斋戒，奏黄缣白纨三十疋以赎僭。诏越报楚王尚浮图之仁，祀洁三月，与神为誓，信也。又桓帝时，襄揩言佛陀黄老以谏主上，欲令好生恶煞，少嗜欲，尚无为。至汉永平十三年，上梦金人，即後汉兴也。
明君奉佛
辩正理论三云：儒生信心稍发，邪执渐回。又问：汉代君主奉佛，至久而弥笃，为有徵者，可得闻乎？曰：自顶日降祥，摩腾入汉，归心奉法，不可殚言。今当为子略陈十代君主，三公宰辅，通人博识，敬信佛者，以告子也。
晋世祖武皇帝
龙颜奇伟，盛明革运，大弘佛事，广树伽蓝。
晋慧帝
归心妙道，契意玄宗，仍於洛下造兴圣寺，供养百僧。敏帝笃意冥感，远降神仪，仍在长安造通灵、白马二寺。西晋二京寺一百八十，译经一十三人，七十三部，僧尼三千七百余人。
东晋中宗元皇帝
文轨，大同中兴江左，造瓦官及龙宫二寺，丹阳、建业集千僧。
肃宗明皇帝
聪圣玄览，崇斋兴福，造皇兴道场二寺，集义学名称僧百人。
显宗成皇帝
至意冥通，圣德遐感，造中兴、鹿野二寺，集翻经义学，名称千僧。
孝哀皇帝
近问侍臣，回心妙理。赏嘉切对，大启龙光。
太宗简文
仁恕温洽，作圣钦明，造佛建斋，度僧立寺。於长千寺故塔，起本浮图，壮丽殊伟。
烈宗。孝武。
精心奉法，至念冥扶。师子国王钦其怀道，故遣沙门昙摩抑远送玉佛，以表丹情。召义解僧造皇秦寺舍旧第，为本起寺，殿宇严丽。
安帝
笃信无怠，广兴福业，於育王塔立大石寺。右东晋一百四载，合寺一千七百六十八所，译经二十七人，二百六十三部，僧尼二万四千人。
宋高祖武皇帝
启圣建元，还淳返朴。口诵梵本，手写戒经。造灵根、法王二寺，供佛招贤，集遍学千僧。
太宗明皇帝
至治克昌，口诵般若。造丈八金像，四铸不成。改为丈四，立即圆满。庄严始就，还高丈八。且食解斋，爰感舍利。造弘普寺，以召名僧。
太祖文皇帝
奉斋不煞，精心慕道。尚之雅对，佛戒为宗。坐致太平，允如圣旨。钦仰求那，务兴大法。造禅灵寺，常供千僧。右宋世合寺一千九百一十三所，译经二十三人，二百一十部。释教隆盛，笃信倍多。名僧智士，郁若稻麻。宝刹金轮，森如竹苇。
齐大祖高帝
手写法华，口诵般若。四月八日，常铸金佛。七月十五日，普寺送盆，供养三百名僧，立陟屺、正观二寺。
高宗明皇帝
写一切经，造千金像。口诵般若，常转法华。造归依寺，召习禅僧。身持六斋，务修十善。
世祖武皇帝
造招贤、游玄二寺，集义学翻经释子一百人，三教格量，四年考校。右齐世合寺二千一十五所，译经一十六人，七十二部，僧尼三万二千五百人。
梁高祖武皇帝
性度弘伟，风鉴朗拔，游心七觉，陶思八揵，迈有德之前踪，蹑净名之圣轨，纽地维之既裂，振天网之颓纲，未明求衣，坐以待旦，日强不息，敦缉彝伦，至於鹫峯奥旨，鷄园密义，二谛五乘之典，三藏九部之文，赤髭之所未详，青目由来不释，并得文无重览，义不再思，鄙周孔之俗誉，讥老庄之名理，能令先儒解体，时彦伏膺，罕入户庭，孰窥墙隩，独开圣览，迥发天情，大智闲闲，外齐八则，小心翼翼，内敛四仪，临赤县而溢慈悲，寄玄扈以子弘誓，泽周有顶，道被无垠，灵应嘉祥，兆符先见，宽仁德孝，史备後书，显护所弗传，摄支所未译，并编之金简，藏诸宝印，覆以珠帐，擎以玉床，运花之台，妙於四柱，师子之座，超于九级，求真系草之宾，书皮代纸，亦见众香之客，洒血淹尘。梁记，武帝在位四十九年，每以庭荫早倾，常怀感思，恒加叹曰，虽有四海之尊，无以得申罔极，故留心释典，以八部般若，十方诸佛之母，除灭罪障，善涤烦劳，故采众经，躬述注解，法轮相继，齐讲不绝。藉慈胜福，望展孝心，频代二皇舍身，以祈冥佑。每舍身时，地为震动，於钟山起爱敬寺，青溪起智度寺，舍旧第为光宅寺。至普通八年，造同泰寺，殿台华绮，房廊彩饰，陵云九级，丽魏永宁。又於云阳台立至敬殿，景阳台起七庙室，月中再设净馔。每及宗庙蒸尝，未曾不流咽涕泗，预从左右，潜叹交怀。虽亿兆务殷，而卷不辍手，披阅内外，以夜达晨。着通史书苑，及经律异相，三教义类，五典文言，数千余卷。至於流刑狱市，多行慈悲，恕其有罪，不可原者，改容久之，然後下笔。察狱听讼，明若通神，自非享宴，不许音乐。後宫侍御，皆无罗绮，内殿寝处，衣衾率素，布被莞席，草履葛巾。天鉴年来，口味备断，日惟一食，食菜蔬，蜀献芋蒻，甚讶香美似肉，因复出勑禁之。自有帝王，莫能尔者，信不思议之君父也。制五时论，转四方等，造光宅、同泰等五寺，集重云讲，听众千僧，国内普持，六齐兆民，皆受八戒。
梁太宗简文皇帝
天姿高朗，风神起迈，委心妙法，通览玄章。造资敬、报恩二寺，刺血自书般若十部。太后讳日，不食而斋。撰法集记二百余卷，法宝连壁二百许篇。
梁中宗孝元皇帝
体圣多能，入微灵悟，造天居、天宫二寺，召高行千僧，自讲法华，每解成实论。右梁世合寺二千八百四十六所，译经四十二人，二百三十八部，僧尼八万二千七百余人。
梁孝宣皇帝。梁孝明皇帝
文明在政，中兴大宝，复梁社稷，光被生民。於荆州造天皇、陟屺、犬明、宝光、四望等寺。右後梁二帝江陵四十五年。寺有一百八所。山寺有青溪、鹿[泳-永+亥]、覆舡、龙山、菡山寺，并佛事严丽，堂宇雕奇，覩发善心，见便忘返。僧尼三千二百人。
陈高祖武皇帝
应宝历以君临，赴会而司牧。身长八尺，须长三尺，旋毛覆耳，垂手过膝。以天愿力，康济羣生；以大庄严，戡剪多难。永言沛邑，思报地恩；愿使谯都，同斯嘉庆。永定二年，於杨州造东安寺，复为国爰建。羣生於杨都治下，造兴皇、天居四寺等。皆绣拱雕楹，文掍粉壁，三阶肃而宛转，千柱赫以玲珑。长表列於康衢，高门临於驰道。美音精舍，未或可俦；善得仁祠，讵能为比也。写一切经一十二藏，造金铜佛像一百万躯，度僧尼七千人，修治故寺三十二所。
陈世祖文皇帝
绍隆三宝，弘化五乘。盛德比於慈云，大明方於慧日。美誉形於四海，仁心贯於三虚。刁斗无虞，干戈载戢。修治故寺六十所，写一切经五十藏，度僧尼二千人。
陈高宗孝宣皇帝
执玉版而道中麾，乘金轮而止上国。地居且奭，任总机衡，岁有丰年，民唯大蓄，城中无事，天下咸康。於杨州禁中造太皇寺，然以慎终追远，情切章陵。为始兴昭烈王孝太妃於太皇寺造七级木浮图，金盘对耀，灵比色珠，相与合壁争辉。又以汉光绍位，代[邱-丘+玄]承家，式树福田，造崇皇寺。太建二年，重为始兴昭烈王孝太妃爰逮苍品，奉建灵刹，高一十五丈，下安佛爪，长二寸，阔一寸，式莹珍龛，藏诸宝箧，光飞五色，焰起一寻，神变不穷，覩者改。且造金铜佛二万躯，修治故像一百三十万躯，写一切经十二藏，修补故寺五十所，度僧尼万人。右陈五主，合三十年。寺有一千二百三十二所，国家新寺一十七所，百官造者六十八所，郭内大寺三百余所。舆地图云：一都下旧有七百余寺，属侯景作乱，焚烧荡尽。有陈大统，国及细民，备皆修造，连甍接栋，栉比皇居，表塔相望，星罗治下，书经造像，不可纪言。无遮大会，僧德布施，放生宥罪，和宣十善，汲引四民，难得称矣。僧尼三万二千人，译经三人，十有一部。此五君笃美玄宗，广弘佛寺，立寺造像，招集名僧。晋世祖来稣家给。晋中宗富有江表，丕承宝运。孝武光启德风。宋高祖殷忧稍移，天步犹阻，一年涂鲠，四载兵劳，百虏畅於胸中，万机总於衿内，不倦檀那之业，常持护法之心。宋太宗瞻仰螺髻，讽诵龙宫，弘圣不疲，清音无辍。宋太祖运慈日用，布此天平，每兴解网之仁，恩及结绳之政。齐高祖洞真假之玄妙，尽儒墨之精华，幸修上善，光隆下武。
元魏诸君。太祖道武皇帝(珪)
运锺丧乱，宇内分崩，生民不见俎豆之客，黔首时覩戈马之迹，礼乐文章，扫地将尽。太祖以雄杰之深姿，苞君人之雅量，克平朝野，奄有中州，大启龙光，潜被日用。天兴元年，下诏曰：佛法之兴，其来尚矣。於京邑健饰於容范，修整寺舍。又於虞、虢之地，造十五级浮图，起开泰、定国二寺，写一切经，铸千金像，召三百名僧，每月法集。
魏太宗明元皇帝(嗣)
明叡宽雅，非礼不言，愍念四生，敬重三宝，广於邺下，大度僧尼。
魏世祖太武皇帝(寿)
气盖当时，威振天下，连牍四海，牢笼万方，回向一乘，归依三宝。复伽蓝之胜地，创招提之净宫，仍於邺城造宗正寺。後因崔、寇，始沦正法。
魏高宗文成皇帝(璿)
聪达颖悟，风格异常，兴隆佛教，修复神宇。释门广备，始自文成，凡度僧尼三万许人。
魏显祖献文皇帝(弘)
德配彼天，道隣极圣。造招隐寺，石坐禅僧。
魏高祖孝文皇帝(宏)
神光照室，和气充庭，仁孝绰然，岐嶷显着。听览政事，从善如流，哀矜百姓，恒思济益。以太后忌日，哭於陵左，绝膳三日，哭不辍声。仍於邺都造安养寺，硕德高僧，四方云集。六宫侍女，皆持年三长月六斋。其精进诵经者，并度出家。事无大小，务於周给。常谓史官，无讳国恶。每手不释卷，览之便讲。爱奇好士，情如饥渴。善谈庄老，尤敦释教。才藻富瞻，文章百篇。修心远迈，不以世务妨道。而幼业洪绪，早着叡圣之风。时以文明摄事，优游拱己。玄览犹得，着自不言，神契所标，固以符於冥化。及躬总大政，一日万机，十许年间，曾不暇给。钦明稽古，叶行御人，帝王制作，朝野轨度，斟酌用舍，焕乎文章。然而尽圣穷神，继天绍历，奉为先皇於大觉寺修葺堂宇。嚫施隆厚，供给丰华，影塔经台，粲然备举。上标金刹，下列银楹，鴈翼临云，龙首承日。名僧系踵，法侣排肩，朝集莲地，暮栖香阁。风流慧苑，梵向禅林，召三百许僧，六时不坠。所度僧尼一万四千人。
魏世宗宣武皇帝(格)
於式乾殿为诸僧、朝臣讲维摩经，喜怒不形。雅爱经史，尤长释义。善风仪，美容貌，德格阴阳，明并日月。播文教以怀人，调礼乐以施俊。达於三河六郡之地，泾、渭、灞、滻之区，造普通、大定等四寺，供养三学千僧。
魏肃宗孝明皇帝(翊)
得一居真，体二隣极，总三乘以驰骋，临四衢而闲步。仍於邺下造大觉寺，窈窕曲房，参差复殿。风飈出其户墙，云霞起於檐间，见珍木之相缭，视芳草其如积。须达长者，差得相方；迦兰竹园，犹难比拟。
魏敬宗孝庄皇帝(攸)
风神秀迈，姿貌瓌伟，素履忠贞，夙称民望。造五精舍，刻万石像。
西魏武皇帝(修)
善穷术数，兼闲武艺，慕登真之要旨，钦出世之玄猷。永熙元年，於长安造陟屺寺，供养三百名僧，四时讲诵，略无弃日。
魏文皇帝(宝炬)
立德立仁，允文允武，常行信舍，每运慈悲。大统元年，造般若寺，极济孤孝，供给病僧，口诵法华，身持净戒。起七觉殿为四禅室，供养无辍，檀忍不穷，善实可称。
魏孝靖皇帝(善见)
有魏肇膺嘉运，王瑞远叶冥符。庆集焘丘，神照若水。九国仁被，四海威加。继三皇之懋绩，纂五帝之徽踪。高祖以藏圣御天，从京定鼎。世宗以叡明承统，廓宁区夏。绍累圣之基，资则天之业。式观乾象，俯协人谋。远遵古式，深知时事。考龟袭吉，迁宅漳滏。再昌宝历，尅树洪基。圣德重光，暨於九叶。而受终文祖，运钟靖帝。右，元魏拓拔氏君临一十七帝，一百七十年，国家大寺四十七所，其王公贵室、五等诸侯寺八百三十九所，百姓造寺三万余所，总度僧尼二百万人，译经一十九人，四十九部。
齐高祖文宣皇帝(洋)
降就日之虚，垂望云之庆。河图负宇，验帝录之祯符；海外占风，知中国之有圣。九牧来贡，百神咸秩，贵道尚德，藏用显仁。或出或处，非小节所量；乍智乍愚，故大人之所鉴。至於弘通像法，庄严金地。机来深浅，并赴泥洹之门；土随净秽，皆等琉璃之色。至於折伏娇慢，殊丹水之战；厌离缠缚，异昭华之礼。所以准的能仁，碎波旬之众；宪章觉者，转轮王之尊。固是大权应物，弘誓利生者也。天保之始，请禅师受菩萨戒。於是断肉禁酒，放舍鹰鹞，去官鱼网，又断下屠杀月。六年，三劝民斋戒，诸宫围及六坊私荤菜悉除之，外有者不许入。大起寺塔，僧尼满诸州。又以昭玄大统法上为戒师，常布发於地，令师践之。天保二年，诏曰：仰惟慈明，缉宁四海，欲报之德，正觉是凭。诸鸷鸟伤生之类，宜放之出林。其以此地为太皇太后经治宝塔。废鹰师曹为报德寺，所度僧尼八千余人。十年之中，佛法大盛。
齐肃宗孝昭皇帝(演)
袭抠电之徵，继星虹之庆，光被四表，叶顺三辰。体道居尊，显仁作圣，奉崇至教，情寄玄门。奈国法轮，尼园广说，四谛八揵之旨，五乘十行之诠。香山巨力，且日难胜；表里皮书，犹云未备。随世间之行业，应羣生之弘誓，奉为先皇写一切经一十二藏，合三万八千四十八卷。青首紫绦，银绳金缕，覆以莲花之帐，擎以师子之台，文与日月俱悬，功将造化同广。凡度三千人。
齐世祖武成皇帝
广齐羣生，应游佛刹。芳林园内，更兴花盖之祠；洛邑城傍，还纡玺书之颂。层台别观，并树伽蓝；璧玉珠玑，咸充供具。敫自顶礼，无事经行。大宁元年，创营宝塔，脱珍御服，并入檀财，转大品经，月盈数遍。右，高齐六君二十八年，皇家立寺四十三所，译经六人，一十四部。
周孝愍皇帝(觉)
明裕研机，疏通弘远。天纵神武，民归狱颂。握金镜以居尊，齐玉衡以建极。时逢剥丧，世距云雷。地络绝维，曦轮隐曜。邅回九服，震骇八灵。既而象练重章，震枢再纽。惟睿作圣，知机曰神。周自元年，大弘象化。海内名德，慕义归仁。广开解脱之门，洞启菩提之路。欲使天穷有顶，等被慈云；地极无边，俱蒙慧日。
周孝明皇帝(毓)
君临万国，平章百姓。内亲九族，外穆四门。封介丘之琼拴，观涂山之玉帛。乃至被本维翰，列辟庶官。五向十行，俱识归依之道；外观内觉，同登解脱之门。世界有边，弘誓无尽。二年，奉为先皇敬造卢舍那织成像一躯，并二菩萨高二丈六尺，等身檀像十一躯，并二菩萨高二丈六尺，及金刚师子等，丽极天成，妙同神制。
周太祖文皇帝
聪明藏智，岐嶷继体，四门允穆，百辟时序，上降休宝，下叶祯祥。於长安立追远、陟岵、大乘、魏国、安定、中兴等六寺，度一千僧，供养玮法师及弟子七十余人。於安州造山寿、梵云二寺。又造福田寺，供养国宝禅师。又於宝师墓所造福田寺。又为可污大伊尼造突厥寺。
周高祖武皇帝(邕)
膺期御历，握镜乘乾，登上格下之训，天经地义之则。五纬殊方，则御以天挈；四维失纽，则援之地轴。移风易俗，安上治民。道被震门，照华陈赐舜之玉；功开伊阙，疏河降锡禹之珪。山渎効灵，中外禔福。武成二年，为周文皇帝造锦释迦像，高一丈六尺，并菩萨、圣僧、金刚、师子周回塔一百二十区。莫不云图龙气，俄成组织之工；水濯江波，非假操力之制。照净土於神光，开化佛於员影。仍於京下造宁国、会昌、永宁等三寺，飞阁跨中天之台，重门承烈仙之观。云甍藻机，绣柱文棍，夏户秋窗，莲池奈苑，处处精洁，一一妍华，见者忘归，覩之目眩。凡度僧尼一千八百人，写经论一千七百余部。後遇宾始为不善，道士张宾也。
周孝宣皇帝(贇)
造塑像四龛，一万余躯，写般若经三千部，六斋不替，八戒靡踰，永夜清辰，经行诵念，立四大愿，至三菩提。右周宇文氏五帝二十五年，合寺九百四十一所，译经四人，一十六部。
隋高祖文皇帝(坚)
膺千龄之运，当百王之末，玄德通於神明，至功包於造化，揖让之始，未动戎衣，乐推之辰，咸熙庶绩。於是握璿玑而运乾象，履文昌而齐升极，经天纬地之业，重光紫微，仁盛圣明之姿，联华日月，至德被於人鬼，大化合於阴阳，威振九围，泽沾四海，劭三皇之懋绪，纂五帝之徽踪，文景阳成，莫能及。故有玄龟赤雀，瑞鹿祥龙，总萃於江汉，俱游於兰圃，致驺虞於平乐，降麒麟於中国。富昌东鲽西鹣，纷纶上苑，丹鸟翠凤，焕烂华林，殿阙产於灵芝，柱础成於美玉，石开奇字，山出嘉声，甘露垂，醴泉涌，景星曜，浪井浮，朱草丛生，嘉苗合秀，挛者能步，瘂者能言，慈洽九垓，泽润八表，明算以合变，幽计以知来，乃圣乃神，多能多艺，无为之政，远嗣离连，有道之风，实方炎昊，闲田息讼，比屋可封，弘护居心，汲引典念，栋梁三宝，荷负四生。开皇三年，诏曰：朕钦崇圣教，念存神宇，其周朝所废之寺，咸可修整。京兆太守苏威，奉勑於京城之内，选形胜之处，安置伽蓝。於是合京城内，无问宽狭，有僧行处，皆许立寺，并得公名曰高祖。以後魏大统七年六月癸丑，生於同州般若尼寺神尼之房。于时正气冥符，赤光满室，浮晖溢户，紫焰属天，其内覩者，莫不惊异，互相禁约，不许外闻。比至日期，紫气充庭，其物在内，皆成紫色。四隣望之，气如回盖，或似高楼。复有景风甘露，合颖凝枝，池发异花，林生奇菓，毒虫隐伏，吉乌翔鸣。仍为神尼，护持保养。及登天位，爰忆旧居。开皇四年，奉为太祖武元皇帝、元明皇太后，以般若故基，造大兴国寺。般若遭建德，内外荒凉，寸梠尺椽，扫地皆尽。乃开拓规摹，备加轮奂，七重周帀，百拱相持，龛室高竦，拦宇连袤，金縢捧云表之露，宝铎摇上下之风。又以太祖往任，随州造大兴国寺，京师造大兴善寺。大启灵塔，广置天宫，象殿凭虚，栴梁架逈，壁璫曜彩，玉题含晖，画栱承云，丹栌捧日，风和宝铎，雨润珠幡，林开七觉之花，池漾八功之水。召六大德及四海名僧，常有三百许僧，四事供养。开皇五年，爰请大德经法师受菩萨戒，因放狱囚。仍下诏曰：朕宿膺多祉，嗣恭宝命，方欲归依种觉，敦崇胜果。以今月二十三日，请经法师於大兴善寺受菩萨戒。然菩萨之教，以解脱为先，戒行之本，慈悲为始。今囹圄幽闭，有恻于怀，自流罪以下，悉可原放。计天下轻囚，预得放者二万四千九百余人，死罪蒙降者万人。种种庆意，革此蒙心，明慈慧日，有生之类，同知迁善也。其下勑云：佛以正法，付嘱国王，朕是人尊，受佛付属。自今已後，讫朕一世，每月常请二七僧，随番上下。经师四人，大德三人，於太极殿读一切经。虽日览万机，而餐法味。夜共皇后及宫人亲听读经，若有疑处，问三大德。又於毫州造天居寺，并州造武德寺，前後十二院，四周闾舍一千余间，供养三百许僧。始龙潜之日，所经行处，四十五州皆造大兴国寺，於仁寿宫造三善寺，为献皇后造东禅寺。又诏：若能高蹈清虚，懃求出世，咸可奖劝。诏训垂范，幽谷闲远，含灵韫异，所好仙圣。彼居学道之人，趣向者广爱石泉，栖息岩薮，去来形骸所待，有须资给。其五岳及诸州名山之下，各置僧寺一所，并及田庄。仁寿元年，帝共献后及宫人等，感舍利并放光明，砧槌试之，宛然无损。四十州各起宝塔，并放光明显发，神变殊常，具如王劭所记。自开皇之初，终仁寿之末，度僧尼二十三万人。海内诸寺三千七百九十二所，凡写经论四十六藏，一十三万二千八十六卷，修治故经二千八百五十三部。造金铜檀香夹紵牙石像等，大小十万六千五百八十躯，修治故像五十万八千九百三十许躯。宫内常造刺绣织成像及画像，又造五色珠璠、五彩画幡等，不可称计。二十四年营造，功德弘扬，莫能纪录，百无以知。
隋炀帝(广)
嗣膺下武，丕承大业，至德光被於亿兆，神化覃洽於黎元。占风候雨之乡，梯山请朔；蟠水流沙之地，泛海输琛。外洞九流，内穷三藏，究真如之妙理，殚造化之幽源，体物超前，缘情冠古。每以鼎湖之驾，邈矣宁追；长陵之魂，悠然滋永。乃聿兴净业，树标福田。大业元年，为文皇帝广崇寺宇，在寺部中。右隋谱录云：如杨氏二君三十七年，寺有三千九百八十五，僧尼二十三万六千二百人，译经十六人，八十二部。
大唐高祖神尧大武皇帝(祥)
纂尧居晋，契武基周，云起龙腾，抚期命世。协一匡以兴运，因九合而乐推，发自参墟，克定京室。子俗之规已布，约法之教便申，并集五星，化覃四表。地纽还正，天维重张，自西自东，远安迩肃。而义旗初指，经彼华阴，望祀灵檀，以求多祉，造灵仙寺。武德九年，於朱雀门南通衢之上，普建道场，设无遮大会。缤纷羽客，执板来仪，容与福田，扬烟总萃。步虚才引，殆遏行云；清梵徐回，堪留度马。芬芳妙供，形五净而擎来；照灼名花，丽三山而捧至。於是车马偪侧，士女骈填，欲凑岘山，如争褉饮。假令日光通梦，唯传白马之徵；菩萨应生，徒闻赤鸟之岁。比之今日，良有愧哉！又武德元年仲春之月，于时韶景扬晖，青只献祉，两仪交泰，万物咸亨。应多福之宜，布惟新之泽，命沙门道士各四十九人，於太极殿七日行道。散席之日，设千僧斋。法琳以释老二教，同处弘宣，冀神功将三景连衡，宝命与二仪齐久，兼上其颂等，在文字部也。
唐太宗皇帝(世民)
宿树五恒，旷资十善，启兴王之霸业，赴亿兆之欢心。但以建义之初，时逢世季，亲当矢石，屡总元戎，东剪七雄，西清八水，纵神兵而戮封豖，乘天策而斩修虵，既动赫斯之威，恐结怨魂之痛。其年冬，躬发诏旨，自隋末创义，志存极溺，非征东伐，所向平殄，黄钺之下，金镞之端，凡所伤噎，难用胜纪，手所诛剪，将近一千。窃以如来之教，深尚慈仁，禁戒之科，煞害为重，承言此理，弥增悔惧。爰命有司，京城诸寺，皆为建斋行道，七日七夜，竭诚礼忏，所有衣服，并用檀舍。冀三途之难，因斯解脱，万劫之苦，藉此弘济，灭怨障之心，趣菩提之道。又勑三年正月，常於本寺起仁王道场，以为恒式。又奉勑波颇三藏等，於大兴善寺译宝星经，琳为序。又勑翻般若灯论、大庄严论。上柱国、尚书左仆射、邢国公房玄龄，散骑常侍、左庶子、詹事杜正伦等，奉勑诠足硕德一十九人。右光禄大夫、太府卿、兰陵男萧璟为勑检校，百司供给，四事丰厚。琳又预胜光执笔为序云：勑写十部，散在诸州，踵轮王十善化世。国内诸市，悉断屠行，普禁民间，不许宰煞。江南之地，立塞取鱼，三十余州，触处皆尔，必须破堰，然乃取之。所取者比邓林之一枝，枉死者可以过恒沙之亿数。又降慈造，悉废除之，岁阜时和，海内丰稔。又度僧尼三千人，诸州散配。既而德动上玄，感通至圣，七难俱殄，七福备臻，恩治九垠之表，威加八极之外。其年，凶奴王颉利等来降。
高宗皇天大圣弘孝皇帝(治)
为母太后、文德皇后长孙氏造慈恩寺，报生育之恩，述三藏圣教序。在春宫时，又奉勑造菩萨藏经後序。永徽二年，造梵本经台，勑赐物等，寻便成就。又请奘三藏入内，於修文殿翻发智论，降飞白书，手诏慰问优洽。又勑房玄龄、赵郡王李孝恭、太子詹事杜正伦、太府卿萧璟等监阅，详定翻译。又勑左仆射于志宁等时为看阅，随事润色。又为皇后怀中宗请求加护，皇后施纳袈裟及诸衣物。及分娩时，端正奇特，神光满院，自庭烛天，遂号为佛光王。勑造佛光寺，度僧七人，请法师为王，满月剃头，乃至三藏迁化，葬事所须，皆令国备等。
斋设施利
显庆元年春正月景寅，皇太子忠自以非嫡，不敢久处元良，乃慕太伯之规，陈表累让。帝许封忠为梁王，赐物一万段，甲第一区。即其日策代王弘为皇太子，就大慈恩寺为太子设五十僧斋，僧施布帛各三段，勑遣朝臣行香等。
○卿相发心(二)(晋。宋。齐。梁。陈。隋。魏。周。唐)
晋朝卿相
晋齐王大猷
雅度清简。
秦王弘度
器局淹和
安平王
志节峻举
义阳王
理思入神
下邳王
笃至经术
高密王
节俭孤标
南平王
信物有徵。
建平王
立身雄勇，此等诸王，莫不翼佐勳业，广崇佛教，左右部落，咸使六斋，合第尊卑，皆受五戒。
晋彭城侯刘遗民
撰五时教，着九想时。
晋豫章太守雷次宗
精心慕法，造栖灵寺。
临淮令。周续之
服道日新。
新蔡侯。毕颖之
心期净域
南阳长。宗炳之
加事恳苦。
五贤
识贵遗荣，韬名神府。从远师游憩，狎志隐沦。等布一心，俱履幽极。藉芙蓉於中流，荫琼柯以咏言。飘云气於八极，泛香风於百年。体忘安以弥穆，心超乐以自然。
尚书左仆射褚翌
志操冰霜。
尚书右仆射诸葛恢
履道贞固。
尚。书。冯。瓌
不避颜色
尚。书。谢。广
抱诚直谏
尚书令何充
中素简质，以桓交、庾冰辅政之日，共局邪风，嫌僧元、礼充等五贤与议。宫博士等建议云：寻汉逮晋，不闻异议，尊卑宪章，无或暂替。令沙门守戒之笃者，每烧香咒愿，必先国家，欲福佑之隆，情无极已。奉上崇善，出於自然，礼仪之简，善由守法。是以先皇御世，因而弗华，所谓因其所利而惠之，贤愚莫敢不用情。上有天覆地载之施，下有守一修善之人，宜遵先帝故事，佥议为长。众莫不允。
司徒公王谧
感瑞呈真造东安寺
护军将军王默。後将军刘抑。江州刺史庾悦。晋阳太守阮偘
右五贤，皆立寺造像，归命释门，弘护无退。
晋辅国将军何无忌。
崇信克终，造只园寺。
符玺郎李通
守法一心
彭城王欣
至信纯厚。
太仆卿。王珣
克意令终，造石涧寺。
豫章太守范甯。
行檀不倦，结志惠物，於鹄岭下，造栖禅寺。
太常卿。殷仲堪
志孝克终，灵文为感。
东海何承天
爵览内外，师表严公。
吴郡：张。恭
恳诚奉戒
兖州刺史王恭
钦圣重德，延敬持公。
丞相王导
缉谐妙理等
琅琊王珉
直而无诲，
太尉庾元规
淳性不喻。
廷尉桓茂
德及有情。
太。常。谢幼舆
显仁藏用。
陈郡谢混
风彩叹俗
光。禄。周伯仁
特达生崖，清风自扇。
中丞郗超
钦贤重法记意述林
右卫将军。褚叔度
仁厚济世
长广太守。李嶷
倾信怀道
尚书、太原公王蒙
笃信玄理
尚。书。卫。珍
敦雅绝伦
浔阳刺史。桓伊
忘己济物，造东林寺。
侍。中。袁彦伯
清风道举。晋後汉书：嘉赞佛理，玄开义府，崇慕道林。
东陈太守谢安石
神彩超迈
尚书殷仲文
风流儒雅，抗志云霄。
会稽内史。王羲之
文翰惊世
益州刺史毛璩。
倾慕顶礼，托志持公。
文学：王洽、刘恢、殷浩、许询、孙绰等。
一代名儒，千里骏骥。学无弃日，洛市知具传闻；手不释书，傍人惧其为疾。英声跨俗，逸气超羣。
宋朝卿相
临川王义庆。彭城王义康。南谯王义宣。临川嗣王道规。建安王休仁
并怀文藻，大习佛经。每月六斋，自持八戒。笃好文雅，义度最优。炙輠不穷，霞明日朗。悬河无竭，雨散烟飞。阖内夫娘，并令修戒。麾下将士，咸使诵经。着宣验记，赞述三宝。
尚。书。宋。壳
貌至感人
中书令。沈庆
倾诚动物
光禄卿。戴顒
巧思通神，手自造像。
新亭刘绍
至愿冥荷。
徐州刺史王仲德。
精心感彻
中。书。范。泰
博物通玄。
御史王弘
清通迈俗
侍中、司空、昭公刘勔
谋佐王室
始兴公王恢
敬重弥至，委质严师。
仪。同。萧思括
子弟合门尅己护戒
尚。书。谢。庄
聪悟特达
齐朝卿相
竟陵文宣王萧子良
博览六经，游心七籍，世称笔海，时号儒宗。回向空门，遵崇释典，讲成实论，诵法花经，国俸之资，悉营功德。冥感雅梵，有类陈王；躬说般若，还同天帝。金言暂启，已迈前心；玉轴才披，先焦後焰。褰帷东夏，变越绝之风；拥瑞西河，改隆中之俗。乃至感疾，造像获安等。
吏。部。谢。眺
缘情贯世，敬信绝伦。
太尉文忠公徐孝嗣。太尉文宪公王俭
文忠有柱石之材，文宪有伊霍之量。经纶备举，朝野具瞻。笃信甚於嘉宾，识悟方之灵运。佛法光显，实寄吾人。慕法若是。
特。进。张。绪
发心至理
中书令。周顒
解忠盖世
侍中、左氏尚书、中书、太子中庶子、国子祭酒、徵君何胤
素履忠密，风力闲瞻，抱玉烛之祯气，膺大贤之一期。学穷经史，心包玄奥，和大变序之乐，后成曲台之礼。淹中、稷下之论，欧阳、夏侯之书，易剖京、施，诗分韩、楚，皆为训释，靡不必该。请业质疑，虚至实返，聚徒教学，治德成羣。於般若寺立明珠柱，深向释氏，雅敦内教，珠柱放光，七日七夜。
录尚书事、长广王湛
股肱王室，文武宪章。
大承相内外，诸军事常王，
勳业崇美，特达超伦。
大都督、录尚书、广平王
智思超伦，操履温直。
大尉、兰陵王长恭
聪敏绝羣，朝野敬惮。
大司马、清河王亶
业行优深，风格道远。
司徒、琅琊王俨
翼赞皇家，光隆朝政。
左仆射、广宁王孝珩
识悟优远，贞干令终。
侍中、尚书令、录尚、使持节、都督赵州诸军事、骠骑大将军、开府仪同三司、护军、赵州刺史、带六州都督、并州大中正、长安公、晋昌王唐邕。
星气程符，岳神効祉。属此昌年，挺兹上德。光事五君，宠加八命。出陪黄屋，入履青蒲。拾遗补阙，献可替否。军制之经，兵符之秘。国之利宝，不可示人。心膂攸归，常掌切密。重以刺举梏服，督察金赵。杖节中威，下车布惠。豪右兼并，望风霜而敛手。单弱挤坠，沐雨露以息肩。金口木舌，提耳指掌。衣食盈而知荣辱，礼乐覃而识忠孝。旗亭绝奇哀之货，国土有哀矜之识。约比食鱼，清伴酌水。参墟长吏，畏之若神明。农野黎民，仰之如日月。加以良田居体，真金在性。游戏众法，调伏诸根。闻必修行，见能随喜。为国及苍生，於尧之旧都，建众义庄严寺。拟大壮，摸乾象。测圭表，度九筵。背阴面阳，启寒含燠。书经造像，
尚书令高肇
造闲居寺
侍中、尚书令元罗
才名之士王元景、邢子才等，咸为宾客。然为性俭素，恂情接物，崇敬三宝，钦尚四弘，於法喜寺兴建七层砖塔。至於尽心匡圣主，上宁於君，下保於己，盖人伦之水镜，天下之楷模。
右丞相、咸阳王斛律明月
勇气无前，抱节弥劲。
左丞相平厚、王叚、李先。
恪勤政事，允副朝委。
录尚书事淮南和士开
笃敏勤恪，奉法自强。
太常、清河王高岳
勇干清美。
太宰、章武王库狄千秋
猛义恭顺
侍中、秦王高归彦
泛爱优美
七兵尚书。王元景
清勇肃着
司空马子如
学业精美，分节峻举。
右仆射崔季舒
物望清贵，世高羽仪。
尚书左丞封孝琰
清风峻远，时望所先。
侍中斛律孝卿
义勇盖世
侍中斛斯文若
清俭俊恪
侍。中。徐之才
德风道举。
侍。中。高正德
俭约不渝。
仆。射。赵彦深
仁厚清恪。
秘书监。祖孝微
学业优赡，才藻映俗。
殿中尚书刑子才
绚彩流光，奇文盖世。
司徒潘相。
尚仁贵义
卫尉卿。杜弼
志节可称，言行惟允。
太。尉。彭。乐
仁厚着美。
右仆射。燕子敬
奉上接下，守法自强。
太常卿崔昂
笃义尚仁，当朝冠族。
散骑常侍刘逖
学该七略，才显四门。
使持节、平南将军、仁州刺史、金紫光禄大夫、安康侯樊儒。
体调凝邃，理识清远，精诚杜志，莫与为俦。庐州造竹林寺，仁州造拔苦寺，造像写经，年别不替。
光禄大夫、尚书仆射杨遵彦
识怀温敏，风仪道逸，早标玉闰，夙擅金声。而文综九功，武包七德，振天下之美誉，威海内之劝心。文宣高示於上京，仆射总知於时务，皷腹击坏，人无怨声。十年之中，齐国大治，匡合之力，杨公有焉。而博涉内外，兼闲孔、释，仁祠栉比，州刹相望，法众连衡，士女回向，护持在意，民具尔瞻。
光禄大夫、尚书仆射崔纤
才膺佐命，宠亚二南。盖朝庭具瞻，人伦势望。兼行佛法，大建福田。乐与名僧，高谈至理。书经造像，修补伽蓝。
梁朝卿相
双林大士
梁东阳郡乌县双林寺傅大士，常转法轮，绍隆尊位，分身世界，济度羣生。或胸臆之间，乍表金色；拳握之内，时吐异香。或见身长丈余，臂过于膝，脚长二尺，指长五寸，两目分明，双瞳照曜，颜貌端严，有大人之相。遣使赉书赠梁武帝曰：双林树下，当来解脱。善惠大士白国主：救世菩萨，修上中下善，希能受持。其上善，略以虚怀为本，不着为宗，亡相为因，涅盘为果。其中善，略以治身为本，治国为宗，天上人间，果报安乐。其下善，略以护养众生。梁武延之，仍於锺山之下定林寺，坐荫高松，卧依磐石。四彻之中，恒注甘露；六旬之内，常雨天花。梁武於花林园重云殿开般若题，独设一榻，与天旨对扬佛理。及玉辇升殿，晏然箕坐。宪司讥问，但云：法池若动，则一切不安。且知梁运将尽，救愍兵灾，乃然臂为灯，冀穰来祸。至太建元年夏，右胁而卧，奄然涅盘。于时隆暑赫曦，温暖光异，色貌敷渝，光彩鲜洁，香气充满，屈伸如恒。观者发心，叹未曾有。
侍中、尚书左仆射、中卫军、特进、右光禄、简肃子徐勉
温雅夙闻，珪璋早着，明？曲台之典，左、夏、韩、益之书，莫不穷源尽奥，递为留心。
侍中、护军将军简子周舍
岐嶷夙成，珪璋幼发。蒸蒸色难，无劳孟母之间；謇謇敬劝，不待季康所疑。事显闺庭，名传邦邑。九流百氏之记，六时五礼之文，皆博穷前古，为准当世。兼推受持佛戒，回向释门，绝彼羶腥，甘兹蔬素。究龙宫之金牒，殚鹄林之玉旨。每以毗城胜集，摩竭微言，折角解颐，独高时彦。
尚书令沈约
文苑翰林，独推江表。学为世范，才盖时英。
尚书仆射朱异
弼谐帝道，建立法幢。
始兴令。陆咸
颖脱出羣，倾心正觉。
侍中袁粲
操履劲直，每树法筵。
国子祭酒。张充
硕学钩深，笃志玄道。
太子侍读王[日*东]
绝世无偶
太子庶子柳澄
谈玄不穷。
中书令。王僧孺
学综玄儒
着。作。萧子显
器深内外
度支尚书萧子恪
安心玄道
秘书监。何敬容
不坠彝伦。
吏部尚书。谢举
面折庭诤。
行军主簿。刘孝威
有安国之详谨，蹈灵运之玄风。
黄。门。陈伯之
信心如古。
中庶子。孔休源
立身忠正，行己清恪。
中庶子、平西安非戎。昭将军、襄阳印令刘遵。
仪表温润，风姿韶朗，趋步生光，可久而敬。芝叶银钩之巧，堪悬帐中；龟文鸟足之奇，信安台上。
天官尚书。刘孝绰
声名盖世
襄州太守柳津。
誓舍簪缨，崇玄履道。
文。学。王元长
隽气无前。
左。丞。张。稷
识真通理
中书令。颜之推
恭俭笃信
宁蛮长史徐擒
风雅闲瞻，清辨入神。
侍中、兼中庶子、温子王训
神用韶朗，风仪闲隽。出忠入孝，勇义尚廉。愤素必谚，流略斯总。
散骑常侍、章侯王规
朝庭羽仪，廊庙[木*巳]梓。昂昂後进，飞缨石渠；婉婉来仪，抠衣金马。
陈朝卿相。
尚书左仆射、章侯徐陵
文章冠绝，敬信罕俦。造像万躯，写经一藏。
少保、尚书仆射袁宪
忠信罕偕，笃志莫过。於上定林寺造夹紵作像十万躯。
尚书仆射江总
缘情独拔，形於前代。在匡山造弥勒像，高八十尺。写一切经一藏，三千七百五十二卷。
吏部尚书、廷尉卿毛喜
忠节高俊，仁厚兼隆，书逼二王，学侔三贾，躬自运笔写维摩经，梁世归崇，不能加也。
东宫舍人传縡
运笔写维摩经，梁世子云不能加也。学侔王、郑，才方谢、陆，备闲三教，深解一乘，拔萃超羣，海内推揖。
魏朝卿相
大丞相勃海王
神气精灵，天姿秀异，德备文武，学兼礼乐。珪璋社稷之器，廊庙柱石之材，实有王佐之风，咸称静乱之托。至於归心服道，独超名辈，不恡象马，无爱珠玑，於定国寺兴建宝塔。
七王信向
广阳忠武王、汝南王、相国高王、宜都王、广阳文献王、司徒广阳王符中、太保司徒广阳懿列王七王，并敬信居怀，敦崇为业，或文或武，匡国匡家。协柱石之风，有廊庙之德，回心佛理，共遵法化。咸受八戒，俱持六斋，造寺度僧，设会崇善。
二王倾心
上党王稷，常山王鸷。穆性和厚，美形容，騺貌魁杰，腰带十围，立性方厚，少言清慎，常息省闼，虽当炎暑，不解衣冠。官至侍中、大司马。
四、王雅秀
东阳王丕、淮阳王他、淮阳王尉、河东王苟。丕、他并容貌壮伟，大目秀眉，四十年中，三长月六斋，持戒无替，诵维摩经，造法王寺，年耆望重，皆步挽杖朝。然丕又声气高朗，博记国事，问无不知。及享宴之际，恒居端坐，每与王公学士、大德名僧研味佛理，抗音大言谓众人曰：佛教冲洽，非儒、墨者所知。
秦王翰
闲当世之务，尽成败之理，近事远谋，造次备举，重仁行义，朝野具瞻。
司徒、北海王祥。司牧、高阳王雍
或亲自本枝，或他居外戚，总政本之要，当神州之重。并感贺殊慕，励己尅心，式光朝政，敷宣治道。而虚襟佛理，崇信法桥，造像书经，兴立寺塔，写一切经一十二藏。
彭城王勰
叶音，思也。
齐南王文若
勰罄尽心力，保护世宗，内外指撝。至登立门庭，大启佛事，广兴修造伽蓝，创建灵塔。文若风流宽雅，姿制闲裕，吐发深美，辞色淹和。时人为之颂曰：三公楚楚尽琳琅，未若济南备圆方。至於口诵金言，心期净土，持斋菜食，护法敬僧，无以加也。
安丰王延明。中山王熙
并以宗室博古学文，俱立道场，斋讲相续。以香汁和墨，写经一百部，素书金字华严经一部，皆五香厨，四宝函盛。静夜良辰，清斋行道，放五色神光，照曜台宇，众皆共观，倍更发心。
琅琊王诵
义综六经，史谚百氏，衣冠仪貌，朝野所推，高论清风，独超时辈。弱年聘，梁武奇之，与语终日。帝曰：昔王陵在汉，姜维相蜀，所在成名，何必本二。其见礼如此。常与梁武启，必称魏临淮王，梁武亦不责之。颇以敬重为意，六斋之日，恒设净供，献佛饭僧，俸禄所资，多入经像。
尚书令、广阳王嘉
喜愠不形，沈敏好学，仁厚至孝，造次不渝。读一切经凡得三遍，造爱敬寺以答二皇，为制众经抄一十五卷，归心委命，志在法乘。
陈留王虔
姿气魁嶷，膂力绝伦。自小出家，虚心慕道。其後归俗，不废习真。虽于政事，颇敦胜业。
齐献武王
思随冥运，智与神行，恩比春天，威同夏日，坦至心於万物，被大道於八方，修心尅己，回向正法，造大悲寺，普济羣生。
六王挺拔
录尚书事彭城主韶、临洮王荣、江下王彝、魏使持节中外诸军事齐王、钜鹿王阐、谯郡王亮，并英毅挺拔，风俗超伦，而信敬法言，回向释氏。
幽州刺史虞令守
珪璋内闰，风飙外肃，器度淹美，神用高明。於幽州造通玄寺，供养百僧。
河南尹、武邑公李奖
羽仪文物，冠盖相望。守一抱真，志存安养。三长□□，□自清斋。二亲讳日，达曙悲感。造弥勒寺，供养百僧。
司徒祖莹
字元珍，锺美多福，资神积善，器局虚闲，志识开悟，口含碧鷄之辩，手握雕龙之文，义府玄宗，於是乎在。
司空李无为
率性不羣，自然行已，鈎深致远，怀文抱质。鸣鹄将飞，便怀四海之志；骥驹方骋，已有千里之心。虽政事殷广，常以金刚般若为业，每月六斋，终身靡废。
沛郡太守。赵元则
禀精辰象，资灵河岳。幼誉檀美，弱冠驰名。信敬之志不移，檀忍之心无竭。写经造像，心未为劳。
黄门侍郎崔陵
精心道艺，托志诗书，雕篆为文，斧藻成德。承风虚想，望美倾心，独步当朝，为物称首。而回心三宝，委质四弘，於邺城下起报恩寺。
雍州刺史。韩仲详
造韩使君寺
少保、建昌公窦略
素抱伊、霍之量，夙怀柱石之心。专征授律，知甲乙之孤虚；当敌制权，识风云之向背。富而不骄，贵而不傲，敬信崇重，委命世雄。造灵山、法云二寺，供养二百许僧，精勤年常不废。
太常卿、恭侯郑琼
萱兰表德，琬琰为心。朝贵羽仪，人伦龟组。起净域寺，建法华堂。月别营斋，年常写像。
宁远将军侯莫陈弘
本汉中山靖王之胤，涉汉已来，肇有丰国，因侯而氏，遂号陈焉。造只园寺，常营斋讲，及施悲田。
太子中庶子、御史中丞陆载
初本吴人，为宋咸阳王义真行军大都督长史，後□赫连，因即仕魏。有才智，善谈谑，为魏朝贵公所见称重。而性虚静，常以佛法为意，每读众经，赞扬玄旨。末年精进，经字放光，口诵法华，时感舍利。
骠骑大将军、仪同三司、恒州刺史陆政
平直无私，守道寡欲，有长仁之操，善文雅之容。口诵维摩，以为论本，时人高尚，莫敢抗谈。即陆载之二子也。
大司马、洛州刺史冯熙
文明皇帝，太后之君，奉佛至信，於诸州建浮图精舍七十二所，写十六部一切经，常与名僧讲论佛义。
使持节、幽州刺史、司徒公胡国珍
灵太后父唯事斋洁，自强礼拜，造像书经，起正化寺，供养百僧等。
侍中、尚书令元乂
气干宏拔，英华清煦，羽仪朝野，臣赞有闻。於代州起法音寺。
太傅、昌宁公李实
立身忠直雅正，为人清俭，慎终令始，奉敬法师，无废六斋，恒持五戒。
卫尉卿。许伯桃
有长人之风，弘莫逆之道，崇奉正法，无替於时。
吏部尚书。邢。銮
有清规，美谈笑，闲庄老，味诗骚。敬重大乘，造像立寺。
散骑常侍温子昇
有太冲三都之笔，美子云百奏之才。锦绣纽其文章，金玉惭其晖映。崇重妙法，爱乐大乘。
司徒高敖曹。
勇气绝羣，武略超世。
司徒高隆之
逸气超伦，德风可揖。
右仆射、大行台慕容绍宗
聪鉴可称，礼贤斯正。
後周卿相
柱国、襄州总管、卫王
植众德本造上凤林寺
柱国、雍州刺史、齐王。太师、柱国大将军、大冢宰宇文护
纳四履之苞茅，专五侯之征伐。周文作辅，庶绩咸熙；怡繇为谟，天下无事。社稷由其建立，朝廷赖其铨衡。而笃信不羣，回向无比，典隆像教，创制仁祠。造其五寺，不费水衡之财；郡国减租，无劳泛舟之役。濆阴宝鼎之地，安邑紫殿之基，园开长者之金，泉浦沙门之锡，尽大乘之木难，倾日南之火齐。制穷匠妙，不因工王之图；巧极神功，方侍由余之对。中天宝塔，遥疏望气之台；涌地灵龛，还对怀车之坂。持戒四部，安居二时，恒转法轮，常凝禅室。又供养崇化寺。
柱国、尚书仆射、楚国公豆卢宁
年始弱冠，月角称奇，星精表德。在军三十年余，身经四十一战。胡兵不敢南牧，赵人讵肯东涣。人伦水镜，当世[木*巳]梓。而泛爱居心，回向为业。造罗汉、会宗二寺，铸像写经，相续不断。
大将军、南蛮都监、常山公柳庆之
造香寺：嵩高峻极，大夏云构，器宇冲邈，风度凝整，追王戎之简要，迈裴楷之清通，有德有才，可宗可尚。於襄州造寺刹：飞云表幡，扬夫垂日，桂殿莲台，珠丛金地，远方只树，若写鸡园。
荆州刺史安道公席顾
器宇淹凝，才略通济，银章青绶。令德彰於国史，策勳载於家谍，基兹阀阅，累叶光华。於邓州造德王寺，房宇精严，殿堂塽垲，位居形胜，来者发心。
大保、柱国大将军、呈武公尉迟安
轩辕诞圣，新郑肇其洪源；昌意降居，若水承其遗烈。始祖魏氏之政，封尉迟国君。官族表於世功，命氏因于祚邑。蝉联华绪，彝鼎镂其深功；舄弈崇基，庸器纪其行业。父柱国大将军长乐公。夫人尚昌乐大长穆公主，造宣化尼寺。
使持节、柱国大将军、大都督、潼州刺史、徐国公若于凤，司空之孙，武公之子。
建社嗣斋，执珪续卫。高峯掩日，长翅垂云。造至圣寺，庶凭冥福。
使持节、柱国大将军、太傅、清河公侯莫陈休
文武兼施，忠孝备举。生而念善，常行慈恕。极大乘寺受戒，发心写一切经。造丈六夹紵，作无量寿佛。俸禄所致，咸寄檀那。
大师、柱国、蜀国公尉迟回
魏室丧乱，经纶夷狙，周朝建国，匡翊揖让。勳高効重，所在难方，崇善慕福，久而弥着。於妙像寺，四事无阙，法轮恒转，三学倍增。
太傅、柱国大将军、入宗伯、邓国公窦炽
五陵冠族，三辅良家。孟津称同德之门，咸阳乃先登之佐。功参八柄，位入六符。炽即安丰华胄，昔专黄老，今信大乘。建白马、梵云二寺，种当来出世之业。
开府仪同三司、阳化公元昇
魏大丞相、京兆康王之孙，太保、录尚书恒芝之子。温恭为节，仁孝居心，游学儒林，早习经史，深敬释氏，舍宅为德王寺。
柱国大将军、陇东郡公杨纂
河南近臣，华山贵胄。祖丘，以羽林三军治兵於六镇。父安仁，非道大都督朔州镇将。祖考已来，并崇佛法。
通州刺史、右侍上士、散骑常侍杨操
西汉十人，东京四世。朱轮华盖，弈叶相承。尚书忠公之孙，汾州刺史之胤。二杨同世，皆崇佛法。
开府仪同三司。太子洗马
云宁庄公，琅琊王柘拔胜，侍中、太保、司牧、广阳王嘉之孙。父通，舍其国嗣，脱躧王家，改碣石为香城，变睢阳为柰苑，弃冠冕而服田衣，罢弦歌而遵雅梵。庄公为父，亦慕归依，仍於私第，常修善业。
大将军、幽州刺史、安定公宇文贵，太祖文皇之孙，柱国、齐王之子。
东胶西序，敬业离经。德重儒林，名高太学。事亲尽孝，奉佛惟恭。入檀忍心，老而益志。
司空贞侯郑穆
出忠入孝，肇自彼天；敬佛重僧，久而无倦。
开府仪同三司、安政公史雄
昔柱史留滞周南，镇声函谷，因官命氏，遂称史焉。祖遵，凉州刺史；父宁国安政烈公；并深谋宏略，匡时济世，而门崇三宝，人奉八斋，造安政寺，冥薰祖考。
使持节、陕州都督、行台郎中、通直散骑常侍、河东公宇文善
公字仲良，成童就学，传衣百家；弱冠登朝，逸辔千里。大统初，於沙苑献揵，举河东之地，杖剑归，诫其宗从：卿人并不得开国，而信奉正法，畏惧将来，造寺书经，一生兴福。
侍中、少傅、京兆郡守、行台郎中、燕郡公卢景仁
太仆卿靖之少子。雅好博古，家传析薪之业；夙夜强学，世绩良弓之教。三兄景裕，学冠之儒；四兄景辩，博问强记。俱能整改宪章，制度礼乐，关中号为夫子，河上疑於仲尼，并称赞佛教，穷深庄、老。
侍中、柱国大匠卿、冠军将军、中散大夫、武卫将军、安丰公叚跱
干木後胤，抚军幼子，风流重世，嘉声踵武，山泽通气，仪表纯和。时以茹茹檀强，跨有燕蓟，奉命专对，示其逆徒，即请附隆，还敦好穆。所获口马及金具等，并用写经，并施孤老。
开府、平北将军、仁州刺史、安化公丘洪宾
世推忠烈，门承显贵。巷通长戟，拟王濬之居；门方驷马，同魏野之宅。弟广化公，并器均瑚琏，质表珪璋。难兄难弟，同元季之德；或将或相，齐烈丹之贵。敬重释氏，研味法音，舍其旧居，为本起寺。
益州府中郎、新州刺史蔡哿。
待诏金马之门，论儒石渠之学。梁园作赋，遇等枚、邹；从梁没周，礼过申伯。
柱国、雍州牧、南兖州军事、充德管邓国公窦恭
龟镜蝉联，衣缨舄弈。合门奉法，咸韶嘉庆。
隋朝卿相
隋汉王谅
京师造禅林寺，并州造内华、法忍寺，各百僧。三王并敬信居怀，流通在意，笃爱仁厚，秦王最优。常持六斋，每行十善，书经造像，所在留心。为襄州总管之日，按抚化导，大得物情，俗咏来苏，时称至晚。其近兴堂宇，齐度神宫，悉是王所卧居，舍而为寺。
太师、上柱国、申国公李穆
器度英举，风宇清旷，奇功茂绩，利济生民。周道既衰，三边鼎沸，肃宁方面，摧遏凶丑。精诚丹款，贯彻幽明，志虑沈深，声猷遐远。勳庸夙着，名品早隆，盛德至道，坐镇雅俗。时宗人杰，朝庭羽仪，爰用徂来之松，新甫之柏，建兴佛殿，起立僧房。禅宇钟台，靡不精丽，讲堂门屋，咸悉高华。造修善寺，
太保、上柱国、薛国公长孙览
降灵川岳，禀和纯粹。山庭反宇，寘符佐旗之德；龟文河目，天挺命世之姿。孝表率由，忠为令则。温恭宽裕之性，简久远大之才，治国隆家之道，匡世济时之略，謇謇有周舍之气，肃肃怀管仲之风。十乱无以加，三杰莫能拟，股肱良哉，斯之为也。然而回向法本，崇奉释门，舍其第居，倾其堂宇。仍充金地，即构宝坊，月殿仁祠，莲台华盖，种种严丽，事事庄严。又造资敬尼寺。
太司马、上柱国、神武肃公窦毅
幼称令誉，长号通人。家有赐书，门标卫戟。拆狱动哀矜之念，临下尽宽和之仁。而护持三宝，体达五乘。造寺建斋，以为常业。
上国武卫将军、梁国公侯莫陈芮
卓荦不羣，骨梗无辈，参谋王室，道建义旗。去烦就简之功，佐命平暴之力，任居闱阃，有积炎凉，宿卫宫城，频移气序。用心恭谨，独美当朝，文物具瞻，声献遐布。一门昆季，三人驸马，敬信崇重，造寺书经，每以法言，备修善事。
上柱国、使持节、淮南总管、寿州刺史王杨雄
平暴静难之才，御侮运筹之策，爪牙之用既显，鹰扬之力遂宣。光国光家，可大可久，股肱攸属，文献具瞻。至信法言，汲引无倦，兴福造寺，恒建檀那。弈叶公侯，传家台鼎，识空鉴有，服道知归。其望益高，其心愈下。
上柱国、尚书仆射、鲁国公虞庆则
弈叶衣缨，朝廷[木*巳]梓，志识详干，器宇淹通。善六国之音，达四方之俗，既总彝伦之要，偏知帷幄之机。而笃信居怀，片善必记，兴福建寺，至在行檀，大起法堂，广罗佛殿。於襄州造卢舍那夹紵像，高一百二十尺，相好奇异，灵应殊常。
上柱国、尚书左仆射、齐国公高颖
器局和允，识虑优长，礼总夏、殷，乐穷韶、武。百官氏族之讳，九州土地之宜，宪章经国之图，训世育民之术，朝政之事，知无不为。其位弥高，其心弥下。皇隋建极，实有殊功，而善达世间，早知幻化，存心出要，笃志香城。至於七觉花台，三明宝殿，瑠璃梵宇，码瑙禅龛，柰苑只园，竹林檀阁，处处委源，一一留心。凡是名僧，海内大德，惠崇禅师、道彦法师等，并感其敬信，同赴伽蓝。又延信行禅师别起禅院，五众云聚，三学星罗，道俗归依，莫斯盛也。又造积善尼寺，颇亦严华。
上柱国、洛豫十七州诸军事、洛州刺史、左翊卫将军、循阳公元孝矩
志识优远，风骨凌霜。参务治基，早知禁卫。用心匪懈，奉法无亲。舍其第居，充斯净域。靡恡资产，常建福田。玉质金相，英声远振。
上柱国、荆州总管、上明公杨纪
荆门胜地，楚塞神卿，舻舳之所混并，水陆之所冲要。唯仁是寄，虽亲弗居，布政宣条，咸称繄赖。清风远着，盛绩有闻，人唱来晚之歌，咸陈去思之咏。启兹福地，置此仁祠，月殿流晖，珠台曜彩，花开粉壁，荷发圆池。至於郑氏维摩，孙公安养，皆为绝世，妙尽丹青。造定水寺供养。
隋上柱国、左卫大将军、陈国公窦杬
三辅良家，五陵贵胄。洪源浚於湘水，层巘郁於岐山。世载轩冕之荣，门承羔鴈之礼。扶风振於茂绩，平陵结其盘根。
上柱国、尚书左仆射、越国公杨素
祚土开家，俾侯建国。少怀伊、霍之志，长协廉、蔺之风，唐举知其相秦，郭贺称其辅汉。聪明神粹，器局淹和，纳比吞流，照同悬镜，英隽天挺，颖拔自然。至於推九流，咀三古，挹巨罇而不竭，运苍海而无穷，方朔、虞延，耻诸魁岸，鲁匡、晁错，惭其智囊。郁郁美其为文，桓桓壮其用武，弼谐之力，燮理之功，无以加也。而尊重正觉，开奖法门，俸禄所资，并营净业。揆青霄，兴像殿，陵刹景，起重台。七宝之堂，九层之塔，高临汉表，上出云端。布护名花，绵蛮吉鸟，善能留目，甚畅游情。造光明寺
上柱国、尚书右仆射、纳言、邳国公苏威
贞干足以济事，和义足以利生。确乎不拔，体乎其性。隐不违亲，贞无绝俗。类八公之赴汉，同四皓之入朝。国政天刚，从斯大备。颇闲百氏，兼达三玄。放心於四德之场，托质於五门之观。书经造像，礼佛然灯。备彼庄严，具诸功德。隋朝良宰，盖语此人。而心下志高，识幽见远。宪章文武，敦缉彝伦。
上柱国、都督河东诸军事、河东太守窦庆
文足字民，武堪静难。泛爱仁厚，来晚去思。汲引为心，檀忍不倦。
兵部尚书、上大将军、龙岗公叚文振
世袭通侯，家传宠命。器局和允，识虑优长。武冠孙、吴，文齐班、马。待诏之荣屡显，应对之美日隆。盖朝庭之羽仪，皇家之栋干。崇敬三宝，体达四智。造寺供僧，写经铸像。慈惠仁厚，檀舍不渝。
着作济南侯王邵
学穷经史，才迈羣英，着齐志一部，释老志一卷，又撰仁寿舍利见瑞记一部，总录佛法由来，云：释氏非管窥所及，率尔妄言之。昔春秋鲁庄公七年四月辛卯，夜中星陨如雨，意说者以为四月八日佛生时也。案周四月於夏之六月辛卯，非八日年纪，故鲁知不及他国。牟融云：汉明帝梦金人，其名曰佛，於是遣使往求经书文。案武帝得休屠主祭天金人。刘向列仙传赞云：七十四人在佛经矣。然则明帝前已有佛之经像。鱼豢云：老子入西戎，教作浮图者，此言出自化胡，经不足取也。汉世曰浮图，即佛陀也，犹沙门与桑门语之转耳。典略云：黄帝梦游华胥氏之国。华胥氏即天竺国也。佛在神游之所，
柱国、毫灵四州总管、海陵公贺若谊
实卿相之门，称冠盖之里。山庭仪表，月窟风猷。笃信大乘，崇奉正觉。
使持节、大将军、凉州诸军事、凉州刺史赵国独孤罗。
景公之世子，献后之长兄。敬法重人，尊师尚义。而又无亏檀信，不费勤王。虽曰懿亲，常奉佛法。
上柱国、凉益六州总管、蒋国襄公梁睿
道灵源於少昊，分休带於伯益。东汉良宰，西晋鼎臣。敬信有闻，丕业尅着。
上柱国、广宗庄公李崇
挺生拔萃，秀出罕俦。唯昆与季，师王友帝。诵习般若，兴建法轮。
上柱国、左武卫大将军、使持节、凉州刺史宇文庆
苞文武之干略，蹈仁义之规矩。宣条万里，图赞百城。铸像写经，为福无已。
上大将军、营州总管、魏兴公韦世文
闻诗闻礼之风，三义三君之德，锺庆流泽，奕叶不穷。慕正法於当年，习微言於积岁。
上柱国、吏部尚书、上庸公韦世康
容壮魁岸，风韵韶举。同玉树之华滋，类璧山之朗润。善经略，美铨衡。归心惠门，游情法苑。
广汉太守、襄垣公薛琰
凤毛麟角，标文示武。家崇正法，门奉玄风。归向佛乘，匡扶王室。享禄享寿，荣国荣家。
据引有功。
琳公云：此等所引，并有着录，具在史籍，不复委言。至如谢朔、谢览，舍生存义；抑祝抑谈，推功弗有。江淹、任昉，终始宜哉；刘杳、顾协，着述尽美。张弘策之慎密，吕僧珍之匪懈，郑绍叔忠诚王业，萧颖胄首膺义举，咸为世宝，抑又通家。皆一代之大儒，实四海之名胄，并蕴经国之略，俱称君子之门。社稷犹其乃安，上下赖其方穆。有文有武，匡世匡家，各标九合之功，并树千秋之业。莫不委其五体，敬我三尊，忍辱慈悲，恕己推物。视玄黄其若梦，听钟鼓其如聋，贱尺璧而重片言，投发肤而折半偈。蒙笔屡尽，不能记其所行；蔡纸徒穷，未易陈其获益。兹类其众，罕以究言。暨五梁、六燕，三秦、二赵，宇文、拓拔，夏、蜀、陈、隋，世贵时英，闾阎士女，高门连於闾阖，崇基接于太阶。戚里之皇亲，帝京之富室，顒顒慕道，各各弘经，口诵金言，手披玉轴。其众也，比草木之依大地；其遇也，犹鳞介之泛长川。至於白屋农夫，无名野老，薄知归向，少发信心者，不可称计，胡得记言。所以福佑四生，庶资三世，允仁允恕，及子及孙，其能行之德，无不至也。
唐朝卿相
善果之鉴
慈恩传云：武德年，勑大理卿郑善果於洛度僧二七人。时业优者数百，法师经少不预取，恨立於公门。时善果有知士之鉴，见而奇之，问曰：子为谁家？答以氏俗。又问：求度耶？答曰：然。但以习近业微，不蒙豫数。问：出家意何？答曰：欲远绍如来，近光遗法。果深嘉其志，又鉴其器貌，故特取之。谓官寮曰：诵业易得，风骨难求。若度此子，必为释门伟器。但恐果与诸公不见其翔翥云霄，洒演甘露，又名家不可失。以今观之，则郑卿之言为不虚也。
文泰慕贤
高昌王麴文泰三藏，过流沙，至伊吾，停一寺。有汉僧三人，一老者，衣不及带，跣足出外，抱法师哭，哀号哽咽，不能已已。岂期今日，重见卿人。高昌王令使远请，将细马十疋，驱驼设顿六日，至夜半到城。王与侍人，前後列烛，自躬出迎入，昇重阁宝帐，拜问甚厚。云：弟子闻师名，喜忘寝食。王妃共数十侍女，又来礼拜。将晓还宫，乃供养浓厚，别安道场，兼留不许西行。请为国师，三藏不纳，乃至不食四日余，王乃许之。仍於佛前立誓：王命为弟，母命为子，愿师将来成佛，我如波斯匿王，为外护檀越。又请住一月，讲仁王经。王自日日执香炉，引法师昇座，低跪为镫，日日如此。度四沙弥，以充弟子。制衣三十具，西土多寒，面衣、手衣、靴、袜各数十事。金一百两，银钱三万，绫绢五百疋，充二十年往来所用。马三十疋，手力二十五人。遣殿中侍御史欢信，送叶护可汗衙。又作二十四封书，与屈支等国，附大绫一疋为信，绫绢五百疋，果木两车，献可汗，称法师为弟，令送往诸国。王与国人，倾城泣别。王又送十余里，乃至三藏书谢等。
留守迎法
贞观十九年春正月景子，京城留守、左仆射、梁国公房玄龄奉勑迎经像，乃遣右武侯大将军侯莫陈寔、雍州司马李叔、长安令李乾佑及京城僧尼士庶俱出奉迎。自晡而入，舍於都亭驿，其威仪五里。太常及长安万年乐五色云现。
无忌善对
太宗见三藏，延坐慰问。帝大悦，谓侍臣曰：昔符坚称道安为神器，举朝遵之。朕之观法师，词论典雅，风节贞峻，非惟不愧古人，亦乃出之更远。时赵国公长孙无忌曰：诚如圣旨。臣尝读三十国春秋，见叙安事，实高行博物之僧。但彼时佛法来近，经论未多，不如法师究寻往西土。帝曰：卿言是矣。
无忌遂良
帝令书新经论十部，敬九州，令展转流通。常曰：佛教宗源杳旷，靡知涯际。其儒道九流，比之犹汀滢之池，方溟渤耳。时赵国公长孙无忌、中书令褚遂良奏曰：臣闻佛教冲玄，天人莫测，言本则甚深，语门则难入。伏惟陛下至道照明，飞光昱日，泽沾遐界，化溢中区，拥护五乘，建立三宝。故得法师涉重阻以求经，履危途而访道，见珍殊俗，具获真文。是陛下圣德所感，臣等愚瞽，预此见闻。苦海波澜，舟航有寄。又天慈广远，使布九州，俱餐法味。臣等亿劫希逢，不胜幸甚。帝曰：此是法师悲愿，又卿等宿福所逢，非朕
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:34:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>