<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="挍刻异部宗轮论䟽叙,锲异部宗轮论述记叙,异部宗轮论述记,异部宗轮论疏述记全文在线阅读,异部宗轮论疏述记全文在线下载,大玄古籍书库">
<meta name="description" content="唐窥基著。一卷。对《异部宗轮论》的注释。在关于小乘二十部派历史和教义的释文中,引用不少资料,对研究部派佛教有重要价值。作者在序中说:“今我亲教三藏法师玄奘,以大唐龙朔二年七月十四日于玉华宫庆福殿重译斯本(指《异部宗轮论》)。基虚簉译僚,谬参资列,随翻受旨,编为《述记》。”可见其内容直接来自玄奘传授。_异部宗轮论疏述记_全文在线阅读_异部宗轮论疏述记_全文在线下载_大玄古籍书库">
<title>异部宗轮论疏述记_窥基_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">异部宗轮论疏述记</span> <br/>
          作者： <span class="inputVal" id="bkauthor">窥基</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]34685</span> <br/>
          说明： <span class="inputVal" id="bkdec">唐窥基著。一卷。对《异部宗轮论》的注释。在关于小乘二十部派历史和教义的释文中,引用不少资料,对研究部派佛教有重要价值。作者在序中说:“今我亲教三藏法师玄奘,以大唐龙朔二年七月十四日于玉华宫庆福殿重译斯本(指《异部宗轮论》)。基虚簉译僚,谬参资列,随翻受旨,编为《述记》。”可见其内容直接来自玄奘传授。</span> <br/>
          封面： <span class="inputVal" id="bkimg">Z_1951.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]异部宗轮论疏述记
[book_author]窥基
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]34685
[book_dec]唐窥基著。一卷。对《异部宗轮论》的注释。在关于小乘二十部派历史和教义的释文中,引用不少资料,对研究部派佛教有重要价值。作者在序中说:“今我亲教三藏法师玄奘,以大唐龙朔二年七月十四日于玉华宫庆福殿重译斯本(指《异部宗轮论》)。基虚簉译僚,谬参资列,随翻受旨,编为《述记》。”可见其内容直接来自玄奘传授。
[book_img]Z_1951.jpg


[book_title]挍刻异部宗轮论䟽叙
异部宗轮论也者，世友菩萨之所作也。宗谓异部所崇之理，轮谓显能摧之用。譬诸王之有轮宝，而能无不驱寇殄怨也。於乎！贤劫之应，真何翅为？学小乘者，亦愍浇末之世，人作异竞，遂令大乘之玄轸，枉于殊途也。我慈恩大师为之䟽，盖亦在此乎！可谓此书也，亦记路之的标也。奈何挽近法与世降，虽其脂辖大乘者，取道隘也，轧辙折阪，蹉焉跎焉，犹失輗軏然。畴知訚訚然谈心性本净，全同大众部；喋喋乎说因缘假有，尚混说假部。是岂有它？取标之不正也，不可不慎焉。而今行之䟽本，错简多多，读者或病。(基辩)曾住南京之日，得善本一卷，韫椟重袭，以自珍焉。属日有近事广流者，志存法住，以促公世，劝诱丁宁，不啻连城。(基辩)常有意弘法，何空求善贾为？遂附梓云。庶后进之子，能无废之，则终以见照乘之光，亦方无行大乘于隘地之失云尔。
时
明和九年龙集壬辰春正月。
南京留学传法相宗沙门释(基辩)撰

[book_title]锲异部宗轮论述记叙
如来泥洹后，虽世间眼灭，而迦叶、末田等传持法藏，微言尚存焉。经百有余年，暨乎鞠多之学无所禀，大天之辩乱真诠，乖竞肇兴，部党为二，所谓大众、上座是也。从此以降，上座破成十一部，大众分为九部。以如是见网为缠，使其学者眩乱，𢇇无绪泣，大路有岐矣。世友大菩萨挺生于四百岁后，炽然慧炬，作世明灯。又叹缁流浇浮，甲是乙非，蜂起溪分，因造此论，以解纷指归焉。且传度支那国者陈真谛始译并制疏，唐三藏纠正前译，重出新翻，基公编为述记，剔抉古师之未了。于旧疏繁文，笔则笔，削则削，实大作也，何止读小论有裨而已哉！于大乘教中，为攘斥部执，撮略而出一二者，亦不必揽此成文，则宁得知其起尽耶？繇旃卒加倭训，寿梓欲布遐迩，冀好古之徒，思折杖争衣之喻，又择取沙中真金矣。
旹。
元禄九年丙子仲夏谷旦，奥州仙台龙宝住持比丘长与实养书于洛之东山智积轮下侨居。

[book_title]异部宗轮论述记
世友菩萨　造
唐三藏法师玄奘奉　诏译
翻经沙门基　记
异部宗轮论者，佛圆寂后四百许年，说一切有部世友菩萨之所作也。观夫道成机发，玉景于是腾晖；化毕缘终，金躯以之匿影。虽群生失驭于四主，正教陵夷于五天，而亚圣绍隆，犹同理解。所以双林之后，百载以前，人无交竞之闻，法未纠纷之说，皆由饮光庆喜，近执满慈。内有五百应真，外亦万余无学，博闲三藏之旨，结集七叶之岩。时虽两处弘宣，然尚浑一知见。暨斯众圣，息化归真，亦贝叶传通，道终未替。次有尊者耶舍庆喜门人，更召七百极果，于吠舍离国，再集调伏，重整幽讹。浇舛虽生，淳和尚挹，渐复时移解昧，圣少凡多。大天既捷辩争驰，群圣亦𤀹情竞发。人为异部，法有殊宗，波混玄源，星离宝岳。遂使一味幽致，分成二十之宗，慧路自此参差，道迹难为取舍。虽复如分白㲲，似碎黄金，封执后乖，式亏初旨。凡怀偏虑，情滞邪智，圣有通规，形从异部。菩萨随缘利见，耀影生流，寔贤劫之应真，嗣慈尊而补处。因既圆而德满，果待机而道成，缛思绮以含章，玄情郁而拔萃。洞该泉秘，述肇迹而裕后昆；鉴极幽微，语殊宗而津来哲。盍二十之天镜，异部之洪源者矣。昔江表陈代，三藏家依己译兹本，名部执异论。详诸贝叶，挍彼所翻，词或爽于梵文，理有乖于本义。彼所悟者，必增演之；有所迷者，乃剪截之。今我亲教三藏法师玄奘，以大唐龙朔二年七月十四日，于玉华宫庆福殿重译斯本。基虚簉译僚，谬参资列，随翻受旨，编为述记。家依法师，疏成十卷，叙诸事义，少尽委曲。学者怖其繁文，或有遗于广趣。今但详其大旨，释其本文，与旧别者，巨细而言；与旧同者，聊陈梗概。
异部宗轮论者，举宏纲以旌称，彰一部之都名。复言论者，提藻镜以标目，简异藏之别号。人有殊途，厥称异部。法乖一致，爰号宗轮。异者，别也。部者，类也。人随理解，情见不同，别而为类，名为异部。宗者，主也。轮者，转也。所主之法，互有取舍，喻轮不定，故曰宗轮。又宗者，所崇之理。轮者，能摧之用。如王之有轮宝，是以殄㓂除怨，建绩成功，标能举德，取方来学。镜此诸部，善达玄微，妙闲幽致，可以挫异道，制殊宗，树德扬名，借称轮矣。异部之宗轮，依士释也。激扬宗极，藻议收归，垂范后昆，名之为论。
佛般涅槃后，适满百余年，圣教异部兴，
便引不饶益。
述曰：诸论之作，轨范不同。然今此论大文有二：初叙其述意，即当教起因缘；次陈其所明，即为圣教正说；后无结释流通之分。此盍作者不同，未可详其所以。判释有三：一云此论首末咸是世友所为，虽第三颂中称己之德，然无自取之咎。所以然者，无上法王久入圆寂，自余应果多趣涅槃，时渐人浇皆无慧眼，若不自陈胜德，或有疑法未真，故举德以自彰，显所说而可重。且如来契圣，指天下而称尊，况菩萨越凡，不自叙其高德？人由道以成德，标胜德以彰人；法在人以弘宣，叙上人而显法。既称贤劫之佛惑累久亡，虽复自陈亦无高慢之失，为显法胜故也。第二云长行广叙菩萨所为，先五颂文后学所作，且如自称菩萨具大觉慧，岂有内蕴三明、外同九有？隐处浇末陈德自扬，虽显法出胜人，然有自彰之失，故知前颂后学作也。第三云始从如是传闻，终于叙年列部菩萨所作，其前论意五颂，后述本末义宗，皆是后人所造。前颂中自扬其德，后叙义不尽所宗，故知初后非菩萨造。此论首末总有二分：初之五颂叙部异之衰损，述真教而令依；后诸长行陈部起之因由，论异宗之所执。就初五颂，复分为三：初有二颂，明异部衰损，令生猒怖；次有二颂，显造论胜人，思择许说；后之一颂，劝观佛教，简伪留真。初二颂中，复有二段：初之一颂，明部起之时，引生衰损；后之一颂，明随执部起，令生猒怖。此即初也。于中有二：上之二句，明部起之时；下之两句，明部起衰损。佛陀梵音，此云觉者，随旧略语，但称曰佛。具一切智、一切种智，如莲华开，如睡梦觉，能自开觉，亦觉有情，觉行既圆，目之为佛。般涅槃者，此言圆寂，即是圆满体寂灭义，此即显示无余涅槃。有余已后，佛在多时，取此百年，便违正理，故今但取入无余也。适者，未久之义；满者，不减之理。若不言适，但言满者，未满二百已来，皆是满百，今显百年未久，故言适也。即旧论说：一百年已，更十六年。若不言满，但言适者，满不正满，亦适百年，今显百年有余，故言满也。又言余者，显此非正百年，亦非久满，复非减少，故言余也。此意总显释迦如来入无余后，才满一百余年，即显部起时也。圣者，正也。与正理合，目之为圣。又契理通神，名之为圣。此言所显，即佛世尊所说。教能引圣，名圣教。教者，教示导训为义。大毗婆沙第一百二十六卷说：教体即声，三无数劫所求起故，是业性故。圣教言显，非外道教。如来弟子，情见不同，称之曰异。类类别处，复名为部，即人异也。兴者，起也。此句总显于佛教中，弟子乖竞，有异部起；非外道中，部有异也。不饶益者，是衰损义，即损正教及利有情。此意总显人无异诤，圣教纯和，觉意不差，法无亏减；人有异竞，圣教浇离，情见不同，法成衰损。理既邪正难辨，即令圣教陵迟。人无指的可依，有情迷谬更长。失金言之一味，得水乳之两和。人法浇浮，便引衰损。由圣教中异部起故，乃能引此不饶益生。二句总明部起衰损。一颂意显佛在之日，及涅槃后百年以来，人无乖竞，法无异说，佛及圣弟子之所任持故。佛有五德，任持故耳：一、不可化者，皆能化之，人无异部；二、能断疑网，有疑皆决，法无异执；三、人天崇敬，众德所遵，宁生别部；四、说法必益，但所闻法既出尘劳，如何别执；五、能伏邪论，天魔外道皆悉能伏。故人无异部，法无别执。佛具五德，任持法故，人法无异。佛灭百年，大迦叶等诸圣弟子所任持故，人法不别。自佛灭后百有余年，于圣教中有异部起，便引生不饶益事。翻显百年已前，虽佛已灭，于圣教中无异部起，一味和合，正教不亏，众生纯信，无不饶益。
展转执异故，随有诸部起，依自阿笈摩。
说彼执令猒。
述曰：此言正明随执部起，令生猒怖。初半显示随执部起，后半显说令生猒离。展转者，不定义。此部所是，彼部所非；此部所非，彼部所是。是非无主，故言展转。情见不同，名为执异。故者，由也。随者，逐也。起者，部兴也。由诸弟子互相是非，展转取舍，情见各别，逐自理解，事义乖张，无华萼之相扶，有支离之异趣，皆自随情执理，逐理解生。所解既自不同，执人遂分别部，即显人随情执，成异部也。前颂已言于圣教中有异部，今明起也。阿笈摩者，此翻为传，展转来之义，或翻为教。猒者，怖也，离也。论师意显今说部起，随自情执，非我率意妄述，由根本及依自说，一切有教相传说也。何因须说，为令生厌？如来大悲所逼，坚固炽然，三劫长时，修百千行，因圆果满，证道利生，动智海以自津，演真宗而拯物，欲使情山自殄，慧日居怀，浑一理源，无二觉路。后诸弟子遂乃随情执起，逐执部兴，纷纠乱于八宏，交竞盈于九有，真宗䆳极，损诸理外，妄说浮旨，实在义先。慕道者犹豫于两端，归依者惆怅于岐路，人天失虔敬之道，神祇罢肃恭之德，可谓智海湛而风鼓，慧日明而雾翳，良可悲哉！良可痛矣！论师舟航庶类，梁栋佛法，属此乖张，深所嗟慨。所以依教传说，镜范后贤，令知法本无差，人为见异，可欣法而起解，猒执人而生怖，勿为竞先，勿为诤首。故下半颂令生猒也。一颂总显。由诸弟子各执异，随此别见，有诸部起。我今世友，依自师教，传说彼宗，能执诤首，令诸来叶，深生猒怖，常为和合之先，勿作破法之始。
世友大菩萨，具大智觉慧，释种真苾刍，
观彼时思择。
述曰：自下二颂，明造论胜人，思择许说。于中有二：初之一颂，明造论胜人，观彼思择；后之一颂，明正观彼事，许可当说。此即初也。于中有四：一、世友者，能造人名，论主自显；二、大菩萨等，所具胜德；三、释种真等，简择殊流；四、观彼时等，正观思择。言世友者，梵云筏苏蜜多罗。筏苏者，世义；蜜多罗，友也。外道所事毗瑟拏天，亦名筏苏，能救世故，世间父故，世导师故，住于世故。今此论主，从彼乞得彼天之友，故云世友。友者，朋友。如言世亲，世天亲也。世天之友，故名世友。又此天暴恶，神鬼怖之。菩萨初生，父母矜爱，恐非人所娆，故以此为名。谓此婴儿，世天之友，世天所护，诸鬼神等，勿恐怖之。如今此方，立名神护。神所护念，非人不近。又此菩萨，大悲救物，为世之友，故名世友，自标名也。不名天友，如世亲释。又住天之友，故名住友。大菩萨者，因位已圆，故言大也。菩提名觉，萨埵云有情。具智觉之有情，故言萨埵。能求菩提一切智觉，缘诸有情以为悲境，故言菩萨。此如常释，即具德假者也。大智等者，此显所具三种别德：一、大智德，二、大觉德，三、大慧德。以一大言，遍智觉慧。言大智者，即利他德。大觉慧二，是自利德。能了自相，目为大觉；了法共相，名为大慧。又闻、思、修慧，如次配之。或自相、共相等三种作意，次第配释。又大智是总，觉慧是别。自佗二利，别配觉慧。释种者，标是佛之种。佛刹帝利姓，即是释迦，此翻为能。古仙姓能，能导世故，具德能故。言苾刍者，或名怖魔，或名能破，或名乞士等，此如常释。但言苾刍，义通外道；今言释种，显非外人。但言释种，或通世俗；今言苾刍，显出家也。然苾刍义，通圣及凡；今显非凡，复言真也。又圣通三乘；今简非二，显此但是趣佛之圣，故言真也。观谓观察。彼时者，即部异时也。论主四百年生，部在一百年余，相去既远，但言彼时。思谓思量，说是部执之事。择谓简择，叙其异竞之宗。论主意言，我世友具此德，观彼部起之时，思择其事，申诸宗义。若不显人之德，法成可疑。今明法出胜人，理可依之。信解标人以劝信行，显法乃以劝随法，故须举人以彰法胜。
等观诸世间，种种见漂转，分破牟尼语。
彼彼宗当说。
述曰：此颂所明，正观彼事，许可当说。等谓平等，或是遍义。其世间者，谓明二说：一有情世间，二即器世间。可破坏故云世，沉没于中曰间。今此所取有情世间，此非一故，复言诸也。见谓见解，此非唯一，故言种种。漂谓漂浮，亦谓漂涌，或云漂溺。转谓流转，或是起义。见即由人起，人逐见流。言牟尼者，此翻为寂。寂烦恼故，寂生死故，处大涅槃得寂灭故，寂诸戏论证真理故。即佛世尊所说十二分教，名牟尼语。言彼彼者，是非一义。谓诸有情为种种见所漂转故，分破世尊根本所说甚深义教，为彼彼宗。此意总显我遍观察诸有情类，为竞首者，为诸自见之所漂浮；为诤末者，为诸佗见之所流转。或翻此说，首末转漂因缘力故，分破世尊所说真教，作彼彼宗。此诸异宗，我今当说。此即二十异宗，名为彼彼。皆由随自见解所漂转故，分破佛语，非是佛语本末有别。
应审观佛教，圣谛说为依。如采沙中金，
择取其真实。
述曰：此颂正明劝观佛教，去伪留真。审谓审谛。圣谛说者，即佛所说四谛教也。劝诸有情，勿为自见之所漂转。真者无垢，实谓坚固。应审观察，佛所说教中，但四圣谛教，为真依处。生死因果，苦集二谛。出世因果，灭道二谛。真实不虚，诸部无诤，决定如是，实可依处。余傍义理，诸部互乖，是非不定。如采沙中金者，举喻说也。犹如采沙中之金，取金去石，铸矿亦尔。诸部经教，既如金矿，应取其金，去其矿也。四圣谛理，犹似真金，诚实不虚，应可依取。所余义理，或是或非，卒难取舍，不可随自见。以互有乖诤，便诽诸部，并各非真。其诸部中，四圣谛教，无异说故，可依信解。一颂总显应审观察，虽诸部义，随见解生，不可诽之，便总是其佛所说四圣谛教，是真是实。如采沙中所有金宝，深可依信。不以有沙便弃金者，勿以有诤弃圣谛教。五颂总显世尊灭后一百年余，于佛教内，有异部起，便引衰损。皆由随自见解，分破佛教，作彼彼宗。我今世友，观之当说。劝诸学者，应观佛说四圣谛教，是真是实。如采沙中所有金宝，去非留是。于诸部教，亦复如是。取圣谛教为所依学，自余所诤，任意去留。勿以随见分为诸部，便总非拨。此即第一叙部异之衰损，述真教而令依造论意也。
如是传闻：
述曰：自下第二，陈部起之因由，论异宗之所执。文意有五：一、显己传闻，二、明本教主，三、叙部兴之年代，四、述因诤部分，五、广陈部执。此即初也。如是之义，依四义转，总指一部所明之义。闻谓耳根，发识听受，耳得闻名。言传闻者，显非亲听，展转闻也。亲所听受，称曰我闻；从佗听受，名曰传闻。先云已依自阿笈摩，显非妄说。若初不言传，从自教所闻说者，便有率情妄陈之惑，故言传也。为令生信，故称传闻。
佛薄伽梵。
述曰：自下第二、明本教主。后诸弟子诤佛之教，非诸外道，故称教主。佛如前释。薄伽梵者，能破四魔，具抱六德，名薄伽梵。
般涅槃后，百有余年，
述曰：自下第三，叙部兴年代。于中有五：一、总叙诤年，二、喻嗟时恶，三、举部兴所在，四、彰外护人王，五、正陈时诤。此即初也，如文，可解。
去圣时淹，如日久没。
述曰：此乃第二、喻嗟时恶。如来未出已前，世间称为大夜；佛日既朗已后，天下始得言明。若无开导群盲，何以有怀慧目？自鹤林变色，觉照潜晖，世亦昏冥，年寝满百。譬如白日西落，素月东潜，夜久更深，天下昏闇。故举嗟时恶，如日久没也。梵云頞悉多，此云没；邬陀延，此但云出，非日出没处山名也。即今西方见日西没，呼言頞悉多，非别有頞悉多山，日于中没。又梵本但云百余年，更无十六年之语。此相传人释，非本论文。
摩竭陀国俱苏摩城。
述曰：此举部兴所在。中印度国名摩揭陀，王大都城名俱苏摩。俱苏摩者，古旧都城，有新都城，名波吒𨤲子。阿阇世王先都王舍，其子王等以王舍地曾起恶逆，迁都于此。俱苏摩旧为无忧，于此处都诸僧诤处。摩揭陀者，此云无毒害，旧云致甘露处，然义亦得。此即诸天及阿素洛往昔之时，爱着心重，为毒所害，寿命短促。梵王令之以龙为绳，以山为攒，攒于乳海。于时众生福力，海变成乳，后得甘露，安置此中，服得长寿，除诸毒害，名无毒害。此依彼方俗间所释。又摩揭陀者，今天帝释往因中名，性好治地，与三十二人于此地中共为愿契，同修胜业，现招富乐，后并生天。从天帝释因中为名，名摩揭陀也。俱苏摩者，此翻为华，华十名中，此一名也。若言矩奢揭罗补罗城，此云上茅，此处多出吉祥香茅，因此名也。又云名华，此地多有诸妙香华，因以名也。又有波吒𨤲子城者，与此相连，次在此东。昔有婆罗门，高能博学，门人数千，稍因余暇，相从游止。至波吒𨤲林，有一书生，徘徊怅怏。同俦谓曰：何以忧容？答曰：羁游岁月，一业无成，盛色方刚，又无妾昵，顾此为念，宁不增忧。余诸学徒，进而戏曰：今将为子，婚接一亲。乃立二人，为男父母。复立二人，为女父母。以妙波吒𨤲树，授以为妻。酌水献华，以为醪馔。陈情契婚姻之礼，命酌论好合之期。书生之心，欣然自得。日云将晏，学侣言归。唯此书生，怀情恋不去。书生独宿，余友旋来。景夕之间，神火烛野，歌钟满席。俄见老翁，䇿杖来至。有一少女，彩服而前。翁指少女曰：此君之弱室也。欢歌奏乐，终七日焉。其先学徒，咸疑兽害。往而求觅，见坐树下。如对嘉宾，犹逢上客。诸侣请归，辞不从命。后自入城，拜谒亲故。具陈始末，人悉惊嗟。暮岁之后，生一男子。谓其妻曰：吾今欲归，未忍离阻。适欲留止，栖寄飘露。其妻白父，翁乃言曰：人生欲乐，何复必故乡。今将筑室，幸无异志。遂乃役使灵徒，功成不日。从此已来，城遂名也。波吒𨤲者，树名。子者，树之儿也。城因树儿以立，故名波吒𨤲子焉。然阇王之子，迁都此处。王宫在西，多在故俱苏摩地。百姓广大，悉皆在东，多在波吒𨤲地。门向东开，故家依法。师解波吒𨤲，错其事也。又言有一大国，名波吒𨤲，亦为非也。此是都城之名，何以云国？摩揭陀者，乃国名也。大毗婆沙第九十九，亦叙此事，云摩揭陀国。若以波吒𨤲为国，摩揭陀是何也？
王号无忧，统摄瞻部。感一白盍，化治人神。
述曰：此彰外护人王。初一句列王名，次三句显王德。显王德中有三：一化境宽狭，二感瑞成王，三威通幽显。广释此王因之所以。如经此王是频婆娑罗王之孙也。无忧嗣位之后，心乖佛法，举情卒暴，乃立地狱，作害生灵。后因阿罗汉，方始归信。远因以？沙奉献，近由圣者回心，乃度其弟大帝出家。具如西域记说。此王之父，未生无忧以前，恒虑遮那？枳来相戮害。及生无忧之日，此怨自怨。怨害既除，名无忧也。又此王容仪绝比，神彩难方，悦可父母之怀，故以无忧为号。统摄瞻部者，化境宽狭也。瞻部，树名。在此洲北界，临水而生，从树为名，地称瞻部。其子大而且美，因以名焉。感一白盍者，感瑞成王也。王初嗣位，铁轮飞空，毂赤轮白，众宝厕钿，显能摧伏。有白云？盍，覆瞻部洲，明所伏处，即一天下。化洽人神者，威通幽显也。洽者，润沾之义。此王三舍瞻部，供奉三尊，使诸人鬼大力神等，造八万四千妙塔。非直威摧人庶，信亦化及鬼神也。
是时佛法，大众初破，
述曰：正陈诤时，谓佛涅槃已后一百余年，于摩揭陀国俱苏摩城，当无忧王时，佛法初破已前，犹自佛法和合。
谓因四众共议大天，五事不同，分为两部。
述曰：自此下第四述因诤部分，于中有二：一明根本诤部起之由，二陈后末诸部别起。初中有二：一总举能诤所诤分为二部，二别显所分二部四众五事。此即初也。谓因四众者，能诤人也。共议大天五事不同者，所诤事也。分为两部者，所分部也。自下具出大天五事因缘不同。昔末土罗国有一商主，少聘妻室，生一男子，颜容端正，字曰大天。未久之间，商主持宝远适佗国，展转贸易，经久不还。其子长大，染秽于母。后闻父还，心既怖惧，与母设计，遂杀其父。彼既造一无间业已，事渐彰露，便语其母，展转逃隐波吒𨤲城。彼后遇逢本国所供养无学苾刍，复恐事彰，遂设方计，杀彼无学。既造第二无间业已，心转忧戚。后复见母与余交通，便愤恚言：我事此故，造二重罪，移流佗国，竛竮不安。今复舍我，更好佗者。如是倡秽，诤堪容忍。于是方便，后杀其母。彼造第三无间业已，由彼不断善根力故，深生忧悔，寝处不安，自惟重罪何缘当灭？彼复传闻沙门释子有灭罪法，遂往鸡园僧伽蓝所，于其门外见一苾刍，徐出经行，诵伽陀曰：若人造重罪，修善以灭除，彼能照世间，如月出云翳。时，彼闻已欢喜踊跃，知归佛教定当罪灭，因即往诣一苾刍所，殷勤固请求度出家。时，彼苾刍既见固请，不审捡问遂度出家，还字大天教授教诫。大天聪慧，出家未久，便能诵持三藏文义，言词清巧善能化导，波吒𨤲城无不归仰。时，无忧王闻已召请，数入内宫恭敬供养而请说法。彼后既出在僧伽蓝，不正思惟梦失不净，然彼先称是阿罗汉，而令弟子浣所污衣。弟子白言：阿罗汉者诸漏已尽，师今何容犹有斯事？大天告曰：天魔所娆汝不应怪，然所漏失略有二种：一者、烦恼，二者、不净。烦恼漏失阿罗汉无，犹未能免不净漏失。所以者何？诸阿罗汉烦恼虽尽，岂无便利涕唾等事？然诸天魔常于佛法而生憎嫉，见修善者便往坏之，纵阿罗汉亦为其娆。故我漏失是彼所为，汝今不应有所疑怪论。是名第一恶见等起。又彼大天欲令弟子欢喜亲附，矫设方便次第记别四沙门果。时，彼弟子稽首白言：阿罗汉等应有证智，如何我等都不自知？彼遂告言：诸阿罗汉亦有无知，汝今不应于己不信。谓诸无知略有二种：一者、染污阿罗汉已无，二者、不染污阿罗汉犹有。由此汝辈不能自知论。是名第二恶见等起。时诸弟子，复白彼言：曾闻圣者，已度疑惑，如何我等，于谛实中，犹怀疑惑？彼复告言：诸阿罗汉，亦有疑有二种，一者随眠性疑，阿罗汉已断，二者处非处疑，阿罗汉未断，独觉于此，而犹成就，况汝声闻，于诸谛实，能无疑惑，而自轻耶？论：是名第三恶见等起。后彼弟子，披读诸经，说阿罗汉，有圣慧眼，于自解脱，能自证知，因白师言：我等若是阿罗汉者，应自证知，如何但由师之令入，都无现智，能自证知？彼即答言：有阿罗汉，但由佗入，不能自知，如舍利子，智慧第一，大目犍连，神通第一，佛若未记，彼不自知，况汝钝根，不由佗人，而能自了？故汝于此，不应穷诘。论：是名第四恶见等起。然彼大天，虽造众恶，而不断灭诸善根故，后于中夜，自惟罪重，当于何处，受诸剧苦？忧惶所逼，数唱苦哉。近住弟子，闻之惊怪，晨朝参问，起居安不？大天答言：吾甚安乐。弟子寻白：若尔作夜，何唱苦哉？彼遂告言：我呼圣道，汝不应怪，谓诸圣道，若不至诚称苦召命，终不现起，故我作夜，数唱苦哉。论：是名第五恶见等起。大天于后，集先所说五恶见事，而作颂言：余所诱无知，犹豫佗令入，道因声故起，是名真佛教。于后渐次，鸡园寺中上坐苾刍多皆灭没，故十五日夜布洒陀时，次当大天升座说戒，彼便自诵所造伽陀。尔时，众中有学、无学、多闻、持戒、修静虑者，闻彼所说无不惊诃：拙哉！愚人！宁作是说？此于三藏曾所未闻。咸即对之翻彼颂曰：余所诱无知，犹豫佗令入，道因声故起，汝言非佛教。于是竟夜斗诤纷然，乃至终朝朋党转盛，城中士庶乃至大臣，相次来和皆不能息。时无忧王闻之，自出诣僧伽蓝，于是两朋各执己诵。时王闻已亦自生疑，寻白大天：孰非孰是？我等今者当寄何朋？大夫白王：戒经中说，若欲灭诤，依多人语。王遂令僧两朋别住。贤圣朋内，耆年虽多而僧数少；大天朋内，耆年虽少而众数多。王遂从多依大天众，诃伏余众，事毕还宫。尔时，鸡园诤犹未息，后随异见遂分二部：一、上座部，二、大众部。时诸贤圣知众乖违，便舍鸡园欲住佗处。诸臣闻已遂速白王，王闻既瞋便敕臣曰：宜皆别至殑伽河边，载以破般中流坠溺，即验斯辈是圣是凡？臣奉王言便将验试。时诸贤圣各起神通，犹如雁王陵虚而往，复以神力摄取船中同舍鸡园未得通者，现诸神变，作种种形，相次乘空，西北而去。王闻见已，深生愧悔，闷绝僻地，水洒乃苏。速即遣人，寻其所趣。使还，知在迦湿弥罗。后固请还，僧皆辞命。王遂总舍迦湿弥罗国，造僧伽蓝，安置贤圣众。随先所变，作种种形，即以标题僧伽蓝号，谓鸽园等，数有五百。后遣使人，多赍珍宝，营办什物，而供养之。由是尔来，此国多有诸贤圣众，任持佛法，相传制造，于今犹盛。波吒𨤲王，既失彼众，相率供养住鸡园僧。于后大天，因游城邑，有占相者，遇尔见之，窃语彼言：今此释子，却后七日，定当命终。弟子闻之，忧惶启告。彼便报曰：吾已久知。还至鸡园，遣诸弟子，分散遍告波吒𨤲城王及诸臣、长者、居士：却后七日，吾当涅槃。王等闻之，皆无不伤叹。至第七日，彼遂命终。王及诸臣，城中士庶，悲哀恋慕，各办香薪，并诸苏油、华香等物，积置一处，而焚葬之。持火来烧，随至随灭，种种方计，竟不能燃。有占相师，谓众人曰：彼不能消此殊胜葬具，宜以狗粪而洒秽之。便用其言，火遂炎发，须臾焚荡，俄成灰烬，暴风卒至，飘散无遗。此即大天乖诤由序，诸有智者，应知避之。如毗婆沙九十九说：今此五事，圣众不许，所以纷纭。各论此事，遂分二部。二部者何？
一、大众部。二、上座部。
述曰：自下别显所分二部等。于中有三：一列二部，二陈四众，三举五事。此即初也。佛初入灭，七叶岩中，二部结集。界内即有迦叶波，此云饮光，时为上座。布剌拏梅怛利曳尼子，此云满慈子，当结集阿毗达磨。邬波离，此云近执，当结集毗奈耶。阿难陀，此云庆喜，当结集素怛缆。界外亦有万数无学。界内既以迦叶为上座部，界外无别标首。但总言大众，皆由未生怨王，为大檀越，种种供养。恐界内界外人多，难可和合，所以两处弘宣。时虽两处结集，人无异诤，法无异说。界内耆年至多，界外年少极多，乃至大天乖诤。昔时界外少年之僧，门人苗裔，共为一朋，名大众部，取昔为名。往昔界内耆旧之僧，共为一徒，名上座部，取结集时，迦叶是也。此二乃根本诤起之先首。依西域记，及结集法传，大智度论，说各不同。如藏章说。
四众者何？
述曰：此下第二，陈四众也。此为问起。
一、龙象众，二、边鄙众，三、多闻众，四、大德众。
述曰：龙象众者，喻大天之流。龙即是象，象亦名龙。此有二义：一、威势叵当；二、栊棙难调。恃国王大臣之力，陵侮圣众，余人因此乖诤，所以威势叵当。性禀凶顽，为恶滋甚，圣众制而不止，故名栊棙难调。即是大天之流，斗诤之首。边鄙众者，大天之门徒等也。心行理外，因之为边。无德可称，名之为鄙。此等既非诤首，复无威势叵当，所以列名，但言边鄙随顺，党援大天之徒，大天门人等也。多闻众者，凡夫学者，随顺圣人，妙达幽微，广闲三藏，助善朋党，称曰多闻。即是持戒广学凡夫，党援圣众者也。大德众者，即圣众也。契理通神，戒清学博，道高无上，名为大德，四果等圣也。此之四众，二恶众、二善众之中，有首有徒。大天等是首，门人等是徒，初二众是也。善众之内，亦有首徒，圣者是首，随顺凡夫是徒，后二众是也。又有释言：若凡若圣，持戒清高，善闲律部，众中无畏，譬如龙象，即持律者，名龙象众，尊者近执之学徒也。毁戒违行，目之为边，性钝无知，名之为鄙，即实不闲三藏圣教，唯是凡夫诸破戒者，名边鄙众，大天之类也。若凡若圣，广诵众经，善持佛语诸经师等，名多闻众，尊者庆喜之学徒也。若凡若圣，妙解玄理，深悟幽宗，有道可称，名大德众，即阿毗达摩诸大论师，尊者满慈之学徒也。又有解言：僧中有乐，为斗诤首，为破戒僧所依，为恶人援伴，如龙象可畏，是龙象众。耳不能听，口不能说，心行理外，名为鄙众。凡夫具戒，依闻而行，名多闻众。圣者具智，随理而证，名大德众。今此四众乖竞，不同破四众也。
其五事者，如彼颂言：
余所诱，无知犹豫，佗令入道，因声故起。
是名真佛教。
述曰：此即第三，正明五事。如大天颂，此前已释：一、余所诱，二、无知，三、犹豫，四、佗令入，五、道因声起。是为五事。上来第一，明根本诤部起之由。
后即于此第二百年，大众部中流出三部。
述曰：自下第二正陈后未诸部别起。于中有二：初明从大众部所分之部，后明从上座部所分之部。初中有二：初别举年代部起之数，后总结列诸部之名。初中有四：四时分别部故。前三时分别之部中，文各有二：初总举部分之年所从部起，二正显所分部名。今此中言后即于此第二百年者，显分部年于大众、上座部分之后，即一百外二百年还又更部起。大众部中流出三部所从部起之处，即于大众部中起也。如前已说。大众部中凡多圣少，所以二百年内犹有乖诤，诸部先起。此即举部分之年所从部起之处也。
一、一说部。二、说出世部。三、鸡胤部。
述曰：自下第二、正显所分部名。其大众部，本无异诤，于此时内，立义不同。一、一说部。此部说世、出世法，皆无实体，但有假名，名即是说。意谓诸法唯一假名，无体可得，即乖本旨，所以别分名一说部，从所立为名也。真谛师论，名与此同。文殊问经云：执一语言部。名虽相似，然注解云：所执与僧祇同，故言一也。此释非也。二、说出世部。此部明世间烦恼从颠倒起，此复生业，从业生果。世间之法既颠倒生，颠倒不实，故世间法但有假名，都无实体。出世之法非颠倒起，道及道果皆是实有，唯此是实，世间皆假。从所立为名，既乖本旨，所以别分名说出世部。文殊经注可称赞者，此犹非也。真谛法师云：出世说者，随顺梵言，于此便倒。三、憍矩胝部。此婆罗门姓也，此云鸡胤。上古有仙，贪欲所逼，遂染一鸡，后所生族，因名鸡胤，婆罗门中仙人种姓。文殊经注云：律主姓也，是释名同。真谛法师云：灰山住部，此言非也。本音及义，皆无此说。此从律主之姓，以立部名。此部唯弘对法，不弘经律，是佛世尊方便教故。如颂云：随宜覆身，随宜住处，随宜饮食，疾断烦恼。有三衣覆身，佛亦开许；无三衣覆身，佛亦许之；僧伽蓝内住，佛亦开许；界外亦许；时食，佛随许；非时午前食，佛亦许。故衣处食，皆名随宜，唯言疾断烦恼。故阿毗达磨，独是正说律为方便也。又颂言：出家为说法，聪敏必憍慢，须舍为说心，正理正修行。若为讲经而出家者，讲经必起憍慢，憍慢起故，不得解脱。须舍为说心，应依正理，正勤修行，断烦恼也。故知经是方便，不许说故，唯有对法，是正理也。故此部师，多闻精进，速得出离，即第一时，大众部中，出三部也。
次后于此第二百年，大众部中复出一部，名多闻部。
述曰：此第二，时分。文亦有二，准前可解。广学三藏，深悟佛言，从德为名，名多闻部。当时律主具多闻德也。又有释言：佛在世时，有无学名祀皮衣。为仙人时，恒被树皮为衣。以祀天故，先住雪山。佛入涅槃，其祀皮衣入定不觉。至二百年已，从雪山来，于大众部中弘其三藏。唯见大众部弘其浅义，不能弘深。此师具足，更诵深义。时有弘其说者，有不弘者，所以乖竞。所弘之教深于大众，过旧所闻者，故名多闻也。
次后于此第二百年，大众中更出一部，名说假部。
述曰：此第三时，文亦有二，准前可解。此部所说世、出世法中，皆有少假，至下当知。非一向假，故不同一说部；非出世法一切皆实，故不同说出世部。既世、出世法皆有假有实，故从所立以标部名。真谛师云：分别说部，文殊问经略无此部。又旧释言：大迦旃延先住无热池侧，佛入灭后二百年时，方从彼出。至大众部中，于三藏教明此是世尊假名而说，此是实义而说。大众部中有不信者，亦有信者，遂别分部。此部即大迦多衍那弟子所弘通也。
第二百年满时，有一出家外道，舍邪归正，亦名大天，于大众部中出家受具，多闻精进。
述曰：此叙第四时分部起也。于中有四：一、明能诤人及所从部，二、明所居处，三、明乖违诤事，四、正明部分。此即第一、第二百年满时以前诸部。但第二百年内分未满二百年，今此正二百年分部，故言满时，即大众部中末后诤也。外道之中，有形同俗，有同出家。今此出家之人，故言出家外道。舍外道之邪教，归如来之正法，亦名大天。前第一百年时，有大天比丘，为乖诤之首。今此同前之名，故称为亦。婆沙所说，是前大天。于大众部中出家等者，显所从部出家受具，明形入僧流，受持具戒。广学优思，名曰多闻；行洁高清，目为精进。此乃谈其威德，明所从部即乖诤之首也。又有释言：摩揭陀国有好云王，大弘佛法，所在供养。诸大圣者，多集其国。其国贵庶，唯事沙门，不崇外道。外道之徒，贫诸四事，遂私剔发，贼住出家。或有聪明，受持三藏，能善说法。遂使凡圣同流，伪真和杂。王知此事，沙汰圣凡。外道贼住，多归本宗。圣明博达，犹有数百许人，同共佛法幽玄，并能通达。王问圣者：贼住外道，犹自有无？圣者报曰：尚有数百。其彼外道，朋党极盛，若更剪除，恐其破坏佛法。王遂别造伽蓝，安置彼众。其此大天，即彼头首，多闻博学，
居制多山。
述曰：此明大天所居，唯因住处以立名也。制多者，即先云支提，讹也。此云灵庙，即安置圣灵庙之处也。此山多有，诸制多故，因此立名。
与彼部僧重详五事，因兹乖诤，分为三部。
述曰：此明乖违诤事。大天与彼大众、都僧，重详前议。大天五事，有可不可，因兹乖诤，分为三部。下叙宗。自中明所立。虽计五事，与大众同，因议此五，别诤余事，故分部也。下叙宗中，所立五事，同大众部故也。
一、制多山部。二、西山住部。三、北山住部。
述曰：此下第四正明分部。大天所住名制多山，因以立名，义如前释。制多山西称曰西山，既与大天不和，因此别住。北山亦尔，制多山北之一山也。此三并从所住立名。然旧真谛法师所翻部执，第四时分但为二部：一支提，二北山。文殊亦尔，仍加东山，略无西山之名。此并译家谬也。至下当知。
如是大众部，四破或五破，本末别说，合成九部。
述曰：此下第二正列所分部名。于中有二：初总结，四破，五破，后正列部名。此即初也。如是以前，从大众部中，末有四破，谓一说部以下四时，分部并本。五破，谓从共上座部初分大众之时，若末若本，合说为九，但末为八。文殊问经：若大众部并根本说，但有八部。真谛法师合为七部。此皆非也。
一、大众部，二、一说部，三、说出世部，四、鸡胤部，五、多闻部，六、说假部，七、制多山部，八、西山住部，九、北山住部。
述曰：正列所分之部名也。文殊问经，佛说合分成二十部。然翻译家，大众部但总为八，上座部总为十二。以何知非上座部中离上座外别说雪山部？今新旧部执皆言上座亦名雪山，不可离雪山部外别有上座部。故文殊问经上座分成十二，非也。其上座部中已言十二，其大众部乃总言八。于中四分中略去一部，无说假部。又新旧部执皆无东山之名，但是译家谬也。应言西山不悟上座与雪山同分为二部，略去大众部中所分一也。真谛法师不悟部之多少，遂减去二部，但言十八。今设难言：若意欲得有十八部者，何故上座部中并本合说乃有十一，大众部中但说末分有七，不论根本、大众？若如所欲，岂大众部非十八摄？若言上座亦不入数，恐离雪山别有上座，何故自所翻论乃言雪山住部亦名上座弟子部？真谛法师闻相传说有十八部，若言二十，恐有佗非，遂略大众，不言复减西山住部，以欲成己十八部故。若取大众，便有十九。仍旧疏云：合外道所分二为一，故合有七。此义非也。何故须然？今准新论及文殊问经，皆并根本有二十部，即并根本、大众部说，亦数不除，故知真谛法师所翻错也。但除根本、上座、大众，故有十八。若并根本，即有二十。故佛悬记云：十八及本二，是谓二十部，无是亦无非，我说未来起。如是翻译，要善自佗言音，解诸部义，研穷褒贬，乃可知矣已。
其上座部，经尔所时，一味和合，
述曰：自下第二，明上座部所分之部。于中有四：一、显法淳正，多载犹同；二、明至三百年，因诤分部；三、时浇部起；四、结列部名。此即初也。此部根本，迦叶住持，后有近执满慈、庆喜等，助扬其化，圣者相继。所以二百年前，殊无异诤，故言经尔。所时一味者，显法无差；和合者，明人不诤也。
三百年初，有少乖诤，分为两部。
述曰：此即第二至三百年，因诤分部。此中或说二百年余，第三百年之首，故言三百年。初上座部，本弘经藏，以为上首。以律对法，为后弘宣。非是不弘律及对法，然不以为首。至三百年初，迦多衍尼子出世，于上座部出家，先弘对法，后弘经律。既乖上座本旨，所以斗诤纷纭，名少乖诤，不同大天大乖诤也。又解：未必此时迦多衍尼子生，但执义不同，遂为乖诤。且如大天五事，上座犹行，此时之中，有不许者。既乖本旨，所以遂分两部。两部者何？
一、说一切有部，亦名说因部；二、即本上座部，转名雪山部。
述曰：自下第三，时浇部起。七时部分，分为七段。说一切有者，一切有二：一、有为，二、无为。有为三世，无为离世。其体皆有，名一切有。因言所以，此部说义，皆出所以，广分别之。从所立为名，称说一切有部也。其本共大众部之时，传承迦叶之教，上座部者，转名雪山部。上座弟子，本弘经教，说因部起，多弘对法。既闲义理，能伏上座部僧。说因时遂大强，上座于斯乃弱。说因据旧住处，上座移入雪山。从所住处为名，称雪山部。若从远所袭，以名上座部。又西域之言，呼冬分时为雪风。雪山中风，流行于世，号为冬分，故言雪风。今此上座，贤圣渐少，宗义微弱，人不流通。说一切有，圣者转多，理趣强盛，人皆学习。上座废之不行，如雪风相似，言其微弱也。又上座既是根本，应在说因之前。但以圣少义弱，所以列之于后。
后即于此第三百年中，从说一切有部流出一部，名犊子部。
述曰：犊子者，律主姓也。上古有仙，居山静处，贪欲已起，不知所止。近有母牛，因染生子。自后仙种，皆言犊子，则婆罗门姓也。佛在之日，有犊子外道，归佛出家，如涅槃经说。此后门徒，相传不绝。至此分部，从远袭为名，言犊子部。文殊问经云：犊子部。注云：律主姓是也。真谛法师云：可住子弟子部，谓罗睺罗舍利子弟子皤雌子是。罗睺罗弟子弘舍利子所说，因以部分，名为可住。可住仍言：上古有仙，名可住。今此律主，母是彼种，从母为姓，名可住子。此理难解，幸愿详之。
次后于此第三百年，从犊子部流出四部：一、法上部，二、贤胄部，三、正量部，四、密林山部。
述曰：法上者，律主名。有法可上，名为法上。或有法出世众人之上，名为法上。贤胄者，贤者，部主之名；胄者，苗裔之义。是贤阿罗汉之苗裔，故言贤胄，从所袭部主为名也。正量部者，权衡刊定，名之为量。量无邪谬，故言正也。此部所立甚深法义，刊定无邪，目称正量，从所立法以彰部名。密林山者，近山林木，蓊郁繁密，部主居此，名密林山，从所居为名也。文殊问经名芿山部，此与皤雌执义不同，遂分别部。或有解言：此等四部，释舍利弗、阿毗达磨，义有少者，以义足之。后各造论，取经义添着，既乖大旨，遂即部分也。
次后于此第三百年，从说一切有部复出一部，名化地部。
述曰：此部之主，本是国王，王所统摄国界地也。化地上之人庶，故言化地。舍国出家，弘宣佛法，从本为名，名化地部。真谛法师云：正地部本是王师，匡正土境，舍而弘法，故言正地。亦稍相近。文殊问经言大不可弃，非也。
次后于此第三百年，从化地部流出一部，名法藏部，自称我袭采菽氏师。
述曰：法藏者，部主名，亦名法密。密之与藏，义意大同。法藏、法密，二义皆得。此师含容正法，如藏之密，故言法密。从人以立部主名。此部师说，总有五藏：一、经，二、律，三、阿毗达磨，四、咒，即明诸咒等，五、菩萨，即明菩萨本行事等。既乖化地本旨，遂乃部分。他不信之，遂引目连为证。菽者，豆也。上古有人嗜绿豆子，采以为食，遂得成仙。目连是彼仙种，故言采菽氏也。或言仙人食豆，此是彼种。氏，谓族类。此部引目连说，有五藏证也。
至三百年末，从说一切有部复出一部，名饮光部，亦名善岁部。
述曰：饮光者，婆罗门姓也，则迦叶波姓是。上古有仙，身有金光，余光至侧，皆不复现，饮蔽余光，故言饮光。此部教主，是彼苗族，故言饮光。又此部主，身有金光，能饮余光，故言饮光。此师少岁，性贤有德，因以立名，故言善岁，嘉其少有贤行故也。从其姓云饮光，从其名云善岁。或云：此是佛在之日，迦留陀夷儿姓饮光也。少即归佛，出家受道，故名善岁。何故三百年末，此人犹有也？
至第四百年初，从说一切有部，复出一部，名经量部，亦名说转部，自称我以庆喜为师。
述曰：此师唯依经为正量，不依律及对法。凡所援据，以经为证。即经部师，从所立以名经量部。亦名说转部者，此师说有种子，唯一种子，现在相续，转至后世，故言说转。至下当知。旧云说度部。然结集时，尊者庆喜，专弘经藏。今既以经为量，故以庆喜为师，从所立为部名。满慈弘宣对法，近执弘毗奈耶，既不依于对法及律，故今唯以庆喜为师也。
如是上座部，七破或八破，本末别说，成十一部。
述曰：此下第四结列部名。于中有二：初明分破之数，后正列名。此即初也。若并上座与大众部破，即有八破。若除根本，但说于末，从说一切有以下，即有七破。故合根本数，成十一部也。与文殊问经别破，并根本有十二部，已如前会。
一说一切有部，二雪山部，三犊子部，四法上部，五贤胄部，六正量部，七密林山部，八化地部，九法藏部，十饮光部，十一经量部。
述曰：此正列名，文可知也。
如是诸部，本宗、末宗，同义、异义，我今当说。
述曰：自下大文第五广陈部执，于中有二：初总标许说，后次第别陈。此即初也。如是诸部，牒前诸部也。此中本宗同义、末宗异义者，且如大众一说，说出世鸡胤四部，根本初诤立义之时，所同之义，名本宗同义；别部已后，于自宗中，后别立义，乖初所立，与本宗别，名末宗异义。又如多闻部，从大众部出，初分出之时，所立之义，名本宗同义；别部已后，更有别立，乖其本旨，名末宗异义。下一一部，准此应知。然今此中，总起于后。其后部中，有叙本宗、末宗，有唯叙本、末指。如余以义同者，更不繁述。今此诸部，本宗同义、末宗异义，我今当说，许次当说。今者，此时分此论中说；当者，次此言后，故言当也。此则第一总标许说。
此中大众部、一说部、说出世部、鸡胤部，本宗同义者。
述曰：自下第二、次第别陈也。虽有二十部不同，合为十一段：以一、说部说，出世部、鸡胤部三部共大众部合叙，西山、北山二部共制多山合叙，法上、贤胄、正量、密林四部共犊子部合叙，故有十一段也。于一一段叙义之中，文皆有二：今此初、标部叙本宗，二、别陈末所执。此则标部叙本宗也。总举讫下，别陈。
谓四部同说诸佛世尊皆是出世。
述曰：自下别叙。然与诸部不同处下，因释文一一对叙。此部意说，世尊之身并是出世，无可过故，唯无漏故。谓诸异生说名为世，可毁坏故，劣诸圣故。二乘有学下，过异生，劣无学故。二乘无学下，过有学，劣于佛故。非超彼之身，唯无漏故，非不可坏，犹立世名。唯佛世尊下，过一切，无所劣故，不可毁坏。超过、毁坏，皆是出世。约人为论，无漏身故。萨婆多等，其义不然。
一切如来，无有漏法，
述曰：约法为论，十八界等在佛身时，皆名无漏。非漏相应，非漏所缚，故名无漏。佛所有三业，皆亦是无漏，故诸如来无有漏法。除此四部，所余诸部，佛皆不然。
诸如来语，皆转法轮。
述曰：佛所说语，皆为法轮，故佛法轮，非唯八道。萨婆多说：八圣道支，是正法轮。见道称轮，亦非佛语，皆为转法轮。今此部说，非唯见道，独名为轮。佛所说语，无非利益，故佛所说，皆是法轮。摧伏转动，说名为轮。佛语转动，在佗身已，摧伏佗身无知惑等，故称为轮。佛问阿难：天雨不？问：诸比丘，汝调适不？是何利益，名为法轮？答：此皆利益，为令阿难审谛事故。佛无不知，尚问天雨，况未圆智，不审谛耶？欲除余人增上慢故。佛知尚问，况不知者，于余未知诸法性相，不审谛耶？如是多义，问诸比丘，汝调适不，显慈悲故。若不问者，谓佛无慈悲，不知弟子安危之事，故发问耳。为令比丘欢喜修道，佛问说我生大欢喜，而修学道故，亦令未来行此事故。由如是等种种因缘，故佛所语，皆转法轮。此法轮体，即佛所有名句声等，教法为体。
佛以一音，说一切法，
述曰：佛经多时修习圆满，功德神力非所思议。以一音声说一名字，令一切有情闻法别解，除自尘劳。即由一音中能说一切法故，令诸闻者皆别领解粗细义故。萨婆多等即不许然，至下当知。
世尊所说，无不如义。
述曰：佛所说语，令佗利益，无有虚言。不利益者，义谓义利，皆饶益故。萨婆多等，说佛世尊，亦有不如义言，对之故也。又佛所说，皆无过失，称可道理，不可立难，名为如义。又佛所言，无四种失：一、无非处，二、无非时，三、无非器，四、无非法。处，谓处所应利益处。时，谓时分利益之时。器，谓机宜。法，谓教法，戒、定、慧等应利益法。必不错说。
如来色身，实无边际，
述曰：此部意说，佛经多劫，修得报身，圆极法界，无有边际。所见丈六，非实佛身，随机化故。真谛法师云：佛身有三无边：一、量无边，随其所宜，现大小身故。有小无大，有大无小。可说有边，不可定说。身量唯大，故言无边。二、数无边，若有多众生，于一时中，各宜见佛。佛能现多身，身数不定，故言无边。三、因无边，佛身诸法，一一皆以无量善根为因起故，名因无边。此理不然。萨婆多等诸部，许亦有此三无边，有何差别，而今叙之？今此意说，佛之报身，无有边际，异于诸部，故别叙之。验此一理，诸理参差不繁，广叙一一差殊。
如来威力，亦无边际，
述曰：此部说佛所有神通，名为威力。威德神力，故名威力。说不作意，一刹那中能遍十方一切世界。诸部说佛不作意，但及三千大千世界。若作意时，能遍十方。今说佛不作意，亦能遍十方。故真谛法师已有广引。
诸佛寿量，亦无边际，
述曰：报身无限，多劫修得。故实寿命，亦无穷尽。为利有情，多劫修道。有情界不尽，寿命亦无穷。利益有情，无息日故。若随宜化，亦隐双林。若由神足，引令寿长，诸部何别？今说实命，故无边际，异诸部也。
佛化有情，令生净信，无厌足心。
述曰：佛化有情，令彼有情深生信乐，佛无厌足之心。此部意说，佛利益心无厌足，故不入涅槃，慈悲无限，寿命无际。若有有情，宜佛显现利益安乐王宫等生，成佛化导。宜显现缘息，便化入涅槃。由心无厌足，故留报身，穷未来际，化作随类形，方便教化，言无厌足。不同余部显现化缘既毕，真实报身永入寂灭，心有厌也。
佛无睡梦
述曰：睡心昧略，唯居散位故。佛无不定心，故无有睡梦。由思想欲等所起，佛无此事，故亦无梦。萨婆多师许佛有眠而无有梦，以无妄思欲念起故，不染无知能引梦起。佛无不染无知障故，其梦遂无。亦有诸部许佛有梦，故合而言佛无睡梦。
如来答问，不待思惟。
述曰：此部意说，佛无加行，不思惟所说名句字等，方为佗说，任运能答。诸部所说，佛虽无作意，加行方答，然缘所说名句字等，方答佗难。今此任运，不假思惟。
佛一切时不说名等，常在定故，然诸有情谓说名等欢喜踊跃。
述曰：此部意说，诸佛说法，任运宣说，不须思惟名句文等，任运自成应理言教，胜名句等，常在定故，不思名等。然听法者，谓佛为其思惟名等，而宣说法。有此应理言教现在前，深生欢喜，踊跃无量，依教奉行，即是无思自成事义。谓佛不思名句文等，任运自成胜名句文。有情谓佛思名等故，方始为说欢喜自庆，踊跃进修。诸部不然，即佛虽无加行思虑，实亦思惟所说名等，编次如法，方为佗说。故此所言，异诸部也。
一刹那心，了一切法。
述曰：除佛，余心虽缘共相，一刹那心亦缘自性，能了一切法，然不能证了其差别。佛经多劫陶练其心，了一切心无过佛者，故佛一刹那心能了一切法差别自性而能证知。余部佛心一念不能了一切法，除其自性、相应、共有，今此一念亦了自性、相应、共有等法差别自性，故异余宗。
一刹那心相应，般若知一切法。
述曰：此明佛慧一刹那时与心相应，亦能解知诸法皆尽，圆满慧故。至解脱道、金刚道后，一念之间即能解知诸法自性，不假相续方知法尽，皆亦解知慧自性故。前明心王了别法尽，今明智慧解知法尽，作用无异。
诸佛世尊尽智、无生智恒常随转，乃至般涅槃。
述曰：此等部说佛十八界皆是无漏，佛无漏智恒常现前，于一一刹那乃至般涅槃。宗有二智，谓尽智、无生智。即观现苦灭名为尽智，观未来苦不生名无生智。于一切时一体二用恒相随转，即说二用为二智现前。萨婆多等佛尚有无记心，何况二智许恒现起？或无漏智佛恒现前，漏尽身中恒现前故名为尽智，无生身中恒现前故名无生智。萨婆多等身即可然，智即不尔，故是异义。问：前明无边，言佛报身无穷尽日，何故此言二智现起至般涅槃？化身有般涅槃，报身不尔故。答：虽实报身无入涅槃之日，设有情界尽，于未来际有涅槃时，尽无生智恒常随转，意显二智无间断时，非显报身有涅槃日。
一切菩萨入母胎中，皆不执受羯剌蓝頞部昙闭尸键南为自体。
述曰：羯剌蓝者，此云杂秽。父母不净，言杂染可猒，恶故名秽。頞部昙，此云疱。其渐稠系，犹如疮疱。闭尸，此云凝结。彼呼熟血，亦言闭户。日积渐长，乃为凝结。键南，此云厚，渐凝厚也。五王经说：一七日成杂秽，二七日如疱，三七日已凝结，四七日渐凝厚。菩萨入胎，不资不净，亦不有此渐渐增长。谓若入胎，即具根大。既皆顿圆，满至钵罗奢佉。钵罗奢佉，此名具根。至五七日，即名此位。即显菩萨别有清净造色大种，诸根顿具以为自体，不用不净，故非渐长。资不净者，有此渐长在前四位，渐长之时受逼迫故。问：此菩萨为最后身？为是一切？答：今说一切。后身菩萨不论已前，已前位中未必如此。
一切菩萨，入母胎时，作白象形，
述曰：此部中说都无中有，其白象形是何事物？故今意显白象形是入胎之相，非中有身，非谓菩萨。圣人中有，翻作傍生。以象调顺，性无伤暴，有大威力，如善住龙，故现此仪。意表菩萨性善柔和，有大势力。师子王等虽有威力，然多伤杀，故圣不现师子之形。家依法师虽有广义释白象形，然说此是菩萨中有，恐乖宗旨。此部本宗无中有故，寻者自知。
一切菩萨出母胎时，皆从右胁生。
述曰：顶生人中，胜福从人首生。余类下业所招，从下门出。菩萨位超物表，道出尘外，情无偏执，恒履中道。为表于此，从胁而生。处胎之母，无含孕之忧。出腋，又无部腹之痛。从胁而生，理越恒品。问：胁有左右，何不从左？答：诸方所重，左右不定。此方贵左，西土重右，是吉祥，故从右出。问：菩萨腹中，亦有迫迮、瞑闇、臭秽诸恶事也？答：无一处宽大，二恒光明，三极清净。表生已后，亦离三缘：一、轮王，喻于迫迮；二、生死，譬若闇瞑；三、既证菩提，天魔等娆，如于臭秽。是故菩萨都无迫迮、瞑闇等事。
一切菩萨不起欲想、恚想、害想。
述曰：此部中说，入第二阿僧祇，即名圣者。从此已后，乃至百劫，更亦不起此三种想。况最后身，复起三想。不同诸部，犹许佛起。
菩萨为欲饶益有情，愿生恶趣随意能往。
述曰：诸部所说，得忍已去，不生恶道。今此部说，得圣已去，愿生恶趣，犹能生彼。一、如论王生，众生皆乐；菩萨生恶趣，彼生皆苦少。二、为增厌怖心，若数经苦，增厌心故。三、为平等救济，不救恶趣，唯救善道，救拔之心不平等故。四、坚固忍辱，若无苦时，如何忍辱？菩萨大悲，神通自在，随愿即往。此适名往，彼趣名生。住、终亦尔，皆自在故。菩萨有三位：一、不定位，即初劫；二、定位，即第二劫；三、受记位，即第三劫。初虽有愿，未得生彼；后二位中，随意能往。
以一刹那，现观边智，遍知四谛，诸相差别。
述曰：谓见道后边更别起智，一刹那顷能知四谛诸相差别。其见道中虽亦一刹那能知四谛，然但总了，未能别知。意断惑故，未正分别，未能取四谛差别之相。若即说此知差别智是见道者，何故名边？若不言边，本宗、末宗二复何异？俱真现观差别智故。
眼等五识身，有染有离染，
述曰：此有二说：一说为加行引生圣道，如见道时，圣道便起，故名离染，非能断染。二说既许五识体通无漏，说能离染，其理无疑，即见佛识能断烦恼故。然修道中起此五识。
色无色界，具六识身，
述曰：三界之中，许皆有色，微细根大，于彼得有，故无色界具六识身。以义准知，上界亦有香、味二境，但小异故，略而不举。既尔，彼缘自香、味境。此虽不说上界亦有香、味境故，即有无色界具十八界，此中略不言亦有根等故。问：无色既有色，何名无色界？答：有细无粗色，故名无色界。问：色界色非粗，应名无色界？答：色色虽胜欲界，然劣无色色，但可名色界，不得无色名。问：无漏之色胜无色色，应名无色？答：由非业果，复非堕界故。彼虽极细，不可言无色，故堕界中有极细色。无粗色者，名无色界，非无表等得无色名。
五种色根，肉团为体。
述曰：契经中说：眼谓大种所造，乃至各别坚性坚类。故知眼等五色，根皆肉团为体，无别净色非净色故，根不得境。故次说言：
眼不见色，耳不闻声，鼻不嗅香，舌不尝味，身不觉触。
述曰：根体非净色，如何见色等？故识能了，非根有能。
在等引位，有发语言，亦有调伏心，亦有诤作意。
述曰：在等引位之心，不唯缘定境，故一心内得有多缘。亦缘语业，许发言故。未见定中许发身业，身是定依。依动之时，心随动故，便应住散。调伏心者，谓缘定境心，其心柔顺，故名调伏。此显发语亦住定心，非谓住散心方能起语业。即此调伏定心之内，亦有诤作意。散境刚强，非极调顺，故名有诤。诤是过失之异名也。缘散境心，名诤作意。此中意显一定心中亦有发语一心二境，一定心内亦取散境一心二缘。此加行时，唯缘定境，后多相续。在等引心，设更异缘，不失旧境。虽亦缘散，仍名定心。又不可解言：一定心中许亦起染识，名诤作意。若即染心，染净乖故。若更别识，本计识识不并生故。不尔，便违本宗所说，末宗方说诸识俱故。
所作已办，无容受法。
述曰：所作已办，谓诸无学无容受法，不取于境差别相故。若缘境时，但知因缘所生之法，不执不取境差别相。无容受者，不执取义。萨婆多等，无学亦取境差别相。别旧解云：无二处所：一、所著处，二、受生处。前因后果，其义未详。
诸预流者，心心所法，能了自性，
述曰：一切预流，皆知自得预流果证，不待寻教佗言方了。又说彼心等一刹那顷能了自性，异余部宗。虽诸异生能了自性，后三果等皆悉如此。异生未明了，举初圣果故。
有阿罗汉，为余所诱，犹有无知，亦有犹豫，佗令悟入，道因声起。
述曰：大天分部，大众承其苗裔。今陈五事，旨意同前，文证成宗，义不烦述。
苦能引道。
述曰：苦即苦受，能为无间，引生圣道。问：为引何道？答：引生修道，见道之前，不可起故。违四善根，理必应尔也。
苦言能助。
述曰：谓数言苦，厌离世间，亦能助满圣道所作。
慧为加行，能灭众苦，亦能引乐，
述曰：谓戒定等不能为加行，能灭众苦，又亦不能引得涅槃菩提胜果乐，唯慧能故。
苦亦是食。
述曰：地狱有情，得热铁团，亦持寿命，故苦是食。如是总许三受名食。
第八地中亦得久住。
述曰：从阿罗汉为第一数，至预流向正当第八。此部意说，如须达长者一时施食供养僧，时于空中有天语曰：此预流向，此预流果，乃至广说。既许初向受施食饭，明知亦得出见道观。虽知一心观四谛理，断惑未尽，亦得出观。如先观欲界四真谛理，断欲界惑，而且出观受须达施，后时复入，方双断上。故预流向亦住多时，不言经生得住向理。旧说初果但有七生，据欲界说。然上界处处各有一生，此向亦尔，故得经生。未详此理，不言初向经几生故。
乃至性地法，皆可说有退。
述曰：性地法者，即世第一法，如毗婆沙第三卷说。此说从发心乃至第一法，皆说有退。以世第一法多念相续，故便有退。非退初果时，其亦随退。今名为退，未至初果，住性地时，便有退故。
预流者有退义，阿罗汉无退义。
述曰：初果但以一见无漏，断诸烦恼，而未兼修。又其身中犹惑未尽，所修圣法尚未圆满，所得圣道既未坚牢，故可有退。其第四果，理即相违，如何有退？问：第二、三果，有退无退？答：但如初果，亦有退者，其理不疑，故论不说。
无世间正见，无世间信根，
述曰：世间虽有慧及信体，无胜用故，不说为根。但无漏慧断惑证灭，无漏信根于戒三宝皆得证净，有殊胜用，故得名根。问：世间道品亦有五根不？答：无。要无漏时，方名根故。然无漏位，约义别说，为根力等，于理无违。
无无记法
述曰：随一一境，所望不同。善恶业感，各有异故。善感名善，恶感名恶，故无无记。上二界惑，其性是何？答：唯不善。二、通变化心，其性是何摄？答：是善性摄。
入正性离生时，可说断一切结。
述曰：结与烦恼，一体异名。结是系缚义，圣人已无。烦恼扰乱义，入圣犹有。故入见道，可名断一切结，永不系缚在生死故。其诸烦恼，理可说有。
诸预流者，造一切恶，唯除无间，
述曰：十恶业道，预流犹造。唯除五无间，以极重故。以此凡圣，难可分别。问：如何初果得不坏信？造十恶业，犹有坏戒？答：入观证净，出观行恶，亦不相违。问：若尔，应入观不疑三宝，出观便疑？答：疑但迷理，初果总无。十恶业道，其事微细，初果犹有。
佛所说经，皆是了义。
述曰：佛所出语，皆转法轮，契当正法，故名了义。劝依了义经，谓佛所说，不依不了义外道教等。故佛说经，皆是了义。问：如经中说：杀害于父母至是人说清净。此密语经，有何了义？答：有情长因恚爱生，故说二结以为父母，皆契正理，宁非了义？
无为法有九种
述曰：种，谓种类。无为不同，有九种也。
一、择灭，二、非择灭，三、虚空。
述曰：此前三种，体皆一物，显有分位，非体成多。余释名等，不异诸部。
四、空无边处，五、识无边处，六、无所有处，七、非想非非想处。
述曰：此四无色所依之处，别有无为，是灭所摄。要得此灭依之生，彼能依细五蕴自是无常，所依四无色自是常住。然四静虑无别所依无为所摄，以蕴非极细，界非极胜，能依心等，能缘上下，无隔碍故。无色不然，心不缘下，既有隔碍，别有无为为所依处，故不为例。然空作空观，空无粗色，非全空色，说名为空。释余名等，皆准常释，所依随蕴以立其名。
八、缘起支性。九、圣道支性。
述曰：缘起支性，谓生死法，定无明后方生行等，定行等前有无明等，此理是一，性常决定。其无明等十二支分，是有为摄，理是无为。一切圣道性能离染，理是常一。其八差别自是生灭，理是无为。此由生死及于圣道各别有理，为疑核故，性相决定。生死必先无明等起，圣道必能出离苦等。一切圣道理虽定然，此中举胜，且举八道。
心性本净，客尘随烦恼之所杂染，说为不净。
述曰：无始以来，心体自净。由起烦恼，染故名染。烦恼非心，无始本性，故立客名。问：有情无始有心，称本性净。心性本无染，宁非本是圣？答：有情无始，心性亦然。有心即染，故非是圣。问：有心即染，何故今言心性本净？说染为客，客主齐故。答：后修道时，染乃离灭。唯性净在，故染称客。
随眠非心、非心所法，亦无所缘。
述曰：随眠即是贪等随眠，亦有十种。在无心位起善等时，名异生等，但由随眠恒在身故。若是心所、无心等位，应是圣人，无烦恼故。非心、心所，故无所缘。有所缘者，必彼心所。
随眠异缠，缠异随眠，应说随眠与心不相应，缠与心相应。
述曰：缠谓现起诸烦恼等。随眠与彼，其性各异。缠是心所，与心相应。随眠既非现无相应义，即十随眠不相应摄。
过去未来，非实有体。
述曰：现有体用，可名实有去来。体用无故，并非实有、曾有、当有，名去来故。
一切法处非所知、非所识，是所通达。
述曰：法处，即是意所对观。此非泛尔世俗智所知，亦非有漏散识所识。要于六通随分得者，及见真理者之所通达。三无为等，要穷断结道等所知识，心所法等、佗心智等所知识故。问：法处无表，非所知识，谁知谁识？答：其体微细，要得真理等，方能知识，故亦非知识。问：意处既亦佗心智知，应非所知，亦非所识，何不说耶？答：心体是粗，亦所知识。心所性细，不同于心。离心有体，此为难故，非所知识。问：世俗智缘三无为等，散识缘佗心、心所等，此境是何？答：此但比量心缘法处、似法处，非实法处。问：即非实，是何处摄？答：如缘过、未，体何处摄？今缘心所等，虽亦法处摄，非实法处，非所知识故。
都无中有。
述曰：设远时处，死此生彼，既无中间隔，前灭后即生，故今不说别有中有。问：七有经等，中有是何？答：如俱舍解。
诸预流者，亦得静虑。
述曰：无漏道方能断结，故伏烦恼亦得静虑。既不断结，亦不得果。
如是等是本宗同义。
述曰：总结上义，四部本宗之同义也。
此四部末宗异义者。
述曰：此生下文，是前四部之末执也。
如如圣谛诸相差别，如是如是有别现观。
述曰：前之二句，显四谛相各有差别。后之二句，显四谛智各各别观。相谓相状，即四谛相。如如者，指理非一义。如是如是，略名也。但所观境，说如如言。能观智中，置如是如是。前本宗义，真现观中，一刹那智，知四谛理。今显真观，谛各别观。问：此既别观，为四心观，将十六心观耶？答：此见道所修故，所缘四谛也。今此末宗中，以现观智观差别相故，可云十六心观。若本宗者，可云四心观。既言以边智知诸相差别故。
有少法是自所作，有少法是佗所作，有少法是俱所作，有少法从众缘生。
述曰：总显诸法亦有作用。于诸法内，有少法是自作用所作，有少法是佗作用所作。非自作用，名佗作用。非谓佗身有少法，自佗俱作用之所作也。有少法无实作用，从众缘生。诸部皆说，虽无作用缘，而有功能缘。今此末执，有实作用自作法等。此显少法唯自作用所作等，非显此法少作用所作。
有于一时，二心俱起，
述曰：本计诸识各别念生，末执一时二心俱起，根境作意力齐起故。
道与烦恼，各俱现前。
述曰：本计虽许别有随眠，然道时不言同念。今说随眠既许恒有，故圣道起各俱现前，如烦恼得与道俱故。今言烦恼即是随眠。
业与异熟，有俱时转。
述曰：既无过去，业果异时。业未尽时，恒有现在。果既现熟，故与业俱。受果若尽，未必同世。不同余宗，定不同世。
种即为芽
述曰：许色长时，方有生灭。故种子体，即转为芽。非种灭时，方有芽起。余宗种灭，其芽乃生。故此不同，今叙之也。
色根大种，有转变义；心、心所法，无转变义。
述曰：色法长时乃有起尽，故许乳体转变为酪。心、心所法刹那生灭，故不转前以为后法。此部计根即肉团性，故乃大种皆有转变，心等不然。
心遍于身。
述曰：即细意识遍依身住，触手刺足俱能觉受，故知细意识遍住于身。非一刹那能次第觉，定知细意遍住身中。
心随依境，卷舒可得。
述曰：诸部识等所依、所缘，皆先已定。大境、小境，大根、小根，其识无始皆已定属。不可依小根，识亦依大根；依大根，识亦依小根。其境亦尔，故先皆定。谓缘青等别、总识等，皆先定故。此部不然，无先所依、所缘定识，定属此根。此所缘境，若依大根，又缘大境，心随根境，便即言舒。舒者，展义，即成大也。若依小根，又缘小境，心随根境，便即言卷。卷者，缩义，即成小也。此中言依，即所依根。又言境者，即所缘境。识既无定属，故异诸宗。
诸如是等，末宗所执，展转差别，有无量门。
述曰：此总结指，更有多门，不能广引。
其多闻部，本宗同义。
述曰：次第二段，叙多闻部。于中有二：初标部叙本宗，后略指，余同执。此即初标部叙本宗。其解部名、释本宗义，皆如上释，下不重解。
谓佛五音是出世教：一、无常，二、苦，三、空，四、无我，五、涅槃寂静，此五能引出离道故。
述曰：音谓音声，即是教体。此音声教，能超世间，亦能引佗出离道起，故名出世。谓诠无常、苦、空、无我、涅槃、寂静，此五教声，必是出世。若离此五，虽八道支、七觉等教，皆非出世。其八道等，作此行相，亦是出世。余皆准知。谓此五教，闻皆利益，称可法体，既非不了义，亦非方便说，定是出世。论文但以一实义解，此五能引出离道故，是出世教。余教设能引出离道，不决定故，亦非出世。
如来余音，是世间教。
述曰：既不决定引出离道，故今总说是世间教。
有阿罗汉，为余所诱，犹有无知，亦有犹豫，佗令悟入，道因声起。
述曰：五事既为诸部诤首，今犹计有，义意同前。
余所执多同，说一切有部。
述曰：自下第二、略指余同执。虽引大众后起多闻，所执殊轮同说有部，次当广解，故不叙之。
其说假部，本宗同义。
述曰：次第三段，文别有二，如上所释，此亦标部叙本宗也。
谓苦非蕴。
述曰：苦者，逼迫义。蕴体非逼迫，故非是苦。次下论云：诸行相待，假立苦故。色等诸法，有义名苦，其实非苦。如无间果，体实非苦。所感诸蕴，有苦相合，说名苦蕴，其体非苦。生灭等法，并非行苦。其蕴等上，业皆实有。
十二、处非真实
述曰：以依积聚，缘亦积聚。积聚之法，皆是假故。虽积聚假，义释于蕴。蕴体非假，无依缘故。现在世之识，不名为意。入过去时，方名意处。依止义成，体非现在，亦非实有。问：十八界等，若为假实？答：亦有依缘积聚假义，故此亦非实。
诸行相待，展转和合，假名为苦，无士夫用。
述曰：此释苦者，现在之缘，二种行法相待名苦。非由现在士夫作用，方有苦也。或有解言：欲界劣上界，欲界名苦。乃至有顶劣无漏，有顶名苦。故言相待，无由士夫乃有苦也。问：如人打等，见苦是何苦？答：此亦诸行相待名苦，义准应知。
无非时死，先业所得。
述曰：诸非时死，皆先业得。无由横缘，有非时死。过去曾行此横缘故，今方横死。非无先业，今横有果。其转寿业作福业故，而便短寿者，旧有先业，今由现缘。
业增长为因，有异熟果转，
述曰：唯业殊胜，方能感果。得等余法，不招异熟。要业功能得果时，其相用增长为异熟因，方感果故。余即不尔。
由福故得圣，道道不可修。
述曰：现见修道不能得圣，故知圣道不可修成。但由持戒、布施等福得圣时，其便成圣果，故不可修慧力得圣。问：现见修道不得圣，即说由福得；现见布施不成圣，应说道由修。
道不可坏
述曰：一得以去，性相常住，无刹那灭，故不可坏。
余义多同大众部执。
述曰：略明指同余部也。
其制多山部、西山住部、北山住部，如是三部，本宗同义。
述曰：其第四段，文别有二，亦准前知，此即标部序本宗也。
谓诸菩萨，不脱恶趣，
述曰：未得忍位，犹是异生。此诸菩萨，不能脱离生恶趣故，犹生于彼。
于窣堵波，兴供养业，不得大果。
述曰：以无情法，不能受施利益，施主生欢喜心，故无大果，少福可成。由此准知，以物施法，亦无大果，是此宗义。窣堵波者，此云高胜处，即安舍利高胜处也。
有阿罗汉为余所诱。此等五事及余义门，所执多同大众部说。
述曰：此下第二、略指同佗执。其文可知，故不烦述。
其说一切有部本宗同义者，谓一切有部诸法有者，皆二所摄：一、名，二、色。过去、未来体亦实有，一切法处皆是所知，亦是所识，及所通达生、老、住、无常想、心不相应行蕴所摄。
说一切有等，谓一切有者有二：一、法一切，谓五法，即心、心所、色、不相应行、无为。二、时一切，谓去、来、今。各对诸部名色摄一切法，色相粗着，易知其体，称之为色。四蕴无为，其体细隐，难知相貌，以名显之，故称为名。一切法处所知、所识、所达者，此部意谓心、心所等体相相似，心既许知，识即心所，何不说为法处？皆许世俗智知有漏识，识得六通达真理者之所通达。生、老、住、无常行，法蕴所摄，对经部等无不相应者，非行蕴故。
有为事有三种，无为事亦有三种，三有为相，别有实体，三谛是有为，一谛是无为，四圣谛渐现，观依空无愿二三摩地，俱容得入正性离生，思惟欲得入正性离生，若已得入正性离生，十五心顷，说名行向，第十六心，说名住果。
有为事有三等者，有为谓三世，无为谓择、非择，及虚空、空、无愿。入正性离生者，此二在苦谛四行相故，得入正性。空摄空、无我，无愿摄苦、无常故。见行依空，爱行依无愿。见行有二：一、我见增上，二、我所见增上。我见增上依无我，空三摩地；我所见增上依空，空三摩地。爱行亦二：一、懈怠增，依苦，生死多苦，勿着懈怠，放逸乐故；二、我慢增，依无常、无愿三摩地，以皆是无我，勿起我慢故。
世第一法一心三品，世第一法定不可退。预流者无退义，阿罗汉有退义，非诸阿罗汉皆得无生智。异生能断欲贪、瞋恚，有诸外道能得五通，亦有天中住梵行者。
世第一法三品，谓三乘人成三品。就声闻中，退思二是下，护住堪达三人是中，不动是上。然是下唯成现分，下不成中，中上亦尔。天中亦有梵行，行淫近女，名非梵行，住天中有，性离此事。如经说：一比丘精进持戒，至夜洗足，洗足盆中有承足台，有蛇绕住，比丘不见，引足于中，遂被嗷杀，生忉利天欢喜园中。凡诸天生，皆天男或天女膝。此既生园，已异常天，众天女前，皆欲收抱。其新生天手掷言曰：皆勿近我。彼天女怪白天帝释，天帝释乃令以镜照之。新生之天见己身影，头有天冠，身具璎珞，非是昔日出家之仪，深生自悔，更增厌欲。天女以此具白天帝，天帝闻之，躬自礼敬，知昔人间出家持戒，遂送安处天仙之园。故知天中有梵行。
七等至中，觉支可得，非余等至，一切静虑，皆念住摄，不依静虑，得入正性离生，亦得阿罗汉果，若依色界无色界身，离能证得阿罗汉果，而不能入正性离生，依欲界身，非但能入正性离生，亦能证得阿罗汉果。
七等至有觉支，谓四禅定，三无色，略不言未至中间，但别诸部，非想欲界有觉支故。
北俱卢洲无离染者，圣不生彼及无想天，四沙门果非定渐得。若先已入正性离生，依世俗道有证一来及不还果。
北拘卢洲无离染者，以纯乐无苦可厌，其六天中犹有苦故，故能离染。
可说四念住能摄一切法，一切随眠皆是心所与心相应有所缘境，一切随眠皆缠所摄，非一切缠皆随眠摄，缘起支性定是有为。
念住有三：一、自性，即慧；二、所缘，一切法；三、眷属；五、蕴性。缠有非随眠，随眠但有七缠，通一切惑。三世烦恼皆是缠，非如十八缠等。
亦有缘起支，随阿罗汉转，
亦有缘起随阿罗汉者，几支随转耶？答：无明爱取是，或生老死，在未来定无，若中有中得阿罗汉果，是生支方便，容许有生，若于识支不得果者，以一念故，其受支中亦得果，定不随转，名色六处触三支中，有说亦得果，先生已修习，今至名色识，容起圣道故，若作此说，名色六处触中，入涅槃名生，般受中分有行无行，有说名色六处触三支，犹根未明，即非但不能起圣道，无得果理，唯在受爱支之中，分三种般若，依前释，即四支随阿罗汉，后释即一支，其业已得果，行分摄，未得果，有分摄，更无异有支随无学转。
有阿罗汉增长福业，唯欲、色界定有；中有眼等五识身，有染、无离染，但取自相，唯无分别。
有阿罗汉增长福业，更造新福，成福分善，故五识但取自性，唯无分别。约处为论五事，毗婆不许。此事亦无定量，唯无分别，无计度随念。
心心所法，体各实有，心及心所，定有所缘，自性不与自性相应，心不与心相应，有世间正见，有世间信根，有无记法诸阿罗汉，亦有非学非无学法，诸阿罗汉，皆得静虑，非皆能起静虑现前，有阿罗汉，犹受故业，有诸异生，住善心死，在等引位，必不命终，佛与二乘，解脱无异，三乘圣道，各有差别，佛慈悲等，不缘有情，执有有情，不得解脱，应言菩萨犹是异生，诸结未断，若未已入正性离生，于异生地，未名超越有情，但依现有执受相续假立，说一切行，皆刹那灭。
诸无学得静虑，离欲界欲，法尔皆成熟故，中间与根本同一时得解脱。二乘无别，唯断染无知，得不染无知，无得解脱理。佛慈悲不缘有情，有情实无，唯缘法故。
定无少法能从前世转至后世，但有世俗补特伽罗，说有移转活时行摄，即无余灭无转变。诸蕴有出世，静虑寻亦有，无漏有善是有因等，引位中无发语者。八支圣道是正法轮，非如来语，皆为转法轮。
定无少法能从先世至后世等，以我无故。若说假我可有移转，随活时行摄无余；灭法即灭，故不移至后世，无一实法转变至后世。前实我无转，今法实无转，皆破实我法。
非佛一音，能说一切法。
非佛一音说一切法，虽说诸法无我，不能说一念□为无我故。如无我观，此宗自体，不缘自体，以名自体故。
世尊亦有不如义言，佛所说经非皆了义，佛自说有不了义经，此等皆为本宗同义、末宗异义，其类无边。
佛有不如义，言立有二：一、义利，谓说正问天雨，不有何义利？二、义，谓道理，即实法体，谓方便说，不称实法，谓杀父母等。
其雪山部本宗同义，谓诸菩萨犹是异生。
其雪山部谓菩萨是异生，即同萨婆多三劫、百劫俱是异生。
菩萨入胎，不起贪爱，
不起贪爱，即异说一切有为利益，故知生受生，故无贪爱。
无诸外道，能得五通。
无外道得五通，以邪教故，无得通理；若内异生，依内教故，有得通理。
亦无天中，住梵行者。
亦无天中住梵行，以天女乐具悉皆增胜，若生彼者无住梵行。
有阿罗汉为余所引，犹有无知亦有犹豫，佗令悟入道因声起，余所执多同说一切有部。
有阿罗汉为余所诱等五事，本上座部为此五事与大众诤，所以分出。今复许立，何乖本旨？初与大众乖诤之时，尚未立此，至三百年满，与说一切有诤。说一切有得本宗，故无五事。旧上座弟子失本所宗，乃立五事。是知年淹日久，圣隐凡生，新与旧殊，复何怪也？
其犊子部本宗同义，谓补特伽罗非即蕴离蕴。
其犊子部，谓补特伽罗非即蕴离蕴，谓实有我非有为无为，然与蕴不即不离。佛说无我，但无即蕴离蕴。如外道等所计之我，悉皆是无，非无不可说，非即蕴离蕴。我既不可说，亦不可言形量大小等，乃至成佛，此我常在。
依蕴处界，假施设名。
依蕴处界假施设名者，谓我非即离，蕴处界亦尔。然世说言：色是我，乃至法亦是我，但依蕴等假施设，此我名我实非蕴等。
诸行有暂住，亦有刹那灭，
诸行有暂住，亦有刹那灭者，即正量部计，从此流出心心所法，灯𦦨铃声念念灭。色法中，如大地经劫命根等，皆随一生长，犹有生灭等。
诸法若离补特伽罗，无从前世转至后世，依补特伽罗可说有移转。
诸法若离等者，此中意说法无移转，可说命根灭时法亦随灭。然由我不灭故，能从前世至后世法不离我，亦可说有移转。
亦有外道，能得五通，
亦有外道得通现见，有修得故。
五识无染亦非离染，若断欲界修所断结，名为离欲，非见所断。
五识无染，亦无离染，但有无记，都无善恶，无分别故。有分别者，有善恶故。若断欲界修所断惑等者，以修惑唯迷事，有不障理。有漏六行，既非证理，故唯伏修，非见所断。见所断法，迷理起故，要见理时，方能永断。凡圣六行皆尔。离色界等亦尔。此中且举欲界。
即忍名相，世第一法，名能趣入，正性离生。
即忍名相世第一法，初观四谛，但总忍可名忍，亦观四谛名名，次观四谛所诠体，名相世第一法可知，此根本所诵，但说此四而为善根。
若已得入正性离生十二心顷，说名行向；第十三心，说名住果。
若已入正性离生十二心等者，此中谛别有三心：一、苦法智，即观欲界苦；二、苦法忍，后观欲界苦谛惑断未断，以犹有上界惑故，重观断等；三、苦类智，即合观色、无色界苦，以苦谛三界尽故，不复重观，故合十二心。第十三心，或说即道类智。第二念相续心，或总观四谛心，次第超越，得果皆尔。次第得第二，三果如常。
有如是等多差别义，因释一颂执义不同，从此部中流出四部，谓法上部、贤胄部、正量部、密林山部。所释颂言：
已解脱更堕，堕由贪复还，获安喜所乐。
随乐行至乐。
法。上等四部执义，别四释一颂。以旧四释：一、阿罗汉中有退、住、进，初二句释退，次一释住，后一释进。二、三乘无学，初二句释阿罗汉，次一释独觉，后一释佛。三、四果有六种人：一、解脱人，即预流，初得解脱故；二、家家人，即第二果向；三、一来果人；四、一间人；五、不还人。六、阿罗汉已解脱，一更堕，二堕由贪第四人，复还者第三人，第三句第五人，第四句第六人。四、六种无学，退、思、护、住，堪达不动，已解脱是第二人，更堕是第一人，堕由贪是第三人，复还是第四人，第三句第五人，第四句第六人。
其化地部本宗同义，谓过去未来是无，现在无为是有，于四圣谛一时现观，见苦谛时能见诸谛，要已见者能如是见。
化地部于四圣谛一时现观，此是见道。作共相空无我观，入空无我遍观四谛，见苦谛时至能如是见，此是修道。若别观四谛相，于修道中见苦谛时，能观余三谛。如一意识总缘五蕴十种色，一时之中能差别知，此非见道。要已总观见谛理者方能如是，故修道中能如是见。
随眠非心亦非心所，一无所缘，与缠异。随眠自性心不相应，缠自性心相应异生，不断欲贪、瞋恚，无诸外道能得五通。
随眠非心等，如常释。异生不断欲贪等者，意说六行不断烦恼，但伏而已。如经部相似一切烦恼，上二界亦尔。此中且举欲贪等，要无漏道方能断故。五通外道，不得以邪教故能飞等。是何？是咒、药、神、鬼等，知宿住等俱非通也，不能无拥故。
亦无天中。住梵行者，定无中有，
亦无天中住梵行，以多乐故，实无中有。乾闼婆等，是作乐神。引七有经，如俱舍说。
无阿罗汉，增长福业。
无阿罗汉增长福业，以无烦恼可长有漏业故，转福分等是故业故。
五识有染，亦有离染。
五识有离染，以见佛等为近无间引生圣道，非如萨婆多远无间亦不得。又言：五识亦在修道位，如见佛即得圣，亦能断结离染，非无分别。
六识皆与寻伺相应
六、识有寻思勘何部
亦有齐首，补特伽罗，
有齐首补特伽罗，即不还者，生有顶地，不能起下无漏圣道，取无学果，至命欲终，其结自尽，得阿罗汉，乃般涅槃，名为齐首。谓生死之首，即有顶地，以至极处，更无生处，虽不起圣道，亦成无学。
有世间正见。
有世间正见，不邪推求故。
无世间信根。
无世间信根，世间信等不坚固，易转改，非增上，不名根。
无出世静虑。
无出世静虑者，静虑者是粗，外道异生，多皆能得，故唯有漏。此通色界六地，无色界如何？如静虑亦有漏，别有无漏九地，不名静虑无漏，故此且举色界为定。然圣者别起六地无漏，入见道等，不名静虑，但名为定。
亦无无漏，寻善非有因。
无无漏寻，寻是粗故。唯有漏伺是细，通无漏八道支。正思惟唯有漏，助道支名道支，实非是道。善非有因，不为生死正因感故。若助不善业令感人天，亦有此理，今非正因能感三有。若尔，色、无色业性类是何？是微不善业感，由善资助故得，如是即不善业通色、无色。
预流有退
预流有退，初得道有修惑故。
诸阿罗汉，定无退者。
阿罗汉无退，道满故。言退等者，但退禅定，现法乐住中二果实退，如初得果故。
道支皆是念住所摄。
道支皆念住摄，念住谓取慧相应心所，并名念住，故摄道支。
无为法有九种：一、择灭，二、非择灭，三、虚空，四、不动，五、善法真如，六、不善法真如，七、无记法真如，八、道支真如，九、缘起真如。
择、非择、空，三体各一，得缘同余部。不动但是断定障，得定障名动，是散动故；今断得此，故名不动。善、恶、无记，如三体各一，但名一理，性皆是善。道支、缘起，义同大众，然各一理；今据胜者，但言道支、缘起。
入胎为初，命终为后。色根大种，皆有转变。心心所法，亦有转变。
入胎为初，至心心所法亦有转变。此中意说，一期初后之中，色等有转变。如乳变为酪等，性非刹那生灭，故有转变。心心所法亦尔，然即非一切行皆刹那灭。又解：色等虽性亦念念灭，然无去来世，不同萨婆多前法灭已，后于未来法生至现在。今言前法于现在灭已，无别有法从未来来，但由前法为因力故，引后法起。后法即是前法为因转作，虽刹那灭，转变义成。
僧中有佛，故施僧者便获大果，非别施佛。
僧中有佛，佛入僧数故也。
佛与二乘，皆同一道，同一解脱，说一切行，皆刹那灭。
佛与二乘同一道一解脱者，此部意说，非佛与二乘，一切种智作用亦同。然道是一，即声闻，乃至为佛时即旧。道体不改，性类是同，转下成中，转中成上，故言一物。了境作用，如是不同，然非得果舍向，得胜舍劣等事。解脱唯择灭，断染无知，得一切刹那灭。二解同前。
定无少法能从前世转至后世。此等是彼本宗同义。其末宗异义者，谓说实有过去未来，亦有中有一切法处，皆是所知亦是所识，业实是思无身语业。
定无少法从前至后，刹那灭故，无一实法从前至后。
寻伺相应
寻伺相应，同萨婆多解。
大地劫住。
大地劫住非刹那，灭同正量部等解。
于窣堵波，兴供养业，所获果少。
供养窣堵波果少不同，有舍利、无舍利皆尔，无摄受欢喜利益故，乃至佛像法等并然。
随眠自性，恒居现在。
随眠恒现在，恒居现为因，生诸法故，虽有过、未，现在不断。
诸蕴处界，亦恒现在，
诸蕴处界亦恒现在者，云即种子三科恒现在，唯能生诸法，五法定能缚，系缚有情，不出生死。
此部末宗，因释一颂，执义有异。如彼颂言：
五法定能缚，诸苦从此生，谓无明贪爱，
五见及诸业。
诸苦从此生，从五法起，谓无明等者，列五法名：一、无明，三界无明也；二、欲贪；三、色无色爱；四、五见，有身见等五。诸业谓三业，所以唯说此五。又诸业有几？前说善非有因，无福不动业故。见道用胜，五见障理为首；修道用胜，贪爱缘事为首。五见缘内理，诸界行相同，但总言五见。贪爱缘事，行相各别，欲界缘外门，上二界缘内，故分贪爱。然此二种，见修用异，然通二道。用胜为根本者，所谓无明，故略余惑，此中不叙。又无明即无明支，贪爱即爱支，五见即取支，以用增故。业即行有，故此五法，常能缚得，令识等七生。又上二界，但不善业生，由微薄不善业，善法资助，令感上生，亦非上二界有善业感，故言诸业，谓身语意。
其法藏部本宗同义，谓佛虽在僧中所摄，然别施佛，果大非僧。
法密部谓佛虽在僧摄等者，以别施佛，其心无简别，但为施世尊，极上极胜，一心平等，恭敬无差，故得福多。若佛在僧，亦兼施者，即心宽慢，又复大慢，又起简别，佛为无上，僧为有上，故普施僧，果少别福。
于窣堵波，兴供养业，获广大果。
于窣堵波供养得大果者，以佛舍利安在其中，见此处时如见于佛，其心既重故得大果，以佛亦许供养舍利如佛无异，故果极大。法等亦然，不为无摄受便无大果，佛自开许摄受施故。
佛与二乘，解脱虽一，而圣道异。
佛与二乘解脱同等者，如文可知。
无诸外道，能得五通。
无外道得五通者，以教邪故。通者，运转无拥故。诸异生非佛弟子，泛尔坐禅，亦不得通，不能无拥故。有能飞腾，如住劫等事，皆是咒药，或鬼神等力之所加，非实通也。
阿罗汉身皆是无漏，余义多同大众部执。
阿罗汉身皆无漏者，此有二义：一非漏依故，无学蕴不起漏故；二非漏境故，虽生佗漏不增长故，如灭道谛烦恼虽生不增长故。然无学蕴别有一类异有学等，得无学时方起现前故。设退无学住有学位起烦恼时，此有学蕴依缘得起烦恼等者，此非无学身之五蕴，无学蕴灭学蕴生故。然今此宗无学未必许有退义，然作此解于理无违。
其饮光部本宗同义，谓若法已断已遍知则无，未断未遍知则有。
饮光部，若法已断，遍知即无等者，法谓烦恼未断之时，过去有体，名有烦恼。若为无间已断解脱，遍知过去烦恼，体即非有。不同萨婆多等，其体独有。
若业果已熟则无，果未熟则有。
若业果已熟则无等者，既唯辨业，业谓若果未熟，过去有体；若果已熟，业于过去其体即无。然唯果法生已念念灭，不待已断遍知等故。解云：此中唯于过现，不说未来，以无体故。今准文意，无法以未来为因，以未来无故。然因后果前，故无以未来为因。又法已断知，言不简别，故许通未来，于理无爽。
有诸行以过去为因，无诸行以未来为因。
有诸行以过去为因等者，此简萨婆多现在以未来为能作因，未来以未来为异熟后相应位，有能作因故。
一切行皆刹那灭。
一切行皆刹那灭者，异犊子等。
诸有学法有异熟果，余义多同法藏部执。
诸有学法有异熟果者，此有二解：一即无漏不招有漏果，但前引后等流果等变异而熟，名有异熟果。此异熟果体实无漏，萨婆多等不许名异熟故。二云即感有果，如初二果未离欲界，所有无漏感欲界果，不还感上界，类此应知。以烦恼未尽，无漏未圆故。
其经量部本宗同义，谓说诸蕴有从前世转至后世，立说转名。
经量部说：诸蕴从前世转至后有实法，我能从前世转至后世。问：此为常故转，为体无常多相续住，名转内法外法耶？
非离圣道，有蕴永灭。
非离圣道，有蕴永灭，有漏六行不能断烦恼，但名伏故。
有根边蕴，有一味蕴，
有根边蕴，有一味蕴。一味者，即无始来展转和合。一味而转，即细意识曾不间断。此具四蕴。有根边蕴者，根谓向前细意识住，生死根本，故说为根。由此根故，有五蕴起，即同诸宗所说五蕴。然一味蕴，是根本故，不说言边。其余间断五蕴之法，是末起故，名根边蕴。
异生位中，亦有圣法，
异生位中亦有圣法，即无漏种法尔成就。
执有胜义补特伽罗，余所执多同说一切有部。
执有胜义补特伽罗，但是微细难可施设，即实我也。不同正量等，非即蕴离蕴蕴外调，然有别体故也。
三藏法师翻此论竟，述重译意，乃说颂言：
备详众梵本，再译宗轮论，文惬义无谬。
智者应勤学
异部宗轮论述记(举)
天延三年乙亥七月五日，于鹿苑院自拜写之。
兴福寺。释真兴
承久三年十一月晦日，于佛光山寺堂拜写之。
沙门高辨
一、说部
执世出世法，皆无实体，同一假名。
说出世部
执世法从颠倒生，出世之法别有别体。
鸡胤部
上古有仙染鸡，生子部主，是此之族。
多闻部
广学三藏，深悟佛言，从德为名，名多闻部。
说假部
说世、出世法皆通假名，为以真实故，不同一说及出世部。
制多山部。
制多，翻为灵庙。此即一处，山有制多，人依山住，从山立名。
西山住部。北山住部。
此并居制多山西及北，故名也。
说因部，亦名说一切有部。
一切有有二：一者、有为，三世实有；二者、无为，离世实有。从所立法以彰部名。
雪山部
微弱不住，如似雪风，飘流靡惜。从喻为名，亦雪山部；从处立称，亦名上座；从远所袭以名也。
犊子部
上古有仙居山静处，欲染母牛，因而有子，自后仙种皆名也。
法上部。
有法可上，或复有法生，众人出，并名法上，从人亦名也。
贤胄部
贤是部主，胄是苗裔之义，是贤罗汉之苗裔以名也。
正量部
权衡刊定，名之为量。量无邪谬，因之为正。此部所立甚深法义，于定无邪，目以名也。
密林山部
近山林木，蓊郁繁密，从处以名也。
化地部
部主曾作国王，化露地上，故曰化地。舍国出家，弘宣佛法，从本名也。
法藏部。亦名法密部。
部主之义名，藏之与密义同。此师含容正法，如藏以名也。
饮光师
上古有仙，身有金光，障弊金光，故名饮光部主，是彼胤以名也。
经量部
此部唯依经为宗，不依律论，即经部师依所立彰部也。

        </div>
      </div>
    </div>
  </div>
</div>
<!--update:2025-08-30 09:28:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>