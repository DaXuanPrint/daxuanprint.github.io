<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="慧因寺志卷之首,慧因高丽寺志目,慧因寺志卷之一,慧因寺志卷之二,慧因寺志卷之三,慧因寺志卷之四,慧因寺志卷之五,慧因寺志卷之六,慧因寺志卷之七,慧因寺志卷之八,慧因寺志卷之九,慧因寺志卷之十,慧因寺志卷之十一,慧因寺志卷之十二,玉岑山慧因高丽华严教寺志全文在线阅读,玉岑山慧因高丽华严教寺志全文在线下载,大玄古籍书库">
<meta name="description" content="十二卷。清李翥编辑。慧因寺,为东南大刹,创建于后唐天成二年(927),吴越王钱镠时,马鸣之教,流入东土。第五传至晋水,疏释华严经义。高丽国王子僧义天,慕名前来乞为弟子,晋水示寂。高丽国进贡二座金塔。时苏轼为杭州知州,上疏制止,复奉诏进香幡,为置田,故世俗相传,并称高丽华严教寺。自宋以来,人称胜地。明天启中,其寺主持止水,又名僧梦,据术而飞,适遇阳羡。(今江苏宜兴)李翥,请其为寺作志。此志共十二卷,为:原始、景物、祖德、檀那、宫宇、碑记、传志、杂文、题咏、法嗣。是志体例详明,搜录完备,堪称佳作。其中檀那一门">
<title>玉岑山慧因高丽华严教寺志_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">玉岑山慧因高丽华严教寺志</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,宫苑志,完结</span> <br/>
          字数： <span class="inputVal" id="bknum">[book_length]55261</span> <br/>
          说明： <span class="inputVal" id="bkdec">十二卷。清李翥编辑。慧因寺,为东南大刹,创建于后唐天成二年(927),吴越王钱镠时,马鸣之教,流入东土。第五传至晋水,疏释华严经义。高丽国王子僧义天,慕名前来乞为弟子,晋水示寂。高丽国进贡二座金塔。时苏轼为杭州知州,上疏制止,复奉诏进香幡,为置田,故世俗相传,并称高丽华严教寺。自宋以来,人称胜地。明天启中,其寺主持止水,又名僧梦,据术而飞,适遇阳羡 (今江苏宜兴)李翥,请其为寺作志。此志共十二卷,为:原始、景物、祖德、檀那、宫宇、碑记、传志、杂文、题咏、法嗣。是志体例详明,搜录完备,堪称佳作。其中檀那一门,载苏轼谢绝高丽国贡金塔上疏道: 妄淡庸僧净源通晓佛法,以致义天羡慕来朝,从源讲解等;又载寺院中落,众僧皆谓苏轼取寺前护龙沙,以筑湖堤所致。按理苏轼不应在该寺檀护之列,但既为伽蓝,以护该寺,又历世相传,至吕纯如重建碑,乃叙及苏文忠二三事。佛教因缘,诚有不可解者,无从议其妄。</span> <br/>
          封面： <span class="inputVal" id="bkimg">Z_2997.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]玉岑山慧因高丽华严教寺志
[book_author]佚名
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,宫苑志,完结
[book_length]55261
[book_dec]十二卷。清李翥编辑。慧因寺,为东南大刹,创建于后唐天成二年(927),吴越王钱镠时,马鸣之教,流入东土。第五传至晋水,疏释华严经义。高丽国王子僧义天,慕名前来乞为弟子,晋水示寂。高丽国进贡二座金塔。时苏轼为杭州知州,上疏制止,复奉诏进香幡,为置田,故世俗相传,并称高丽华严教寺。自宋以来,人称胜地。明天启中,其寺主持止水,又名僧梦,据术而飞,适遇阳羡 (今江苏宜兴)李翥,请其为寺作志。此志共十二卷,为:原始、景物、祖德、檀那、宫宇、碑记、传志、杂文、题咏、法嗣。是志体例详明,搜录完备,堪称佳作。其中檀那一门,载苏轼谢绝高丽国贡金塔上疏道: 妄淡庸僧净源通晓佛法,以致义天羡慕来朝,从源讲解等;又载寺院中落,众僧皆谓苏轼取寺前护龙沙,以筑湖堤所致。按理苏轼不应在该寺檀护之列,但既为伽蓝,以护该寺,又历世相传,至吕纯如重建碑,乃叙及苏文忠二三事。佛教因缘,诚有不可解者,无从议其妄。
[book_img]Z_2997.jpg


[book_title]慧因寺志卷之首
【明 李翥撰 清 丁丙补】
序
余性好山水，读书南屏。日仿韩昌黎、王玄仲书缒烟信事。独往来南峰诸刹，而於玉岑尤数。葢乐与僧止水周旋也。止水圆顶退寺，喜读异书。每当纤月出林、羣峰雪霁，与余筇屐相偶，拂苔坐石，潄磵卧茵；间出妙香苦茗，以佐麈尾。麈尾所及，则其寺创继颠趾，与山川故物。凡乃兴之者圮焉，完者缺焉，宗律紊焉，鉢衣散焉，寂欲坠焉者，考之志则乱焉而无统，遗焉而弗备，举乎细而脱所巨也。余於是怃焉、慨焉，曰：「嗟！山川幻住也，海底尘飞，蓬莱水浅。即天地且无恃，而况巨灵之所呵、香火之所泊哉？且子有夙根，亦如南屏济师，剪榛洗石，重敞天人之观。一个蕉叶便可挟人於空青钝碧间，顾於仆碑、断础，辘轳三寸舌耶？」止水笑而不答。居有顷，余上春官，领史职。旋奉诰益藩归，诣止水结夏。见殿阁霞合，将复华严第一道场，非曩之落落可狐兔穴者。有如止水真能组绣琳梵、绘画泉石，玉岑寺以止水重矣。然止水终以寺志未葺，斜阳野草仍皈冥漠。譬从捕鱼人问武陵源，知为桃花邨而已。余曰：「是可志，第非胸中有十万卷书，目中有天下奇山水者，未许当之。」言未已，吾友李飞侯自阳羡至。余笑顾止水曰：「寺合兴乎！飞侯精综三氏，笔端寸肤能化霖雨，可了此一大事因缘也。」止水亦悟曰：「昔梦据木而飞，非此也耶？」遂合掌以请。於是飞侯提纲表巨，分注收细，拾遗定乱。使律宗以则，鉢衣以例。是故首之以沿革，则寺之兴亡着矣；次之以形胜，则地道昭矣；又次之以创建、劖刻，则兴继者可考矣；又次之以姓氏、文艺，则宗鉢之要义寓矣；又次之以图像、题咏，则游之者具矣。志成，问序於余，余曰：「志者，史之流也。夫史者，述往诏来，比辞该事，所以鉴兴戒亡者也。是以古之人多托史以寓志。飞侯斯志，匪直使其脱者补、遗者备、乱者统耳矣；亦又欲坠者可举、散者可缀、紊者可理、缺者可完、圮者可复耳矣。乃或抚山川之故，览兴亡之本，详创继颠趾之因；要义有综，游具有需，而寺犹不兴也哉？」三叹以授之墨卿。天启丁卯秋，虎林史氏徐时泰撰
序
高丽慧因寺，盛于晋水禅师，名于三韩弟子，而韵于东坡居士。居士取赤山土，以实六桥之堤。形家言「断其左臂，不利于寺」，誓身为伽蓝神以护之。居士精神，泰山乔岳东庑魏楚；即南高峰右峙，且培塿视之，何啻赤山一篑土耶？第寺废于胜国残季，皇明鼎新，图籍未定。山遍为歌钟之北邙，田没于大力之趋负。袈褾一幅，地仅如丸掌。即经无际、易庵、今本源三师之剏竖，不能及当年什一。入寺俳徊，御笔琅函、金书宝轴，什九又归乌有，不胜悲悼。吾友李飞侯游屐戾止，感居士之志，纂辑遗文，集为一编。且搜摭景物，得十则，各附以诗。求同志者更相酬和，长篇短什，随兴所发，汇而成帙，以侈观美。且曰：「凡一切法施、无畏施、财施，俱寓无力可办；独有心施一着，寓之于诗。倘宰官富人见而生悲悯心，破悭啬心，亦兴观羣怨之一助也。」予叹曰：「即今兄士闻此，舒亶、李定不能禁其捉笔，况同志乎？」则是编之成，虽谓居士护教力亦可。天启丁卯仲秋，荆溪蒋如奇书于归云楼
东坡先生象
[IMG:玉岑山慧因高丽华…寺志_1.jpg]
[IMG:玉岑山慧因高丽华…寺志_2.jpg]
[IMG:玉岑山慧因高丽华…寺志_3.jpg]
[IMG:玉岑山慧因高丽华…寺志_4.jpg]

[book_title]慧因高丽寺志目
古阳羡　李翥　飞侯甫　辑
虎林　姚二煜　葆明甫　方新　子鼻甫　校
卷之一 : 原始    卷之二 : 景物    卷之三 : 祖德       卷之四 : 檀那
卷之五 : 宫宇    卷之六 : 碑记    卷之七 : 碑记       卷之八 : 传志
卷之九 : 杂文    卷之十 : 题咏    卷之十一 : 题咏    卷之十二 : 法嗣

[book_title]慧因寺志卷之一
原始
今南山慧因禅寺，後唐天成二年吴越忠武肃王建，初称「慧因禅院」。面玉岑，背兎岭，赤山左翼，南高右踞，箕泉、蛟窗二水合流而南，绕于寺门，环转而东北，逗回龙桥，复南出赤山埠，达於西湖。当是时，画船萧皷犹得集於箕泉之下，信风气所萃也。寺址最称广衍，旧传三十亩有奇；而前後左右，松邱竹隝、麦陇菜畦不预焉。殿宇最称华整，旧传大雄殿、放光殿、华严阁、七祖堂而外，不可胜纪。而僧寮、香积之类不预焉。自马鸣大士之教流入东土，贤首宗之，五传至晋水大法师寔主兹院。师名净源，号潜叟，闽之晋江人，故称「晋水」，从地也。其疏释《华严》诸经义，凡数十种，流传海隅以及殊域。致高丽国王之子僧义天，航海而朝，乞为师门弟子。神庙遣尚书郎杨杰，赉命伴行抵师所，遂改为「慧因教院」，明晋水教宗也。及义天受教，朞年还国。以青纸金书晋译《华严经》三百部，并经阁之赀，附贡舶以进晋水，而俗遂呼院为「高丽」。一时丰碑大额，咸以「高丽」冠之。非独通俗，亦借晋水荣耳。迨晋水示寂，高丽以祭奠为名，兼贡金塔二座。时苏文忠公守杭，恐相仍进贡，两浙绎骚。疏乞止之，却贡受祭，晋水之名益尊。元佑四年，高丽驸马都尉渖王璋，复奉诏进香幡于院，更为置田百余亩，以供永远香火，志不忘也。时继晋水教而丕振于兹院者，为易庵禅师，诠讲为南渡冠冕。理宗御书「易庵」二字赐之，改禅院为「讲寺」，尊易庵也。初易庵将赴云间演《大乘教普门》，菩萨预为放五彩光以显异。见盛进士〈碑记〉。则其当年道行犹可想见。元至正末，遭兵燹之厄，十遗一二。皇明鼎新，图籍未定。幅员悉为强有力者所据，仅存者如掌中黑子。迄正德间，困于征徭，僧徒星散。数区殿宇，风摧雨淋，强半颓圮于荒烟断梗中。而所谓华严经阁者，并不知遗址所在久矣。孑遗一二僧，志切恢复，为延万松师于寺，讲《华严经》义。所集徒众，日以千计，駸駸有重兴机。而当道以煽惑病之，鱼服率众怀挺而入。亲诣师榻，止见双履。披帏而视，阒若无有。虽示以神通变幻，而觉范龃龉，金绳梗塞，师终弃去。时乡绅十洲方公、抑庵陈公，延僧如通、悟玄、明慧三师，皆万松高足也，并力修举。而天王殿、大雄殿、轮藏阁、妙应殿，次第兴复，如通之力居多焉。如通亦号易庵。初不知宋有易庵，掘地得御书碑，恍然悟石上三生缘矣。明慧号无际，授临济宗二十七传衣鉢，法裔缠绵至今。本源，两山德行，屈指称首。其徒月印剏复华严经阁垂成，而齎志以歾。裔孙止水踵而成之，而宁宗御书阁额，得还旧观。且欲辑志以贻不朽，则建置之始末，首宜详也。志原始。

[book_title]慧因寺志卷之二
景物
名山古刹，圣道地场。罗汉住持，边幅陬隅。定多奇胜，第屡厯废兴。则旧蹟易湮，新观易忽。游人揽胜，未经剔发，何以写烟霞之臆，赴松桂之招矣？综古采今，凡得十则。志景物。
玉岑耸峙
玉岑山与寺门对峙，相传此山产玉，故润媚异常。孤根卓拔，古木垂萝。南屏、九曜诸峯，缭绕环映；慧因清涧，萦绕其足。宋理宗书「玉岑」二字，镌于厓石，久稍漶澷。里人遂以佛号掩之，令好古者不胜扼腕。
慧涧环流
旧传源出赤山。按赤山在玉岑东北，则居涧之下流，非发源处明矣。度来势，定出南高峯之麓，经玉岑入湖。回澜数折，旋绕寺门。石隙琤琤，鸣如哀玉。蛟窗据其上，雨余泉壮，未尝泛溢，若有所约束然。昔秦少游濯足於此。见少游〈龙井题名记〉。
箕泉泻珠
俗呼「筲箕泉」，以石形相肖，名甚不典。在寺西北，南高峯之麓。怪石磊砢，一泓涵澹，倾珠漱玉，折而东南与慧因涧合。元黄子久公望筑室其上，号「大痴庵」。今榛莽萋迷，不能辨其遗址矣。
蛟窗横铁
慧因涧上游有穴，蛟藏其中为人患，故以铁棂嵌石拒蛟，令水自棂出。暑月饮之，冰雪沁齿。旧传在殿司左军寨内尼庵之侧；今踪迹之止，巨石如障，莫测铁楞所在矣。然班荆坐对，翠树丹厓，居然幽胜。
雪窝怪石
寺後王守御墓北，人呼「石雪窝」。突兀棱层，皎若积雪。中有窝可容数坐。久蔽于北邙松栢，人迹罕至。
雕础神工
寺经数废，仅存遗础，相传後唐天成间物。雕镂龙凤、云　、人马，穷极工巧。近世石伎，鲜有其匹。
轮藏凌云
藏阁与大雄殿相连，构合无迹。绀碧翬飞，高入云际。中设转轮，规制弘伟。山风微动，铃铎远播。两山诸刹，无与俪者。
普门却暑
妙应殿即放光殿。昔在寺西北隅，僧无际因其颓圮，移建正殿北。高厚其址，荫以修竹。节梲精华，绘饰整丽。云间大宗伯平泉陆公，塑旃旜普门大士像于内，移旧像于轮阁之下。每夏暑流金，坐其中，为之肌栗。
瑞光古像
宋景定间，观音大士放五彩光。时易庵禅师将赴云间，为盛进士演华严教以荐父，预有此瑞。盛勒碑记於寺，今漶灭不可读，即轮阁下大士像也。後人因其异，加以千手眼，彷佛瑞光云。至天王殿中石像示梦，寺僧无尽掘地得之。或妄指为放光像，非是。
经阁幽观
宋神宗朝，高丽国王次子僧统义天，以金书晋译《华严经》三百部入寺，仍施金二千两建阁藏之。南渡宁宗御书阁额。元末寺毁，阁并废。虽国初重葺，而经阁未复。嗣後递废递兴，阁之遗址，终属飞蓬野蔓。而无际法裔本源澄师，时切黍离之叹。其徒月印微慨然剏复，功未竟而歾。本源愍其徒之志，闭关面壁，三厯寒暑。众心向往，乐观其成。裔孙止水凝拮据竣事，中奉准提。轩窗四照，岚光树色，面面如画。闻御书额入张尚书府第，阁成复还。数百年久废之规，一新耳目，远近有重兴之望焉。

[book_title]慧因寺志卷之三
祖德
古佛授绳，新宗演鉢。自西徂东，卓有的传。慧因教禀华严，法宗晋水。当年堂开七祖，声讫三韩，岂偶然欤？厥嗣代兴，翘翘薪楚。至勤修二梵，永奠给孤。亦鹿园之特儁，不容忘所自也。志祖德。
马鸣大士
波罗柰国人。受法於夜奢尊者，後於华氏国转妙法轮。忽有老人坐前仆地，师谓众曰：「此非庸流，当有异相。」言讫不见。俄从地涌出金色人，复化为女子，右手指师而说偈曰：「稽首长老尊，当授如来记。今於此地上，宣通第一义。」遂造《中论》，明一切法皆自一心，囊括本末，开《华严》秘义之始。忽有魔，迦毘摩罗，数狎师。师出神力降之，示以性海三昧。魔始发信心，率眷属三千，俱求剃度。师因示以大法眼藏，为说偈曰：
隐显即本法　明暗原不二　今付悟了法　非取亦非离
付法已，即入龙奋迅三昧，挺身空中，如日轮相，然後示灭。是为西域第十二祖。
龙树尊者
西天竺国人。受法於毘罗尊者，後至南印度国，国人多信福业。闻尊者言，悉疑佛性。遂於座现自在身，如满月轮。众性所法音不睹师相。时有长者迦那提婆告众曰：「此是尊者现佛性体相，以示我等。葢无相三昧，形如满月。佛性廓然虚明，正如是耳。」轮相随隐，复现师形。为说偈曰：「身现圆月相，以表诸佛体。法说无其形，用辨非声色。」遂得《大智度论》、《十二门论》，以广《中论》之旨，垂之後世。後以如来大法藏付弟子迦那提婆，为说偈曰：
为明隐显法　方说解脱理　於法心不证　无嗔亦无喜
付讫，入月轮三昧，广现神变。复就座，凝然示寂。为西域第十四祖。
帝心法师
名法顺，俗姓杜，万年人。十八出家，受学定法於圣僧道珍。凡世间一切聋哑，遇师立能聪辨。至驱园圃虫，驯恶性马，德及异类、所不可测。唐太宗诏问：「朕苦劳热，师之神力何以蠲除？」师曰：「圣德御宇，微恙奚忧？但颁大赦，圣躬自安。」上从之，疾遂瘳。因赐号「帝心」。所着《法界观门》一卷、《妄尽还源观》一卷，专弘《华严》之旨。於贞观十四年十一月十五日，坐化於南郊义善寺。双鸟入房，异香留室。经传即文殊菩萨现身也。为东土华严教之第一祖。
云华法师
名智俨，不详里氏。帝心法师高足也。凡帝心诠释经义，师更流畅通辨，使其教之大行。虽不加着撰，而羽翼之功弘焉。为东土华严教之第二祖。
贤首法师
名法藏。云华法师高足也。其先康居国人，附顺居长安，遂为长安人。年十六，诣四明阿育王舍利塔，链一指，誓学《华严》。则天朝，策名宫禁。通天元年，诏於太原寺开《华严》宗旨。白光昱然，自口而出，须臾成葢，万众欢赞。则天闻之，赐号「贤首戒师」。圣厤二年十月，诏讲於佛授记寺讲堂，京师地为震动。即日召对长生殿，乃指殿隅金狮子，谓：「大经，理深事广，文博义幽，非入理圣人，无以达其奥。」是以立见边之喻，晓无涯之法，以况法界体，以师子喻法界用。其中立为五教：一、愚法声闻教；二、大乘始教；三、大乘终教；四、大乘顿教；五、一乘圆教。则天豁然领解。乃着其说为《金师子章》。睿宗授内禅，请师授菩萨大戒。师为讲《华严》三十余遍。《楞伽》、《密严》、《梵网经》、《起信论》等十部，皆为义疏。先天元年十一月，终於大荐福寺。是为东土华严教之第三祖。师寂而弟子慧苑等，悉叛其教。後百年而得澄观。
清凉法师
名澄观，会稽夏侯氏子。初出家於应天寺，诵《法华经》，十四得度。乾元中，学律於栖霞澧师，受南山行事於昙一，受菩萨戒於常照，传关河「三论」於玄璧。大厤初，於瓦官传《涅盘》、《起信论》、终南《法界观》、法藏《还源记》。复造东京，受《杂华》於大诜。从荆溪习《止观》、《法华》、《维摩》等疏。谒牛头忠、径山钦、洛阳无名，咨决南宗禅法。谒慧云，明了北宗玄理。一切儒墨、竺乾、梵书诸部，莫不旁通博综。居京师大华严寺，讲《华严》大经，造新疏二十轴。德宗诞节，召讲经内殿。以妙法清凉帝心，遂赐号「清凉法师」，紫衲方袍，礼为教授和尚。元和五年，宪宗问华严法界宗旨，豁然有得，敕有司铸金印，加号「僧统清凉国师」。开成三年三月六日示寂，寿一百二岁，葬终南石室。宰相裴休撰铭，载八卷中。师厯九朝，为七帝师。所着疏记四百余卷。是为东土华严教第四祖。
圭峰法师
名宗密，果州何氏子。初得法於荷泽五世孙道圆。清凉一见语之曰：「毗卢华藏，能随我游者，其子乎！」着《圆觉》、《华严》、《湼盘》、《金刚》、《起信》、《唯识》、《兰盆》、《法界观》、《行愿品》等疏钞及修证科仪，凡九十余卷。大和九年，文宗诏问佛法大意，赐紫方服，号「大德师」。会昌元年正月六日坐化於兴福塔院，諡「定慧」，塔曰「青莲」。亦宰相裴休撰铭，载八卷，是为东土华严教第五祖。
以上七祖，晋水建堂以祀，明教所自传，以志水木本源之思者，故各列小传。(清凉、圭峰二传，有碑在寺，故不详。)
长水法师
子睿，嘉禾人。依洪敏师学《楞严》，至「动静二相，了然不生」有省。闻琅琊慧觉道重当山，趋至其门。值其上堂，即致问曰：「清净本然，云何忽生山河大地？」觉喝云：「清净本然，云何忽生山河大地！」师俯伏流汗，豁然大悟。觉谓之曰：「汝宗不振久矣！宜励志扶持，以报佛恩。」师如教辞去。後住长水，众几一千。以贤首宗旨述《楞严经疏》十卷行於世。得衍华严教於晋水者，亦祖也。
晋水法师
名净源，晋江杨氏子。母感异兆而生，遂出家。受《华严》於五台承迁。学《合论》於横海明覃。还南听长水《楞严》、《圆觉》、《起信》。时四方宿学推为义龙。因省亲於泉，请主清凉。复游吴，住报恩、观音。杭守沈文通置贤首院於祥符以延之。复主青镇密印宝阁，华亭普照善住。高丽僧统义天航海问道，申弟子礼。初，华严一宗疏钞，久矣散坠；因义天持至咨决，逸而复得。左丞蒲宗孟抚杭，奏以慧因易禅为教，时称师为「中兴教主」。元佑三年十一月示寂。塔舍利於寺西北，是为本寺华严教之始祖。(详八卷〈塔铭〉)
圆澄法师
名义和。乾道中，住慧因寺。偶阅《净土传录》，以《华严》部中未有显扬念佛法门者，乃着《无尽灯》。以此经宗旨徧赞西方，为念佛往生之法。後迁平江能仁寺。
高丽国义天
王姓，国主文宗仁孝王第四子。辞荣出家，封「佑世僧统」。元佑初入中国，至四明郡，上表乞传贤首教。敕两街举可授法者，以东京觉严诚禅师对；诚举钱塘慧因净源以自代。乃敕主客杨杰，送至慧因受法焉。朞年归国。虽不得於本寺称祖，亦秉教於晋水者也。至其输金建阁，故又列之〈檀那〉。
怀祥禅师
主教慧因寺。上堂曰：「南山高，北山低，日出东方夜落西。白牛上树觅不得，乌鸡入水大家知。且道：觅得後，又如何？」良久曰：「堪作甚麽？」(见《传灯录》)
义尽禅师
住慧因寺。僧问：「佛未出世，如何？」师曰：「摩耶夫人出世後，如何？」曰：「悉达太子。」(见《传灯录》)
易庵法师
宋理宗时住山。理宗御书「易庵」二字赐之。勒石，沈埋土中。万厤间，主僧如通亦号「易庵」。掘地，碑复出。今立妙应殿内。殿左壁「瑞光碑」，宋云间童科进士盛熙朝撰。字书漶漫，只可彷佛其意。大都为父太尉公遗命，请易庵演《华严经》教。菩萨预於师之将行，放五色瑞光以示之。则师之道行弘微，佛鉴於幽，帝钦於显，总可追想其概矣！惜继述无闻，不自表章其颠末云。
清雅法师　        如介禅师
鉴义佛日讲师　僧录密印法师
佛智灵源法师　    笑翁法师
无得禅师　      中山可法师
松岩奇禅师　      达才禅师
以上皆宗晋水教，或住山，或飞锡暂止慧因者。
万松法师
双径慧林，行高望隆。时寺僧星散，仅遗一二，不克支撑废坠。延师入寺，师悯其诚，计以动众设坛，讲《华严》秘义。听者云集，日以千计；远近供亿，拟於当道。府公某恶之，微服率武士怀挺而前，意必辱师。每至师榻，双履宛然。开帏视之，杳无所见，众惊为神！既去，师语寺僧曰：「败乃公事者此人。」拂衣去。
易庵师
名如通，绍兴人。因万松之缘中废，乡绅方公、陈公，以礼延至。师木讷沈静，宛若处女。及兴废举坠，果敢承当，有不阻不挠之概。时殿宇崩圮，僧徒流落。虽妙空、无际二师同时应徵事，每咨决於易庵。故天王、大雄、轮藏、钟楼，不数岁而昱然鼎新，皆易庵力也。事竣，入天台国清，了生死大义。嗣临济宗传焉。(详八卷〈塔铭〉)。
无际师
名明慧，海宁人。躭静守雌，不希声誉。嗣临济宗於双径师，受其传鉢，入寺居观音殿。苦其卑湫，因於千佛阁遗址，移建其上。云间陆宗伯平泉，嘉与助成之。尤多未竟之志而天促其腊，为一时缙绅所惜。
妙空师
名悟玄，云南人。初与易庵、无际同时应聘。纵传派不同，而协心戮力如手足，故今法裔绵远。

[book_title]慧因寺志卷之四
檀那
多金长者，轧茁旃林；笃道荃臣，金汤法界。良因夙植莲胎，暂移蔗种，琳宫宝刹，仍是故栖。是以任事如己身，挥金如长物耳。苟不详徵名实，恐泯慈勳。若徒侈烈冠绅，几同化籍矣。志檀那。
吴越钱忠武肃王鏐
始建惠因禅寺於玉岑山北，是为兹寺之始。
宋神宗皇帝
以高丽僧统义天之请，受贤首教於晋水法师。敕遣主客郎杨杰送至钱唐慧因教院，兼有赐赉。
宁宗皇帝
初年，南北罢兵。万几稍暇间，同宰执一幸兹寺。检阅高丽所进金字《华严经》，赐金修阁，御笔书额。今尚存。
理宗皇帝
尝幸寺，听易庵禅师讲《华严》秘义。宠赉倍至，御书「易庵」二字赐之，今存妙应殿。
高丽国文宗仁孝王
以国中，天有雨花之瑞，每瓣现「晋水」二字，适其幼子义天辞荣出家，命入中国受晋水师教。明年进金字《华严经》三百部，银二千两。建阁於寺藏之。
义天
即仁孝王子，详别卷。附张伯雨《王蒲团传》：王蒲团者，武林山中人，无名字，人就所业呼之。庆厤间，居慧因院庑下，织蒲为业。团成售去，即以施僧及周道途莩者。恐不给，更约己以望其腹。身衣鹑衣，羸瘠仆仆於道，见者无不笑其愚。及齿衰且病，不能事所业，卒饿死，委屍道旁。一士人遇之，恻然曰：「是好施王蒲团也。竺乾之教，无有施而不报，今枉然矣！」书「果报」二字於其臂，买棺瘗之而去。後士人举进士，应制科上等，官主客郎。奉命使高丽时，高丽仁孝王当国，燕使於寝。觞数行，言笑绸缛，渐及宫中细事。王曰：「不谷数子，其一瘖，揣其智慧，绝胜言者。臂有夙记，彷佛『果报』字，未揣因缘何居耳？」使因请得一见之，王命引见。比至使前，骤言笑，如故相识。出臂示使者，宛然道旁凄恻也。王大骇异，使者具述以故。子启王，愿辞荣出家为僧。从之，更名义天，封「佑世僧统」。明年入中国，疏请受晋水法师「华严经教」。後见天竺慈辩，请问「天台教观」之旨，悉得其旨。比归国，建大刹，号「天台寺」，而奉慈辩为初祖。复启王施金书《华严》三译於惠因院，兼输赀建阁藏之。嗟乎！蒲团死，义天瘖；义天语，蒲团生。岂偶然哉！纤则殚庑下之佣，侈则分海藩之赋。等施也，广狭无论已。或曰：买棺士人即无为杨杰次公也。
蒲宗孟
以资政殿学士、大中大夫出镇钱唐。率寮属敦请晋水法师住持慧因教院，施金建七祖堂。
许懋、孙昌龄
俱转运使。舍画「善财参善知识」五十四轴，并供具三十事。
李孝先、姚舜谐
俱朝散郎、通判军州事。舍经函六百枚。
苏文忠公轼
据文忠〈却贡疏〉云「自熙宁以来，高丽屡入朝贡，两浙骚然。皆因奸民徐戬等，交通诱引，妄谈庸僧净源通晓佛法，以致义天羡慕来朝，从源讲解。源死，其徒复持真影舍利，违禁过海，以致义天差人祭奠，兼进金塔探瞰。朝廷受之，则以贪示外夷，计构纷然，朝贡踵接。夷使所至，图画山川，购买书籍；不惟中国受疲，而边防亦疎。乞却金塔勿受，绝其来意」云云。则是文忠目晋水为庸僧矣。何以伽蓝之誓护持兹寺，如此其大且久也？大都文忠此时护国之心，甚於护法。因晋水之名高且远，恐以一高丽为诸岛夷倡，县官费且不赀，终酿祸衅，不得不加「庸」之一字，以杜夷使之来耳。若曰源非中国所尊，而远夷向往如此，不几贻笑中国耶？然玩其〈疏〉中云「从源讲解」，非善知识，何由得讲解？又云「持源舍利过海」，非真罗汉，何由得舍利？既已善知识、真罗汉矣，尚得谓之庸乎？是文忠故矛盾己说，以示此僧之不庸；而姑借一字之贬，以距外夷而安中国也。欲示中国之尊，即佛印之据座以为得体；欲弥中国之衅，即晋水之方来以为生事。总文忠护国之心，甚於护法耳。异日伽蓝之誓，不独补赤山，亦以谢晋水也。赘言以识观者之惑。
蒋之奇
以上柱国、弋阳郡公正议大夫，知杭州军事。捐俸助建华严经阁，兼为立石。
元瓘
高丽相。舍藏经一部於寺，有碑。
渖王璋
高丽驸马都尉。元佑四年，进香幡以奠晋水。为置田百余亩以奉香火。今碑尚存。
叶伸
两浙转运副使兼劝农使，权知杭州军。以蒲公改禅院为「教院」，捐俸助葺，兼为立石。
吕惠卿
镇南节度使、柱国东平郡公、知杭州。尊晋水法师教，为助葺教院，於其寂，为建塔立石。
杨杰
两浙提刑上轻车都尉。以常奉命谒晋水於本寺，护教特力。
元祖
於上都闻华严贤首教独盛於杭之慧因寺，遣使赉金兼颁戒谕，勒石以垂永久。
赵孟頫子昂
每至武林，必停桡赤埠，徘徊慧因。谓人曰：「吾独爱其古寂。」为手书碑刻数通，今一尚存。
黄子久公望
卜筑筲箕泉之旁，画七祖堂四壁(见绘乘)。皇明自嘉、隆以前，寺废僧散，文献零落，檀那功德一切无徵，未若宋、元犹延碑志。故录自嘉、隆以来，诸檀护之最宏钜者。若夫积壤滙涓，洪纤平等，并列丰碑，垂之不朽。兹卷不及详已。
十洲方九叙
钱塘人，承天太守。感寺之废坠，延滇僧悟玄入寺，意图修举。惜公乍歾，而悟玄孑力，未竟厥志。
抑庵陈洪蒙
仁和人，大中丞。复举僧如通、明慧共典修举，而悟玄遂得协力，以襄厥成。凡殿宇禅栖，恢宏倍昔。如通之力，居十之七。
敬亭陈善
钱塘人，方伯。优游林下，辄诣玉岑与如通结契。于寺之修建，大有施捐。
元洲张瀚
仁和人，大冢宰。虽位厯通膴，而邱壑情殷。时有物外之致，山僧野衲颇从之游。玉岑惠涧杖屦时，经如通、明慧引为法侣。於其修造，厚有施赠。故公之弟文学彦淩居士；子虚，子姓如玄、度世，张仲举三孝廉，悉因大冢宰遗泽、檀护之功，世世赖之。宋宁宗御书阁额，昔入公第，而诸孙竟能慨然完赵。虽公忠厚之传，而後人绳武，可称不愧清白矣！
胥峯陆杲
平湖人，秋官郎。尝于武林讲致知之学。如通从之游，质以禅语，言下顿契。谓：「六通三明，异名同归，不减法派。」手书《世说》一则于其壁，引为忘年之友。其子冢宰公光祖、孝廉公光宅，悉命与之游，故如通修复兹寺，陆氏檀施之力居多。
平泉陆树声
华亭人，大宗伯。每游湖上，与明慧交最厚。以慧有志移普门殿于千佛阁址，捐赀若干助之。更殿额为「妙应」。公在部时，剃度寺僧性贤等三人。
卓明卿居士
仁和唐栖人。捐赀修造伽蓝殿。
顺所胡孝
仁和人，新安太守。如通营修，多有捐助。钱塘邑侯姜公召，助给更优，胡公左右之也。
寓庸黄汝亨
仁和人，宪副。生平护沙门教，似有夙植。两山诸刹，无一不受其鸿庇。于兹寺之衰，尤深注悯。寺僧照微奋志兴举，公不惟倾槖；而於知交同志，缄函数百，旁午道途。至藩臬郡邑诸公，竭力从臾，故微得复华严经阁之旧观焉。
清远洪瞻祖
钱塘人，见任大中丞。平日护教笃挚，与黄宪副公如左右手。万厤辛丑，悯慧因大殿将颓，施百金。寺僧性贤修葺，凡栋梁朽腐者，一更新之。初，照微建阁，蓄意待时而未敢形诸口。洪公特发是愿，适与微合，遂殚力鼎新。因公奉持〈准提咒〉，故设准提像于阁。以是阁之成，虽黄公之左右居多，实公肇基也。迄今，诸公子皆相继护持，曾无倦懈，寺实永赖焉。
本如吴用先
桐城人，时为浙方伯。捐俸造经阁准提像。恐出庸手，托莲池大师命良工为之。庄严福好，得未曾睹。又，优婆夷高门许氏助装，金碧增丽。
灵河黄充谦
钱塘人。大参。谓：「先朝名刹，首当恢复。」厚施以助其成。
屺瞻葛寅亮
钱塘人，见任玺卿。诸山古刹，多其法护。密迩兹寺，檀施更稠。于宗相修建时，吹嘘之力尤钜。
益轩吕纯如
吴江人，大司马。进香天竺，忽于舟中梦伟衣冠丈夫谒之，以废寺相托。丰容举止，种种留目。比自天竺旋舆，中途暂止玉岑。舆夫怂慂入观古蹟，公勉从之。入寺瞻礼，凄其万状。颓垣毁像，什九垂尽。倚徙东庑，见坡公像，宛然梦中所接也。感而捐赀，修葺兹寺。凡大殿、藏阁、山门、钟楼，悉命寺僧宗相主其事。一切务为永久计，即所费不赀，不较也。宗相殚力承当，轮奂聿新，金碧映发，庶几追唐宋之旧矣。一时若宪长王公在晋、藩参胡公世赏、臬副陆公完学、郡守姚公之兰、郡丞唐公学仁、榷使宋公良翰，闻吕公感梦事奇，咸捐俸以助。而公外弟钱可，字无可，护持尤力。
霞标杨师孔
贵州普安人。以水部郎监南关榷。一年之中，兴废举坠，两山诸刹多受其荫。以松陵吕公之托，尤眷慧因。尝助葺钟楼，手书「潮音」颜之。
延禧柴绍勳
仁和人，见任夏官郎。当宗相葺殿时，宰吴之疁城。闻古寺兴复，捐俸寄助。
行可李事道
钱塘人。以孝义传家，为八闽鹾贰。生平信心之笃、护教之殷，真有丝缕不牵、千万吾往之槩。子兆勳仲休，奉道尤谨。平日遵云栖教，于放生掩骸、拯困斋僧等事，不吝捐槖。为之设常住放生钱法，以垂永久。于此寺之衰，极切眷注。重修妙应殿，助建华严阁，多赖其施予。每欲濬惠涧下流为池以放生，力未逮也。至率僧徒以戒律，澹泊劳勩，必身先之。
小江闻涞
孝廉。启祥子将其子也。父子护沙门教，诸山屈指在甲乙间。禅宫销歇，支撑多方，如策家政。于慧因尤为加意，凡有兴作，恃为庞公。
大玉徐时泰
钱塘人，太史诸生。时尝读书南屏，往来玉岑，与寺僧寂澄说「无生法」契合。悲照微蚤世，未竟厥志，剃度一僧法凝以嗣其传。尝勖之曰：「高丽之古不减净慈，而衰颓至此者，以无志乘可稽也。名山古刹时有兴替，藉以永延、令人兴起者志耳。往不可咎，来犹可追，是在子矣！」凝遂奋然承之。断碑残碣，搜剔靡遗；更老故闻，随笔传写，以供辑缀。帙成，公闻之喜，助赀寿梓，兼为序其简首。即巴音里调，得附青云以不朽矣。
盘初蒋如奇
宜兴人，见任宪副。即宋柱国颖叔之裔。遨游湖上，止宿寺中。见柱国遗碑，慨然乐输若干，以助碧鲜经始，仍为书额。
仲敷蔡仁洽
仁和人。读书寺中，登贤书。思以报佛之佑，乐为输助。
经宇蒋时
钱塘人。居士。捐助经阁四垣及寺中诸圣像。地狱变相，咸为装饰。所费金百余。

[book_title]慧因寺志卷之五
宫宇
自宋迄今，五百余年耳。赤山替而成原，惠涧湮而为陆。沧桑反覆，奚待刧火烧而天一孕，况土木废兴乎！然而周鼎未移，黍离满目；鲁社久屋，灵光独岿，要亦未可定也。其间或自昔遗，或由今竪。或屡葺而失故，或名存而实亡。总循环于辘轳世界中矣。志宫宇。
大雄殿
吴越王建。但递圮递修，榱桷栋楹渐非故物。祗石柱及诸础，犹是汉宫金狄耳。然规模跂翼，与玉岑对峙，差相伯仲，不失旧观。初止奉毘卢佛一尊，自易庵通之葺，遂中奉释迦，左普贤而右文殊，以华严座普贤长子居上首也。当年仓卒举废，不久复敝。松陵少司马吕公益轩，祈嗣天竺。舟中梦苏公为此寺乞缘。中途偶憩，谒公像于东庑，宛符梦对。遂捐赀重葺，大殿、轮藏殿一朝改观矣。
轮藏殿
与大殿相连，高则倍之。接构工巧，无凑泊迹。虽诸山缭绕，湖中彷佛隐见。中设转轮，贮钦赐藏经於函。璧水潆环，檐阿翬焕，相轮声闻数里。两山邀游，咸谓目未曾有也。下奉大悲像，相传即放光于景定间者。
天王殿
旧已废。万厤间，寺僧易庵通建。以玉岑紧逼无隙地，即山门为之。旁设四天王，中龛向背俱观音像。不知何人作此？其石像由掘土得之者。沦埋岁久，庄严福好，宛然如新。止水意欲移奉别室而置韦駄。面北去俗，僧见远矣。殿额「华严第一山」，今失。
妙应殿
亦宋遗也。节梲辐辏，备人工之巧。旧在大殿西北。万厤间，无际即千佛阁遗址，移建于上。前後修竹檀栾，最宜暑月。云间陆宗伯平泉，塑旃檀大士像于内。顷岁，李太学仲休重葺，更增丽矣。
千佛阁
旧以轮藏崔巍，建此阁以蔽之，高峻相匹。至正末，毁于兵。今遗址为妙应殿。
华严经阁
宋时高丽国王之弟僧统义天，奉晋水大法师贤首教，疏请入侍为弟子，朝廷许之。比归国，以金书《华严经》并建阁之赀，附贡舶以进，遂剏兹阁。南渡帝王无不亲临校阅。宁宗御书阁额以表章之。元末兵起，并为灰烬。惟阁额尚存张尚书元洲家，後其子孙复施还寺。故月印、止水鼎建新阁，以御书颜之。兴废继绝，张氏之功不可泯矣。
七祖堂
晋水法师建以奉马鸣大士及龙树、帝心、云华、贤首、清凉、圭峯七祖。相传在伽蓝堂之东北，今不可考。余谓後有兴起者，当增晋水、宋易庵为九祖。而以明易庵、无际、妙空三师配可也。
钟楼
在正殿东南，易庵通建。高可十寻，榱桷轩翥。上县洪钟，下奉幽冥教主，翼以地狱变相。近年松陵吕公捐赀重葺，水部搉使杨公霞标协成之，书额其上。阁下诸相，煜然重新，则止水力也。
伽蓝堂
在大殿东庑，宋建。初奉华光一像，後苏文忠倅杭，筑六桥之堤于西湖，欲取土於山以实之。而诸山多石，不便畚臿。惟赤山纯土，滨湖，易于输载。堤成，而山已夷而原矣。形家言：「去此山，则慧因失其左臂，行不利于兹寺。」文忠矢於佛前，愿为伽蓝神以护之。命增己像于华光之右。嗣後屡着灵应。近年见梦于松陵吕公，事尤显赫。见公愿力之弘，非他贤所能及也。吕公以公与华光联座，殊觉不伦。拟于堂右隙地，设公专祠以祀之。惜寺僧莫能任其事者。
禅堂三楹
在妙应殿右。万厤间，易庵等建为公所。
楞伽室
在禅堂前。妙空、易庵建。
高丽王祠
在楞伽室前。想昔以经阁余赀，为义天报本耳。然赀虽供于爵主，事实始于义天，则宜设义天一像以配之。岂当时绵蕞草创，制犹未备也？
碧鲜阁
在妙应殿东北。琅玕万个，浮翠北窗。云影月魂，风簧雪拍。凭栏招携，时集几案，洵南山一幽胜也。予读扈载赋，久拟于梓里山中建阁颜之；然头颅衰暮，为欢几何？不若公之人人。嗣後高朋韵士，暇日登此，弹琴赋诗，呼卢浮白。即余百年後，犹得以精神缱绻为快。故以阁赀若干，付止水经始。其事务为可久，无若杭欵草草，作一二十年计也。
香积
在七祖堂後。今废。
涤池
在香积旁。广可丈余，周以文石。今遗迹尚存法相菜圃中。

[book_title]慧因寺志卷之六
碑记
敕赐杭州慧因教院记
杭之为州，领属县十。寺院五百三十有二。凡讲院所传，多天台智者之教。惟贤首一宗，厯年沈隐。是以法师源公，力振宏纲，始立教藏于苏、于秀。元丰八年，高丽国王子佑世僧统义天，闻风，抠衣愿承密印。于时，资政殿学士．大中大夫蒲公来牧是州，以廊庙之器而临一方。其恺悌之政，威怀之略，指麾於谈笑之间，绰有余裕。乘闲率宾僚游南山慧因禅院，观其缔构栋宇，规摹壮丽；惜其久寂而不葺，乃命法师主之。又施金塑贤首七祖之像，僧统从而印造经论疏钞七千有余帙，教藏之能事毕矣。於是其徒晋仁等，以状援例乞易禅院为教院，永世相承，以严师席。蒲公即具奏以闻。越元佑三年五月一日锡命报可。崖谷辉焕，邦人踊跃。贤首之教自是而兴。其学之浅者，知由文字入不二法门而不泥於文字；其学之深者，见佛性於言下而至於无言。则此院易名之旨乃示人像法之宗，如暗室而照明灯；如步海而驾大航，岂小补而已？法师敬上之赐，刊敕於石，托予述而揭之，以垂不朽。三年八月二十有八日，朝散大夫．提举洞霄宫．上护军．吴兴县开国男．食邑三百户．赐紫金鱼袋章衡记维那沙门履渊，监院沙门晋仁，勾当广润大师昙真，首座沙门道璘，通义大师子宁书，住持传贤首祖教沙门净源
朝散郎．权发遣两浙路提点刑狱公事．兼本路劝农提举河渠公事．上轻车都尉借紫杨杰篆额
朝散郎．权发遣两浙计度转运副使公事．兼劝农使．兼提举本路盐事．权杭州军州事．充两浙西路兵马钤辖．上轻车都尉借紫叶伸立石
杭州慧因教院华严阁记
镇南军节度洪州管内观察处置等使．检校司徒．持节都督洪州诸军事．洪州刺史．知杭州军州事．兼管内劝农使．充两浙西路兵马钤辖．兼提举本路兵马巡检公事．柱国．东平郡开国公．食邑三千四百户．食实封五百户□□□撰
钱塘有大法师曰「净源」，以贤首教为东南学者宗。所注经文，传布外国。有高丽僧义天者，见其文而悦之。元丰八年春，因以其王命使于我，请从源师口授经。旨天子可其奏。义天至杭，礼见源师，源师为说法要。义天竟其学，还本国。其兄国王与其母命以青纸金书晋义熙、唐证圣、正元中所译《华严经》三本，凡一百七十卷，附海舟，舍入源师所住慧因教院，以报皇帝之德。至元符元年冬，其国遣使贡方物。及建中靖国元年，复遣使贺今上登宝位。继附白金千数百两，请於慧因院造华严经阁，及卢舍那佛、普贤、文殊菩萨像，并供具等置於其阁。乞差童行管勾岁与剃度部使者及引伴，各以其状闻朝廷，皆许之。未几阁成，源师之法子曰希仲，以余与源师有旧，请为文以记之。贤首教者，世传《华严经》之学始於帝心杜顺，次尊者智俨，次贤首国师法藏，次清凉国师澄观，次圭峰禅师宗密。帝心有《法界观》、尊者有《搜玄记》、贤首有《探玄记》皆释晋经而已。至清凉为唐经作疏，而证圣、正元之二译始备。圭峯复为清凉作讲义，源师因以五师为华严五祖。以其判教自贤首始，故谓之贤首教。而源师所注，乃以清凉《疏》分列於经文之下，使学者晓然易见者也。夫道未始有物，而神无乎不在。通乎此者，大小而小大，多少而少多，唯心之从，莫之能御。此《华严》所以以一真之境，融通事理，交相摄入，而出大千经卷於一尘之内者也。然羣生沈迷，不知反本，至虽轮转生死而莫之悔。虽世所谓贤有智者，未免乎此也。今义天不以夷夏之异、山海之远，求师以问其说。及其得请，又作佛事以为报。而源师究极义学，至为殊方之所师慕如此，是皆可书也。乃为之记云。建中靖国元年三月初一记
右正议大夫．知杭州军州事．兼管内劝农使．充两浙西路兵马钤辖．兼提举本路兵马巡检公事．上柱国．弋阳郡开国公．食邑三千六百户．食实封七百户蒋之奇立石
慧因院教藏记
大宋杭州慧因院贤首教藏。资政殿学士．大中大夫蒲公镇钱塘之明年，政成民乐。春正月，请晋水净源闍黎住持南山慧因道场，又施金立贤首、华梵七祖之像，设帐座而祠焉。转运使许懋、孙昌龄同绘「善财童子参善知识」五十四轴，并供具三十事。通判军州事朝散郎李孝先、姚舜谐共置经函六百余枚。高丽国佑世僧统义天聆芳咀润，礼足承教，印造经论疏钞总七千三百余帙，庄严壮丽，金碧相辉。其弟子希仲等欲光昭伟蹟，以文见属。因语之曰：昔者无上法王出现於世，以空化执，以福利化欲，以缘业化妄，以地狱化愚。故五蕴、九识、十八界胶固，循环回复於生、老、病、死之中者，咸归度门。至於妙用无迹、真空无体、本源清净、觉照圆明，即华严海会，称性极谈，无大无小，同证菩提。恢恢焉，炳炳焉，不可得而思议也。嗟乎！能仁灭而法网散，宗途异而诤辩兴。马鸣菩萨乃造《起信论》，发明大乘以摧邪说。龙胜得之，开章释义。又入龙宫，诵《华严》以传於世。帝心尊者应迹终南，挟论集观以授云华。于时机感尚微，法雷未振。於是贤首菩萨，统一心宏五教。大明既升，爝火斯息。大雨普注，羣物咸润。清凉、定慧二大士又从而演之、通之，如贯意珠，圆融无尽。噫！去圣益远，精义渐隐。源公以超悟浩博之才，力扶祖训：集注大经，着述疏记，无虑数十万言。始建教藏於苏之报恩、法华，秀之密印宝阁、普照善住。今慧因虚席，又偶当世明公与协力而兴之，阐扬尤盛。学者如归，随根器，破疑惑。能脱缠缚者，入正解，悟本觉。离我人相者，比比有之。宜乎名流天下、化行东表。俾世之言佛法者，知贤首之为正宗。刻之金石，无愧辞矣。
元佑元年十二月十八日，朝散大夫．提举杭州洞霄宫．护军．吴兴县开国男．食邑三百户．赐紫金鱼袋章衡记
承事郎．监杭州都酒务．兼权市舶司唐之问书
奉议郎．签书昭庆军节度判官厅公事．赐绯鱼袋文勋题额
资政殿学士．大中大夫．知杭州军州事．兼管内劝农使．充两浙西路兵马钤辖．兼提举本路兵马巡检公事．轻车都尉．河东郡开国侯食邑一千六百户．实封一百户蒲宗孟立石
高丽国佥议赞成事元公舍大藏经记
翰林院直学士．朝列大夫．本国重大匡守．佥议政丞．右文馆大提学．监春秋馆事．判选部事致仕闵□□撰
重大匡上洛君金恂书并题
夫以实际而观，则廓然空寂，无名、无相，本无众生亦无诸佛；岂有生灭苦乐在於其间哉？然诸有情，背真逐妄，自有生死去来。故罪福由是而生，苦乐从斯而出。罪福既生，复有轻重；苦乐随出，亦如形影。於是地狱、饿鬼、畜生、修罗、人天诸趣，纷然而作，是所谓众生也。苦莫苦於地狱；乐莫乐於天堂。然天报将尽，亦有五衰之苦。而又随业堕落，则亦未免於三途。故天堂之乐，不足恃也。於中有一聪慧之人，因於众生而起大悲；因於大悲而生菩提心；因菩提心成等正觉，是所谓佛也。佛以平等大悲，视众生如一子。然诸众生根器不同，非一法可度。故欲随其根将适其器，而遂有三乘十二分教，八万四千法藏。如世良医救诸病，用药至千，设方至万。非苟多其药，而广其方也。药随病异，故不得不然耳！是以我佛释迦成正觉、转法轮，始自鹿苑至於双树。七七年间，所说法门不为不多矣。及乎一千年後，其教东渐。自汉明梦见金容已来，西竺梵本之来译东夏者，无虑五千余卷。经律皆佛口所宣论，则皆诸菩萨所造。如《易》之十翼，《春秋》之三传者也。略举诸经所有功德，则或有但闻其名及一句义者，犹胜纯以七宝积满三千大千世界以用布施；又复分别半偈者，亦胜教百恒河沙众生得阿罗汉果。於中密教，则有影过风。经之益，或有一字之功，能令灭罪成佛。戒律则一日之功，亦能生佛净土。然则，苟能成一卷经，闻一句义，依一字功，修一日戒，亦足为千生万劫难得之福庆也。况复成一大藏，趁年披转者，岂不万万於前功哉！然此须有大财力者能之。而世之富贵者，例皆聚不厌多、满不知足；急於求利，怠於为善。及乎四山既合，五家争夺，然後无如之何。假使得如汾阳，终始何益於身後哉！在当世，独得超然世外之明见者，惟我退翁元相公有焉。公生阀阅，而蚤收科第；敭厯清华，而骤登卿相。当其急流，思老聃之知止；深信胜缘，慕灵运之在家。曾与故佥议中赞安公同诚，立愿印造大藏经一部，俾安於四明之天童禅刹，犹以为歉。今复度其功费而竭尽财力，印成全藏一部，奉安大觉国师所起道场。以为地胜人高而法宝虽具，若不披转於岁时而兴其福利，则与夫多买良田、远求好种而不解耕获者何异哉？於是又备趁年转藏之资，并以舍施。善哉！未曾有也。其所愿则皇帝圣寿万万岁，皇太后亿载万年，渖王国王各增椿算，先公先妣超蹑宝莲，四生六道一切有情，咸蒙饶润，同至菩提耳。大哉心乎！所成大法宝藏，宜安於此而舍之於彼者，以无自他彼此之殊也。所作最胜功缘，先奉君亲者，始终不离忠孝之道也。由斯而往，则虽欲後於自利福禄，其不先於公乎？推其余以及千孙，尚有余庆矣。以予为蚤年同牓，辱知蚤，厚且亲，请以为记。予以老病固辞。请之不已，不获已而麤叙其所见知耳。
元佑元年二月日
功德主大匡佥议赞成事．判总部事致仕元瓘，性海慈照明宗大师，华严宗主．杭州路高丽惠因教寺持僧慧福立石
重修慧因讲寺碑记
赐进士及第．资政大夫．礼部尚书．兼翰林院学士．前南京吏部尚书．经筵讲官．国史总裁．掌詹事府詹事．新昌潘晟譔文
赐进士第．光禄大夫．柱国．少傅．兼太子太傅．礼部尚书．武英殿大学士．知制诰．国史会典总裁．余姚吕本篆额
赐进士第．云南布政使司左布政使致仕．诏阶正奉大夫．正治卿．前奉敕提督云南．广西学政．钱塘陈善书丹
西湖有古刹曰「慧因」。玉岑山龙盘其前，南高峯虎踞其右。擅诸山之胜，为名梵之雄。葢宋吴越忠武肃王所剏也。元丰间，高丽国王子僧统义天入贡，受晋水禅师教以归。乃泥金书《华严经》赉奉于寺，更输金建华严大阁藏之。故时人多以「高丽」名寺者。理宗朝，有易庵禅师阐扬大乘，丕振宗风，开拓道场，为一时缁流所推毂。理宗御书「易庵」二字赐之，刻石尚存。迨我皇明，慧因寺岿然鲁灵光也。正德来，僧困征徭，几亡是公矣，寺之削也滋甚。嗣後僧仅孑遗，亦觊新葺。欲以上宾礼，礼行僧万松为重修主。以否运未极，不果也。向之岿然者，瓦欲鸳飞，梁将虹没，对之兴悲矣。山羞泉忸，草木郁悒者数十年。佛法有灵，檀越未坠。所幸承天守十洲方公九叙挂冠归隐，力图恢复。延致滇僧悟玄相与协成之。藏殿将新而十洲公倏焉观化。悠悠末法，谁作金汤己耶？兹藉大中丞抑庵陈公洪蒙，参悟禅宗，了无人我，护持益力。遂於隆庆御宇之初，爰命悟玄慎举同参僧如通，如通亦举僧明慧，共典佛事。一乃心力，对佛矢言，笃务谋成。三僧者，皆万松法子也。如通经明行修，从容应务。不出半语抄一钱，即人之靳不捐一金者，驩施惟恐後。於是撤而新之，为出门贮四大法王，前正殿庐三世佛，中转轮藏，藏佛经若干部。全奉延明经僧十余众，校阅三年而经始正。後为观音殿，云间礼部尚书平泉陆公树声大书「妙应殿」扁以遗之。左建伽蓝殿，礼华光神。构钟楼几百尺，铸洪钟以司晨昏，声闻数十里。檐宇垂阿，百楹相扶，言言翼翼，而向之岿然者如故也。经始於万厤甲戌，以戊寅落成，通计五载。惜明慧先寂，不令见之。如通、悟玄率其徒与孙，焚修於斯。钟磬铙呗，华鬘旛葢，朝夕赞扬，以祝世界主万年有道之长。至是而万松未竟之志，得如通以成之也。否极而泰，数与悟玄（号妙空）；长睂修干，心与行孚。藩伯麓池郭公斗，以梓里情，将捐俸为助。而公释位去，悟玄有志焉而力莫能与也。如通号易庵，披径而入，景像萧然，不自意遂能起废若此，奇哉！自宋迄今数百余禩，而易庵之号殆相符合。宋易庵为前第一代阿罗汉，今易庵为後第一代阿罗汉。佛教中兴，岂偶然哉！如通越产也，读儒者书，尤长於内典。慕大鉴不传真印，用是出世游京师，为比部郎平湖胥峰陆公杲所重。入少林，徧厯五岳，海内沙门皆知有易庵矣。大理陆五台光祖，厥弟云台光宅，相与友善。葢二陆鸣东越之学，以「致知」先登於岸。如通阐西方之传，所谓般若波罗蜜者多默契云。予亦东越人也，向在留都掌邦礼。如通以藏经谒予，备陈慧因兴废之颠末，且称予同年友陈中丞公为之主盟。其峻护者，则钱塘令西蜀姜君召。怂慂以成之者，则徽郡守仁和胡君孝也。予奉明天子召还北，如通绍介请，乃述所闻於如通者而次第之，以属右史。
万厤六年，岁躔戊寅，冬十月吉旦，传临济正宗二十七世，沙门如通立石
四明慈水诸应元校模上石
慧因寺钟楼铭(并序)
赐进士出身．嘉议大夫．奉敕巡抚贵州．兼湖北川东等处．地方提督军务．都察院右副都御史．得请致仕恩封进通议大夫．仁和陈洪蒙撰文
赐进士．中宪大夫．南京通政使司右通政掌司事．前太仆寺少卿．山东道监察御史．奉敕提督北直隶学校．翰林院庶吉士．仁和马三才篆额
赐进士出身．中宪大夫．直隶徽州府知府．前礼部主客情吏司郎中．余姚胡孝书丹
夫广乐之陈，始条理于金奏。名蓝起仆，苟非鸿钟肇鸣，上彻九天，下震九地，奚以普度幽明，而住持三宝哉？本寺前代弘法有人，上感帝王供养，远致海外庄严；凡百珍异，精妙殊绝寻常。逮乎胜流不作，日坠日消；朅求苟完，集缘恒艰。几成复辍，虽梯天苇海，不足以喻云。自易庵法师之来也，渐整旧规，随机善导四众。故良缘辏集，诸功德展转成就。正殿元独毘卢佛一尊，座下惟侍托塔毗沙门、护法韦驮而已。四旁周围，前立二十天，後坐十八应真。易庵以为华严境界，有主有伴。於是左增长子大行普贤愿王，右增小男大智文殊师利法王子。至於藏殿，起於圜池，正犹龙藏之在香海，关棙潜通，随推旋运靡滞。其中八方安置经函，高列三十三天。复上下迭彰，双垂两象，而外环之以杰阁。始者零星朽蚀，阁欹尘霾。池阏泥泞，游踪断绝，路径草荒。一旦焕然改观，佥莫不以为出於意外矣。而易庵夙愿弥深，经营益力。於是建层楼以撑霄汉，铸鸿钟以觉愚蒙。噫！抑岂非所谓隆替有时，得人则兴者欤？夫其习讲而遍开五教，参禅而备究五宗。兼之结印加持，梵呗布萨，罔非素业，诚如来之所使也。是以木材集而绳墨使，铜材集而炉鞴具。权舆造化，自有大势。天不思议，大士冥为之绩，又何必扇飈飞廉、扬烈荧惑，借巧于班倕，藉力于贲获哉？若今楼已翬飞，而钟已悬缀矣。虽然，曷可徒标而徒扣耶？良以主者既净尸罗，奉迦维显密，单复之付授，即謦欬无遮而功不唐捐。夫金声肃物，又况其大者乎哉？彼三界羣萌，沈迷於顺逆之境。冥冥长劫，故於晨朝暮夕，如法曳绠举撞。鸿钟连鸣，鍠鍠然，[龙/口][龙/口]然，而[音*共][音*共]然。上彻诸天以警，其乐本无常，翻为苦因，而五欲不足恋也。下震地狱以醒，其苦从何来，情忘业消而罪性自空也。展转鸣之不已，其为利益顾不钜哉？乃为铭曰：
层楼峥嵘出云烟　鸿钟蚤暮轰大千　竦破地狱警诸天　舍乐归真解缚缠　刀轮摧折火停燃
地藏本愿竟无边　晋水阐教启金诠　先後易庵若比肩　三僧建立近十年　终古兴隆辉梵筵
万厤戊寅岁，冬十月吉旦，沙门如通立诸应元校镌

[book_title]慧因寺志卷之七
碑记
圣旨拨赐田山省劄公据
正月二十八日，奉　圣旨，临安府见拘籍盐官县造伪会张阡二等二十八家，共田产乙千余亩，上米五百硕。日下并拨赐慧因高丽教寺，永远为业。可劄下安边所施行。右劄付慧因高丽教寺。景定五年正月(印)日。　八月二十一日，恭准　宣谕，指挥付去高丽寺僧慧经状一纸，并安边所契勘至吏单一纸，可将已阡拨田，令本寺先次管业，余田催促扦钉了。
所有未张阡二屋宇、柴山、什物，日下并行拨　赐高丽寺为业。　降下御前慧因高丽教寺知事臣僧慧经状：
本寺今年正月二十八日，恭准　圣旨，令都省劄下安边使所，将临安府见拘籍盐官县伪会张阡二、章舜臣等二十八家田地产业一千余亩，日下并拨　赐本寺，永远为业。二月十七日，再准　圣旨，令内辖司贴子，下临安府，契勘屋宇等物在与不在。所拨与高丽寺田地上，并行拨赐岁收租课，添助供众。专一崇奉　　宁宗皇帝、　恭圣仁烈皇太后神御，及　皇姑成国公主攒所香火。本寺恭准　指挥收领省劄，前往盐官县元委官厅交业。县吏万英贪图，拖延半载，今来止交到章舜臣等二十家田地，共计六百一十二亩，共上米麦三百八十硕。尚有章舜臣名下合没柴山一伯五十三亩，并被计阿五、郑良辅等冒名强占，没籍田五十余亩，及各人住屋等物，未蒙官私尽数交付本寺。近具状连交业细单，投安边使所陈乞。蒙台判呈给已交业据，仍牒临安府通判南厅，催扦其余未尽田山。今被所吏职级，观望不与行移。伏乞　指挥再劄下安边使所行下所委官，将柴山、田产、屋宇等物并行交付本寺，永远为业。伏候指挥　除已劄下安边所，遵依　宣谕指挥施行，并劄临安府照应外，　右劄付慧因高丽教寺照应，准此。　景定五年八月(印)日
提领安边所　照得近准　景定五年正月空日
尚书省劄子：正月二十八日，奉　圣旨，临安府见拘籍盐官县造伪会张阡二等二十八家，共田产一千余亩，上米五伯石。日下并拨赐慧因高丽教寺，永远为业。可劄下安边所施行。右劄付提领安边所，本所节次催促扦拨。据临安府通判南厅申缴到所，委官仁和县尉何迪功申具至，已扦拨田，共六百一十三亩一角二十四步，已先给据付高丽寺，照数管业外。续又准　尚书省劄子：八月二十一日，恭准　宣谕指挥付去高丽寺僧慧经状一纸，并安边所契勘至吏单一纸，可将已扦拨田，令本寺先次管业。余田催促扦钉了办。所有张阡二等屋宇、柴山、什物。日下并行拨赐高丽寺为业。右劄付提领安边所遵依宣谕，指挥施行。准此。本所除已牒两浙运司及通判南厅，严催所委官速与扦拨余田，仍追计阿五等，究问强占因依。及帖盐官县、德清县、乌程县遵依　宣谕指挥，逐一开封照帐给付，取本寺交领状，申并牒运司及通判南厅督催，仍将元索到估帐给据付高丽寺照应外。近据仁和县尉何迪功申，准所帖仰扦钉盐官县犯伪会人章舜臣没籍柴山二段，计一伯五十三亩，坐落十七都桐扣佛日寺西，拨赐　御前高丽寺为业事。本职遵禀指挥，除已将带合千人李庆等前诣地所，唤集都保严杲及元看山人王六一、王七十指引，逐一扦钉讫。取到高丽寺交领文状在前，所有自余田产，见系长安镇官自行扦钉外。一段六十亩，坐落姚花尖峰：东至吕进　山，西至太乙宫，南至水漊，北至姚花尖峰。其山上有松树、杂柴草一段，一百八十六亩，其山与章舜臣、兄章舜举合，受内将西首一半九十三亩，坐落金竹岭：东至章舜举分受山，西至章舜举自己山，南至水漊，北至金竹岭。其山上有松树及杂柴草，其高丽寺交领文状，缴连在前申所照会。又据临安府通判南厅申，准所牒及转运使衙行下扦钉张阡二伪会案内，章舜臣家没官田产，拨赐高丽寺为业事。本厅遵禀指挥，牒委长安镇监镇扦钉。今据长安监镇赵文林申，即已差人行下第十五都、第十六都保正，根括到章舜臣等家自余田产，共六十四亩零四十五步。即已唤集佃户，赴厅承认，躬亲将带合千人等，同高丽寺都寺僧慧经往地所。勒保正备土峰牌，於各处田所扦钉及具申。本县发下元抄籍首尾官尉吏，到地开封，将各家屋宇、什物交还讫。今取到高丽寺僧慧经交领六十四亩、四十五步租户姓名文状外，申乞照会。本厅今据所申，合行备申，申所照会。本所契勘得除已给已扦拨田公据外，今来续扞桐扣佛日寺西，柴山一伯五十三亩，又第十六都田产六十四亩、四十五步，两项田山并未据给据付本寺照应。今取索到通判厅元行案祖，开具上项田山四至坐落，下项取呈承▆书，拟欲给据。奉　提领大监刑部台判给须至给据者，　先扦到田地，共计六伯一十三亩、一角二十四步，续扦到田山共计二伯一十七亩、四十五步。　右今给据付　御前慧因高丽教寺知事僧慧经仰收执照应管业。　景定五年十月(印)日给
高丽国相元公置田碑
宋元丰初年，晋水法师主惠因华严讲席。夙通三观妙义，圆音溥畅。自五季以来，颓纲堕绪，迨是复振，学者归仰，风闻四方。越八年，高丽僧统义天，本以王子舍位，克志大法。航海而来，受教尘下。即达其道，嗣王法延。暨归本国，号「大觉国师」，化行两地。越十七年，国母施白金於寺。宫构杰阁，奉安三译《华严》经典；庄严卢舍那佛，洎普贤、文殊像设。金碧璀璨，瞻仰一新。以故名其寺曰「高丽」，以慧因为「大觉道场」，迨二百年矣。轮云相代，隳弛因之。今太尉渖王益绍先志，皇庆元年冬，遣使咨议参军洪瀹，大护军蒋得渲亲从护军林宣、中军将金完之、郎将吴仲景等。黻藻完缮，靡饰□庸，百费具举。且以疏徵慧福，承乏兹席。仍施经律金藏卷帙，袭置阁上，晨夕薰崇。今二年春，相国退翁元公走价李孝道、高□才，齎施来杭。督印经典一藏，盛以髹函，置于宝轮藏中。复市负郭良田，归于常住，永充僧饭。僧之供，岁为转诵，则法食两施备矣。惟如来以佛法付国王、大臣，正欲维持教法，流布後世，与天地相为长久。今功德主渖王主于上，退翁元相成于下，不负如来付嘱初意。尊君敬法，诚所未有。惧无以垂不朽，故书其颠末於碑阴云。
延佑元年三月　　日，住山慧福识
置舍到田土百顷
一段四十亩，坐落嘉兴路嘉兴县永安乡三十八都地字围民田，置到沈提举田。
一段一十亩，坐落嘉兴路嘉兴县迁善乡三十五都东埠钳字围民田，置到沈一官田。
尚书省牒
礼部状：承都省付下杭州，奏准赦书节文。应天下有山川灵迹，旧来有名德僧道为众师法；未有赐爵秩、諡号、师名，仰所属勘会闻奏，特加封赐。据僧司等处，括责到南山慧因教院，住持神鉴大师希仲状称，前住持传贤首教，晋水大法师净源委有名德，为众师法。本部看详，合取自朝廷指挥。
牒奉
敕宜赐崇教大师。牒至，准（御书）
敕，故牒（御书）。
崇宁三年十二月　日牒
中大夫．守右丞邓
中大夫．守右左丞张
司空左仆射
高丽众檀越布施增置常住田土碑
置到余庆寺福寺主民田，乙顷三十六亩、乙百四十步共乙契，租米乙百乙十乙石、九斗五升。坐落嘉兴路嘉兴县迁善乡三十四都吴字围。
置到永裕庵安山主周八副使等民田，乙顷七十九亩、二十四步共九契，租米乙百三十五石、四斗三升，坐落嘉兴路嘉兴县思贤乡三十四都问字等围。
置到时思庵立大师民田，三十亩、三角共乙契，租米二石、五斗，坐落嘉兴路嘉兴县迁善乡三十四都吴字围。
置到善现院源主民田，一十一亩共一契，租米八石、二斗五升，坐落嘉兴路嘉兴县迁善乡三十五都三往字围。
太尉渖王　疏请无言教讲，主持杭州路高丽惠因华严教寺，开堂说法，领众焚修。祝延　圣寿万年者。圆宗深证，法师锺晋水之英道统亲传，王子盛东藩之教。睠彼云林胜践，犹吾乔木故家。佛智灵源无言教宗主，悟自《华严》，空诸法界，四登宝座。既尝围绕象龙，高踞玉岑，端可鞭笞鸾凤。敢轻付托，实重弘通。结三生未了之缘，益坚誓愿；成万古不磨之业，何俟它人？雨施云行，天长地久。
延佑二年九月　日疏
推忠揆义协谋佐运功臣．开府仪同三司．太尉．上柱国．驸马都尉．渖王璋(〈太尉渖王疏请〉起皆赵子昻书)
大功德主渖王请疏
太尉渖王：浙江杭州高丽慧因华严寺实我东国王子　大觉国师传法道场，令劝请　景岩福主住持祝延　圣寿者。惟成家法王子有饮浙江水千亿年，心持大藏《华严经》，得跨蓬莱风三万里。意扬舲东海，卓锡西湖。景岩福公讲主，妙运玄枢，洞融法界。清挹吴山标致，识禀辽天宏探。晋水渊源，德当此地。睠兹旧物，贲以新函。续　大觉国师，一点法灯，长明不昧。祝　当今　皇帝万年，睿算无疆惟休。谨疏。
皇庆二年三月(印)日疏
推忠揆义协谋佐运功臣、开府仪同三司．太尉．上柱国．驸马都尉渖王，使臣谘议参军洪瀹等，祗奉　本国王命，届古杭印造大藏尊经五十藏，施诸名刹。杭之上竺、下竺、集庆、仙林、明庆、演福、慧因、崇先、妙行、青莲、惠力皆有焉。督临之暇，挟二三友，散策湖滨，因投本寺。唯见凝尘满座，风景萧然，兴感形怀。　大觉国师受经之地，隳弛若此。即寺僧福提点，访以能任起废之责者，以余应之。於焉疏词下贲，今主兹席。时壬子十有二月也。粤明年夏，公賫至　大功德主渖王疏命，光被泉石，不敢秘私其美，勒诸坚珉。然寺之逋积日滋，公规所以救药之道。甲寅初，元被命入都，即以上事启达　王听。钧旨：剃僧十员，发帑　济庶，慧灯永耀，坠绪复缉。恐湮　扶颠之始末，书以告於来者云。
延佑元年六月　日住持慧福记
长生天气力里，大福廕护助里，　皇帝圣旨。管军人官人每根底、军人每根底、城子里达鲁花赤每根底、来往使臣每根底、众百姓每根底，　宣谕的　圣旨。　成吉思皇帝、　月忽仄皇帝、　薛禅皇帝、　完哲都皇帝、　曲律皇帝的圣旨里，和尚、也里可温、先生每，他的差发科敛休要者，告天祝　者麽道来。如今也依着先的　圣旨体例里，不拣甚麽差发科敛休要者，　告　天祝　寿者麽道。杭州有的益知礼普花的祖上高丽大觉国师葢来的高丽慧因寺，有的佛智灵源寂照大师，教无言宗主做住持。那寺里贤首宗为显藏经的勾当，在意整治，开《华严经》讲，每年修忏做好事麽道，佛智灵源寂照大师教无言宗主，他每根底执把行的　圣旨与了也。这寺里使臣每休安下者，铺马祗应休与者，仓粮商税休要者。慧因寺管的下院普门、法兴寺。本宗崇先寺里的和尚每，依着他的言语里行者。玉岑山地土、园林、物业，不拣是谁，休倚气力侵占者。但属他的田地，水土、园林、碾磨、店铺、人口、头疋，解典库，不拣甚麽事产，没体例的人每，休夺要搔扰者。佛志灵源寂照大师，教无言宗主根底，有了　圣旨麽道。没体例的勾当休做者，做呵，他每不怕那甚麽。　圣旨俺的。　马儿年四月初十日，大都有时分写来。
玺书垂护出彤庭　岑玉辉腾拱万灵　老衲承恩知有报　一罏檀篆讲圆经　法界惟心任卷舒　摩尼朗映大毘卢
愿将华藏重重境　冋向皇元混一图　古涧深湍演法轮　高峰拥翠俨真身　云林物　咸欣忭　天子延年亿万春
住持僧明教谨颂
舍田看阅大藏经志
我佛慈悲，恢廓幽宗，启明妙道。弘推详核，包广体微。大演三乘之文，用圆旷劫之果。愿行至博，际遇良难。吉刺实思，自揆庸才，得沾玄化。念四恩之至重，悯羣迷之未觉。谨以中统钞三百，定规置田土，舍入天竺、高丽、净慈三寺各一百。定岁以一月为约，命僧繙阅三乘妙典，一大藏所集殊勳。上以祈国家之福，下以报父母之恩，旁资众有共成正觉。惧是缘久遂湮没也，用刻之石。敬示三寺典职同是，永以图悠久者。
诵经月分：
上竺天台灵感观音教寺　正月
高丽慧因高丽华严教寺　五月
净慈报恩光孝禅寺　　　九月
本寺置到杭州路盐官州东昌亭乡田五十亩
延佑四年　月　日吉刺实思志
耆旧：惠灯、惠满、惠胜
知事：大章、大全、惠节、惠义、惠权
提点：福吉祥
佛智灵源大师．住持华严宗主　明教立石
朝散大夫．同知杭州路总管府事吉刺实思
同妻古都的个
男和尚
女佛奴

[book_title]慧因寺志卷之八
传志
唐定慧禅师传法碑
唐裴休撰
释宗密，姓何氏，果州西充人也。家本豪盛，少通儒书。欲千世以活生灵，负俊才而随计吏。元和二年，偶谒遂州圆禅师。圆未与语，密欣然而慕之，乃从其削染受教。此年进具于拯律师，寻谒荆南张，张曰：「汝传教人也，当宣道於帝都。」复见洛阳照禅师，照曰：「菩萨人也，谁能识之？」末见上都华严观，观曰：「毘卢单藏，能随我游者，其唯汝乎！」初在蜀，因斋次受经，得《圆觉》十二章，深达义趣，誓传是经。在汉上，因病僧付《华严》句义，未尝隶习，即尔讲之。由是乃着《圆觉》、《华严》，及《涅盘》、《金刚》、《起信》、《唯识》、《盂兰盆》、《法界观》、《行愿》等经疏钞及法义类例、礼懴修证、图传纂略。又集诸宗禅言为禅藏，总而序之，并酬答、书偈、议论等。又《四分律疏》五卷，《钞悬谈》二卷，凡二百许卷，图六面。皆本一心而贯诸法，显真体而融事理，超羣有於对待，冥物我而独运矣。密每入内殿，问其法要。太和二年庆成节，徵赐紫方袍，为大德。寻请归山。会昌元年正月六日，坐灭於兴福塔院，俨若平日，容貌益悦。七日迁於函，其自证之力可知矣。其月二十二日，道俗等奉全身于圭峰。二月十三日茶毘，得舍利数十粒，明白而润大。後门人泣而求诸煨中，必得而归，悉敛藏於石室。其无缘之慈可知矣。俗龄六十五，僧腊三十四。遗诫令「舁屍施鸟兽，焚其骨而散之，勿塔。勿得悲慕以乱禅观。每清明上山，必讲道七日而後去。其余住持仪则当合律科，违者非吾弟子。」初，密道既芬馨，名惟烜赫；内众慕羶既如彼，朝贵答响又如此。当长庆元和已来，中官立功执政者孔炽，内外猜疑，人主危殆。时宰臣李训酷重於密；乃开成中，伪甘露发，中官率禁兵五百人出合，所遇者一皆屠戮。时王涯、贾餗、舒元舆方在中书会食，闻难作奔，入终南投密。唯李训欲求翦发匿之，从者止之，训改图趋凤翔。时仇士良知之，遣人捕密入左军，面数其不告之罪，将害之。密怡然曰：「贫道识训年深，亦知其反叛。然本师教法，遇苦即救，不爱身命，死固甘心。」中尉鱼恒志嘉之，奏释其罪。朝士闻之，扼腕出涕焉。或曰：「密师为禅耶？律耶？经纶耶？」则对曰：「夫密者，四战之国也，人无得而名焉。都可谓大智圆明、自证利他大菩萨也。」是故裴休论譔云：「议者，以师不守禅行，而广讲经论。游名邑大都，以兴建为务。乃为多闻之所役乎？岂声利之所未忘乎？嘻！议者焉知大道之所趣哉？夫一心者，万法之惣也。分而为诫定慧，开而为六度，散而为万行。万行未尝非一心，一心未尝违万行。禅者，六度之一耳，何能惣诸法哉！且如来以法眼付迦叶，不以法行。故自心而证者为法，随缘而起者为行，未必常同也。然则一心，万法之所生，而不属於万法。得之者，则于法自在矣；见之者，则于教无碍矣！本非法，不可以法说；本非教，不可以教传。岂可以轨迹而寻哉？自迦叶至富那奢凡十祖，皆罗汉所度，亦罗汉。马鸣、龙树、提婆、天亲始开摩诃衍，着论释经，摧灭外道，为菩萨唱首。而尊者闍夜独以戒力为威神，尊者摩诃独以苦行为道迹。其他诸祖，或广行法教，或专心禅寂，或蝉脱而去，或火化而灭，或攀树以示终，或受害而偿债。是乃法必同，而行不必同也。且循辙迹者，非善行；守规墨者，非善巧。不迅疾，无以为大牛；不超过，无以为大士。故师之道也，以知见为妙门，寂静为正味，慈忍为甲盾，慧断为劒矛；破内魔之高垒，陷外贼之坚阵，镇抚邪杂，解释缧笼。遇穷子则叱而使归其家；见贫女则呵而使照其室。穷子不归，贫女不富，吾师耻之；三乘不兴，四分不振，吾师耻之；忠孝不并化，荷担不胜任，吾师耻之。避名滞相，匿我憎慢，吾师耻之。故遑遑于济拔，汲汲于开诱，不以一行自高，不以一德自耸。人有依归者，不俟请则往矣；有求益者，不俟愤则启矣。虽童幼不简於应接，虽鷔很不怠於叩励。其以阐教度生，助国家之化也如此。故亲师之法者，贫则施，暴则敛，刚则惰，戾则顺，昏则开，惰则奋；自荣者慊，自坚者化，徇私者公，溺情者义。凡士俗有舍其家与妻子，同入其法、分寺居者；有变活业、绝血食、持戒法，起家为近住者；有出而修政理，以救疾苦为道者；有退而奉父母，以丰供养为行者。其余憧憧而来，欣欣而去；扬袂而至，实腹而归。所在甚众，不可以纪。真如来付嘱之菩萨，众生不请之良友。其四依之人乎？其十地之人乎？吾不识其境界庭宇之广狭深浅矣！议者又焉知大道之所趣哉？其为识达大人之所知心为若此也。密知心者多矣，无如昇平相国之深者，葢同气相求耳。宣宗再阐真乘，万善咸秩，追諡曰『定慧禅师』。塔号『青莲』。持服执弟子礼，四众数千百人矣。」
清凉国师传
唐裴休撰
唐清凉国师，讳澄观，字大休，会稽人。姓夏候氏，生於玄宗开元戊寅。身长九尺四寸，垂手过膝，口四十齿，目光夜发，昼乃不眗。天宝七年出家，肃宗二年受具。是年受诏入内，敕译《华严》。初受具时，即以十事自励，乃曰：「体不捐沙门之表；心不违如来之制；坐不背法界之经；性不染情碍之境；足不履尼寺之尘；脇不触居士之榻；目不视非仪之彩；舌不味过午之肴；手不释圆明之珠；宿不离衣鉢之侧。」从牛头忠、径山钦，问西来宗旨。遥禀于贤首国师《华严》圆旨。代宗大厤三年，诏入内，与大辩正三藏译经，为「润文大德」。既而辞，入五台大华严寺，覃思华严。以三地圣人，栖身佛境，心体真如。犹於後得智，起世俗心，学世间解。繇是博览六艺图史、九流异学、华夏训诂、竺经梵字，及四围五明、圣教世典等书，靡不该洽。德宗建中四年，下笔着疏，先求瑞应。一夕，梦金容当阳山峙，光相顒顒。因以手捧咽面门。既觉而喜，以谓获光明遍照之徵。自是笔无停思，乃以信解行证，分《华严》为四科理，无不包观。每慨旧疏未尽经旨，唯贤首国师颇涉渊源，遂宗承之制疏。凡历四年而文成。又梦身为龙，矫首南台，尾蟠北台，宛转凌虚，鳞鬛曜日。须臾，变百千数，蜿蜒青冥，分散四方而去。识者以为流通之像。初为众开讲，感景云凝空，盘旋成葢，久而不散。又为僧叡等着《随疏演义》四十卷，《随文手镜》一百卷。贞元十二年，上遣河东节度使．礼部尚书李诜备礼，迎观入京。特旨同罽宾般若三藏，翻译乌茶国所进《华严》後分梵夹。帝亲预译场。一日不至，即差僧寂光依僧欲云：「皇帝国事因缘，如法僧事，与欲清净。」观承睿旨，翻宣既就，进之。帝命开示《华严》宗旨，羣臣大集。观陞高座曰：「我皇御宇，德合乾坤，光宅万方，重译来贡。东风入律，西天输越海之诚；南印御书，北阙献朝宗之敬。特回明诏，再译真诠。光阐大猷，增辉新理。澄观顾多天幸，钦属盛明，奉诏译场，承旨幽赞。拚跃兢惕，三复竭愚。露滴天池，喜合百川之味；尘培华岳，无增万仞之高。极虚空之可度，体无边涯，大也；竭沧溟而可饮，法门无尽，方也；碎尘刹而可数，用无能测，广也。离觉所觉，朗万法之幽邃，佛也；芬敷万行，荣耀众德，华也；圆兹行德，饰彼十身，严也；贯摄玄微，以成真光之彩，经也。总斯七字为一部之宏纲，则无尽法门斯过半矣。将契本性，非行莫阶。故演普贤行海。行起解绝，智证圆明矣。」帝大悦，赐澄观紫方袍，号「教授和尚」。其後，相国齐抗请撰《华严纲要》三卷。相国李吉甫请述《正要》一卷。又为南康王韦臯着《法界观玄镜》一卷；仆射高崇文请着《镜灯说文》一卷；司徒严绶请撰《三圣圆融观》一卷；节度使薛华、拾遗白居易请制《七处九会华藏界图》、《心镜说文》千卷。又与僧录灵邃等十八首座、三学上流制《华严》、《圆觉》、《四分》、《中观》等经律论关脉三十余部。皆古锦纯金，随器任用耳。十五年，受「镇国大师」号。四月帝诞节，敕有司备仪辇，迎「教授和尚」澄观入内殿，阐扬《华严》宗旨。观陞座曰：「大哉真界，万法资始。包空有而绝相，入言象而无迹。妙有得之而不有，真空得之而不空。生灭得之而真常，缘起得之而交映。我佛得之，妙践真觉，廓净尘习。寂寥於万化之域，动用於一虚之中。融身刹以相含，流声光而遐烛。我皇得之，灵鉴虚极，保合太和。圣文掩于百王。湻风扇於万国。敷玄化以觉梦，垂天真以性情。是知不有太虚，曷展无涯之照？不有真界，岂净等空之心？华严教者，即穷斯旨趣，尽其源流。故恢廓宏远，包纳冲邃，不可得而思议矣。指其源也，情尘有经，智海无外。妄惑非取，重玄不空。四句之火莫焚，万法之门皆入。冥二际而不一，动千变而非多。事理交涉而两忘，性相融通而无尽。若秦镜之互照，犹帝珠之相含。重重交光，历历齐现。故得圆至功於顷刻，见佛境於尘毛。诸佛心内众生，新新作佛；众生心中诸佛，念念证真。一字法门，海墨书而不尽；一毫之善，空界尽而无穷。语其定也，冥一如於无心，即万动而常寂。海湛真智，光含性空。星罗法身，影落心水。圆音非扣而长演；果海离念而心传。万行忘照而齐修；渐顿无碍而双入。虽四心彼广，八难顿超。而一极唱高，二乘绝听，当其器也。百城询友，一道栖神。明正为南，方尽南矣；益我为友，人皆友焉。遇三毒而三德圆，入一尘而一心净。千化不变其虑，万境顺通於道。契文殊之妙智，宛是初心；入普贤之玄门，曾无别体。失其旨也，徒修因於旷劫；得其门也，等诸佛於一朝。谛观一尘，法界在掌。理深智远，识昧辞单。尘读圣聪，退坐而已。」帝时默湛海印，朗然大觉，顾谓羣臣曰：「朕之师，言雅而简，辞典而富。扇真风於第一义天，能以圣法清凉朕心。仍以『清凉』赐为国师之号。朕思从来，执身、心、我、人，及诸法定相，斯为甚倒。」羣臣拜贺，顶奉明命。於是中外台辅重臣，咸受八戒一日。帝问师曰：「华严所诠，何谓法界？」师曰：「法界者，一切众生身心之本体也。从本已来，灵明廓彻，广大虚寂，唯一真境而已。无有形貌而森罗大千；无有边际而含容万有。昭昭於心目之间，而相不可覩；晃晃於色尘之内，而理不可分。非彻法之慧目、离念之明智，不能见。自心如此之灵通也，故世尊初成正觉，叹曰：『奇哉！我今普见一切众生，具有如来智慧德相；但以妄想执着，而不能证得。』於是称法界性，说《华严经》。总该万有，即是一心，无碍融通，故名法界。」帝天纵圣明，一听玄谈，廊然自得。於是敕有司铸印，迁国师统冠天下缁徒，号「僧统清凉国师」。开成三年三月六日，师将示寂，谓其徒海岸等曰：「吾闻偶运无功，先圣悼叹。复质无行，古人耻之。无昭穆动静，无纶绪往复。勿穿凿异端；勿顺非辩伪；勿迷陷邪心；勿固牢鬬诤。大明不能破长夜之昏，慈母不能保身後之子。当取信於佛，无取信於人。真离玄微，非言说所显。要以深心体解，朗然现前。对境无心，逢缘不动，则不孤我矣！」言讫而逝。师，生历九朝，为七帝门师。(九朝者：唐玄宗、肃宗、代宗、德宗、顺宗、宪宗、穆宗、敬宗、文宗。七帝者，即代宗以下。)春秋一百有二，僧腊八十有三，是为华严六祖。文宗深沐法泽，崇仰恸悼。特辍朝三日，重民缟素。奉全身塔於终南山。未几，有梵僧到阙。表称於葱岭见二使者凌空而过。以咒止而问之。荅曰：「北印度文殊堂神也，东取华严菩萨大牙，归国供养。」有旨启塔，果失一牙，唯三十九存焉。遂闍维，舍利光明莹润，舌如红莲色。仍諡号「清凉国师妙觉之塔」。相国裴休奉敕撰碑，其铭曰：
宝月清凉　寂照法界　以沙门相　藏世间解　澄湛含虚　气清钟鼎　雪沃剡溪　霞横缑岭　真室寥敻　灵岳崔嵬　虚融天地　峻拔风雷　离微休命　实际庞鸿　奉若时政　革彼幽蒙　烱乎禹质　元圣孕灵　德云冉冉　凝眸幻形　谷响入耳　性不可为　青莲出水　深不可闚　才受尸罗　奉持止作　原始要终　克谐适莫　凤藻璝奇　遗演秘密　染翰风生　供盈二笔　欲造玄关　咽金一像　逮竟将流　龙飞迁扬　疏新五顶　光衔二京　跃山法界　功齐百城　万行分披　华开古锦　启迪羣甿　与甘露饮　燮赞金偈　怀生保乂　圣主师资　聿兴遐裔　贝叶翻宣　译场独步　谈柄一挥　几回天顾　王庭阐法　倾河涌泉　属辞纵辩　玄玄玄玄　紫衲命衣　清凉国号　不有吾师　孰知吾道　九州传命　然无尽灯　一人拜锡　统天下僧　帝网冲融　潜通万户　历天不周　同时显晤　卷舒自在　来往无踪　大士知见　允执厥中　西域供牙　梵伦遽至　奏启石验　嘉风益炽　敕俾图真　相即无相　海印大龙　蟠居方丈　哲人去矣　资何所参　即事之理　塔锁终南
文宗御赞曰：
朕观法界　旷阒无垠　应缘成事　允用虚根　清凉国师　体像启门　奄有法界　我祖聿尊　教融海岳　恩廓乾坤　首相二疏　拔擢幽昏　闲气斯来　拱承佛日　四海光凝　九州庆溢　敞金仙门　夺古贤席　大手名曹　横经请益　仍师巨休　保余遐厤　爰抒颛毫　式扬茂实　真空罔尽　机就而驾　白月虚秋　清风适夏　妙有不迁　缘息而化　邈尔禹仪　焕乎精舍
宋杭州南山慧因教院晋水法师碑
朝散郎．权发遣福建路计度转运副使公事．兼劝农使．飞骑尉．借紫曾旼撰
朝奉郎．新差权知楚州军州．兼管内劝农事．飞骑尉．借紫吕康卿书并题额
元佑三年冬十有一月庚午，中兴贤首祖教晋水大法师示寂于杭州南山之慧因院。即是年闰月丙午茶毗，以舍利建塔于院之西北，维遵本教故也。门人神鉴大师希仲等永慕盛德，追纪行实，将刻之石，以信後世。谓予尝从法师游，因以为请。予为之考於释氏之学，昔者双林既灭，正法亦谢，一时末学，沦於邪小。故西竺马鸣大士，应期而生。闵彼世迷，示之道要，为造宗论，明一切法皆自一心。探其本，则发一心二门之义；穷其末，则尽三细六麤之相。业之圣凡染净，教之权实半满，囊括而无所移，区别而不可乱。故能会修多罗之旨，起摩诃衍之信，可谓有生之心镜，释门之义天者也。译传中国，贤首师闻其风而悦之。虽然，造论之缘，为化邪小。故一真之旨虽具，而十玄之义犹秘。随机示化，广略当然也。逮夫根行湻淑，道妙乃发，则有帝心大士探杂华之赜，集三重之观。而後心源究竟，论旨益着。葢论发其蕴，观则成之。异时殊方，圣揆则一也。而贤首之教，约法义五重，则教类分齐之所由辨也；穷法界三重，则心体相用之所自显也，所谓集大成者欤！是以通玄历疏十师而独赞其妙，清凉远在异世而追踵其武。圆融其德，於斯为盛。自唐之季，道运亦否。学於此宗者，或得少分，莫究大全。法统散离，二百年矣！道之将兴，必有所启。惟法师以高明之才，精微之学，兴於既坠，合於已裂；以为已任，殁而後已。自非夙受记属，葢於此不能与也。嗟乎！化缘遽毕，法炬遂隐。性海浩渺，孰为导师？此子之所以不得无述也。法师名净源，字伯长，自号潜叟。本泉州晋江杨氏，故学人以「晋水」称之。家世簪绅，幼传儒术。夙秉慧性，所学必达。既冠，肄业之暇，闲游禅林。因闻海印师一言，顿悟心地。志操勇决，遂辞亲出家。先是，法师母冯氏，尝梦梵僧宴坐其前，异光满室，因而有娠，即屏荤素茹。弥月之夕，复梦神人曰：「是子非常，当为法器。」以是，莫逆其志。年二十三，依东京报慈寺海达大师，以泛恩得度。明年，受具足戒。自是朝夕佛事，无复异念。负笈求法，百舍重跅。初受华严经观於华藏大师承迁。次受李通玄《华严论》於横海明覃。自北还南，时长水大师子璿造《首楞疏》，道行浙江，缙云仲希亲禀其义。二师亦以《圆觉》、《起信》等诸经论为人演说。法师徧参兼听，本末全尽。复传《还源观》於崑山清本、肇公《四绝论》於中吴秘思。所诣讲席，闻一知十，得意象外，游刃无间。旧德叹仰曰：「此教海义龙也。」圆融一宗，经观论章与其疏记钞解，凡数百万言。名义既多，科条亦博。有终身不能卒业者，故近世总持者，罕能该徧。讲《杂华》者则曰「清凉教」；讲《圆觉》者则曰「圭峰教」。宗途离析，未有统纪。法师於是推原其本，则教宗虽始於贤首，法义实出於《起信》。乃以马鸣大士为始祖，龙树、帝心、云华、贤首、清凉、圭峰以次列之。七祖既立，由是贤首宗裔，皆出一本。又离合五教以为十，皆清凉、圭峰之遗意，其发明之，则自法师始焉。道业既就，还乡省亲。泉人因请住州之清凉县。复出游吴，苏州请住报忠寺之观音院。故翰林学士沈公守杭州，又於大中祥符寺置贤首教院以延之。其後复住青墪之密印寺宝阁院、华亭之普照寺善住阁院，皆秀州请也。所涖道场，檀供遝至。给众之外，悉以印造教藏，所以广法财之施也。身衣布褐，自奉甚约。或欲为致赐衣名号者，皆却而不受，曰：「吾岂为世间名利恭敬者哉！」《华严》证圣、正元两疏，初与本经别行，艰於阅读。法师因准外与传注之，此合以为一。疏文浩博，先後交互，非深其旨，未易科解。经疏传合，学者便之。尝谓：「懴悔发愿，佛事之始也。」故制《华严》、《首楞》、《圆觉》三懴摩法，以严修证。谓思亲隆师，人伦之本也。故制《盂兰盆》、《贤首讳日》二礼赞文，以严报事。《华严》善财所参大善知识，凡五十四。《首楞》文殊所列圆通大士，凡二十五。皆依经显相，施於绘事。岁首陈供，法仪甚盛。阖境赞慕，常千余人。化恶起善，教利尤博。诸祖之教，既已流行。法师又谓：「《妙法莲花经》，天台、慈恩各有疏解。性相二宗，惟吾贤首则能融通为一。」於是摭而会之，益以新意，作《集义通要》十四卷。其笺他经也，则有《仁王护国般若经疏钞》。其扶律宗也，则有《遗教经疏节要》洎《广宣记》。其恢祖训也，《法界观》则有《助修记》；《还源观》则有《补解》；《金师子章》则有《云间类解》；《原人论》则有《发微录》；《肇论》则有《中吴集解》及《今模钞》，皆其手述也。余如《百门义海》、《一乘分齐》、《禅源诠序》等皆与之定科刊误。门人受之，通教意者授疏转讲，故学者益劝。凡门庭规范，多所建立。教行中夏，声被异域。高丽国王遥申礼敬。元丰中，寓舶人致书，以黄金莲华手炉为供。明州以闻，神宗皇帝恩旨，特听领纳。彼国王子义天出家，号「佑世僧统」。以书致师承之礼，禀问法义，岁时不绝。至元佑初，义天航海而至，因有司自陈，愿礼法师，亲近承听。朝廷从之，遣尚书郎杨杰，将会引伴至法师所，礼足席下。坐则侍侧，不敢拘礼。朝听夕请，岁余而後归。云华所造《华严搜玄记》、《孔目章》、《无性摄论疏》、《起信论义记》，贤首所造《华严探玄记》、《起信别记》、《法界无差别论疏》、《十二门论疏》、《三宝诸章门》，清凉所造《正元新译华严经疏》，圭峰所造《华严纶贯》，皆教宗玄要。五代兵火，久已亡绝。至是，义天持至座下，咨决所疑。既佚之典复行於世，法师之力也。法师立性方严，有质问者苟所不合，则必直之。虽遇贵势，不少屈也。尝曰：「直心不谄趣，道之本。未闻以法徇乎人者也。」故名震他方，而当世士大夫罕能知之；惟今镇南司徒吕公与之为方外之契。及义天之来，故尚书左丞蒲公镇杭，乃始识之。叹其苦志佛学，行解高妙。奏改慧因禅院为教院，请师居之。造祖师像及绘圣贤相，并供具用器等，皆蒲公与在位者同力办之。教藏诸部凡六百函，则义天所置也。义天既还，复以金书大经三译本，凡一百七十卷，象籖金轴，包匦严饰，归之法师以祝圣寿。议者谓贤首之教，自圭峰既殁，未有如兹日之盛者也。法师享年七十八，为僧五十四夏。前大期一日，命知浴僧子常曰：「翌日为吾设众浴。」是夕，俗徒浴罢，乃剃发澡身，更净衣，结跏趺坐堂上。召门弟子悉集曰：「吾五十余年，力兴祖教。愿心既满，今兹逝矣。祖师止观，行境玄妙。宜各精进，同趣华藏。」言讫，奄然如入深定者。坐踰浃日，颜色不动。公卿士庶，瞻礼悲慕，往来如市。茶毗之日，有光如金线出火中，盘结虚空。舍利无算，士庶求之，凿其地成坎，继日犹有获者。明年十一月，义天遣其徒赐紫寿介等三人，齎持《首楞》圆通绘像，诣塔荐奠。杭州以其事奏，至次年正月，朝旨听许修建。仍以金塔请法师舍利，以归其国。法师所度弟子曰广润大师昙真；昙真所度曰晋侁、晋伦、晋僊、晋仁、晋仪、晋偕、晋儒、晋佺、晋修凡十人。学徒传讲四方，累百余众。甘露正味，乳乳成就。神鉴大师实为上首。熙宁末，予闲居吴中，始深求《易》「穷理尽性，以至於命」之说。念古人之大体，散於百氏更千余年矣。道无不在，则释氏之门，有所谓因者不得而废也。始得《起信论》读之，考其说则曰：「所言法者，谓众生心，是心则摄一切法。」又曰：「依一心法，有二种门，一者心真如门，二者生灭门。」乃知天下之无二道也。信矣！葢人心惟危，道心惟微，唯精、唯一，允执厥中。尧以授舜，舜以授禹者也。操则存，舍则亡。出入无时，莫知其乡，惟心之谓与！孟子受之子思，子思受之曾子，曾子受之孔子者也。「心真如」，舜之所谓微，孔氏之所谓出入无时、莫知其乡者是也。「心生灭」，舜之所谓危，孔氏之所谓操则存、舍则亡者是也。《华严》四种法界统惟一真，则老耼氏之所谓「常无欲以观其妙」者，理法界也；「常有欲以观其窍」者，事法界也。「两者同出而异名，同谓之玄者」，理事无碍法界也。「玄之又玄，众妙之门」，则事事无碍法界者也。佛氏之与中国圣人，其异者特在名迹之闲耳！至其所同则若合符节焉。予既得其说矣。是时，法师方以《华严》、《起信》之义，为大宗师，乃从之游。以道相友於释氏之学，启发为多。故因神鉴之请，叙其本末而系之以铭。其辞曰：
道在天下　其体不二　本源於心　万法一致　圣人之兴　殊世异地　揆其所同　脗合无际　惟佛华严　法界有四　统惟一真　超诸义谛　良哉马鸣　融以法义　真如生灭　未始相离　本末五重　方便显示　译传中夏　康藏命世　终南元孙　云华适嗣　十玄交参　五教分齐　和会论观　通为一味　半千相望　孰为义继　晋水之生　体具正智　神启其众　见谓法器　出家从释　终达其志　颇黎梵境　总摄一切　帝网玄珠　迥绝拟议　法师慧目　独与之契　行境现前　发於文字　笔舌之端　庄严佛事　祖道中兴　教风远暨　世缘有终　与化俱逝　三昧光中　金毫显瑞　异邦浮海　来分舍利　我观法师　因圆德备　当知夙身　尝受密记　运兹宝乘　拯彼生类　勒文丰碑　以告後裔
镇南军节度．洪州管内观察处置等使．检校司徒．持节都督洪州诸军事．洪州刺史．知杭州军州事兼管内劝农使．充两浙西路兵马軡辖兼提举本路兵马巡检公事．柱国．东平郡开国公．食邑三千四百户．食实千五百户吕惠卿立
易庵通法师塔铭
法师示寂於天台国清寺，其弟子性省等，即寺之东隅，建塔以瘗师骨，持仇文学云凤所为状，乞铭於予。予衰倦不能文，然予壮时，与季弟光宅延师於平湖、华亭之间，开讲席也。先司寇胥峰府君，年望七矣，长师二十岁。重师真率，特扶杖稽首，为忘年交。葢予父子兄弟，与游者数十年，故颇悉其平生，是不可以倦辞，乃受状诠次。按：师讳如通，号易庵，末年复自号芦江老叟。享年七十三，僧腊五十九。本会稽陈留乡杭氏子。母潘氏，梦梵僧借宿，觉而举。师丰颐广颡，骸貌魁梧，竟与梦合。襁褓间，母恒指之曰：「若其僧乎！」年十五，家七人俱以疫死。师孑立无倚，乃忆母言，往诸暨抗乌山三德寺祝发焉。托大海为度师，参「万法归一，一归何处？」久之有省。海戒之曰：「正可勤心求进，勿生庆快。」遂诣径山万松和尚，决择心要。侍讲之暇，即担负米薪，崎岖山麓，不辞胼胝。时月亭得法师正与同学，自谓劳苦弗如也。久之，能契万松意旨。一日，松问曰：「如何是白云不系青山住？」师应声曰：「明月常悬古涧心。」事万松十二年，学益精。乃继临济正宗二十七世。後复游京师，抵少室，参核宗乘，绰有见解。师为人朴素坦夷，无矫行，无饰语。望之知其为硕德也。无论贤愚贵贱，皆喜近之。居恒言不出口，及登坛讲演，则振音朗朗，口如悬河。虽村夫妇稚，莫不竦动赞叹。以故学徒云集，檀越骈阗。瓶锡所至，营构所须，往往不呼而集，不速而成。始隆庆间，因大中丞抑庵陈公，请住杭之南山慧因寺讲法。营建已竟。偶锄下发得古碑，则镌有「易庵」二大字。上额御书旁小玺，剥蚀不可考。人大奇之，由此名震会城，爰及遐迩，无不向慕。嗣後吴越诸名山大刹，颓圮赖以饬、墟废赖以复者甚众。其最着则杭之灵隐为「西山第一丛林」，师为重建费四万金。万历甲午，至吾郡东塔为清凉国师道场。师准清凉遗意，说法度生，缁素咸服。殿宇像设，为之改观，不踰年而就。复为精严寺重构，钟楼垂成。寻赴国清之请。比至国清，先疉石成舆梁，以便行旅，然後鸠工缮殿。业有端绪，师忽不豫。方以良晨立栋梁，而即於是刻结跏趺坐，说偈言而逝，面色无异生时。时万历乙未腊之三日也。昔时杭之灵隐、台之国清与留都报恩寺，以同日废於火。今灵隐、国清皆师所创。而师之化去又与国清竖殿，同在一刻，岂非异数耶？所说偈，记者不详。中有「出台又入台」及「个中无去来」之句。方师在吾郡时，有终老天台之意，每形诸言。今游於国清，不惟遂所愿；观「出台又入台」之语，则师之前生故在台也。国清为丰干、寒山道场，以是推之，师之宿因，葢不可测矣。师虽不究心文字，而当机处时亦落笔数语。曾见其颂五宗宗旨者，有曰：「五宗五师吼，百兽尽狂走。龙象失威仪，狐兔难启口。白牛眠露地，一兽不见有。斗转与星移，日月怀中走。咦！当道铸成金狮子，正斋行下铁馒头。」师生平自甘辛苦，惟欲利物，其性使然。故在讲座则俨然严重，听者无敢屑。及下座归堂，即偕诸行人，十指并作。麤衣粝饭，主客共之。万历戊子、己丑两岁大饥，杭为尤甚。师设糜以振，存活者甚众。其种种高行，不能枚举。惟志其槩而为之。铭曰：
古貌端仪　山之云时　大度醕风　日之方昫　福德在躬
聿来檀施　名蓝欲倾　森森复树　吴越之间　法筵丕着
自始至终　精进弗替　天台何因　死归生寓　国清之阳
松霭郁炽　白骨斯埋　法身常住　垂千百年　神衞其处
吏部尚书．平湖陆光祖撰
双径林禅师塔碑
明中宪大夫．知湖广承天府事．兵部武选司郎中．前进士钱塘方九叙撰
师生沈氏，讳慧林，字万松，别号双径，杭之仁和人也。生禀异质，不类羣儿。稍长，耽玩佛书。授以世典，弃而弗观也。父母察其志，以为终不可夺，遂舍为法轮寺僧。寺在省城中，诸僧所习《瑜伽》荐亡之教，罔知出世大法。师独愀然叹曰：「此岂生死大事可能了耶？」素闻天目平舒老人道行超卓，即别其师实庵坚公，投礼老人，获闻心要。一日，宴坐林间，偶闻猿鸣之音，豁然有悟。别老人，入京师，徘徊诸讲肆中，研究玄奥。夜宿通堂，旁闻一僧，诵：「丹霞上堂，公案尤大」了了。是时伏牛空幻叟寓止广德，禅师乃诣叟，自陈所解，遂得法於空幻之门。已而入川峡，登峨峰，复归杭。岁在庚戌，师特造予曰：「吾年浸老，衰朽之相岂可久游人寰？兹欲别子，遁迹诸暨山中，以毕此颓龄耳。」乃以永明《心赋》一帙，留别而去。是後复迁径山，竟绝迹於城府矣。师素通三藏，尤精於《圆觉》、《金刚》、《法华》、《楞严》诸经。为人讲说，谆谆靡厌，其人领解乃止。予尝读《楞严》，诣师质疑，颇得其详。师之居径山也，道日益崇，修日益精；而四方从学，日益以众。经云「两足」者，其师之谓欤。丁巳春月，师忽谓众曰：「吾报将尽，当不久人世矣。」自是绝谷月余，时时惟啜涧水。至冬，微疾而化。目未瞑，犹涉笔书偈云：「七十六年，萍踪何倚？本无去来，应缘而已。」於时禽鸟哀鸣，瑞雪飞舞，众以为异云。师生成化壬寅四月十四日，卒於嘉靖丁巳十二月十五日。老寿七十有六，僧臈五十有八。葢自临济传法，以至於师，实二十六世也。缙绅与师交友者，若万总戎表、王郎中畿，予尤被厚於师，其为悲感何如哉！兹岁庚申，弟子性中等将建塔葬师，以为稔知师道者，莫予若也。乃以悦庵喜公状乞铭，乃为铭曰：
佛法有三　曰戒定慧　畴克兼全　是为高第　师禀异质　卓然早岁　性乐一乘　志卑六艺　初入法轮　厌於尘世　再礼平舒　洞乎实际　遐游京师　徧参讲肆　传心空幻　继统临济　峩峯既归　径山自憩　戒珠圆明　慧天澄霁　说法谭经　启蒙祛蔽　实惟利他　匪但自利　吾道无涯　死生罔逮　绝谷逾旬　趺坐而逝　嘱付羣徒　朗吟一偈　存鲜遗金　藏惟寸竁　新塔岿然　山灵拱衞　稽首以铭　垂诸万世

[book_title]慧因寺志卷之九
杂文
龙井记游
秦观(高邮人　少游)
元丰三年秋後一日，余自吴兴道杭，东还会稽。龙井有辨才大师以书邀予入山。比出郭，日已夕。航湖至普宁。遇道人参寥，问龙井。所遣篮舆则日以不时至，去矣。是夕，天宇开霁，林间月明可数毫发。遂弃舟，从参寥杖策，并湖而行。出雷峰，度南屏，濯足于惠因涧。入灵石隝，得支迳，上风篁岭。憩于龙井亭，酌泉投茗而饮之。自普宁，凡经佛寺十五，皆寂不闻人声。道旁庐舍或灯火隐显，草木深郁；流水激激悲鸣，殆非人间之境。行二鼓矣，始至寿圣院。谒辩才于潮音堂。明日乃还。
让讲教疏
诚(觉严寺法师)
东京觉严寺有诚法师，讲《华严经》厯席最久，学者依以扬声。其为人纯至，少缘饰。高行远识，近世讲人莫有居其右者。元佑初，高丽僧统杭海至，上表乞传持贤首宗教，归本国流通。奉圣旨下两街，举可以授法者，有司以诚上。诚上表辞曰：
「臣虽刻意讲学，识趣浅陋。特以年运已往，妄为学者所推。今异国名僧，航海问道，宜得高识博闻者为之。师窃见杭州惠因院僧净源，精练教乘，旁通外学。举以代臣，实允公议。」奉圣旨，依诚所乞。敕差朝奉郎杨杰馆伴至钱塘受法。
谨奏杭州乞将慧因禅院改为十方教院住持事
近准都督省付下杭州，奉据僧正司状，南山慧因禅院住持长老善思为患，乞别差人住持。寻勘得本州祥符寺僧净源。近有高丽国僧统义天奏闻朝廷，乞来本州礼谒净源，求学佛法。显有讲学戒行，闻于海外。州司给帖净源往慧因禅院，承替善思开讲住持。今据慧因寺知事僧晋仁陈状，当院元是禅院。今蒙本州补传教僧净源住持。窃知当州兴教寺元是禅寺。後来本州奏闻，永作十方教寺。乞依兴教寺敷奏，永作十方教院。州司勘会净源，委有讲学戒行，闻于海外。兼近据高丽国僧统义天，舍施到教藏经文、佛像什物，安着四方僧众，逐日焚香修礼传教，已有伦序。今来乞依兴教寺例，将慧因禅院改作十方教院住持，别无妨碍。伏乞朝廷，特降指挥本部寻符杭州。钞录兴教寺乞依十方传教住持令文去後。今据本州状钞录到嘉佑五年八月二十四日宁海军帖。近据僧正永兴等状，伏覩兴教寺奉使帖，请讲经僧梵臻归寺，作十方禅教住持。其梵臻戒节孤高，讲业清苦，众所归向，学者抠衣。今来兴教寺欲乞依本州天竺寺例，降敕永远作传天台教寺十方住持。本州寻勘会梵臻素有节行，为众所推，遂选请本僧住持。今欲乞将兴教寺依天竺寺例，作十方教寺住持。遂具状奏取敕旨。八月一日中书劄子，奉圣旨依奏。本部看详兴教寺元系十方禅寺，後来改作十方教寺。今来杭州所奏慧因院已是十方禅院，乞改为十方教院，依得兴教寺体例。
太中大夫．左仆射．臣大防
太中大夫．右仆射．臣纯如
太中大夫．守左丞．臣存
太中大夫．守右丞．臣宗愈
尚书（阙）
朝散郎．试侍郎．充实录修撰．臣佃等言
元佑三年五月　日
承议郎．祠部员外郎．臣翟思(未到)
朝散郎．守主客郎中．兼权．臣陈轩上
朝散郎．试给事中．臣顾临读
正议大夫．守门下侍郎．臣孙固省
太中大夫．尚书左仆射．兼门下侍郎．臣大防审
侍中（阙）
右劄依奏，
谨据如右，谨以申
闻，谨奏
（御宝）
录藏阁长明灯颂
姜召(峩睂人　钱塘令)
离娄之目，处闇室或不能覩，灯处之，皎如也；澄公掌居玄夜，或不能照，灯在之，了如也。故大雄氏以方便力，救黑暗界，藉其光，诱其人。佛所以有然灯名，法所以有传灯义，大抵长明灯，是其蕴乎！夫日主昼，太阳之精，中则昃，昃则没，我长明灯不没；月主夜，太阴之精，满则亏，亏则尽，我长明灯不尽。日月尚尔，况小光、小明哉！要自积苦为海，举足见溺；积邪为山，举手见碍。竟不髣髴，或髣髴之，不克成就之，言之可为长叹。我邑中有俊杰，主此然灯，精进成就於宝融寺经藏院。且夫兰炷爇火，吾见其盛，未见其微也。铁盆盛膏，吾见其增，未见其减也。一笼而四时长花满室，而终岁不夜。人见之者，一作礼，眼蒙利；再作礼，心蒙爽。悟照目相，照了内外，由是洞彻。然则终日见灯，未尝见灯；终日不见灯，未尝不见灯。夫达观者乃如是也。意者不独于此，直上照一天、二天，乃至三十三天，无门不辟，恒沙善人由兹而入；直下照一地、二地，乃至一十八地，有狱皆开，多劫罪人，因兹而出。若然者四维上下虚空，可思量不？不可思量。助我长明灯，实相功德，亦复如是。三数年内，愿铭颂之间，迫贱事未构斯文。一朝染目疾，朦胧而不自审何从得也。遂梦神人语迈曰：「子於长明灯，其有负乎？」迈应声而寤，寤而起，起而作颂，明日目愈。颂曰：
见外灯见明　见内灯长明　万恶自光中灭　万善自光中生　不见一灯　百千万亿灯　乃至於无穷  不见一人　百千万亿人　归之於大同　空即是色　色即是空　弟子作颂　允执厥中
此唐高迈笔也。慧因有灯，实类之。漫书以畀比邱主者。万厯戊寅秋，峩眉发僧识。寺僧如通拜赞曰：
有发真僧世所希　三十二应未为奇
琴堂一片中秋月　涉入华严无厌齐
重修慧因寺准提阁缘疏
黄汝亨(仁和人　寓庸)
南山有寺，初曰「惠因」。忠武肃王奉旨於唐。继称「高丽」，义天世子弘[矢*见]於宋。楼函藏教，为华严名刹之首；阁起准提，通普门示现之神。迨元丁未，而阁并化为劫灰。至今庚戌，而殿亦危於飘瓦。危者，摧颓风日，蛊饬宜坚。灰者，销灭尘氛，鼎新是亟。非累千金不赡，岂将一手能持？寺僧照微，秉慧种因，无今悼往；谓像乃空虚之影，像毁则真现何门？法奉神通之律，法堙而途迷孰启？毘卢尊能无堕泪？俱胝母为之低眉。是用投体披文，告十方之檀施。所冀殿宏阁丽，复千年之旧观。见作随喜，标胜事於名山；为善积余，种福田於来世。愿各出於从心，痛无同於割肉。僧所悲仰，佛尽皈依。此疏。
乌戌笔记
李日华(嘉兴人　九嶷)
宋时有晋水法师者，写《华严经》於乌戌。天为雨花，飘坠高丽国中，其花每瓣有「晋水」二字。国王遣人寻访得之，深为叹异，因构宝花阁。元时湮圮。迨今天启二年，有僧道琳搜其址，结庵。手写是经，名「古华严庵」。眉公先生为作记，亲书之。书法类米元章〈龙井方圆庵记〉，可宝也。
重建慧因寺华严阁疏
洪瞻祖(钱塘人　清远)
葢闻浮生聚沫，能仁为破闇之灯；世路迷云，喜舍则植缘之干。睠兹名刹，偶结西湖，岂意应缘，远勤东国？虽肇开於钱武肃，实营修於统义天。晋水师之演畅一音，东坡子之护持万劫。金鸡鬭井，崈构实甲两峰；白马腾空，清源颇超三竺。华严诸阁，济苦海之慈航；准提一门，摄羣生之密谛。缅想元丰、绍定已设兰若诸宗；不意至元丁未，竟逐劫灰俱化。宏惟昭代，顿还旧[矢*见]。虽前後殿已屹然鼎新，而左右手尚飒如茅靡。傥复东海峥如列障，且见南峰歴若太阶。宁惟撮士所关？抑亦十方是仰。近嗣贤首教僧澄公者，精持云栖戒行，远绍晋水风标。翻然谒吾徒而请事前[矢*见]。允矣！觌灵山而嘅修故寺。况准提即广长衍说，俱胝乃圆通要津。皈依者获福无穷；诵持者受报匪忒。智慧、功名、富贵，随所祈求，宰官、居士、僧尼，无不向赴。夫既重加补理，岂可全缺应供？伏愿见闻随喜，共破悭心。道俗缁黄，同基梵福。自一文一合以及百千，或出力出财以至劝请。善无细之可捐，缘无往而不植。务使子来神助，依然施那烂陁金钱；象迹蜂歌，恍若入毗卢藏楼阁。坐其下者，或繙经，或持偈，触目胜因；登其上者，即准提，即华严，信口妙慧。将不离明圣而证莲池，不厯僧祗而归净域矣。先哲有言：「但办肯心，必不相赚。」此语愿与十方檀信共之。
重修慧因寺疏
吕纯如(吴江人　益轩)
余於佛理，不甚作解，即因果轮回之说，亦在疑信有无之间。然每过禅林僧院，便如入故宅，遇旧主人，觉依依不忍舍去，又似有夙缘者。乙卯夏仲，自闽中解官归。舟未至钱塘，夜梦有一伟丈夫，巾袍端丽，眉宇轩昂，从江头揖余而言曰：「子非沙门护法耶？湖干废寺，待子以修葺久矣。」余觉而心动，然不知为何如人；所谓废寺，亦不知在何所。既抵岸之次者，觅肩舆，往上天竺礼大士。一舆人指道傍旧坊，曰：「此古刹名高丽，盍随喜随喜。」余又心讶，舆人所急在行路，凡游厯览之兴，每因其刺促而阻，何以独导余入寺也？既入寺门，瞻礼佛像，则见榱桷倾颓，瓦椽剥落。文殊、千手观音，及东、西罗汉诸像，皆顶笠坐霪雨中。屋溜淋漓，或侵头额、或损肩臂，令人不忍竟视。遥望殿後僧舍，寥寥数楹，几不能蔽风雨。其僧皆黄面癯形，不沾荤酒，亦不解逢迎。叩寺所以废坠之故，则云：「寺前左臂缺护龙沙。」前朝学士苏守杭，取以筑湖堤，寺僧争之不能得。工竣之日，许以身作本寺伽蓝，今其塑像现在。引余谒之，则依然梦中所见也。然耶！否耶？文忠公其告余耶？余尝读《文忠公传》，见其俭岁大兴土木，使人得食其身。又听僧募缘造桥建塔，阴以分富民之有余，助贫民之不足。用是虽有水旱不为灾，杭人德之。尝以此服文忠经世之术，不徒以文名。今此寺之废坠，则公生前未了心事也。余既以梦之所接，合於途之所遇，捐赀首倡，敢不惟力是视？而尤念大厦非一木所支，工巨费繁，端有藉於共成胜事。遂书以授寺僧，使持沿门之鉢，以遍乞诸贵官大人，及善男信女。若布金种福、破悭除吝等说，则诸宰官、居士，已闻之稔矣，不复赘。
跋准提阁疏後
王士昌(台州人　斗溟)
易大师愿力弘大，兴梵刹几遍名山。以高丽始，而以国清终焉。今高丽渐就圮，其法裔照微欲重新之。且遵云栖大师法结准提坛，旁再剏阁，一创一修，辉煌佛宇，易师之志为不坠矣。余适入山，逢其经始，甚为忭豫，并望四方善信共成之。
慧因寺华严期缘疏
李事道(钱塘人　行可)
南山慧因禅寺在宋为华严首刹，称五山之冠。故像设以毘卢遮那佛主教，而普贤、文殊二大士辅之。後殿有普门大士像，而两旁以五十三参附焉，斯亦华藏之影像也。自昔晋水法师弘阐宗风，一时缁衣白足，云集座下者凡数千人，赐田亦数千顷，香火之盛，覩未曾有。故高丽世子僧统义天赉金书《华严经》若干部，航海献施，仍构杰阁於寺。宋宁宗皇帝御书阁额以表章之。猗欤盛哉！自胜国之後，经像罕存。至我朝嘉、隆间，有无际、易庵、妙空三师，互为鼎新。像设粗具，而经阁犹未复也。兹本源师实修苦行，专精净土，久闭禅关，颇有心得。向欲复阁而力未逮，乃与徒众募。余友清远洪公为倡建准提阁於旧址。而方伯本如吴公捐俸塑像于下，其上虚敞可以贮经。今师欲装经若干部，以供阁上，集僧六员，讽诵《华严》三载，稍复旧观。而阁之重建，则俟机缘之至。此师数十年之夙愿，而关居三载之苦心也。夫《华严》性海，为一切真如之法藏，千佛共证之秘典。首开顿教，圆摄羣机，见闻随喜，尽发菩提心，成萨婆若果。故发弘誓愿者，祈生生世世，在在处处，手捧目观，心维口诵，期於同游华藏庄严之海，共入菩提不二之门。与净土宗旨，原不相背，且复首刹之[矢*见]，继晋水之志，述义天之事，真宗门之主鬯哉。师出关日，首以是事为请，余欣然而喜。念非绵力所办，愿与十方善信共成之。遂叙次缘起如右，以当劝发云。

[book_title]慧因寺志卷之十
题咏
洪钟贲鼓，溥震世蒙。吠蚓啼蛩，亦流真籁。探奇采胜，随兴所发，总可以振林泉之响，饰峦岫之姿。第桑海移观，卷帙灰劫，有疑可阙，无徵弗从。据现在之篇章，资简册之有烂余俟。遍丏名公，汇其椽笔，续梓於後，以成胜观。志题咏。
赠晋水师
宋黄龟年
文衡卓卓擅英声　相与朋簪笑语清　报国共盟推毂志　五湖敢羡一舟轻
三颂偈
元释明教(本山住持)
玺书垂护出彤庭　岑玉辉腾拱万灵　老衲承恩知有报　一罏檀篆讲圆经
法界惟心任卷舒　摩尼朗映大毘卢　愿将华藏重重境　冋向皇元混一图
古涧深湍演法轮　高峰拥翠俨真身　云林物物咸欣忭　天子延年亿万春
国朝辛卯秋季，同章吏部元礼登南高峰，还宿慧因寺
钟薇(华亭人　面溪)
马首笼烟暝色催　入人秋思总堪哀　黄迷古道霜前叶　绿染雕栏雨後苔
避地未深犹觅寺　寻山不尽复登台　衰残岂易逢簪盍　无限交情寄酒杯
和钟面溪先生作
章嘉祯(德清人　元礼)
孤峰路转石漓岏　路下枫林背日丹　十里篮舆山欲暝　一灯草阁雨初寒
静听云磬冥鸿度　徧礼空王贝叶残　最是庾公情不浅　高吟深夜酒杯宽
访月印上人
王稺登(吴县人　百谷)
岚间新阁挂晴霓　修竹青青万个齐　酒禁太严香积冷　未容陶令醉如泥
九日同衲云上人登高丽寺藏经阁
汤焕(仁和人　邻初)
湖边倚棹蹑崔嵬　香刹云中更有台　岩桂雨花秋渐老　锡泉烹茗客初来
虚檐且共聆风铎　世事谁能问劫灰　醉解萸囊溪上水　夕阳遥伴远公回
游高丽寺
孙隆(三河人　东瀛)
笙歌日日娱西子　为爱幽闲到玉岑　寺废借山时补缺　僧闲随水觅知音
湖头灼灼浓春色　殿角离离澹夕阴　闻道坡公亲护法　可能容我对抽簪
游高丽寺
王在晋(太仓人　岵云)
点画名山展画图　万峰环涌长莓芜　身依宝刹三天界　手握青铜七道符
云冷蒲团僧入定　香消柏叶月明孤　心持半偈尘缘寂　夜静风寒鸟自呼
登玉岑
陈继儒(华亭人　眉公)
雨过石生五色　云过山余数层　时有炊烟出树　中多隐士高僧
养疴慧因寺秋雨歌
朱长春(乌程人　大复)
四山多烟雨转急　高风拉拉破寺壁　秋山乍冷不措意　僮仆无衣昼眠席
香积火死饥未餐　僧人淅米客行汲　荒凉且作一饱余　山鹊下厨窥户虚
岩明竹笋卧泥沔　瓜畦豆架随秋渠　深山此物赖供给　客游虽暂良堪歔　人生不得常安居
题月印禅友香阁
黄汝亨(仁和人　寓庸)
我以香名阁　香从何处生　清风拂莲座　白月落钟声
高丽寺书月印上人扇
袁宏道(江夏人　石公)
一尊高阁许从容　眺尽南湖与北峰　青叶黄衣余碣在　玉函珠匣总尘封
空江隐隐流清梵　别院沈沈起暮钟　昏黑谈经人不去　知君学佛意初浓
慧因寺
吕纯如(吴江人　益轩)
古寺门前水一湾　唐时兰若宋时颜　国王远施金铺地　天子亲题玉照山
积霭不缘空翠合　白云常共老僧闲　何因屐齿频淹日　为爱烟霞在此间
赠本源师
吕纯如
古木荫碞际　香泉汇石函　一龛依净土　终日礼华严
地处原非俗　僧来亦不凡　好山看欲遍　唯此足盘桓
西湖晚渡入高丽寺
吕纯如
湖上扁舟晚　云深路欲迷　僧归从曲径　人语出前溪
野火烧红叶　寒林卧白麑　娟娟见新月　犹傍数峰西
苏文忠现梦，吕益轩先生重新寺宇，赋此志感
温体仁(湖州人　员峤)
丹嶂从教力士开　赤山岂意亦成隈　沧桑难改三生愿　魂梦仍为护法媒
树立空庭窥月下　云横古壑待龙回　千年慧日敷新象　应是坡翁此再来
慧因寺
董其昌(华亭人　思白)
漫道山深不是深　山门半里即湖寻　祗因寺有駄经马　勾引林多听法禽
慧涧细流寒不涸　玉岑稠树昼常阴　非关到此躭幽寂　为爱年来听□□
春日过高丽寺
张鼐(华亭人　侗初)
禅宫高出万株松　碧殿花时绿荫浓　涧不断流虚夜籁　山多回雨长春容
祗园自昔金为地　兰若於今玉是峰　漫想子瞻遗像在　溪桥寂寞俨留踪
秋日过高丽寺喜遇止水
顾锡畴(崑山人　九畴)
肩舆秋色里　一径入溪声　寺古无人到　云多有鹤迎
逢僧如旧识　慰我看山情　黄叶堆边坐　微吟对茗铛
高丽寺
方应祥(西安人　青峒)
暇日探幽过净慈　沿湖一迳入高丽　言参法雨僧如旧　衣带樵云鸟不疑
怪竹奏勳铭拄杖　野花随意供军持　游踪无限孤岑顶　剩有寒流似昔时
夏日登经阁为止水
徐时泰(钱塘人　大玉)
华严阁枕玉岑偏　翠削芙蓉面面连　赤日自行萧寺外　清风尝满法筵前
泉声窈窕经蛟壑　梵呗高低出午天　却似已公亭子上　新诗分咏白云篇
高丽寺阁夜
李翥(宜兴人　飞侯)
玉岑当好处　古寺路傍开　石偃泉方韵　松嘶壑尽哀
客谈淹月榭　僧梵静香台　後夜呼茶供　山厨隔竹来
秋夜宿高丽寺止水山房
李翥
此身端的是浮萍　逢着佳山要结盟　为爱到窗清彻骨　玉岑秋树夜来声
慧因寺
蒋绍煃(武进人　鹭洲)
路人玉岑壁　淩秋树色骄　旃檀来异国　离黍变前朝
佛殿自绀碧　僧房近寂寥　老苏能护法　风韵尚堪招
经高丽寺
释洪恩(上元人　雪浪)
黄叶林梢野殿孤　伤心满地是平芜　山僧漫说前朝盛　佛劫从来转辘轳
高丽寺经阁
释德清(□□人　憨山)
芒鞋犹带古烟霞　香阁瞻依日在沙　宝篆沸烟鱼磬集　华严端的是传家
慧因寺(有引)
李煜然(汶上人　鹤汀)
余不喜得武林郡，喜得为西湖长。时从簿书之隙，肩舆遍迹名胜。偶吊古玉岑，见赤山之土已夷，惠涧之流几塞。沧桑今昔，不胜慨慷。幸僧寂澄复剏一阁，面壁攻苦，誓发愚公愿，祈复宋旧。余甚嘉之。悬额犹宁宗御笔也。漫赋志感。
嗜奇忘登顿　却簿肆讨探　目力穷邺架　朅来借陶篮　赤埠隐玉谷　白石蔽寒岚　厯石诚巍倨　扪壑惊谺谽　珠瀑响危涧　孤蛟媚澄涵　驾言适莲宇　亭亭苍翠攒　冒险盘贝阁　云涌风不劖　铎音抗高听　鸽粪摇晴簪　础妍绮绣错　碣剥蝌蚪馋　厥维何王代　浣玺豁宋衔　金塔梯航入　雄压山北南　嵌沙护如臂　回旋出松杉　凿龙通屹窦　移根实浟潭　构閴灯香瘠　潦洎笙歌慙　作者愚公俑　岂愍精衞含　一僧懴五浊　斜幔郁花龛　祈灵控炼石　僧亦匪情凡　故殿焕颓制　新筑森幽蓝　揽绶苏与白　颇喜占名昙　况当回灰劫　胡弗补舆堪　上插石莲蕋　俯穿飞鷁瀐　破此人境昏　振衣喜幽嵓
李鹤汀堂翁招游高丽寺
张兆行(龙岩人)
羣公乘暇出　野寺喜联镳　种玉嫌山浅　探珠怪瀑高
花幢沈日脚　宝阁袅云腰　击醆听新咏　兰亭未数豪
题慧因寺
蒋拱璧(宜兴人　鱼从)
曳杖南阿草径深　湖山遘处隐双林　尖圆耸峙岑书玉　方广庄严宇铎金
泉遶野田声落远　桧交修竹影来侵　惠因境境堪幽讨　莫向区区十地寻
高丽寺止水上人留憩
王行可(宜兴人　观止)
小艇才停放屐游　玉岑秋老寺门幽　清斋香阁日过午　黄叶满庭人未收
冬日游慧因寺怀古
张维(常熟人　叔维)
苔积雨花千层紫　寺门萧寂空山里　羣峰环列如髻鬟　中有玉岑龙跃起　崚嶒山骨跨湖阴　断霭残云互相倚　理宗手蹟不复辨　当年幽胜消榛杞　老衲经行叹黍禾　游人来往谈山水　寺边古涧漾明珠　流出蓴丝杂兰芷　少游濯足想风期　公望结茅讨画理　高闲流寓选灵区　寒碧苍苍剩遗址　经阁蛟窗空月明　闭关横铁人往矣　我来冬日倍凄凉　山山落木泉声死　独向疎林认祖庭　惟有松涛未迁徙　三叹长吟入寺来　花宫琳宇峰如绮　香烟半缕夕阳明　似与易庵燃一指　暮鼓晨钟亦有时　猕猴绕树禽言喜　我爱深山木榻闲　禅心不动笙歌耳
慧因转藏
邵为栋(余姚人　朴庵)
行到浓阴尽　龙宫分外明　玉岑开胜地　宝笈秘香城
法向空中寂　轮从转处声　今朝讲堂上　无数野狐惊
春日与友人同登慧因经阁
项士昌(钱塘人　台符)
嬾携歌管逐春游　扣寂还登寺里楼　烟暖曲栏通麦陇　风沈孤磬咽松湫
壁间御墨痕犹湿　眼底云山翠欲流　老衲多情杯茗後　唤将月色送归舟
过玉岑经阁为本源师
寺古栖禅稳　枝乔覆涧湾　层云多映阁　怪石自欹山
定入香龛寂　经翻翠幄闲　竹龙喷雪活　清閟雨花关
玉岑山
黄九鼎(处州人　象州)
碧流春涧幽　爱此康王谷　蜒蜿白云重　青山一片玉
玉岑山房晚坐
徐胤翓(钱塘人　孟夌)
苔阶秋雨後　萧寺夕阳中　萍破云光翠　枫留霜气红
但知寒籁发　不觉莫山空　催落林间叶　声来何处鸿
题玉岑山壁
方相卿(钱塘人　朝元)
一从栽五柳　日日过精蓝　佛子传灯去　山灵入座参
鸽盘云外阁　蛟卧石边潭　更欲闻清梵　空檐下夕岚
筲箕泉
徐胤翘(钱塘人　幼夌)
嘉木展新柯　灵卉敷芬蕋　石底吐名泉　朝夕散云髓　遇之得幽人　失之在千里　按谱识佳名　遡流毋乃是　境僻到者稀
深苔湿人履　孤抱托幽岑　余情释清驶　披菜涵流云　白日期迟此　俛首怀高风　箕颍事已矣　而我蠲尘鞅　赏心聊可恃
慧因寺有感
吴世熙(湖州人　缉候)
数亩松阴四面山　法堂突兀乱流间　若非清福谁能主　为访真经得暂闲
花雨围春只树暖　鬘云扶月宝珠班　游人漫自寻碑读　宋垒唐基了不关
探筲箕泉有感
徐胤翀(钱塘人　仲夌)
泉流纡转可浮杯　不道荒凉碧草隈　一自大痴骑鹤去　何人更与剪蒿莱
宿止水上人精舍
毛文龙(武林人　镇南)
大师空四大　容我置禅牀　涧拍梦安枕　竹醒声过墙
香钟约课整　茶夹奏勋忙　得句仍攀杜　琐公旧有房
和前韵
我师闻白杜　相对好支牀　月色翔高宇　桐阴覆短墙
剧谭忘尔汝　鬭茗得闲忙　钟磬何方起　都来叩竹房
经阁漫咏
门对清溪好闭关　白云飞去看飞还　何当十里西湖柳　重付山僧补赤山
高丽寺
陈祖苞(海昌人　尔翔)
梵王宫里云厨冷　学士桥边裘马肥　只有溪流无去住　夕阳影里带乌啼
憩高丽寺
方元彦
探奇却舆笋　坐识玉岑山　云起浣经阁　泉喷长石班
僧贫不卖磬　寺古仅留颜　何日谢尘鞅　向平偕闭关
入玉岑礼轮藏
方文炜(淄青人　蔚宗)
湖雨洗秋碧　南山礼贝宫　轮浮缘坐水　角转欲移峰
白锁云难去　红迎日易逢　登登上无极　身世总疑空
由法相过高丽，访月印上人
方希叔(禹航人　五园)
法相门前路　湖刀欲上时　空山难晚到　荒刹易秋悲　不见题峰笔　犹看赐额碑　墖残经蠧老　轮澁法龙饥　钟借敲邻院　斋祈打午炊　废泉寻涧咽　乱塚夺林姿　佛骨香成雾　瑞光石献芝　辘轳皈浩劫　碁局晓黄痴　唁古真哀赵　参禅好狎支　门扃芟藓字　尘秃换松枝　茶具缘贫俭　诗囊只梦知　肻留门字记　宁乞买山资　独我能青眼　因师是白睂　兴亡虽自定　可及壮年为
玉岑歌为止水师
方新(钱塘人　子鼻)
君不见唐年殿　古城何处寒云恋　君不见宋时宫　荒台无踪秋草丛　白石沈山水归海　寒暑频催陵谷改　地底长浮尺黑灰　金刚安得成不坏　请看当年高丽王　梯山航海金塔光　幸逢唐皇宗帝崇佛教　雄视杰构跨古杭　阁中金经满一藏　攀尽瑶梯才到上　外绕雕龙宛转栏　中施绣凤藏蕤幛　天花宝雨落缤纷　共祝千秋与万龄　献花鹿化雪窝石　听经蛟锁铁窗棂　御辇春风日日来　宝跗笔扫烟痕开　玉岑夜夜发光怪　魍魉不敢生疑猜　中有黄金布讲堂　文身祝发相低昂　大师能禅僧能偈　熏炉长爇旃檀香　不知回首今几时　荆榛满地钟鼓弛　玉岑玉岑尔有知　盍令法子禅孙永保之　殿掩愁鸱啸风雨　北邙松栢来为主　只余怪石卧涧边　欲问兴亡可能语　云是苏学士　剖山削土作堤趾　桃花杨花吹满堤　坐令此中香火冷如水　呜呼　春不去　人已归　唐宋江山付落晖　皇天大运有移推　何不效卓笏之量　鞭石之威　况有凝上人　继吐三叶芳　枘间长击摩尼苍　手横蝇拂如支汤　龙象蹴踏腾毫芒　丛林又值中兴纪　火首归来护帝玺　学士江头春梦里　昨日姓苏今姓吕　鸠丸且筑繙经台　不见清湖刺史来　刺史不来师勿哀　会须俟我玉腰围　玉腰围　光累累　重付徉狂老万回
高丽寺废像
吴梦阳(湖州人　北海)
秋风萧寺一经过　墙角钟悬老树柯　谩说如来金布地　袈裟破尽雪头陀
憩准提阁
□舆(禹航人　□□)
风光接暮春　法守寻初地　碧涧自璘璘　石幢领花气
憩玉岑寺
沈绪蕃(湖州人　弱瞻)
庄严废刹伊谁力　香火空王结旧缘　高阁经芜常睡鸽　小桥泉活只栽莲
云标明灭深松外　石溜高低乱藓边　静证因尘皆妙相　疎钟清梵和诸天
秋日同子贻过高丽寺
□□□(□□人　□□)
此地频相过　秋来兴转深　衣翻红叶影　杖曳碧溪阴
石巧萦人意　泉清澹客心　盘桓忘日暮　归鸟逐钟音
同莲公重游高丽寺
顾德垂(崑山人　子贻)
三度寻幽至　犹嫌迹未深　径迷分石影　殿古罨松阴
击竹惊僧定　看云惬野心　前朝碑可问　苍藓有余音
宿准提阁
金门钥(钱塘人　徵甫)
美睡足东轩　熟吟入深谷　云衔几树松　风啸一林竹
登慧因转轮经阁
王以绳(嘉兴人　子长)
羣巘峩峩布帏幄　团云飞捷呌四角　问天有月来何时　我欲伫立一扪捉　千匣亲从金口语　独构层台相宝贮
半夜幽鬼遶轮哭　不聆法说意森绪　眠云听涧涧声死　广汉急飈无限止　为余软脚归未能　憩息三天眇昂峙
过湖，舟中见慧因藏阁
王知难(淮阴人　青屿)
南浦晴云忽远开　隔湖烟树出轮台　归舟未得繙经去　空听钟声寺里来
游玉岑步壁间韵
李忱(汶水人)
香台压众寺　山水自苍苍　世远苔生座　僧稀叶满廊
池边留阁影　树里见湖光　兴废何须问　吟诗送夕阳
步慧因涧上
周自稷(钱塘人　宗开)
涧喧石齿齿　山妍树芊芊　坐久鸟语寂　风磬时泠然
玉岑怀古
谢举(绥安人　元善)
寺门日白云霏霏　玉岑倒夹箕泉飞　手把芙蓉憩石壁　苍翠乱射金绳微
东坡功德不可议　挑山救饥等儿戏　也知桃柳至今芳　枝枝偷裹菩萨泪
避暑高丽寺
黄克俭(武林人　淡然)
普门贪结夏　独卧石间苔　暑敛荷风散　凉迎竹露来
萧萧磵度雨　隐隐阁盘雷　谁喻静中趣　幽香入茗杯
过慧因禅院
魏介(钱塘人　如石)
几欲寻僧话　今朝始叩扉　磬声穿竹远　屐齿囓苔微
雨过凉延树　云生润落衣　斋厨分午供　驯雀傍人飞
题坡翁遗像
释如晓(钱塘人　萍踪)
不舍玉岑山下路　尝过寺里满闲僧　当年珍重留遗像　欲振宗风续慧灯
寒霁，吴伯霖居士招游慧因寺，眺雪晚归
湖云沈　山风冽　十二桥头乱铺雪　闲情野叟招逸游　披寒曳履行欲跌　玉岑低　轮殿高　抠衣直上天之腰　八窗洞开锁空翠　箕泉布壑溪声号　逼人冷　欲呼酒　住寺老僧摇冻手　倾囊没买瓮头春　只好烹泉说空有　啜茗余　行复歌　回看湖北岩之阿　茆罨半支残雪里　压稍乱竹栖鸦多

[book_title]慧因寺志卷之十一
题咏
玉岑耸峙
蒋如奇(宜兴人　盘初)
诸峰抱玉岑　树老作人语　山山有阴晴　此山独疑雨
慧涧环流
决决啼寒烟　旋绕若襟带　偏招独醒人　月明盥清濑
箕泉泻珠
云根颗颗圆　非珠亦非水　空谷行跫稀　鲛人泪靡靡
蛟窗横铁
老蛟睡深窟　设窗以相拒　岂因尺铁功　淹留不飞去
雪窝怪石
是石洁无瑕　是雪冻仍结　日日松楸间　青阴染不涅
雕础神工
败础前朝物　何当厯劫灰　时看好古客　着意剔莓苔
轮藏淩云
阁从树端出　基从树根起　平铺众叶光　俯瞰张华绮
普门却暑
深殿余古寒　所以最宜夏　非无利名人　热忙到来暇
瑞光古像
土木丹青像　光从何处来　人人具佛眼　在在见莲台
经阁幽观
杰阁新构成　凭阑山面面　最怜晨昏磬　声彻云霞片
玉岑耸峙
温以介(湖州人　于石)
寺爱好山处　玉岑刚对门　峰攒壑悭午　树老径留昏　点石禅踪远　攀厓御跸存　由来忌怀璧　龙象护云根
慧涧环流
一水何自来　泠泠奏寒玉　结曲啮山根　盘旋绕佛足　林芳羃渚静　石发漾流绿　为延沧浪翁　千古名不辱
箕泉泻珠
绝壑余寒在　幽泉冐暑经　溅珠因地涌　咽石为岩扄　饮鹿无人即　窥鱼有鹤听　依然大痴笔　天与传丹青
蛟窗横铁
神物在潜伏　大地为深宫　窟宅自窈窕　轩窗何玲珑　绮疏古苔映　绣闼儵鱼通　隐约积石间　氷雪流潀潀
雪窝怪石
白日无人迳　松杉到处迷　遥疑雪充斥　徐讶石高低　砥席容趺稳　欹檐接杖齐　萝烟盼游屐　袅壁自萋萋
雕础神工
南国矜财赋　雕镂遍梵天　劫灰留败础　鬼斧见当年　云锦翻龙马　波纹蹙荇莲　躭摩可移日　游想斵轮前
轮藏淩云
香刹临幽磵　轮宫出树端　宝函高隐雾　丹阁下流湍　檐彩淹云湿　铃声挟雨寒　攀跻到无上　凭啸四天宽
普门却暑
绀殿藏修竹　金容沐翠光　薄曛风演籁　初旭露浮香　幽极全消暑　阴多只贮凉　昏黄月穿径　惊看一林霜
瑞光古像
玄夜流光怪　希闻说到今　优昙现莲座　宝月映檀林　金碧传空色　神通见佛心　千秋总璀璨　寰海一潮音
经阁幽观
寺转辘轳劫　荒基阁又新　轩楹存朴雅　结构复嶙峋　烟树撩人赏　云山觌面亲　年来集钟磬　清梵六时频
玉岑耸峙
释方宜(钱塘人　梦曙)
阴郁挺媚青　莲绵带曾谷　皎流缠其趾　苍石晤幽独　孕彼琼瑶姿　众峰胡能族
仙梵启清廓　僻偶瞿昙屋　页坚莹山肤　余润萃重木　隐显月半圭　遂拟三采育
慧涧环流
源水锺南麓　纡曲抱垧庐　乔柯浸影明　石梁击音虚　鳞趋亟回折　瀑流或疾徐　西泠千顷寒　讵不由兹渠
箕泉泻珠
上山探高泉　昂石犹立刃　浚源萌其下　回溪自蒙润　玓瓅散圆光　宁辞重厓峻　明月古所珍　抛浪殷保慎
蛟窗横铁
曷为云雨遘　遂致轻翩翻　头角既峥嵘　迍邅被维藩　劲鬲宁淹滞
厚壤成虚垣　铁心固如石　限阻为蛟门　蜿蜒暮归旋　联壑余阴昏
雪窝怪石
丛林旷欲无　山骨崚嶒起　伟立俄偃伏　皛若回湍水　霜华午未曦　凝结日光里　玲珑当前亭　岑寂此乔峙
雕础神工
镂刻何纎悉　云英晓夕凝　莹泽亦盘旋　人骑欲飞淩　劫火洞不磷　眉目如皎冰　剞劂诚未磨　沧海徒废兴
轮藏淩云
众山如环围　贝叶层层室　飞甍俨翬翼　羣宇畴与匹　遥风展铃音
静夜弥岑嵂　琅函九皋际　神天伫清跸　万轴遗古言　金刹标孤出
普门却暑
朱明正炎炽　栖禽悄未宣　梵阙敞以闲　烦蒸无由缘
虚飈韵修篁　泠然晤金仙　区中三伏辰　当於兹游延
瑞光古像
灵异汇斯境　林麓媚宵旦　有佛光示言　尔人当诚观　庭虚庶草滋
檐旷星辰灿　当年烁霄壤　难以追涯畔　尚饰紫磨金　至今犹晃焕
经阁幽观
芳址昔沦寝　草莽遂亘周　一旦理颓基　突兀起重楼　轮殿为比隣　丛颠相侣俦
息心有上士　呗咏散林幽　高风寂来缅　圆月烱为头　朝飡玉岑秀　嘉树胡郁椆
玉岑耸峙
吴炳(宜兴人　石渠)
门外孤岑秀可餐　回峦萦寺鏁清寒　君王即不留题到　亦许游人作玉看
慧涧环流
一水淙淙欲出山　穿云遶屋过溪还　也知画舫娱人处　为爱桑麻改旧颜
蛟窗横铁
潜渊莫道老蛟痴　抱得明珠只自知　难道雨云无个分　人间翻被铁楞欺
箕泉泻珠
一派明珠布式裁　月明按劒自徘徊　扶筇直上穷源处　应是骚人万斛才
雪窝怪石
削出芙蓉别样奇　云镂烟篆雪差宜　若教一鉢能盛得　好倩东坡供印师
雕础神工
支机天上有槎逢　借与慈王奠法宫　厯尽劫灰浑不坏　时看鳞甲动秋风
轮藏淩云
人语只疑天语落　法轮还道月轮齐　不信六桥堤上望　尖峯直欲过湖西
普门却暑
五月寻凉特地游　山寒殿古欲披裘　逢僧竹里烹龙井　烁石炎威一霎秋
瑞光古像
大士何年现意珠　祥光犹霭旧时模　皈依谛作千千观　月满诸山水满湖
经阁幽观
阁中帝子旧图书　阁外溪山只自如　证得三生酬夙约　沃州不羡买山居
玉岑耸峙
蒋全昌(宜兴人　鹿长)
南山南更好　此地足抽簪　行树七重裹　湖刀十里寻　草荒金笑谷　户秀玉称岑　满目平芜趣　沙鸥半欲侵
惠涧环流
漱石淙淙碧　回流绕一卷　谋神忻此际　濯足想当年　巢鸟栖疑堕　湍鱼泳不前　逆知烟雨夜　时共梵音连
箕泉泻珠
远播山中美　筲箕亦得名　晴飞窥异质　雨潦听同声　砚忆黄痴洗　茶无陆子盟　香珠一万斛　堪与鬭连城
蛟窗横铁
语怪人谁信　扄岩古铁楞　奇勳归往哲　幻蹟叩山僧　是孽须重锢　非龙不许腾　悠悠太真子　切勿秉犀灯
雪窝怪石
岩岩观巨石　磊磊笑支离　米老决应拜　愚公安敢移　云根摇欲动　雪浪拥相宜　海宇无知已　空山一问奇
雕础神工
人巧天工错　目前希所逢　世风漓混沌　事业尚雕虫　绣础千秋古　苔花一片蒙　总然非实相　於此悟真空
轮藏淩云
绀宇撑寥泬　浮云已出端　羽翔禽阅背　人上蚁行盘　两个丹峯对　周遭翠木攒　不分江海气　无际杳澷澷
普门却暑
何方堪避秦　何处堪逃暑　但愿入普门　置我禅牀所　左撷龙井香　右掬虎跑煮　长日黑甜中　飞燕相尔汝
瑞光古像
神通惟大士　浩气塞两间　独向高丽寺　毫光露一斑　澍雨沐庭树　卿云蒸满山　岂缘多手眼　便觉异容颜
经阁幽观(时李飞侯寓经阁)
谪仙吾好侣　屐挂给孤园　碑老立残石　林秋衔远村　门楣神物护　扁额御书存　何日捐尘累　焚香贝叶翻
玉岑耸峙
释湛若(钱塘人　灵源)
老云幻作碧芙蓉　不减飞来一片峰　光射溪流回玉照　影扶烟霭拭金容
御题芳迹虽难觅　袍笏幽寻尚可逢　若到秋深黄叶里　最宜绝顶拄孤筇
慧涧环流
何年慧脉迸云根　一带潆洄遶寺门　冷浸烟霞娱野衲　细流钟鼓出山村
沙棱故咽风前韵　桥版平分雨後痕　当日少游曾濯足　尚余清韵溢芳荪
箕泉泻珠
一泓寒玉泻空山　石面跳珠乱藓斑　洗鉢僧穿云窦入　寻源客带雨花还
幽淙冷蘸苍松影　香脉潜通慧涧湾　岩际诛茆人在否　即教痴绝亦难攀
蛟窗横铁
绝壑穹窿伏蜿蜒　疎棂巧制忆当年　腥吞古铁潜幽魄　碧锁荒苔喷冷涎
云护洞门迷鹿饮　石横波底稳蛟眠　淙淙难醒重渊梦　留伴头陀五夜禅
雪窝怪石
葱菁一径自萦回　树老林香石作堆　烟髻静疑涂翠立　雪涛俨欲破云来
秋棱秀出浑如玉　莲瓣青浮半是苔　即此片窝堪借隐　那须瓢笠问天台
雕础神工
怪来山寺础何丰　刓刻奇淫出鬼工　漫讶云霞生柱底　偏矜文彩甲寰中
晴扪腻滑疑微雨　细蹙波澜岂为风　自是海邦多诡丽　独留遗巧镇琳宫
轮藏淩云
嶙峋杰阁插诸天　法转香轮慧日悬　藻井西连千疉翠　绮疏东吸两湖烟
鸟飞仰覻檐牙度　龙伏潜听梵籁眠　凭眺渺然空下界　却疑云海荡青莲
普门销夏
一尊大士竹千竿　广殿无尘六月寒　迳扫白云轻冉冉　门敲绿玉乱珊珊
方当昼永阴偏密　不待秋深暑自残　直是清凉真法界　那教禅思不安安
瑞光古像
黄金面放白毫光　烁破重昏午夜凉　花座只今留瑞霭　珠衣自昔散天香
抟沙争礼昭灵贶　遗碣堪扪半藓装　无畏威神原叵测　迷津到处有舟航
经阁幽观
禅因未坠阁重开　法雨霏霏旧讲台　四野微茫饶远趣　六窗虚朗绝纎埃
钟声似向云端落　山色都从树杪来　更喜主人能点缀　绕庭种竹又栽梅
玉岑耸峙
姚二煜(仁和人　葆明)
行经半湾　寒碧飞洒　一片空蒙　不是云依　古树亭亭　玉削芙蓉
慧涧环流
水向山根　漱玉涧从　屋角流云　一夜百重　新涨层湖　十里平分
蛟窗横铁
云气晴骄　石壁泉声　怒挟松涛　分付窗前　老铁莫吹　月下琼箫
箕泉泻珠
月挂松穿　九曲云横　冰鏁千行　一自墨花　浮韵只今　石乳流香
雪窝怪石
雪浪乍堪　语怪火云　未许称奇　相对自然　首肻无劳　说法支离
雕础神工
何年如许　玲珑浪说　神镂鬼画　分明不坏　金刚幻出　山中怪石
轮藏淩云
云过檐牙　碍脚月流　殿角窥颠　才检琅函　繙阅已入　非非想天
普门却暑
法界僧藏　澄碧长途　客叹流金　可是凉生　水月非关　暑退山林
瑞光古像
试问何者光还思　何者是佛　祗因有佛　光生难道　无光佛讫
经阁幽观
一阁层层　香篆八窗　面面云山　人来鸟言　煮茗客去　花低掩关
玉岑耸峙
释海珠(钱塘人　玄弢)
耆峰当净刹　青碧自莹然　既得光依佛　相应势插天
梵音琪树奏　宝网庆云联　俨作经罏供　花香透薜烟
慧涧环流
一湾明若镜　倒写玉岑图　波底藏眠鹿　林梢衬浴凫
带烟萦古寺　流月入明湖　独石为桥处　支藤僧影孤
箕泉泻珠
忽见幽篁里　鲛人泣暮晖　认珠凉扑面　疑佩响兜衣
不逐瑶蜂散　时兼翠鸟飞　悠悠泉石赏　林暝坐忘归
蛟窗横铁
何年熔冷铁　泉穴锁蛟宫　神物尤难致　疎楞岂易笼
争知三昧力　不与幻缘同　更有乘通者　驱龙偃鉢中
雪窝怪石
满窝松下雪　当暑未能消　化作幽林石　排成陆地潮
晴岩萝影覆　阴壁藓纹描　肻着逃禅客　单丁挂一瓢
雕础神工
拂拭看镂础　神工杳不磨　向时云尚湿　屡劫水犹波
缘渗莓苔浅　香沾花雨多　空王常寂处　亦得壮山河
轮藏淩云
茫茫痴海内　何处渡迷津　宝偈函香阁　诸天捧梵轮
星悬金铎重　霞宿绮窗新　不藉泠然力　高居自出尘
普门却暑
新篁摇翠幄　晴雪映圆通　佛面笼秋月　禅心荐午风
密阴凉洒地　清籁冷翻空　大暑流金石　无由到此中
瑞光古像
善逝悲羣品　多方示性灵　蒙光穷实际　倚石现真形
宝月睂间白　莲花足底青　冥冥长夜里　犹得覩明星
经阁幽观
御墨淋漓处　重恢古法幢　登临初及半　敞豁已无双
山色虚排闼　湖光远浸窗　凭阑心境寂　不觉磬声撞
玉岑耸峙
方新(钱塘人　子鼻)
高丽寺前何者峰　玉岑传是御书封　至今不雨烟云拥　正合长春草木融
秀揽山头高下月　雄吞湖面去来风　栖乌抵鹊非无意　地脉奇探护法龙
惠涧环流
白云苍雾引潺湲　一道鸣泉鏁万山　自信入湖平展镜　祗缘绕寺曲成环
沧桑冷煖无人间　唐宋弦歌有鹭还　不用濯缨翻濯足　少游应在浊清间
箕泉泻珠
不见大痴今几年　幻珠犹自媚晴川　云筛石蕋屏前碎　日破沤花镜里圆
神女弄歌乘夜月　道人浴衲系春烟　饥蛟渴虎休相妬　悟到空虚亦惘然
蛟窗横铁
云嬾蛟痴卧不醒　也缘畏铁故施棂　昼摩绣乳知曾咒　夜习光芒亦有灵
苔老蟠花招兔食　鱼游吹浪洗鸥腥　山僧亦解安禅法　经阁罏烟一缕青
雪窝怪石
冰鈎错落裹玄云　浮玉前头定季昆　颠到米家船里载　禅从摩诘画中扪
照人恰好中央坐　避鹤常遮半面痕　若把峨嵋来比较　峨嵋积雪少幽魂
雕础神工
看穷人代惟雕础　藓蚀苔封记始终　但值雨蒸浮荇带　有时云起动龙鬉
翠衣玉砥留天语　锦石秋花隐梵宫　若使袁宏经见得　伏龟应不赋吴工
轮藏淩云
四面铃音接大荒　飞空有阁涌轮藏　山山风送青无色　树树烟笼白宝光
香霭吸云疑海市　神灯骑浪影湖梁　十洲不数超三象　金擘周遭背鸟翔
普门却暑
蝉声竹色山山似　一坐禅关日每斜　殿鼠阴餐何代雪　溪鸥凉带化城霞
经行阁翠沾衣满　静对罏薰扑扇赊　苦热何劳忧赤土　杨枝有雨沛天涯
瑞光古像
定有丹师烧後佛　白毫绀目此披敷　青天宝像还今古　赤日珠光乍有无
茎草也曾传丈六　摩尼应自照浮屠　等闲法法都如幻　手眼何人悲续凫
经阁幽观
两朝不覩空王宇　三乘谁兴浩劫心　贝阙散花疑白象　香台布地果黄金
山岚水雾飞梁洒　竹籁松涛合殿阴　赖有尚书珍帝笔　翠华端自护云林

[book_title]慧因寺志卷之十二

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:31:16-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>