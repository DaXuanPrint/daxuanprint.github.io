<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="金光明最胜王经玄枢序,金光明最胜王经玄枢卷第一,金光明最胜王经玄枢卷第二,金光明最胜王经玄枢卷第三,金光明最胜王经玄枢卷第四,金光明最胜王经玄枢卷第五,金光明最胜王经玄枢卷第六,金光明最胜王经玄枢卷第七,金光明最胜五经玄枢卷第八,金光明最胜王经玄枢卷第九,金光明最胜王经玄枢卷第十,金光明最胜王经玄枢全文在线阅读,金光明最胜王经玄枢全文在线下载,大玄古籍书库">
<meta name="description" content="金光明最胜王经玄枢，十卷，日本。愿晓等集。编号二一九六。_金光明最胜王经玄枢_全文在线阅读_金光明最胜王经玄枢_全文在线下载_大玄古籍书库">
<title>金光明最胜王经玄枢_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">金光明最胜王经玄枢</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]430961</span> <br/>
          说明： <span class="inputVal" id="bkdec">金光明最胜王经玄枢，十卷，日本 愿晓等集。编号二一九六。</span> <br/>
          封面： <span class="inputVal" id="bkimg">Z_3953.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]金光明最胜王经玄枢
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]430961
[book_dec]金光明最胜王经玄枢，十卷，日本 愿晓等集。编号二一九六。
[book_img]Z_3953.jpg


[book_title]金光明最胜王经玄枢序
从四位下文章博士
兼播磨权守菅原朝臣叙
惟夫。真空无象。非象教无以译其真。实际无言。非言绪无以筌其实。是以龙宫秘典圆照匝于三千。鹫岳微言方广周于百亿。白玉毫藏彩东汉彰贝叶之文。金吻传声北天遣贯华之训。修多祇夜之胜躅并驾争驰。因缘譬喻之要宗分鏕竞轶。唯识之教依于婆薮槃头。三论之师凭于提婆菩萨。犹如法鼓之与法蠡异响共振于无间。明月之与明炬殊辉俱照于闇夜。所以菩提了义润色善根。权巧甚深阐扬玄教矣。此金光明最胜王经者。一味一道之典。三种三法之教。理超有无。功备因果。沮渠蒙逊之代。无谶三藏创译于姑臧。宇文罗突之。耶舍多重翻于归圣。爰遂梁太清元年。优禅翻主。玄机所照终超视听之功。至鉴所探不待乾坤之策。跏趺水上若坐琉璃。起坐浮莲如存舟楫。恭膺武皇帝之纶旨。补缉最净地之阙漏。仍成七卷。同作义记。至于隋开皇年中。揵达法神游定表。思入几初。吐纳龙宫。奔驰象城。爰就大兴善之禅堂。理无染着之妙品。分为八轴。更撰讲疏。玄奥之义祖述先师。最胜之宗加增后学。一乘宝辙不劳轮转于二乘。三论芳源能混分流于四德。况复梁武好道。专精三论。青衣应相工之言。金鼓发天龙之喜。严敬之道岂不奇哉。大周则天皇后长安三年。有三藏义净法师。奉制于西明寺。缀文正字勒为十卷。弥天之响遍振鬼方。半月之词流行刹土。其后或依三乘述疏。或就一乘谈旨。虽立宗有别。皆缘饰梁记。而此间学徒讲最胜者。共仰同疏。不顾异义。我圣朝化贞皇极。独步天中之天。叶权帝初。遐超象外之象。俗谛义谛逐性分而开机。大乘小乘随叶根而阐喻。流一味之雨则泽被无边。朗千日之光则明该有识。传灯继耀。家藏照乘之珍。曳惑成阴人负凌云之气。升法筵而心锋别起。游讲肆而智锷相挥。岂非一人好道万方好学之所致哉。昔者故僧正大安寺勤操法师。吐琼葩于辩囿影缛鹦林。撝玉柄于谈丛风生鹿野。知真谛之不侧悟志德之通津。反侧彼宗之末分兴言此叶之犹混。烟霞不定。应身去而长休。日月无留。微言绝而罕遇。盖使道闭往运数开叔叶矣。元兴寺有愿晓法师。夙登真地。深入慧门。照果叶于四谛。转圆对于一乘。恨先达之发念无成。渐后学之背本从末。注集三论宗义。疏以真谛三藏为根本。以阇那法师为枝叶。收拾诸师所记与此相谐者。皆以补缀。不敢遗漏。勒为十卷。斯乃金光理窟之妙键。最胜法门之玄枢。故名曰玄枢。庶几桑田坐变。道岂虚行。城芥方空。斯文不坠。是善才非韫玉叶异草。玄忝蒙起予之寄。敢述弘道之义。云尔。

[book_title]金光明最胜王经玄枢卷第一
元兴寺沙门愿晓等集
归命三身正觉海。传灯四依大师等。
我今随力释经王。愿共众生住不动。
此经示三身妙本。显一谛穷归。开十地殊能。辨五如一味。文含万义。故称法母。义贯众典。是曰经王。是以众师仰赞。诸德敬扬。统其旨归不出二家。一依三乘解。庄法师等。二依一乘释。嘉祥等也。然依先宗无三藏之指南。乃就后义有翻主之指掌。源派即显。本枝自见。总开玄枢略有五门。一叙兴因。二显宗体。三明教摄。四释名义。五解本文（如是五门。曰卷本疏影略皆存。及仁王经。太贤法师八卷料简分明说故）。
第一教兴因缘。有二。初明通因。后述别缘。先通因者。若依三乘。如沼疏辨。如是皆入一乘门。应总摄之。今依一乘。夫大教之兴。因缘无量。且略有二十三种事。故大论云。诸佛法不以无量及小因缘而自发言。譬如须弥山王不以无事及小因缘而动。今有何等大因缘故佛说般若。答。今欲为弥勒等广说诸菩萨行。故说般若（贤述三因。第二起因从此兴也。故料简云。此中斯经因起云何。嗢柁南曰。劝请初中后。比量非无穷。故说此经王。隋时崛多本。略由三因佛说此经。谓劝请故。初中后故。比量成故。初中后故者。谓佛初发菩提心时。誓穷来际说法利生。中修菩萨一切行时。由此经王觉大菩提。乃至说时至故。为妙幢等说菩萨行）。复次菩萨初生时放大光明。普遍十方行至七步。观察四方作师子吼。而说偈言。我生胎分尽。是最末后身。我已得解脱。当复度众生。作是誓已。身渐长大。欲舍亲属出家修道。中夜起观见诸伎真妃后彩女。状若臭尸。即命车匿令被白马。夜半逾城行十二由旬。到跋伽波仙人所住林中。以刀剃发。持上妙宝衣贸粗布僧伽裂。于尼连禅河侧六年苦行。日食一麻。或食一米等。而自念言。是处非道。尔时菩萨舍苦行处。到菩提树下坐金刚处。魔王将十八亿万众来坏菩萨。菩萨以智慧功德力故。降魔众已。即得阿耨多罗三藐三菩提。是时三千大千世界主梵天王名式弃及色界诸天等。释提桓因。及欲界诸天等。并四王皆诣佛所。劝请世尊初转法轮。亦是菩萨念本所愿及大慈大悲故受请说法诸法甚深般若是。是故佛说摩诃般若（依此说。初劝请故也。故云。谓众生大心智之性。乃至我无量劫修习圣行。其功已成果自将立。汝微善报应最对耶。魔王报言。谁知此事。右手指地。地神踊出。证言我知。一麾皆伏。摧魔军已证无上觉。梵王就请转大法轮。佛虽总行。时机未熟。今对信相等方说此经故）。第十七复次中。对治悉檀（后比量成故。此意也。故云。比量成者。有余部师。不信大乘是佛所说。是以。西方胜军论师。四十年中作一量云。诸大乘经皆是佛语。乃至如增一等。三藏及晓匠等征释。皆具如彼。以真能立破邪执故。）复次余经中。佛说五众无常苦空无我相。令欲以异法门说五众故说般若。如佛告须菩提。色是常行。不行般若。受想行识是常行。不行般若。色无常行。不行般若。受想行识无常行。不行般若。乃至因缘无量。今略说之（已上）异法门者。无相妙门异有相故言异法门。即此重显空性。依此满愿行平等行。故光炎菩萨赞言。敬礼无譬喻。甚深无相法。中间诸事触文准义。具存其旨。恐繁不述。经论说多。皆总摄故。如是二十三种复次。即是极教兴之大意。故正及藏两德。取此准成涅槃华严起意。具如正玄及探玄也。二十三事。总摄唯四。所谓开等四种义也。欲令众生开示悟入佛知见故。法华云。三世诸佛唯以一大事因缘故出现世等。诸有究竟一乘教者。起因如是。
后别缘者。沼云。准智度论释经起因。随此经中所说之法皆事别。起因略具六义。一明菩提涅槃无漏之果。二明除不善之因。三令脱不善之报。四令修菩提涅槃无漏之因。五令修有漏之善因。六令得人天之乐。寿量三身明无漏果忏悔灭障除不善所有因果。净地已下明无漏因。四王观察下通明有漏无漏因果。得无生忍远尘离苦得法眼净等是无漏因果。望前为果。据后是因。持咒得财饮食等。亦是有漏因果也（兴八卷经疏。影基法华疏。多述起因总摄此中。广如彼也）准论虽善而有未足。既自四王观察以前。通说有漏无漏困果。无漏如上。言有漏者。寿量说十。三身有四。灭障十二如下引文。何只以下通说二矣。若多分者。自此以下无有得无生忍远尘离苦得法眼之文耶。又持神咒求神。何唯有漏因果。辩才咒云。求出离者得解脱等。吉祥咒云。于诸众生是正善根。愿出生死速得解脱。故宜贯通始终释之。今谓人法不同。现当异故。前八六加四。即有五双十义。谓菩提涅槃一双。忏悔灭罪一双。显教秘密一双。护人护法一双。现利当益一双。开此为十。一为显涅槃。二为示菩提。三为明忏悔。四为陈灭罪。文并显也。五显菩萨行此有二缘。一者自行。善行求法。以药除病。施水助鱼。舍身饿虎等。二者化他。如净地品说十胜行。赞佛喻莲重显空性行平等行。六说秘密法。此有二类三部。一世尊亲说。二大众同唱。谓观自在。执金刚主。梵。释四王。龙王。二天。两神所说。文处显也。初是佛部。观音真言即莲华。余金刚部。三部各三。即成九部。广如苏悉金刚顶等。七护人劝物。如观察品及护国中。护弘经王及持人等。大辩施辩。吉祥与财。地神益味。正了增智王法论治。天神集护。文处可知。散在此意皆摄取之。八护法弘道。如此八章。及诸品诸天大众誓护持等。九利现座缘。利益虽多总入二种。一世间利。是有漏益。二出世利。即无漏益。二各有二。谓因果也。皆具内外及二庄严。世因利者。沼但举一得丈夫因。今谓六因。一种资生因。如护国品当于无量百千亿劫。人天受用七宝宫殿。现座诸王皆得因故。二得丈夫因。忏悔品云。若有女人闻是佛名。乃至不复更受女身。既为众说时。诸女人闻此佛名亦现得因。于当来世不受女报。三得相好因。护国品云。所在生处常得乃至身相奇妙端严无比等。四得种姓因三身品云。若有男女听受此经。离四恶道常处人天不生下贱。此利及后。今取现利。此会现众皆既殖故。又护国品云。复于来世如是劫数。当得轮王殊胜尊位。五得长寿因。又云。所在生处常得为五增益寿命。六得智辩因。又云。言词辩了人天信受无所畏等。初一外利。后五内益。二严翻之世果利者。沼举十七。如次引文。今谓。略有三十四种。余品此类随宜摄之。寿量有十。故云。尔时此界及三千界所有众生。以佛威力受胜妙乐无有乏少。若身不具。悉蒙具足。乃至此世所有利益未曾有事悉皆显现。沼云。九益。一得乐具。二具诸根。乃至九得杂益。今谓十利。然受胜妙乐者。总表非别释故。一具身根。二得净眼。三得耳根。四得舌根。五得智慧。六得本心。即意根也。七得衣服。八人所敬。九身清净。十得杂益。三身品有四。灭障品有十二。引文可知。虽通后世。现座王臣诸四众等既现得故。护国有八。故品末云。说是法时无量众生得大智等。如至文辨。具身智等即是内果。得衣服等是外果也。二严准之。出世因者。沼云。十五类。取各别故（兴八卷疏云。现证利有五类）今谓。六类。一得法眼净（兴云。得圣流利）净地品云。无量苾刍得法眼净满愿品云。说是品时。有八千亿天子。无数国王臣人。远尘离苦得法眼净（沼云。此得初果。若据大乘。是初地位。既因利摄。且依瑜伽说。是小果。上云。准大庄严论。得入初地也）此同本义。故法华疏第十二云。法眼净有二。一小乘。是初果。二大乘。是初地。此难知也。但众经多明法眼净是小乘。而闻大乘作小果者。有钝根无巧方便故。具如彼也。大论第一亦据初果。二发菩提心（兴云得业心利）寿量品云。三万二千天子皆发阿耨菩提心。又云。说是品时。无量无数无边众生皆发菩提心。除病品云。大众闻已咸发净心信受欢喜。舍身品云。说是往昔因缘之时。无量阿僧祇耶人天大众。皆发菩提心。三正修出离。显空性云。闻佛说此甚深空性无量众生悉能了达。乃至正修出离。四登出离道。护国品云。无量众生登出离道不复退转。速证菩提（沼云。此出世因利）。五得不退转（兴同文别）灭障品云。若有男女。闻是宝王大光照佛名者。于菩萨地得不退转。至大涅槃（沼云。忏悔品云。若有男女。乃至时会既闻。明得此经）又云。时诸大众闻佛说已。皆蒙胜益。欢喜奉行。净地品云。无量菩萨不退菩提心。满愿品云。说是品时。有三千亿菩萨。阿耨菩提得不退转。护国品云。尔时四王心生悲喜。证不思希有之事。准前颂云。于此世界诸天众。悉共听受经王。欢喜护持无退转。然四天王既得初地。而今特喜明是二地已上不退。六得无生忍（兴云。得不动利）。净地品云。说是法时。三万亿菩萨得无生法忍（沼兴引此）。又满愿云。佛言。梵王如汝所言。此宝光耀。已教汝等发心修学无生法忍等也（兴别立云得证意乐利即举寿量品中信相得满所愿心无疑惑。故为五愿）如是诸利皆是内因随此内因俱起资具。是外因利。二严可知。出世果者。沼云。总七。一五十亿是愿庄严间饰王佛。乃至净地满愿品得法眼净。以为六七。除初宝焰吉祥藏佛有何所由。其法眼净。自既因摄。何亦称果。非极果故（兴云。准法花论。乃至果利有三。初信相等别记。次诸天子同记。后光耀总记是也）。今谓六类。满愿有二。故云光耀。即宝焰吉祥藏佛。国名略也。五十亿僧。是愿庄严间饰王佛授记有四。谓妙幢。是金光明世界金宝山王佛。银幢。即净幢世界金幢光佛。银光。是金光明佛国名略也。十千天子。是最胜因陀罗高幢世界面目清净优钵罗香山佛。准法花疏。得果有八。一化主果。乃至八住持果。今略有三。谓劫与国及化主果。初二外果。后一内果。二严显也。十益当来世。即如赞叹付嘱两章。余品散说。流通益者。皆该摄之意。即同故。
如是十义次第相生。然次有二。故八科章等云。一切经论必有二次第。一随义次第。二随根次第。若随义者。夫诸佛出世。欲为众生与第一乐。第一乐者无过菩提涅槃。是以容佛初举远寿唱不死主圣后开妙身显常乐。是故命初说大涅槃。后显菩提果。必由因极果。既开妙因可修。因有二种。一断恶是忏悔等。二修善菩提心等。若有障者。世中微事尚其违念。况无上果。应行忏悔。故次明之忏罪既了。妄想何住。故次灭障。罪障既净。法器皆具即足修善。修善之本是菩提心。故次显之。广说菩萨十度等行。菩萨之行难行难成。人多退失。总持秘力能不散失。今假此威永无退失早令成就。故次说之。显密二门是即内行。始行之人。心弱行劣。内行难成。有二障故。一者内障。诸客尘等。二者外难。诸邪魔等。应有外护。欲令已证之人。相助速成辨故次护人劝物也。济物是法。法灯不照长夜何晓。极可护惜。故次护法。圆光朝开。高岑早照。慧日既出。德山先利。故次生也。群生不穷。大悲无限。广益后际。故后来也。此据能化。若就所化。夫含生之贵。唯身与命。有识求常一切畏死。不死常安岂若佛哉。所以大圣。寿量则纵论长命无极。三身则横显广身无边。愿此身命必悔先非。知过既改。尘累不住。客尘既净。正行自起。正行若起。念慧现前内行若成。外护自来众圣冥加。此等胜利皆由法宝。甚可尊也。德行成者利益无限。先利有缘。后益来际。随根次者。适机而说不求相成。思之可知。烦故不述。上来偏论。若以圆义。如是十义未曾相离。一具余九。互为百义。如是舒者义即无量。若卷论之。无量为百。乃至为一。一归无句。是舒卷义。如佛性义。
第二宗体。有二。初宗。后体。初明宗者。准大义章即有三门。一叙异说。二辨是非。三显正义。先后诸门皆具此三。更不劳科。触文知之。初异说者。若依三乘。庄云。真谛三藏云。此经示三身本有。显四德无生（沼云。传也。东大一公注云。白马寺韶法师。传真谛三藏解）有说。此经。菩提涅槃因果为宗。究畅本始二果。备显缘正两因（沼即取之）此即晓说。故八卷经疏第一云。初师存平等门而正因果差别之相（庄即取之。沼云。三身本有。据因可尔。说果即非。岂报化身未修已得。如在因位名如来藏。非一名法身。故四德无生据法身说。理即为正。约报化说。非定无生。如涅槃说佛有八自在我等。据遍计说）后师。得差别门。而失一味平等之性（庄云。唯经文者。但说常住三身差别。不说涅槃。如何说言涅槃因果。沼云。如虽本有。在因不得名果。报化必在修成。何名本始二果。又因虽有缘正。旧说多以真如为三身之正因。此不应理。如慧日论）然寻经文无所不统。广谈染净差别。不动实际一味。盛明法界平等。不坏因果二相。皆同一味。平等不异。差别科文释义。斯意自彰。当知二说偏取未尽。通用两义乃无不周（庄云。唯以菩提因果为宗。贤即依之。沼云。今有二解。一取庄义。一取晓义。即云。然双取胜）。
辨是非者。且据初义。晓云。有说不指三藏。今详义记。亦无此说。文如下引。而三藏者恐浪语欤。纵令虽非。犹今通云义皆无妨。何者。初说举体摄用。寄本兼末。不失差别。后师本果正因即平等性。始果缘因是差别门。善契经旨。庄公初破。准之可解。后破非也。文既以复次各十义广辨涅槃真实相。及赞叹品有此说耶。何言不说。沼云。初征准上通之。本有无生据体说故。又以因中说果义。三身名本有。有何妨耶。谁言应化是无生哉。但约报佛非无生者。近违此经。既云理智合名法身。非行法故。远如别章。又涅槃四德八自在我。岂据遍计。此释非也。后征如前。依此真如得名本果。报化修成得名始果。义亦无违。又佛性论既说真如为应得因报。群寄言于旧说者。子今所尊。此经翻主义净三藏。与实叉难陀新翻起信论云。真如熏义亦二种别。一体熏。二用熏。体熏者。所谓真如从无始来。具足一切无量无漏。亦具难思胜境界用。常无间断熏众生心。以此力故。令诸众生厌生死苦求涅槃乐。自信己身有真实法。发心修行。具如彼也（新译起信论注序云。以唐则天圣历二年。岁次己亥冬十月。于阗国三藏实叉难陀。唐朝三藏义净法师等。于神都佛授记寺重译兹论。则天大圣皇后。遣朝议大夫守太子中舍人贾膺福等。与翻经大德大福光寺僧释复礼等。义学大沙门十八笔受。分成上下两卷。其发明真性隐括玄宗。虽义旨与旧翻不异。而文苦理周。词将意𢞞。惟此新译谅为圆备。具如彼辨。）文义既一。何谤本师慧日论等。劬劳虽多。犹如挋轮。广如一乘佛性抄也。
显正义者。如是众释。偏执为失。今谓。得意不离一乘。故三藏云。此经。示三身妙本。显一谛穷归。乃至明因果三法为体。混真俗一谛为宗（大义章第一云。法身为宗。嘉祥云。正法中道为体。三点四德为宗。宜即取之。具如彼疏）今观此释。文无不统。理无不穷。晓即契之。故知先引是浪言矣。问。嘉祥似殊。何得一耶。答。开发端云。三身妙本者。是因果三法。即三点四德。一谛穷归者。是一实谛。即正法中道。如是二法。名异体同。以同体故互说宗体。故不相违。问。若尔宗体无差别耶。答。仁王疏上云。诸法本来寂灭。何宗何体。今欲为缘显示无名相中。假名相说。分为异也。若就通门。宗只是体。体只是宗。今约别门。轮辋喻宗。内空喻体。宗如纲领。体如毛目。夺云。振裘持领。举纲提纲。裘纲之体毛目自张。宗体之异名其义如是。问。若尔别门诸教宗趣异义何耶。答。测深密疏第一云。体即总明能诠教体。宗言别显诸教所诠。此即大义章说。故第一云。诸经部别。宗趣亦异。宗趣虽众要唯有二。一是所说。二是所表。言所说者所谓行德。言所表者同为表法。但法难彰。寄德以显。显法之德门别无量。故使诸经宗趣各异。如彼发菩提心经等发心为宗。温室经等以施为宗。清净毗尼。优婆塞戒。如是等经以戒为宗。花严法花无量义等。三昧为宗。般若经等以慧为宗。维摩经等解脱为宗。金光明等法身为宗。方等如门如是经等陀罗尼为宗。胜鬘经等一乘为宗。涅槃经等以佛圆寂妙果为宗。如是等经所明各异。然其所说。皆是大乘缘起行德。究竟了义。问。且此经宗。菩提涅槃因果何耶。答。依三乘教。法尔智种是为因等。义如常释。即是缘因。执缘为正。是以示之。广如一乘佛性抄也。一乘教云。理心为因。心性显现德行圆满。即名为果。此因果义略有五种。一者境界佛性。十二不生有情平等（贤云。然今总述因果之要。嗢柁南曰。性趣各二种。即大菩提因。三身摄果德。即此契经宗。因有二种。一种性因。二发趣因。种性亦三。平等性。二差别性。平等性者。一心真如。乃至流成六道之波。如而永寂。众生即佛。寂而似动。佛即众生。如契经言。即此法身。无量烦恼之所飘动。往来生死。名为众生）。二观智佛性。能观因缘不生灭智。从初发心乃至等觉（二差别性者。谓诸众生。各有本识乃至发趣。因亦有二。一渐。二顿。乃至略有三位。地前地上。及究竟等。乃至是名略说因义。广如彼也）。问。平等差别二名何教。新译起信论说。真如用熏者。即是众生外缘之力。有无量义。略说二种。一差别缘。二平等缘。准之悉之。如是大小行位相状。广如金刚仁王般若经疏。并大义章二十七贤圣义。十地等义。正玄十地义也。三菩提果性。四涅槃果果。义如常也（如前空智。出客尘故。显心本性。放大智光。虽起万象寂漠无为。虽证空寂应现十方。周遍法界自在无碍。尽未来际受乐无穷。常乐我净德名大菩提果。诸教开合虽有多门。且依此经。佛有三身。如经说也。名义应知。或有圣教皆名涅槃。如涅槃云。摩诃般若。解脱。法身。成大涅槃。或有圣教皆名地。云二断二智名菩提故。今此经宗与后符顺。此名果者。几果所摄。对法说云。于因六度增上果摄。以位别故。乃至是谓略说究竟果义）五者正性。即初一心真如性也。广如义章菩提涅槃义。及五种佛性义也。
后辨体者。若依三乘。庄云。能诠教体者。依大唐三藏。略以五六。一摄妄归真门（沼云。摄相归性体）乃至五法数出体（沼云。总摄诸法体者。据实亦是性用别论门也）具如彼也。五门之名虽依三藏。而文义者皆取晓说。义虽可然。门数难定。何者。基云。四门故（沼又既云。第五据实即第四故）历法谈体法门无量。何只五矣。故兴八卷疏有六门。义灯云。总体有四。别即有八。又于本末有十一门。测深密疏更开多门。此中应折法苑章等边中异计。具如净名无尽灯也。今谓。二门总摄一切。一摄用归体门。一如为体。真如。诸法之本性故。净名等云。一切皆如（贤云。三种。一究竟胜义体。二世俗根本体。三现心生解体。究竟体者。谓即空性。亦名胜义。亦名真如。说二宗体。乃至征释。基师有法一分。证师法自相相违量。此述枢要喻能所立不成无为量法差别相违。广如彼辨）二从体起用门。二法为体。谓法及义。此能为境生信解故。涅槃云。知义。言知法者。知十二部经。知义者。知经所表。所言知者即是心也。能知法义是唯识故。华严等言三界唯心（世俗根本体者。唯心成有总别。言总故者。如广百云。觉时所见一切非真。识所是缘如梦所见。梦心所见决定非真。乱识所缘如第二月。言别故者。如唐三藏唯识比量述。征晓基派德义。及古师释。广如彼也）言法义者。即是文义。文是能诠。义是所诠。具如法花疏第二辨。若如瑜伽显扬等说六文十义。亦无相违（现心生解体者。谓能所诠。如瑜伽云。经体有三文二义。广如彼也）然诸大乘。据此教体说处不同。有教但就能诠说之。或说一音以为教体。如维摩等佛以一音演说法。众生随类各得解。无量义能云以一音普应众声。或以二事。如十地论。说者听者俱以二事而得究竟。谓声善字。或用三法。如广百论。然诸世间随自心变。谓有众字和合为名。复谓众名和合为句。或取四种。如仁王等。十二部如名句文声（庄云。此中。初显教所依体。第三显教作用。余并显二。如大婆沙百二十六云。如是说者语业为体。佛意所说。他所闻故。
问。若尔次说当云何通。如说佛教名何等。谓名身句身。次第行列。次第安布。次第连合。答。后文为显佛教作用。不开教体）有教具举能所诠体。如涅槃等。文即如前举。文通摄声名句故。此四和合方显义故（晓云。大乘之中。六文十义以为教体。文义为境生信解故。文中通有音声名句说者听者。此四和合方显义故。如显扬也）故依后说略释教体。
言文义者。释有总别。若总说之。文者是字。故正玄第十一云。文者文饰为义。对质花绮称之为文。詺文为字。字者滋义。谓文能诠理味令滋繁故。唯识亦同。故第二云。文即是字。为二所依。（庄云。由能显义是故名文。沼云。六文中正。文唯文身是。余名文者。名句从所依。语从能依。行相约所显并能说者。机请据能起。相从名文。故论云。如是六种皆显于文。由能显义是故名文）若别论之略有四种。所谓声等。大义章第一云。三藏皆用教法为体。何者是教。音声字句与法相应。是其教也。声入三聚法中色法所收。名字句等诸论不同。依如毗昙是其法入。三聚法中非色非心不相应摄。长短屈曲高下之法说之为字。摄字表法说以为名。拘恋名字共相属着以成文颂说之为句。直说音声表法便足。何用字等若直音声。不与字法和合相应不成言语。与风铃等音声无别。要与字合方成言语。虽与字合得成言语。若当不与名法相应。不得以此表呼先法。良以与彼句法相应故曰表法。若当不与句法相应。名字分散不成文颂。良以与彼句法相应。故摄字等得成文颂偈句差别。依如成实不相应品广非前义。彼论不说声外别有非色非心字等是其声性。即声上表召之业说为字等。虽不相离。声恒是实。字等恒假。其犹色与业别。当体是色。色上相续动作是业。色性恒实。业恒是假。以此类彼相在可知。不劳说其韵数多少。此三何别。即就声上音韵屈曲说之为字。召法曰名。众多名字说以为句。大乘法中所立字等。相同成实。故地论云。字者所谓恶阿等音。不说声外别有非色非心字等。又大论云。天竺语法。众字成语。众语成句（晓云。名等三种通名身者。事物义是身义。合集义是身义。如楞伽说。名句字通名中。言身事物名异义一。若依此义。一名一句等皆名身也。婆沙论云。一字一名者。名不名身等。乃至广说。此依合集之义曰身。故一名等不名为身。次释别名。名是明了之辞。召速为义。言明了者。一合所诠义显了可知。二合能缘意分明作相。言速召者。速犹召也。谓声召于前物之用。声所召用正是名故。句是区分之辞。究竟为义。言区分者。谓一句内诸字区分差别。一名一字无区分故。言究竟者。一能诠究竟。谓摄诸名成圆满句。过此是更无能诠用故。二所诠究竟。谓显诸法自性差别。此外无别可诠义故。所言字者亦名为味。亦名为文。字犹此也。止于自相而无改转。由不流变故名为字）。字句语等增减为异。即声为语（沼云。语者是声。由带名句名之为语）。字等与语增减为异。宁得异声（晓云。此三皆是于声假立。不相应法以为其性。法界法处行蕴所摄。别而言之。若人若法自性增言是为名体。若人若法差别增言是为句体。此二所依何等诸字是为文体。此增言者。谓此名句有增上能能显法相。故曰增言。广如彼也）如是众释。义同本法华疏第十二云咽喉舌齿和合有声谓因缘声。仁王疏上引大论云。一字曰字。二字曰名。三字四字八字皆名为句。句下所以名味也。是故能诠虽有四种。用一音声正为教体。故下十二部经义云。十二部经据体唯一。莫不皆是音声言教。（净名玄第二云。说法输但明音声为教门。）然音声者。如楞伽说有齐咽第等八种因缘而发音声。涅槃亦同。大论第六云。风名忧陀那。触齐而上去是风七处触。顶及断齿唇。舌咽及以胸。是中语言生也声字虽多。以十四音为诸教本故涅槃第八云。有十四音。谓恶阿等是为字本。正玄云。此十四音既为字本。能生一切诸义乃至如来圆常。广如彼玄十四音义。三乘家中多说教体未及真本。故今略示。广如净名无尽灯也。依声立教据此土也无言界等依香等说。故正玄云。经言有三。谓色声触也。色有三种。谓色字句乃至声触有三。类此可明唯识亦同。故第二云。且依此土说名句文依声假立。诸余佛土亦依光明妙香味等假立三故。法花疏第一。净名玄第二云。三业无不利。缘六尘皆为佛事（法花玄述义第三云。大乘义。六尘为体者。在纸墨有诠表即色。在口诠表即声。如食香饭即悟无生即为香味。身触淳池悟道即法尘。故有诠表但此世界多禀声悟教道。故云音声为佛事。具如彼也）。能诠体大略如是。所诠体者。若总说之。义者义理。故大乘玄第一。中论疏第三云。言教体者。八不中道最上莫过故名第一。有深所以故名义也。（法花疏同）唯取至极。为显此理众教起故名为教体（庄云。要待所诠方有能诠。是经之依能生法教名为教体）。若别论之。凡有所诠皆名为义。诸法种类各差别故。（沼云。此言义者。非唯道理。但所诠者并得名义）何故教体有此不同。如前婆沙。准之可知。（庄显意云。契经体者有其多门。谓教作用。即名句等。又教自性。即音声也。或教之依。即一切义。各据一义互不相违）。
问。如是所安文义教相其体何耶。答。晓云。谓如前说文义之相。克性而言唯识为体（贤云。三界唯心相故）问。识为体者为是何识。为说者识。为听者识。若说者识非他所闻。若闻者识非佛所说。答。有说。由佛悲愿增上缘力。闻者识上文义相生。故闻者识以为其体。有说。由能闻者善根力故。如来识上文义相现。如来实有无漏声等。即如来识以为其体。有说。如来所说音声名句。是如来识之所现相。能闻者识亲缘彼相。即为闻者识之所现。如来说意为他闻故。他若不闻终不说故。当知一相二识为体。似一名一。似二名二。若求其实无一无二。故不妨于唯识道理。虽是一相所望别故。犹如一捺亦大亦小所望别故。此亦如是。又如一河于人为水于鬼为火。当知此中道理亦尔。初是龙军师义。次是护法师义。此第三述润法师义。问。此三师说何者为实。答。皆有道理。或有说者。后说为胜（已上）后判可也。故波若灯第十五云。于一切时起化身因。此化身有文字章句次第出声。不共一切外道二乘故。而为开演二种无我。为欲成就第一波罗蜜故。为欲成就最上乘者故名大乘。法花论意亦同也。于声既尔。余尘例如。晓云。能现之心。所现之相。聚集显现。乃至如是一百七十八法。以类相摄不出五种。一语二名三句四字五义。乃至此五略摄为二。前四是文。后一是义。故说文义以为教体。如是文义不出识外故说唯识以为教体。且随世俗假说如是。问。真门何也。答。晓云。非如施设有如是法（贤云。此中非有。谓即空性亦名胜义。亦名真如）所以然者。名之与句并字所成。其字复作众声而起。说一字时经多刹那。多刹那声合成一字。求此多声无和合义。前时无后时无前。有之与无求无和合。前后二时有亦不合。时分异故。犹如去来。声既无合字无所成。字不成者名句何在。文既不立义何得成。文义非有谁为教体。所取之相既不可得。能取之识何得为有。虽不可得而实非无。假依众缘而显现故。若依众缘而显现者。如幻事相终不得有。如来如是通达而说。终日言而未曾有言闻者亦尔。不得文义。如是乃名具足多闻。如净名言。夫说法者无说无示。其闻法者无闻无得。涅槃经言。若知如来不说法。是名菩萨具足多闻。当知克性出教体者。以无所得而为其体。若有所得非佛教故。克性出体应如是知。
第三摄教。有二。初摄教。后时处。摄教又二。初摄教不同。后摄机宽狭。初摄教不同。若依三乘。庄云。摄教分有三。一摄教。二分齐。三了不了义。摄教有四。即取晓说。如后对也。
二分齐者。诸代三藏立教不同。波类三藏立为五教。乃至大唐三藏建立三教。一四谛。二无相。三显了。如解深密经第二说。乃至菩提留支三藏唯立一教。此地诸德或立一教。依留支宗。昙无进法师立二教。谓渐顿教。如花严等名顿。四阿含经乃至涅槃名为渐教。今释。教有二门。一隐密门。二显示门。若隐密门。教无前后亦无渐顿。于一音中随所化生有差别故。所闻不同。如花严经三十五说。譬如娑伽罗王欲现龙王大自在力。起若干风降微细雨。饶益安乐无量众生。从四天下上至六天普雨种种无量雨。所谓于大海中名洪澍无有断绝。于他化自在天普雨歌颂娱乐音声。乃至于郁单越普雨众花。然彼龙王其心平等无有彼此。但以众生相性不同故雨差别。如来法王亦复如是。为坐道场一切菩萨。雨不可增法界大法云。乃至为初发心菩萨。雨如来定行大慈悲救护众生大法云雨。为求独觉者雨深知缘起离断常见无坏解脱果法云雨。为求声闻者雨降伏烦恼怨敌智藏法云。乃至如来至心平等无有彼此。恒以众生根不同故。如来法雨现有差别。此经意说。如来法雨若大小无无有前后。于一时中隐所化生根不同故。所闻者事。又大智度论云。如来初转法轮时。无量菩萨得入初地乃至第十地。又长阿含中亦说世尊般涅槃事。涅槃经中亦说般涅槃事。由此道理大小同行非前非后。但由有情根有差别所闻不同。若依显示。教闻亦有渐顿大小前后。顿者唯为顿菩萨性故。即说花严十地法门。又顿说大乘不说小乘。渐者有二。一退小入大名之为渐。先说小乘后说大乘。从初转法轮乃至涅槃名渐。如思益梵天所问经四说。乃至二从大及小名之为渐。如华严第三十六言。譬如日出时先照大山王。次照诸小山乃至诸大地。善逝亦如是。清净慧日光。先照诸菩萨功德大山王。尔乃次第照一切诸缘觉声闻学无学。然后次第照一切诸众生。若依此义皆名为渐。此经二教中渐教所摄（贤云。佛教二类。一顿。二渐。渐谓从小引趣大乘。顿即从凡已求佛果。有义此经既对信相说大菩提因果义故。无量众生发大心故。正属顿教兼亦通渐。最净地云。无边比丘得法眼净。满愿云。五十亿比丘欲退心重发故。当知顿渐未必别部。有义圣教顿渐随正言摄。乃至此经唯顿教摄）。乃至刘虬立五时教。是有道理未有成文。随自意言。不可为依（测无量义及深密疏。同此释也）今依深密三教为善。三了不了。谓显相说名为了义。若覆相说名不了义（兴八卷疏。贤总料简。沼十卷疏。测先二疏。基法苑章。意皆同也）。略有四门。一空有相对。隐空说有隐有说空名不了义。谓诸小乘覆法空性但说为有。若诸般若覆依圆性但说皆空。名不了义。若离空有名了义经。二三乘相对。隐一说三隐二说一皆不了义。谓诸小乘及般若等。隐二说一者谓法花等。如是等教皆是密意说一乘故。名不了义。三常无常相对。如涅槃言。若言如来无常变异名不了义。若常不变是名了义。四大小相对。如涅槃说。谓声闻乘名不了义。无上大乘乃名了义（基法苑章亦说四门。义同此释。具如彼也）且依粗相略述四门。所余法门广如大菩萨藏等说。当知此经了义经摄。具说八识三性等故（沼云。是第三时通为一切乘。贤同。晓云。有云。第二法轮者。谓诸部般若。是说不然。所以然者。如大般若普为三乘。经文及论分明说故。而此经说。第二法轮但为发趣修大乘者。故知不摄大般若经。又论所引大般若经。说三自性及无自性。有何隐密而属第二。当知诸部般若之中有隐密教及显了教。若其偏为发趣修大乘者隐密相说。是属第二。如大般若普为三乘了义说者属于第三。如是说者妙契经文。泰法师云。般若不说圣回心故。经说唯为发趣大乘。摄论所引大般若经非诸部般若。但说慧学假名般若。或虽般若兼显非正。从多分摄因论经。若般若教未圣回心。何故善勇猛言。若有情类虽未已入正性离生。于三乘性不定。闻此法已皆发无上正等觉心。解云。此非翻显。已入见道。能发大心故。无相违失也）。庄云。四门先三非也。慈尊中边依此既成妙中道教。天亲佛性为佛性教。无性摄论具三性经。故龙树言。先说有上有容波若。今说无上无容般若。当知般若于法花等无量经中最以为大。乃至广说天亲释言。法花即是真实大乘。而执不了。既逆师说兼谤圣释。谁与语耶。如子执者深密不了。是不显说佛常住故。又此经不显了八识。何得了耶子释参差。贤公即违先后自语。先引证云既空满愿说中道者。即般若说法界法性平等性等故。沼法师立品名云重显空性。入文释云。我已于余深甚经广说真空微妙法者。深密楞伽般若等经。即配经说十八空也。何以此空证彼第三。又善勇猛言非显已入见道能发大心者。即先业障灭品。若欲生人天等者亦非已入见道发心。即不可为摄第三证。进退自害。况既具有诸天得记。又法苑章说般若教所被机云须菩提等回心向大。此等岂非入见道者。又释摄论不足言也。据经及论文既分明故。测深密疏有二释。初云。据实般若亦说三性。故无性摄论第一云。又如大般若经中说。慈氏乃至应如是知。诸遍计所执性决定非有。诸依他性唯有名想施设言说。诸圆成实空无我性。是真实有。我依此故密意说言彼无二数。谓是色等。又第四卷说三性已引大般若。于五蕴中乃至佛法具有三性。广如彼说。又解。般若自有二种。一深二浅。深即了义。浅即不了。故智度论如是广说。具如彼疏。何妄执耶。又常显了十地因果乃至法果平等性等。云何妄执兼显等耶。诸大论师岂依兼显成正显耶。又以多分之言常为免迫之例。若尔般若子许少分有中道文。深密犹尚少分都无非空非有及中道言。应是初时。是故今谓。具依晓说不可师心。故云。教门多种。今略出三。一十二分教。二四种悉檀。三三种法轮。
十二分教四门分别。一明建立十二分意。二以三藏相摄。三以二藏相收。四以一部相摄（庄影此云。摄教有四。一十二分教。二三藏。三二藏。四四悉檀。宜开七种。多在此中。具如彼也）。初明建立所以。如来于诸教门立十二分不增减者。为欲对治十二因缘。故随所治立十二分。如梵摩瑜经赞佛言。以十善消十恶。作十二部经掘十二因缘（庄即取之）此即嘉祥有二释中第二义故法花疏第四云。又治众生十二因缘病故也。晓影意云。十二为二。一内身缘起。谓前六支。二受用缘起。谓后六支。前是所依。后是能依。十二分教建立亦二。六依文别分位建立。六依义异分位建立。文是所依。义是能依。对彼二种立此二分。依文六者。谓契经应颂记别讽诵自说论议。依义六者。谓因缘譬喻本事本生方广希有。具说如彼（庄但释摄中自相摄调异意。多影义章故。）广如章及正玄十二部经义也。第二三藏相摄。瑜伽论云。十二分教。三藏所摄。谓若说因缘是名毗奈耶藏。若说论议是名阿毗达磨藏。若说余十是名素怛缆藏。具如彼也（庄同此也）义同匡山有释中初义。故章第一云。毗婆沙中释有两义。一以义分。随彼一切圣教之中。诠定之义斯皆摄之为修多罗。诠戒之义以为毗尼。诠慧之义判为毗昙。广如彼章三藏义也。第三二藏相摄。准诸经论别有六句。第五句云。声闻藏中摄十一分。谓除方广。菩萨藏中唯摄一分。谓前所除。如涅槃言。十一部经则有增减。方广经典无有增减。又瑜伽论摄事分言。十二分中除方广分余名声闻相应契经。即方广分是名大乘。嘉祥有十门中初义故。大乘玄第五云。涅槃及地持（即瑜伽菩萨地同本异译）云。乃到如彼也。义章第一云。为声闻说名声闻藏。为菩萨说名菩萨藏（庄即取之。加云。问。机有三乘。何故不立独觉藏耶。答。声闻独觉所断所证智果同乘。四义同故唯立二藏。乃至此中且依相显说二。若随根说亦有三藏。故普曜经阿阇世王经说有三藏。一菩萨。二独觉。三声闻。问。何故乘门立为佛乘。教中说菩萨。答。乘依究竟说为佛乘。教随所化立菩萨名。具如彼也）第四此一部相摄者。二藏之中菩萨藏摄（庄严取之。）三藏门内达磨藏收。如论说言。诸了义经皆名摩怛履迦。即是阿毗达摩。此经既是究竟了义。故知正为达摩藏收。（庄有二义。一随义摄。即取此义。贤亦同之。二随文摄。具三藏。谓三身品直说长行等是素怛揽。忏悔品等灭恶生善是毗奈耶。问答分别寿量三身及法界平等是对法藏）十二分中论议经摄达摩藏。摄论议经故。亦可方广一分所摄。余十一分在声闻故（庄即取之）若随文处别相摄者。则应具摄十二分教。何者。如寿量品初四佛略说释迦寿量。是摄契经。次后八颂重颂前说。是摄应颂。授记品中授人天记。是摄记别。序品直颂是摄讽颂（庄同。加云。又寿量品言一切诸海水等。此释非也。颂前长行之说故。勿好异也）银主品初不待请问佛自宣说总持法门。是自说分。业障灭品因信相梦说忏悔等灭障法门。是因缘分。寿量品末王子所说必流等喻。是譬喻分。赞叹说他昔赞佛事。是本事分。善集品说自昔作王。是本生分。最净地说菩萨广行。是方广分。满愿品说六道众生皆作金色。是希有经。三身品中问答分别法相道理。是论议经（庄广皆依。贤略取也）余文随摄。如是具摄十二分教。
第二四种悉檀门者。悉檀西语。此土译宗。欲明佛教不出四种宗由。依如是四种道理。诸教相违皆无不异。如智论第一云。有四悉坛。一世界悉檀。乃至广说。问。如彼论说。是般若经为第一义悉檀所摄。此经何耶。答。亦为第一义悉檀摄。此中广说胜义理故（庄取此为随义相摄）又复通有四种悉檀。事理因果无不备故。何者。如寿量无舍利。于舍身说最上福田。是为为人（庄取此为随文相摄。但云舍利或前说有。或说无者。当知为人宜所闻故）业障灭品说四法行治四障等。对治悉檀（庄云。如忏悔品说灭恶等障。又净地品广释对治十一障等）四王品等说有人法。是为世界悉檀。（庄云。假说能护所护人故）空品等中明人法空。是第一义（庄取。加云。满愿法界平等之行）余随摄之。
第三明三种法轮者。一四谛。二隐密。三显了。初一小乘。后二大乘。如深密云。乃至有云第二法轮诸部般若。是说不然。乃至如大般若普为三乘了义说者。属于第三。如是说者妙契经文。今此一部亦入第三法轮所摄。非但为菩萨是真了义故。问。若尔除此有何教文般若为第三耶。答。凡三时教即有二种。一四十年前三乘教义。深密说是。二四十年后一乘教宗。故无量义说第三时教云。次说方等十二部经。摩诃般若花严海宫。先一途言。后究竟说。广如简持教时章也。问。中宗常云二藏摄教。与三时何。答。二藏为正。三时等傍。于二藏中间出三故。中论玄云。经论验之。教唯二藏无五时矣。是义亦何。深密经中。时文起者。唯为格量胜劣劝物。非为摄教。彼胜义生申三教已。即举昔教而况今教。显胜劣已即同修学得福多少。佛以爪土大地迹水大海两喻而答多少。克性论之无摄教文。而依此文摄诸教者。是人之构。非佛之意。是故傍也。二藏摄者。涅槃地持明文如上。又净名云此经菩萨所摄。是即佛意。正摄教也。依此弟子亦随分之。如大论说。迦叶阿难于王舍城结集三藏为声闻藏。文殊阿难于铁围山结集摩诃衍为菩萨藏（摩得勒伽同地持说。庄严论及法住记。二藏摄教）故今此经。嘉祥正言乃是究竟大乘菩萨藏摄。顿教收也。
后摄机宽狭者。庄云。机有五种。一声闻种性。乃至五无涅槃性。当知此经为菩萨性及不定性说。欲令趣向大菩提故。又普为发趣一切乘者说。此了义摄故。正为菩萨及不定性。兼为二乘及无种性。闻此经典生于人天受安乐故（沼云。二解后胜。许第三时摄故。兴八卷疏意总同之。测深密疏为诸教机。亦作二解）诸佛出世唯为一事。有何别意唯为一类。又既言普为一切乘。何故与利高下不等。非是真普。今谓。五性究竟平等皆令得佛。即真普义。此是诸佛之本愿故。广如一乘佛性论及抄也。
后时处者又二。初大圣说教时处。后弟子译经时处。初义如下中当释。后义。宜云四翻。略六卷本。庄沼二德同云。此经总有五本。兴贤两匠共为六翻。五六有异。大意同也。贤料简云。六返之译广狭不同。谓四五六七八十卷。要略如彼。兴八卷疏云。初即东晋伪代。北凉沮渠蒙逊之世。有三藏法师名昙无谶。晋云法丰。送经龟兹至河西凉州。炖煌武威姑臧[日*菀]逊。钦重恭敬供养法师。在此姑臧县中以𨈣大涅槃。大集。大云。密藏。悲华。金光明等诸部之经。其金光明经反为四卷。上十八品。未获三身。业障灭。净地。依空满愿。银主。嘱累六品。故后长安王遣狭唤谶。然孙意窃恐谶至长安说其好恶。天子并呑其国仍欲遣刺客令杀之。谶未至长安三十里。死之时。诸人皆谓谶必摧也。（沼云。阙十三品。五品开出。犹阙八品）次周武帝世。优婆国三藏法师耶舍崛多。周云称藏。共小同学周那崛多。为大冢宰宇文护译。于归圣寺出为五卷。分忏悔品为其二品。共行为梦金鼓品。偈名为忏悔品。舍身长行名现宝塔品。故品增二十。加广寿量大辩两品。智[僊-亻+氵]笔受（庄云。广寿量品陀罗尼品）次梁武帝末世至承圣年。西天竺优禅尼国三藏法师波罗末陀。梁云真谛。远闻萧主菩萨行化搜选名匠执范圣贤。怀宝本邦来适斯土。所赍经论树叶梵文凡三百四十甲。若具足翻应得二万余卷。多是震旦先所未传。属梁季崩离不果宣吐。值遇时缘在于建康。翻三身分别。业障灭陀罗尼。最净地。依空满愿等四品。足前出设为二十二品。卷增成六。后显陈银载序其事。多在曾毗三藏传文。长房曰。僧祐云。道由人弘。法待缘显。信哉。昔有人有法无缘不值时。今遇良时好缘而阙人无法。苍生可慜。良足悲夫。次即梁武皇帝愍五趣之轮回。悼四生之漂没。泛宝舟以救溺。秉慧炬以照迷。大同年中敕遣真后张记等送收南献。使反国仍诸名僧及大乘诸论杂华经等。彼国乃屈真谛三藏。并赍经论恭膺帝旨。法师游历诸国故在悏南。夙怀妙悟修然自远。群藏渊部罔不研究。太清元年。始至京邑。引见殿内。武皇躬申顶礼。于宝云殿供养。欲翻经论寇羯凭凌。大法斯升。国难夷谧。沙门僧隐始得禀法。法师译经补最净地阙以成七卷。故彼经序云。昙无谶法师称金光明篇品阙漏。每寻文揣义谓此说有征。而仇挍无指永惟寤寐。（沼云。除开出犹少四品）后北天竺犍罗国三藏法师周那崛多（庄沼及贤三德。同云隋阇那崛多）隋云志德亦名佛德。周明帝世武城年初。吴同学耶舍崛多。随本师主摩伽陀国三藏禅师周那耶舍赍经入国。师徒同学悉习方言二十余年。崛多最善。周世在京及往蜀地。随处普皆宣译新经。或接先阙。文义咸允。时遭魔难世迫王威。建德三年逢毁二教。忧之七众俱俗一衣。崛多师徒亦被诱逼。既无结契捐命游方。厶惮苦辛弘化为业。值法浅灭遂违本心。辞是梵人不从桑服。康古志节乞求反邦。国家依听以礼放遣。我脂那者实是阎浮之陆海也。为诸遐适殊服异形咸所奔凑。其非乐士宁感致斯墓。而来者客纳。思乡欲去去者不违。还向北天路经突厥。过值中面他钵可汗愍重请留。因往复日周。有成坏劳。师去还此无庆兴幸。安意位给供养当使摄心。遂尔并停十余载。师及同学悉彼先祖。唯多独在。时属相沙门宝进道邃智周僧威法宝僧昙智照僧等十有一人。以齐武平六年相结西游。往还七载。凡得梵经二百六十部。回到突厥。闻周武齐并毁佛法。进无所归。退即不可。迁近彼间遂逢志德。如渴值饮若暗遇明。仍共寻阅所得新经。翻之名题勘旧录目。频觉巧僧便有殊前人。伴等内诚各私庆幸。获宝遇匠得不虚行。同誓焚香共契宣译。大隋受禅佛法即兴。周等赍经先来应运。开皇元年季冬届止。敕旨付司访人令翻。崛多四年身果入国。处处兴善将事弘宣。五年敕旨。即令崛多共婆罗门沙门若那竭多。开府高恭。恭息都督。天奴。和仁。又婆罗门毗舍达等道俗六人。令于内史内省翻梵古书及乾文等。于时广济寺唯独耶舍一人译经。至七年别敕崛多便兼翻经。雨显来往十到二年翻书讫耳。合得二百余卷进毕。尔时耶舍先已终亡。仍敕崛多专主翻译。仍移法席就大兴善。更召婆罗门沙门达摩笈多。并遣高天奴高和仁兄弟同翻。又增宣十大德沙门。僧休法祭法经慧藏供尊理忍远法慕僧晖明穆昙迁等监掌始末铃定指归。其十四部本行集经七十六卷。盖是余处十一年前崛多自翻。沙门彦琮制序。皆是其十七部。法炬等八十九卷。十二年来在大兴善寺（庄云。京兴善寺）禅堂内出。沙门笈多高天奴兄弟等。助沙门明穆沙门彦琮。重对梵本再更覆勘整理文义。其外尚有九十余部见在。结翻讫。随附录新经二百六十部内。其间复有银主陀罗尼品（沼云。今无染着陀罗尼品是）及嘱累品。更请崛多三藏出。沙门彦琮重覆校勘。前四五六卷皆无此二品。故大兴善寺沙门释宝贵。开皇十七年合分为八卷。品部究足始自乎斯。文号经王义称深妙。愿言幽愿顶戴护持。具如彼也（庄云。本觉寺沙门宝贵。今合分为八卷二十四品。然上四本文义阙多。摄义不同。沼云。除开出者仍少两品）十卷疏云。大周御㝢神后即位时。有净禅师还归本朝。其禅师者是善迈法师之弟子也（贤云。后大周即天皇后之时。长安三年。庄云。当今大周义净三。沼云。大唐中兴三藏法师）行年十四得沾缁伍。十八拟向西国。戒品坚牢专精律部。三十七年方遂所愿。长安三年十月四日。奉制于西明寺译根本萨婆多部律。因明晓请共婆罗门沙门宝思惟。尸利末多。阅八梵经以勘旧经本。拾遗补阙缀文正字。翻作周语。品增三十一。勒成十卷。可谓佛日再出瞻浮。法光更照梦夜。具陈德行如宣疏也（庄云。奉长安二年制。于西京西明寺。重译此经。长安三年岁次癸卯十月己未朔。四月壬戌。净写功。加两品。所谓金胜陀罗尼品。如意宝珠陀罗尼品。开六品。所谓观察人天品。此四天王品中开出。增长财物品。此吉祥天女品中开出。十方菩萨。妙幢菩萨。阈提树神。大辩才天女。此四赞叹品于赞叹品中开出。又补序品之初。四天王。寿量品之末。又广大辩才天女品。及杂说等。总成十卷三十一品。文词具足。摄义圆尽。沼云勘诸梵本译其脱略。具获诸品及其品名。更加金胜陀罗尼品。如意宝珠品。旧本所无。旧本观察人天萨等四赞叹品。合名赞佛品。今各开之。据其人殊或复事别。故成三十一品）故知五六翻之异说皆无违也。然具阙之论亦须审耳。上代诸本。文虽广略明义周圆。何者。此经菩提涅槃因果为宗。释名自云。于七宝中金为最上。欲显此经诸经中王。所以者何。究竟宣说如来常住三身差别。及菩提因果极圆满故。如下经说金光明妙法最胜诸经王。如是义理前本具说。大归既圆。广文何用。若略金如二陀罗尼以为阙者。增长财物品中咒印多略。如陀罗尼集经功德天法广说。准此余章真言法中亦应多阙若开诸品以为广者如增长品。彼地神品及药叉品亦开增长地味品增长智慧品。人是虽同而法异故。又寿量末安涅槃品也。护国品中亦有多闻说咒品也。若事虽一而人异故开赞叹者。净地品末何以不立梵天王品。若言少故更不别立涅槃及梵天王品者。不可别说四王观察人天品也。是例非一。故知开合广略随缘即义无违。故德三藏云。或云四种。广略不等。即是同坐异闻。如本大小本大品小品。又沼释别起因。既云然佛说法文义包含。一文义中各现无量。（已上）故最初本应验殊深。况后诸经旨归圆耶。所以贤公虽逢后译。而依前本释显义也。是故今谓唯质归命信持奉行。不得师心非前是后矣。
第四释名有二。初通显释名方轨。后别释此经题目。初中又二。初显释义不同。后明立名差别。言释义不同者。若依三乘。庄沼等云。有六合释。广如彼也。掌珍广百有六合释及八啭声。应摄取也。统六释者。随俗释义。即是嘉祥随名释摄。今谓四释。总摄诸义故。二谛章中云。依诸大乘经论总论释义凡有四种。一随名释。二因缘释。三显道释。四无方释。乃至就真俗释此四义。例一切因果人法等皆尔也。广如章中。中论玄。法花玄第四。大乘玄第五。正玄第六。及方言义记也。
后立名差别者。又二。初部类不同。后受名差别。言部类者。法花疏第一云。部类不同略为七例。一一会之经用为一部。如十地等经。二多会共为一部。如花严之类。三经之初分用为一部。如六卷泥洹。四具足二分以为一部。如大般涅槃。五略本以为一部。如小品经等。六广本以为一部。如大品之流。七一品以为一部。如观音之例。后受名差别者。仁王疏上总为五类。故云诸经受名不同。自有单法立名。如大涅槃等从果法立名。大品般若十地渐备从因受称。或单譬受称。枯树七车譬喻等经。直引譬事得名。或人立名。如也女老女等经。或法喻双说。如花严法花金刚般若等。或人法双彰。如维摩胜鬘四天王问般若仁王等经（庄兴及宜。此为八为七。如各辨也）。
后别释此经题目者。又二。初总显一部都名。后别释众品提目。言都名者。庄云。梵音苏拔那此云金。婆娑此云光。郁多摩此云最胜。罗阇此云王。苏怛揽此云经。于七宝中金为最上。欲显此经诸经中王。所以者何。究竟宣说如来常住三身差别。及菩提因果极圆满故。如下经说。金光明妙法。最胜诸经王。又金以不改为义。日焰名光。星月珠等焰名为明。然金光明略有三义。一依果。二依因。三通依因果。乃至者谓此经说如来常住三身菩提因果差别胜余经故。名最胜王。胜初二法轮名最胜王。从法喻为名。于六释中但言金光明。是有财释。后他为名故。若言金光明经。是依主释。自他为名故。广如彼也。（沼云依古释者。传真谛云。修跋拏此曰金。婆颇沙此曰光。郁多摩此言明。因陀罗此曰帝。逻阇那此曰王。故西土出本云佛陀经金光明帝王经也。此意佛陀经从所诠为名。金光明法喻合名。亦从功用号帝王经。但从喻称金光明者。表经三种三法为体。即如义记。但中三义引嘉祥释。乃至此意经中正明三德为经正宗也。四帝王者。此有三义。经有正。如下记也。次述今者。梵音旧讹。今者正云苏跋那此云金。婆波沙此云光。言光明者逐言便也。郁多摩此云最胜。罗阇此云王。苏怛揽此义云綖索经。应言金光最胜王经。金王二字一向是喻。光明最胜并通法喻。今于此目略为五释。一依教理行果四法。二依三宝。三依菩提涅槃。四依法喻。五依人法。乃至理亦得通人法喻名。正意法喻以为经名。依六释者。此经或法光明。即如金光明。或法最胜即如王。名金光明最胜王。并持业释。不欲别解金光明及最胜王。非相违。不欲诠金光明故。非有财释。金光明最胜王是所诠理。者是能诠教。即依主释。若俱是教。金光明即持业释。俱理亦然。具如彼也。兴云。苏跋罗拏金。婆苏光明。跢摩最胜。素怛啰二合契经。因陀罗主。啰去声阇王。应言多光明最胜契经主王。今存周语故名金光明最胜王经。八卷疏云。修跋拏金。婆颇沙光。郁多摩明。因陀罗帝。逻阇那王。素怛缆契经。故从诸语言金光明帝王契经。有总别释。大同庄也。贤意亦尔。具如各述）。
如是众释润饰旧说。延影晓释。远取梁义。并如次下略引对也。若少异者终不免劣。何者。庄分舍明之音。此解非也。三字所表文义既定。云何圣旨任废立耶。沼影庄云。明逐言便也。若尔云何依教释云双举光明者意显二空或复福智。或菩提涅槃各有因果。不尔光明随举于一何假二耶前后相违。又自正音既不异旧。何虚言耶。又依人法释经名云。或金光明是人故授记云。银光作佛号金光明。又释。法名。梦见金鼓放大光明。于此光中得见十方诸佛等故。或通人法。由前二文影略说故。何言不欲诠金光明故非有财。进退自破。是故今谓。一依先德不得异也。然七类中是具足本。总一会说为一部故。余并准前。如是诸释随名释也。梁三藏云。外国修兰难陀云金。婆沙曰光。必台（吴音）曰明。（隋云。具天竺语。应言修跋那此言金。婆颇言光。苏多摩言明。修单兰多此言契经。嘉祥言。若具正音。应言佛陀云觉者。槃遮云说而略两日。修跋那婆罗婆修此云金光明。修多罗此名含五义。以经义代之。晓言修跋那颇沙郁多摩修多罗此云金光明契经）问。何故梵音如是不同。答。盖天竺风俗之异欤。例如妙音法花云萨此经庄照同云鸲𠰽只啰。又因明中。费陀云明。今云必高。论音奢萨怛罗。法花论等多云优婆提舍。道之正音。或云菩提。或言未伽。如上义章。勿守隅矣。问。汉翻亦异。岂非违耶。答。准前一萨之下有四种义。谓真好正妙也。梵汉对论此例非一。如涅槃菩提梵汉也。应言一郁多摩之下含有明之与最胜义。互取一义。兴公二疏此义自显。故无妨也。问。余无此释。嘉祥何独表佛说耶。答。准金刚疏。此经题目更开七句。一解佛说。二金。二光明。四明。五最胜。六王。七解经。解佛说者。彼第一云。一切诸经是佛口说。皆悉应题为佛也。而不题者为存略故。有四复次。第一事云。大论云。有五种人说。一佛口自说。二弟子说。三诸天说。四仙人说。五化人说。此经佛口非余人说。故题佛说。后三如彼。准之悉之。释次三者。隋及嘉祥同依梁说。举彼示此。大意如前沼师引也。故义记云。金光明三字表经三义。一表三身（隋同。祥云。表三身佛果）。二表三法（隋同。祥云。表涅槃三德）。三况三位（随云。明因缘及果。祥云。表三种佛性）。初三义者。一金色无变。以譬法身不改（隋云。金体无变。祥韶同云。金体真实）光相显照以况应身虚照（两德同也）。明用广远如化身遍益。（两德同也。庄别释三中。取此为初。依果释有二义中。第二之三身差别义。又初三身常住义。亦蕴在此故）二金性本净如法身无染（隋祥韶云。以金体四义臂法身四德。色无变如常。体无染如净。转作无碍如我。令人富贵如乐也）光相显灼如波若能照（隋祥云。光有二义。能照能除。如波若）明用无闇况解脱离患。（隋祥沼云。明有两义。无闇广远。如解脱总无众患。沼别释五中取此上两种三义。为初依果及第三菩提涅槃释）。三金是本有。如道前正因。光是始有。如道内了因。明是无闇。如道后之果（隋有二解。此即后释。初云言因缘及果者。金性无改譬道前之因。光用通彻况道内之缘。明体圆净喻道后之果。祥韶同初。沼取金本有义为依理及行释。兴十二对。贤六成就释金光明。美皆影故。各对知之）故三身中宜取法身无变义二身随缘有变故。三法中宜取无染义。明法身本无惑。即是解脱与般若。三位中法身。宜明本有义。对缘与果始有也。故此经三法为体。一谛为宗。次第相生有正因及缘修故得果。得果故有三法。三法满故以三身化物。又有五义。如三身义（韶述初也）仍嘉祥云。以金等三义譬三种三法。故言金光明经（宜即取之）晓云。所言金光明经者。举彼世事以况出世之道。因此假名以表绝名之方。所谓名宾于实。实之能召者名也。事疏于理。理所通之者事也。训释义云。金光明义有总有别。总言金者。七宝之内元首。四王轮中为上。以喻是经十二部内最胜。三法轮中为王（庄有总别。总中初义即取之也。兴宜意同。沼取此为初依教释）为王之义略有三种。一无二义。以离有无二边义故。二最胜义。以显无上无等义故。三者总摄。总摄诸经之要义故（影此。庄有二说。沼兴各述四义。贤作二义。皆如彼也）依是道理故喻金也。言光明者。有通有别。别相而言。光在日月等中。明发珠药等上（庄后释中。曰焰等者。即取此也）通相义者。无光不明。明是光色。今此所取取其通义。金宝之光。离闇日明。喻此经宝照生死之长夜灭无明之大闇（庄通相说。即影此也。沼依教释。此能诠教如似光明等。又为第四依喻释。兴内贤即取。宜影同故。如各辨也）故名光明。此为总门金光明义。
别相明义略有十种。一金有二义以喻寿量。一不生义。非所造故。二不坏义。穷劫不毁故。法身寿量二义相似。本来无生。终无灭尽。又彼金宝体内光洁。离外尘垢。法身亦尔。内照自体外离闇障。故曰光明。此义出于寿量品中。如彼文言。如来真身非所造作。所以者何。诸佛无生。金刚不毁内外无碍。又言。此金光明诸经之王。难思难量。福报无穷。故此为第一金明义（兴金二义。初即取之）二金有三义以况佛身。一在廾垢时自性不染。二烧练之时其性不坏。三纯净之时随意回转作诸严具其光明净。如来之身三义相似。住自性时无自性染。引出之时其性不坏。至得果时自在回转现诸应化灭众生闇。由是道理名金光明。此义出于三身品中。如彼文言。譬如有人愿欲得金乃至诸用金性不改。此为第二金光明义（庄别释三中。取此为第三通依因果释义。兴第二义即取此也）三信相菩萨梦见金鼓放大光明说诸妙偈。因事立名曰金光明。梦表如文。此义出于忏悔品中。如彼文言。梦见金鼓乃至广说。此为第三金光明义（庄取此为第二依因释有四中第一义也）四金有四义以喻四法。一者净金离诸廾垢。喻于忏悔灭诸罪障。二者金宝致诸啇主。喻于劝请能化诸佛。三者金德增诸珍。以喻随喜增诸功德。四者练金随意回转。以喻回向向无上道。以此四法能灭四种最大闇障。故喻光明。此义出于业障灭品。如彼文言。是金光明微妙经典。种种利益。种种增长菩萨善根。灭诸业障。乃至广说。此为第四金光明义（庄取初净金义。依因四中第二第四义）。五金有五义喻十地行。一性自真金。以喻地上真无漏行。二巧师所练。以喻彼行菩萨所修。三称量等住。以喻彼行离增减过。四体相转精。喻彼行体地地转精。五光明倍胜。以喻除障照用增明。如十地经言。譬如真金巧师练冶。称量等住。转更精好。光明倍胜。菩萨亦如是。不复现集贪嗔痴等。彼诸善根转增明净。此义出于最净地品。如彼文言。希有难量。是金光明微妙之义究竟满足。皆能成就一切佛法一切佛恩。乃至广说。案云。皆能成就一切佛法一切佛恩者。由智光明有五胜利。能成佛法及佛恩故。微妙之义究竟满足者。由智光明有十五种妙德之义。胜日月等外粗光故。何等名为五种胜利。一能于所知灭一切闇。二能以世间出世间功德适悦摄受所依止身。三能正亲见所未见义。四能于现法与第一乐。五能身坏后与第一趣。谓能与行人无上菩提趣故。何等名为十五妙义。一外光明以色为性。诸智光明以慧为性。乃至十五外光违害于见。智慧光者不违害见。此中外光违害见者。如文见日损害眼根故。智慧光明具足如是十五妙义胜外光明。故言微妙之义究竟满足（庄取初性自真金义。为依因四中第三义。又通相义依此释也）六乃往过去金龙尊王金鼓献佛。光赞佛德。以此胜因值释迦佛得闻是经受菩提记。依事立名曰金光明。此义出于赞叹品中。如彼文言。奉贡金鼓赞佛因缘故。值释迦得受记别。又言。以此金光忏悔因缘。便众恶海悉竭无余。七光耀菩萨依于空观能满大愿。令诸众生皆作金色相好光明不异诸佛。以表一切众生无不成佛道者。皆当说通甚深法故。依愿事立名金光明经。是出空品及满愿品。如彼文言。说是金光明微妙经时。三千亿菩萨不退阿耨菩提。八信相菩萨依此经典修行因缘。当来之世所成佛土。金宝光明昼夜恒照。是故名为金照世界。从依果立名曰金光明经。九长者银相依经修行。所成佛号阎浮檀金幢光照明如来。从正报立名曰金光明经。十次子银光依经修行。成菩提时号为金光照明如来。亦从正报立名曰金光明经。此后三义出受记品。（沼取此后三义。为第五依人法释）。此谓十种金光明义。此十种内。义类有三。一者四种寄喻之名。二三四五义喻相差别故。二者三种依事立目。二种金鼓事及愿金色事故。三者三种从果得名。佛土依果及二正报故。如是三类总入一义。由是道理故立一□。最胜王者。文含万义故称法母。义贯众典是曰经王。王有三义。明般若则摄大品。说法身则总花严。论四德则贯涅槃。（沼影义云。此意由贯斯三故曰帝王。取隋祥义。如入文释。晓释如上。宜意取云。斯经广具三种三法故曰最胜。于法自在无义称王）经者有三种正。一正说。十二部（沼云。一正说。十二部文）二正行。文下所学之法。三正果。四德常乐等法。正说出正行。正行出正果。一能显。二能行。三能至。故同曰经。（沼影意云。今此言经正是初一。祥云。修多罗此名含五义。以经义代之。经者训法训常。亦经由也。广释五义如法花论疏并胜鬘疏等辨也。宜即取之。加云。善见毗婆娑云。七义释经如彼。晓影初云。契经有其五义。一契会物机出生善根。二契当道理显示理原。三以此生显庄严法身。是经鬘义。四具上三义为作真轨。是绳墨义。五如是□□□戊立总。是涌泉义。契经之训含此五义。故用正翻修多罗不。宜取一义故云常也。莫改古今可以轨模故曰经也）故言金光明最胜王经。
后别释众品者。法花疏开五义。一生起次第。二具义多少。三论品前后。四明品有无。五释序品也（沼得此云。为四。一列品。二明别得名。三明有无开合。四明次第）今正为五。一生起次第。二具义多少。三明品有无。四显品开合。五正释品名。就初彼云论品次第者。大明次第凡有二门。一根缘次第。谓适机而说。二义理次第。依义次相生。然佛说经虽具二门。多依根缘次。弟子造论亦具二门。多依义次第。今三十一品相生次第者。夫至人说法必有由籍。故初明序品。由序已竟正宗宜开。诸佛本意唯为一事。凡有心者莫不望于高德。趣道之士要先愿于极果。极果之要唯身与命。是故如来先说远寿。故有寿量。寿量则纵论长命无极。三身则横显广身无边。故次三身。若愿圆果必修满因。修因之本改恶为先。朝闻夕念有愿遂盛。故有梦忏。先梦盛改恶之真教。今觉修灭障之实行。故次灭障。既断诸恶宜行诸善。是故如来寄最净十地开显密二门。故有净地。妙幢且疑初显极果。夕睡遂开妙因。众谓击扬之德。何独然耶。故说昔缘更遣今滞。故次莲赞。大悲教因即有二义。忏悔已来别广开了。今总略说故说妙言。令满众行故有金胜。上来广说缘因缘果令成众行。今显正因正果欲令究竟圆满。故显真空。既显真空究竟之理。即满法界平等之行。行成证理。故有依空满愿品也。缘正二章。明差别门遣损减边。今非因果。显平等门除增益边。因果俱非。以此三门显一等道。道无不障。德无不备。法母之体因兹得成。经王之号由是得立。所以诸天诸神莫不尊重。四王八部发誓护持。夫法不独运。弘之者人。故先四王观察人天。既观人天。弘法之方良据国家。若不护诫何以劝物。故护国起。夫生死者染着为本。心有依者无由得圣。如说有所得者无边无果。今欲行者离染契道。故有无染着陀罗尼。先教总持令净内垢。今教总持欲遮外难。故次如意宝珠品起。夫说法者若不巧说人不生喜。听众不喜何得弘道。故大辩天。前与辩才虽有四辩巧说。若无四事资养根大。寿命不得扶持。口辩无从说心不畅。故大吉祥。次广供养。先依显教而说者丰四事。今授秘法而听人增五谷。有增长财物品也。财谷虽多。若无色香资养其小。欲益地味广长诸大。故次坚牢地神品起。已来总以福德严身。今此殊以智慧助心。故有僧慎。法既属王。若无正理何以弘法。故王法正论。前举他行而催修也。今举自行而劝学也。故次善生品。大圣举自他之昔行。大悲教说听之今轨。诸天更奉行。群神重护持。故有诸天药叉护持品。昔愿不虚今行既合。当果岂差。可期极位。故次授记。三圣广行得记无疑。十千暂间预记何早。说彼本缘遣此疑情故有除病流水二品。除病举结显之始。流水说结缘之终。此意显依胜教善人微少结缘毫厘不差。欲解时疑兼劝物故。有前后也。先显除病施水之外施。此即易行。今说舍身救饿之内施。此即难行。故有舍身。既由圣德难闻得闻。自界他界劝踊叹抑。故有赞叹。主客敬让。故先他界菩萨赞扬。故有十方菩萨赞叹。他土赞讫。此圣同称。故有妙幢菩萨赞叹。圣众既了。地神至诚。故有菩提树神赞叹。地神尚赞。况乎上天。故有大辩才天女赞。群生不穷大悲无限。是故如来殷勤付嘱。流千代而不绝。及万方而宣通。所以最后有付嘱品。
二其义多少者。法花疏云。二十八品得名有三。一以一义得名。二以二义受称。三以三义为目初二义者。依沼可知。故得此云。三十一品分为二类。一法为名有二十。二法为名有十一。初中复四。从事为名有三。谓序品。舍身。付嘱。从法为名有十。谓寿量。三身。梦忏。灭障。净地。显空。满愿。无染授记除病。从喻为名有一。如意宝珠。从人为名有六。大辩。大吉。地神。僧慎。善生。流水。二法名中复分为二。法喻为名有二。莲赞。金胜。人法为名有九。四王观察。护国。吉祥增长。正论。护持。及四赞叹。第三义云。三义立名者。如五百弟子授记品等。五百显名弟子人称。授记法自。今亦有之。十方者是居处数名。菩萨人称。赞叹法名。故全应依。问。品名为是佛说。为是集经者安。为后人所制。答。法花疏云。具有三义。若经文内标于品名。如云闻是药王本事品功德无量。盖是佛说。若标于品名量在文初。盖是集法藏人取佛意语。故制品名。三者如大品等。九十章经无有品名。悉是后人所制。故睿法师大品序述什公语云。大品经但有三品。谓序品。魔事品阿鞞跋致品。以品非佛说故。略去其二唯留序品。故知非佛说后人制之。准此今经第三卷云。善男子。若复有人。于此金光明微妙经典众经之王灭业障品受持功德。乃至譬喻所不能及。是即佛说。余准悉之。三品有无。四品开合。是二如上翻中辨之。
五释品目者。隋三藏云。尼陀那此云序。序者渐也。假时托处。身口意密为正说由渐。故名序。此即梁说。故下文言。序者渐义。借譬为名。意具如彼。又序者次也。初明缘起。后明正宗。此是义之次第。又序详也。经首列事详序可观也。又序舒也。欲显事义广故云序。波梨跋多。此翻名。品者言别。二十四品明义各异。故称为别。又品者品类义。义类相分目之为类（法花疏义依此释。但序正音略也品名跋渠。此和为品。义即同也。兴即具取。梵汉音义皆如彼疏。贤略取之。宜亦同云。序是由也。品是类也）波啰咃摩此言第一。此经凡有二十四品。序品在初。故言第一（宜云。第者居也。一者始也。此经虽有三十一品。此序居初。故曰第一。兴贤同云。但一为初。玉十三云。第者徒计反。次也。是也。玉第一云。一者于逸反。数之初。物之极也。初也）余如文释。
第五解文有二。初科章段。后释本文。言章段者。晓云。若彼西域世亲菩萨等。随所依经直作多分。若依此土道安法师等。通于诸经每作三段。随其意解皆有道理。今于此经多作三段。然其科文不过二释。畅法师等诸师说云。初之一品为序分。次有八品为正说。四王品后摄流通分。以四王等六品之内。直明护益持经之乘。更无别显所诠义理故。正论品后诸品之中。唯显劝持流通之行。故知并是流通分也。韶法师述真谛解云。初一品是序分。寿量品后乃至舍身。合二十一品是正说分。最后二品是流通分。以前八品开经正体。四王品后叹经力用。故此诸文皆为正说。此师破前义云。寿量明释迦果。授记明弟子果。忏悔空等显弟子了因。善集舍身显释迦了因。因果理同。何非正说。何必后说以为流通耶。此二师说齐有得失。何者。四王品等乃至散脂。唯有流通之意都无正说之相。又授记品舍身品等。明菩提果及菩萨行。是正说文非流通相。然正说不可在流通后。流通其正说之前又复不可。以后从前摄流通分。而说正说之旨。以前从后摄自说分。而失流通意。故此二说皆未尽善。且诸经说文势不同。或有文势宜作三段。或有文势合作多分。今此经文之势不合三段之释。若进若退皆有失故。今作七分。广如彼也。众说何诣。答。法花疏云。若皆能开道适会根缘。众说之中无非正也。但推文考义三段最长。宜须用之。问。初辨有失。今何用耶。答。义门有二。一通。二别。通而为论。禀三皆悟。则三皆正。今就别言。故开三段。若领通别理则无伤。又佛地论既有文故。又若依品目别别决求立分名者。何但七分。犹依本立。二十四分品品名义各不同故。非但多分。每章皆有序正流通。序品显也。寿量品中依妙幢疑反室现佛放光集众。即是由序。次说长命及真实义。即是正宗。后总劝云若供养者于未来世远离八难。乃至如是妙行汝等勤修勿为放逸。即是流通。余皆准知。何得不可正说之前。在流通等。又四王品乃至散脂天神自进发誓持者。即经大力。既显经德岂非正宗。授记舍身记子来果。显师昔因。令物欣乐。意兼流通。何亦正说。若细求者义既如是。今依大分不取少意。故兴八卷本疏别征七分。还依韶法师述。具如彼辨。是故嘉祥通别之意能契理也。若依三乘。庄云。初有序品。是教起因缘分。次有二十九品。当宗正释分。后付嘱品为依教奉行分（沼义。通依前后二释。正意取前畅法师说。救云。依真谛判。乃至今为二解。一云。初品同古。次有九品明正宗。余二十一品并是流通。何以故。妙幢等情欲闻菩提涅槃果及因。世尊为说。次教修学正则。断恶修善。行依境起。次知俗真。更重明二空之性。空有双习。依空满愿。以行备果圆故。经正宗意在于此。观察品下。但流行处加其守护。与财辩等意令行学教并流通。虽下方有授菩提记。意明经益。得记当成。劝发时众。不尔应前喻赞品记讫。即与授记。何故待说护持品后。由此知属流通。释前难云。寿量虽明释迦之果。正是行求。授记虽明弟子之果。意为传经。说益劝众在流通。忏等品虽正是因。为弟子说果正拟令使行因。净地品等通诸佛因。不唯今日弟子。故忏悔等得在正说。舍身等品说过去事。举自劝他非是今会始自行学。故属流通。不尔莲喻赞佛功德即是正宗。菩萨赞佛何故即属流通。又若四王等品。世尊命护。彼等依命护持。即是正宗。付属亦是命行。何故有属流通。由此授记虽明来果。舍身明其往因。为劝而来。故有流通摄）先说未善。若赞叹品为正宗者。何故初云尔时释迦说是经时。于十方界有无量菩萨众。各从本土诣鹫峰山至世尊所。乃至赞曰。既言说是经时。明知如来说法已竟。后释未尽善。说正宗满愿了者。何故四王观察初云。四王白佛。是经一切诸佛常念。乃至苦恼咸悉消灭。唯愿世尊于大众中广为宣说。我等四王并诸眷属。闻此甘露无上法味。气力乃至神通倍胜。故知说法犹未了乎。依此劝请如来更说无染着等。后后法门何但流通。若侍护持后与记者。意显依经修学得益而劝众故属流通者。五十亿等即坐得记。尤闻经益。何非流通。如子执者。彼妙幢等人前应记。既退胜心五十亿尚今日闻经还发得记。况妙幢等久时依学。今亦起众。初开长命及真实义。何人后耶。当知妙幢既是法轮之大将也。初中后时发扬此教显大师德。日疑开果。夜梦说因。今至得记为令结缘十干与共得记。乃显大师二施兼三品慈。是故待说护持品后。又寿量之果正是行求。忏悔等因。正令行因故正说者。授记之果既是行求。善生等行亦令行因。何非正宗。净地等因通诸佛因故正说者。无染着等亦通诸佛。何在流通。舍身等事举昔劝他非今始学故流通者。莲花喻赞亦非今行。应非正宗。仍即非例。此是忏悔之本缘也。菩萨赞佛说经既了。大众领解推功归佛。何得类耶。又四王等品。闻前略说物情感动为请广宣。自进誓护。文如前也。至说经已佛特命特。何妄例耶。若以劝修称流通者。佛意何章非为劝学。序品表说。下诸品云。于此妙经王。甚深佛行处。专注心无乱。读诵听受持。乃至广说。自又释云。四明流通益。三身品云。若所在处讲说是经。于其国土有四种益。忏悔品云。随在何处为人讲说。皆获三四十二种福。已外诸品得益无量。（已上）皆应流通。故梁教言。有云。四王下已是流通。此过谬也。前后二释违是文义。故三藏说应为示南。既是翻主而述义疏。不同凡例。况乎神异圣德具如别述。故隋三藏等诸智人皆依此义谓初一品是序。赞佛下二品是流通。中间二十一品是正说。知赞佛品已下属流通者。此品在始。他方大士还他土赞他佛。次此土大士赞此土佛。既他方大士还他方方说此品。理非复正说。故此品大众领解赞能说之人（沼影意云。非正经意）。后一品如来付属可弘之法（沼显意云。正是流通）。具显如隋（宜即取也）问。沼云。今准新翻。他方菩萨赞此如来。非是往彼而赞彼佛。何为证耶。答。此解未善。上代诸本皆同说故。岂得三藏无有真文自作佛号及经本耶。准谤法者。应云众本相违难耶。今谓。如隋三藏云。此同坐异闻。或见他圣赞叹彼佛。或见客众赞扬此佛。各翻一义。例如宝塔。又佛地论第一云。如实义者。释加牟尼说此经时。地前大众见变化身居此秽土为其说法。地上大众见受用身居佛净土为其说法。所闻虽同所见各别。而传法者为令众生闻胜希愿。故就胜者所见结集。言薄伽梵住最胜等。又解。后师取行德同及体同义为赞此佛。故嘉祥云。何故彼此各叹。欲显能说人德。彼此无异故。至文且释。故不相违。问。若后二品是流通者。他方归赞合在嘱累后明。何故居叹佛品后耶。答。论说经次第者应尔。但出经者合此二赞共一处耳（沼即取之。加云。故属累奉行在最后也）。问。何故最初名序说等。答。仁王疏云。序者由序义。说经之由序也。正说者不偏义。一教之宗旨也。流者宣布义。通者不壅义。欲使法音远布无壅也。问。立于三段有何义耶。答。四卷疏有二义。一就化主。若无序说物不生信。若无信心忽为说者。众生不受。然则佛有空说之过。故有序说。既有信心如来不说。则有失机之咎。故有正说。正说既显。若无流通。如来即有无大悲失。故有流通。二约所化。众生入道信心为初。故序说。依信生解故有正说。依解起行有流通也。法花疏云略明十义。具如彼也。问。序段既名序。正与通何故不名正说品耶。答。序品文少。又明义无杂故。但名序品。正说文长。而明义广。故废通名从别受称。流通亦然。就此三段各开两。序开二者。一通。二别。（隋云。通序亦名遗教。亦名证信。别序亦名开发。亦名现前。祥此四卷。及法花疏。取证信等。胜鬘仁王金刚疏云。序中二段。凡有四双。一通。二别。通以同为义。众经六事悉同。故名通序。别以异为义。众经各异。或父母遗书。或长者献盖。或天雨四花。或涂行乞食。故名别序。次双证信序发起序。安此六事令人生信。故名证信。涂行乞食发起正经名发起序。次双遗教序与现前序。依阿难最后问如来遗言令安六事。故名遗教序。现说经时即有乞食等事。名现前序。次经后序后方有如是六事名经后序。既经之前有乞食之事名经前序。初双宝窟云。结义以立名。次云从意作名。次云从人作名。如来序阿难序。如来说经阿难传经。后云从时作名。测深密疏全取此释。庄沼即取初二双义。故云通序亦名证信序。亦名发起。兴取第三从人名也）法花疏云。证信令未来众于经生信。假诸灵异发起正经。利于现在化沾两世。故明二序（宜依此云。问。何故一经有二序。答。为化二世众生故有二序。初为末世众生之序。开发序为现世众生之序也）。正说二者。一开经体。二叹经用（隋云。前略明经体。即开宗略说。后广叹经用。是辨宗广说。祥云。明常住因果即是经体。明叹经学即是经力用）开此二者。依法花意。乘谓所乘之法。身谓能乘之人。具此二门乘义乃足。准此常住因果殊胜力用。具此体用教义乃足。问。若尔须具二种权实。答。此经具之故云。问。身方便身真实。云何是人。答。法花论释寿量明于三佛。而金光明辨于三佛云三身品。故知三身即是三佛。佛即是人也。准此可知。论一乘三身权实义。具如彼也。流通二者。一叹能说人。二弘所说法（祥云。赞能说人德。即是赞叹流通。弘所说教法。即是付嘱流通。兴即取之）明此二者。将付嘱使物弘宣。必须赞法功深美人德重。物欣此利然后受命弘经。故前明赞叹后辨付嘱。三段大意略述如是。
如是下第二正释本文。此初大段序说分也。有二。如前。宜依本云。初至殊胜妙法通序。尔时薄伽至品竟是别序（诸德皆同）。问。若尔。嘉祥何以一时等三句为发起序耶。答。是通发起。非谓别序。故次则云。发起有二。一时等三句是通发起。是时下别发起。为下正说诸品通是缘故。名为缘起。故名为别。此即一义（故宝窟云。如是我闻。一向是传经序。良以说经之前未有此言。说经之后方有故。一时已下具二义。若阿难后之所立属传经序。当佛说经时。实有化主时处属说经序。若依论释。法花论云。城山最胜表经最胜。十地论云。此法胜故在于初时及胜处说。依此二论。即以化主时处属说经序。依智度论说时方人。令生信故属说经序。虽复不定大判为言。如是等六事。佛命令安。故总属传经序也）故不相违。梁云。两序各有二。各通别。处处已明。一序品是别中之通。通为一部作序。二别中之别。如寿量等。但为一品作序。通中二者。准之可言。一通中之通。通诸经故。二通中之别。随各部故（依此庄述通别二因）合即二序。若开七成。法花论云。一序分。乃至七文殊师利答成就（沼依此云。七圆满也）言成就者。即具足义故。本论疏云。一一章中明义具足无余。不可破坏。故云成就（取此基云。成就者具足圆满义也）初成应知。二于最下所依成就。三与大下听众成就。四愿乐欲下说因成就。五尔时薄伽下时至成就。六观察下欲闻成就。又解。先愿乐等者。大众欲闻法成。此观等者依止说因。问。本论疏云。依止说因者。正是众生内心。内心者渴仰愿闻法花之心。佛依此心故说法花。具如彼辨。先释好也。何故异耶。答。大众现前欲闻法成者。是所化机之欲也。依止说因者。是能化主之照也。观彼愿心依此说法。故法花论入定遍照。以为依止说因成就。既云佛依此心故说法花。不尔二成即无差别。故以机乐为欲闻法。以佛观机为说因成也。问。若尔彼经住定普照。何故此经出定观察。答。入出无二。至文当释也。而说颂下。佛说成就。次第与彼异者。为机宜故。随义根能化所化相对论之。义门非一。如理应思。开有七种。总摄唯二。初与第三为通。余是别序（基沼即同）问。住定别序。应在后明。犹如大品及法花经。何故众前明之不次。答。以二序七成之次第。如言应后。彼欲明三身不即义。今明不离故前说之。（沼云。以身心住俱名住故。又二义故合一处明）此即二序之中通序。七成之中序分成就。金刚疏云。通以同为义。众经六事悉同故。
今释通序凡有二意。一总释。二别释。初略六门。一序原由。三世诸佛说十二部经皆有六事。要待待者问。然后命使安。如集法藏云。侍者阿难凡发四问。一问以谁为师。乃至佛答。戒能训诲可以为师。念处破倒。依此行道。梵法默然伏彼恶人（庄云。车匿比丘依梵法治。长阿含四。增一阿含第六。言梵法者是不共语。测深密疏云。长阿含四云。阐弩比丘云何共住。增一阿含第三十云。即不共语也）一切经初皆标六事。问。故但问四事。答。初明正行。次明正解。次辨治障修解行之缘。然此三门必依望教。此四摄事既周。故不得多少也。二定多少门。诸旧经师但明五事。此释伤义无文。故不用也。今明凡有六事。一如是谓所闻之法。乃至六与众共闻。具此六门义乃圆足。又如天亲灯论偈云。前三明弟子。后三证师说。一切修多罗法门皆如是（庄即取之）故知六事出自成文。前三明弟子者。如是谓弟子之信。次句是弟子称我。三句明闻法有时。从佛住下。既标于佛。故知后三句证师说也。问。非但旧师。新论亦同。故兴云。初证经中或分或合。合即唯五。显己闻等。分便为六。以证师资。如金刚仙论云。初三明弟子。后三证师说。虽有二理合解应胜。若如仙论分作六者。虽顺智论六成就义。违佛说经必有时故。今从合释。基测庄照法师皆同。何偏征耶。答。佛地论意不违大论。何者。论云。如是我闻者。谓总显己闻。传佛教者。言如是事我昔曾闻。如是总言。依四义转等也。迈云。第一教起因缘分文有六。第一如是。乃至六教所被机。乃至谓总显己闻。下总合略解。以初两句义势相连。是故合解。如是总言。下别开。广解有二。初别释如是。具如彼也。如是总别二种释者。是大论意。故初卷中别释三事。第二卷云。如是我闻今当总说。乃至广说。文既如是。理亦明白。人法既别。亲光菩萨岂违龙猛天亲说耶。故知释者未得意矣。又大论有九重问答。广释说时。仙论亦明。何言违佛说有时耶。问。若尔宝窟及测深密疏云。真谛般若记中开为七事。一如是标所闻法。一部文理决定可信。二我出能闻人。即阿难。三闻亲承音旨。四一时显所闻法善合时机。五能说师。六说处。七大比丘显非独闻。然此七事总意唯四。初明所闻法。次辨能闻人。次二证所闻法。后二证能闻人。广如七事记释。（隋同）是何。答。是一途义。正如此经义记。合六事故。三叙来意门。立此六事凡有三意。一为生信。如是者即信也。下之五句为生于信。故智论云。说时方人令生信故。时谓一时。方即住处。人谓阿难与佛及同闻众（测即取之）此三事摄前五门已。有时方人故所传可信。二立此六事为简外道。外道经初皆标二字。（宜云。阿沤此云。吉也）如来教首六事贯初三。为欲异论。弟子造论归敬三法。如来之经六事在初。（庄影此云。何故经初安如是等。答。有三因缘故。一断众疑故。二佛所许故。三令生信故。断众疑者。真谛三藏引微细律云。时阿难陀当登高座出法藏时。身即如佛。具诸相好。若下高座还复本形。众见此瑞生三种疑。一疑大师释迦如来以慈悲故从涅槃起更演深法。二疑诸世尊从他方来为我等说。三疑阿难既是佛弟堪代其兄转身成佛。尔时阿难遣众三疑故作是言。如是我闻等。显从佛闻。非佛慈悲从涅槃起。亦非余佛从他方来。亦非己身转身成佛。基法花。测深密疏。亦同引之。佛所许者。如智论云。即前原由中说是也。令众信者。引彼五事证已所诵亲从佛闻此法可信）此即本义。初一在金刚般若疏。后二出此疏故（测深密疏云。宝积论云。何故初明住处。答。欲令敬重彼处故。重福众生敬此处故。增长善根。是故先明住处。功德施菩萨波若论同宝积也。沼总成云。功德施云。全知世尊所行之处。令生敬重成胜福故。智论云。说时方人令生信故。应合二义。亦应为好）佛地即述大论。故云。若不说处及能说者。不知此法何处谁说。一切主疑。故须具说。
四有地门。当佛说经时已有六体。但未立文。将入泥洹命使安之。结集法藏始标经首。
五具不具门。余经具足六事。金光明略无同闻。至后当说
六前后门。诸经多云如是我闻者。以信是入佛法之初故。前标如是。欲证成信义故。次云。我闻。如温室经云我闻如是。此前标能信之人。然后始得于经生信也。问。佛说经时云何有六。答。以物有信心方乃说法。故知实有六也。
次别释六事即为六门。言如是者。此即初事。所闻之法。释有三重。一汉地众释。二三藏亲义。三四依正说。众德释者。若依三乘有十五释。后六取本法花疏说。具如基法花疏第一（测深密疏八释如彼）今依一乘总摄之。六十五释。然涅槃疏语同金刚疏。故废一为四十五。谓金刚般若疏二十二。法花疏十。涅槃疏五。胜鬘疏五。仁王疏二。维摩疏一释也。据实取之有二十五。除金刚疏二十释。唯取二家故。故彼疏云。言如是者。释此一句有二十余师。今略不述。依一龙树二婆薮释如是。二十五释中有问答开合废立。金疏初释。法花疏第十。涅疏第五。宝崛第五。仁疏第一。维疏一释即大论说。合之为一。金疏后释。涅疏第四是天亲说。合之为一。涅疏初释。仁疏第三犹是一义。合之为一。金疏后释中有五义。准佛地论并初总释开之为六。余皆如前。此虽开合犹二十五。今依此义次第出之。且随所有略述如是。无量寿经大品疏等如理应寻。
法花疏十。一注法花云（如是者感应之瑞也。如以顺机受名。是以无非立称。众生以无非为感。如来以顺机为应。传经者以名教出于感应。故云如是也）。二注无量义经云（至人说法但为显如。唯如为是。故言如是者之也）。三瑶公云（如是者。将传所闻之言于未闻。良由可信。今明所传之言言必之总也。善当其理不失机会为如是也）。四昙诜云（如是者。无毁无誉之言也）。五真谛三藏云（如是者。离五种谤。故云如是。五谤者。一此经因果是决定有。名增益谤。二此经因果无。名损减谛。三此经因果亦有亦无。名相违谤。四此经因果非有非无。愚痴谤。五此经非非有非非无。名戏论谤。离此五种谤故名为如是）。六光宅云。（如是者。将传所闻。前题举一部也。如是一部经。我亲从佛闻。即为我闻作咋胤之也）。七梁武云（如是者。如斯之言是佛所说。故言如是也）。八有人言（如是者有三。一就佛。二就理。三就阿难。就佛者。三世诸佛所说不异。故名为如。已同说故名之为是。已诸佛同说。是故可信也。二就理者。明诸法实相古今不异。故名为如。如理而说。故名是。既是理之言。不增不减决定可信。故称如是。三就阿难释者。已阿难望佛教。所传不异本故云如是也。望理有。然有所说无非曰是也。基法花疏及测深密疏第一云。长耳三藏释也）。九有人言（文如而理是。二物相似曰如。一物无非曰是。以文能善诠于理相似曰如。理则至当无非称是也。测深密疏云。智者禅师维摩记中有此释也。彼云。约之义释。以文为如。以理为是。余一同也）。十今云。如是即是信也。以信故言如是。具如下辨。金刚般若疏六释者。初即此上大论说也。后天亲释中有五说。故云次婆薮般豆释云。如是者谓决定义。略明二种。一教如是凡有数义（一如佛教量故云如是。所以者何。三世诸佛或广说法。或处中说。或略说法。今阿难传正法还如佛。广略不增不减。故云如是。二如诸佛次第而说。所以者何。一切说法凡有六事。一发起。二略标宗。三广解释。四难。五通。六流通付属。阿难今亦次第诵持佛法语。故云如是。三如经名字故云如是。传持佛经须识经名。若不识名云何知义。所以者何。经之名题总摄一经。如大品虽九十章总名摩诃般若。以摩诃之名摄九十章义。为是事故须识经名。阿难如诵持。故云如是。四因缘如是。三世诸佛说经因缘略具四义。一根本有一切智方能说经。二有大悲然后说。三为报正法恩故然后说法。四决定证信。一知说经有时。二知说经处所。三知能说之人。即如来。四知有听经之众。如众如是时处听众说者。如我所说实可信受。故云如是）。二理如是（言理是有即名有见。言理是无名为耶见。亦有亦无是相违见。非有非无名愚痴见。所明之理若堕此四中则不名如是。今离此四谤无所依止。故足如是）。
涅槃疏五者。一宗法师解（如是只是无异。阿难所诵若文若理与佛所说无异。故云如是）。二昙智法师云（如是者。明此一部文言只如是）。三慧朗师云（如是者。明阿难无有自作之过。我领佛一部文言只如是。非咸自作也）。四婆薮解。即前金刚波若疏。教如是中初义。及理如是也（故云如是者只决定。明决定有二。一文决定。二理决定。文决定者。经有广略。若略经作广诵者则不决定。名为增谤。若经广辄略诵亦非决定。名为减谤。广依广诵。略依略诵。此则决定。理亦如此。理非常非无常。若作常解则不决定。名为增谤。若作无常解则不决定。名为减谤。若依理而悟非常非无常者。此名决定。如此故云如是）五即大论说（宜即述此疏五释也）。
宝崛五者。一如三世诸佛证。如三世诸佛说。故言如是。问。称如便足。何须言是。答。为欲简相似言。是者是三世诸佛说。是三世诸佛证。故言是也。故古注云。说得于理文旨相扶为如。理说应解微信无昧为是。二有人言（阿难道。佛所说之如。于诸法说。理如理说。事如事说。因如因说。毕说如是。一切如法之言是当道理故言是也。良以乖法名之为非。故如法之言得称如是耶。远法师无量寿经疏文）。三有人言（如是者。谓指牒法辞。如经中说如是等功德。如是菩萨等。今尔。如是所说教门。义皆得闻。故云如是我闻）。四即此第三释中有一释故（故云如是。印述之辞。如是如是诚如圣教。如是如是如汝所说。今亦尔。印定佛法使人生信。故言如是）。五有人言（依智论意。如是者信义。要具三。一是所信之法。二明信心。三明信相。内心信可是法。口如是言。言是法称合道理。故言如是）。
仁王疏二者。一即大论说。二又如是者表不差异义。今明此法无依无得无戏论毕竟清净真实可得。故称如是也。
维摩疏一释者。即大论说也。
次三藏义略有三释。一长耳三藏释。即如前法花疏辨。二真谛三藏即有二释。一如前法花疏述。二如此经义记释。故晓影云。初如是者总举所闻。表有信顺之情。依智度论谓是信相。真谛三藏述此意云。言如是者是决定义。决定有二。一数量决定。二道理决定。数量者。如佛所说若干名句。我今传之无小无多。多则增谤为过。少则减谤为失。无过无失故曰如是。决定道理者。如佛所说离边道理。我今述之不增不减。若言定有堕增益边。若谓定无堕损减边。不增不减故曰如是。虽有诸释此释为最。故不烦述于余说也。三菩提留支三藏。故金刚仙论云。若依世辨乃有多途。略有四种。一发心如是。二教他。三譬喻。四决定。发心如是者。自念我当如是发菩提心修诸善行。教他如是者。教前人言汝当如是发菩提心修诸善行等也。譬喻如是者。是人威德炽盛如日光明。智慧深广如大海等。决定如是者。我如是见闻等。是名决定如是。今言如是者。但最第四决定。明须菩提我从佛闻。所说理教。我之所说不多不少不错不谬决定如是。无所传之失故曰如是（测深密疏云。意趣大同亲光）故佛地论亦总结云。结集法时。传佛教者依如来教初说此言。为令众生恭敬信受。言如是法我从佛闻。文义决定无所增减。是故闻者应正闻已如理思惟。应勤修学。
后四依说略有三教。一佛地论。凡释如是即有二义。一总释如是我闻。二别释如是。总者。论云。如是我闻者。谓总显己闻。传佛教者言如是事我昔曾闻（迈云。教起因缘分文有六。一如是乃至六教所被机。此初合解前二。以初两句义势相连。是故总合略解。言总显己闻者。谓诸菩萨传此教者。在众总显己之所闻。云如是佛地经事。我昔曾于佛所亲闻。故言如是我闻。测同。故深密疏且依佛地。如是我闻释有三义。一总释如是我闻。二别释如是我闻。三申其合说之意。言总释者。谓传佛教曼殊室利。及阿难等皆作此言。如是所说甚深义等。我昔曾闻。金刚仙论云。三种阿难传大乘教。即同大论总释如是我闻及仙论也）。
别释如是即有二重。初明四义。后重料简四义。初四义者。论云。如是总言。依四义转（此后别开广解。疏本不同。今依一文有二。一以四义用解如是。二约信可以释如是。初中有三。此初总表四义。依四义转者。转即起也。谓依四义起。释如是等言也）。一依譬喻。二依教化。三依问答。四依许可（此次随数列名。故同仙论）。依譬喻者。如有说言。如是富贵如毗沙门（此后牒名解释为四。此初牒譬喻解。如是富贵者出举所喻。如毗沙门者即指能喻。以毗沙门身是天主。复统领一方贵而富故喻富贵。此泛举譬喻以况今昔两教。谓传此经菩萨所谈之教。如佛昔说。故云如是。测同。但依后料简文释。故云依譬喻者。谓当所说如是文句。如我昔闻。此即以古譬今。基为二说。此初释故也云。如是所传所闻之法。如佛所说定无有异。定为利乐方便之因。后即重料简文。故云。或当所说如是文句如我昔闻。兴同前说。故云。以古譬今。此即仙论譬喻如是）。依教化者。如有说言。汝当如是读诵经论（二解教诲。谓如有师教诲弟子。谓我今时如是教汝读诵。设我不在亦当如是依教修行。谓传此经菩萨告时众云。佛昔在时如是教诲我。佛地经法。我今亦复如是教诲于汝。测同。但依重文释云。依教化者。谓告时众。如是当听我昔所闻基为二说。此初释也。故云。如有说言汝当如是。乃至此中如是。远则佛之教诲。近则传法者之教诲。后云或告时众如是当听我昔所闻。兴同初说。故云远近两师。此即仙论教他如是）。依问答者。如有说言。如是我闻如是宣说（三解问答。谓结集时如有先中佛所说法便自诵之。而问于传法菩萨云。此之所说是佛说不。传法菩萨即便答云。如是我闻。佛实作如是宣说。测同。然依重料简云。依问答者。谓有问言。汝当所说昔定闻。故此答言。如是我闻。基即同之。不作二说。兴同。故云答疑者问。犹同仙论发心如是。然彼内心思惟。今此外问他故）。依许可者。如有说言。我当为汝如是而思如是而作如是而说（四解许可。谓传佛教者。于结集时对众自许云。我当为汝如是思量。佛昔身业如是而作。语业如是而说。有疏本云。我当为汝宣说我之意业如是而思。我之身业如是而作。我之语业如是而说。测同。然依重料简云。谓结集时。诸菩萨众乃至便许。彼言如是当说如我昔闻。基有二说。此初释也。故云。如有说言我当为汝乃至如是当说如我昔闻。后即取次信可并重料简中信可审定文释成。故云或信可言是事如是。谓如是法我昔所闻。此事如是。齐此当说定无有异。兴同前说。故云许时众劝。）。或信可言是事如是（下第二约信可以释如是。或信可其言云。其所说之事。是事决定如是。故智度论云。如是者信顺之词也。有疏。此义入许可中以为或义。测同。故无量义经疏上云。此当智度论中信也。即基后说准上可知。故此上二义。即仙论决定如是）。
后重料简四义。论云。有义此中唯依许可。谓结集时诸菩萨众咸共请言。如汝所闻当如是说。传法菩萨便许彼言。如是当说如我所闻（重料简中有四。此初唯依许可以解如是。如文可解。余如上引）。又如是信可审定。谓如是法我昔曾闻。此事如此。齐此当说定无有异（二唯依信可以释如是。谓传法菩萨劝众信可。谓我所说佛地经事审定如是。齐此三身差别已来当为宣说。定无有言异佛昔说。有疏本云。信者许也。信其所言审定不虚。即是许可之义。谓此佛地经事等也。故为许可之第二义。余如上引）有义。此中亦依问答。谓有问答。汝当所说昔定闻耶。故此答言如是我闻。（三亦得依问答以解如是余如前述）有义。此中通依四种。依譬喻者。谓当所说如是文句如我昔闻（四通依四种以解如是。此初依譬喻。谓结集时。传法菩萨对众说言。我当所说如是文句。如我昔于佛边所闻。此以今所说之教譬如佛昔说之教不异。故言如是。余如上述）。依教化者。谓告时众。如是当听我昔所闻（此次依教化。如文可。余如上。）。余如前说（余之两义指同前释。测依此后重料简文释前四义。如上引之。即总结云。于此四义有三师释。一云。四中唯依方四。一云。四中准依后二。一云。中四总依四义。具如彼辨。别释二重。各有五释。如文可知。加前总释为十一也）。
二功德施菩萨波若论云。如是我闻者。显示此经是佛世尊现觉而演非自所作。
第三大论具有二门释如是义。一别释如是。二总释如是我闻。佛地论中总别二释即此意也总中有五复次释义。如论第二。今述别释有六复次。以解如是（庄取初四。如彼疏述。基测同本。取初义故。如上知之）。故本法花疏第一云。今云如是者。智论问云。一切经初何故称如是语。答。佛法大海信为能入。智为能度。如是者即信相也。以信故言如是。若不信则言不如是。所以佛经初标如是。余如论也。
问。何名云信。又云如是。答。法花疏云。问。如与是何异。答。如名实不虚。是谓至当无非为义。以信佛法如实不虚非邪是正故。信称如是。大义章云。于法决定名之为信。又云。如者同义。法相虽殊理实同等。故名为如（玉篇第十三云。仁余反。以物相接与之言。从也而也。谋也随也。若也均也）释此信义有六重问答论之。具如彼辨。问。众释既多。何为正耶。答。丘龙金鼓经义记云。初如是者总举所闻。表有信顺之情。依智度论谓是信相。真谛三藏述此意云。言如是者是决定。有二。一数量决定。二道理决定。乃至不增不减故曰如是。虽有诸释此释为最。故不烦述于余说也。又仙论云。但取第四。具如上述。故用信相总摄诸义。
言我闻者。是第二事能闻之人。法花疏云。如是一句谓所生信果。此下五事谓生信之因。以阿难见三讥嫌具八功德。亲侍如来二十余载。传于佛语。物必信之。故生信因也（宜云。我闻者。此明亲承圣旨）。问。佛法无我。何称我耶。答。大论有三复次释此我义。仁王疏上但引初义（基庄即取）胜鬘维摩疏引第二。金刚波若疏依中论释（测深密疏依此双取。具如彼也）。仁王疏云。虽知皆无随俗故。世流布语假称为我。故无过也。宝窟依第二义云。说我有三。一凡夫见使未亡。见心说我。二诸学人见使虽除慢使犹在。慢心说我。三无学人见慢已除。随世流布宣说言我。然今阿难结集法时。身居无学。见慢已断。随世流布宣说我闻。故不同凡。又我有三。一佛性是主是常。是故名我。二八自在作用故名我。三统御名我。阿难具三。今辨闻经但用后我。（基得前后六种我云。然我有三。一妄所执我。谓外道等所横计我。二假施设我。谓大涅槃乐净常我。除二乘倒强施设故。三世流布我。谓世共传。天授祠授等。今传法者随顺世间自指称我）。晓总影云。言我闻者。别提能闻陈无师心之过。五蕴聚集假名为我。三法和合名之为闻。若依小乘。或执根闻或执识闻。今大乘中。众缘和合假说为闻。广如智度论说。对法等亦同此说。为显根识无别闻性。废别就总故曰我闻。宝窟上云。问。无我是胜。真谛所收。有我既劣。世谛所摄。何不从胜宣说无我。从劣说我。答。化我众生法须如是。若不说我。何由可得标别彼此令人识知。为别此彼令人识故须说我也。问。阿难既是声闻。如何持大乘经耶。答。隋此付属品疏。及本维摩疏云。集法藏经云。凡有三种。一阿难此云欢喜。持声闻藏。二阿难跋陀此云欢喜贤。持缘觉藏。三阿难伽罗此云欢喜海。持菩萨藏（宝窟上云。三种阿难持于三藏。出阇王忏悔经。仁王疏云。若依金刚仙论。明三种阿难等。测依此说。故深密疏云。集法藏经说有三种阿难。乃至金刚仙论亦同法集。真谛三藏金刚般若疏引阇王忏悔经说三种阿难等。天台文句云。正法念经明三阿难）。吉藏谓。但是一人。随德立称。方便示三（宝窟亦同。基取此说故法花疏第一云。但是一人。随德别名。天台文句亦同本疏）。仁王疏云。今此经理玄相寂。因圆果满。广大如法界。究竟如虚空。故云。阿难海称我闻也。此经准知。法花疏云。问。阿难是佛得道夜生。年二十五方乃侍佛。则知前二十五年所说。阿难不闻。后二十五年所说。悉皆得闻。后有三类。一得闻。如法花等。二不闻。如涅槃等。三亦闻不闻。如净名一经凡有四会。庵园二会阿难得闻。毗耶两集阿难不闻。以何义故一代之经皆称我闻耶。答。今引二经据本迹通之。一涅槃经据本而释。阿难多闻十一自然能解了。是常及无常。既自然能解。亦自然得闻（兴云。鹙子问经云。阿难得佛觉三昧力故。皆得闻者）。二依报恩经据迹而解。佛重为说方乃得闻（兴云。处胎亦云。如来问阿难。汝闻彼经不。若言不闻者。如来皆重说）。问。阿难依何三昧能持佛经。答。释道安云。十二由经。阿难得佛意三昧之所传也。金刚花经云。阿难得法性觉三昧之所传也（测庄等师皆取此义）。问。实是耳闻。何故称我。答。七义称我。五意云闻。如前晓释。是第六义。义记云。二义闻者明三种器义。一不散。散心不闻法。如覆器。无闻慧。二不忘。忘心不忆。如漏器随入随去。无思慧。三不倒。倒心彼言是此非。此言是彼非。如不净器不堪贮物。此无修慧。（法花疏云。初是定力。次是持力。后智慧力）今言我者。佛昔说我所传。如以一器之水置一器中。无有多少。即是明我为三种器之义也。闻者我义。虽有三器。若法不入则为无用。明我是三器。有法来入耳。如眼见经书得所诠解曰闻也（维摩涅槃疏等亦同。宜一依之）。此即第五义。故法花疏云。凡有七义。故称我闻。一佛命令称。今顺佛敕故云我也。乃至六耳别我通。废别立通。即佛地云。废别就总故说我闻。余如彼也。金刚波若疏第一云。所以称闻亦具五义。一者欲显能闻人德。阿难不从外道及佛弟子仙人化人诸天闻。今所闻者。从一切智人边闻。余如彼也。问。云何为闻人。为根为识为尘闻耶。答。宝窟云。大论云。耳根不坏。声在可闻处。意欲闻。情尘和合。故耳识生。随耳职即生。意识能分别种种因缘得闻。地持亦云。听所知言说是名闻。法花疏总显意云。因缘故闻。因缘闻者即无所闻。故论云。因缘所生法。是即寂灭性。故闻宛然而不闻。故不怀假名而说实相。不闻宛然而闻。不动真际建立诸法。即具三观及四智也（宜取此意）。我闻义。此中本疏有五重问答。广说之具如彼也。
言一时者。是第三事说听之时。法花疏云。说经有时故可信也。略明四义。一佛五十年说法。盖是多时。今对彼多时明此经是一时之说。故云一时也（测深密疏引显意云。有说四种。一者如来一代说法有五十年时）。此中五十年时。即同金刚仙论。故云。如来一代。成道乃至涅槃。恒说摩诃般若花严大集未曾断绝。又同三藏故。测深密疏第一云。长耳三藏云。时有两种。一半音时。对缘不遍。二圆音时。对缘即普。从初得道终讫双林。二音并半满俱说。见小分者为半音时。见满分者为圆音时。无量义疏同。又解时复有三。一分段流转时。二不思议变易时。三假名施设时。前二即是二生死时。假名时者。梵音劫波。自有三意。一迦罗时。二三摩耶时。三世流布时。迦罗时者。此翻别相时。如来戒律。大戒时闻。小戒时不闻。出家时闻。在家不闻。国王得闻。余人不闻。三摩耶时此翻破耶见时。谓五部阿含。九分达磨。不简黑白一切得闻。言九分者。如真谛师部执论记第一云。如来正教即是经律阿毗昙。经即五阿含。谓长增一中杂百部也。律不过三部。一二百五十戒律。二二杂诵律。三比丘律。阿毗昙有九分。一分别说戒。二分别说世间。三分别说因缘。四分别说界。五分别说同随得。六分别说名味味句。七分别说集定。八分别说集业。九分别说诸阴。一分有六千偈。六九五十四。合五万四千偈也。上二种时大同智论。世流布者。如说一时佛在恒沙岸。一时在申恕林。今言一时且依后二。
二一谓一部经也。盖是说一部经时。故云一时（二者说一部时。影此基云时有二义。一法王启化机器咸集。说听事讫。总名一时。兴取此释）此同金刚仙论。云时有多种。谓一念时。有日夜时。有百年时。有一切时。有春秋夏冬时。今言一时者非此等时。正是如来说此经时。功德施波若论云。一时者说此经时。余时复说无量经故。佛地论云。说听究竟总名一时（依亲光时有四种。此初说。此即总说。一会说法说听究竟总云一时）。
三众生心行可一之时。即是一乘机发说一乘教时。故云一时。问。一切诸经皆云一时。可言并说一乘耶。答。经云诸有所作皆为一事。故知说一切教为开一道。皆称一时（三者众机熟时）此同梁云。今一时者释上我闻义。乃有三器及法入耳。乃至平等之心无有过下过高之时。故闻如是。又同摄论。故宝窟云。所言时者。摄论云。时有三种。一平等谓无谓令浮颠倒。二和合深闻正法能闻。三转法轮时。正说正受（测云。真谛三藏七事记云。一时有十义。一佛出世时。二说正法时。三听正法时。四持正法时。五思正法时。六修正法时。七下善种时。谓菩提心。八成就善根时。谓生中国修四念处。九解脱善根时。谓听法说法持法静心修习。以此五缘得入解脱。故名解脱善根。十平等舍心时。若心多退名为下心。听法不入。若心动踊名为高心。听法不入。若作弃舍正法心。此是无明不平等心。听亦不入。若能拔沉抑浮同停得中。念知舍平等得入正法。故云平等舍心时。具此十义故云一时也。广说如彼）佛地论云。或能听者得陀罗尼。于一字中。一刹那顷能持能说一切法门。或能听者得净耳根。一刹那顷闻一字时。于余一切悉能领受。故名一时（测云。第二说也。地上菩萨得陀罗尼。故能说能受）。
四机教符会无差异时。故名一时（测影意云。四者说听共相会遇时。依此基云。二说者听者共相会遇。时分无别。故言一时。机感应化时无别故。晓云。言一时者。法王启运之日。大众悟道之辰。一坐始终合为一时。非谓说听相当无有前后故名一时。亦非诸佛菩萨一刹那顷能说能听名为一时。如涅槃云我于一时在王舍城。我于一时在尸首林。今此一时与彼无异也）。此同佛地或相会遇。时分无别故名一时。即是说听共相会遇。同一时义。亦摄论后二种时。文如上也（此第三说。感圣起机更相会遇名一时也。或可为四闻说听时。为二时故。庄俱依此论三释也）。宝窟云。大明一义凡有四种。一者人一。二者法一。三者时一。四者机一。言人一者。从始至末并是如来一人说。无有余人故云人一。阿难所领还是佛所说法。无有异法。故言法一。如来一时说。阿难一时领。故言时一。四者机一。众生一时有感。如来一时有应。机感交接。故云一时。此即如次前四义也（或可一一皆具四义）。金刚波若疏有七义。具如彼也。彼初此同。彼七此二。彼二四五即此第三。彼三及六此第四义。若具论之可有多义。今依一义相摄如是（宜云。正是缘教相应时。是欲说法时。欲听法时。闻法应得益时。故一时也。故旧云。时有三种。一逆时。即根未熟说教不相应。二过时。根缘已过。说教亦不相应。三正时。是根熟时堪闻正教。教被于缘。缘禀于教。此是缘教相称得闻。此即一述涅槃疏。故不别也）。问。一及时者其体是何。答。大论有五重问答释一义。复有八重问答广释时义。测总显云。一是数。时即时分。依龙猛宗。数及时等皆无有体。非三科摄。如智论云。乃至依弥勒宗。数时即是有为法上分位假立。即二十四不相应中数及时也。五蕴门中行蕴所摄。处界门中法界法处。意识境故（基庄同也）问。何故二宗有无不同。答。龙猛宗为破外道实数时等。故无体也。弥勒宗为显大乘法相道理。故别立之。故不相违。或可五百不相应摄。于理无违。十住婆沙立七百不相应（已上）论具破中。何唯云破。既破实执已。显世谛因缘义云。但佛弟子随俗语名为一。心实不着如数法名字有。故佛法中言一时等不堕邪见时有二种。一名迦罗。二名三昧耶。乃至如是种种除邪见故。不说迦罗时说三摩耶。见阴界入生灭。假名为时。无别时方。离合一异长短等亦如是。凡人心着谓是实有。见阴等者即有为上假立时也。无别等者是破实执。当知弥勒显龙猛义今谓。维摩疏云。此皆离释两字。若合解者即目时为一。如云一日一岁。岂离于岁别有一耶。问二时别何。答。涅槃疏第一云。经律时异。律中辨时。时药时衣等。此云迦罗时名实法时。经中明时。三摩耶时名假名时。此云实法假名者。非如成论实法假名义也。今言实法。实有此时故言实时。假名实无有时假为时也。（法花疏意同也。仁王疏云。时有三种。一三摩耶时。即长时。二迦罗时。是短时。三佉楼时。是不长不短时。测云。迦罗此翻别相时。三摩耶此翻破邪见时。其如先也）法花疏云。何说假及非假耶。答。化内弟子为结戒故。明非假时。通化道俗辨假名时。如论广说（即指大论）涅槃疏云。问。何故戒律则辨实时。经明假时。论主解云。戒律欲住持佛法。明时药时衣等。故言实有时。若经中所明。恐生邪见。故说假名时。问。何意不经中欲住持佛法故说实时。戒律恐生邪见故说假时。解云不得。若经中明时黑白共闻。内外同听。此恐外道生邪见。故云假名时。若是戒律中。但是声闻弟子得闻。白衣尚不得闻。岂况外道而能得闻。故说实法时。今言假名时。故云一时（仁王疏同。故云。今言时者三摩耶时。众师虽寄终成无当。若存龙树之风。须破一破时说三摩耶也。宜一依之）。问。若尔以此为至成耶。答法花疏云。正观论云。诸佛或说我。或说于无我。诸法实相中。无我无非我。亦应云。诸佛或说假。或说于非假。诸法实相中。非假非非假。即是龙树之本意也。问。何不别显日初出时乃至中夜说此契经。如下处等别指胜处。而此经中但言一时。答。如佛地论。昼夜时分诸方不定。不可别说（迈云。答中有二。初明诸方时分不可别说。如四天下昼夜不同。欲色诸天岁数不等。十方净土劫量又殊。故不别说。测同。故云。如南瞻部洲日午时。西方日出。北方夜半。东方日没。庄取此释）。又义不定。或一刹那。或复相续。不可定说（第二答。或刹那。谓说俱得陀罗尼。但一刹那能说能听是究竟。或复一会相续究竟时。以长短不定故不别说）。是故总说但说一时（结但总说一时之意。基云。问。处中有净秽随机二之说处。时中凡圣殊。何容不别说。答。说处标净秽可定知。说时有短长圣凡不可一准。一会机宜有利有钝。长时短时如何定准。故处可定说而时但总言。兴即取之。即次又问。一会机缘有凡有圣。秽处净处如何定准。故处但可总表。于此难中应说劬劳。今作别解。将处望圣一往可定。以时论钝钝亦不定。故处可定说时即不可例）问。总说之中若有可知。答。金刚仙论云。如大华严世间净眼品。如来即成道日。在寂灭道场说。十地品第二七日在他化自在天中说。如十万偈般若成道五年说。经有成文。余七部般若但云一时。不知何年说也。如来藏经成道十年说。如大集宝幢品。成道一年王舍城迦兰陀竹园说。陀罗尼自在王品。成道十六年在欲色二界中间说。经有明文者则便可知。无明文者即不可知（仁王疏云。一时即说经之时。如说涅槃二月十五日。此经三十年正月八日为时。基引是等说云。虽有是说随一方域化土众生闻见结集。且作是言。仍非初总题说法时。是故但应总说一时）。此亦未尽。若尔随一方土见闻应别。指时何但总说。今谓第二义。一会机器千器始终故总说一时也。
金光明最胜王经玄枢卷第一
宝历二年（壬申）二月十五日奉书写了（同年元旦始笔）。写本笔误多或考本文或以愚意旁注后昆校正之。宝生闲人成庆（六十八龄）。同三年十一月十日再校了。

[book_title]金光明最胜王经玄枢卷第二
序品之余
薄伽梵者。是第四事说教之主。所以标说主者。大论有三复次释之。法华疏总显云。凡有五义。第三云佛。有五人说。乃至今欲明此经是佛所说非余人说。故标佛也。此即论第一说（测庄及宜同依此也）余具如彼。梁云。合释上三。乃是汝之无过。若从外道闻法不可信故。从佛有三义。一佛有一切智。二有大慈悲。三心平等。外道无此三也。薄伽梵者凡有七义。故涅槃经第十八云。婆伽名破。婆名烦恼。能破烦恼名婆伽婆（瑜伽意有二义。金刚仙论亦云四义。佛地论中总有七义。此即仙论四能破烦恼。及第四义亦云。能降伏天魔制诸外道。佛地七中切自在义。永中第一不系属诸烦恼故。及第七义。或能破坏四魔怨故名薄伽梵。经文虽略后三种魔而影摄故。测云。破四魔者。一烦恼魔。百二十八根本烦恼及随烦六天子名恼。有漏五蕴名为蕴魔。有漏五蕴诸无常相名死魔。第为天魔。如是四种能损诸善。故名为魔此之。）。又能成就诸善法故（此上二义即瑜伽意。故三十八云。能破诸魔大力军众具多功德名薄伽梵。又八十同。佛地七中第五吉祥义。一切世间亲近供养咸称赞故之）。又能善解诸法义故（佛地七中第二炽盛义。炎猛智火所烧炼故）。有大功德无能胜故（此上二义。仙论四中第二合云。或云。具足功德智慧）。有大名闻遍十方故（此上二义。佛合地七中第四。又云名称义。一切殊胜功德圆满无不知故。即此与无第二之能成善法义。仙论四中第三合云。亦言有大名称天人归敬）。又能种种大惠施故（佛地七中第六尊贵义。具一切德常起利益安乐一切有情无懈废故）。又于无量阿僧祇劫吐女根故（七中第三端严义。妙三十二大士相等所庄饰故。大论第二云。譬如故说大王黍应独来必有侍从如是说大夫二根无根及女尽摄。是失同）。大论有四复次释云。婆伽言德婆言有。是名有德。复次婆伽名分别婆名巧。巧分别诸法总相别相故。复次婆伽名声婆名有。是名有名声。复次婆伽名破婆名能。能破三毒名婆伽婆。二乘虽断而有习气。是故不名婆伽婆也。光第二义及四六七摄为有德。具此四义故总名有德。余如文知。依此宜云。薄伽梵六义。如涅槃及智论说也。论云。问曰。婆伽婆正有此一名。更有余名。答。佛功德无量。名号亦无量。此名取其大者。以人多识故（测云。金刚仙论云。西方正本。一切经首皆云婆伽婆。佛地论意同金刚仙故。佛具十种功德名号。何外道故如来教传法者一切经首置薄伽梵。谓此一名也咸尊重。故诸置此名大论皆称本师名薄伽梵。又此一名总摄诸德。余名不尔。是故经首皆意同也）。余名广说如论。乃至结云。婆伽婆义无量。若广说则废余事。以是故略说不具足。尔光本皆安佛名非是劣耶。答。此亦合理。总有八义称之为佛故。大般若第四百六十云。尔时具寿善现白佛言。世尊所说佛陀者。依何义故名为佛陀。佛告善现。觉义实义薄伽梵义。故名佛陀。复次于诸实法现等正觉。故于一切法如所性尽所有性无颠倒觉。故名佛陀。复次善现。遍于三世及无为法无障智转。故名佛陀。复次善现。如实开觉一切有情令离颠倒。故名佛陀。又难摩经以佛陀等三白总摄诸妙义故。具如彼也。大论释云。复名佛陀。秦言知者。知三世众生数非众生数。有常等一切诸法。菩提树下了了觉知。故名佛陀。又测深密疏云。真谛三藏七事记中有其二意。一依真实具十义。故诸经初十种号中单置佛号。故七事记云。大师十号。经中何故不别余名而独称佛。解有十义。一觉胜天鼓。二不由他悟。三维二知（解障无知。一脱智障无知切知）。四已过睡眠。五譬如莲花。六自性无染。七具足三义。（一假不生名佛。即六神通。二寂灭佛。或故。三真实佛。即是真如。）。八具于三德（法身等也）。九具三宝性。十自知令他知（总有四纸恐多不述）。真谛自云。此十种义出真实论也（晓同。等第故云。方佛住者。是第四事表于教主是一切智故举十非义利法聚。于九之兄如瑜伽云。共能引摄义利法聚。于能引摄故名为佛。于中广义如能引摄非义利非非义利法聚。遍一切种现前等觉。乃至故地持云义饶常说也此即本义故宝窟上云佛者觉也既能自觉复能觉他觉行穷益聚非义饶益聚非非。义饶益聚平等开觉故名为佛他者彰别二乘觉行穷满满说之为佛言其自觉简异凡夫言觉菩萨具如彼也花疏显异）。二真谛自申道理四句分别。一切经首双标两号。故七事中云。佛婆伽有其四句。一是佛非婆迦婆。即声闻二乘观四谛证无余涅槃。于自位中得名为佛。不修功德行非婆伽婆。二婆伽婆非即菩萨功德行满名婆伽婆。即在因位智慧未满不得名佛。三非佛非婆伽婆。是凡夫。其不修智慧不名佛。不修功德非婆伽婆。四亦佛亦婆伽婆。即佛世尊。智慧圆满故名为佛。功德具足是婆伽婆（广释娑伽婆有三四纸。恐繁不述）。乃至彼云。若但言佛恐滥二乘。若单言婆伽婆。滥于大菩萨及转轮王。故知合说即是如来。是故无上依经及金刚波若。皆作此言佛婆伽婆。部执论记亦同七事。乃至今详西方诸三藏意。昙无谶等依真实论但置佛名。真谛三藏依真实论及四句义双标两号。大唐三藏及菩提留支。各依一论置薄伽梵。地婆诃罗三藏说云。西方诸本皆云婆伽梵。即同金刚仙论。依西方正本。一切经首皆云婆伽婆。此方诸经或佛或婆伽婆。或复双举佛薄伽梵者。随译者意。乃至神都翻者皆安薄伽梵。西京所翻皆云佛也。依此测公初总显云。然诸经首标名不同乃有四种。自有经初唯置佛名。如涅槃等。自有经初唯婆伽婆。如大品等。自有经初双标两号如无上依佛婆伽婆。或有经文二种俱无。如相续解脱及多心经等。所以如是诸本异者。相续解脱。即一部中最后二品故不标名。多心般若即大般若。应是结集菩萨别录流行故亦不标名。余之三句准前可知。故知二号随缘利物俱尽理也。是故罗什三藏兼用。大品经等云婆伽婆。法花等经安佛称也。基法花疏第一云翻译文主意存省略。随方生善故称佛名。兴一取之（若尔。无垢称疏第一云。古诸译经皆欲省略。不论义之具阙。并安佛名。其十号中。佛为第九。薄伽梵为第十。第十一名总包九德。故今初唱。而或者改之安置佛称。仅菩提留支虽讹而十云婆伽独婆等）。博览之者唯举诸说无有是非。假令无文犹寻道理。万德之中以智为主。三觉圆满总名佛故。既举其主而从自称。犹如如来具有三身。况有诚说。若见如前波若及大论瑜伽并真实论文。及知此后道理之类。岂有此迷。又豆那掘多三藏所译文殊师利行经。罗什大品经皆云婆。何只留支。又留支三藏译真言经。既云薄伽梵。何云虽讹。又此三藏及地婆诃罗三藏皆云薄伽梵。什即仁王言婆伽梵。祥云。此翻世尊。故神都西京二翻。具如测公说。何言玄奖三藏独云薄伽梵耶。故知法师每事妄覆显异耳。是故今谓。义既如前。问。此三身中是何佛耶。答。准经可知。
在王舍城鹫峰山顶。此第五事说教之处。涅槃疏云。此经云在。余经云住。住犹是在。维摩疏云。在者住也（庄宜取之）。仁王疏云。暂时名在。久居名住。亦可经停名住（依此庄云。暂行之处名之为游。久住之处为住。兴云。在者即居。此游化之义。离居崛山名之为在。亦名此基游化王舍故说也）。此即本法花疏后释。故云。又欲喧静兼化。故山城两举之。暂名游者。据余可尔。据圣未可。既八卷等皆云游于法性。岂是暂耶。如来常在深妙定故（沼后释云。离障即能证智常真如名最清等故。佛地第二云。于中一切二相分别皆不现行。缘证如故名之为住。彼胜定常住其中故名为住。即居义之）。故皆应取。大论第二有五复次。释此住义。本疏总释。金刚波若维摩胜鬘法花涅槃五疏。总为二住开为八住。仁王经疏开为十一。意即同也。具法花疏云。住者今取能住为住。故住义属佛（晓同。故云。明佛能住）。住有二种。一者身住（金刚疏等皆名外住）。二者心住（余疏云内住。兴取法花疏。庄沼及）。身住有四。一化处住。十方诸佛各有国土（仁王疏云教化住。疏云。如释迦住婆十六大国金刚维摩有净秽二土。如释迦居秽弥陀住净。涅槃疏云如如国土。宝窟云。遮那住莲花藏界。释迦住娑婆界）。二异俗住。三世诸佛多栖止伽蓝（金疏同之。仁疏依止住。住王舍崛山。唯住俗舍皆栖伽蓝。宝窟云。异住同住。摩疏云三世诸佛不在伽蓝。天王佛与俗同住。犹如天子。涅槃疏云。离俗。如释伽异俗住。位住倍自有居家。佛离俗人居家在僧伽蓝内住）。三未舍寿分住。佛未答魔王启睛。寿命无量。由答启请。则留八十。余皆舍之。杂心云。舍第五寿分者。百年之寿。二十为一分。故有五分。佛答魔王启请。舍二十年。唯留八十。故云舍第五分寿。法花去涅槃近。应是舍寿分住（维摩疏同。仁疏云。寿金疏云。谓如来未入涅槃。未舍寿分住。则无量岁舍寿分住。如答魔王命住住五分法身。窟云皆悉舍之。涅槃云明如来犹有身患。未入灭度。请唯留三月余。无量岁故云寿命住之）。四威仪住。谓行住坐卧悉名为住（四疏同之。坐卧皆名窟云。通住别住。行住威仪中一为别住。此四住为住谓通住也四中前三于释。后一论说）。二就内德论住。亦有四种。一者天住。谓住布施持戒等。二梵住。谓住四无量心。三圣住住空无相无愿三昧（据此三种。论有二释。依此宝窟显两释云。一约人论之。二约行别之。此约行别也。金刚维摩法花涅槃四疏。但取此后说也。然仁王疏依此释初。天住言住四禅者。依地持说。具如宝窟论云。六欲天住法。是为天住。梵天乃至非非想住法说梵住。诸佛辟支罗汉住法说为圣住。此即初释约人论之。仁胜二疏双取也）。四佛住。谓住十力等果地众德（此即论释法也。胜二疏举此说。金刚维摩二疏云住诸法实相。仁王疏云住第一义谛。涅槃疏云住大涅槃说。宝窟云。如地持中。亦约行分三。与彼说大同小异。若说梵住与前不异。若灭尽天住以八禅等为天住。此义则异。若说圣住。亦同异。同住三空受加灭尽正受为异。具如彼也。测庄兴德皆取此诸住也义之）。如来具此内外八住。此即无住而住。住无所住例如文殊不来而来。来无所来。亦如涅槃师子吼辨住沙罗林说也。宜述本说。即同三藏。故义记云。住有八义故说可信。一梵住。四等。二天住。住四禅。三圣住四神足力。佛住。住第一义谛。五命住。住现在。六威仪住。住威仪。利益持说。七境界住。住本大千界广处。说时闻之。八胜住。胜人胜处。如王舍崛山等。人处皆胜也。但经文指举胜处。意含八也（测深密疏又述三藏八住。大同前法花疏。具如彼也）。宝窟上六。地持又说。天住中多住第四禅。梵住中多住大悲。圣住中多住空及灭尽定。大论云。三住法中住圣住法。怜愍众生故住王城。（侃疏第一云。欲明一一住中皆有胜劣之异。彼论节劣取胜。故三住通说。此论三住相形。圣住为胜。故不住余二。基法花疏云。住者居止。游佛化处之义。居止在山游化城中。佛依此中游化安处。古人因此解圣天梵虚等住。住名虽同义意全别。语邃义幽之处曾不属心。名同理别之文张授。据此为未可）。解深密云。住于佛住。世亲释云。谓住佛所无所住。处此住中常作佛事无有休息。无性释云。随所应恒正安住圣梵天住。故名佛住。非如声闻要作功用。非如外道有住非胜。天住即是四种静虑。林住即悲等无量。圣住即是空无相等。亲光释言。谓住大悲。昼夜六时观世间故。测云。诸论四释。一住无住涅槃。二住圣天梵住。三住空大悲四住大悲。具如彼。大论云。住王舍城云何名住。四种身仪坐卧行住是名住。又以恐怖魔军众自令弟子欢喜入种种诸禅定故。在是中住。复次四种住。天住乃至佛住者。住佛道。楞严等无量三昧。十力四无所畏。十八不共。一切智等种种诸慧。及八万四千法藏度人门。如是等种种诸佛功德。是佛所住处。佛于中住。地持如前。故测庄兴皆盛依之。如子念者既圣说。又诸佛所行岂离此诸住游化居止耶。今论正义。宝窟上云问。佛有三种。一化佛。二应佛。三法佛。今称佛住者。三佛之中是何住耶。答。义有多门。今就一途论之。普贤观云。释迦牟尼名毗卢遮那遍一切处。其佛住处名常寂光。毗卢遮那即是法身。法身住于常乐我净四德之土。然佛与土。义论人法。谓人为能住。四德为所住。若同性经云。应身佛住净土。化身居秽国。今是化佛。摄论云。地前菩萨见化佛登地见应身者。是良为与真如相应名为应身。应身二。一内应。与真如相应住真如土。二外应。住净土奇特相好教菩萨也。地前未见真如。但见八相成道。故言见化身。更有四句。如金光明三身品也（得此基云。问。此三身中何身所摄。答。准处准机应声闻而为化佛。准文准器教菩萨而即报身。感者根品不同。应现故通报化。王城鹫岭劫尽火烧。鹙子闻经。即化佛也。我土安稳寿量长远。文殊在中。即报身也。应化非真佛。亦非说法者。推功归本即法身也。所以称赞大乘功德经住法界藏。明法身说。佛地经等住宝花王十八圆满。乃报身说。此经王城迹。即化佛说。据理而言。实通三佛。应物现身非定一故。楞伽经中说三佛身说法。各别皆说法故。由此劬师罗长者观三尺以发心。五百婆罗门见炭身而起信。无边身之菩萨穷上界而有余。住小圣之凡夫观丈六而无尽。兴即取之）。此同佛地。释迦牟尼说此经时。地前大众见变化身居此秽土为其说法。地上大众见受用身居佛净土为其说等。故明说处诸教不同。如测公云。依解节经。化身如来在秽土说法。彼经云。如是乃至佛婆伽婆住王舍城耆阇崛山中。依深密经。即受用身在净土说。同解深密。故云住最胜光耀七宝庄严等。如此经者。双明身心二种住处（沼云。说处有二。应身住处法身住处。此王舍等是应身住处。又共不共。王舍城等。凡圣三乘之所共居。下明诸佛不共所居之）。此初身住处。即是应身（庄即同也。兴云。初示共处也）。法花疏云。王舍城者。说必有处故不可信也。异彼外道或言空中授与。或言赤雀衔来。皆无根本。就住处有二。一明通处。二辨别处。至人心形无定方。岂有其常处。但成信义委曲题之。又欲喧静兼化故山城两举（维摩疏云。一通处。则毗耶离城。二别处。谓庵罗树园。亦是諠静双举。道俗兼明。准之言。城通山别。故宜云。明处有二。一通处。谓王舍城。二别处。可峰岭）。国名摩伽陀。此云不害。人虽犯罪无刑杀之诛。故称不害。城名王舍。小国即国为城。如毗耶离国亦名毗耶离城。今是大国。所以国城为异。具足应言罗悦祇摩诃伽罗。罗悦此云王舍。摩诃云大。伽罗云城。十六大国城六大城（国如仁王六大城。即彼疏云。摩伽陀者名持甘露处。凡有十二城者。一区祇尼大城。二富楼那跋檀大城。三阿监车多罗大城。四弗伽逻婆大城。五王舍大城。六舍婆大城。七婆罗捺大城。八迦毗罗婆城。九瞻婆城。十婆翅多城。十一拘睒弥城。十二鸠楼城。此十二中。后六城佛少住。前六城中多住前四中。多住后二城。二城中多住王舍。十六大国。五百中城。此云六大城者。即前六也。法花论疏云。五天竺国。国十千小国。有六大城。而王舍最大也）。而此城最。故称王舍大城（基云。梵云矩奢揭罗补罗城。唐言上茅城。摩揭陀国之正中。此古先君王所都之处。多出胜上吉祥茅草。因以为名。庄云。曷阇罗揭云王。近利呬此云舍。那罗此云城。摩诃云大）。大论云。佛灭度后。阿阇世王以人民减少。舍本大城更造一小城。于诸城中犹尚为大。王舍耶。善见毗婆沙云。纵广三百由旬。有八亿万户。其属王舍城者。八万聚落也（庄即取之）。
问。六大城皆有诸王之舍。何故此城独称王舍耶。答。凡有七义。大论有三解。一昔摩伽陀王生子。一头两面四臂。乃至取一万八千王置此五山。以大力治阎浮提。因名此山为王舍城。意明多王在此城故名王舍城（庄唯取之）二摩伽陀王先所住城失火。一烧一作。如是至七国人疲役。王大忧怖。集诸智人问其意故。有言。置应易处。王即便求住处。见此五山周匝如城。即作宫殿于中止住。是故名王舍城（基取此云。初频婆娑罗王在上茅城。频遭火害。因此迁寒林也）。三婆薮之子名曰广车。嗣位为王。乃至见有五山周匝。是王元起造宫舍故。名王舍城。四有言。有王失于正道。千国共废置此五山。退思补过。后还共治国。故名此城以为王舍。五真谛三藏引律毗婆沙云。凡转轮王出世。相承卜居住此五山。故独詺此处为王舍。六律毗婆沙云。昔有四王共攒乳海觅得甘露未分。于此五山起舍守之。七日后方乃分之。故名王舍。前谓人王起舍。后即天王起舍。七依仁王经。斑足王收得一千王置五山内。亦从多王作名。余城无此众事故。独为王舍。五山周匝如城（基云。祟山四周为外墎）。而于中起舍。两事合举名王舍城。问。若两事合名王城者。不应复有城山二处。答。得王舍城名则两事合说。但王于五山之内别更起城。故有二处。（基云。古说山城为王舍城。或云置千王于此皆谬）。山城为王舍。及因在多王立名。如是等意皆显圣文。凡岂知耶。耆阇崛山者。此别静处。此言鹫头山。然此五峰各有所像。今之一山似于鹫头。故以名鹫（仁王疏云。王舍城有六精舍。一竹园精舍。在平地。迦兰陀长者之所造。去城西北三十里。二少力独上山精舍。三七叶记山精舍。五蛇穴精舍。六祇阇崛山精舍。此翻云鹫头山。耆阇名鹫崛名头。此山顶似鹫。王舍城人见其似鹫故。因传名鹫头山。又王舍南尸陀林中。多诸死人。多诸鹫常来是山中食之。还在山头。时人遂上同鹫头山。于五山中最高大。五山者。东方象头。南方马头。西方羊头。北方师子头。中央鹫头也。庄举后释。又引增一经三十一说。耆阇崛山名好林水。圣人住处。论疏仙人之因缘。具如彼也）。佛灭度后。阿育王见其山顶似鹫。使人凿作两翅两足及尾。故令如鹫鸟。出陆邓地理记。城山相去凡十五里（庄云。摩揭提国。古鹫峰山。乃至接山岭有王舍城。城北门有迦园陀精舍。王舍城东北角有。迦园陀是鸟名。似鸲鵅而尾长。基云。姞栗陀罗矩吒山。唐言鹫峰。亦谓鹫。既栖栖鹫鸟。又类高台。旧云耆阇崛山。乃至灵鹫。鹫寿于此人尸。名灵鹫山讹而略也。兴即同之）。既是诚说。又自释
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:34:09-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>