<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="法华义疏第一,法华义疏第二,法华义疏第三,法华义疏第四,法华义疏全文在线阅读,法华义疏全文在线下载,大玄古籍书库">
<meta name="description" content="凡四卷。日本圣德太子撰。收于大正藏第五十六册。又作上官法华疏。本疏亦在解释法华经之文义。卷初先叙全经大意，次释经题，举三分科经，再次解释序品以下至普贤劝发品等二十七品。其释意及分科等，主要以梁代法云之法华义记为依据。_法华义疏_全文在线阅读_法华义疏_全文在线下载_大玄古籍书库">
<title>法华义疏_圣德太子_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">法华义疏</span> <br/>
          作者： <span class="inputVal" id="bkauthor">圣德太子</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]100329</span> <br/>
          说明： <span class="inputVal" id="bkdec">凡四卷。日本圣德太子撰。收于大正藏第五十六册。又作上官法华疏。本疏亦在解释法华经之文义。卷初先叙全经大意，次释经题，举三分科经，再次解释序品以下至普贤劝发品等二十七品。其释意及分科等，主要以梁代法云之法华义记为依据。</span> <br/>
          封面： <span class="inputVal" id="bkimg">Z_2749.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]法华义疏
[book_author]圣德太子
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]100329
[book_dec]凡四卷。日本圣德太子撰。收于大正藏第五十六册。又作上官法华疏。本疏亦在解释法华经之文义。卷初先叙全经大意，次释经题，举三分科经，再次解释序品以下至普贤劝发品等二十七品。其释意及分科等，主要以梁代法云之法华义记为依据。
[book_img]Z_2749.jpg


[book_title]法华义疏第一
此是（大委国上宫王私集非海彼本）
夫妙法莲华经者。盖是总取万善合为一因之丰田。七百近寿转成长远之神药。若论释迦如来应现此土之大意者。将欲宜演此经教。修同归之妙因。令得莫二之大果。但众生宿殖善微。神闇根钝。以五浊障于大机。六弊掩其慧眼。卒不可闻一乘因果之大理。所以如来。随时所宜。初就鹿苑。开三乘之别疏。使感各趣之近果。从此以来。虽复平说无相劝同修。或明中道而褒贬。犹明三因别果之相养育物机。于是众生。历年累月。蒙教修行。渐渐益解。至于王城始发一大乘机。称会如来出世之大意。是以如来。即动万德之严躯。开真金之妙口。广明万善同归之理。使得莫二之大果。妙法者。外国云萨达摩。然妙是绝粗之号。法即此经中所说一因一果之法也。言此经中所说一乘因果之法。超然绝于昔日三乘因果之粗故称妙。莲华者。外国云分陀利。此物为性花实俱成。此经因果双明。义同彼花。故以为譬也。经者。乃是圣教之通名。佛语之美号。然经是汉语。外国云修多罗。经义者训法训常。圣人之教。虽复时移改俗。前主后贤不能改其是非。故称常。为物轨侧。故云法。然诸经得名不同。或有单法单譬为提。或双举法譬。或单以人名。或双举人法。今此经上言妙法是举法。下言莲华是举譬。双举法譬为提。故云妙法莲华。若具存外国音。应言萨达摩分陀利修多罗也。夫至圣所说。经无大少。理无丰约。皆以三段明义。一序说。二正说。三流通说。须此三者。众生从来迷尘。神根不利。若卒闻深理。非但不能受行。更生谤心。恐堕恶趣。故第一先现殊常之相。令生欣仰。序相既陈。即物见闻迟受圣音。故第二即有正说。圣人说法。非但当时蒙益。远及末代。同获今利。故第三有流通说也。文处者。此经品凡有二十七品。初一序品。是第一序说。从方便品以下。入分别功德品。讫如是诸人等于是无有疑。凡举十四品半经文。是第二正说。分别功德品从又阿逸陀若有众生闻佛寿命长远以下。凡有十一品半经文。第三流通说。就第一序说开为二。从初讫退座一面。名为通序。如是等五事。普贯众经。故云通序。从尔时世尊四众围娆以下尽序品。名为别序。言众经现序不同。或有放光地动出大音声而作序。或有献盖现疾作序。或现乞食遣书作序。如今此经。天雨四花。地有六种震动。即诸经种种各异。故称别序。释此通别二序。亦有种种。而今但据一家所习。不烦多记。就第一通序中。即有五事。一如是。二我闻。三一时。四住处。五同闻众。虽复五事分为三。如是我闻二事。表传述有本。且表异外道我自然知之过。一时者。欲表感应相称一时而说。故为物有利。住处同闻众二事。证成上我闻。证意至处当释。如是者。释有多种。而今但据一家所习两物相似曰如。一物无非曰是。即谓文如理是。言如来既以金口八向妙音为说此经。而阿难以肉口一音为传。然则口义虽同金肉有别。音义虽似。一八不同。故于文曰如。而所说同是一乘。更无异说。故于理曰是。我闻者。阿难自言。我从佛闻。非自作也。一时者。第二表感应相称一时为说故为物有利。所以须传也。第三举住处同闻二事证成上二义者。虽曰我闻。闻必有处。故云佛在王拾城耆阇崛时。我闻此经也。王舍城事。余疏广释。而今不记。耆阇崛。是外国语。此翻灵鹫山。言彼山顶。似灵鹫鸟啄也。与大比丘众以下。举时同闻众亦为证。言有如是人等共闻闻必非虚。就中有三。第一先列声闻众。第二列菩萨众第三列凡夫众。就第一列声闻众中亦有二。第一先列比丘众。第二从摩诃波阇提以下。列比丘尼众。就第一比丘众中亦有二。第一先列有名闻众。第二从复有以下。列无名闻众。就第一列有名闻众中自有六事。一与大比丘众出类。二万二千人俱唱数。三皆是阿罗汉定位。四从诸漏已尽以下叹德。五从其名曰以下列名。六从如是等以下结数。或云释疑随欲可用诸漏已尽无复烦恼者。叹罗汉不生德。烦恼为受生因。而烦恼尽故不生。逮得己利者叹应供德。罗汉智断两具。应受人供。得为己利。尽诸有结心得自在者。叹杀贼德。杀贼自在唯是是一时。而义自应有始终。故云尽结而得自在也。第二列无名闻众可见。诸比丘得名所以。他疏广释。而此不记。从摩诃波阇提以下。列声闻中之第二。列比丘尼众可见。从菩萨摩诃萨以下。列同闻众中。第二列菩萨众。就中亦有六重。一菩萨摩诃萨者明类。二八万人俱唱数。三皆于阿耨三菩提定位。四从皆得陀罗尼以下叹德。五从其名以下列名。六从如是等以下结数。前三后二可见。但就第四叹德开为四。第一正叹德。第二从供养无量以下叹行。第三从以慈修身以下叹体。第四从名称普闻以下叹名。皆得陀罗尼者。陀罗尼此言总持。乐说辨才者。叹四辩中之一。此二句叹内德。转不退法轮者。轮义是能转佛法。亦能转众生成佛即同世轮故云法轮。释轮义亦有广释。而今不记。此一句叹外化德。从供养以下叹行。供养无量百千诸佛者。出其行本。于诸佛所。殖众德本者。正叹本行。此二句正叹行。常为诸佛之所称叹者。引佛叹为证。言行既深妙。故为诸佛叹也。从以慈修身者。正叹身。善入佛慧通达大智到于彼岸者叹心。佛慧谓真智。大智亦佛俗智。言既以慈为身。以佛智修心。则为诸众生所依明也。叹名可见。从尔时释提桓因以下。列同闻众中。第三列凡夫众。即有七种凡夫。故文自成七。第一列天众。第二列龙众。第三列紧那罗众。第四列乾闼波众。第五列阿修罗众。第六列迦楼罗众。第七列人众。文次即可见。就第一列天众亦有二。第一先列欲界诸天。第二从娑婆世界主以下。列色界诸天。释提桓因者。欲界第二天。此天天上为佛大檀越。故先列之。从名月以下。皆是帝释补臣等。从四大天王以下。列欲界第一天。从自在天以下。列第五化乐天。大自在天。列第六他化自在天。略不列第三淡摩天。第四兜率天。从娑婆以下。列色界天。梵天王者。初禅梵王。尸弃大梵者。二禅梵王。光明大梵者。三禅梵王。紧那罗。乾闼波。即是鬼神。皆为帝释作乐神。四紧那罗为法乐。四乾闼波为俗乐。阿修罗为下善所得。非正鬼神。由其多谄曲故。贬之为鬼。迦楼罗者。是金翅鸟。从违提以下。第七列人众。韦提是阿阇世王母。此中鬼神得名所以。及其本性。他疏广释。而今亦不记。就第二别序开为五。第一众集序。第二从为诸菩萨说大乘经以下。讫以佛舍利起七宝塔。名为瑞相序。第三从尔时弥勒菩萨作是念以下。讫神通之相今当问谁。名为疑念序。第四从尔时弥勒菩萨欲自决疑以下。讫瞻察仁者为说何等。名为发问序。第五从是时文殊师利语弥勒菩萨以下讫品。名为答问序。此五重所由来者。夫说法之义。集众应先故。第一有众集。集众既竟。宜先现瑞。令众迟仰。然后可说。故第二有瑞相序。瑞相既见。则难不疑。故第三有疑念序。疑念则不问难遣。故第四有发问序。发问既来。理宜随答。故第五有答问。第一众集可见。就第二现瑞中。又开为二。第一现瑞于此土。第二从尔时佛放眉间白毫相光以下。现瑞于他土。就第一现瑞于此土中。亦开为五。第一明无量义经。第二从说此经已以下现入定。第三从是时天雨以下现雨花。第四现六种地动。第五明大众睹异欢喜。无量义经者。有二解。一云。此明无量万善同归成佛之义。故云名无量义经。但与法华相异者。法华正言无二无三。会同归一。此经直明万善成佛。不言无二无三。将欲明今日一因一果之理故。先以此经为序也。二云此经明空理。不可以边量往求之义。故云名无量义经。二皆好则好矣。但疑者。虽不言无二无三。既言万善同归成佛。则无异今日法华。然则还以法华。为法华作序。理岂其然。明空义者。法华正以万善成佛为宗。亦不宜以空为序。今所须者。直言有大乘经名无量义。为此经作序。其经所说。此不显。故不审。但应尔也。第二须入定者。将欲明一因一果之理。故先须入定。而如来既达三世。有无双照。不宜方须入定。但欲令学地之人。重法尊理。莫以漫散为说。且欲令弥勒致问。文殊使开。将说法花。即以为作序也。第三雨花者。有花必有实。欲表有善必成佛。第四六种动者。欲令有缘皆集听说一因一果也。又云。欲表六道有善皆得成佛。故现六种动。第五大众欢喜者。见瑞即怀。瑞非徒现。必有所由。故内心生喜。从尔时放眉间光以下。现瑞中第二。现瑞于他方。就中开为二。第一为现他方事。先须放光。第二从于此世界以下。正出因光所现事品。放从眉间者。欲表一因一果中道也。但举东者。举一余三自去故也。亦可。欲表一因一果。故但举一也。本义云。此放光应入此方。故此方事并光即有六事。而今不须。何者。夫光所照。不别彼此。所以后偈中。彼此皆用也。而以义推寻。放光之要应在远物。且临文推求分段之宜。宜入他方。故不须也。就第二正现事品中。即有七事。自为七重。第一见六道众生。第二见诸佛。第三闻说法。第四见二乘人修行。第五见大乘人修行。第六见彼佛灭度。第七见供养舍利。此七事皆是因光得见。文次皆以见为别。可见因缘者。四等六度。庄严佛土之因缘也。信解者。正法之信。相貌者。谓进退诸仪。从尔时弥勒菩萨作是念以下。第三疑念序。开为二。第一叙弥勒疑念。第二从尔时比丘以下。叙大众疑念。就第一叙弥勒疑念中。凡有三念两疑。今者世尊现神变相者第一念。以何因缘而有此瑞者第一疑。从今佛世尊入于三昧以下第二疑。从复作是念以下第二念。然则唯有二念两疑。终成二念一疑。何则第二念。我当问文殊之时。即遣第二当以问谁谁能答之疑。故云终成二念一疑也。一云。分取今佛世尊入于三昧是不可思议现希有事。用为作念。故始具三念二疑。二皆可去。但世解不同故尔。就第二叙大众疑中。唯有一念一疑。是佛光明神通之相者。总念他方此方五七事。今当问谁者疑。上有以何因缘而有此瑞之疑。与当问文殊之念。此二是深故。大众不及也。即问今所集者。岂唯凡夫。亦有圣人。何都不及也。释曰。圣人亦有。然但一会之宜。宜推高明于弥勒。诚为补处故。能知可问之人。所以唯推弥勒而已也。即问。然则若言可问之极。当在于佛。而不问如来。犹问文殊。岂言能知可问。答曰。佛今入定。那得问佛。若待佛出定。出定即说法华。自成正说。无由以弥勒问佛为此经作序也。今问文殊。文殊引古证今而答。仍知佛出定必说法花。所以弥勒问文殊答。皆得为此经作序也。一云。大众亦具二念两疑。但不及当问文殊之念也。从尔时弥勒菩萨欲自决疑以下。第四发问序。亦开为二。第一经家。叙弥勒发问之意。即有二意。一自为。二为大众。可见。第二从而问文殊以下。正出其问。就中亦开为二。第一从初讫如天树王其华开敷正问。第二从佛放一光以下。举八行偈请答。就第一正问中亦有二。第一举长行略问。第二举五十四行偈广问。就第一长行略问中亦有二。第一总问此方五事。第二从放大光明以下。亦总问他方七事。第二广问中。亦开为二。第一举初四行偈。广问此方五事。第二从眉间光明以下。举五十行偈。广问他方七事。就第一广问此方五事。中。即有四问。第一初一行偈问放光。第二举一行半偈问上雨花。第三举二句问地动。第四举一行偈问大众欢喜。略不问说法及入定。何则入定说法。如来常事。不宜问如来何故说法入定。故略而不问也。导师谓佛。从眉间光明以下。第二广问他方七事。就中亦有二。第一初一行半偈。先问放光。第二从诸世界中以下四十八行半偈。正问因光所现事品。诸句皆应言何其尔也。就中亦开为六。第一初一行半偈。问见六趣众生。次二句问见现在诸佛。从演说经法以下六行半偈。问闻诸佛说法。从文殊师利以下一行半偈。结前开后。从我见彼土以下三十一行半偈。问见大乘人修行。从文殊师又有菩萨以下七行偈。问见佛灭后起塔供养舍利。故大开为六也。但略不问见少乘人修行。不问意难求。但怀者。从若人遭苦以下三行偈。是问见三乘人修行。亦可得耶。第一第二不开。但就第三问见闻说法亦有二。第一直问闻种种说法。第二从若人遭苦以下。明所说与三乘人根性合。第四亦不开。就第五问见大乘人修行中亦有二。第一初一行偈。总问见菩萨种种修行。从或有行施以下三十半行偈。别问见菩萨种种诸行。释此中文本义。分重解释。而今但随文直释。不须分重从文殊又有菩萨以下。第六问见彼佛灭后起塔供养舍利。就中亦有三。第一举一行偈。正问见供养舍利。第二从又见佛子以下四行偈。出塔庄严之相第三从文殊以下二行偈释疑。疑者。闻上庄严国界。则怀作塔。但为严国。非为供养舍利也。故释云。作塔正为供养舍利。而国自然严清。如天树王也。本义云。树王。波利质多罗树也。种树本为得果。非为求华严树。而花敷时。其树自然好严。即因严塔。其国自然严清亦尔也。从佛放一光以下八行偈。正问中第二请答。就中亦开为二。第一初三行偈。略举所见正请答。第二从四众欣仰以下五行。释文殊伏难结请。就第一正请答中亦有二。第一二行偈。先举所见。从我等见此以下一行偈。正请答。就第二释伏难结请中亦有二。第一初四行偈。正释伏难。从文殊当知以下一行结请。伏难有四。一者文殊闻弥勒言佛子文殊愿决众疑。默作伏难。大众若有所疑。即自来问。何劳待汝问也。是故弥勒即释曰。四众欣仰。瞻仁及我。世尊何故。放此光明。瞻我者。欲令问。瞻仁者。欲为答。既有此意。岂得不问。宁言大众无疑也。二者若大众实有疑者。今佛神通现瑞。必有深意。我那得答。宜待如来出定。乃可问也。故弥勒即释曰。如来出定。不知何时出。若今不即答。大众疑弥深。佛子时答。决疑令喜。何所饶益。演斯光明。三者如来神通现瑞。理实难明。然犹欲答者。汝即既是补处。亦应共量为答。何但使我答也。故弥勒即释曰。我那得知。但怀者。佛坐道场。所得妙法。为众说耶。为当授记耶。我意唯尔。文殊即难。若尔即应。以此可答。何劳使我答也。故弥勒亦释曰。示诸佛土。众宝严清。及见诸佛。此非少缘。必有大意。那何以我犹预之怀而答也。此伏难。是光宅法师传谢寺次法师。次法师又传江北招法师。既是名匠所传。后生学士。宜实尊奉。从是时文殊以下。别序中第五文殊答问序。就中初开为二。第一从初讫四十三行偈。正答其问第二从诸人今当知以下。有二行偈。开奖物心结答。就第一正答中有二。第一举长行答。第二以偈重答。就第一长行答中。亦开为四。第一从初讫演大法义。仿佛而答。言文殊若论其本。既是已登正觉之大圣也。但从一化之宜。现为弟子。则不宜卒明如来现瑞深意。所以一往。茍用仿佛思惟而答也。第二从诸善男子以下。讫故现斯瑞。略引曾见。少分明答。第三从诸善男子如过去以下。讫求名菩萨汝身是也。广举曾见。分明适答。第四从今见此瑞与本无异以下。竟长行。会证古今举实结答。就第一仿佛答中。即有五句。一句欲说大法。谓今日法花经。于昔日为大也。二句雨大法雨者。雨亦譬法花经。雨润万物。令长成实。此经亦能润万善。以为一因。令长法身一果。故以为譬。三句吹大法喙。亦譬此经。外国人将欲改令吹喙而制。此经亦能改昔日三因三果故为譬。四句击大法鼓。亦譬此经。鼓是导军。伐灭怨贼。此经亦能灭烦恼贼故为譬。五句演大法义。大法义谓今日一因一果义。从诸善男子以下。第二略举曾见。少分明答。就中亦有二。第一正举曾见。第二从是故当知以下证今。寻文可见。从诸善男子以下第三广举曾见。分明适答。就中亦开为二。第一从初讫欲知此光所为因缘。明今已见事。与曾见事同。第二从时有菩萨名曰妙光以下。今当将见事。与曾见事应同。就第一今已见事与曾见事同。又开为三。第一据最始一佛。明二事同。第二从次复有佛名日月灯明以下。列二万佛。第三从其最后佛以下。据最后一佛。明五事同。就第一据最始一佛明二事同亦有二。第一先出能说二事佛。从演说正法以下。正明所说二事同。言过去佛有二事。今释迦亦有二事也。二事者。一三善同。二三乘教同。三善者初善中善后善。初善谓序说。中善谓正说。后善谓流通说。言如来所说经。序正流通皆善。故云初善中善后善也。从其义深远以下。赞叹三善。其义深远者。谓文下之理。其语巧妙者。理上之文。纯一无杂具足清白梵行之相者。双结皆尔也。从为求声闻者以下。第二明三乘教同可见。从次复有佛以下。第二列诸佛同可见从其最后佛以下。第三据最后佛。明五事同。五事即为五重。一有子义同。言今释迦亦有罗睺罗。二出家义同。今罗睺罗亦出家。从是诸王子以下是。三现此方五事义同。今释迦亦现此方五瑞也。从是时日月灯明佛以下是。四现他方七事义同。今释迦亦现他方七事瑞也。从尔时如来以下是。五明疑众同释迦亦有疑众也。从弥勒当知以下是。然上诸佛中。唯明二事同。此明五事同。但互举出之。无异意也。从时有菩萨名曰妙光以下。广举曾见。分明适答中。第二明今当将见事与曾见事应同。就中明七事应同。故自为七重。第一明因说经人义应同。言日月灯明佛。因妙光菩萨说法华。今释迦亦应有因说经人。第二从名妙法莲华以下。明所说经名义应同。今亦应有法花经。第三从六十少劫以下。明劫数义应同。今说法花。亦应有六十少。第四从日月灯明佛于六十少劫以下。明唱灭义应同。今释迦亦应有唱灭。第五从时有菩萨名曰德藏以下。明授记义应同。曾日月灯明佛。记德藏菩萨补处。今释迦亦应记作补处人。第六佛授记已以下。入灭度义应同。今释迦亦应灭度也。第七从佛灭度后以下。明因人流通义应问。曾日月灯明佛。所说法花经。使妙光流通。今释迦亦应有使流通人。即使药王菩萨令流通也。前六不开。但就第七因人流通义应同有三。第一正明流通义应同。第二从日月灯明佛有八子以下。因叹流通人释物疑。第三弥勒当知以下会通古今。第一可见。就第二因叹释疑中有二。第一先举八王子。叹妙光道高。仍扬文殊宜答。第二从八百弟子以下。举八百弟子。叹妙光德广。仍抑弥勒宜问。释疑者。大众疑。今弥勒既是补处。文殊未记。然则文殊应问弥勒。何故弥勒更问文殊耶。所以举八王子。扬文殊宜答曰。燃灯佛。于八子中。第八子。则是释迦本师。今文殊。已于八子佛及释迦作师来久。必其见闻。宁有边量。然则文殊宜答明矣。次举八百弟子。抑弥勒宜问曰。今弥勒。既不入八子。且八百弟子中。犹为下品人。岂得不问文殊。然则弥勒应问明矣。就中以三幡问答作料简。一者问曰今释迦佛时。弥勒发问。文殊为答。以此为例。灯明佛时。亦应有问答之人。何故此不显耶。释曰。灯明佛时应答问者。必是妙光。妙光文殊今自会通。而德藏与弥勒。不得会通。故此不显彼时问答者也。犹不明去。何者。今所谓应同者。岂言昔日八子即今罗睺哉。是乃虽复名体各异。唯取其义相似。故谓之应同也。宁言不得会通故不显也。是故今世师云。有两损故不明也。何者。若此显彼时问答者。则今文殊弥勒但述前人。然则于文殊一无自能答之誉。为弥勒亦无自能问之功。有此妨故不显也。犹不清去。何者。但为文殊犹复可然。而弥勒发问。既在文殊未明此传之前。故为弥勒一无可慊。而未闻穷释。但私怀者。今为弥勒虽无可慊。为文殊有妨。犹不欲显彼时答问。然则发问亦无可显。又若此犹显彼时发问。必大众疑。今此弥勒或曾已闻此传。但故详而问耶。有此妨二皆不显也。二者问曰。灯明佛时。背补处德藏。唯对妙光。而说法花。今释迦。背文殊。对补处弥勒及身子。为说法花。然则那得言因说经人义应同。又灯明佛时。对妙光而说。即使妙光流通。今释迦时。对弥勒及身子而说。别使药王流通。然则那得言因人流通义应同。释曰。今所谓应同者。非言名体即一故应同。唯取其所因义相似故云应同。则如上言昔日八子岂今罗睺罗哉也。三者问曰。灯明佛时。先说法华。说已唱灭。然后授记德藏。今释迦佛。先记弥勒。记已为说法花。说已唱灭。此二相违何也。释曰。此意难知。或从为化所宜。二皆必有所由。非虚设也。从今见此瑞以下。答问中第四会证古今。举实结答。即有二。一今见此瑞与本无异者。结今已见事与曾见事同。二从是故以下。结今当将见事与曾见事应同。从尔时文殊以下。第二以偈重答。上长行中初有四。第一仿佛思惟为答。第二略举曾见少分明答。第三广举曾见分明适答。第四会证古今举实结答。今不颂第一第二。但颂第三第四。从我念过去以下。讫妙光法师者今即我身是。举四十一行偈。颂第三广举曾见分明适答。从我见灯明佛以下二行偈。颂第四举实结答。上第三分明适答中复有二。第一今已见事与曾见事同。第二今当将见事与曾见事应同。今皆颂之。从初讫是事何因缘十八行半偈。颂第一今已见事与曾见事同从天人所奉尊以下二十二行半偈。颂第二今当将见事与曾见事应同。上第一已见事同中已有三。第一据最初一佛明二事同。第二列二万佛。第三据最后一佛明五事同。今但颂第一第三。略不颂第二列二万佛。今初二行偈。颂第一据最初一佛明二事同。从佛未出家时以下十六行半偈。颂据最后一佛明五事同。上第三明五事同中。即有五事。皆颂之。初二句颂有子义同。次二句颂出家义同。从时佛说大乘以下三行半。颂此方五事同。从佛放眉间光以下十行半偈。颂他方七事同。从尔时四部众以下一行半偈。颂疑众同。从天人所奉尊以下二十二行半偈。颂上第二今当将见事与曾见事应同。上中已有七事应同。一因说经人义应同。二经名应同。三劫数应同。四唱灭应同。五授记应同。六灭度应同。七因流通义应同。今皆颂之。初二行半偈。颂因说经人义应同。说是法花经一句。颂经名义应同。从满六十少劫以下一行一句偈。颂劫数义应同。从佛说是法花以下四行偈。颂唱灭义应同。从圣主法之王以下二行半偈。授记义应同。从佛此夜灭度以下二行偈。颂正灭度义应同。从是妙光法师以下十行。颂因人流通义应同。前三不开。但就第四唱灭应同中四行分为三。二行偈。正唱灭。次一行偈。劝修善。次一行偈。明时众闻唱灭愁悲。第五授记。第六正灭。亦不开。上第七因人流通义应同中已有三。第一正明流通义应同。第二因叹释疑。第三会通古今。今皆颂之。初一行偈。颂第一正明流通义应同。从是诸八王子以下八行偈。颂第二释疑。从彼佛灭度后以下一行偈。颂第三会通古今。上第二释疑中已有二。一因叹举八王子。扬文殊宜答。二举八百弟子。抑弥勒宜问。今皆颂之。初三行偈。颂文殊宜答。从是妙光法师以下五行偈。颂弥勒宜问。从我见灯明佛以下二行偈。颂上第四会证古今举实结答。实相义。谓。今日一因一果义也。此中文本义。超文烦释。而今随有宜释而已。从诸人今当知以下。答问中之第二。开将物情结答。即有二。初一行明善事应来。谓显一。后一行。恶事应去。谓所疑也。
便品第二。从此品以下。讫分别功德品。如是诸人等于是无有疑。凡举十四品半经文。是经中第二正说。此品明昔日有三。既是方便。非是实说。从其所说受名。故云方便品。然今此品。并说昔三即是方便。今一为实。则应言方便实相品。何意偏举方便为品目者。凡制品目。是出经者意。非如来语。然所以出经者。偏举方便。为品目者。一乘教。但昔日不显。本来即是实说。今亦自一。更无所改。但三乘教。昔日不名方便。称为实说。但今至此方显非实。故云方便品。而若具为目。亦应言方便实相品。但略而不存也。就此正说。大开为二。第一从此品以下。讫安乐行品。凡举十二品。明因一义。第二从从地踊出品以下。讫入分别功德品。如是诸人等于是无有疑。凡有二品半经文。明果义长远之相。就第一明因义。又开为四。第一从初讫众生处处着引之令得出偈以来。略开三显一。动执生疑。第二从尔时会中有诸声闻以下。讫是等闻此法则生大欢喜。名大众怀疑致请。第三从佛语舍利佛以下。讫学无学人授记品。凡有七品半经文广开三显一。断疑生信。第四从法师品以下。讫安乐行品。凡举四品。别流通因义。此四来意者。夫如来明此法花之大意者。但欲遣昔日三因三果。令得今日一因一果也。然众生神闇根钝。不可卒然显说。是以于开三。一往但略言佛以方便力示以三乘教。于显一亦略言世尊法久后要当说真实。第一略说来意尔也。动执生疑者。众生闻昔日有三。执以为实。而今闻既是方便。则动其执。若尔是应非实。又闻要当说真实则生疑。何物谓之真实。故云动执生疑。第二怀疑致请来者。众生梦闻略说则执动疑生。执心既动。理有可除之义。疑心既生。可有得解之美。即不可不请。第二怀疑致请来意尔也。第三广开来者。如来深旨。唯在于广不在于略。众请既致。复有何待所以。则举法说。譬喻。宿世因缘。广开三显一。以决众疑。令知实理。第三广开来意尔也。略广二说既竟。因义自圆。宜明流通。故第四劝别流通因义。就第一略说。初开为二。第一从初讫唯我知此相十方佛亦然。将欲略开。先叹诸佛权实二智。第二从舍利佛当知以下。有三行半偈。正出略开所以。先叹诸佛二智者。昔日三因三果。则是权智之能。今日一因一果。则是实智之能。然则二智是能。三一为所。将欲明其所。故先叹其能。曰此二智。极深微妙。故能为如是三一也。且欲令大众生疑致请。世尊何意。殷勤称叹二智。欲闻深旨。而若辨二智名义。权智亦言方便智。实智亦言智慧。方便者。善巧为义。此即当体受名。何则此圣智。自有善巧之能。故言方便。权者。假暂为义。此是从境立名。何则亦是圣智。能照权假之境。故云权智。智慧者。鉴照为义。此即当体受名。何则此圣智。自有鉴照万机之能。故言智慧。实者。审实为义。此亦从境得名。何则此圣智。能照审实之境。故言实智。然此四智。若通作论。终日竟夜。即一圣智。更无别体。但从境逐义。故有此四别也。就五时教。辨此权实二智。皆各不同。初教。若照四谛十二因缘为实智。照假实阴入界等为权智。第二波若教。若照真谛为实智。照俗谛为权智。第三维摩教。知病识药为实智。能变药病相宜为权智。第五涅槃教。若照佛果常住为实智。照金刚以还苦无常为权智。今此法花教。若照四一境为实智。照三三境为权智。四一境者。一人以一机感一教令说一理。如来以一教应一机明一理化一人。三三境者。三人以三机感三教。如来以三教应三机化三人。问曰。权实二智。辨其为用。今昔有别者。则此二智。智体虽一。但其智用。便有兴废耶。释曰。但约物为论。故似有兴废。而佛智不随境生灭。故本无兴废。所以名寂常。借虚空譬喻。以释此义也。问曰。若以理一为四一者。亦应有三理可言四三境。何故不尔也。答曰。今昔虽殊。理即是一。本无三理。故不例也。又问。教当能诠。理为所诠。若言本无所诠三理者。能诠三教亦应无也。宁言以三机感三教。答曰。若以远诠一理作论。非无所诠。然只就当时作谈。诚无所诠三理。但教则佛。知众生所乐。随机为说。故有三教。问曰。夫能诠所诠。必相当为起。是理之常。远诠义为论。则此三教。既为一教。故于三教远诠义。无所可论。但疑者。本有三教耶。唯是一教耶。若本无三教。只是一教。但为化物故。有三教者。虽无三理。亦应言有三理。何意不尔。答曰不例。教则虽复本无三教。随语为求。亦可得三。然理则今昔虽异。只是一理。更无异相借譬为明。设有一柱。或教是枷。或教是梁。架言非梁言。梁言非架言。所以教得称三。然柱体不动不移。即是一柱。理无三亦然。就第一先叹二智中。亦有长行偈。长行中亦有二。第一将欲叹释迦二智。先总叹诸佛二智。第二从舍利弗吾从成佛以来以下。别叹释迦二智。就第一总叹诸佛二智中亦有三。第一双正叹。第二双释叹。第三从成就甚深以下双结叹。诸佛智慧甚深无量者叹实智。其智慧门难解难入者叹权智。其者谓实智。权智呼为门者。门是能通物。此权智三教。亦能通实智一教。及诸求善者。故称为门。一切声闻辟支佛所不能知者。举二乘不知作叹。第二双释叹。言既以尊因为得。故二智甚深。难解难入。成就甚深以下。第三双结叹。成就甚深未曾有法者结实智。随宜所说意趣难解者结权智。从吾成佛以来以下。第二别叹释迦二智。就中初开为二。第一寄言叹二智。第二从止舍利弗以下。止言叹二智。就第一寄言中亦有五。第一先叹权智。第二释叹。第三从如来知见以下叹实智。第四如来能种种以下结权智。第五以要言之以下结实智。叹权智中。正释二叹即可见。叹实智中。如来知见广大甚深无量者正叹。从无碍以下亦释叹。应言所以如来知广大甚深无量者何。释言。如来。无碍力无畏禅定解脱三昧诸法皆深成就故。云广大甚深无量。权智佛亦有此法。而只是四无碍十力四无畏八禅定八解脱三三昧。不如实智佛无量无碍力无畏禅定解脱三昧也。然此亦只就化物作论。于佛无别也。此中有五不同。一者若一称诸佛二智。则释迦二智。自入诸佛二智中。若举释迦二智。则诸佛二智亦自去。所以犹有总别二叹者。总叹诸佛二智者。欲明诸佛道同故也。别叹释迦二智者。释迦是一化之主。所以别叹也。二者所以诸佛门。双叹二智。释迦佛门。别叹二智者。诸佛门双叹者。欲明权实二智。二句虽殊。即是一体也。释迦佛门别叹者。欲明体虽是一。功用有别也。三者所以诸佛门。先叹实智。后叹权智。释迦佛门。先叹权智。后叹实智者。诸佛门先实后权者。欲示本末。唯有本故有末。释迦佛门。先权后实者。欲明教化次第。先用权后用实也。四者所以诸佛门。举往因释二智。释迦佛门。即就果诸德明二智者。诸佛门。举往因释者。欲明因能感果。言既有胜因。必感胜果释迦佛门。即就果明者。欲明果从因。既是胜果。必从胜因。五者所以诸佛门。举不知人作叹。释迦佛门。直就诸德作叹。不举不知人者。则无异意。但例上可推故略也。从止舍利佛不须复说以下。叹释迦二智中。第二止言叹实智所以止言叹实智者。众生闻昔日权智所说。执以为实。恐难信今日实智之说。故举止言复叹也就中亦有三。第一直止。第二释止意。第三从诸法实相以下。出二智所照境。止舍利弗不须复说者。以言不可尽故止。非是四句百非。心行所灭。言语道断故止也。第二释。所以不须复说者何。此实智之理。唯诸佛与释迦佛。乃能究尽。其余因地诸解。非其分故。云不须复说。文不适言因地诸解非分。而既云唯佛与佛乃能究尽。则诸余人。不及自从。且后至偈即显也。问曰。所以上寄言总叹诸佛二智中。偏举二乘不知作叹。今此止言叹中。通举因地诸解非分作叹者。上中虽复深妙难知。犹是寄言故。悕求心有寄。所以偏举二乘非分。不言菩萨非分也。是乃良欲从浅至深。深结甚深微妙之义故然也。本义云。从舍利佛如来能种种分别以下。为止言叹。分为三。从能种种以下。讫佛悉成就。先出所叹之法。从止舍利佛以下正止言从所以者何以下。释止意亦好。随欲可用。第三出实智所照境。言非但实智深妙难知。实智所照诸境。亦深妙难知。而此实智。能照难知诸境。则实智深妙难知。亦可自明矣。诸法实相者。谓实智所照。诸法实相境也。即是立章门。从所谓以下释章门。凡有九句。言能照如是诸境。故云实智深妙。非以言可尽也。本义云。诸法谓权智所照。谓三三境中三教。实相谓四一境中一理也。九句分为三初五句。释诸法章门。从如是因以下四句。释实相章门。如是本末究竟等一句。结两章门。本则举初如是相。末则举后如是作。是结权智章门。究竟等谓一因一果。究竟等是结实相章门。释文亦微细烦广。但愚心难及。故不尽记。即所谓阙所不明。第二偈颂。凡有十七行半偈开为二。初三行偈。颂上总叹诸佛二智。从于无量劫以下十四行半偈。颂上别叹释迦二智。第一可见。但上别叹释迦二智中。初开为二。第一寄言叹二智。第二止言叹实智。今皆颂之。初一行偈。颂第一寄言叹。从如是大果报以下十三行半。颂第二止言叹。而上止言叹实智中亦有三。第一直止。第二释止意。第三出实智所照境。今皆颂之。少不次第。十三行半偈分为五。如是大果报种种性相义。此二句颂上第三出实智所照境九句义。我及十方佛乃能知是事。此二句颂上第二释止意云唯佛与佛乃能究尽。而上长行。直就智明如来究尽。今此偈。就境明究尽。是法不可示言辞相寂灭。此二句颂上第一直止云止舍利佛不须复说。从诸余众生类以下十行半偈。义出不知众。证明唯佛佛能究尽之义。即上所谓后至偈即自显也。从又告舍利佛以下一行半偈。亦以义结唯佛佛能究尽。五重皆寻文可见。新发意。谓三中菩萨。及初心以上。六地以还皆是也。不退者。谓七地以上。乃至法云皆是也。初心以上。六地以还。不宜明新发。而其不能体解如来实智之理。皆是一种无异故。皆称新发。然若论其实新发。正在三中凡夫菩萨也。且八地以上法云菩萨。何都不解实智之理。但不及如来之深。故云皆不知也。本义云。新发只谓三中凡夫菩萨。不退亦只言初地以上六地以还也。好则好矣。但若尔。则唯佛与佛乃能究尽之言。不清去也。且文既云不退。然则初心以上。七地以还。犹未免三退之名。那得纯以不退称六地以还。若如本义云。新发是凡夫菩萨者。并内凡耶。若但举外凡。即是三中菩萨。略不举中间三十心菩萨也。但此中疑者。上既云除诸菩萨。信力坚固者。何故此言不退诸菩萨亦不知耶。释曰。上云除诸菩萨者。就仰信作论。则菩萨胜于凡夫。故云除诸菩萨也。而此就体解为论。故不退诸菩萨皆不知也。从舍利佛当知以下三行半偈。略开中第二。正略开三显一。动执生疑。就中即有二。第一举一行半偈。据诸佛略显一。因此生疑。第二从告诸声闻众以下二行偈。据释迦略开三。因此动执。然所以显一据诸佛。开三据释迦者。即有二意。一者欲令随佛所旨。二者从众生可信不信之宜。欲令随佛所旨者。夫今日之要。欲废昔三令得今一。而众生执三心坚。恐难信一。所以据诸佛。曰今日一者。非但我释迦独说。三世诸佛。皆同无异。可速取也。三即理自非实。若取一则自可废故。但据释迦而开也。二从众生可信不信者。若劝废三引诸佛。众生必可生疑。我等执三来久。而未有傍人劝废。若此三如言。理实可废。诸佛同语者。何曾一无劝废者。犹可不信。所以不引诸佛也。劝取一。唯始今日。未有日数。众生无可生疑。故引诸佛也。又所以先明显一。后明开三者。众生执三为实来久。不可卒言可废。故先劝一是第一可信。于是则自生疑。昔既云三是第一可取。何复有第一耶。故即继曰。昔言三第一者。是我但为化物。以方便说。故可废也。欲从言次所宜故。然非无意也。又所以开三但举二乘者。二乘是昔日之要。亦其执坚故。但举二乘也。从尔时大众中以下。明因义中。第二名大众怀疑致请。就中初开为二。第一从初讫而今不知是义所趣。经家叙大众怀疑之相。第二从尔时舍利佛知四众心以下。正出致请。就第一经家叙中亦有二。第一出能疑众。第二从各作是念以下。出其所疑。千二百人。出无学众。从及发以下。出学众。就第二出所疑中亦有二。第一疑上叹二智。第二从佛说一解脱以下。疑上略开三显一。世尊何故殷勤称叹方便者。疑上叹释迦方便知。佛所得法甚深难解者。疑上叹诸佛实智。有所言说意趣难解声闻辟支不及者。疑上叹诸佛方便智。第二疑上略开三显一。一解脱者。有余无余二种果。因尽谓有余。果亡谓无余。即是灭谛。义者即是道谛。举果明因。三乘之人。就断惑为论。必有正习之别。故论其功用。即有三车之譬。而但其三界因果尽。无为一故。云一解脱言。昔日三乘等因。此谓得究竟处。故云亦得此法到于涅槃。而今闻既是方便。又云今当说真实。故云不知是义所趣。义谓道谛。言。不知吾修行道谛所得。必如昔言。只趣解脱耶。复有新究竟耶。从舍利佛知四众心以下。正出致请。就中亦有二。第一经家。叙真子致请。一为众。二为自。第二从而白佛言以下。出正请。就中即有三请二止。从初讫欲闻具足道第一请。直以所疑致请。从尔时佛告以下。第一止。从舍利佛重白以下。第二请。举利根致请。从佛复止以下。第二止。从尔时舍利佛重白以下。第三请。举有解致请。就第一请。亦有长行偈。长行中自有二。第一以自疑致请。第二从今者四众以下。因大众疑致请。二皆只问叹二智。不问略开宗。但后至偈乃问也。第二偈颂。凡有十一行偈分为二。第一初六行半偈。正颂上长行。从于诸声闻众以下四行半偈以义颂问上略开宗。上长行中有二。一以自疑致请。二因大众疑致请。今皆颂之。初三行半偈。颂上以自疑致请。从无漏诸罗汉以下三行偈。颂上因大众疑致请。就第二以义颂上略开宗中。四行半偈。自为二。初一行半偈。问上略开三。上云我以方便力示以三乘教。从佛口所生子以下三行偈问上略显一。上云世尊法久后要当说真实。为是究竟法者。问吾所证尽无生二智。为是究竟未究竟。为是所行道者。问吾所行道谛。是为极未极。即所谓因开三动执也。欲闻具足道者。具足道。谓今日一理也。即所谓因显一生疑。从尔时佛告舍利弗不须复说以下第一止。止意者。若广说此二智之理。必大众惊疑。从重白佛言以下。第二请。即有长行与偈。请意者。今此会中。皆是利根。堪闻佛说。不应惊疑。从佛复止以下。第二止。止意若广说。非但惊疑。更生谤心。必堕恶道也。从重白佛言以下。第三请。亦有长行偈。请亦此会中。非但利根。亦有有解。若闻佛说。必能信受。从尔时世尊告舍利弗以下。明因义中。第三名广开三显一断疑生信。就中初开为三。第一从初讫第二卷及见佛功德尽回迥佛道以来。法说广开三显一。化上根人。第二从尔时舍利弗白佛言世尊我今无复悔以下讫药草喻品。譬说广开三显一。化中根人。第三从化城喻品以下讫授学无学人记品。明宿世因缘广开三显一。化下根人。此三段来意者。夫此广说来者。本则如来妙计。近则因上大众致请。何则上略开宗中。将欲略开宗。先叹诸佛及释迦权实二智甚深微妙。后正略开宗曰。昔三是方便。今当说真实。于是大众。因此二说。怀疑致请曰。世尊何故。殷勤称方便。又请问云。何昔三是方便。云何谓之真实。所以今第三举此广说。答大众请曰。上云昔三是方便者。理本无三。但欲化物。故非三而说三故。云昔三是方便。真实者。谓今日一。此一当实非虚。故称真实也。又此先三后一者。亦从物机所宜故。然非徒设也。然则不可疑何不即为说一也。又得作如是先三后一者。即是如来权实二智之能。所以殷勤称叹如来权实二智。又将欲化物。能用二智。先三后一。非但我释迦一。即五佛皆同。所以上亦叹诸佛二智也。众生神根一等。唯是法说亦足。而但众生神根利钝不同。解悟速迟。即有上中下之别。难以一说为化。故举此三说为化也。何则或有众生。闻前维摩教抑扬之言。则执理惑教曰。若如言论。因即是一无相者所得之果。亦应是一。何故犹云有三果之别耶。是名上根。此等必一闻法说。便能可得。所以为此人等。第一用法说为化。又或有众生。执教惑理曰。夫大圣世尊。恒无二语。如言实有三果者。因亦应三。何故只是一无相耶。是名下根。此等必闻法譬宿世三说。方乃可悟。所以为此人等。第三用宿世因缘为化也。又或有众生。执理惑教。即同上根。执教惑理。即同下根。难定是非。踟蹰两楹。是名中根。此等必闻法譬二说。乃可得悟。所以为此人等。第二用譬说为化也。而今所谓上根者。如舍利佛等。中根如须菩提等。下根如富楼那等。而就实为论。今此三人。本是不可思议。不知或是如来分身。或是法云菩萨。然则皆已同达妙有常住之义。岂其未悟一因一果之理也哉。但欲化此三品众生。故示同新述方得证果之类。乃现上中下之异也。然则实而作谈。今发大机。闻此法华者。正在三品外凡实行之类也。就第一法说化上人中。开为四段。第一从初竟此卷。正明法说。化上根人。第二第二卷初一长偈。名上根人领解。第三从尔时佛告舍利佛以下。讫说是大乘经名妙法莲华教菩萨法佛所护念。名如来述成上根人领解。第四从舍利佛汝于来世以下。及见佛功德尽回迥佛道。名赐记上根人。就第一正明法说中。亦开为二。第一正明法说。化上根。第二从此卷末汝等舍利弗以下。有七行偈。劝上根人修同归之理。就第一正明法说中。亦有长行偈。就长行中亦有三。第一从初讫汝今善听当为汝说。名如来发言许说。第二明真子奉许。第三从佛告舍利弗如是妙法以下。正明法说。化上根人。就第一许说中亦有三。第一正许说。第二从说此语时以下简众。第三从舍利弗以下戒听。第一可见。就第二简众中自有二。第一从初讫世尊默然而不制止。明以如来神力遣不应闻众。第二从尔时佛告以下。赞叹应闻众。而佛遣文。此不正显。但后至偈可证也就第一遣不应闻众中亦有三。第一直明退去。第二释退之由。第三明佛不止。皆可见。以此释文摧寻。是则但以其罪业自然而退。如来亦默然不止而已。岂言如来神见令退也。诚言如来神力令生物乐者。何不未发众生令生道乐。犹使迷惑也。释曰。乐道之机。未始故然。见其机始。即教令信。即问。然则物乐之生。唯机为本。非如来也。岂言以佛神力退去乎。释曰。物机虽建。若非如来神力相助。不速发行。故云以佛神力令退也。又问。虽在此坐。若欲不令闻。即以如来神力。如聋如盲。何劳故令遣耶释曰。夫圣人所为。非无因缘。必因遣可利故然也。即所谓下足举足。皆从道场来也。第二赞叹应闻众。第三戒听。皆可见。唯然世尊愿乐欲闻者。长行中第二明身子奉许。从佛告舍利弗如是妙法以下。长行中第三正开法说。化上根人。就中开为五段。第一从初讫法亦如是。总明五佛开三显一之义。第二从舍利弗过去诸佛以下。讫皆得一切种智。别明过去诸佛开三显一。第三从舍利弗未来诸佛以下。亦讫一切种智。别明未来诸佛开三显一。第四从舍利弗现在诸佛以下。讫欲令众生入佛智见故。别明现在诸佛开三显一。第五从舍利弗我今亦如是以下竟长行。正明释迦开三显一。此五重皆以六义作释六义。一叹法希有。二叹佛语不虚妄。三开三。四显一。五五浊所由前三后一。六简真伪而敦信。言。五佛皆以此六义。为其常事也。而此六义。开三显一二义为正体。其余叹法希有。叹不虚妄。五浊所由前三后一。简真伪敦信。此四义。皆为欲证开三显一故来。非是正体。而此六义。今五佛。或有具。或不具。而通为论。五佛亦无不备。但互举出之。上略开宗中。论人直举诸佛与释迦。谈法亦唯明开三显一二义。今此论人则五佛尽举。谈法则六义皆显。然则广略之言。自可明矣。就第一总诸佛开三显一中。但有四义。略无二义。故文自成四。第一叹法希有。第二从舍利弗汝等当信以下。明不虚妄。第三从舍利弗诸佛以下。广开三是方便。第四从舍利弗云何以下。广显一是真实。如是妙法诸佛如来时乃说之者妙法。即是此经中所说一因一果。言诸佛明此一理希。时乃说也。优昙钵花。此言灵瑞花。唯待转轮圣出世乃现。故以为譬从汝等当信以下。第二叹不虚妄。而此叹不虚妄来者。众生执三为实。恐将不信今日一因一果之说。故有此叹不虚妄。问曰。理本无三。而言有三。宁非虚妄乎。释曰。凡虚妄者。非善言善。非恶言恶。欲贼前人是名虚妄。如来虽复非三而三。只欲利物。可言方便。何是虚妄。从舍利弗以下。第三明开三亦有三。第一正开三。第二释难解。第三重显释意。诸佛随宜说法意趣难解者。言。随物机宜。非三而说三。所以上开宗。昔三是方便。以遣大众云何昔三是方便之问也。非三能三。亦是如来权智之力。所以上略开宗之初。殷勤称叹诸佛权智。以遣大众世尊何故殷勤称叹方便之问也。第二直释难解可见。第三重显释意。标疑云。所以唯佛与佛乃能知之者何。诸佛世尊。唯以一大事因缘故。出现于世。而欲化物于一大事中。方便说三。唯佛与佛乃能。非诸识可得。故云唯佛与佛乃能知之。从舍利弗云何以下。第四明显一。就中即有四一。第一从云何以下。讫故出现于世。明果一。第二从佛告舍利弗以下。明人一。第三从诸有所作以下。明因一。第四舍利弗如来但以一佛乘故以下。明教一。然因果二一。即是理一。但理一中。分为因果二一也。就第一明果一亦有三。第一牒上事。即是立章门。第二从诸佛世尊以下。正明果一。第三从舍利弗是为以下。结成果一。本义云。从后所以者何以下。明显一。又云。此所以者何。义得释开三之意。而文则属下显一。而今不须。第二正明果一。而义家不同。一云举四时教为释。如来出世虽有四时之说。皆欲令得今日一果。故说非余故也。初教时为开。波若为示。维摩为悟。法华为入。然所以知次第然者。以文可推。开未于示。示未于悟。悟未于入。渐渐从浅至深。故知其次第然也。光宅法师解言。知见只是一众生当来佛果。示为闻慧。悟为思慧。入为修慧。言如来出世。只欲为诸众生。开其当来佛果。令成一果三慧故出也。光宅法师。又于善舍寺解言。明因义中。略开三显一。渐表寿命长远为开。广开三显一。令知寿命长远为示。明果义中。略开近显远为悟。广开近显远为入。言。如来出世。只欲为诸众生演说此四义故出也。从舍利弗是为以下。第三结果义从佛告舍利弗以下。第二明人一。言。会昔三人。成今一人。但教化菩萨者。言。皆是大乘人。无别是小乘人也。从诸有所作以下。第三因一。言。昔日三善。即今一善也。诸有所作。谓诸善。常为一事。谓一因。言。诸善皆为一因善也。唯以佛知见示悟众生者。举果证因一言。修此因。为以一佛知见。示悟众生。然则因一明矣。从如来但以一佛乘以下。第四明教一。言。会昔三教。成今一教也。就中亦有二。第一正明教一。第二明诸佛道同。证成教一。可见上略开宗云要当说真实者。即今此明四一。以遣大众何物谓之真实之问。能作四一。亦是如来实智之力。以遣大众世尊何故殷勤称叹诸佛实智之问。而分段云。从此以上。但明诸佛开三显一尔也。然今推寻此中文。释开三即云我以无数方便。释显一中。亦明释迦今事明教一亦引诸佛。则如明释迦开三显一。然是乃但诸佛道同故。然实是诸佛开三显一也。苦辨此中四一。因果二一。即是理一。故以即义为一。不以会为一也。但人教二一。则其立名义各异。且昔少今大。故不以即为一。但以会为一也。虽复同称是一。而其为一之所以不同。问曰。因果二一。理即应尔。人教二一中。少乘人教。亦如言可信。但疑者。大乘人教。本来即大。今亦自大则应云会二归一。不应会三归一也。释曰。昔日只以四等六度之说。称为大教。不言万行之说是名为大。人亦虽复称大。论其心解。昔日不知有善成。故不能遣三之别。所以大乘人教。虽复即大。犹会为一也。又问。上开宗云三三境者。人三教三机三尔也。何故今此。但会人教二三。不会三机。释曰。三机是惑。何劳须会。且机是但物自起。不可以佛语为会。且此机随时即废。虽会不会。何为即。问。机不由佛。故不会者。人亦自成人。非由如来。亦应不会也。释曰。言其形色实非如来。而大少之称。正由如来。故以佛语为会也。且经既云五戒得人身。十善得天身。此五戒十善。亦由如来。以此义为论。应云形色亦由如来也。从舍利弗以下。第二明过去诸佛开三显一。六义中。但明开三显一。略无四义也。先明开三。从是法皆为一佛乘以下明显一。开三可见。是法皆为一佛乘故者。明教一。是众生从诸佛闻法究竟。明人一。皆得一切种智。明果一。从舍利弗未来诸佛以下。第三明未来诸佛开三显一。亦六义中。但明开三显一二义。略无四义。亦先明开三从是法皆为一佛乘故以下。明显一。释文即如上。从舍利佛现在十方以下。第四明现在诸佛开三显一。六义中。亦但明开三显一二义。略无四义。开为四。第一先明开三显一之意。第二从是诸佛亦以以下。正开三。从是法皆为一佛乘故以下。明显一。从舍利弗是诸佛以下。还举人果二一。结成一义。释文亦如上。三佛中皆不明因一。从舍利弗我亦复如是以下。第五明释迦开三显一。六义中。但明五义。略无叹法希有一义。五义自为五重。第一开三。第二从舍利弗如是以下。明显一。第三从舍利弗诸佛出于五浊恶世以下。明五浊所由先三后一。第四从舍利弗若我弟子以下。明简真伪而敦信。第五从舍利弗汝等以下。明不虚妄。今第一开三。种种欲者。现在心所乐。深心所著者。终遂。随其本性者。言。宿习不同。就第二显一。亦有三一。如是皆为一佛乘者。明教一。一切种智。明果一。从舍利弗以下。明因一。略无人一。就第三明五浊所由先三后一中亦有四。第一总唱五浊。第二从所谓以下。列五浊。第三从如是劫浊乱时以下。明五浊所生义。从故诸佛以下。正明先三后一之意。五浊者。一劫浊。二烦恼浊。三众生浊。四见浊。五命浊。浊者浊乱为义。十使之中。五钝使当烦恼浊。五利使当见浊。此二是浊之正体。其余三浊。相从得名。见浊烦恼浊是因浊。命浊是果报浊。众生浊是行因得果报浊。但劫浊更无别体。只是时节。但因四种浊。仍名为劫浊也。如年无食名为饥年。而年非饥。劫浊得名亦尔。而此五浊。凡有三种五浊。若上品即是见谛五浊。中品即是思惟五浊。若下品即是习气五浊。此三种五浊。皆障一大乘机。故昔日不为说一理也。问曰。若言三种五浊皆障一大乘机者。外凡之人。其有三种五浊。七种学人。亦有思惟习气。罗汉犹有习气。以此为论。应无能发一大乘机堪闻今日法华。即为何等。而说此法华耶。释曰。以宿习为别。若大乘习强者。不别内外。虽有五浊。不令恒动。或有不障。所以时至。即发大机。堪闻此法华也。若大乘宿习弱者。亦不别内外。五浊恒动。不能发大机。堪闻此法华。从若我弟子以下。第四简真伪而敦信。就中亦有二。第一简真伪。第二从除佛灭度后以下敦信。就第一简真伪亦有三。第一明非真。第二从又舍利弗以下。明是伪。第三从所以者何以下。举真罗汉形释上意。言。真得罗汉。不为如上也。自谓罗汉避支佛者不闻不知诸佛如来但教化菩萨事者。言非其分。故都自不闻不知。本义云。虽闻而自言吾不闻不知。自谓已得不求阿耨三菩提者。此明虽闻而不信受。本义亦同。第三形释。亦可见。标疑云。所以此人等作如是者何。言非真罗汉故然也。第二敦信。就中亦有三。第一直敦信。第二释。第三重显敦信之意。除佛灭度后者。言虽复真罗汉。不闻如来在世金口正说。佛灭度后时。能信此法者无也。故云除佛灭度后。所以若乐道者。今佛现在时不可缓也。如是敦信。第二释。标疑云。所以除佛灭度者何。言佛灭度后时。能说此法者。难得故也。第三重显敦信之意。若尔何时得信。必待余佛出。世可得信。乃而不知诸佛亦何时何日出。又佛虽出。亦不知我无缘。然则今佛现在时。可勉自明矣。本义少异。除佛灭度现在无佛者。言今佛灭度后。后佛亦未出间。都无有佛为此罗汉说法华。所以亦无能信者。故云除佛灭度后也。是故今佛在世时不可缓也。如是敦物生信。而物疑云。佛虽灭度。犹有佛贤弟子。此人必为我等说。故即释此疑。标疑云。所以但佛在世时得信者何。释曰。佛灭度后。虽有贤弟子。恶世多难。能说法华者难得。故云佛在世时可进也。于是物犹云。若无能为我说者。我等亦自入无余涅槃。是故亦释此疑曰。既名罗汉。无有不闻法华而入无余者。若今释迦时。不闻法华者。必未来遇余佛闻法华。乃后入无余也。从舍利弗以下。第五明不虚妄可见。从尔时世尊以下。第二偈颂。而上长行。初开为三。第一佛许说。第二真子奉许。第三正明法说。今初四行一句偈。颂第一许说。从诸佛所得法以下百九行三句偈。颂第三正明法说。但不颂第二真子奉许。何则奉许。非是佛语。故佛不颂也。上第一许说中有三。第一正许说。第二简众。第三戒听。今不颂第一正许说。但颂第二简众。第三戒听。上第二简众亦有二。第一简不应闻众。第二赞叹应闻众。初三行半偈。颂简不应闻众。次二句。颂叹应闻众。次一句舍利佛善听。颂许说中第三戒听。上正法说中。本有五佛门。今皆颂之。初三十四行三句偈。颂总诸佛门。从过去无数劫以下二十七行半偈。颂过去佛门。从未来诸世尊以下。六行半偈。颂未来佛门。从天人所供养以下四行半偈。颂现在佛门。从今我亦如是以下三十六行半偈。颂释迦佛门。上总诸佛门中。即有四义。一叹法希有。今不颂。但颂不虚妄开三显一三义。亦义颂五浊所由前三后一义。从诸佛所得法以下十二行一句偈。颂开三。从声闻若菩萨以下六行半偈。颂显一。从若人信归佛以下四行半偈。颂不虚妄。从若我遇众生以下十一行半偈。义颂五浊所由前三后一。就颂开三即有二。第一八行三句偈。明小乘教是方便。第二从有佛子心清以下三行半偈。明三中大乘教是方便。就第一明少乘教是方便中亦有二。第一五行三句偈。正明少乘教是方便。第二从我设是方便以下三行偈。明昔日须少乘方便教正为令得今日一理故也。就第一正明少乘教是方便中亦有二。第一初四行一句偈。明人天乘教是方便。从钝根乐少法以下一行半偈。明二乘教是方便。诸佛所得法者。法谓权智。言以权智力。为说有三也。然上既云若人遭苦厌老病死。此言贪著于生死此二不同。何故尔也。解释有三种。一解言。生死有二种。一分段生死。二变易生死。分段之苦。交切厌心。变易之苦。微细难觉。且昔教不明有变易生死无明住地之苦故。物于是苦。不知可厌。故云贪苦也。二解言。故如须陀洹人。若论生死之苦。此即厌苦义。犹有妻子之爱。此即着苦义。三解言。机中有厌。情即有贪也。此三皆是本义所明。然但随言而记。不知其意趣。但私怀者。众生一心上。即有二相。一者闻苦厌生死之相。二者闻少道可求。而不知出生死之相。今者但举一偏为明故不同也。第二明昔须方便之意有三行偈言如来须此方便教者。亦只欲因此令得今日一理。而于时不言我须此方便只欲尔故者。时未故也。可见。从有佛子心清以下三行半偈。第二明三中大乘教是方便。就中亦有二。第一初二行半偈。正明三中大乘教是方便。第二从此等闻得佛以下一行偈。亦明昔须大乘方便教之意。言因闻大道。必有可益故说。亦可见。大乘教犹称是方便者。即如上释。大义未周故也。从声闻若菩萨以下六行半偈。颂显一。亦有二。第一初四行偈。正颂显一。第二从佛自住大乘以下二行半偈。证释为说一之意。就第一正颂显一中亦有三。初一行偈颂人一。从十方佛土中以下一行半偈。颂教一。从佛说智惠故以下一行半偈。颂果一可见。第二证释为说一之意。言理既如是。那得不为说也。亦可见。从若人信归佛以下四行半偈。颂不虚妄。就中即有二。第一初一行半偈。直劝应如是当信不虚妄也。第二从我以相严身以下三行偈。释不虚妄。第一可见。但第二释不虚妄。即有三。初一行偈。明为世所以尊人故不虚妄。次一行偈。明有本誓故不虚妄。次一行偈。明现德如本誓故不虚妄。皆可见。本义云。是非颂不虚妄。但明有解者必能信今日所说一理。以劝时众不信也。从若我遇众生以下十一行半偈义出五浊所由前三后一。就中亦有四。第一初一行偈。明佛出世。正为一事故出。但众生迷惑不信受。第二从我知此众生以下六行偈。明其为五浊所惛。第三是故舍利弗以下二行半偈。正明所以前三后一。第四从我有方便力以下二行偈。劝信今一。第一可见。若有若无者。谓断常二见。就第三正明前三后一中即有二。第一初一行偈。明为说二乘道。从我虽说涅槃以下一行半偈。明为说三中大乘道。诸法从本来常自寂灭相者。谓无相理也。言昔日波若与维摩间。但以无相为三乘因也。从我有方便力以下二行偈。劝信今一。亦可见。本义云。此二行偈。颂上不虚妄。从过去无数劫以下二十七行半偈。颂过去佛门。上中有二。一开三。二显一。今皆颂之。初二行偈。颂开三。从是诸世尊等以下二十五行半偈。颂显一。开三不开。但就显一亦有三。第一初二行半偈。明教一。第二从若有众生类以下二十二行偈。并明人一因一果一。第三从于诸过去佛以下一行偈。结显一。更以异方便助显第一义者。本义不明。但私怀者。异方便者。是谓波若维摩二教。此二教异于初相教故云异。第一义。谓今日一理。言此二教。亦欲显今日一理故说。非余故也。亦可。今日法华。犹未明常住。故义自方便。异于前三教故云异。第一义亦如前。第二并明三一中。众生是人一。所修善是因一。皆成佛是果一。皆可见。第三结亦可见。从未来诸世尊以下六行半偈。颂未来佛门。上中亦有二。第一开三。第二显一亦皆颂之。初二行半偈颂开三。从诸佛本誓愿以下四行偈。颂显一。开三不开。无一不成佛者。言三中大乘菩萨。无一不成佛也。就第二显一中。四行偈。初一行偈明果一。从未来世诸佛以下一行偈。明教一。从诸佛两足尊以下二行偈。明因一。知法常无性者。知万善法无三乘性。佛种从缘起者。种谓种智。缘谓万善。言佛果由万善而起。此法住法位者。言此万善法住一乘法位也。世间相常住者。言世间取相诸善。亦常住一乘法位也。于道场知已导师方便说者。言已达一理。但方便有三也。从天人所供养以下四行半偈颂现在佛门。上中亦有二。第一开三。第二显一。亦皆颂之。初二行半偈。颂显一。从知众生诸行以下二行偈。颂开三。亦说如是法者。谓一乘法。知第一寂灭者。本义亦不明。但私怀者。谓真谛也。言昔日虽以无相为化。其实但为今日一理也。亦可。一乘法谓第一寂灭。何则寂灭是不动之谓也。三乘法动于一乘。故非寂灭。今日一乘法。更无迁动。故云寂灭。言如来虽达一乘寂灭之理。而用方便者。只欲化物。然其实即为今日一理也。第二开三可见。从今我亦如是以下。三十六行半偈。颂上释迦佛门。上中有五义。一开三。二显一。三五浊所由前三后一。四简真伪而敦信。五明不虚妄。今但不颂简真伪。而敦信一义。余四义皆颂之。亦义颂长行所无叹法希有。今三十六行半偈。初一行偈颂显一。次一行偈颂开三。从舍利弗当知以下。二十七行半偈。颂五浊所由前三后一。从如三世诸佛以下。五行半偈。义颂长行所无叹法希有。从汝等勿有疑以下。一行半偈。颂不虚妄。颂显一开三可见。
就第三颂五浊所由前三后一中二十七行半偈。开为八重。第一从舍利弗当知以下。讫为是众生故而起大悲心。有四行偈。正明如来见众生为五浊所惛。第二从我始坐道场以下。讫我宁不说法疾入于涅槃。有六行半偈。明如来不得以大乘化物。第三从寻念过去佛以下。讫生死苦永尽我常如是说。有十一行偈。明以小乘化众生得。第四从舍利弗当知以下。一行偈。明如来见众生大乘机发。第五从咸以恭敬心以下。二行偈。明三乘人索果。第六从舍利弗当知以下。讫今我喜无畏于诸菩萨中。有一行半偈。明如来见众生大乘机发故欢喜。第七正直舍方便但说无上道有二句。明众生大乘机已发故。即为说今日一理。第八从菩萨闻是法以下。有一行偈。明三乘众生受大乘修行。就第一见五浊中亦有二。第一三行半偈。直明见五浊。第二次二句。明见五浊而起大悲心。见六道众生贫穷无福慧者明见众生浊。入生死险道相续苦不断者。明见命浊。从深著于五欲以下。讫及与断苦法。明见烦恼浊。深着诸耶见以苦欲舍苦者。明见见浊。略无劫浊。而此劫浊更无别体即如上释。为是众生故而起大悲心者。第二明见五浊而起大悲心。然起大悲非无意。将欲说法济其所惛故起也。从我始坐道场以下。明不得以大乘化物。言既见为五浊所惛故。欲以大乘为化而大乘非其时故。不得为化也。即所谓起大悲非无意也。就中即有三。第一初二行半偈。明先以如来所得实智作拟宜。而众生无大机故。实智非其时。上略开宗中导义云。二智是能。三一为所。将欲以大乘为化故。先以实智作拟宜也。第二从尔时诸梵王以下。二行偈。明梵王知佛作拟宜恐将不说而已请转法轮。第三从我即自思惟以下。二行偈明因梵王请更以大乘教作拟宜而众生无大机故。不得以大乘为化。就第一以实智作拟宜中。亦有二第一初一行偈。明作拟宜处及日数。第二从我所得智慧以下。一行半偈。正作拟宜。思惟如是事者。即谓下所拟宜事也。我所得智慧者。即谓实智。言用此实智若何。如是作拟宜也。众生诸根钝着乐痴所盲者。言只有少机也。如斯之等类云何而可度者。言不可以实智为化也。第二梵王请可见。而其请不别大少乘。但直请为说。亦可。犹请所拟宜大乘法。所以如来更以大乘教。作拟宜。第三更以大乘教作拟。我即自思惟若但赞佛乘者。言若以大乘教为化者。如是作拟宜也。众生没在苦以下。正明不得化。众生没在苦不能信此法者。明众生根钝惑重加亦无大机故。虽复为说必可不受。破法不信故坠于三恶道者。言若违机犹说。非但不能受修。更生谤心。必坠三涂。我宁不说法疾入于涅槃者。言与其违机为说令坠三涂。不如不说而已。从寻念过去佛以下。十一行偈。第三明以少乘化众生得。就中即开为二。第一十行偈。正明以少乘化众生得。第二从从久远劫来以下。一行偈。释物疑心。就第一正明以少乘化得。亦有三。第一从初讫如诸佛所说我亦随顺行。有七行半偈。亦明先以少乘作拟宜。第二从思惟是事已以下。一行半偈正以少乘化众生得。第三从是名转法轮以下。一行偈。明现有三乘名。就第一作拟宜中。亦有四。第一初一行偈。正作拟宜。第二从作是思惟时以下。四行半偈。明诸佛赞叹释迦拟宜得时。第三从舍利弗当知以下。一行偈。明释迦奉诸佛赞。第四从复作如是念以下。一行偈。定所拟宜。或云见机。而今不须。皆可见。第二正以少乘化得。思惟是事已即就波罗捺者。言将欲以少乘为化故。趣于波罗捺。诸法寂灭相不可以言宣者。是谓无相理也。言于时虽欲为说无相。但时未故。以方便为说有相也。本义云。诸法寂灭相不可以言宣者。言万善诸法寂灭。无有三乘之相可说也。从是名转法轮以下。第三明现有三乘名。是名转法轮便有涅槃音者。
谓三转法轮于大千也及以阿罗汉法僧差别名者。亦所谓三宝于是现世间也。从久远劫来以下。此一行以少乘化得中。第二释物疑心。物疑。若论三达。诸佛与释迦一种无异。若可用少乘为化。即应自说。何故方顺诸佛耶。若尔释迦不及诸佛耶。是故释云。我从久远来。赞示涅槃可取生死苦可尽。非今顺诸佛也。但化物之义。欲言佛同道故然也。又一解言。涅槃是一乘果。生死苦永尽是一乘因。时众相疑云。理中若无三。如来何烦为说也。是故释言。我从久来。只欲为说一理。但众生无大机。故不说也。相传云。此则密显寿量义。从舍利弗当知以下。一行偈。明五浊所由前三后一中。第四明如来见众生大机发。志求佛道者。谓大乘机发。从咸以恭敬心以下。二行偈。亦五浊所由中。第五明三乘人索果。所索者。犹索三界尽无生二智。然今已发大乘机。即应索大果。何故犹索其小果者。大机发则理中自不见其究竟三果故。更本其三果所在也。而此是但理中应索。非发言索也。一云索大。至譬说应释。问曰。二乘人昔是少故。今应发大机。本其小果而大乘人本来即大无应更发大机。则应言二乘人索果。不应云三乘人索果也。释曰。如言实在二乘人。而大乘人犹不免者。就理为论。唯是一大果。而大乘人。昔日但知大果。不知唯是一大果。所以亦本其大果所在也就中亦有二。第一初一行。正明索果。第二从我即作是念以下。一行偈。明如来见三乘人索果。即内怀今者所待时已至。从舍利弗当知以下。一行半偈。亦五浊所由中。第六明如来见三乘人发大乘机故欢喜。就中亦有二。第一初一行偈。欲明喜于大。故先非少不信。第二今我喜无畏于诸菩萨中此二句。正明欢喜。今我喜无畏于诸菩萨中者。言喜于皆作菩萨中也。本义云。从我即作念以下。讫今我喜无畏。第六见发大机故欢喜。亦分为二。初二行偈。明欢喜之由。今我喜无畏一句。正明欢喜。欢喜之由亦分为二。初一行偈。明好事遂故喜。次一行偈。明恶事除故喜。言昔日皆是钝根少智。著相憍慢。今变为利根大智。非著相憍慢也。正直舍方便但说无上道。此二句。亦五浊所由中。第七明正为说今日法华也。言今既发一大乘机故。即舍昔方便之说。为说今日正道也。本义云。于诸菩萨中正直舍方便但说无上道尔也。从菩萨闻是法以下。亦五浊所由中。第八明三乘人得一大乘除疑生解。菩萨闻是法疑网皆已除者。谓三中菩萨。千二百罗汉悉亦当作佛者。言二乘人皆为菩萨也。从如三世诸佛以下。五行半偈。颂释迦佛门中。第四义颂叹法希有。就中有三。第一初一行偈。先出所叹法。第二从诸佛兴出世以下。正叹希有。第三从譬如优昙花以下。二行半偈。为能信者作譬。正叹中有四难。一初二句明遇佛出世难。二次二句明虽遇出世遇说法难。三次二句。明虽遇说法正得闻此法难。四次二句。明虽闻而能信难。皆可见。就第三为能信者作譬。即有开合。亦可见。从汝等勿有疑以下。一行半偈。亦颂释迦佛门中第五叹不虚妄。言昔三是方便。今一是真实。皆实非虚。汝等三乘人勿有疑也。就此颂释迦佛门中五义。开三显一二义合为一种法说。第三五浊所由义中八重。自为八种法说。第五不虚妄义。亦自为一种法说。大合作十种法说。为下火宅中十种譬作本其相配至处当释但第四叹法希有一义。略不取。本义云。用譬为譬。作本不宜。故略尔也。然私怀者。或非只尔。必有其意。而至第二卷应释。从汝等舍利弗以下。七行偈。正明法说开三显一化上根中之第二。劝上根修同归之理。亦开为二。第一初五行半偈。劝行因。第二从汝等皆已知以下。一行半偈。劝慕果。劝行因中有三。第一先出所弘之法。第二从以五浊恶世以下。三行偈。正劝行因。第三从舍利弗当知以下。一行半偈。通结上二重。第一不开。但就第二正劝行因中。即有二。第一初二行偈明莫为说恶人。何则恐将不信生谤坠于三涂。第二从有惭愧清净以下。一行偈。但为善人说。第三通结上二重。初一行偈。结第一所弘之法。其不习者不能晓了此者。结第二正劝行因。而但结莫为说恶人。不结但为说善人。何者若结莫为说恶人。则应为说善人。不结自去故也。第二劝慕果中有三。初三句明三乘人已得解三一之义。次一句无复诸疑惑者。明惑除。次二句心生大欢喜自知当作佛者。正劝慕果。
华疏第一

[book_title]法华义疏第二
喻品第三。举譬说。化中根人故。因为品目也。而此品应在正举譬说化中根人之首。是盖出经者。欲以品使在卷初故尔也。从此下。法说化上根人中。第二名上根人领解。然若例下譬说化中根人。应有四品即名上根人信解品。而此法说。文少不足立别品。故直名方便而已也。就中亦有长行偈。长行中有三。第一上根人自陈得解故欢喜第二从是我等咎以下。自啧其咎。第三从世尊我从昔来以下。结第一自陈得解故欢喜。就第一自陈得解故欢喜中。即有二。第一直言得解故欢喜。第二欢喜。第一不开。但就第二释欢喜中。亦有二。第一明昔悔去故欢喜。第二从我常独处以下。明昔疑去故欢喜。即所谓以理惑教。昔闻者。谓大品时也。无量知见者。谓佛果。言于时不知万善皆成佛也。若尔则此人等。于时已有乐大之心。如来何意不为说者。虽有乐大之心。闻一理时。未故不为说也。从是我等咎以下。第二自啧其咎。就中亦有二。第一直言是我等咎非如来。第二从所以者何以下。亦释。是我等咎非世尊也者。言昔有如是疑悔。只由我等心解怯劣故。佛不为说。非如来故欲令我等疑悔也。第二释。标疑云。所以是我等咎非如来者何。即有二。一不取大是我咎非如来。二从然我等以下。明取少是我咎非如来。所因者。捉佛果望万行。万行是佛果所因。捉万行望大乘教。大乘教是万行所因。今此中所因者。谓大乘教。言昔我等其有可以大乘教令感佛果之机。如来即必为说。第二明取少是我咎非如来。初闻佛法遇便信受者。谓闻初教。思惟取证者。谓二乘有余。无余二种果。言我等执初教之心坚故。乃至维摩不为说一也。从我从昔来以下。第三结第一得解故欢喜。即有二。第一明恶事去故欢喜。第二从今日乃知以下。明善事来故欢喜。可见。第二偈颂凡有二十五行半偈。上长行中有三。第一得解故欢喜。第二自啧其咎。第三结第一得解故欢喜。今二十五行半偈分为四。第一初十一行半偈。颂第一得解故欢喜。从我本着耶见以下五行偈。颂第二自啧其咎。从初闻佛所说以下。六行半偈。不颂上长行。以义颂新疑除。从闻佛柔濡音以下。二行半偈颂第三结第一得解故欢喜。上第一得解故。欢喜中有二。第一直言得解故欢喜。第二释欢喜。今皆颂之。初一行半偈颂第一直欢喜。上云今从世尊闻此法音心怀踊跃得未曾有。从佛音甚希有以下十行偈。颂第二释喜。昔来蒙佛教不失于大乘者。言从昔有蒙佛教化之力故。今亦得闻此大道也。上第二释喜中有二。一明昔悔去故欢喜。二明昔疑去故欢喜。亦皆颂之。初一行偈。颂第一悔去故欢喜。上云我等不豫斯事甚自感伤失于如来无量知见。忧烦则是悔。从我处于山谷以下。九行偈。颂第二昔疑去故欢喜。上云我常独处山林树下。若坐若行。每作是念。我等同入法性。云何如来以少乘法。而见济度。本义云。初二行半偈。颂第一直喜。从我处于山谷以下九行偈。颂第二释喜。九行偈即分为二。初六行偈。颂第一昔悔去故欢喜。从我常于日夜以下。三行偈。颂第二昔疑去故欢喜。亦好。今九行偈。初八行偈明疑。从今闻佛音声以下一行偈。正明所疑去。我等亦佛子者。三乘人皆从佛教而生。故云亦佛子。非言是大乘子。同入无漏法者。言三乘人皆以无相为因。同共一法中者。言佛果诸德。亦以无相为因。而不得此事者。论因虽一。而二乘不得佛果也。下诸句皆可见。为失为不失者。本义云。以教惑理为失。以理惑教为不失。即所谓踟蹰两楹。但疑者。上云踟蹰两楹者。正是中根人。今此领解者。即是上根。若尔此上根人。亦复踟蹰。岂其然也。所以私怀者。此是上根人。直言已所谓证为失为不失。从我本着耶见以下。五行偈。颂第二自啧。上中有二。第一直啧。第二释。今不颂第一直啧。但颂第二释啧。上释中有二。一不取大是我咎。二取少是我咎。但颂第二取少是我咎。五行分为三。第一初二行偈。正颂上取少是我咎。上云我不解方便初闻佛法思惟取证从而今乃自觉以下。二行偈以义明得解。第三从佛于大众中以下。一行偈。亦以义明悔疑除。从初闻佛所说以下。偈中第三。以义明新疑去。六行半偈分为二。第一初一行偈。出其闻略说怀疑之相。第二从佛以种种缘以下。五行半偈。明闻广说新疑去。第一可见。就第二正明新疑除中。即有二。第一前四行明闻广开三新疑除。后一行半偈闻广显一。新疑得除。皆可见。从闻佛柔濡音以下。二行半偈。第四颂上第三结第一得解故欢喜。上中有二重。第一恶事去故欢喜。第二善事来故欢喜。今皆颂之。初一行半偈。颂第一恶事去故欢喜。上云而今从佛闻所未闻断诸疑悔决得安隐。后一行偈。颂第二善事来故欢喜。上云今日乃知真是佛子。从尔时佛告舍利弗以下。举法说化上根人中。第三如来述成上根人领解。就中即有二。第一述其古事。上云昔来蒙佛教不失于大乘。第二从我今还欲令汝以下。述其今事。上云我定当作佛。为天人所敬。转无上法轮。教化诸菩萨。从汝于来世以下。举法说。化上根人中。第四如来赐记上根人。就中初开为二。第一正为舍利弗授记。第二从尔时四部众以下。明大众见舍利弗授记。发随喜心。供养如来。就第一正记舍利弗中。亦有长行偈。就长行中。亦有九重。第一从初讫所行之道记因。从当得作佛以下记果。从国名离垢以下。记己国清净。从花光如来以下。记己成佛说法度物。从劫名以下。记其得佛时劫名。从彼诸菩萨以下。记其国菩萨等行高。从花光佛寿以下。记佛寿长。从花光如来过十二少劫以下。记其佛授记补处。九从花光佛灭度后以下。记其佛灭度其正法像法住世之期。此九重随文。皆可见。第二偈颂凡有十一行半偈。初一行偈。颂上记果。次一行偈。颂记因。次二句颂记劫名。从世界名离垢以下。一行半偈。颂记国清净。从彼国诸菩萨以下。二行偈。颂记菩萨行高。从佛为王子以下。一行偈。长行所无。以义明佛初出家之相。从花光佛住世以下一行。颂记佛寿长。从佛灭度之后以下。一行半偈。颂记正法像法住世之相。从舍利广流布以下一行偈。亦长行所无。以义明供养舍利。从其两足圣尊以下一行偈。亦长行所无。以义会证古今。略不颂记其说法化物及记其补处菩萨。从尔时四部众以下。授记中第二。明时众见舍利弗授记发随喜供养于佛。就中亦有二。第一直明大众见授记皆大欢喜。第二从各各脱身以下。正供养。就中即有二。一先以种种妙华作供养。第二从而作是言以下。发口赞叹。即有长行偈。亦可见。广说开三显一断疑生信中有三。第一法说广开三显一。化上根人。第二譬说广开三显一。化中根人。第三明宿世因缘广开三显一。化下根人。从此以前。法说广开三显一。化上根人已竟也。从尔时舍利弗重白佛言世尊我今无复疑悔以下。广说开三显一断疑生信中。第二譬说开三显一化中根人。就中亦有四。第一此譬喻品。正明譬说开三显一。化中根人。第二信解品。明中根人领解。第三药草喻品。明如来述成中根人领解。第四授记品。明如来为中根人授记。就第一正明譬说化中根人。又开为二。第一舍利弗请为中根人重说开三显一之义第二从尔时佛告舍利弗以下。明如来正举譬说开三显一答其所请。就第一请中。亦有三。第一舍利弗叙已得解。明请非自为第二从是诸千二百以下。出所为。即是中根人。言此中根。不可只用上法说得悟。故请佛重说。第三从善哉世尊以下。正请重说。今此中根人。难以一往得悟者。有二所以。一佛昔有教。二自执坚。有此二故。今闻佛说。不能即悟。所以为此人等。愿复重说也。即文自显。我见者身见。及有无者。断常二见。等者见取。戒取等。第三正请。可见。就第二如来答请中亦有二。第一一往直言我先已说。不可重说用进中根。第二从舍利弗今当复以下。随请为答。第一可见。就第二随请为答中。亦有三。第一许说。第二从舍利弗若国邑聚落以下。举譬喻广开三显一之义。正答其请。为化中根。第三从我为法王于法自在以下。劝中根人修同归之理。第一许说可见。但就第二举譬正答中。亦有长行与偈。就长行亦开合有二。就开譬中。即有十譬。皆为上十种法说作譬。第一从若国邑聚落以下。讫若十二十或至三十在此宅中。名为宅主譬。此譬为上十法说中。第一明释迦怡同诸佛。开三显一作譬。第二从长者见是大火从四面起以下。讫无求出意。名为长者见火起譬。此譬为上十法说中第二明如来见众生为五浊所惛作譬。第三从舍利弗是长者作是思惟以下。讫视父而已。名为长者求子不得譬。此譬为上十法说中第三明以大乘化众生不得作譬。第四从尔时长者即作是念以下。讫诤出火宅。名为长者以三车求子得譬。此譬为上十法说中。第四明如来以少乘化众生得作譬。第五从是时长者见诸子等以下。讫无复障碍。名为长者见子免难譬。此譬为上十法说中。第五明如来见众生发大乘机作譬。第六其心泰然欢喜踊跃二句。名为长者见子免难故欢喜譬。此譬超为上十法说中。第七明如来见大乘机发故欢喜作譬。第七从时诸子等各白父言以下。讫愿时赐与。名为诸子索三车譬。此譬退为上十法说中。第六明三乘人索果作譬。
八从舍利弗尔时长者各赐诸子等一大车以下。讫犹尚不匮何况诸子。名为长者各赐诸子等与大车譬。此譬为上十法说中第八正为说法华作譬。第九从是时诸子各乘大车以下。讫非本所望。名为诸子得车欢喜譬。此譬为上十法说中。第九明三乘人受大乘修同归作譬。第十从舍利弗于汝意云何以下。讫善哉善哉如汝所言。名为长者不虚妄譬。此譬为上十法说。第十明如来不虚妄作譬。今第一宅主譬。就中即有六义。一宅主长者义譬诸佛。二其家广大义譬三界化处。三唯有一门义譬圣教。四有五百人义。譬诸佛所化五道众生。五火起义。譬三界众生为五浊八苦所逼。六有三十子义。譬三乘根性人。国邑聚落。通譬含灵所在处。长者譬佛。言国邑落中。长者为主。譬佛于含灵所在常为化主。此二句明其位。从其年衰迈以下。叹其德。其年衰迈者。言此长者其年久故。即其所见闻广大。譬佛有三达智。此句叹内德。财富无量者。财是荫覆寒困。亦譬如来有四摄四等六度覆救六道受苦众生。多有田宅者。田是养命。譬佛智德。宅是安身。譬佛禅德。僮仆譬声闻避支少心弟子。其家广大者。第二义譬三界。言佛以三界为家。唯有一门者。第三义譬圣教。门是能通物。言长者家虽广。其可出者。唯有一门。譬三界虽广。为由得出唯一圣教。而门有二用。一能内者出外。二能外者入内。论出为五百人。谈入为长者。何者。假设此长者其年弱时。不离室内。但蒙父教。习修礼义。然后出外得升尊位。后闻父没。还入其家。教化家人出外方法。家人受教亦修礼义。然后出外得升尊位。故云论出为五百人。谈入为长者。内合如来作菩萨时。不离三界修行行满。出三界成佛。而见众生为五浊所惛。亦以大乘教。还入三界。教化众生。令出三界。问曰。何故长者但入不出。五百人但出不入耶。释曰。长者弱时为求尊位故。从门而出。今既出门。即得尊位。无可复出。所以但入而不出也。五百人本来常在家内。复有何入。所以但出而不入。内合亦然。作菩萨时。为求佛故。从教而出。今既成佛。复有何出。众生本来常在三界内。今复何处入。且众生由教得出三界。是理之常。未有由教没入生死也。多诸人众有五百人者。第四义。言长者家中。有五百人。譬三界五道众生。从堂阁杼故以下。第五义。明长者家火起。譬三界内五浊八苦逼?众生。即有二。第一先明火所由出。即譬恶因。第二从周匝俱时以下。正明火起。即譬恶果。言家室不坚故。此火易出。譬众生行因皆恶故恶果易起。堂譬欲界。阁譬色无色二界。言此三果众生行因皆恶故云杼故。墙壁譬四大。言众生因四大。作恶业。应堕恶道故云颓落。柱根譬命。言众生因此命。亦作恶业。应受苦果故言腐败。梁栋譬六识言此六识纵横驰走六尘。作种种恶应堕恶道。故云倾危。周匝俱时以下。第二正明火起。譬恶果起。周匝俱时者。譬八苦逼人一无相榱也。郯然火起者。八苦来逼不预相期也。从长者诸子以下。第六义。言五百人中。随从长者意者。唯有三十子。即譬三乘根性人。然上第一法说。直明释迦怡同诸佛开三显一教化众生。不明五浊八苦逼?之义。今此譬中。倍明火起之义。唯此少异。而无大意。此中倍明火起义者。但是外譬故。欲明长者见火。先明火起之本。所以内合亦随去。上则诚是法说故。既一言见众生五浊。则无此浊从何而起。所以直明开三显一。不明五浊起之本也。从长者见是大火以下。第二明长者见火起譬为上十法说中第二明如来见众生为五浊所惛作譬。从此譬以下。讫第八等与大车譬别释今释迦一化前三后一之义。而上第二法说。见五浊中有二重。第一直明如来在法身之地见众生为五浊所惛。第二明见五浊而起大悲心。今此譬亦有二。第一直明长者见火。以譬上法说第一直明如来见五浊。第二从即大惊怖以下。明若烧诸子生怖畏心。譬上法说第二明佛见五浊而起大悲心。长者见是大火从四面起者。四面即譬上四浊。譬如来在法身之地。见众生为四浊所惛。而上别列四浊。见六道众生贫穷无福慧者。众生浊。入生死险道。相续苦不断者。命浊。深著于五欲。如猫牛爱尾。以贪欲自弊。盲冥无所见。不求大势佛及以断苦法者。烦恼浊。深入诸耶见。以苦欲舍苦者。见浊。而今此中但直总言四面。不别列也。而此火长者有缘外游之间而起故。长者在外见将欲救而来也。内合如来宿世以大乘为化。于时众生已得大乘解。但化缘尽就化他方。于是众生更着五尘。广起烦恼。失其本解。所以如来在法身地。遥见将欲教化而来也。本义云。四面譬四生众生为五浊所惛也。从即大惊怖以下。第二明见火生怖畏心。譬上第二见五浊起大悲心。上云为是众生故而起大悲心。就中亦有二。第一明长者惊非自为。譬如来起悲亦非自为。第二从而诸子等以下。出所为人言正为诸子生怖。譬如来起悲正为受苦众生。而上云起悲。此言生怖。怖悲虽殊。同在欲救。我虽能于此所烧之门安隐得出者。长者自言。我已出在外故。为我无所怖也。内合亦然。如来亦籍大乘教。既出三界五浊八苦故。为佛无可悲也。而此文亦可得在内。何则此长者有智力故虽复在内遇火。安稳得出。内合亦然。如来虽欲化物常在三界。而不以三界为住也。上既云以教为门。若如此言。教亦被烧耶。释曰。虽就外譬。非门被烧。若门亦烧从何得出。此是但言我虽能于此所烧家之门。非适并门被烧也。内合亦然。我虽能于此三界五浊八苦中之教也。从而诸子等以下。第二出所为人。于火宅内乐着嬉戏者。譬众生贪染六尘。一无可记也。不觉不知不惊不怖火来逼身苦痛切己者。言诸子着戏不知火苦也。内合众生贪着六尘。不知五浊八苦逼?也。心不厌患无求出意者。亦譬不厌六尘无求出三界之意也。然一往火譬五浊八苦。杼家譬恶因。诸子譬行者。外譬为论。此家杼故。火易出被烧。然若如此文。但明杼家被烧。诸子未适被烧。诸子但不知火出之所以。亦不知烧将及己。何则若被烧那得嬉戏。然若从外譬作论。但明恶因被苦果。不适明行者被逼。所言乐着嬉戏不觉不知火来逼身者。此但明其不知八苦之所以亦不知今将逼?也。然偏论外譬。杼家非诸子。诸子非杼家。故亦复可然。然就实为论。恶因被苦果。即是行者为八苦所逼?。行者与八苦常共不离。无暂不逼。那得不明行者被逼。所以今解言。此明行者被逼但爱着六尘。不知五浊八苦之所以。且终日受苦。妄谓受乐。故云乐着嬉戏不觉不知火来逼身。此解亦好。但内外二文。不一相从。所以又以一义释云。从而诸子等以下。只譬在因不知未来苦。何则家杼故。此火易出。因恶故苦果易起。而诸子乐着嬉戏。不知火出之所以。亦不知烧将及己。众生亦不知五浊八苦之所以。且爱着六尘。不知五浊八苦将逼?也。所以诸子未适被烧。亦不明众生适被逼也。若已被烧亦如言。那得嬉戏。亦岂不知其热。所言八苦常共不离者。理即实尔。然若只立因作论。亦可有间。然此譬与上法说有异者。上法说但直言为是众生故而起大悲心。而不言起悲非自为。今此中别言惊非自为。而无大意。上则诚是法说故。直称如来众生。众生与佛天地有别故义无可慊。并佛为五浊所惛。所以但言为众生。不言不为如来。今此即是外譬故。既云父子。父子义则相关。若既云子被烧。则义慊并父亦被烧。所以别言惊非自为正为诸子也。从舍利弗是长者以下。第三名为长者求子不得譬。
上十法说中第三明如来始不得以大乘化众生作譬。上法说中有三。第一先以如来所得实智作拟宜。而众生无大机故。实智非其时。
二明梵王知佛作拟宜恐都不说而已请转法轮。第三因梵王请。更以大乘教作拟宜。而众生犹无大机故。不得以大乘为化。今此譬只开为二。第一从初讫为火所烧。名为长者将欲求子先以己所得力富作思惟。而诸子无智故力富非其时。譬上第一先以如来所得实智作拟宜。而众生无大机故。实智非其时。第二从我当为说怖畏之事以下。名为长者更以畏语作思惟。而诸子犹无知故。不得以畏语求子。譬上第三因梵王请更以大乘教作拟宜。而众生犹无大机故。不得以大乘为化。略不为譬第二梵王请转法轮。上第一先以实智作拟宜中有二。第一明作拟宜处及日数。第二正以实智作拟宜。
今略不为譬第一明处日数上云我始坐道场观树亦经行。于三七日中思惟如是事。作是思惟我身手有力者。身譬法身。手譬实智。言我有法身实智之力也。当以衣裓若以机案从舍出之者。衣裓譬一因。机案譬一果。言我用实智一理令出三界。如是作拟宜。至此正譬上我所得智慧微妙最第一。从复更思惟以下。明诸子无知故力富非其时。譬上众生无大机。故实智非其时。上云众生诸根钝着乐痴所盲。如是之等类云何而可度。是舍唯有一门而复狭少者。言长者自思。可用为出者唯有一门。而复狭少。故不可为出也。譬可用为化者唯有一少乘教。而少乘教不足为出三界故云狭少。本义云。大乘教为门。而大乘教于时不能化众生出三界。故义称狭少。亦好。诸子幼稚未有所识者。譬唯有少机而无大机也。恋着戏处或当堕落为火所烧者。譬贪着六尘堕三涂受八苦也。从我当为说怖畏之事以下。第二名为长者更以畏语作思惟。而诸子犹无知故。不得以畏语求子。譬上第三因梵王请。更以大乘教作拟宜。而众生犹无大机故。不得以大乘为化。上云我即自思惟。若但赞佛乘众生没在苦。不能信此法。破法不信故堕于三恶道。我宁不说法疾入于涅槃。就中亦有三。第一明长者先以畏语作思惟。
譬上以大乘教作拟宜云我即自思惟若赞佛乘也。第二从作是念已以下。言长者如所思惟。就教诸子。内合如来以所拟宜。就照物机。此不适譬上。第三从父虽怜愍以下。正明长者诸子无知故。以畏语。不得求子。譬上云众生犹无大机故不得以大乘为化。云众生没在苦不能信此法也。而上直言若但赞佛乘。此中我当为说怖畏之事者。上就大乘劝教。此就大乘戒教。故然也。何者是火者。譬不知苦何者。为舍者。譬不知苦因。云何为失者。亦譬不知失其本大乘解。但东西走戏视父而已者。南北为纵。东西为横。言众生与大理横如东西也。驰骋六尘。一无可记。故云走戏。但远望法身。不蒙利故。云视父而已。本义云。上法说开为三。第一以大乘拟宜。第二明众生无大机。第三明大乘息化。今此譬据劝戒二门为明。故分为二。第一从初讫为火所烧。明以大乘劝教不得化。从我当为说以下。明以大乘戒教不得化。就第一劝教不得化中。即有三。第一初讫从舍出之。譬上第一大乘拟宜云我所得智慧微妙最第一。第二从复更思惟以下。譬上众生无机云众生诸根钝着乐痴所盲如是之等类云何而可度。第三恋着戏处或当堕落为火所烧譬上第三大乘息化云众生没在苦。不能信此法。就第二戒教。同上亦重明之。从初讫汝等速出。亦譬上第一以大乘拟宜云我所得智慧微妙最第一。从父虽怜愍以下。亦譬上第二众生无大机云众生诸根钝着乐痴所盲。东西走戏视父而已者。譬上第三大乘息化云众生没在苦不能信此法。东西走戏者。亦如前释视父而已者唯有感丈六之机。故云视父。无有感说大乘之机。故云而已亦好。随欲可用。但此譬与上法说有异者有三。一者上法说中。有梵王请转法轮。而今此譬中。不见请求子者。释曰。上则诚是法说故直称如来众生。如来是可敬之极。众生是作敬之主。则理不可不请。所以有请说者也。此中既是外譬故。即称父子。父子义相关。不宜待他请方求其子。所以无请求子者也。二者上法说。但直言大乘拟宜不得无以所拟宜就照物机。今此中先以所思惟。就教诸子。释曰。上则亦是法说故。直称如来。如来三世已达。何方达众生可受不受。若一拟宜无劳复照。所以无复以所拟宜就照也。今此亦是外譬故。既称长者。长者难以一达其子闻不闻。所以更以所思惟就教也。三者上法说云众生无大机故。我欲入涅槃。而此中但言子不顺教。而不言不顺故欲背去。释曰。上云欲入涅槃者。若违机犹说恐增恶。故云宁欲不说入涅槃也。此不言欲背去者。虽不顺教父不可弃子于火中而背去故。不言欲背去也。然则虽复欲涅槃。不背去。慈悲一种无差也。从尔时长者即作是念以下。第四名为长者求子得譬。为上十法说中。第四以少乘化众生得作譬。上中有二。第一明正以少乘化众生得。第二释物疑心。今但为譬第一正以少乘化得。略不为譬第二释疑。上第一正以少乘化得中。本有三。第一先以少乘作拟宜。第二正明以少乘得化。第三明现有三乘名。今此中倍一为四。第一从初讫得免斯害明长者以三车作思惟。譬上第一以少乘作拟宜。上云。寻念过去佛所行方便力。我今所得道。亦应说三乘。第二从父知诸子先心以下。明长者善知诸子心中所乐。譬如来见三乘人心中所乐。此是上法说所无。但此明之。第三从而告之言以下。明长者正以三车得诱诸子。超譬上第二正以少乘得化。上言思惟是事已。即就波罗捺。诸法寂灭相。不可以言宣。以方便力。为五比丘说。第四从尔时诸子以下。明诸子信受三车之诱。譬上第三现有三乘名。上言是名转法轮。便有涅槃音及以阿罗汉法僧差别名。此舍已为大火所烧者。舍譬三界。火譬五浊八苦。我及诸子若不时出。必为所烧者。我譬能化佛诸子譬所化众生。言若不时速修善出三界。必为五浊八苦逼?也。问曰。上云诸子亦已被烧。若如此文。但舍被烧。诸子未烧。即当诸子但不知今将烧未适被烧之释也。释曰。上就现时为明。此就未来为说故然。何则若就现在为谈。恶因苦果行者即共一时。所以诸子亦已被烧。然若就未来作论。今日行者。未受未来苦。所以但舍被烧诸子未烧。夫言语之次。处处随宜。何其如一。我今当设方便令诸子等得免斯害者。思惟我以三车诱诸子令出之也。譬如来作拟宜。我以方便。为说三乘令出三界。而上既云父在外故惊非自为。又云假设虽复在内。有智力故。亦无所忧。何故此云我及诸子者。解有二。一印法师云。我化道所及之人故。言我及诸子。非言适我也。今法云法师云。父是能诲为譬如来。子是能绍。用譬众生。若众生遂留住三界。断绝善根。即义同能绍之子被烧。如来化道。无绍于众生。亦义同能诲之父被烧。所以言我及也。从父知诸子先心以下。第二明长者善知诸子心中所乐。譬如来见三乘人心中所乐。先心者。今日有乐少之心。后必发乐大之心。形于后心故。今心为先心也。各有所好者。譬见三乘人各性所乐也。即是三因。上法说云复作如是念。我出浊恶世。如三世诸佛。我亦随顺行。一行偈私释。名为定所拟宜。本义云。如来见三乘人。有三乘机。所以本义从父知诸子先心以下。讫情必乐着。即譬上如来见三乘机。知先心者。谓见少机也。又释先心。本义委曲烦广。而今不记也。种种珍玩奇异之物者。亦譬三果也。从而告之言以下。第三明长者正以三车得诱诸子。譬上第二明如来正以三乘化众生得。就中即有四。第一明长者先叹三车。譬如来先叹三果。第二从如是种种以下。明长者示车所在。譬如来示三果今在三界外。第三汝等于此火宅宜速出来者。明长者劝诸子速出火宅取三车。譬如来劝三乘人速修无漏出三界。取彼三果。第四随汝所欲皆当与汝者。明长者许与三车不虚。譬如来与三果不虚。皆可见。从尔时诸子以下。第四明诸子信受三车之诱。譬三乘众生受三乘教修行。则义同上第三现有三乘名。何则若不受修行。那得有三乘之名。就中亦有二。第一明诸子喜闻适愿。譬三乘人喜闻有三果。第二从心各勇锐以下。正明诸子信受。譬三乘人正受修行。心各勇锐者譬三乘人因三乘教修行。生外凡善根。互相推排者。譬生内凡夫善根。竞共驰走者。譬入无相治道断结。诤出火宅者。譬出三界各证三果也。然此譬与上法说有异者。有二。一者上法说初开为二。第一正明以少乘化众生得。第二释物疑心。上云从久远劫来。赞示涅槃法。生死苦永尽。我常如是说。今此譬中。但直言求子得。不有释疑。释曰。上法说中。皆引先佛故。理自可疑。若非先佛。今释迦不能如是耶。所以第二即释此疑曰。释迦亦常唯是但化物之义。宜同诸佛故。然今此譬不引先父。故无可为疑。所以无释疑也。二者亦上法说中。有三余意。一者诸佛赞叹释迦拟宜得时。上言作是思惟时。十方佛皆现。梵音慰喻我。善哉释迦文。二者释迦奉叹。上云舍利弗当知。我闻圣师子深清微妙音。释南无诸佛。三者定所拟宜。云复作如是念。我出浊恶世。如诸佛所说。我亦随顺行。而今此譬中。皆略不出。释曰。上法说引先诸佛作拟宜故。诸佛亦随喜相叹。既有相叹。亦理不可不奉。所以有奉叹也。非但自计。皆述先人故。恐或有失。所以更定所拟宜也。今此譬中。但直自计。无随先人故无有相叹既无相叹。何有奉叹。亦直自计故。无可更定。然是皆但就外文为论故然。就实为谈。中根之人。不及上根。故闻上法说。或有悟或不语。所以此譬说中。其可悟者。略而不重也。然今此三车。以何为车体者。本义云。夫一判三家果地。凡有二种。一有为果。二无为果。无为果亦有二种。一因尽无为。即是三界因断。二果尽无为。即是三界果亡。昔日直指此二无处。称为三果。而今不取此二无处以为车体。有为果中。亦有功德与智慧。今亦不取功德。唯取智慧。智慧种多。而今唯取尽无生二智。为车体也。何以知者。车有运载用。今论二无处。但直是无。有何运载。此经虽不硕然明常。欲遗昔日断结无处以之为果故。二来车以运载为用。今二种无为。本无运义。故知。非是车体。有为果中。不取功德亦然。功德之用。但是寄境修心。亦无运载。故不为车体。智慧之用。用心照境。所以唯取智慧。以为车体也。然此义。本疏甚广。今但略记也。问曰。常言三乘人一解脱。何故犹有三种宝车。释言。三乘人因断三界正使尽。同得尽智。亦照三界果亡。同得无生智。是故三无学人。二智一种。亦断三界子果两缚故。云解脱义齐。而有羊鹿牛车者。声闻止断正使别相枝条。而习惑故。取譬羊车。缘觉浸断少习。知见少广。取譬鹿车。菩萨断习清尽。知见圆明。运用最胜。取譬牛车。横论知见。即有优劣之异。故有羊鹿牛车之别也。问曰。常言得罗汉明已证尽无生二智。而罗汉时。报身未亡。犹在三界内。若尔此二智。在三界内得证。然则此二智。亦是三界内法。云何言三车在于门外耶。释曰。报身虽在三界。而既证尽无生二智。即成三界外心。故云门外有三车也。从是时长者见诸子等以下。第五名为长者见子免难譬。
上第五法说名如来见三乘人大乘机发作譬。上言舍利弗当知。我见佛子等。志求佛道者。无量千万亿。就中开为二。第一明长者见诸子得免火宅。譬三乘人因三乘教修行。断惑出三界。证无学果。第二从皆于四衢道中以下。明长者正见诸子得优。为譬如来正见三乘人大乘机发。四衢譬大乘四摄四等。言三乘人发大乘下化众生之机。露地而坐无复障碍者。露地譬佛地。言佛地不为五浊八苦所阴弊故。云无障碍。言三乘人发大乘上弘佛道之机也。其心泰然欢喜踊跃者。第六明长者见子免难故欢喜譬。超上第七法说。名如来见三乘人发大乘机故欢喜作譬。上法说中有二。第一欲明喜于大。先非少不信。上言舍利弗当知钝根少智人。著相憍慢者。不能信此法。而今不为譬。但为第二正明欢喜。云今我喜无畏于诸菩萨中。即所谓可悟者略也。从时诸子等以下。第七明诸子索车譬。退譬上第六法说名三乘人索果。上法说中已有二第一正明索果。上言咸以恭敬心。皆来至佛所曾从诸佛。闻方便所说法。第二明如来见三乘人索果内怀今者所待时已至。上言我即作是念。如来所以出为说佛慧故。今正是其时。而今不为譬。但为第一正明索果作譬。父先所许玩好之具愿时赐与者。言诸子在火宅内时。长者许赐门外三车。所以诸子乐得三车。诤出火宅。而今门外不见三车可乘。是故就父白言。父先所许三种宝车。愿时赐与。内合如来昔日告三乘人。今三界外有究竟三果。汝等勤修无漏。断三界惑。速出三界。取彼三果。是故三乘人乐得三果。如教修行断结。诤出三界。而今三界外。犹有变易生死无穷。尚有无作四谛应修。然则如来先所许究竟三果。是实非实。若是实者。愿时可赐。然上法说先明发大乘机。次明索果。次明欢喜。今譬说先明欢喜。后明索果。何故尔也。解言。上法说见发大乘机。次即明索果者。欲显发机索果即是一时。虽复一时。正由发机。故索果。非由索果故发机。所以先明发机。后明索果。今此譬中。见发大乘机。次即明如来欢喜者。大乘机发即称如来本意所以用佛欢喜。系于大乘机发。索果即是众生自心。非佛本意。所以系于欢喜后也。今所索者是大是少。解有二。旧义云。即是索大。若其索小。那得与大。今文自言各赐诸子等一大车。故知。索大也。新义云。是犹索小。何则自言父先所许三种宝车愿时赐与。若其索大那得言父先所许三种宝车。故知。犹索小也。而今舍其所索少车。而与大车者。索少即是惑情。今欲以大化少故。违索与大也。旧义又云。犹是索大。今言父先所许三种宝车愿时赐与者。是非适索少车。今诸子既出火宅。即知。无三车可得。而今犹索者。此是故语虽无三车。若犹索必有余赐。外文虽似索先所许少车。内意即索一大车也。所以亦随其意。与一大车也。内合亦随释。问曰。今三车中。其二车实无。故第二第三二子宜索。而大车即如许实有。故第一子但即乘不应求索。何故皆同索耶。释曰。如上法说中释。第一子在火宅时。但闻三中有大车未闻唯有一大车。今出门外。既不见二车。因何得知此是许我大车。所以亦索曰。何其许我大车也。释索或云。言教中索。或云意中索。或云机中索。未审谁当。但私怀者。或是机中。有如是可索耶。何则若就外譬作论。亦可得言中索。亦可得意中索。然就实为论。三乘人大乘机虽发。如来未明唯一之前。那得知无三。既未知无三。那得言中意中为索也。故云唯机中可索也。
舍利弗尔时长者以下。第八名为长者等与大车譬。譬上第八法说明如来正为说今日法华。上云正直舍方便但说无上道。就中初开为二。第一明长者以一大车等与诸子。譬如来为三乘人平说今日大理。第二从而作是念以下。释长者平赐之意。譬释如来平为说之意。就第一正明平赐中。亦有三。第一直明等赐。今各赐诸子等一大车是譬如来平等为说一大理。第二从其车高广以下。明车庄严之相。譬今日一果上万德皆备。第三从所以者何以下。释车能庄严。亦释一果能备万德。其车高广者。譬今日一果对昔三果超然高广也。众宝庄校者。譬诸德圆备。周匝兰楯者。譬总持。四面悬铃者。譬四辨又于其上张设轩盖者。譬慈悲二德。亦以种种珍奇杂宝而严饰之者。譬杂诸德。宝绳校络譬四弘誓。垂诸华缨者。譬四摄四无量六度。重敷婉延者。譬禅德。安置丹枕者。譬藉定发生无相功德。驾以白牛者譬无漏解。肤色充梁者。言此解真实法故云充。即体明净无诸染故言梁。有大筋力者。譬此解能断无明等惑。行步平正者。亦譬此解能会二谛理。其疾如风者。亦譬此解能灭生死速到涅槃地也。又多仆从而侍卫之者。譬从佛学理弟子。从所以者何以下。第三释车能庄严。标疑云。所以此车能得如是庄严者何。释言。是长者大富众宝满藏。故能如是庄严。内合如来万德皆备故。能如是庄严一果可见。从而作是念以下。等与大车中。第二释长者平赐之意。就中即有三。第一明财无极。故平赐。譬如来万德皆备故平为说。第二从今此幼童以下。明子义等故平赐。譬三乘人皆从佛化所生故平为说。第三从今我此物以下。明财无尽故平赐。譬万德无尽故平为说。皆可见也。从是时诸子各乘大车以下。第九名为诸子得大车欢喜譬。譬上第九法说明三乘人受一理修行。上言菩萨闻是法疑网皆已除。千二百罗汉悉亦当作佛。是时诸子各乘大车者。譬三乘人各受今日一果也得未曾有非本所望者。譬非本所望一佛果今日忽得也。从佛告舍利佛于汝意云何以下。第十名为长者不虚妄譬。为上第十法说明如来不虚妄作譬。上言汝等勿有疑我为诸法王。普告诸大众但以一乘道教化诸菩萨。无声闻弟子。就中即有三。第一如来作不虚妄譬。问真子。第二真子仰答非虚妄。第三从佛告舍利弗以下。如来述真子。结成不虚妄。就事为论。是长者有二可妄。一者舍先所许少车。与大车。是一可妄。二者本无三车。而言门外有三车。是亦可妄。所以如来问言是长者等与诸子珍宝大车。宁有虚妄不。内合可推。就第二真子仰答中。亦有二。第一明非三许三而非可妄。第二从世尊若是长者以下。明舍三与一亦非可妄。就第一非三许三非可妄。亦有三。第一明与善夺恶故非妄。第二从何以故以下。释与重。第三从况复以下。结许三非妄。第一可见。第二释与重标疑云。何用欲全躯命。释言。身命既全必得大车故也。内合自可推。第三结亦可见。从若是长者以下。仰答中。第二舍三与一。亦非可妄。就中亦有三。第一直言虽不与所许少车非可妄。第二从何以故以下。亦释非妄。标疑云。何故虽不与小车非可妄。释言。称本意故非妄。第三从何况以下。正明结舍三与一非可妄。内合即随自可推。从佛告以下。第三明如来述亦可见。从舍利弗如来亦复如是以下。第二合譬。上开譬中有十譬。今但合七譬。略不合第六见子免难故欢喜譬第七诸子索车譬第九诸子得车欢喜譬。所以然者。既合见子免难。即第六父欢喜。不合自去。第七诸子索车。此是惑情。且非今日之要。又既合第八等与大车譬。即第九诸子得车欢喜。不合亦自去。所以皆略不合也。虽合七譬。文成六重。第一从初讫令得阿褥多罗三藐三菩提。合第一宅主譬。第二从见诸众生以下。讫虽遭大苦不以为患。合第二明长者见火起譬。第三从舍利弗佛见此已以下。讫何由能解佛之智慧。合第三明长者求子不得譬。
四从舍利弗如彼长者虽复身手有力而不用之以下。讫为求牛车出于火宅。
第四明长者以三车求子得譬第五从舍利弗如彼长者以下。讫能生净妙第一之乐。双合第五见子免难譬第八等与大车譬。
六从舍利弗如彼长者以三车诱引诸子以下。尽长行。合第十不虚妄譬。上第一宅主譬已有六义。一宅主义。二其家广大义。三唯有一门义。四五百人义。五火起义。六三十子义。今皆合。但开文为二。第一从初讫利益一切。别合六义中第一宅主义。第二从而生三界以下。兼合后五义。上宅主义中有二。一出位体。上言若国邑聚落有大长者。第二叹德。亦皆合。如来亦复如是为一切世间之父者。合第一位体。言佛于一切含灵所在。常为化父。即如长者于国邑中自为主长也。从于诸怖畏以下。合第二叹德。上叹德中即有三。一叹长者内德。上言其年衰迈。二叹外德。上云财富无量多有田宅。三叹眷属。上云及诸童仆。从初讫波罗密。合叹内德。从大慈大悲以下。合叹外德。第三叹眷属。自入兼合五义中故。此不别合也。怖畏衰恼忧患皆是恶果。无明闇弊是恶因。此句叹断德。而此断德上开譬中。不适显。但此义合。从而悉成就以下。叹智德。言如来皆成就一切智力。即如上长者其年久迈则其见闻无量也。从大慈大悲以下。叹外德。言如来以大慈大悲。常无懈惓。恒求善事。利益一切。即义如上长者财富无量多有田宅救诸贫困。从而生三界以下。第二兼合五义。而生三界。合其家广大义。教化合唯有一门义。老病死合火起义。众生合五百人及三十子义。言如来应生三界五浊八苦之中。教化众生。修善灭恶。
如上长者居于杼宅救彼为火见逼五百人及三十子也。从见诸众生以下。合第二明长者见火起譬。上开譬中有二。第一正见火起。第二明见火起生怖畏心。今亦皆合。从初讫怨憎会苦。合第一正见火起。从如是等种种诸苦以下。合第二见火起生怖畏心。
诸众生为生老病死忧悲苦恼之所烧煮者。明见四苦。亦以五欲财利故受种种苦者。明见五欲苦。又以贪着追求故现受众苦者。明见求不得苦。后受地狱畜生饿鬼之苦者。明见报苦。若生天上及在人间贫穷因苦者。明见生苦亦见爱别离苦怨憎会苦。言如来尽见众生种种诸苦。即如上长者见是大火从四面起也。从如是等以下。合第二见火起生怖畏心。而上开譬中亦有二。第一明惊非自为。上言我虽能于此所烧之门安稳得出。第二出所为人。今略不合第一惊非自为。但合第二出所为人言如是受苦众生。虽复没在苦。不知是苦可厌。即如上诸子等在火宅内不知火是苦可避也。从舍利弗佛见此已以下。合第三名长者求子不得譬。上开譬中。初开为二。第一明长者以己所得力富作思惟。而诸子无知故。力富非其时。第二明以畏语作思惟。而诸子犹无知故不得以畏语求子。今皆合之从初讫令其游戏。合第一以力富作思惟。从舍利弗如来复作是念以下。合第二以畏语不得求子。我为众生之父应拔其苦难者。欲以大悲拔苦也。与无量无边佛智慧乐令其游戏者。欲以大慈与乐也。言如来如是作拟宜。即如上长者作思惟我身手有力。当以衣裓若以机案从舍出之也。上有明诸子无知故力富非其时。上言复更思惟。此舍唯有一门。而复狭少。诸子幼稚。未有所识。或当堕落为火所烧。而今略不合。从舍利弗以下。合第二以畏语不得求子。上开譬中有三。第一正以畏语作思惟。第二以所思惟就教。第三明诸子不受从初讫力无所畏者。合第一正以畏语作思惟。从众生不能以是得度以下。合第三明诸子不受但略不合第二以所思惟就教诸子。上言作是念已。如所思惟。具告诸子。汝等速出。复作是念若我但以神力及智慧力舍于方便者。言若用实舍权也。而此句不适合上文。为诸众生赞如来知见力无所畏者。言如来以大乘教作拟宜也。即如上长者作思惟。我当为说怖畏之事。此舍已烧。宜时疾出。无令为火之所烧害。就合第三诸子不受即有三。第一直言不能度。第二从所以者何以下。释不能度。第三从何由以下。结不能度。不能以是得度者。言不可以此大乘教为化也。第二释。标疑云。所以不能以大乘为化者何。是诸众生未免生老病死忧悲苦恼而为三界火宅所烧者。言无大乘机也。
如上父虽怜愍善言诱喻而诸子乐着嬉戏不肯信受。何由能解佛之智慧者。第三结不能度。言既无大机者。因何为说大乘。从舍利弗如彼长者以下。合第四名为长者以三车求子得譬。就中有二。第一先牒三种外譬。第二从但以智慧方便以下。正合第四譬。虽复身手有力而不用之者。牒第三求子不得譬。但以殷勤方便免济诸子火宅之难者。牒第四求子得譬。然后各与珍宝大车者。牒第八等与大车譬。如来亦复如是虽有力无所畏而不用之者。帖合第三譬。所以但贴合第三譬者。此第四以少乘化来者。正由第三以大乘不得化故来。故但合第三譬也。第八等与大车譬。下自来合。且非以大乘得化故以少乘化来。所以第八譬此不贴合。从但以智慧方便以下。正合。而上开譬中有四。第一长者以三车作思惟。第二明善知诸子心中所乐。第三正以三车得诱。第四明诸子信受三车之诱。今此合开为三重。第一从初讫拔济众生。合第一以三车作思惟。第二从为说三乘以下。合第三正以三车得诱。第三从舍利弗若有众生以下。合第四明诸子信受三车之诱。但略不合第二明长者善知诸子心中所乐譬如来见三乘人心中所乐。
言父知诸子先心各有所好种种珍玩奇异之物。情必乐着。今合第一。但以智慧方便于三界火宅拔济众生者。言如来自拟宜。今众生唯有三乘机。我亦随机。但以方便为说三乘。令出三界火宅。即如上长者自思惟此舍已为大火所烧。我及诸子。若不时出。必为所烧。我今当设方便令诸子等得免斯害也。但以智慧方便者。非言正以智慧。是谓但以智慧之方便也。从为说三乘以下。合第三正以三车得诱。上中有四。第一明长者赞叹三车。第二示车所在。第三劝取三车。第四许与不虚。今皆合之。而不次第。为说三乘声闻避支佛佛乘者。合第二示三车今在门外。从而作是言以下。合第三劝取三车。从我今为汝以下。合第四许与不虚。从复作是言以下。合第一赞叹三车。为说三乘声闻避支佛佛乘者。言如来示三果在三界外。即如上长者言如是种种羊鹿牛车今在门外。可以游戏也。就合第三劝取三车有二。第一先诫莫着五尘。是非适合上文。从汝等速出以下。正合上劝取三车。汝等速出三界当得三乘者。言如来劝三乘人。汝等勤修无漏断结。速出三界。证彼三果。即如上长者言汝等于此火宅宜速出来也。从我今为汝以下。合第四许与不虚。就中即有二。第一正合。第二从汝等但当以下。劝进。是亦非适合上文。我今为汝保任此事终不虚也者。言如来告三乘人与三果必不虚也。即如上长者言随汝所欲皆当与汝。第二劝进可见。从复作是言以下。合第一赞叹三车。就中亦有二。第一直叹。即正合上譬。第二从乘此三乘以下。明利是亦非适合上文。不复为惑所生。故言自在。三界惑已尽。故言无系。既证无学。故言无所依求。言如来如是赞叹三果。即如上长者言汝等所可玩好希有难得汝若不取后必有悔。第二明利可见。从舍利弗若有众生以下。第三合第四明诸子信受三车之诱。上开譬总就三乘人作四阶。今此合别列三乘人作四阶。第一先就声闻作合。就中即有二。第一正合。第二举外譬贴合。若有众生内有知性从佛世尊闻法信受者。明闻三乘教生外凡夫善根。即如上心各勇锐。殷勤精进者。生内凡夫善根。即如上互相推排。欲出三界自求涅槃者。入无相治道断结。即如上竞共驰走。是名声闻者。出三界证罗汉果。即如上诤出火宅。第二举外譬贴合可见。避支佛菩萨二门。例此可推。从舍利弗如彼长者以下。第五双合第五见子勉难譬第八等与大车譬。所以双合者。欲明由大乘机发故得说今日一大理也。就中即有二。第一先牒二种外譬。第二正合。如彼长者见诸子等安稳得出火宅到无畏处者。牒第五见子勉难譬。自惟财富无量等以大车而赐诸子者。牒第八等与大车譬。就第二正合即有二。第一先合见子免难譬。第二从如来尔时以下。合第八等与大车譬。上第五见子免难譬有二。第一明长者见诸子勉难。第二明见得优游。从初讫怖畏险道。合第一见诸子免难譬。得涅槃乐一句。合第二见得优游。如来亦复如是。为一切众生之父。若见无量亿千众生。以佛教门。出三界苦。怖畏险道。得涅槃乐者。谓见发大乘机。
如上长者见诸子等安稳得出火宅皆于四衢道中露地。而坐无复障碍也。从如来尔时以下。第二合第八等与大车譬。上开譬中有二。第一正明长者以一大车等与诸子。第二释平赐之意。从初讫皆是我子。合第二释平赐之意。从等与大乘以下。合第一正明以一大车等与诸子。上第二释平赐中有三。第一举财无极为释。第二举子义等为释。第三举无尽为释。我有无量无边智慧力无畏等诸佛法藏者。合第一举财无极为释。
言而作是念我财物无极不应以下劣少车与诸子等。是诸众生皆是我子者。合第二举子义等为释。上言今此幼童皆是吾子爱无偏党。略不合第三举无尽为释。上云以我此物周给一国犹尚不遗何况诸子。从等与大乘以下。合第一正以一大车等与诸子。上中有二。第一直明等与。第二明大车庄严之相。今皆合之。从初讫娱乐之具。合第一直明等与。上云尔时长者各赐诸子等一大车。从皆是一相以下。合第二大车庄严。脱三界者者。言发大乘机也。一相者。大乘一理相。一种者。一乘诸善为一佛种。圣所称叹能生净妙第一之乐者。谓一乘佛果乐也。即如上长者大车皆备种种庄严也。从舍利弗如彼长者以下。第六合第十不虚妄譬。就中有二。第一先牒三种外譬。第二正合。如彼长者以三车诱引诸子者。牒第四以三车得诱诸子譬。然后但以大车宝物庄严安稳第一者。牒第八等与大车譬。然所以牒此二譬者。夫此不虚妄来者。正为第四以三车得诱诸子第八等与大车。何则非三许三。是即可妄。舍三与一。是亦可妄。有此二可妄。故此不虚妄来也。所以将合不虚妄之初。亦牒来此二譬也。然彼长者无虚妄之咎者。牒第十不虚妄譬。言非三许三。舍三与一。皆非虚妄也。从如来亦复如是以下。第二正合。上开譬中有三。第一如来举下虚妄。问真子。第二舍利弗仰答不虚妄。第三如来述真子。结成不虚。今但合第二真子仰答。略不合第一如来问第三如来述成。今此合中即有三。第一正合不虚妄。第二从何以故以下。释不虚妄。第三从舍利弗以下。结不虚妄。然上舍利弗仰答不虚妄中有二。第一非三许三。非可妄。第二舍三与一非可妄。初说三乘引导众生者。合第一非三许三非可妄。而上中有三。第一直言与善夺恶故非可妄。上言是长者但令诸子得免火难全其躯命。非是虚妄。第二释欲全躯命。上言何以故若全身命便为已得玩好之具。第三结非三许三非妄。上言况复方便于彼火宅而拔济之。而今但通合不别也。然后但以一乘而度脱之者。合第二舍三与一非可妄。然上中亦有三。第一直言虽不与所许三中最少一车非可妄。上言若是长者乃至不与最少一车。犹不虚妄。第二释舍三与一非可妄。上言是长者先作是意。我以方便。令子得出。第三结舍三与一非妄。上言况复长者自知财富无量。欲饶益诸子等与大车。而今亦但总合。不别也。从何以故以下。第二释不妄。标疑云。何以故。如来昔不为说一。唯今为说耶。若如来昔日未得大乘道力。但今忽得故尔耶。是故释言。如来本来已有大乘道力。但众生机不能尽受。故不说也。从舍利弗以下。第三结不妄。以是因缘者。谓机未故也。正举譬说化中根人中。有长行与偈。此下第二偈颂。上长行有开合。今从譬如长者以下。有六十五行半偈。颂开譬。从告舍利弗我亦如是以下。有三十三行半偈。颂合譬。上开譬有十譬。今但颂九譬。略不颂第十不虚妄譬。所以然者。有二解。一云不虚妄譬是舍利弗所作。如来不宜颂。故不颂也。二云若言是舍利弗所作故不颂者。佛不应合。而佛既合。宁言咸舍利弗故不颂。今不颂者。夫明此不虚妄者。本欲令物成信得解。今时既成信心。不虚妄义其意自显。是故略不颂也。今但颂九譬。故自有九重。第一从初讫毒害火灾众难非一。有三十三行偈。颂第一宅主譬。从是时宅主在门外立以下。有二行偈。颂第二见火起譬。从长者闻已惊入火宅以下。有六行偈。颂第三求子不得譬。从是时长者而作是念以下。有七行半偈。颂第四求子得譬。从长者见子得出火宅住于四衢三句偈。颂第五见子免难譬。从坐师子坐而自庆言我今快乐以下。有四行一句偈。颂第六见子勉难故欢喜譬。从尔时诸子知父安坐以下。有三行偈。颂第七诸子索车譬。从长者大富库藏众多以下。有七行半偈。颂第八等与大车譬。从诸子是时欢喜踊跃以下。有一行半偈。颂第九诸子得车欢喜譬。然今此九重偈颂。与上长行文。或有相等。或不足。或长行所无以义广出。或意同文异。不悉相同。此是但圣人说法唯从处处所宜故。或以少文总多意。以多文显少意。或以同文辨异意。或以异文明同意。不足为怪也。上第一宅主譬中有六义。一宅主义。二其家广大义。三唯有一门义。四五百人义。五火起义。六三十子义。今但颂宅主义。其家广大义。五百人义。火起义。合四义。略不颂唯有一门义与三十子义。即所谓或有不足。今颂四义故。三十三行偈。初一句譬如长者。颂第一宅主义。上宅主义中有二。一出位体二叹德。今略不颂叹德。亦所谓或有不足。上云其年衰迈财富无量多有四宅及童仆。从有一大宅以下。有三行一句偈。颂其家广大义。然上但直言其家广大。今此颂中广明其相。即所谓长行所无。以义出之。释文类上。从有五百人以下。有十八行偈。颂五百人义。从是杼故宅嘱于一人以下。十一行半偈。颂火起义。但就颂五百人义十八行偈。分为二。第一初二句正颂上长行。第二从鸱枭雕鹫以下。十七行半偈。以义广明五百人成性不同心行各异。即所谓长行所无以义出之。本义云从鸱枭雕鹫以下。有二十九行偈。皆颂第五火起义。就第二广明五百人成性不同中。十七行半偈。又开为三。第一初六行偈。别出五钝使众生。第二从处处皆有以下。十行偈别出五利使众生。第三从夜叉饿鬼以下。一行半偈。总结上二重。就第一别出五钝使众生中。有二。第一初五行半偈。列五钝使众生。第二其舍恐怖变状如是二句。总结五钝使。鸱枭雕鹫乌鹊鸠鸽者。皆譬慢使众生。从蚖蛇蝮蝎以下。一行半偈。譬瞋使众生。从屎尿臭处以下。一行偈。譬痴使众生。屎尿死尸骨肉。皆譬五尘。从狐狼野干以下。有二行偈。譬贪使众生。斗诤[樝-木+齒]掣啀喍嗥吠此二句。譬疑使众生。未定因果是有是无。如两狗嗥吠未决胜负也。从处处皆有以下。第二别出五利使众生。处处皆有魃魅魍魉者。总出五利使众生。从夜叉恶鬼以下。别列五利使。初三行偈。譬耶见众生。从鸠槃荼鬼以下。有二行半偈。譬戒取众生。从复有诸鬼以下。有一行半偈。譬我见众生。复有诸鬼其咽如针者。譬见取众生。从复有诸鬼以下。有二行偈。譬断常二见众生。夜叉恶鬼食啖人肉者。谤无人天因果。如食人肉。从毒虫之属以下。一行半偈。明谤无三涂因果。孚乳产生各自藏护者。三涂因果理非无。而言无故。如夜叉竞来食之。食之既饱恶心转炽者。譬耶见转成上品。斗诤之声甚可怖畏者。譬缘论义生瞋招三涂苦。故云甚可怖畏也。从鸠槃荼鬼以下。出戒取众生。是持鸡狗鹿戒者也。蹲踞土埵者。譬戒取众生。伏三涂结。生人天之中。如居土埵。或时离地一尺二尺者。或时伏欲界结。暂生色界。如离地一尺。或伏色界结。暂生无色界。如离地二尺。往反游行者。伏结往生色无色二界如往。伏结非永。复还三涂。如反。纵逸嬉戏者。譬此戒取劳而无功。捉狗两足扑令失声者。两足譬因果。言嬉戏而后令因果理不通。如捉狗二足扑令失声也。以脚加颈怖狗自乐者。不能通之。后亦谤无因果。如以脚加颈怖狗。释此三句。种种不同。而今烦故不记也。从复有诸鬼以下。出我见众生。其身长大。譬我大色少。裸形黑瘦。譬无惭愧。发大恶声叫呼求食者。譬以我见为性也。复有诸鬼其咽如针者。出见取众生。不能自计成他见。是事实余妄语。从复有诸鬼以下。出边见众生。首如牛头者。断常二见。如牛二角。或食人肉或复啖狗者。譬或言是常或言是断。头发蓬乱残害凶险者。乱正中道。饥渴所逼叫唤驰走者。譬受苦报。从夜叉饿鬼以下。一行半偈。总结上二重。在苦望乐。义同窥牖。从是杼故宅以下。十一行半偈。颂火起义就中有三。第一初三行偈。直明火起。第二从诸鬼神等以下。七行半偈出被烧。第三从其宅如是以下一行偈。结火起义。是杼故宅属于一人者。先出所烧家主。譬三界皆依如来也。其人近出未久之间者。譬如来此方众生化缘尽就化他方未久之间。此二句明火起缘由。从于后宅舍以下。正明火起。从诸鬼神等以下。第二出被烧。即上五钝使。五利使。十种众生被烧。恶兽毒虫藏窜孔穴者。譬欲界众生厌欲界苦伏欲界结逃生色界。毗舍阇鬼亦住其中者。譬色界犹不离苦患也。薄福德故。为火所烧者。明色界亦薄福故犹不离苦患也。共相残害饮血啖肉者。亦言色界众生一无不受苦者也。野干之属并已前死者。譬色界众生受苦曾来即然。非适今也。诸大恶兽譬欲界众生。欲界众生不知色界犯受苦。逃来即受色界苦。如竞来食啖也。蜈蚣蚰蜒诤走出穴者。譬色界众生厌色界苦。伏色界结。逃生无色界也。鸠槃荼鬼随取而食者。言无色界苦亦待逼如恶鬼随取食也。从其宅如是以下。一行偈。第三结火起义。从是时宅主以下。二行偈。颂上第二见火起譬。上长行有二。第一长者正见火起。第二生怖畏心。今皆颂之。是时者。谓火起时。即譬八苦起时。在门外立者。譬如来在法身之地。上既云教为门。而未正用教故云门外。闻有人言者。以闻代见。有人譬机。上道见者。是谓以圣智照物机。此言闻者。是明以机感圣智。言物以感圣人之机。来关圣智。如闻有人言也。而诸子等先因游戏来入此宅者。譬昔二万亿佛所已受大乘化。于时皆有出生死意。而后起烦恼。失其本大乘解。便成入生死义故。云来入此宅至此颂上第一正见火起。上云长者见此大火从四面起。稚少无知欢娱乐著者。颂上第二生怖畏心。然上中有二。一惊非自为。二出所为人。今但颂第二出所为人。上云而诸子等于火宅内恋着喜戏不觉不知。略不颂第一惊非自为。上云我虽能于此所烧之门安稳得出。大乘解弱故云稚少。起烦恼故云无知。从长者闻已以下。有六行偈。颂上第三求子不得譬。上长行初开为二。第一名长者以己力富作思惟而诸子无知故。力富非其时。第二复以畏语作思惟。而诸子无知故。以畏语亦不得求子。今皆颂之。今六行偈。初一行偈。颂上第一以已力富作思惟。
云我身手有力当以衣裓若以机案从舍出之。今此一行。正颂彼文。上有余文。
舍唯有一门而复狭少诸子幼稚未有所识或当堕落为火所烧。而今不颂。即所谓或有不足。从告喻诸子以下。五行偈。颂第二以畏语作思惟。上中有三。第一先以畏语作思惟。第二如所思惟。就教诸子。第三诸子无知故。以畏语不得求子。今初四行偈。颂上第一以畏语作思惟。上云我当为说怖畏之事。此舍已烧宜时疾出。无令为火之所烧害。而上直言我当为说怖畏之事。此中列出种种恶鬼毒虫。即所谓以异文明同意。从诸子无知以下。一行偈颂第三诸子无知故。不得以畏语求子。上云父虽怜善言慰诱而诸子等恋着嬉戏不肯信受。上有余文。不惊不畏。了无出心。亦复不知。何者为舍。云何为失。但东西驰走。视父而已而今不颂。即所谓或有不足。又略不颂第二如所思惟就教诸子。上云如所思惟具告诸子汝等速出。从是时长者以下七行半偈。颂第四求子得譬。上长行有四。第一长者以三车作思惟。第二长者善知诸子心中所乐。第三正以三车得诱诸子。第四诸子信受三车之诱。今但颂第一第三第四。略不颂第二善知诸子心中所乐。上云父知诸子。先心各有所好种种珍玩奇异之物。情必乐着。即所谓或有不足。初三行偈。颂第一以三车作思惟。从告诸子等以下。有三行偈。颂第三正以三车得诱诸子。从诸子闻说以下。一行半偈。颂第四诸子信受三车之诱。颂第一以三车作思惟中。三行偈即有二。初二行半偈。颂上云此舍已为大火所烧我及诸子若不时出必为所烧。
便思惟设诸方便此二句颂上云我今当设方便令诸子等得勉斯害。初一行不适颂上文。今此舍宅无一可乐者。颂上云此舍已为大火所烧而诸子等耽勉嬉戏。不受我教将为火害者。颂上我及诸子若不时出必为所烧。即所谓以异文明同意。从告诸子等以下。颂第三正以三车得诱。上长行有四。第一赞叹三车。第二示车所处。第三劝取三车。第四保与不虚。今一行偈。颂第一赞叹三车。
云汝等所可玩好希有难得汝若不取后必有悔。次三句羊车鹿车大牛之车今在门外者。颂第二示车所在。上云如是种种羊车鹿车牛车今在门外可以游戏。次三句汝等出来吾为汝等造作此车者。颂第三劝取三车。上云汝等于此火宅宜速出来。次二句随意所乐可以游戏者。颂第四保与不虚。上云随汝所欲皆当与汝。从诸子闻说以下。此一行半偈。颂上以三车求子得中。第四明诸子信受三车之诱。诸子闻说如是诸车者。颂上尔时诸子闻父所说珍玩之物适其愿故。从即时以下四句。颂上云心各勇锐互相推排竞其驰走诤出火宅。而此四句但适颂竞共驰走诤出火宅二句。不颂心各勇锐互相推排二句也。长者见子得出火宅住于四衢此三句。颂第五明长者见子勉难。
云是时长者见诸子等安稳得出皆于四衢道中露地而坐无复障碍。从坐师子坐而自庆言以下。四行一句偈。颂第六明长者见子勉难故欢喜。上云其心泰然叹喜踊跃。就中即有三。第一而自庆言我今决乐此二句。正颂上文。而上以内心欢喜。此以发言欢喜。即所谓或有意同文异。第二从此诸子等以下。三行偈。释致喜所由。第三从是故诸人我今决乐二句。结欢喜。此二重上长行所无。但以义出之也。从尔时诸子以下。有三行偈。颂第七明诸子索车譬。上云父先所许玩好之具羊车鹿车牛车愿时赐与。尔时诸子知父安坐者。明索车时也。亦长行所无。以义颂之。从长者大富以下。七行半偈。颂第八等与大车譬。上长行初有二。第一直明长者以一大车等与诸子。第二释长者平赐之意。今但颂第一直明等与大车。不颂第二释平赐。所谓或有不足。上第一直明平赐中有三。第一直言平赐。第二明车庄严相。第三释车能庄严。今皆颂之。初一行半偈。颂第三释能庄严。上云是长者财富无量。种种诸藏。悉皆充溢。从庄校严饰以下。五行半偈。颂第二明车庄严相。上云其车高广众宝庄校。周匝兰樇。四面县铃。如是好车。等赐诸子二句。颂第一直明平赐。上云各赐诸子等一大车。从诸子是时以下。一行半偈。颂第九名诸子得车欢喜譬。上云是时诸子。各乘大车。得未曾有。非本所望。从告舍利弗以下。三十三行半偈。颂合譬。然上唯合七譬。
不合第六见子勉难故欢喜譬第七索车譬第九得车欢喜譬。虽合七譬。并合第五见子勉难第八等与大车譬。故文成六重。今此颂中合前四譬与第十不虚妄譬。凡五譬如上长行皆颂。又上长行并合第五见子勉难譬第八等与大车譬。而今但颂合第八等与大车譬。略不颂合第五见子勉难譬。又长行不合第九得车欢喜譬。而今以义颂合。故文成七重。第一初六行偈。颂合第一宅主譬。第二而今此处多诸患难二句。颂合第二见火起譬。第三从唯我一人以下。一行半偈。颂合第三求子不得譬。从是以方便以下。有三行偈。颂合第四求子得譬。第五从舍利弗以下。五行偈。颂合第八等与大车譬。第六从得如是乘以下。三行偈。义颂合第九得车欢喜譬。第七从告舍利弗以下。有十四行半偈。颂合第十不虚妄譬。上合第一宅主譬中有二。第一别合宅主义。第二兼合五义。今皆颂之。而上别合宅主义中有二。第一合位体。第二合叹德。今初一行。颂第一合位体。一切众生皆是吾子者。超颂兼合五义中。颂五百人及三十子义。从三界无安以下。二行偈。并颂合其家广及火起二义。但不颂合唯有一门义。从如来已离以下。二行偈。退颂别合宅主义中。第二合叹德。上合叹德中有二。第一合叹内德。第二合叹外德今二行偈。初一行偈颂合叹内德。后一行偈颂合叹外德。上合叹内德中。亦有二。第一叹断德。第二叹智德。如来已离三界火宅者。颂合叹断德。上云于诸怖畏衰恼忧患永尽无余。寂然闲居安处林野。颂合叹智德。上云而悉成就无量智见具足方便波罗蜜。闲谓中道。林譬万德。言佛智优游中道之理。安处万德之林也。后一行偈颂合叹外德。上云大慈大悲常无懈惓恒求善事利益一切。虽复上言求善令利。此言悉是吾子。即是一种无异。何则既是吾子。故求善令利。若非己子。那得如是。即所谓意同文异。而今此处多诸患难者。颂合第二见火起譬。上合中有二。第一正合火起。第二合生怖畏心。今此二句但颂第一合正见火起。上云见诸众生为生老病死忧悲苦恼之所烧害。略不颂第二合生怖畏心。
云如是等种种诸苦众生没在其中欢喜游戏亦不生厌不求解脱虽遭大苦不以为患。本义云。如来已离以下二行偈。颂合第二见火起譬。从而今此处以下。二行偈。颂合第三求子不得譬。亦好。随欲可用。从唯我一人以下。一行半偈。颂合第三求子不得譬。上长行中。有二。第一合以己力富作思惟。第二合以畏语作思惟。今皆颂之。唯我一人能为救护此二句。颂第一合以己力富。作思惟。
云我为众生之父应拔其苦难与无量无边佛智慧乐令其游戏。从虽复教诏以下。一行偈。颂第二合以畏语作思惟。而上中亦有二。第一合正以畏语作思惟。第二合诸子不受。今但颂第二合诸子不受。略不颂第一合以畏语作思惟。
云若我但以神力及智慧舍于方便为诸众生赞如来知见力无所畏者。然上第二合诸子不受中有三。第一直言不能以此得度。第二释不能。第三结不能。虽复教诏而不信受。此二句。颂上第一直言不能以此得度。于诸欲染贪着深故。此二句。颂上第二释不能。上云此诸众生未勉生老病死而为三界火宅所烧。略不颂第三结不能。上云何由能解佛之智慧。即所谓或有不足。从是以方便以下。三行偈。颂合第四求子得譬。上长行中初有二。第一先牒三种外譬。第二正合求子得譬。今但颂第二正合。略不颂第一先牒三种外譬。上第二正合中亦有三。第一合以三车作思惟。第二合以三车得诱。第三合诸子信受。今略不颂第一合以三车作思惟。上云但以智慧方便于三界火宅拔济众生。但颂第二合以三车得诱。第三合诸子信受。今三行偈。即分为二。初一行半偈。颂第二合以三车得诱。从是诸子等以下。一行半偈。颂第三合诸子信受。上第二合以三车得诱中有四。第一合示车所在。第二合劝取三车。第三合保与不虚。第四合赞叹三车。是以方便为说三乘此二句。颂第一合示车所在。上云为说三乘声闻避支佛佛乘。从令诸众生知三界苦以下四句。颂第二合劝取三车。上中有三。第一诫莫着五尘。第二释莫着。第三正劝取。令诸众生知三界苦者。颂第一莫着五尘。
云汝等莫得乐住三界火宅勿贪粗弊色香味触也。开示演说出世间道者。颂第三正合勤取三车。上云汝等速出三界当得三乘声闻避支佛佛乘。略不颂第二释莫着。上云若贪着生爱则为所烧。今但颂此二重。略不颂第三合保不虚。上云我今为汝保任此事终不虚也。又略不颂第四合赞叹三车。上云汝等当知此三乘法。皆是圣所称叹。自在无系。无所依求。即所谓或不足。从是诸子等以下。一行半偈。颂合第三诸子信受三车之诱。上云若有众生内有智性。从佛世尊闻法信受殷勤精进欲速出三界。从舍利弗以下。有五行偈。颂合第八等与大车譬。上长行中有二。第一合释平赐之意。第二正合平赐。今不颂第一合释平赐之意。上云我有无量无边智慧力无畏等诸佛法藏是诸众生皆是我子。但颂第二正合平赐。上中亦有二。第一正合平赐。第二合大车庄严相。今皆颂之。今初二行偈。颂第一正合等赐。从是乘微妙以下。三行偈。颂第二合大车庄严相。又今二行初一行。
上云等与大乘不令有人独得灭度皆以如来灭度而灭度之。次一行亦颂上云是诸众生脱三界者悉与如来禅定解脱等娱乐之具。次三行偈颂第二合大车庄严相。上云皆是一相一种圣称叹能生净妙第一之乐。是皆所谓或有相等。从得如是乘以下。有三行偈。长行所无。但以义颂合第九诸子得车欢喜譬。就中即有二。第一初二行偈。正颂合得车欢喜譬。第二从以是因缘以下一行。结成一义。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:30:27-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>