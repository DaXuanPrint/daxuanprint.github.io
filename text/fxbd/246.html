<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="锲仁王般若经合疏叙,合刻仁王护国般若经疏序,仁王护国般若经疏序,仁王般若经合疏目次,合仁王经疏凡例,仁王护国般若波罗蜜经疏科,佛说仁王护国般若波罗蜜经疏卷上,佛说仁王护国般若波罗蜜经疏卷中,佛说仁王护国般若波罗蜜经疏卷下,仁王经合疏全文在线阅读,仁王经合疏全文在线下载,大玄古籍书库">
<meta name="description" content="仁王经合疏，三卷，隋智顗说，灌顶记，明道霈合，元贤序，宋晁说之疏序，日本亮润序，有科文。_仁王经合疏_全文在线阅读_仁王经合疏_全文在线下载_大玄古籍书库">
<title>仁王经合疏_智顗_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">仁王经合疏</span> <br/>
          作者： <span class="inputVal" id="bkauthor">智顗</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]75351</span> <br/>
          说明： <span class="inputVal" id="bkdec">仁王经合疏，三卷，隋智顗说，灌顶记，明道霈合，元贤序，宋晁说之疏序，日本亮润序，有科文。</span> <br/>
          封面： <span class="inputVal" id="bkimg">Z_246.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]仁王经合疏
[book_author]智顗
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]75351
[book_dec]仁王经合疏，三卷，隋智顗说，灌顶记，明道霈合，元贤序，宋晁说之疏序，日本亮润序，有科文。
[book_img]Z_246.jpg


[book_title]锲仁王般若经合疏叙
仁王般若疏。安史之乱。横罹兵燹。中原绝其传。至宋初。四明祖师。多方求之。卒不克获。尝传于吾扶桑。师授相传。而讲究亦闻。岂此疏与吾邦特有因缘邪。将吾邦之士。信道之笃。守而弗失欤。然经疏各行。艰乎寻对。且亥豕相望。句读难分。迩世以来。疏本仅传。而讲究稍疏。想非斯之故欤。余尝窃欲分会校订。以便学者。而事缘为阻。未酬素志。顷日劂生持一方册。题曰仁王般若合疏者。来请余弁言焉。余取览之。则闽为霖霈公之所合。而订正稍精。呜呼余尝所欲为而未果者。况经先达之表章。岂惜鄙辞而不表随喜之忱哉。于是乎书。
元禄壬午春二月下浣　天台山亮润大云序

[book_title]合刻仁王护国般若经疏序
昔天台智者大师广说诸疏，皆已广行震旦。独仁王一疏，流落海外，凡数百载。至宋，藉贾客之力，始还本土，亦弗克大行于世，仅秘之龙藏而已。近因国运式微，灾变迭至，本照上人深抱杞人之忧，乃镂仁王经板印行，普劝持诵。继而为霖上人又谓经义幽远，非疏莫通，乃取天台旧疏合之。夫此疏传自陈、隋，已千有余载，而若存若亡，不能大显于世，虽老师宿学，鲜有得一见之者。今二子乃能举行于四海鼎沸，苍生涂炭之秋，是知此疏与末劫众生有大因缘，故龙天借其力以流通之欤？但愿人人因疏而通经，因经而达理，则般若神力，靡所不破，亦靡所不护，而佛果菩萨且赖之成立，况国土乎？况生灵乎？或者谓治乱循环，天之所命，闭门诵经，前人败德，今又何取于此？余谓治乱固繇天命，天命实本人心，故人心者，治乱之源也。非独释氏侈谈此旨，即远稽儒典，若大易，若洪范，亦备载之，岂可尽委之天命，而无造命之术哉？诚能深味此经之旨，则造命无遗术矣。知命君子，请于兹三致意焉。
旹。
崇祯甲申年孟夏下浣鼓山嗣祖沙门元贤题于宝善丈室

[book_title]仁王护国般若经疏序
朝请郎飞骑尉赐绯鱼袋晁说之撰。
陈隋间，天台智者，远禀龙树，立一大教，九传而至荆溪。荆溪后，又九传而至新罗法融。法融传理应，应传瑛纯，皆新罗人。以故此教播于日本，而海外盛矣。属中原丧乱，典籍荡灭，维此教是为不可亡者，亦难乎其存也。然杲日将出，而晓霞先升；真人应运，而文明自见。我有宋之初，此教乃渐航海入吴越，今世所传三大部之类是也。然尚有留而不至，与夫至而非其本真者。仁王经疏先至有二本，众咸斥其伪。昔法智既纳日本信禅师所寄辟支佛发，答其所问二十义，乃求其所谓仁王经疏，信即授诸海舶。无何，中流大风惊涛，舶人念无以息龙鼍之怒，遽投斯疏以慰安之。法智乃求强记者二僧诣信，使读诵以归，不幸二僧死于日本。至元丰初，海贾乃持今仁王疏三卷来四明，于是老僧如恂因缘得之。其文显而旨微，言约而意广，以秦译为本义，势似观心论疏，实章安所记智者之说也。恂道孤而寡偶，学古而难知，食贫而力不足，无以为此经毫发之重。每指而叹曰：其来晚学而艰如此，宁封野马而饱蠹鱼，不能下几案以视人。呜呼！此疏曾不得辈行于三大部中，而匿光痊彩，犹若海外之远欤！恂今年七十有六岁，乃一日抱之而泣曰：殆将与吾俱灭邪！吾前日之志非也。遇嵩山晁说之曰：曷不为我序而流通之？说之自顾何足以与此。亦尝有言曰：智者若生齐、梁之前，则达磨不复西来矣。尽法性为止观，而源流释迦之道，囊橐达磨之旨，今方盛於越中，异日会当周于天下，岂独是书之不可掩哉！顾予老，不及见之为恨，姑序其所自云尔。
政和二年壬辰四月癸卯序。

[book_title]仁王般若经合疏目次
卷之上序凡例科序品第一
卷之中观空品第二菩萨教化品第三
卷之下菩萨教化品之余二谛品第四护国品第五散华品第六受持品第七嘱累品第八
仁王般若经合疏目次(终)

[book_title]合仁王经疏凡例
经疏异帙者，古制也。以割裂圣经，恐简亵故。然而犹割裂者有二意：一异帙者，封闭藏中，能探讨者有几人？今合为一帙，使穷陬僻壤，皆得见故。二异帙者，经疏不相联属，非宿学未易寻绎。今合为一帙，使读者繇科以入经，繇经以入疏，繇疏以会理，纲目整齐，脉络调鬯，虽蒙学之士，亦可溯流问源也。是则功大而过小，故合之。疏中诸科，或有标而无结，或有结而无标者，良以历年既远，刊写者脱误。今据其所当有者，前后互相补之。疏中或有疑误，及字画亥豕者，窃为订正。然必考诸经，对诸记，平准诸心衡，以求归于至当之域。且又尝请证诸老师宿衲，盖不敢妄有增损云。古疏既未与经合，其提经处，但标某句下。今既合经入疏，列疏于经下，其某句下数字悉删去，以免繁重之咎。间有合若干子科于一段经文之内者，则姑存之，以便知其断节。盖欲省列烦细诸科，故此疏科段虽已分明，而科目未尝提出，且散在经文之下，不便检阅。今依诸疏旧例，以全科总列图于前，脉络井然，序次弗乱，庶几观者可一览而尽。宋绍定间，有善月法师撰神宝记以通疏。今疏文间有肯綮难解者，略引一二，或记有所未详，则又窃附管见，并细书顶上。或问：子欲弘通是经，不自别出手眼，而仆仆于古注是引，得无拾昔人糟粕乎？曰：不然。东土释经，天台为最，一经檃栝，千古遵承。矧此疏失而后得，其得之又如此之难，字字珠玉，罔不可珍。虽谓今人未必不如古人，而古人有必不可及处，所以今人竭尽伎俩，不出古人范围也。予岂好古而病今者哉？亦识法者惧耳。

[book_title]仁王护国般若波罗蜜经疏科
仁王经疏科文分(二)一经前玄义(五)一释名二辨体三明宗四论用五判教二入文解释(三)一序分(即序品)(二)一证信序(六)一所闻法体二能持阿难三闻持和合四说教之主五说教之处六同闻之众(二)一列众(三)一此土众(三)一声闻众(二)一声闻(五)一通号二列数三行位四叹德五总结二缘觉二菩萨众三杂类众(二)一别(四)一人(二)一清信男二清信女二士三天(二)一色天二欲天四仁王二总二他方众三化众二总结二发起序(五)一佛自现瑞(五)一护佛德二现瑞时节三正住十地四入寂定五思缘现瑞二时众生疑(三)一明众生疑二申众疑意三问众不决三觉悟如来四佛升华座五大众欢喜二正说分(中间六品)○三流通分(即属累品)○○第二正说分(四)一明内护(前三品)(二)初略开二护二问答广释(二)先问次答(三)一明自利行(观空品)(二)一正释观空(二)一正释(二)初标宗正释(二)初正释(二)一所化境二能化智(三)初约法二解释三结成二结行二问答重释(二)初明三般若(三)初实相般若(二)先问次答(二)一明真则无化二明俗则有化二观照般若(二)先问次答(二)先略次广(二)初正广释(二)先明法空性空二历法明空(二)先正明后释成空义(二)初就识阴次例四阴二明能观之智双照空有(二)先明观照(二)一照空(二)一明照相二明空分齐二照有次明得失(二)初明邪观二明正观(二)一明行二明位三文字般若(五)一明多佛共说二举喻三格量四举况五明信解相二依教发观(二)初明邪观二明正观(二)初约染净因果以明空相(二)初明生死空(二)初正明生死二辨空所由二明佛果空二约无听说以明空相二总结二时众得益二明利他行(教化品)○三明二护所依(二谛品)○二明外护(即护国品)○三明报恩供养(即散华品)○四明弘经相貌(即受持品)○○二明利他行(教化品)(二)一发问二佛答(二)初答前二问(三)初正答二问(二)一正答前问兼利他(三)初略答二广答(五)初伏忍(三)一十住二十行三十回向二信忍三顺忍四无生忍五寂灭忍(文)(四)初标名位二辨除障三约谛辨异四摄化分齐(二)初略二广(后作依宗广释)三总结二正答后问兼自利(二)先问后答(二)先略后广(三)初标次释(十)一善觉地二离达地三发光地四炎慧地五难胜地六现前地七远行地八等观地九善慧地十法云地后结次月光偈赞○后如来述成○次答第三问○○二月光偈赞(三)一时众供养二月光赞佛(二)一明赞处二正发言赞(三)一总颂上义(三)初叹别相三宝二叹五忍三叹一体三宝二别叹十四忍(五)初颂伏忍(二)初颂伏忍方便(二)先明离过次明摄位二颂伏忍功德(二)初别叹三品(为三轮王)次总叹三品(二)初列三十心次正叹功德二颂信忍(二)先颂三品(三)一颂初地下品二颂二地中品三颂三地上品后结叹三颂顺忍(二)初正颂(三)初四地下品次五地中品后六地上品后总结四颂无生忍(三)初颂七地下忍(二)初释行相二断惑分齐次颂八地中忍后颂九地上忍五颂寂灭忍(二)初颂十地下品二颂妙觉上品三结颂五忍(三)一叹净土果二叹法身果三叹利益果三大众得益○第三如来述成(二)初赞能说(二)先正赞后述赞后赞所说(三)初正赞(三)初释不可思议(三)一略说次假徴二藏后广释(三)初就佛明不可思议二合释二藏明不可思议(二)先释(二)初人法相对明不思议(二)初明人空二明法空二境智相对明不思议(二)初辨境空后释智空后结三双结二藏明不可思议二释不可度量三释唯佛能知二劝修(三)初正叹观修二徴三广释三大众供养○次答第三问即所化众生之相(三)初牒问二正答(二)一略二广(二)一明所化如幻(二)先释(六)一释法假(二)一正明法假(二)一明本识能生色心二明色心成阴界(二)初成五阴二明成十二处二明凡圣境差二明受假三释名假(二)一明佛前无名二明佛为立名四明相续假五释相待假六释因生假后结二明能化如幻三得益(即时得益)(众)○第三明二护所依(二谛品)(二)一问答(三)一明二谛不二(二)先问次答(三)一正答二引证(三)初正伸二谛次释义三结成上义三释成(二)先明二义后明一义(三)初能所相对明一义二境智相对明一义三染净相对明一义二明说法不二(二)先问次答(二)一明说空二明修空(三)初辨修习二逐叹重释三结修成三明法门不二(二)先问次答(三)一略答二广答三结答二劝持(二)一叹教二举名劝持○第二明外护(即护国品)(三)一诫听劝持二广释(三)一广释护法(三)一护国(四)一护时二护法(三)初明福田次明供养后明说三护体四显所护二护福三护难二引古证今(二)先引天证护国后引人证护身(二)一明难事二明能护难(三)一请修福二听许三正明护难(二)初长行依教请护二说偈加护(二)一说偈(四)初说无常理二说苦理三说空理四说无我理二获益三结示劝持三时众得益○第三报恩供养(即散华品)(三)一散华供养(三)一闻经劝持二散华供养(三)一行华二般若华三妙觉华三诸王发愿二佛现神变(二)先现变后得益三叹教劝修○第四示弘经相貌(即受持品)(三)初问答须受持(二)一月光请二如来答(三)初总标次别释(十三)一习种性法师(五)一标位二辨差三行业四举劣况胜(二)先举劣后况胜五入位时节二性种性法师三十回向菩萨(已上三位三贤)第四法师(即初地)(五)初标位二辨修行差别(二)初显二谛为相(二)先标章次别释(二)先释实智次释方便智二显二谛同异三明时节四明生净土五明登位第五法师(二地)第六法师(三地)第七法师(四地)第八法师(五地)第九法师(六地)第十法师(七地)第十一法师(八地)第十二法师(九地)第十三法师(十地)(四)一标位二明证时分三对位辨差(五)一伏断差别二信见异三渐顿差别四常无常异五等无等异四明入定位后总结二付王受持(四)一赞用劝持(二)一略二广(二)初标除难福生二问答分别二赞名劝持(二)先赞名胜后劝供养三释劝所由四称名付嘱三时众得益(五)一修罗益二人王益三天益四大众益五菩萨益○第三流通分(嘱累品)(二)先付嘱诫敕(二)先略付嘱二广付嘱诫敕(二)初明付嘱(二)先付时二明付人法二广辨七诫(七)一诫诸灭法过(三)初明灭法人次辨灭法过后结成过二诫坏四众行三诫禁不依法四诫自毁(三)初自毁二起恶三招报五诫使役六诫自咎七诫谬信二大众奉持(二)先奉持次奉行
仁王经疏科文(终)

[book_title]佛说仁王护国般若波罗蜜经疏卷上
姚秦三藏法师鸠摩罗什译
陈隋天台智者大师疏
闽建州后学沙门道霈合
大科分二：一、经前玄义，二、入文解释。今初。
大师于诸经前，例作五重玄义：一释名，二辨体，三明宗，四论用，五判教。此经以人法为名，实相为体，自行因果为宗，权实二智为用，大乘熟酥为教相。
第一释名
所言名者，有通有别。经之一字，通诸部也。佛说仁王护国，般若波罗蜜者，别也。又佛说仁王护国，别此部也。般若波罗蜜，通诸部也。然诸经立名不同，或单就法，如涅槃经。或单就人，如阿弥陀经。或单从譬，如梵网经。或人法两题，如净名及此经。或法喻双举，如法华经。或三具足，如华严经。所言佛者，具德之义。自觉异凡，觉他异圣，觉满异菩萨。八音宣畅名说，此能说之人也。仁王下，名所说之法。施恩布德，故名为仁。统化自在，故称为王。仁王是能护，国土是所护，由仁王以道治国故也。若望般若，般若是能护，仁王是所护。以持般若故，仁王安隐。若以王能传法，则王是能护，般若是所护也。又仁者，忍也。闻善不即喜，闻恶不即怒。能含忍于善恶，故云忍也。王者，统也。四方归统故也。此因缘释，约教则见诸法生，知生是实。见诸法灭，灭则是空。空则六尘等国，不动不转。故三界结尽，则王安隐。此二乘所得，名为仁王。三藏意也。于凡圣同居土，而得自在。若观诸法，色即是空，不生不灭，如幻如化。三界烦恼，一时顿断。住于界外化城之中，生已度想，生安隐想。则是三乘之人，共行十地，能护方便。有余化城之国，各得称王。此通教意。若观诸法，空即是色。色无边故，般若等法，亦复无边。虽复无边，而与心不相妨碍。如函大盖大，而无边之法，在一心中。一一法中，具诸佛法。从于初地，乃至妙觉，分分圆满，住莲华台，不动不转。能动能转，即十地菩萨，住檀等六，各各为王。此别教意也。若观诸法，本来不生，今则无灭。虽无生灭，生灭宛然。双照双亡，契乎中道。广大如法界，究竟若虚空。即从初住，乃至佛地，四十二心，分分明证中道之理，住常寂光，各得称王。此圆教意也。又三藏中，罗汉支佛，烦恼尽故，得称仁王。菩萨及果，向忍见思未尽，但名王，不名仁也。通教佛地，别教妙觉，圆教极果，各是仁王。当教自有优劣，若非仁，则是王也。若约本迹，即三教之仁王为迹，圆教之仁王为本。分论本迹，则圆教十行，能为别教之本。通教佛地，即是别教之迹。三藏二乘，复是通教中本。展转当教，各有本迹(云云)。观心者，观生灭法，见色是有，析之至空，心于色上，而得自在，此生灭观心仁王也。观色即是空，空色自在，此无生观心仁王也。若观空即是色，次第而入中道正观，此无量观心仁王也。若观色空，空色不二而二，二而无二，双照双亡，此是实相。一心三观，三观一心，如彼天目，不纵不横，而得自在，此圆教观心仁王也。我今圣主，道化无方，子育苍生，仁恩普洽，恒以三观，安隐色心，迹尚叵穷，本诚难究矣。般若者，此云智慧，即智论四十二卷中释也。开善藏法师，并用此说。论第七十，又有一解云：般若不可称。般若甚深极重，智慧轻薄，是故不能称。庄严旻师以此文说般若名含众义，智慧唯是一门，非正翻译。详二师说，各成诤兢，今为通之。夫般若者，自有二种：一、实，二、权。权即可翻，实则不可。实则圆教，权则前三。又权不可翻，即三藏实；色不可令，色即是空；实即可翻，即三智也。通教一切智，别教道种智，圆教一切种智，岂可各固一见，以局大方？火炎不可取，实当有在也。然智与慧，经论解殊。成实合释云：真慧名智，即慧是智也。净名离说：知一切众生心念，如应说法，起于智业，不取不舍，入一相门，起于慧业者。释云：智是有，慧是空。有智故不住空，有慧故不住有。今此般若，具翻八部。有人云：天王一部，即仁王部摄。此解不可。若如大经中明，人王亦天王，斯则可也。问：人、仁字别，云何取同？答：大经云：有仁恩故，名之为人。老经云：圣人不仁，以百姓为刍狗。故知人王行仁，不求恩报。若背道之主，但人非仁；顺道之主，是人亦仁。问：仁义云何？答：以字论义，理则易明。上一表天德，下一表地德，立人表人德。圣主道侔造化，德合三才，故云仁王也。问：古人云：仁王经非正传译。是事云何？答：寡识小智，深可怜悯。岂有不见目录，即云非是正翻？海庸不信山木似鱼，夏革亦云古初无物。呜呼！盲目诮玻璃珠。且准下经，自有两本：一、广说，如散华品云：尔时十六大国王，闻佛所说十万亿偈般若波罗蜜，散华供养。二者略本，即今经文，译者不同，前后三本。一者晋时永嘉年，月支三藏昙摩罗察，晋云法护，翻出二卷，名仁王般若。二是伪秦弘始三年，鸠摩罗什于长安逍遥园别馆翻二卷，名佛说仁王护国般若波罗蜜。三者梁时真谛大同年，于豫章实因寺翻出一卷，名仁王般若经。疏有六卷，虽有三本，秦为周悉，依费长房入藏目录云耳。波罗蜜者，此云事究竟，亦云到彼岸。生死为此，涅槃为彼，烦恼为中流，六度为船筏。此因缘释也。三藏实有为此，实有灭为彼，见思为中流，八正为船。通教以色为此，即空为彼，见思为中流，六度为船。别教以色空为此，空即是色为彼，无明为中流，无量行为船。圆教以色空，空色不二而二为此，二而无二为彼，无明为中流，一行无量行，无量行一行为船。随前诸教而度，云到彼岸。此约教释也。空观，观色即空，及色灭空，虽有巧拙，同断见思，而论彼此。假观，观三假得理，论彼此。中观，十信已前，十住已后，论彼此。此观心释也。经有翻无翻，各具五义，广如法华玄(云云)。约教六尘俱经。经云：或以光明而作佛事，即色尘为经。或以音声而作佛事，即声为经。或以饭香而作佛事，即香尘经。食饭入津，即味尘经。摇唇动舌，即触尘经。寂然无声，诸菩萨等得入三昧，即法尘经。一一尘根，各有约教本迹观心释也。又但以文字为经，心行为纬，能成正觉之匹帛，故取世经以喻焉。
第二，辨体。
有人云：文义为体，此通说也。有云：无相为体者，四教皆有无相，无相永漫，亦通说也。有云：以五忍十地为体，如下经云：五忍是菩萨法。具列五忍竟，结云：名为诸佛菩萨修般若波罗蜜。故知因修般若证五忍，一切佛菩萨无不由五忍而成圣，故以五忍十地为体。今则不然，先释体字。体者，法也。各亲其亲，各子其子，君臣撙节。若无体者，则非法也。出世间法，亦复如是。善恶、凡圣、菩萨、佛，一切不出法性，正指实相为体。普贤观云：大乘因者，诸法实相。大乘果者，亦诸法实相。实相即法性，依此法性因，得法性果。故知此经以实相为体。若别论之，般若二种：一共，二乘人说；二者不共。准此，实相亦有二种：一共，二不共。共者，但见于空，不见不空，不断无明，但除见思，此偏真实相。不共者，名中道实相。别教地前次第修，初地方证。圆教一心，从初住乃至佛果，皆名圆证。若论权实，即共者是化他之权，不共者是自行之实(云云)。约教，即般若是通，唯无三藏，有三乘共行。十地有别入通，有圆入通。通正二旁，即通别是权，圆教是实。此经虽具三教，正以圆实相为体也。
第三，明宗。
宗者，要也。所谓佛自行因果以为宗也。有以无生正观为宗，离有无二边，假云中道。故下文云：般若无知无见，不行不受，不生不灭。此通教意，但得于权，而失于实。今以佛自行因果以为宗要，令诸闻者，欣乐增修。一色一香，无非般若。般若真智，离有离无。虽离有无，有无宛然。虽复宛然，只自无相。故以无相因果以为宗也。问：宗与体何异？答：宗如纲裘，体如毛目。振裘毛举，动纲目起。宗体之义若此。又如钗钏金银是体，匠者造之是宗。今实相之理是体，修因得果为宗也(云云)。
第四。辨用
用者，力用也。有人云：此经以内外二护为用。内护者，下文云：为诸菩萨说护佛果因缘，护十地行因缘。言外护者，下文云：吾今为汝说护国因缘，令国土获安，七难不起，灾害不生，万民安乐，名外护也。此但得一俗一真，真又不定。通别圆皆有十地为护。何者？十地故，不可全依。今以诸佛二智为力用，以诸如来皆以实智自照，权智照他。然此经有三种：权、实、通、别。虽有实智，亦名为权。圆教虽复有权，亦总称实。以圆教是佛自行二智，照理即鉴机，鉴机即照理。如萨婆悉达弯祖王弓满，名为力。穿七铁鼓，贯一铁围山，洞地彻水，名为用。通别力用微弱，如凡人弓箭。何者？以通禀化他二智，或等照理不遍，或次第方知，不若圆教圆照圆证，故以圆中二智为用也。即权智护同居有余实报等国，令七难不起。实智护圆教四十二心之因果。经云：护十地行因缘。此通约三教所行十地也(云云)。
第五，明教相。
弘宣正法，须识教之偏圆，广如法华玄义，今略明之。教者，圣人被下之言也。相者，分别同异也。此经部属般若教，通衍门是熟酥味。经说护佛果及护十地行因缘，又王问摩诃衍云何照，故知非三藏教明矣。虽有八偈谈无常生灭等事，乃举往昔百法师用小乘说世间不坚，以劝普明舍国，即属助道，非今经正说也。经前玄义竟。
次入文解释。
夫震旦讲说不同，或有分文，或不分者。只如大论释大品，不分科段；天亲涅槃，即有分文；道安别置序、正、流通；刘虬但随文解释。此亦人情兰菊，好乐不同，意在达玄，非存涉事。今且依分文者，序彰圣人说法，必有由渐，名序分；正显利益当时，名正说分；末世众生，同沾法利，名流通分。此经八品，序品为序分，观空下六品为正说分，嘱累品为流通分。若望经文，受持品末佛告月光下，即是流通分(云云)。今初。
佛说仁王护国般若波罗蜜经序品第一
佛说仁王护国般若波罗蜜经，即一部之通称。序品第一，即部内之别名也。序者，由也，次也。品者，梵云䟦瞿，此云品，谓品类也。义类相从，即为一品。第者，欲令不乱。一者，义乃在初。文分二：
一者证信，二者发起。亦名通序、别序，亦名如来序、阿难序，亦名经前序、经后序。六事证经，名证信序。起发正宗，名发起序。诸经通有，名通序。此经独有，名别序。金口所说，名如来序。阿难证信，名阿难序。佛在时有，名经前序。集者所置，名经后序。今且依初，从如是下，至佥然而坐，名证信序。尔时十号下，是发起序。证信序者，大智论云：佛于俱夷那竭国萨罗双树林中北首卧，将入涅槃。尔时阿难亲爱未除，心没忧海。阿泥卢豆语阿难言：汝守法藏人，不应如凡，自没忧海。佛将付汝法，汝今愁闷，失所受事。汝当问佛：佛般涅槃后，我等云何行道？谁当作师？恶口车匿，云何共住？佛说经初，置何等语？阿难闻已，闷心小醒，于佛后卧床边，具以事问。佛答：依四念处住解脱经戒，即是大师车匿比丘，如梵天法治之。若心须改教，迦旃延经即可得道。是我三僧祇所集法宝。是初应置。如是我闻：一时，佛在某方某国某处树林中。是我法门中，初应如是说。何者？三世佛经皆有是语(云云)。复次，摩诃迦叶等问阿难：佛初何处说法？说何等法？阿难答：如是我闻：一时，佛在波罗奈国仙人鹿林，为五比丘说苦圣谛。尔时，大众闻者皆信。具如智论第二(云云)。为是事故，有证信序(云云)。文为六：一、如是，举所闻之法体；二、我闻，明能持之阿难；三、一时，明闻持和合，感应道交；四、佛，明说教之主；五、住王舍城下，明说教之处；六、与大比丘众下，明同闻之众。今初。
如是！
如是者，三世佛经，皆安如是，诸佛道同，不与世诤，此世界悉檀。大论云：举时方令人生信事，此为人悉檀。破外道阿沤二字，此对治悉檀。肇云：如是者，信顺之辞也。信则所闻之理会，顺则师资之道成，理会即第一义悉檀。此四皆是因缘释(云云)。约教者，佛明俗谛有文字，真谛无文字，阿难传佛，俗文不异名如，因此俗文，会真无非故名是，此藏教经初如是也。佛明即色是空，空即是色，色空空色，无二无别，空色不异为如，即事而真为是，此通教经初如是也。佛说死生是有，涅槃是无，从死生有，入涅槃无，出涅槃无，入于中道，阿难传之，与佛无异，此别教经初如是也。佛说生死即涅槃，即中道，遍一切处，无非佛法，名如实相，阿难传此，与佛无异为如，如如不动，名之为是，此圆教经初如是也。此经具三教三谛，如是之义，阿难传之，无错无谬也。
二、明能持之阿难
我闻：
我闻者，大论云：耳根不坏，声在可闻处，作心欲闻，众缘和合，故言我闻。我总耳别，举总摄别，世界释也。阿难升座，口称我闻，大众悲泣，飞空说偈，此为人也。阿难升座，众疑释迦重起，或阿难成佛，或他方佛来，若唱我闻，三疑即遣，此对治释也。阿难随俗称我闻，第一义中，我即无我，闻即无闻，不闻而闻，不我而我，此第一义释也。约教者，释论云：凡夫三种，谓见、慢、名字；学人二种，无学一种。阿难是学人，无邪我，能伏慢我，随世名字称我，此三藏意也。十住毗婆沙云：四句称我，皆随邪见，佛正法中，无我谁闻？此通教意也。大经云：阿难多闻士，自然能解了，是我及无我，知我、无我，二而不二，双分别我、无我，此别教意也。若阿难知我、无我，不二而二，二而无二，方便为侍者，传佛智慧，此圆教释也。正法念经有三阿难：一、阿难陀，此云欢喜，持小乘藏；二、阿难䟦陀，此云欢喜贤，持杂藏；三、阿难娑伽，此云欢喜海，持佛藏。阿含有典藏阿难，持菩萨藏。盖指一人而具四德，传持四教，其义分明。观心者，有空观、假观、中道正观。即空者，我即无我也。即假者，无我即我也。即中者，是真我也。闻者，阿难佛得道夜生，侍佛二十余年，未侍佛时，应是不闻。大论云：阿难展转闻，非是悉闻。报恩经：阿难乞四愿，未闻之法，愿佛重说。胎藏经云：佛从金棺出金色臂，重为阿难现入胎出胎相，诸经因此皆得称闻。法华云：阿难得记，即时忆念过去佛法，令如现在前，故一切称闻。因缘释也。若欢喜阿难，面如净满月，眼若青莲华，亲承佛旨，如仰完器盛水，泻之异瓶，一句无遗，此持闻闻法也。欢喜贤住学地，得空无相愿，六根不漏，持闻不闻法也。典藏阿难，多所含受，如云持雨，此持不闻闻法也。阿难海是多闻士，自然能了常与无常等，若知如来常不说法，是名多闻。佛法大海水，流入阿难心，此持不闻不闻法也。此经具三教，即阿难一人以三德传持也(云云)。
三明闻持和合，感应道交。
一时
一时者，肇云：法王启运之日，大众嘉会之时，此世界释时也。大论云：迦罗是实时，示内弟子时、食时、着衣时者，为人说时也。三摩耶是假使，除外道邪见者，对治释时也。第一义中，无时无不时。广明时义，具如智论第一卷(云云)。约教，则见谛已上，无学已下，名下一时；若三人同入第一义，名中一时；登地已上，名上一时；初住已上，名上上一时。今经初说，即是通一时；约别、圆接入，则具三时(云云)。
四、明说教之主
佛。
教主者，佛也。佛名为觉，觉诸烦恼，身心二病，因果圆满，方能破缚。劫初无病，劫尽多病。长寿时乐，短寿时苦。东天下富而寿，西天下多牛羊，北天下无我无人。如此之处，不能感佛。八万岁时，南天下未见果而修因，乃至百岁时亦如是。故佛出其地，此世界释也。日若不出，池中未生已生等，华皆未现，日出皆生。佛若不出，天人减少，恶道增长。佛若出世，则有刹帝、婆罗门、居士、四天王，乃至有顶，此为人释也。三乘根性，感佛出世，余不能感。若断有顶种，永度生死流，此对治释也。佛于法性，无动无出，能令众生，感见动出，而于如来，实无动出，此第一义说。佛名觉者，觉世间苦集，觉出世道灭。身长丈六，寿年八十，现比丘像，三十四心。树下成佛者，三藏尽尊，自觉觉他也。带丈六像，现尊特身，树下一念相应，断余残习，即通佛自觉觉他也。现尊特身，坐莲华台，受佛记者，别佛自觉觉他。隐前三相，唯示不可思议，如虚空相，即圆教佛自觉觉他。故像法决疑经云：或见丈六之身，或见小身大身，或见坐莲华台，为百千释迦说心地法门，或见身同虚空，迹于法界，无有分别，即四佛义也。本迹释者，三佛为迹，一佛为本(云云)。观心释者，观因缘所生法，析之至无，此三藏拙觉。观因缘即空，此通教巧觉，皆觉空也。若先观空，次假后中，此别教假觉也。若观诸法即空即假即中，是圆觉也。
五、明说教之处
住王舍城耆阇崛山中。
先释住，次释王城，后释山。佛具三身，住处有八。应身四住：一、寿命住，谓五分法身等；二、依止住，谓王城、耆山等；三、境界住，谓三千界境；四、威仪住，谓行、立、坐、卧。报身三住：一者、天住，住六欲天；二者、梵住，住四禅天；三者、圣住，住空、无相、无愿。法身一住，住第一义空(云云)。约教者，藏佛从析门发，真知无漏，住有余、无余二涅槃；通佛从体门发，真住二涅槃；别佛从次第门，住秘密藏；圆佛从不次第门，住秘密藏。二、释城具存。梵音应云罗阅祇、摩诃伽罗。罗阅祇，此云王舍；摩诃，此云大；伽罗，此云城。国名摩伽陀，此云不害人，无乱杀法也。亦云摩竭提，此云天罗。天罗者，即班足之父。昔久远时，此主千小国。时王游猎，值牸狮子，共王交通。后月满，来王殿上生子。王审知是子，而作告令言：我无子，天赐我子。养之长大，足上班驳，时人号为班足。后绍王位，喜多食肉，一时遽阙，仍取城西新死小儿，以供王膳。王大美之，敕常准此。厨人自后，日杀一人，毒流天下，举国咸怨。千小国王，举兵伐之，摈在五山，罗刹翼辅，而为鬼王。因与山神，誓杀千王，方满我愿。即以神力，捉得诸王。唯普明王，后方捕至，欲行屠害，以祭山神。时普明王，悲啼泣恨，而作是言：生来实语，而今乖信。班足问言：汝求何信？普明答曰：许行大施。班足语言：放汝行施，事毕就我。普明欢喜，远归本国，作大施会，委政太子，心安形悦，匍匐就终。班足问曰：死门难向，汝既得去，何更自来？时普明王，广与班足，说慈悲心，毁呰煞害，仍示一切，悉是无常。班足闻信，得空平等，住于初地，普集千王，各取一渧，血发三条，赛山神愿。寻与千王，都五山中，筑城立舍，郁为大国，迭更知政。千王住故，故称王舍。又城中百姓，七遍起舍，七遍被烧，唯王舍独免。太子命言：自今以后，虽百姓家，悉称王舍，应免火难。率土遂命，便得免烧。故百姓家，尽称王舍(云云)。又亦云王赦，因普明王放千王，故称王赦。又此城四天王共造，故称王舍。又摩伽陀王，生一子一头，两面四手，以为不祥，裂其身首，欲弃草野。有罗刹女鬼，名曰梨罗，还合其身，以乳养之。年长成人，力盖诸国，取八万四千王，置五山内，立城治化。以多王住，故称王舍(云云)。又摩伽陀者，名持甘露处，有十二城：一、区祇尼大城，二、富楼那䟦檀大城，三、阿监车多罗大城，四、弗罗婆大城，五、王舍大城，六、舍婆提大城，七、婆罗柰大城，八、迦毗罗大城，九、瞻婆城，十、婆翅多城，十一、拘睒弥城，十二、鸠楼城。此十二城中，后六少住，前六多住。又前六城中，多住王舍城，报法身恩故；少住舍婆提城，报生身恩故也。舍者，王舍城中有六精舍：一、竹园精舍，在平地，迦兰陀长者之所造，去城西北三十里；二、小力独山精舍；三、七叶穴山精舍；四、天主穴山精舍；五、蛇神穴山精舍；六、耆阇崛山精舍。耆阇崛山，此翻灵鹫，释迦菩萨昔为鹫鸟，于此山中养育父母，由此得名，故云灵鹫。又王舍城南有尸陀林，鹫鸟居之，多食死人，人欲死者，鹫翔其家，悲鸣作声，人以预知，知人死，故称灵鹫。又山有五峰：东方象头，南方马头，西方羊头，北方狮子头，中央鹫头，亦得名为鹫山也。问：佛何故偏于王城中向鹫山说法耶？答：依法华论云：如王舍城胜于余城，耆阇崛山胜于余山。以佛在胜处故，显此法门胜也。今此般若是最胜法，故偏就王城耆山说也。中者，表说中道般若也。
第六，明同闻之众。
诸经列众，不出四种：一者、影响，谓诸佛、菩萨大果已圆，为令正法久住世间，故来影响。二、结缘众，见在虽闻而不获益，但作当来得道因缘也。三、发起众，法身菩萨更相发起，请如来说，共益众生也。四、当机众，植因旷古，果遂今生，闻法之时，即能悟入也。比丘、比丘尼、优婆塞、优婆夷等，各有四义，推之可解。文为二：初、列众，二、总结。初文三：一、此土众，二、他方众，三、化众。初文三：一、声闻众，二、菩萨众，三、杂类众。二乘着空，故初列；凡夫著有，故后列；菩萨常行中道，故中列。又声闻心、形两胜，故初；菩萨心胜形劣，故中；凡夫心、形俱劣，故后。初文二：先声闻，次缘觉。初文五：一、通号，二、列数，三、行位，四、叹德，五、总结。今初。
与大比丘众
与者，言共。释论云：一时、一处、一戒、一心、一见、一道、一解脱也。大者，亦云多，亦云胜。皆阿罗汉，故称大；数至八百万亿，故言多；胜诸异道，故言胜。比丘五义：一、名乞士，清净自活，离四邪命；二、破烦恼，见、爱灭故；三者、名号，如梵、汉异相，各有名号；四者、受具足戒，故名比丘；五者、比之名能，丘之名怖，能怖烦恼贼，故名比丘。四人已上，名之为众(云云)。
二、列数
八百万亿
三行位
学无学皆阿罗汉
既云有学、无学，云何皆云阿罗汉？依成论云：罗汉二种：一、住，二、行。当知行者是学人，住者是无学人。故经云：五戒贤者，皆行阿罗汉。即是学人。又于此中一文，先明德行，即学、无学。以此人学于无学之行，非是向义。八人之中，四向、三果，名学、无学；第八罗汉，但名无学。阿罗汉者，翻三义：一者，不生。无明糠脱后世田中，更不受生，故言不生。二者，杀贼。九十八使烦恼尽故，名为杀贼。三者，应供。智愿具足，堪销物供。此藏、通意也。若就圆释，非但不生，亦不生；不生无漏，是不生也。非但杀贼，亦杀不贼；不贼者，涅槃是也。非但应供，亦是供应；一切众生，是供应也(云云)。
四、叹德
有为功德、无为功德、无学十智、有学八智、有学六智、三根、十六心行、法假虚实观、受假虚实观、名假虚实观、三空观门、四谛、十二缘。
文有八科法门，亦可叹三人：初四科，叹通教人；次三假，叹别教人；三、空下，叹圆教人。又初四科，叹通法；假等下，共叹别、圆也。初即为四。今初，叹有为、无为功德。有为举智德，无为约断德。若就境论，道谛是有为，灭谛是无为。施物名功，归己曰德，故名功德。无学十智下，次叹智差别。言十智者：一、法智，即欲界系法中无漏智，欲界系因中无漏智，欲界系法灭中无漏智，为断欲界系法道中无漏智，及法智品中无漏智是也。二、比智，于上二界道中无漏称智中，约四谛辨四种无漏智，如上法智中明，但有法、比之殊也。三、他心智，知欲、色二界系现心心数法，及无漏心心数法少分，名他心智也。四、世智，知诸世间有漏智慧也，亦名等智，凡圣同有故。五、苦智，观五阴无常、苦、空、无我也。六、集智，有漏法因，因集生缘观时无漏智。七、灭智，尽灭妙出观时无漏智。八、道智，道正迹乘观时无漏智。九、尽智，见苦已，断集已，证灭已，修道已等智。论云：我见苦已，断集已，尽证已，修道已也。十、无生智，见苦已，不复更见等也。诸经或云十一智，智度为如实智，知一切法总相别相，如实正知，无有挂碍，是为如实。此独在佛心中有，二乘无分，故但云十智也。有学八智者，是那含人，在修道位中，无尽无生智，故但有八也。有学六智者，谓见道中，但有四谛，及法比等六智也。三根者，次叹三根德，若修行次第，应先辨三根，后辨十智，今先说果，后明因也。一未知欲知根，无漏九根，和合信法二行人，于见道中，名未知欲知根。九根者，谓信等五，及喜乐舍意等是也。二知根，信解见得人，思惟道中，是九根转，名知根，如前说。三知已根，若至无学道中，是九根转，名知已根(云云)。十六心行者，次叹十六观门，从心之所行，故名心行，非心即行也。依修行次，应在十智前明，亦先说果也。又只离四谛，为十六行，行以往趣为义，修此十六观法，能趣四实之理，故名行也。苦下四行，一无常，二苦，三空，四无我。集下四行，一集，二因，三缘，四生。灭下四行，一尽，二灭，三妙，四出。道下四行，一道，二正，三迹，四乘。又法忍等十六行也，此约通说。若地前四十位为四，十地为十，等觉妙觉为十六，此约别说(云云)。
法假虚实观下，次叹三假观门。法假者，色阴法是也。受假者，四阴是也。取此二名，是名名假。自实无体，藉他方有，是名为假。又色阴是法，受等是名。一切世间中，但有名与色。而今有三，别说也(云云)。言虚实者，一虚二实，相形得称。阴法是虚，凡夫谓实。智欲了知，求不可得。只实而虚，名为虚实。此通意也。若说别义者，三假之中，各有三观。法假即虚，是空观。空即假实。一色一香，无非般若，是假观。观之一字，是中观。以空假是方便道故，不立观名。得入中道，方独称观。受及名等，类此可解。若圆说者，三法即空，即假即中，双照双亡是也(云云)。智度论云：诸法非实，凡夫虚假。忆想分别，妄谓有人。如狗临井，自叱其影。水中无狗，但有相影。而生恶心，投井而死。众生亦尔，四大和合，名之为身。因缘生义，动作语言。凡夫于中，妄起人相，此法假也。生爱恚，起愚乐，堕三恶道，此受假也。又一切法，但从名字和合，更无余名。如头足腹脊和合故，假名为身。如发眼耳鼻口皮骨和合故，假名为头。诸毛和合，假名为发。分分合故，假名为毛。诸泥尘和合故，假名为分。亦和合诸分，故名为尘。此即名假也。以此假故，一切法空。三空等者，次叹三昧德。以三假因缘故，得三空名。此因果次第说也。以法假故空，受假故无相，名假故无作。故大论云：因三十七品，趣涅槃门。涅槃门有三，谓空、无相、无作等。言空门者，观诸法无我我所，诸法从因缘和合而有，无有作者，无有受者，是名空门。无相门者，观身虽空，而有相在，人着此相，故修无相。如说：俯仰屈伸，住立去来，观瞻言语，于中无实。风依识故，有所作者，是识灭相，念念无故。此男女有我心，无智慧故，妄见有骨锁相连，皮肉相覆，机关动作如木人，此无相门也。无作门者，无相亦无，是名无作。此三定，诸禅中若无，不名三昧，以退失故，堕生死中。如说：能持净戒，名比丘；能观空，名行空人；一心常勤精进者，是名真实行道人。此三能到涅槃，得三解脱门(云云)。四谛十二因缘者，次叹谛缘。此二有同有别，同是声闻断见思，故名同；利钝有殊，广略数异，故名别。四谛钝根者，观大经有四种四谛，生灭藏教，今所不说。此经具三教，有三种四谛，所谓无生、无量、无作等也。苦等四法，审实不虚，名之为谛。若苦集是有漏，灭道是无漏，此三藏也。若四俱无漏，是通也。若四俱亦有漏亦无漏，是别也。若四俱非漏非无漏，是圆也。十二因缘利钝者，观如大经中，亦有四种。于四种中，各各有三别：一者三世十二因缘，二者二世，三者一世，广如余说(云云)。
五、总结：
无量功德皆成就。
可知。
二、列缘觉众。
复有八百万亿大仙缘觉，非断非常，四谛、十二缘皆成就。
文四：一、唱数，二、标位，三、叹德，四、结成。初文可知。大仙缘觉者，二、标位也。有三差别：一者、独觉。如昔有国王，入园游观，清旦见树林华果，甚可爱乐。时王食已，即便偃卧。王诸婇女，皆竞采摘，毁坏林树。时王觉已，即悟一切诸法无常。若是以外况内，成大仙缘觉。二者、因缘觉。出于佛世，闻十二因缘，断见思惑。三者、小辟支佛。是须陀洹人，在人间生。是时无佛，佛法已灭。人中七生，天上亦尔。不受八生，自悟成道，即成小辟支佛也。非断非常者，三、叹德也。过去二因，牵识等，故非断。识等灭故，二因不生，故非常。又三世相续，故非断。无自性，故非常。又顺则生死无际，故非断。逆则无明燋竭，故非常。四谛十二缘下，四、结成也。问：前列声闻，亦云谛缘。今叹支佛，更复重明。后列菩萨，仍云罗汉者，何耶？答：于一境上，取悟自差。三兽度河，三鸟出网。河同兽异，网一鸟殊。故大经云：下智观故，声闻菩提。中智观故，缘觉菩提。上智观故，菩萨菩提。上上智观故，诸佛菩提。良以理一见殊，所以谛缘互说(云云)。问：缘觉出无佛世，今云何列为同闻众？答：缘觉佛在世亦有，只在声闻中摄。言出无佛世者，此对声闻，非谓佛世总无缘觉也。
第二、列菩萨众
复有九百万亿菩萨摩诃萨，皆阿罗汉，实智功德、方便智功德，行独大乘，四眼、五通、三达、十力、四无量心、四辨、四摄、金刚灭定，一切功德皆成就。
文五：一、数；二、号；三、位；四、德；五、结。初文可知。菩萨摩诃萨者，二、标号也。菩萨，此云道心。众生摩诃萨，此云大道心，亦云大士，亦云开士。若以生灭心，行六波罗蜜，三祇成佛，此三藏教中菩萨，心胜声闻，道卑罗汉。若以无生心，断见思惑，留余习，扶愿受生，十地行圆，当知如佛，此通教中菩萨也。若以无量心，行无量行，净佛国土，成就众生，大慈不穷，大悲无限，华台摩顶，成功德身，此别教中菩萨也。若以无作心，观烦恼、菩提、生死、涅槃，无二无别，非成不成，此圆教中菩萨也。今此所列，正列通教，密兼别、圆(云云)。皆阿罗汉者，三、明位也。若三藏中，佛即是罗汉，故本行云：尔时世间有六罗汉，五是陈如等五人，一即是佛也。若通教中，三乘共行十地，七地菩萨即阿罗汉。若别教中，十向菩萨断三界惑尽，齐阿罗汉。若圆教中，十信菩萨断三界惑尽，亦齐罗汉。今皆阿罗汉者，即通教菩萨。大品云：阿罗汉若智若断，是菩萨无生法忍。大集亦云：大法菩萨，名阿罗汉。问：若皆阿罗汉，前已辨竟，今何更明？答：以菩萨形无定准，或同凡像，或同二乘。若不别明，恐于实混滥。庶几贵小乘者，知大士德齐罗汉；取名相者，悟知菩萨道越凡夫。故更别说也。实智功德下，四、叹德中，先叹智德。实智则照空，方便智照有，有实智故不住生死，有方便故不住涅槃。向者明位虽云罗汉，今此叹德即异二乘，故别说也。通教菩萨七地中具实智，八地已上具方便智(云云)。行独大乘者，次叹乘。二乘无分故名独大，此叹别教菩萨也。四眼者，次叹眼。菩萨行既未圆，义当无佛眼也。通教当知，如佛义推之，眼亦如佛。圆教十信虽是肉眼，名为佛眼。今云四眼者，即别教地前菩萨也。五通者，次叹通。具天眼等五，除漏尽通。通教未断无明，别教断犹未尽，故但云五也(云云)。三达者，次明。过去宿命明，现在天眼明，未来漏尽明，明即达也。十力者，次叹力。智论云：菩萨十力：一、发心坚固力，二、大慈力，三、大悲力，四、精进力，五、禅定力，六、智慧力，七、身不厌生死力，八、无生法忍力，九、解脱力，十、无碍力也。四无量心者，次叹心。慈能与乐，悲能拔苦，喜与众生增上之乐，如上三心舍之不着(云云)。四辨者，次叹辩。法、辞、乐、说、义等是也。四摄，次叹摄。布施、爱语、利行、同事等也。金刚灭定者，次叹断。十地上忍定，如金刚碎烦恼山自不倾动，亦名首楞严定(云云)。一切功德下，五总结也。
第三，列杂类众。
以其中名色非一，故言杂类二：一、别，二、总。别中四：一、人，二、士，三、天，四、仁王。人更二：一男，二女。今初。
复有千万亿五戒贤者，皆行阿罗汉十地回向，五分法身具足，无量功德皆成就。
文四：一、数，二、名，三、德，四、结。初标数，可知。五戒贤者，次列名也。五者，是数义。戒者，防止义。梵云优婆塞，此云清信男，于佛法中非净信心故。又云近事男，以依三宝，亲近师长，承事无失故。离杀、盗、淫，此三防身业。妄语一戒，防口业。饮酒一戒，通防二业。广释戒相，如大论尸波罗蜜说(云云)。提谓波利等问佛：何不为我说四、六戒？佛答：五者，天下之大数，在天即五星，在地即五岳，在人为五脏，在阴阳为五行，在王为五帝，在世为五德，在色为五色，在法为五戒。以不杀配东方，东方是木，木主于仁，仁以养生为义。不盗配北方，北方是水，水主于智，智者不盗为义。不邪淫配西方，西方是金，金主于义，有义者不邪淫。不饮酒配南方，南方是火，火主于礼，礼防于失也。以不妄语配中央，中央是土，土主于信。妄语之人，乖角两头，不契中正，中正以不偏乖为义也。道将邻圣曰贤。假名行人，位也。皆行阿罗汉下，三、叹德也。虽迹同凡夫，而本皆罗汉。十地者，有三种：若菩萨、二乘共行，此通教也：一、干慧，二、性地，三、八人，四、见地，五、薄地，六、离欲，七、已办，八、支佛，九、菩萨，十、佛地。依此十地，则是通教中优婆塞也。大品经云：若菩萨具干慧地，于十地速证菩提(云云)。大论七十八云：干慧地二种：一、声闻，二、菩萨。声闻独为涅槃故，勤精进、持戒等，或习观佛三昧、不净观等，虽有智慧，不得禅定水，故名干慧地；于菩萨则初发心，乃至未得顺忍者是。性地者，声闻从暖至世第一，于菩萨得顺忍，爱着实相，不生邪见，得禅定水。八人地者，从苦法忍乃至道比忍，是十六心；于菩萨则无生法忍，入菩萨位。见地者，初得须陀洹果，于菩萨则是阿毗䟦致地。薄地者，斯陀含人，欲界九种苦分断故；于菩萨则过阿毗䟦地，乃至未成佛，断诸烦恼，余习气亦薄。离欲地者，离欲界等贪，名阿那含；于菩萨离欲因缘，得五神通。已办地者，声闻人得尽无生智，无著阿罗汉，于菩萨成就佛地。辟支佛地者，先世种辟支佛道因，今世得小因缘，亦观深因缘法，名支佛也。菩萨地者，初欢喜地，乃至法云地，皆名菩萨，此借别名名通也。佛地者，一切种智等法，诸菩萨于自地中观具足，于化他地中行具足，二事具足，故名佛地。若别教，即初地终至法云，独自修行，不与声闻、辟支佛共，准此则是别教中优婆塞也。圆教(云云)。回向五分法身具足者，别接通空，以别初地接通教，令不滞界内即色之空，回心向别，断界外无明，成就五分法身，故叹回向也。言具足者，通教偏真五分等，是不具足，别圆中道正观，成就五分，方称具足也。五分法身者：一、戒身；二、定身；三、慧身；四、解脱身；五、解脱知见身。问：菩萨所作，何故回向？答：回向之利，其功最善，故净名云：回向为善利。回向二种：一者、所作回施众生；二者、所作回向佛果也(云云)。无量功德下，四、总结也。
第二列清信女
复有十千五戒清信女，皆行阿罗汉，十地皆成就，始生功德、住生功德、终生功德、三十生功德皆成就。
文三：一、数，二、名，三、德。今初，可解。清信女者，二、标名也。梵云优婆夷，此云清信女。皆行阿罗汉下，三、叹德，亦通别中优婆夷也。文二：先总叹十地，可解。次始生下，别叹十地中功德，又二：今先正叹一地三心，从第十回向始有初地所得功德是初心，停住不进所得功德是住心，满足功德欲入二地是终心。法华亦云善入出住等(云云)。三、十生功德下，次结也。
第二列居士众
复有十亿七贤居士，德行具足二十二品、十一切入、八除入、八解脱、三慧、十六谛、四谛、四三二一品观，得九十忍，一切功德皆成就。
文四：一、数，二、名，三、德，四、结。今初，可知。七贤居士者，二、标名也。七贤有二：一、小乘，五停心观等是也；二、大乘，一、名初发心人，二、名有相行人，三、名无相行人，四、名方便行人，五、名习种性人，六、性种性人，七、道种性人。俱在地前，调心顺道，名为七贤。居士者，外国积财至亿，名为居士。今此富有七净财，故名居士。信、施、戒、闻、慧、惭、愧，名七净财也(云云)。德行具足下，三、叹德。谓具足诸德之行，名德行具足。二十二品者，此叹道品。以在见道前，唯有四念处、四正勤、四如意足、五根、五力，二十二品也。十一切入者，次叹十遍处。入者，处也。青、黄、赤、白，地、水、火、风，空处、识处，名之为十(云云)。八除入者，次叹胜处：一、内有色相，观外色少；二、内有色相，外观色多；三、内无色相，外观色少；四、内无色相，外观色多；五、青，六、黄，七、赤，八、白(云云)。八解脱者，次叹解脱：一、内有色相，外观色；二、内无色相，外观色；三、观净色；四、空处；五、识处；六、无所有处；七、非有想非无想；八、灭受想解脱。问：观未得圣，云何今叹八解脱？答：八中得七，未得灭尽，今从多而叹也。问：解脱以何为义？答：解脱以弃背为义。初二弃背色贪心，第三弃背不净观心，四无色弃背下地心，灭尽令弃背一切所有缘心。问：解脱、胜处、遍处何别？答：有弃背名解脱，能降境界名胜处，能广能胜境名遍处(云云)。三慧者，次叹慧，谓闻、思、修。初是干慧地，次是四善根，苦忍已上名修慧。十六谛者，次叹观门，如前说(云云)。四谛者，次叹谛门，亦如前说(云云)。四、三、二、一品观者，次叹四门，即四观忍也。从下举之，暖第四，顶第三，忍第二，世第一，法第一。四即四善根，三即除暖位，二除暖顶，一除前三也。又四即四果，三即三果，二即二果，一即初果。此非叹意，今取前释。得九十忍者，四结。文二：先别结，次总结。今初。有人云：地前三贤三十心，一一中作下、中、上，或八住、出等三品观，合九十忍也。有人云：四、三、二、一，合成十忍。约三界九地，一一地中各有九品，成九十忍。又云：谛观二十，谓十六谛及四谛。品观有十，谓四、三、二、一，总成三十。各有下、中、上三品，成九十忍也。今谓九十忍者，是别结经文中德，不可众多作异说也。但说具足二十二品，下至四、三、二、一，数有八十一品。从此等法，出四禅、四空、灭定，合九十忍。经虽无四禅等文，义推可尔(云云)。一切功德皆成就，次总结也。
第三列天众
二：先列色，次列欲。今初：
复有万万亿九梵、三净、三光、三梵、五喜乐天、天定功德、定味、常乐、神通、十八生处功德皆成就。
文四：一、数，二、处，三、德，四、结。今初。以万数万，故云万万亿也。九梵下，二、明处。此经三本不同。有一本云：复有万万亿十八梵天。九梵：三净、三光、五喜乐天。又一本中但云：三净、三光、五喜乐天。又一本除五字，初除十八梵天四字，后但有三字，无梵字，盖译者出没耳。言九梵者，谓第四禅九天：一、无云，二、福生，三、广果，四、无想，五、无烦，六、无热，七、善现，八、善见，九、色究竟也。三净者，是第三禅有三天：谓少净、无量净、遍净也。三光者，是第二禅有三天：谓少光、无量光、光音。三梵者，谓初禅三天：梵众、大梵、梵辅也。五喜乐天者，即五支：谓觉、观、喜、乐、一心等也。是四禅中后五净者，此天义论受喜乐故也(云云)。天定、功德定味者，三、叹德。天定者，谓报生天上得此定。功德定者，谓修得生天而有此定。味者，一字为句，即是味着禅定也。有人云：功德定味为句，非也。常乐神通者，色界天中皆有修、报二种神通也。言常乐，简非报得神通也。十八生处下，四、总结(云云)。
二、列欲界。
复有亿亿六欲诸大天，十善果报神通功德皆成就。
文四。今初，明数六欲。诸大天者，二、明处此六天中有小五欲，从初四天至他化自在为六也。十善等者，三、叹德也。十善是因生，天是果报也。功德皆成者，四、结也。
第四，列仁王。
复有十六大国王，各各有一万、二万乃至十万眷属，五戒、十善、三归功德，清净行具足。
文四：一、数；二、众；三、德；四、结。今初，云十六国王者，举国数以标人也。各各有下，第二、明众也。五戒下，三、叹德也。德有三：一、戒；二、善；三、归。清信行具足者，四、结。四信成就，故云清信也。
第二总列
复有五道，一切众生，
前别中但明天人，今则通明五道，修罗等或鬼或畜，故但云五道也。又六道中天人先有，三恶之内或有或无，此经无缘，故总云五也。此土众竟。
第二，列他方众。
复有他方，不可量众，
他处异见(云云)。
第三。列化众
复有变十方净土，现百亿高座，化百亿须弥宝华，各各座前华上复有无量化佛，无量菩萨、比丘、八部大众，各各坐宝莲华，华上皆有无量国土，一一国土佛及大众如今无异，一一国土中一一佛及大众各各说般若波罗蜜。
文三。今初，明不思议力能变净土。净土者，非寂光之净，且现华台实报等净相也。现百亿高座及华者，且明应身大千之化相也。各各座前下，二、明不思议力能现诸佛菩萨。八部者，乾闼婆、毗舍阇二众，东方提头赖吒天王领鸠槃茶、薜荔多二众，南方毗留勒叉天王领龙、富单那二众，西方毗留博叉天王领夜叉、罗刹二众，北方毗沙门天王领(云云)。一一国土中下，三、明不思议力各说般若等。上来列众竟。
第二总结
他方大众及化众，此三界中众，十二大众，皆来集会，坐九级莲华座。其会方广九百五十里，大众佥然而坐。
他方大众，即结前来第二他方。众及化众，即结前第三化众。三界中众，即结前此土众。十二大众，皆来集会，即总结前三众差别果：一、声闻，二、缘觉，三、菩萨，四、五戒贤者，五、清信女，六、七贤居士，七、色天，八、欲天，九、仁王，十五、道，十一、他方，十二、化众是也。坐九劫座者，结座。劫者，级也。级者，层也。其会下，结众广狭也。问：诸经列众，或有或无，何耶？答：若说报生三界，由善恶业力，见佛不见佛，由有缘无缘，即有生天受乐，至不闻经，乃至地狱烧燃，而来听法。今以大经之义，试为断之。大经云：于戒缓者，不名为缓；于乘缓者，乃名为缓。总相明之，乘即戒也。今约别说，乘戒二殊，即以三归五戒，十善八戒，二百、五十五百戒等，名之为戒；念诵修行，禅智施进等，名之曰乘。然戒与乘，各有三品，乘有小中大，戒有上中下。若乘戒俱急者，又有三品。如持上品戒急，生无色界天。下品乘急，以无色天身，闻佛说声闻法。中品乘急，闻说因缘。上品乘急，闻说中道等。若持中品戒急，生色界天。下乘急，闻说四谛。中乘急，闻说因缘。上乘急，闻说六度。若持下品戒急，生欲界天。下乘急，闻小乘。中乘急，上乘急，准上说。若戒乘俱缓者，上品戒缓，堕地狱。中品缓，堕畜生。下品缓，堕饿鬼。以乘缓故，永不见佛，何况闻法。若戒缓乘急者，得见佛闻法。上品戒缓，生地狱中。下乘急，以地狱身，闻说四谛。中乘急，闻因缘。上乘急，闻六度(云云)。若戒急乘缓者，三品戒急，得三界身。以乘缓故，着人天乐，不得见佛，况得闻法。今无无色界天众者，以上品戒急，大乘缓故。此经无缘，故不来也。余经有无，例此可解。上来证信序竟。
第二、发起序。文五：一、佛自现瑞，二、时众生疑，三、觉悟如来，四、佛升华座，五、大众欢喜。初中更五：一、赞佛德，二、明现瑞时节，三、正住十地，四、入寂定，五、思缘现瑞。今初。
尔时，十号三明大灭谛金刚智释迦牟尼佛。
尔时者，当尔之时也。十号者，教主之德。德凡有四：一、十号德，二、三明德，三、断德，四、智德。今初，言十号者：一、是如来，二、应供，三、正遍知，四、明行足，五、善逝，六、世间解，七、无上士，八、调御丈夫，九、天人师，十、佛世尊。是十号之数也(云云)。次叹三明德，以明鉴三世也。次叹断德，谓大灭谛，简非小灭，故言大也。金刚智者，次叹佛智德。释迦牟尼佛者，上明通号及德，今明别号也。然佛种姓出处不同，或姓刹利，或婆罗门。今姓释迦者，此云能仁。如长阿含说：昔梵摩谷王四子有过，徙向雪山，令自存活。四子至彼，民归如市。王叹四子：我子能仁，能自存活。因此姓释。佛第四祖已来，始姓释也。本姓瞿昙，或甘蔗种，或日种，或牛粪种(云云)。牟尼者，名也，此云寂默，三业但寂默也。
二、明现瑞时节
初年月八日。
真谛云：如来在世四十五年，说三法轮，谓转、照、持。然此三轮，有显有密。密则从得道夜至涅槃夜，俱三转法轮。显则初成道七年，但转转法轮七年。后三十一年中，轮照法轮三十八年。后七年中，转持法轮。从转转法轮来，有三十年。前至二十九年，已说余般若。今至三十年初月八日，方说仁王，故言初年月八日。此则佛成道三十七年，说此经乃年七十二岁也(云云)。
三，正住十地。
方坐十地。
方者，正也。正坐佛之十地，非菩萨十地。又佛以别接通，坐别十地，欲密显通，教十地正，令悟别地，故云方坐也。佛十地者，同性经云：一、甚深难知广明智德地，二、清净身不思议地，三、海藏地，四、神通智德地，五、明德地，六、无垢涅槃炎光开相地，七、广胜法界藏明界地，八、无碍智慧地，九、无边亿庄严回向能照明地，十、毗卢遮那智藏地。
四，入寂定。
入大寂室三昧。
欲观察物机，授法药故。又令知因定发慧故，又作说法仪轨故。佛具智断，尚自观机，况于凡夫，而不审谛(云云)。大寂室者，即大涅槃也。大经云：涅槃深禅定窟。窟即室义。法华大通智胜佛，亦入静室，与此义同也。又大寂者，即动是寂。室者，即寂而照。大寂是法，室是喻。如室虚能受万物，般若空理，能含多义也。约观者，室是一法，空亦无二。明暗自殊，室空不别。明喻智慧，暗喻烦恼。室喻人身，空喻心识。日出则室空俱明，喻智生身心俱净。日入则室空俱暗，喻智灭则身心俱秽。秽净虽殊，而性常清净。故净名云：无明性即是明，一切众生即菩提相，不复更灭。此即证也。
第五，思缘现瑞。
思缘，放大光明照三界中。复于顶上出千宝莲华，上至非想非非想天；光亦复尔，乃至他方恒河沙诸佛国土。时，无色界雨无量变大香华，香如车轮，华如须弥山王，如云而下；十八梵天王雨百变异色华；六欲诸天雨无量色华；其佛座前自然生九百万亿种华，上至非想非非想天。是时，世界其地六种震动。
思缘。放大光明照三界中，下有本云照三界众生也。文五：一、思缘放光；二、顶上出华；三、诸天雨华；四、佛自生华；五、大地振动。今初，思缘者，思于无相，缘于法性，自受大乐也。光照三界中，觉化境也。问：无色界、无色阴，何故照之？答：虽无粗色，而有细色。约二乘、凡夫不见，言无而实有也。复于顶上出千宝莲华下，二、顶上出华。文三。今初，出华。其华上至下，二、明竖现；乃至他方下，三、明横现。放光令识智慧之本，出华令悟得道之因。又光欲化当机众华，令其见作结缘因。前列众中无无色界天者，以其戒急乘缓，无现益缘；今令非相见华，使作当来种子也。时无色界天下，三、诸天雨华。前教主现相，明存感；今诸天雨华，明有应。此则药病相称，感应道交也。无量变者，心树华，非生死华也。文三：初无色界，次色界，后欲界，皆可见。色天多禅，无色天多定，能心树变华，故言变。欲天无此，但雨实华也。其佛座前下，四、佛自生华。向明顶上出华，显正报瑞。今佛座前生华，明依报瑞。劫者，层也。是时世界下，五、大地震动。放光雨华，令其目见，动地令其心动，心动则烦恼动。故大经云：大地动者，能令众生心动也。动、踊、觉、起、振、吼等为六，又东涌、西没等六也。地动八缘，如阿含说：一、大水动时动；二、尊神试力时；三、如来入胎时；四、出胎时；五、成道时；六、转法轮时；七、众教时；八、涅槃时。增一经亦有八缘：阎浮提风轮，从上向下，有地、水、火、风，从下向上，次第动；二、菩萨入胎；三、出胎；四、出家学道成道；五、入涅槃；六、神通比丘，心得自在；七、诸天命终，还生胜处；八、众生福尽相(云云)。动意者，十地论云：治三种烦恼：一、生天众生，乐着天报，振动天宫，令生厌舍，起求法心；二、造恶众生，不识无常，纵心荡意，令因地动，舍恶从善；三、我慢众生，或因咒力，能小动地，起高慢心，使见大动，知其力劣也。
第二，时众生疑。文三：一、明众生疑，二、申众疑意，三、问众不决。今初。
尔时，诸大众俱共佥然生疑：
可解。
二、申众疑意
各相谓言：四无所畏、十八不共法、五眼法身大觉世尊，前已为我等大众，二十九年说摩诃般若波罗蜜、金刚般若波罗蜜、天王问般若波罗蜜、光赞般若波罗蜜，今日如来放大光明，斯作何事？
文三：一、叹佛德，次、领前事，三、腾今事。初文二：先明成人之德，有四：一者、四无畏德，谓一切智无畏、漏尽无畏、尽苦道无畏、说障道无畏(云云)。二、十八不共法，自有二：小乘中，谓十力、四无畏、大悲、三念处是。三念处者，应贪不贪、应瞋不瞋、常行舍心也。大乘者，谓身、口、意无失是。三、四无异相。五、无不定心。六、无不知已舍。七、欲。八、精进。九、念。十、慧。十五、解脱。十二、解脱知见等无减。十三、十四、十五、三业道随智慧行。十六、十七、十八、智慧知三世无等、二乘无分，故言不共。三、五眼，谓肉、天、慧、法在佛身上，并名佛眼(云云)。四、法身，法身有三：一、但空法身，三乘皆有，如善吉七叶岩中礼佛法身，此小乘灭三十二相，即空为法身也。二、即假法身，谓灭无常色获常等，我、乐、净三亦复如是。三、即中法身，谓如来法身非常非无常，乐、我、净等亦复如是(云云)。大觉世尊下，二、明德所成人。觉中道理名为大觉，天人所重名曰世尊。前已为我下，领前事，谓从得道后二十九年说四般若，于灵山说大品，次舍卫说金刚及天王问，后还灵山说光赞及道行，具出光赞(云云)。今日如来下，第三、为今事，谓疑前瑞相等也(云云)。
第三问众不决
时，十六大国王中，舍卫国主波斯匿王，名曰月光，德行十地、六度、三十七品、四不坏净，行摩诃衍化。次第问居士宝盖、法净名等八百人，复问须菩提、舍利弗等五千人，复问弥勒、师子吼等十千人，无能答者。
文有二：一、问，二、众不决。初文二：先、举处叹德，二、明次第举问。初文三：一、明处。依大论，憍萨罗国主波斯匿王，今云舍卫，或云舍婆提城。善见律云：舍卫者，是人名。往古有王，名为舍卫，见地好，立以为国，因居其地，从人得名，名舍卫也。波斯匿王下，二、举名。有云：王姓月，闻法之后，更立光名。德行十地下，三、叹德。十地，六度道品，多是通教也。信三宝及戒不坏，名四不坏净也。行摩诃衍化者，以大乘治国也。次第问居士下，二、次第举问。先问俗众。宝是宝积，盖是月盖，法是法财，净名是维摩诘也。次问声闻，后问菩萨(云云)。无能答者下，二、众所不决(云云)。
第三、觉悟如来
时，波斯匿王即以神力作八万种音乐，十八梵天、六欲诸天亦作八万种音乐，声动三千乃至十方恒河沙佛土，有缘斯现。彼他方佛国中，南方法财菩萨共五百万亿大众俱来入此大会，东方宝柱菩萨共九百万亿大众俱来入此大会，北方虚空性菩萨共百千万亿大众俱来入此大会，西方善住菩萨共十恒河沙大众俱来入此大会，六方亦复如是，作乐亦然，亦复共作无量音乐觉窹如来。
文三：一、明此土设乐觉悟如来，二、他方，三、共设。今初。文二：一、三类设乐，谓月光梵天、欲天。二、声动世界，先一佛世界，次十方世界(云云)。彼他方下，二、明他方。文二：一、来集，二、作乐。初中，先明四方，次列六方。作乐亦然者，二、明作乐也(云云)。复共作下，三、共设乐。亦是前佛现瑞明能应，今时设乐明有感，即觉悟如来也(云云)。
第四，明佛升华座。
佛即知时得众生根，即从定起，方坐莲华师子座上，如金刚山王。
佛升华座，即是如来赴感也。又佛现瑞，即良医也。时众设乐，即病人求救也。佛升华座，即医人授药也(云云)。又放光是身业，入定是意业，即从座起说空观是口业。又放光动地神通轮，入定得众生根是他心轮，说空观品是说法轮。师子座者，大论云：非是实师子，亦非木石师子。以如来是师子所生之处，若床若座，皆名师子床座也。如金刚山王者，金刚喻佛四德法身，一切不能沮坏。山王即须弥山，喻佛也，不为八风所动。又华座皆是现实报土，如山王是现尊特身，亦别接通也(云云)。
第五、大众欢喜
大众欢喜，各各现无量神通，地及虚空大众而住。
有通者在空，无通者居地。上来序分竟。
佛说仁王护国般若波罗蜜经疏卷上

[book_title]佛说仁王护国般若波罗蜜经疏卷中
姚秦三藏法师鸠摩罗什译
陈隋天台智者大师疏
闽建州后学沙门道霈合
仁王护国般若波罗蜜经观空品第二
言观空者，谓无相妙慧，照无相之境，内外并寂，缘观俱空，故言空观品也。又凡夫不识，外道妄取，二乘耽滞。今菩萨以般若正智，观空非空，超凡越圣，故言观空也。又凡夫著有，二乘着空，菩萨舍有而后观空也。又观是能观，空是所观，能所俱空，真佛知见。故下文云：见境见智，非圣见也。
此下六品，名为正说。大分为四：前之三品明内护，护国一品明外护，散华品明报恩供养，受持品明弘经相貌。初文更二：初、略开，二、护，次、问答广释。今初。
尔时，佛告大众：知十六大国王意欲问护国土因缘，吾今先为诸菩萨说护佛果因缘、护十地行因缘。谛听！谛听！善思念之，如法修行。时，波斯匿王言：善！大事因缘故。即散百亿种色华，变成百亿宝帐，盖诸大众。
文四：一、知请意，二、略正开，三、劝发三慧，四、欢喜供养。今初。尔时佛告大众者，教所被机也。十六、大国王意欲问护国土因缘者，生下外护经文，与护国品为本也。吾今先为下，二、正略开二护，谓因果也。护佛果因缘，即生此品也。护十地行因缘，即生教化品。十地行者，谓护因也。问：王但请护国土因缘，佛何故先为说护佛因果耶？答：人情粗浅，妙理难知。王虽粗，情唯请一，而佛粗妙俱施。又若但为说护国，国土安乐，增长憍慢。今佛说出世因果，令其厌俗，乐入真也。又索少是弟子之礼，赐多是为师之法。又索少表不贪，施多表不悭。又索少施多，表慈导之志(云云)。谛听谛听下，三、劝发三慧。谛听令生闻慧，善思念之令生思慧，如法修行令生修慧(云云)。时波斯匿王下，四、欢喜供养。王言善者，信顺之辞也。大事因缘，为兹出世，显令众生开示悟入佛之知见。法华以佛知见为大事，涅槃以佛性为大事，维摩、思益以不思议为大事，华严以法界为大事。今此般若以成佛因果为大事，名字虽别，其义一也。故智论：佛说般若，无央数众生当续佛种，是为大事。又大品云：须菩提白佛言：世尊！般若为大事故起。龙树释云：能破众生诸大烦恼，能与诸佛无上大法，名为大事。散华表行因，成帐表得果，盖众表慈悲度物，荫育群生(云云)。
第二、问答广释，文二：先问，次答。今初。
尔时，大王复起作礼，白佛言：世尊，一切菩萨云何护佛果？云何护十地行因缘？
先修敬，二、正发问。问中有二：一、问护果，二、问护因。
次答文大为三：一明自利行(即此品答前问)，二明利他行(教化品答二问)，三明二护所依(二谛品)。就答初问文二：初正释观空，二时众得益。初文二：初正释，后总结。释中二：初标宗正释，后问答重释。初文二：一正释，二结行。初又二：一所化境，二能化智。今初。
佛言：菩萨化四生。
天及地狱是化生，鬼有胎、化二生，畜生则鸟及龙是四生，人中亦四。尔时，人胎生，毗舍佉子从三十二卵生，大山、小山比丘从鹤卵生，庵罗波离淫女从湿生，劫初人皆化生也(云云)。
二、明能化之智。文三：初、约法，二、解释，三、结成。今初。
不观色如、受想行识如、众生我人常乐我净如、知见寿者如、菩萨如、六度四摄一切行如、二谛如。
约五法：一、五阴，二、众生，三、佛果，四、菩萨，五、真妄。五阴是所依，众生是能依。佛是果，菩萨是因。五阴众生是妄，佛菩萨是真也。今初，五阴是有，如是空。若见色见如，不免断常。如则是断，色则是常。若观色灭方如，此三藏见。若体色即如，此通见。若如即色，此别见。若知一切法性真实空，无生灭，同真际，等法性，无二无别，此圆见。今言不观色如等，是圆见也。众生我人如者，五阴众共生，名众生。我者，计内五阴为假，名人也。常乐我净如者，前五阴众生是颠倒法，非常乐我净。今佛果得非颠倒法，是常乐我净。随尽烦恼有殊，而性常无异。其犹冰水，故云如也。知见寿者下，明菩萨有三：一、位，二、人，三、行。位者，十信名知，十解十行名见，向至地名寿者。虽有三别，而一如也。菩萨如者，二、明人如。六度下，三、明行如。问：净名云：一切众生皆如也，一切法亦如也，众圣贤亦如也，至于弥勒亦如也。与今何异？答：彼是真空，此是妙有。问：真空妙有云何？答：动即寂，真空也。寂即动，妙有也。真空故非常，妙有故非断。真空不住生死，妙有不住涅槃。妙有故能起大悲，真空故能生大慈。问：净名云：一切皆如。此云：不观色如。何耶？答：若偏观一切皆如，还是断。若不观如，还是常。净名云：如令离常见。此云：不观令离断见。二见既离，中道自明矣(云云)。二、谛如者，明真妄也。世谛是妄，出世是真也。
二、解释
是故一切法性真实空，不来不去、无生无灭，同真际、等法性，无二无别如虚空。
文三：一、释，二、会通，三、举况。今初。一切法性是真有，真实空是真空。真空故不来，真有故不去。不去则无灭，不来则无生。无灭无生，孰凡孰圣？既无圣凡，谁论观与不观也？同真际下，二、会通。真际还是真空，法性还是妙有，一色一香悉皆如是，故云同等也。如虚空者，三、举况。空中岂有五阴众生、菩萨诸佛、世谛真谛、生灭去来者乎？恐昧者不解，故举斯况(云云)。
三、结成。
是故阴、入、界无我、无所有相。
无我，是结阴、入、界、众生等如；无所有相，是结佛、菩萨及知见、寿者等如也。
第二，结行。
是为菩萨行化十地般若波罗蜜。
金刚云：一切贤圣，皆以无为法而有差别。即同此文也(云云)。
二、问答重释，文二：初、明三般若教，二、明依教发观。今初，三般若即为三别：初、明实相般若，又二：先问，后答。今初，
白佛言：若诸法尔者，菩萨护化众生，为化众生耶？
上云不观色，如今问意者，若云是为菩萨行化十地，令诸法皆空者，菩萨为化何等众生耶？
二、答，文二：一、明真则无化，二、明俗则有化。今初。
大王，法性，色、受、想、行、识、常、乐、我、净，不住色，不住非色，不住非非色，乃至受、想、行、识亦不住非非住。何以故？非色如，非非色如。
文四：一、境，二、观，三、徴，四、释。今初，五阴是地前菩萨境，常、乐、我、净是地上菩萨境(云云)。不住色下，二、明观。有人言：不住色者，遮住色；不住非色，遮住空；不住非非色，双遮住空、住有。又不住色，遮住色阴；不住非色，遮住四阴；不住非非色，双遮住五阴。又不住色，遮住色法；不住非色，遮住心法；不住非非色，遮住非色非心法。又不住色，不住有；不住非色，不住空；不住非非色，不住空。空故，净名云：空病亦空。今解者，具足应云：不住色，不住非色，不住亦色亦非色，不住非色非非色。此中略第三句及四句非色两字也。以色即空，故不住色；以空即色，故不住非色；以色空无二而二，故不住亦色亦非色；以色空二而无二，故不住非色非非色。次例四阴非非住。上言不住，今言非不住，只以不住为住，住无所住。金刚亦云：应无所住而生其心也。何以故者，三、徴。意云：何故言住，又言不住也。非色如下，四、释。非色如故，不可定言住色；非非色如故，不可定言住非色也。
二、明俗则有化
世谛故、三假故名见，众生一切法性实故，乃至诸佛、三乘、七贤、八圣亦名见，六十二见亦名见。大王，若以名名见一切法，乃至诸佛、三乘、四生者，非非见一切法也。
文四：初、明二缘故见有众生可化，二、结成上无众生义，三、明邪正二见俱是见，四、结成正见。今初。言世谛者，谛有三种：一、色谛，二、心谛，三、空谛也。三假者，谓法假、受假、名假也。此中三假，非成实中所明，以无三藏故也。名见众生者，以世谛及三假故，有众生可化也。一切法性实故者，二、结成上真谛无众生义。一切众生即涅槃相，不复更灭，故云实也。乃至诸佛下，三、明邪正二见俱是见。三乘，声闻、缘觉、菩萨也。七贤，谓七方便也。八圣，谓四果、四向也。六十二见，释者不同。且依大论，于五阴上皆作四句。于色阴云：过去色神及世间常是事实，余妄语、无常等三句亦然，余阴亦如是，成二十。现在有边、无边等，历五阴上，有二十。死后如去、不如去等，亦有二十，成六十。是神与身一，神与身异，成六十二见(云云)。大王！若以名名见下，四、结成正见。若知诸法但有假名，名之为见，非同世人见一切法也(云云)。
第二、明观照般若，文二：先问，后答。今初。
白佛言：般若波罗蜜有法非非法，摩诃衍云何照？
问意云：有法既非是大乘，云何照此从上非非见一切法文，而生此难也？
后答，文二：先略，后广。今初。
大王，摩诃衍见非非法。
答意云：大乘见者，见法非法，以色等法空故也。
二、广答，文二：初、正广释，二、明能观之智双照空有。初文二：先明法空、性空，次历法明空。今初。
法若非非法，是名非非法空。法性空。
法若非非法，是名法空也。法性空者，性本若不空，不可令其得空，以性本自空故，诸法皆空也。
二、历法明空，文二：先正明，后释成空义。今初。
色、受、想、行、识空，十二入、十八界空，六大法空，四谛、十二缘空。
约六门明空。大论云：五阴空，是果报空；十二入空，是受用空；十八界空，是性别空。以所病不同，说斯三种。为疑心数者，说于五阴；为疑色者，说十二入；为疑色心等者，说十八界。六大名遍到空。阿含云：六王诤大地，云我能载，水云能漂润，火云能烧照，风云能生动，空云能容受。识云：若无我者，色则败坏。五虽大而识为主，故云四大围空，识居其中也。四谛是境空，因缘是义空(云云)。
二、释成空义，文二：初就识阴，次例四阴及诸法。今初。
是法即生、即住、即灭，即有、即空；刹那、刹那亦如是，法生、法住、法灭。何以故？九十刹那为一念，一念中一刹那经九百生灭。
文四：一、标宗，二、类释，三、徴诘，四、释通。今初。以色法中有五义故空。即生即住即灭者，诸小乘师，或云生前住次灭后，或云生住同时，皆不免难。何者？若云生前住次灭后，则生时无住，以生前故。若无住者，云何有生？以先无住，住于此生，生不得住，则无生也。若住前无生，则亦无住，以无因故。若生前有住，则生住同时。若生灭已，方有住者，住非生有。此计异之过也。若生住同时，则因果一体，生死同相。此计一之失。今云即生即住即灭者，不同二说。以诸法体，念念迁流，无有暂止，亦是生时即住时灭时。如疾炎过锋，奔缘经刃，不已则来，无暂住时。故净名云：汝今即时亦生亦老亦灭也。即有即空者，色性自空，非色坏故空也。刹那刹那下，二、类释。明念念皆空，同上五也。刹那者，极短时也。何以故者，三、徴诘意云：生灭相违，云何言即生即住即灭等(云云)。九十刹那下，四，释通。以九十小刹那为一大念，一念中一刹那复有九百生灭，是故生时即有住灭也。又九十刹那为一念，一念中一刹那经九百生灭，一念有九十刹那，合有八万一千生灭。以生灭摄刹那，刹那摄一念，如是心法不可得。此明心空。以四大分诸根，诸根不可得；以四微分四大，四大不可得；以粗微分四微，四微不可得；以极微分粗微，粗微不可得。推色至于极微，穷心尽于生灭。色尽心穷，豁然无住。无住之住，不可名之强，是为空，即护三藏佛果也。若见色色空，见心心空，无得无住，此护通佛果也。若见色心二法，而一而异，广大如法界，究竟若虚空，函盖相称，此护别佛果也。若见色心二法，本来空寂，不动不住，不生不灭，此护圆佛果也(云云)。
第二，例释四阴及诸法。
乃至色一切法亦如是。
谓类释四阴及诸法，亦即生即灭，即有即空也。
第二、明能观之智双照空有。文二：先明观照，次明得失。初更二：一、照空，二、照有。初则无相，后是有相。无相者，非但无所照，亦无能照。照无所照也，大品经中名为真实般若。有相则接别凡圣无量教门，大品经中名相似般若也。照空文中更为二别。
初、明照相，以般若智中无毫厘实法故，照一切法空；二、明空之分齐。今初。
以般若波罗蜜空故，不见缘，不见谛，乃至一切法空。
不见缘者，十二因缘空。不见谛者，四谛法空。乃至一切法空者，六大法等空也(云云)。言不见者，观诸法空，故言不见。非谓不照，名为不见。故经云：非见及见，名一切真实法也(云云)。
二、明空之分齐
内空、外空、内外空、有为空、无为空、无始空、性空、第一义空、般若波罗蜜空、因空、佛果空、空空故空。
分齐有十二种，大论有十八。空论问云：若少则应一空，若多则应无量，何乃十八？龙树答云：若略则事不周，广则事繁难悟。如服药，少则病不差，多则更增疾。今说空亦如是，少说则不能破邪见，多说则近滋广。此经随时治病，不多不少，唯十二也。内空者，谓内六入无神我。外空者，外六尘无我所。内外空者，根尘合观，无我我所。有为空者，色心和合，生阴界入等，皆无所有。无为空者，虚空数灭非数灭空也。无始空者，外道以冥初为始，破此见故，名无始空。性空者，诸法本无，惑者计有，乃至执言如来性等，决定是有。为破此见，故言性空。故经云：眼空无我无我所，何以故？性自尔故。乃至意亦如是。又华严云：观眼无生无自性，识空寂灭无所有也。第一义空者，本空世谛，世谛不有，此亦是空。般若波罗蜜空者，大经云：大空者，是般若空。大论云：十方俱空，名大空也。因空者，六度等空。果空者，菩提涅槃空。空空者，大论云：以诸空破内外等法，复以此空破诸空，是名空空。又以空破有，有者云空。若执空为是，须以此空空破也。
二、照有。
但法集故有，受集故有，名集故有，因集故有，果集故有，十行故有，佛果故有，乃至六道一切有。
文三：初、三假门明有，如上说。因集故有下，二、四谛门明有。因集是生死因，即集谛。果集是生死果，即苦谛。十行即道谛，从十信心乃至十地，各有十种行门也。佛果是涅槃，即灭谛也。乃至六道一切有者，三、约六道二十五有等明有(云云)。
第二、明得失。文二：初、明邪观(是失也)，二、明正观(是得也)。今初：
善男子，若菩萨见法、众生、我、人、知见者，斯人行世间，不异于世间。
若菩萨发心行学般若，见有法、有众生、我、人、知见者，世间凡夫无异也。
二、明正观二：一、明行，二、明位。今初。
于诸法而不动、不到、不灭，无相、无无相，一切法亦如也，诸佛、法、僧亦如也。
言不动者，即色是空，非析色也。不到者，大品云：平等之法，一切圣人所不能到。须菩提白佛言：乃可余圣不到，佛何故不到？佛言：乃至佛亦不到。何以故？佛即平等，平等即佛，佛与平等无二，故不到也。不灭者，空即是色也。无相者，色空，空色皆无相也。无无相者，无相亦无也。下例诸法(云云)。
二、明位。
是即初地一念心具足八万四千般若波罗蜜，即载名摩诃衍，即灭为金刚，亦名定，亦名一切行，如光赞般若波罗蜜中说。
文二：初、明正观，后、示说处。初文三：一、位，二、名，三、用。今初也。言一念者，谓从第十回向，以般若慧一念之中即有初地，是时具足八万四千度也。依贤劫经，始从光耀度，终至分布舍利度，合有三百五十功德门。一一各修六度，即二千一百。复将二千一百对十法，谓四大、六衰。又对十善，一一皆有二千一百，即二万一千。又将二万一千对四众生，多贪、多嗔、多痴、三毒等分，各有二万一千，合之即有八万四千也(云云)。即载名下，二、就名明正观。有本云：即能运名摩诃衍。载、运义同也。约体则是般若，约用即是大乘。即灭为金刚下，三、约用。能灭烦恼，如金刚破物，谓第十地末后一念也。能离散乱故名定，此中一行具无量门也。如光赞下，二、示说处也。
第三，赞文字般若。文五：一、名多佛共说，二、举喻，三、格量，四、举况，五、明信解相。今初。
大王，是经名味句，百佛、千佛、百千万佛说名味句。
论云：一字曰字，二字曰名。二字不合，不得为名；若合说者，始得为名。四字等名句，句下所诠名味。
二、举喻。
于恒河沙三千大千国土中，成无量七宝，施三千大千国土中众生，皆得七贤四果。
百亿须弥、百亿日月、铁围大海等，是一大千界，如河中沙，一沙是一世界，满中七宝，以施众生，及得四果也。此中有财、法二施意，但文似隐也(云云)。
三、格量
不如于此经，中起一念信。
无漏之心，起一念信，胜前二施。
四、举况
何况解一句者。
信但不谤，解能利他，则信浅解深，此约钝根说。若如法华云汝舍利弗尚于此经以信得入者，此乃即信是解，约利根说也。
五、明信解相。
句非句，非非句故。般若非句，句非般若，般若亦非菩萨。何以故？十地、三十生空故。始生、住生、终生不可得地，地中三生空故。亦非萨婆若，非摩诃衍空故。
文三：一、明文空，二、明文义俱空，三、明人法俱空。今初也。句是有，非句是无，非非句是非有非无，非有非前有句，非无非前无句。又句即文字也，非句即文字之性离也，非非句非前文字及性离之见也(云云)。般若非句，句非般若者，二、明文义俱空。般若非句是义空，句非般若是文空，以即文非般若，即般若非文，离文无般若，离般若无文，文中无般若，般若中无文，如是互求不可得故，即自空也。又文及般若，自他共离，求不可得，故空也。般若亦非菩萨下，三、明人法俱空。文中亦合明人空，但文略故也。自为二别：一、约因位辨法空，二、约果位辨法空。初文三。今初，标也。般若是法，菩萨是人，般若中求菩萨不可得，即是法空。何以故者，二、徴也。十地下，三、释。若约通教，即三乘共行十地说始住终；若约别教，即菩萨十地明始住终也。亦非萨婆若下，第二、约果辨法空。梵云萨婆若，此翻一切种智，一切种智即佛果也，佛果亦空，故云亦非萨婆若也。摩诃衍是乘，能乘人既空，所乘之法亦空也(云云)。初、明三般若教竟。
第二、依教发观。文二：初、明邪观，二、正观。今初。
大王，若菩萨见境、见智、见说、见受者，非圣见也；倒想见法，凡夫人也。
见境者，见实相般若也。见智者，见观照般若也。见说、见受，见文字般若也。如是执见，是凡夫颠倒妄想，非圣见也。又见境谓见尘，见智谓见识，见说、见受谓见人，妄执宛然，非圣见也。
第二、明正观。文二：初、约染净因果以明空相，二、约无听说以辨空相。初文二：初、明生死空，后、辨佛果空。前更二：初、正明生死空，后、释空所由。今初。
见三界者，众生果报之名也。六识起无量欲无穷，名为欲界藏空；或色所起业果，名为色界藏空；或心所起业果，名无色界藏空。三界空，三界根本无明藏亦空。三地九生灭，前三界中余无明习果报空。
文二：一、明正使空，二、明习气空。初文二：一、明分段生死，后、明变易生死。初更三。今初，明果空也。三界是器世间，众生是假名世间，果报是五阴世间，谓三界依正也。六识起下，二、明业空。以六识取六尘，起诸烦恼，贪着五欲，展转无量，蕴集含藏，名之为藏。无自性故，名之为空(云云)。三界空下，三、明烦恼空。三界之木，一念痴心，闇于前境，名曰无明。有此无明，即生三界。无明如地，能生万物，故名本也。三地九生下，二、明变易生死空。有人言：三地者：一、见地，从十回向至三地；二、修地，从四地至七地；三、究竟地，从八地至十地。此别接通意也。九生灭者，前三地中，各有始、住、终，云九生灭也。又变易生死，三界中各有三种意生身，三界名三地，各有三种意生身，生灭名九生灭也。从初地至五地，名三昧乐意生身；六、七二地，名觉法自性意生身；八地已上，名无作行意生身。此通别教意生也。余无明习者，上明五住正使，此第二，明习气空也。
二、释空所由
金刚菩萨藏，得理尽三昧故，惑果生灭空，有果空，因空故空。
由此菩萨得理尽三昧故，一种生死烦恼业等皆空。所言惑者，谓迷妄之心，造生死业，不达心源，名之为惑，即是烦恼。果者即正报，果有生灭，故得名空。有果空者，即三界依报空故。又果空者，谓变易生死空。因空者，谓三界业烦恼等空也。理尽三昧者，谓菩萨得此三昧，达理尽源，极无明本，故名理尽三昧也(云云)。
二、明佛果空。
萨婆若亦空，灭果空，或前已空故，佛得三无为果：智缘灭、非智缘灭，虚空、萨婆若果空也。
文三。今初，明智断空。萨婆若亦空者，是智空。灭果空者，是断空。或前已空者，是正因佛性空。佛性本自空，非推之使空，故言或前已空也。佛得三无为下，二、明无为空。智缘灭者，观心。佛正观心灭于烦恼，名智缘灭。非智缘灭者，谓正因佛性，性本自净，无烦恼垢，不劳观行而灭惑也。虚空者，无色现处是也。萨婆若下，三、结果空也(云云)。
第二、约无听说以明空相。
善男子，若有修习听说，无听无说如虚空，法同法性，听同、说同，一切法皆如也。
文中法、喻、合可见。听说如虚空者，大品云：听如幻人听，说如幻人说，故无听说。净名云：夫法说者，无说无示；其听法者，无闻无得。法同法性者，净名云：法同法性，入诸法故。以此例诸，故皆如也。
第二总结
大王，菩萨修护佛果为若此，护般若波罗蜜者为护萨婆若，十力、十八不共法、五眼、五分法身、四无量心、一切功德果为若此。
先结能护体也；护般若下，二、结能护用(云云)。
第二，明时众得益。
佛说法时，无量人众皆得法眼、净性地、信地，有百千人皆得大空菩萨大行。
文二：先时，次益。法眼净者，谓初地已上见中法，非小乘中法眼也。性地者，谓三乘共行十地，略九举一也。信地者，即四不坏信，十信菩萨是也。大空大行，即别教初地，圆教初住已上，皆名大空大行也(云云)。问：佛说般若，何故得益不同？答：法华经云：一地所生，一雨所润，根茎大小，差别自殊，如其种性，各得生长。今说般若，亦复如是，虽说一法，得益自差也。
仁王护国般若波罗蜜经菩萨教化品第三
初三品明内护中，今当第二释护十地行，即是明利他答第二问也。言教化品者，菩萨以利物为德，教诸众生离一切恶，化诸众生修一切善。又佛将此法教化众生得成菩萨，故云教化品。又以此法化诸国王，令识般若故也(云云)。
品文二：一、发问，二、佛答。今初。
白佛言：世尊，护十地行菩萨，云何行可行？云何行化众生？一、以何相众生可化？
文有二意：一揲前品中护十地行菩萨，即能护人也。次云何行可行等者，正是问辞。一问菩萨自利行法，二问利他行，三问所化众生之相(云云)。又初问自利依何修行，故以五忍答之。次问利他依何位行，故以十地行答之。后问何相众生可化，故以幻身见幻化众生而教化之。又此经说通自他，而就他说为正，故文多利他行，故译者亦以教化标目。
二、佛答，文二：初答前二问，次答第三问。前文三：初正答二问，次月光偈赞，后如来述成。初文更二：一、正答前问兼利他，二、正答后问兼自利。前文更三：初略答，二广答，后总结。今初。
佛言：大王，五忍是菩萨法，伏忍上中下、信忍上中下、顺忍上中下、无生忍上中下、寂灭忍上下，名为诸佛菩萨修般若波罗蜜。
复为三：初、标数，二、列名，三、总结。今初也。准下，结。诸佛菩萨本所修行，今随问而答，故但云是菩萨法耳。二、伏忍下，列名也。地前三贤，未得无漏，未能证，但能伏，不能断，故为伏忍智也。以有智故，能伏烦恼。初地、二地、三地得无漏信，名信忍；四、五、六地趣向无生，名顺忍；七、八、九地诸念不生，名无生忍；十、十一、二地得菩萨果，名寂灭忍。以初地得无漏信，此别教意也；七地得无生忍，即别接通意也。然此五忍，诸经不同。若依本业缨络云：六性：一、习种性，二、性种性，三、道种性，四、圣种性，五、等觉性，六、妙觉性。即是十住、十行、十回向、十地、等觉、妙觉也，亦名四十二贤圣(云云)。名为诸佛下，三、总结也。
第二，广释五忍，即为五别。初伏忍中，三贤不同，即为三别。先释十住。
善男子，初发相信，恒河沙众生修行伏忍，于三宝中生习种性十心：信心、精进心、念心、慧心、定心、施心、戒心、护心、愿心、回向心。是为菩萨能少分化众生已，超过二乘一切善地，一切诸佛菩萨长养十心为圣胎也。
文五：一、明方便，二、明入位，三、显力用，四、释超过，五、成圣因。今初。言发想信者，十信之中未入十住，不见道理，但能想信。想信若成，即入十住。言恒沙者，发心者多也。如大经云：如庵罗树，华多果少；如大鱼母胎，子虽无量，成就者少。此言众生欲求宝渚，至于中路，咸悉退还也。于三宝中下，二、明入位。于三宝田中生此十心也。善顺故信(不退名进，不忘名念)，决断名慧，不动名定，能舍名施，防护名戒，不失名护，上求曰愿，至菩提名回向。是为菩萨下，三、明力用。以十住菩萨作铜轮王，王南西二方，名少分化众生也。已超过二乘下，四、释超过。此圆教大乘，十信则与二乘齐，十住则断无明，过二乘地也(云云)。言一切善者，十信名善。故下经云：十善菩萨发大心，长别三界苦轮海。言超过二乘，即声闻、缘觉；一切善地，即十信菩萨也。一切诸佛下，五、成圣因。十心是因，诸佛菩萨是缘，因缘和合，故成圣胎也。即以中道一心三观为种子，断一品无明，即能见佛性，故成圣胎也。
第二，明十行。
次第起干慧性，种种行十心，所谓四意止：身、受、心、法，不净、苦、无常、无我也。三意止：三善根，慈、施、慧也。三意止：所谓三世，过去因忍、现在因果忍、未来果忍也。是菩萨亦能化一切众生，已能过我、人、知见、众生等想，及外道倒想所不能坏。
有本云：复次，善男子，今且依次第解也。文四：一、明位，二、辨体，三、明化他，四、释离患。今初，明位，即三忍中第二忍也。前下伏忍即是闻慧，今中伏忍即是思慧。言干慧者，无定水也，故云是思慧耳。经千字者，非缨络中有六性，亦名六慧。言六性者，即习种、性种、道种、圣种、等觉、妙觉等也。言六慧者，谓闻、思、修、无相照、寂寂照等也。习已成性，名种性。有十心者，总标其数也。所谓四意止下，二、辨体。文三。今初，明四念处。意止者，谓以智慧令心止住，意即心王也。身、受、心、法者，明所观之境也。苦、无常等，明能观之体也。观身不净，能除净倒；观受是苦，能除乐倒；观心无常，能灭常倒；观法无我，能除我倒也。三意止下，二、明三善根。以慈故无瞋，施故无贪，慧故无痴也。三意止下，三、明三世忍。心缘过去无明及行，名因忍；现在五果及现在三因，名因果忍；未来两果，名为果忍。又于一切法皆有此三，如种子但因，如菰瓠亦因亦果。能作果等是因，结实成种是果，种等但果非因。此约一时三世论也。是菩萨亦能下，三、明化他也。已能过下，四、明离患。文中，先明离内患，即我、人、知、见等也。及外道下，次、明离外患也。
第三，明十回向。
复有十道种性地，所谓观色、识、想、受、行，得戒忍、知见忍、定忍、慧忍、解脱忍；观三界因果，空忍、无愿忍、无相忍；观二谛虚实，一切法无常名无常忍，一切法空得无生忍。是菩萨十坚心作转轮王，亦能化四天下，生一切众生善根。
有本云：复次，善男子！修行上伏忍，进入平等道，名为道种性。地文有四。今初，标位也。谓欲入初地，能与圣道为因性故，名道种性。所谓观色下，二、出体。文三。初、明五忍中，初、列五阴是所观法；得戒下，是能观智。由观色阴，便得戒忍，以作、无作戒皆色阴也。准此经文，作、无作戒皆是色摄。观识阴故，得知见忍，以了别识与知见文类相似也。观想阴，得定忍，以从倒想能入于定，如无色界天，由想故成。观受阴，得慧忍，以依受故，立四禅天，由于禅故，能发智慧。观行阴，得解脱忍，以行无常故，得解脱忍。问：何故色下而说识？答：四阴皆心为主，由识分别于色，由色故，识方能行相生义，便如此说(云云)。观三界下，二、明三忍。以观三界苦果空故，得空忍；观三界因空故，得无愿忍，以烦恼业为集谛故也；观三界因果空故，得无相忍，证因果空，成无相观也。二谛虚实下，三、明二忍。以观俗谛是有为法，得无常忍；观真谛是无为法故，得无生忍。无常忍即小乘藏教，无生忍即大乘通教也。出体竟。是菩萨十坚心下，三、明摄化。以道种性菩萨作金轮王，化四天下也。又十坚心者，即结上五、三二忍，成十坚也。生一切众生善根者，四、明胜用也。伏忍三品竟(云云)。
第二，明信忍。
又信忍菩萨，所谓善达明中行者，断三界色烦恼缚，能化百佛、千佛、万佛国中，现百身、千身、万身神通无量功德，常以十五心为首：四摄法、四无量心、四弘愿、三解脱门。是菩萨从善地至于萨婆若，以此十五心为一切行根本种子。
文四。今初，标名配位。言信忍者，以无漏信三宝等，故名信。言善达明中行者，配位，如下经说。善觉，初地菩萨证人法二空，故名善觉也。达即离达，谓二地菩萨离破戒垢，达真俗理，故名离达。明即明慧，谓三地菩萨智慧光明照诸法故，故名明慧。五阴假人于中修行，名中行者。下经云：道行人，此道成人，名行人。断三界下，二、明离障。以色烦恼粗故，于此三地而断(云云)。能化百佛下，三、明摄化三等差别。配对三地，可解。问：信有几种？答：略有三种：一、想信，轻毛菩萨十信是；二、久信，三贤菩萨是；三、证信，初、二、三地是也(云云)。常以十五心下，四、明发行种子。四摄者，布施、爱语、利益、同事。四无量者，慈、悲、喜、舍。四弘誓颐者，璎络经云：愿一切众生度苦、断集、证灭、修道，名四愿也。乃至成佛，从于初地，用此十五心为根本(云云)。
第三，明顺忍。
又顺忍菩萨，所谓见胜现法，能断三界心等烦恼缚故，现一身于十方佛国中，无量不可说神通化众生。
文三。今初。标名位。顺无生忍观而未正得，故名顺忍。见胜现法者，即是位也。见谓顺忍。下品见理，道品分明，即第四炎地。胜即中品第五难胜地。难胜有二义：一、教化众生；二、不从烦恼于二事得胜，名难胜地。现法即第六现前地，因缘观解现前故也。能断三界心等烦恼缚者，二、明除障。前断色烦恼，此断心烦恼；又前断见惑，此断思惑，故言心也。故现一身下，三、明摄化。前信忍明化身，故云现百身、千身、万身；今顺忍明实身，故云现一身于十方佛土化众生也。问：云何一身现于多土？答：不思议力神通变化令众见也。
第四，明无生忍。
又无生忍菩萨，所谓远不动观慧，亦断三界心色等习烦恼故，现不可说不可说功德神通。
文三。今初，标名位。谓以自、他、共无因，求色、心二法不可得，于此得智，名无生忍。所谓远、不动、观慧者，此配位也。远即第七远行地，能至有功用心后边故。不动即第八不动地，有相烦恼不能动故。观慧即第九善慧地，四无碍解化众生故。亦能断三界心、色等烦恼习者，二、明除障。前各断二重，今双断正习也。故现不可说下，三、明摄化分齐(云云)。
第五，辨寂灭忍。文四：初、标名位，二、辨除障，三、约谛辨异，四、摄化分齐。今初。
复次，寂灭忍，佛与菩萨同用此忍入金刚三昧，下忍中行名为菩萨，上忍中行名为萨婆若。
文三：一、标名者，前之四忍，未尽法源；今之一忍，寂诸心色，灭于想习，名寂灭忍(云云)。佛与菩萨下，二、明证用。金刚是喻，三昧是定。有以烦恼如金刚，以其坚靳，不可即断，非佛智力，无能断者。如经中龟甲、羊角所能破者，是此义也。有以智慧如金刚，能破烦恼，不为彼损。亦大经中言金刚宝瓶，无嘶破声，是其义也。今佛与十地菩萨，同用寂灭忍，入金刚三昧也(云云)。下忍中行下，三、配位。下忍即法云，上忍即佛也。萨婆若，此云一切智。又无碍道因位摄，故名下忍；解脱道果摄，故名上忍。又法云与佛，同入金刚三昧，前心名菩萨，后心名佛，无有中间，故但上下。前之四忍，但是因位，故有三品。问：诸经有等觉，何故此中不立？答：若依余经，即合有三品：下品十地，中品等觉，上品妙觉。今般若附通，不同别教，故但论法云，即及佛地。故大品云：十地菩萨，当知如佛。如者，未是义。大经亦云：十地菩萨，见性未了。此皆通教意也(云云)。
第二，辨除障。
共观第一义谛，断三界心习，无明尽相为金刚，尽相、无相为萨婆若。
文三：初、明所观之境。同观真谛，而明昧不同。如大经云：如十地菩萨闻见佛性，诸佛如来眼见佛性。又十地菩萨名有上士，佛名无上士。又菩萨如十四夜月，佛如十五夜月等(云云)。断三界心习者，二、正辨除障。前无生忍中，双断心色粗习。今此忍中，永断心法细习也。无明尽相下，三、明二道差别之相。无明尽相为金刚者，此无碍道也。言尽相者，未尽之义。如烟是火相，而未是火。金刚喻定，是尽无明之相，而无明未尽。问：若无明未尽，应是烦恼，何故前文佛与菩萨同入此定？答：无明之性，即是于明。如灯生时，即同灭时。只以一念无明，心变为明。微明即菩萨，大明即佛也。尽相无相为萨婆若者，此解脱道。前金刚下定，但尽色心粗细之相，不得名一切智。今佛地非但尽相，亦尽无相，故得名一切智。可谓缘观双冥，境智俱寂也。
第三，约谛辨异。
超度世谛、第一义谛之外，为第十一地萨云若。觉非有非无，湛然清净，常住不变，同真际，等法性。
三贤多住世谛，十地多住真谛。真谛即无，世谛即有。超世谛故非有，超真谛故非无。非有非无即萨云若。问：萨婆若、萨云若有何差别？答：有二说：一云同，二云异。同者彼此无殊，异者萨婆若是一切智，萨云若一切种智。今谓说五忍文，寂灭忍中既唯分二品，不应更有萨婆若、萨云若之别。复说即有密明等觉之义，即于寂灭忍中有上中下。下即十地，中一切智，上一切种智。若依经超度二谛外，为第十一地。萨云若者，即依前释(云云)。
第四、明摄化分齐，文二：初、略，二、广。今初。
无缘大悲教化一切众生，乘萨婆若乘来化三界。
一切众生在于三界，佛以大悲而济拔之。法华云：诸子游戏，来入此宅。长行即云：长者惊入火宅。净名云：菩萨病者，从大悲起。皆此意也。大悲是能化心，众生是所化境，萨婆若是能化体。大悲有三：一、众生缘悲，外道亦有；二、法缘悲，二乘亦有；三、无缘悲，唯佛独有。
第二，依宗广释。
善男子，一切众生烦恼不出三界藏，一切众生果报二十二根不出三界，诸佛应化法身亦不出三界。三界外无众生，佛何所化？是故我言三界外别有一众生界藏者，外道大有经中说，非七佛之所说。大王，我常说一切众生断三界烦恼果报尽者名为佛，自性清净名觉萨云若性。
文三：初、约正理。三界者，欲、色、无色等三也。藏者，能含六道四生也。果者，分段报果也。报者，苦、乐等报也。二十二根者，眼等六根，苦、乐、忧、喜、舍五，成十一根；男、女、命三，信、进、念、定、慧等五，成十九根；未知根、欲知根、知已根，成二十二根。二十一根不出分段三界，知已根不出变易三界。诸佛三身亦不出三界者，以法身即应化也。大经云：今我此身，即是法身。法华云：常在灵鹫山，及余诸住处。普贤观云：释迦牟尼名毗卢遮那，遍一切处。华严云：亦名释迦，亦名舍那等。既知三身即一身，亦须知界外即界内也。三、界外无众生下，二、明听说。说云界外有众生可化者，此外道说，非佛说也。问：界外实无众生耶？答：圣教不同，有无异说。此经则云界外无众生，余经则有。法华云：余国作佛，三百由旬外，权置化城。净名云：上方界分度，如四十二恒佛土，有佛名香积。若界外无人，岂容三界内上方更有尔许佛土耶？故知亦有。问：此经云无，余经云有，如何会通？答：此经云无，无分段众生；余经云有，有变易众生。故大论云：声闻生界外白银世界，无烦恼名。只约无烦恼，即云无众生，而声闻无明未断，岂实无耶？此文正是通教意，偏论界内烦恼众生也。卫世师外道说有六谛，大有经是其一谛。彼经说云：此三界外别有世界。若言三界外别有众生，同彼外道说也。实理而论，若言界外有众生，即同外道；若言无，即同二乘。诸佛菩萨见者，即不有不无；不有不无，即非如非异；非如非异，即不如三界见于三界。如斯等事，法华中佛方显了说也。大王！我常下，第三、引昔证今。我昔常说断三界烦恼果报尽名为佛，岂于三界外别有众生耶？自性清净名萨云，若性者，即正因佛性。一切众生，佛及菩萨同共有此，岂于三界外而更别有众生可化也？
第三总结
众生本业，是诸佛菩萨本所修行，五忍中十四忍具足。
文二。初、总结五忍。众生本业即烦恼，诸佛菩萨未成道时亦有烦恼，由烦恼故修诸功德智慧，今得成佛。佛本烦恼与今众生无异，故名为本。五忍中十四忍具足者，二、结广略。略即五忍，广即十四，谓三贤是三十地，及佛地成十四也。上来答前问兼利他竟。
(神宝记云：疏以五忍与六种性合释，及所断惑相，文义交加，颇不易明。应先出异相，而后得以会之。所以异相者，据常所释，别教初地，证道同圆，已破无明，即能分身百界作佛。而此经所出十地，乃分为四，谓前三后一。以对十地，则前二犹是信顺二忍，后三始破无明。若然，则与初地证道同圆，分果垂迹，其异一也。又所断惑，信顺二忍，止断三界色心粗重烦恼，此与常途，有异二也。于此须知，教证二途，约证道论，固当如向同圆是也。今取教道为义，不妨十地殊品。故所破惑，义有进否，是应义立无生忍位，分上中下，如今文是也。以其根有利钝，利者于初三品即破无明，其次中三始破，又其次者后三方破。既许初破，不妨证与圆同。其次未断，犹居信顺，亦影略互显尔。至于后三，断位方定，犹下根受接，其位定故是也。而所破惑，虽分色心粗细之异，于其利者，即是无明，钝即见思，复何固必。况复悉檀被物，初无定法，说有殊途，毋以名相为惑。有志学者，所宜尽心。如其不然，置之可也。)
(○此经附通，故大师以通、别、圆三教释五忍。但于常途不同处，大师亦不会通，读者不胜艰涩。今记主会释之，文义周足，可谓有益于学者，故并录于此。)
第二、答后问兼自利，文二：先问，后答。今初。
白佛言：云何菩萨本业清净化众生？
标前问，是故更重申十地是菩萨本业。菩萨于生死菩提无染，名本业清净。以净法教化众生，不同凡夫二乘杂烦恼法化众生也。问，杂烦恼化众生有何失。答，自既有缚，岂能化他。凡夫则师既堕，弟亦随堕。二乘则谤佛败法，于诸众生而起怨心，岂成利益耶。
二、答文，先略，后广。今初。
佛言：从一地乃至后一地，自所行处及佛行处，一切知见故。
文三：初、明净业所依，谓从欢喜乃至法云。问：何故但说十地？答：地前三贤，贤而非圣，不名本业清净。妙觉一地，妙果已圆，故于因中举十地答。自所行下，简二行：一、自行处，即十地境；二、佛行处，谓妙觉地境。前十地但行自所行处，后金刚心通行二处。故下文云：得理尽三昧，同佛行处。又缨络云：佛子！菩萨尔时住大寂门，乃至过十地外，与佛同坐也。一切知见故者，三、释成清净。以佛五眼，方能见一切法；以佛三智，方能知一切法也。
第二，广答，文三：初标，次释，后结。今初。
本业者。
可解。
二、释(十地为十)今初，善觉地。
若菩萨住百佛国中，作阎浮四天王，修百法门、二谛平等心，化一切众生。
文五。今初，明土宽狭。言住百佛国者，国土有三：一、说法土，百亿日月化小乘；二、神通土，亿亿日月化中乘；三、智慧土，无量世界化菩萨。今言百佛国土者，说法土也。作阎浮提四天王者，二、配位。于四王中作南方增长天王，以阎浮提胜于余方，有佛出此处故。又次第作四天王，依十地经，初地菩萨作阎浮铁轮王，不言四天王。缨络云：修行一劫、二劫、三劫。十信善者，有三品：上品善铁轮王，化一天下；中品善粟散王；下品善人中王。十住铜轮王，十行银轮王，十向金轮王，初地已上琉璃轮王。十地经初地作铁轮王，此别教意也。缨络及此经十善作铁轮王，圆教意也。修百法门者，三、显法门也。即自利行，于十善中一一更明十善，故言百法门。二谛平等心者，四、释地中别行也。即俗即真，故言平等。化一切众生者，五、释地中通行也。地地皆用化生为行。已下九地文句，类此可解。
二、释离达地
若菩萨住千佛国中，作忉利天王，修千法门、十善道，化一切众生。
忉利天，此云三十三天也。地经云：二地作金光王缨络，与此经同。千法门者，于前十善中，一一各行百善也(云云)。
三、释发光地
若菩萨住十万佛国中，作焰天王，修十万法门、四禅定，化一切众生。
地经作忉利天王，缨络同此。
四、释炎慧地
若菩萨住百亿佛国中，作兜率天王，修百亿法门，行道品化一切众生。
地经作炎摩天王，缨络同此，作兜率天王道品，即三十七道品也。
五、释难胜地
若菩萨住千亿佛国中，作化乐天王，修千亿法门，二谛、四谛、八谛，化一切众生。
二谛者，真俗也。四谛者，苦集灭道也。八谛者，有作四，无作四也。又苦、空、无常、无我，及常、乐、我、净，为八也。地经作兜率天王，缨络同此，作化乐天王。
六、释现前地
若菩萨住十万亿佛国中，作他化天王，修十万亿法门、十二因缘智，化一切众生。
地经作化乐天王，缨络同此，作他化天王。
七、释远行地
若菩萨住百万亿佛国中，作初禅王，修百万亿法门，方便智、愿智化一切众生。
地经作他化天王，缨络经云：梵王常以二智化众生也。
八、释等观地
若菩萨住百万微尘数佛国中，作二禅梵王，修百万微尘数法门，双照方便神通智，化一切众生。
地经作梵天王，王一千界缨络，云梵师子。缨络光光，天王双照，真俗不相违，名为方便智。于入观中，能发神通，名神通智。
九、释善慧地
若菩萨住百万亿阿僧祇微尘数佛国中，作三禅大梵王，修百万亿阿僧祇微尘数法门、四无碍智，化一切众生。
地经作梵王，王二千界。缨络经作净天王。
十、释法云地
若菩萨住不可说不可说佛国中，作第四禅、大净天王、三界主，修不可说不可说法门，得理尽三昧，同佛行处，尽三界原，教化一切众生如佛境界。
地经作大自在天王，王三千界。缨络作大净居天王。大自在、大净居、大净天，皆同也。学行已满，名理尽三昧。唯有一行，是如来行，所谓大般涅槃。菩萨亦得名同佛行处。无明是三界之本，此惑已尽，即三界原尽也。
第三结
是故一切菩萨本业化行净。若十方诸如来亦修是业，登萨婆若果，作三界王，化一切无量众生。
文二：先、结菩萨业；若十方下，二、结如来业，又是答释妙觉地也。正答二问竟。
第二，月光偈赞。文三：一、时众供养，二、月光赞佛，三、大众得益。今初。
尔时，百万亿恒河沙大众各从座起，散无量不可思议华，烧无量不可思议香，供养释迦牟尼佛及无量大菩萨，合掌听波斯匿王说般若波罗蜜。
文二：初财供养；合掌下，次法供养(云云)。
二、月光正赞二：一、明赞处。
今于佛前，以偈叹曰：
偈者，竭也。摄义竭尽，故名为偈。四句为偈，句有三、四、五、七等差别。若梵天以三十二字为首，卢偈即以八字为句也(云云)。
二、正发言赞五十九行，大分为三：初、六行总颂上义，二、四十五行别颂十四忍，三、八行总结颂五忍。初又三：前三行叹别相三宝，次两行叹五忍，后一行叹一体三宝。今初。
世尊导师金刚体，心行寂灭转法轮，八辨洪音为众说，时众得道百万亿。时六天人出家道，成比丘众菩萨行，
文三。佛、法、僧差别也。众生及器二世间俱尊名世尊，引导匠成名导师。导师不同，有世间导师、出世导师。出世中有拙度、巧度、次第度、一心度等。金刚体，叹法身也。心行下两句，二、叹法宝。净名云：心静已度诸禅定。此中云寂灭。净名云：三转法轮于大千，其轮本来常清净。此中云心行寂灭转法轮。一句包之，义理不失。又初句叹佛身业，次句叹心业，次句叹口业。又佛五事具足：一、世尊威德具足，二、导师智慧具足，三、金刚体法身具足，四、心行寂灭解脱具足，五、转法轮化他具足(云云)。捷疾应机名辩。八音者，梵摩喻经云：一、最好声，二、易了声，三、调和声，四、柔软声，五、不误声，六、不女声，七、尊重声，八、深远声。洪者，大也。时众下，三、叹僧宝。文中总前大众天无出家法，今言出家者，约心说也。三乘共行十地，故云成比丘众、菩萨行也。又人身出家成比丘众，天心出家行菩萨行也。
二、别叹五忍
五忍功德妙法门，十四正士能谛了，三贤十圣忍中行，惟佛一人能尽源。
三贤十圣是因位，名忍中行。佛居果地，穷原尽理，名能尽源。又十四皆云正士者，即四十一地也。十地为十住行向及等觉，名为四成十四大士。圆教十四圣人，皆以一心三观，谛了诸法，名忍中行。毗卢遮那，众行休息，名能尽源(云云)。
三叹一体三宝
佛众法海三宝藏，无量功德摄在中，
佛是佛宝，众是僧宝，法是法宝，包含如海，蕴积如藏，故无量功德摄在其中也。
第二，别颂十四忍。文五：初、九行颂伏忍，二、十行颂信忍，三、八行颂顺忍，四、十行颂无生忍，五、八行颂寂灭忍。初文二：前两行颂伏忍方便(即十信也)，后七行颂伏忍功德(即三贤也)。初文二：先明离过，次明摄位。今初。
十善菩萨发大心，长别三界苦轮海，
古人云：十信菩萨，由发大心，求出三界，虽未能出，已能远离恶道等苦，故言长别。今则不然，若别教十信是外凡，未能暂离，岂能长别？若圆教十信，断三界惑，至十住初，即断界外无明等惑，以其但断三界四住，与罗汉齐，长别苦海，与二乘人，同生方便有余土。若罗汉支佛，于彼土遇余佛，为说法华经，即成菩萨，进断无明。若十信菩萨，纵未闻法华，亦能渐次自断无明，岂以不生恶道，便是长别苦海？问：此十信，与别教中，何位相似？答：夺而论之，别教地前，次第修证，十住修从假入空观，十行修从空入假观，十回向修中道正观。圆教十信，即能圆修三观，不可论同。与而言之，即别教十回向齐。问：与前二教，何位齐？答：夺而论之，藏通二教，巧拙虽异，但见于空，不见不空，未识中道。圆教十信，具修三观，与前二教，不可格量。与而为论，圆教十信藏通，佛与二乘，俱断见思，即与藏通等佛地齐也。所言大心者，谓誓愿大，度生大，说法大，慈悲喜舍大也。区分各别名界，三苦八苦八万四千名苦，回转不息如轮，沉浮出没如海(云云)。
二、明摄位。
中下品善粟散王，上品十善铁轮王，
修行十善，必具三心。中下二心，为粟散王，小王众多，犹如粟散。上品心行十善，为铁轮王，王阎浮提，其铁轮宝，广一俱卢舍(云云)。若缨络，上品铁轮，中品粟散，下品人王(云云)。
第二、颂伏忍上中下功德。文二：初两行别叹三品，为三轮王；次五行总叹三品。今初。
习种铜轮二天下，银轮三天性种性，道种坚德转轮王，七宝金光四天下。
十住菩萨习种性人，作铜轮王王二天下，其铜轮宝广二俱卢舍。十行菩萨性种性人，作银轮王王三天下，其银轮宝广三俱卢舍。十回向菩萨道种性人，作金轮王王四天下，其金轮宝广四俱卢舍。七宝者，女宝、珠宝、轮宝、主兵宝、主藏臣宝、象宝、马宝等也。
二、总叹三品，文二：初列三十心，次正叹功德。今初。
伏忍圣胎三十人，十信十止十坚心。
与十圣作胎，故名圣胎。三、十人，总标数。十住下，别列经作信字。有人云：信即十信，止则十住，坚则十行。此恐与经文义理相违。有人云：信即十住，止则十行，坚则十回向。此得义违文。今谓住、信相似，传写者谬，应作住字读之。
二、正叹功德
三世诸佛于中行，无不由此伏忍生，一切菩萨行本源，是故发心信心难。若得信心必不退，进入无生初地道，教化众生觉中行，是名菩萨初发心。
文四：初、叹伏忍能生。诸佛以伏忍为入道之初门、菩提之关键，谁人出不由户？故三世诸佛由此而生。一切菩萨下，二、叹伏忍能生。菩萨大海有本所谓众流，众流之本必有涓滴，菩萨之行本乎伏忍，伏忍成立由于信心，若能发信心入圆十住即断无明，无明盘礴非一心三观所不能断，能断之智从十信生，故佛叹云信心难也。若得信心下，三、明功能。若得圆信心必不退转，即得入于初地之道。此中经文包含两教，若约别教即从十信渐进不退登于欢喜，若是圆教十信心菩萨即不退转便登初住，圆教初住即别教初地，故华严及下经文亦以十住为十地也。必不退者，圆教十信必不退堕凡夫二乘及于三界。问：本业缨络说十住中第六住正观现前，值佛菩萨善知识所护，则出七住常不退转。七住以前名为退分，如佛初会有八万人退，如净目天子、法才王子、舍利弗等，欲入七住，值恶因缘，退落凡夫不善恶中，作大邪见。今此经中不言退者，何耶？答：人心如面，各各不同。大圣随机，故亦差别。有说十行菩萨性、种性人，犹退堕地狱。又初阿僧祇劫犹退堕者，即入回向人，亦有退堕缨络。第一说十住，第七名住不退。七住已前，即有退义，约教而断。初阿僧祇退者，三藏意；十行退者，通意；十回向退者，别意；十信退者，圆意。今云信心不退，进入初住之地，即圆义也。教化众生下，四、明利他。上句明化他之行，教化众生，令常觉悟，必不退转。下句结叹初心也。大经云：发心毕竟二不别，如是二心前心难。般若云：能生一念净信，于无量佛而种善根。法华云：于无量劫行五波罗蜜，不如闻佛寿命生信等。皆斯义也。颂伏忍竟。
第二、颂信忍功德。文二：先颂三品，后结叹。初文三：一、四行颂初地下忍，次、两行颂二地中忍，后、两行颂三地上忍。今初。
善觉菩萨四天王，双照二谛平等道，权化众生游百国，始登一乘无相道。入理般若名为住，住生德行名为地，初住一心足德行，于第一义而不动。
文二：初、一行半，叹作王功能。俗如幻有，真如幻无。心虽非实，不无于幻。于幻宛然，故云双照。真俗空故，故云平等。始登一乘下，二、两行半，明入地功德。以一心三智住于谛理名住，能生诸德名地。地即别教初欢喜地，住即圆教初欢喜住也。于一心中即修三观，万德万行并在其中。华首经云一切功德并在初发心中，即其义也。于第一义而不动者，别教则十回向菩萨修中道正观未证故有动，至初地证得则无动；圆教则十信修一心三观犹有动，初住证得方无动也。
二、颂信忍中品
离达开士忉利王，现形六道千国土，无缘无相第三谛，无无无生无二照。
离达者，离破戒垢，通达三观，别教二地，圆教二住。开士者，开空法道也。大士、正士、开士等，并一义也。忉利明王位，现形明化，无缘等明智。世谛无法可缘，真谛无法可相，无缘无相，即是中道第一义谛。无无者，一无无缘，一无无相，此二俱无，云何有生？故云无生。既真无生，何得有照？云何无二照？照无所照，不二故也。
三颂信忍上品
明慧空照𦦨天王，应形万国导群生。忍心无二三谛中，出有入无变化生。
别则三地达人法二空，得忍成就，名空照。圆则三住即空，即假即中，名空照也。应形下。明化也。忍心下。明智。三谛即一谛，三心即一心，故云无二。即有即空，故云出有入无。即空即有，故云变化生也。
第二、总结：信忍
善觉离明三道人，能灭三界色烦恼。还观三界身口色，法性第一无遗照。
能灭三界色烦恼，即色是空。还观三界身口色，即空是色。法性第一无遗，照无非中道也。有本作唯照，非经意也。
第三，颂顺忍。文二：前六行正颂，后两行总结。初文三：初两行颂下品，次两行颂中品，后两行颂上品。今初。
𦦨慧妙光大精进，兜率天王游亿国。实智缘寂方便道，达无生照空有了。
𦦨慧妙光等者，即别教四地菩萨得精进波罗蜜。成就圆教，即四住菩萨于三观精进。缘寂即实智，照空有即权智也。
次颂中品。
胜慧三谛自达明，化乐天王百亿国，空空谛观无二相，变化六道入无间。
别教五地菩萨，入深禅定，得于胜慧。圆教五住菩萨也。空空谛观无二，即动是寂。变化六道，即寂是动也。
三颂上品
法现开士自在王，无二无照达理空，三谛现前大智光，照千亿土教一切。
别教六地菩萨，得般若圆满，故云法现等。圆教六住中，无二无照等，即寂也；智光普照，即动也。
第二总结
焰胜法现无相定，能洒三界迷心惑，空慧寂然无缘观，还观心空无量报。
𦦨即前四地，胜即五地，法现即六地。此三菩萨得中道观，不起有无二相，以正观水洗无明垢也。空慧等者，即色心俱空也。还观等者，即色心俱假也。
第四，颂无生忍。文三：前五行颂七地下忍，次三行颂八地中忍，后两行颂九地上忍。初文二：初、释行相，二、断惑分齐。今初
远达无生初禅王，常万亿土教众生。未度报身一生在，进入等观法流地。始入无缘金刚忍，三界报形永不受。观第三义无二照，二十一生空寂行。
远达无生。大品云：七地深入无生。深入远达，义相似也。不同六地，证有间断，至法之源，故云深入。深入即远行地，邻近第八地，故复云远行。远行地即远达也。常万亿等者，明化用。略举大数，故云万亿。未度下，明损生。未度报身者，分段身是也。尽此一身，即入变易。故智论云：七地菩萨，未舍肉身。又二十一生中，未度末后一生也。双观二谛，故云等观。又色心二法，无差别相，故云等观。别教七地，犹有功用，进入八地，无功用心。中道法流，至萨婆若海，此别接通意也。始入无缘金刚忍，则不受三界分段身。此乃预说八地已上功德，以其必能致此胜神，不久的得，故先说也。亦犹教声闻人，先叹当果矣。中道第一义谛，对真俗即是第三。一中一切中，故云无二照。从初地至七地，各有下中上三品，三七即二十一。生生之中，皆观诸法空寂，以此为行也。
二、明断惑分齐
三界爱习顺道定，远达正士独谛了。
六地菩萨断现行，此断习气。如十地经云：此远行地，不名有烦恼者，一切烦恼不行故。贪求如来智者，未满足故，不名有烦恼。此经亦尔，爱佛智者，习未断故，故名顺道定。谛谓审实，以前六地，但断烦恼，未断无明习气。今第七地，烦恼粗重，早已断尽，故能谛了未断无明习也。爱谓痴爱，由痴爱故，受生死身。故净名云：从痴有爱，则我病生。今七地中，永已断故。
第二颂无生中品忍。
等观菩萨二禅王，变生法身无量光，入百恒土化一切，圆照三世恒劫事。反照乐虚无尽源，于第三谛常寂然，
即八地菩萨也。此句标名举位。变生法身者，七地分段报身已舍，变彼分段得变易法身，故云变生。证法性理以成此身，故云法身。入百恒土下，明胜用。道前为过去，道中为现在，道后为未来。返照者，照过去七地已前事。乐虚者，缘现在事。无尽源者，照未来事。七地虽得无二之照，以其初证不明寂然，今至八地心更淳熟，故常寂然也。
三、颂无生上品忍
慧光开士三禅王，能于千恒一时现，常在无为空寂行，恒沙佛藏一念了。
即九地善慧菩萨也。常在无为等者，即动寂齐行也。
第五、颂寂灭忍。文二：前五行颂下品，后一行颂上品。今初。
灌顶菩萨四禅王，于亿恒土化群生，始入金刚一切了，二十九生永已度。寂灭忍中下忍观，一转妙觉常湛然，等慧灌顶三品士，除前余习无明缘。无明习相故烦恼，二谛理穷一切尽，
言灌顶者，在十二法师之上，故名顶。华严二十七云：譬如轮王太子成就王相，取四大海水灌于顶上，即名灌顶大王。菩萨亦如是，受佛职时，诸佛以智水灌是菩萨顶，名灌顶法王。是名菩萨入智慧职地，即法云地菩萨也。为第四禅天王，有本云五禅王者，即取欲界及四禅也。始入金刚等者，以此定破无明，一切皆了也。从初欢喜终竟法云有三十生，今但言二十九生者，以第三十生是其现受之身，于前二十九生已过，故云永已度也。下忍观者，结因分齐。一转妙觉者，结果分齐，虽即未得，转心即得也。等即等观八地菩萨，慧即慧光九地菩萨，灌顶即十地菩萨。此三品大士共除余习无明之缘，无明习相是旧烦恼，名之为故，即四住客尘是新烦恼也。二谛即真俗，理穷即中道，得此三观谛，现行习气皆尽也。
二、颂妙觉地(即寂灭上忍也)
圆智无相三界王，三十生尽等大觉。大寂无为金刚藏，一切报尽无极悲。第一义谛常安稳，穷源尽性妙智存。
得一切种智圆满，尽无明之相，故云圆智无相。得此无相，方为三界之主。法华亦云：今此三界，皆是我有。喻云是时宅主在门外立等也。十地菩萨受第三十生，未名为尽；今妙觉菩萨不受此生，故名尽也。前三十生未尽，不名大觉；佛地生尽，故名大觉。得涅槃名大寂，无余无为，四魔不能破坏，如金刚藏。前三十生并有因尽果生，今大果圆满，更不复生，故云报尽。尽未来际，拔众生苦，故悲无穷极也。第一义谛即涅槃故。常安稳即常乐我净，穷无明之原，尽烦恼之性，不同外道断见，声闻证空，虽无得无成，而妙智常照。上来颂五忍竟。长行、偈颂互明五忍，而十地、妙觉出没不同，是乃大圣随机转文显义者也。
第三，八行总结叹五忍。文三：一、叹净土果，次、叹法身果，后、叹利益果。今初。
三贤十圣住果报，唯佛一人居净土。一切众生暂住报，登金刚原居净土。
将明其胜，先且举劣。三贤即地前三十心，十圣即十地菩萨。此四十心，同生华藏果报之土，非藏、通教中果报。若藏教，唯是凡圣同居；若论通教，唯生有余化城之土。今言果报，即是别、圆教人，得无障碍，生无障碍土。问：此中三贤、十圣，为是别教，为是圆教？答：正是圆教。问：圆教即合生常寂光，何故生华藏？答：华藏之中，别、圆共生，以是因非果，不得生于寂光之土。故华藏土中，有别教十地、圆教四十心共生也。妙觉极果，毗卢遮那，唯独一人，生于寂光净土。问：前三、二中，亦有净土，何故寂光独名净土？答：凡圣同居，圣少凡多，是秽非净，方便有余。但除见思，未断无明，偏真之净，非是真净。华藏世界，带别方便，未为纯净，寂光无此，故受净土之名也。一切众生暂住报者，有云：众生虽即无始而有终，暂时受报，佛无始终，故居净土。今谓佛登妙觉，应在寂光，为化众生，暂时应现寿命长短，而受果报，故云也。
二、叹法身果
如来三业德无极，我今月光礼三宝。
净土即是依报，今明法身即是正报，上句正叹，下句顶礼一体三宝。
三、叹化他界(即前标中利益果是也)。
法王无上人中树，覆盖大众无量光，口常说法非无义，心智寂灭无缘照。人中师子为众说，大众欢喜散金华，百亿万土六大动，含生之生受妙报。天尊快说十四王，是故我今略叹佛，
文中，初一行举喻叹，即是形益。次一行法说叹，佛口业是声益。外道全无义，二乘偏等，菩萨未圆，唯佛有文义也。心智即观，寂灭即缘，观缘寂名无缘照。又外色无可缘，内心无可照。次一行明大众供养。次一行明地动。次一行结叹，佛在人为人尊，在天为天尊。又大经云：人王即天王也，十四王即三贤十圣等也。广说恐时众受难，故略叹也。又佛德无量，不可叹尽，故略叹也。
佛说仁王护国般若波罗蜜经疏卷中

[book_title]佛说仁王护国般若波罗蜜经疏卷下
姚秦三藏法师鸠摩罗什译
陈隋天台智者大师疏
闽建州后学沙门道霈合
第三，辨大众得益。
时，诸大众闻月光王叹十四王无量功德藏得大法利，即于座中，有十恒河沙天王、十恒河沙梵王、十恒河沙鬼神王，乃至三趣，得无生法忍；八部阿须轮王，现转鬼身，天上受道；三生入正位者，或四生、五生，乃至十生，得入正位，证圣人性，得一切无量报。
文三：一、天及三趣得益；二、八部得益；三、得道赊促。初中言无生忍者，通教三地已上，别教初地已上，圆教初住已上矣。问：云何恶道得无生忍？答：大经云：一切众生皆有佛性必当成佛，今遇佛善知识故得道也。又戒乘缓急前已具明，以三品戒缓生恶道，大乘急故以恶道身见佛闻法。八部下，二、八部得益也。三、生入正位者下，三、得道赊促，由根有利钝、悟有浅深也。正位二义：一、人空，别教十解圆、十信得；二、法空，别教初地、圆教初住得。闻法已后，一生乃至十生得正位也。例如法华中损生(云云)。月光偈赞竟。
大章第三，如来述成。文二：初赞能说，后赞所说。初文二：先正赞，后述赞。今初。
佛告诸得道果实大众：善男子，是月光王已于过去十千劫中，龙光王佛法中为四住开士，我为八住菩萨，今于我前大师子吼。
文二：一、告众而告实。得道果者，以权行自知月光本迹，实则不知，故告之也。善男子，是月光下，二、发迹。昔于龙光所，为第四住炎慧开士；我为第八等观菩萨；我今成佛，则月光为法云菩萨。何以知然？师子吼者，名决定说，若非十地不能堪也。又净名叹十地菩萨云：能师子吼，名闻十方也。
二述赞
如是，如是，如汝所解，得真义说不可思议、不可度量，惟佛与佛乃知斯事。
先赞胜解。王所说教，称所诠理，教理相称，故再言如是。自九地已下，心口不能思，不能议也。次明解。般若云：唯佛与佛，乃知斯事。经有作以佛，非也。唯汝解此，乃同佛地，不为菩萨发问如是也。
第二、赞所说法。文三：初、正赞，二、劝修，后、大众供养。初文三：初、释不可思议，次、释不可度量，后、释唯佛乃知。初更三：一、略说，次、假徴，二、藏，后、广释。今初。
善男子，其所说十四般若波罗蜜、三忍、地地上中下、三十忍、一切行藏、一切佛藏不可思议。
文四：一、标数，谓十四般若也。三忍下，二、配位三忍，谓伏忍三品，十信、十止、十坚心也。地地上中下三十忍者，从初地至十地，各有上中下十地，成三十忍也。一切行藏下，三藏摄一切行藏，谓十三忍。一切佛藏，即上品寂灭。此二摄诸功德，故名藏。不可思议者，四、结不可思议也。
二、假徴二藏。
何以故？
即徴行佛二藏也。
三、依义广释，文三：初、就佛明不可思议，二、合释二藏明不可思议，后、双结二藏明不可思议。今初。
一切诸佛是中生，是中灭，是中化，无生无灭无化，无自无他，第一无二，非化非不化，非无无相，无来去如虚空故。
文二：先就化身明无生灭，二、逐难重释。今初，文二：一、立，二、荡。今初，法身无相，为物故形，王宫生，双林灭，以生灭化众生也。而无生下，二、荡。其用弥广，其体弥寂，故无生灭化也。无自他下，逐难重释，先法后喻。今初，彼我两亡，故无自他；境智俱绝，故无二；中道最上，故第一。即动是寂，故非化；即寂是动，故非不化。非无无相者，释其潜疑。恐人闻无生死化等，即谓无有出世无相之法，故释其疑云：非无无相，无去来等。但求去来不可得，故云无去来耳。如虚空者，二、举喻也。
二、合释二藏明不可思议，文二：先释，后结。释中二：初人、法相对，辨不思议；后境、智相对，辨不思议。初中更二：一、明人空，二、明法空。今初。
一切众生无生灭、无缚解、非因非果非不因果、烦恼、我、人、知见、受者、我所者，一切苦受行空故。
文二：初以三义辨众生空，后就众名辨我人空。今初也。言三义者：一、无生灭，二、无缚解，三、非因果非不因果。众生义无所得，离苦故无生无灭，离集故无缚无脱。离集则非因，离苦则非果。虽非因果，而因果宛然，故云非不因果。又大品云：色空，受、想、行、识空。以五阴空故，将何受生？故无生。既无生，何有灭？故无灭。无缚无解者，大论五十一云：五众无缚无脱。若毕竟空，无有作者，谁
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:23:10-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>