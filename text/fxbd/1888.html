<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="重修峨眉山志流通序,峨眉山志旧序一,峨眉山志旧序二,峨眉山志旧序三,修山志说,补遗：峨眉山志记,峨眉山旧志凡例,新订凡例四则,总目,峨眉山志卷一,峨眉山志卷二,峨眉山志卷三,峨眉山志卷四,峨眉山志卷五,峨眉山志卷六,峨眉山志卷七,峨眉山志卷八,峨眉山志卷八,峨眉山志全文在线阅读,峨眉山志全文在线下载,大玄古籍书库">
<meta name="description" content="佛教史志。清蒋超撰。十八卷(馀志一卷)。成书于康熙十一年(1672)。是一部以记述峨眉山佛教事迹为主的志书。共分九个部分,分别叙述了峨眉山的地理概貌、山川形胜、风土人情以及佛教事迹等。所记名僧七十九人,道教人物二十四人。书中还收有历代文士游峨眉山的诗词及有关峨眉山的敕令、碑铭等资料,是研究峨眉山佛教史的重要资料。该书刻印于清康熙二十八年。道光十四年(1834)按原版印刷时,曾多处作了补刻(版存伏虎寺)。民国23年(1934),印光在原刻本的基础上,重修《峨眉山志》,改十八卷为八卷,全书体例也作了一定改动,">
<title>峨眉山志_印光_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">峨眉山志</span> <br/>
          作者： <span class="inputVal" id="bkauthor">印光</span> <br/>
          朝代： <span class="inputVal" id="bkdate">清代</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,山水志,完结</span> <br/>
          字数： <span class="inputVal" id="bknum">[book_length]170960</span> <br/>
          说明： <span class="inputVal" id="bkdec">佛教史志。清蒋超撰。十八卷(馀志一卷)。成书于康熙十一年(1672)。是一部以记述峨眉山佛教事迹为主的志书。共分九个部分,分别叙述了峨眉山的地理概貌、山川形胜、风土人情以及佛教事迹等。所记名僧七十九人,道教人物二十四人。书中还收有历代文士游峨眉山的诗词及有关峨眉山的敕令、碑铭等资料,是研究峨眉山佛教史的重要资料。该书刻印于清康熙二十八年。道光十四年(1834)按原版印刷时,曾多处作了补刻(版存伏虎寺)。民国23年(1934),印光在原刻本的基础上,重修《峨眉山志》,改十八卷为八卷,全书体例也作了一定改动,并增加了清康熙十一年至民国初年峨眉山佛教的内容。1937年,此书与《普陀洛迦新志》、《清凉山志》、《九华山志》汇编,由弘化社出版。</span> <br/>
          封面： <span class="inputVal" id="bkimg">Z_1888.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]峨眉山志
[book_author]印光
[book_date]清代
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,山水志,完结
[book_length]170960
[book_dec]佛教史志。清蒋超撰。十八卷(馀志一卷)。成书于康熙十一年(1672)。是一部以记述峨眉山佛教事迹为主的志书。共分九个部分,分别叙述了峨眉山的地理概貌、山川形胜、风土人情以及佛教事迹等。所记名僧七十九人,道教人物二十四人。书中还收有历代文士游峨眉山的诗词及有关峨眉山的敕令、碑铭等资料,是研究峨眉山佛教史的重要资料。该书刻印于清康熙二十八年。道光十四年(1834)按原版印刷时,曾多处作了补刻(版存伏虎寺)。民国23年(1934),印光在原刻本的基础上,重修《峨眉山志》,改十八卷为八卷,全书体例也作了一定改动,并增加了清康熙十一年至民国初年峨眉山佛教的内容。1937年,此书与《普陀洛迦新志》、《清凉山志》、《九华山志》汇编,由弘化社出版。
[book_img]Z_1888.jpg


[book_title]重修峨眉山志流通序
【清 蒋超撰 民国 释印光重修】
普贤菩萨，道证一真，德圆两足。住寂光而兴慈运悲，辅善逝而带果行因。具遮那之全体，示居补处；结《华严》之大义，指归西方。虽尽十方法界，无非所住真境；而此大光明山，实为应化道场。溯其立名之意，盖以佛光昼现，圣镫夜来；亘古今而无或隐灭，尽来际以啓牖羣生。由是之故，致此峨眉宝山，亦称大光明焉。一以形势立名，一以圣迹取号，固无别种因缘也。而一班不知菩萨德相者，欲借经言以见重，谬引《华严经．菩萨住处品》云：「西南方有处，名光明山，从昔已来，诸菩萨众，於中止住。现有菩萨，名曰贤胜，与其眷属诸菩萨众三千人俱，常在其中，而演说法。」夫如来在天竺之中，摩竭提国，成等正觉，说《华严经》，凡历七处，而有九会。初会，即在菩提场说，二会、七会、八会，皆在普光明殿说，此殿亦在菩提场中。〈菩萨住处品〉乃第七会所说之一品。先说东、南、西、北之四方，次说东北、东南、西南、西北之四维，方位次第，井然不乱。彼见有「光明山」三字，遂谓此西南方，指震旦国之峨眉，在中国之西南。於「现有菩萨，名曰贤胜」，妄加注曰「即普贤也」。普贤亦名徧吉，未见又名贤胜也。援经而深悖於经，是欲令人生信，而反致人起疑也。不知普贤之德相，以如来智慧，穷劫莫宣。《华严经》八十一卷，其发挥普贤菩萨神通智慧、道德功业者，有十余卷经。若稍加研究，则何肯谬引？譬如轮王驻处，即是王都；光明到处，了无黑暗。由是，今志特立〈菩萨圣迹〉一门，於中分为六章：一、释名，略释普贤名义。二、修证，节录《悲华》、《楞严》二经，以明菩萨因地修证工夫。然据《如来不思议境界经》，则菩萨久已成佛，其本地非佛莫知也。三、德相，略引《华严经》，称赞菩萨不可思议神通道力。四、法要，略明菩萨所说法要。而〈普贤行愿品〉，以十大愿王导归极乐；普劝善财及华藏海众，一致进行，回向往生西方极乐世界，以期圆满佛果，而为《华严》一经之归宿。是知此一卷经，大开净土法门，实为十方三世一切诸佛，上成佛道，下化众生，成始成终之总持法门。三根普被，圣凡齐摄；末世行人，皆当依止。故录其全文，以期同登莲邦焉。五、利行，节录《法华经》、《观普贤菩萨行法经》，略明菩萨卫护行人之事。六、应化，明菩萨证穷法界，故於十方法界，随类现身，应以何身得度者，即现何身而为说法。故十方法界，皆可作菩萨道场。然欲众生投诚有地，故特於峨眉山，示应化焉。须知菩萨应化，有普有专；普则大众咸得亲见，专则唯己自心明了。例如云端现相，众目同观；圆光摄身，纵齐肩并立有许多人，而人人各见己身，不见他身。於此二者，可知菩萨神应无方，非凡夫、二乘所能测度。具此不思议义，又何必谬引经文以自诬，而贻人笑柄耶？旧志所载，殊多讹谬。如千岁宝掌，於卷二诸经发明云：「汉永平癸亥之前已住此山。蒲公见鹿迹如莲华，径投宝掌问之；掌令往洛阳问摩腾、法兰二师。蒲公于甲子往洛阳谒二师。」不知甲子即明帝七年，始遣蔡愔、秦景、王遵等往西域寻佛法。至十年丁卯，二师随诸人始来洛阳。按：传镫录本传云：「东汉献帝建安二十四年来中国。魏晋间，入蜀礼普贤，留大慈。」旧志本传，只略「东汉献帝」等一句。何不以此证前之讹，而竟两存之；亦不说其孰是孰非耶？於一生不至西蜀之智者大师，亦为立传；且日与茂真尊者、孙真人弈棊於呼应峯下之棊盘石上。又建呼应庵以居。均以「相呼相应以弈棊」为峯名、庵名。作此说者，不但不知智者，且绝不知佛法。智者一生以身为法，作後学模范；何得日与闲僧旷道常行犯佛禁戒、玩物丧志之事乎？玄奘，生於隋文帝仁寿四年甲子，其兄长捷法师令其出家，居洛阳净土寺。十五岁，因隋室丧乱，至长安。时唐室初立，尚事翦削，无暇弘法，遂与其兄往成都求学。未几，声闻远着。武德五年，於成都受具。思欲入京，以期闻所未闻。为兄所留，遂私遁，由三峡达汉阳，至相州，沿途求学弘法。後至长安，欲追法显、智严之迹，结侣上表，往游西域，求所无经。斯时世始太平，中外尚未交通，故诏不允许。众咸退心，师独不屈，乃於贞观三年八月私去。历一十七年，始回中国。及至于阗，即遣使上表太宗。太宗优诏答之，且令沿途有司各为护卫迎送。师闻帝欲问罪辽滨，恐稽迟不遇，遂兼程而进。由流沙，至沙州，是由甘肃而来者。帝勅有司备仪仗相迎。忽至京城之西漕，有司莫知所措。(以按程备仪，师兼程而进，故致有失。)此後日事翻译，未及卒业而寂。何得有履西域，至峨眉九老洞，值圣真说偈授经之事乎？但以世远人亡，屡经沧桑，志乘轶失，无所依据。遂致以讹传讹，无由考正，故致然也。当明季时，胡世安公好游山而信佛，未息心以研究。故其博采艺文，辑《译峨籁》，实为清蒋虎臣山志之权舆。虎臣自谓於《译峨籁》一字不遗。然其所录，总以敍述山峯之耸峻、岩壑之幽秀、风云之变态、寺宇之兴废而已。至於普贤兴慈运悲、四众竭诚尽敬之所以然，尚不能稍为形容。况菩萨之本地风光、四众之心契觉海者，又何能一为形容耶？又此山昔有道教，自大法昌明後，渐次归真。明果灭妖，乾明作中峯之寺；羽流感德，黄冠为缁衣之僧。自後一致进行，归依三宝。道教绝响已千余年。旧志於普贤及古高僧有经传可考证者，尚多错讹；况於绝响已久之道教事实，能无讹谬乎？黄帝往空同山，问道於广成子，载於《庄子．在宥篇》。何得又往峨眉，复问道於天皇真人乎？天皇真人即广成子。黄帝系有天下之责任者，非闲旷僧道随意云游者比。空同已去两次，而有所悟。即广成子移居峨眉，黄帝何得又往峨眉？况蜀道之难，今尚兴叹；当黄帝时，不比今更难百千倍乎？故知此诸记载，悉属虚设。即的确之极，亦无关紧要。以此所说之法，乃佛法中人乘、天乘两闲之法。峨眉道教久已绝响，又何犹立此法，以致後世惑於两歧，莫知去向乎？故将此种记载，多为删去。揭佛日以普照三根，亦天皇真人之赞许者。印光一介庸僧，何敢妄充通家，修辑四大名山之山志？但以挂搭普陀三十余年，民十一年定海知事陶在东公倡修《普陀山志》，请邑儒王雅三先生主其事。王君於儒可称博洽，於佛未涉门径。志成，而山中耆宿命光重修。光以近来刻排各书，了无有暇。至十九年，掩关苏垣，始得出书。一弟子李圆净，热心公益，谓：「普陀、五台、峨眉、九华，为中国四大名山。师既将《普陀志》修妥印行，《五台》、《峨眉》、《九华》三山志，亦不得置之不理。」於是特祈前着《观音菩萨本迹感应颂》及《历史感应统纪》、《佛学救劫编》之江西彭泽皈依弟子许止净居士，标示纲要；光但任其割贴安顿与印行。校对则归於现遥领贑州寿量寺住持德森法师，与陈无我居士。《五台志》去年已出书，《峨眉志》不久亦可付印，《九华志》或於明年春夏间可出。四山旧志，唯《五台》最嘉，《普陀》次之，《峨眉》又次之，《九华》最居其下。良以三山志，皆属不通佛学之儒士所修，故致买椟还珠，敬卒隶而慢主人；只在山之形势变幻处致力，不在菩萨兴慈运悲、拔苦与乐处形容。志山而不志佛，颠倒行事。虽有其志，不能令见者闻者增长善根，种菩提因。此今志之所深致意者，故为略示其意。然以未曾亲历其境之人，不能详加询访，故只按旧志及诸经传而为证订。至於近来名德及新建筑，概不加入，以免逸轶名德之咎、挂一漏万之讥。具眼知识，当能谅之。
民国二十三年甲戌孟秋，古莘常惭愧僧释印光撰

[book_title]峨眉山志旧序一
尝读《冀越通》云：「地脉向中国来者三支。南络发崐仑，迤东南而行，至大峨山。直南折而东为五岭，复折而东北，大尽於建康。其支络於吴、闽、越。」是峨山为崐仑之次，明矣，故有伯仲之称。又读《书记洞诠》云：「三峨高出五岳，秀甲九州，震旦国第一山也。」顾其山不入五岳，而列於四大名山之一。其初为天皇真人，即广成子所居，轩辕黄帝问道於此，授「三一五牙」之经。继为普贤菩萨道场，设化城，居大众三千人；有佛光、圣镫之现。而琳宫梵刹，踵事增华；遐方瓣香，重茧远进，遂化而为释氏区宇矣。要之，峨眉固自峨眉也。善乎胡菊潭先生之言曰：「斯山真面目，不随蓬海三浅。」知言哉！然往古来今，事迹变幻，如骑牛而仙，歌凤而隐，刺蟒以救黄冠，跨虎而渡溪涨，人之异也。龙子可掬，桫椤灿烂，雷鸣於山腰，雪积於盛夏，物之异也。洞传伏羲、鬼谷，径险鹁鸽钻天，空树老僧定数百年，兜罗緜云铺几千丈，景之异也。其他幽奇奥邃，莫可殚述；题咏记赞，累案盈缃。不有山志，乌乎稽考？自明代己卯，菊潭先生游峨，已云：「索山志旧着，罕有存者」。唯喻广文志祥有山志脱稾，菊潭谓其「蒐罗博而未精，考核详而不要，去取臆而附会多，尤劣於山史一卷」。经菊潭评驳，其书遂不传矣。乃菊潭先生三次登峨，着《译峨籁》。後三十余年，金陵蒋太史虎臣寓峨山，始取《峨籁》稍加增益为山志。然太史被二竖相侵，草草卒业，伦次欠楚，未付剞劂而捐馆。因是尚阙焉有待，其稾藏於可闻禅师之笥。余以今上之二十有五年，奉命分巡建南，峨眉乃吾隶也。念境内名山大川，不有以表彰之不可。况修废举坠，尤关职业；失今不志，後将无述。爰取虎臣太史脱稾，与宿士商订，重加修饰。分条析项，淆讹者正之，紊乱者清之，繁芜者裁之，迹无与於兹山者去之，事可纪於近今者增之。一笔墨间而峨之山水形胜、宫观殿刹、人物古迹、词翰艺文，了如指掌，灿若列眉；可以备穷搜，可以供卧游，盖自是而峨乃有山志矣。亦以成菊潭先生、虎臣太史二公未竟之绪；而余且得邀灵於名山，以逭旷事之讥云尔。清康熙二十六年岁次丁卯季夏之吉，中议大夫．分巡建昌道．按察司副使．今陞贵州等处提刑按察使司按察使．锦州曹熙衡素徵题

[book_title]峨眉山志旧序二
西蜀之有峨眉，坤舆一巨镇也。北控三川，南界百蛮；井鬼之所照临，神仙之所窟宅。虽祀典不在五岳之列，而功实过之。〈禹贡〉纪载而後，常璩、任豫、张华、郦道元辈，表章精奥，不一其人，宜矣。余奉命抚蜀，职在奠安，常惧一物失所，贻山灵羞。甫下车，值有采办柟木之役，单骑邛郲，探寻运道，因得一登初地。而军务旁午，信宿言旋，其中谿谷之幽异，风云之变幻，恍惚一寓目耳。然以险远崎岖，缮疏陈请，蒙恩罢采，民获休息。虽皇仁覃敷，不可谓非兹山之灵默相而呵护之也。余性耽山水，而拘牵官署。每凭栏送目，觉三百里外，雪光云影，遥遥袭人襟袖。欲寻古人纪载，以当卧游，而兵燹之余，毁失殆尽。一日，川南宪副曹君，持《峨眉山志》相示，则宪副啓其事。而余首阅〈图说〉，出近代胡菊潭相国手；修志凡例，断自蒋虎臣太史。嗟乎！兹山之在西南，讵止比肩於嵩、岱、衡、庐、武夷、雁宕之胜？登兹山者，讵无有好游如尚平、康乐其人者乎？往哲无闻，歌咏中绝，河山之变，增人凄感。然所载古迹胜境，若光若镫，若台若榭；以迄於艺文、志余，列诸几案，绰然如陵岚雾之幽深、沆瀣之芬洌也。宗少文曰：「竖划三寸，当千仞之高；横墨数尺，体百里之远。」余无俟笋舆筇杖，而坐收兹山之奇秀焉，又为之一快矣。抑峨眉有屏翰之功於蜀，而禋祀逊五岳；说者以为名山之隐逸者也。清康熙二十七年戊辰岁仲春之吉，赐进士第．通议大夫．巡抚四川等处地方．提督军务．都察院右佥都御史．楚黄姚缔虞撰

[book_title]峨眉山志旧序三
昔逸少先生志游峨而卒不果，恒太息缘之未足。衲每服膺其言，及成《峨志》，而益感慨系之。夫山之於人，与人之於山，洵有缘也哉。太史虎臣蒋先生，木天顾辅；一旦尘视轩冕，扶舁来峨。止蒲榻於山寺，出其奚囊所贮《峨山志》稾，与衲订以见闻。风雨晦明，两易寒暄，成帙一十八卷。而〈志余〉一卷尤叮咛旨趣，言言金石，字字醍醐，起兹山从前之所未有，而一一开其面目。山顾於太史有前缘耶？不然，太史初未涉於峨，而乃敛其散逸，以集其成。寸寸而累，早已脱稾於燃藜天禄，度日花砖，珥笔不遑之秋。且卒如其意，来止忻忻也。观其〈回首〉一偈，谓兹山之老衲再来，而前缘为益信矣。嗟乎！衲昔当蜀经灰劫余，吴帆万里，来礼愿王。山水羁人，若逢吾故。于伏虎古迹，不惜顶踵，薙草开林，为愿王广大行。数十年间，未敢少懈。招提大概，始观厥成。溯洄壮游，曾几何日？而今且倏近桑榆，质衰蒲柳矣。读太史遗编，兢兢然唯恐以缘为太史羡者，徒亦以缘为太史谢之也。幸荷护法诸大檀越，善太史之胜因，觅以枣梨，授之剞劂，俾与山灵同贞不朽。窃幸太史有愿克谐矣。然则太史岂仅与山为缘？而山又岂仅与太史为缘哉？今而後，後戒禅身、广象教力者，欲有以各证其缘，即以斯志为龟监也可。
清康熙二十八年己巳菊月谷旦，伏虎寺住持海源谨识

[book_title]修山志说
名山可以神会，不可以目穷；可以心契，不可以言传。言传者其迹耳，而山之精灵不与焉。要其迹亦不可以不传，则言固未可废也。肄樟栖霞饮谷，方外自遣，素奉教於梅庄何先生。一旦先生以宪副素徵曹先生之命，举《峨眉山志》下商。樟愧譾劣，罔所识知。然闻工人之治器也，遇大器，必专心致志，毕思殚虑以治之，故器可成，而不忧其窳败。《峨志》之役，大器也。於是细加参考，字斟句酌，厘正伦次，汰黜影附，分别条项，校订讹舛，增益新闻。每条以小序数语引其端，俾便省览。凡以敬慎厥事，庶几以言传者，不至言之过而流於溢、言不及而失於隘焉耳。古戎後学宋肄樟谨识

[book_title]补遗：峨眉山志记
峨山为坤舆具瞻，昔人言之详矣。予幸承乏斯邑，得以循其麓而跻其巅，陟险穷幽，登峯造极，真极天下之大观。然而名山形胜，以心契，不以目穷；公余之暇，尝取志书而卒读之，神之所游，不啻足之所履。惜乎书多脱简，不能徧观而尽识也。爰博访都人士，得家藏旧志一部，悉心校阅。闲有後人添入诗章，错讹残缺者，旧本不载，未敢妄增，仍阙以待补焉。其余字迹之模糊、书目之失次、篇章之遗亡，悉照旧本，一一更订增入。统计原板及添刻，共三百二十六块，刷印成编。俾後之游峨山者，可以按籍冥搜。即不游峨山者，亦得开卷而揽全胜也，是为记。清道光十四年甲午四月之吉，赐进士出身．知峨眉县事．粤东胡林秀识

[book_title]峨眉山旧志凡例
修山志，与郡邑志不同。是编凡关系山中形胜、僧家典故，虽细必书。其有高山大川、琳宫宝刹，不系峨山地界者，一概不敢妄入。
是编原本井研胡阁老《译峨籁》。兵火之余，山中片纸只字俱无。其书所载，不忍一字遗失。所辑前人诗赋，俱经寿梓。其余凭仗别集网罗，及各寺僧抄录名贤题咏者，僭妄删去十之一二。非敢立异，亦以成美云尔。
志以徵信，不可贪图怪异，捃摭成编。如上林橘柚、芳洲杜若，取快一时，贻讥千古。是编凡禅宗仙伯，非确在峨眉修真养性，及投筇飞锡、过化此方者，不敢妄入。其余土产方物，除茶笋之外，如雪蛆、空青、放光石、雷威琴之类，古有是名，今无是物，必後人传讹袭响，重为地方累。特为剖白纤悉，识者辨之。
是编除原本《译峨籁》外，止据《四川总志》及《嘉定州峨眉县志》、《蜀中广记》等书。取裁不广，考订不精，止可为名山留一影像耳。
峨眉山道，前後名贤游记，开载甚详。然亦有蜡屐所过，亲携笔札登记者。亦有事後默识，记一遗十者。又有旁询住僧，及舆徒皁侲者。言语错乱，头尾倒置。或将归路认为去路，或即一处指为两处。今皆一一咨询，考订详明。以後登山，如聚米书裙，免致车中指视，颇称快事。
旧志遗史，无从考订。谨据《峨眉县志》，所列山水无多。至山中老僧传说，半多附会。如一青莲峯分为二峯，曰大尖，曰莲华。一井络泉，称为五处，曰圣水，曰观音，曰通精，曰半月。又名贤游记中，有本无是山，偶凭耳食。又登掌记者，如大欢喜亭，八十四盘上有桫椤坪。查桫椤坪在千佛顶後，与师子、罗汉等坪同列。若初登顶时，并无所谓桫椤坪者。如以桫椤得名，此花徧满山顶，如秦庐粤鎛，何处无之？华严阁、圆通庵，全无影响，今皆一一改正。前人有知，想亦喜称起予耳。
山中旧有庵堂寺院，名目极多。沧桑後，金璧瓦砾，楩梓梧丘，不敢尽为淹没，仅留虚名於楮墨间。在愚见，不问孤居侣处，现前佛屋连椽接栋，尽可为容众栖身之地。不必又拘兴复之说，再图募化，徒费精神。是在高明毅然作一竖刹。竟义也可。
志成，每苦上台檄取，为往来应酬之用。僧家拮据，楮蜡供给、工匠酒食之类，转成大累。今当预啓当事，凡欲取志，乞携纸墨及工匠饭食入山，自行印刷。似此功德，胜比寻常供佛饭僧十倍也。
清康熙十一年壬子仲秋望後四日，华阳山人蒋超谨识

[book_title]新订凡例四则
旧凡例第一条，谓「山中形胜、僧家典故，虽细必书」，是矣。唯普贤菩萨为此山之主，仅於〈形胜门〉，列诸经发明半纸余。其中多系臆说讹传，唯《楞严．圆通章》为实录。殊多遗憾。故今略引《华严》、《法华》各大乘经，及僧传所载确实可据者，将普贤菩萨本迹感应，表彰出之，为〈圣迹门〉。俾阅者得生信仰，而有所遵行，以获受用实益耳。
山中形胜，旧志将峯、岩、台、石等分类录之，绝少贯串，令人茫然於前後上下各位置。求之游记中，又嫌过多。且各人所记不同，莫衷一是。今於卷首，列新增〈图说〉，阅者按图探路，恍如身入其境，足增卧游之兴。而原有游记，酌加删削，免繁多寡味。
峨眉虽非必为《华严》之光明山，而光镫示现之奇特，实为诸名山首屈一指。诚如观音大士所谓「现种种不思议色，净光明网，摄取众生」者。岂非普贤之大愿力有以致之欤？故特辟〈灵异〉一门，将游记中之见光、见镫，及其他感应事迹，汇入之。示所以尊仰菩萨，而导引众生也。
山志求阅者身心获益，以宏扬佛法为主要；形胜寺院，已为余绪。至於艺文益末矣。宏扬佛法，首重高僧。而王臣护法，使僧众安居修道，即俾黎庶消灾得福，亦最当崇饰，为後人矜式。故旧志〈艺文〉内，僧家塔铭，概改入〈高僧〉内。而皇家颁赐，及建修寺庙各记，另辟〈外护〉一门收之。以示此等纪载，关於三宝，非徒以文字见长也。

[book_title]总目
上册
卷一(十九页) : 一、星野图说
卷二(二十九页) : 二、菩萨圣迹(分六小目)（一）释名（二）修证（三）德相（四）法要（五）利行（六）应化
卷三(二十八页) : 三、全山形胜
卷四(十一页) : 四、寺庵胜概    五、感应灵异
下册
卷五(二十九页) : 六、历代高僧
卷六(二十一页) : 七、王臣外护    八、仙隐流寓
卷七(二十五页) : 九、古今艺文
卷八(二十一页) : 十、动植物产    十一、蒋编志余
[IMG:峨眉山志_1.jpg]
大方广佛华严经普贤菩萨行愿品（节要）
普贤菩萨告善财言：善男子，如来功德，假使十方一切诸佛，经不可说不可说佛刹极微尘数劫，相续演说，不可穷尽。若欲成就此功德门，应修十种广大行愿。何等为十？一者礼敬诸佛，二者称赞如来，三者广修供养，四者忏悔业障，五者随喜功德，六者请转法轮，七者请佛住世，八者常随佛学，九者恒顺众生，十者普皆回向。若诸菩萨，於此大愿，随顺趣入，则能成熟一切众生，则能随顺阿耨多罗三藐三菩提，则能成满普贤菩萨诸行愿海。是故若人诵此愿者，行於世间，无有障碍，如空中月，出於云翳。诸佛菩萨之所称赞，一切人天皆应礼敬，一切众生悉应供养。又复是人临命终时，最後刹那，一切诸根，悉皆散坏；一切亲属，悉皆舍离；一切威势，悉皆退失；辅相大臣，宫城内外，象马车乘，珍宝伏藏，如是一切，无复相随。唯此愿王，不相舍离，於一切时，引导其前，一刹那中，即得往生极乐世界。

[book_title]峨眉山志卷一
第一、星野图说(初星野，次图说。)
星则在天成象，野则在地成形。郡邑诸志皆以星野定方位。况峨眉乃普贤菩萨应化之圣道场地、为全省之巨镇、作人民之具瞻，其广踞数百里、其高耸数千仞乎！山不能一目徧观，览图则即知其概。图不能向背悉见，视说则全体圆彰。虽广数百里，高数千仞，持图而阅之，即可心领山势于方寸间，缅想佛化于亿万世。故志星野图说。
初星野者，常璩云：「西崦峨嶓，地称天府，其精灵上应井络。」《河图括地象》云：「峨嶓上值天井，故多雨潦。占候井明大盛，多风雨；月犯井，多风雨；日晕井，多阴雨大风，是也。」张子家《峨山志》谓：「峨山在九囿中，下镇梁益，上应鹑首，为南戒(同界)之宗，与秦同分。」熊南沙过跋云：「志敍分野，既引夹漈之说，明常璩以为井络者无据矣。其稽南戒而定峨嶓，以为在井络之南，亦终未能晓然自解乎夹漈之疑。而又曰：『星应舆鬼，君子精敏，小人诡黠。』则疑于口给夸多，自变井络之说矣。」按：井络，宫曰巨蟹，辰曰未，方曰西南，在地坤维。值坤，故多文章；值未，故尚滋味。德在少昊，又尚辛香也。峨位西南，物产相符。则井络之说近之，熊跋亦未尽也。《天文志》谓：「嘉定属东井、舆鬼分野。」今州治峨山，上当井络，故山顶有井络泉。
次图说者，旧志图甚简略，止标大概，亦无有说。自清光绪十一年奏列祀典，遂徧探山势，而为图说。今欲广传，篇幅多则难於流通。故于图只取其总，而去其别。悉存其说，庶阅者仍得其详。原书序跋，悉录如下。
峨眉山志图说序
凡志，首重图说，而山志为最。盖郡县志计里开方，纪其广轮嬴缩、方隅绣错，详其山川险要、道路津梁。俾守土者展卷了如。备寇则厄要设防，捕盗则刻期立至，此其大略也。而山志则叠嶂层峦，横峯侧岭，峭壁撑空，激湍截地，緜亘数百里，或足迹不能到，亦目力不能穷。倘以意揣，则差之毫厘。後有识者，徒滋訾笑。峨为蜀名山，而不列祀典，光绪乙酉，总督丁公疏请春秋致祭，奉旨俞允。明年，护理总督游公乃遣候补道黄君绶芙，有事於峨。至则坛场寺庵，皆奉佛像，而山神之庙阙然。搜求旧志，则缺略惟多。於是游公筹款，建庙於山麓，并制祭器，以供望祀。而黄君毅然以纂修山志为己任。谭君晴峯，工绘事，以图委之。廖君笙堂，俾辑说。又明年，而黄君卒。图未及半，说亦未成，何志事之难耶？於是游公悯有志之未成也，复使谭穷其图，缒岩梯嶮，足趼丛山者累月。凡为图六十有四，补旧志所未及者十之七八。廖仍为之说，按新图，稽旧闻，亦数月而竣事。而游公尤虞其未善也，谓余分巡建南，峨为属境，总修之责无可辞。嘻，其难也！盖其慎矣。余於是披图索瘢，详加考证，删订其说，衷诸一是。不敢自以为功，特不方游公之命而已。既刻，而使余为之序。余惟山祀始於丁公，而游公为之庙。山志始於黄君，而游公落其成。图则谭之劳，说亦廖之绩，余何力之有焉？然余窃喜图说成，而愿往者可为先导，未至者可当卧游，既往者如逢故境，岂非一大快事哉，余故乐为之序。光绪十四年戊子十月，善化黄锡焘书於建昌道署
此序作於建南，因游公书来，谓谭图廖说，勤劳莫没，故序并及之。余旋省後，同乡诸君，皆谓说本黄君绶芙原稿，廖特修饰之耳。序言失实，是则游公之故也。兹识於序後，以补余过，且免後来作刊谬，多着议论也。十五年二月初吉，锡焘又识
峨眉山图记
峨眉山者，西蜀之雄镇，高百余里，相传为普贤菩萨道场。梵林如栉，最着者为伏虎、善觉、报国、万年、灵岩、天门、仙峯诸寺。其他如大坪、洪椿、长老、太子、雷洞诸坪。清音阁、华严顶、洗象池、沈香塔，铜、铁、锡、金、祖诸殿，莫不称大观焉。其间峯峦层叠，若玉女、若宝掌、若鸑鷟、若狮驼、若笋、若莲、若鑪、若鉢，备极峥嵘。石有亮光、太子、大峨、天门、鱼儿、莲华、圣钟、法船、飞剑、象鼻、牛心、仙人、罗汉、太湖等名，形似物者，不可指数。桥有双飞、仙女、七天、凉风、无怀、铁索、木栈、石梁，凡横流断壑，皆藉以通。水有黑白双溪，龙门倒峡，瀑布飞崖，诸喷泉。险有鹁鸽钻天、猴子坡、蛇倒退、长寿坡、放光坡、寿星坡、罗汉坡，陡曲而滑。洞有九老、三仙、雄黄、鬼谷、伏羲、女娲、左慈、龙门、猪肝、烂柯、紫芝、桂花、三魈，及无名号者凡千百。草木有桫椤树、浮图松、菩萨藤、木芙蓉、木凉伞，及一切奇花异草，多莫能名。禽有二迦陵异鸟，飞翔上下，佛光现时，始鸣曰：「佛现了！」兽有人熊、虎、狼，质颇小者，其鸣「陀佛」，人以「比邱」字之。虫有蛙，鸣声如琴。有大蟒，围可三尺，长十丈许，鳞甲晶莹，称之曰「龙居士」。有蜥蜴，方首五爪，藏水石间，目为龙子。气候，则阴晴不定，变幻万千。即如雪有千年积，雷有扫殿期。雷洞坪，有人声，烈风、暴雨、冰雹即至者，良可怪也。其中古迹，若轩辕访道处、涪翁习静处、蒲氏老人村、东坡摩崖字、右军河南碑，皆不足奇。所异者，金顶祖殿悬岩绝壁处，朝夕云海雾气，忽聚忽散；每至未刻，兜罗绵云，布满岩下，现圆光一团，边分五色，七层闲晕，为佛光如镜。覩者自见其形，虽并立之人，绝不能见，为摄身光。远者为水盆光。有气如虹，横亘数里。两端紫云捧之为金桥，奇观哉！夜有灯光磷磷，飞满崖壑，为万盏神灯朝普贤，此更不可思议，真福境也。余攀跻越半载，索险探幽，身历神会。尤见瓦屋、青城、天竺、雪岭、玉垒、岷江，若砺若带，数万里奔来眼底者。窃叹此山形胜，甲天下耳。遂竭耳目心思，摹其图，而并为之记。衡山谭锺岳晴峯图并识
一、峨眉山总图说
此峨山总图也。世传大峨，为黄帝问道於广成子处。佛经称普贤道场。历建大小七十余庙，皆奉普贤。故虽天下名山，未列祀典；揽胜游踪，爰稽志乘，而阙略维多。兹绘总图，较加详慎，然亦发其大凡。至穷原竟委，备悉分图，可按而索也。(自峨眉县出南门，至正顶，计程百二十里。凡山路、水道、寺宇、峯峦、古蹟，一一缕载，灿若列眉。余详散图。顾复初书，谭锺岳绘。)
二、峨眉县至回龙寺图说
峨眉县治，汉南安县，後周平羌县地。隋开皇初为峨眉县。《元和志》曰：「枕峨眉山东麓，故名。」开皇十三年置，属眉郡。唐宋属嘉州，元属嘉定路，明属嘉定州。至清雍正十三年，改州为府，县属焉。东北各一门，西门二，南门二。游山者出大南门，门曰「胜峯」。诸峯相对，苍翠环照。过石桥曰「儒林」，古化龙桥，亦名胜峯。儒林街人家数十。南行至回龙寺，小而幽，比丘尼居之。前临涧水，碧玉萦回，古树数株。西坡古刹在其间，唐武德六年建，旧名寿圣西坡寺，今就圮。
三、回龙寺至峨神庙图说
山神，旧无庙祀，至清光绪十有一年，四川总督丁文诚公宝桢，以峨为山镇，水旱疠疫，祷求辄应，有功德於民。奏请春秋致祭，部议奉旨俞允。其明年，护理总督游廉访智开，捐建峨神庙於县南城外学堂山，并制祭器。岁遣官望祀，咸於斯庙。门外有泮池故址，井研胡世安〈登峨道里纪〉云：「圣宫外，合三流为泮，澄波千顷，鼈乐莲香，亦多雅致」，即兹地矣。前瞻古塔，後倚崇山，嘉树丛篁，映带左右。游人至此，远观近瞩，苍翠纷来，飘飘然，不啻置身兜罗緜云表也。
四、峨神庙至什方院图说
由峨神庙上行，过古石坊，右为川主宫。正殿祀李二郎神，前有剧台，後邻什方院。院外歧路中，[虫*连]蜷樛结，有凉亭一。夏秋时，清风徐来，游人多憩於此。
五、什方院至壁山庙图说
出什方院，道途平坦，经薛家店，至壁山庙。庙古朴，中祀风云雷雨之神。一路榕木森森，荫周数亩，堪避暑雨。
六、壁山庙至菩提庵图说
由壁山庙西南行二里许，有菩提庵。在路左门对四峨，如玉屏前立。出庵左行百余步，茅屋数椽，古致历落。连畦蜡树葱茏，居民赖以为利。
七、菩提庵至兴圣寺图说
过菩提庵，沿茅屋行百余步，茂林修竹中，左为兴圣寺。寺宇两层，佛像尊严。山门外，路嵌鞾石，以形似呼之。遥望金顶及众山最高处，历历可数。按旧志，兴圣庵近圣积寺，疑此即古兴圣也。
八、兴圣寺至圣积寺图说
由兴圣寺顺行，有石坊，清乾隆乙丑年，住持性琳建。路左即圣积寺，为古慈福院，明万历壬午，川南道参议高重，题篆字碑，竖寺外，相传为轩辕问道处。正德三年，内江王公重修之。万历丁酉，四川巡抚万任、布政使杨国明，重建接引殿。康熙十一年，御史董明命重建大雄宝殿。殿内铜铸普贤骑象像，金身丈六象伏地，长亦如之，两旁铜佛颇多。殿外左悬八卦铜钟，高九尺，径八尺，重二万五千斤。右峙铜塔，高二丈许，十有四层，铸佛四千七百尊，旁镌《华严经》全部，永川万华轩施制。前有楼，曰「真境」，一名「老宝」，讹呼「了鸨」，乃慧宝禅师建。额题「峨峯真境」四大字，宋魏了翁华甫鹤山书也。相传范蜀公书有简板一幅，云：「半天开佛阁，平地见人家。」今佚。
九、圣积寺至文昌庙图说
由圣积寺大道行，过普安桥（一名普庵桥，又曰普贤桥）。水出铜河，即余大师坐化处。昔人称有普贤殿、普安院，今俱废。右上为文昌庙，庙後有八卦井，今废。惟源泉混混，灌注田畴，农无旱魃之患。出庙左行，经石坊，有瓦店一家，即往保宁寺之坦途也。
十、文昌庙至保宁寺图说
由瓦店平行二里许，即保宁寺，古卓锡庵。明嘉靖四十四年，僧德统建。万历辛卯，僧德佐重建。清康熙五十年，僧峨云复修葺之，因易今名。历经雍正三年连碧禅师、嘉庆十三年仁宽禅师，随废随举，代有经营，增其壮丽。潆洄水抱，平远山环，不亚圣积、真境。
十一、保宁寺至子龙庙图说
由保宁寺上走两河口，过石桥，即萧店子，茅屋数十家。再上里许，至子龙庙。庙外顺河，下为万行庄，古海会堂。右通冠峨场，後即光明坝。
十二、子龙庙至报国寺图说
由子龙庙沿河而上，渐入山径，里许，绕古树林，进报国寺（古会宗堂，一名问宗堂，又曰会宗坊），道人明光开建。有碑记，立伏虎寺。堂原在伏虎寺右山麓，虎头山之阳，嗣迁至此。初仍旧额，後易今名。按：明光着有《心经》、《楞严经解》、《八识规矩注》、《会心录》、《禅林功课》、《大乘百法注》、《峨眉传》等书行世。寺左，往龙门洞捷径也。
十三、报国寺至善觉寺图说
出报国寺，仍由大路上行，有木坊，榜「善觉寺」三字。登其峯，有二坪，前为善觉寺，即古降龙寺，明万历时，道德禅师建。清康熙间，赐元亨禅师「龙厢善觉寺」匾额，因以为名。并赐玉印一颗，其文曰「普贤愿王法宝」。御书玉音一章，至今珍藏之。寺後宋皇坪，乃天皇授道於轩辕处。寺左山麓，宋绍兴间，虎狼为患，人不敢至。士性禅师建尊胜幢以镇之，患遂绝。
十四、善觉寺至伏虎寺图说
由善觉寺下行，不数里，即合大路。路右关帝庙，庙右响水桥，为下报国寺直道也。由路左顺上，过木坊，榜曰「伏虎寺」。经兴隆桥、土地庙、玉皇楼，再前虎溪桥。桥下石子，细润如玉。屈曲上行，路左有龙神庙。渡发隆桥，经观音堂，即伏虎寺，行僧心安开建。明末毁於兵燹。清初僧贯之，率徒可闻，结茅为虎溪精舍。顺治十八年，川省大僚捐廉兴建。经营十余载，始告成功。前後左右，凡十有三层，崇隆广大，为入峨第一大观也。光绪十年，僧静安重新之。右後为龙凤辉室。康熙壬子，蒋虎臣太史超（自称华阳山人）寓此，改名罗峯庵，藏颁赐御书「法宝」匾额。由伏虎寺左，过木桥，即无量殿。殿後太湖石，煎汤服之，可疗心气。上高洞口，过凉风桥，桥为清初四川巡抚罗公命僧可闻修。古有凉风亭，石壁峭削，中有空洞，风飕飕自口出，曰凉风洞，因以名亭。谷口旧有震旦第一山坊，今圮。
十五、伏虎寺至雷音寺图说
由凉风桥上行，半里许，至马家沟。昔有茶庵，今废。渡解脱桥，水声潺潺，听而忘倦。谓入此解脱尘凡，出此解脱险阻耳。直上，竹林陡窄滑澾，木磴层层，约高百余丈，为解脱坡。左即古解脱庵，又名观音堂。光绪十年，改为雷音寺。寺下有仙人会，旧传一池，入山者必沐浴而後登，今其址亦不存矣。
十六、雷音寺至华严寺图说
由雷音寺直上，为华严寺，一名会福，为唐昌福达道禅师道场。僖宗时，僧慧通易名归云阁。宋绍兴三年，僧士性重修。节梲旋螺，制极奇古，又名云篆殿，为白牛长老住持。明洪武时，僧广圆奉勅重修，掘地得宋碣，镌「华严」堠；左刻「至县十五里」，右刻「至顶七十里」。寺後有云卷石山，顶即古心坪，因昔古心禅师建有静室得名。寺左过青竹桥，有玉女池；仰望尖秀插空者，为玉女峯。相传池为天女浴器，深广四尺，岁旱不涸。宋邛州刺史冯楫结茅峯下，日诵《华严经》不辍，天女感而馈食焉。池畔有飞龙庵，每大风雨，闻石中龙吟。一夕雷劈石开，龙飞去，故名。又有凤岭庵，今俱废。路右有古柟一株，大围十余尺，孤挺数寻，始敷枝叶，青青如圆盖，可覆亩许，俗呼「木柟繖」，古名「木凉繖」。
十七、华严寺至纯阳殿图说
由木凉繖左上，过木坊，不数十武，进纯阳殿。殿宇历级而升，重楼瑰玮，为明初御史郝卫阳所造。崇祯六年，巡按刘宗祥率峨眉令朱国柱，捐金增修，益称完美。殿後云雾缥缈间，有坪曰华严，古称赤城山，相传为赤城子隐居旧址。向有香烟、罗汉、白云等寺，今一片荆榛，无迹可寻。殿左行里许，忽逼窄异常，不容舆马。明初蜀献王游峨至此，下辇行五十三步；後人重其步，因以名其地。
十八、纯阳殿至会灯寺图说
由五十三步，度凹，平行里许，即会灯寺。寺右荒烟蔓草中，有天台庵故址。寺前陡下，过小石梁，为太平桥。前望二山中凹，称马鞍山。茅屋数椽，呼袁店子。
十九、会灯寺至大峨寺图说
从袁店下坡，过正心桥，再过万定桥（古万福桥），又称万佛桥。路右巨石壁立「大峨石」三字，吕纯阳书；「灵陵太妙之天」六字，明督学郭子章书。路左神水池，即玉液泉。隋智者禅师知此水发源西域。後卓锡荆门，龙女为引神水，并浮所寄中峯寺鉢杖，自玉泉流出。旧有「神水通楚」碑，纪其事。又有巨石，刻陈图南草书「福寿」字、苏东坡「云外流春」字。上有神水阁，一名圣水阁，明巡抚安庆吴用先建，高僧化机隐此。由阁右进大峨寺（古福寿庵），明僧性天开建，後圮。清初僧智行重建，名大峨庵。康熙间，峨边参将李桢增广之，易庵为寺。光绪十一年僧圆明重修。向有九曲渠、流杯池、灵文阁、胜峯、立禅、弥陀等庵，今俱废。惟寺後古松一株，老干龙鳞，为千百年物。上有中和石，再上有归子石，一名鱼儿石。石有二孔，水常溢不涸。山顶为黄帽山，後为宝掌峯。寺外往左转右，即呵呼庵故址。有凤嘴石，俗呼鸡公石，刻「歌凤台」三字，相传为楚狂陆通隐居旧庐。明弘治间，督学王敕改今名。前即歌凤桥（古百福桥），俗名响水桥。往来听之，四山皆响，如洪涛巨浪，挟风雨而来。昔人称为「山潮」，以之验雨晴、占丰歉，为不爽云。
二十、大峨寺至中峯寺图说
由歌凤桥顺上，渡结缘桥，行二里许，即中峯寺，一名集云。在晋为乾明观，资州明果禅师除蟒患，始改为寺。隋茂真尊者重修之。相传有孙、王、宋三真人羽化於此。宋黄涪翁曾习静其中，即隋智者禅师寄鉢杖处也。寺倚白云峯，一名白岩。左即呼应峯，原有呼应庵，为智者禅师道场。下有茂真尊者庵。孙思邈真人隐峨眉时，与禅师、尊者集弈於兹，常相呼应。山後有三仙洞，洞外有棋盘石，方广丈余，至今犹存。右有雄黄石。历传唐玄宗幸蜀，梦真人乞武都雄黄石，上遣使齎送至此，烟云相隔。使者呼应，因得造焉。见一叟，幅巾被褐危坐，手指石曰：「致药於此。上有表，录上皇帝。」中使顾石有朱书百余字，就录一行，则行灭。「呼应」之名，或曰即此。眉人程堂登峨，见菩萨竹，有结花於节外枝者，茸密如球，即写於寺壁，宛有生趣，今佚。
二十一、中峯寺至观音寺图说
由中峯寺左，上三望坡。以路险峻，行者三望乃至。或云：「昔轩辕帝访道天皇真人时，曾於此三举望祭，故名。」前有石桥一道，亦名三望。旧有茶庵，今废。层级而登，进观音寺。寺内一石蹲峙，呼鸡母，以形似也。出寺往左上丝网坡，向有怪异伤人。自修寺後，怪顿息。
二十二、观音寺至龙昇冈图说
从丝网坡，策杖攀藤，盘旋里许，跻龙昇冈，以冈名寺。此地稍宽衍，梵宇幽敞。回望山後，一峯独峙，圆转自如，名香鑪峯，以形肖也。
二十三、龙昇冈至广福寺图说
从龙昇冈下坡，山境幽深，野屋一间，茅茨不翦。平步徐行，望烟云舒卷中，翠竹离离，即广福寺；一名慈云寺，乃前牛心别院也。寺後绿阴簇抱，蔽亏天日，为牛心岭。往石船子，下龙门洞，则从寺右小径去矣。
二十四、广福寺至清音阁图说
由广福寺左，一路顺下，石磴粼粼，苔苍藓碧，水声湍激，殷殷如雷。俯视双流，飞注斗捷，若不相下。有桥翼然，称双飞桥。相传左桥建自轩辕游胜峯时。水从黑龙潭绕白水寺而来。右桥则自古至今，几经举废。水从九老洞绕洪椿坪、黑水寺而来。出桥数十步，两水会合。一石嶟峙，为牛心石。游山者，从右桥行数十武，有瓦亭一，颇轩敞，为游人小憩之所。再过小亭，内有明御史马如蛟碑记。又数十步，由左进清音阁，阁陵空高耸，两水环抱。阁右一径通金刚坡，往大坪。阁左则仍转两亭，过左桥，往白龙洞。
二十五、清音阁至金龙寺图说
从左桥缘磴道北上，过接御亭故址，路右即古德林。绿云蔽天，空翠欲滴，为明时洪济和尚手植柟树。即高僧会宗，法号别传也。相传当日种一树，诵《法华经》一字，一礼拜。按字计株，植六万九千七百七株。天时地利，手到春生。今存十余株，皆本长丈余始枝叶分起；如两手捧佛，真不啻檀林只树。从路左进白龙洞，洞久淹，毗卢僧建寺於其上，仍旧名。顺上斑箨纷披，猿鸟相逐，刹竿隐隐出青霭间者，为金龙寺。
二十六、金龙寺至万年寺图说
由金龙寺右，上灵官楼（古大峨楼），云是公输子所造。明末毁於兵火，清康熙间，川督蔡毓荣鼎新之，乃易今名。经四会亭，有铜铸接引佛像。亭前向有普同总塔，中大小数十塔，别传和尚塔在焉，今废。直上又一亭，竖「第一山」碑，进圣寿万年寺。在晋为普贤寺，唐僧慧通改白水寺，即僧广濬弹琴处。宋为白水普贤寺，明万历间，勅改今名。寺殿七层，天王、金刚、七佛、大佛，四殿毁。前毗卢，中甎砌旋螺，铜铸普贤丈六骑象像。象高长各丈许，足蹋三尺莲华，徧体为朝山者摩损。光绪十三年，署「成緜龙茂道黄沛翘捐金修补」，并砌石栏以护之。宋太宗、真宗、仁宗，俱有御赐宝供。康熙壬午，有御赐经书。後为新殿，殿右山边，有明月池，又号白水池。从四会亭左过山王庙，往慈圣庵。明万历癸巳，无穷禅师建。藏慈圣太后御赐经典、袈裟、供器，今尚有铜钟一。由庵左上海会堂，即佛牙殿。原有御赐紫衣，及丁云鹏画历代祖师像八十八轴，今俱毁。惟佛牙尚在，重十三斤，长尺二，宽八寸，厚三寸。堂左数里，有白衣庵故址。再里许，为净水溪，有净水庙（古净业堂），黄冠居之。万年寺左，古柟一株，横围二丈三尺五寸。左上观音阁，後为正龙，山前平地突起如盂，呼鉢盂峯。
二十七、万年寺至观心庵图说
从观音阁右上里许，道左有石，高丈余，中有人形，头面手足俱备，无斧凿痕，相传为太子石。右旋数折，路左有罗汉洞，上有山王庙。横过白果树数株，均十数围，境颇清幽。稍坦处，明时空安禅师开建观心庵。清乾隆间毁於火，洪湛禅师重新之。出庵右，径陡绝，舆马不通。上为顶心坡。又名观心坡，俗名点心坡，以左右悬岩攒仰，至顶六十里，登者蹑足，膝辄点心云。
二十八、观心庵至息心所图说
循坡直上，仰望怪石嶙嶙，如排牙砺齿，剑峙森严，势欲飞走者，为鬼门关。石嘴长拖，形如象鼻，称象鼻岩。又上，石脊眠亘，左右悬岩，称大小鹅岭，以形似鹅颈名之。过关，空空洞洞，石梁数尺，天然巩固，名仙女桥。桥东北隅，昔古智禅师建有万松庵，今废。渡桥直上，结一刹，名息心所，上覆木板，以蔽风雨。右山有地藏庵故址。从左路平行，往石碑冈。冈下数百步外，一片荆榛，为庆云庵故址。
二十九、息心所至长老坪图说
下石碑冈，沿山行，过峡，道右巨石矗立，呼观音岩，朝山者皆焚香礼拜。前有石梁，呼观音桥。左右悬空为云壑，云烟常布，幽深莫测。所恃藤萝古木，丛茸遮蔽，不欲示人以险者然。僧云：「下有绿映沱，水甘美。再下有石洞，风从内出，呼风洞。」过桥上坡，甚陡峻，名放光坡，相传为普贤现瑞之所。上即长老坪，寺颇宏敞，为清康熙二年，峨澈禅师移建於兹。额仍「长老坪」者，示不忘本也。寺後万个千竿，为翠竹峯。峯左为蒲公结庐处，下为蒲氏村。由寺左而上，有万寿坡。坡下，宋绍兴间，怀古禅师创修正殿三楹，奉古佛、蒲公像。明正德初宗宝禅师重修，额曰「万寿堂」，命徒会贤理之。於坪侧元宝山别建净室，寻改永明万寿禅林。今废，故址尚存。再上山肩为骆驼岭，以形名也。
三十、长老坪至初殿图说
下骆驼岭，行半里许，路稍坦。又斜上转，至初殿。昔汉时，蒲公采药，见鹿迹现莲华，因开建此山，故额曰「初殿」。其山形若鸑鷟，亦名「鷟殿」。又名「簇店」，盖原只板屋一间，僧煑汤以俟游客蒸炊。後改店为殿，即「云窝」也。明时续恩禅师铸铜佛、弥勒、诸天像，大小三十余尊。崇祯时，铸有铁钟。清乾隆间被火焚，南舟禅师重修之。出殿右上，即古石碑。按殿门外有琉璃牌坊，古石碑侧有木坊，为弘川禅师建，道光时圮。
三十一、初殿至华严顶图说
由古石碑直上，危磴高悬，为上天梯。历级而升，进玉皇亭。古刹云深，殿宇孤耸，额「华严顶」。顶後岩隅，泉甘如醴，名九龙井。相传建寺时患无水，老僧梦神指示，即其处凿之，水随杖涌，汪洋浩瀚，至今仰汲。顶前岩下，有桂华洞，匹练方横，一枝独占。平泉庄里，鲜此天香。出亭右顺下，路稍坦。复上，古树一株，雪枝霄干，老气横秋，呼「老僧树」。右望山峡，一片瓦砾，为九龙院故址。
三十二、华严顶至莲华石图说
由老僧树，历数坡，道平衍。左通遇仙寺，横过，山骨珠圆，云根玉立，孱颜似芙蓉坠粉；细蕊层萼，天然错理。中结以庵院，额曰「莲华石」。原名莲华社，社原在山顶，左右静室，精工绝伦，今仅存其名矣。庵右为九岭冈。冈下旧有永延寺，明周藩建，今圮。从庵中穿过，平步里许，乱峯壁立，如临绝地。横行数武，复陡上，危栈齿齿，若登天然。俗呼「鹁鸽钻天」，彷佛似之。
三十三、莲华石至洗象池图说
由钻天坡转左逆右，历石磴陡上，过月台，见寺宇轩豁，额曰「洗象池」。原名初喜亭，自白水至此，游踪稍适，因名其地曰「初欢喜」。以前去尚多险径，又曰「错欢喜」。寺近无泉，由弓背山架木引水入寺，汲饮便之。寺左有石砌六方小池，深广丈余，即古洗象池。相传普贤乘象过此，必浴其象而後升。今涸，乱叶覆之。旁一石，高阔二尺，为升象石。石上小井，不涸，亦不溢。池下石岩，刻有「岩谷灵光」四大字。岩下大小深壑，终古云封，莫知底蕴。稍上有磐陀石，再上有左慈洞。寺後罗汉坡，有石罅数尺，呼罗汉洞。寺右岩壁层立，为狮子岩。
三十四、洗象池至大乘寺图说
由洗象池左，直上数里，横过柏林，即滑石沟。沟上有井，泉清，前即大乘寺。殿舍原覆木皮，古称木皮殿，今用木板矣。寺右数百步有化城寺故址。相传昆明施绍高、太和王荩台来此，遇白猿献果，啖之仙去。旧有碣纪其事，今失。寺左行里许，直上阎王扁。昔有胡僧，缚木架石以引行者，为胡僧梯，一名陵云梯。又有秦人刘海英、赵光明，募设木栅阑干，攀援而上，今废。右为梅子坡，疏影横斜，往来游人，望以止渴焉。
三十五、大乘寺至白云寺图说
过陵云梯，下坡转左，行半里许，路稍平。白云冉冉，弥漫山谷；素涛银海，变幻无端。中有古刹，为白云寺，又名云坛殿。三层，覆以丛篁翠筱。寺右为弓背山，山势长拖。下有分水岭，左水出雅河，右水经虎谿桥。会洗象池、黑水寺各水，合双飞桥水，绕回龙山、石船子、龙门洞，至峨眉县北门，出铜河。山产桐花凤，五色俱备。每桐花放时即来，花落不知所之。唐李德裕有〈画桐花凤扇赋〉，详〈艺文〉。
三十六、白云寺至雷洞坪图说
由白云寺左，陡上二里许，荒烟岑樾中，为雷洞坪寺旧基。再上，有古庙一座，为雷神殿；铁像十余尊，明万历年铸。濒岩竖铁碑，禁人语，否则迅雷惊电，风雨暴作。相传龙雷会居其下，凡七十二洞。岁旱，祷於第三洞。初投香币，不应，则投死彘及妇人衣履之类，往往雷雨交作。又上三坪，进寺，额曰「雷洞坪」。自汉时开建，至清康熙四十一年，赐御书「灵觉」二大字、《金刚经》一部。乾隆四十一年，僧闻奇、闻刚重新之。道光二十三年，僧心量移基重建。同治甲子年，僧觉圆又迁建於此。此地空蒙暗黑，长无天日。寺右悬岩绝壁间，有飞来剑，一名仙人剑。历传女娲於此炼石，伏羲於此悟道，鬼谷於此着《珞琭子》。三洞沈黑，人迹罕到。寺左峭阪险峻，盘回纡折而上，名为八十四盘。
三十七、雷洞坪至接引殿图说
从盘路曲折而上，右为接引殿。清初顺治庚子年，河间府僧年八十，见佛像卧荒丛中，乃誓饿七日募修。时大雪，已露饿六日。适蜀人赵翊凰登山，见而悯之。归白督台李公，捐金五百，命僧闻达重修之。殿右濒岩，为金刚嘴。岩下有石，形似钟，名圣钟。对岸一石，屹立十余丈，呼仙人石，望之俨然。
三十八、接引殿至太子坪图说
由接引殿盘旋而上，道左一石壁立，高二丈余，苔藓平铺，现「第一山」字。字画色赤，高宽二尺许。年年必现，现未必全。若全现，则年占大有。复屈曲仰登，凡数百丈，名三倒拐，一曰三倒角。前有巨石，横亘当途，为观音岩，原有观音殿。又三济禅师建有回龙庵，今俱废。傍岩斜上，进太子坪，以坪名寺。层楼高耸，内供太子，因名。一名万行庵，古智禅师开建。闻达禅师重修之，基址屡易。从此至顶，喜无险径。昔建有大欢喜亭，今废。寺前岩下，石形如象，呼象王石。自大乘寺以上，徧山皆桫椤花，宋子京赞曰：
众葩共房　叶附花外　根不可徙　见伟兹世
昔贤游记，指大欢喜亭、八十四盘，上有桫椤坪。蒋超辨之，实在千佛顶後，与狮子、罗汉等坪同列，详旧志凡例。
三十九、太子坪至天门寺图说
由太子坪左斜上，道左有永庆寺，原名盘龙。由寺横过，至祖师殿。殿左里许，有大觉寺故址。殿右上沈香塔，以塔名寺，明通天和尚奉勅开建，神宗赐额「护国草庵」。慈圣太后赐有珍珠繖，御书佛号金绣长旛，并九层沈香塔，高丈许。覆以层楼，雕镂金彩，工极天然，通天和尚法身在焉。万历间，赐住持本炯勅书一道。塔左，古有空树，老僧入定其中，枯干复荣，今亡。按：老僧，即晋远公禅师弟慧持也。塔右直上，天门寺，明瑞峯禅师建。寺右两石对立，划然中分。入其门，如登阊阖，名天门石。
四十、天门寺至七天桥图说
从天门石，凡三折始达山径，境极幽峭。过亭，进七天桥，以桥名寺。古文殊庵，亦名金刚寺，被焚。後光绪十年，大峨寺僧圆明重建。寺左，古七天桥，俗传为九天仙女降会处，而《道书》注：「峨山为第七洞天也」。旧有「为天一柱」坊，今圮。渡桥，上和尚塔，塔藏法身趺坐。原额误题「普贤塔」；谭锺岳以为和尚法身不当冒普贤之名，改题「和尚塔」。
四十一、七天桥至金殿图说
由和尚塔左上，渡天仙桥，旁有仙女庵故址。进金殿，明僧妙峯建，僧惟密嗣修。清初总兵祁三昇捐修铁瓦大殿以覆之。金殿之瓦柱、门棂、窗壁，皆铜为之而渗金。高二丈五尺，广一丈四尺四寸，深一丈三尺五寸。中设普贤菩萨像，旁列万佛。门阴刻全蜀山川程途，明渖王捐造。後以大殿火，随之而毁。光绪十二年，僧心啓改砌砖殿。惟王毓宗集王羲之书、傅光宅集褚遂良书，两铜碑岿然完善，光泽可监。顶後悬岩，下临无地。岩左祖殿亦修砖殿，以护佛像。有覩光台居其中，佛光每现於巳午。先布兜罗緜云，平如玉地，名「银色世界」。上有圆光，外晕数重，五色斑斓，虚明若镜。观者各自见形，名「摄身光」。云散，复出大圆光，映物绚蒨，不可正视，名「清现」。又有紫云捧虹者，名「金桥」。白色无红晕者，名「水光」。形如箕，则曰「辟支光」。如铙钹，则曰「童子光」。光止一光，变态而名异。当光欲现时，二小鸟飞鸣，其语曰：「佛现！佛现！」明巡抚廖大亨有〈佛现鸟赋〉，详〈艺文〉。至夜，佛灯始见数点，若萤火飞明。渐至数千百万，俨若灯光，冉冉而来。落雪上有声，以手覆之，浮光四迸，不可掩。殿前铁阑干十余丈，殿左铁塔矗立。塔左有石屹然，曰金刚石，又曰金刚嘴。嘴下万石嵯峨，名七宝台，又名独尊台。台下峭削六棱，多石室，石枢刻有「郁仪引日精，结璘致月神；得道处……」字。顶左铜塔、铜碑、铜钟鼎峙。藏经、观音两阁圮。金殿前有瑞星石。横过即锡瓦殿。殿右过楞严阁故址，即光相寺。往卧云庵，庵为僧性天建。明末圮，总制哈瞻令僧可闻重修。康熙壬午，赐僧照玉御书经典。右有磐陀石，石下为光明岩。绝顶无水，惟此庵下有井络泉，日饮千人。因污秽涸，寺僧诵经，泉复出。金殿左下，新凿龙泉。再下，古白龙池，深广二丈。水清，多蜥蜴，色白微黄，长数寸，四足，两额，竖角，有花文，性驯而灵，相传为龙子，遇旱祷雨辄应。有碣，刻明巡按马如蛟七绝一首云：
龙向深山学化龙　涓涓泉水自从容　闻经想已能冥契　好去乘时惠九农
池左净土庵，明万历时，僧大智建，内竖遗愿碑。大佛坪，方广里许，铜瓦殿，僧别传建。前有扪参历井坊，以分野应参井也，今俱圮。千佛、万佛，两顶并峙，各建庵於其下。再下，明月、华藏两庵，皆结茅以奉香火焉。山後昔有「七二古德名庵」坊，今圮。
四十二、莲华石至遇仙寺图说
由莲华石下，分路，望东北隅，下遇仙寺。据高临下，寥旷欲骞，其坡名长寿坡。坡左尖石屹立，低昂不一，称石笋峯。坡足石梁横亘，为长寿桥。桥右高岩，瀑布飞射，水出桥下，顺山麓屈曲而行。有观音桥，直跨山涧。右望，百尺危岩，跳珠喷雪，如惊涛怒湍，声震山谷者，呼观音岩。古苔如乱发[髟/监]鬖，缠挂枮木顽石，下垂十余丈，缕缕不绝，名普贤綫。《方物略》称仙人绦，赞曰：「附阳而生，垂若文绦；大概苔类，土石所交。」煎汤服之治气痛，有效，亦山灵变幻之奇也。
四十三、遇仙寺至仙峯寺图说
由观音桥依山顺行，渡仙峯桥。上有两石对屹若劈，中通一路，名仙峯石，亦呼天门石。不数十武，即仙峯寺，梵宇颇敞。寺右过坡，即往九老洞路也。寺前濒岩，古树一干，而叶分四种，即椰瓢树。前望大、小尖峯，逼肖芙蕖，遂名莲华峯。屈曲而下，呼九十九倒拐，一名寿星坡。有寿星桥，横亘山涧。顺岩而上，复平行数十步，为扁担岩。下视，溪水盈盈，为龙居溪。昔有疯僧百余岁，至此遇蟒当途，默祝而去。至今山旁草木，人不敢樵采。按：九老洞在九岭冈初殿上。黄帝访天皇真人至此，遇一叟，问：「有侣乎？」答以「九人」，故名。洞深窈莫测，昔有然炬入者，行三十余里，闻鸡犬鼓乐之声。蝙蝠如鸦，扑炬，乃出。中有观音水一勺，可资掬饮。岩下即卜应泉也。
四十四、仙峯寺至洪椿坪图说
从龙居溪沿岩而下，路右即洪椿坪，以坪名寺（古千佛庵），伏牛山楚山禅师开建，一云宝掌禅师建。明德心禅师重修，法嗣锐峯接踵，历二十余年落成。殿宇楼阁，结构精工。清初峨云圆满禅师复鼎新之。康乾间，御赐经典字幅。寺後山顶有天成石池，因名天池峯。右为呪诅泉，相传当日大众千人，苦乏水源，老僧持呪引水，故名，亦名锡杖水。从寺左下行经木坊，渡积善桥，一名万渡。向有上中下三道。桥右小径，乃下双飞桥路也。
四十五、洪椿坪至大坪图说
由积善桥，陡上危坡，俗呼蛇倒退。其地昔多虎患，因建山王庙镇之，患乃止。道左有仙姬池，池内蛙鸣，声韵悠扬，俨然一部鼓吹，人呼「仙姬弹琴」。穿过茂林，重历月台，始达禅院。旧名净土，今榜「大坪」，以地名也。相传後殿初建时，掘地得一圆石，中空，水一盂，金鱼二尾，生机泼泼。庙右敞坪，有千年古松虯姿鹤骨，郁郁森森。昔开山老僧跏趺其下，每见龙虎当前，势欲攫人，辄默祝驯服。至今虎夜巡更，蛇不伤人，亦异矣。
四十六、大坪至会佛寺图说
由大坪转山王庙下坡，左濒危壁，迹绝人鸟。相传有猴王洞，坡呼猴子坡。路在山脊，陡甚，行者股栗。进会佛寺，寺为洪椿坪住持僧创建。右为象鼻岩，昔有静室，今圮。左为石笋沟，水出黑龙潭。寺前陡下，有坪，差堪驻足，称牛心坪。旁为杉树冈，即下牛心寺要道也。
四十七、会佛寺至牛心寺图说
牛心寺，一名延福，唐慧通禅师以山多回禄，改为卧云。乃孙真人思邈修炼处。所遗铁臼铜罐，质朴色古，今随婪吏去矣。药鑪丹竈在峯顶石洞中。洞为药王洞，岩石碎裂，无草木，说者以为丹气熏蒸所致。方士多取煑服，以为能助精养神。洞外一石，可以箕踞宴坐，名玩丹石。寺壁，相传有张僧繇画罗汉像，笔迹超妙，眉目栩栩欲活，颇着灵异。一云吴道子画，今毁。寺为宋继业三藏重兴，淳佑间，僧绍才重修。明洪武时，广济禅师住持。温井涸，凉井水甘洌，合寺仰汲。寺内有卜应泉，久晴将雨，久雨将晴，前一日取供炊，白粲必赤，为雨阳之应，故名。寺右有青莲峯，峯下有黑龙江，再下石罅丈许，为祖师洞。由寺左行，仍转双飞桥去矣。
四十八、牛心寺至黑水寺图说
由牛心寺转万年、净水庙，左旋，过铁索桥两道。一虎跳桥，唐僖宗时，僧慧通至此，水泛不得渡；见一虎蹲伏其旁，跨之而济，因以名桥。後蜀人张凤羾等七人游此，又题其桥曰「七笑」。一无怀桥，以岩龛为无怀洞，名之。路右八音池，又曰「乐池」。游人鼓掌，一蛙大鸣，羣蛙次第相和，其数八。将终，一蛙复大鸣，羣蛙顿止。作止翕然一律，如玉振金声。池边一石，可以小憩。上有鸡公石，因作祟，被雷击之，改呼雷打石。一路曲折纡转，呼十二盘。循石磴而上，进黑水寺，古名华藏，创自晋肇公。唐僧慧通率其妹慧续尼驻锡。道闻朝廷，赐有无缝衣、玉环、供器，今无存。寺宇屡经举废，至清乾隆四十四年，僧明仙重修之。寺後对月峯，原有祖师堂，慧通肉身在焉。寺前原有慧续尼院，即续入定处。相传有黑虎巡廊之异。今堂院瓦解，仅存其名矣。出寺仍转雷打石，往白袍殿。殿小而新，比丘居之。寺後绝顶产茶，味佳；而色一年白，二年绿。地气所锺，随时变异。
四十九、黑水寺至石船子图说
由黑水寺，仍转双飞桥、广福寺，下回龙山。山势崔巍，周围五里。自牛心石俯瞰众流，汇归成渠，甫有归宿。源来淼淼，泻去潺潺，则回龙实为砥柱矣。由兹屈曲而下，为五显冈。小店零星，参综错伍。再下濒河，逆行百余步，见长石横卧溪中，类艅艎，若浮水面，称石船子，俗号普贤船。迫视之，微肖。纹理纵横，亦异他石。岂慈航宝筏於此示相耶？道左，昔建有「藏舟於壑」山房，今废。沿河顺下，有铁索桥一道，长二十余丈，横亘溪中。渡桥，即往峨眉县之山径也。
五十、石船子至龙门洞图说
由铁索桥左，沿河竭蹶而下，见涧流自两山石门中喷出，为龙门峡。峡之中，两岸岩壁千寻，色如碧玉，光润照人。有两瀑布，各出一岩顶，相对飞下。岩根有磐石承之，激而溅沫跳珠，常见箨叶随出。相传即吕纯阳剑画十字洞旁丛篁遗坠也。越数丈，岩半有圆龛，即龙门洞，去水可二丈。游人乘槎至洞口，万壑千岩，竞来邀盼。入尺许，另透天光一綫，豁然开朗。左壁刻「龙门」二大字，为宋苏东坡书；一云富春孙公双钩。石凸凹作鳞爪，名以龙牀、龙枕。游人援梯而上，俯临深潭，绀碧无底，非复人寰。宋范成大云：「闻峨眉双溪不减庐山三峡。」及至龙门，则双溪又在下风。盖天下峡泉之胜，当以龙门为第一观。
五十一、龙门洞至新开寺图说
由龙门洞右，绕萧店、伏虎寺，至解脱桥。左上陡甚，度凹即旺相台。横下新开寺，明万历三年，僧大用建。後左为滴水岩，右为尖峯岭。大松一株，轮囷古致，酷似狞龙。前左对岸，桂树二株，半去皮肤，而生趣盎然。当门小坡，名以木鱼，形相似也。按：寺近旧有蟠龙寺，为唐慧觉禅师建。又有罗汉寺，初建日，梵僧赴斋，斋毕不见。西北隅有佛到寺，因开山日得石佛，故名。又传尊者曾到其间，留有佛迹焉。而孤峯绝壁，鸟道纡萦，人迹所不能到也，故又称不到寺。今俱废。
五十二、新开寺至灵岩寺图说
由新开寺下坡，经青龙场，野店二十余家。过高桥，进接引殿。再渡观音桥，平畴沃衍，桑麻映道。上古石梯，即灵岩寺。寺为宝掌禅师结庐旧址，历朝增葺。宋绍兴五年，太尉王陵、汉州知州王陟施资重修，易名护国光林。元季毁。明洪永间，僧弘义、圆道重建之，仍曰「灵岩」。景泰间，僧宝峯增修三世佛殿。殿前为明王楼，东为伽蓝堂，西为祖师堂。凡禅堂、斋堂、静室、香积、客厅，以次告成，规模广大。天顺庚辰，颁赐藏经。成化乙酉，宝峯诣阙请额，赐名会福。弘正间，僧本印重修。寺宇昔有四十八重，今存五之一。僧众昔以千计，今寥寥矣。佛光时现，寺後有覩佛台。按：宝掌生於周威烈王十二年丁卯，至唐高宗显庆二年丁巳卒，住世一千七十一年，详旧志。
五十三、灵岩寺至二峨、三峨图说
二峨，即中峨，古绥山，一名覆篷。《方舆记》云：「绥山废县在峨眉县西四十里，高半大峨，形如覆釜，雄据南方。上有天池、葛由洞；下有猪肝洞、鱼洞。」旧志云：「天池与李仙洞相对。葛仙洞，在白岩溪上，为周成王时，羌人葛由骑木羊处。白岩溪旁有玉蟾洞，洞壁石室如云母，仿佛见肩背衣绦，传为白玉蟾尸解处。猪肝洞，一名紫芝，明督学王敕过洞前，知有异物，掘地得石碣，刻『紫芝洞』三字，旁注『一山五口道人书』，今犹竖道左。上一里，有烂柯洞，洞口刻『烂柯』二字。鱼洞下，冷水河，河畔乾洞。」《元和志》谓：「洞穴才容一人，行数里，渐宽平。蝙蝠大如箕，人不敢复进。」昔阴长生制黄表，写丹经四通。其一通，以黄金之简，书而刻之，封以白银之函，置之绥山，即兹地矣。山产桃，谚曰：「得绥山一桃，虽不得仙，亦足以豪。」三峨，即小峨，一名铧刃，《山海经》所谓「西皇山」是也。在县东西六十里，距二峨九里，高半之。两山耕作，约数千人。其间草木、茶菜、荳芋，蕃膴丰熟，足当田畴十分之五。桃华白而实红，土人呼曰「蟠桃」。味甘香，惟较二峨产者颇小耳。由大峨灵岩寺，经青龙场，渡孝心铁索桥，上紫芝庙，递上清虚楼。楼後望三峨，如在目前，余详图中，不赘。(三峨，「在县东西六十里」，「东西」二字，疑误。但多处皆然，只好仍之。)
五十四、三峨至四峨图说
四峨，一名华山，其形棱瓣如华，因以为名。在大峨之直北，距峨眉县二十里。郦道元《水经注》云：「峨山东北有武阳、龙尾山，仙者羽化之所。」殆即此与！昔印宗禅师止锡四峨，每跏趺时，祥云结盖。遇旱延祷，甘霖立沛。有龙王受戒、猛兽调伏之异，详旧志〈高僧〉。山有圆通寺，由紫芝庙转青龙场，至其处，计程三十里而遥。按：二峨、三峨、四峨，均以大峨得名。大峨高峻，俯瞰羣山，兼有三峨之胜。緜亘岌翠，环峙於前，愈显大峨雄伟，上接穹苍，为名山之祖也。
峨山十景
金顶祥光(即绝顶。金殿、祖殿後为覩光台。以下各诗，晴峯谭锺岳撰。)
一抹祥光画不成　峨山形势极峥嵘　琳宫绀宇尘缘绝　直似须弥顶上行
灵岩叠翠(即灵岩寺。)
危岩固是夙锺灵　风雨飘零常翠青　疑是为吾标奇迹　心香一瓣荐芳馨
圣寺晚钟(即圣积寺，楼有巨钟。)
晚钟忽撞一声声　古寺犹传圣积名　纵令凡情蔽塞极　也应入耳觉心清
象池夜月(即洗象池。)
普贤骑象杳何之　胜迹空留洗象池　一月映池池贮月　月池感应妙难思
白水秋风(即万年寺，有白水池。)
曾闻白水出真人　此水由兹不染尘　何遽西风吹木落　归根谁不悟玄因
洪椿晓雨(即洪椿坪，此处多雨。)
万壑千岩势不平　攀萝扪葛力难胜　苍茫山雨天将曙　既到不忧犯夜行
双桥清音(即双飞桥，有清音阁，黑、白二水，牛心石。)
杰然高阁出清音　彷佛仙人下抚琴　试向双桥一倾耳　无情两水漱牛心
九老仙府(即仙峯寺，有九老古洞。)
图成九老记香山　九老缘何到此间　料是个中丹诀妙　致令九老远追攀
大坪霁雪(净土寺，即大坪。)
禅院清凉别有天　偶来净土识真禅　晴光晃映雪光朗　心目空明照大千
罗峯晴云(即伏虎寺，有罗峯庵，蒋虎臣旧隐处。)
境幽正好学无余　太史虎臣曾结庐　佛圣来迎踪已渺　长空万里日光舒
附：峨山图说
(明)胡世安(大学士　井研)
西南屹然摩汉，首记峨眉。襟岷嶓而带江涪，远穷天竺，近瞩蜀都。阴壑阳岩，云谿风洞。朝暮而冬夏，降陟而晦明。花卉别锺，禽虫畸类。琳宫玄观，错饰其间。逸客骚人，迭相盟主。洵坤舆钜望也。意接，口得而宣之，有遗音矣；目涉，手得而绘之，有遗形矣。神契，手与口得而亿中焉。翻有出人意表者，则天机离合之因也。余既集众言以测厥蕴，先兹图以表厥仪。三百余里郛廓，直欲尺寸规之以引游绪，可谓操约而愿奢矣。世有崇域外观者，小中见大，略处稽详，则普贤愿王法界，可决眦纳之矣。又何必策筇造极，置身兜罗緜云表也。
附：图颂
(明)李尊美(云间)
二仪分位，流峙标奇，锺彼峨兮。上应鹑首，下带龙薮，睇岷嶓兮。权舆南戒，游踪罕届，仙隐薖兮。相霙封山，如蹯啓关，侯逶迤兮。緜云冠椒，环霞映[山*票]，态刹那兮。莫雨匪岚，莫呗匪庵，历嵾嵯兮。耳而目之，久而倏之，引兴酡兮。吮毫图画，聊以意逆，絓漏多兮。
峨眉图跋
无名氏
宇内名山，有名殊而实班者，峨眉之於崐仑是也。如以名，浔之德安，泉之永春，以及肃卫，且有三崐仑矣。若夫平南天门，汀之归化，邵武泰宁，粤西太平，汝之郏，黔思城南之山，莫不窃号峨眉，裒然着郡志，不仅如覆篷、铧刃，溟涬雁行，依光近附也。虽儗伦不类，有目共昭，徒按图以索骥，拔幅於拘墟，凡有一体与具体而微者，咸得以贷灵甲秀，而目眯糠粃者，又比比是。使峨竟不克以图自表矣，故正名莫要於核实。
峨眉山志卷一终

[book_title]峨眉山志卷二
第二、菩萨圣迹(分六：一释名、二修证、三德相、四法要、五利行、六应化。)
以普贤视峨眉，不啻沧海之一滴；而峨眉有普贤，则如芥子纳须弥。所以虽僻处西陲，而名高五岳。与补怛、清凉，同为朝野所崇奉者，以有大士应化故也。但徒瞻仰金容、拜伏於象王足下，而不知大士圣德神功巍巍无上，殊负大士度世之心。因略引经文，显扬大士本迹，故志圣迹。
一、释名
普贤菩萨，证穷法界，久成正觉。(见《如来不思议境界经》。)为辅弼释迦，度脱众生，隐本垂迹，现菩萨身。其德无量无边不可思议，名号亦无量无边不可思议。(如《华严经．如来名号品》所说。)今且约「普贤」二字，以示其概。梵语邲输跋陀，或作三曼多跋陀罗。嘉祥《法华疏》云：「三曼多，此云普；跋陀罗，此云贤。」《华严大疏》云：「体性周徧曰普，随缘成德曰贤，此约自体。又曲齐无遗曰普，邻极亚圣曰贤，此约诸位普贤。又德周法界曰普，至顺调善曰贤，此约当位普贤。又果无不穷曰普，不舍因门曰贤，此约佛後普贤。当位普贤，悲智双运；佛後普贤，智海已满。而运即智之悲，寂而常用，穷未来际。又一即一切曰普，一切即一曰贤，此约融摄。」又或译为徧吉。徧即普义。贤，从理体立名；吉，从事相立名也。此菩萨与文殊，为释迦佛左右二辅。文殊表智，普贤表行。又普贤表理，文殊表智。又文殊表根本智，普贤表差别智。理智合一，行解相应，寂照同时，即毗卢遮那法身。故《华严》一经所明，全归於此一佛二菩萨之法门，故称为华严三圣。《大日经疏》云：「普贤菩萨者，普是徧一切处，贤是最妙善义。谓从菩提心所起愿行，及身口意三业，皆徧一切处，纯一妙善，备具众德，故以为名。」盖此菩萨，从根本智发广大愿，以万善庄严，一一周徧法界。所谓全性起修，全修在性，圆满菩提，归无所得，故名普贤也。
二、修证
菩萨久证法身，不离寂光，垂形法界，本地修证，其何能测？即迹门示现，无量劫来所修所证种种行愿功德，以至修无可修，证无可证之圣迹，亦劫海难宣。今略引二则，以见端倪。
《悲华经》云：往昔过恒河沙等阿僧只劫，有世界名删提岚，劫名善持，有佛号宝藏如来。时有转轮圣王，名无诤念(即阿弥陀佛)。王有千子，第一太子名不眴(即观世音菩萨)，第二王子名尼摩(即大势至菩萨)，第三王子名王众(即文殊菩萨)，第八王子名泯图(即普贤菩萨)。转轮圣王及诸王子，於宝藏佛前次第发愿，佛一一授记。(以上敍事系节略)第八王子泯图白佛言：「世尊，我今所愿，要当於是不净世界修菩萨道。复当修治庄严十千不净世界，令其严净，如青香光明无垢世界。亦当教化无量菩萨，令心清净，无有垢秽，皆趣大乘。悉使充满我之世界，然後我当成阿耨多罗三藐三菩提。世尊，愿我修行菩萨道时，要当胜於余诸菩萨。世尊，我已於七岁之中，端坐思惟诸佛菩萨清净功德，及种种庄严佛土功德。是时即得悉见种种庄严三昧等万一千菩萨三昧，增进修行。世尊，若未来世诸菩萨等，行菩萨道时，亦愿悉得如是三昧。世尊，愿我得出离三世胜幢三昧。以三昧力故，悉见十方无量无边诸佛世界，在在处处现在诸佛，出离三世，为诸众生说於正法。世尊，愿我得不退三昧。以三昧力故，於一念中，悉见如微尘等诸佛菩萨，及诸声闻，恭敬围绕。愿我於此一一佛所，得无依止三昧。以三昧力故，作变化身，一时徧至如一佛世界微尘数等诸如来所，供养礼拜。愿我一一身，以种种无上珍宝华香，涂香末香，妙胜技乐，种种庄严，供养一一诸佛世尊。愿我一一身，於一一佛所，如大海水滴等劫，行菩萨道。愿我得一切身变化三昧。以三昧力故，於一念中，在一一佛前，知如一佛土微尘数等诸佛世界。世尊，愿我得功德力三昧。以三昧力故，於一一佛前，徧到如一佛土微尘数等诸佛世尊所，以微妙赞叹，赞叹诸佛。世尊，愿我得不眴三昧。以三昧力故，於一念中，悉见诸佛，徧满十方无量无边世界之中。世尊，愿我得无诤三昧。以三昧力故，於一念中，悉见过去、未来、现在诸佛所有净妙世界。世尊，愿我得首楞严三昧。以三昧力故，化作地狱之身，入地狱中，与地狱众生说微妙法，劝令发阿耨多罗三藐三菩提心。彼诸众生，闻是法已，寻发无上菩提之心，即便命终，生於人中。随所生处，常得值佛；随所值佛，而得听法；听受法已，即得住於不退转地。乾闼婆、阿修罗、迦楼罗、紧那罗、摩睺罗伽、人、非人等，天龙、鬼神、夜叉、罗刹、毗舍遮、富单那、迦吒富单那、屠杀魁脍、商贾淫女、畜生饿鬼，如是等众，亦复如是，皆令发阿耨多罗三藐三菩提心。有诸众生，随所生处，得诸色像我分之身。如业所作，随受苦乐，及诸工巧。愿我变化作如是身，随其所作，而教化之。世尊，若有众生，各各异音，愿我随其种种音声而为说法，各令欢喜。因其欢喜，劝发安止，令其不退於阿耨多罗三藐三菩提。世尊，我要当教十千佛土所有众生，令心清净，无有行业烦恼诸毒，乃至不令一人属於四魔，何况多也？若我庄严十千佛土如是清净，如光明无垢尊香王佛，青香光明无垢世界，所有种种微妙庄严。然後我身，及诸眷属，乃当如彼师子香菩萨之所愿也。世尊，若我所愿成就，得己利者，当令十千诸佛世界所有众生，断诸苦恼，得柔輭心、得调伏心，各各自於四天下界，见佛世尊现在说法。一切众生，自然而得种种珍宝，华香、末香及以涂香，种种衣服，种种幢旛，各各以用供养於佛。供养佛已，悉发无上菩提之心。世尊，愿我今者以悉得见种种庄严三昧力故，皆得遥见如是诸事。」作是语已，寻如所愿，悉得见之。尔时世尊赞阿弥具言：「善哉！善哉！善男子，汝今世界，周帀四面，一万佛土清净庄严。於未来世，复当教化无量众生，令心清净，复当供养无量无边诸佛世尊。善男子，以是因缘故，今改汝字，号为普贤。於未来世，过一恒河沙等阿僧只劫，入第二恒河沙等阿僧只劫，末後分中於北方界，去此世界过六十恒河沙等佛土，有世界，名知水善净功德，汝当於中成阿耨多罗三藐三菩提，号智刚吼自在相王如来。」(节录《悲华经》〈大施品〉及〈诸菩萨本受记品〉)
《楞严经》云：普贤菩萨即从座起，顶礼佛足，而白佛言：「我已曾与恒沙如来，为法王子。十方如来，教其弟子菩萨根者，修普贤行，从我立名。世尊，我用心闻，分别众生所有知见。若於他方恒沙界外，有一众生，心中发明普贤行者，我於尔时乘六牙象，分身百千，皆至其处。纵彼障深，未得见我，我与其人暗中摩顶，拥护安慰，令其成就。佛问圆通，我说本因。心闻发明，分别自在，斯为第一。」
三、德相
菩萨德不可思议，由德所现之相亦不可思议。若欲备知，非佛莫由。凡夫二乘，能钦仰德相而修持之，终必有亲证菩萨德相之一日。《华严经．普贤三昧品》云：尔时普贤菩萨摩诃萨，於如来前，坐莲华藏师子之座，承佛神力，入于三昧。此三昧，名一切诸佛毗卢遮那如来藏身，普入一切佛平等性。能於法界示众影像，广大无碍，同於虚空；法界海漩，靡不随入；出生一切诸三昧法，普能包纳十方法界；三世诸佛智光明海皆从此生，十方所有诸安立海悉能示现；含藏一切佛力解脱诸菩萨智，能令一切国土微尘普能容受无边法界；成就一切佛功德海，显示如来诸大愿海；一切诸佛所有法轮，流通护持，使无断绝。如此世界中，普贤菩萨於世尊前，入此三昧；如是尽法界虚空界，十方三世微细无碍广大光明，佛眼所见、佛力能到、佛身所现一切国土，及此国土所有微尘，一一尘中有世界海微尘数佛刹，一一刹中有世界海微尘数诸佛，一一佛前有世界海微尘数普贤菩萨，皆亦入此一切诸佛毗卢遮那如来藏身三昧。尔时一一普贤菩萨，皆有十方一切诸佛而现其前。彼诸如来同声赞言：「善哉！善哉！善男子，汝能入此一切诸佛毗卢遮那如来藏身菩萨三昧。佛子，此是十方一切诸佛共加於汝。以毗卢遮那如来本愿力故，亦以汝修一切诸佛行愿力故。所谓能转一切佛法轮故，开显一切如来智慧海故，普照十方诸安立海悉无余故，令一切众生净治杂染得清净故，普摄一切诸大国土无所着故，深入一切诸佛境界无障碍故，普示一切佛功德故，能入一切诸法实相增智慧故，观察一切诸法门故，了知一切众生根故，能持一切诸佛如来教文海故。」尔时十方一切诸佛，即与普贤菩萨摩诃萨，能入一切智性力智，与入法界无边量智，与成就一切佛境界智，与知一切世界海成坏智，与知一切众生界广大智，与住诸佛甚深解脱无差别诸三昧智，与入一切菩萨诸根海智，与知一切众生语言海转法轮辞辩智，与普入法界一切世界海身智，与得一切佛音声智。如此世界中如来前普贤菩萨，蒙诸佛与如是智；如是一切世界海，及彼世界海一一尘中所有普贤，悉亦如是。何以故？证彼三昧，法如是故。……一切如来诸毛孔中咸放光明，於光明中而说颂言：
普贤徧住於诸刹　坐宝莲华众所观　一切神通靡不现　无量三昧皆能入　普贤恒以种种身　法界周流悉充满　三昧神通方便力　圆音广说皆无碍　一切刹中诸佛所　种种三昧现神通　一一神通悉周徧　十方国土无遗者　如一切刹如来所　彼刹尘中悉亦然　所现三昧神通事　毗卢遮那之愿力　普贤身相如虚空　依真而住非国土　随诸众生心所欲　示现普身等一切　普贤安住诸大愿　获此无量神通力　一切佛身所有刹　悉现其形而诣彼　一切众海无有边　分身住彼亦无量　所现国土皆严净　一刹那中见多劫　普贤安住一切刹　所现神通胜无比　震动十方靡不周　令其观者悉得见　一切佛智功德力　种种大法皆成满　以诸三昧方便门　示己往昔菩提行　如是自在不思议　十方国土皆示现　为显普入诸三昧　佛光云中赞功德
尔时一切菩萨众，皆向普贤合掌瞻仰。承佛神力，同声赞言：
从诸佛法而出生　亦因如来愿力起　真如平等虚空藏　汝已严净此法身　一切佛刹众会中　普贤徧住於其所　功德智海光明者　等照十方无不见　普贤广大功德海　徧往十方亲近佛　一切尘中所有刹　悉能诣彼而明现　佛子我曹常见汝　诸如来所悉亲近　住於三昧实境中　一切国土微尘劫　佛子能以普徧身　悉诣十方诸国土　众生大海咸济度　法界微尘无不入　入於法界一切尘　其身无尽无差别　譬如虚空悉周徧　演说如来广大法　一切功德光明者　如云广大力殊胜　众生海中皆往诣　说佛所行无等法　为度众生於劫海　普贤胜行皆修习　演一切法如大云　其音广大靡不闻　国土云何得成立　诸佛云何而出现　及以一切众生海　愿随其义如实说　此中无量大众海　悉在尊前恭敬住　为转清净妙法轮　一切诸佛皆随喜
〈阿僧祇品〉偈云：
以此诸尘数诸刹　一尘十万不可说　尔劫称赞一普贤　无能尽其功德量
〈十定品〉云：尔时普眼菩萨摩诃萨承佛神力，从座而起，偏袒右肩，右膝着地，合掌白佛言：「世尊，我於如来应正等觉，欲有所问，愿垂哀许。」佛言：「普眼，恣汝所问，当为汝说，令汝心喜。」普眼菩萨言：「世尊，普贤菩萨及住普贤所有行愿诸菩萨众，成就几何三昧解脱，而於菩萨诸大三昧，或入、或出、或时安住，以於菩萨不可思议广大三昧善入出故，能於一切三昧自在，神通变化，无有休息？」佛言：「善哉！普眼，汝为利益去、来、现在诸菩萨众而问斯义。普眼，普贤菩萨今现在此，已能成就不可思议自在神通，出过一切诸菩萨上，难可值遇，从於无量菩萨行生菩萨大愿，悉已清净，所行之行皆无退转。无量波罗蜜门、无碍陀罗尼门、无尽辩才门，皆悉已得清净无碍。大悲利益一切众生，以本愿力尽未来际而无厌倦。汝应请彼，彼当为汝说其三昧自在解脱。」尔时会中诸菩萨众，闻普贤名，即时获得不可思议无量三昧。其心无碍，寂然不动，智慧广大，难可测量，境界甚深，无能与等。现前悉见无数诸佛，得如来力，同如来性，去来现在靡不明照。所有福德不可穷尽，一切神通皆已具足。其诸菩萨於普贤所，心生尊重，渴仰欲见。悉於众会周徧观察而竟不覩，亦不见其所坐之座。此由如来威力所持，亦是普贤神通自在使其然耳。
尔时普眼菩萨白佛言：「世尊，普贤菩萨今何所在？」佛言：「普眼，普贤菩萨今现在此道场众会，亲近我住，初无动移。」是时普眼及诸菩萨，复更观察道场众会，周徧求觅，白佛言：「世尊，我等今者犹未得见普贤菩萨其身及座。」佛言：「如是，善男子，汝等何故而不得见？善男子，普贤菩萨住处甚深，不可说故。普贤菩萨获无边智慧门，入师子奋迅定，得无上自在用，入清净无碍际，生如来十种力，以法界藏为身，一切如来共所护念。於一念顷，悉能证入三世诸佛无差别智，是故汝等不能见耳。」
尔时普眼菩萨闻如来说普贤菩萨清净功德，得十千阿僧只三昧。以三昧力，复徧观察，渴仰欲见普贤菩萨，亦不能覩。其余一切诸菩萨众，俱亦不见。时普眼菩萨从三昧起，白佛言：「世尊，我已入十千阿僧只三昧，求见普贤而竟不得。不见其身及身业、语及语业、意及意业、座及住处，悉皆不见。」佛言：「如是如是，善男子，当知皆以普贤菩萨住不思议解脱之力。普眼，於汝意云何？颇有人能说幻术文字中，种种幻相所住处不？」答言：「不也。」佛言：「普眼，幻中幻相尚不可说，何况普贤菩萨秘密身境界、秘密语境界、秘密意境界，而於其中能入能见？何以故？普贤菩萨境界甚深，不可思议。无有量，已过量。举要言之，普贤菩萨以金刚慧普入法界，於一切世界无所行、无所住，知一切众生身皆即非身。无去无来，得无断尽、无差别自在神通。无依无作，无有动转，至於法界究竟边际。善男子，若有得见普贤菩萨，若得承事、若得闻名、若有思惟、若有忆念、若生信解、若勤观察、若始趣向、若正求觅、若兴誓愿，相续不绝，皆获利益，无空过者。」尔时普眼及一切菩萨众，於普贤菩萨，心生渴仰，愿得瞻觐，作如是言：「南无一切诸佛！南无普贤菩萨！」如是三称，头顶礼敬。尔时佛告普眼菩萨及诸众会言：「诸佛子，汝等宜更礼敬普贤，殷勤求请。又应专至观察十方，想普贤身现在其前。如是思惟，周徧法界，深心信解，厌离一切；誓与普贤同一行愿，入於不二真实之法。其身普现一切世间，悉知众生诸根差别，徧一切处集普贤道。若能发起如是大愿，则当得见普贤菩萨。」是时，普眼闻佛此语，与诸菩萨俱时顶礼，求请得见普贤菩萨。
尔时普贤菩萨即以解脱神通之力，如其所应，为现色身，令彼一切诸菩萨众，皆见普贤亲近如来，於此一切菩萨众中坐莲华座；亦见於余一切世界一切佛所，从彼次第相续而来；亦见在彼一切佛所，演说一切诸菩萨行，开示一切智智之道，阐明一切菩萨神通，分别一切菩萨威德，示现一切三世诸佛。是时，普眼菩萨及一切菩萨众，见此神变，其心踊跃，生大欢喜；莫不顶礼普贤菩萨，心生尊重，如见十方一切诸佛。是时，以佛大威神力及诸菩萨信解之力，普贤菩萨本愿力故，自然而雨十千种云。所谓种种华云、种种鬘云、种种香云、种种末香云、种种盖云、种种衣云、种种严具云、种种珍宝云、种种烧香云、种种缯彩云。不可说世界六种震动；奏天音乐，其声远闻不可说世界；放大光明，其光普照不可说世界，令三恶趣悉得除灭；严净不可说世界，令不可说菩萨入普贤行，不可说菩萨成普贤行，不可说菩萨於普贤行愿悉得圆满，成阿耨多罗三藐三菩提。
尔时普眼菩萨白佛言：「世尊，普贤菩萨是住大威德者、住无等者、住无过者、住不退者、住平等者、住不坏者、住一切差别法者、住一切无差别法者、住一切众生善巧心所住者、住一切法自在解脱三昧者。」佛言：「如是如是！普眼，如汝所说，普贤菩萨有阿僧只清净功德。所谓无等庄严功德、无量宝功德、不思议海功德、无量相功德、无边云功德、无边际不可称赞功德、无尽法功德、不可说功德、一切佛功德、称扬赞叹不可尽功德。」
四、法要
菩萨所说之法，无不契理契机，彻上彻下；俾上根众生，不离当念，亲证法身。即中下根人，亦令种成佛之善因，渐次修习，毕竟皆得成就无上觉道之妙果耳。《华严经》〈世界成就品〉，普贤菩萨说世界海十种事。〈华藏世界品〉，普贤菩萨说世界海中一切世界及佛名号。〈毗卢遮那品〉，普贤菩萨说往古大威光太子本行。〈十定品〉，佛敕普贤说十大三昧。〈十通品〉、〈十忍品〉、〈如来十身相海品〉，皆普贤菩萨所说。〈普贤行品〉，普贤菩萨警告大众，极陈瞋心障道，应勤修十法，能具十种清净。〈如来出现品〉，由妙德菩萨请问大法，佛口放光明，普照十方，入普贤口，因答妙德之问。〈离世间品〉，普慧菩萨致二百问，普贤菩萨酬二千答。以上具如经文，不能广引。而〈普贤行愿品〉实《华严》之归宿，大藏之纲要；十方三世一切诸佛，上成佛道，下化众生，成始成终之总持法门。无论上圣下凡，同须依之而修。故将全卷经文悉具录之，以期见闻，同生净信，则超凡入圣，了生脱死，即於现生得其实益矣。
大方广佛华严经普贤菩萨行愿品
唐罽宾国三藏般若奉诏译
尔时普贤菩萨摩诃萨称叹如来胜功德已，告诸菩萨及善财言：「善男子，如来功德，假使十方一切诸佛，经不可说不可说佛刹极微尘数劫，相续演说，不可穷尽。若欲成就此功德门，应修十种广大行愿。何等为十？一者礼敬诸佛，二者称赞如来，三者广修供养，四者忏悔业障，五者随喜功德，六者请转法轮，七者请佛住世，八者常随佛学，九者恒顺众生，十者普皆回向。」善财白言：「大圣，云何礼敬，乃至回向？」
普贤菩萨告善财言：「善男子，言礼敬诸佛者，所有尽法界虚空界，十方三世一切佛刹极微尘数诸佛世尊，我以普贤行愿力故，深心信解，如对目前，悉以清净身语意业，常修礼敬。一一佛所，皆现不可说不可说佛刹极微尘数身。一一身，徧礼不可说不可说佛刹极微尘数佛。虚空界尽，我礼乃尽。以虚空界不可尽故，我此礼敬无有穷尽。如是乃至众生界尽，众生业尽，众生烦恼尽，我礼乃尽；而众生界乃至烦恼无有尽故，我此礼敬无有穷尽。念念相续，无有闲断。身语意业，无有疲厌。
复次善男子，言称赞如来者，所有尽法界虚空界，十方三世一切刹土，所有极微一一尘中，皆有一切世间极微尘数佛。一一佛所，皆有菩萨海会围绕。我当悉以甚深胜解现前知见，各以出过辩才天女微妙舌根。一一舌根出无尽音声海，一一音声出一切言辞海，称扬赞叹一切如来诸功德海。穷未来际，相续不断。尽於法界，无不周徧。如是虚空界尽，众生界尽，众生业尽，众生烦恼尽，我赞乃尽；而虚空界乃至烦恼无有尽故，我此赞叹无有穷尽。念念相续，无有闲断。身语意业，无有疲厌。
复次善男子，言广修供养者，所有尽法界虚空界，十方三世一切佛刹极微尘中，一一各有一切世界极微尘数佛。一一佛所，种种菩萨海会围绕。我以普贤行愿力故，起深信解，现前知见，悉以上妙诸供养具，而为供养。所谓华云、鬘云、天音乐云、天伞盖云、天衣服云，天种种香，涂香、烧香、末香，如是等云，一一量如须弥山王。然种种灯，酥灯、油灯、诸香油灯，一一灯炷如须弥山，一一灯油如大海水。以如是等诸供养具，常为供养。善男子，诸供养中，法供养最。所谓如说修行供养、利益众生供养、摄受众生供养、代众生苦供养、勤修善根供养、不舍菩萨业供养、不离菩提心供养。善男子，如前供养无量功德，比法供养一念功德，百分不及一、千分不及一、百千俱胝那由他分、迦罗分、算分、数分、喻分、优波尼沙陀分，亦不及一。何以故？以诸如来尊重法故。以如说行，出生诸佛故。若诸菩萨行法供养，则得成就供养如来。如是修行是真供养故。此广大最胜供养，虚空界尽，众生界尽，众生业尽，众生烦恼尽，我供乃尽；而虚空界乃至烦恼不可尽故，我此供养亦无有尽。念念相续，无有闲断。身语意业，无有疲厌。
复次善男子，言忏悔业障者，菩萨自念，我於过去无始劫中，由贪瞋痴，发身口意，作诸恶业，无量无边。若此恶业有体相者，尽虚空界不能容受。我今悉以清净三业，徧於法界极微尘刹，一切诸佛菩萨众前，诚心忏悔，後不复造，恒住净戒一切功德。如是虚空界尽，众生界尽，众生业尽，众生烦恼尽，我忏乃尽；而虚空界乃至众生烦恼不可尽故，我此忏悔无有穷尽。念念相续，无有闲断。身语意业，无有疲厌。
复次善男子，言随喜功德者，所有尽法界虚空界，十方三世一切佛刹，极微尘数诸佛如来。从初发心，为一切智，勤修福聚，不惜身命，经不可说不可说佛刹极微尘数劫。一一劫中，舍不可说不可说佛刹极微尘数头目手足。如是一切难行苦行，圆满种种波罗蜜门，证入种种菩萨智地，成就诸佛无上菩提及般涅盘，分布舍利，所有善根，我皆随喜。及彼十方一切世界，六趣四生，一切种类，所有功德，乃至一尘，我皆随喜。十方三世一切声闻及辟支佛，有学无学，所有功德，我皆随喜。一切菩萨所修无量难行苦行，志求无上正等菩提，广大功德，我皆随喜。如是虚空界尽，众生界尽，众生业尽，众生烦恼尽，我此随喜无有穷尽。念念相续，无有闲断。身语意业，无有疲厌。
复次善男子，言请转法轮者，所有尽法界虚空界，十方三世一切佛刹极微尘中，一一各有不可说不可说佛刹极微尘数广大佛刹。一一刹中，念念有不可说不可说佛刹极微尘数一切诸佛成等正觉，一切菩萨海会围绕。而我悉以身口意业种种方便，殷勤劝请转妙法轮。如是虚空界尽，众生界尽，众生业尽，众生烦恼尽，我常劝请一切诸佛转正法轮，无有穷尽。念念相续，无有闲断。身语意业，无有疲厌。
复次善男子，言请佛住世者，所有尽法界虚空界，十方三世一切佛刹，极微尘数诸佛如来，将欲示现般涅盘者，及诸菩萨，声闻缘觉，有学无学，乃至一切诸善知识，我悉劝请莫入涅盘。经於一切佛刹极微尘数劫，为欲利乐一切众生。如是虚空界尽，众生界尽，众生业尽，众生烦恼尽，我此劝请无有穷尽。念念相续，无有闲断。身语意业，无有疲厌。
复次善男子，言常随佛学者，如此娑婆世界毗卢遮那如来，从初发心，精进不退，以不可说不可说身命而为布施。剥皮为纸，析骨为笔，刺血为墨，书写经典，积如须弥。为重法故，不惜身命，何况王位，城邑聚落，宫殿园林，一切所有。及余种种难行苦行，乃至树下成大菩提，示种种神通，起种种变化，现种种佛身，处种种众会。或处一切诸大菩萨众会道场，或处声闻及辟支佛众会道场，或处转轮圣王小王眷属众会道场，或处刹利及婆罗门长者居士众会道场，乃至或处天龙八部人非人等众会道场。处於如是种种众会，以圆满音，如大雷震，随其乐欲，成熟众生，乃至示现入於涅盘，如是一切我皆随学。如今世尊毗卢遮那。如是尽法界虚空界，十方三世一切佛刹，所有尘中一切如来，皆亦如是，於念念中，我皆随学。如是虚空界尽，众生界尽，众生业尽，众生烦恼尽，我此随学无有穷尽。念念相续，无有闲断。身语意业，无有疲厌。
复次善男子，言恒顺众生者，谓尽法界虚空界，十方刹海所有众生，种种差别。所谓卵生、胎生、湿生、化生，或有依於地水火风而生住者，或有依空及诸卉木而生住者。种种生类，种种色身，种种形状，种种相貌，种种寿量，种种族类，种种名号，种种心性，种种知见，种种欲乐，种种意行，种种威仪，种种衣服，种种饮食，处於种种村营聚落城邑宫殿。乃至一切天龙八部，人非人等，无足二足四足多足，有色无色，有想无想，非有想非无想，如是等类，我皆於彼随顺而转。种种承事，种种供养，如敬父母，如奉师长，及阿罗汉，乃至如来，等无有异。於诸病苦，为作良医；於失道者，示其正路；於闇夜中，为作光明；於贫穷者，令得伏藏。菩萨如是平等饶益一切众生，何以故？菩萨若能随顺众生，则为随顺供养诸佛。若於众生尊重承事，则为尊重承事如来。若令众生生欢喜者，则令一切如来欢喜。何以故？诸佛如来，以大悲心而为体故。因於众生而起大悲，因於大悲生菩提心，因菩提心成等正觉。譬如旷野沙碛之中，有大树王，若根得水，枝叶华果，悉皆繁茂。生死旷野，菩提树王，亦复如是。一切众生而为树根，诸佛菩萨而为华果。以大悲水饶益众生，则能成就诸佛菩萨智慧华果。何以故？若诸菩萨以大悲水饶益众生，则能成就阿耨多罗三藐三菩提故。是故菩提，属於众生。若无众生，一切菩萨终不能成无上正觉。善男子，汝於此义，应如是解。以於众生心平等故，则能成就圆满大悲；以大悲心随众生故，则能成就供养如来。菩萨如是随顺众生，虚空界尽，众生界尽，众生业尽，众生烦恼尽，我此随顺无有穷尽。念念相续，无有闲断。身语意业，无有疲厌。
复次善男子，言普皆回向者，从初礼拜，乃至随顺，所有功德，皆悉回向尽法界虚空界一切众生。愿令众生常得安乐，无诸病苦。欲行恶法，皆悉不成。所修善业，皆速成就。关闭一切诸恶趣门，开示人天涅盘正路。若诸众生，因其积集诸恶业故，所感一切极重苦果，我皆代受。令彼众生，悉得解脱，究竟成就无上菩提。菩萨如是所修回向，虚空界尽，众生界尽，众生业尽，众生烦恼尽，我此回向无有穷尽。念念相续，无有闲断。身语意业，无有疲厌。
善男子，是为菩萨摩诃萨十种大愿，具足圆满。若诸菩萨於此大愿，随顺趣入，则能成熟一切众生，则能随顺阿耨多罗三藐三菩提，则能成满普贤菩萨诸行愿海。是故善男子，汝於此义，应如是知。若有善男子、善女人，以满十方无量无边不可说不可说佛刹极微尘数一切世界上妙七宝，及诸人天最胜安乐，布施尔所一切世界所有众生，供养尔所一切世界诸佛菩萨，经尔所佛刹极微尘数劫，相续不断，所得功德。若复有人，闻此愿王，一经於耳，所有功德，比前功德，百分不及一，千分不及一，乃至优波尼沙陀分亦不及一。或复有人，以深信心，於此大愿，受持读诵，乃至书写一四句偈，速能除灭五无闲业。所有世间身心等病，种种苦恼，乃至佛刹极微尘数一切恶业，皆得消除。一切魔军，夜叉罗刹，若鸠盘茶，若毗舍闍，若部多等，饮血啗肉，诸恶鬼神，皆悉远离。或时发心亲近守护。是故若人诵此愿者，行於世间无有障碍，如空中月出於云翳，诸佛菩萨之所称赞，一切人天皆应礼敬，一切众生悉应供养。此善男子，善得人身，圆满普贤所有功德，不久当如普贤菩萨，速得成就微妙色身，具三十二大丈夫相。若生人天，所在之处，常居胜族，悉能破坏一切恶趣，悉能远离一切恶友，悉能制伏一切外道，悉能解脱一切烦恼。如师子王摧伏羣兽，堪受一切众生供养。又复是人临命终时，最後刹那，一切诸根悉皆散坏，一切亲属悉皆舍离，一切威势悉皆退失。辅相大臣，宫城内外，象马车乘，珍宝伏藏，如是一切无复相随。唯此愿王，不相舍离，於一切时引导其前。一刹那中，即得往生极乐世界。到已，即见阿弥陀佛、文殊师利菩萨、普贤菩萨、观自在菩萨、弥勒菩萨等。此诸菩萨，色相端严，功德具足，所共围绕。其人自见生莲华中，蒙佛授记。得授记已，经於无数百千万亿那由他劫，普於十方不可说不可说世界，以智慧力，随众生心而为利益。不久当坐菩提道场，降伏魔军，成等正觉，转妙法轮。能令佛刹极微尘数世界众生，发菩提心。随其根性，教化成熟，乃至尽於未来劫海，广能利益一切众生。善男子，彼诸众生，若闻若信此大愿王，受持读诵，广为人说。所有功德，除佛世尊，余无知者。是故汝等闻此愿王，莫生疑念，应当谛受。受已能读，读已能诵，诵已能持，乃至书写，广为人说。是诸人等，於一念中，所有行愿皆得成就，所获福聚无量无边。能於烦恼大苦海中，拔济众生，令其出离，皆得往生阿弥陀佛极乐世界。尔时普贤菩萨摩诃萨，欲重宣此义，普观十方而说偈言。」
所有十方世界中　三世一切人师子　我以清净身语意　一切徧礼尽无余　普贤行愿威神力　普现一切如来前　一身复现刹尘身　一一徧礼刹尘佛　於一尘中尘数佛　各处菩萨众会中　无尽法界尘亦然　深信诸佛皆充满　各以一切音声海　普出无尽妙言辞　尽於未来一切劫　赞佛甚深功德海　以诸最胜妙华鬘　伎乐涂香及伞盖　如是最胜庄严具　我以供养诸如来　最胜衣服最胜香　末香烧香与灯烛　一一皆如妙高聚　我悉供养诸如来　我以广大胜解心　深信一切三世佛　悉以普贤行愿力　普徧供养诸如来　我昔所造诸恶业　皆由无始贪瞋痴　从身语意之所生　一切我今皆忏悔　十方一切诸众生　二乘有学及无学　一切如来与菩萨　所有功德皆随喜　十方所有世间灯　最初成就菩提者　我今一切皆劝请　转於无上妙法轮　诸佛若欲示涅盘　我悉至诚而劝请　唯愿久住刹尘劫　利乐一切诸众生　所有礼赞供养福　请佛住世转法轮　随喜忏悔诸善根　回向众生及佛道　我随一切如来学　修习普贤圆满行　供养过去诸如来　及与现在十方佛　未来一切天人师　一切意乐皆圆满　我愿普随三世学　速得成就大菩提　所有十方一切刹　广大清净妙庄严　众会围绕诸如来　悉在菩提树王下　十方所有诸众生　愿离忧患常安乐　获得甚深正法利　灭除烦恼尽无余　我为菩提修行时　一切趣中成宿命　常得出家修净戒　无垢无破无穿漏　天龙夜叉鸠盘茶　乃至人与非人等　所有一切众生语　悉以诸音而说法　勤修清净波罗蜜　恒不忘失菩提心　灭除障垢无有余　一切妙行皆成就　於诸惑业及魔境　世间道中得解脱　犹如莲华不着水　亦如日月不住空　悉除一切恶道苦　等与一切羣生乐　如是经於刹尘劫　十方利益恒无尽　我常随顺诸众生　尽於未来一切劫　恒修普贤广大行　圆满无上大菩提　所有与我同行者　於一切处同集会　身口意业皆同等　一切行愿同修学　所有益我善知识　为我显示普贤行　常愿与我同集会　於我常生欢喜心　愿常面见诸如来　及诸佛子众围绕　於彼皆兴广大供　尽未来劫无疲厌　愿持诸佛微妙法　光显一切菩提行　究竟清净普贤道　尽未来劫常修习　我於一切诸有中　所修福智恒无尽　定慧方便及解脱　获诸无尽功德藏　一尘中有尘数刹　一一刹有难思佛　一一佛处众会中　我见恒演菩提行　普尽十方诸刹海　一一毛端三世海　佛海及与国土海　我徧修行经劫海　一切如来语清净　一言具众音声海　随诸众生意乐音　一一流佛辩才海　三世一切诸如来　於彼无尽语言海　恒转理趣妙法轮　我深智力普能入　我能深入於未来　尽一切劫为一念　三世所有一切劫　为一念际我皆入　我於一念见三世　所有一切人师子　亦常入佛境界中　如幻解脱及威力　於一毛端极微中　出现三世庄严刹　十方尘刹诸毛端　我皆深入而严净　所有未来照世灯　成道转法悟羣有　究竟佛事示涅盘　我皆往诣而亲近　速疾周徧神通力　普门徧入大乘力　智行普修功德力　威神普覆大慈力　徧净庄严胜福力　无着无依智慧力　定慧方便威神力　普能积集菩提力　清净一切善业力　摧灭一切烦恼力　降伏一切诸魔力　圆满普贤诸行力　普能严净诸刹海　解脱一切众生海　善能分别诸法海　能甚深入智慧海　普能清净诸行海　圆满一切诸愿海　亲近供养诸佛海　修行无倦经劫海　三世一切诸如来　最胜菩提诸行愿　我皆供养圆满修　以普贤行悟菩提　一切如来有长子　彼名号曰普贤尊　我今回向诸善根　愿诸智行悉同彼　愿身口意恒清净　诸行刹土亦复然　如是智慧号普贤　愿我与彼皆同等　我为徧净普贤行　文殊师利诸大愿　满彼事业尽无余　未来际劫恒无倦　我所修行无有量　获得无量诸功德　安住无量诸行中　了达一切神通力　文殊师利勇猛智　普贤慧行亦复然　我今回向诸善根　随彼一切常修学　三世诸佛所称叹　如是最胜诸大愿　我今回向诸善根　为得普贤殊胜行　愿我临欲命终时　尽除一切诸障碍　面见彼佛阿弥陀　即得往生安乐刹　我既往生彼国已　现前成就此大愿　一切圆满尽无余　利乐一切众生界　彼佛众会咸清净　我时於胜莲华生　亲覩如来无量光　现前授我菩提记　蒙彼如来授记已　化身无数百俱胝　智力广大徧十方　普利一切众生界　乃至虚空世界尽　众生及业烦恼尽　如是一切无尽时　我愿究竟恒无尽　十方所有无边刹　庄严众宝供如来　最胜安乐施天人　经一切刹微尘劫　若人於此胜愿王　一经於耳能生信　求胜菩提心渴仰　获胜功德过於彼　即常远离恶知识　永离一切诸恶道　速见如来无量光　具此普贤最胜愿　此人善得胜寿命　此人善来人中生　此人不久当成就　如彼普贤菩萨行　往昔由无智慧力　所造极恶五无闲　诵此普贤大愿王　一念速疾皆消灭　族姓种类及容色　相好智慧咸圆满　诸魔外道不能摧　堪为三界所应供　速诣菩提大树王　坐已降伏诸魔众　成等正觉转法轮　普利一切诸含识　若人於此普贤愿　读诵受持及演说　果报唯佛能证知　决定获胜菩提道　若人诵此普贤愿　我说少分之善根　一念一切悉皆圆　成就众生清净愿　我此普贤殊胜行　无边胜福皆回向　普愿沈溺诸众生　速往无量光佛刹
尔时，普贤菩萨摩诃萨於如来前，说此普贤广大愿王清净偈已。善财童子，踊跃无量，一切菩萨，皆大欢喜。如来赞言：「善哉！善哉！」尔时，世尊与诸圣者菩萨摩诃萨，演说如是不可思议解脱境界胜法门时，文殊师利菩萨而为上首。诸大菩萨及所成熟六千比丘，弥勒菩萨而为上首。贤劫一切诸大菩萨，无垢普贤菩萨而为上首。一生补处住灌顶位诸大菩萨，及余十方种种世界，普来集会。一切刹海极微尘数诸菩萨摩诃萨众，大智舍利弗、摩诃目犍连等而为上首。诸大声闻，并诸人天一切世主、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等一切大众，闻佛所说，皆大欢喜，信受奉行。
《大方广佛华严经．普贤菩萨行愿品》终(（〈行愿品〉已完，此後另起）)
《大方广如来不思议境界经》云：尔时世尊为令诸菩萨及一切众生，了知诸佛深密禅定威神之力，入於三昧，名如来不思议境界。德藏菩萨问普贤菩萨三昧名字，及云何得，云何於十方世界自在示现种种佛事？普贤答已。尔时，德藏菩萨为欲利益诸众生故，复问普贤菩萨言：「其有欲证此三昧者，修何福德、施、戒、智慧？」时普贤菩萨徧於十方一切净刹现成正觉化众生者，告德藏菩萨言：「佛子，若欲证得此三昧者，先应修福，集诸善根。谓常供养佛法僧众，及以父母，所有一切贫穷苦恼、无救无归、可悲愍者，摄取不舍，乃至身肉，无所悋惜。何以故？供养佛者，得大福德，速成阿耨多罗三藐三菩提，令诸众生皆获安乐。供养法者，增长智慧，证法自在，能正了知诸法实性。供养僧者，增长无量福智资粮，致成佛道。供养父母、和尚、尊师，及世间中曾致饶益、赖其恩者，应念倍增报恩供养。何以故？以知恩者，虽在生死，不坏善根。不知恩者，善根断灭，作诸恶业。故诸如来，称赞知恩，毁背恩者。又常愍济诸苦众生，菩萨由此广大善根，永不退失。若人有能勤修福德，常念报恩，悲愍众生，则为菩提已在其手。应知佛说能随供养此三种田，一一成就无量善根。德藏当知，菩萨次应植广大种，由是故生此三昧芽，成菩提果。云何植种？谓持种种微妙华鬘、涂香末香，及众伎乐，恭敬供养现在诸佛，或佛形像。作是思惟，如上所说徧於虚空毛端量处，及微尘内无量刹中，一一所见诸佛威力及菩萨众。我悉於彼诸佛会中，一心正念，普皆供养。如所供养一佛法性，即是一切诸佛法性。若我供养一如来者，即为供养一切如来。随彼一一诸佛神力，能以几劫入於一念，亦尔所劫供养如来。若有众生信解此法，种植大种，即能得是如来不思议境界广大三昧。故善男子，应以此法日日供养。由是下至於诸佛所，但一敬礼，亦能令此种子增长，三昧芽生。又应常以布施、持戒、大愿、智慧而溉灌之。又复菩萨为灌三昧，修行施时，不简福田、怨亲、善恶、持戒破戒、富贵贫穷。又复思惟，施於富者虽无所用，然我自应修习施行。菩萨又应清净持戒，见毁禁者起大悲愍，不应於彼生嫌恚心。又应深发大菩提愿，我当决定念念普於徧满虚空毛端量处，乃至一切佛刹尘中无量世界，成等正觉，转妙法轮，度诸众生。如今世尊毗卢遮那，等无有异。不起功用，摄无量劫入於一念，即於如是一一刹中，各现佛刹微尘等诸佛威仪。一一威仪各度恒河沙等众生，皆令离苦。乃至虚空众生界尽，常无休息。佛子，修智慧者，若善男子、善女人，为求无上菩提，发心欲证此三昧者，是人要须先修智慧，以此三昧由慧得故。修智慧者，应当远离妄语绮语，及诸散乱无益之事。诣精舍中，覩佛形像，金色庄严，或纯金成，身相具足，无量化佛在圆光中次第而坐。即於像前，头面礼足，作是思惟，我闻十方无量诸佛，今现在世。所谓一切义成佛、阿弥陀佛、宝幢佛、阿閦佛、毗卢遮那佛、宝月佛、宝光佛等。於彼诸佛，随心所乐，尊重之处，生大净信。想佛形像，作彼如来真实之身，恭敬尊重，如现前见，上下谛观，一心不乱。往空闲处，端坐思惟，如佛现前，一手量许，心常系念，不令忘失。若暂忘失，复应往观。如是观时，生极尊重恭敬之心，如佛真身现在其前，了了明见，不复於彼作形像解。见已，即应於彼佛所，以妙华鬘、末香涂香，恭敬右绕，种种供养，彼应如是一心系念，常如世尊现其前住。然佛世尊，一切见者，一切闻者，一切知者，悉知我心。如是审复，想见成已，还诣空处，系念在前，不令忘失。一心勤修，满三七日，若福德者，即见如来现在其前。其有先世造恶业障，不得见者，若能一心精勤不退，更无异想，还得速见。何以故？若有为求无上菩提，於一事中，专心修习，无不成办。譬如有人，於大海中饮一掬水，即为已饮阎浮提中一切河水。菩萨若能修习此菩提海，则为已修一切三昧诸忍、诸地、诸陀罗尼。是故常应勤修匪懈，离於放逸，系念一心，要令自得现前见佛。如是修习，初见佛时，作是思惟，为真佛耶？为形像耶？知所见像，随想生故。乃至虚空毛端量处一切真佛，皆亦如是。犹如虚空，平等无异。自心作佛，离心无佛。乃至三世一切诸佛，亦复如是，皆无所有，唯依自心。菩萨若能了知诸佛及一切法皆唯心量，得随顺忍，或入初地，舍身速生妙喜世界，或生极乐净佛土中，常见如来，亲承供养。」按：此段经文，与《观无量寿佛经》相发。修净业者，其毋忽也。
五、利行
修道之人，于将得未得之时，每有宿世怨家，现强輭境界，以图破坏，故菩萨於《法华》及《观普贤行法经》中，示其保护之相。果能志心归命，决定不被魔娆，自得圆证真如。
《妙法莲华经．普贤菩萨劝发品》云：尔时普贤菩萨以自在神通力，威德名闻，与大菩萨无量无边不可称数，从东方来。所经诸国，普皆震动，雨宝莲华，作无量百千万亿种种伎乐。又与无数诸天、龙、夜叉、乾达婆、阿修罗、迦楼罗、紧那罗、摩睺罗伽、人非人等，大众围绕，各现威德神通之力，到娑婆世界耆闍崛山中，头面礼释迦牟尼佛，右绕七帀，白佛言：「世尊，我於宝威德上王佛国，遥闻此娑婆世界说《法华经》，与无量无边百千万亿诸菩萨众共来听受，惟愿世尊当为说之。若善男子、善女人，於如来灭後，云何能得是《法华经》？」佛告普贤菩萨：「若善男子、善女人，成就四法，於如来灭後，当得是《法华经》：一者、为诸佛护念，二者、植众德本，三者、入正定聚，四者、发救一切众生之心。善男子、善女人，如是成就四法，於如来灭後，必得是经。」尔时普贤菩萨白佛言：「世尊！於後五百岁、浊恶世中，其有受持是经典者，我当守护，除其衰患，令得安隐，使无伺求得其便者；若魔、若魔子、若魔女、若魔民、若为魔所着者、若夜叉、若罗刹、若鸠盘茶、若毗舍闍、若吉蔗、若富单那、若韦陀罗等，诸恼人者，皆不得便。是人若行、若立、读诵此经，我尔时乘六牙白象王，与大菩萨众俱诣其所，而自现身，供养守护，安慰其心，亦为供养《法华经》故。是人若坐思惟此经，尔时我复乘白象王现其人前，其人若於《法华经》有所忘失一句一偈，我当教之，与共读诵，还令通利。尔时受持读诵《法华经》者，得见我身，甚大欢喜，转复精进，以见我故，即得三昧及陀罗尼，名为旋陀罗尼、百千万亿旋陀罗尼、法音方便陀罗尼，得如是等陀罗尼。世尊！若後世後五百岁、浊恶世中，比丘、比丘尼、优婆塞、优婆夷，求索者、受持者、读诵者、书写者，欲修习是《法华经》，於三七日中，应一心精进。满三七日已，我当乘六牙白象，与无量菩萨而自围绕，以一切众生所喜见身，现其人前，而为说法，示教利喜，亦复与其陀罗尼呪，得是陀罗尼故，无有非人能破坏者，亦不为女人之所惑乱，我身亦自常护是人。惟愿世尊听我说此陀罗尼呪。」即於佛前而说呪曰：
「阿檀地(一)檀陀婆地(二)檀陀婆帝(三)檀陀鸠舍隶(四)檀陀修陀隶(五)修陀隶(六)修陀罗婆底(七)佛驮波羶祢(八)萨婆陀罗尼阿婆多尼(九)萨婆婆沙阿婆多尼(十)修阿婆多尼(十一)僧伽婆履叉尼(十二)僧伽涅伽陀尼(十三)阿僧只(十四)僧伽婆伽地(十五)帝隶阿惰僧伽兜略(卢遮切)阿罗帝波罗帝(十六)萨婆僧伽地三摩地伽兰地(十七)萨婆达磨修波利刹帝(十八)萨婆萨埵楼驮憍舍略阿[少/兔]伽地(十九)辛阿毗吉利地帝(二十)」
「世尊！若有菩萨得闻是陀罗尼者，当知普贤神通之力。若《法华经》行阎浮提，有受持者，应作此念，皆是普贤威神之力。若有受持读诵，正忆念，解其义趣，如说修行，当知是人行普贤行，於无量无边诸佛所，深种善根，为诸如来手摩其头。若但书写，是人命终，当生忉利天上，是时八万四千天女作众伎乐而来迎之。其人即着七宝冠，於采女中娱乐快乐。何况受持读诵，正忆念，解其义趣，如说修行？若有人受持读诵，解其义趣，是人命终，为千佛授手，令不恐怖，不堕恶趣，即往兜率天上弥勒菩萨所。弥勒菩萨，有三十二相大菩萨众所共围绕，有百千万亿天女眷属，而於中生，有如是等功德利益。是故智者，应当一心自书，若使人书、受持、读诵、正忆念、如说修行。世尊！我今以神通力故，守护是经，於如来灭後阎浮提内，广令流布，使不断绝。」
《观普贤菩萨行法经》云：尔时普贤菩萨复放眉间大人相光，入行者心。既入心已，行者自忆过去无数百千佛所，受持读诵大乘经典。自见故身，了了分明，如宿命通，等无有异。豁然大悟，得旋陀罗尼，百千万亿诸陀罗尼门。从三昧起，面见一切分身诸佛，众宝树下，坐师子座。复见瑠璃地妙莲华丛，从下方空中涌出。一一华间，有微尘数菩萨结跏趺坐。亦见普贤分身菩萨，在彼众中赞说大乘。时诸菩萨异口同音，教於行者清净六根。或说汝当念佛，或说汝当念法，或说汝当念僧，或说汝当念戒，或说汝当念施，或说汝当念天，如此六法，是菩提心，生菩萨法。汝今应当於诸佛前，发露先罪，至诚忏悔。於无量世眼根因缘，贪着诸色。以着色故，贪爱诸尘；以爱尘故，受女人身。世世生处，惑着诸色。色坏汝眼，为恩爱奴。故色使汝经历三界。为此弊使，盲无所见。今诵大乘方等经典。此经中说，十方诸佛。色身不灭。汝今得见，审实尔不？眼根不善，伤害汝多。随顺我语，归向诸佛、释迦牟尼佛，说汝眼根所有罪咎：「诸佛菩萨，慧眼法水，愿与洗除，令得清净。」作是语已，徧礼十方佛。向释迦牟尼佛、大乘经典，复作是言：「我今所忏眼根重罪，障蔽秽浊，盲无所见。愿佛大慈，哀愍覆护。普贤菩萨乘大法船，普度一切十方无量诸菩萨伴。唯愿慈哀，听我悔过，眼根不善，恶业障法。」如是三说，五体投地。正念大乘，心不忘舍。是名忏悔眼根罪法。称诸佛名，烧香散华；发大乘意，悬缯旛盖。说眼过患，忏悔罪者，此人现世见释迦牟尼佛，及见分身无量诸佛。阿僧只劫，不堕恶道。大乘力故，大乘愿故，恒与一切陀罗尼菩萨，共为眷属。作是念者，是为正念。若他念者，名为邪念。是名眼根初境界相。净眼根已，复更诵读大乘经典，昼夜六时，胡跪忏悔而作是言：「我今云何但见释迦牟尼佛、分身诸佛，不见多宝佛塔全身舍利？多宝佛塔，恒在不灭，我浊恶眼，是故不见。」作是语已，复更忏悔。过七日已，多宝佛塔从地涌出，释迦牟尼佛即以右手开其塔户。见多宝佛入普现色身三昧。一一毛孔，流出恒河沙微尘数光明。一一光明，有百千万亿化佛。此相现时，行者欢喜，偈赞绕塔，满七帀已。多宝如来出大音声赞言：「法子，汝今真实能行大乘，随顺普贤眼根忏悔。以是因缘，我至汝所，为汝证明。」说是语已，赞言：「善哉！善哉！释迦牟尼佛能说大法，雨大法雨，成就浊恶诸众生等。」是时行者见多宝佛塔已，复至普贤菩萨所，合掌敬礼，白言：「大师，教我忏悔。」普贤复言：「汝於多劫耳根因缘，随逐外声。闻妙音时，心生惑着。闻恶声时，起百八种烦恼贼害。如此恶耳，报得恶事，恒闻恶声。生诸攀缘颠倒听故，当堕恶道边地邪见不闻法处。汝於今日诵持大乘功德海藏，以是因缘，见十方佛、多宝佛塔。现为汝证，汝应自当说己过恶，忏悔诸罪。」是时行者闻是语已，复更合掌，五体投地而作是言：「正徧知世尊，现为我证。方等经典，为慈悲主。唯愿愍我，听我所说。我从多劫乃至今身，耳根因缘，闻声惑着，如胶着草。闻恶声时，起烦恼毒，处处惑着，无暂停时。坐此窍声，劳我神识，坠堕三涂。今始觉知，向诸世尊，发露忏悔。」既忏悔已，见多宝佛放大光明。其光金色，徧照东方及十方界。无量诸佛，身真金色，东方空中，作是唱言：「此佛世尊，号曰善德。」亦有无数分身诸佛坐宝树下，师子座上结跏趺坐。是诸世尊，一切皆入普现色身三昧。皆作是言：「善哉！善哉！善男子，汝今读诵大乘经典，汝所诵者是佛境界。」说是语已，普贤菩萨复更为说忏悔之法：「汝於前世无量劫中，以贪香欲分别诸识。处处贪着，堕落生死。汝今应当观大乘因。大乘因者，诸法实相。」闻是语已，五体投地，复更忏悔。既忏悔已，当作是语：「南无释迦牟尼佛！南无多宝佛塔！南无十方释迦牟尼分身诸佛！」作是语已，徧礼十方佛、南无东方善德佛及分身诸佛。如眼所见，一一心礼，香华供养。供养毕已，胡跪合掌，以种种偈，赞叹诸佛。既赞叹已，说十恶业，忏悔诸罪。既忏悔已，而作是言：「我於先世无量劫时，贪香味触，造作众恶。以是因缘，无量世来，恒受地狱、饿鬼、畜生、边地、邪见诸不善身。如此恶业，今日发露，归向诸佛正法之王，说罪忏悔。」既忏悔已，身心不懈，复更读诵大乘经典。大乘力故，空中有声告言：「法子，汝今应当向十方佛赞说大乘，於诸佛前自说己过。诸佛如来是汝慈父，汝自当说舌根所作不善恶业。此舌根者，动恶业相，妄言绮语、恶口、两舌、诽谤、妄语，赞叹邪见，说无益语。如是众多诸杂恶业，鬭构坏乱，法说非法。如是众罪，今悉忏悔。」诸世雄前，作是语已，五体投地，徧礼十方佛。合掌长跪，当作是语：「此舌过患无量无边，诸恶业刺从舌根出，断正法轮从此舌起。如此恶舌断功德种，於非义中多端强说，赞叹邪见如火益薪。犹如猛火伤害众生，如饮毒者无疮疣死。如此罪报恶邪不善，当堕恶道百劫千劫，以妄语故堕大地狱。我今归向南无诸佛，发露黑恶。」作是念时，空中有声：「南方有佛名栴檀德，彼佛亦有无量分身，一切诸佛皆说大乘，除灭罪恶。如此众罪，今向十方无量诸佛大悲世尊，发露黑恶，诚心忏悔。」说是语已，五体投地，复礼诸佛。是时诸佛复放光明，照行者身，令其身心自然欢喜，发大慈悲普念一切。尔时诸佛广为行者说大慈悲及喜舍法，亦教爱语，修六和敬。尔时行者闻此教勅心大欢喜，复更诵习终不懈息。空中复有微妙音声，作如是言：「汝今应当身心忏悔。身者，杀盗淫。心者，念诸不善、造十恶业及五无闲。犹如猨猴，亦如黐胶，处处贪着，徧至一切六情根中。此六根业，枝条华叶，悉满三界、二十五有、一切生处，亦能增长无明、老死、十二苦事，八邪八难无不经历。汝今应当忏悔如是恶不善业。」尔时行者闻此语已，问空中声：「我今何处行忏悔法？」时空中声即说是语：「释迦牟尼，名毗卢遮那，徧一切处。其佛住处，名常寂光。常波罗蜜所摄成处，我波罗蜜所安立处，乐波罗蜜灭受想处，净波罗蜜不住身心相处。不见有无诸法相处，如寂解脱，乃至般若波罗蜜，是色常住法故。如是应当观十方佛。」时十方佛各伸右手摩行者头，作如是言：「善哉！善哉！善男子，汝今读诵大乘经故，十方诸佛说忏悔法。菩萨所行，不断结使，不住使海。观心无心，从颠倒想起。如此想心，从妄想起，如空中风无依止处。如是法相，不生不没。何者是罪？何者是福？我心自空，罪福无主。一切诸法，皆亦如是，无住无坏。如是忏悔，观心无心，法不住法，诸法解脱，灭谛寂静。如是想者，名大忏悔，名庄严忏悔，名无罪相忏悔，名破坏心识忏悔。行此忏悔者，身心清净，不住法中，犹如流水。念念之中，得见普贤菩萨及十方佛。」时诸世尊以大悲光明，为於行者说无相法。行者闻说第一义空。行者闻已，心不惊怖，应时即入菩萨正位。佛告阿难：「如是行者，名为忏悔。此忏悔者，十方诸佛、诸大菩萨所行悔法。」佛告阿难：「佛灭度後，佛诸弟子，若有忏悔恶不善业，但当读诵大乘经典。此方等经，是诸佛眼，诸佛因是得具五眼。佛三种身，从方等生。是大法印般涅盘海。如此海中，能生三种佛清净身。此三种身，人天福田应供中最。其有读诵大方等典，当知此人具佛功德。诸恶永灭，从佛慧生。」尔时世尊而说偈言：
若有眼根恶　业障眼不净　但当诵大乘　思念第一义　是名忏悔眼　尽诸不善业　耳根闻乱声　坏乱和合义　由是起狂乱　犹如痴猨猴　但当诵大乘　观法空无相　永尽一切恶　天耳闻十方　鼻根着诸香　随染起诸触　如此狂惑鼻　随染生诸尘　若诵大乘经　观法如实际　永离诸恶业　後世不复生　舌根起五种　恶口不善业　若欲自调顺　应勤修慈心　思法真寂义　无诸分别相　心想如猨猴　无有暂停时　若欲折伏者　当勤诵大乘　念佛大觉身　力无畏所成　身为机关主　如尘随风转　六贼游戏中　自在无罣碍　若欲灭此恶　永离诸尘劳　常处涅盘城　安乐心憺怕　当诵大乘经　念诸菩萨母　无量胜方便　从思实相得　如此等六法　名为六情根　一切业障海　皆从妄想生　若欲忏悔者　端坐念实相　众罪如霜露　慧日能消除　是故应至心　忏悔六情根
说是偈已，佛告阿难：「汝今持是忏悔六根观普贤菩萨法，普为十方诸天世人广分别说。佛灭度後，佛诸弟子，若有受持读诵解说方等经典。应於静处，若在冢间、若林树下、若阿练若处，读诵方等，思大乘义。念力强故，得见我身及多宝佛塔、十方分身无量诸佛。普贤菩萨、文殊师利菩萨、药王菩萨、药上菩萨，恭敬法故，持诸妙华，住立空中，赞叹恭敬行持法者。但诵大乘方等经故，诸佛菩萨昼夜供养是持法者。」佛告阿难：「我与贤劫诸菩萨等，及十方诸佛，因思大乘真实义故，除却百万亿劫阿僧只数生死之罪。因此胜妙忏悔法故，今於十方各得为佛。若欲疾成阿耨多罗三藐三菩提者，若欲现身见十方佛及普贤菩萨，当净澡浴，着净洁衣，烧众名香，在空闲处，应当读诵大乘经典，思大乘义。」佛告阿难：「若有众生，欲观普贤菩萨者，当作是观。作是观者，是名正观。若他观者，名为邪观。」佛灭度後，佛诸弟子，随顺佛语行忏悔者，当知是人行普贤行。行普贤行者，不见恶相及恶业报。其有众生，昼夜六时，礼十方佛，诵大乘经，思第一义甚深空法。一弹指顷，除却百万亿阿僧只劫生死之罪。行此行者，真是佛子，从诸佛生。十方诸佛及诸菩萨，为其和尚，是名具足菩萨戒者。不须羯磨，自然成就，应受一切人天供养。尔时行者若欲具足菩萨戒者，应当合掌，在空闲处，徧礼十方佛，忏悔诸罪，自说己过。然後静处白十方佛而作是言：「诸佛世尊，常住在世。我业障故，虽信方等，见佛不了。今归依佛，唯愿释迦牟尼正徧知世尊，为我和尚。文殊师利，具大慧者，愿以智慧授我清净诸菩萨法。弥勒菩萨，胜大慈日，怜愍我故，亦应听我受菩萨法。十方诸佛，现为我证。诸大菩萨，各称其名，是胜大士，覆护众生，助护我等。今日受持方等经典，乃至失命，设堕地狱，受无量苦，终不毁谤诸佛正法。以是因缘功德力故，今释迦牟尼佛为我和尚，文殊师利为我阿闍黎。当来弥勒愿授我法，十方诸佛愿证知我，大德诸菩萨愿为我伴。我今依大乘经甚深妙义，归依佛，归依法，归依僧。」如是三说，归依三宝已，次当自誓，受六重法。受六重法已，次当勤修无碍梵行。发旷济心，受八重法。立此誓已，於空闲处，烧众名香，散华供养一切诸佛及诸菩萨、大乘方等，而作是言：「我於今日发菩提心，以此功德普度一切。」作是语已，复更顶礼一切诸佛及诸菩萨，思方等义，一日乃至三七日。若出家、在家，不须和尚，不用诸师，不白羯磨。受持读诵大乘经典力故，普贤菩萨劝发行故，是十方诸佛正法眼目。因由是法，自然成就五分法身，戒定慧解脱，解脱知见。诸佛如来，从此法生，於大乘经，得受记莂。是故智者，若声闻人，毁破三归五戒、及八戒、比丘戒、比丘尼戒、沙弥戒、沙弥尼戒、式叉摩那戒，及诸威仪。愚痴不善、恶邪心故，多犯诸戒及威仪法。若欲除灭令无过患，还为比丘具沙门法者，当勤修读方等经典，思第一义甚深空法，令此空慧与心相应。当知此人於一念顷，一切罪垢永尽无余。是名具足沙门法式，具诸威仪，应受人天一切供养。若优婆塞，犯诸威仪，作不善事。不善事者，所谓论说佛法过恶，论说四众所犯恶事，偷盗淫泆，无有惭愧。若欲忏悔灭诸罪者，当勤读诵方等经典，思第一义。若王者、大臣、婆罗门、居士、长者、宰官，是诸人等，贪求无厌，作五逆罪，谤方等经，具十恶业。是大恶报，应堕恶道，过於暴雨，必定当堕阿鼻地狱。若欲除灭此业障者，应生惭愧，忏悔诸罪。云何名为刹利居士忏悔罪法？忏悔法者，但当正心，不谤三宝，不障出家，不为梵行人作恶留难。应当系念，修六念法，亦当供给、供养持大乘者。不必礼拜，应当忆念甚深经法第一义空。思是法者，是名刹利居士修第一忏悔。第二忏悔者，孝养父母，恭敬师长，是名修第二忏悔。第三忏悔者，正法治国，不邪枉人民，是名修第三忏悔。第四忏悔者，於六斋日，勅诸境内，力所及处，令行不杀，修如此法，是名修第四忏悔。第五忏悔者，但当深信因果，信一实道，知佛不灭，是名修第五忏悔。佛告阿难：「於未来世，若有修习如此忏悔法，当知此人着惭愧服，诸佛护助，不久当成阿耨多罗三藐三菩提。」
六、应化
菩萨俯应羣机，如一月当空，普印众水。举凡江海沟渠，一勺一滴，皆现圆月。月何容心哉？以其高而明故也。菩萨无心，以众生之心为心故，得随其诚之大小，而为应化摄受焉。《华严清凉疏》云：「普贤身不可思议，略有三类。一、随类身：随人天等见不同故。二、渐胜身：乘六牙象相庄严故。三、穷尽法界身：帝网重重无有尽故。」盖第三即普贤法身。如《华严．阿僧只品》偈言：「於一微细毛端处，有不可说诸普贤；一切毛端悉亦尔，如是乃至徧法界。」又〈行愿品〉偈言：「一身复现刹尘身，一一徧礼刹尘佛。」是也。第二即普贤报身。如《观普贤行法经》言：「普贤菩萨生东方净妙国土，身量无边，色相无边。」又《华严经．寿量品》言：「最後胜莲华世界贤胜佛刹，普贤菩萨及诸同行大菩萨等充满其中。」又〈行愿品〉言：「往生极乐世界，即见阿弥陀佛、文殊师利菩萨、普贤菩萨等，色相端严，功德具足」是也。第一即普贤化身。如《法华》、《楞严》二经言：「乘六牙象，以众生喜见身，现其人前。」又〈行愿品〉言：「我为菩提修行时，一切趣中成宿命，天龙夜叉鸠盘茶，乃至人与非人等，所有一切众生语，悉以诸音而说法」是也。末法众生，垢深障重，得一瞻大士化身，已属大善根福德因缘，何敢望见法、报二身？故大士隐胜显劣，而峨山即为应化之场。旧志称：峨山应化，始於汉明帝时，里人蒲公采药，见麋迹似莲华，询诸千岁宝掌菩萨。掌令往洛阳问摩腾、法兰二尊者，兰曰：「《华严经．菩萨住处品》有文：『西南方有处，名光明山，从昔已来，诸菩萨众於中止住。现有菩萨，名曰贤胜，与其眷属三千人俱，常在其中而演说法。』所谓贤胜，即普贤也。」蒲归，乃建普光殿，供愿王菩萨像。菩萨示现始於此。
按：〈菩萨住处品〉乃佛在摩竭提国阿兰若菩提道场所说，其西南方自不在震旦。又菩萨名为贤胜，而非普贤。引经为证，岂可改易经文？故此说颇啓後人之疑，而不少辨论。但普贤菩萨既以法界藏身，无往不在，又恒顺众生之愿，无感不应。峨眉从汉以来二千年，大小寺宇莫不崇奉普贤菩萨。四方信士礼敬普贤者，亦莫不指归峨眉。则此山为大士应化之地，更复何疑？正不必有经文作证也。况大士随缘赴感，如月印千江，一勺一渧无不见月；似春来大地，一草一木莫不逢春。纵有经文指菩萨住处在峨眉，岂其应化即局於峨眉？试观历史所记，大士应化事迹不限方所，故有：
降中兴以慰宋后
刘宋路昭太后，大明四年，造普贤菩萨乘白象像，供於中兴寺，因设讲于寺。其年十月八日，斋毕解座，会僧二百人。于时寺宇始构，帝甚留心，辇跸临幸，旬必数四。僧徒勤整，禁卫严肃。尔日，僧名有定，就席久之；忽有一僧预于座次，风貌秀举，合堂惊瞩。斋主与语，往还百余言，忽不复见。列筵同覩，识为菩萨降临。
来天安以应道温
刘宋大明中，有寺统法师名道温，居秣陵县。见皇太后叡监冲明，圣符幽洽，涤思净场，研襟至境。固以声藻震中，事灵梵表。乃创思熔斲，抽写神华，模造普贤圣像。宝倾宙珍，妙尽天饰。所设讲斋讫，其月八日，衬会有限，名簿素定，引次就席，数无盈减。转经将半，景及昆吾，忽覩异僧预于座内。容止端严，气貌秀发。举众瞩目，莫有识者。斋主问曰：「上人何名？」答曰：「慧明。」问：「住何寺？」答云：「来自天安。」言对之间，倏然不见。合堂惊愧，徧筵肃心，以为明祥所贲，幽应斯阐云。
乘马入道冏之堂
刘宋沙门释道冏，扶风好畤人，姓马。学业淳粹，弱龄有声。元嘉二年九月，在洛阳为人作普贤斋，道俗四十许人。已经七日，正就中食，忽有一人，袴褶乘马，入至堂前，下马礼佛。冏谓常人，不加礼异。此人登马挥鞭，忽失所在。便见赤光赫然竟天，良久而灭。後三年十二月在白衣家，复作普贤斋。将竟之日，有二沙门，容服如凡，直来礼佛。众谓庸僧，不甚尊仰，聊问：「何居？」答曰：「住在前村。」时有白衣张道，觉其有异，至心礼拜。沙门出门，行数十步，忽有飞尘直上冲天。追目此僧，不复知所。冏以七年与同学来游京师，时司空何尚之始构南涧精舍，冏寓居焉。夜中，忽见四人乘一新车，从四人，传教，来在屋内，呼与共载。道冏惊其夜至，疑而未言。因闭眼，不觉昇车。俄而至郡後沈桥，见一贵人，着帢被笺布单衣，坐牀，焘繖形似华盖。卤簿从卫可数百人，悉服黄衣。见冏，惊曰：「行般舟道人，精心远诣，只欲知其处耳，何故将来？」即遣人引送。冏还至精舍门外，失所送人，门闭如故。呼唤久之，寺内诸僧咸惊相报告，开门纳之。视所住房户，犹故关之。
驾象降普明之室
刘宋上定林寺释普明，姓张，临渭人。少出家，禀性清纯，蔬食布衣，以忏诵为业，诵《法华》、《维摩》二经。凡讽诵时，有别衣别座，未尝秽杂。每至〈劝发品〉，辄见普贤乘象，立在其前。诵《维摩经》，则闻空中唱乐。又善神呪，所救皆瘉。乡人王道真妻病，请明来呪。明入门，妇便闷绝。俄见一物如狸，长数尺许，从狗窦出，因此而瘉。明尝行水傍，祠巫觋云：「神见之，皆奔走。」以宋孝建中卒，春秋八十有五。(上四则，见《法苑珠林．卷十七．普贤部》。)
化女子而求宿，显昙翼之真修
晋昙翼，余杭人。初入庐山依远公，後往关中见罗什。东还会稽，入秦望山，诵《法华经》十二年。感普贤大士化女子，身披采服，携筠笼，一白豕，大蒜两根，至翼处求宿。曰：「妾远往探亲，值天大雪，迷失道路。现日将暮，不知所往。豺狼纵横，归无生理，听托一宿。」师却之力，女复哀求不已，遂令居草牀上。夜半，号呼腹痛，告求按摩。翼辞以持戒，不应手触。女号呼愈甚，翼乃以布裹锡杖，遥为按之，痛减而已。次晨，女谢而出，涌身虚空，现普贤相；采服化祥云，豕变白象，蒜化双莲。垂手摩翼顶，为其授记而灭。郡太守孟顗闻於朝，勅建法华寺，即今天衣寺也。(本旧志〈志余〉)
为拾得以驱牛，示亡僧之破戒
唐天台国清寺，作务僧拾得，普贤化身，异迹甚多。一日牧牛，值寺僧布萨。拾得驱牛至，大笑曰：「悠悠者聚头。」时持律首座呵曰：「风人，何以喧碍说戒！」拾得曰：「我不牧牛也，此羣牛多是此寺知僧事人也。」乃呼各亡僧法号，牛各应声而过。举众惊愕，咸思改往修来，感菩萨垂迹度脱。(《高僧传三集》)
入莲华之胜会，二圣书名
宋长芦宗赜，宗教双通，悟证深远。遵庐山之规，建莲华胜会。一夕，梦一乌巾白衣，风貌清美，可三十许。揖谓赜曰：「欲入莲华会，求书一名。」赜乃取会录，问曰：「何姓名？」答曰：「普慧。」书已，白衣又云：「家兄亦求书一名。」曰：「令兄何名？」答曰：「普贤。」言讫遂隐。既觉，询诸耆宿曰：「《华严经．离世间品》有普贤、普慧二菩萨，助扬佛法。吾今建会，共期西方，感二大士幽赞，乃以二大士为会首。」於是远近向化焉。(《净土圣贤录》)
授净梵之羯磨，圆音嘉奖
宋佛护，字净梵，主姑苏大慈，讲三大部，兼礼《法华忏》。至第三会，感普贤授羯磨法，称净梵比丘者三，洪音如撞巨钟。三昧将圆，有二僧来作礼曰：「春至天台石梁礼圣迹。」忽见空中飞华，异香非常。有一僧曰：「姑苏梵法主散华至此。」语毕即不见，某因来礼座。(《高僧传新四集》)
道潜礼忏，停象驾於三门
五代吴越，钱塘永明寺释道潜，礼阿育王佛舍利塔，见舍利在悬钟之外绕行。悲喜交集，因礼《普贤忏》三七日。忽见普贤乘象在塔寺三门停止，象鼻直枕忏室。吴越国王请入府，授菩萨戒，造永明寺以居之。(《高僧传三集》)
辨才戴经，授《华严》之玄义
唐僧辨才，不知何许人。幼事裕法师，以《华严》为业。久而不悟，乃别护净，造香函盛经，顶戴行道。凡经三载，普贤指授玄义，忽尔成诵，焕若临镜。(《华严持验记》)
则章亲证三昧，径往莲邦
宋则章与若愚友善，同修净业，广为劝导。後章既没，愚梦神人告曰：「汝同学则章得普贤行愿三昧，已生净土，彼方待汝。」觉而沐浴更衣，命众念佛诵经，端坐默听。忽云：「净土现前，吾其往矣。」书偈而逝。(《高僧传新四集》)
海云应现五台，普利含识
唐海云居清凉山南台峭绝幽僻处。其刻苦办道，俭而难遵，後没於其处。昔传载：「云是普贤菩萨应化」。盖菩萨无处不现身，与文殊互为主伴，以度众生也。(《高僧传三集》)
说乐邦之胜异，偕文殊同登莲台
唐法照礼五台，见异光。值二童子，引入化竹林寺，金地宝树，以为庄严。登讲堂，见文殊在西，普贤在东，各据狮子座；万众围绕，而为说法。照作礼问曰：「末代凡夫，去圣时遥，知识隘劣，障垢尤深，佛性无由显现。佛法浩瀚，未审修何法门最为其要？」文殊告曰：「汝今念佛，今正是时。诸修行门无过念佛、供养三宝。福慧双修，此之二门最为善要。我於过去劫中，因观佛故，因念佛故，因供养故，得一切种智。是故一切诸法、般若波罗蜜、甚深禅定、乃至诸佛，皆从念佛而生，故知念佛，诸法之王。」照问：「当云何念？」文殊言：「此世界西有阿弥陀佛，彼佛愿力不可思议。汝当继念，令无闲断。命终决定往生，永不退转。」语已，二大圣同舒金臂，摩照顶曰：「汝以念佛故，不久证无上正等菩提。若善男女等，愿疾成佛者，无过念佛，则能速证无上菩提。」照欢喜作礼，辞而退。(《净土圣贤录》)
息地狱之苦轮，与地藏共居树杪
吴门王建，死至冥，查系误勾，命回生。见地狱黑焰蔽空，号叫如霆吼。三老僧趺坐大树杪，每狱囚痛声腾沸时，以净水洒之，声即停息。询之，则观音、普贤、地藏三大士也。(《现果随录》)
证大行於普胜，尘数同名
《华严经》说〈普贤行品〉：十方刹尘菩萨，同名普贤，各从普胜世界来此作证。
住海岛之牢山，威神亦着
《华严经．菩萨住处品》云：「震旦国有一住处，名那罗延窟。从昔以来，诸菩萨众於中止住。」《大疏》云：「那罗延，此云坚牢，昔云青州。界东有牢山，现有古佛迹，此应是。」今之此山，灵迹显着，不减清凉。时称普贤所居，往往有覩。
至于竖子现普贤之相，孕妇产徧吉之身，其慈悲济度，尤为不可思议
唐开元初，陕西同州界有数百家，为东西普贤邑社，造普贤菩萨像，每日设斋。东社邑家青衣，以斋日生子於其斋次，名之曰「普贤」。年至十八，任为愚竖厮役之事。後因设斋日，此竖忽推普贤像，而坐其处。邑老观者咸怒，诟骂，复加鞭挞。普贤笑曰：「吾以汝志心，故生此中。今见真普贤，而不能加敬，何也？」於是变其身为普贤菩萨相，身黄金色，乘六牙象，飞腾空中，放大光明。天花彩云，五色相映，少顷遂灭。邑老方悟示现，大生惊惭。又西社为普贤邑斋者，僧徒方集，忽有孕妇临产，窜入菩萨堂内。人怒呵之，不能禁止，遂产一男於莲座前。污秽狼藉，人莫敢提挈，深加诟辱。忽失妇人所在，男孩变为普贤菩萨，相好端严，光明照烛。所见污秽皆成香花。乘象腾空，渐渐隐灭。诸父老自恨愚暗，不识菩萨，刺目忏悔者十余人。(《太平广记》)

✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:52-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>