<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="寒山唱和序,天台三圣诗集序,天台山国清禅寺三隐集记,合订天台三圣二和诗集,合订天台三圣二和诗集全文在线阅读,合订天台三圣二和诗集全文在线下载,大玄古籍书库">
<meta name="description" content="又名《三圣诗集》、《三隐集》。诗总集。宋释志南编。收录唐释寒山、丰干、拾得三家诗三百五十余首,其中丰干诗仅二首,拾得诗四十余首。以三人皆天台国清寺僧人,故名。旧传诗集为唐贞观年间台州刺史闾丘胤令国清寺僧道翘搜辑而成,据余嘉锡《四库提要辨证》考订,寒山诗乃中晚唐间道士徐灵府所编,拾得、丰干诗则出于后人增益,且有伪作。今传《天台三圣诗集》三卷,凡寒山子诗集二卷,丰干拾得诗一卷,有明永乐十四年(1416)天台僧重刻宋淳熙释志南所编本。另《三圣诗》一卷,题释梵琦辑,有元刻残本。又《三圣诗集》不分卷,题释净成辑,明">
<title>合订天台三圣二和诗集_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">合订天台三圣二和诗集</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,诗集,完结</span> <br/>
          字数： <span class="inputVal" id="bknum">[book_length]67996</span> <br/>
          说明： <span class="inputVal" id="bkdec">又名《三圣诗集》、《三隐集》。诗总集。宋释志南编。收录唐释寒山、丰干、拾得三家诗三百五十余首,其中丰干诗仅二首,拾得诗四十余首。以三人皆天台国清寺僧人,故名。旧传诗集为唐贞观年间台州刺史闾丘胤令国清寺僧道翘搜辑而成,据余嘉锡《四库提要辨证》考订,寒山诗乃中晚唐间道士徐灵府所编,拾得、丰干诗则出于后人增益,且有伪作。今传《天台三圣诗集》三卷,凡寒山子诗集二卷,丰干拾得诗一卷,有明永乐十四年(1416)天台僧重刻宋淳熙释志南所编本。另《三圣诗》一卷,题释梵琦辑,有元刻残本。又《三圣诗集》不分卷,题释净成辑,明永乐刻本。</span> <br/>
          封面： <span class="inputVal" id="bkimg">Z_1007.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]合订天台三圣二和诗集
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,诗集,完结
[book_length]67996
[book_dec]又名《三圣诗集》、《三隐集》。诗总集。宋释志南编。收录唐释寒山、丰干、拾得三家诗三百五十余首,其中丰干诗仅二首,拾得诗四十余首。以三人皆天台国清寺僧人,故名。旧传诗集为唐贞观年间台州刺史闾丘胤令国清寺僧道翘搜辑而成,据余嘉锡《四库提要辨证》考订,寒山诗乃中晚唐间道士徐灵府所编,拾得、丰干诗则出于后人增益,且有伪作。今传《天台三圣诗集》三卷,凡寒山子诗集二卷,丰干拾得诗一卷,有明永乐十四年(1416)天台僧重刻宋淳熙释志南所编本。另《三圣诗》一卷,题释梵琦辑,有元刻残本。又《三圣诗集》不分卷,题释净成辑,明永乐刻本。
[book_img]Z_1007.jpg


[book_title]寒山唱和序
【寒山．丰干．拾得原诗梵琦．济岳和】
寒山唱和序
佛祖慧命相沿。虽贝笈梵函。喝棒顾盼。作用不同其体一也。唐世韵语盛行。村稚爨妇。能解歌吟。寒拾二老溷迹於中。移商换徵。积成篇什。大要悯世痴迷。沈没于利欲生死之海。而不知止息。故闲言以挑。冷语以讽。痛言如骂。正语如经。纵横反覆。斜侧正视。无非为此大事。毋令断绝耳。余尝题其端曰。扫尽尘沙转见沙。千年苕帚白生花。闾丘只认丰干舌。落叶飘零何处家。嗣後拟其作者代有。而步武全韵。铢两不殊者。则楚石琦公一人。今石树隐公继之矣。盖江河愈下。可涕可悲。事有甚於古时。援手无力。忍俊不禁。乃以旧时机杼。重翻花样。虽文彩顿新。而丝簆相接。绵密无间。余喜而为咏曰。粪扫堆头无价珠。痴人觌面漫踌蹰。千年长夜黑如漆。忽发神光是此书。世有读者。无俟丰干闾丘而後知其人。木叉道人郑龙采(法名弘辨)
合刻楚石石树二大师和三圣诗集序
寒山拾得丰干三大士。不由闾丘之口传之。孰知为文殊普贤弥陀之化身也。尝诵其诗。或喜或悲。或笑或骂。究其所以然者。无非使人徵善弃恶而已也。斯後楚石石树二公。何其人辄敢和之。亦尝诵其诗。亦喜亦悲。亦笑亦骂。虽时移事易。究其和之所以。亦无非徵善弃恶而已也。其词转意宛。悉亦如之。尝错杂于三大士篇。若不可辨。然则二公者。抑天台水牯牛之化蹟耶。抑三大士愿力未谐而再来应身耶。不然。何其声气之同如此。夫楚石石树。既不下三大士之风。吾辈又岂甘逊闾丘之志哉。闾丘录诗于石壁高岩老树之上。余则录诗于空江瓢笠之内。因编次之。遂成古今合璧。不敢私秘一肘。公与天涯有道共之。於是稽首以偈赞云。
稽首三圣。楚石石树。三圣去遥。楚石已逝。五百年来。声韵几坠。唯我石翁。唱导末世。继寒拾风。承丰干智。追挽古音。笔花生瑞。黄海天台。去来何处。文殊古院。国清破寺。短句长謌。不落文字宸生何缘。得闻开示。广陵道上负笈随侍。每见挥毫因录编次。合刻流通。永传盛事。曰三曰五。是一是二。请着眼看。快追云驶。
虞山社弟子许宸翰。法名且住。
和天台三圣诗叙
虚空可画乎。虽不可画。而天地山川。烟云人物。细而醯鸡太末。大而刹海浮幢。太虚空中一物不受。而实无一物不包也。然求图画虚空。打破大唐。难遇好手。有大脱空汉。寒山。拾得。并丰干三人。掣风掣颠。炊热国清冷竈。唐言梵语。题徧天台山岩石壁。有好事者编成书册。目之为诗。而实於三人实际分中。不留剩迹也。数百年後。有法镫。慈受。中峰诸老。从而拟之。已是犀角生纹。月边带晕矣。又有楚石琦老。从而步韵。不免虚空钉橛。我石树法兄。以烟霞道骨。丘壑心胸。高挂鉢囊。放浪黄海。虽胸中空洞无物。而咀嚼寒山诸人言句。忍俊不禁。复为步和。一字一句。如入万山深处。荒寒幽悄。使人毛发俱栗。又若高山望海。静夜闻钟。旷若发蒙。猛地痛省。较之楚石。可谓後来居上。压倒元白。而实石兄实际分中。亦不留点墨。归於图画虚空而已。虽然如是。三十年後。有人沾着字句。如涂毒鼓。闻者皆丧。莫谓纸墨文字中。遂无杀人刀活人剑也。真具眼人。急着眼覰。住西江云居晦山法弟戒显题於邓峰禅室
和三圣诗自序
尝读三圣诗。声韵似出寻常。意义都超格外。故愚者读之易晓。智者读之益深。三圣之诗至矣。追夫三圣示迹寒岩。或悲或笑。或舞或歌。或书石壁。或书树皮。为状不一。为语甚奇。人皆目之为风颠汉也已。自丰干饶舌。闾丘传颂。而後世知其为三圣诗。然不知其诗曷为而作也。不知作者之意。而读之何为。盖三圣以悯世之热肠。为惺世之冷语。其意以诸经之旨玄微。未能旦晚解悟。故。以触景即物之句。为引迷入悟之门。使智者得鱼忘筌。愚者因象觅意。智者去浮辞而证实际。愚者由粗言而悟直指。此三圣悯世惺世之深意也。拟作者如法灯慈受。中峰诸祖。而赓韵者惟国朝楚石梵琦禅师。余初读之。不知三圣之为楚石。楚石之为三圣。再读之。恍若三圣之参前。楚石之卓立也。是时凡遇佳山胜水。好风朗月。目之所见。意之所会。辄不禁长吟短咏。独於三圣诗。未敢轻和。癸未罢参。高卧黄海。复见三圣诗读之。爽然曰。此余向所欲和者也。去余三百年之上有楚石。去楚石五百年之上有三圣。时移事易。风韵若合符节。彼在盛唐国初者。犹有世道人心之叹。今时人心逾薄。生兹不辰。所见所闻。又当超三圣楚石而快言之。随拈三圣韵而为石树诗。不逾月而和竟。乃冁然曰。吾愿在二十年前。而酬於二十年後。吾事毕矣。但未知於三圣悯世惺世之旨有当乎否也。姑录此藏之名山。俟後五百年。或复有人焉读之和之耳。石树道人通隐题于黄海石笋峰前。

[book_title]天台三圣诗集序
唐朝议大夫使持节台州诸军事守刺史上柱国赐绯鱼袋闾丘胤撰
详夫寒山子者。不知何许人也。自古老见之。皆谓贫人风狂之士。隐居天台唐兴县七十里。号为寒岩。时来国清寺。寺有拾得。知食堂。寻常收贮残饭菜滓於竹筒内。寒山若来。即负之而去。或长廊徐行。叫唤快活。独言独笑。时僧捉骂打趁。乃驻立抚掌。呵呵大笑。良久而去。且状如贫子。形貌枯悴。一言一偈。理合其意。沈而思之。隐况道情。凡所启言。洞该玄默。乃桦皮为冠。布裘破弊。木屐履地。是故至人遯迹。同类化物。或长廊唱咏。唯言咄哉咄哉。三界轮回。或於村墅与牧牛子而歌笑。或逆或顺。自乐其性。非哲者安可识之矣。胤顷受丹丘薄宦。临途之日。乃萦头痛。遂召日者。医治转重。乃遇一禅师名丰干。言从天台山国清寺来。特此相访。乃命救疾。师乃舒容而笑曰。身居四大。病从幻生。若欲除之。应须净水。时乃持净水上师。师乃噀之。须臾祛殄。乃谓胤曰。台州海岛岚毒。到日必须保护。胤乃问曰。未审彼地当有何贤。堪为师仰。师曰。见之不识。识之不见。若欲见之。不得取相。乃可见之。寒山文殊。遯迹国清。拾得普贤。状如贫子。又似风狂。或去或来。在国清寺库院走使。厨中着火。言讫辞去。胤乃进途。至任台州。不忘其事。到任三日後。亲往寺院。躬问禅宿。果合师言。乃令勘唐兴县有寒山拾得是否。时县申称当县界西七十里。内有一岩。岩中古老见有贫士。频往国清寺止宿。寺库中有一行者。名曰拾得。胤乃特往礼拜。到国清寺。乃问寺众。此寺先有丰干禅师。院在何处。并拾得寒山子。现在何处。时僧道翘答曰。丰干禅师院在经藏後。即今无人住得。每有一虎。时来此吼。寒山拾得二人现在厨中。僧引胤至丰干禅师院。乃开房唯见虎迹。乃问僧宝德道翘。禅师在日。有何行业。僧曰。丰干在日。唯攻舂米供养。夜乃唱歌自乐。遂至厨中竈前。见二人向火大笑。胤便礼拜。二人连声喝胤。自相把手。呵呵大笑。叫唤乃云。丰干饶舌饶舌。弥陀不识。礼我何为。僧徒奔集。递相惊讶。何故。尊官。礼二贫士。时二人乃把手走出寺。乃令逐之。急走而去。即归寒岩。胤乃重问僧曰。此二人肯止此寺否。乃令觅访。唤归寺安置。胤乃归郡。遂制净衣二对。香药等。持送供养。时二人更不返寺。使乃就岩送上。而见寒山子乃高声喝曰贼贼。退入岩穴。乃云报汝诸人各各努力。入穴而去。其穴自合。莫可追之。其拾得迹沈无所。乃令僧道翘寻其往日行状。唯於竹木石壁书诗。并村墅人家厅壁上所书文句。三百余首。及拾得於土地堂壁上书言偈。并篹集成卷。胤栖心佛理。幸逢道人。乃为赞曰。
菩萨遯迹　示同贫士　独居寒山　自乐其志
貌悴形枯　布裘弊止　出言成章　谛实至理
凡人不测　谓风狂子　时来天台　入国清寺
徐步长廊　呵呵抚指　或走或立　喃喃独语
所食厨中　残饭菜滓　吟偈悲哀　僧俗咄捶
都不动摇　时人自耻　作用自在　凡愚难值
即出一言　顿祛尘累　是故国清　图写仪轨
永劫供养　长为弟子　昔居寒山　时来兹地　稽首文殊
寒山之士　南无普贤　拾得定是　聊申赞叹　愿超生死

[book_title]天台山国清禅寺三隐集记
丰干禅师。唐贞观初。居天台国清寺。剪发齐眉。衣布裘。人或问佛理。止答随时二字。常唱道。乘虎出入。众僧惊畏。无谁语。有寒山子。拾得者。亦不知其氏族。时谓风狂子。独与师相亲。寒居止唐兴县西七十里寒岩。以是得名。拾因师至赤城道侧。闻儿啼声。问之。云孤弃於此。乃名拾得。携至寺。付库院。後库僧灵熠。令知食堂香灯。忽登座。与佛像对盘而餐。复於圣僧前。呼曰小果。熠告尊宿等易令厨内涤器。常日斋毕。澄滤残食菜滓。以筒盛之。寒来即负之而去。寒容貌枯悴。布襦零落。以桦皮为冠。曳大木屐。时至寺。或廊下徐行。或厨内执爨。或混处童牧。或时叫噪。望空嫚骂。或云咄哉咄哉。三界轮回。僧以杖逼逐。即抚掌大笑。一日问师。古镜不磨。如何照烛。曰冰壶无影像。猨猴探水月。曰此是不照烛也。更请师道。曰万德不将来。教我道什麽。寒拾俱作礼。师谓寒曰。汝与我游五台。即我同流。若不与我去。非我同流。曰我不去。师曰。汝不是我同流。寒问汝去五台作什麽。曰我去礼文殊。曰汝不是我同流。师寻独入五台。逢一老翁。问。莫是文殊否。曰岂有二文殊。及作礼。忽不见。後回天台而化。寒因众僧炙茄。以茄串打僧背一下。僧回首。寒持串云。是什麽。僧云这风颠汉。寒示傍僧曰。你道这个师僧。费却多少盐酱。赵州到天台。行见牛迹。寒曰上座还识牛麽。此是五百罗汉游山。州曰既是罗汉。为什麽作牛去。寒曰苍天苍天。州呵呵大笑。寒曰笑作什麽。州曰苍天苍天。寒曰这小厮儿。却有大人之作。沩山来寺受戒。与拾往松门。夹道作虎吼三声。沩无对。寒曰自从灵山一别。迄至于今。还相记麽。沩亦无对。拾拈拄杖曰。老兄唤这个作什麽。沩又无对。寒曰休休。不用问他。自从别後。已三生作国王来。总忘却也。拾扫地。寺主问姓个什麽。住在何处。拾置箒叉手而立。主罔测。寒搥胸曰苍天苍天。拾问汝作什麽。寒曰岂不见道东家人死。西家助哀因作舞。笑哭而出。又於庄舍牧牛。歌咏叫天。曰我有一珠。埋在阴中。无人别者。众僧说戒。拾驱牛至。倚门抚掌微笑曰。悠悠哉。聚头作。相这个如何。僧怒呵云。下人风狂。破我说戒。拾笑曰。无嗔即是戒。心净即出家。我性与汝合。一切法无差。驱牛出。乃呼前世僧名。牛即应声而过。复曰前生不持戒。人面而畜心。汝今招此咎。怨恨於何人。佛力虽然大。汝辜於佛恩。护伽蓝神。僧厨下食每每为鸟所耗。拾杖抶之。曰汝食不能护。安能护伽蓝乎。神附梦于合寺僧曰。拾得打我。诘旦说梦一一无差。视神像果有所损。惊异。牒申郡县。郡谓贤士遯迹菩萨应身。号拾得贤士。初闾丘胤将牧丹丘。头疾医莫能愈。遇禅师名丰干。言自天台来谒使君。告之病。师曰身居四大。病从幻生。若欲除之。应须净水。索器呪水。噀之立愈。闾丘异之。乞言示此去安危之兆。师曰记谒文殊普贤。此二菩萨。见之不识。识之不见。若欲见之。不得取相。国清寺执爨涤器。寒山拾得是也。闾丘到任三日。至国清。问此寺有丰干禅师否。寒山拾得。复是何人。僧道翘对曰。丰干旧址。在经藏後。今阒无人矣。寒山拾得尚处僧厨。闾丘入师房。止见虎迹。复问在此作何行业。翘曰唯事负舂供僧。闲则讽咏。入厨寻访寒拾。见於竈前向火。抚掌大笑。闾丘致拜。二人连声呵叱。执手复大笑曰。丰干饶舌饶舌。弥陀不识。礼我何为。相携出松门。自此不复入寺。闾丘归郡。送净衣香药到岩。寒高声喝曰贼贼。遂入岩石缝中。且曰报汝诸人。各各努力。石缝忽合。後有僧采薪南峰。距寺东南二里。遇一梵僧。持锡入岩。挑锁子骨。曰取拾得舍利。乃知入灭于此。因号岩为拾得。闾丘俾道翘寻访遗迹。於林间叶上。得寒所书辞颂。及村墅人家。三百余首。拾亦有诗数十首。题石壁间云。按旧序。二人呵叱。自执手大笑。闾丘归郡。遣送衣药。与夫挑锁子骨等语。乃知寒山不执闾丘手。闾丘未尝至寒岩。拾得亦出寺门二里许入灭。今传灯所录误矣。因笔及此。以俟百世君子。淳熙十六年。岁次己酉。孟春十有九日。住山禹穴沙门志南谨记。
诗歌
若人何乡何姓氏。隋季唐初毫杰士。屠龙技痒无所施。东守西征徒万里。天厌荒淫羖[羊*历]君。大地山河移姓李。满眼清贤登庙堂。书生分合山林死。朅来寒山三十年。不堪回首红尘市。游戏千岩万水间。驾言足蹑龟毛履。不饥不采山中薇。渴来只饮山中水。风瓢戞击恼幽怀。移家屡入深云里。贫衣繿缕足风霜。不碍寒潭莹无滓。时访丰干看拾公。漠外形骸忘尔汝。扰扰人寰螘慕羶。哂然一笑寒生齿。拟将大筏渡迷津。咳唾烟云生笔底。银钩洒洒落岩阿。至今护守烦山鬼。世无相马九方臯。但从肥瘦求形似。诗成众口浪雌黄。往往视之为下俚。近来一二具眼人。颇怜名字遗青史。云衮霞缨妙语言。谓与骚章无异旨。寥寥千载无人知。偶逢知者惟如此。
知与不知於我乎何与。此其所以得为寒山子。
富哉三圣诗。妙处绝言迹。拟之唯法灯。和之独楚石。十虚可销殒。一字难改易。灌顶甘露浆。何人不蒙益。
楚石和尚和三圣诗集。晟藏主编次。求余题之。因用韵以寓击节之意云。至正十八年十月初三日。南堂遗老清欲。
书帖
陆放翁与明老改正寒山子诗帖
有人兮山陉。云衮兮霞缨。秉芳兮欲寄。路漫兮难征。心惆怅兮狐疑。蹇独立兮忠贞。
此寒山子所作楚辞也。今亦在集中。妄人窜改附兹。至不可读。放翁书寄天封明公。或以刻之山中也。
朱晦庵与南老索寒山子诗帖
熹启。上清泉老每往。儿辈附问。黄壻得之。闻久时得书也。出师表未暇写得。催写得转寄去未晚也。寒山诗刻成。幸早见寄。有便。只附至临安赵节推厅。托其寻便。必无不达。渠黄岩人也。熹启。上国清南公禅师方丈。首楞严云。我灭度後。勑诸菩萨。应身生彼末法之中。作种种形。度诸轮转。终不自言我真菩萨。泄佛密因。唯除命终。阴有遗付。天台三圣。其斯之谓与。旧集载朱晦翁与国清住持手帖。劝其重刻寒山诗板。有刊成当见惠之语。得非以其辞理淳正。有合於儒道耶。西斋老人属和。灼见三圣之心。其言无今昔之异。华藏原明禅师。刻梓以传。使三圣人抚掌於大寂定中。西斋为不灭矣。其法利无穷。可得而思议哉。洪武戊寅冬。僧录司左善世。吴门大佑。
刊三圣诸贤诗辞总集序
宣情达事。世教有取於诗。吾宗圣贤高蹈远视邈然矣。亦彷人情近习琢为文句。盖悯物之心不可遏也。抑将激诱於道。奚啻宣情达事。流翫百世珠玉之拟哉。观夫丰干寒拾三圣所唱。楚石琦公之和。韵皆痛快激烈斥妄警迷。山中天灵义首座。服膺有素。愿绣梓以传焉。且篹旧本诸名公序帖。及三隐集记系之。又以佛国白禅师所作文殊指南赞。词胜理诣。永明寿禅师。布衲雍。镜中圆。前後山居唱和之什。暨古德十牛颂。并诸歌偈。切於风砺。有裨益於世者。比次成帙。劝率善信陈智宝。贾福常。俾诸众缘。并与刊行。谒言为弁。因谓医方万品。求对治而休。海宝千般。得如意而足。披此集者。蓦然逗着一言半句。扑落眼屑。粲发心华。方信圣贤悯物之心。诚有在也。是则助扬激诱。微天灵之积。吾谁与归。永乐丙申夏。结制前一日。僧录司右阐教。兼住锺山灵谷。幻居比丘净戒。
天台三圣诗。流布人间尚矣。古今拟咏非一。而未有次其韵者。余不揆凡陋。辄撰次和之。殆类摸象耳。虽然。象之耳。亦岂外於似箕之言哉。岁丙申中秋。四明比丘梵琦顿首。

[book_title]合订天台三圣二和诗集
唐(寒山　丰干　拾得)三圣原诗
明四明楚石梵琦首和
明西吴石树济岳载和
○寒山诗(寒山原诗三百七首并二和诗共九百二十一首)
重岩我卜居。鸟道绝人迹。庭际何所有。白云抱幽石。住兹凡几年。屡见春冬易。寄语钟鼎家。虚名定无益。(寒山)
我读寒山诗。虚空寻鸟迹。谁能横点头。独有松下石。一字不可加。千金岂能易。捧心学西子。取笑非求益。(楚石)
乘霞入坞深。苍苔幻成迹。笑看牧牛子。空山樵老石。毕竟牛何归。石头不可易。花草总忘言。此中谁损益。(石树)
凡读我诗者。心中须护净。悭贪继日廉。谄曲登时正。驱遣除恶业。归依受真性。今日得佛身。急急如律令。(寒)
身将枯木同。心与莲华净。万善无异途。千邪皆禀正。不离文字相。不即真如性。浩浩天地间。咸遵法王令。(楚)
秋空洁如洗。我念归真净。山高绝世缘。树影忘偏正。林气养素怀。天香适野性。记将今日期。鸿雁来时令。(石)
可笑寒山道。而无车马踪。联溪难记曲。叠嶂不知重。泣露千般草。吟风一样松。此时迷径处。形问影何从。(寒)
寒山不可见。石上访遗踪。木屐藏何处。华台隔几重。溪流深夜月。树老旧时松。可叹闾丘子。栖栖失所从。(楚)
林中常独步。幽径绝人踪。直上身孤险。回看山万重。瘦藤牵古树。破衲照青松。长忆寒岩子。追之安所从。(石)
欲得安身处。寒山可长保。微风吹幽松。近听声愈好。下有斑白人。喃喃读黄老。十年归不得。忘却来时道。(寒)
人命呼吸间。荣华定难保。不如天台去。山水清且好。江月长近檐。松风可娱老。胡为逐名利。来往红尘道。(楚)
乱离何足畏。慧命须勤保。泉石固幽深。随缘纳亦好。偶尔住民房。且学栖贤老。尘市即山居。触处无非道。(石)
吾心似秋月。碧潭清皎洁。无物堪比伦。教我如何说。(寒)
莫比心如月。秋霜亦非洁。诸来参学人。试听虚空说。(楚)
小铛煮日月。泉水何高洁。毛发生光明。草木岂无说。(石)
山中何太冷。自古非今年。沓嶂恒凝雪。幽林每吐烟。草生芒种後。叶落立秋前。此有沈迷客。窥窥不见天。(寒)
昨向山中住。不知今几年。岩高长隐日。树密但藏烟。策杖游峰顶。飞禽过我前。澄潭深万丈。彻底是青天。(楚)
高岩托老骨。不必问何年。世事付朝露。人情任暮烟。神留摇落後。意在发生前。流水杳然去。桃花笑碧天。(石)
城中蛾眉女。珠佩何珊珊。鹦鹉花前弄。琵琶月下弹。长歌三月响。短舞万人看。未必长如此。芙蓉不耐寒。(寒)
东邻娇小女。芳意未阑珊。眉似初三月。琴能再四弹。频来花下坐。自向镜中看。不料伤春死。琼楼夜夜寒。(楚)
十五西邻女。金璫玉佩珊。娇姿依水见。素指把花弹。老大谁为惜。虚无只自看。枯形向壁坐。万古流苍寒。(石)
俊杰马上郎。挥鞭指柳杨。谓言无死日。终不作梯航。四运花自好。一朝成萎黄。醍醐与石蜜。至死不能尝。(寒)
谁家游冶郎。白马系垂杨。却引如花妓。同登载酒航。春风弄水碧。落日映山黄。忽掩泉台路。珍羞不得尝。(楚)
征夫如败叶。骄子等枯杨。吾岂逐戎马。自然浮野航。梅花方丈白。橘柚洞庭黄。反笑风尘者。曾将此味尝。(石)
欲向东岩去。于今无量年。昨来攀葛上。半路困风烟。径窄衣难进。苔粘履不前。住兹丹桂下。且枕白云眠。(寒)
住久都忘世。春深始觉年。山花红似火。野草碧如烟。月落澄潭里。云生叠嶂前。时时敲铁磬。惊动老龙眠。(楚)
河图未下点。此际是何年。至静立山水。无端起瘴烟。纷纭成太古。寂寞置当前。不觉春风至。吴蚕三月眠。(石)
岩前独静坐。圆月当天耀。万象影现中。一轮本无照。廓然神自清。含虚洞玄妙。因指见其月。月是心枢要。(寒)
心如大圆镜。万象同辉耀。本净非琢磨。元明不随照。于中有得失。向上无玄妙。打破此镜来。吾人云甚要。(楚)
心与境绝滓。身与山争耀。身心无异论。水月互相照。於此悟寻常。何必谭玄妙。玄妙则不无。真机非至要。(石)
吾家好隐沦。居处绝嚣尘。践草成三径。瞻云作四邻。助歌声有鸟。问法语无人。今日婆娑树。几年为一春。(寒)
白石照清沦。幽栖远俗尘。山高云作顶。地僻虎为邻。纵有长生理。终无不死人。蟠桃花果熟。知是几番春。(楚)
所思若沈沦。圣解亦成尘。得到孤峰顶。方超万壑邻。法忘不立我。我尽自无人。满眼天花落。融融大地春。(石)
琴书须自随。禄位用何为。投辇从贤妇。巾车有孝儿。风吹曝麦地。水溢沃鱼池。常念鹪鹩鸟。安身在一枝。(寒)
形将影自随。行与止谁为。始富张车子。终穷蔡克儿。才高鹦鹉赋。地绝凤凰池。可信阳春力。难回朽木枝。(楚)
举桡波自随。静坐但无为。快织追云使。凭凌歌水儿。莫迟花两岸。须听月分池。此意向谁说。江头鸟坐枝。(石)
弟兄同五郡。父子本三州。欲验飞凫集。须旌白兔游。灵瓜梦里受。神橘座中收。乡国何迢递。同鱼寄水流。(寒)
青春开上苑。白日照神州。出就都人饮。行陪国士游。马骄晴更跃。花艳暮还收。老去空惆怅。河声西北流。(楚)
茅蓬地十尺。广大过皇州。蒙眼入孤定。横身纵四游。图书一枕载。世界半竿收。若问此中意。黄河水逆流。(石)
一为书劒客。三遇圣明君。东守文不赏。西征武不勳。学文兼学武。学武兼学文。今日既老矣。余生不足云。(寒)
磊落夔龙士。聪明尧舜君。黄扉论大道。紫塞树奇勳。食肉封侯骨。经天纬地文。北邙山下路。到此漫云云。(楚)
少有屠龙劒时艰未遇君。自从立志节。无复论功勳。土壁霜分色。蓬窗雪照文。徘徊独长啸。情理为谁云。(石)
庄子说送终。天地为棺椁。吾归此有时。唯须一幡箔。死将餧青蝇。吊不劳白鹤。饿着首阳山。生廉死亦乐。(寒)
天下白玉棺。人成黄金椁。送终无贵贱。未可笑织箔。不死丁令威。千年化为鹤。庄生喻髑髅。何用南面乐。(楚)
勘破未生前。那用天为椁。生不重千金。死奚贵一箔。不打嘉州象。便跨华亭鹤。无喜亦无瞋。何苦亦何乐。(石)
人问寒山道。寒山路不通。夏天冰未释。日出雾朦胧。似我何由届。与君心不同。君心若似我。还得到其中。(寒)
只道山无路。那知处处通。涧泉声滴沥。云月影朣胧。上下千寻峻。东西四面同。谷神呼辄应。非在有无中。(楚)
峰远若无色。歌来径别通。白泉黄叶溜。疎树薄烟胧。入壑探奇异。登巅观大同。寒山招我去。謌啸月明中。(石)
天生百尺树。剪作长条木。可惜栋梁材。抛之在幽谷。年多心尚劲。日久皮渐秃。识者取将来。犹堪拄马屋。(寒)
何处好园林。此中多树木。擎天要一柱。匠者入空谷。岁久霜霰繁。根深枝叶秃。弃之不肯收。无以成我屋。(楚)
世如破漏船。身似无根木。船破须高岸。人老宜深谷。水流岸已非。叶落山颈秃。积雪送溪涯。寒林露茅屋。(石)
驱马度荒城。荒城动客情。高低旧雉堞。大小古坟茔。自振孤蓬影。长凝拱木声。所嗟皆俗骨。仙史更无名。(寒)
寒食向西城。其谁不惨情。白杨千万叶。青草两三茔。再听流泉语。如闻恸哭声。焉知有死日。争利复争名。(楚)
垂首望孤城。荒烟生惨情。玄云迷故国。黄叶覆新茔。不见人颜色。时闻野哭声。嗟哉负心者。徒涴一生名。(石)
鹦鹉宅西国。虞罗捕得归。美人朝夕弄。出入在庭帏。赐以金笼贮。扃哉损羽衣。不如鸿与鹄。颻扬入云飞。(寒)
金笼锁鹦鹉。鹦鹉苦思归。既失烟霞伴。徒伤锦绣帏。临风吐音响。对月理毛衣。若得君恩放。还寻陇树飞。(楚)
乾坤一笼耳。人鸟将何归。安得恃金粟。而终依锦帏。扶摇仍御气。歌舞谩褰衣。我志不覊落。蓬蓬空外飞。(石)
玉堂挂珠帘。中有婵娟子。其貌胜神仙。容华若桃李。东家春雾合。西舍秋风起。更过三十年。还成甘蔗滓。(寒)
翩翩马上郎。借问谁家子。贱妾有高楼。须君驻行李。鸡鸣北斗斜。鸦噪东方起。君意终别离。妾身在泥滓。(楚)
垂杨系画舫。水影照西子。色艳比夭桃。命涩如苦李。长歌丝竹交。短舞山云起。争望谓神仙。须臾成秽滓。(石)
父母经营多。田园不羡他。妇摇机轧轧。儿弄口[口*过][口*过]。拍手催花舞。搘颐听鸟歌。谁当来叹贺。樵客屡经过。(寒)
田舍苦无多。荒来亦任他。草深虫唧唧。林密鸟[口*过][口*过]。野老携壶至。山童拍手歌。幽栖自可乐。百岁等闲过。(楚)
华士砚田多。山僧甘让他。真文毋甚解。闲话不劳[口*过]。露滴花含笑。风来鸟带歌。日长无事做。但看白云过。(石)
家住绿岩下。庭芜更不芟。新藤垂缭绕。古石竖巉岩。山果猕猴摘。池鱼白鹭衔。仙书一两卷。树下读喃喃。(寒)
有美千般草。无令一样芟。深林常积雪。别洞近寒岩。碧树云相补。青山日半衔。不知何所说。幽鸟语喃喃。(楚)
野草当锄去。邪书逞笔芟。清风凉夏木。紫气蒸寒岩。松昼云初合。花明鸟独衔。丹经无句读。讽诵口喃喃。(石)
四时无止息。年去又年来。万物有代谢。九天无朽摧。东明又西暗花落复花开。惟有黄泉客。冥冥去不回。(寒)
春秋更代谢。暑往即寒来。一雨野花落。多风林木摧。方看朝雾拥。歘见暮云开。少小颜如玉。而今唤得回。(楚)
节序何为者。盛衰迭往来。月光不云去。花影暗相摧。小定香初刻。微吟钟乍开。此时清兴在。茗味舌端回。(石)
岁去换愁年。春来物色鲜。山花笑绿水。岩树舞青烟。蜂蝶自云乐。禽鱼更可怜。朋游情未已。彻晓不能眠。(寒)
今日是何年。东风碧草鲜。山晴还起雾。水暖复生烟。鸟语如相问。花枝岂自怜。野人无个事。高枕石头眠。(楚)
深山不记年。花草逐时鲜。瘦竹常穿月。高松不缀烟。白云容我懒。破衲岂入怜。啸傲孤峰顶青灯影独眠。(石)
手笔太纵横。身材极魁伟。生为有限身。死作无名鬼。自古如此多。君今争奈何。可来白云里。教你紫芝歌。(寒)
堂堂七尺躯。所学尤奇伟。每着古衣冠。不怕闲神鬼。达少穷困多。有材如命何。将琴换美酒。痛饮且高歌。(楚)
苟无谄曲心。才气自高伟。腼颜命为人。摇唇惯说鬼。弥天此辈多。正法将如何。伎俩有时尽。奚用桃符歌。(石)
粤自居寒山。曾经几万载。任运遯林泉。栖迟观自在。岩中人不到。白云常靉靆。细草作卧褥。青天为被盖。快活枕石头。天地任变改。(寒)
人生一世间。俯仰惟覆载。去者日已多。曾无故人在。思之气郁律。感彼云靉靆。高岸竟为谷。新松俄偃葢。百年能几时。虚空终不改。(楚)
但了目前事。无论千百载。劳劳圣人心。敬之俨然在。日月自光华。云霞自靉靆。恢恢大地中。那许微尘葢。俗眼纵迁流。至道何曾改。(石)
有一餐霞子。其居讳俗游。论时实萧爽。在夏亦如秋。幽涧常沥沥。高松风飕飕。其中半日坐。忘却百年愁。(寒)
山林有何好。每爱此中游。江月白如昼。海风凉似秋。柴门向悄悄。树叶风飕飕。寄语貂蝉客。可来消汝愁。(楚)
道人有深意。山水恣夕游。霜静苇色苦。月高松阴秋。鸟归花亦睡。风定叶还飕。此意有谁解。江天释我愁。(石)
妾家邯郸住。歌声亦抑扬。赖我安隐处。此曲旧来长。既醉莫言归。留连日未央。儿家寝宿处。绣被满银牀。(寒)
赵女发清唱。听之声激扬。临风奏此曲。曲短意何长。夫壻出不归。峩冠朝未央。焉知秋夜永。明月照空牀。(楚)
娥娥燕赵女。夫壻客荆扬。独处思激楚。短歌不能长。引声有时尽。含意殊未央。风月吹向夕。罗罗照人牀。(石)
快搒三翼舟。善乘千里马。莫能造我家。谓言最幽野。岩穴深嶂中。云雷竟日下。自非孔丘公。无能相致者。(寒)
自从开辟来。此地无车马。而有圣道场。深山连旷野。人生百年间。日照四天下。谁是金石姿。常存不亡者。(楚)
万派须归宗。快会越天马。如人拘小窦。忽然见大野。亦犹三藏文。一时悟言下。言下事如何。不是之乎者。(石)
智者君抛我。愚者我抛君。非愚亦非智。从此继相闻。入夜歌明月。侵晨舞白云。焉能住口手。端坐鬓纷纷。(寒)
堆钱向百屋。我固不如君。一道清虚理。知君亦不闻。下方阴有雪。绝顶昼无云。未息尘劳苦。谁侬为解纷。(楚)
世无知我者。而常怀此君。此君久默然。而我亦无闻。丈室悬红日。卧牀生绿云。山光交四壁。心境绝尘纷。(石)
茅栋野人居。门前车马疎。林幽偏聚鸟。溪阔本藏鱼。山果携儿摘。臯田共妇鉏。家中何所有。唯有一牀书。(寒)
可爱白云居。长年与世疎。花残无戏蝶。水静足游鱼。野树行堪倚。园葵懒不鉏。茅檐风雨过。飘湿案头书。(楚)
四照芦花居。隔帘天影疎。分飡饷野鹤。科树荫家鱼。堤窄只容履。坡闲好学锄。此身山水镜。几席不留书。(石)
登陟寒山道。寒山路不穷。溪长石磊磊。涧阔草蒙蒙。苔滑非关雨。松鸣不假风。谁能超世累。共坐白云中。(寒)
地远心逾寂。情忘理自穷。水声常浩浩。岚气正蒙蒙。永夜猿啼月。无时虎啸风。纤尘遣未尽。不可住山中。(楚)
丘壑探无尽。卧谣意莫穷。短筇分翠霭。孤笠入空蒙。松静暗如雨。竹深凉欲风。此时闻亦寂。人在叶声中。(石)
六极常婴困。九维徒自论。有才遗草泽。无艺闭蓬门。日上岩犹暗。烟消谷尚昏。其中长者子。个个总无裩。(寒)
何由倾我意。不得与君论。一悟天真佛。长抛火宅门。风霜令鬓改。利欲使心昏。颇忆阮生传。危哉蝨处裩。(楚)
心已同灰冷。更将何事论。世尘缘有路。吾道却无门。泉响能清惑。山光可涤昏。笑思[囗@力]地日。无袴又无裩。(石)
白云高嵯峨。绿水荡潭波。此处闻渔父。时时鼓棹歌。声声不可听。令我愁思多。谁谓雀无角。其如穿屋何。(寒)
青嶂郁嵯峨。潺湲流水波。林间无雀噪。谷口听莺歌。回首暮云合。向人秋意多。秦皇与汉武。千古恨如何。(楚)
笔峰太峨峨。潭水清无波。上下隔千里。渔樵互答歌。歌从何处接。听者不能多。只有无耳人。闻之将奈何。(石)
杳杳寒山道。落落冷涧滨。啾啾常有鸟。寂寂更无人。淅淅风吹面。纷纷雪积身。朝朝不见日。岁岁不知春。(寒)
闲行芳树下。却坐小谿濵。白日又长夜。黄泉多故人。悠悠前後事。扰扰死生身。借问东溟水。乾来几度春。(楚)
崒崒高峰顶。泠泠浅水濵。飘飘云似鸟。磊磊石如人。白白梅花骨。青青蒲叶身。悠悠世外曲。句句和阳春。(石)
少年何所愁。愁见鬓毛白。白更何所愁。愁见日逼迫。移向东岱居。配守北邙宅。何忍出此言。此言伤老客。(寒)
遥见川上花。朱朱兼白白。开落不暂停。寒暑相催迫。宿草生故坟。垂杨映新宅。新宅能几时。百年如过客。(楚)
不忍赋东园。桃红兼李白。方兹朝露荣。倏为秋霜迫。转眼飞觞地痛心改墓宅。人生聚沫间。谁是千年客。(石)
闻道愁难遣。斯言谓不真。昨朝始趁却。今日又缠身。月尽愁难尽。年新愁更新。谁知席帽下。元是昔愁人。(寒)
遣愁愁不去。认愁愁不真。谁知遣愁者。正是自愁身。身貌年年改。愁端日日新。无愁亦无喜。方见本来人。(楚)
学道莫乾苦。疑情须发真。扫开千件事。拌此一生身。秋去黄花尽。春来绿叶新。静中观物理。何者可愁人。(石)
两龟乘犊车。蓦出路头戏。一虿从傍来。苦死欲求寄。不载爽人情。始载被沈累。弹指不可论。行恩却遭刺。(寒)
道傍多大树。树下羣儿戏。上有一蝉鸣。不知身是寄。螳螂来捕之。未免黄雀累。黄雀被蝉射。哀哉作诗刺。(楚)
融风吹白沙。万物各游戏。老蚌出潜波。肉张沙上寄。彼馋鹬鸟来。持啄身兼累。渔父坐而收。乃为季子刺。(石)
三月蚕犹小。女人来采花。隈墙弄蝴蝶。临水掷虾蟆。罗袖盛梅子。金鎞挑笋芽。鬬论争物色。此地胜余家。(寒)
五月南塘路。芙蓉正作花。朱门荫杨柳。绿水鸣虾蟆。冷浸金盆果。浓烹石鼎芽。此中可避暑。修竹绕吾家。(楚)
南陌采桑女。红裳出众花。朔风看戴胜。兆雨听虾蟆。茗点杨花荚。蔬烹蕨草芽。寻常生计好。称是野人家。(石)
东家一老婆。富来三五年。昔日贫於我。今笑我无钱。渠笑我在後。我笑渠在前。相笑傥不止。东边复西边。(寒)
富谓无贫日。贫思有富年。由来人作鬼。枉用纸为钱。白骨深泥下。青苔古墓前。虚空犹可料。生死莫知边。(楚)
人富愁贫日。吾贫如富年。万峰随分住。不用一文钱。涧水茅檐下。岩花竹槛前。寒来可曝背。暑气坐涯边。(石)
富儿多鞅掌。触事难只承。仓米已赫赤。不贷人斗升。转怀鈎距意。买绢先拣绫。若至临终日。吊客有苍蝇。(寒)
人心常不足。此事古相承。富欲身千岁。官贪日九升。黄泉葬白骨。粉字写红绫。酒肉陈高座。徒悲一聚蝇。(楚)
愚夫做家业。念念子孙承。取利必高等。收租加大升。廪盈愁绝食。箱满叹无绫。劳碌为牛马。屍牀吊臭蝇。(石)
余曾昔覩聪明士。博达英灵无比伦。一选嘉名喧宇宙。五言诗句越诸人。为官治化超先辈。直谓无能继後尘。忽然富贵贪财色。瓦解冰消不可陈。(寒)
六个儿郎同作伴。千般艺术更无伦。是非强要分清浊。声色徒然立我人。只道朱颜长满镜。那知碧海会飞尘。可怜掩泣华堂後。纵有笙歌不可陈。(楚)
裁诗补衲旧和新。体致从来重五伦。翻忆圣皇形似兽。讵知贪吏面如人。恩辜爱日龙文锡。名涴秋风马矢尘。遮莫生前忙悔过。森罗殿上恐难陈。(石)
白鹤衔苦花。千里作一息。欲往蓬莱山。将此充粮食。未达毛摧落。离羣心惨恻。却归旧来巢。妻子不相识。(寒)
十年不相见。彼此无消息。待雁雁不来。钓鱼鱼不食。天长关塞远。伫立空凄恻。纵有一封书。何由寄亲识。(楚)
崑仑有大鹏。一举万里息。刚风壮其威。小人肥其食。佛示无缘慈。午斋先悯恻。羽毛成世界。彼此不相识。(石)
惯居幽隐处。乍向国清中。时访丰干老。仍来看拾公。独回上寒岩。无人话合同。寻究无源水。源穷水不穷。(寒)
天台国清寺。古木乱泉中。此地横千嶂。何人识二公。云形旦暮改。石色古今同。须信这个意。推寻无有穷。(楚)
诵诗幽涧上。遗响白云中。潇洒寒山子。规模楚石公。言诠非有异。神解将无同。信手挥毫处。层峦水不穷。(石)
生前太愚痴。不为今日悟。今日如许贫。总是前生做。今生又不修。来生还如故。两岸各无船。渺渺应难渡。(寒)
迷是悟中迷。悟是迷中悟。迷悟非两涂。皆由一心做。心源常湛寂。从本无住故。无住亦不立。生死海乃渡。(楚)
知迷即不迷。求悟便难悟。但看日用时。只贵无心做。无心做甚麽。清净本然故。迷悟云尽开。片花流野渡。(石)
璨璨卢家女。旧来名莫愁。贪乘摘花马。乐搒采莲舟。膝坐缘熊席。身披青凤裘。哀伤百年内。不免归山丘。(寒)
朱门年少妾。白发老来愁。竟作商人妇。长随贾客舟。花残始春酿。霜陨未冬裘。叹息风波里。何时返旧丘。(楚)
长干有荡妇。妖丽不知愁。争试都中马。频乘江上舟。璫鸣珠翠袜。袖倚鷫霜裘。旦暮风流尽。烟埋骨一丘。(石)
氐眼邹公妻。邯郸杜生母。二人同共老。一种好面首。昨日会客场。恶衣排在後。只为着破裙。吃他残[培-士+麦]??。(寒)
飞雉感故儿。掇蜂念前母。焉知采桑人。正恨飞蓬首。坎坷一生中。峥嵘千载後。真金去砂砾。嘉馔轻[培-士+麦]??。(楚)
昔日淮阴侯。一飡寄漂母。卒与三杰参。次列元功首。醉饱云梦前。笑谭钟室後。不如平等人。穷老吃糖??。(石)
独卧重岩下。蒸云昼不消。室中虽暡靉。心里绝喧嚣。梦去游金阙。魂归度石桥。抛除闹我者。历历树间瓢。(寒)
路出危峰上。春深雪未消。独行形问影。枯坐寂忘嚣。玉立千寻刹。金飞百尺桥。须臾云歘起。化作雨飜瓢。(楚)
高岩积空翠。极古未曾消。石迸泉云静。云开树不嚣。神游国清寺。梦坐石梁桥。得句笑无笔。临崖刻木瓢。(石)
夫物有所用。用之各有宜。用之若失所。一阙复一亏。圆凿而方枘。悲哉空尔为。骅驑将捕鼠。不及跛猫儿。(寒)
虚心待万物。无适而不宜。待物苟有心。纷然成与亏。千峰若菡萏。孰是雕锼为。将欲究根本。问取石女儿。(楚)
於心何所好。制用但随宜。责己应长损。与人勿暂亏。即名超有漏。不啻证无为。如是心持远。真成作者儿。(石)
谁家长不死。死事旧来均。始忆八尺汉。俄成一聚尘。黄泉无晓日。青草有时春。行到伤心处。松风愁杀人。(寒)
荣枯有定分。修短未尝均。匕首生衽席。旄头没战尘。清宫不畏暑。陋巷岂知春。一去无回日。骊山殉葬人。(楚)
工夫如病疟。寒曝未能均。暂尔破凡见。依然卧法尘。野村花落晚。荒塚草为春。此景君须悟。这回可示人。(石)
驑马珊瑚鞭。驱驰洛阳道。自怜美少年。不信有衰老。白发会应生。红颜岂长保。但看北邙山。个是蓬莱岛。(寒)
东西南北人。南北东西道。有往必有来。无生定无老。婚姻本相结。生死各不保。劫尽火洞然。谁论林与岛。(楚)
萧萧华表门。薜萝遮墓道。灵台何所归。枯骨不知老。狐魅杂相居。子孙安可保。其如顶後光。而照於林岛。(石)
竟日长如醉。流年不暂停。埋着蓬蒿下。晓日何冥冥。骨肉消散尽。魂魄几凋零。遮莫咬铁口。无因读老经。(寒)
风轮转乌兔。不得须臾停。昨暮沈厚地。今晨出高冥。雪霜有肃杀。兰艾俱飘零。人命若朝露。劝君寻佛经。(楚)
须弥绕日月。飞光肯暂停。此方夜如昼。彼土日云冥。彼土花将发。此方叶已零。世人何不晓。不读杂华经。(石)
一向寒山坐。淹留三十年。昨来访亲友。大半入黄泉。渐灭如残烛。长流似逝川。今朝对孤影。不觉泪双悬。(寒)
故人犹记面。相别未逾年。有恨成千古。无书达九泉。殡宫新草木。华屋旧山川。不见高堂会。空悲画像悬。(楚)
莫问今何日花开又一年。山深如隔世。世险即重泉。过客草头露。浮生萍在川。谁知峰顶月。无影直高悬。(石)
相唤采芙蓉。可怜清江里。游戏不觉暮。屡见狂风起。浪捧鸳鸯儿。波摇鸂鶒子。此时居舟楫。浩荡情无已。(寒)
朝游荷叶间。暮宿荷花里。日落烟雾生。风来波浪起。妾歌采莲曲。君唱结袜子。同蔕复同心。馨香殊未已。(楚)
我昔弄轻舟。泊在芦花里。静看江纹生。坐到山月起。垂纶追玄真。凭桡笑船子。今读寒山诗。浩浩情何已。(石)
垂柳暗如烟。飞花飘似霰。夫居离妇州。妇在思夫县。各在天一涯。何时复相见。寄语明月楼。莫贮双飞燕。(寒)
昔往桃作花。今归雨成霰。扁舟隔江海。数梦还乡县。逝水去不回。故人难再见。欲留五色丝。以系孤飞燕。(楚)
人身小天地。寒涕如飞霰。皮里载溪山。胸中藏郡县。智人方寸施。肝胆万里见。苟不本所从。茫茫梁上燕。(石)
有酒相招饮。有肉相呼吃。黄泉前後人。少壮须努力。玉带暂时华。金钗非久饰。张翁与郑婆。一去无消息。(寒)
前鬼担屍来。後鬼欲夺吃。邀人证其虚。竟赖实语力。虽遭後鬼噉。复因前鬼饰。思量我是谁。从此轮回息。(楚)
兽相食且恶。人类忍残吃。杀子不充饥。卖身无气力。恩情既断绝。天理难遮饰。怨报影随形。轮回卒未息。(石)
可怜好丈夫。身体极棱棱。春秋未三十。才艺百般能。金羇逐侠客。玉馔集良朋。唯有一般恶。不传无尽灯。(寒)
少年学弓劒。所向振威棱。碧海擒龙易。青山射虎能。长寻花作伴。尽用酒为朋。一旦佳城闭。其谁见漆灯。(楚)
伪儒谈道学。狂气似锋棱。言大行偏寡。名华实未能。蜢蝗伤稻客。蛱蝶盗花朋。秋尽愁无绪。书窗拍晚灯。(石)
桃花欲经夏。风月催不待。访觅汉时人。能无一个在。朝朝花迁落。岁岁人移改。今日扬尘处。昔时为大海。(寒)
富贵何日来。留将少年待。少年忽复去。惟有白发在。发白归九泉。须臾陵谷改。方当未足心。欲吸无穷海。(楚)
古道空邮亭。光阴安可待。故人去不还。知己无多在。秋柳寒风摧。红颜霜鬓改。徘徊瞬息间。日又沈苍海。(石)
我见东家女。年可十有八。西舍竞来问。愿姻夫妻佸。烹羊煮众命。聚头作婬杀。含笑乐呵呵。啼哭受殃决。(寒)
七十白头人。娶妻年二八。婚姻既失时。意气何由佸。艳妇不执刀。衰翁多被杀。夕阳在西山。好与儿女决。(楚)
南方无垢女。年岁登二八。龙藏献明珠。宝生位已佸。岂如花柳淫。暗把英雄杀。旦暮入泉台。妖魂受断决。(石)
田舍多桑园。牛犊满廐辙。肯信有因果。顽皮早晚裂。眼看消磨尽。当头各自活。纸袴瓦作裩。到头冻饿杀。(寒)
慎勿登权门。权门有覆辙。李斯遭族夷。苏秦就车裂。多结他人怨。独求自己活。小人不容诛。君子先去杀。(楚)
我看覆车人。方苏复蹈辙。良弓卒就夷。威骨终为裂。历历千劫中劳劳几时活。如何不自珍。辗转受诛杀。(石)
我见百十狗。个个毛鬇鬡。卧者乐自卧。行者乐自行。投之一块骨。相与嘊喍争。良由为骨少。狗多分不平。(寒)
贪夫计斗粟。怒发上鬇鬡。志士心四海。惟忧道不行。鸱枭吓腐鼠。返恐鵷雏争。欲识旷荡怀。悠然如水平。(楚)
青青梅柳巷。螳蜋势鬇鬡。俄惊车辙声。砾砾从傍行。不量些微力。鼓翅欲拒争。前辙死无悔。後辙叹不平。(石)
极目兮长望。白云四茫茫。鸱鸦饱腲腇。鸾凤饥旁徨。骏马放石碛。蹇驴能至堂。天高不可问。鹪鹩在沧浪。(寒)
万古一相望。山川何渺茫。抚心兮踯躅。搔首兮旁徨。明月混泥滓。伯劳栖画堂。贤人不见用。自古涕淋浪。(楚)
四望荒烟布。尘昏接混茫。人情安寝食。吾道叹徊徨。魑魅登高殿。凤凰栖草堂。空山每念及。涕泪一浪浪。(石)
洛阳多女儿。春日逞华丽。共折路边花。各持插高髻。髻高花匌帀。人见皆睥睨。别求掺掺怜。将归见夫壻。(寒)
荒郊枯髑髅。旧日如花丽。对镜写蛾眉。教人梳凤髻。娇歌及艳舞。侧立兼傍睨。一去不复还。冥冥泣其壻。(楚)
美妇街头走。丰姿颇佳丽。火榴妒长裙。云山挽新髻。三市蹁跹行。万夫婉转睨。一朝珠翠沈。谁肯为伊壻。(石)
春女衒容仪。相将南陌陲。看花愁日晚。隐树怕风吹。年少从傍来。白马黄金羁。何须久相弄。儿家夫壻知。(寒)
白日城东际。红妆水北陲。寻春何处女。障面不胜吹。惹草萦罗带。穿花避玉羁。风前立不语。此意有谁知。(楚)
何事东家女。寻春走四陲。繁花当路笑。弱柳任烟吹。荡子青丝履。王孙白玉羁。无言聊一盼。意不耻人知。(石)
羣女戏夕阳。风来满路香。缀裙金蛱蝶。插髻玉鸳鸯。角婢红罗缜。阉奴紫锦裳。为观失道者。鬓白心惶惶。(寒)
女伴踏春阳。名园百草香。双飞怜翡翠。并立妒鸳鸯。柳细风吹面。花深露滴裳。暮归如有失。闲梦亦惊惶。(楚)
山寺衬河阳。佳人烧愿香。身光飞孔翠。步影动鸳鸯。草鬬合欢带。花吹学舞裳。不知春梦短。老泪各怆惶。(石)
若人逢鬼魅。第一莫惊惧。捺硬莫采渠。呼名自当去。烧香请佛力。礼拜求僧助。蚊子叮铁牛。无渠下觜处。(寒)
鬼是人所为。人正鬼亦惧。鬼若异於人。阴阳孰来去。明知心自惊。却唤佛相助。瞋喜在面门。何曾离当处。(楚)
有客论无鬼。见鬼必惶惧。幼小读中庸。切身不可去。孰令幽怪形。而借神明助。正直视吾心。若曹无立处。(石)
浩浩黄河水。东流长不息。悠悠不见清。人人寿有极。苟欲乘白云。曷由生羽翼。唯当鬓[髟/般]时。行住须努力。(寒)
寒暑去复来。未知何时息。尝闻古老说。天地有终极。蝼蚁保一身。蠛蠓恃两翼。人心苟不妄。本具大神力。(楚)
伊空立世界。旋转无暂息。浊恶沈幽冥。清真归太极。谁无三藏枢。皆具六经翼。文字纵筌蹄。此中寓道力。(石)
乘兹朽木船。采彼紝婆子。行至大海中。波涛复不止。唯齎一宿粮。去岸三千里。烦恼从何生。愁哉缘苦起。(寒)
向上无爷娘。向下无妻子。自语还自歌。独行又独止。人人我知识。处处吾乡里。借问何以然。佛种从缘起。(楚)
将军喷虎威。性命轻兰子。遇敌若为休。交锋不可止。枕戈守一隅。带甲奔千里。眨眼死刀头。来生再杀起。(石)
默默永无言。後生何所述。隐居在林薮。智境何由出。枯槁非坚卫。风霜成夭疾。土牛耕石田。未有得稻日。(寒)
先圣既有作。後贤可无述。如磨古铜镜。尘去光自出。一念成佛人。飘风未为疾。现前不了悟。浮云掩白日。(楚)
山水道之华。于予成着述。非天舌本穷。借我笔端出。宁使烟霞痼。且消文字疾。林泉浣古心。苍霭浴红日。(石)
山客心悄悄。常嗟岁序迁。辛勤采芝术。搜斥讵成仙。庭廓云初卷。林明月正圆。不归何所为。桂树相留连。(寒)
苦乐随时改。形骸与化迁。未能抛富贵。何处觅神仙。地发金钟响。潭开玉镜圆。世人空怅望。惟见岭云连。(楚)
流水行云处。因之见不迁。有心皆作佛。无事即为仙。悟世微尘窄。窥天一镜圆。颓然形影外。惟与道相连。(石)
有人坐山陉。云衮兮霞缨。秉芳兮欲寄。路漫兮难征。心惆怅狐疑。年老已无成。众喔咿斯蹇。独立兮忠贞。(寒)
直道兮为陉。芳心兮结缨。求贤兮不得。蹑影兮孤征。路远兮难致。神劳兮何成。太虚兮寥廓。金石兮坚贞。(楚)
子游兮野陉。兰芷兮为缨。众鸟兮烟起。孤鹤兮云征。佳人兮不至。好梦兮难成。于心兮玉洁。于志兮石贞。(石)
猪吃死人肉。人吃死猪肠。猪不嫌人臭。人反道猪香。猪死抛水内。人死掘地藏。彼此莫相吃。莲花生沸汤。(寒)
宁食自己肉。莫搅他人肠。止杀可延寿。改过胜烧香。人欲杀猪时。猪走无处藏。死後堕地狱。身先投镬汤。(楚)
阳世作屠户。阴司拔肺肠。莫言猪肉好。须信菜根香。故杀寿终促。清斋福久藏。满腔莲漏水。难入沸鑪汤。(石)
快哉混沌身。不饭复不尿。遭得谁钻凿。因兹立九窍。朝朝为衣食。岁岁愁租调。千个争一钱。聚头亡命叫。(寒)
不见木傀儡。何尝遗屎尿。高低逐线索。动静因关窍。渠本无爱憎。他来任嘲调。分明幕里人。代作啾啾叫。(楚)
谬说佛法者。分明运屎尿。不知宗教源。山海同其窍。毛发有差讹。黑风吹鬼调。不为野干鸣。便作虾蟇叫。(石)
啼哭缘何事。泪如珠子颗。应当有别离。复是遭丧祸。所为在贫穷。未能了因果。塚间担死屍。六道不欣我。(寒)
渴时饮水浆。饥来吞饭颗。但贪生处乐。不究死时祸。先要断恶缘。次宜营善果。了然见法王。从此除人我。(楚)
生犹摭橡实。死亦艰蓬颗。不以善锺祥。而为恶酿祸。种麻岂得稻。树栗终成果。此说甚分明。尔毋辜负我。(石)
妇女慵经织。男夫懒耨田。轻浮耽挟弹。趾躧拈抹弦。冻骨衣应急。充肠食在先。今谁念於汝。痛苦哭苍天。(寒)
学道犹贪富。为僧好买田。利名忙似箭。生死急如弦。作福居人後。随邪在众先。钻头入古井。仰面望青天。(楚)
学地贵英实。如秋秀稻田。悟禅若跳枕。调性似和弦。临事宜思後。当仁不让先。始终无所失。言行利人天。(石)
不行真正道。随邪号行婆。口渐神佛少。心怀嫉妒多。背後噇鱼肉。人前念佛陀。如此修身处。应难避奈何。(寒)
须知真极乐。不离此娑婆。水树谈玄久。山禽念佛多。参随假菩萨。蹉过活弥陀。欲步金莲去。其如未彻何。(楚)
可笑少年妇。同羣痴卖婆。闲行念佛少。聚首说人多。买纸游天竺。烧香过普陀。原非真实意。灾障却如何。(石)
世有一等愚。茫茫恰似驴。还解人言语。贪婬状若猪。险敧难可测。实语却成虚。谁能共伊语。令教莫此居。(寒)
众生色所愚。唤作坠车驴。三业不清净。还同碾屎猪。从来神识暗。反谓佛言虚。地狱方将入。天堂未肯居。(楚)
昔人负业债。偿报一头驴。菩萨度生切。现身曾作猪。顽皮等蒙昧。道眼本空虚。何故髑髅人。穹庐为隐居。(石)
有汉姓傲慢。名贪字不廉。一身无所解。百事被他嫌。死恶黄连苦。生怜白蜜甜。吃鱼犹未止。食肉更无厌。(寒)
必以身心净。当於口齿廉。空门鱼肉臭。暗室鬼神嫌。禀戒情无碍。餐蔬味自甜。为僧最可恶。饮酒夜厌厌。(楚)
有士用谦谦。名清字爱廉。读书多圣解。作事少人嫌。闻道生无苦。安心死亦甜。悠游天外想。何对又何厌。(石)
卜择幽居地。天台更莫言。猿啼溪雾冷。岳色草门连。竹叶覆松室。开池引涧泉。已甘休万事。采蕨度残年。(寒)
曾到幽居否。心知不在言。千峰云影接。万壑树声连。鉢有松花粉。崖多瀑布泉。无人同道味。幸自乐吾年。(楚)
诸子着高论。依余忘世言。芟云松节古。洗石竹根连。尔志在寒月。吾心如冷泉。因时发一曲。追和上皇年。(石)
益者益其精。可名为有益。易者易其形。是名为有易。能益复能易。当得上仙籍。无益复无易。终不免死厄。(寒)
本来无一物。必竟何损益。人寿有短长。虚空无移易。身遭因果缚。名落生死籍。八万大劫终。神仙讵逃厄。(楚)
庸人不自损。我以损为益。庸人恐易之。我以易不易。有益而损之。那得生死籍。不易而易之。何处是苦厄。(石)
徒劳说三史。浪自看五经。洎老检黄籍。依前注白丁。筮遭连蹇卦。生主虚危星。不及河边树。年年一度青。(寒)
有人寻佛教。凝坐诵禅经。不肯求诸己。徒劳识一丁。茫然纸上语。默若雾中星。指出西来意。春山叠叠青。(楚)
至文不加点。莫自诩穷经。道不滞三乘。力安用五丁。画前焉有易。悟後亦非星。落落见真意。岩岩眉欲青。(石)
碧涧泉水清。寒山月华白。默知神自明。观空境逾寂。(寒)
眼将山共青。心与月俱白。鱼戏水自闲。鸟鸣林转寂。(楚)
前山山气青。後海海云白。鸟语本非喧。猿啼真是寂。(石)
我今有一襦。非罗亦非绮。借问作何色。不红亦不紫。夏天将作衫。冬天将作被。冬夏递互用。长年只者是。(寒)
虚心绝嗜欲。实语无文绮。不学诸凡夫。夸张金与紫。真空作牀座。妙有为衣被。过去佛尽然。当来亦如是。(楚)
传来千佛衣。条律如文绮。杂采交光明。烂于恩赐紫。三贤藉此遮。七圣以兹被。学道之禅人。必当尊敬是。(石)
白拂栴檀柄。馨香竟日闻。柔和如卷雾。摇曳似行云。礼奉宜当暑。高提复祛尘。时时方丈内。将用指迷人。(寒)
至境离名相。将何作见闻。闲抛手中拂。坐对岭头云。朗月非标指。清风自扫尘。点头犹有石。掩耳更无人。(楚)
至道若为说。於兹示见闻。手边霏玉雪。言下雨珠云。微指徵羣妄。高挥绝点尘。当年一喝下。千载鼓聋人。(石)
贪爱有人求快活。不知祸在百年身。但看阳焰浮沤水。便觉无常败坏人。丈夫志气直如铁。无曲心中道自真。行密节高霜下竹。方知不枉用心神。(寒)
当知历劫金刚体。即是浮泡梦幻身。猪肉案头明底事。龙华会上待何人。於中措意乖玄旨。直下忘言达本真。未悟终难安稳坐。三登九到且劳神。(楚)
微尘堆里三乘法。泡影波中诸佛身。梦破峰前所有境。道明眼下已无人。空来毕竟还归实。幻了何劳更说真。目送远山疎树外。天高云散独驰神。(石)
多少般数人。百计求名利。心贪觅荣华。经营图富贵。心未片时歇。奔突如烟气。家眷实团圆。一呼百诺至。不过七十年。冰消瓦解置。死了万事休。谁人承後嗣。水浸泥弹丸。方知无意智。(寒)
方袍圆顶人。多失出家利。佛弃金轮王。何曾恋荣贵。子孙不唧[喵-卄+(一/(匚*〡*〡*(巨-匚)))]。个个无英气。天子诏且辞。庶人呼即至。唯贪衣与食。温饱百事置。小辈作交朋。狂徒为法嗣。阎罗使者来。然後分愚智。(楚)
采采山中薇。岂同人世利。世人无路来。谁与论尊贵。花木适性灵。阴晴看山气。云不呼自来。月不邀自至。机不在迅截。用不在钝置。此意岂人知。我言为我嗣。聊尔托岩阿。绝圣而弃智。(石)
贪人好聚财。恰如枭爱子。子大而食母。财多还害己。散之即福生。聚之即祸起。无财亦无祸。鼓翼青云里。(寒)
吾观聚敛僧。不及盗家子。盗损己利他。僧损他利己。善恶粲然分。吉凶从此起。苍蝇案上立。心在粪堆里。(楚)
寄语参学人。毋认贼为子。子未尽偷心。母当终累己。法财长复销。妄想灭还起。更不发深省。绩麻荆棘里。(石)
去家一万里。提劒击匈奴。得利渠即死。失利汝即殂。渠命既不惜。汝命有何辜。教汝百胜术。不贪为上谟。(寒)
宁为市义客。勿作守钱奴。钱散义即聚。财多身乃殂。黄金难免死。白璧易招辜。无备行险道。其谁为尔谟。(楚)
武士嫺韬略。何如为佛奴。功成阁上画。战败刀头殂。苟不希荣宠。何由罹罪辜。应怀竺乾史。万古勒为谟。(石)
瞋是心中火。能烧功德林。欲行菩萨道。忍辱护瞋心。(寒)
游戏虚空藏。庄严智慧林。一毫无欲念。万事不欺心。(楚)
以瞋为佛事。雷动笋成林。雨歇云开後。清光何处心。(石)
汝辈埋头痴兀兀。爱向无明罗刹窟。再三劝你早修行。是你顽痴心恍惚。不肯信受寒山语。转转倍加业汩汩。直待斩首作两段。方知自身奴贼物。(寒)
人我如山高突兀。中有四蛇同一窟。不持寸刃能斩之。顿使形神超恍惚。人我转作内外空。更无世间尘土汩。世间出世得自在。逆顺纵横是何物。(楚)
活卓青狮睡兀兀。乾坤浩荡藏锋窟。风梳石发势狰狞。气喷云根像恍惚。覆爪香侵花草深。奋身影与烟霞汩。有时吼破太虚空。百怪愕然如丧物。(石)
恶趣甚茫茫。冥冥无日光。人间八百岁。未抵半宵长。此等诸痴子。论情甚可伤。劝君求出离。认取法中王。(寒)
无始堕苍茫。何由发智光。人间忧日短。地下恨时长。外道痴尤甚。天魔毒自伤。直须收六国。处处奉君王。(楚)
寤寐阴阳复。相须一道光。情痴嫌刻短。苦极恨年长。不察天时度。翻将人理伤。冥盲坐暗室。何日悟心王。(石)
天高高不穷。地厚厚无极。动物在其中。凭兹造化力。争头觅饱暖。作计相噉食。因果都未详。盲儿问乳色。(寒)
万水朝东溟。众星拱北极。悠悠天地间。毕竟承谁力。虎豹能食人。鱼鰕为人食。何尝噉空虚。总不离形色。(楚)
有曰空之宗。无乃数之极。毫末成花种。普天归帝力。禽鱼自飞跃。男女安衣食。奇哉造化工。一气吞五色。(石)
天下几种人。论时色数有。贾婆如许夫。黄老元无妇。卫氏儿可怜。锺家女极丑。渠若向西行。我便东边走。(寒)
无时因有无。有处缘无有。日月成晦朔。阴阳配夫妇。非麤不辩细。见好方知丑。地上泻水银。一任东西走。(楚)
无之不可无。有者如何有。昨见马上郎。娶归园中妇。初年貌如花。老去颜多丑。紧缚不是绳。步步随他走。(石)
贤士不贪婪。痴人好鑪冶。麦地占他家。竹园皆我者。努膊觅钱财。切齿驱奴马。须看郭门外。垒垒松柏下。(寒)
天地一鸿鑪。万物付陶冶。同在槖龠中。孰为呼吸者。得鹿反失鹿。失马却得马。如看画壁人。特地分高下。(楚)
别有煅链才。总归一大冶。推出无位人。打彻痴禅者。辩虎兼辩龙。呼牛复呼马。此间是何境。拟议非高下。(石)
嗊嗊买鱼肉。担归餧妻子。何须杀他命。将来活汝己。此非天堂缘。纯是地狱滓。徐六语破堆。始知没道理。(寒)
买肉又买鱼。养妻兼养子。脂膏在他身。罪过归自己。可惜七尺汉。竟成一团滓。死後入地狱。生前昧天理。(楚)
常观万物生。亦复有妻子。而忍破其羣。以图肥自己。既调五味和。旋弃八珍滓。业报在阴山。轮回有定理。(石)
有人把椿树。唤作白栴檀。学道多沙数。几个得泥丸。弃金却担草。谩他亦自谩。似聚沙一处。成团也大难。(寒)
财物聚必散。智人乃行檀。如将泥弹子。换彼黄金丸。寸草不肯舍。凡夫甘自谩。使居轮王位。一切施更难。(楚)
事多不可解。养棘而伐檀。怪看壶唾马。术尚劒藏丸。虽见邪风长。何愁正法谩。妖狐临古镜。丑状避应难。(石)
蒸沙拟作饭。临渴始掘井。用力磨碌甎。那堪将作镜。佛说元平等。总有真如性。但自审思量。不用闲争竞。(寒)
作善如登梯。造恶如入井。持戒如守城。坐禅如磨镜。千般出心地。一等明佛性。圣者常自修。凡夫好争竞。(楚)
迢迢平直路。故故投深井。失眼换鱼珠。怖头逃鹊镜。瞠▆昧幻形。隔壳猜真性。一击碎虚空。问君何处竞。(石)
推寻世间事。仔细总要知。凡事莫容易。尽爱讨便宜。护即弊成好。毁即是成非。故知杂滥口。背面总由伊。冷暖我自量。不信奴唇皮。(寒)
参禅捷径法。要自忘所知。先不昧因果。次令识几宜。无念念莫守。有念念成非。伊今正是我。我今不是伊。从头尽剗却。何用存毛皮。(楚)
世出世间法。咸当归正知。遣魔律所尚。旌善史称宜。权在分轻重。机忘截是非。本来无相状。何得邈名伊。谗言同啄木。徒鼓一张皮。(石)
蹭蹬诸贫士。饥寒成至极。闲居好作诗。札札用心力。贱人言孰采。劝君休叹息。题安餬饼上。乞狗也不吃。(寒)
今时学道人。未困先疲极。无量劫修行。皆由勇猛力。中心自勉强。前进勿休息。初种蟠桃枝。果熟乃可吃。(楚)
懒残不拭涕。精勤何至极。若作懒字看。便非知道力。永明非不堕。五欲先知息。二老可同参。如饥得饭吃。(石)
欲识生死譬。且将冰水比。水结即成冰。冰消返成水。已死必应生。出生还复死。冰水不相伤。生死还双美。(寒)
心法自然真。世间无可比。乍同摩尼珠。又似清净水。若但着语言。何由出生死。百非俱剿绝。诸佛咸称美。(楚)
虚空不可量。大海若为比。毋以管窥天。莫将蠡测水。鱼通文字活。龙鬬劒环死。世眼虽重明。无能得尽美。(石)
寻思少年日。游猎向平陵。国使职非愿。神仙未足称。联翩骑白马。喝兔放苍鹰不觉今流落。皤皤谁见矜。(寒)
当年可作乐。莫待老侵陵。少壮人所羡。英雄谁不称。临餐狞似虎。使气捷如鹰。一夜发尽白。粗豪空自矜。(楚)
独影吊荒野。青天鬼哭陵。首阳名尚在。东海德无称。邱穴走苍猯。松楸啄怪鹰。生前不蠠没。死後孰哀矜。(石)
偃息深林下。从生是农夫。立身既质直。出语无谄谀。保我不鉴璧。信君方得珠。焉能同泛灩。极目波上凫。(寒)
几般声与色。专只诳愚夫。自不省己过。人皆来面谀。龙泉杂钝铁。鱼目混明珠。苦海方流荡。身同泛泛凫。(楚)
绿竹名君子。青松称大夫。节高竿尚直。皮老面无谀。清露润琅碧。名言吐玉珠。可思不可见。远水照晨凫。(石)
不须攻人恶。不须伐己善。行之则可行。卷之则可卷。禄厚忧责大。言深虑交浅。闻兹若念兹。小儿当自见。(寒)
恶者从他恶。善者从他善。善恶都莫分。从他自舒卷。舒来大地阔。卷来沧溟浅。伎俩有尽时。无穷不闻见。(楚)
既不思为恶。亦无心作善。死生同梦观。罪福如云卷。若使我山高。便知学海浅。古今一贯之。於此明真见。(石)
富儿会高堂。华灯何炜煌。此时无烛者。心愿处其傍。不意遭排遣。还归暗处藏。益人明讵损。顿讶惜余光。(寒)
贫富各有死。富者徒辉煌。锦绣盖棺上。笙箫盈路傍。贫家虽冷落。土穴同埋藏。一入黄泉去。何由见日光。(楚)
富翁居华屋。雕栋花修煌。贫者住茅屋。参差在道傍。可怜兵火惨。大小没囊藏。栖泊竟无所。哀哀泣露光。(石)
世有聪明士。攻苦探幽文。三端自孤立。六艺越诸君。神气卓然异。精采超众羣。不识个中意。逐境乱纷纷。(寒)
有客高当世。潜心学缀文。庙堂思辅主。岩谷比徵君。议论才无尽。吟哦句不羣。惜哉轻佛法。口业太纷纷。(楚)
静入昆虫性。微思成至文。蜂飡知报国。蚁食敢忘君。出处常分序。飞行不乱羣。人为万物首。奚忍各纷纷。(石)
层层山水秀。烟霞锁翠微。岚拂纱巾湿。露沾蓑草衣。足蹑游方履。手执古藤枝。更观尘世外。梦境复何为。(寒)
地僻无人到。苔深一径微。松间缚茅屋。竹上挂蒲衣。静看青山朵。闲拈白拂枝。焚香作茗事。此外更何为。(楚)
山响发清慧。泉声语细微。松风吹茗火。竹阴透禅衣。拭砚云开石。临书鸟下枝。物情为我转。转处见无为。(石)
满卷才子诗。溢壶圣人酒。行爱观牛犊。坐不离左右。霜露入茅檐。月华明瓮牖。此时吸两瓯。吟诗三两首。(寒)
不说无事禅。不饮无名酒。青山在吾左。流水在吾右。芳草生满庭。白云飞入牖。从来只麽闲。倏忽成皓首。(楚)
石根流乳泉。味不让天酒。青山遮屋头。白云来座右。奇书开古仓。高唱响空牖。杯茗独斟之。瓶花相并首。(石)
施家有两儿。以艺干齐楚。文武各自备。托身为得所。孟公问其术。我子亲教汝。秦卫两不成。失时成龃龉。(寒)
农夫劳四肢。久坐即酸楚。公子美粱肉。啖虀为失所。野人乐深禅。蔬果吾爱汝。使各捐故习。未免相龃龉。(楚)
今非战国时。朝秦而暮楚。英雄一委身。没世在其所。德佑自兴亡。义熙相尔汝。此为守道人。吾法无龃龉。(石)
止宿鸳鸯鸟。一雄兼一雌。衔花相共食。刷羽每相随。戏入烟霞里。宿归沙岸湄。自怜生处乐。不夺凤凰池。(寒)
野鸦身弊恶。亦复有雄雌。粲粲鸳鸯鸟。行藏无不随。梳翎紫潭上。宛颈碧溪湄。何羡云鹏翼。搏风朝夕池。(楚)
溪上游鸂鶒。闲关雄与雌。飞鸣何自在。来去每相随。莎草铺青岸。萍花沾绿湄。芳春情正恋。忘却华清池。(石)
或有衒行人。才艺过周孔。见罢头兀兀。看时身侗侗。绳牵未肯行。锥刺犹不动。恰似羊公鹤。可怜生懵懂。(寒)
羊祜五岁时。探环桑树孔。前生明皎洁。後世直儱侗。儒者或有疑。闻之心亦动。释尊说因果。实为开懵懂。(楚)
安得佛图澄。夜光生腹孔。委身纵入夷。出语多能侗。每使杀机回。屡消恶意动。二张积累勤。事物何懵懂。(石)
少小带经鉏。本将兄共居。缘遭他辈责。剩被自妻疎。抛绝红尘境。常游好阅书。谁惜一斗水。活取辙中鱼。(寒)
陶生自荷鉏。晚与五儿居。迹向东林近。心将上国疎。有田多种秫。无事好观书。本绝功名念。临渊不羡鱼。(楚)
逃名志学鉏。野性托幽居。墙角孤梅老。门前五柳疎。心中无俗累。身外有藏书。每向青溪坐。垂纶不钓鱼。(石)
变化计无穷。生死竟不止。三涂鸟雀身。五岳龙鱼己。世浊作羺[羊*儿]。时清为騄駬。前回是富儿。今度成贫士。(寒)
车轮生四角。行客心未止。尧舜尚为名。巢由不忘己。龙中多蝘蜓。马外无騄駬。乱世奸邪人。太平雄俊士。(楚)
寰寰一大轮。善恶何时止。凡浊未忘身。圣贤能舍己。世资豢犬羊。道驾疾骊駬。勿使蓬心人。反嗤夜籴士。(石)
书判全非弱。嫌身不得官。铨曹被拗折。洗垢觅疮瘢。必也关天命。今年更试看。盲儿射雀目。偶中亦非难。(寒)
世乱防边将。时危纳粟官。征夫多作鬼。战马得辞瘢。宠赠真何用。名旌只好看。不因兵革苦。那识利名难。(楚)
读书尝下第。援例辄为官。心有蓬茆塞。身无刀箭瘢。煤山劒上恨。金匮画中看。可叹谋臣辈。仍然善死难。(石)
贫驴欠一尺。富狗剩三寸。若分贫不平。中半富与困。始取驴饱足。却令狗饥顿。为汝熟思量。令我也愁闷。(寒)
世间贵与贱。相去不能寸。贵者随心成。贱者作事困。外物安可必。前生预排顿。不如两置之。肚里无忧闷。(楚)
余观苦与乐。总属人方寸。澹泊享清安。贪婪致饥困。争名道德衰。好战甲兵顿。不若至无为。淳淳而闷闷。(石)
柳郎八十二。蓝嫂一十八。夫妻共百年。相怜情狡猾。弄璋字乌[虎*兔]。掷瓦名婠妠。屡见枯杨荑。常遭青女杀。(寒)
天下不如意。恒十居七八。我此阎浮洲。地顽人性猾。只欺瘦竛[立*甹]。偏爱肥婠妠。积恶无所逃。终是恶合杀。(楚)
老矣秦楼女。长年称二八。商人买作妻。情性太轻猾。犹逞美姿姿。以当肥妠妠。精神暗里消。不在执刀杀。(石)
赫赫谁垆肆。其酒甚浓厚。可怜高幡帜。极目平升斗。何意讶不售。其家多猛狗。童子若来沽。狗齩便是走。(寒)
为人不爱钱。生计何由厚。若学贪污辈。黄金堆到斗。身虽着衣服。行不如猪狗。一似瞎猕猴。随他驴队走。(楚)
营营富贵人。资性不忠厚。心计高于山。金珠量于斗。纪纲僮仆千。不异看家狗。大树一朝崩。猴狲各自走。(石)
吁嗟浊滥处。罗刹共贤人。谓是荒流类。焉知道不亲。狐假狮子势。诈妄却称真。铅矿入鑪冶。方知金不精。(寒)
近日为僧者。皆非贫道人。枇杷树子叶。认作马家亲。开口说相似。到头心不真。借衣诳檀越。正是野狐精。(楚)
世乱见忠孝。时艰念道人。犬恩尚恋主。鸟善不忘亲。慨论事何险。悲歌恨亦真。独惭猎隐者。衣食敢求精。(石)
田家避暑月。斗酒共谁欢。杂杂排山果。疎疎围酒罇。芦萷将代席。蕉叶且充盘。醉後搘颐坐。须弥小弹丸。(寒)
富至虽云乐。贫家亦有欢。门开当大野。客至倒深罇。就把青荷叶。铺为碧玉盘。浮生如过鸟。急景似跳丸。(楚)
山居别有致。云物自呈欢。软草长为座。鲜花时在罇。香泉煮石鼎。野果鬬磁盘。无事登岩首。双眸送两丸。(石)
个是何措大。时来省南院。年可三十余。曾经四五选。囊里无青蚨。箧中有黄卷。行到食店前。不敢暂回面。(寒)
鲜衣美少年。饱食闲庭院。父母使读书。朝廷待开选。装囊千余金。述作满一卷。准拟买试官。搀先求字面。(楚)
歙州程秀才。借席苕溪院。气志本陵霄。文章曾入选。如何奇宝光。仅作副围卷。再举图天飞。朝廷已改面。(石)
大有饥寒客。生将兽鱼疎。长存庙石下。时笑路边隅。累日空思饭。终冬不识襦。唯齎一束草。并带五升麸。(寒)
孝廉逢世薄。交友为财疎。寂寂同孤影。茕茕守一隅。仰看云里雁。谁赠雪中襦。纵得真金屑。缘贫化作麸。(楚)
贫士无长策。交游亲亦疎。相逢遮半面。独哭动三隅。煮字难为粥。披衣罢作襦。胸中成锦绣。弃置等青麸。(石)
浪造凌霄阁。虚登百尺楼。养生仍天命。诱读讵封侯。不用从黄口。何须厌白头。未能端似箭。且莫曲如鈎。(寒)
簇簇车马地。重重歌舞楼。儿皆尚公主。女尽嫁王候。一旦长伸脚。频呼不转头。宁知前去路。只有业交鈎。(楚)
处处看花地。时时在画楼。诗骚通尔汝。杯斝动公候。无几春生颊。俄然雪满头。钓竿阎老手。难免上他鈎。(石)
云山叠叠连天碧。路僻林深无客游。远望孤蟾明皎皎。近闻羣鸟语啾啾。老夫独坐栖青嶂。少室闲居任白头。可叹往年与今日。无心还似水东流。(寒)
晨昏但见云霞起。杖屦惟随麋鹿游。野色山光同阒寂。车轮马足省喧啾。从他镜里添霜草。畅我林间坐石头。无限英雄生又死。奈何日月去如流。(楚)
一生只会夹山景。每到千峰恣独游。青嶂白猿衔月走。疎林翠鸟带风啾。辨音莫向人谋耳。得句先须自点头。不觉理穷声色断。落花无语送长流。(石)
富贵疎亲聚。只为多钱米。贫贱骨肉离。非关少兄弟。急须归去来。招贤阁未启。浪行朱雀街。踏破皮鞋底。(寒)
何以御凶荒。黄金不如米。有米复有金。四海皆兄弟。世乱风土薄。人贫盗心启。奸谀九天上。正直深沟底。(楚)
有弟也有兄。有钱也有米。无钱无米时。无兄亦无弟。汝贫到人家。报道门未启。汝富坐在家。人来捧脚底。(石)
我见一痴汉。仍娶三两妇。养得八九儿。总是随宜手。丁户是新差。资财非旧有。黄檗作驴秋。始知苦在後。(寒)
苦哉摩诃罗。破戒私置妇。官纳田地租。家充弓弩手。死生无人替。财物为他有。业镜在面前。尾把插背後。(楚)
邻庵有一僧。还俗娶少妇。卖却福田衣。锄犁长在手。姻缘诚偶然。庐舍原非有。牛尾缚乾柴。火来业在後。(石)
新谷尚未熟。旧谷今已无。就贷一斗许。门外立踟蹰。夫出教问妇。妇出遣问夫。悭惜不救乏。财多为累愚。(寒)
谷响虽似有。电光忽然无。人生何异此。不得久踟蹰。既旦还复暮。如妻必对夫。千龄同一尽。未用相贤愚。(楚)
石火无为有。水盐有得无。万物亦如此。名相强踟蹰。缓急见侪辈。穷通明丈夫。谁云同一壑。不复辨贤愚。(石)
大有好笑事。略陈三五个。张公富奢华。孟子贫轗轲。只取侏儒饱。不怜方朔饿。巴歌唱者多。白雪无人和。(寒)
重义轻王候。万中无一个。他人愿安乐。自己甘轗轲。虽若晋楚富。不如夷齐饿。呦呦鹿鸣篇。我唱君可和。(楚)
荣荣食禄者。死节无多个。月在云迷天。车行石接轲。晚花蝶梦寒。秋柳蝉声饿。高操起颓风。後来宁寡和。(石)
老翁娶少妇。发白妇不耐。老婆嫁少夫。面黄夫不爱。老翁娶老婆。一一无弃背。少妇嫁少夫。两两相怜态。(寒)
儿侵父母财。在上须宽耐。父母借儿钱。不还伤所爱。圣贤教尊卑。义利分向背。饿狗争骨头。人为畜生态。(楚)
静者性柔和。闹者性不耐。闹即货利趋。静将山水爱。两两各自为。一一无所背。静闹一处居。便多可笑态。(石)
雍容美少年。博览诸经史。尽号曰先生。皆称为学士。未能得官职。不解秉耒耜。冬披破布衫。盖是书误己。(寒)
从小为近臣。未尝读经史。本非卿相才。翻傲文学士。折狱不以书。耕田正无耜。斯民得财货。财货终害己。(楚)
博达古今书。才如颠长史。儿孙各俊英。祖父皆卿士。甲第列千门。良田开万耜。财多诲盗淫。殃累归诸己。(石)
可笑五阴窟。四蛇同处居。黑暗无明烛。三毒递相驱。伴当六个贼。劫掠法财珠。斩却魔军辈。安泰湛如酥。(寒)
古今无二道。魔佛亦同居。住相遭魔罥。观空被佛驱。水中偏得火。衣内不留珠。酪本全抛却。谁来问熟酥。(楚)
汪汪大宇宙。勿谓苟然居。身正天神护。心邪鬼使驱。亡猿残万木。瘥鹤献双珠。德味诚哉重。馨香如美酥。(石)
画栋非吾宅。青林是我家。一生俄尔过。万事莫言赊。济渡不造筏。漂沦为采花。善根今未种。何日见生芽。(寒)
乐甚无为国。萧然不住家。都忘山色好。转觉世情赊。六月炎天雪。三冬枯木花。早来尘累尽。何处发根芽。(楚)
天地为庐舍。鸿蒙成一家。岁时随分过。山水兴偏赊。披衲增云结。加飡煮雪花。恬然无别事。静默护兰芽。(石)
出生三十年。常游千万里。行江青草合。入塞红尘起。链药空求仙。读书兼咏史。今日归寒山。枕流兼洗耳。(寒)
吾年六十余。自少离乡里。谢事片时闲。推心何处起。焚香读经律。染翰修僧史。且莫徇浮名。人生行乐耳。(楚)
停机复贮思。弹指已千里。直使迅雷崩。那容浮瘴起。平酬入野讴。公断如良史。声色未分时。圆通无眼耳。(石)
世有多事人。广学诸知见。不识本真性。与道转悬远。若能明实相。岂用陈虚愿。一念了自心。开佛之知见。(寒)
我有一面镜。照之无不见。中虚忘彼此。外物齐近远。老幼各随形。妍媸皆满愿。夜深挂高堂。更是何人见。(楚)
五色惑人眼。所见即非见。彼执幻色故。知近未知远。若能离见见。处处大悲愿。一室悬明珠。大地无不见。(石)
鸟弄情不堪。其时卧草庵。樱桃向杳杳。杨柳正毵毵。旭日衔青嶂。晴云洗绿潭。谁知出尘俗。驭上寒山南。(楚)
白日谁扃户。青山自绕庵。鑪香云淡淡。鬓影雪毵毵。鹤舞千寻树。龙吟万丈潭。萧然坐深夜。见月出东南。(楚)
不负梅花约。而来住破庵。蓬窗苍霰入。纸被雪花毵。厓倒寒冰树。云深冷石潭。此时烧榾柮。吾道在江南。(石)
昨日何悠悠。场中可怜许。上为桃李径。下作兰荪渚。复有绮罗人。舍中翠毛羽。相逢欲相唤。脉脉不能语。(寒)
岁岁送春归。春归定可许。芙蓉满池沼。杜若生洲渚。衰鬓忽惊秋。飞光如插羽。欲求身後名。个是闲言语。(楚)
春日正迟迟。游车骄自许。桃花迎远村。杨柳拂清渚。鲂鲤跃金鳞。鸳鸯交锦羽。诗人纵旷观。安得竟无语。(石)
丈夫莫守困。无钱须经纪。养得一牸牛。生得五犊子。犊子又生儿。积数无穷已。寄语陶朱公。富与君相似。(寒)
人心刹那间。生灭不可纪。历劫受轮回。无明为种子。贪财殊未歇。长恶何由己。若欲识其源。如身影相似。(楚)
阴司善恶籍。名字不胜纪。张三为虎儿。李四作羊子。生死既未休。轮回那得已。一人破情见。万类谁相似。(石)
之子何遑遑。卜居须自审。南方瘴疠多。北地风霜甚。荒陬不可居。毒川难可饮。魂兮归去来。食我家园葚。(寒)
成佛非外求。劝君当内审。从初放逸生。积久昏迷甚。木叶衣可穿。茅端酒莫饮。道眼若未明。报作檀家葚。(楚)
寝食寻常事。亦宜内自审。梦来觉匪迟。觉後梦犹甚。至性通饥飡。真心见渴饮。君看万树桑。为结长生葚。(石)
昨夜梦还乡。见妇机中织。驻梭若有思。擎梭似无力。呼之回面视。况复不相识。应是别多年。鬓毛非旧色。(寒)
如人卧一牀。梦想交相织。正欲渡河去。忽因乘舟力。觉来念篙师。两个元不识。石女问木郎。虚空作何色。(楚)
梦中偶看月。五采霞光织。织女下阶来。不借云之力。问我是何名。我答云不识。松风忽吹来。红日映窗色。(石)
人生不满百。常怀千载忧。自身病始可。又为子孙愁。下视禾根土。上看桑树头。秤槌落东海。到底始知休。(寒)
总为无钱闷。钱多始是忧。积来常恐盗。散去又添愁。护己蛇蟠窟。嫌人鼈缩头。未言他世苦。已觉此生休。(楚)
无田固是苦。有产亦常忧。富者艰嗣恨。贫者多子愁。东家少杓柄。西舍没锄头。何日俱齐备。忙忙死未休。(石)
世有一等流。悠悠似木头。出语无知解。云我百不忧。问道道不会。问佛佛不求。子细推寻着。茫然一场愁。(寒)
教君放下着。不肯暂回头。只道身长在。那知死可忧。自今须猛省。从此莫贪求。好个天真佛。逍遥有甚愁。(楚)
勤抱栴檀树。从他强出头。问心能不愧。临事可忘忧。明日来谁在。浮云去不求。笑看高座者。心战暗生愁。(石)
董郎年少时。出入帝京里。衫作嫩鹅黄。容仪画相似。常骑白雪马。拂拂红尘起。观者满路傍。个是谁家子。(寒)
有一好郎君。常居闤闠里。论花花弗如。比雪雪难似。白月当天耀。清风帀地起。惟闻古者言。不识谁家子。(楚)
何宅俊儿郎。闲来名苑里。面圆水月如。手秀莲花似。闻善身先拜。见贤心奋起。出言偏有序。真是成家子。(石)
个是谁家子。为人大被憎。痴心常愤愤。肉眼醉瞢瞢。见佛不礼佛。逢僧不施僧。唯知打大脔。除此百无能。(寒)
不失沙门样。何妨俗子憎。狼心徒狠狠。狗眼任瞢瞢。一鉢檀家饭。孤云野鹤僧。只谈心地法。堪继岭南能。(楚)
小儿无骨气。闲戏也人憎。作事不聪敏。发言多愦瞢。昨看为滥丐。今见作顽僧。经典何曾识。偏于酒肉能。(石)
人以身为本。本以心为柄。本在心莫邪。心邪丧本命。未能免此殃。何言懒照镜。不念金刚经。却令菩萨病。(寒)
挽弓挽其弦。执斧执其柄。断欲断其心。拌死拌其命。佛是大医王。法为圆满镜。一照烁羣昏。一丸消万病。(楚)
身从无相生。心岂可为柄。想纳故承胎。蕴深而受命。全声归普门。杂色交圆镜。众生系其中。诸佛忧成病。(石)
城北仲家翁。渠家多酒肉。仲翁妇死时。吊客满堂屋。仲翁自身亡。能无一人哭。吃他杯脔者。何太冷心腹。(寒)
钱氏有势时。路人如骨肉。一朝逢破败。百鬼瞰其屋。弟死兄不葬。夫亡妇不哭。皆由积恶深。余祸延遗腹。(楚)
势家贵快心。那痛他身肉。东郭占田庄。西村拆楼屋。彼情不可伸。此怨只闻哭。白日化冰山。鼹鼠齐满腹。(石)
下愚读我诗。不解却嗤诮。中庸读我诗。思量云甚要。上贤读我诗。把着满面笑。杨修见幼妇。一览便知妙。(寒)
我诗非俗语。俗子徒嘲诮。既不说利名。又不干权要。得句有谁知。临风恒自笑。可喜复可愕。无玄亦无妙。(楚)
道人自作诗。读者任嘲诮。几辈谓平常。数家矜典要。岂期世俗知。但向山灵笑。适性偶吟之。有何妙不妙。(石)
自有悭惜人。我非悭惜辈。衣单为舞穿。酒尽缘歌醉。常取一腹饱。莫令两脚儽。蓬蒿钻髑髅。此日君应悔。(寒)
凡曰剃发人。後先非一辈。资财逐日贪。酒肉从头醉。徧造僧中恶。无疑地下儽。如来有方便。教汝勤忏悔。(楚)
俯察天地间。庸夫无数辈。囊钱似虎争。角酒如泥醉。生犯王臣诃。死遭狱主儽。慈悲仍放还。惘惘不知悔。(石)
我行经古坟。泪尽嗟存没。塚破压黄肠。棺穿露白骨。欹斜有瓮瓶。振拨无簪笏。风至揽其中。灰尘乱[土*孛][土*孛]。(寒)
天地会有终。人生要当没。无因驻少年。未免成枯骨。卜地置坟茔。全身葬袍笏。焉知数世後。耕者翻泥[土*孛]。(楚)
吾常吊古坟。老树荒云没。枯叶盖黄土。青苔生白骨。谁为九院灯。谁是一门笏。回首叹茫然。风尘互[土*孛][土*孛]。(石)
夕阳下西山。草木光晔晔。复有朦胧处。松萝相连接。此中多伏处。见我旧迅鬣。手中无寸刃。争不惧慑慑。(寒)
富家造生坟。楼观何暐晔。叠石作高墙。通川与渠接。多栽花数本。賸种松七鬣。葬不逾三年。废荡令人慑。(楚)
何如尊宿家。不慕光尘晔。那有虎威戕。曾无鬼趣接。观心成水国。举指生火鬣。游戏在人间。境缘安所慑。(石)
出身既扰扰。世事非一状。未能舍流俗。所以相追访。昨吊徐五死。今送刘三葬。日日不得闲。为此心凄怆。(寒)
死者何所归。谁能问其状。子孙亦流落。闾里难再访。个个嫌宅基。人人罪埋葬。良由德不修。使我心恻怆。(楚)
自不为生谋。终当见死状。泉台何处归。故旧无人访。一哭向灵牀。三杯浇野葬。茫茫万古魂。吊影独酸怆。(石)
有乐且须乐。时哉不可失。虽云一百年。岂满三万日。寄世是须臾。论钱莫啾唧。孝经末後篇。委曲陈情毕。(寒)
先师有遗训。守之不可失。勿云灭度久。常存平居日。山鸟啼空空。野鼠叫唧唧。言是行乃非。苦轮何由毕。(楚)
叮咛学道人。无事勿相失。花间衬绿云。松头落红日。春深鸟语频。秋老虫声唧。晓了此中玄。可云参学毕。(石)
独坐常忽忽。情怀何悠悠。山腰云漫漫。谷口风飕飕。猿来树嫋嫋。鸟入林啾啾。时催鬓飒飒。岁尽老惆惆。(寒)
无事昼寂寂。不眠夜悠悠。杂花春烂烂。乔木夏飕飕。霜晓鹤踽踽。雪晴猿啾啾。此心坦荡荡。何必怀惆惆。(楚)
心中常落落。世外任悠悠。春山花棣棣。秋树叶飕飕。云门雁肃肃。石壁虫啾啾。此际独洒洒。切莫空惆惆。(石)
一人好头肚。六艺尽皆通。南见趁向北。西见趁向东。长漂如泛萍。不息似飞蓬。问是何等色。姓贫名曰空。(寒)
猕猴一舍住。窈窕六窗通。不限内与外。无妨西复东。贪来心似火。老去鬓如蓬。善恶俱无碍。皆由本性空。(楚)
松际结船屋。六窗齐豁通。烟云或上下。日月自西东。急影送流水。飞光如转蓬。静观万象外。云洗一轮空。(石)
他贤君即受。不贤君莫与。君贤他见容。不贤他亦拒。怜善矜不能。仁徒方得所。劝逐子张言。抛却卜商语。(寒)
安危本自致。祸福非他与。小辈数相亲。忠言多见拒。三尊不自归。六极先为所。劝作有义事。勿谈无义语。(楚)
善恶惟人召。异同非物与。众形见合离。一念分迎拒。乱况已弥天。忍心不作所。乃遗邹鲁言。而教鲜卑语。(石)
俗薄真成薄。人心个不同。殷翁笑柳老。柳老笑殷翁。何故两相笑。俱行譣詖中。装车竞嵽嵲。翻载各泷涷。(寒)
来往无量劫。受身安得同。昨朝为稚子。今旦作衰翁不出因果内。常沦生死中。未能超彼岸。争奈脚泷涷。(楚)
日月人皆共。谋生未必同。嶮崎官路马。潦倒野村翁。不道常情里。安知异类中。一言天地动。晴雹洒尘涷。(石)
是我有钱日。恒为汝贷将。汝今既饱煖。见我不分张。须忆汝欲得。似我今承望。有无更代事。劝汝熟思量。(寒)
白衣施僧物。今日返持将。官吏加箠楚。诛求蝟毛张。买田固不廉。流血非所望。先帝特蠲役。圣恩何可量。(楚)
此身诚乃寄。长物况堪将。相彼守钱虏。胡为高气张。有无情不接。亲友怨相望。时事沧桑变。生前未可量。(石)
人生一百年。佛说十二部。慈悲如野鹿。瞋怒似家狗。家狗赶不去。野鹿常好走。欲伏猕猴心。须听师子吼。(寒)
人间一念恶。便属阎罗部。两手无寸刃。何以制铁狗。火逼寒风吹。颠狂四边走。号呼痛切时。个是谁音吼。(楚)
虚空大文章。函盖乾坤部。点墨化双龙。看云变苍狗。鉢底山河藏。胸中日月走。猛风吹古岚。草木知哮吼。(石)
教汝数般事。思量知我贤。极贫忍卖屋。才富须买田。空覆不得走。杭头须莫眠。此言期共见。挂在日东边。(寒)
有个安乐法。传从诸圣贤。但能依佛训。何用置民田。饥至托鉢食。困来伸脚眠。丝毫念不起。受用福无边。(楚)
杖履经过处。论交山最贤。一飡随分寄。孤衲不须田。石秀徜徉坐。云深自在眠。梦回明月上。花影到牀边。(石)
寒山多幽奇。登者皆恒慑。月照水澄澄。风吹草猎猎。凋梅雪作花。杌木云充叶。触雨转鲜灵。非晴不可涉。(寒)
城郭多是非。林泉无畏慑。游鱼不识网。仁兽那知猎。日出平地云。风吹满山叶。长怜岩径幽。杖屦歇复涉。(楚)
世情殊可哀。山意不为慑。林木作衣裳。诗文当狩猎。心闲如白云。身轻似红叶。猿鸟引吾前。恣怀登且涉。(石)
有树先林生。计年逾一倍。根遭陵谷变。叶被风霜改。咸笑外凋零。不怜内文彩。皮肤脱落尽。唯有真实在。(寒)
山中好畲田。种一收十倍。地主既不常。耕夫亦频改。泥沙得润泽。粟菽生光彩。秋刈春复然。青山镇常在。(楚)
石树生何代。青青深几倍。坚贞雪不凋。古劲霜难改。玉干老一枝。琼花新五彩。光泽照无穷。荫覆天下在。(石)
寒山有躶虫。身白而头黑。手把两卷书。一道将一德。住不安釜竈。行不齎衣祴。常持智慧劒。拟破烦恼贼。(寒)
欲待黄河清。难教白发黑。劳生如掣电。努力在修德。煮菜塞饥疮。织麻缝破裓。心王寂不动。降尽持刀贼。(楚)
遗吾青铜镜。圆圆兼白黑。黑光监鬼心。白色照人德。文水织空囊。菱花藏破裓。开来识者稀。能杀无明贼。(石)
有人畏白首。不肯舍朱绂。采药空求仙。根苗乱挑掘。数年无效验。痴意瞋怫郁。猎师披袈裟。元非汝使物。(寒)
死後书铭旌。棺中具印绂。多将异宝埋。未免偷儿掘。数者何冥冥。思之转郁郁。劝君营葬时。莫贮珍奇物。(楚)
斗笠薄峩冠。草衣胜绣绂。忘机事钓纶。节用借耕掘。傲骨既崚嶒。雄心何怫郁。内直而外方。笔下不容物。(石)
昔时可可贫。今日最贫冻。作事不谐和。触途成倥偬。行泥屡脚屈。坐社频腹痛。失却斑猫儿。老鼠围饭瓮。(寒)
贫士养其亲。所忧饥与冻。富人多酒肉。宾客常倥偬。富人安足夸。贫士诚可痛。所喜老瓦盆。胜他金酒瓮。(楚)
酒肉朱门臭。风霜寒士冻。金戈一鬬争。纨絝弥倥偬。财散下场空。年衰孤影痛。当时宾客俦。谁复遗残瓮。(石)
可贵天然物。独立无伴侣。觅他不可见。出入无门户。促之在方寸。延之一切处。你若不信受。相逢不相遇。(寒)
青山与白云。可作高人侣。风月两无心。时时到窗户。几多尘外客。未识幽深处。自古优昙花。无缘不能遇。(楚)
性情既寡合。云水遂成侣。松柏为衣食。石岩作牖户。意超非想时。句到无言处。次第四时花。未开心已遇。(石)
余家有一窟。窟中无一物。净洁空堂堂。光华明日日。蔬食养微躯。布裘遮幻质。任你千圣现。我有天真佛。(寒)
无明烦恼窟。中有最灵物。含摄太虚空。光明如皎日。不随生死轮。何凝泡幻质。往往错安名。非心亦非佛。(楚)
无生那有窟。可死者何物。梦破断浮尘。云消见杲日。晴霞照古文。华露润清质。万有交光明。故曰心即佛。(石)
男儿大丈夫。作事莫莽卤。劲挺铁石心。直趣菩提路。邪路不用行。行之枉辛苦。不要求佛果。识取心王主。(寒)
学道要分明。劝君休莽卤。譬如适万里。复得还乡路。一旦造其居。全抛跋涉苦。升堂见本尊。个是家中主。(楚)
海水煮成盐。盐成又作卤。云何去者心。忘却来时路。蝶梦忙为欢。鸟声频话苦。我人禀最灵。安可不知主。(石)
闲自访高僧。烟山万万层。师亲指归路。月挂一轮灯。(寒)
深山一个僧。高卧白云层。解把鑪中雪。分为海底灯。(楚)
峰顶立孤僧。下深云万层。夜分红日涌。树挂千轮灯。(石)
闲游华顶上。天朗昼光辉。四顾晴空里。白云同鹤飞。(寒)
平生爱山水。山水有清辉。不独还林鸟。吾心亦倦飞。(楚)
秋山如锦画。云物生余辉。倚杖看红叶。无声共鸟飞。(石)
寒山有一宅。宅中无栏隔。六门左右通。堂中见天碧。房房虚索索。东壁打西壁。其中一物无。免被人来惜。寒到烧软火。饥来煮菜吃。不学田舍翁。广置田庄宅。尽作地狱业。一入何会极。好好善思量。思量知轨则。(寒)
本有黄金宅。光明了不隔。春来花自红。雨过前山碧。幸自开六户。何须安四壁。空房我不居。旷劫谁能惜。任此一朽舍。年深白蚁吃。成时藉他缘。坏亦非吾宅。鼎鼎百年内。行行冥数极。谁为主人翁。凡圣咸取则。(楚)
寒岩是故宅。久与风尘隔。绣石千寻高。幽溪万里碧。白云护柴扃。青萝生土壁。声消闻始归。色尽空犹惜。摘叶作诗笺。煮花当茶吃。悠怀树下居。愍念火中宅。落落效古贤。超超悟玄极。应身水月如。化影无常则。(石)
侬家暂下山。入到城隍里。逢见一羣女。端正容貌美。头戴蜀样花。燕脂涂粉腻。金钏镂银朵。罗衣绯红紫。朱颜类神仙。香带氛氲气。时人皆顾盼。痴爱染心意。谓言世无双。魂影随他去。狗齩枯骨头。虚自舐唇齿。不解返思量。与畜何曾异。今成白发婆。老陋若精魅。无始由狗心不超解脱地。(寒)
妇女如画瓶。才观知表里。中藏屎尿恶。外假容颜美。口吻流涎唾。髻鬟堆垢腻。面香只燕脂。衣臭同齐紫。巧把珠玉装。浓熏麝兰气。徒迷俗子眼。莫惑高人意。转盼颜色衰。须臾光景去。不肯断淫心。犹然夸皓齿。死时若朽木。未久虫变异。远送向荒山。游魂作妖魅。生前悟自性。便入如来地。(楚)
偶来聚落间。犹在深山里。有女如山花。两者谁称美。女子不自然。偏着脂与腻。山花发天妙。本色开红紫。女子多艳情。山花但清气。看女同看花。莫生分别意。痴人看女子。心魂被鈎去。不想西施塚。苍苔生皓齿。何如山花落。年年常不异。以是镜古今。可辨狐与魅。从此更超进。已越诸十地。(石)
一自遁寒山。养命餐山果。平生何所忧。此世随缘过。日月如逝川。光阴石中火。任你天地移。我畅岩中坐。(寒)
只管徇尘缘。何由成道果。朱颜暗里消。白日忙中过。古圣传药方。教君免贪火。将求安心法。且去面壁坐。(楚)
一鉢随时纳。涧毛兼野果。花云飘衣来。天露送食过。崖滴珍珠泉。风吹石子火。烹茶独饮之。静与青山坐。(石)
我见世间人。茫茫走路尘。不知此中事。将何为去津。荣华能几日。眷属片时亲。纵有千斤金。不如林下贫。(寒)
大我须忘我。居尘莫染尘。有心皆作佛。无路不通津。语默空为座。行藏道是亲。吾非憎浊富。性本爱清贫。(楚)
空谷寂无人。苍厓不受尘。兰风石上拂。松雨涧边津。声静诗偏瘦。闻深道益亲。山花长富丽。道者莫言贫。(石)
自闻梁朝日。四依诸贤士。宝志万回师。四仙傅大士。显扬一代教。作持如来使。建造僧伽蓝。信心归佛理。虽乃得如斯。有为多患累。与道殊悬远。拆西补东尔。不达无为功。损多益少矣。有声而无形。至今何处是。(寒)
我闻梁武帝。起自一名士。入相又为君。尊贤复用士。初迎栴檀像。特遣黄华使。达磨西天来。临朝谈妙理。真心本自明。圣谛翻为累。即迷悟求之。如反覆手尔。此道尚俨然。古人今亡矣。欲明达磨心。武帝迷者是。(楚)
晋唐佛法盛。时亦多伟士。近世法道衰。岂无忠孝士。名臣忍垢己。僧作兵奴使。更慨法中人。财色兼为累。意态何所为。不及庸人耳。缅怀上古风。我其苦守尔。哀哉复哀哉。斯道将已矣。哀哉复哀哉。法弊至于是。(石)
吁嗟贫复病。为人绝友亲。瓮里长无饭。甑中屡生尘。篷庵不免雨。漏榻劣容身。莫怪今顦顇。多愁定损人。(寒)
弟兄同造论。无着与天亲。不料千年後。空堆一屋尘。寂寥师子吼。孤负比邱身。末世谁弘法。灵山见佛人。(楚)
万法不为侣。于中谁更亲。坐消一顿饭。勘破半微尘。不识方真识。忘身是大身。寒云没花影。无境亦无人。(石)
养女畏太多。已生须训诱。捺头遣小心。鞭背令缄口。未解乘机杼。那堪事箕箒。张婆语驴驹。汝大不如母。(寒)
人间忤逆子。善语难劝诱。但苦爷娘心。偏甜妻子口。东邻破粪箕。西舍生苕箒。不及鹦鹉儿。能供盲父母。(楚)
引导二乘人。化城方便诱。豁开正法眼。笑破虚空口。日月两芒鞋。乾坤一敝箒。静看无极前。万物得其母。(石)
秉志不可卷。须知我匪席。浪造山林中。独卧磐陀石。辩士来劝余。速令受金璧。凿墙植蓬蒿。若此非有益。(寒)
三四十年前。吾家大丛席。僧如无心云。座若不转石。今日多闭户。贪夫乃怀璧。将来知兴亡。现在识损益。(楚)
古人为道切。脇不沾牀席。开田手荷锄。舂米腰坠石。乾慧忽倾湫。高操如执璧。惭惶流俗师。与法曾何益。(石)
以我栖迟处。幽深难可论。无风萝自动。不雾竹长昏。涧水缘谁咽。山云忽自屯。午时庵内坐。始觉日头暾。(寒)
山居无可说。世事不须论。栗色衣遮冷。松明火照昏。青黄林叶变。黑白野云屯。半夜千峰顶。开窗日已暾。(楚)
物情皆失所。山事可深论。清梵声无际。孤灯影不昏。月从厓脚出。云向寺边屯。岩壑初开梦。青松涌晓暾。(石)
忆昔过逢处。人间逐胜游。乐山登万仞。爱水泛千舟。送客琵琶谷。携琴鹦鹉洲。焉知松树下。抱膝冷飕飕。(寒)
不觉成遗老。犹能话旧游。千人同一帐。万里只孤舟。北过黄龙塞。南登白鹭洲。频遭风雪苦。耳畔尚飕飕。(楚)
寒岩生异色。时复坐而游。云软幻成海。山深梦在舟。神清低五岳。气爽出三洲。不必夸悲壮。风沙塞草飕。(石)
报汝修道者进求虚劳神。人有精灵物。无字复无文。呼时历历应。隐处不居存。叮咛善保护。勿令有点痕。(寒)
聪明长不昧。隐见果何神。似谷呼成响。如波叠作文。圣凡形尽坏。今古理常存。若向言中觅。徒添镜上痕。(楚)
至道识高远。幽操动鬼神。行言须尚质。道德必兼文。风柳情无绪。寒松志独存。将心涵皓月。碧落见天痕。(石)
去年春鸟鸣。此时思弟兄。今年秋菊烂。此时思发生。绿水千场咽。黄云四面平。哀哉百年内。肠断忆咸京。(寒)
拾得寒山弟。寒山拾得兄。从来无住处。借问甚时生。寒暑随缘过。乾坤似掌平。何人知此意。步步踏瑶京。(楚)
天地共根本。圣贤皆弟兄。史经双眼活。花鸟百端生。君正邪多定。人安乱自平。寒岩忧未已。忾我念神京。(石)
多少天台人。不识寒山子。莫知真意度。唤作闲言语。(寒)
甜桃不结实。苦李偏生子。昧却祖师心。随他文字语。(楚)
春来草自生。秋老花结子。不用人力为。天公各无语。(石)
一住寒山万事休。更无杂念挂心头。闲於石壁题诗句。任运还同不系舟。(寒)
劝君了取自心休。心了从他雪满头。纵使染来仍旧白。此身无异壑藏舟。(楚)
何事古人不肯休。横担楖栗万峰头。谁知逼塞虚空去。却笑藏舟有负舟。(石)
可惜百年屋。左倒右复倾。墙壁分散尽。木植乱差横。甎瓦片片落。朽烂不堪停。任风吹蓦塌。再竖卒难成。(寒)
并上一株木。藤缠枝已倾。上有二鼠侵。下有四蛇横。牛怒来触之。势危难久停。是身大患本。道亦因他成。(楚)
名苑营台阁。未成势已倾。补东西又倒。整下上将横。雪压窗差脱。风吹门不停。无人扫三径。黄叶乱堆成。(石)
精神殊爽爽。形貌极堂堂。能射穿七札。读书览五行。经眠虎头枕。昔坐象牙牀。若无阿堵物。不啻冷如霜。(寒)
车马填前巷。笙歌咽後堂。弟兄俱在座。儿女俨成行。称意钱堆屋。排头笏满牀。黄金难赎命。碧树不禁霜。(楚)
富室日雕落。难留一草堂。明珠空有斛。古木断无行。剑佩横都市。琴书散石牀。回看门下士。面冷半天霜。(石)
笑我田舍儿。头颊底垫湿。巾子未曾高。腰带长时急。非是不及时。无钱趁不及。一日有钱财。浮图顶上立。(寒)
登山顶不露。入海脚不湿。虚空量不大。闪电光不急。利剑斩不断。俊鹞趁不及。一句绝思量。石从空里立。(楚)
草履石痕青。绳衣山翠湿。风喧花影狂。人静滩声急。飞鸟过无心。行云追不及。澄怀玩物理。尝到溪头立。(石)
买肉血活活。买鱼跳鱍鱍。君身招罪累。妻子成快活。捷死渠家去。他人谁敢遏。一朝如破牀。两个当头脱。(寒)
提篮买鱼虾。只拣鲜鱍鱍。抛放池水间。十可八九活。斫肉血淋漓。挥刀难止遏。杀生养己命。怨报何时脱。(楚)
呼狗狗头颠。刺鱼鱼尾鱍。人心爱潇洒。物命贪生活。如何杀不止。而使善根遏。譬汝坐囹圄。宁无求早脱。(石)
千生万死何时已。生死来去转迷情。不识心中无价宝。恰似盲驴信脚行。(寒)
人间那个无生死。万万千千为识情。提起金刚王宝剑。却来诸圣顶头行。(楚)
前境本来清净故。如何後境起迷情。当知真体无前後。不向祖师行处行。(石)
心神用尽为名利。百种贪婪进己躯。浮生幻化如灯烬。塚内埋身是有无。(寒)
愚人日日营财产。百口团圝绕一躯。眼下只夸今日有。生前不信本来无。(楚)
澄清觉海忽生泡。莫认浮沤是汝躯。纵使冯夷鼓天浪。冯夷归息浪还无。(石)
世间何事最堪嗟。尽是三涂造罪柤。不学白云岩下客。一条寒衲是生涯。秋到任他林叶落。春来从你树开花。三界横眠无一事。明月清风是我家。(寒)
贪心不足可伤嗟。凤髓龙肝更吐柤。历历心珠能返照。茫茫业海此为涯。弯弓射落青天月。信手拈来铁树花。多少神通并妙用。尽归无事道人家。(楚)
志不荣华少怨嗟。名言声誉味如柤。自从梦断霞天月。不复尘缘镜水涯。白气浩吞无海岸。青峰高出大莲花。寻常一日三回步。没个闲人到我家。(石)
客叹寒山子。君诗无道理。吾观乎古人。贫贱不为耻。应之笑此言。谈何疎阔矣。愿君似今日。钱是急事尔。(寒)
仰则观天文。俯则察地理。无一事不知。不知便为耻。身从何处来。昧者真疎矣。向外驰求人。虚生浪死尔。(楚)
住山实潇洒。不执寻常理。衣叶亦成趣。食松岂曰耻。古人诚有之。世味久疎矣。好句生风泉。啸歌为乐尔。(石)
从生不往来。至死无仁义。言既有枝叶心怀便譣詖。若其开小道。缘此生大伪。诈说造云梯。削之成棘刺。(寒)
如来所说法。尚有不了义。外道岂无书。其言多譣詖。太虚绝朕迹。真性离雕伪。洒扫菩提场。拔除烦恼刺。(楚)
往圣倡微言。後贤标大义。末流遭乱离。众说归淫詖。不谓世风衰。反疑人性伪。我侪重有忧。寓诲於嘲刺。(石)
一瓶铸金成。一瓶埏泥出。二瓶任君看。那个瓶牢实。欲知瓶有二。须知业非一。将此验生因。修行在今日。(寒)
把镜照自身。自身从镜出。若离镜即背。若认身非实。此镜与此身。不异复不一。贪玩掌上珠。蹉过天边日。(楚)
磁瓶养小鹅。渐大身难出。鹅勿伤其命。瓶无损其实。破此必彼亡。两者不存一。若要出活鹅。先问做瓶日。(石)
丹丘回耸与云齐。空里五峰遥望低。雁塔高排出青嶂。禅林古殿入虹霓。风摇松叶赤城秀。雾吐中岩仙路迷。碧落千山万仞见。藤萝相接次连谿。(寒)
层峦叠嶂势难齐。到顶方知世界低。郁密深林藏鸟兽。萧条古洞起云霓。纵横径路从何入。来往游人向此迷。仙境重重遮不见。渔舟错怪武陵谿。(楚)
削出芙蓉天欲齐。长空翠浪浴高低。春朝华顶来青雪。秋晚枫林带紫霓。漫道俗人游不到。纵教仙子过还迷。石梁独坐看飞瀑。一滴沿流分万谿。(石)
余见僧繇性希奇。巧妙间生梁朝时。饶邈虚空写尘迹。无因画得志公师。(寒)
每爱天台景物奇。奇花异卉发无时。腾腾任运难拘束。跨虎丰干是我师。(楚)
法运垂秋异出奇。道人听讼太伤时。从今只合埋云去。敢曰寒山是我师。(石)
久住寒山凡几秋。独吟歌曲绝无忧。饥餐一粒伽陀药。心地调和倚石头。(寒)
独将瓶鉢度春秋。喜本无心更有忧。可信途中未归客。千呼万唤不回头。(楚)
眼前不识是何秋。一笑黄花百不忧。坐到忘形人境寂。风吹桐叶响牀头。(石)
众星罗列夜深明。岩点孤灯月未沈。圆满光华不磨莹。挂在青天是我心。(寒)
道果圆时五眼明。日轮出後众星沈。奇哉快乐无忧佛。只个逍遥自在心。(楚)
一室寒灯竹护深。梦回鹤立影沈沈。卧看月在高峰顶。个是无为道者心。(石)
老病残年百有余。面黄头白好山居。布裘拥质随缘过。岂羡人间巧样模。(寒)
满鉢持来饱有余。人间天上任君居。从心印出凡和圣。一悟真空脱旧模。(楚)
屈指今来四十余。廿年水宿与山居。舍舟掷钓黄芦岸。拨草瞻风见古模。(石)
推残荒草庐。其中烟火蔚。借问羣小儿。生来凡几日。门外有三车。迎之不肯出。饱食腹膨脝。个是痴顽物。(寒)
山川险谷间。药草常丰蔚。润之以甘雨。曝之以烈日。根茎初不同。花果亦异出。谁知有用材。本是无情物。(楚)
茅堂坐卧深。胸次殊超蔚。碧树衬黄云。丹霞吐白日。晚看村犊归。朝听林樵出。我亦采山花。聊储鉢中物。(石)
有身与无身。是我复非我。如此审思量。迁延倚岩坐。足间青草生。顶上红尘堕。已见俗中人。灵牀施酒果。(寒)
在昔有幽人。自言吾丧我。我今亦丧吾。隐几轩中坐。云散碧天高。风来黄叶堕。泠然水一杯。旋摘枝头果。(楚)
不问今何日。安知人与我。悠悠云外想。兀兀岩中坐。新竹叶方舒。深松子正堕。顿令心地清。句里超因果。(石)
昨见河边树。摧残不可论。二三余蘂卉。千万斧刀痕。霜剥萎黄叶。波冲枯朽根。生处当如此。何用怨乾坤。(寒)
每见高明士。难将毁誉论。烧天徒费力。斫水不成痕。舌是兴亡本。心为祸福根。万般皆自造。谁谓属乾坤。(楚)
闻有曲辕树。蔽牛安足论。百围横干影。千仞见枝痕。匠伯不为顾。斧斤宁及根。安能如散木。朽废在乾坤。(石)
千年石上古人踪。万丈岩前一点空。明月照时常皎洁。不劳寻讨问西东。(寒)
孤云出没了无踪。昧者何曾达本空。现前不费纤毫力。日出西方夜落东。(楚)
虎头戴角漫追踪。舌上莲花透碧空。莫问西天十万隔。即今移置娑婆东。(石)
怜底众生病。餐尝略不厌。蒸豚搵蒜酱。炙鸭点椒盐。去骨鲜鱼鱠。兼皮熟肉脸。不知他命苦。只取自家甜。(寒)
持斋犹不足。茹素太无厌。就笋煨糠火。生葱拌食盐。麪同鱼作脔。麸借肉为脸。妄想沈生死。都因为口甜。(楚)
安闲便是福。澹薄未曾厌。舌静不思酱。山深那得盐。煮花夸肉脍。烹笋胜鱼脸。睥睨刀尖死。只为口头甜。(石)
读书岂免死。读书岂免贫。何以好识字。识字胜他人。丈夫不识字。何处可安身。黄连搵蒜酱。忘计是苦辛。(寒)
个个贪生富。家家怕死贫。偏盲识字眼。不喜读书人。玉帛能招祸。文章好饰身。然脐郿坞日。何止一酸辛。(楚)
读书可不死。读书可忘贫。至若不读书。便是贫死人。能达孔圣意。即是如来身。不悟两家旨。读书徒苦辛。(石)
我见谩人汉。如篮盛水走。一气将归家。篮里何曾有。我见被人谩。一似园中韭。日日被刀伤。天生还自有。(寒)
将瓶贮虚空。绕四天下走。贮处空不少。泻时空不有。神识空一无。妄想着如韭。出釜而入肠。到头何所有。(楚)
衲袖贮朝云。云气随我走。归布尺宅中。斯须复何有。吾心似明月。并照山中韭。帝释王都间。光辉无不有。(石)
寒山顶上月轮孤。照见晴空一物无。可贵天然无价宝。埋在五阴溺身躯。(寒)
此身闲逐片云孤。明月清风何处无。尽大地人教作佛。一茎草上一金躯。(楚)
两莫双兮一莫狐。镇州道有赵州无。天高雁影分南北。交颈鸳鸯不露躯。(石)
或向前溪照碧流。或向岩边坐磐石。心似孤云无所依。悠悠世事何须觅。(寒)
饥食山中一口松。卧枕松根一拳石。自己犹如陌路人。谁能更向他家觅。(楚)
瘦骨终当埋白云。此心久已同岩石。霜天月白露华浓。切忌道人无处觅。(石)
我家本住在寒山。石岩栖息离烦缘。泯时万象无痕迹。舒处周流徧大千。光影腾辉照心地。无有一法当现前。方知摩尼一颗珠。解用无方处处圆。(寒)
近望台山接雁山。道人住此绝攀缘。身心契理无多少。镜像交辉有百千。赫日虽高行岭下。恒沙不远在窗前。世间出世俱称妙。情与无情总入圆。(楚)
不住舟兮即住山。山头水面寄生缘。诗题残碣知存几。字化苍龙不计千。有想亦同明月上。无心恰遇落花前。夜分梦坐须弥顶。日照中天分外圆。(石)
世人何事可吁嗟。苦乐交煎勿底涯。生死往来多少劫。东西南北是谁家。张王李赵权时姓。六道三涂事似麻。只为主人不了绝。遂招迁谢逐迷邪。(寒)
茫茫苦海实堪嗟。浩浩沧溟尚可涯。须信有钱公子宅。不如无事道人家。鹊巢岂厌栖高树。毳衲何妨续断麻。声色纵横魔境扰。一挥智劒斩羣邪。(楚)
无航业海古来嗟。雾涨云浮讵有涯。自入山中为道者。不随世上做人家。兴来隶字闲书叶。笑杀谋生乱绩麻。忽忽岁华驱我去。晚年何以敌诸邪。(石)
余家本住在天台。云路烟深绝客来。千仞岩峦深可遁。万重谿涧石楼台。桦巾木屐沿流步。布裘藜杖绕山回。自觉浮生幻化事。逍遥快乐实奇哉。(寒)
四明咫尺是天台。野鹤孤云共往来。水石参差连梵宇。金银璀璨接仙台。攀萝挽葛登山顶。解带披裘曳履回。长忆丰干与寒拾。此中行坐尽优哉。(楚)
吴兴南望即天台。一道江波得得来。日月高悬寒石顶。风云遥接国清台。丹丘碧海声犹在。木屐桦冠笑不回。逸响於今非寂寞。琦公而後属谁哉。(石)
不见朝垂露。日烁自消除。人身亦如此。阎浮是寄居。慎莫因循过。且令三毒祛。菩提即烦恼。尽令无有余。(寒)
物换人皆老。星移岁又除。阎浮界上客。闪电影中居。一念从今悟。羣昏自此祛。了知心地藏。无欠亦无余。(楚)
原草春方长。野烧寒复除。物随中气换。人得几时居。驹隙能无警。狐疑贵自祛。幡然今入道。了了不知余。(石)
水清澄澄莹。彻底自然见。心中无一事。万境不能转。心既不妄起。永劫无改变。若能如是知。是知无背面。(寒)
历历根境识。堂堂佛知见。本空不待扫。元有何须转。得旨长快活。临机善通变。舒开白玉毫。突出黄金面。(楚)
欲契圣人心。而当离所见。隔窗花影摇。高树莺声转。美容易为衰。灵台不可变。如何无相中。菩萨夜叉面。(石)
说食终不饱。说衣不免寒。饱吃须是饭。着衣方免寒。不解审思量。只道求佛难。回心即是佛。莫向外头看。(寒)
热则普天热。寒则普天寒。欲免寒与热。何异热与寒。不信作佛易。翻成行路难。自家真面孔。直待画来看。(楚)
寒时勿太热。热时无太寒。忽寒又忽热。兼热亦兼寒。知此养生易。迷此养生难。司空颠倒读。谱牒向谁看。(石)
可畏轮回苦。往复似翻尘。蚁巡环未息。六道乱纷纷。改头换面孔。不离旧时人。速了黑暗狱。无令心性昏。(寒)
众生不了悟。旷劫徇根尘。自性常空寂。由来绝纠纷。人生贪食兽。兽死却为人。人兽更相食。妨他业镜昏。(楚)
欲画空成色。思扬水起尘。云山方作舞。花雨自交纷。红药如歌女。青松可韵人。清芬满眼耳。智镜不为昏。(石)
可畏三界轮。念念未曾息。才始似出头。又却遭沈溺。假使非非想。盖缘多福力。争似识真源。一得即永得。(寒)
哀哉三界苦。可以一念息。大旱渠不焦。大浸渠不溺。日月借辉光。天人荷恩力。真源竟何在。无得无不得。(楚)
大士为有情。慈悲未曾息。从火而出火。因溺而投溺。以无身为身。以无力为力。了知生佛相。度心不可得。(石)
昨日游峰顶。下窥千尺崖。临危一株树。风摆两枝开。雨飃即零落。日晒作尘埃。嗟见此茂秀。今为一聚灰。(寒)
形山中有宝。识海外无崖。此日能详审。迷云尽豁开。一尘收大地。六趣灭非埃。化彼同成佛。如将麦种灰。(楚)
看山须到顶。学道如悬崖。仰啸目无碍。高歌心自开。夕阳虚过迹。空翠绝飞埃。翻忆劫前事。寒冰火结灰。(石)
自古多少圣。叮咛教自信。人根性不等。高下有利钝。真佛不肯认。置力枉受困。不知清净心。便是法王印。(寒)
大家训奴仆。奴仆不肯信。得利转聪明。失利恒迟钝。奴仆为利死。大家因财困。思量有限身。总被无常印。(楚)
最後灵山事。垂嗣以表信。源流成远迂。法弊成顽钝。而见高尚士。甘於林下困。哀哉断索禅。妄受冬瓜印。(石)
我闻天台山。山中有琪树。永言欲攀上。莫绕石桥路。缘此生悲叹。幸居将己慕。今日观镜中。飒飒鬓垂素。(寒)
是身如浮云。又比临崖树。云散归虚空。树摧横道路。死生达其源。声色非所慕。学道贵从师。师资传有素。(楚)
香严曾立言。口咬一枝树。手足不相攀。有人问道路。答之丧厥身。否则负所慕。万竹吼千山。梅花影自素。(石)
养子不经师。不及都亭鼠。何曾见好人。岂闻长者语。为染在薰莸。应须择朋侣。五月贩鲜鱼。莫教人笑汝。(寒)
正念快猫儿。邪心饥老鼠。纵鼠不养猫。斯人难与语。并将猫鼠逐。善恶俱无侣。汝即是如来。如来即是汝。(楚)
争看捕猫儿。角尖入老鼠。猫口生流涎。鼠惊不敢语。猫儿假小心。相与称道侣。鼠子出角时。这回不放汝。(石)
徒闭蓬门坐。频经岁月迁。唯闻人作鬼。不见鹤成仙。念此那堪说。随缘须自怜。回瞻郊郭外。古墓犁为田。(寒)
不见虚空坏。徒伤岸谷迁。有情皆肉段。无漏乃金仙。省去终由己。迷来实可怜。但令心作佛。何虑海为田。(楚)
世乱少完璧。人情多变迁。有山难隐士。无地可留仙。兵火何其惨。民情甚可怜。道人一鉢在。何处问原田。(石)
时人见寒山。各谓是风颠。貌不起人目。身唯布裘缠。我语他不会。他语我不言。为报往来者。可来向寒山。(寒)
聚财能作祟。贪酒遂成颠。为女将身缚。如蚕被茧缠。转添三毒盛。翻怪六亲言。未死常遭病。魂灵在泰山。(楚)
野性时违俗。人因号我颠。闲身荒寺寄。破衲断云缠。面壁竟无语。看花或有言。吁嗟名利客。几个问寒山。(石)
自在白云闲。从来非买山。下危须策杖。上险捉藤攀。涧畔松常翠。谿边石自斑。友朋虽阻绝。春至鸟关关。(寒)
自我得身闲。弥年不下山。云深同鹤住。果熟共猿攀。最爱千峰碧。从教两鬓斑。绝无名与利。谁肯扣松关。(楚)
赋性乐幽闲。相宜惟在山。有诗懒琢削。无事绝跻攀。任尔物华改。随渠僧腊斑。柴门云自护。虽设未曾关。(石)
我在村中住。众推无比方。昨日到城下。仍被狗形相。或嫌袴太窄。或说衫少长。撑却鹞子眼。雀儿舞堂堂。(寒)
各有随身影。驱驰走四方。几回闲辩譿。何处细端相。远近灯肥瘦。高低月短长。不知圆寂夜。谁在涅盘堂。(楚)
奔驰哀底事。黾勉纪遐方。道自鸢鱼察。心为金玉相。竹房松火煖。瓦竈茗烟长。澹泊得山味。清风来草堂。(石)
死生元有命。富贵本由天。此是古人语。吾今非谬传。聪明每短命。痴騃却长年。钝物丰财宝。惺惺汉无钱。(寒)
休学外道法。莫贪长寿天。如同地狱住。此是佛经传。顿悟无生理。方为不死年。若论因与果。来往似翻钱。(楚)
参禅趁色力。出路问晴天。酌古非虚语。伤今自失传。谋生强壮日。悔过死亡年。枉复有家计。阎王不要钱。(石)
国以人为本。犹如树因地。地厚树扶疎。地薄树顦顇。不得露其根。枝枯子先坠。决陂以取鱼。是求一期利。(寒)
为王赡部洲。多住欢喜地。善报得富乐。生民免顦顇。法轮转其中。佛力无所坠。若比三洲人。此方根独利。(楚)
观树独经行。乃思持心地。本根培植深。枝干无顦顇。露润花修容。霜侵叶不坠。垂阴如净居。幽厂快风利。(石)
众生不可说。何意许颠邪。面上两恶鸟。心中三毒蛇。是渠作障碍。使你事烦拏。高举手弹指。南无佛陀耶。(寒)
无心邪即正。有念正成邪。识似瓶中雀。身如箧内蛇。了然知幻梦。从此息纷拏。尽斩为三段。当阳按莫耶。(楚)
诵诗三百篇。所贵思无邪。求友皆鸣鸟。于京兆梦蛇。正声尚和雅。真气任腾拏。仰止圣王意。宫墙长昔耶。(石)
自乐平生道。烟萝石洞间。野情多放旷。长伴白云闲。有路不通世。无心孰可攀。石牀孤夜坐。圆月上寒山。(寒)
青松千万树。白屋两三间。在世人人宂。为僧日日闲。贪心多苦恼。俗事莫追攀。幸可供斋鉢。秋来芋满山。(楚)
旷志乾坤外。栖心泉石间。云蒸土竈冷。风韵树瓢闲。野果吾先摘。好花仙未攀。奇哉可笑事。梦想不离山。(石)
大海水无边。鱼龙万万千。递互相食噉。宂宂痴肉团。为心不了绝。妄想起如烟。性月澄澄朗。廓尔照无边。(寒)
佛灭几经年。如今倏二千。谁明乾屎橛。总似烂泥团。说法人成市。当阳口吐烟。身登师子座。心在野狐边。(楚)
说法何多口。狂花委大千。谁能如铁橛。未到破蒲团。认指徧忘月。闻香不辩烟。安知真实义。言论断中边。(石)
自见天台顶。孤高出众羣。风摇松竹韵。月现海潮频。下望山青际。谈玄有白云。野情便山水。本志暮道伦。(寒)
独推华顶秀。难与众峰羣。遁迹潜心处。登高纵目频。青溪飞白鸟。碧落卷丹云。不慕寒山子。其谁作隐伦。(楚)
莫若金庭秀。诸峰不可羣。台星临耿耿。瑶草见频频。高接三灵气。平浮万丈云。寒山曾叱石。自许欲为伦。(石)
三五痴後生。作事不真实。未读十卷书。强把雌黄笔。将他儒行篇。唤作贼盗律。脱体似蟫虫。齩破他书帙。(寒)
凡作史书者。篇篇论事实。推邪立忠正。万古一寸笔。孔子修春秋。萧何制汉律。後贤多避祸。权势谀满帙。(楚)
作诗关世风。美刺贵其实。命意动天神。写之大雅笔。请无文字观。续史见条律。末俗逞浮华。滥觞千万帙。(石)
心高如山岳。人我不伏人。解讲围陀典。能谈三教文。心中无惭愧。破戒违律文。自言上人法。称为第一人。愚者皆赞叹。智者抚掌笑。阳焰虚空花。岂得免生老。不如百不解。静坐绝忧恼。(寒)
屡欲谈大道。难得忘言人。徒泥孔孟书。学为韩柳文。书亦不成书。文亦不成文。开口说今古。笼罩天下人。言语失次第。传作一场笑。何异蠹书鱼。故纸堆中老。若识本无言。即除生死恼。(楚)
阅世竟无味。令予思古人。功成不自伐。言立示无文。後代浇漓甚。徒能作伪文。纲常等羽毛。孔孟称同人。畏哉豺狼心。刀笔在谈笑。此辈毋与邻。宁共苍崖老。埋头读古书。永远诸烦恼。(石)
如许多宝贝。海中乘坏舸。前头失脚桅。後面又无柁。宛转任风吹。高低随浪簸。如何得到岸。努力莫端坐。(寒)
君乘日本船。我泛高丽舸。风顺且扬帆。浪麄宜正柁。蛟龙任出没。昼夜从掀簸。一日至宝洲。开怀促席坐。(楚)
生死如大海。以智慧为舸。烦恼似长江。以戒定为柁。识浪如山来。业风随弄簸。任他水鬼忙。我且安然坐。(石)
我见凡愚人。多畜资财谷。饮酒食生命。谓言我富足。莫知地狱深。唯求上天福。罪业如毘富。岂得免灾毒。财主忽然死。争共当头哭。供僧读疏文。空是鬼神禄。福田一个无。虚设一羣秃。不如早觉悟。莫作黑暗狱。狂风不动树。心真无罪福。寄语兀兀人。叮咛再三读。(寒)
种福如种木。种德如种谷。所积既已多。所须无不足。当求早成佛。自具出世福。福德在世间。徒然长三毒。得之固为喜。失之翻成哭。天众爱庄严。凡夫千利禄。文人笔不停。谈士舌欲秃。只为无好心。何曾离地狱。参禅见佛性。切忌作痴福。礼拜勤忏悔。时将藏经读。(楚)
善恶种不同。禾稗非一谷。为善如种禾。所食长得足。为恶如种稗。不得享天福。乃劝今之人。切勿行惨毒。现世不杀生。免向阴司哭。我爱灌蔬翁。雨露成恩禄。我恨诸阐提。酒肉集羣秃。明明三宝阶。盲冥造地狱。此辈无信根。安知享清福。少有血气人。是诗当熟读。(石)
劝你三界子。莫作勿道理。理短被他欺。理长不奈你。世间浊滥人。恰似黍粘子。不见无事人。独脱无能比。早须返本源。三界任缘起。清净入如流。莫饮无明水。(寒)
世间何物大。最大无过理。你会即是我。我知即是你。犹如一母生。故曰诸佛子。诸佛观三界。惟将自身比。自他等安乐。灭苦永不起。苦乐两俱忘。净心同止水。(楚)
地水与风火。聚散有至理。聚则为你身。散则不是你。血肉还父母。方始较些子。咄哉清净身。无一物可比。真心亦强名。何灭亦何起。偶尔布晴霞。明月印空水。(石)
三界人蠢蠢。六道人茫茫。贪财爱婬欲。心恶如豺狼。地狱如箭射。极苦若为当。兀兀过朝夕。都不别贤良。好恶总不识。犹如猪及羊。共语如木石。嫉妒似颠狂。不自见己过。如猪在圈卧。不知自偿债。却笑牛牵磨。(寒)
苦海无舟楫。何由出渺茫。凡夫恋财色。总似一羣狼。快活归自己。烦恼令他当。天报了不错。去恶存善良。来世羊食人。今世人食羊。强健作主宰。临终发昏狂。阎罗面前过。刀劒林里卧。早晚脱轮回。盲驴且推磨。(楚)
百姓为刍狗。惨云接混茫。天下有治理。圣人为贪狼。令德使无讼。雷霆独敢当。兵仗变农具。顽很化贞良。岁丰享时若。高隐起屠羊。浑然尘埃里。言笑但清狂。老衲归千峰。云霞为坐卧。盈虚一掌中。乾坤如转磨。(石)
人生在尘蒙。恰似盆中虫。终日行绕绕。不离其盆中。神仙不可比。烦恼计无穷。岁月如流水。须臾作老翁。(寒)
面白发蒙蒙。分明一躶虫。不为鸟兽行。常在人天中。性净豁然悟。轮回从此穷。剗除地狱业。推倒阎罗翁。(楚)
物我不相蒙。同一造化虫。蚯蚓出土死。人死埋土中。生死原不异。出入颇难穷。要作忘形者。宁为赘世翁。(石)
寒山出此语。复似颠狂汉。有事对面说。所以足人怨。心直出语直。直心无背面。临死渡奈河。谁是喽罗汉。冥冥泉台路。被业相拘绊。(寒)
参禅了生死。特达英灵汉。只是一味真。能降众魔怨。几多恶心性。孤负好头面。不学向上人。甘为下劣汉。恰似被罩鱼。身受芒绳绊。(楚)
欲入佛魔境。铮铮须铁汉。情乾理亦忘。何处觅恩怨。亚目见无顶。真心绝背面。堪怜近末流。总是钝根汉。不必辨来机。鱼腮柳丝绊。(石)
寄语诸仁者。复以何为怀。达道见自性。自性即如来。天真元具足。修证转差回。弃本却逐末。只守一场獃。(寒)
方寸心难构。平常道在怀。终然无比况。劝你莫将来。往往昏如醉。区区唤不回。都忘许大事。真个是痴獃。(楚)
苍苍千仞壁。相对似无怀。石骨忘寒暑。云心何去来。独看孤草死。几见百花回。世智吾乌有。空山学老獃。(石)
世有一般人。不恶又不善。不识主人翁。随客处处转。因循过时光。浑是痴肉脔。虽有一灵台。如同客作汉。(寒)
一等雏道人。形模恰似善。将心逐境流。作事随情转。每日纵无明。贪杯打大脔。如何唤作僧。正是痴狂汉。(楚)
天性本同然。何独为不善。心肝铁打成。口舌山旋转。笑挟鞞中刀。怒翻几上脔。率之地狱游。阅尽狰狞汉。(石)
常闻释迦佛。先受然灯记。然灯与释迦。只论前後智。前後体非殊。异中无有异。一佛一切佛。心是如来地。(寒)
生死若循环。此中无可记。谁论得与失。谩说愚兼智。诸佛本圆常。众生非变异。同登甘露门。一种真金地。(楚)
佛祖之正脉。将毋口吻记。选根断伪情。悟理崇真智。法弊聪明繁。道衰风教异。那得至诚人。神光照天地。(石)
常闻国大臣。朱紫簪缨禄。富贵百千般。贪荣不知辱。拏马满宅舍。金银盈帑屋。痴福暂时扶。埋头作地狱。忽死万事休。男女当头哭。不知有祸殃。前路何疾速。家破冷飕飕。食无一粒粟。冻饿苦凄凄。良由不觉触。(寒)
人生一世间。那个无天禄。但只贪富贵。未尝忧宠辱。酒思常满杯。钱恨不盈屋。吾佛有劝戒。妻子真牢狱。生聚暂为欢。死别长嘷哭。泉路动即至。火轮来甚速。相逢尽冰炭。所啖非菽粟。都由在世时。软滑生淫触。(楚)
卿相在朝廷。居高荐厚禄。胡为体至贪。没世受忧辱。汝欲构园亭。万民为卸屋。汝欲求珍珠。百姓为下狱。汝欲飨肥甘。一羣为恸哭。不知福易终。轮回相报速。刀山是卧牀。铁丸易精粟。警戒语谆谆。愚者不感触。(石)
上人心猛利。一闻便知妙。中流心清净。审思云甚要。下士钝暗痴。顽皮最难裂。直得血淋头。始知自摧灭。看取开眼贼。闹市集人决。死屍弃如尘。此时向谁说。男儿大丈夫。一刀两段截。人面禽兽心。造作何时歇。(寒)
修心有善恶。报土开麄妙。末上得菩提。最先明旨要。谤而不信者。头作七分裂。忏悔福乃生。归依罪寻灭。自心即是佛。更欲从谁决。若待无常到。此时何所说。祖师示方便。言语太直截。且向三句参。吃茶珍重歇。(楚)
我观了道人。无心求至妙。今之无明流。鬬诤为玄要。惜矣蚩蚩氓。不顾石火裂。寻常战两头。而苦於生灭。一碍一切碍。去就未能决。要知佛祖原。如幻如实说。山顶云尽消。海底流俱截。所以入生死。生死心已歇。(石)
我有六兄弟。就中一个恶。打伊又不得。骂伊又不着。处处无奈何。耽财好淫杀。见好埋头爱。贪心过罗刹。阿爷恶见他。阿娘嫌不悦。昨被我捉得。恶骂恣情掣。趁向无人处。一一向伊说。汝今须改行。覆车须改辙。若也不信受。共汝恶合杀。汝受我调伏。我共汝觅活。从此尽和同。如今过菩萨。学业攻鑪冶。链尽三山铁。至今静恬恬。众人皆赞说。(寒)
尀耐贪瞋痴。使我长发恶。三贼暗埋藏。一朝亲捉着。心王苦相劝。令我莫打杀。元是自家亲。孳生徧尘刹。逆之即烦恼。顺之即喜悦。譬如猴被缚。缚紧将绳掣。掣绳绳转紧。缓缓容渠说。渠说非我罪。总是君行辙。所好君欲生。所恶君欲杀。君作我受名。岂愿随君活。从此请辞去。不然同布萨。我闻频点头。契若石引铁。可以书诸绅。处处逢人说。(楚)
婴儿初生时。不识善与恶。蒙蒙天地间。寸心无耽着。惜哉伊父母。真气代残杀。情爱深河海。罪过等尘刹。黄叶作金钱。止啼为欢悦。凿开贪欲根。金饰肘上掣。忠孝节义因。誓不早陈说。豫教失端方。性成蹈故辙。伏机当发张。恣意但行杀。很戾入神明。邪淫为快活。衰亡酝酿深。血肉黩菩萨。武火肆燔烧。应无坚固铁。何如向道专。功德信难说。(石)
我见世间人。堂堂好仪相。不报父母恩。方寸底模样。欠负他人钱。蹄穿始惆怅。个个惜妻儿。爷娘不供养。兄弟似怨家。心中常悒快。忆昔少年时。求神愿成长。今为不孝子。世间多此样。买肉自家噇。抹觜道我畅。自逞说喽罗。聪明无益当。牛头努目瞋。始觉时已曏。择佛烧好香。拣僧归供养。罗汉门前乞。趁却闲和尚。不悟无为人。从来无相状。封疏请名僧。嚫钱三两样。云光好法师。安角在头上。汝无平等心。圣贤俱不降。凡圣皆混然。劝君休取相。(寒)
昨见一羣僧。袈裟福田相。清晨入市鄽。彷佛如来样。开口论货财。妒人生怨怅。师资甚失礼。犬马犹能养。既已傲同学。弥令心怏怏。行时又慢老。坐处各争长。饮酒无威仪。纯成俗人样。醉来即鼾睡。睡起嫌未畅。依前诣酒家。更脱衣衫当。问法法不知。问书书在曏。游谈诳檀越。假善求供养。又有一类僧。置产为高尚。枷锁不离门。长官时问状。却嫌坐禅侣。专作死模样。汲黯譬积薪。後来者居上。安危自业招。祸福非天降。临死坏烂时。不如猪狗相。(楚)
千圣不传妙。本来无形相。黄檗脇下拳。此是慈悲样。大事丧考妣。心中时怅怅。一朝悟彻时。方见真孝养。孝养既无愧。心王何悒怏。发言同石立。积德俱年长。今日之所为。後来之榜样。哀哉像季秋。学道不通畅。法未悟千差。事无行一当。外貌殊可观。内心果何曏。空耗住持粮。兼欺檀越养。出入近公候。虚名自高尚。些毫不遂心。抚按投公状。从古迄至今。祖师无此样。覆恶佛不许。悔过净名上。苟不发深省。奚免见升降。照胆有神铜。难逃种种相。(石)
有鸟五色文。栖梧食竹实。徐动合威仪。鸣中施吕律。昨来何以至。为吾暂时出。傥闻弦歌声。作舞欣今日。(寒)
鷄鶋至鲁门。空嗉不复实。虽有钟鼓音。未知宫商律。人怜文仲愚。谓是嘉瑞出。朱鸟在南方。来仪定何日。(楚)
重明鸟至祥。飤以琼膏实。鸡体玄黄文。凤鸣天地律。曾为皇汉来。本自月支出。令我怀佳音。翘翘企此日。(石)
昔日极贫苦。夜夜数他宝。今日审思量。自家须营造。掘得一宝藏。纯是水晶珠。大有碧眼胡。密拟买将去。余即报渠言。此珠无价数。(寒)
最切不在身。至贵不在宝。天堂任我为。地狱从谁造。眼横鼻直者。各自有心珠。玉兔与金乌。朝夕任来去。只是一珠光。变现河沙数。(楚)
大道谁贤愚。各怀一至宝。不知早自珍。乃欲更相造。亦如醉卧人。颠忘衣里珠。终朝向外寻。海北山南去。忽得悔从前。奔走路无数。(石)
一生慵懒作。憎重只便轻。他家学事业。余持一卷经。无心装标轴。来去省人擎。应病则说药。方便度众生。但自心无事。何处不惺惺。(寒)
贪夫何日足。苦担几时轻。未读生天论。那知了义经。一头和酒浸。双手把钱擎。月算分毫聚。年推息利生。无常旦夕至。只恐不惺惺。(楚)
住山尘累远。自觉一身轻。不作有为事。但看无字经。经笺非玉版。万古许谁擎。当下了其义。何劳智计生。凝眸天地外。非寂亦非惺。(石)
我见出家人。不入出家学。欲知真出家。心净无绳索。澄澄绝玄妙。如如无倚托。三界任纵横。四生不可泊。无为无事人。逍遥实快乐。(寒)
舍家得出家。有学成无学。四壁冷萧萧。六门空索索。已除桑下恋。聊向橘中托。天地即幻化。山林同旅泊。笙歌与鼓钟。非吾所谓乐。(楚)
吾人想出尘。无习小乘学。若作不净观。白骨空罥索。将谓数息是。气散终无托。纵想入邻虚。究竟难栖泊。到此放身命。方得大安乐。(石)
昨到云霞观。忽见仙尊士。星冠月帔横。尽云居山水。余问神仙术。云道若为比。谓言灵无上。妙药心神秘。守死待鹤来。皆道乘鱼去。余乃返穷之。推寻勿道理。但看箭射空。须臾还坠地。饶你得仙人。恰似守屍鬼。心月自精明。万象何能比。欲知仙丹术。身内元神是。莫学黄巾公。握愚自守拟。(寒)
白首学神仙。黄冠称道士。甚欲登蓬莱。奈何阻弱水。肉身无两翅。难与鸿鹄比。年老丹不成。书多术犹秘。玉棺竟未下。金节徒思去。大患缘有身。长生谅非理。纵饶八万劫。宁免归死地。在汉淮南王。求仙为厕鬼。争如学空寂。举世绝伦比。讵见人民非。休论城郭是。太虚常湛然。名相谁能拟。(楚)
世上无真人。且多伪练士。贪痴障道门。不解火中水。扇羽巾华阳。神仙高自比。道经尚未探。邪术亦深秘。大药讵人间。空使寻山去。纵负盈车来。丹成非极理。张皇说解尸。如空必坠地。铜石说点金。如人必作鬼。奇哉唐六如。担水河头比。鼎败寒灰飞。精华何处是。神仙不爱财。切莫错相拟。(石)
余乡有一宅。其宅无正主。地生一寸草。天垂一滴露。火烧六个贼。风吹黑云雨。子细寻本人。布裹真珠尔。(寒)
来从无量劫。毕竟谁为主。绿水与青山。分明全体露。只将这个法。普施霶[雨/沱]雨。闻者心花开。尘尘刹刹尔。(楚)
梦游天地间。须辨其中主。月色自孤明。心光常独露。默时走迅雷。言处洒甘雨。万物发阳春。如是运转尔。(石)
传语诸公子。听说石齐奴。僮仆八百人。水碓三千区。舍下养鱼鸟。楼上吹笙竽。伸头临白刃。痴心为绿珠。(寒)
人间好男子。总与妇为奴。色胆充三界。贪心满八区。高堂堆蜀锦。密座促齐竽。死去埋荒塚。犹含口内珠。(楚)
豪为换马者。吝即守钱奴。将相车千乘。王侯第一区。空余金谷酒。孰奏商邱竽。死学贾胡去。剖身藏美珠。(石)
何以长惆怅。人生似朝菌。那堪数十年。新旧凋零尽。以此思自哀。哀情不可忍。奈何当奈何。脱体归山隐。(寒)
其下有积蛇。是中饶毒菌。啜羹必致死。染指无不尽。瞋障亦复然。所以修慈忍。但取怀抱空。何妨市鄽隐。(楚)
神仙尝采芝。勿采山中菌。奚止伤昆虫。食者同归尽。愚哉贪肥鲜。违戒何残忍。不如守道人。饭蔬成大隐。(石)
繿缕关前业。莫诃今日身。若言由冢宅。个是极痴人。到头君作鬼。岂令男女贫。皎然易解事。作麽无精神。(寒)
利益众生事。庄严百福身。修成现在业。报得未来人。第一哀怜苦。偏多赈济贫。非惟他受乐。亦足自怡神。(楚)
独游无伴侣。万里只孤身。苦路怀慈母。荒山念道人。见闻宁鄙陋。操履益坚贫。瘦影临苍瀑。徘徊照入神。(石)
我见黄河水。凡经几度清。水流如箭急。人世若浮萍。痴属根本业。无明烦恼坑。轮回几许劫。只为造迷盲。(寒)
不假摩尼力。何由浊水清。心如难死草。境似易生萍。菩萨愚痴障。声闻解脱坑。凡夫着声色。历劫受聋盲。(楚)
莫厌声尘闹。勿耽山色清。少时同夏木。老去即秋萍。理尽闻思路。知深见识坑。茫茫陷身者。开眼却如盲。(石)
二仪既开辟。人乃居其中。迷汝即吐露。醒汝即吹风。惜汝即富贵。夺汝即贫穷。碌碌羣汉子。万事由天公。(寒)
有一如意宝。秘在形山中。湿煖归水火。坚动还地风。推寻不可得。受用了无穷。俗物都蹉过。唤他作天公。(楚)
四边不见表。况复论其中。世界水交火。人身地接风。各还何处是。偶合若为穷。昂首贯寒暑。默然存至公。(石)
余劝诸稚子。急离火宅中。三车在门外。载你免飘蓬。露地四衢坐。当天万事空。十方无上下。来往任西东。若得个中意。纵横处处通。(寒)
譬如一眼龟。堕在大海中。出入无量岁。随波若萍蓬。一朝值浮木。而不得其空。南去又向北。西来复往东。忽然相撞着。处处是圆通。(楚)
傀儡何人掣。颠颠光影中。霜清摧晚韭。朔吹卷寒蓬。沫聚鸥移梦。星沈鱼啖空。全迷天极北。不再日华东。黾勉声尘里。怡然得大通。(石)
可叹浮生人。悠悠何日了。朝朝无闲时。年年不觉老。总为求衣食。令心生烦恼。扰扰百千年。去来三恶道。(寒)
法界露堂堂。心王明了了。本来无圣凡。安得有生老。慎勿起贪瞋。从此添热恼。还栽地狱业。未出修罗道。(楚)
鼎鼎百年间。世人多未了。我身如此闲。我性何曾老。梦幻契无心。境缘安得恼。有时坐草庵。有日歌山道。(石)
时人寻云路。云路杳无踪。山高多险峻。涧阔少玲珑。碧嶂前兼後。白云西复东。欲知云路处。云路在虚空。(寒)
欲与云为伴。云多不定踪。涧将山作侣。山亦少玲珑。只是形兼影。相随西又东。何须求富贵。富贵尽成空。(楚)
孤鹤高飞去。白云何处纵。涧茅徒偃蹇。山竹自玲珑。雪老阴崖北。辉生碧海东。须臾光气满。朗朗照晴空。(石)
寒山栖隐处。绝得杂人过。时逢林内鸟。相共唱山歌。瑞草联谿谷。老松枕嵯峨。可观无事客。憇歇在岩阿。(寒)
轮蹄俱不到。猿鹤自相过。每听樵夫唱。时闻牧竖歌。山根云漫漫。洞口石峨峨。一片莓苔地。青松绕四阿。(楚)
空岩花正发。轻策每常过。流水如人语。鸣泉和我歌。苍苔供细輭。老石立嵯峨。意外吞无极。胸中小太阿。(石)
五岳俱成粉。须弥一寸山。大海一滴水。吸入其心田。生长菩提子。徧盖天中天。语汝慕道者。慎莫绕十缠。(寒)
西南上峨顶。东北至台山。菩萨所住处。众生良福田。福田徧大地。住处同一天。智慧即菩提。愚痴自萦缠。(楚)
吸尽西江水。移开人我山。方知母产地。此是祖家田。落落无为境。悠悠自在天。未曾起一念。那有识情缠。(石)
无衣自访觅。莫共狐谋裘。无食自采取。莫共羊谋羞。借皮兼借肉。怀叹复怀愁。皆缘义失所。衣食常不周。(寒)
光武万乘主。子陵一羊裘。宁知尧舜让。未掩巢由羞。社稷从尔好。箪瓢非我愁。夷齐竟饿死。天下亦宗周。(楚)
三秋犹袗綌。五月尚披裘。自是高人分。宁为草服羞。时穷贫足乐。道丧易成愁。我辈当如是。天心日月周。(石)
自羡山间乐。逍遥无倚托。逐日养残躯。闲思无所作。时披古佛书。往往登石阁。下窥千尺崖。上有云盘礡。寒月冷飕飕。身似孤飞鹤。(寒)
问我何所乐。山林可栖托
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:25:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>