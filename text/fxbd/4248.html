<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="阿耨颰经正文,阿耨颰经全文在线阅读,阿耨颰经全文在线下载,大玄古籍书库">
<meta name="description" content="佛说阿耨颰经，一卷，东晋竺昙无兰译。与中阿含经之阿奴波经同本。说提婆达多，断善根堕于地狱，及说如来大人之根相。_阿耨颰经_全文在线阅读_阿耨颰经_全文在线下载_大玄古籍书库">
<title>阿耨颰经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">阿耨颰经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]3114</span> <br/>
          说明： <span class="inputVal" id="bkdec">佛说阿耨颰经，一卷，东晋竺昙无兰译。与中阿含经之阿奴波经同本。说提婆达多，断善根堕于地狱，及说如来大人之根相。</span> <br/>
          封面： <span class="inputVal" id="bkimg">Z_4248.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]阿耨颰经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]3114
[book_dec]佛说阿耨颰经，一卷，东晋竺昙无兰译。与中阿含经之阿奴波经同本。说提婆达多，断善根堕于地狱，及说如来大人之根相。
[book_img]Z_4248.jpg


[book_title]阿耨颰经正文
东晋西域沙门竺昙无兰译
闻如是，一时婆伽婆。在跋耆城名阿褥风。彼时世尊从下晡起告尊者阿难曰：汝阿难来。当共至阿夷陀婆池水上。当共澡浴。唯然世尊，彼尊者阿难受世尊教。彼时世尊与尊者阿难及随从比丘。俱至阿夷陀婆池水上。到已在阿夷陀婆池水岸上。脱衣著水岸上。在阿夷陀婆池水。澡浴已出在水上。在水岸上抆拭去水。彼时世尊告尊者阿难。阿难。有放逸者，禘婆达兜失其处当堕恶趣泥犁中住一劫难可救。汝阿难。岂不从一比丘闻此言耶。我记禘婆达兜当堕恶趣泥犁中。住一劫难可救。何以故？唯世尊，岂不闻此耶。唯世尊，我从一比丘闻此言：云何贤者阿难。世尊知禘婆达兜意之所念所行邪伪。以馀方便知耶。而今世尊一向记。此禘婆达兜当堕恶趣泥犁中。住一劫难可救。此阿难所从比丘或上尊或年少。或下比丘少智慧。而如来有所说彼而疑。何以故？阿难。我亦不见天及世间魔梵。沙门婆罗门众天及人。我如是所记堕恶趣泥犁中。住一劫难可救如禘婆达兜。何以故？阿难。我一向记禘婆达兜堕恶趣泥犁中住一劫难可救。此阿难。我不见禘婆达兜有白法如毛发。若见者亦不一向记禘婆达兜堕恶趣泥犁中。住一劫难可救。是故阿难。我不见禘婆达兜有白法如毛发。是故我一向记禘婆达兜堕恶趣泥犁中住一劫难可救。犹若阿难离城村不远有大厕满中粪。或有一人堕中没身不现。或有人作是念。怜愍之欲有饶益。欲拔济彼欲令安隐。在彼大厕上周旋视之。此人颇有不污处如毛发者，我持彼便拔出之。彼在大厕上周旋视彼人。无有一处不污如毛发者，而令彼人可拔济之。如是阿难。我不见禘婆达兜有一白法如毛发者，若有者，我不一向记禘婆达兜堕恶趣泥犁中住一劫难可救。是故阿难。我不见禘婆达兜有白法如一毛者，是故我一向记禘婆达兜堕恶趣泥犁中住一劫难可救。於是尊者阿难眼堕泪。又手向世尊白世尊曰：甚奇唯世尊，而今世尊一向记此禘婆达兜堕恶趣泥犁中住一劫难可救。如是阿难。如是阿难。我一向记此禘婆达兜堕恶。趣泥犁中住一劫难可救。汝阿难。当从如来听。分别大人根相当增上。於如来有信乐意欢喜生。於是尊者阿难叉手向世尊白世尊曰：今是世尊时善断时。唯愿世尊，为诸比丘说分别大人根相。从世尊闻已，此诸比丘当故阿难听。当善念之我当为说。唯然世尊，尊者阿难受世尊教。世尊告曰：此阿难。如来知一人意之所念。此人与善法俱不善法俱。此如来於後时知意之所念行。此人善法灭不善法生。此人善法灭得不善法。已有善根不断绝。於此善更当得善。如是此人为至意清净法。犹若阿难日欲出时。所有暗冥皆悉灭尽便得大明。於阿难意云何。彼日出已，欲至食时。所有暗冥皆悉灭。便有不明不。唯然世尊，如是阿难。如来知一人意之所念行。此人与善法俱不善法俱。彼如来於後时。知意之所念行。此人善法灭不善法生。此人善法灭得不善法。已有善根不断绝。当更得善法。如是此人至意清净法。犹若阿难有种子不坏不破不腐不割。不为风所中伤。安隐在器中。彼田居士。极平治耕犁田田已，下子著中。天随时雨润。於阿难意云何。宁多得种子不。唯然世尊，如是阿难。如来知一人意之所念行。此人与善法俱不善法俱。彼如来於後时。知其意之所念所行。此人善法灭不善法生。此人善法灭得不善法。已有善根不断绝。於彼善更得善。如是此人至意清净法。如是阿难。如来说大人根相。如是如来法法所趣等悉了知。复次阿难。如来知一人意之所念行。此人与善法俱不善法俱。此如来於後时知意之所念所行。此人善法灭不善法生。此人善法灭得不善法。已有善根不断绝。一切当断绝。如是此人有法断绝。犹若阿难下晡时日欲没。所有明皆悉灭而成闇冥。於阿难意云何。彼日没时。
非是食时所明悉灭而成闇冥不。唯然世尊，如是阿难。如来知一人意所念所行。此人与善法俱不善法俱。彼如来於後时知意之所念所行。此人善法灭不善法生。此人善法灭得不善法。已有善根不断绝。彼一切皆当断绝。如是此人有法断绝。犹若阿难有种子不坏不破不腐不割。不为风所中伤。安隐著器中。彼田居士极平治田极耕犁田。已下种子著中。若天不随时雨润。於阿难意云何。宁多得种子不。不也唯世尊，如是阿难。如来知一人意之所念所行。此人与善法俱。此如来於後时知意之所念所行。此人善法灭不善法生。此人善法灭得不善法。有善根不断绝者，皆当断绝。如是此人有法断绝。如是阿难。如来说大人根相。如是如来法相。法相生等已知定。复次阿难。如来知一人意之所念所行。我不见彼人有白法如毛发者，此人一向满恶不善法著结。还有苦热之报受生老病死。如是此人身坏死生泥梨中。犹若阿难有种子坏破割风所中伤。不安隐著器中。彼田居士。不极耕地不极平治地。下种子者天下随时雨。於阿难意云何。宁得多种不。不也唯世尊，如是阿难。如来知一人意之所念所行。我不见此人有善法如毛发者，此人一向满恶不善法著结。还有苦热之报受生老病死。如是此人身坏已生泥梨中。如是阿难。如来说大人根相。如是如来法法相生等悉了知。於是尊者阿难叉手向世尊白世尊曰：唯世尊，已得此诸三种人。更可得有三种人。不可得说可於设不可得。阿难。世尊曰：此阿难。如来或知一人意之所念所行。此人与不善法俱善法俱。此如来於後时。知彼意之所念所行。此人不善法灭善法生。此人不善法灭得善法。已有不善根不断绝者，於此善法更当得善法。如是此人法当有灭。犹若阿难有火燃而燃自然而燃。或有人复著乾草木著中者，於阿难意云何。宁多火不。唯然世尊，如是阿难。如来知一人意之所念所行。此人与不善法俱善法俱。此如来於後时。知彼意之所念所行。此人不善法灭善法生。此人不善法灭得善法。有不善根不断绝。於此不善法更当得不善。如是此人法当灭。如是阿难。如来说大人根相。如是如来知法法相生。定悉了知。复次阿难。如来知一人意之所念所行。此人与不善法俱善法俱。如来於後时。知彼意之所念所行。此人不善法灭善法生。此人不善法灭诸善法。已有不善根不断绝。一切皆当断绝。如是此人至竟清净法。犹若阿难有火燃而燃自然而燃。或有人取火著乾地。或著石上。於阿难意云何。火宁多燃不。不也唯世尊，如是阿难。如来知一人意之所念所行。此人与不善法俱善法俱。此如来於後时。知意之所念所行。此人不善法灭善法生。此人不善法灭得善法。已有不善根不断绝。一切皆当断绝。如是此人至竟清净法。如是阿难。如来说大人根相。如是如来法法相生。等悉了知。复次阿难。如来知一人意之所念所行。我不见此人有黑行如毛发者，此人一向满善法善行善报。身与善处相应。如是此人现法应当般涅槃。犹若阿难有火灭凉冷无热。或有人以乾草木著中者，於阿难意云何。宁得火不。不也唯世尊，如是阿难。如来知一人意之所念所行。我不见此人有黑行如毛发者，此人一向满善法行善报。如是此人现法应般涅槃。如是阿难。如来说大人根相。如是如来法法相生。等悉了知。此阿难。谓初三种人。彼一人有清净法。二种人有灭法。三种人身坏堕恶趣泥犁中。谓後三种人。彼一人有灭法。二种人有清净法。三种人见法应般涅槃。此阿难。我已说大人根相。如世尊应为弟子慈愍有饶益。我已为汝说。今当在静处。树下坐处。当禅思莫放逸。莫於後时变悔。是我所说是我教授。佛如是说。彼诸比丘闻世尊所说，欢喜奉行。

        </div>
      </div>
    </div>
  </div>
</div>
<!--update:2025-08-30 09:35:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>