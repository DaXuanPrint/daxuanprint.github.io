<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="菩萨行五十缘身经,菩萨行五十缘身经全文在线阅读,菩萨行五十缘身经全文在线下载,大玄古籍书库">
<meta name="description" content="一卷，西晋竺法护译。佛为文殊师利说前世之功德以致今之相好。_菩萨行五十缘身经_全文在线阅读_菩萨行五十缘身经_全文在线下载_大玄古籍书库">
<title>菩萨行五十缘身经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">菩萨行五十缘身经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]2902</span> <br/>
          说明： <span class="inputVal" id="bkdec">一卷，西晋竺法护译。佛为文殊师利说前世之功德以致今之相好。</span> <br/>
          封面： <span class="inputVal" id="bkimg">Z_3553.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]菩萨行五十缘身经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]2902
[book_dec]一卷，西晋竺法护译。佛为文殊师利说前世之功德以致今之相好。
[book_img]Z_3553.jpg


[book_title]菩萨行五十缘身经
西晋月氏三藏竺法护译
佛在罗阅只耆阇崛山中。时与比丘僧千二百五十人。比丘尼优婆塞优婆夷。诸天龙鬼神无央数。十方诸来菩萨十万人。皆自然师子七宝莲华上坐。十方诸菩萨见佛端正无比身有三十二相八十种好。座中有一菩萨。名若那尸利。语文殊师利菩萨言。仁者。知深经能自知。佛何因缘庄严其身。得功德如是乎。十方诸菩萨闻是言莫不欢喜。
文殊师利即起前长跪。白佛言。座中诸菩萨中。有已得阿惟越致者。中有未得阿惟越致者。皆见佛身有三十二相八十种好。庄严其身端正无比。何因缘得是乎。愿佛为诸菩萨说前世所作功德。诸菩萨闻之当益增功德。佛言。善哉善哉。文殊师利。发意问乃尔乎。佛言。听我说前世作功德。
菩萨世世所重爱珍奇好物持施与人。常持好眼善意施与。用是故。佛悉得智慧知诸经法。
菩萨世世持婇女珍宝庄饰。持善意以施与人。用是故。得佛声万种声出。
菩萨世世常以好愿善意视世间人。用是故。人民见佛视无厌极。譬如月十五日盛满姝好视之无有厌。
菩萨世世为人说经法。不从有所希望。趣使得安隐而已。用是故。佛说经时人闻无有厌饱者。
菩萨世世不说人恶有恶者。亦不为他人说。用是故。尘垢不著佛身。
菩萨世世常受毁辱。虽有筋力皆悉忍之。用是故。佛行地高者为下卑者为高。
菩萨世世见人穷厄给足与之。见人破坏安隐令在职。用是故。佛行道时地为现威神如喜状。
菩萨世世不作弓弩刀兵使人相害。用是故。佛行时荆棘瓦石丘墟皆自辟除。
菩萨世世从师所闻法不敢犯缺。用是故。佛所行事悉具足如是。
菩萨世世喜然灯于佛寺及师父母前。人有狐疑辄用解之。用是故。佛身光明焰出殊好无有比。威神巍巍乃如是。
菩萨世世若见奴婢说经不呵止令断身复听之。用是故。佛说经无有踬误。菩萨世世不持恶目视人。设有嗔恚稍稍忍之。用是故。佛眼不大不小引长好。人有见佛无不欢喜者。
菩萨世世见他人端正妇女。不持淫意向之。用是故。佛身颜色姝好无比。人有见者莫不欢喜。
菩萨世世随时熟果及好香华。持上佛比丘僧师父母。用是故。果树华见佛无不曲倾向佛。
菩萨世世见丘墟恶道正令平正。见无桥梁为作桥梁。不以钱财故恐迫人。用是故。佛所入卑门为大。
菩萨世世见闲空无井树之处。为种树作井及诸饮食令人得食。用是故。佛所行处地为出泉水出于八味。
菩萨世世见人行步出入不说其恶。用是故。佛身悉姝好无瑕秽。
菩萨世世持杂香涂佛身。持善意施佛及上塔。用是故。诸天人作香风之香持供养佛。
菩萨世世持杂香水与佛及诸菩萨。澡面及杨枝梳齿。用是故。佛面口中皆香。譬若发藏之缄。
菩萨世世见人有嗔恚意向菩萨。常以善意待之。用是故。佛行道时足下有虫蚁。无不得安隐者。佛威神巍巍乃如是。
菩萨世世所有国土及好香花衣被持施与佛。用是故。有人散花著佛上便成花盖。
菩萨世世不坏人宅舍常喜作舍。用是故。佛鞈金刚之力四方如山。无能害佛身者。
菩萨世世见人有饥渴者。先饭食之却为说经。用是故。佛所止前皆有香花流水。
菩萨世世人从有所求索。有者即与无所爱惜。用是故。佛说经时人闻之无有唐苦者。皆有所益。用是故。佛降伏诸魔。
菩萨世世持好音乐乐于佛及塔。用是故。佛为诸弟子说经。满一佛界中人悉遍闻之。
菩萨世世作金银杂宝树上佛。用是故。诸天龙鬼神无有能见佛顶上者。
菩萨世世作佛塔持杂香涂之。用是故。佛所行处珍宝香华为散佛上。
菩萨世世见人有中毒辄持慈心往愈。用是故。佛所行处若人若树中毒悉为治之。
菩萨世世常随经法不犯。心常柔软忍辱于人。用是故。有人狂乱来至佛所莫不得安隐者。
菩萨世世常持若干种香供养佛舍利及涂塔。用是故。佛身无有臭处瑕秽之恶。殃祸不能及佛身。佛威神巍巍乃如是。
菩萨世世人有疑乱若为鬼神所持。辄往救之使得度脱。用是故。佛所向处若地有虫蚁悉为除去。
菩萨世世事师父母。若见卧睡不数惊觉。若欲使觉当持音乐。若持好语诵经往觉之。用是故。佛在内默声诸天梵释持音乐香往觉之。
菩萨世世为佛作精舍好治床卧具什物。用是故。蚊虻蜂蛇蚤虱之属不敢近佛身。
菩萨世世寒冬之时为佛诸菩萨作细美之衣。用是故。随岚风起在佛前。不寒不热亦不动衣毛。
菩萨世世有奇异美饭食。终不独食。若师父母有饭食。不减损而食之。用是故。佛舍置威神力。虽无所食佛亦不饥渴身亦不羸。
菩萨世世不放火于山野。并除他人三毒。用是故。佛般泥洹后火虽盛炽不能令佛变色。
菩萨世世常上师父母及有道德人上贵舍宅衣被饮食。有从乞者给与之。用是故。诸天及鬼神诸长者。持世间所有珍宝什物以上佛。
菩萨世世为佛治道径持泽香涂地。用是故。佛行道时诸好杂华行列散地上。
菩萨世世持戒未曾有犯时。亦不教他人犯。用是故。随岚风四面起。不能动佛一毛。
菩萨世世为佛于佛道中施五色幔。于下请饭佛及比丘僧。用是故。佛所行处诸天张五色幔随佛而行。佛威神巍巍乃如是。
菩萨世世持珍宝履屣以善意与佛。用是故。佛经行时足去地四寸不蹈地。其相文为现。
菩萨世世持幢幡华盖杂种五色。持用上佛塔。用是故。自然生杂色幢幡盖随佛而行。
菩萨世世为佛治道以杂香汁用洒地。是故。佛所行处诸龙持杂香汁洒地。
菩萨世世。不曾说不净人所讳语。设有是语当意制不作。用是故。诸天龙神飞鸟不过佛上。
菩萨世世见佛若比丘僧来至扶迎为佛作礼。用是故。佛所行处诸天梵释阿须伦鬼神世间人民。莫不迎佛持头面著佛足者。
菩萨世世常护身口意不犯众恶。不但用身故为十方天下人施。用是故。菩萨在母腹中时。臭处污露不著身。常安隐不恐怖。亦无有娆者。
菩萨世世持善意视佛。见怨家见父母。心正等无有异相。用是故。佛智慧悉具足。但为众善无有恶人。有疑难问佛无不解者。
菩萨世世持诸音乐杂香华供养佛及塔。用是故。佛入城时城中诸音乐不鼓而自鸣。
菩萨世世持无梨弊结金银珍宝附惮持用上佛及塔。诸菩萨比丘僧及世间人。悉布施与之。常持和颜悦意与共语。用是故。佛行分越时卑户为高。
菩萨世世为佛施轩交露令佛住行其下。持善意视佛复赞叹佛之功德。用是故。佛放光焰日月星辰皆冥。无能当佛光明者。佛威神巍巍乃如是。
佛言。我前世为菩萨时。世世所行如是无数世用人故。粗说少少功德耳。我从无数世以来所有财产知非常。是故持施与人。我世世所作功德如是。释梵天人所不能作。是皆前世所行功德所致。虚空尚可度。须弥山尚可称。海水尚可量。佛所作功德行累功德世说之不可称不可量。若有人至意念佛功德者。其福无量。况为作礼嗟叹者哉。人有欲求佛者。作功德行亦当如是。
佛说经已诸菩萨及诸天皆欢喜。前以头面礼佛而去。
菩萨行五十缘身经

        </div>
      </div>
    </div>
  </div>
</div>
<!--update:2025-08-30 09:32:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>