<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="声字实相义,声字实相义全文在线阅读,声字实相义全文在线下载,大玄古籍书库">
<meta name="description" content="全一卷。略称声字义、声字实义。日僧空海撰。收于大正藏第七十七册。本书自真言密教之立场阐明声字实相（一切音声文字与实相相即）之义，为教相学上重要之典籍。系依据大日经卷二具缘品之‘等正觉真言’一颂而展开；谓‘声字即实相’乃三密中之语密，故进一步说明语密之实相，并藉此开示三密平等之最高旨趣。_声字实相义_全文在线阅读_声字实相义_全文在线下载_大玄古籍书库">
<title>声字实相义_空海_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">声字实相义</span> <br/>
          作者： <span class="inputVal" id="bkauthor">空海</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]4721</span> <br/>
          说明： <span class="inputVal" id="bkdec">全一卷。略称声字义、声字实义。日僧空海撰。收于大正藏第七十七册。本书自真言密教之立场阐明声字实相（一切音声文字与实相相即）之义，为教相学上重要之典籍。系依据大日经卷二具缘品之‘等正觉真言’一颂而展开；谓‘声字即实相’乃三密中之语密，故进一步说明语密之实相，并藉此开示三密平等之最高旨趣。</span> <br/>
          封面： <span class="inputVal" id="bkimg">Z_1277.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]声字实相义
[book_author]空海
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]4721
[book_dec]全一卷。略称声字义、声字实义。日僧空海撰。收于大正藏第七十七册。本书自真言密教之立场阐明声字实相（一切音声文字与实相相即）之义，为教相学上重要之典籍。系依据大日经卷二具缘品之‘等正觉真言’一颂而展开；谓‘声字即实相’乃三密中之语密，故进一步说明语密之实相，并藉此开示三密平等之最高旨趣。
[book_img]Z_1277.jpg


[book_title]聲字實相義
一敘意。二釋名體義。三問答。
初敘意者。夫如來說法必藉文字。文字所在六塵其體。六塵之本法佛三密即是也。平等三密遍法界而常恒。五智四身具十界而無缺悟者號大覺。迷者名眾生。眾生癡暗無由自覺。如來加持示其歸趣。歸趣之本非名教不立。名教之興非聲字不成。聲字分明而實相顯所謂聲字實相者。即是法佛平等之三密眾生本有之曼荼也故。大日如來說此聲字實相之義。驚彼眾生長眠之耳。若顯若密。或內或外。所有教法誰不由此門戶。今憑大師之提撕抽出此義。後之學者尤研心遊意而已。敘大意竟。
次釋名體義此亦分二。一釋名。二出體義。
初釋名者。內外風氣纔發必響名曰聲也。響必由聲。聲則響之本也。聲發不虛。必表物名號曰定也。名必招體。名之實相。聲字實相三種區別名義。又四大相觸音響必應名曰聲也。五音·八音·七例·八轉。皆悉待聲起。聲之詮名必由文字。文字之起本之六塵。六塵文字如下釋。若約六離合釋。由聲有字。字則聲之字。依主得名。若謂實相由聲字顯。則聲字之實相。亦依主得名。若謂聲必有字。聲則能有。字則所有。能有字財則有財得名。聲字必有實相。實相必有聲字。互相能所則得名如上。若言聲外無字。字則聲持業釋。若言聲字外無實相。聲字則實相亦如上名。此義大日經疏中具說。臨文可知。若道聲字實相極相迫近不得避遠。並鄰近得名。若道聲字假而不及理。實相幽寂而絕名。聲字與實相異。聲空響而無詮。字上下長短而為文。聲將字異。並相違立名。帶數闕無。如上五種名中。相違約淺略釋。持業鄰近據深祕釋。餘二通二釋。二釋體義又二。初引證。後釋之。初引證者。問曰。今依何經成立此義。答。據大日經有明鑒。彼經何說。其經法身如來說偈頌曰。
等正覺真言      言名成立相
如因陀羅宗      諸義利成就
有增加法句      本名行相應
問。此頌顯何義。答。此有顯密二意。顯句義者。如疏家釋。密義中又有重重橫豎深意。故頌中引喻說如因陀羅宗諸義利成就。因陀羅者亦具顯密義顯義云。帝釋異名。諸義利成就者。天帝自造聲論。能於一言具含眾義。故引以為證。世間智慧猶尚如此。何況如來於法自在耶。若作祕密釋者。一一言·一一名·一一成立。各能具無邊義理。諸佛菩薩起無量身雲。三世常說一一字義猶尚不能盡。何況凡夫乎。今且示一隅耳。頌初等正覺者。平等法佛之身密是也。此是身密其數無量。如即身義中釋。此身密則實相也。次真言者。則是聲。聲則語密。次言名者。即是字也。因言名顯。名即字故。是則一偈中聲字實相而已。若約一部中顯斯義。且就大日經釋。此經中所說諸尊真言即是聲也。阿字門等諸字門及字輪品等即是字。無相品及說諸尊相文並是實相。復次約一字中釋此義者。且梵本初阿字開口呼時。有阿聲即是聲。阿聲呼何名。表法身名字。即是聲字也。法身有何義。所謂法身者。諸法本不生義。即是實相。已聞經證。請釋其體義。頌曰。
五大皆有響      十界具言語
六塵悉文字      法身是實相
釋曰。頌文分四。初一句竭聲體。次頌極真妄文字。三盡內外文字。四窮實相。初謂五大者。一地大。二水大。三火大。四風大。五空大。此五大具顯密二義。顯五大者如常釋。密五大者五字五佛及海會諸尊是。五大義者如即身義中釋。此內外五大悉具聲響。一切音聲不離五大。五大即是聲之本體。音響則用。故曰五大皆有響。次十界具言語者。謂十界者。一一切佛界。二一切菩薩界。三一切緣覺界。四一切聲聞界。五一切天界。六一切人界。七一切阿修羅界。八一切傍生界。九一切餓鬼界。十一切捺落迦界。自外種種界等攝天鬼及傍生趣中盡。華嚴及金剛頂理趣釋經有十界文。此十界所有言語皆由聲起。聲有長短高下音韻屈曲。此名文。文由名字。名字待文。故諸訓釋者云文即字者。蓋取其不離相待耳。此則內聲文字也。此文字且有十別。上文十界差別是。此十種文字真妄云何。若約豎淺深釋則九界妄也。佛界文字真實。故經云真語者·實語者·如語者·不誑語者·不異語者。此五種言梵云曼荼羅。此一言中具五種差別故。龍樹名祕密語。此祕密語則名真言也。譯者取五中一種翻耳。此真言詮何物。能呼諸法實相不謬不妄。故名真言。其真言云何呼諸法名。雖云真言無量差別。極彼根源不出大日尊海印三昧王真言。彼真言王云何。金剛頂及大日經所說字輪字母等是也。彼字母者。梵書阿字等乃至呵字等是。此阿字等則法身如來一一名字密號也。乃至天龍鬼等亦具此名。名之根本法身為根源。從彼流出稍轉為世流布言而已。若知實義則名真言。不知根源名妄語。妄語則長夜受苦。真言則拔苦與樂。譬如藥毒迷悟損益不同。問曰。龍猛所說五種言說。今所說二種言說。如何相攝。答。相夢妄無始者屬妄攝。如義則屬真實攝。已說真妄文字竟。次釋內外文字相頌文六塵悉文字者。謂六塵者。一色塵。二聲塵。三香塵。四味塵。五觸塵。六法塵。此六塵各有文字相。初色塵字義差別云何。頌曰。
顯形表等色      內外依正具
法然隨緣有      能迷亦能悟
釋曰。頌文分四。初一句舉色差別。次句表內外色互為依正。三顯法爾隨緣二種所生。四說此種種色於愚者為毒於智者為藥初句顯形表等色者。此有三別。一顯色。二形色。三表色。一顯色者五大色是。法相家說四種色不立黑色。依大日經立五大色五大色者。一黃色。二白色。三赤色。四黑色。五青色。是五大色名為顯色。是五色即是五大色。如次配知。影光明闇雲煙塵霧及空一顯色亦名顯色。又若顯了眼識所行名顯色。此色具好惡俱異等差別。大日經云心非青黃赤白紅紫水精色非明非闇。此遮心非顯色。次形色者。謂長短粗細正不正高下是。又方圓三角半月等是也。又若色積集長短等分別相是也。大日經疏云心非長非短非圓非方者。此遮心非形色。三表色者。謂取捨屈申行住坐臥是。又即此積集色生滅相續由變異因。於先生處不復重生轉於異處。或無間或有間。或近或遠差別生。或即於此處變異生是。又業用為作轉動差別是名表色。大日經云心非男非女者。亦遮心非表色。是亦通顯形色。又云云何自知心。謂或顯色或形色。若色受想行識。若我若我所。若能執若所執中求不可得者。此明顯形表色之名。顯形如文可知。自下即是表色也。取捨業用為作等故。如是一切顯形表色是眼所行。眼境界。眼識所行眼識境界眼識所緣。意識所行意識境界意識所緣。名之差別。如是差別即是文字也。各各相則是文故。各各文則有各各名字。故名文字。此是三種色文字。或分二十種差別。前所謂十界依正色差別故。瑜伽論云。今當先說色聚諸法。問一切諸法生皆從自種而起。云何說諸大種能生所造色耶。云何造色依彼。彼所建立。彼所任持。彼所長養耶。答。由一切內外大種及所造色種子皆悉依附內相續心。乃至諸大種子未生諸大以來。造色種子終不能生造色。要由彼生造色方從自種子生。是故說彼能生造色。由彼生為前導故。由此道理說諸大種為彼生因。云何造色依於彼耶。由造色生已不離大種處而轉故。云何彼所建立。由大種損益彼同安危故。云何彼所任持。由隨大種等量不壞故。云何彼所長養。由因飲食睡眠修習梵行三摩地等。依彼造色倍復增廣故。說大種為彼長養因。如是諸大種望所造色有五種作用應知。復次於色聚中曾無極微生。若從自種生時唯聚集生。或細或中或大。又非極微集成色聚。但由覺慧分析諸色。極量邊際分別。假立以為極微。又色聚亦有方分極微亦有方分。然色聚有分非極微。何以故。由極微即是分。此是聚色所有。非極微復有餘極微。是故極微非有分相。又不相離有二種。一同處不相離。謂大種極微與色香味觸等。於無根處有離根者。於有根處有有根者。是名同處不相離。二和雜不相離。謂即此大種極微與餘聚集能造所造色處俱故。是名和雜不相離。又此遍滿聚色應知。如種種物石磨為末以水和合互不相離。非如胡麻綠豆粟稗等聚。又一切所造色皆即依止大種處不過大種處量。乃至大種所據處所諸所造色還即據此。由此因緣說所造色依於大種。即以此義說諸大種名為大種。由此大種其性大故。為種生故。又於諸色聚中略有十四種事。謂地水火風色聲香味觸及眼等五根。唯除意所行色(云云)又立十種色。具如彼說。如是種種色差別即是文字也。又以五色書阿字等亦名色文字。又彩畫種種有情非情亦名色文字。錦繡綾羅等亦是色文字也。法華華嚴智度等亦具說種種色差別。然不出內外十界等。如是色等差別是名色文字。此是文字於愚能著能愛。發貪瞋癡等種種煩惱。具造十惡五逆等故。頌曰能迷。於智則能觀因緣。不取不捨。能建立種種法界曼荼羅。作廣大佛事業。上供諸佛。下利眾生。自利利他因茲圓滿。故曰能悟。次內外依正具者。此亦有三。一明內色具顯形等三。二明外色亦具三色。三明內色非定內色。外色非定外色。互為依正。言內色者有情。外色者器界。經云。佛身不思議。國土悉在中。又一毛示現多剎海。一一毛現悉亦然。如是普周於法界。又一毛孔內難思剎。等微塵數種種住。一一皆有遍照尊。在眾會中宣妙法於一塵中。大小剎種種差別如塵數。一切國土所有塵一一塵中佛皆入。今依此等文明知。佛身及眾生身大小重重。或以虛空法界為身量。或以不可說不可說佛剎為身量。乃至以十佛剎一佛剎一微塵為身量。如是大小身土互為內外。互為依正。此內外依正中必具顯形表色。故曰內外依正具。法然隨緣有者。如上。顯形等色。或法然所成。謂法佛依正是。大日經曰。爾時大日世尊入於等至三昧。即時諸佛國土地平如掌。五寶間錯。八功德水芬馥盈滿。無量眾鳥。鴛鴦鵝鵠出和雅音。時華雜樹敷榮間列。無量樂器自然諧韻。其聲微妙人所樂聞。無量菩薩隨福所感宮室殿堂意生之座。如來信解願力所生。法界□幟大蓮華王出現。如來法界性身安住其中。此文現顯何義。謂有二義。一明法佛法爾身土。謂法界性身法界□幟故。二明隨緣顯現。謂菩薩隨福所感及如來信解願力所生故。謂大日尊者。梵云摩訶毘盧遮那佛陀。大毘盧遮那佛者。是乃法身如來也。法身依正則法爾所成。故曰法然有。若謂報佛亦名大日尊。故曰信解願力所生。又云時彼如來一切支分無障閡力。從十智力信解所生無量形色莊嚴之相。此文明報佛身土。若謂應化佛或名大日尊應化光明普照法界。故得此名。故經云或名釋迦或名毘盧遮那。大日經云無數百千俱胝那由他劫。六度等功德所資長身。此明應化佛行願身土。若謂等流身亦名大日尊。分有此義故。經云即時出現者。此文明等流身暫現速隱。身既有。土豈無乎。此明等流身身及土。上所說依正土並通四種身。若約豎義有大小粗細。若據橫義平等平等一。如是身及土並有法爾隨緣二義。故曰法然隨緣有。如是諸色皆悉具三種色互為依正此且約佛邊釋。若約眾生邊釋亦復如是。若謂眾生亦有本覺法身。與佛平等。此身此土法然有而已。三界六道身及與土隨業緣有。是名眾生隨緣。又經云。染彼眾生界以法界味。味則色義。如加沙味。此亦明法然色。如是內外諸色。於愚為毒。於智為藥。故曰能迷亦能悟。如是法爾隨緣種種色等。能造所造云何。能生則五大五色。所生則三種世間。此是三種世間有無邊差別。是名法然隨緣文字。已釋色塵文竟。
聲字實相義 卷終

        </div>
      </div>
    </div>
  </div>
</div>
<!--update:2025-08-30 09:25:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>