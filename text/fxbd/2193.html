<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="摄大乘论卷上,摄大乘论卷下,摄大乘论本卷上,摄大乘论本卷中,摄大乘论本卷下,摄大乘论序,摄大乘论卷上,摄大乘论卷中,摄大乘论卷下,摄大乘论全文在线阅读,摄大乘论全文在线下载,大玄古籍书库">
<meta name="description" content="梵名6aha^ya^na。-sam!parigraha-s/a^stra。。又称摄论、广包大义论。印度无著造。汉译本有三：(一)后魏佛陀扇多（梵Bud6has/a^nta。）译，凡二卷。(二)。陈代真谛译，凡三卷。又称梁译摄大乘论。(三)唐代玄奘译，凡三卷。题名摄大乘论本。以上三种译本皆收于大正藏第三十一册。此外，亦有西藏译本，凡四卷。本书系解释古印度大乘阿毗达磨经之摄大乘品，阐述大乘教义，着重瑜伽行派之观点，共分十章。因其内容赅摄大乘佛教之一切圣教法门要义，故称摄大乘论。为摄论宗之根本要典。本论之注疏极">
<title>摄大乘论_无著_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">摄大乘论</span> <br/>
          作者： <span class="inputVal" id="bkauthor">无著</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]84315</span> <br/>
          说明： <span class="inputVal" id="bkdec">梵名6aha^ya^na -sam!parigraha-s/a^stra 。又称摄论、广包大义论。印度无著造。汉译本有三：(一)后魏佛陀扇多（梵Bud6has/a^nta ）译，凡二卷。(二) 陈代真谛译，凡三卷。又称梁译摄大乘论。(三)唐代玄奘译，凡三卷。题名摄大乘论本。以上三种译本皆收于大正藏第三十一册。此外，亦有西藏译本，凡四卷。本书系解释古印度大乘阿毗达磨经之摄大乘品，阐述大乘教义，着重瑜伽行派之观点，共分十章。因其内容赅摄大乘佛教之一切圣教法门要义，故称摄大乘论。为摄论宗之根本要典。本论之注疏极多，印度有世亲、无性二论师所作之注释。世亲之摄大乘论释有三种汉译本：(一)真谛译，凡十五卷。(二)隋代达摩笈多与行矩等合译，凡十卷。(三)玄奘译，凡十卷。无性之摄大乘论释之汉译本仅有玄奘所译一种，凡十卷。于我国，其注疏本不胜枚举，较重要者有：摄大乘论疏（八卷，真谛、慧恺共撰）、摄大乘论义章（十卷，道基）、摄大乘论疏（十卷，神泰）、摄大乘论抄（十卷，窥基）、摄大乘论旨归（法护）。</span> <br/>
          封面： <span class="inputVal" id="bkimg">Z_2193.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]摄大乘论
[book_author]无著
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]84315
[book_dec]梵名6aha^ya^na -sam!parigraha-s/a^stra 。又称摄论、广包大义论。印度无著造。汉译本有三：(一)后魏佛陀扇多（梵Bud6has/a^nta ）译，凡二卷。(二) 陈代真谛译，凡三卷。又称梁译摄大乘论。(三)唐代玄奘译，凡三卷。题名摄大乘论本。以上三种译本皆收于大正藏第三十一册。此外，亦有西藏译本，凡四卷。本书系解释古印度大乘阿毗达磨经之摄大乘品，阐述大乘教义，着重瑜伽行派之观点，共分十章。因其内容赅摄大乘佛教之一切圣教法门要义，故称摄大乘论。为摄论宗之根本要典。本论之注疏极多，印度有世亲、无性二论师所作之注释。世亲之摄大乘论释有三种汉译本：(一)真谛译，凡十五卷。(二)隋代达摩笈多与行矩等合译，凡十卷。(三)玄奘译，凡十卷。无性之摄大乘论释之汉译本仅有玄奘所译一种，凡十卷。于我国，其注疏本不胜枚举，较重要者有：摄大乘论疏（八卷，真谛、慧恺共撰）、摄大乘论义章（十卷，道基）、摄大乘论疏（十卷，神泰）、摄大乘论抄（十卷，窥基）、摄大乘论旨归（法护）。
[book_img]Z_2193.jpg


[book_chapter]后魏佛陀扇多译

[book_title]摄大乘论卷上
阿僧伽作
后魏世佛陀扇多于洛阳译
大乘阿毗昙经中。对如来前为欲显发大乘义故。善住菩萨说。所谓依大乘经。明诸佛如来有十种胜妙胜语。何等为十。一者智依胜妙胜语。二者智相胜妙胜语。三者入智相胜妙胜语。四者入彼因果胜妙胜语。五者入彼修因果胜妙胜语。六者还彼行中差别增上戒胜妙胜语。七者增上心胜妙胜语。八者增上慧胜妙胜语。九者灭除胜妙胜语。十者智胜妙胜语。如是此修多罗句显发。说大乘是佛语。云何显发。如是此说中小乘经不说此十种句。唯大乘中明。所谓阿犁耶识。智依事所说有三种性。一者他性。二者妄分别性。三者成就性。以智相事故。唯记说入智相事者。谓六波罗蜜。入彼因果事者。谓十菩萨地还彼修彼。差别事中受菩萨戒谓增上戒。首楞严虚。空等诸三昧增上心事。说无分别智。谓增上心事说不住涅槃。灭彼果事有三种佛身。一者真身。二者报身。三者应身。彼果智事。说如是此十种句。非小乘教故唯大乘中显胜说及胜上故。是故如来依为诸菩萨说。以是义故。依大乘教故。诸佛如来说有十种胜妙胜语应知。云何复此十种相胜妙如来胜语。明显大乘是佛语。及遮小乘是非大乘。是以此十句小乘经所不说。而大乘有说。及此十句能令得大菩提善许不相违。为得一切智智故是。中说偈。
彼依智相依　　彼因及彼果
彼三界差别　　彼果及除灭
智及上妙乘　　至于胜进修
彼说余处所无有　　此见胜因上菩提
佛语说于大乘中　　十句胜说于此经
有何义故。此诸十句如是渐次说。是以菩萨从初学已。先应诸法因果依已。应于因缘善巧成。而有于诸缘生法中应相善巧成舍离。横安谤遍善巧故。菩萨如是善学故。于彼善取相中应令证学。是故令诸障中心得解脱。于后入智相行已前修行中令修得六波罗蜜。已深净身心故。是以净心所摄。六波罗蜜故。于诸十地中分别修行三阿僧祇劫。于后令满三种菩萨戒。满已令彼果涅槃及证阿耨多罗三藐三菩提。此是诸十句渐次说。然此说中一切大乘略尽。是中初说智依胜妙胜语。如来经中说。谓阿犁耶识。以阿犁耶识语故。作阿犁耶识语说。如来于大乘阿毗昙经偈中说。
无始已来性　　一切法所依
有彼诸道差　　及令得涅槃
还彼经所说。
一切诸法家　　彼识一切种
故说为家识　　聪明者乘此
此是经证。然复彼何故名阿犁耶识。有生法者。依彼一切诸染法作果。于彼彼亦依诸识作因故。说为阿犁耶识。或复众生依彼为我故。名阿犁耶识。彼亦名阿陀那识。此中有何证如相续解脱经中说。
阿陀那识最微深　　喻如水波于诸子
我不为凡言说此　　莫执取以之为我
彼以何义故名阿陀那识。依一切色相故。及取一切依身事故。如是彼依诸色等根不坏者。乃至命不尽。随顺故。未来取身彼能生取身。是故彼名阿陀那识。彼亦名心。如佛所说心意识尔。是中意有二种依。近作缘事故。近灭识依。与意识作生因。第二意杂四种烦恼。常共同身见我慢爱身及无明。彼是依识所染生。若以一身所生识第二是染境界识义故。取近义故。及不分别义故明二意。是中有偈。
杂染障无明　　同法及诸五
三昧或胜事　　说中应诚患
无想而起我　　生顺行无穷
近顺起我相　　一切是不成
离染无心事　　二三是相违
彼无一切处　　执成我等义
心顺正义故　　常顺不相违
一切是同行　　说无明不离
心及身第三离阿犁耶识更余处无。以是义故。释成阿犁耶识是心事随种子行。彼意及意识。以何义故。说为心种种法。种子习熏聚义故。佛以何义故。小乘经中彼心不说为阿犁耶识及阿陀那识。摄甚微细智义故。彼诸声闻不修学行一切智人智故。是故彼中间释说智。复说释成解脱故不说。诸菩萨者修行一切智人智故。为彼说此识。若不说者离彼识不得解行一切智人智。然复异名。小乘经说彼识。如增一阿含中说。喜乐阿犁耶世间。及著阿犁耶。阿犁耶所成。并求阿犁耶。灭阿犁耶故。说法时亲近正听起随顺心。许取法及次法。如来出世间时。世间说此希有法故如来出思益经中说。以此义故。小乘经亦异名。说此阿犁耶识。大僧祇增一阿含经中亦说彼为根本。如树依根住故。弥沙塞僧中亦说言。乃至世间阴不断。如是异名亦说彼识。或有时节中色及心断时。非阿犁耶识有断义。彼是种子。是故所有彼智所依阿陀那识事。心事。阿犁耶事。根本识事。乃至世间阴事。说彼阿犁耶识。此阿犁耶识转明胜。如王大道。余者复作是言。心意识是一义唯文异。然彼义不成。意及识中义有见异故。是放逸心亦应有异义成。复有余者言。如来阿含中所说。喜乐阿犁耶世间。如是等句者。谓五阴是阿犁耶。余者复言。同贪等乐受是阿犁耶识。或复言。身见是阿犁耶。然彼于阿犁耶识迷痴故。或从闻及解释故。作如是说。依小乘经教分别安故。然彼者此分别安事不成。彼愚痴故。如是分别已。阿犁耶识转胜。成如是差别说故。云何转胜明。如是彼五阴。于恶道生处一向受苦时厌成。彼既是一向厌故不成。有厌乐事。如是彼常求厌离同贪乐受者。从四禅已上无复成厌离。如是彼众生中依止事不成。身见亦同。此法中信无我者厌离成。是故此亦彼者依止不成。然阿犁耶识至内身许事受一向苦道处生者。及苦阴并求解脱者。阿犁耶识中皆自身相彼解脱。不应有从第四禅以上生者。虽有同贪乐厌离。阿犁耶识起我相爱等。如是此诸同法信无我者。虽有厌离身见。而阿犁耶识作爱自身相。如是分别阿犁耶识已。转胜明智是阿犁耶。说傍名及异名。分别安事。然复此相分别事云何得知。彼略有三种。一自相差别处。二因事差别相。三果差别相。是中阿犁耶识自相义者。依一切染等法习故。彼有生因相种子摄取义故。是中因事差别义者。还彼染等诸法中。彼阿犁耶识如是一切种子。一切时作因事现成。是中果差别者。阿犁耶识中所有。彼诸染法依。无始以来习生事。何者是习而以习名。说此有何义。依彼法同生灭故。所有彼生相事此是说。所谓如华薰胡麻。同生灭胡麻故生。彼香因事故生。或多贪欲者有贪习。贪等同生灭。有彼心故。彼因相似生。或复多闻者有多闻习。彼闻忆念已同生灭心中。彼说因相事生故。是以有此习义故。说为法器。亦名持法。如是阿犁耶识中亦如是。何者复彼阿犁耶识中染等诸法种子。为当分别住。为不分别。彼非如物分别。彼处住非不分别。然如是生彼阿犁耶识。彼生胜力故。说为一切种子。云何彼阿犁耶识及诸染法。同时见迭互作因事。所谓如灯焰及炷生烧因同时迭互作因。及如苇束迭互人捉故同时不堕地中。此亦如是。迭互作因事。应知亦如阿犁耶识诸染法作因。诸染法与阿犁耶识。如是因缘差别事。不见有余因缘。云何无分别种种习而与有分别种种诸法因成。所谓如种种色染衣已不见种种色。若彼衣浸在器中。尔时彼诸色种种差别见。非一器中故。如是阿犁耶识种种习薰习薰时虽非种种。能生果时向色器已。无量种种相现诸法种种事。此是大乘中甚微最细因缘。有二种。一者性差别二者爱不爱果差别。是中所有依此阿犁耶识生诸法者。此是性差别种种性分别现缘故。是中迷初因缘者。于阿犁耶识中或言性因事。或言本作因事。或言自在应化因事。或言自身我因相事。或言无因无缘事。第二因缘迷者。复自身计为作者食者。譬如众生盲人彼未曾见象。为彼盲人将示象。诸生盲者或捉象鼻或牙或耳或足或尾或背。彼示已问象何相或说言如犁辕。或言如杵。或言如簸箕。或言如碓臼。或言如苕帚。或言如石山。如是不通达。不知此二种因缘故无明障故如生盲。或计为性或本因或自在或自身或无因或作者。或计为食者。阿犁耶识如象。性相自体不知故。略说阿犁耶识因事及果事报识一切种子性已。是故三界中摄一切身及一切道。是故说五偈。
内外不分明　　而说相顺事
彼一切真实　　说为六种子
空及同诸大　　彼亦说随顺
定而忘诸缘　　及自果将来
彼见而无记　　或顺彼无余
薰彼非余处　　然彼是习相
六无有顺义　　二别相违故
诸念无同故　　生余随顺故
内外诸种子　　彼说为生因
不续取尽故　　自然坏遍故
所有余六转顺识。彼一切身道处受果报。应知如中边分别论说。
一是作缘识　　第二受果报
分别受报者　　同发诸心尔
彼诸识迭互作缘故。大乘阿毗昙修多罗有偈。
一切诸法依　　如是彼诸识
迭互作果事　　一切及因事
若此诸识迭互作因缘果者。初因缘及彼第二因缘有何缘。谓增上缘。然此六识有几缘所生。增上念次第等缘生。是此余三种因缘。世间者至爱不爱道。及受果报者四缘成。以分别明此阿犁耶识。傍名及相复云何得知。唯是阿犁耶识如是傍名说及如是相。而非是六种转顺识尔。如是中间差别安阿犁耶识已。是故不成染净事烦恼事及业事生染事不成。世间出世间净事不成。云何烦恼染事不成。是以六识身中烦恼染习种子作事不成如是。彼眼识贪烦恼使等同生灭彼。是彼者薰有子。及非与眼识灭已。余识中间以非习。及不见习所依。既无眼识前灭。眼境中间同贪等生无故。是故过去者不成。如过业果报生。然彼眼识贪等同生故习不成。彼贪所依故。及贪不坚。非余诸识别体故。诸识同时生灭无故非自性。余性可有同生灭。如是故。非眼识贪等烦恼及使薰成。非彼识及识所薰。如眼识。如是余六转顺识等如顺释。应知所有非想以上灭已。此处生烦恼染。彼初生识彼亦无种子生同依止。彼习过无故。以生烦恼对治识。彼余一切世间识灭已。中间阿犁耶识烦恼及使种子。彼对治识中。不成于诸烦恼性解脱故。及同生灭无故。后复更生世间识故久灭无已同依彼习应离种子生中间阿犁耶识。是故中间阿犁耶识烦恼染事不成。云何业染不成。行缘识不顺义故。彼无取缘有。亦不顺故。云何生染不成。取后身身不顺义故。不入定地中灭已在中阴。念杂染意识取后身。然彼杂染意识中阴中灭已。彼以歌啰啰故。母腹中托。若唯意识托者。托已彼依力故。母腹中应有依识行。是以二种意识从母胎应有。同有故而非彼所托意识。意识事成。上以杂染身故。及随顺意识念。虽有彼意识托既休托意识。彼为一切种子。为当随彼身依行者。若随彼所托彼是一切种子者。是故唯阿犁耶识。是傍名差别安成依识尔。然若依彼故。一切种子者。彼以何依事作因识者。彼非一切种子。若所依作果事者。彼一切种子此义不成。是故此释成。所有彼托识彼非意识。是报识。彼一切种子故。以取后身以认取余色根。何者报识而认不可见上意。意识及不坚牢固。彼诸余识取色根。无非色可成。是识及灭色迭互相依。如苇束顺义故。行彼亦不成中间报识。食事义故。不成诸大。众生非报识。中间诸六识随所三界中生诸大。众生作食所见从此灭已。虽入生定。以杂染不入定。意识取后身。然彼不入定心。彼地中杂中间报识以种子不成。然生在无色界中。中间一切种子报识杂染善根觉者。无有种子。无所可依。得杂染善根心。还彼处现出世间心。诸余世间心谢已。彼行应得回生非有想非无想生者。现不用处出世间心时应得回彼二道。彼出世间识非有想非无想。至所依非有用处行所依。涅槃道所依成。欲舍身时。或造善不善。若上若下渐次依迹。灭毒得清凉。不应成中间有阿犁耶识。是故生染中间一切种子报识中不成。云何世间净事不成。如是离诸欲者。未得色界心。唯得欲界善心。于欲生厌离。然是欲界中心。后用行色界心不共同生灭。彼不薰此种子者不成。非彼色界心。过去无量生所隔。彼入定心作种子不成。既无彼已释成此所有。彼入定色界心一切种子报识久时转转来。后因缘故。是彼善行习故。彼心增上缘。如是一切厌离地行中随顺如义应知。如是世间净事中间一切种子报识不成。云何出世间净事不成。如佛所说。外闻他声音以内寂静思量。因彼事故得生正见。以闻彼声响音念故。或薰耳识。或薰意识或薰彼二。是中彼诸法寂静思惟忆念故。耳识尔时不行。意识亦余识所隔杂故。若寂静思惟行生时。彼久灭无常意识闻习所薰同习既无。何处复彼种子心。后时寂静思惟行而生所有。彼寂静思惟修行世间心。彼正见同顺出世间心。或时同生灭。是故彼不薰。以不薰故彼种子不成。是故出世间净中间一切种子报识不成。是中间习者。彼种子摄不顺故。复云何一切种子与报识作染因成。彼对治出世间心种子事不成。出世间心是未曾有。是故彼习本无。既无彼习已有何种子生。彼应说善净法界尽唯以闻习种子生彼所有彼闻习彼为是阿犁耶识性为不。若是阿犁耶识性者。是中云何彼对治种子成。若是非如是性者。是以彼闻习种子有何依身可见。诸佛得菩提已。所有彼闻习随心身现彼共同事。报识中行亦如乳水。然非彼阿犁耶识。彼对治种子故。是中依微习故生中习依中习故上习生。多以闻思修顺义故。然彼闻思修种子虽微中上。然是法身种子应知阿犁耶识相违。非阿犁耶识所摄。出世间善净法界因气事故。世间及出世间心作种子。然彼未得出世间心时。现气烦恼对治。随恶道对治。消灭作一切恶对治。随顺亲近诸佛菩萨。世间亦诸新学者法身所摄。应知诸菩萨解脱身所摄。声闻缘觉彼阿犁耶识法解脱身所摄。随所随所微中上渐次增长。如是如是。报识亦微劣身亦转明。一切时身亦转明。一切时转身已。彼报识一切种子离种子成。及一切时灭已。彼复云何。阿犁耶识如乳水。若尔非阿犁耶识。同事而行。一切时坏如鹅水中饮乳。或入世间厌。或入定习灭故。入定习增长。如转身及入诸灭尽定。虽不著识故彼中唯执不离。成非灭尽定。彼对治可取生。非彼起已更复生。报识已断。非余处可取顺成。若复计言。灭尽定有心。彼亦是心善不善。彼无记事故。不生成彼亦不成。若复言色心后生者。诸法种子事分别前未生。亦不生色无色。灭已及从灭尽定起。彼不成。及阿罗汉后心亦不成。除唯次第缘事可成。如是一切种子报识中间无染无净成。是故释成彼无及随所相说。是中说偈。
菩萨净心　　离诸五识　　离余转事
心云何作　　对治回转　　无量不成
因果分别　　彼灭应顺　　离子非事
若取转事　　彼事二无　　转事不成
何者。复此阿犁耶识差别事略有三种。及四种应知。是中三种者。以三种习差别故。一言说习差别。二身见习差别。三因缘习差别。四种习差别。一取时差别。二报差别。三念事差别。四相差别。是中取时差别者。所有诸习生彼无故。行缘识及取缘有不成。是中报差别者。所有行有缘故。诸道受报彼无故。无子后生。诸法生事不成。念事差别者。所有彼意我相念事。彼意无己身念取事不成。是中相差别者。所有彼同相不同相。离受生种子相同。受生种子相同。所有器世间。种子不同者。所有内入种子。所有同者。彼离受生种子对治生。不同者。障灭。及同者。他所妄想分别取见净。诸行人一事中种种信如种见得。是中偈。
难灭证缚　　说为同事　　行人乱心
自念外坏　　净不相违　　真实见净
佛戒清净　　诸佛见净
所有不同彼同受生种子。彼无故。器世间众生世间顺胜事不成。复粗涩相安相。粗涩相者。所有烦恼及使种子。安相者。有漏善法种子。彼无故报作不作胜身中不成。复受不受相。受相者。所有熟报善不善种子。不受相者。所有言道习种子。无量分别顺种子故。彼无者作不作善恶业得时不受用义不成。新语言习生事不成。复喻相幻焰梦患目等。彼阿犁耶识彼时无故。虚妄分别种子故。相事不成。彼复同相别相具有缚者同相世间。离欲者坏相。学者声闻及诸菩萨一义一处除相。阿罗汉辟支佛诸如来烦恼障具除相。烦恼障智障及具除相。如顺彼无渐次。烦恼灭事。以何义故。善不善诸法报中不定无记报。如是无记善不善不相违。善不善事迭互相违善不善事烦恼转事不成。是故唯不定无记是报识。已说智依。智相复云何知。彼略有三种。一他性相。二妄想分别相三成就相。是中何者他性相。所有阿犁耶识种子中。虚妄分别所摄识。彼复何等身与受用识。彼所受用识。受用识。时识。数识。方处差别假意识。自他分别善道恶道生灭识。是中所有身与受用识及彼所用识。及受识所有时数分别假识者。彼语言习种子因生故。所有自他分别识。彼身见习种子因故。所有善道恶道生死者。彼为因缘习种子因故。此诸识一切尘一切道烦恼所摄。说他性相者。虚妄分别现见成。此别现见成。此诸识中所有虚妄分别所摄。唯识事非有妄取义依见。此是他性相。是中何者妄分别相。若非有尘唯彼识作尘现取故。是中何者成就相若还彼他性相中微尘相永无有事。是中身与受用识等六内眼等尘应知。彼所受用识者。六外尘色等应知。彼能受用识者。六种眼识等尘应知。此诸识余识差别应知。复此诸识唯识无义故。余处有何见。梦等见应知。所谓梦中离尘唯识。如是种种色声香味触屋宅林地风诸山尘现相事故见。然彼处无尘义如是见者一切唯识。随义通达应知。言等者幻焰鹿渴患目等应知。然彼如梦觉者一切亦如是识。何以故。如梦中唯识意生。如是彼处亦不行。行真实知觉已故行真实。未觉者唯识事云何得知。从阿含及解释顺义中。是中阿含如佛十地经所说。三界唯心作。相续解脱经中弥勒菩萨问佛言。世尊。所有彼三昧境界中见像。彼为于心异为不异。佛言。弥勒不异。何以故。彼念唯识所明识我说。世尊。若是彼三昧境界形像心中不异者。云何以彼心而取彼心。佛言。弥勒。无有法而能取法。然彼心如是生。以如是生故如是见。譬如缘像故唯见像而言我见像。以是义中间不离彼像。中间像相似见。如是生彼心。如是中间而言见。如是此阿含将证成。如是入定心时随所青等知所有。见像还见彼心离尘青等。如是顺释已。菩萨于一切识中如是测量取。唯识中无彼青等忆念持识。前已彼念所见闻思修。亦随所忆事识。彼亦念过去故。彼现相唯识。得以此喻证故。菩萨虽真智未觉已应思量唯觉事随此如梦说种种诸识。彼识顺成唯识。眼识等诸识。眼等诸识复有诸色云何得知。唯识事彼亦有。阿含及顺释如前说。若是唯彼诸识者。何故色事及现见相事久住体。行颠倒等烦恼染处因故。余时非尘为尘妄不成。既无彼事烦恼障智障染事不成。彼既无净事不成。是故如是彼顺义成。是中有偈。
妄念及妄想　　说为诸色识
及无非色识　　有彼非余者
何故时等种种如说者行无时。世间流不绝故。无量众生界因故。无量佛世界因故。无量所作事迭互假名分别因故。无量摄取受用差别因故。无量爱不爱业果报受用差别因故。无量受生死差别因故。云何复此诸识唯识作事成。略说有三种相。一者但彼无义因故。二事同念见识因故。种种事画师所生因故。如是彼一切诸识无尘故。唯如是同见相。眼识等色等念故。及彼识见乃至身识见唯意识。一切眼等法尽识同念意识。识同见分别故。于意识及一切识生现相故。是中有偈。
唯彼二种事　　行者入意识
唯入彼心已　　彼力所成此
唯彼意识种种行故。得彼名。亦如身口等。余者行一切身中如画师。二种现相行。唯彼尘现相故。及分别现相故。一切处触现相故。行色尘身依故。彼意识彼余色相身依故。是中有偈。
远至独行故　　无身窟所依
能调不调心　　我说为净行
如说此诸五根。意识境界缘受成。然是彼者意是依止尔。复如说十二入。经中六种识种识是意入尔。若有阿犁耶识。识尘识分别安是中。诸余一切识。彼念想识唯意识识同身彼见应知。彼如是唯念想诸识彼见生因故。如尘现相见彼生同依作事成。如是此诸识唯识住事成。云何有见尘而说无有义成。如佛所说。菩萨成就四法。一切诸识解通无义事。相违识相智故。亦如饿鬼畜生人及诸天等同事中见既别。不念见觉识故。亦如过去未来梦现相念故。加意中间颠倒同顺智故。所谓有尘念。彼念识不颠倒。应得不加真智及随顺三种智知故。如是诸菩萨及得禅定者。得心自在忆持力故。现如是事。及得舍摩他。诸行人观法顺故。唯忆念现见故。及得无分别智。彼处住已现一切义。如是此三种智随顺义故。彼义本四诸相释成无有义。若是唯识义现见依者。他性相云何。他性以何义故说为他性。自习种子生故。缘他性生已刹那后自不住。有力故说他性。彼是妄想分别非性非所依。未曾有尘见故。彼云何妄分别。以何义故彼名为妄分别。无量相妄分别颠倒相生故。妄分别者。无自相唯妄见故。说为妄想。若是成就相者。彼永无自性相彼云何成就。以何义故说为成就。不以义故说为成就。缘净念一切善根妙义因故。亦是上义故名为成就。复有分别及无分别说分别性。是中何者分别。何等分别。何等分别性。意识分别以能分别。然彼自语言习种子及一切识。语言习种子故。是无量诸相分别故。行一切处分别妄想分别故。说为分别。复他性妄想念随所有性。他性妄想者。是彼处妄想自性。以何相以何义故先已释。云何复妄分别以何分别。以何念以何念取。以何慢。以何假名。以何安义名。以念故他性中彼念取见彼慢分别起口业。见等四种世间行故。非有义而言有安故分别妄想。此诸三性为同行为别行为别不别。应说傍义故。他性相他性傍义故。彼亦是妄分别傍义故。彼亦是成就有何傍名义。是以他性他性习种子。生他性因故。有何傍名义。以是彼如是妄分别。及妄分别及诸分别因故。有何义故。随彼如是妄分别。如所分别如是彼永无义故。有几种他相。略有二种。一薰种子他相。二染净性不成他相。如是此二种他相故。说为他相。妄分别性亦有二种一者性分别。二者胜分别故。以为分别。成就性亦有二种。一者性成就故。二者净成就故。分别复有四种。一者性分别。二胜分别。三觉分别四不觉分别。觉分别者解义事善巧故。不觉分别者。不解义事不善巧故。复有五种。一名所依义分别。所谓此名有是义尔。二义所依名性分别。所谓此义有此名尔。三名依名性分别者。所谓不决定义名分别故。四所依义性分别者。未决定名义分别故。彼二依彼分别。所谓此义如是。身如是名尔。摄一切义故。复有十种分别。一根本分别。所谓阿犁耶识二相分别。所谓色等识。三念现相分别。所谓同依眼识等识。四念异分别。所谓老等。乐受贪等。他所恼时转变等。趣及欲界等异故。五念现相异事分别。所谓所说如是等异相。彼异相他所将分别。所谓不闻正法。及闻正法者所有分别。六不寂静思惟。所谓不闻正法者。谓诸外道。七寂静思惟。所谓闻正法同法者。八妒分别。所谓不正意思量。身见等六十二见。同顺彼分别散分别。谓诸菩萨有十种分别。非事相散故。事相散故。正安散故。毁谤散故。一向事散故。异事散故。性散故。随名义散故。及随义名散故。此诸十句散事中对治故说无分别智。一切诸般若波罗蜜中说如是彼障及对治。具足般若波罗蜜应知。若是傍名义他性相三种性成。云何三种性无差别不成。随彼傍义他性者。非彼妄分别。非成就随彼傍义妄分别者。非彼他性。非成就。随彼傍名成就者。如是非彼他性。非妄想。云何复知。如他性相。妄分别性事现故。非如是体性尔。本名离慧故。及自灭因故。多名故。多身相违因故。不定名秽身相违因故。是中有偈。
本名无慧故　　多及不定故
成彼自多身　　秽身相违故
觉见诸法事　　及见染净等
如幻应当知　　及如虚空等
复以何义故。有如是所说事他性相一切事不成。彼无已成就性及无故。如是一切事不成。他性及成就性无故。染净无事患应见染净。是故非一切无。是中有偈。
他性既无　　成就一切　　无事常时
于诸染净
所有此诸佛如来大乘方广中说。彼说中云何妄分别性应知。无傍名义说可知。他性相云何知。幻焰梦镜像光明响水中月应化等诸喻应知。成就性云何知有四种净法。说中知四种净法者。性净故。所谓真如空实际无相真实义及法界。是离垢净所谓如是彼离一切障垢。彼得行净。所谓一切菩提分法及波罗蜜等。彼生因念净。所谓说大乘法。如是彼净因故非妄想。净法界因气故非他性如是此诸四法摄成一切诸净法。于中有偈。
幻等说故生　　妄计无有说
于诸四净中　　说为真实净
净性离垢行念故。彼净诸摄四种义故。复以何相故。他性相如所说幻等喻中明。余者于他性相中。回妄颠倒取意故。云何复余者于他性相中颠倒疑意成。如是余者作是意。云何无此义。现境界成。为彼除疑回义故说为如幻。云何无义诸心心数顺义成。回疑义说如焰喻。云何无此无义而受爱不爱事。回彼疑义故说如梦。云何无此义而有净不净业爱不爱果顺不顺事。回彼疑故说如镜像。云何无义而有种种识顺事。回彼疑义故说如光。云何无此义而有种种假名语言顺事。回彼疑义故说如响。云何无此义实能取三昧境界顺事。回彼疑意义故说如水中月。云何无此义而诸菩萨故取意不颠倒。作众生益义故受生。回彼疑意义故如应化事。有何义故。如梵王经中说。我不见世间不证涅槃。他相性中妄分别。及成就性因故。说世间及涅槃事。无异事故。如是彼他性相妄分别分故说为世间。成就分故说为涅槃。如佛阿毗昙中说。有三法。是染分净分。彼二分有何义故说。他性中妄想性是烦恼分。成就性是净分。还彼他性彼二分。以此义故说。此义中何者说金藏土示现。所谓如金藏土中有三事可见。一地尘二土三金。是中有地尘故见土及见有金。若入火时不见土唯见金。地尘者见土时非正见。见金时非如实见。是故地尘有二分。如是此无分别智火触彼识已。彼识虚妄分别性事见成就性事故不见。无分别智火触彼识已彼识实成就性事故见。妄分别性事故不见。是故所有妄分别识他性相二分成。如金藏泥地尘尔。如来或说一切法常或说一切法无常。或说非常非无常以何意故说常。他性相成就分别故说常。妄分别故非常。彼二分故非常非无常。以是意故说如。常无常不二。如是苦乐不二。净不净不二。空不空不二。有我无我不二。定不定不二。有性无性不二。有生不生不二。灭不灭不二。永定不永定不二。性灭不性灭不二。世间涅槃不二。如是等句差别诸佛一切密语。以此三种性句随顺应知。如常等诸句中说。于中有偈。
如诸法所无　　及如见非一
如是法非法　　不二义所说
彼一分事故　　亦说名为事
二分不名事　　非事真实说
如见非如有　　是故说为见
如是彼亦见　　是故说为无
自体自无故　　自事中不住
取者本亦无　　故说为无性
无性义故成　　上上依义故
无生亦不灭　　永寂性灭故
然有四种意趣故。及有四种密语渐次。一切佛语随顺解释应知。一者法同意趣故。所谓我是无量无边时。号曰毗婆尸正真正觉。二者时节意趣。所谓若称多宝如来名者。即定于阿耨多罗三藐三菩提。如无量寿经说。若有众生愿取无量寿世界即生尔。三者义中间意趣。如经所说。供养若干如许恒沙等。供养亲近已得解大乘义尔。四者顺众生心意趣。所谓或有众生赞行布施彼者复谤毁。说如是布施如是持戒。及余者说修事。是以故说四种意趣。四种密语渐次。一者劝发渐次。所谓或声闻乘。或大乘中众生法性胜故。顺世谛理所说。二者相渐次。随所法相说中示现。三者对治渐次。随所说八万四千众生行。四者发愿渐次。随所异义言音声字义余说随所。有偈。
非实而作实　　颠倒中善住
烦恼善染故　　得无上菩提
欲解释大乘经者。彼应以三种相差别故。略作解释。一者因缘说。二者因缘所生诸法相说。三者以说闻义故说。是中因缘集说者。如说言习所生法。彼如是还彼报识顺识中迭互缘故生。彼复顺识相诸法。同念见识性。然彼忆持相分别相及法体相。是以此示现三种性相成。如说同念见者。彼知三相尔。云何复彼相解释分别相者。他性中无。成就性中有。彼二有无。有觉无觉有见无见。真实同时。彼他性中依非众生分别众生成就者。行彼觉故彼不觉。如说分别他性中成就。彼处有不觉及觉故。略说彼二边所说义解释。所谓先已说句余句示现彼分别。或功德增上故。或义增故。功德增者。所谓说佛功德善觉慧。不二行无相法究竟佛行行故。得一切佛法。到无障道。不退转法无障境界。不思住达三世遍一切世界身。一切法无疑。知一切成就慧无疑。诸法知无分别知。一切菩萨正受智。不二佛行得最究竟。不离如来。解脱智尽。至无边中佛地。通达法界最虚空界尽尔。善觉佛者。此句余句所解释应知。如是善说法体成。善觉慧者。此善觉慧诸佛如来十九种诸佛功德摄成应知。智中一向无障无分别功德。事非事二相真如最净说自然佛所作不休息行功德。法身中身心业无分别功德。一切障对治功德。降伏一切外道功德。世间生世间法不能染功德。法住功德。受记功德。一切世界中示现报身应身功德。决疑功德。种种行入功德。未来生法智功德随信示现功德。无量身化众生行功德。同法成波罗蜜功德。异佛世界随信示功德。三种佛身说法不断功德。乃至世间际一切众生助成一切乐及无量功德。因此说故。义增上者。复如经所说。菩萨成就三十二法故名为菩萨。助益乐深心故。于一切众生令入一切智智。称己智灭慢故。淳厚深心故。不作恩爱怨及非怨等心故。永亲故。尽至涅槃美言悦目先应故。不断彼心故。所许之事不休息不疲倦意故。闻义无厌足故。自过见患故。见他作过不说故。一切威仪行菩萨心业故。布施中不求报故一切有道处不著修戒故。不嗔一切众生忍故。聚集一切善根法以精进故。离无色界禅故。顺方便智故。四摄法所摄方便故。破戒持戒不二心故。勤劬闻妙法故。乐住阿兰若故。不乐世间种种事故。不希乐小乘故。于大乘见大利益故。远离恶知识故。亲近善知识故。净四梵行故。五神通游戏故。依智故。住有行不住有行众生不舍故。一向定言故。重实语故。菩萨心为首故。如是等句初句中差别应知。助乐深心故。于一切众生此助乐深心故。有十六种作事差别应知。是中十六种作事者。转转行作。不退作。他所不劝而自行作。不嗔作。不望报作。三句不望报故。有益无益不嗔喜。乃至后生随逐故。彼相似口业故。有二句苦乐中不二等作事。不怯弱作事。不退转作事方便摄作事。除障作事。二句相续不断念彼心作事。胜至作事。七句六波罗蜜正修行。及摄取行正事。成就行作正事。六句亲近知识。听闻正法。乐兰若。舍恶觉心。正念功德。二句大乘功德。二句成就作事。三句无量清净得益力得证功德。彼令住作事四。将众功德除疑。教受财法摄取心故。不杂心故。如是等句与初句解释差别应知。如经说。依于初句故句别有功德。依于初句故句别义别尔。如是智相释已。
摄大乘论卷上

[book_title]摄大乘论卷下
阿僧伽作
后魏世佛陀扇多于洛阳译
入智相云何。多闻薰身故。非阿犁耶识所摄。如阿犁耶识种子成。寂静思惟所摄。诸法义现相所生可取事处有见者意言处。是中谁入智相。大乘所薰多闻相续身。无量诸亲近得故。信欲一向故。善集善根故善助功德。智行菩萨何处入还。彼现见法义现相意语处。因大乘法生故。信解地中见道行修道行。及尽至一切法唯记尔。随顺闻信因故。如是彼分别证因故。一切障对治及离障故。从何处入。善根力持故。三种相心转明。种种庄处灭故。念法义定慧一切时正行。及不放逸故。诸世界无量众生类。无量念念中成阿耨多罗三藐三菩提。初转心者。随所心布施等波罗蜜助集行。彼心我已得。是故我不加用诸波罗蜜。修道能满成。第二转明者。诸禅法成就已。死后寻得随所须一切身事。得有障善根者。况我善修善根得无障善根。寻即一切诸势不成。第三转明者。是中有偈。
人类得菩提　　于念念中间
众生无量故　　至时应舍行
随心所行施　　清净无垢心
彼得心止事　　勇健布施成
善者灭身已　　自势随所心
善者灭身已　　彼势云何不
舍声闻缘觉心灭念故。于大乘中一切有疑无疑故灭疑或。闻思诸法除我相我我所相执故。灭法慢者。前所住及安一切相。不念不分别故。及灭分别者。是中有偈。
在前随所除　　相念自住处
智尽不分别　　得上菩提尔
以何云何入彼闻习业。寂静思惟所摄法义。现见意言四种求。名义性胜安。求等四种如实知故。名事性胜安性胜。如实知彼不觉见故。如是彼菩萨唯入记故顺修。彼名义现见意言。彼名意言唯正观。彼名所依义唯意言正观。然彼名性胜安唯观。于后唯意言不觉已有名彼义有性胜安有性胜义相不见已。此四种求及四种观。见知已彼名义现相意言中唯记入。彼记事中入已。为当唯入。彼有相见二事及种种事入。名义性胜义。六种相无义故。彼可取能取事现处故。不断种种相义。现相所生故。闇中如见绳谓蛇现相故。所谓如绳蛇不实。非众生故。如是觉义者非有。回蛇意唯住绳意。彼亦微思量色香味触相故。是中依慧绳慧亦回成。如是此诸六种相名现相。意言中如绳慧。六种相实义实处唯记慧。亦思量成就性慧故。如是此菩萨意言现相义相事入。分别性入。成唯主记入故。他性云何成就性入。回唯记想。彼者是诸意言。闻法习者。彼尔时分别义相。菩萨一切义现相生无有余成。是故唯记现相亦不生。是故一切义无分别事名住。已于法界如现见随住。尔时彼菩萨同等念已。生无分别念智。是故此菩萨名为入成就性。于中有偈。
法众生法义　　同别有性义
不净净尽至　　分别名境界
如是此菩萨智及相唯记入故。名为入成。彼入已名为住欢喜地。善达法界。及生如来家。得一切众生平等心。得一切菩萨等心。是彼菩萨见道行。佛以何义故。入彼唯记处离法念。彼出世间定慧智。藉得种种相记智同相。一切阿梨耶识因种子灭故。法触种子增长已转身。一切佛法集故。入一切智智。藉彼所得智。一切阿犁耶识相处如幻等见故。性不颠倒行。是故彼菩萨如幻师所作。义处相同因果唯有说一切时不颠倒成。彼以记入中四种禅定所依。四种攒相法云何知。四种求故非不身无义无忍中得光明三昧。暖相依增忍中光明增长三昧。上依四种中如实观知入唯记中。以无义决定心。真实中入一切三昧依顺谛忍。自此后唯记相思量彼。是次第三昧。依世间上法见故。此诸三昧近入地应知。如是入地得见谛道。菩萨唯入记云何行修道。随所分别说十地。摄一切修多罗现事住故。以杂念出世间。及藉彼得定慧智故。无量百千亿习故。如是身转已。为得三种佛身。为得故修行。所有诸声闻证道法。及此诸菩萨此二有何差别。胜声闻证入中。菩萨证入有十。一种胜事应知。一者念胜。念大乘法故。二者淳至胜。大功德助集淳至故三者证胜。众生法无我证故。四者涅槃胜。摄取不住涅槃故。五者地胜。十地尽至故。六者净胜。烦恼习灭佛世界令清净故。七者一切众生同得记心胜。化众生行不断绝故。八者生胜。生如来家故。九者取生胜。佛世界会中一切时取生故。十者果胜。十力四无畏十八不共佛法无量功德成就故。是中有偈。
迭互作客事　　于事名所求
唯求彼诸事　　分别二所安
如实知见故　　离义分别三
见彼是非事　　彼无二所执
喻若顺分别　　复有教授偈
镜像意于后　　菩萨在诸定
回彼义想已　　忆持自想事
住心如是内　　知无所可取
于后无能取　　无分别知尔
更复有证道偈。所谓大綖庄严论中说。
助集无边行　　功德智菩萨
法思善决定　　语言达义尽
彼知正义已　　说住彼定心
法界现意故　　是以离二相
离心无有余　　善知心亦无
知二既是无　　正住于法界
不分知力故　　同时常同行
彼身窟聚患　　如象灭诸毒
牟尼说善法　　善住意思量
根本法界处　　念至知意故
唯分别正取　　速得功德处
如是说入智相已。彼因果说云何知。六种波罗蜜故。谓布施持戒忍辱精进禅定智慧故。云何此诸六波罗蜜唯记入成。云何彼入果六波罗蜜成。是中菩萨于施不著。于戒不毁。于苦不嗔。于修不懈怠。如是此诸乱因不行故。因不行故。一向已寂静思惟诸法。入唯记已依六波罗蜜。及入唯记故。菩萨净深心所摄故。得六波罗蜜。是以中间六波罗蜜行顺说信故。乐求随喜故。得利润离忍。菩萨自大乘中说甚深大。唯分别正觉得无分别智。
欲信净心明　　本彼觉法流
十地近菩提　　不假自然得
有何义故唯说六波罗蜜。障对治差别安故。一切佛法集句处故。及随顺化一切众生故。不动相对治故。说檀波罗蜜及尸罗波罗蜜。不动相。谓世不著及家不著。动者。回相对治故说。谓羼提波罗蜜及毗离耶波罗蜜。回因相者。世间众生作恶行长受苦。及于修善行法中生疲倦。以发不回失相对治故。谓阇那波罗蜜及般若波罗蜜。失相者。乱心及无智。如是障对治数差别故。四波罗蜜不散相。一波罗蜜不散相成。以散依故。如实法正觉集诸佛法。如是集一切佛法。句处故数差别。以檀波罗蜜益众生。尸罗波罗蜜不作恶。能忍毗离耶波罗蜜作事尽至故。如是益相化众生。化以故调伏。于后不入定心为令入定心。已入定心为得解脱故。数劝故得解脱。如是化一切众生。句处故数差别。应知。然此诸波罗蜜相云何知。以六波罗蜜身最依菩萨心故。彼以最故。遍行不断增上意一切众生助乐故。方便善巧最故。所有无分别知摄取故。发愿最者。阿耨多罗三藐三菩提作愿故净最烦恼智障。修集无障故。所有布施彼亦名波罗蜜。所言波罗蜜。布施非波罗蜜。如是四句如布施中。如是诸余波罗蜜中皆有四句。如顺应知。此诸波罗蜜以此何义故有此渐次说。前波罗蜜后波罗蜜。随顺生故。彼复释。云何知一切世间声闻缘觉布施等。善根中增上到彼岸故。波罗蜜者。妒吝贫穷破除故。令得大势功德故。布施持戒灭恶道令得善道。三昧戒嗔恨灭除故。他者仿佯住忍。懈怠及诸恶不善法令远离故。增长无量善法出故精进破乱想。内心住将来故。禅定一切见无。智灭除真故。及相别故。知诸法故名智。云何此诸波罗蜜有修事可。知略有五种修事应知。习行因行修事。信欲修事。心正念修事。方便善巧修事。所作事忆持修事。是中四种事如前所作。忆持事修事者。所有诸佛自然作佛事。不断不休息。修诸波罗蜜令满满已。心念修喜乐随喜忆念等心。六种心所摄故。修广心不断心喜心作益心大心及真心。所有菩萨随所阿僧祇劫。得阿耨多罗三藐三菩提。如是等时念念中。舍一切自身及恒河沙等世界七宝。令满已施。诸佛如来乃至未坐道场。而菩萨行布施心无厌足。如是等时念念中三千大千世界满中火时。现四种威仪。虽少一切资用而现作。持戒忍辱精进禅定智慧心。乃至坐道场。如是菩萨不厌修持戒忍辱精进禅定智慧等心。此是菩萨广心。所有彼菩萨此无厌足心。乃至坐道场不断及不舍。是名此身。若彼菩萨喜心故。彼六波罗蜜所作众生益。非彼众生以得此益故。此是菩萨喜心。若彼菩萨作益众生。于六波罗蜜作益摄取。见如己身自身见如众生。此是菩萨作益心。若彼菩萨彼如是六波罗蜜所集善根。回发愿令一切众生得爱果报。此是菩萨大心。若彼菩萨彼如是六波罗蜜修集善根。与一切众生同发愿向阿耨多罗三藐三菩提。此是菩萨真心。如是六种心所摄故。修乐喜心。若彼菩萨六种修心行行者。彼余无量诸菩萨彼善根令随喜。如是菩萨六心所摄随喜心令修。若彼菩萨一切众生六种心所摄。六波罗蜜修事希求如记。六心所摄。六波罗蜜修不离者。乃至坐道场。如是菩萨六种心所摄希求意行修。若此六种心所摄菩萨心修故。闻已发一好心。彼功德量等功德。及一切恶作障消灭。何况菩萨。云何此诸波罗蜜有差别。以三种相应知。法施财施及无畏施。止戒。摄善法戒。作众生益戒。作恶忍羼提忍苦羼提。法思惟忍苦羼提。勇猛精进。行精进。不怯弱不嗔恨喜精进行。现相作忆持。无分别方便行。无分别及有分别。及藉彼得智。云何此诸波罗蜜摄事。应知此诸波罗蜜摄一切善根。彼相彼随顺及彼因气故。云何此诸波罗蜜诸障。一切烦恼摄事知。彼相彼因及彼果。云何此诸波罗蜜有益事可知。世间行时势力所摄同生所摄。眷属所摄大作事行成吉所摄。不恼少尘所摄。一切工巧诸论咒术处细意所摄。增长是无恶。乃至坐道场。一众生现一切义作事。是名菩萨益。云何此诸波罗蜜迭共决定分别事知。或有处一切六波罗蜜布施声说。或有持戒声。或有忍辱声。或有精进声。或有禅定声。或有智慧声说。是中有何意趣。一切波罗蜜行中。彼一切同助至故。是意如是说入因相果已。云何彼修差别事知。谓十菩萨地。何等欢喜离垢明作焰难胜现前远行不动善慧及法云。云何此诸地十事差别。应知十种无明障对治故。如是十种相智中。及法界十种障住故。云何十种相智法界。一切处义故。初地中上义故。第二地中因上义故。第三地中无所取义故。第四地中身心无差别义故。第五地中无烦恼净义故。第六地中种种法无差别义故。第七地中无胜无劣义故。第八地中相自在身义故。及世界自在依义故。第九地中依智自在义故。第十地中依业自在义故。依陀罗尼三昧门自在义故。是中有偈。
上义及因上义故　　不摄义及身相续
无烦恼染净义故
乃至不异义　　不胜无劣义
依第四自在　　法界中无明
二种及以十　　十地有障故
对治说诸地
然此无明诸声闻不杂。诸菩萨中杂。何故初地名为欢喜。彼初故自益他益。堪能成德义故。何故第二地名为离垢。破戒垢令远作故。何故第三地名为明。作不动三昧三摩拔提依故大法光依故。何故第四地名为焰。菩提分法烧一切障故。何故第五地名为难胜地。超菩提分故。由真谛智与世间智更互相违合此难合令相应故。何故第六地名为现前。因缘智依般若波罗蜜行现作故。何故第七地名为远行。有功用行尽至故。何故第八地名为不动。一切相不动故。何故第九地名为善慧。得上辩才智故。何故第十地名为法云。杂念一切法智一切陀罗尼三昧门藏故。如云如虚空。上烦恼障灭故。法身满故。云何此诸地得智。有四种相。得信地信地行得顺地。十种法行得故。证得初地中证法界证一切地故。成就得此诸地修尽至故。云何此诸地修事知。此菩萨地地中修舍摩他毗婆舍那已。有五种相修。何等五种所谓杂修。无相修。无功用修转明修。转转修。如是此菩萨此五种修已得五种果。所谓除一切恶。身种种想离得乐法意。一切处无量不作畔在相。法光明现相。知净分别相。彼诸分别念同行。为满法身及成就故。上中上因作摄故。名以十地中十波罗蜜修事成。六中六随所说。有四方便波罗蜜。六波罗蜜所集善根。彼一切众生共故。发愿愿向阿耨多罗三藐三菩提。作愿故。愿波罗蜜者。未来种种愿现相故。波罗蜜缘牵将故。力波罗蜜者。能修力等六波罗蜜。不断同行故。智波罗蜜者。六波罗蜜差别智。法同受报化众生故。然此四波罗蜜。般若波罗蜜无分别智藉得智所摄。然复一切诸地。一切波罗蜜。非不修成波罗蜜藏所摄。此法门几时此诸地修事满成。有五种众生。三阿僧祇劫信行人。初阿僧祇净深心行无相行及有相行。有六地及七地。第二阿僧祇还彼不现相人。自此以上乃至十地。第三阿僧祇修道满足成。是中有偈。
胜上力故　　坚心胜智　　菩萨三祇
发行尽至
如是说因果修差别已。是中云何增上戒胜事知。如菩萨地持中说。受菩萨戒品中略复有四种胜故。胜事应知。差别胜。同不同戒胜。上胜。及甚深胜。是中差别胜者。谓受戒摄善法戒。作众生益戒故。是中上戒者。二种戒住义故。知摄善法戒集佛法住义故。作众生益戒者。教化众生住义故。知声闻同戒。诸菩萨性重不同。行不同戒者。制重同行故。彼戒中随所声闻犯。于中菩萨不犯戒。随所菩萨犯戒。是中声闻不犯戒。菩萨防身口心戒。声闻唯防身口。是故菩萨起心犯戒。非诸声闻。略说所有一切众生恶。而有益身口意业。彼一切菩萨应行。及彼中学如是共不共胜。应知上胜复有四种。上故种种无量戒。上故摄取无量功德。上故一切众生助益乐心眷属。上故阿耨多罗三藐三菩提住。上故及得无量功德疾得阿耨多罗三藐三菩提。是中甚深。若菩萨如是方便善巧故。杀生等十种业修行。是以不恶。成得无量功德。速得阿耨多罗三藐三菩提。或应化身业口业。是甚深戒应知。是以作国王治国。计种种示众生恼事。是以化众生安置善处。示种种生恼。余众生示余益。余者令心以发。发已先化。化已心回。此是菩萨戒甚深胜事。如是四种胜事。略说菩萨上戒胜事应知。如是分别。复有菩萨戒差别无量。亦如比尼响方广修多罗中。如是说增上戒胜已。增上心胜事复云何知。略有六种差别应知。念差别。种种差别。业作事差别。现气差别。业差别。念大乘法故。大乘光明一切功德积聚三昧。三昧王现护首楞严等三昧无量种种故。一切法杂念智显顺故。阿犁耶识一切障诸恶使令除故。禅定乐行已随所生故。处生故。一切世界无障神通现故。动放光遍视异事作。来往略广。一切色身入同行。往上下作自在隐蔽他。神现念与乐。放光现大神通故。摄一切苦行。现十种苦行故。十种苦者。所谓受许苦行。菩提愿许故。不退苦行。世间诸苦不退故。不背向苦行。一切众生恶行苦行中彼现现事故。现苦行。作恶众生中。作一切利益义现故。不染苦行。世间生以世间法不染故。信苦行。于大乘虽无解一切甚大事信故。证苦行。众生法无我证故。顺觉知苦行。诸如来甚深密语所说顺觉知故。不寂静不染苦行。不舍世间彼不染故。行苦行。住一切障解脱诸佛如来乃至世间众生际。自然作一切众生一切义行故可者。复顺觉知苦行。所有诸佛密语说若随彼所觉。所谓云何菩萨布施成。若使无所布施。而彼无量十方世界作布施成云何布施喜心成。若一切布施不喜乐。云何布施信成。若使诸如来信不去。云何布施与意成。若使自身令与布施。云何乐布施成。若使一切时无所布施。云何布施大事成。若于布施起不坚相。云何布施增长成。若使起妒心。云何布施尽意成。若使不住于尽法时。云何布施自在成。云何布施无量成若不住无尽故。如布施如是持戒等乃至般若波罗蜜随顺应知云何杀生成。若使众生世间害。云何偷盗成若使余者未与众生而自取之云何邪淫成若使淫邪而行。云何妄语成。若使如妄语作妄语说。云何绮语成。若使常以空门行而行。云何恶口成若使到智彼岸。云何两舌成若使善知诸法而能诠说云何贪成。若使常与无常禅定法令得故修行。云何嗔心成。若使一切烦恼心中取行。云何邪见成。若使一切处到一切事如实邪见经明甚深佛法。何等法而说甚深。是中有此说。常法佛法。依法身常故。断见法佛法。灭一切障故。生法佛法者。能生应身故。有觉法佛法者。八万四千众生行有对治故。有贪法佛法者。有贪众生取如己故。如是有嗔法佛法。有痴法佛法。见有凡夫法佛法。无染法佛法。真如成就已一切障不能染故。离染法佛法者。生世间而世间法不能染故。以是义故名为甚深佛法。修诸波罗蜜化众生。令佛国清净。现一切佛法故诸菩萨三昧作事差别应知。如是说增上胜心已。增上胜慧复云何知。无分别智中性处身处因处念处相处持处伴处报处因气处出处尽至处。藉彼无分别功用行。等处差别处藉无分别得处。余处持自然作事处甚深处意。无分别智增上慧胜知。是中离五种相。无分别性智故。意离念故。果离有觉有观地故。离想受灭定舍离色性故。真实处舍种种相故。彼无分别智离如是五种相。应知此如所说。无分别智性差别安立中。说偈。
诸菩萨真实　　远离五种相
无分别智处　　真中种种名
诸菩萨身者　　善心正是心
无分别智中　　义心真实说
诸菩萨因者　　同言闻习故
无分别智中　　意行同思惟
诸菩萨念者　　诸法无诠事
无分别智中　　无我及真如
诸菩萨相者　　于彼正念处
无分别智中　　智处无诸相
随顺真实义　　分别无有异
迭共随顺故　　彼义顺和成
离智无言说　　说中有所行
以说相违故　　彼说无有言
诸菩萨持者　　彼智无分别
藉彼得彼行　　彼到增长处
诸菩萨伴者　　说为二种行
无分别智中　　五波罗蜜性
诸菩萨报者　　诸佛二界中
无分别智处　　以得顺行故
诸菩萨因者　　上上诸生处
无分别智中　　胜到故正说
诸菩萨出事　　为得顺义故
无分别智中　　解知诸十地
诸菩萨尽至　　因三净身得
无分别智中　　得上神通故
如空无有染　　彼智无分别
众恶种种上　　唯信欲为正
如空无所染　　彼智无分别
远离一切障　　得顺成就故
如空无有染　　彼智无分别
常行世间故　　而世法不染
哑义随顺故　　如哑所觉义
非如不哑用　　说为三种智
如痴所用受　　如痴所觉知
非如痴所用　　说为三种智
解通五种义　　如达五种事
如意识所知　　说为三种智
不通论修论　　如通法义解
如是渐次知　　知为行创首
如人蔽诸目　　彼智无分别
彼后得开目　　彼智藉所得
如空智亦尔　　彼智无分别
彼处色现相　　彼智藉所得
如珠伎乐等　　作事无分别
如是离住故　　诸佛业庄严
非彼及余处　　有智及无智
彼智无差别　　是智无分别
体性无分别　　明识一切法
众生中分别　　彼智无分别
是中无分别功用行有三种。因现相取生差别故。无分别智亦有三种。少欲知足不颠倒。无分别无谤故。藉彼得智亦有五种。证得忆念差别离成就时现分别故。释成无分别智义故。复说余偈。
饿鬼畜生人　　诸天如罗汉
等同意差别　　得成诸尘义
过去如梦等　　无差亦有二
非有而作念　　彼念顺义故
义及成就义　　彼智无分别
彼无即无佛　　得事即不成
菩萨得神通　　彼以信力故
地等如是无　　随善者觉见
成就此智慧　　勇健得禅定
一切法正依　　及见如是义
智行分别中　　及现一切义
应知无义事　　彼记永所无
般若波罗蜜中无分别智及无优劣。如大品经说。菩萨住般若波罗蜜中。以不住故能满修行。彼云何以不住故能满诸波罗蜜。舍无种处故。舍离外道我见处见故。舍离未得正诸菩萨妄念分别处故。舍离世间涅槃二边处故。舍离唯灭烦恼障处喜故。舍离众生益舍离无余涅槃界处。声闻乘及菩萨乘中有何胜。差别有五种。相胜故。无分别胜故。唯阴等法无分别故。非有方胜证正一切相知及依一切众生方故。不住胜因不住涅槃故。永胜无余涅槃界中住到无量故。及上胜果。此经无乘有上胜故。是中有偈。
五种胜义故　　慈悲以为身
世间出世势　　不久当得现
若诸菩萨成就如是增上戒增上心增上慧功德。得自在于众生益处。何故复有诸众生。而复有苦缚者。示彼众生。有彼众生业障对故。诸善法受彼助得势。示现于彼生善起障故。示现开现故。示现还受彼受用势时。现彼不善法益因事故。助受彼势时还彼余众多众生。示现有障因故。而见众生众生众事有缚。是中说偈。
现烦恼障故　　患目不正视
诸众生菩萨　　不得诸势义
如是说增上慧胜事已。灭胜事复云何。菩萨灭者。诸不著不住涅槃。彼相者舍同诸烦恼染。不舍世间。偈中转身。是中世间是他相性。是烦恼染分。涅槃彼亦是净分。身者彼是二分。他相性者。转身还彼他相性中得对治。所染分中转净分中护。然彼回略有六种。作微弱益回以信力故。住闻习故。依有惭愧烦恼行不行故。得证回入地诸菩萨现正不正现处故。乃至六地修转不现。有障念相现。善净正意故。乃至十地中满果回现无障。一切相念得一切相念。自在微小回小乘已。证众生无我故。一向背世间故。一向舍世间。上回诸菩萨已。证法无我故。还彼处见寂静灭诸烦恼使等。而不舍彼故。诸菩萨于微小回中有何患。舍众生益果。菩萨法离已。共诸小乘等同解脱是患。菩萨上回中有何利益。世间法中自身及他身得自在故。一切道一切众生视己身故。多以三乘中种种善巧方便。化众生令住故。是中说偈。
正覆迷凡夫　　不正一切现
诸菩萨常正　　不假自然行
不说而说知　　非义正义故
彼身有转事　　正说为解脱
世间及涅槃　　若生现智者
尔时彼世间　　即说为涅槃
不舍非不舍　　善知世间故
无利无有衰　　善知涅槃故
如是说灭胜已。智胜云何知。以三种佛身故说智胜事。一真身。二报身。三应身。是中诸佛真身者。谓法身依一切法得自在故。报身若以种种诸佛众会中显明法身。所依佛世界清净依。受大乘法乐故。所有依法身者。从兜率天中托身生受欲出家。亲近外道。苦行成道。转法轮。示大涅槃。是中说偈。
得相自在事　　以摄受身故
分别甚深德　　诸佛作念事
诸佛如来法身有何相。略有五种应知。一转身相一切烦恼障分。他相性回转中。一切障得解脱。现法自在处净分依转。回他相性故。白法体相能满十波罗蜜。得十自在故。是中命自在心自在及资用自在者。为满檀波罗蜜故。业自在及生自在者。为满尸罗波罗蜜故。信自在者。为满羼提波罗蜜故。愿自在者。为满毗离耶波罗蜜故。五通所摄。如意通者。为满禅波罗蜜故。智自在及法自在者。为满般若波罗蜜故。不二相事非事二相故。依一切法非事故。有为无为不二相。业烦恼无为有现相。时现得自在故。别不别是一不一相。是中一切诸佛不异身故。无量身心故。示现成佛。于中说偈。
自称无我故　　离别无有身
是彼本顺故　　分别得立名
性差别无异　　具足及无始
不分别一佛　　或多依久处
常相依真如净相。本愿力取作事不尽故。不思议相彼真如净中唯内所证知。世间余未曾有。及非测量境界。云何复此法身。见觉观故。彼初得暂念大乘无分别。藉彼得智。五种相善修故。一切诸地中善集助道行。微小难坏障能令坏故。如金刚三昧。彼三昧中间坏一切障故。依彼身转故。得复有几种。自在故法身得名为自在。略说五种。世界身相好无分别无边声响音不可观顶自在故。转色阴上妙无量最乐行自在。转回受阴故。说一切名身句身字身自在。转回想阴故。应身愿显引众摄取白法自在事。转回行阴故。如镜观见作事忆持智自在事。转回识阴故。有几处意身法身。应知略说三种身。种种佛身行依故。是中说偈。
得五种爱身　　诸佛得自己
利爱彼所得　　是彼义求得
所作无能障　　法微义通得
得无非最爱　　佛常不尽见
受种种报。依身化诸菩萨故。种种应身依故。多以化声闻。法身有几种。佛法所摄应知。一者净转阿犁耶识得法身故。报者转色根得报智故。行者转行欲得无量智行故。自在者。转种种业所摄自在。得一切世界无障碍神通智自在故。假用者。一切见闻解知。转假名得悦一切众生。智说自在故。去遣者。转一切诸难遣得一切众生一切难。去遣智故。如是六种佛法故。诸佛法身所摄应知。所有此诸佛法身。彼为杂为不杂。身心业差别故不杂。视无量处成正觉故杂。如法身报身亦尔。心业差别故不杂。非身差别。以转无量身故。应身者亦如报身应知。法身具几种功德。应知善净四种无量解脱。及诸有退遍净处。无诤愿知四无碍六通。三十二相八十种好。四种一切相净。十力四无所畏。三不护四念处灭习不忘法。大悲十八不共佛法。及一切相具智故。是中说偈。
愍念诸众生　　顺利及诸心
不利世乐心　　归命彼益事
得离一切障　　牟尼退世间
智所知遍处　　归命心解脱
无余一切众　　灭一切烦恼
不杂灭烦恼　　归命有高处
自然无有障　　不退常入定
一切诸难中　　归命能释者
身及所依处　　言智及说者
心常无有退　　归命善说者
往知彼语言　　来往知他心
众生无实中　　归命善教诲
赞取丈夫法　　一切生见圣
见已即生敬　　归命分别者
取处及诸势　　应身并愿中
三昧智自在　　归命得彼岸
方便归依净　　令利诸众生
大乘出世利　　归命魔降伏
智灭及出事　　作障并演说
自他及外道　　归命不可退
诸众善能说　　远离二种染
无护不可忘　　归命将诸众
修行一切行　　无有圣不知
一切时悉知　　归命真实义
众生所作中　　圣视不相违
作事无暂停　　归命不妄者
一日一夜中　　六时观众生
成就大慈悲　　归命益心者
行至及与得　　智慧并诸业
诸声闻缘觉　　归命最上者
三身大菩提　　具得一切相
遍处一切众　　归命决疑者
诸佛法身成就如是诸功德。复有余性因果业顺行功德。是故诸佛如来法身名为无上功德应知。是中说偈。
成就诸真实　　超过一切地
到一切众上　　度脱一切众
具无量无边　　世间见功德
世界不可见　　一切诸人天
然复甚深最甚深。诸佛法身彼甚深事云何知。是中说偈。
无生生诸佛　　不住而善住
一切自然事　　食为四种食
不破及无量　　无量同一业
不见及见业　　诸佛三身成
无有成正觉　　非一切非佛
念念不可量　　事非事所显
不染及至染　　并染有所依
非染非染已　　入真正法体
诸佛过诸阴　　住于正阴中
彼非余非即　　彼舍中善灭
一切是杂业　　唯离大海水
作事竟复作　　益他无有念
不见众生过　　如破器中月
遍一切世间　　彼法光如日
或时成正觉　　或涅槃如火
无时而彼无　　诸佛常住身
诸佛非正法　　诸人趣恶道
非梵行法中　　真实身处行
彼一切处行　　及以无处行
见一切身中　　一切根无境
除灭诸烦恼　　如咒禁毒药
烦恼到及尽　　诸佛一切智
烦恼到道处　　世间寂灭处
是故大方便　　诸佛不思议
然此甚深有十二种应知。所谓生成业住甚深。差别算数业甚深。成正觉甚深。厌离甚深。灭阴甚深。教化甚深。时现甚深。成正觉示现涅槃甚深。行甚深。示现己身甚深。灭烦恼甚深。不思议甚深。义法身诸菩萨忆念诸佛时有何等念所念。略说菩萨以七种相。随念诸佛一切诸佛是得。时法自在故。修念诸佛得一切世界无障碍神通。是中说偈。
障中阙少因　　众生界中遍
诸佛无自在　　定二随顺者
诸如来常身者。真如无间垢解脱故。诸佛如来最微恶者。远离一切烦恼智障故。诸佛自然者。自然作一切佛事无休息故。诸佛大势者。佛世界清净受大势乐故。诸佛无染者。世间生而一切世间法不能染故。诸佛如来大义者。示现成正觉及涅槃。未化众生令化。已化者为得解脱故。是中说偈。
唯在于己心　　常势净所显
不为而大法　　报身故所得
不急而能行　　现彼复多生
一切一切佛　　智者彼应忆
诸佛世界清净事复云何。如佛十万偈修多罗菩萨藏序分中说。如来最光明七宝庄严。遍无量世界放大光明。无量善分别住处中间住故。不可差别界过三界境界。过出世间上善根所生善净自在识相处。如来加持处。大菩萨住处。无量天龙夜叉乾闼婆阿修罗迦楼罗紧那罗摩睺罗伽人非人行处。大法味爱乐所润处。现一切众生作一切事处离一切烦恼所恼处离一切魔处。过一切庄严如来庄严加持处。过大念意至处。大奢摩他毗婆舍那乘处。入大空无相无愿处。无量劫庄严大莲华王处。大妙堂中住处尔。是此佛世界清净中明色世状势量。施处施因施果势。诸势伴势眷属势益势业作势润势无畏势住处势行势乘势持势门势及说家势。然彼佛世界清净中色势。一向清净一向乐一向不恶一向自在。然复彼诸佛法界一切时作五种作事应知。防护众生诸难事。见者离聋盲喑哑颠狂等诸难作事故。救济防护诸恶道作事。于不善处劝令安住善处故。无方便防难作事。诸外道无方便行解脱处。毁令住佛法故。亲同见防难作事。过三界助道行故乘防难作事。诸菩萨住异乘。及不定诸声闻令修行住大乘故。此诸五种作事中。一切诸佛等作事应知。是中说偈。
因身作事差别故　　及说诸行差别事
彼差力故诸世间　　非彼无故诸如来
若是不共声闻缘觉。同诸佛法身成就如是功德势者。彼以何意故说为一乘。是中说偈。
别取有余者　　及持有余故
为不定者说　　诸佛一乘理
信于法无我　　等有性差别
深心应化故　　尽处唯一乘
以何义故。一切诸佛如来等同法身。而说多佛事故。于中说偈。
一界无有二　　常同有作事
次行不顺故　　释成多佛事
法身诸佛。云何不永涅槃。非不永涅槃。应知是中说偈。
远离一切障　　及作事不尽
诸佛永已灭　　亦是不名灭
何故报身不名具真身成。有六种相故。示现色身故。及无量佛世界中分别现故。随信现故。不定见真实异种种见故。现同生事。菩萨声闻天等种种众杂见故。及阿犁耶识等转身现故。唯成报身不名真身有何义故。唯是应身不名真身。有八相故。诸菩萨远时得不动三昧。兜率天中人中生事不成。宿命知者书数算印工巧论。受欲行余事中无知不成。不善说及善说法中知已。往亲近外道处不成。善知三乘行故。苦行不成。舍百亿阎浮提一阎浮地中成正觉转轮不成。中间成正觉示方便。余处应化身作佛事。彼唯兜率天中成正觉。何故不一切阎浮提中同时成正觉事。知此知中无阿含证。复无余义可解释成。复无二佛同时一世界中现。有相违故。彼多化故。摄取四方世间。及如无二转轮圣王同时生故。是中说偈。
诸佛未应化　　同至多藏故
一切相成觉　　见故而能行
一切众生利益事。万行修集大菩提。永入涅槃不成愿行。徒修无报故。报身应身无常故。云何诸佛常身。依常法身故。于诸因身应身报不定故。复应身者。视现功德如常受乐及如常势故。常事应知。诸佛法身虽无量无边时诸佛义处。无有假用作事。于中说偈。
诸佛德胜无异无量　　众生因弱彼不失者
得已得彼一切无因　　有断彼不应顺成
摄大乘论卷下
[book_chapter]唐代玄奘译

[book_title]摄大乘论本卷上
无著菩萨造
三藏法师玄奘奉　诏译
总摽纲要分第一
阿毗达磨大乘经中。薄伽梵前已能善入大乘菩萨。为显大乘体大故说。谓依大乘诸佛世尊有十相殊胜殊胜语。一者所知依殊胜殊胜语。二者所知相殊胜殊胜语。三者入所知相殊胜殊胜语。四者彼入因果殊胜殊胜语。五者彼因果修差别殊胜殊胜语。六者即于如是修差别中。增上戒殊胜殊胜语。七者即于此中增上心殊胜殊胜语。八者即于此中增上慧殊胜殊胜语。九者彼果断殊胜殊胜语。十者彼果智殊胜殊胜语。由此所说诸佛世尊契经诸句。显于大乘真是佛语。
复次云何能显。由此所说十处。于声闻乘曾不见说。唯大乘中处处见说。谓阿赖耶识说名所知依体。三种自性。一依他起自性。二遍计所执自性。三圆成实自性。说名所知相体。唯识性说名入所知相体。六波罗蜜多说名彼入因果体。菩萨十地说名彼因果修差别体。菩萨律仪说名此中增上戒体。首楞伽摩虚空藏等诸三摩地说名此中增上心体。无分别智说名此中增上慧体。无住涅槃说名彼果断体。三种佛身。一自性身。二受用身。三变化身。说名彼果智体。由此所说十处。显于大乘异声闻乘。又显最胜世尊但为菩萨宣说。是故应知。但依大乘诸佛世尊有十相殊胜殊胜语复次云何由此十相殊胜殊胜如来语故。显于大乘真是佛语。遮声闻乘是大乘性。由此十处。于声闻乘曾不见说唯大乘中处处见说。谓此十处是最能引大菩提性。是善成立随顺无违。为能证得一切智智。此中二颂。
所知依及所知相　　彼入因果彼修异
三学彼果断及智　　最上乘摄是殊胜
此说此余见不见　　由此最胜菩提因
故许大乘真佛语　　由说十处故殊胜
复次云何如是次第说此十处。谓诸菩萨于诸法因要先善已。方于缘起应得善巧。次后于缘所生诸法应善其相。善能远离增益损减二边过故。次后如是善修菩萨。应正通达善所取相。令从诸障心得解脱。次后通达所知相已。先加行位六波罗蜜多由证得故。应更成满增上意乐得清净故。次后清净意乐所摄六波罗蜜多。于十地中分分差别应勤修习。谓要经三无数大劫。次后于三菩萨所学应令圆满。既圆满已彼果涅槃及与无上正等菩提。应现等证故。说十处如是次第。又此说中一切大乘皆得究竟。
摄大乘论本所知依分第二
此中最初且说所知依即阿赖耶识。世尊何处说阿赖耶识名阿赖耶识。谓薄伽梵于阿毗达磨大乘经伽他中说。
无始时来界　　一切法等依
由此有诸趣　　及涅槃证得
即于此中。复说颂曰。
由摄藏诸法　　一切种子识
故名阿赖耶　　胜者我开示
如是且引阿笈摩证复何缘故。此识说名阿赖耶识。一切有生杂染品法。于此摄藏为果性故。又即此识于彼摄藏为因性故。是故说名阿赖耶识。或诸有情摄藏此识为自我故。是故说名阿赖耶识。
复次此识亦名阿陀那识。此中阿笈摩者。如解深密经说。
阿陀那识甚深细　　一切种子如瀑流
我于凡愚不开演　　恐彼分别执为我
何缘此识亦复说名阿陀那识。执受一切有色根故。一切自体取所依故。所以者何。有色诸根由此执受无有失坏尽寿随转。又于相续正结生时。取彼生故执受自体。是故此识亦复说名阿陀那识。
此亦名心。如世尊说。心意识三此中意有二种。第一与作等无间缘所依止性。无间灭识能与意识作生依止。第二染污意与四烦恼恒共相应。一者萨迦耶见。二者我慢。三者我爱。四者无明。此即是识杂染所依。识复由彼第一依生。第二杂染了别境义故。等无间义故。思量义故。意成二种。
复次云何得知有染污意。谓此若无不共无明。则不得有成过失故。又五同法亦不得有成过失故。所以者何。以五识身必有眼等俱有依故。又训释词亦不得有。成过失故。又无想定。与灭尽定差别无有成过失故。谓无想定染意所显非灭尽定。若不尔者。此二种定应无差别。又无想天一期生中应无染污。成过失故。于中若无我执我慢。又一切时我执现行。现可得故。谓善不善无记心中。若不尔者。唯不善心彼相应故。有我我所烦恼现行非善无记。是故若立俱有现行。非相应现行。无此过失。此中颂曰。
若不共无明　　及与五同法
训词二定别　　无皆成过失
无想生应无　　我执转成过
我执恒随逐　　一切种无有
离染意无有　　二三成相违
无此一切处　　我执不应有
真义心当生　　常能为障碍
俱行一切分　　谓不共无明
此意染污故。有覆无记性。与四烦恼常共相应。如色无色二缠烦恼。是其有覆无记性摄。色无色缠为奢摩他所摄藏故。此意一切时微细随逐故。
心体第三。若离阿赖耶识无别可得。是故成就阿赖耶识以为心体由此为种子。意及识转何因缘故亦说名心。由种种法熏习种子所积集故。
复次何故声闻乘中。不说此心名阿赖耶识。名阿陀那识。由此深细境所摄故。所以者何。由诸声闻不于一切境智处转。是故于彼虽离此说然智得成。解脱成就故不为说。若诸菩萨定于一切境智处转。是故为说。若离此智不易证得一切智智。
复次声闻乘中。亦以异门密意已说阿赖耶识。如彼增壹阿笈摩说。世间众生爱阿赖耶。乐阿赖耶。欣阿赖耶。喜阿赖耶。为断如是阿赖耶故。说正法时恭敬摄耳。住求解心法随法行。如来出世如是甚奇。希有正法出现世间。于声闻乘如来出现。四德经中由此异门密意已显阿赖耶识。于大众部阿笈摩中。亦以异门密意说此名根本识。如树依根。化地部中亦以异门密意说此名穷生死蕴。有处有时见色心断。非阿赖耶识中彼种有断。阿赖耶如是所知依。说阿赖耶识为性。阿陀那识为性。心为性。阿赖耶为性。根本识为性。穷生死蕴为性等。由此异门阿赖耶识成大王路。复有一类。谓心意识义一文异。是义不成意识两义差别可得。当知心义亦应有异复有一类。谓薄伽梵所说。众生爱阿赖耶。乃至广说。此中五取蕴说名阿赖耶。有余复谓。贪俱乐受名阿赖耶。有余复谓。萨迦耶见名阿赖耶。此等诸师由教及证愚于藏识故。作此执如是安立。阿赖耶名随声闻乘安立。道理亦不相应。若不愚者取此藏识安立。彼说阿赖耶名。如是安立则为最胜。云何最胜。若五取蕴名阿赖耶。生恶趣中一向苦处最可厌逆。众生一向不起爱乐。于中执藏不应道理。以彼常求速舍离故。若贪俱乐受名阿赖耶。第四静虑以上无有具。彼有情常有厌逆。于中执藏亦不应理。若萨迦耶见名阿赖耶。于此正法中信解无我者恒有厌逆。于中执藏亦不应理。阿赖耶识内我性摄。虽生恶趣一向苦处。求离苦蕴。然于藏识我爱随缚未尝求离。虽生第四静虑以上。于贪俱乐恒有厌逆。然于藏识我爱随缚。虽于此正法信解无我者厌逆我见。然于藏识我爱随缚。是故安立阿赖耶识。名阿赖耶成就最胜。如是已说阿赖耶识安立异门。安立此相云何可见。安立此相略有三种。一者安立自相。二者安立因相。三者安立果相。此中安立阿赖耶识自相者。谓依一切杂染品法。所有薰习为彼生因。由能摄持种子相应。此中安立阿赖耶识因相者。谓即如是一切种子阿赖耶识。于一切时与彼杂染品类诸法现前为因。此中安立阿赖耶识果相者。谓即依彼杂染品法无始时来所有薰习。阿赖耶识相续而生。
复次何等名为薰习。薰习能诠何为所诠。谓依彼法俱生俱灭。此中有能生彼因性。是谓所诠。如苣蕂中有花薰习。苣蕂与华俱生俱灭。是诸苣蕂带能生彼香因而生。又如所立贪等行者。贪等薰习。依彼贪等俱生俱灭。此心带彼生因而生。或多闻者多闻薰习。依闻作意俱生俱灭。此心带彼记因而生。由此薰习能摄持故。名持法者。阿赖耶识薰习道理。当知亦尔。
复次阿赖耶识中诸杂染品法种子。为别异住。为无别异。非彼种子有别实物。于此中住亦非不异。然阿赖耶识如是而生。有能生彼功能差别。名一切种子识。
复次阿赖耶识与彼杂染诸法。同时更互为因。云何可见。譬如明灯焰炷生烧同时更互。又如芦束互相依持同时不倒。应观此中更互为因。道理亦尔。如阿赖耶识为杂染诸法因。杂染诸法亦为阿赖耶识因。唯就如是安立因缘。所余因缘不可得故。
云何薰习无异无杂。而能与彼有异有杂诸法为因。如众缬具缬所缬衣。当缬之时虽复未有异杂非一品类可得。入染器后尔时衣上便有异杂非一品类。染色绞络文像显现。阿赖耶识亦复如是。异杂能薰之所薰习。于薰习时虽复未有异杂可得。果生染器现前已后。便有异杂无量品类。诸法显现如是缘起。于大乘中极细甚深。又若略说有二缘起。一者分别自性缘起。二者分别爱非爱缘起。此中依止阿赖耶识诸法生起是名分别自性缘起。以能分别种种自性为缘性故。复有十二支缘起。是名分别爱非爱缘起。以于善趣恶趣能分别爱非爱种种自体为缘性故。于阿赖耶识中。若愚第一缘起。或有分别自性为因。或有分别宿作为因。或有分别自在变化为因。或有分别实我为因。或有分别无因无缘。若愚第二缘起。复有分别。我为作者。我为受者。譬如众多生盲士夫未曾见象。复有以象说而示之。彼诸生盲有触象鼻。有触其牙。有触其耳。有触其足。有触其尾。有触脊[月*梁]。诸有问言。象为何相。或有说言象如犁柄。或说如杵。或说如箕。或说如臼。或说如帚。或有说言象如石山。若不解了此二缘起。无明生盲亦复如是。或有计执自性为因。或有计执宿作为因。或有计执自在为因。或有计执实我为因。或有计执无因无缘。或有计执我为作者我为受者。阿赖耶识自性因性及果性等。如所不了象之自性。
又若略说阿赖耶识用异熟识。一切种子为其自性。能摄三界一切自体一切趣等。
此中五颂。
外内不明了　　于二唯世俗
胜义诸种子　　当知有六种
刹那灭俱有　　恒随转应知
决定待众缘　　唯能引自果
坚无记可熏　　与能熏相应
所熏非异此　　是为熏习相
六识无相应　　三差别相违
二念不俱有　　类例余成失
此外内种子　　能生引应知
枯丧由能引　　任运后灭故
为显内种非如外种。复说二颂。
外或无熏习　　非内种应知
闻等熏习无　　果生非道理
作不作失得　　过故成相违
外种内为缘　　由依彼熏习
复次其余转识。普于一切自体诸趣。应知说名能受用者。如中边分别论中说。伽他曰。
一则名缘识　　第二名受者
此中能受用　　分别推心法
如是二识更互为缘。如阿毗达磨大乘经中说。伽他曰。
诸法于识藏　　识于法亦尔
更互为果性　　亦常为因性
若于第一缘起中。如是二识互为因缘。于第二缘起中。复是何缘是增上缘。如是六识几缘所生。增上所缘等无间缘。如是三种缘起。谓穷生死爱非爱趣。及能受用具有四缘。如是已安立阿赖耶识异门及相。复云何知如是异门。及如是相决定唯在阿赖耶识。非于转识。由若远离如是安立阿赖耶识。杂染清净皆不得成。谓烦恼杂染。若业杂染。若生杂染。皆不成故。世间清净出世清净。亦不成故。云何烦恼杂染不成。以诸烦恼及随烦恼熏习所作。彼种子体于六识身不应理故。所以者何。若立眼识贪等烦恼及随烦恼俱生俱灭。此由彼熏成种非余。即此眼识若已谢灭。余识所间如是熏习。熏习所依皆不可得。从此先灭余识所间现无有体。眼识与彼贪等俱生。不应道理。以彼过去现无体故。如从过去现无体业。异熟果生不应道理。又此眼识贪等俱生。所有熏习亦不成就。然此熏习不住贪中。由彼贪欲是能依故。不坚住故。亦不得住所余识中。以彼诸识所依别故。又无决定俱生灭故。亦复不得住自体中。由彼自体决定无有俱生灭故。是故眼识贪等烦恼。及随烦恼之所熏习不应道理。又复此识非识所熏。如说眼识所余转识亦复如是。如应当知。
复次从无想等上诸地没来生此间。尔时烦恼及随烦恼所染初识。此识生时应无种子。由所依止及彼熏习并已过去。现无体故。
复次对治烦恼识。若已生一切世间余识已灭。尔时若离阿赖耶识。所余烦恼及随烦恼种子。在此对治识中不应道理。此对治识自性解脱故。与余烦恼及随烦恼不俱生灭故。复于后时世间识生。尔时若离阿赖耶识。彼诸熏习及所依止久已过去。现无体故。应无种子而更得生。是故若离阿赖耶识。烦恼杂染皆不得成。
云何为业杂染不成。行为缘识不相应故。此若无者。取为缘有亦不相应。
云何为生杂染不成。结相续时不相应故。若有于此非等引地没已生时。依中有位意起染污意识结生相续。此染污意识于中有中灭。于母胎中识羯罗蓝更相和合。若即意识与彼和合。既和合已依止此识。于母胎中有意识转。若尔即应有二意识于母胎中同时而转。又即与彼和合之识是意识性。不应道理。依染污故。时无断故。意识所缘不可得故。设和合识即是意识。为此和合意识。即是一切种子识为依止。此识所生余意识。是一切种子识。若此和合识是一切种子识。即是阿赖耶识。汝以异名立为意识。若能依止识。是一切种子识。是则所依因识。非一切种子识能依果识是一切种子识。不应道理。是故成就此和合识非是意识。但是异熟识。是一切种子识。
复次结生相续已。若离异熟识。执受色根亦不可得。其余诸识各别依故。不坚住故。是诸色根不应离识。
若离异熟识。识与名色更互相依。譬如芦束相依而转。此亦不成。
若离异熟识。已生有情识食不成。何以故。以六识中随取一识。于三界中已生有情。能作食事不可得故。
若从此没于等引地正受生时。由非等引染污意识结生相续。此非等引染污之心。彼地所摄离异熟识。余种子体定不可得。
复次生无色界。若离一切种子异熟识。染污善心应无种子。染污善心应无依持。
又即于彼若出世心正现在前。余世间心皆灭尽故。尔时便应灭离彼趣。若生非想非非想处无所有处。出世间心现在前时。即应二趣悉皆灭离。此出世识不以非想非非想处为所依趣。亦不应以无所有处为所依趣。亦非涅槃为所依趣。
又将没时造善造恶。或下或上所依渐冷。若不信有阿赖耶识皆不得成。是故若离一切种子异熟识者。此生杂染亦不得成。
云何世间清净不成。谓未离欲缠贪。未得色缠心者。即以欲缠善心为离欲缠贪故勤修加行。此欲缠加行心与色缠心不俱生灭故。非彼所熏。为彼种子不应道理。又色缠心过去多生。余心间隔不应为今定心种子。唯无有故。是故成就色缠定心一切种子异熟果识。展转传来为今因缘。加行善心为增上缘。如是一切离欲地中如应当知。如是世间清净。若离一切种子异熟识。理不得成。
云何出世清净不成。谓世尊说。依他言音及内各别如理作意。由此为因正见得生。此他言音如理作意。为熏耳识。为熏意识。为两俱熏。若于彼法如理思惟。尔时耳识且不得起。意识亦为种种散动余识所间。若与如理作意相应生时。此闻所熏意识与彼熏习。久灭过去定无有体。云何复为种子能生后时如理作意相应之心。又此如理作意相应是世间心。彼正见相应是出世心。曾未有时俱生俱灭。是故此心非彼所熏。既不被熏。为彼种子不应道理。是故出世清净。若离一切种子异熟果识。亦不得成。此中闻熏习摄受。彼种子不相应故。
复次云何一切种子异熟果识为杂染因。复为出世能对治。彼净心种子又出世心。昔未曾习故。彼熏习决定应无。既无熏习从何种生。是故应答。从最清净法界等流。正闻熏习种子所生。
此闻熏习为是阿赖耶识自性。为非阿赖耶识自性。若是阿赖耶识自性。云何是彼对治种子。若非阿赖耶识自性。此闻熏习种子所依。云何可见。乃至证得诸佛菩提。此闻熏习随在一种所依转处。寄在异熟识中。与彼和合俱转。犹如水乳。然非阿赖耶识是彼对治种子性故。此中依下品熏习成中品熏习。依中品熏习成上品熏习。依闻思修多分修作得相应故。又此正闻熏习种子下中上品。应知亦是法身种子。与阿赖耶识相违。非阿赖耶识所摄。是出世间最净法界等流性故。虽是世间而是出世心种子性。又出世心虽未生时。已能对治诸烦恼缠。已能对治诸险恶趣。已作一切所有恶业朽坏对治。又能随顺逢事一切诸佛菩萨。虽是世间应知初修业菩萨所得。亦法身摄声闻独觉所得。唯解脱身摄。又此熏习非阿赖耶识。是法身解脱身摄。如如熏习下中上品次第渐增。如是如是。异熟果识次第渐减即转所依。既一切种所依转已。即异熟果识。及一切种子。无种子而转。一切种永断。
复次云何犹如水乳。非阿赖耶识与阿赖耶识同处俱转。而阿赖耶识一切种尽。非阿赖耶识一切种增。譬如于水鹅所饮乳。又如世间得离欲时。非等引地熏习渐减。其等引地熏习渐增而得转依。
又入灭定识不离身。圣所说故。此中异熟识应成不离身。非为治此灭定生故。
又非出定此识复生。由异熟识既间断已离结相续无重生故。
又若有执以意识故。灭定有心。此心不成定。不应成故。所缘行相不可得故。应有善根相应过故。不善无记不应理故。应有想受现行过故。触可得故。于三摩地有功能故。应有唯灭想过失故。应有其思信等善根现行过故。拔彼能依令离所依。不应理故。有譬喻故。如非遍行此不有故。
又此定中由意识故。执有心者。此心是善不善无记。皆不得成故不应理。若复有执色心无间生。是诸法种子此不得成。如前已说。又从无色无想天没。灭定等出不应道理。又阿罗汉后心不成。唯可容有等无间缘。
如是若离一切种子异熟果识。杂染清净皆不得成。是故成就如前所说相。阿赖耶识决定是有。
此中三颂。
菩萨于净心　　远离于五识
无余心转依　　云何汝当作
若对治转依　　非断故不成
果因无差别　　于永断成过
无种或无体　　若许为转依
无彼二无故　　转依不应理
复次此阿赖耶识差别云何。略说应知。或三种或四种。此中三种者。谓三种熏习差别故。一名言熏习差别。二我见熏习差别。三有支熏习差别。四种者。一引发差别。二异熟差别。三缘相差别。四相貌差别。
此中引发差别者。谓新起熏习。此若无者。行为缘识。取为缘有。应不得成。此中异熟差别者。谓行有为缘。于诸趣中异熟差别。此若无者则无种子。后有诸法生应不成。此中缘相差别者。谓即意中我执缘相。此若无者。染污意中我执所缘应不得成。
此中相貌差别者。谓即此识有共相。有不共相。无受生种子相。有受生种子相等。共相者。谓器世间种子。不共相者。谓各别内处种子。共相即是无受生种子。不共相即是有受生种子。对治生时唯不共相。所对治灭共相。为他分别所持但见清净。如瑜伽师。于一物中种种胜解种种所见皆得成立。此中二颂。
难断难遍知　　应知名共结
瑜伽者心异　　由外相大故
净者虽不灭　　而于中见净
又清净佛土　　由佛见清净
复有别颂。对前所引种种胜解种种所见皆得成立。
诸瑜伽师于一物　　种种胜解各不同
种种所见皆得成　　故知所取唯有识
此若无者。诸器世间有情世间生起差别应不得成。
复有粗重相及轻安相。粗重相者。谓烦恼随烦恼种子。轻安相者谓有漏善法种子。此若无者。所感异熟无所堪能。有所堪能所依差别应不得成。复有有受尽相无受尽相。有受尽相者。谓已成熟异熟果善不善种子。无受尽相者。谓名言熏习种子。无始时来种种戏论流转种子故。此若无者。已作已作善恶二业。与果受尽应不得成。又新名言熏习生起应不得成。复有譬喻相。谓此阿赖耶识。幻炎梦翳为譬喻故。此若无者。由不实遍计种子故。颠倒缘相应不得成。复有具足相不具足相。谓诸具缚者名具足相。世间离欲者名损减相。有学声闻及诸菩萨名一分永拔相。阿罗汉独觉及诸如来名烦恼障全永拔相。及烦恼所知障全永拔相。如其所应。此若无者。如是次第杂染还灭应不得成。
何因缘故。善不善法能感异熟。其异熟果无覆无记。由异熟果无覆无记。与善不善互不相违。善与不善互相违故。若异熟果善不善性。杂染还灭应不得成。是故异熟识唯无覆无记。
摄大乘论本卷上

[book_title]摄大乘论本卷中
无著菩萨造
三藏法师玄奘奉　诏译
所知相分第三
已说所知依所知相。复云何应观此。略有三种。一依他起相。二遍计所执相。三圆成实相。此中何者依他起相。谓阿赖耶识为种子。虚妄分别所摄诸识。此复云何。谓身身者受者识。彼所受识。彼能受识。世识。数识。处识。言说识。自他差别识。善趣恶趣死生识。此中若身身者受者识彼所受识彼能受识世识数识处识言说识。此由名言熏习种子。若自他差别识。此由我见熏习种子。若善趣恶趣死生识。此由有支熏习种子。由此诸识一切界趣杂染所摄。依他起相虚妄分别皆得显现。如此诸识皆是虚妄分别所摄。唯识为性是无所有。非真实义显现所依。如是名为依他起相。
此中何者遍计所执相。谓于无义唯有识中似义显现。
此中何者圆成实相。谓即于彼依他起相。由似义相永无有性。
此中身身者受者识。应知即是眼等六内界。彼所受识。应知即是色等六外界。彼能受识。应知即是眼等六识界。其余诸识。应知是此诸识差别。
又此诸识皆唯有识都无义故。此中以何为喻显示。应知梦等为喻显示。谓如梦中都无其义。独唯有识。虽种种色声香味触舍林地山似义影现。而于此中都无有义。由此喻显。应随了知一切时处皆唯有识。由此等言。应知复有幻诳鹿爱翳眩等喻若于觉时一切时处皆如梦等唯有识者。如从梦觉便觉梦中皆唯有识。觉时何故不如是转。真智觉时亦如是转。如在梦中此觉不转。从梦觉时此觉乃转。如是未得真智觉时此觉不转。得真智觉此觉乃转。
其有未得真智觉者。于唯识中云何比知。由教及理应可比知。此中教者。如十地经薄伽梵说。如是三界皆唯有心。又薄伽梵解深密经亦如是说。谓彼经中慈氏菩萨。问世尊言。诸三摩地所行影像。彼与此心当言有异。当言无异。佛告慈氏。当言无异。何以故。由彼影像唯是识故。我说识所缘唯识所现故。世尊。若三摩地所行影像。即与此心无有异者。云何此心还取此心。慈氏。无有少法能取少法。然即此心如是生时。即有如是影像显现。如质为缘还见本质。而谓我今见于影像。及谓离质别有所见。影像显现此心亦尔。如是生时相似有异所见影现。即由此教理亦显现。所以者何。于定心中随所观见。诸青瘀等所知影像一切无别。青瘀等事但见自心。由此道理菩萨于其一切识中应可比知。皆唯有识无有境界。又于如是青瘀等中非忆持识。见所缘境现前住故。闻思所成二忆持识。亦以过去为所缘故。所现影像得成唯识。由此比量菩萨虽未得真智觉。于唯识中应可比知。
如是已说种种诸识如梦等喻。即于此中眼识等识可成唯识。眼等诸识既是有色。亦唯有识云何可见。此亦如前由教及理。若此诸识亦体是识。何故乃似色性显现。一类坚住相续而转。与颠倒等诸杂染法为依处故。若不尔者。于非义中起义颠倒应不得有。此若无者。烦恼所知二障杂染应不得有。此若无者。诸清净法亦应无有。是故诸识应如是转。此中有颂。
乱相及乱体　　应许为色识
及与非色识　　若无余亦无
何故身身者受者识所受识能受识。于一切身中俱有和合转。能圆满生受用所显故。何故如说世等诸识差别而转。无始时来生死流转无断绝故。诸有情界无数量故。诸器世界无数量故。诸所作事展转言说无数量故。各别摄取受用差别无数量故。诸爱非爱业果异熟受用差别无数量故。所受死生种种差别无数量故。
复次云何安立如是诸识成唯识性。略由三相。一由唯识无有义故。二由二性有相有见二识别故。三由种种种种行相而生起故。所以者何。此一切识无有义故得成唯识。有相见故得成二种。若眼等识以色等识为相以眼识识为见。乃至以身识识为见。若意识以一切眼为最初法为最后。诸识为相。以意识识为见。由此意识有分别故。似一切识而生起故。此中有颂。
唯识二种种　　观者意能入
由悟入唯心　　彼亦能伏离
又于此中有一类师说一意识。彼彼依转得彼彼名。如意思业名身语业。又于一切所依转时。似种种相二影像转。谓唯义影像及分别影像。又一切处亦似所触影像而转。有色界中即此意识依止身故。如余色根依止于身。
此中有颂。
若远行独行　　无身寐于窟
调此难调心　　我说真梵志
又如经言。如是五根所行境界。意各能受意为彼依。
又如所说十二处中。说六识身皆名意处。若处安立阿赖耶识识为义识。应知此中余一切识是其相识。若意识识及所依止是其见识。由彼相识是此见识生缘相故。似义现时能作见识生依止事。如是名为安立诸识成唯识性。
诸义现前分明显现。而非是有云何可知。如世尊言。若诸菩萨成就四法能随悟入。一切唯识都无有义。一者成就相违识相智。如饿鬼傍生及诸天人同于一事。见彼所识有差别故。二者成就无所缘识现可得智。如过去未来梦影缘中有所得故。三者成就应离功用无颠倒智。如有义中能缘义识应无颠倒。不由功用智真实故。四者成就三种胜智随转妙智。何等为三。一得心自在一切菩萨得静虑者。随胜解力诸义显现。二得奢摩他修法观者。才作意时诸义显现。三已得无分别智者。无分别智现在前时。一切诸义皆不显现。由此所说三种胜智随转妙智。及前所说三种因缘诸义无义道理成就。
若依他起自性实唯有识。似义显现之所依止。云何成依他起。何因缘故名依他起。从自熏习种子所生。依他缘起故名依他起。生刹那后无有功能。自然住故名依他起。
若遍计所执自性。依依他起实无所有似义显现。云何成遍计所执。何因缘故名遍计所执。无量行相意识遍计颠倒生相故。名遍计所执。自相实无唯有遍计所执可得。是故说名遍计所执。
若圆成实自性。是遍计所执永无有相。云何成圆成实。何因缘故名圆成实。由无变异性故。名圆成实。又由清净所缘性故。一切善法最胜性故。由最胜义名圆成实。
复次有能遍计有所遍计。遍计所执自性乃成。此中何者能遍计。何者所遍计。何者遍计所执自性。当知意识是能遍计。有分别故。所以者何。由此意识用自名言熏习为种子。及用一切识名言熏习为种子。是故意识无边行相分别而转。普于一切分别计。度故名遍计。又依他起自性名所遍计。又若由此相令依他起自性成所遍计。此中是名遍计所执自性。由此相者是如此义。复次云何遍计能遍计度。缘何境界。取何相貌。由何执著。由何起语。由何言说。何所增益。谓缘名为境。于依他起自性中取彼相貌。由见执著。由寻起语。由见闻等四种言说而起言说。于无义中增益为有。由此遍计能遍计度。
复次此三自性为异为不异。应言非异非不异。谓依他起自性由异门故。成依他起。即此自性由异门故。成遍计所执。即此自性由异门故。成圆成实。由何异门此依他起成依他起。依他熏习种子起故。由何异门即此自性成遍计所执。由是遍计所缘相故。又是遍计所遍计故。由何异门即此自性成圆成实。如所遍计毕竟不如是有故。
此三自性各有几种。谓依他起略有二种。一者依他熏习种子而生起故。二者依他杂染清净性不成故。由此二种依他别故。名依他起。遍计所执亦有二种。一者自性遍计执故。二者差别遍计执故。由此故名遍计所执。圆成实性亦有二种。一者自性圆成实故。二者清净圆成实故。由此故成圆成实性。
复次遍计有四种。一自性遍计。二差别遍计。三有觉遍计。四无觉遍计。有觉者。谓善名言。无觉者。谓不善名言。如是遍计复有五种。一依名遍计义自性。谓如是名有如是义。二依义遍计名自性。谓如是义有如是名。三依名遍计名自性。谓遍计度未了义。名四依义遍计义自性。谓遍计度未了名义。五依二遍计二自性。谓遍计度此名此义如是体性。
复次总摄一切分别略有十种。一根本分别谓阿赖耶识。二缘相分别。谓色等识。三显相分别。谓眼识等并所依识。四缘相变异分别。谓老等变异。乐受等变异。贪等变异。逼害时节代谢等变异。奈落迦等诸趣变异。及欲界等诸界变异。五显相变异分别。谓即如前所说变异所有变异。六他引分别。谓闻非正法类及闻正法类分别。七不如理分别。谓诸外道闻非正法类分别。八如理分别。谓正法中闻正法类分别。九执著分别。谓不如理作意类。萨迦耶见为本。六十二见趣相应分别。十散动分别。谓诸菩萨十种分别。一无相散动。二有相散动。三增益散动。四损减散动。五一性散动。六异性散动。七自性散动。八差别散动。九如名取义散动。十如义取名散动。为对治此十种散动。一切般若波罗蜜多中说无分别智。如是所治能治应知。具摄般若波罗蜜多义。
若由异门依他起自性有三自性。云何三自性不成无差别。若由异门成依他起。不即由此成遍计所执及圆成实。若由异门成遍计所执。不即由此成依他起及圆成实。若由异门成圆成实不即由此成依他起及遍计所执。
复次云何得知。如依他起自性遍计所执。自性显现而非称体。由名前觉无称体相违故。由名有众多多体相违故。由名不决定杂体相违故。此中有二颂。
由名前觉无　　多名不决定
成称体多体　　杂体相违故
法无而可得　　无染而有净
应知如幻等　　亦复似虚空
复次何故如所显现实无所有。而依他起自性非一切。一切都无所有。此若无者。圆成实自性亦无所有。此若无者。则一切皆无。若依他起及圆成实自性无有。应成无有染净过失。既现可得杂染清净。是故不应一切皆无此中有颂。
若无依他起　　圆成实亦无
一切种若无　　恒时无染净
诸佛世尊于大乘中说方广教。彼教中言。云何应知遍计所执自性。应知异门说无所有。云何应知依他起自性。应知譬如幻炎梦像光影谷响水月变化。云何应知圆成实自性。应知宣说四清净法。何等名为四清净法。一者自性清净。谓真如空实际无相胜义法界。二者离垢清净。谓即此离一切障垢。三者得此道清净。谓一切菩提分法波罗蜜多等。四者生此境清净。谓诸大乘妙正法教由此法教清净缘故。非遍计所执自性。最净法界等流性故。非依他起自性。如是四法总摄一切清净法尽。此中有二颂。
幻等说于生　　说无计所执
若说四清净　　是谓圆成实
自性与离垢　　清净道所缘
一切清净法　　皆四相所摄
复次何缘。如经所说。于依他起自性说幻等喻。于依他起自性为除他虚妄疑故。他复云何。于依他起自性有虚妄疑。由他于此有如是疑。云何实无有义而成所行境界。为除此疑说幻事喻。云何无义心心法转。为除此疑说阳炎喻。云何无义有爱非爱受用差别。为除此疑说所梦喻。云何无义净不净业爱非爱果差别而生。为除此疑说影像喻。云何无义种种识转。为除此疑说光影喻。云何无义种种戏论言说而转。为除此疑说谷响喻。云何无义而有实取诸三摩地所行境转。为除此疑说水月喻。云何无义有诸菩萨无颠倒心。为办有情诸利乐事故思受生。为除此疑说变化喻。世尊依何密意。于梵问经中说。如来不得生死不得涅槃。于依他起自性中。依遍计所执自性及圆成实自性。生死涅槃无差别密意。何以故。即此依他起自性。由遍计所执分成生死。由圆成实分成涅槃故。
阿毗达摩大乘经中。薄伽梵说法有三种。一杂染分。二清净分。三彼二分。依何密意作如是说。于依他起自性中遍计所执自性是杂染分。圆成实自性是清净分。即依他起是彼二分。依此密意作如是说。于此义中以何喻显。以金土藏为喻显示。譬如世间金土藏中三法可得。一地界二土三金。于地界中土非实有而现可得。金是实有而不可得。火烧炼时土相不现金相显现。又此地界土显现时虚妄显现。金显现时真实显现。是故地界是彼二分。识亦如是。无分别智火未烧时。于此识中所有虚妄。遍计所执自性显现。所有真实圆成实自性不显现。此识若为无分别智火所烧时。于此识中所有真实圆成实自性显现。所有虚妄遍计所执自性不显现。是故此虚妄分别识依他起自性有彼二分。如金土藏中所有地界。
世尊有处说一切法常。有处说一切法无常。有处说一切法非常非无常。依何密意作如是说。谓依他起自性由圆成实性分是常。由遍计所执性分是无常。由彼二分非常非无常。依此密意作如是说。如常无常无二。如是苦乐无二。净不净无二。空不空无二。我无我无二。寂静不寂静无二。有自性无自性无二。生不生无二。灭不灭无二。本来寂静非本来寂静无二。自性涅槃非自性涅槃无二。生死涅槃无二亦尔。如是等差别。一切诸佛密意语言。由三自性应随决了。如前说常无常等门。此中有多颂。
如法实不有　　如现非一种
非法非非法　　故说无二义
依一分开显　　或有或非有
依二分说言　　非有非非有
如显现非有　　是故说为无
由如是显现　　是故说为有
自然自体无　　自性不坚住
如执取不有　　故许无自性
由无性故成　　后后所依止
无生灭本寂　　自性般涅槃
复有四种意趣四种秘密。一切佛言应随决了。四意趣者。一平等意趣。谓如说言。我昔曾于彼时彼分即名胜观正等觉者。二别时意趣。谓如说言。若诵多宝如来名者。便于无上正等菩提已得决定。又如说言。由唯发愿便得往生极乐世界。三别义意趣谓如说言。若已逢事尔所殑伽河沙等佛。于大乘法方能解义。四补特伽罗意乐意趣。谓如为一补特伽罗先赞布施后还毁訾。如于布施如是尸罗及一分修当知亦尔。如是名为四种意趣。四秘密者。一令入秘密。谓声闻乘中或大乘中。依世俗谛理说有补特伽罗及有诸法自性差别。二相秘密。谓于是处说诸法相显三自性。三对治秘密。谓于是处说行对治八万四千。四转变秘密谓于是处以其别义诸言诸字即显别义。如有颂言。
觉不坚为坚　　善住于颠倒
极烦恼所恼　　得最上菩提
若有欲造大乘法释。略由三相应造其释。一者由说缘起。二者由说从缘所生法相。三者由说语义。此中说缘起者。如说。
言熏习所生　　诸法此从彼
异熟与转识　　更互为缘生
复次彼转识相法。有相有见识为自性。又彼以依处为相。遍计所执为相。法性为相。由此显示三自性相。如说。
从有相有见　　应知彼三相
复次云何应释彼相。谓遍计所执相于依他起相中实无所有。圆成实相于中实有。由此二种非有及有非得及得未见已见。真者同时。谓于依他起。自性中无遍计所执故。有圆成实故。于此转时若得彼即不得。此若得此即不得。彼如说。
依他所执无　　成实于中有
故得及不得　　其中二平等
说语义者。谓先说初句后以余句分别显示。或由德处。或由义处。
由德处者。谓说佛功德最清净觉不二现行。趣无相法。住于佛住。逮得一切佛平等性到无障处。不可转法所行无碍。其所安立不可思议。游于三世平等法性。其身流布一切世界。于一切法智无疑滞。于一切行成就大觉。于诸法智无有疑惑。凡所现身不可分别。一切菩萨等所求智。得佛无二住胜彼岸。不相间杂如来解脱。妙智究竟证无中边。佛地平等极于法界。尽虚空性穷未来际。最清净觉者应知。此句由所余句分别显示。如是乃成善说法性。
最清净觉者。谓佛世尊最清净觉。应知是佛二十一种功德所摄谓于所知一向无障转功德。于有无无二相真如最胜清净能入功德。无功用佛事不休息住功德。于法身中所依意乐作业无差别功德。修一切障对治功德。降伏一切外道功德。生在世间不为世法所碍功德。安立正法功德。授记功德。于一切世界示现受用变化身功德。断疑功德。令入种种行功德。当来法生妙智功德。如其胜解示现功德。无量所依调伏有情加行功德。平等法身波罗蜜多成满功德。随其胜解示现差别佛土功德。三种佛身方处无分限功德。穷生死际常现利益安乐一切有情功德。无尽功德等。复次由义处者如说。若诸菩萨成就三十二法乃名菩萨。谓于一切有情起利益安乐增上意乐故。令入一切智智故。自知我今何假智故。摧伏慢故。坚牢胜意乐故。非假怜愍故。于亲非亲平等心故。永作善友乃至涅槃为后边故。应量而语故。含笑先言故。无限大悲故。于所受事无退弱故。无厌倦意故。闻义无厌故。于自作罪深见过故。于他作罪不嗔而诲故。于一切威仪中恒修治菩提心故。不悕异熟而行施故。不依一切有趣受持戒故。于诸有情无有恚碍而行忍故。为欲摄受一切善法勤精进故。舍无色界修静虑故。方便相应修般若故。由四摄事摄方便故。于持戒破戒善友无二故。以殷重心听闻正法故。以殷重心住阿练若故。于世杂事不爱乐故。于下劣乘曾不欣乐故。于大乘中深见功德故。远离恶友故。亲近善友故。恒修治四梵住故。常游戏五神通故。依趣智故。于住正行不住正行诸有情类不弃舍故。言决定故。重谛实故。大菩提心恒为首故。如是诸句应知皆是初句差别。谓于一切有情起利益安乐增上意乐。此利益安乐增上意乐句有十六业差别。应知此中十六业者。一展转加行业。二无颠倒业。三不待他请自然加行业。四不动坏业。五无求染业。此有三句差别应知。谓无染系故。于恩非恩无爱恚故。于生生中恒随转故。六相称语身业。此有二句差别应知。七于乐于苦于无二中平等业。八无下劣业。九无退转业。十摄方便业。十一厌恶所治业。此有二句差别应知。十二无间作意业。十三胜进行业。此有七句差别应知。谓六波罗蜜多正加行故。及四摄事正加行故。十四成满加行业。此有六句差别应知谓亲近善士故。听闻正法故。住阿练若故。离恶寻思故。作意功德故。此复有二句差别应知。助伴功德故。此复有二句差别应知。十五成满业。此有三句差别应知。谓无量清净故。得大威力故。证得功德故。十六安立彼业。此有四句差别应知。谓御众功德故。决定无疑教授教诫故。财法摄一故。无杂染心故。如是诸句应知。皆是初句差别。如说。
由最初句故　　句别德种类
由最初句故　　句别义差别
摄大乘论本入所知相分第四
如是已说所知相。入所知相云何。应见多闻熏习所依。非阿赖耶识所摄。如阿赖耶识成种子。如理作意所摄。似法似义而生似所取事。有见意言。
此中谁能悟入所应知相大乘多闻熏习相续。已得逢事无量诸佛出现于世。已得一向决定胜解。已善积集诸善根故。善备福智资粮菩萨。
何处能入。谓即于彼有见似法似义意言。大乘法相等所生起胜解行地。见道修道究竟道中。于一切法唯有识性。随闻胜解故。如理通达故。治一切障故。离一切障故。
由何能入。由善根力所住持故。谓三种相练磨心故。断四处故。缘法义境止观恒常殷重加行无放逸故。
无量诸世界无量人有情刹那刹那证觉无上正等菩提。是为第一练磨其心。由此意乐能行施等波罗蜜多。我已获得如是意乐。我由此故。少用功力修习施等波罗蜜多当得圆满。是为第二练磨其心。若有成就诸有障善。于命终时即便可爱一切自体圆满而生。我有妙善无障碍善。云何尔时不当获得一切圆满是名第三练磨其心。
此中有颂。
人趣诸有情　　处数皆无量
念念证等觉　　故不应退屈
诸净心意乐　　能修行施等
此胜者已得　　故能修施等
善者于死时　　得随乐自满
胜善由永断　　圆满云何无
由离声闻独觉作意断作意故。由于大乘诸疑离疑。以能永断异慧疑故。由离所闻所思法中我我所执断法执故。由于现前现住安立一切相中。无所作意无所分别断分别故。
此中有颂。
现前自然住　　安立一切相
智者不分别　　得最上菩提
由何云何而得悟入。
由闻熏习种类。如理作意所摄似法似义有见意言。
由四寻思。谓由名义自性差别假立寻思。及由四种如实遍智。谓由名事自性差别。假立如实遍智。如是皆同不可得故。以诸菩萨如是如实。为入唯识勤修加行。即于似文似义意言。推求文名唯是意言。推求依此文名之义亦唯意言。推求名义自性差别唯是假立。若时证得唯有意言。尔时证知若名若义自性差别皆是假立。自性差别义相无故。同不可得。由四寻思及由四种如实遍智。于此似文似义意言。便能悟入唯有识性。
于此悟入唯识性中。何所悟入。如何悟入。入唯识性相见二性及种种性。若名若义自性差别假。自性差别义。如是六种义皆无故。所取能取性现前故。一时现似种种相义而生起故。如闇中绳显现似蛇。譬如绳上蛇非真实。以无有故。若已了知彼义无者。蛇觉虽灭绳觉犹在。若以微细品类分析此又虚妄。色香味触为其相故。此觉为依绳觉当灭。如是于彼似文似义六相意言。伏除非实六相义时。唯识性觉。犹如蛇觉亦当除遣。由圆成实自性觉故。
如是菩萨悟入意言似义相故。悟入遍计所执性悟入唯识故。悟入依他起性。云何悟入圆成实性。若已灭除意言闻法熏习种类唯识之想。尔时菩萨已遣义想。一切似义无容得生故。似唯识亦不得生。由是因缘住一切义无分别名。于法界中便得现见相应而住。尔时菩萨平等平等所缘能缘。无分别智已得生起。由此菩萨名已悟入圆成实性。
此中有颂。
法补特伽罗　　法义略广性
不净净究竟　　名所行差别
如是菩萨悟入唯识性故。悟入所知相。悟入此故入极喜地。善达法界生如来家。得一切有情平等心性。得一切菩萨平等心性。得一切佛平等心性。此即名为菩萨见道。
复次为何义故入唯识性。由缘总法出世止观智故。由此后得种种相识智故。为断及相阿赖耶识诸相种子。为长能触法身种子。为转所依。为欲证得一切佛法。为欲证得一切智智入唯识性。又后得智于一切阿赖耶识所生一切了别相中。见如幻等性无倒转。是故菩萨譬如幻师。于所幻事于诸相中。及说因果常无颠倒。
于此悟入唯识性时。有四种三摩地。是四种顺决择分依止。云何应知。应知由四寻思于下品无义忍中有明得三摩地。是暖顺决择分依止。于上品无义忍中有明增三摩地。是顶顺决择分依止。复由四种如实遍智已入唯识。于无义中已得决定。有入真义一分三摩地。是谛顺忍依止。从此无间伏唯识想。有无间三摩地。是世第一法依止。应知如是诸三摩地。是现观边。
如是菩萨已入于地。已得见道。已入唯识。于修道中云何修行。于如所说安立十地摄一切经皆现前中。由缘总法出世后得止观智故。经于无量百千俱胝那庾多劫。数修习故而得转依。为欲证得三种佛身精勤修行。声闻现观菩萨现观有何差别。谓菩萨现观与声闻异。由十一种差别应知。一由所缘差别。以大乘法为所缘故。二由资持差别。以大福智二种资粮为资持故。三由通达差别。以能通达补特伽罗法无我故。四由涅槃差别。摄受无住大涅槃故。五由地差别。依于十地而出离故。六七由清净差别。断烦恼习净佛土故。八由于自他得平等心差别。成熟有情加行无休息故。九由生差别。生如来家故。十由受生差别。常于诸佛大集会中摄受生故。十一由果差别。十力无畏不共佛法无量功德果成满故。
此中有二颂。
名事互为客　　其性应寻思
于二亦当推　　唯量及唯假
实智观无义　　唯有分别三
彼无故此无　　是即入三性
复有教授二颂。如分别瑜伽论说。
菩萨于定位　　观影唯是心
义相既灭除　　审观唯自想
如是住内心　　知所取非有
次能取亦无　　后触无所得
复有别五现观伽他。如大乘经庄严论说。
福德智慧二资粮　　菩萨善备无边际
于法思量善决已　　故了义趣唯言类
若知诸义唯是言　　即住似彼唯心理
便能现证真法界　　是故二相悉蠲除
体知离心无别物　　由此即会心非有
智者了达二皆无　　等住二无真法界
慧者无分别智力　　周遍平等常顺行
灭依榛梗过失聚　　如大良药销众毒
佛说妙法善成立　　安慧并根法界中
了知念趣唯分别　　勇猛疾归德海岸
摄大乘论本彼入因果分第五
如是已说入所知相。彼入因果云何可见。谓由施戒忍精进静虑般若六种波罗蜜多。云何由六波罗蜜多得入唯识。复云何六波罗蜜多成彼入果。谓此菩萨不著财位。不犯尸罗。于苦无动。于修无懈。于如是等散动因中。不现行时心专一境。便能如理简择诸法得入唯识。菩萨依六波罗蜜多入唯识已。证得六种清净增上意乐所摄波罗蜜多。是故于此设离六种波罗蜜多现起加行。由于圣教得胜解故。及由爱重随喜欣乐诸作意故。恒常无间相应方便修习六种波罗蜜多速得圆满。
此中有三颂。
已圆满白法　　及得利疾忍
菩萨于自乘　　甚深广大教
等觉唯分别　　得无分别智
悕求胜解净　　故意乐清净
前及此法流　　皆得见诸佛
了知菩提近　　以无难得故
由此三颂总显清净增上意乐。有七种相。谓资粮故。堪忍故。所缘故。作意故。自体故。瑞相故。胜利故。如其次第诸句伽他应知显示。
何因缘故波罗蜜多唯有六数。成立对治所治障故。证诸佛法所依处故。随顺成熟诸有情故。为欲对治不发趣因故。立施戒波罗蜜多。不发趣因。谓著财位及著室家。为欲对治。虽已发趣复退还因故。立忍进波罗蜜多。退还因者。谓处生死有情违犯所生众苦。及于长时善品加行所生疲怠。为欲对治。虽已发趣不复退还而失坏因故。立定慧波罗蜜多。失坏因者。谓诸散动及邪恶慧。如是成立对治所治障故。唯立六数。又前四波罗蜜多是不散动因。次一波罗蜜多不散动成就。此不散动为依止故。如实等觉诸法真义。便能证得一切佛法。如是证诸佛法所依处故。唯立六数。由施波罗蜜多故。于诸有情能正摄受。由戒波罗蜜多故。于诸有情能不毁害。由忍波罗蜜多故。虽遭毁害而能忍受。由精进波罗蜜多故。能助经营彼所应作。即由如是摄利因缘。令诸有情于成熟事有所堪任。从此已后心未定者令其得定。心已定者令得解脱。于开悟时彼得成熟。如是随顺成熟一切有情。唯立六数应如是知。
此六种相云何可见。由六种最胜故。一由所依最胜。谓菩提心为所依故。二由事最胜。谓具足现行故。三由处最胜。谓一切有情利益安乐事为依处故。四由方便善巧最胜。谓无分别智所摄受故。五由回向最胜。谓回向无上正等菩提故。六由清净最胜。谓烦恼所知二障无障所集起故。若施是波罗蜜多耶。设波罗蜜多是施耶。有施非波罗蜜多。应作四句。如于其施。如是于余波罗蜜多亦作四句。如应当知。
何因缘故如是六种波罗蜜多此次第说。谓前波罗蜜多随顺生后波罗蜜多故。
复次此诸波罗蜜多训释名言云何可见。于诸世间声闻独觉施等善根。最为殊胜能到彼岸。是故通称波罗蜜多。又能破裂悭吝贫穷。及能引得广大财位福德资粮。故名为施。又能息灭恶戒恶趣。及能取得善趣等持。故名为戒。又能灭尽忿怒怨仇。及能善住自他安隐故名为忍。又能远离所有懈怠恶不善法。及能出生无量善法令其增长故名精进。又能消除所有散动。及能引得内心安住故名静虑。又能除遣一切见趣诸邪恶慧。及能真实品别知法。故名为慧。
云何应知修习如是波罗蜜多。应知此修略有五种。一现起加行修。二胜解修。三作意修。四方便善巧修。五成所作事修。此中四修如前已说。成所作事修者。谓诸如来任运佛事无有休息。于其圆满波罗蜜多。复更修习六到彼岸。又作意修者。谓修六种意乐所摄爱重随喜欣乐作意。一广大意乐。二长时意乐。三欢喜意乐。四荷恩意乐。五大志意乐。六纯善意乐。若诸菩萨乃至若干无数大劫。现证无上正等菩提。经尔所时一一刹那。假使顿舍一切身命。以殑伽河沙等世界盛满七宝。奉施如来乃至安坐妙菩提座。如是菩萨布施意乐犹无厌足。经尔所时一一刹那。假使三千大千世界满中炽火。于四威仪常乏一切资生众具。戒忍精进静虑般若心恒现行。乃至安坐妙菩提座。如是菩萨所有戒忍精进静虑般若意乐犹无厌足。是名菩萨广大意乐。又诸菩萨即于此中无厌意乐。乃至安坐妙菩提座常无间息。是名菩萨长时意乐。又诸菩萨以其六种波罗蜜多饶益有情。由此所作深生欢喜。蒙益有情所不能及。是名菩萨欢喜意乐。又诸菩萨以其六种波罗蜜多饶益有情。见彼于己有大恩德。不见自身于彼有恩。是名菩萨荷恩意乐。又诸菩萨即以如是六到彼岸所集善根。深心回施一切有情。令得可爱胜果异熟。是名菩萨大志意乐。又诸菩萨复以如是六到彼岸所集善根。共诸有情回求无上正等菩提。是名菩萨纯善意乐。如是菩萨修此六种意乐所摄爱重作意。又诸菩萨于余菩萨六种意乐修习相应无量善根。深心随喜。如是菩萨修此六种意乐所摄随喜意乐。又诸菩萨深心欣乐一切有情六种意乐所摄六种到彼岸修。亦愿自身与此六种到彼岸修恒不相离。乃至安坐妙菩提座。如是菩萨修此六种意乐所摄欣乐作意。若有闻此菩萨六种意乐所摄作意修已。但当能起一念信心。尚当发生无量福聚。诸恶业障亦当消灭。何况菩萨。此诸波罗蜜多差别云何可见。应知一一各有三品。施三品者。一法施。二财施。三无畏施。戒三品者。一律仪戒。二摄善法戒。三饶益有情戒。忍三品者。一耐怨害忍。二安受苦忍。三谛察法忍。精进三品者。一被甲精进。二加行精进。三无怯弱无退转无喜足精进。静虑三品者。一安住静虑。二引发静虑。三成所作事静虑。慧三品者。一无分别加行慧。二无分别慧。三无分别后得慧。
如是相摄云何可见。由此能摄一切善法。是其相故。是随顺故。是等流故。如是所治摄诸杂染云何可见。是此相故。是此因故。是此果故。
如是六种波罗蜜多所得胜利云何可见。谓诸菩萨流转生死富贵摄故。大生摄故。大朋大属之所摄故。广大事业加行成就之所摄故。无诸恼害性薄尘垢之所摄故。善知一切工论明处之所摄故。胜生无罪。乃至安坐妙菩提座。常能现作一切有情一切义利。是名胜利。
如是六种波罗蜜多互相决择。云何可见。世尊于此一切六种波罗蜜多。或有处所以施声说。或有处所以戒声说。或有处所以忍声说。或有处所以勤声说。或有处所以定声说。或有处所以慧声说。如是所说有何意趣。谓于一切波罗蜜多修加行中。皆有一切波罗蜜多。互相助成如是意趣。此中有一嗢拖南颂。
数相及次第　　训词修差别
摄所治功德　　互决择应知
摄大乘论本卷中

[book_title]摄大乘论本卷下
无著菩萨造
三藏法师玄奘奉　诏译
彼修差别分第六
如是已说彼入因果。彼修差别云何可见。由菩萨十地。何等为十。一极喜地。二离垢地。三发光地。四焰慧地。五极难胜地。六现前地。七远行地。八不动地。九善慧地。十法云地。如是诸地安立为十。云何可见。为欲对治十种无明所治障故。所以者何。以于十相所知法界有十无明所治障住。云何十相所知法界。谓初地中由遍行义。第二地中由最胜义。第三地中由胜流义。第四地中由无摄受义。第五地中由相续无差别义。第六地中由无杂染清净义。第七地中由种种法无差别义。第八地中由不增不减义。相自在依止义。土自在依止义。第九地中由智自在依止义。第十地中由业自在依止义。陀罗尼门三摩地门自在依止义。此中有三颂。
遍行最胜义　　及与胜流义
如是无摄义　　相续无别义
无杂染净义　　种种无别义
不增不减义　　四自在依义
法界中有十　　不染污无明
治此所治障　　故安立十地
复次应知。如是无明于声闻等非染污。于诸菩萨是染污。
复次何故初地说名极喜。由此最初得能成办自他义利胜功能故。何故二地说名离垢。由极远离犯戒垢故。何故三地说名发光。由无退转等持等至所依止故。大法光明所依止故。何故四地说名焰慧。由诸菩提分法焚灭一切障故。何故五地名极难胜。由真谛智与世间智更互相违。合此难合令相应故。何故六地说名现前。由缘起智为所依止。能令般若波罗蜜多现在前故。何故七地说名远行。至功用行最后边故。何故八地说名不动。由一切相有功用行不能动故。何故九地说名善慧。由得最胜无碍智故。何故十地说名法云。由得总缘一切法智。含藏一切陀罗尼门三摩地门。譬如大云能覆如空广大障故。又于法身能圆满故。
得此诸地云何可见。由四种相。一得胜解。谓得诸地深信解故。二得正行。谓得诸地相应十种正法行故。三得通达。谓于初地达法界时。遍能通达一切地故。四得成满。谓修诸地到究竟故。修此诸地云何可见。谓诸菩萨于地地中修奢摩他毗钵舍那。由五相修。何等为五。谓集总修。无相修。无功用修。炽盛修。无喜足修。如是五修令诸菩萨成办五果。谓念念中销融一切粗重依止。离种种相得法苑乐。能正了知周遍无量无分限相大法光明。顺清净分无所分别无相现行。为令法身圆满成办。能正摄受后后胜因。由增胜故。说十地中别修十种波罗蜜多。于前六地所修六种波罗蜜多。如先已说。后四地中所修四者。一方便善巧波罗蜜多。谓以前六波罗蜜多所集善根。共诸有情回求无上正等菩提故。二愿波罗蜜多。谓发种种微妙大愿。引摄当来波罗蜜多殊胜众缘故。三力波罗蜜多。谓由思择修习二力。令前六种波罗蜜多无间现行故。四智波罗蜜多。谓由前六波罗蜜多成立妙智。受用法乐成熟有情故。又此四种波罗蜜多。应知般若波罗蜜多无分别智后得智摄又于一切地中非不修习一切波罗蜜多。如是法门是波罗蜜多藏之所摄。
复次凡经几时修行诸地可得圆满。有五补特伽罗经三无数大劫谓胜解行补特伽罗。经初无数大劫修行圆满。清净增上意乐行补特伽罗。及有相行无相行补特伽罗。于前六地及第七地经第二无数大劫修行圆满。即此无功用行补特伽罗。从此已上至第十地。经第三无数大劫修行圆满。此中有颂。
清净增上力　　坚固心升进
名菩萨初修　　无数三大劫
摄大乘论本增上戒学分第七
如是已说因果修差别。此中增上戒殊胜云何可见。如菩萨地正受菩萨律仪中说。复次应知略由四种殊胜故此殊胜。一由差别殊胜。二由共不共学处殊胜。三由广大殊胜。四由甚深殊胜。
差别殊胜者。谓菩萨戒有三品别。一律仪戒。二摄善法戒。三饶益有情戒。此中律仪戒应知二戒建立义故。摄善法戒应知修集一切佛法建立义故。饶益有情戒应知成熟一切有情建立义故。
共不共学处殊胜者。谓诸菩萨一切性罪不现行故与声闻共相。似遮罪有现行故与彼不共。于此学处有声闻犯菩萨不犯。有菩萨犯声闻不犯。菩萨具有身语心戒。声闻唯有身语二戒。是故菩萨心亦有犯非诸声闻。以要言之。一切饶益有情无罪身语意业。菩萨一切皆应现行皆应修学。如是应知说名为共不共殊胜。
广大殊胜者。复由四种广大故。一由种种无量学处广大故。二由摄受无量福德广大故。三由摄受一切有情利益安乐意乐广大故。四由建立无上正等菩提广大故。
甚深殊胜者。谓诸菩萨由是品类方便善巧。行杀生等十种作业。而无有罪生无量福。速证无上正等菩提。又诸菩萨现行变化身语两业。应知亦是甚深尸罗。由此因缘或作国王。示行种种恼有情事。安立有情毗柰耶中。又现种种诸本生事。示行逼恼诸余有情。真实摄受诸余有情。先令他心深生净信后转成熟。是名菩萨所学尸罗甚深殊胜。由此略说四种殊胜。应知菩萨尸罗律仪最为殊胜。如是差别菩萨学处。应知复有无量差别。如毗柰耶瞿沙方广契经中说。
摄大乘论本增上心学分第八
如是已说增上戒殊胜。增上心殊胜云何可见。略由六种差别应知。一由所缘差别故。二由种种差别故。三由对治差别故。四由堪能差别故。五由引发差别故。六由作业差别故。所缘差别者。谓大乘法为所缘故。
种种差别者。谓大乘光明集福定王贤守健行等三摩地种种无量故。
对治差别者。谓一切法总相缘智以楔出楔。道理遣阿赖耶识中一切障粗重故。
堪能差别者。谓住静虑乐随其所欲即受生故。
引发差别者。谓能引发一切世界无碍神通故。作业差别者。谓能振动炽然遍满。显示转变往来卷舒。一切色像皆入身中。所往同类或显或隐。所作自在伏他神通。施辩念乐放大光明。引发如是大神通故又能引发摄诸难行。十难行故。十难行者。一自誓难行。誓受无上菩提愿故。二不退难行。生死众苦不能退故。三不背难行。一切有情虽行邪行而不弃故。四现前难行。怨有情所现作一切饶益事故。五不染难行。生在世间不为世法所染污故。六胜解难行。于大乘中虽未能了。然于一切广大甚深生信解故。七通达难行。具能通达补特伽罗法无我故。八随觉难行。于诸如来所说甚深秘密言词能随觉故。九不离不染难行。不舍生死而不染故。十加行难行。能修诸佛安住解脱一切障碍。穷生死际不作功用。常起一切有情一切义利行故。复次随觉难行中。于佛何等秘密言词彼诸菩萨能随觉了。谓如经言。
云何菩萨能行惠施。若诸菩萨无少所施。然于十方无量世界广行惠施。云何菩萨乐行惠施。若诸菩萨于一切施都无欲乐。云何菩萨于惠施中深生信解。若诸菩萨不信如来而行布施。云何菩萨于施策励。若诸菩萨于惠施中不自策励。云何菩萨于施耽乐。若诸菩萨无有暂时少有所施。云何菩萨其施广大。若诸菩萨于惠施中离娑洛想。云何菩萨其施清净。若诸菩萨殟波陀悭。云何菩萨其施究竟。若诸菩萨不住究竟。云何菩萨其施自在。若诸菩萨于惠施中不自在转。云何菩萨其施无尽。若诸菩萨不住无尽。如于布施于戒为初。于慧为后。随其所应当知亦尔。云何能杀生。若断众生生死流转。云何不与取。若诸有情无有与者自然摄取。云何欲邪行。若于诸欲了知是邪而修正行。云何能妄语。若于妄中能说为妄。云何贝戍尼。若能常居最胜空住。云何波鲁师。若善安住所知彼岸。云何绮间语。若正说法品类差别云何能贪欲。若有数数欲自证得无上静虑。云何能嗔恚。若于其心能正憎害一切烦恼。云何能邪见。若一切处遍行邪性皆如实见。
甚深佛法者。云何名为甚深佛法。此中应释。谓常住法是诸佛法。以其法身是常住故。又断灭法是诸佛法。以一切障永断灭故。又生起法是诸佛法。以变化身现生起故。又有所得法是诸佛法。八万四千诸有情行。及彼对治皆可得故。又有贪法是诸佛法。自誓摄受有贪有情为己体故。又有嗔法是诸佛法。又有痴法是诸佛法。又异生法是诸佛法。应知亦尔。又无染法是诸佛法。成满真如一切障垢不能染故。又无污法是诸佛法。生在世间诸世间法不能污故。是故说名甚深佛法。又能引发修到彼岸。成熟有情净佛国土。诸佛法故。应知亦是菩萨等持作业差别。
摄大乘论本增上慧学分第九
如是已说增上心殊胜。增上慧殊胜云何可见。谓无分别智。若自性。若所依。若因缘。若所缘。若行相。若任持。若助伴。若异熟。若等流。若出离。若至究竟。若加行无分别后得胜利。若差别。若无分别后得譬喻。若无功用作事。若甚深。应知无分别智名增上慧殊胜。此中无分别智离五种相以为自性。一离无作意故。二离过有寻有伺地故。三离想受灭寂静故。四离色自性故。五离于真义异计度故。离此五相。应知是名无分别智。
于如所说无分别智成立相中。复说多颂。
诸菩萨自性　　远离五种相
是无分别智　　不异计于真
诸菩萨所依　　非心而是心
是无分别智　　非思义种类
诸菩萨因缘　　有言闻熏习
是无分别智　　及如理作意
诸菩萨所缘　　不可言法性
是无分别智　　无我性真如
诸菩萨行相　　复于所缘中
是无分别智　　彼所知无相
相应自性义　　所分别非余
字展转相应　　是谓相应义
非离彼能诠　　智于所诠转
非诠不同故　　一切不可言
诸菩萨任持　　是无分别智
后所得诸行　　为进趣增长
诸菩萨助伴　　说为二种道
是无分别智　　五到彼岸性
诸菩萨异熟　　于佛二会中
是无分别智　　由加行证得
诸菩萨等流　　于后后生中
是无分别智　　自体转增胜
诸菩萨出离　　得成办相应
是无分别智　　应知于十地
诸菩萨究竟　　得清净三身
是无分别智　　得最上自在
如虚空无染　　是无分别智
种种极重恶　　由唯信胜解
如虚空无染　　是无分别智
解脱一切障　　得成办相应
如虚空无染　　是无分别智
常行于世间　　非世法所染
如哑求受义　　如哑正受义
如非哑受义　　三智譬如是
如愚求受义　　如愚正受义
如非愚受义　　二智譬如是
如五求受义　　如五正受义
如末那受义　　三智譬如是
如未解于论　　求论受法义
次第譬三智　　应知加行等
如人正闭目　　是无分别智
即彼复开目　　后得智亦尔
应知如虚空　　是无分别智
于中现色像　　后得智亦尔
如末尼天乐　　无思成自事
种种佛事成　　常离思亦尔
非于此非余　　非智而是智
与境无有异　　智成无分别
应知一切法　　本性无分别
所分别无故　　无分别智无
此中加行无分别智有三种。谓因缘引发数习生差别故。
根本无分别智亦有三种。谓喜足无颠倒无戏论无分别差别故。
后得无分别智有五种。谓通达随念安立和合如意思择差别故。
复有多颂成立如是无分别智。
鬼傍生人天　　各随其所应
等事心异故　　许义非真实
于过去事等　　梦像二影中
虽所缘非实　　而境相成就
若义义性成　　无无分别智
此若无佛果　　证得不应理
得自在菩萨　　由胜解力故
如欲地等成　　得定者亦尔
成就简择者　　有智得定者
思惟一切法　　如义皆显现
无分别智行　　诸义皆不现
当知无有义　　由此亦无识
般若波罗蜜多与无分别智无有差别。如说菩萨安住般若波罗蜜多非处相应。能于所余波罗蜜多修习圆满。云何名为非处相应修习圆满。谓由远离五种处故。一远离外道我执处故。二远离未见真如菩萨分别处故。三远离生死涅槃二边处故。四远离唯断烦恼障生喜足处故。五远离不顾有情利益安乐住无余依涅槃界处故。
声闻等智与菩萨智有何差别。由五种相应知差别。一由无分别差别。谓于蕴等法无分别故。二由非少分差别。谓于通达真如入一切种所知境界。普为度脱一切有情。非少分故。三由无住差别。谓无住涅槃为所住故。四由毕竟差别。谓无余依涅槃界中无断尽故。五由无上差别。谓于此上无有余乘胜过此故。此中有颂。
诸大悲为体　　由五相胜智
世出世满中　　说此最高远
若诸菩萨成就如是增上尸罗增上质多增上般若。功德圆满于诸财位得大自在。何故现见有诸有情匮乏财位。见彼有情于诸财位有重业障故。见彼有情若施财位障生善法故。见彼有情若乏财位厌离现前故。见彼有情若施财位即为积集不善法因故。见彼有情若施财位即便作余无量有情损恼因故。是故现见有诸有情匮乏财位。此中有颂。
见业障现前　　积集损恼故
现有诸有情　　不感菩萨施
摄大乘论本果断分第十
如是已说增上慧殊胜。彼果断殊胜云何可见。断谓菩萨无住涅槃。以舍杂染不舍生死。二所依止转依为相。此中生死谓依他起性杂染分。涅槃谓依他起性清净分。二所依止。谓通二分依他起性。转依谓即依他起性。对治起时转舍杂染分转得清净分。又此转依略有六种。一损力益能转。谓由胜解力闻熏习住故。及由有羞耻令诸烦恼少分现行不现行故。二通达转。谓诸菩萨已入大地。于真实非真实显现不显现现前住故。乃至六地。三修习转。谓犹有障一切相不显现真实显现故。乃至十地。四果圆满转。谓永无障一切相不显现。最清净真实显现。于一切相得自在故。五下劣转。谓声闻等唯能通达补特伽罗空无我性。一向背生死一向舍生死故。六广大转。谓诸菩萨兼通达法空无我性。即于生死见为寂静。虽断杂染而不舍故。若诸菩萨住下劣转有何过失。不顾一切有情利益安乐事故。违越一切菩萨法故。与下劣乘同解脱故。是为过失。若诸菩萨住广大转有何功德。生死法中以自转依为所依止。得自在故。于一切趣示现一切有情之身。于最胜生及三乘中。种种调伏方便善巧。安立所化诸有情故。是为功德。
此中有多颂。
诸凡夫覆真　　一向显虚妄
诸菩萨舍妄　　一向显真实
应知显不显　　真义非真义
转依即解脱　　随欲自在行
于生死涅槃　　若起平等智
尔时由此证　　生死即涅槃
由是于生死　　非舍非不舍
亦即于涅槃　　非得非不得
摄大乘论本彼果智分第十一
如是已说彼果断殊胜。彼果智殊胜云何可见。谓由三种佛身应知彼果智殊胜。一由自性身。二由受用身。三由变化身。此中自性身者。谓诸如来法身。一切法自在转所依止故。受用身者。谓依法身种种诸佛众会所显清净佛土。大乘法乐为所受故。变化身者。亦依法身从睹史多天宫现没。受生受欲逾城出家。往外道所修诸苦行。证大菩提转大法轮。入大涅槃故。
此中说一嗢拖南颂。
相证得自在　　依止及摄持
差别德甚深　　念业明诸佛
诸佛法身以何为相。应知法身略有五相。一转依为相。谓转灭一切障杂染分依他起性故。转得解脱一切障于法自在。转现前清净分依他起性故。二白法所成为相。谓六波罗蜜多圆满得十自在故。此中寿自在心自在众具自在。由施波罗蜜多圆满故。业自在生自在。由戒波罗蜜多圆满故。胜解自在。由忍波罗蜜多圆满故。愿自在。由精进波罗蜜多圆满故。神力自在五通所摄。由静虑波罗蜜多圆满故。智自在法自在。由般若波罗蜜多圆满故。三无二为相。谓有无无二为相。由一切法无所有故。空所显相是实有故。有为无为无二为相。由业烦恼非所为故。自在示现有为相故。异性一性无二为相。由一切佛所依无差别故。无量相续现等觉故。此中有二颂。
我执不有故　　于中无别依
随前能证别　　故施设有异
种姓异非虚　　圆满无初故
无垢依无别　　故非一非多
四常住为相。谓真如清净相故。本愿所引故。所应作事无竟期故。
五不可思议为相。谓真如清净自内证故。无有世间喻能喻故。非诸寻思所行处故。
复次云何如是法身最初证得。谓缘总相大乘法境无分别智及后得智五相善修。于一切地善集资粮。金刚喻定破灭微细难破障故。此定无间离一切障故得转依。
复次法身由几自在而得自在。略由五种。一由佛土自身相好无边音声无见顶相。自在由转色蕴依故。二由无罪无量广大乐住。自在由转受蕴依故。三由辩说一切名身句身文身。自在由转想蕴依故。四由现化变易引摄大众引摄白法。自在由转行蕴依故。五由圆镜平等观察成所作智。自在由转识蕴依故。
复次法身由几种处。应知依止略由三处。一由种种佛住依止。此中有二颂。
诸佛证得五性喜　　皆由等证自界故
离喜都由不证此　　故求喜者应等证
由能无量及事成　　法味义德俱圆满
得喜最胜无过失　　诸佛见常无尽故
二由种种受用身依止。但为成熟诸菩萨故。三由种种变化身依止。多为成熟声闻等故。应知法身由几佛法之所摄持。略由六种。一由清净。谓转阿赖耶识得法身故。二由异熟。谓转色根得异熟智故。三由安住。谓转欲行等住得无量智住故。四由自在。谓转种种摄受业。自在得一切世界无碍神通智自在故。五由言说。谓转一切见闻觉知言说戏论得令一切有情心喜。辩说智自在故。六由拔济。谓转拔济一切灾横过失。得拔济一切有情一切灾横过失智故。应知法身由此所说六种佛法之所摄持。
诸佛法身当言有异当言无异。依止意乐业无别故。当言无异。无量依身现等觉故。当言
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:28:46-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>