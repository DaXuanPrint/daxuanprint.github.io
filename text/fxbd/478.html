<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛说阿难四事经全文,佛说阿难四事经全文在线阅读,佛说阿难四事经全文在线下载,大玄古籍书库">
<meta name="description" content="佛说阿难四事经，一卷，吴支谦译。说四事供佛之法。摄于小乘部。一慈心俯育人畜，二悲心周给穷苦，三不食肉，持五戒，四敬沙门，行此四事，如供佛无异。_佛说阿难四事经_全文在线阅读_佛说阿难四事经_全文在线下载_大玄古籍书库">
<title>佛说阿难四事经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">佛说阿难四事经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]2086</span> <br/>
          说明： <span class="inputVal" id="bkdec">佛说阿难四事经，一卷，吴支谦译。说四事供佛之法。摄于小乘部。一慈心俯育人畜，二悲心周给穷苦，三不食肉，持五戒，四敬沙门，行此四事，如供佛无异。</span> <br/>
          封面： <span class="inputVal" id="bkimg">Z_478.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]佛说阿难四事经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]2086
[book_dec]佛说阿难四事经，一卷，吴支谦译。说四事供佛之法。摄于小乘部。一慈心俯育人畜，二悲心周给穷苦，三不食肉，持五戒，四敬沙门，行此四事，如供佛无异。
[book_img]Z_478.jpg


[book_title]佛说阿难四事经全文
吴月支国居士支谦译
闻如是，一时佛在拘夷那竭国。欲灭度时。阿难白佛言：我念天龙鬼神。帝王人民与佛相见。闻佛教诫。无不欢喜。在志所愿。或作沙门。得应真者，或有居家。奉行五戒。死得上天者，今佛去世。天龙鬼神。帝王人民。及四辈弟子。当何恃赖得福得度。将当复从谁得之乎。佛言：善哉善哉！阿难。慈心多愍天人杂类。无不由汝得度脱者，吾去之後。世名五浊。人心愦愦。秽垢自乱。世多颠倒。贱善尊恶。此实可忧。世虽然者，吾有经籍恳恻之戒。尽心遵行。福自归身汝莫忧也。吾虽去世。典籍续存。六度大法不持之去。行者得度非神授与。汝等不解吾之所言耶。阿难即白。愿重说之。
佛言：大法有四。可从得福。亦可得道。与得佛身。其福正等。阿难又言：愿佛为我解释四事。世尊曰：当以慈心育养幼弱。见禽兽虫蛾下贱仰人活者，常当愍念。随其所食。令得稣息。莫得加刀杖伤绝其命。恻怆慈心。当如慈母天龙鬼神。帝王人民。有行此慈者，其得大福。与侍佛身功德正等。此谓一事也。世有灾异。水旱不调。五穀不丰。人民饥馑。不安本土。志欲叛亡。王及臣民。富有仓穀。当惟无常。身命难保。勿爱宝穀。知爱人命。当起悲心。出穀廪假。周诸穷乏。以济其命。安居本土。若意慳贪。不欲布施。当谛计念。人初来生。魂神空来。依因二亲情欲之气。以成己体。在母腹中。十月乃生。得亲喜悦。可得全命。愁忿之日。即切绝之。困极乃终。魂神不灭。复更求身。豪贵贫贱。皆由宿行。官爵俸禄。国土珍宝。无为迷惑。以乱高德。至其寿终。身及珍宝。故留世间。不随己去。常当慈心练行经道。以佛明教。观视人物。如幻如化。如梦如响。一切皆空。不可久保。观世皆尔。此为真谛。世人愚惑。心存颠倒。自欺自误。犹以金价。买鋀铜也。身死神去。当堕三涂。谛思如此。急当布施。与身命竞。贫穷乞丐。羸老疾病。随所当与。莫令命绝。执心如此。十方诸佛。开士大人。天龙鬼神。无不愍之。至於寿终。魂神所生。辄受豪贵。身意俱安。灾害不生。具获上愿。如佛在时。供养佛身。正等无异。此谓二事也。国中多有盗贼。水火灾异。变生毒气。流布疾病纵横。悉是海中龙神鬼王之所为也。故得此毒重病忧恼。此诸鬼神龙者，皆是世人所为。射猎屠杀鱼网。中毒死者，其魂神或堕海中为龙。或为有力太神化生之类。皆知宿命。忿怒宿怨。因作雾露吐恶毒气。雨其国中。其时人民。或中毒死者，或但得病者，有相涂污者，皆由世人所作。不仁残杀物命。展转相怨。手自杀者，中毒即死。助其喜者，皆更困病。或相涂污不相涂污者，皆由食肉。有相分者，不相分者，听聪之士。觉知杀罪追人不置。以己度彼。正等无异。如此奉行。佛之弘道。行四等心。慈悲喜护。福自归身。若彼杀家。以肉与己。慎莫食之。不食之者，虽处恶世。盗贼灾变。毒气之时，虽处其中。不相涂染其帝王人民。富有盈穀。孤独鳏寡。衣食不充。疾病困笃。无以自济。当给医药。糜粥消息。令其得愈。命不横尽。当明此人宿命行恶。不信三尊。背真向伪。慳贪所致。罪福分明。慎莫为恶。亦当慈心。以佛经法。教训愚痴。令持经道。若活一人。使病得愈。示之善道。令持五戒。终身清洁。与侍佛身。其福正等。是谓三事也世有高节。清洁无欲。沙门梵志。怀抱经典。言辄法律。帝王臣民。心当恭肃。诣禀律行。此曹高士。口之所陈。皆是诸佛之遗典也。令人去恶就善。恩倍於亲。百有馀分。使人寿终不堕三涂。常当慈心恭肃向之。宁洋铜灌口。利刀截舌。慎莫谤毁此清洁之人。宁自断手。莫加之痛。宁自剖腹。出心烧之。无怒此人。设使愚者见佛经道。明知去就。由远顽闇之群。驰就贤者之众。讲受圣典。以成高德。沙门梵志。无以贸买求利为身秽垢。心清行净。犹明月珠。护持应器。劳身乞食。供口即止。不畜遗馀。或居寺舍。或处山泽树下冢间。皆知宿命。分别真伪制作经籍。为世桥梁。慈心多愍。坐起咒愿。帝王臣民。令国平夷。如此高士德训。诸天龙鬼。恻心不务世俗故。不为情欲之失所见叹述耳。国王臣民。若有智者，当寻求之。供所当得衣食床卧疾病医药。使其安隐。得讲经戒。敷演训导。坐禅念定。或从得道。或死得上天。衣食一国秽浊之人。不如尽心供养清净道士一人。其福弘大。如佛在时供养佛身。正等无异。此谓四事也。帝王臣民。视此辈人。天龙鬼神。无不拥护。助之欢喜者也。
佛告阿难。吾前世时。行此四事。展转受福。自致得佛。吾以是故。重说四事。阿难。汝当广为诸天帝王臣民说之。所作善行。自得其福。终不唐捐。吾将灭度。四事累汝。阿难。闻经。且悲且喜。前以头面。为佛作礼。

        </div>
      </div>
    </div>
  </div>
</div>
<!--update:2025-08-30 09:23:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>