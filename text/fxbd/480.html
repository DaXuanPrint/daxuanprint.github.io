<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛说须赖经(前凉支施伦译),佛说须赖经(曹魏白延译),佛说须赖经全文在线阅读,佛说须赖经全文在线下载,大玄古籍书库">
<meta name="description" content="梵名Su^rata。-paripr!ccha^。。有二译：一为曹魏白延译。一为前凉支施伦译。皆一卷。又称须赖菩萨经。收于大正藏第十二册。本经叙说古印度舍卫城中有一贫穷之人，名为须赖，品德优越，坚守戒律，修持十善。帝释天尝以暴力威逼，金银诱惑之；然须赖志在求不生不灭之道，以救度三界众生，故不为所动。次叙悭贪之波斯匿王与须赖之间，关于贫富问题之争论，后佛陀为之裁决，谓虽贫而心净犹为富，虽富而欲深犹为贫。波斯匿王闻后，遂皈依佛陀及须赖菩萨。本经之异译有支施仑译之须赖经、菩提流志译之大宝积经善顺菩萨会，及现已不存">
<title>佛说须赖经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">佛说须赖经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]17569</span> <br/>
          说明： <span class="inputVal" id="bkdec">梵名Su^rata -paripr!ccha^ 。有二译：一为曹魏白延译。一为前凉支施伦译。皆一卷。又称须赖菩萨经。收于大正藏第十二册。本经叙说古印度舍卫城中有一贫穷之人，名为须赖，品德优越，坚守戒律，修持十善。帝释天尝以暴力威逼，金银诱惑之；然须赖志在求不生不灭之道，以救度三界众生，故不为所动。次叙悭贪之波斯匿王与须赖之间，关于贫富问题之争论，后佛陀为之裁决，谓虽贫而心净犹为富，虽富而欲深犹为贫。波斯匿王闻后，遂皈依佛陀及须赖菩萨。本经之异译有支施仑译之须赖经、菩提流志译之大宝积经善顺菩萨会，及现已不存之支谦所译须赖经、求那跋陀罗所译贫子须赖经。</span> <br/>
          封面： <span class="inputVal" id="bkimg">Z_480.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]佛说须赖经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]17569
[book_dec]梵名Su^rata -paripr!ccha^ 。有二译：一为曹魏白延译。一为前凉支施伦译。皆一卷。又称须赖菩萨经。收于大正藏第十二册。本经叙说古印度舍卫城中有一贫穷之人，名为须赖，品德优越，坚守戒律，修持十善。帝释天尝以暴力威逼，金银诱惑之；然须赖志在求不生不灭之道，以救度三界众生，故不为所动。次叙悭贪之波斯匿王与须赖之间，关于贫富问题之争论，后佛陀为之裁决，谓虽贫而心净犹为富，虽富而欲深犹为贫。波斯匿王闻后，遂皈依佛陀及须赖菩萨。本经之异译有支施仑译之须赖经、菩提流志译之大宝积经善顺菩萨会，及现已不存之支谦所译须赖经、求那跋陀罗所译贫子须赖经。
[book_img]Z_480.jpg


[book_title]佛说须赖经(前凉支施伦译)
前凉月氏国优婆塞支施仑译
闻如是。一时世尊。游于舍卫祇树给孤独园。与大比丘众俱千二百五十人。菩萨五千人。尔时世尊。游近舍卫大城。为国王大臣梵志长者及诸细民。供养世尊给所当得。尔时城中有极贫者名曰须赖。信佛法众奉持五戒修行十善。奉行慈心终不起心。于一切众生。行于悲心志不疲极。行于喜心常乐正法。行于护心苦乐不动。坚固无上正真道心。以方便善欲度人故。居舍卫城示现极贫。
于是释提桓因。以天眼净彻视于人。见舍卫城中极贫须赖。执坚固德善行纯备心无恚怒。执志坚强无有瑕秽。坐起经行不失威仪。出入周旋常怀等行。饮食坐卧常怀等心。左右睡寐已皆除尽。少欲知足易充易可。损于利求利衰毁誉心不倾动。至心坚固离于贡高。摄持谦顺心靖纯淑。质直善说言信不华。奉八关斋知节少食。普城所敬无有厌足。诸造见者与之说事莫不欢喜。食节衣粗。又致供者让而不受。树叶为器茅草为席。衣食之余辄以转施无所藏积。清净洁白离于求业。于一切生无所志愿。常以昼夜各三诣佛。如来常开闭瑕容其。礼拜供养咨受法言。若其须赖欲诣佛时。若干百人常从与俱。若其须赖所游居处若行若住若坐若卧。其地界分无有空闲人众围绕。
于是释提桓因取心念言。如是族姓子。净戒淳淑善行威仪。恐子将夺我处。当下试知审求何道。于是释化作数人住须赖前。骂詈须赖言不顺理。又以瓦石刀杖加害。于是须赖以其忍力专行慈心不嗔不恚。于是释提桓因。复化作人住须赖前。谓须赖言。唯然须赖。如是人等骂詈无限言不顺理。又以瓦石刀杖加汝。若仁见听为汝杀之。须赖答言。莫说是语。所以者何。不善谗人者杀生之报。正使彼等刀割我身[邱-丘+石]如跋跙树。尊尚不发恶意加于彼等。所以者何。一切诸法报应有二。种善者生善道。种恶者堕恶道。以是故我不敢恨彼。况欲断彼命。于是须赖。说是偈言。
其种于苦者　　必生获苦果
其有种恬者　　必生得恬果
如此报应者　　是知为现事
恶者报应苦　　善者报应乐
是故不当三　　为恶身口心
是故有智者　　不当以劝人
当常行三善　　于是身心口
常以此劝彼　　若人乐善者
于是释所化人不能动须赖。于是舍去。于是释提桓因。于须赖前化作七宝金宝现须赖前。复化作众人。住须赖前谓须赖言。取是金宝可用布施亦可作福。可以作服饰卧具。亦可好衣亦可美食。云何守是贫行。须赖报言。前之恶行。诸仁者。我之此报令我如今贫鄙。然不能守是贫。当犯不与取也。惟须赖。宜可乐活尽寿。何为乃远虑后世之报以为言说。须赖报言。诸仁者。是为愚法。夫见法者虑是重报。能虑重报者。是则为明达。不明之士。悭贪他有犯不与取。能离悭贪则为明智。夫不智者贪得多积以护身命。无所护虑则为明达。于无常有常想。于苦有乐想。无我有我想。不净有净想。如是者犯不与取。观无常计苦计空计不净者。是则为明智。计吾我猗居家。是者犯不与取。不计我不犯他。如是辈则明智。无先饱不知足。如是辈犯不与取。先饱知足是则明智。不净戒者犯不与取。其净戒者是则明智。不见报应愚痴之士犯不与取。见报应者是则明智。夫饕餮者犯不与取。不饕餮者则为明智。图他所有贡高躁扰犯不与取。让一切有则为明智。当于是时则说偈言。
伏藏至千亿　　彼不闻舍心
如是世之贫　　是则非明智
家无一食储　　而有舍施心
如是为大富　　明智者所叹
圣贤善显现　　而能不为恶
愚叹加严饰　　为恶则不显
愿为智所骂　　不为愚所叹
愚者叹于恶　　明者叹于善
天所化诸士。不能令须赖犯不与取。于是释化已为长者形。持名上宝价直百千。住须赖前。谓须赖言。我于王波斯匿前有所诤讼引仁为一证。以宝相与。愿仁为我证。须赖谓言。仁者莫作是说。我不能以不知故而作妄言。何以故。妄言人者。为自欺身亦欺他人。欺诸圣贤。妄言人者。令人身臭心口无信令其心恼。夫妄言人者。令其口臭令身失色天神所弃。夫妄言人者。亡失一切诸善本。于己愚冥迷失善路。夫妄言人者一切恶本。断绝善行闲居之本。于是时说此偈言。
夫口臭秽者　　妄言者语时
忘失清白法　　意志多妄误
为护己诸神　　圣贤所欺误
彼士常羸疲　　夫喜妄言者
诸恶之根本　　断善本于彼
必当趣恶道　　夫妄言人者
若以满天下　　金真珠相与
夫守持法者　　不为之发言
释提桓因。不能使须赖妄言便舍去。于是释提桓因。谓阿须伦女首耶日行王女。识干执乐第一夫人法。汝等诣国贫须赖动其闲居。试知为审离欲为故服欲不耶。于是首耶阿须伦女日行王女。识干执乐第一夫人。于冥夜静时。于须赖所止地之分界。行诣于彼说温暖甜辞。与须赖言。起仁者。我等故来相事且观。须赖。我等形容之严好。涂栴檀香璎珞被服。鲜明适在盛时视此。须赖。以汝之福故得我等执事。须赖视已便作是说。汝等尽是地狱饿鬼畜生行事。非天人之执事。又观汝等身如幻化之自然。观汝等之形聚沫泡之相。栴檀香之涂我观其如是。审谛法聚会不净向所娆服严净。见如是幻化所作。心之躁疾合会愚。所观无常散灭法。以己福观汝等行趣地狱类。所以失志六不护己志欲何不明不净者。是则贪于欲。附臭处者。是则贪于欲。附秽恶者是则依于欲。纯荷诸苦者是则贪于欲。谓贪欲乐者是则附于欲欲。入地狱者是则附于欲欲。入畜生者。彼则附于欲欲。入饿鬼者。是则附于欲欲。亲恶人者。是则附于欲。不成就贪者。是则附于欲。斗诤怨讼会者。是则附于欲欲。被系闭者。是则附于欲。颠倒之所生增益爱结者。是则附于欲。狂悖迷惑者是则附于欲。醉乱闇冥者是则附于欲。不善之所近善之所舍离。一切诸不善之所缠缚者。是则附于欲。迷失径路者是则附于欲。修行不善者是则附于欲。羸劣夺人力者是则附于欲。云之所覆者是则附于欲欲。近鬼魅者是则附于欲欲。近返足鬼者。是则附于欲欲。近牛驴狗猪驼象羖羊豺者。是则附于欲欲。近非人者是则附于欲欲。离戒闻施者是则附于欲。放舍闲居者是则附于欲。专惑专冥专益劳尘。专损减于无上道者。是则附于欲。当于是时便说偈言。
臭秽不净者　　欲腐亦如是
专苦不附乐　　狱鬼畜生处
与不消者会　　欲丑亦如是
处非法之处　　诤讼与怨恶
系缚之缚者　　颠倒之所生
爱欲所增益　　从是所生者
是则附于欲　　迷惑之所惑
和协与同尘　　是则附于欲
烧然之景热　　合会成众恶
毁灭于众善　　诸恶之根元
如云之所盖　　附欲亦如是
鬼魅之同处　　反足亦如是
形色之所惑　　视欲亦如是
牛羊狗犬猪　　驼象羖羊豺
附欲之所亲　　离于一切法
或闻施斗靖　　零落附于欲
专惑增劳尘　　损减无上道
是则附于欲　　欲脱者离色
如汝满天下　　妙容胜汝等
不能污吾意　　诸功德备悉
首耶阿须伦女日行王女。识干之夫人。不能动须赖皆舍而去。诣释提桓因。诣彼已勿疑也。天帝彼已见谛无复女色。彼已离于欲。普于世无著。于是释提桓因。益增惊恐衣毛为竖。无疑也族姓子。必从于我生。于是释提桓因。自往诣须赖。已住须赖前。叉手说偈言。
发何愿仁者　　汝行如是法
闲居清白戒　　日月释梵帝
于是须赖。说偈答言。
日月释梵帝　　三界之上业
此皆无常存　　如幻之示现
云何明智者　　当著三界耶
所可无生长　　亦无老病死
亦无有憎爱　　所处平如秤
愿普安一切　　成佛觉未觉
于是释提桓因。即欢喜踊跃。善心生焉。劝仁普慈心。如是之言说。善哉当成就。如是无上愿。速降伏众魔。雨于甘露法。为行众生故。必成世普愍于是国贫须赖。彼于异时。行于舍卫大城之中。便于城中。得先时人瑞应天金之珠价直普世宝。于是国贫须赖。提持珠已便举声。令于舍卫诸仁者。于是城若有极贫者。当以是直普世之宝而惠与之。彼时有旧长者居家贫者皆走驰诣。我等极贫以宝见惠。又复余人数百之众。亦从乞宝我等极贫。须赖答。汝等不贫。所以者何。于足舍卫大城之中有一极贫者。当以是金珠宝而惠与之。诸人答言。于是城中有谁极贫。答言。王波斯匿是极贫者。当以是宝而惠与之。诸人答言。止止须赖莫说是语。所以者何。王波斯匿者。丰富大财其业周普仓藏盈积。于是国贫须赖。于大众前。便说偈言。
财业虽丰广　　而不知充饱
大海尚可满　　是贫终不足
若增益贪求　　展转无休息
现世及后世　　如是贫无智
于是国贫须赖持是金珠已。与诸大众围绕周匝。诣王波斯匿。当于尔时王波斯匿。以财宝故收上族姓子五百长者。为之设罪欲薄其财义。于是国贫须赖。持是金珠诣王波斯匿。诣已便谓王言。我行舍卫大城之中。得往古人瑞应金珠价直普世。大王。我便生意。欲以是宝与极贫者。以是故大王。如我所忆念是城中惟王极贫。善哉大王唯受是宝。于是王波斯匿便有惭颜。谓国贫须赖言。我贫于汝耶。于是国贫须赖。于大众前。为王波斯匿。便说偈言。
夫以贪缚者　　增业而不饱
为王造损耗　　热己亦热彼
不顾于后世　　无德不计死
如是不贪耶　　以法故明者
善立成大慈　　不成长尘劳
知足无所欲　　彼贪不复生
若见于众生　　即生大悲心
以是无怨嫌　　如是富大财
善处闲居士　　贪富贵之士
如不获于法　　于下贫众生
一切从众邪　　好于女色乐
不顾当来世　　王如是贫者
已属于女人　　其信清不浊
戒禁净无瑕　　性和怀惭愧
舍决常安住　　闻法从圣贤
往往慧入心　　后世舍恶趣
如是不贫士　　以法自校饰
手终不舍施　　身寿业不要
不从道趣要　　寿或于世行
或犹如醉象　　如是之贫士
无有志性故　　若有信佛宝
法宝敬圣众　　身命业不要
不要易取要　　不恚亦不愚
立志乐不惑　　如是士不贫
明智者所敬　　必性无饱足
梦烧不舍步　　众流无充足
昼夜流入海　　日月无充饱
周行于四域　　王贪无终饱
积财不饱终　　大王火性者
不求烧草本　　此是其常数
亦如是大王　　于三无所烧
王富贵无常　　其喻如草露
谁当愿求王　　闻如是说者
于是王波斯匿。谓国贫须赖言。我贫于卿谁当证是。大王不闻耶。如来无所著等正觉。一切知一切现。所知审诚信立所证。审于一切诸世人阿须伦。游于是舍卫大城。须赖。我亦曾闻见是者。大王。如来为我证王贫甚于我。以是故须赖当往问如来。如彼所决便当奉持。于是国贫须赖。说偈言。
我师行不违　　我今于是念
彼知乘空来　　于彼无不知
今世及后世　　心心俱知已
大儒当至此　　彼亦无贡高
愍一切众生　　虽远必当来
众生至心故　　我唯愿大王
必信意莫疲　　当立至诚誓
世尊必当来　　华鬘及众香
幢幡及伎乐　　大儒如是来
须赖叉手。右膝著地。说偈言。
若佛审谛知　　我定至心者
以是至诚故　　若知立我前
说是言已于是地动。如来忽然化从地出。五百弟子。菩萨千二百。释梵护世者诸天数百万。见佛现神叹未曾有。王及大臣一切眷属皆跪礼胜足。数千众生供养世尊皆发道意。于是国贫须赖。叉手白世尊言。我行是舍卫大城中。得往古人瑞应金珠价直普世。以是故世尊。于是城中若有贫者当以与之。世尊。我谓是舍卫城中王波斯匿即是极贫。何以故。侵克他有不知厌足。贪于财宝不谛于诚实。娆恼下贫减损富有者。专于王势爱著色欲。以是金珠与之。王不肯受问我。以证我贫仁富。唯愿如来无所著等正觉。以一切智一切慧所知审为信审为称审别为一证。善哉世尊。等心于一切。去离贡高无所偏党愿说是义。于是世尊。告王波斯匿。审实大王如须赖言审尔。世尊审尔安住。于是世尊欲决须赖疑。告王波斯匿王。有缘大王富于须赖复有缘理。须赖富于大王。彼何等为缘。所谓王业尊贵之利。营从金银珠玉。水精琉璃真珠珊瑚。象马车乘仓藏储珍。以是因缘大王富于须赖。若复大王。施与戒闻舍无著闲居之德。慈悲喜护禅定解脱三昧正受。信佛法众坚固之志直信惭愧有行。以是因缘大王须赖富于王。假令大王所部人民。财宝富有皆如大王。以比此族姓须赖。行七步中间戒闻施智。百倍不及千倍不及。巨亿万倍。不得为比。于是王波斯匿。摄除贡高白世尊言。甚得善利安住。而我界内有是大士。世尊言。如是大王。如是大王。王之界内有是大士。又复大王。又复多有余大士在王国界如须赖者。王波斯匿。于须赖前说偈言。
仁是我之师　　佛亦我之师
缘仁除贡高　　今以国相上
愿与营从俱　　为仁之弟子
为贡高所欺　　使于斯长夜
为王位所惑　　不行于道法
今闻须赖言　　蒙仁当行法
今是五百人　　吾以贪故系
今悉放舍之　　愿属仁侍使
此五百人。闻得解脱已欲报须赖恩。灭意不顾业无所复顾应。以誓自誓立一切智心。于是王波斯匿。谓须赖言。我贫仁不贫。须仁所言是为快善。其称须赖贫谪以犯王法。是须赖者但当名须赖。不得复称贫。于是族姓子须赖即从坐起。更整衣服右膝著地。叉手白佛言。是诸大众普会欲见如来。善哉世尊。为是大众如是说法。令是大众不忘见佛。佛告须赖言。族姓子。有四法具足受持。若族姓子族姓女。见如来者审见善见。何谓四法。至心爱心悦心敬心是为四。复有四。何谓四。是须赖。族姓子族姓女。见如来色像成就。便发无上正真道意。至心发意不违如来意。爱念众生欲永度脱故。欲使奉法故。欲使三宝不断故。以是四法故。须赖。族姓子族姓女。具足见如来成其审见善见。复有四法。族姓子族姓女。见于如来成其审见善见。何谓四。色痛想行识行无所视见。观四大等空。诸情如空聚。我想觉知。以是四事。族姓子族姓女。成其审见善见。复有四法。族姓子族姓女。见佛甚洁净。净于我离我故。净于众生离众生故。净于寿离寿故。净于命离命故。以是四法具足。族姓子族姓女。见如来甚洁净复有四。何谓四。天眼无所作为。慧眼无所著行。佛眼如审觉寤。法眼如知所现。是为四法。复有四法。族姓子族姓女。见如来甚洁净。何谓四。净于戒品无所连著。净于定品以诸法定故。净于慧品以度世智等故。净于解慧度智见品善解脱解脱无所度故。以是四法具足故。见如来甚洁净。当其说是四事次第法化时。七百弟子发意。以弟子乘而得解脱。具满千众生发无上正真道意。于是世尊。为王波斯匿及诸大众。说是法教训皆令欢喜踊跃。便从坐起。与菩萨及诸大弟子。以神足力乘于虚空犹如雁王。还到祇树给孤独园。于是王波斯匿。谓族姓子须赖言。若如仁者诣如来时愿见告敕。己欲侍从可尔。时王亦愿。大王后宫婇女及诸大臣大众围绕俱往见佛。于是舍卫大城之中立普施限。不诣佛者使有过谪。所以者何。又复大王。菩萨立行不独为己故。菩萨立行欲安一切众生故。又复大王。菩萨不以一人二人故而发道意。大聚大众以为将从于是显好。又问何谓菩萨之将从。一切则是菩萨将从。欲济度脱之故。发道意者是菩萨之将从不独小乘而转进故。心坚固者是菩萨之将从。欲摄伏一切谀谄众生之故。无怀之心是菩萨之将从。欲著异之行转进之故。无犹豫之心是菩萨之将从。不亭等转故。布施之心是菩萨之将从。摄怀嫉众生故。持戒之心是菩萨之将从。摄恶戒众生故。忍辱之心是菩萨之将从。摄持躁扰众生之故。精进之心是菩萨之将从。摄持懈废众生故。禅定之心是菩萨之将从。摄持乱意众生之故。智慧之心是菩萨之将从。摄持一持恶智众生之故。慈心大王是菩萨之将从。心存不舍众生故。悲心是菩萨之将从。入于生死不患厌故。喜心是菩萨之将从。以法乐乐于众生故。护心是菩萨之将从。憎爱俱灭等行之故。四恩者大王。是菩萨之将从。诸法无家而等行故。种种善本报应是菩萨之将从。相好智慧充满具足故。誓愿洁净是菩萨之将从。净佛国土故。三脱是菩萨之将从。止宿甘露门之等行故。诚信不两舌恶口妄言绮语是菩萨之将从。无违逆辞之等行故。柔软甘辞是菩萨之将从。应辩报答等行之故。无所娆乱是菩萨之将从。于一切众生无丑貌故。多闻具足舍以转受是菩萨之将从。志念无忘等之故。尊敬师长是菩萨之将从。未闻之法令人闻知。受持正法等行之故。舍家之心是菩萨之将从。如所作无有损减等行之故。闲居之心是菩萨之将从。白黑之法坚守护之故。威仪之心是菩萨之将从。不望于他有所受故。净德无染是菩萨之将从。以甘善本等行之故。洁净之心是菩萨之将从。无信众生以立其信等行之故。无放恣心是菩萨之将从。一切佛道品法。具足充满等行之故。于是王波斯匿。闻是说已欢喜踊跃善心生焉。以好名衣上服若干色彩。其价百千奉上须赖。供养法故以法故受。彼不肯受而说是言。止止大王。是王所服。所以者何。我自有弊服补纳之衣。有时大王。我之此弊衣。挂树一日或至七夜。无有取者亦无贪者。我起游行无顾惜意。以是故大王。凡衣服者但以盖形。使已无著意又令彼不贪。王波斯匿。谓族姓子须赖言。如汝须赖不受是衣者。愿以足履。令我长夜得福安隐。于是族姓子须赖。使足蹈是名服百千价衣。慈愍于王波斯匿故。于是王波斯匿。谓族姓子须赖言。是之名服。仁以足蹈何置之。对曰大王。是之名服。舍卫城中有诸贫穷孤独可以与之。于是王波斯匿。敕其左右卿等持衣。往于是舍卫城中。有诸贫穷孤独羸老便以与之。唯然大王。国中若干众人及诸贫穷者。闻王波斯匿以百千价衣若干种色与须赖已。而以惠施城内城外普来集聚。于舍卫城百千亿众生。皆适得是百千价服已皆服著之。适服著已善心生焉。我当以何等报是须赖而为供养。承佛威神又须赖所建立。便于空中而现声言。不以香华及涂香。不以甘肴膳。而可以报须赖无过发道意。须赖。不以衣食故。亦不利供养叹誉名德故。但以度众生及发道意故。顺从彼教者当行道之智。于是族姓子须赖便从坐起。与王波斯匿俱后宫婇女臣吏大众人众围绕前后。出舍卫城行诣祇树给孤独园。舍卫大城之中人众十亿国中贫人。闻族姓子须赖往见如来。念须赖恩悉皆从行。以佛威神。释提桓因从舍卫城至给孤独园。于其中间化作场地。广普杂婇妙好如忉利天。昼度之宫若干校饰。又化若干种宝树。于树下化作师子座。高妙坚固高千肘。以若干百千天缯敷其上文绣杂彩。阿须伦女首耶之后万玉女俱而侍卫。皆持天华天香鼓乐弦歌。供养如来师子之座已为供养。于是世尊。知众人已会。与诸菩萨及大弟子。出于祇树行诣于严净师子座。诣已于师子座结跏趺坐。如来适坐于师子之座。于是三千大千世界六种震动。现十八瑞动而复动而复大动。于是释提桓因子瞿或在会中坐。于是瞿或天子。化作六万座。天之所化。已请诸菩萨使各诣坐。便说偈言。
唯坐诸净　　士于是坐　　座是善本
疾得佛座
诸菩萨愍瞿或天子故便坐其座。于是般若识干执乐王子。谓日行王女言。汝往与是五百天乐俱。同音歌叹佛德。俱供养世尊师子之座。须赖未来之顷。所以者何。族姓子须赖。功德巍巍将从众多。当见如来者则不审。汝等于是日行王女般若识干执乐王子之后。作五百乐往诣如来已皆稽首佛足。手执乐器。皆同一音叹世尊德。而歌颂曰。世尊往古百劫修闲居行。世尊普调众生使乐布施。世尊身口及心乐持净戒。愿礼体如须弥山。世尊忍慈固不劳。世尊精进坚力如树。世尊神慧之光无所不作。愿礼三垢无垢。世尊已胜贪淫嗔恚愚痴之垢。世尊所作已办愿礼三界所应供养。此诸垢污魔女。自如来见已。以无垢目心得安隐。成就佛念舍离于欲。不复触近于欲。乐问于如来除心之垢。莫使有劳垢意者欢悦众生意。愿礼彼足训世二百相胜。璎珞百福功德满。善音于众生所往净。愿礼无比神难及神天金软足。行步师子之云。与所往行化因释胎生。今所叹德百福满。愿使众生心普悦无疲惓。所叹胜之德愿令疾得叹是者。于是族姓子须赖。与王波斯匿及王后宫。与诸大众眷属围绕。诸天百千之所歌叹。行诣世尊已。稽首世尊足于一面住。王波斯匿。稽首如来足各绕三匝于一面住。于是王波斯匿。以其仁座而让须赖而说此言。唯族姓子。垂恩矜愍坐此仁座。须赖便坐于彼仁座。于是众中。有诸天子未见须赖者。见是贫人有何功德为王见敬乃如是耶。于是释提桓因知诸天子意。谓诸天子言。莫起慢意于是仁者。而令诸仁功德损减长夜不安。所以者何。我其审谛是族姓子大功德善法充满。又诸天子且待须臾。观其功德善法具足。于是族姓子须赖。欲悦诸天子意。便白佛言。唯然世尊。现说菩萨大士济度众生之严好。智之严好。示现严好。具足充满。疾成无上正真之道。是时世尊。以如是像放身光明照须赖身。适触身已。族姓子须赖蒙佛光明。是时须赖身逾释提桓因数千万倍。须赖之身姝好如是。于是诸天子见须赖身姝好如是。甚大欢喜便礼须赖。而以天华散敬其上。于是世尊。告族姓子须赖言。菩萨处贵而现卑贱欲度人故。是则名曰智之严净。而以威仪悦可众生。可众生已便现其行久现神通。是智严净。又族姓子。菩萨大士意得自在示现极贫。为诸梵志诸人所敬。是为严净。又族姓子。若其菩萨示现下贫感厉外学。除其贪意现处大业。又现舍家欲以导示厌家众生故。是为严净是为须赖。是菩萨净于众生智慧严净精进严净之具足也。疾成无上正真之道。于是阿难。白世尊言。是族姓子。发行已来久远。云何而为如来所光饰乃如是乎。于是世尊。告阿难言。是族姓子阿难。往世具足多供养诸佛数亿百千。行诸度无极所行之行。而以神通用为娱乐。已得三忍已得应辩。以方便善度众生故示现极贫。于是阿难白世尊言。族姓子须赖。示现贫行以度众生其数几如。世尊告曰阿难。欲天七千色天万二千。皆发无上正真道意。度世人无数发道意者及生善处。又问久如当成无上正真之道。得道之时名号云何。其佛世界严净何类。于是世尊。欲叹族姓子须赖国土严净。便说偈言。
阿难听我称　　诸世之将导
以成众生故　　高广弘普称
发于行大乘　　其劫无限数
从始初发意　　行善行以来
奉事于诸佛　　及其所供养
为诸法之长　　常拥护之故
智所往往行　　于诸度无极
神通自娱乐　　长夜行四等
善学方便善　　其见生死秽
明审于佛法　　善学相纯淑
知众生之本　　随本度脱之
以意智所行　　住于甚清净
已得应机辩　　住于诸总持
已度于魔钩　　诸佛之威仪
坚住而不动　　无所污染著
度世之八法　　利衰现总持
无所于诸法　　不远亦不近
喻如虚空性　　其心无所著
无有疲厌意　　常行大悲心
坚固住总持　　以被慈德铠
如于己之慈　　于众生所然
终不怀嫌恨　　犯者不校问
如其所应受　　迎待而不避
口言行无违　　诸法普学法
如其解脱相　　二法俱解脱
三忍具足得　　于行无所起
诸佛之所行　　威仪善建立
于诸土行行　　多饶益众生
彼方则不定　　而无有如来
须赖所行处　　如供养世尊
敬亦当如是　　诸天及世人
我灭度之后　　后世法尽时
须赖于行彼　　东方之世界
其土名妙乐　　如来名无怒
当从彼来还　　余三阿僧祇
于其数不减　　于是已之后
续当勤行道　　当严净国土
欲度众生故　　彼于是劫后
当成其胜道　　号光世音王
土如阿閦佛　　如来之世界
世界名善化　　众德悉备具
安住寿万岁　　处于世教化
僧数喻无限　　少发小乘者
求大乘无限　　普知神通力
凡夫愚闇垢　　善化普清净
彼当普令称　　一法化教诲
彼无魔牵连　　普等清净智
导世灭度后　　正法住于世
八万四千岁　　法慧不隐藏
须赖所化众　　承奉道高行
一切当生彼　　除置漏尽者
当为族姓子须赖解说决时。一切众会各各以衣覆须赖上。劝助之声三千大千世界莫不普知。以其劝助之声。无量无数诸天龙鬼干沓和阿须伦迦留罗真陀罗摩休勒人及非人。应声皆至聚会而坐。供养族姓子须赖。世尊亦为是等。以是法化因缘种种说法。皆令谛解于三乘行。于是王波斯匿。住世尊前。叉手白世尊。我狂醉王位。狂醉财业。狂醉荣贵。狂醉库藏金银仓谷。悭贪无厌。逼迫众生以为国财。如我世尊。世世以如是像处位施行之法化。皆从族姓子须赖闻已。我为极贫须赖所决。今于世尊前舍置于国。以琉璃太子立为王子。当奉戒当许身。为世尊及诸众僧守园给使。所有财宝当为三分。一分于佛前奉上众僧。二分与诸贫穷孤独。三分以为王事之储。谁复世尊。闻如是像法处位教化。当有意著于财业者也。为愚痴恶友所摄持者乃有著意。我以是所作善本惠施众生。愿发无上正真道意。于是会中五百长者五百居士五百梵志五百臣吏。闻王波斯匿作如是像师子之吼。皆发无上正真道意。舍家财业。欲于世尊之化舍家入道。会中三百人。其余皆现为比丘僧。已除须发服著袈裟。于是族姓子须赖。即从坐起更整衣服右膝著地。向世尊叉手白佛言。愿从世尊及十方现在诸佛受舍于家。于是族姓子须赖。稽首十方诸佛世尊而发愿言。诸佛世尊听许入道。于是诸佛各伸右掌。摩须赖头适触其头。须发皆堕法衣著身威仪安庠。于是三千大千世界六反震动。放大光明普照十方雨于天花。是诸佛臂皆不相障。世尊释迦文伸金色臂摩须赖头。彼诸发道意者见是现化。是辈皆当为诸佛之所授决。当说是法。时五百比丘发弟子乘皆得无著。满千菩萨皆得不起法忍。尔时世尊。告长老阿难言。受是法化奉持诵说。周满敷演广大众生。所以者何。是五浊世。众生浊。劳垢浊。寿命浊。邪见浊。时劫浊。佛兴世非是其时。欲度此等故使须赖示现极贫。所以者何。我不以如此忍界之仪。而示现一人不度也。以是故阿难。当现是法布示众生。此众生等当信是法当从解脱。当如是等为如来所化。佛告诸弟子。善念奉持。族姓子须赖。及王波斯匿。释提桓因。长老阿难。诸天龙鬼。及阿须伦及世间人。闻佛所说莫不欢喜。稽首而去。
佛说须赖经

[book_title]佛说须赖经(曹魏白延译)
曹魏西域沙门白延于洛阳白马寺译
闻如是。一时佛在舍卫国祇树给孤独园。与大比丘众千二百五十人及五千菩萨俱。尔时舍卫城中有极贫者名曰须赖。得坚固志不可转移。信佛法众身归三尊。奉持净戒修行十善。有四等心救济不倦。内性清净我乐无二。至意求佛无上大道。思惟所行昼夜诵习。以善方便导利人物。安贫自守以法为乐。于是天帝释以天眼见须赖功德殊妙。所闻不惑博览众经。无有邪行坐起安庠。行止卧觉不失仪法。少欲易足不贪利养。质直善说言信不华。斋戒省约食节衣菅。树叶为器茅草为席。不畜遗除无所藏积。国王人民莫不敬爱。常以昼夜各三诣佛咨受法信。佛知其意辄与相见。须赖每诣佛时。无数百人常从与俱。其所游至卧起经行。天人营护。天帝释自念言。是仁者戒行纯备。恐子将夺我处。当下试知审求何道。释便化作数人。蹴骂须赖言无忌讳。又以石掷捶杖加之于须赖。须赖忍力慈仁不嗔不怨。释便化作数人。谓须赖言。仁实见在我谓为卿杀之何如。须赖答言。子所谋者非善法也。正使彼人刀割我身尚无恨意。况但挝骂。所以者何。夫罪福有二果。种福者生天上。为罪者堕恶道。是故不当恨何况欲害彼。于是须赖即说偈言。
夫以种恶栽　　故生堕罪类
若其种善本　　后必望福果
觉恶以谛观　　当持慧分别
恶栽非善本　　种德无恶果
守三能无恶　　身口意常善
上人忍无怨　　智者受不犯
除三以清净　　身口意无瑕
劝行福德者　　得愿必常安
化人不能使国贫。须赖有微害意。于是乃退。天帝释复以金银置其前。使化人谓须赖言。仁者取是宝。可用恣意布施作福亦可。好衣美食贫何可堪。须赖言。自我宿行不。亦当受斯贫苦。以贪宝妄取。后困必甚。化人言。且自欢娱快意终身。安知后事。须赖答言。此非慧语。或于一身不有远虑后受大罪。智者所畏。贪得多藏取非其有罪与盗等。智者所耻。爱身计寿自保不死。犯不与取智者不为。夫智者计身命无有常万物非我有。所贵唯道故无贪诤守善而已。又说偈言。
藏宝至千亿　　不施死时悔
智者谓是贫　　宜识此至言
节食不著味　　诚信而好施
有慧虑为富　　佛说是常安
能止不为恶　　守道中外清
无戒而自严　　已犯斯非贤
当受明为师　　勿用愚所誉
愚誉牵入冥　　师明益近净
化人不能使须赖有贪意。即退去。天帝释复化。持真珠价直数亿。诣须赖言。我与人诤讼事闻国王。窃引仁者为证。愿以此珠相上。幸助一言。须赖答言。用为说此是我所畏。终不敢欺。所以者何。妄言者先为自欺。次为欺天。亦为欺法。令其口臭。言不见用。多被诽谤。心恒憔悴。天所不念。身色变福德消善名废。彼为上世圣贤所挠欺。失德本而生众恶。塞善之路自投邪冥。是为后世招致殃罪。又说偈言。
众欺生恶果　　自致口常臭
都已忘前言　　入邪无正道
自欺亦欺天　　欺法是自怨
常为众所疑　　欺诈何益人
欺为众恶本　　自绝善行业
是故致痛聚　　妄言何益人
设以满天下　　金银珠相与
至守法诫者　　何时为宝欺
化人不能使须赖妄语。即时退去。天帝释还语夫人言。汝试将我妓女。与数琴般遮翼妇俱。见须赖共转其意坏其清行知有淫无。天后受教即从妓女。夜安静时。到须赖所住虚空中。作靡丽之辞言。仁者且起。天使我曹来侍左右。我曹形容既好。衣裳鲜明。璎珞珠宝服栴檀香。不老不少适在上时。端政皎洁可不瞻视。卿福所致故来相事。须赖仰头答言。若曹尽是地狱畜生饿鬼所爱。非彼天人上智所乐。我见若曹所有。如梦色像香。实如海泡沫。我见若形骨干。肉涂血浇筋缠。革裹皮覆以蔽污沾。譬如工师幻人目耳。汝曹上时我见无常。当就坏败为分离法。罪福我已觉。无毛发之爱念。若曹实坏人善心。不能成立人意。但污净行。若曹即连臭腐。习欲无乐坐致苦痛。自误堕冥入三恶道。欲非善本。斗讼恐恚。颠倒浊乱皆从欲起。痴狂致灾坐彼形残。外集内热不见福果。以亡人本种畜生类。后为牛马骡驴骆驼犬彘鸡鹅皆欲所致。违远圣贤亡失信戒闻施慧道。随欲一念不顾后世。是欲常坏求道之意何况其余。即说偈言。
欲污为臭腐　　独痛远安乐
自掷饿鬼罪　　无虑常附恶
无便为乱本　　远法去就误
不虑致颠倒　　欲盛痴益置
贪憎失善意　　邪念常恐惊
内忧如外胐　　坐欲亡信根
已为不善本　　如魃食人肝
居衰事邪神　　为欲如痴狂
淫为牛羊猪　　驴马象骆驼
长受兽形苦　　是故慧舍欲
弃信戒闻德　　远自投恶道
为淫人痴网　　远女常疾脱
如汝好形辈　　满此阎浮利
一心住如山　　天神安能倾
时天后及妓女。不能使贫须赖有淫意。即还天宫。为天帝释说偈言。
子学深见谛　　说知女态恶
已舍色无欲　　无疮不受毒
于是天帝益怖衣毛为竖。念是仁者诫净不邪必夺我处。便自下诣须赖说偈问言。
须赖欲求何　　诫净健乃尔
愿说望帝王　　日月释梵耶
于是须赖答释偈言。
帝王日月天　　释梵虽为尊
无常皆如幻　　未脱彼何明
所欲乐不生　　无有老死患
憎爱怨苦际　　愿度三界人
天帝意解欣然大悦。即说偈赞须赖言。
善哉愍世间　　疾解得如愿
当除三世垢　　天人必蒙恩
于是须赖。经行舍卫城市。便于市中得先劫宝价当是世。即以手持而举声言。今是舍卫国有极贫者。吾以此宝而惠与之。尔时国内有故长者。乃昔富贾合数千人。应机悉走到须赖前。各自陈言。我等困穷惟见矜济。又有极贫无数之辈。亦皆驰至从乞求宝。须赖答言。诸贤不贫。今是城中有贫极者。吾以此宝当往与之。众人问言。观此城中谁极贫乎。须赖答言。王波斯匿国之最贫。众人言。勿宣是语。帝王何常而有贫者。度王宫藏珍琦不可呰计。须赖以偈答众人言。
虽多积财宝　　欲得求无厌
如水昼夜流　　是辈犹为贫
贪增不念苦　　邪行意不惭
从此到彼世　　是为极贫困
于是须赖。与大众人民俱到王宫门。时王波斯匿在正殿。适收五百余长者。皆当有罪。王欲使多出财宝以赎其罪。傍臣白王须赖在外。王即请与相见。须赖入谓王言。我往日经行舍卫城市。得此明月珠意欲与贫者。观省此国之极贫者。莫甚于王。愿大王受是宝。王闻其言有惭愧色。答言。须赖我贫熟与卿同。须赖言。王贫甚于我。王言。愿说其意。须赖于大众前。为王说偈言。
夫财日夕贪无厌　　为君造害后烧痛
自保不死不惟后　　是谓极贫无法行
常有慈心不懈慢　　远色近贤而知足
不好多求不畜积　　是生为智无怨恶
居位舍正而为非　　以财恐民施刑法
在安忘危快所欲　　欺人死困悔无及
直信清净识者强　　节如知止闻不忘
常知不恐乐在行　　是谓不贫圣所称
夫已富贵不念施　　谓命可常坏在今
贪浊迷惑如醉象　　意塞不觉是谓贫
信佛法众行恭敬　　恕己安人善教诲
不愚不恚不放恣　　以法自御为常富
火烧草木不知足　　众流归海无满息
日月不疲照四域　　贪至老死不厌欲
火虽盛热不久燃　　富贵无常如浮云
故慧不愿天及王　　慧意烧恶无复烟
王波斯匿谓须赖言。谁当证明我贫仁富。须赖答言。大王亦闻。世有如来至真等正觉明行成为善逝世间解无上士道法御天人师号佛世尊。所见已谛。能现证要。今者不远。近在祇树给孤独园。王曰。我已厚禄得见此尊。须赖言。是圣师可以为证。王曰。愿请佛来如佛所断当以为正。于是须赖即说偈言。
佛慧悉遍见　　不须大王请
今我意所念　　已见必哀来
神通圣无漏　　世作后所受
佛无不定智　　必来王莫疑
常等无憎爱　　愍伤人非人
虽远在他方　　但念其法言
我愿大王信　　佛为慈悲主
于是至意念　　世雄来不久
豫出香华宝　　珠缨缯盖幡
众妓调五音　　供佛当鲜明
须赖即叉手偏袒右肩。下两膝跪伏地。遥向佛说偈言。
佛悉知人意　　照见诸至诚
愿称听至意　　现神住我前
于是地即大动。佛与五百比丘二百菩萨。化从地中出王殿上。释梵四天王无数百千天。悉从佛而来。王及吏民见佛现神。莫不悚然。加敬稽首佛足。若干千人。从敬发意愿为菩萨。于是国贫须赖。前礼佛足却住。白佛言。我行此城中得明月金珠。价直一阎浮利。念欲与贫者。观省是国独王极贫。所以者何。贪欲无厌。赋检不息娆恼不息。一国民为疲极迫强役羸。中伤至直。下有劳扰。上为欲缚。不念非常不顺正治。是故我献此明月珠不肯受。反诘我以贫富之证。是故愿见如来。无不开导无所不护。析疑除垢愿解此义。佛言。富哉须赖。言语至诚。大王勿疑。王曰。唯然世尊。以正真之言启发蒙冥。佛以善权方便。将护王意现其义言。王且谛听。亦有因缘计王所富。须赖无有。亦有要义计须赖富。王不能及。所谓王之富者。计有国财金银璧玉水精琉璃真珠珊瑚车磲玛瑙象马宫殿。所有饶裕治得自在。此王之富。须赖无有。当计须赖道德正相。布施戒具忍力精进。慧不放逸善行有叙。慈悲喜护爱敬三宝。学深意净直信惭愧。七财满具。是须赖富。王不能及。正使大王所部国界。人民悉富如释摩男。合此人财以比须赖道德之富。百分千分巨亿万分。计所不能及。是不可以譬喻为比。王言。善哉善哉。如世尊言。我已有福。我国界中乃有持法上富之人。佛言然亦多有真人在王界内。于时王波邪匿起住佛前。赞须赖言。
我尊仁与佛　　由仁我绮雅
愿以国相上　　自今仁为师
久已憍慢戒　　坐国远正法
今闻须赖语　　愿详修梵行
用贪财利故　　怨五百人系
今赦贪无益　　念仁恩难忘
于是五百系人闻王赦其罪。皆念须赖恩。厌非常苦得无欲意。悉起礼佛。又礼须赖。王意欢喜重赞言。
仁富我实贫　　须赖言妙真
今下令国中　　不得言仁贫
国人闻王令后。皆称须赖为富。无复贫名。须赖起正衣服。右膝著地叉手白佛言。今是大众集会。善哉世尊。愿说法语。使此众人不空见佛。佛言。善哉听我所说善思念之。有四法族姓子为见佛。何等四。为信为乐为悦为敬。是为四。复有四法。可得见佛。何等四。已见佛色像便起道意。自愿后世得身如是。以至意思念佛言常至诚。已悲哀诸人物。意不复动。已乐所履行不断三宝。是为四。复者四法为觉意。何等四。谓色。痛想行识。无所视所见转空。所想即知。是为四。复有四法见佛向净。何等四。不计彼我为内外除。不计常在为除寿命。不计断灭为舍习行。以佛眼见觉常眠意。是为四。复有四法见佛向净。何等四。一切法无此取。以正定为净行。已学成无上智。善权见净脱。是为四。族姓子族姓女。已见如来为向清净。佛说是时。七百比丘意解无漏。坐中菩萨皆得不起法忍。无数千人皆立德本。佛说经已。便从座起。与诸弟子及诸菩萨。现神飞去如凤凰王。还到祇树给孤独园。
于是王波斯匿谓须赖言。仁者欲诣佛时。愿相告敕身欲随往。须赖言。亦愿大王敕诸后宫太子官属。并国吏民不诣佛者。使有司记其罪。所以者何。菩萨不但忧身忧人非人。菩萨在大众中威神倍好。王言。愿闻菩萨将从大众。为之奈何。须赖答言。一切众生菩萨皆能合会以为从者。谓以布施众人乐从。能转悭者使好布施。菩萨持戒众人乐从。化诸不信令信罪福。菩萨忍辱众人乐从。化诸嗔恚令无结恨。菩萨精进众人乐从。化诸无势令建精进。菩萨行禅众人乐从。化诸乱意令守一心。菩萨智慧众人乐从。化诸愚痴令得正智。菩萨行慈众人乐从。化诸不仁使有慈心。菩萨行悲众人乐从。入生死苦不厌正行。菩萨行喜众人乐从。化忧迷者能使乐法。菩萨行护众人乐从。安慰劝助使人入法。如是大王德行非一。又有四事为善受人。一曰护众生不违舍。二曰众德本行清净。三曰择好愿令佛国无三毒。四曰空不愿无思想。出诸魔网所拘制。菩萨常行柔软。化诸刚强不忘大乘。乐居山泽。不以毁断先世福德。善本日增普修众行。周满道法三十七品。菩萨以是合取人民。王波斯匿。欣然大悦善心生焉。王身所著彩衣。价直千万以上须赖。须赖不受言。大王意悦与受何异。王意不乐。须赖复言。我自有[卄/((女/女)*干)]衣著之甚悦。当用是忧衣为。王曰何故。须赖答言。我有时脱衣挂树舍。行一日或至七日。无贪取者。我亦无惜意。不顾望此衣。菩萨常服如此辈衣。既自无著意。又使彼不贪。王曰。愿仁愍念。足行衣上。使我长夜得福无量。须赖称王意。为蹈衣上。王曰。此衣已属须赖。吾将安置。须赖答言。大王。宜视此国中形露不蔽者。可以衣与之。王即敕左右。持此衣出赐诸贫穷人。诸贫穷人共得王彩衣。皆欢喜念须赖。当何以报其恩须赖至意。以佛威神空中有声。而说偈言。
不以香华宝　　甘快诸美食
欲报此慈恩　　但当起道意
至人不贪贵　　不乐诸奇异
欲报当求佛　　大乘四等意
于是须赖。以日跌时与大众人。王亦与后宫一切宫属吏民俱行诣佛。是时舍卫清信士清信女。合十亿众。及得赐彩衣贫民。闻须赖当到佛所。皆悉从行。时天帝释。下从舍卫来至祇树。于中间化作大殿如忉利天宫。化作七宝树。于树下为佛设师子座方圆自副。以若干种缯敷其上。令万二千妓女罗住其边。作百种音乐。以为供养佛。佛知大众具至。即起到大殿。坐天师子座。佛身放光明照天地。空中散华其堕如雨。天帝释告子言拘。或吾为佛设座。汝可为诸菩萨真人作座。太子即化作六万余座悉严好。以天五彩之毡。已说偈言。
真人诸菩萨　　愿来坐此座
是化天所乐　　常愿会佛前
诸菩萨大弟子坐已定。时般遮翼天。敕其天人。孚调五百余琴。令音调好进歌佛须赖。来者必有尊天俱主。我曹当退。即时调诸意。如歌颂言。
智行过百劫　　智盛施无量
智戒摄身口　　当礼无上圣
人忍无所犯　　精进人力强
仁开定慧门　　当礼三界雄
明断淫怒痴　　已尽灭无瑕
自得复授彼　　当礼天人师
慧观除三爱　　不贪世间荣
恬惔无忧畏　　当礼是法王
魔天进三女　　道意不为倾
无著不可污　　当礼是至清
奇相三十二　　众好自严身
八声无不闻　　当礼天中天
行地印文现　　无畏威远震
齿齐肩间回　　当礼释中神
我赞十力王　　檀独欢喜诚
自归佛得福　　愿后如世尊
尔时须赖。从大众人民。亦若干千天人。俱到佛所。皆礼佛足各坐一面。王波斯匿与其所从。前礼佛足却住一面。于是王手自取床。谓须赖言。愿仁坐此座。诸天众中未见须赖者。念是贫人有何功德。而见敬乃如此。释知诸天意言。诸依福者不宜轻是人。所以者何。我可为证。是人守戒奉法难及。且待须臾方见其德。须赖欲使诸天意解。即白佛言。唯愿世尊。解说菩萨得威神见敬。至于无上正真之道。是时佛放身光。焰著须赖。其形状逾于天帝百千倍。天意皆悦。知非凡人悉已。天华散其上。佛告须赖。菩萨在贵不以憍慢。现若卑贱。能使众人不贪富贵亦无恨贫是为净德。其在豪贵能率余人兴布施。意在智现愚。能使愚人疾解智慧。是为净德。已能制意如汝须赖。示现极贫守戒如法。为诸梵志居士众人所敬。是为清净知善方便。贤者阿难白佛言。须赖学来久如。佛告阿难。其学甚久。已事若干亿百千佛。现得三忍博达众智。顺行诸善自见贫鄙。意净如是。阿难言。今宁有人愿求佛者。佛言。欲天七千。色天万二千。世人数千。皆发无上正真道意。阿难复问须赖久如。当成为佛。佛号为何。国土何类。佛为阿难。说此偈言。
阿难听我说　　须赖初发义
护人无仇善　　德广常大施
从始起意来　　其数难缕陈
供养佛无厌　　奉法守不忘
学六度无极　　进道乐久长
梵行未曾漏　　守法慧不倾
所行志念具　　觉对立道地
已度众邪网　　性善觉内事
已舍世八事　　利衰毁誉意
一切等心视　　如空无挂碍
爱法行无倦　　守忍慈为常
爱人如爱己　　弃身安群生
爱习悉教彼　　念熟说义实
觉意不离法　　解空导二脱
三忍具无念　　学法知可行
所至必开导　　一切蒙其恩
所在国邑兴　　辄往到其方
宣化如佛意　　遍教诸天人
我般泥曰后　　末时须赖终
生东可乐国　　阿閦所山方
余三阿僧祇　　行满大愿成
得佛除世邪　　安隐度十方
自然为神将　　号曰世尊王
始如阿閦佛　　所度无有量
世名德化成　　恶灭善义兴
佛住千万岁　　众僧不可称
彼愿罗汉少　　求佛者甚众
时人力神足　　精进福行明
其世五音声　　佛说法遍闻
无有坏善魔　　正信脱邪患
至佛灭度后　　八万四千人
上法兴照世　　令行无讼意
须赖所教化　　多愿摩诃衍
悉会生其世　　不数已度人
佛拜须赖。时坐中天人鬼龙。各以好衣奉上须赖。欢乐之声闻于三千。亿百千人皆来礼之。佛为广说若干法要。解三乘行。王波斯匿避坐叉手。住白佛言。我以贪浊为国财醉。憍贵自恣作危殆行。得须赖妙言。乃自知最为贫。今欲舍家国付太子受世尊戒。身为佛比丘僧。守园给使。现在财宝为三分。一分奉佛弟子。二分施国人民。三分留为官储。得蒙佛恩。现身财宝不复贪乐。一切是福皆施众生。愿得无上正真道意。时坐中五百长者居士。五百梵志五百小臣。闻王誓愿如师子吼。皆发无上正真道意。一切舍欲以家之信。离家为道欲作沙门。除中三百人。其余佛悉以为沙门。于是须赖。退坐叉手白佛言。已亦愿从圣师子。十方诸现在佛。求哀作沙门。须赖慧力亦如来所成。便入三昧。一切十方诸现在佛。皆与其比丘僧俱现。须赖即起。稽首礼十方佛便为沙门。复求哀言。愿诸世尊。哀听受我使得成立。十方诸佛及释迦文。皆伸右臂摩须赖顶。诸佛臂各自现不相障。是时光明照三千世界。天雨众华。贤者须赖。自然法衣在身。被服正齐威仪安庠。当须赖得拜。时五百比丘漏尽意解。无余缚结。千菩萨得信忍。佛告阿难。受是记拜经奉持之。当为众人布说其义。所以者何。末世人多在邪信网。吾以是故于中作佛。化其恶意使见正道。令如须赖。从信入慧。我于世间周遍说法。一人不度我终不舍。是故阿难。当传此法令人信乐。终日习闻使意开解。当从是如得要。佛说经已皆欢喜。须赖比丘。诸比丘僧。天帝释及。王波斯匿。天人阿须轮。莫不乐闻。
佛说须赖经

        </div>
      </div>
    </div>
  </div>
</div>
<!--update:2025-08-30 09:23:53-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>