<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序品第一,兜率天宫品第二,胜族品第三,法门品第四,降生品第五,处胎品第六,诞生品第七,入天祠品第八,宝庄严具品第九,示书品第十,观农务品第十一,现艺品第十二,音乐发悟品第十三,感梦品第十四,出家品第十五,频婆娑罗王劝受俗利品第十六,苦行品第十七,往尼连河品第十八,诣菩提场品第十九,严菩提场品第二十,降魔品第二十一,成正觉品第二十二,赞叹品第二十三,商人蒙记品第二十四,大梵天王劝请品第二十五,转法轮品第二十六之一,转法轮品之二,属累品第二十七,方广大庄严经全文在线阅读,方广大庄严经全文在线下载,大玄古籍书库">
<meta name="description" content="亦称《大庄严经》、《神通游戏经》。佛教经典。唐地婆诃罗译。十二卷。共二十七品。主要宣说佛降生、出家、成道、转法轮等八相。异译本有西晋竺法护译《佛说普曜经》。见载于中国历代大藏经。佛在祇洹，中夜入佛庄严三昧，放顶髻之光，照净居天，净居天子来问法，佛受其请，晨朝为众宣说，有二十七品，说佛住兜率天宫乃至降生成道转法轮之八相。与普曜经同本，但品有开合。_方广大庄严经_全文在线阅读_方广大庄严经_全文在线下载_大玄古籍书库">
<title>方广大庄严经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">方广大庄严经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]108892</span> <br/>
          说明： <span class="inputVal" id="bkdec">亦称《大庄严经》、《神通游戏经》。佛教经典。唐地婆诃罗译。十二卷。共二十七品。主要宣说佛降生、出家、成道、转法轮等八相。异译本有西晋竺法护译《佛说普曜经》。见载于中国历代大藏经。佛在祇洹，中夜入佛庄严三昧，放顶髻之光，照净居天，净居天子来问法，佛受其请，晨朝为众宣说，有二十七品，说佛住兜率天宫乃至降生成道转法轮之八相。与普曜经同本，但品有开合。</span> <br/>
          封面： <span class="inputVal" id="bkimg">Z_2317.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]方广大庄严经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]108892
[book_dec]亦称《大庄严经》、《神通游戏经》。佛教经典。唐地婆诃罗译。十二卷。共二十七品。主要宣说佛降生、出家、成道、转法轮等八相。异译本有西晋竺法护译《佛说普曜经》。见载于中国历代大藏经。佛在祇洹，中夜入佛庄严三昧，放顶髻之光，照净居天，净居天子来问法，佛受其请，晨朝为众宣说，有二十七品，说佛住兜率天宫乃至降生成道转法轮之八相。与普曜经同本，但品有开合。
[book_img]Z_2317.jpg


[book_chapter]卷一

[book_title]序品第一
如是我闻，一时佛在舍卫国。祇树给孤独园。与大比丘众万二千人俱。皆是大阿罗汉。其名曰阿若憍陈如。摩诃迦叶。舍利弗。摩诃目乾连。摩诃迦旃延。富娄那弥多罗尼子。摩诃南阿?娄駄。劫宾那。跋提罗。优波离。难陀。娑伽陀。阿难。罗睺罗。如是众所知识大阿罗汉等。菩萨摩诃萨三万二千人。皆是一生补处。游戏神通三昧自在。大愿满足入无碍慧获诸法忍。具陀罗尼辩才无滞。一切皆从波罗蜜生。已能圆满菩萨诸地。已得一切菩萨自在。其名曰弥勒菩萨。陀罗尼自在菩萨。师子王菩萨。成就义菩萨。寂戒慧菩萨。常精进菩萨。无碍慧菩萨。大悲思惟菩萨。与如是等菩萨众俱尔时世尊为诸四众比丘比丘尼优婆塞优婆夷。国王王子大臣官属刹利婆罗门长者居士。及诸外道无央数众常以四事恭敬施安。於供养中最为殊胜。佛心无染，犹如莲华不著於水。名称高远遍於十方。所谓如来应供正遍知明行足善逝世间解无上士调御丈夫天人师佛世尊，成就五眼具足六通。於此世间及馀国土。为诸天人演说正法。初中後善其义深远。其言巧妙纯一圆满。具足清白梵行之相。
尔时如来於中夜分。入佛庄严三昧。从於顶髻放大光明。其光名为忆念过去诸佛无著智。上照净居天宫。为欲开发诸天子。故光明网中而说偈言：
牟尼身口意清净，智慧光明照世间。此光最胜除冥暗，於释师子应归命。智慧大海胜威德，知法自在为法王。世间应供天中天，觉悟自在应归命。
所有难调心已调，意净超出诸魔网。其所见闻不空过，解脱彼岸应归命。佛无体性无与等，所作无边常寂然。知净妙理除疑惑，一切深信应归命。
施甘露药大医王，辩才雄猛摧邪道。法为眷属知胜义，导师演说无上法。
尔时净居天子。闻如是偈从禅定起。即时忆念过去无量无边阿僧祇劫诸佛如来。及佛国土功德庄严。说法众会皆悉明了。时摩醯首罗难陀苏难陀等。无数净居天众。光明赫弈威神巍危照祇树给孤独园。来诣佛所顶礼佛足。一心合掌恭敬而立白佛言：世尊，有经名为方广神通游戏大庄严法门。显示菩萨众德之本。处於兜率微妙天宫。思惟降生示现胜种。具诸功德行童子事。艺业伎术工巧书算捔力骋武。而於世间皆悉最胜。示受五欲具菩萨道降伏魔军。出生如来力无畏等一切佛法。此经如是过去无量诸佛世尊皆已宣说。所谓波头摩胜佛。法幢佛。为照明佛。功德幢佛。功德性佛。大性佛。仙天佛。胜光明佛。真幢佛。金刚坚固佛。降伏一切佛。真金色佛。极高行佛。珊瑚海佛。花幢佛。最胜色佛。善明佛。仙护佛。胜轮佛。高胜佛。开敷莲花佛。眉间光明佛。莲花台佛。善光明佛。吉祥佛。善见佛师子光佛。坚牢惠施佛。香春佛。广大名称佛。底沙佛。弗沙佛。世间端严佛。普光明佛。宝称佛。最胜光明佛。梵光佛。善声佛。妙花佛。美音佛。上色行佛。微笑目佛。功德聚佛。大雲声佛。善色佛。寿光佛。象王游步佛。世间欣乐佛。降伏魔怨佛。正应供佛。毗婆尸佛。尸弃佛。毗叶浮佛。迦罗孙佛。俱那含牟尼佛。迦叶佛。如是等过去无量诸佛如来皆说此经。唯愿世尊，还如过去诸佛。利益安乐无量众生。悲愍世间令得义利。令诸天人於大乘中而得增益。降伏异道摧灭魔怨。显发菩萨所行功德。而於上乘劝勉精进。摄受正法绍三宝种使不断绝。示现成佛事业圆满故。亦说是经。如来尔时哀愍诸天默然受请。是时诸天蒙佛垂许。欢喜踊跃生清净心。稽首作礼右绕三匝。散天曼陀罗花。供养於佛忽然不现。
尔时世尊於晨朝时。诣迦罗道场敷座而坐。诸大菩萨及声闻众恭敬围绕。告诸比丘，昨於中夜摩醯首罗及难陀苏难陀等。无数净居天众。稽首我足合掌恭敬。而白我言：唯愿如来演说神通游戏大严经典。怜愍一切世间天人。令诸菩萨现在未来而得增益。我时默然可其所请。汝等谛听。我今宣说。

[book_title]兜率天宫品第二
尔时佛告诸比丘，何等名为方广神通游戏大严经典。所谓显於菩萨住兜率宫。常为无量威德诸天之所供养。逮得灌顶。百千梵众之所称扬。愿力圆满。能正了知诸佛法藏。慧眼清净其心普洽。惭愧知足正念慧行炽然修行。布施持戒忍辱精进禅定智慧。方便善巧胜波罗蜜。大慈大悲大喜大舍。梵行明达得大神通。知见现前无著无碍。念处正勤。神足根力觉支正道。菩提分法皆尽边际。具足相好庄严其身。利益众生无时暂替。如说而作无虚妄语。演说正法无所贪求。心净质直离诸邪谄。无有怖畏亦无憍慢。於一切众生其心平等。供养无量百千万亿诸佛如来。恒为无量百千那由他诸大菩萨。恭敬尊重。又为梵释四王摩醯首罗。天龙夜叉乾闼婆阿修罗迦娄罗紧那罗摩睺罗伽等。闻名称赞生欢喜心。入无碍解方便善巧。一切文句差别之相。皆悉能知。凡有宣说曾无所著。如大商主乘大法船游生死海。得三十七菩提之分无量珍宝。而於佛法得陀罗尼。忆念修行终不错谬。如大导师越四瀑流誓愿满足。降伏魔怨摧诸异学。以金刚慧及大悲军能破烦恼。譬如莲华出於功德广大池中。增上愿力之所生起。大菩提心而为其根。润以甚深清净法水方便。善巧以为其台。菩提为茎。禅定为蕊。离诸热恼清净广大以为其叶。多闻持戒及不放逸无所罣碍以为其香。非世八法之所能染。如师子王福智为体。神通为足。圣谛为爪。梵住为牙。四摄为头。觉十二缘以生其躯。三十七品菩提分法明了之智以为其顶。三解脱门以为频申。禅定智慧以为其目。以诸三昧为其岩穴。毗奈耶林四威仪路怡悦其身。十力四无所畏惯习所成而为其力。离诸贪欲为其行步。自在无畏无我无法以为其吼。摧伏外道如制群鹿。无上丈夫人中之日。禅定解脱智慧为光。外道萤烛皆悉掩蔽。无明昏翳破之无馀。於天人中廓然大照。譬如明月白分圆满。世间乐见清凉无雲。众星之中皎然最胜。示解脱路照菩提道。开敷天人拘物头花。譬如轮王於四天下法化平等。七菩提分以为其宝。於一切众生心行平等以为十善。大愿成就无碍之法以为其轮。譬如巨海深广难入无量众宝充满其中潮不过限。缘起智慧深广难入。一切法宝充满其中。应众生机为不过限。其心平等离诸憎爱如地水火风。其量高妙坚固难动如须弥山。智慧广大。不为诸垢之所染著犹如虚空。意乐清净能行惠施。久积净业无虚妄语。已能具足一切善根。自在熏修七阿僧祇。所习善根皆已回向。弘五福德施七净财。行十善道增长五十二种善根。已能修习正行。相应四十分位。已能修习誓愿相应四十分位。已能修习意乐相应四十分位。已能修习正直解脱四十分位。曾於四百亿那由他拘胝佛所。随佛出家。曾於五十百亿那由他拘胝佛所。而行大施。已曾亲近三百五十拘胝诸辟支佛。已曾教化无量阿僧祇诸声闻众。皆令住於正方便中。为欲证阿耨多罗三藐三菩提乃趣一生补处。从此命终生兜率天。为彼天子名曰净幢。恒为诸天之所供养。当於彼没後生人中。证阿耨多罗三藐三菩提。
佛告诸比丘，彼天宫中有三万二千微妙安乐所住之处。高阁重门层楼大殿。轩槛窗牖花盖缯幡。宝铃垂饰珠网交络。散以曼陀罗花摩诃曼陀罗花。处处盈满。诸天采女百千拘胝那由他。奏天伎乐。其诸宝树生众天花。所谓阿提目多花。俱毗罗花。詹波迦花。波吒罗花。目真邻陀花。阿输迦花。镇头迦花。阿娑那花。建尼迦花。坚固花。大坚固花。处处开敷以为严饰。真金线网弥覆其上。周匝间厕种种庄严。诸宝池中生摩利迦花苏曼那花。跋罗花。婆利师迦花。拘旦罗花。苏建提花。天妙意花。优钵罗花。波头摩花。拘物头花。芬陀利花。妙香花。如是等花。成大花帐处处庄严。无量羽族鹦鹉舍利。拘抧罗鸟鹅雁鸳鸯。孔雀翡翠迦陵频伽命命等鸟。杂类形色出微妙音。诸天子等百千拘胝那由他数。大集法堂围绕菩萨。听受所说无上大法。除断贪瞋憍慢结使一切烦恼。生广大心踊跃欢喜住安隐乐。菩萨久修净业所感。诸天伎乐八万四千皆出种种微妙音声。其音声中。而说颂曰：
尊忆然灯记，积集无边福。超越於生死，智慧发光明。长时修惠施，其心常离染。三垢憍慢尽，语业无诸过。
忆昔无边劫，种姓恒处尊。戒忍及精进，定慧久修习。又念无边劫，供养诸如来。既超生老死，当度所应度。
众生可悲愍，惟尊勿舍之。诸天龙鬼神，皆悉共瞻待。众生久渴欲，如海纳群流。惟尊智充足，当救诸渴者，
远於世讥嫌，乐法舍贪欲。离垢清净眠，哀愍诸世间。菩萨宿福德，处於兜率宫。天众百千亿，闻法曾无倦。
当下阎浮提，垂慈洒甘露。已过於欲界，无数亿诸天。亦复共希望，菩萨当下生。必坏於魔业，能摧诸异学。
佛道如观掌，至时宜勿祝烦恼火增盛，愿为布慈雲。普雨於法雨，灭除诸猛焰。前佛已过去，今佛作医王。
当以三脱门，为药除众玻令彼诸含识，得至於涅槃。如来大法音，外道悉摧伏。譬如师子吼，百兽咸惊怖。
智慧以为手，从於精进生。无量诸魔军，自在能摧伏。梵释百千数，敬心祈见佛。四王当奉钵，唯悕速下生。
尊今应豫观，欲依何种族。当往阎浮界，示行菩萨道。如器成珍宝，其器自严洁。智慧净摩尼，於彼雨甘露。
诸天乐器中，演出如是偈。劝请於菩萨，大悲救众生。

[book_title]胜族品第三
佛告诸比丘，尔时菩萨闻如是偈即从座起。出於自宫诣法集堂坐师子座。复有无量无边同乘同行大菩萨众。皆昇法堂坐师子座。各有六十八拘胝眷属前後围绕。菩萨将欲降生。十二年前有净居天。下阎浮地作婆罗门。说围陀论。彼论所载。十二年後。有一胜人现白象形入於母胎。其人具足三十二种大人之相。有二决定。若在家者当为转轮圣王。若出家者当得成佛。复有天子。下阎浮提。告辟支佛作如是言：仁者，应舍此土。何以故？十二年後当有菩萨降神入胎。是时王舍城尾盘山中。有辟支佛名曰摩灯。闻是语已，自见其身犹如委土。从座而起。踊在虚空高七多罗树。化火焚身入於涅槃。唯馀舍利从空而下。是故此地名仙人堕处。诸比丘是时波罗奈国五百辟支闻天语已，亦复如是，化火焚身入於涅槃。唯馀舍利从空而下。复以过去有仁慈王。施於群鹿无畏之处。是故彼地亦名仙人鹿苑尔时菩萨处於天宫。以四种心而遍观察。一者观时。二者观方。三者观国。四者观族。比丘。何故观时。菩萨不於劫初而入母胎。唯於劫减。世间众生明了知有老病死苦。菩萨是时方入母胎。何故观方。菩萨不於东弗婆提西瞿耶尼北郁单越及馀边地。唯现阎福所以者何。阎浮提人有智慧故。何故观国。菩萨不生边地。以其边地人多顽钝无有根器，犹如哑羊而不能知。善与不善言说之义。是故菩萨但生中国。何故观族。菩萨不生旃陀罗毗舍首陀家。四姓之中唯於二族。刹帝利种及婆罗门。於今世间重刹帝利。是故菩萨生刹利家。如是观已默然而祝尔时会中诸菩萨众。及诸天子各相谓言：菩萨今者当於何国依何种姓而讬生耶。
或有天言：摩伽陀国毗提诃王。豪贵甚盛可生於彼。复有说言：菩萨不生於彼。何以故？其王父母俱不真正。憍慢卒暴善根微鲜。无大福德不宜生彼。
或有天言：憍萨罗王种望殊胜。多有财宝象马车乘吏民僮仆。可生於彼。复有说言：菩萨不生於彼。何以故？其王本是摩灯伽种。父母宗亲悉皆鄙劣少信薄福。不宜生彼。
或有天言：彼犊子王种姓豪强。富乐炽盛好行惠施。可生於彼。复有说言：菩萨不生於彼。何以故？其王凡劣无大威德。暴戾可畏。母族卑下篡窃君位。不宜生彼或有天言：毗耶离王尊贵富盛安隐快乐。无诸怨敌人民众多。宫室苑园林泉花果。庄严绮丽犹若天宫。可生於彼。复有说言：菩萨不生於彼。何以故？其国土中诸离车子。不相敬顺。各自称尊。是故菩萨不宜生彼或有天言：胜光王有大威力。统御兵众能破怨敌。可生於彼。复有说言菩萨不生於彼。何以故？其王刚强不修善业。是故菩萨不宜生彼。
或有天言：摩偷罗城王名善臂。勇猛安乐富贵自在。可生於彼。复有说言：菩萨不生於彼。何以故？其王本是邪见种族残害无道。不宜生彼。
或有天言：般茶婆王都在象城。勤事勇健支体圆满。人相具足能制怨敌。可生於彼。复有说言：菩萨不生於彼。何以故？其王阉官之人室家坏乱。虽有五男皆非其胤。不宜生彼。
或有天言：弥梯罗城庄严绮丽。王名善友。威伏诸王象马四兵皆悉具足。珍宝无量乐闻正法。可生於彼。复有说言：菩萨不生於彼。何以故？其王虽有如是美事。年时衰暮无有力势。复多子息。不宜生彼佛告诸比丘，无量菩萨及诸天子。於阎浮提十六大国。所有威德胜望王种周遍观察。皆悉不堪菩萨往生。相与筹议。竟不能知菩萨生处。尔时会中有一天子。名曰智幢。善入大乘心不退转。告众天子言：汝等宜应往问菩萨。当生何处。诸天子等咸共合掌。诣菩萨所而前问言：阎浮提中何等种姓。具何功德。补处菩萨当生其家。
尔时菩萨告诸天子。阎浮提中若有胜望种族。成就六十四种功德者，最後身菩萨当生其家。何等名为六十四德：一者国土宽广种姓真正。二者众所宗仰。三者不生杂姓。四者人相端严。五者族类圆满。六者内外无嫌。七者心无下劣。八者族高贵。九者二族可敬。十者二族有望。十一者二族有德。十二者其家多男。十三者所生无畏。十四者无有瑕疵。十五者贪爱微保十六者遵奉禁戒。十七者皆有智慧。十八者凡是所用要令群下先观试之。十九者人皆工巧。二十者与朋友善终始如一。二十一者不害众生。二十二者不忘恩义。二十三者知行仪式。二十四者依教行事。二十五者疑即无成。二十六者不愚於业。二十七者不吝於物。二十八者不作罪恶。二十九者功不唐捐。三十者施心殷重。三十一者志性决定。三十二者善於取舍。三十三者於施信乐。三十四者丈夫作用。三十五者所为成办。三十六者勤勇自在。三十七者勇猛增上。三十八者供养仙人。三十九者供养诸天。四十者供养论师。四十一者供养先灵。四十二者常无怨恨。四十三者名振十方。四十四者有大眷属。四十五者不阻善友。四十六者有多眷属。四十七者有强眷属。四十八者无乱眷属。四十九者威德自在。五十者孝顺父母。五十一者敬事沙门。五十二者遵婆罗门。五十三者七珍具足。五十四者五穀丰盈。五十五者象马无数。五十六者多诸仆从。五十七者不为他侵。五十八者所作成就。五十九者转轮王种。六十者宿世善根而为资粮。六十一者其家一切所有皆由菩萨善根增长。六十二者无诸过失。六十三者无诸讥嫌。六十四者家法和顺。如是名为六十四德。若有成就如上功德。补处菩萨当生其家。
若有女人成就三十二种功德。当为菩萨之母。何等名为三十二德。一者名称高远。二者众所咨嗟。三者威仪无失。四者诸相具足。五者种姓高贵。六者端正绝伦。七者名德相称。八者不长不短不粗不细。九者未曾孕育。十者性戒成就。十一者心无执著。十二颜色和悦。十三者运动顺右。十四者识用明悟。十五者姿性柔和。十六者常无怖惧。十七者多闻不忘。十八者智慧庄严。十九者心无谄曲。二十者无所欺诳。二十一者未尝忿恚。二十二者恒无慳吝。二十三者性不嫉妒。二十四者性无躁动。二十五者容色滋润。二十六者口无恶言：二十七者於事能忍。二十八者具足惭愧。二十九者三毒皆保三十者远离一切女人过失。三十一者奉天如戒。三十二者众相圆满。如是名为三十二德。若有成就如上功德。方乃堪任为菩萨母。菩萨不於黑月入胎。要以白月弗沙星合。其母受持清净斋戒。菩萨於是方现入胎。彼诸菩萨及诸天子。闻说如是种族清净父母功德。各自思惟。谁有具此诸功德者，复作是念。唯有释氏输头檀王。族望殊胜。转轮王种。所都国邑人民众多。安隐丰饶甚可爱乐。其输檀王人相圆满颜容端正。微妙第一。威德光大福智庄严所为必善。以善化俗。其家豪贵富有财宝。象马七珍皆悉盈满。深达业果离诸恶见。於释种中唯此为主四方归伏见者欢喜。闲习伎艺。不老不少。知教知时。世间轨式无不解了。以法为王。依法御物。又其国土所有人民宿植善根。咸以一心承事其主。
王之圣后名曰摩耶。善觉王女。年少盛满具足相好。未尝孕育。端正无双姿色妍美犹如彩画。无诸过恶所言诚谛出妙音词。身心恬和无罪离恼。亦无嫉妒。语必应时。乐行惠施。性戒成就。常於己夫而生知足。心不轻动情无外染。支节相称眉高而长。额广平正发彩绀黑，犹如玄蜂。含笑而言美声柔软。所作顺右质直无曲。无谄无诳有惭有愧。心性安静颜容清净。三毒皆薄温和能忍。而於面目及以手足。善自防闲。身体柔软如迦邻陀衣。目净脩广如青莲花。唇色赤好如频婆果。颈如螺旋。美若虹。脩短合度容仪可法。其肩端好其臂佣长。支体圆满肤彩润泽，犹如金刚不可沮坏。善解众艺故号摩耶。常处王宫犹如宝女。亦如化女。又似天女。住欢喜园具斯众德。乃能堪任为菩萨母。如是功德唯释种有。非馀有之。於是颂曰：
菩萨在兜率，处於法集堂。同乘及天众，皆恭敬围绕。共观於胜族，菩萨何处生。见此阎浮提，刹利王大姓。
释氏最清净，於彼应降神。城号迦毗罗，积代轮王种。安隐无怨敌，善化众所归。其国甚严好，万性皆欢喜。
奉法而从善，咸同王者心。亲属多胜能，力将巨象比。或与二三象，其力共齐等。勇武多伎艺，不伤害众生。
其王之圣后，千妃中第一。端正无伦匹，故号为摩耶。容貌过天女，支节皆相称。天人阿修罗，睹之无厌足。
清净离诸过，而无秽欲心。言词甚微妙，质直复柔软。身体常香洁，一切无可恶。含笑不嚬蹙，知法具惭愧。
无憍慢谄曲，及以嫉妒心。离邪净诸业，行慈好惠施。世间女人过，其身悉超越。一切诸天人，无有能逾者，
具足诸功德，宜应怀大圣。曾於五百生，恒为菩萨母。其王亦如是，多生以为父。母请持禁戒，经三十二月。
梵行积威德，其身常光明。圣后所游履，斯处自严饰。天人阿修罗，无能欲心视。一切咸亲敬，如母如姊妹，
以此清净业，威仪比圣贤。令王擅名誉，粟散咸归伏。功德两相称，是为菩萨母。更无诸女人，堪为佛母者，
威德众天子，大智诸菩萨。咸叹斯母德，菩萨应降生。

[book_title]法门品第四
尔时佛告诸比丘，菩萨如是观种姓已，彼兜率天宫有一大殿。名曰高幢。纵广正等六十四由旬。菩萨尔时昇此大殿。告天众言：汝当尽集听我最後所说法门。如是法门。名为教诫思惟迁没方便下生之相。是时一切兜率天子及诸天女。闻是语已皆悉雲集。菩萨神力即於此殿化作道常其量正等如四天下。复以种种珍宝而严饰之。凡所见者莫不欢喜。是时欲界色界诸天子等。见此道场如是严丽。顾己所居如冢墓想。菩萨福德自善根力。成就胜妙师子之座。饰以金银众妙珍宝。覆以轻软无价天衣。烧众天香散众天花。其中无量百千珍宝光明照耀。以大宝网弥覆其上。宝铃摇动出和雅音。无量宝盖杂色缯采。殊妙幡纟畏周匝间列无量百千花鬘绮带而以严饰。无量百千诸天采女种种歌舞以为供养。是诸天乐演微妙音。称扬菩萨无量功德。无量百千四大天王之所拥护。无量百千释提桓因之所围绕。无量百千大梵天王之所赞叹。无量百千拘胝那由他菩萨捧师子座。复为十方无量百千拘胝那由他诸佛如来之所护念。其师子座。从於无量百千拘胝那由他劫诸波罗蜜福德资粮之所生起。佛告诸比丘，菩萨坐此功德成就师子之座。告天众言：汝且观我百千福聚相好严身。是时大众瞻仰尊颜目不暂舍。乃见东西南北四维上下。周遍十方超过数量兜率天宫。各有最後身菩萨将欲下生。无量诸天恭敬围绕。皆悉演说将没之相诸法明门。尔时大众既见如是，深生悲喜恭敬稽首。赞言善哉。我观尊者，得见如是无量菩萨。皆由尊者神通之力。菩萨告言：汝等谛听。如诸菩萨各为天众。说将没相诸法明门。安慰天人。我今亦当为汝等说诸法明门。有一百八。何等名为百八法门。信是法门意乐不断故。净心是法门除乱浊故。喜是法门安隐心故。爱乐是法门心清净故。身戒是法门除三恶故。语戒是法门离四过故。意戒是法门断三毒故。念佛是法门见佛清净故。念法是法门说法清净故。念僧是法门证获圣道故。念舍是法门弃一切事故。念戒是法门诸愿满足故。念天是法门起广大心故。慈是法门超映一切诸福事业故。悲是法门增上不害故。喜是法门离一切忧恼故。舍是法门自离五欲及教他离故。无常是法门息诸贪爱故。苦是法门愿求永断故。无我是法门不著我故。寂灭是法门不令贪爱增长故。惭是法门内清净故。愧是法门外清净故。谛是法门不诳人天故。实是法门不自欺诳故。法行是法门依於法故。三归是法门超三恶趣故。知所作是法门已立善根不令失坏故。解所作是法门不因他悟故。自知是法门不自矜高故。知众生是法门不轻毁他故。知法是法门随法修行故。知时是法门无痴暗见故。破坏憍慢是法门智慧满足故。无障碍心是法门防护自他故。不恨是法门由不悔故。胜解是法门无疑滞故。不净观是法门断诸欲觉故。不瞋是法门断恚觉故。无痴是法门破坏无智故。求法是法门依止於义故。乐法是法门证契明法故。多闻是法门如理观察故。方便是法门正勤修行故。遍知名色是法门超过一切和合爱著故。拔除因见是法门证得解脱故。断贪瞋是法门不著痴垢故。妙巧是法门遍知苦故。界性平等是法门由永断集故。不取是法门勤修正道故。无生忍是法门於灭作证故。身念住是法门分析观身故。受念住是法门离一切受故。心念住是法门智出障翳故。四正勤是法门断一切恶修一切善故。四神足是法门身心轻利故。信是法门非邪所引故。精进是法门善思察故。念根是法门善业所作故。定根是法门由心解脱故。慧根是法门智现前证故。信力是法门能遍超魔力故。精进力是法门不退转故。念力是法门不遗忘故。定力是法门断一切觉故。慧力是法门无能损坏故。念觉分是法门如实住法故。择法觉分是法门圆满一切法故。精进觉分是法门智决定故。喜觉分是法门三昧安乐故。轻安觉分是法门所作成办故。定觉分是法门平等觉悟一切法故。舍觉分是法门厌离一切受故。正见是法门超证圣道故。正思惟是法门永断一切分别故。正语是法门一切文字平等觉悟故。正业是法门无业果报故。正命是法门离一切希求故。正精进是法门专趣彼岸故。正念是法门无念无作无意故。正定是法门证得三昧不倾动故。菩提心是法门绍三宝种使不断故。大意乐是法门不求下乘故。增上意乐是法门缘无上广大法故。方便正行是法门。圆满一切善根故。檀波罗蜜是法门。成就相好净佛国土。教化众生除慳吝故。尸波罗蜜是法门。超过一切恶道难处。教化众生守禁戒故。羼提波罗蜜是法门。永离憍慢瞋恚等一切烦恼。教化众生断诸结故。毗离耶波罗蜜是法门。成就引发一切善法。教化众生除赖惰故。禅波罗蜜是法门。出生一切禅定神通教化乱意众生故。般若波罗蜜是法门。永断无明有所得见。教化愚痴暗蔽恶慧众生故。方便善巧是法门。随诸众生种种意解。现诸威仪及示一切佛法安立故。四摄事是法门。摄诸群生令求趣证大菩提法故。成熟众生是法门。不著己乐利他无倦故。受持正法是法门。断一切众生杂染故。福德资粮是法门。饶益一切众生故。智慧资粮是法门。圆满十力故。奢摩他资粮是法门。证得如来三昧故。毗钵舍那资粮是法门。获得慧眼故。无碍解是法门。获得法眼故。决择是法门佛眼清净故。陀罗尼是法门。能持一切佛法故。辩才是法门。巧说言词令一切众生欢喜满足故。顺法忍是法门。随顺一切佛法故。无生法忍是法门得授记莂故。不退转地是法门。圆满一切佛法故。诸地增进是法门。受一切智位故。灌顶是法门。从兜率天下生。入胎初生出家苦行。诣菩提场降魔成佛。转正法轮起大神通。从忉利天下现入涅槃故。是故菩萨将下生时。於天众中说如斯法诸比丘，菩萨说是诸法明门之时，於彼会中八万四千天子发阿耨多罗三藐三菩提心。三万二千天子得无生法忍。三万六千那由他天子。於诸法中远尘离垢得法眼净。兜率诸天皆散妙花积至于膝。诸比丘，菩萨又欲令诸天众深心欢喜而说颂曰：
菩萨将下生，处於兜率宫。诫彼诸天众，唯当莫放逸。今汝心所乐，微妙宝庄严。从於净业因，致斯众妙果。
是故应思报，无令业消歇。沈沦恶趣中，备受无边苦。我所示汝法，应生尊重心。自励勤修行，当获无为乐。
贪欲皆无常，虚假犹如梦。如幻如阳炎，如电如聚沫。贪欲无厌足，如渴饮咸水。若得出世智，乃可为知足。
天女共相娱，譬如集戏常同会城邑中，暂聚便离散。有为非常伴，亦非亲善友。唯除离垢行，无有恒随逐。
汝应共和合，慈悲利益心。精求诸善法，终当除热恼。常念佛法僧，勤心莫放逸。施戒多闻忍，一切皆圆满。
如理观诸法，因缘和合生。无常及苦空，无主亦无我。观我有神力，辩才智慧等。净业不放逸，多闻持戒成。
我修多闻戒，汝等应随学。施戒及调伏，慈心莫放逸。依义勿著言，如言而奉行。坚固勤修习，利益诸群生。
常宜自知罪，勿复观他过。不作非自成，彼作非我受。当思过去劫，流转生死苦。常行邪妄道，生死乖涅槃。
汝今离众难，生天遇善友。又闻最胜法，灭除诸贪妄。弃憍慢贡高，调柔行质直。应勤修正道，决定证涅槃。
当以智慧灯，销灭愚痴暗。以胜金刚智，破烦恼随眠。我得无边法，当为汝宣说。如是无边法，汝岂能尽行。
我当证菩提，方洒甘露雨。
汝心若清净，我当授胜法。
[book_chapter]卷二

[book_title]降生品第五
尔时佛告诸比丘，菩萨为诸天人演说正法。劝勉开晓令其悦豫。告天众言：我当以何形像下阎浮提。或有说言：为童子形。或有说言：释梵之形。或有说言：神妙天形。或有说言：阿修罗乾闼婆迦楼罗紧那罗摩睺罗伽等形。或有说言：日月天形。或有说言：金翅鸟形。说如是等种种形像。尔时众中有一天子。名曰胜光。昔在阎浮提中为婆罗门。於无上菩提心不退转。作如是言：围陀论说。下生菩萨当作象形而入母胎。即说偈言：
菩萨降神，应为象形。端正姝好，顶上红色。皎洁鲜净，如白玻璃。具足六牙，饰以金勒。
无不吉祥，围陀先记。三十二相，当下阎福
佛告诸比丘，菩萨於兜率天宫。周遍观察将下生时。输檀王宫先现八种瑞相。何等为八。一者王宫忽然清净。不加扫洒。无诸秽恶尘土瓦砾蚊虻蚰蜒百足之类。周匝布散种种妙花香气芬馥。二者从雪山中众鸟来集。异类杂色毛羽光鲜。於王宫中楼阁殿堂栋梁轩牖。哀鸣相和遨游自乐。三者於王宫中。草木花叶一时敷荣。四者王宫池沼皆生莲花大如车轮。有百千叶覆映水上。五者王宫珍器自然而有苏油石蜜。种种美味。食而无荆六者王宫乐器箫笛箜篌琴瑟之属。非因击奏。皆出种种微妙之音。七者王宫金银琉璃车磲马瑙摩尼珊瑚。一切珍藏悉皆盈满。八者王宫有大光明映蔽日月。遇斯光者身心安乐得未曾有。如是名为八种瑞相。是时摩耶圣后。澡浴庄饰。涂诸天香著妙衣服。众宝自严欢喜悦豫。身心清净。以一万采女围绕侍从。游音乐殿中诣输檀王。於王右边。昇妙宝网庄严之座。坐已容貌熙怡开颜微笑。於是颂曰：
善哉大王幸哀许，我今欲陈微妙愿。从是恒起仁慈心，当持八关清净戒。不害众生如爱己，三业十善常修习。远离嫉妒谄曲心，愿王於我莫生染。
闻此禁戒非随喜，恐王长夜婴苦报。惟愿令我得别居，宫殿香花自严饰。诸善采女常围绕，鼓乐弦歌演法音。凡鄙恶人令离我，淫秽香花皆不御。
一切囚徒悉宽宥，要当遣彼囹圄空。七日七夜广行檀，给济贫乏令充足。必使正化轻傜役，尽令公庭无诤讼。各各慈心互相向，如昇忉利欢喜园。
怜愍世间同一子，法教如斯甚安乐。王闻此言大欢悦，如所愿者皆相许。即敕诸臣净宫殿，幡盖香花恣严饰。复以二万勇健军，操持剑戟令防护。
婇女弦歌相娱乐，复以婴珞庄严身。珍床宝座敷綩綖，处在胜殿如天女。
佛告诸比丘，尔时四天王释提桓因。夜摩天。兜率陀天。乐变化天。他化自在天。娑婆世界主梵天王。梵众天。梵辅天。妙光天。少光天。光严天。净居天。阿迦尼吒天。摩醯首罗天及馀无量百千天众。悉皆雲集互相谓言：菩萨将欲下生。我等诸天不往侍从。堕无反复不知恩养。谁能堪任侍卫菩萨下阎浮提。从初入胎及以出胎。童子盛年。游戏受欲。出家苦行。诣菩提座。降伏魔军。转正法轮现大神力。下忉利天入般涅槃。常能奉事终不舍离。尔时诸天子等。而说颂曰：
汝等谁堪任，欢喜随菩萨。当得福增长，亦获大名誉。若求忉利宫，胜妙常安乐。采女众围绕，应随清净月。
若求妙园林，胜处常游戏。宝地金花饰，应随离垢光。若求象马车，游处欢喜园。采女众围绕，应随大丈夫。
若求夜摩天，及以兜率宫。所生常见敬，应随大名称。若求化乐天，自在诸宫室。游戏变化乐，应随功德者，
若求作魔王，远离诸毒心。神变穷边际，应随利益者，若求超欲界，住胜妙梵宫。修行四等心，应随禅定者，
若求生人间，受轮王胜报。七宝从心至，应随离欲尊。若求人王位，长者及居士。财富无怨敌，应随无上士。
若求大富贵，端正及名誉。教令有威德，应随梵音者，若求人天报，并致三界安。无漏慧及禅，应随法自在。
若求断贪欲，及去瞋痴等。淡泊志寂然，应随调心者，若求一切智，缘觉及声闻。十方师子吼，应随功德海。
若求闭恶趣，开诸甘露门。方昇八正道，应随远险路。若求见诸佛，听受甚深法。及冀众福祐，应随功德藏。
若求出缠缚，生老病死苦。清净如虚空，应随离垢人。若求一切敬，相好庄严德。及能拯自他，应随可欣乐。
若求戒定慧，甚深难可证。智者速解脱，应随大医王。若求无量德，究竟皆圆满。及生涅槃乐，应随智成就。
尔时诸天众会闻此偈已，八万四千四天王天。百千忉利天。百千夜摩天。百千兜率天。百千化乐天。百千他化自在天。六万魔天。前世积德六万八千梵众天。乃至阿迦尼吒天与无央数百千诸天。如是等天先来在曾。复有他方东西南北四维上下无量百千诸天众等。皆悉来集。时大会中上首天子。而说颂曰：
汝等今应听，我起决定心。舍欲及神通，诸禅三昧乐。随从最胜者，降生处母胎。不令诸恶侵，常当为拥护。
以诸妙音乐，赞诵功德海。令天人欢喜，发无上道心。人天闻是已，欢喜消众患。散以曼陀花，月花胜月等。
及熏沈水香，供养净福者，菩萨处胎中，不为三垢染。越於生老死，得导穷边际。我等持净心，随从智慧者，
释梵天王等，见行七步时。以手捧香水，浴是无垢圣。顺世诸所为，人天获大福。处欲常无染，逾城弃宝位。
我等愿随逐，敷草坐道常降魔成正觉，劝说微妙法。佛事遍三界，甘露洽群生。乃至归涅槃，常随无暂舍。
佛告诸比丘，欲界无量天女。见菩萨身形相微妙。将欲下生。各作是言：何等女人应生菩萨。必有胜德堪怀尊者咸皆慕羡怀敬爱心。以己福报获彼神通。得意生身。自彼天宫於刹那顷至迦毗罗城。其迦毗罗城周匝百千。园林池沼庄严殊胜。如帝释宫。於其宫内有一大殿。名曰持国。摩耶圣后住在其中。种种庄严敷置绮丽。清净无垢光明威神。圣后身佩婴珞被以天衣。种种妙宝庄严其体。时诸天女至此殿已，住在虚空瞻於圣后。而有偈言：
欲界诸天女，观菩萨妙身。咸作是思惟，菩萨母何类。竞持花鬘等，涂香及末香。欢喜诣王宫，合掌而恭敬。
袨服丽容貌，舒手咸共指。见坐胜宝床，善心谛观察。人间斯妙质，天上未曾有。我等常自谓，天女中殊胜。
今睹斯人已，自生轻贱心。胜功德庄严，颜容甚端正。若非此胜德，谁堪菩萨母。譬如无价珠，置於净宝器。
如是菩萨母，堪怀胜德人。见者生欢喜，其心无厌倦。面目甚端正，身相极光明。如月在虚空，睹之而意净。
如日盛晖耀，如真金百炼。见彼菩萨母，光明亦如是，发香且柔泽，绀黑类玄蜂。皓齿如空星，目若青莲叶。
支节善随转，手足皆平正。天中尚无匹，人间谁与比。如是审观察，右绕散香花。称名叹佛母，还返於天上。
尔时四护世，释梵及欲天。并馀八部众，皆来卫佛母。诸天咸已见，菩萨将下生。赍持妙香花，欢喜诣前祝
合掌稽首请，下生时已至。辩才师子王，哀愍生世间。
佛告诸比丘，菩萨将下生时。东方有无量百千菩萨。皆是一生补处。来诣兜率天宫供养菩萨。南西北方四维上下一生补处。皆至兜率天宫供养菩萨。十方世界四天王天。三十三天。夜摩天。兜率陀天。乐变化天。他化自在天。如是等各与八万四千天女。前後围绕至兜率宫。鼓乐弦歌供养菩萨。尔时菩萨处大楼阁。坐於众德所生胜藏师子之座。彼诸菩萨及无量百千万亿那由他诸天围绕。供养恭敬尊重赞叹。即於兜率最胜天宫。而便降生。将下生时。放未曾有身相光明。遍照三千大千世界。世界中间幽冥之处。日月威光所不能照。而皆大明。其中众生各得相见。咸作是言：云何此中忽生众生。是时三千大千世界。六种震动有十八相。所谓摇动。极摇动。遍摇动。扣击。极扣击。遍扣击。移转。极移转。遍移转。涌覆。极涌覆。遍涌覆。出声。极出声。遍出声。边涌中没。中涌边没。东涌西没。西涌东没。南涌北没。北涌南没。是时一切众生欢喜踊跃。爱乐清净快乐无极。称扬赞美闻诸声时。无一众生恐畏惊悸。梵释护世日月威光皆悉不现。一切地狱畜生饿鬼及诸众生皆蒙安隐。无一众生於此时中为贪瞋痴等一切烦恼之所逼迫。互相慈愍起利益心。如父如母如兄如弟。人天乐器不鼓自鸣。无量诸天顶戴擎捧是妙楼阁。无量百千天女前後围绕奏天伎乐。其乐音中出是妙偈。叹菩萨曰：
尊者长夜积修习，所有净业皆圆满。住於真正胜理中，今致天人上供养。往昔无量拘胝劫，能施所爱妻子等。由彼行檀获胜报，故得诸天妙花香。
自割身肉而秤之，慈心救彼垂死鸽。复以行檀获胜报，能令饿鬼得充足。尊者过去无边劫，坚持净戒未尝毁。由彼尸罗获胜报，能令恶趣息众患。
尊者过去无边劫，求菩提故行忍辱。由彼羼提获胜报，能令人天互慈愍。尊者过去无边劫，胜修精进无休已，由彼勤劬获胜报，身相端严如须弥。
尊者过去无边劫，为断结使修诸定。由彼禅那获胜报，能令今世无烦恼。尊者过去无边劫，修习智慧断诸结。由彼般若获胜报，能使光明甚清净。
被慈甲胄除烦恼，由愍世间今现生。证得第一妙喜舍，尊获梵住归命礼。照以智慧光明炬，净除痴冥诸过失。三千大千以为主，归命牟尼大导师。
胜慧神足得诸通，见真实义能示现。自既得济能拯物，归命船师能渡者，随顺世法示同凡，不为世法之所染。一切众生若闻见，获不思议胜利益。
况复听闻尊妙法，信乐当生广大善。兜率天宫行暗冥，阎浮提中日将出。烦恼惛睡诸群生，尊者皆当令觉悟。迦毗罗城益兴盛，无量诸天众围绕。
诸天宝女奏天乐，周遍王城演妙音。佛母妙色以庄严，福德威容乘净业。圣子端正甚奇特，光明遍照三千界。其国所有诸众生，皆离诤论诸烦恼。
一切慈心相敬顺，悉由菩萨之威力。输檀王种当兴盛，由斯应绍转轮王。其城所有诸珍藏，一切众宝皆盈满。夜叉罗刹鸠槃茶，修罗密迹诸天众。
守护菩萨所居处，不久皆当证解脱。悉以回向菩提道，愿速如尊成正觉。

[book_title]处胎品第六
佛告诸比丘，冬节过已，於春分中毗舍佉月。丛林花叶鲜泽可爱。不寒不热。氏宿合时三界胜人。观察天下白月圆净。而弗沙星正与月合。菩萨是时从兜率天宫没。入於母胎。为白象形。六牙具足。其牙金色首有红光。形相诸根悉皆圆满。正念了知。於母右胁降神而入。圣后是时安隐睡眠。即於梦中见如斯事。尔时世尊，欲重宣此义。而说偈言：
胜人讬生为白象，皎洁如雪具六牙。鼻足姝妙首红光，支节相状皆圆满。降身右胁如游戏，佛母因斯极欢喜。未曾得见及未闻，身心安隐如禅定。
尔时圣后身心遍喜。即於座上以众妙宝庄严其身。无数采女恭敬围绕。下於胜殿诣无忧园。到彼园已，遣信白输檀王言：要欲相见。王宜暂来。王闻是信心甚欢喜。从宝座起。与诸臣佐及诸眷属。前後翊从诣无忧园。既至园门举体皆重。不能前进。而说偈言：
忆昔赴强敌，身犹不为重。今者忽如是，此变当问谁。时净居天子。於虚空中现其半身。为输檀王。而说颂曰：菩萨大威德，下於兜率宫。
讬在圣后胎，为王之太子。众行皆圆满，人天所恭敬。具慈悲福慧，灌顶当受职。
时输檀王闻是偈已，合掌稽首作如是言：我今见此希有之事。於是入见圣后。自除憍慢。前问圣后欲何所求。惟愿为说。尔时圣后。以偈答曰：我於睡梦中，见象如白银。
光色超日月，身相甚严净。六牙有威势，难坏如金刚。支体甚坚好，来入於我腹。尔後多瑞相，愿王今善听。
我见三千界，弘敞广严饰。每於寝寐时，诸天来赞我。贪瞋等烦恼，结使皆销灭。我心寂静乐，如在禅定中。
宜唤占梦人，明解围陀论。善闲八耀法，能辨吉凶者，速召彼人来，为我解斯梦。时王闻此语，即召占梦人。
而语彼人言，宜占圣后梦。圣后时告彼，己所梦因缘。汝既称善占，吾今为汝说。我梦象如雪，逾於日月光。
威势有六牙，支体甚严好。妙色极光净，坚密如金刚。来入我腹中，我梦如是事。其人闻圣后，说所梦因缘。
皆曰无不利，斯梦甚为吉。种族当兴盛，必生胜相子。在家作轮王，威力统所化。出家成佛道，哀愍诸世间。
当洒甘露法，为天人所敬。
时输檀王。闻婆罗门解梦因缘。心甚欢喜。即以上妙衣服种种美食。而赐与之令归本处。佛告诸比丘，时输檀王。於四城门四衢道中。为菩萨故设大施会。须食与食。须衣与衣。乃至香花卧具田宅骑乘一切所求。皆悉给与。王时念言：於何宫殿安置圣后。令得无忧欢乐而祝时四天王来至王所。作如是言：惟愿大王善自安隐勿思此事。我与菩萨取妙宫殿。时天帝释即来王所。而说偈言：
护世宫为劣，不堪圣后居。忉利有胜殿，持来奉菩萨。时夜摩天子。复来王所。而说偈言：我有胜妙殿，超过忉利宫。
在彼夜摩天，今持奉菩萨。兜率天子。复来王所。而说偈言：兜率妙天宫，菩萨本居止。是为最殊胜，还持奉菩萨。
化乐天子。复来王所。而说偈言：我有宝宫殿，随心所化生。庄严甚奇妙，愿以奉菩萨。他化自在天子。复来王所。而说偈言：
我有妙宫殿，超过诸欲天。众宝所庄严，清净悦心意。光明甚奇耀，周匝散香花。愿以安圣后，持来奉菩萨。
佛告诸比丘，是时欲界诸天子等。为供养故。各各赍彼所有宫殿来至输檀王宫。其王亦为菩萨造妙宫殿。绮饰精丽人间所无。尔时菩萨以大严三昧威神力故。令彼一切诸宫殿中。悉现摩耶圣后之身。皆有菩萨。於母右胁结加趺坐。诸天子等各各自谓。菩萨之母惟住我宫。尔时世尊，重说偈言：
大严三昧，神化难思。诸天悦豫，父王欢喜。
说是经时。会中有诸天子生如是念。四天王天闻此人间污秽不净。况乎此上三十三天乃至兜率诸大天耶。云何菩萨世间之宝。最胜清净殊妙香洁。乃舍兜率处在人间。於母胎中经於十月。尔时阿难承佛威神。长跪合掌而白佛言：世尊，女人之身多诸欲恶。云何如来为菩萨时。乃舍兜率处於母胎右胁而祝佛告阿难。菩萨昔在母胎。不为不净之所染污。恒处宝殿严净第一。如是宝殿为欲见不。当示於汝。阿难白佛言：世尊，愿垂显示。令诸见者皆生欢喜。尔时如来即以神力。令娑婆世界主梵天王与六十百千亿梵天。下阎浮提来诣佛所。恭敬稽首。右绕三匝卻住一面。尔时世尊，知而故问梵天王言：我昔为菩萨时。在胎十月。所居宝殿今为所在。汝可持来。梵天王言：今在梵世。时娑婆世界主。稽首作礼忽然不现。於刹那顷昇于梵宫。告妙梵天子言：汝宜次第下至三十三天。高声唱言：今日梵王。欲将如来处胎之时所居宝殿还至佛所。若欲见者宜可速来。尔时梵王。即持菩萨之殿置梵殿中。其梵殿量纵广正等三百由旬。而与八万四千拘胝梵天恭敬围绕。从於梵世下阎浮提。是时欲界无量诸天。皆悉雲集於如来所。以天妙衣种种伎乐花鬘妙香天庄严具而为供养。时天帝释乃至他化自在。永不能睹菩萨之殿。虽审观之亦不能见。时四天王问帝释言：我等作何方便能睹斯殿。帝释报言：当请如来乃得见耳。时天帝释与四天王。稽首请佛。是时大梵天王先与诸梵。捧菩萨殿置於佛前。其殿三重周匝莹饰。皆以牛头栴檀天香所成。其香一分价直三千大千世界。光明照耀。以天众宝而严饰之。床座器物皆称菩萨。微妙绮丽人天所无。惟除菩萨旋螺之相。大梵天王所著天服。至菩萨座犹如水渍钦婆罗衣。其三殿内周匝皆有净妙天花。其殿坚牢不可沮坏。凡所触近皆生妙乐。如迦邻陀衣。欲界一切诸天宫殿。悉现菩萨宝殿之中。
佛告诸比丘，菩萨入胎之夜。下从水际涌出莲花。穿过地轮上至梵世。纵广正等六十八洛叉由旬。如此莲花无能见者，除诸如来并诸菩萨及大梵天王。於三千大千世界之中。所有清净殊胜美味，犹如甘露现此花中。大梵天王以毗琉璃器。盛此净妙甘露之味。奉上菩萨。菩萨於是受而食之。比丘当知。世间众生。无有能食如是甘露之味。惟除十地究竟最後身菩萨方能食耳。诸比丘，菩萨以何善根而感斯味。由昔长夜行菩萨道时。能以医药救济病苦。所有欲愿皆令满足。一切恐惧能施无畏。又以上妙花果供养如来及佛塔庙。一切圣众父母尊长。如是施已然後自受。由斯福报感大梵王每持甘露之味而以奉献於宝殿内。上妙衣服诸庄严具种种器物。菩萨本愿力故随意能现。阿难。一切菩萨将入胎时。於母右胁先有如是宝庄严殿。然後从兜率天宫降神入胎。於此殿中结加趺坐。阿难。十方世界一切摩耶圣后。皆於梦中见白象来。释提桓因及四天王。二十八夜叉大将。皆悉随从而卫护之。复有四天女。一名邬佉梨。二名侔佉梨。三名幢至。四名有光。亦与眷属常来卫护。
尔时菩萨处母胎中。身相光明，犹如夜暗於山顶上然大火炬。亦如真金在琉璃中。光明洞照普遍世界。四大天王二十八夜叉大将与其眷属。每於晨朝恭敬供养。皆见菩萨安慰问讯。徐举右手指座令坐。为其说法示教利喜得未曾有。若欲去时。菩萨徐举右手使之而去。顶礼围绕辞退而去。释提桓因与三十三天。每於中时恭敬供养。为听法故皆见菩萨安慰问讯。徐举右手指座令坐。为其说法示教利喜得未曾有。若欲去时。菩萨徐举右手使之而去。顶礼围绕辞退而去。娑婆世界主大梵天王。每於申时与无量百千梵众天子恭敬供养。为听法故皆见菩萨安慰问讯。徐举右手指座令坐。为其说法示教利喜。生欢喜心得未曾有。若欲去时。菩萨徐举右手使之而去。顶礼围绕辞退而去。阿难。东西南北四维上下。周遍十方无量百千诸菩萨众。於日入时恭敬供养。为听法故而来至此。尔时菩萨化作庄严师子之座。令诸菩萨各坐其上。互相问答辩析上乘。此等诸来大菩萨众。惟是同行同乘之所能睹摩耶圣后亦不能见。阿难。菩萨处胎之时，不令圣后身觉沈重及诸苦逼。柔软轻安怡怿欢畅。无有贪欲瞋恚愚痴热恼之患。亦无欲觉恚觉害觉。亦无冷热饥渴惛惑罪垢散乱。亦无不可意色及声香味触一切恶境。亦无恶梦。亦无女人贪诳谄曲嫉妒诸烦恼过。具足受持清净禁戒行十善道。不於他人而生欲心。亦无他人能於圣后而生欲想。於迦毗罗城及诸聚落并馀国土。所有男女若童男若童女。或为鬼神之所著者，见菩萨母皆自痊愈。或有众生得种种玻风黄痰气。盲聋哑痺。牙齿龋痛。瘰[W057]白癞。痟渴癫眩。癭疖疮瘢。种种诸玻见菩萨母舒手摩顶。自然销除。设有众生得如是玻不获亲来见菩萨母。圣后尔时折草为筹而以赐之。才执筹时所有病苦皆得销散平复如本。圣后若观菩萨之时，见於腹中右胁而祝如明镜中睹诸色像。欢喜和悦身心泰然。阿难。菩萨处胎之时，诸天常奏天乐雨众天花。供养菩萨。是时国界宁静景候调和。人民安乐好行恩惠。诸释种子皆悉弃恶修习善事。於诸节会游戏园林。受胜妙乐欢娱怡畅。时输檀王随顺法行不乐世荣。捐弃国务如苦行者，阿难。菩萨处母胎中神力现化成就如是，
尔时世尊告阿难言：汝等当观佛在胎时所居宝庄严殿。阿难言：唯然世尊，愿为显示世尊尔时即为阿难释提桓因及四护世并。馀天人。显示如来处胎之时宝庄之殿。皆大欢喜得未曾有生清净心。作是现已，大梵天王还持宝殿。归於梵世。佛告诸比丘，菩萨处胎之时，已能化导三十六那由他天人令住三乘。尔时世尊，欲重宣此义。而说偈言：
最上胜人初入胎，大地山林皆震动。金色净光销恶趣，一切天人咸喜悦。为欲成此大法王，示现胎中宝严殿。导师所居之宝殿，栴檀妙香极严饰。
此香一分之价直，等彼三千界珍宝。下方涌出大莲花，其花高至于梵世。花中所承甘露味，梵王持以献菩萨。世间一切诸群生，无有能销一滴味。
惟除最後身菩萨，方能致斯甘露食。积劫所集福威力，服者身心得清净。帝释梵王四护世，稽首供养於导师。奉事顶礼闻妙法，欢喜右绕而辞去。
如是十方菩萨众，亦复因斯乐法来。坐於光明众宝床，闻大乘法生欢喜。各恣言谈两相顾，无量称扬还本国。四方男子及女人，为彼鬼魅所缠缚。
露首袒体心狂乱，若见佛母皆除愈。所有黄痰与癫癞，盲聋瘖哑种种疾。佛母舒手摩其顶，众病应时得销散。或有困笃在远方，折草作筹而惠之。
筹至病者寻平复，世间无不蒙众祐。由法医王在腹中，苦恼众生尽安乐。圣后自观菩萨体，犹如空中见明月。形相微妙甚端严，欢喜悦乐心安祝
无复贪瞋痴所扰，亦无爱欲嫉妒害。不为饥渴寒热侵，身心静然离众恼。人天上下更相见，音乐不鼓而自鸣。国土清宁甚安隐，眷属欣豫同无患。
龙天由斯降时泽，草木花果尽敷荣。惠施一切之所须，王宫七日雨珍宝。是时无有贫乏者，犹如帝释欢喜园。王修法行持净戒，虽处堂殿如林野。
由此圣后怀菩萨，每入後宫亲慰问。
[book_chapter]卷三

[book_title]诞生品第七
尔时佛告诸比丘，菩萨处胎满足十月将欲生时。输檀王宫先现三十二种瑞相。一者一切大树含花将发。二者诸池沼中优钵罗花。拘物头华。波头摩华。芬陀利华。皆悉含蕊。三者诸小华丛吐而未舒。四者自然而有八行宝树。五者二万宝藏从地踊出。六者於王宫内自生宝牙。七者地中复出无量宝瓶。满中香油。八者从雪山中无量师子之子来绕迦毗罗城。欢跃震吼各守城门。九者彼诸师子亦不尧害一切人民。十者五百白象之子。来自雪山至王殿前。十一者有无量天诸婴孩忽然而现。采女怀抱婉转游戏。十二者有诸龙女出现半身。手持微妙诸宝婴珞於空而祝十三者有十千天女。各持孔雀羽扇现於空中。十四者有十千宝瓶。盛满香水泛以众华。现於虚空旋绕迦毗罗城。十五者有十千天女。各捧宝瓶现虚空中。十六者有十千天女。各各执持幢幡宝盖现虚空中。十七者无量天诸采女持天乐器。现虚空中而未击奏。十八者一切香风皆未飘拂蔼然而祝十九者江河诸水湛而不流。二十者日月宫殿及诸星辰皆不运行。二十一者弗沙之星将与月合。二十二者王宫殿堂自然宝网弥覆其上。二十三者一切灯炬皆悉无色。二十四者一切楼阁殿堂台榭之上。忽然皆有摩尼珠宝严饰垂悬。二十五者众宝库藏忽然自开。二十六者恶禽怪兽皆不出声。二十七者於虚空中。演妙音词唱言善生善生。二十八者一切人间所作事业皆悉停息。二十九者高下之地悉皆平正。三十者所有街衢巷陌游从道路。自然柔软散花严饰。三十一者一切孕妇产生无难皆获安隐。三十二者娑罗树神出现半身合掌恭敬。先现如此三十二种瑞相。
尔时摩耶圣后。以菩萨威神力故。即知菩萨将欲诞生。於夜初分诣输檀王。而说偈言：大王听我今所请，久思诣彼龙毗园。於我不怀嫌妒心，愿得速往暂游观。
大王精勤思惟法，修诸苦行多疲倦。自我怀此清净人，处在宫中亦已久。树木蓊郁初荣茂，今时正可玩园林。节物方春甚佳美，与诸采女相娱乐。
众鸟和鸣似歌颂，飞花处处皆盈满。惟愿大王速垂敕，及时游彼好园苑。王闻圣后斯语已，欣然即敕诸臣佐。速严妙好诸辇舆，龙毗尼园亦庄严。
又宜驾被二万象，色类白雪形似山。摩尼珠宝耀其体，真金线网弥其上。象王皆悉六牙备，两边交垂以珍铎。又取二万骏捷马，朱骢白质如银雪。
勒以金鞍宝铃网，其马迅疾如风驰。二万胜兵皆勇健，能伏怨敌堪营卫。各擐甲胄及干戈，并执斗轮将羂索。圣后所乘诸辇舆，摩尼杂宝间庄严。
又以车载众珍馔，於上覆之微妙巴。又部车兵勇健者，被甲执持诸器仗。又驾无量诸车乘，载以珍琦众杂宝。又以无边诸妙宝，周匝彫莹龙毗园。
又以珠宝并绮缯，校饰园中好林树。处处皆以名华散，犹如帝释欢喜园。汝等种种严办讫，即宜速疾来报我。群臣既承王敕已，寻时具物皆营办。
奏言福寿最胜王，如所教敕皆已集。王闻是事心欢喜，寻便入閤敕内人。若能爱乐随我者，汝等应当尽严饰。香熏缯采袨衣服，柔软微妙令心喜。
珠珮婴珞自严身，各持百千众乐器。琴瑟箫笛箜篌等，鼓吹当令出妙音。天人男女若闻者，皆使爱乐生欢喜。圣后所坐宝车舆，无令异人得亲近。
诸采女等为执御，一切恶相皆除屏。四兵总集王门首，隐隐如闻海浪声。圣后初出宫门已，咸唱吉祥微妙颂。辇舆王宫自彫饰，宝铃宝铎振和音。
然後百千诸天人，於上安施师子座。车中傍罗四宝树，枝叶花果皆荣茂。复有瑞鸟声和雅，缤纷翻舞而翔集。幢幡盖网天衣服，高耸围绕遍庄严。
诸天采女在虚空，以欢喜心而赞叹。圣后是时昇宝乘，三千世界六种动。帝释净除於道路，护世四王来御车。大梵天王为前导，而以屏除诸恶相。
无量百千诸天众，恭敬顶礼而瞻仰。见是天众来营从，父王心生大欣喜。念言圣后所怀妊，必定应是天中天。既为护世四天王，帝释梵王诸天众。
广设无边大供养，由此定当得成佛。无有三界诸众生，堪受如斯供养者，设令释梵及诸龙，四护世等受斯供。不堪任故当首碎，或因斯供便命终。
唯有最胜天中天，堪受人天妙供养。
佛告诸比丘，时有八万四千象兵马兵车兵步兵。皆悉端正勇健无敌。被以甲胄种种庄严。执持器仗护卫圣后。六万释种采女翊从围绕。王之眷属若长若幼恭敬卫护。又有六万王之采女。作倡伎乐种种歌舞。又有八万四千诸天童女。八万四千龙女。八万四千乾闼婆女。八万四千紧那罗女。八万四千阿修罗女。如是等皆以众宝而自庄严。作众伎乐歌舞赞咏。翊从佛母往龙毗尼园。以好香水遍洒其地。散以天花。园中草木若时非时。枝叶花果悉皆荣熟。庄严殊胜犹如帝释欢喜之园。尔时圣后既到园已，游历详观至波叉宝树。其树枝叶蓊郁鲜润。天花人花周匝开敷。微风吹动香气芬馥。又以杂彩摩尼珠宝而严饰之。树下周遍地平如掌。所出众草其色青绀如孔雀尾。能生乐触如迦邻陀衣。过去无量诸佛之母。亦皆来坐此宝树下。是时百千净居天子其心寂静。或垂辫发。或著宝冠。至此树下围绕圣后。欢喜顶礼奏天伎乐而赞叹之。即以菩萨威神。其树枝幹风靡而下。於是稽首礼圣后足。
尔时圣后放身光明。如空中电。仰观於树。即以右手攀树东枝。频申欠呿。端严而立。是时欲界六万百千诸天采女。至圣后所承事供养。比丘当知。菩萨住胎成就如上种种功德神通变现。满足十月。从母右胁安详而生。正念正知而无染著佛告诸比丘，是时帝释及娑婆世界主梵天王。恭敬尊重曲躬而前。一心正念即以两手。覆憍奢耶衣。承捧菩萨其事已毕。即将菩萨处胎之时所居宝殿还於梵宫。
尔时菩萨既诞生已观察四方，犹如师子及大丈夫。安详瞻顾。比丘当知。菩萨於多生中积集善根。是时即得清净天眼。观见一切三千大千世界。国土城邑及诸众生。所有心行皆悉了知。如是知已，而复观察是诸众生。所有戒定智慧及诸善根与我等不。乃见十方三千大千世界。无一众生与我等者，
尔时菩萨善自思惟称量正念。不假扶持即便自能东行七步。所下足处皆生莲华。菩萨是时无有怖畏。亦无謇讷。作如是言：我得一切善法。当为众生说之又於南方而行七步。作如是言：我於天人应受供养。
又於西方而行七步。作如是言：我於世间最尊最胜。此即是我最後边身。尽生老病死。又於北方而行七步。作如是言：我当於一切众生中。为无上上。
又於下方而行七步。作如是言：我当降伏一切魔军又灭地狱诸猛火等所有苦具。施大法雲雨大法雨。当令众生尽受安乐又於上方而行七步。作如是言：我当为一切众生之所瞻仰。菩萨说是语时。其声普闻一切三千大千世界。比丘当知。菩萨於多生中积集善根。於最後生得阿耨多罗三藐三菩提。法尔如是神通变化。
比丘当知。是时一切众生欢喜踊跃大地震动。而诸众生无有恐怖。三千大千世界所有非时药木。皆悉荣茂。於虚空中出妙音声。降微细雨。及雨种种天诸花香。真珠婴珞上妙衣服缤纷徐坠。又扇和畅微妙香风。能生清净柔软乐触。无雲无雾无烟无尘及以暗冥。於虚空中而闻清彻和雅梵音。称叹菩萨诸功德法。尔时菩萨放大光明。无量百千种种异色。遍满三千大千世界。一切众生遇斯光者，身心安隐快乐无极。一切日月诸大梵王帝释护世及馀天人。所有光明皆悉不现。
是时一切众生。远贪恚痴忧悲惊恐。亦离不善诸恶罪障。所有病苦众生皆得痊除。饥渴众生皆得饱满。颠狂醉乱皆得惺悟。诸根缺减皆得圆满。贫者得财。系者解脱。地狱众生皆蒙休息。畜生众生无相害心。饿鬼众生皆得饱满。
佛告诸比丘，菩萨於阿僧祇百千拘胝那由他劫。修诸善行精进力故。初生之时即能十方各行七步。一切诸佛如来威加此。地化为金刚。菩萨游践得无陷裂。是时世界中间幽冥之处。悉皆大明。其中众生各得相见。又於此时。诸天音乐出微妙声。雨众天花末香熏香。花鬘珍宝诸庄严具上妙衣服。如雲而下。一切众生皆得上妙安隐快乐。菩萨出现世间最尊最胜。所有功德入不思议。若欲广说穷劫不荆尔时阿难从座而起。偏袒右肩右膝著地。合掌恭敬而白佛言：世尊，如来为菩萨时。尚能成就如是胜希有事。何况得成阿耨多罗三藐三菩提。
佛告阿难。未来世中有诸比丘，不能修习身戒心慧。愚痴无智憍慢贡高。掉举心乱不遵法律。多所贪求不信正法。具沙门垢相似沙门。如是比丘。若闻菩萨清净入胎。不能信受。乃复共聚撗生诽谤。作如是言：菩萨处胎居母右胁。虽不为彼脓血所污。何能有此大功德耶。如是愚人。既不能知菩萨积集功德。亦不能知菩萨示现入胎。而有如是殊胜清净无量功德。哀愍众生出现於世。阿难。诸佛如来出现於世。不於天上而成正觉转妙法轮。但於人间示现成佛。何以故？若於天上成阿耨多罗三藐三菩提者，人中众生咸作是念。我既非天何能堪任修习佛道。便生退屈。由是义故。但於人间成阿耨多罗三藐三菩提。然彼愚痴法贼之辈。而於菩萨不思议事。不能了知。撗生诽谤妄为忆度。阿难。愚痴之人尚不信佛有无量德。何况能信菩萨神通。如是比丘耽著利养及以名闻。沈溺罪垢。阿难白佛言：世尊，当来之世。若有如是愚痴下劣之人。诽谤此经得几所罪当生何处。佛告阿难。若未来世有如是等诸恶比丘。诽谤此经。积集众罪离沙门法。阿难。譬如有人灭佛菩提。毁呰十方三世诸佛。其所获罪宁为多不。阿难言：甚多世尊，佛告阿难。若有众生诽谤如斯大乘经典。其所获罪与此人等。尔时阿难闻是语已，身毛为竖。唱如是言：南无佛陀。南无佛陀。我闻彼人行如是恶。身心迷闷。佛告阿难。若有众生灭佛菩提。其人由此恶行因故。当堕阿鼻大地狱中。阿难。於未来世。有比丘比丘尼优婆塞优婆夷。诽谤如斯大乘经典。其人命终定堕阿鼻大地狱中。阿难。汝於如来功德不应限量。所以者何。如来功德甚深广大难可测故。阿难。若复有人闻此经典。信受爱乐生欢喜心。如是等人即得净命获大利益。其人一生为不唐捐。已修善行已得真实。离三恶道当成佛子。已得深信堪受供养。於诸圣贤心生清净。亦当决除一切魔网。而能出於生死旷野。拔忧恼箭。善知归依获胜妙乐。如是等人甚为希有。堪作世间无上福田。何以故？诸佛之法甚深难信而能信故阿难当知。是人非少善根而得成就如是之信。何以故？诸佛如来曾与彼人。於多生中为善知识。阿难。若有众生。於佛世尊虽未得见。但闻名字即生信喜。或复有人不闻佛名。得见如来便生信喜。或复有人虽得见闻不生信喜。或复有人若闻若见皆生信喜。阿难。除不信喜。当知是人於多生中。皆蒙如来为善知识。其人功德与如来等。即为如来成就度脱而摄受之。阿难。我昔修菩萨道时。诸有众生来至我所。我皆摄受施其无畏。汝等今者，应生净信精勤修习。汝所应作悉已开显。亦为汝等拔憍慢箭。阿难。譬如有人久别亲友。过百由旬冒远寻之。得与相见暂解离念尚生欢喜。何况曾得值佛种诸善根。今复觐佛得为亲友。而不喜耶。阿难当知。未来诸佛皆作是念。此诸人等已得过去如来为善知识。今复值我。我与是人亦为亲友心生欢喜。譬如有人见亲友时心生欢喜。见友之友亦生欢喜。阿难。若有众生於此经典少分生信。我以是人付未来佛。彼佛亦当作如是念。此等众生是我亲友。如其所愿当令满足。譬如有人多诸亲友。唯生一子心甚怜念。其人不久病欲命终。唤其所亲付是爱子。其友受付念如己子。佛亦如是。未来诸佛皆是亲友。以是众生付未来佛。阿难。我今开悟於汝。汝应於此深生净信当勤修习。
佛告诸比丘菩萨生时无量百千拘胝那由他天诸采女。以天妙花涂香末香花鬘衣服众庄严具。散圣后上如雲而下。尔时世尊说是偈言：将生离垢光，天女有六万。
咸出妙歌颂，赞叹菩萨母。皆於圣后前，欢喜作是言：愿勿怀忧恼，我等堪供养。尊生出三界，无上大医王。
草木花叶敷，人天尽恭敬。大地六种动，名闻遍十方。如是最胜人，圣后今生彼。虚空诸乐器，不鼓而自鸣。
百千净居天，归命生欢喜。今者圣人出，为世作津梁。四王释梵等，及馀诸天众。曲躬尽围绕，咸生欢喜心。
彼人中师子，当出母右胁。光明极清净，晖耀如金山。释梵手承捧，震动百千界。三恶趣众生，离苦皆安乐。
天衣及天花，遍满於虚空。诸佛精进力，此地为金刚。导师所下足，瑞莲随步起。周行七步时，演妙梵音声。
我为大医王，能除生死玻我於世间中，为最尊最胜。梵释诸天等，在於虚空中。以手捧香水，灌洒於菩萨。
龙王下二水，冷暖极调和。诸天以香水，洗浴於菩萨。三千大千界，一切皆震动。诸天持白盖，并执素璎绋。
遍覆於虚空，皆以宝庄严。持种种供具，供养人师子。有报输檀王，王生众相子。增长於王族，从王种姓生。
当作转轮王，统领四天下。应知释种中，时生五百子。一切皆勇健，力如那罗延。复有报王言，婢仆各八百。
马生二万驹，牛生六万犊。象子有二万，四方诸国王。同时皆庆贺，其数亦二万。诸王咸款附，稽首而白言：
善哉最胜王，我愿为僮仆。象王金网饰，欢跃至王宫。牛有种种色，端正甚可爱。骏马如珂雪，骢尾皆金色。
增显大王族，王应自往观。所有众吉祥，皆因菩萨力。天人见功德，咸生欢喜心。发愿求菩提，速登无上果。
佛告诸比丘，菩萨生已，输檀王倍复增上而行法行。见来求者一切施与。诸族姓中同於是时生二万女。诸女之中。耶输陀罗而为上首。又诸仆使及青衣等。所生男女数各八百。於诸男中车匿为最。骏马生驹其数二万。於诸马中乾陟为上。生白象子数亦二万。四百拘胝类洲之中。菩提树牙。是时初生名阿说他。於四洲中生栴檀林。於迦毗罗城四边。自然出现五百园苑。五千宝藏从地踊出。如上所说一切事物。所司部录拟供菩萨。是时输檀王与诸眷属聚会。作是念言：我子生已，一切事物皆悉增长成就。我当与子名萨婆悉达多。即以种种衣服饮食。庆贺菩萨此名。
佛告诸比丘，菩萨生已，圣母右胁平复如故於一井中出三种泉。浴菩萨母。又於池中出妙香油。圣后涂身。有五百千天诸采女。各执宝瓶持好香油。至圣后所而慰问言：安隐生子愿无上损。复有五百千天诸采女。各各执持上妙涂香。涂圣后身。而慰问言：安隐生子愿无上损。复有五百千天女。各各执持上妙天衣。为供养菩萨故。问圣后言：安隐生子愿无上损。复有五百千天诸采女。各各执持宝庄严具。为供养菩萨故。问圣后言：安隐生子愿无上损。又有五百千天诸采女。各各执持上妙音乐鼓吹弦歌。为供养菩萨故。问圣后言：安隐生子愿无上损。此阎浮提一切外道五通神仙。乘空至於输檀王所。而白王言：王生福德之子。吉祥无量种族增盛。
佛告诸比丘，菩萨生已於龙毗尼园。七日七夜。人天击奏种种微妙音乐。而以供养尊重赞叹。复以种种上妙饮食。施设一切。释种亲族。皆悉集会赞言吉祥。悉行惠施作诸功德。供养三万二千名闻胜智诸婆罗门。随其所须皆令满足。梵王帝释。化作端正摩那婆身。於众会中坐第一座。而演吉祥微妙赞叹。
佛告诸比丘，菩萨生已，摩醯首罗告净居天子言：菩萨已於百千阿僧祇拘胝那由他劫。修习布施持戒忍辱精进禅定智慧方便多闻。成就大慈大悲大喜大舍。心常希求利益一切。已於过去诸佛深种善根。从波而生。以百福相而自严饰。勇猛决定。习诸善行降伏魔怨。已能成就清净妙愿。名大智幢。於三千大千世界中。为大导师。天人供养积集福德。增长意乐。远离生老病死。能尽边际。能於甘蔗上族中生。不久得阿耨多罗三藐三菩提觉悟世间。我与汝等可共往彼。供养恭敬尊重赞叹。及为断除诸馀天子憍慢掉举故。令彼诸天於长夜中获利益故。得安乐故。证菩提故。又欲见输檀王。赞叹吉祥庆贺种族宣说菩萨定当成佛。
尔时摩醯首罗天子。与十二百千天众围绕。光明赫奕照迦毗罗城。诣输檀王宫。顶礼菩萨绕百千匝。恭敬捧持。庆贺输檀王言：大王应大欢喜。何以故？王之太子相好庄严。於一切世间天人之中。色相光明道德名称悉皆殊胜。大王。如是菩萨。决定当得阿耨多罗三藐三菩提。如是诸比丘，摩醯首罗与净居天子。设大供养。宣说菩萨定得作佛。还归本处。
佛告诸比丘，菩萨初生满七日已，摩耶圣后。即便命终。生三十三天。过七日已，菩萨还迦毗罗城。所有仪式庄严殊胜。倍过圣后。往龙毗尼园。百千拘胝有五百千天女。皆捧宝瓶盛以香水。五百千采女。持孔雀羽扇次第而行。五百千采女。香水洒地导前而行。五百千天女。於前执篲扫地而行。五百千采女。以种种婴珞庄严其身次第而行。五百千天女。执宝花鬘次第而行。五百千采女。持众宝具次第而行。五百千婆罗门。执诸宝铃咏吉祥音次第而行。二万大象种种庄严次第而行。八万宝车幢幡幰盖。庄严微妙翊从而行。四万步兵悉被甲胄。皆操仪仗陪列而行。又有色界尊胜诸天。执持拘胝百千那由他宝幢幡盖。於虚空中供养而行。又有欲界诸天。执持拘胝百千那由他宝幢幡盖。於虚空中供养而行。又有欲界诸天。以种种天诸宝具。庄严菩萨之车。又有二万诸天采女。为菩萨御。是时人天采女罗列而行。天无所嫌人无所羡。此由菩萨威神力故。
佛告诸比丘，是时迦毗罗城五百释种。各造宫殿合掌恭敬。稽首请输檀王言：善哉善哉。一切成利。愿天中天幸我宫殿。愿最上导师幸我宫殿。愿欢喜悦乐者幸我宫殿。愿好名称幸我宫殿。愿普遍眼幸我宫殿。愿无等等幸我宫殿。愿功德光明具相庄严者幸我宫殿。由是赞叹成利因缘故。名菩萨为萨婆悉达多。
於是输檀王愍诸释意。即将菩萨入诸释宫。经於四月。方得周遍。然後乃将菩萨归於自宫。於自宫中有一大殿。名宝庄严。菩萨居彼殿已，时输檀王召诸亲族长德耆年。凡预国姻皆悉来集。而告之言：我子婴孩早丧其母。乳哺之寄今当付谁。谁能影护使得存活。谁能慈心为我瞻视。谁能养育令渐长大。谁能怜抚如爱己子。时有五百释氏之妇。前白王言：我能养育王之太子。诸释耆旧咸作是言：汝等年少色盛心举。不堪依时养育太子。摩诃波阇波提。亲则姨母有慈有惠。唯此一人堪能养育。是诸释种皆共和合。请摩诃波阇波提。为养育主。时输檀王躬抱菩萨。付於姨母而告之言：善来夫人当为其母。摩诃波阇波提奉王敕已，命三十二养育之母。八母抱持。八母乳哺八母洗裕八母游戏养育菩萨。譬如白月从初一日至十五日清净圆满。亦如尼拘陀树植彼膏腴沃壤之地。渐渐增长佛告诸比丘，时输檀王又与释种共集议论。我此太子为作转轮圣王。为当出家成佛道也。时有五通神仙名阿斯陀与外族那罗童子，居雪山中。见菩萨生时有无量希奇之瑞。又闻虚空诸天赞言佛出於世。又见空中雨种种香花种种衣服。人天往来欢喜踊跃。即以天眼周遍观察。见迦毗罗城输檀王太子。福德光明照曜世间。成就三十二大人相。见此事已，告那罗童子言：汝应当知。阎浮提内迦毗罗城。输檀王太子福德光明。普照十方世间之中。此为大宝。三十二相庄严其身。若在家者，当为转轮圣王王四天下。成就七宝具足千子。统领大地尽海边际。以法御物。不假刀兵自然降伏。若出家者，当得成佛不由他悟。为天人师名称普闻利益一切。我今与汝当往瞻礼。时阿斯陀仙与那罗童子，犹如雁王翔空而至。摄其神足步入王城。诣输檀王宫立於门下。告守门者，汝可入通有阿斯陀来造於王。时守门人往到王所。而白王言：大王。门有仙人名阿斯陀。愿得亲谒王闻是已，扫拭宫殿安施妙座。引仙人入。仙人既至咒愿王言：吉祥尊贵愿增寿命。以法为王。王於是时，以种种香花供养仙人。延其就座。仙人坐已，王言：大仙。恒思顶礼未果所愿。不审今者从何而至。仙言：大王。闻有圣子我欲见之。故来此耳。王言：我子適睡请待须臾。仙言：如是正士自性觉悟本无眠睡。比丘当知。菩萨是时念仙人故。从睡而寤。王自抱持授与仙人。仙人跪捧周遍观察。见菩萨身。具足相好超过梵王释提桓因护世四王。光明照曜逾百千日。既见是已，即起合掌恭敬顶礼。种种称扬叹未曾有。斯大丈夫出现於世。右绕三匝捧持菩萨。作是思惟。今当有佛出兴於世。自恨衰老不值如来。常处长夜恒迷正法。於是悲啼懊恼歔欷哽咽。时输檀王见阿斯陀仙如是哀感。不能自胜。王及姨母一切眷属皆悉啼泣。白仙人言：我子初生之时已召相师占问善否。皆大欢喜以为奇特。今者大仙。悲泪如是，我等眷属非无疑心。吉凶之事愿为我说。时阿斯陀仙扪泪而言：惟愿大王勿怀忧虑。我今哀叹无有异情。自伤年老死时将至。不闻正法不睹佛兴。大王当知无量众生被烦恼火之所烧害佛当能洒甘露法雨为灭除之。无量众生行於邪见旷野之中。佛当能示涅槃清净之道。无量众生系在烦恼牢狱。佛当能宥使得解脱。无量众生闭於生死不能自出。佛当能与开方便门。无量众生为烦恼箭之所中伤。佛当能拔令免斯苦。大王。如优昙花时时一现诸佛如来出兴於世亦复如是，我今所恨不见此时。自惟失祐是故悲耳。大王。若人值佛坐菩提座降伏魔怨转于法轮。当知是人必获胜果。大王。乃有无量众生。值佛出世奉持正教。得阿罗汉。我恨彼时不预斯事。是故悲耳。大王。如韦陀论中所记。王之太子必定不作转轮圣王。何以故？三十二大人相极明了故。王言：何等名为三十二相。仙言：三十二相者，一者顶有肉髻。二者螺发右旋其色青绀。三者额广平正。四者眉间毫相白如珂雪。五者睫如牛王。六者目绀青色。七者有四十齿齐而光洁。八者齿密而不疏。九者齿白如军图花。十者梵音声。十一味中得上味。十二舌软保十三颊如师子。十四两肩圆满。十五身量七肘。十六前分如师子王臆。十七四牙皎白。十八肤体柔软细滑紫磨金色。十九身体正直。二十垂手过膝。二十一身分圆满如尼拘陀树。二十二一一毛孔皆生一毛。二十三身毛右旋上靡。二十四阴藏隐密。二十五髀佣长。二十六腨如伊尼鹿王。二十七足跟圆正足指纤长。二十八足趺隆起。二十九手足柔软细滑。三十手足指皆网鞔。三十一手足掌中各有轮相毂辋圆备。千辐具足光明照耀。三十二足下平正周遍案地。大王。王之圣子具此三十二大人之相。分明显著。如是之相唯诸佛有。非轮王有。大王圣子。复有八十种好。不合在家作转轮王。必当出家得成佛道。王言：大仙。何者名为八十种好。仙言：八十种好者，一者手足指甲皆悉高起。二者指甲如赤铜。三者指甲润泽。四者手文润泽。五者手文理深。六者手文分明显著。七者手文端细。八者手足不曲。九者手指纤长。十者手指圆满。十一者手指端渐细。十二手指不曲。十三筋脉不露。十四踝不现。十五足下平。十六足跟圆正。十七唇色赤好如频婆果。十八声不粗犷。十九舌柔软色如赤铜。二十声如雷音清畅和雅。二十一诸根具足。二十二臂纤长。二十三身清净严好。二十四身体柔软。二十五身体平正。二十六身无缺减。二十七身渐纤直。二十八身不动遥二十九身分相称。三十膝轮圆满。三十一身轻妙。三十二身有光明。三十三身无斜曲。三十四脐深。三十五脐不偏。三十六齐称位。三十七齐清净。三十八身端严。三十九身极净遍发光明破诸冥瞑。四十者行如象王。四十一游步如师子王。四十二行如牛王。四十三行如鹅王。四十四行顺右。四十五腹圆满。四十六腹妙好。四十七腹不偏曲。四十八腹相不现。四十九身无黑子。五十者牙圆正。五十一齿白齐密。五十二四牙均等。五十三鼻高修直。五十四两目明净。五十五目无垢秽。五十六目美妙。五十七目脩广。五十八目端正。五十九目如青莲。六十者眉纤而长。六十一见者皆生喜。六十二眉色青绀。六十三眉端渐细。六十四两眉头微相接连。六十五颊相平满。六十六颊无缺减。六十七颊无过恶。六十八身不缺减无所讥嫌。六十九诸根寂然。七十者眉间毫相光白鲜洁。七十一额广平正。七十二头顶圆满。七十三发美黑七十四发细软。七十五发不乱。七十六发香洁。七十七发润泽。七十八发有五卍字。七十九发彩螺旋。八十者发有难陀越多吉轮鱼相。大王。此是圣子八十种好。若人成就如是八十种好。不应在家必当出家得阿耨多罗三藐三菩提。时输檀王闻阿斯陀仙如是语已，身心泰然欢喜踊跃。从座而起顶礼菩萨。而说偈言：
汝为帝释诸天人，一切恭敬稽首礼。及为一切诸神仙，皆来恭敬而尊重。为诸世间之塔庙，故我顶礼自在王。
诸比丘，输檀王。为阿斯陀仙及那罗童子，施设种种饮食上妙衣服。右绕顶礼。时阿斯陀仙抚那罗童子左肩。乘虚而去。是时仙人语童子言：不久有佛出兴於世。汝当往诣求请出家於长夜中得大利益。
[book_chapter]卷四

[book_title]入天祠品第八
尔时佛告诸比丘，菩萨生已，诸刹帝利婆罗门居士长者，豪富之家二万童女。皆悉拟为菩萨采女。王及大臣亦各有二万童女。拟为菩萨采女。此等诸女皆与菩萨同日而生。是时释种耆旧诣输檀王所。白言：大王。今者可将太子谒於天庙以祈终吉。王时许之。即遣所司。净诸城郭廛肆巷陌。所有盲聋瘖哑诸根不具。瓦砾粪秽诸不吉祥皆悉除屏。击福德鼓。扣善相磬。所由之门皆令藻饰。又诸福王长者居士婆罗门等克期同集。无量采女车徒骑从。诸吉祥瓶香油香水悉令盈满。婆罗门子夹於衢路。咏吉祥音。诸天祠庙皆悉严好。如是等事一切成办。时输檀王入於後宫。告摩诃波阇波提言：欲将太子往於天庙。并敕宫人并须严饰。摩诃波阇波提以诸宝服庄严菩萨。是时菩萨熙怡微笑。而作是言：今者见将欲往何处。姨母告言：将太子出谒於天庙。尔时菩萨。而说偈言：
自我初生时，震动三千界。日月及护世，梵释诸天龙。皆悉下阎浮，俱来顶礼我。何有天相及，将吾造其所。
我是天中天，於天中最胜。天无与等者，谁复有能过。随顺世俗故，所以来生此。见我威神力，一切皆欣喜。
是故应知我，独为天中天。
佛告诸比丘如是集会军众吉祥赞叹。庄严城阙街衢巷陌廛肆诸门。悉已清净。时输檀王自将菩萨乘车而出。与诸婆罗门刹利大富长者居士大臣。及诸国王释氏眷属。前後翊从。烧香散花满於衢路。象马车乘军众无量。皆悉执持宝幢幡盖。种种鼓乐歌舞作倡。百千诸天御菩萨车。无量百千那由他天子并天采女。於虚空中。散众天花。鼓乐弦歌。时输檀王威力如是诣於天庙。至天庙已，王自抱持菩萨入天庙中。足逾门阃所有天像皆从座起。迎逆菩萨恭敬礼拜。时众会中百千天人皆大欢笑踊跃无量。唱言：善哉善哉。甚为希有。迦毗罗国六种震动。诸天形像各现本身。而说颂曰：
芥子并须弥，牛迹方溟海。日月对萤火，岂足以为伦。我今如芥子，而复同牛迹。亦与萤火等，故我应敬彼。
菩萨如日月，亦复同溟海。而与须弥等，不宜恭敬我。福慧及威力，礼者获大利。若人去憍慢，生天证涅槃。
佛告诸比丘，菩萨示现入天庙时。三万二千天子及无量众生。发阿耨多罗三藐三菩提心。诸比丘，以是因缘。我时忍可入於天庙。

[book_title]宝庄严具品第九
佛告诸比丘，时有大臣名优陀延。其人善闲星历。与五百眷属。月离于轸。角宿合时。来至王所。而白王言：请为太子造宝庄严具。时王报言：宜令速造。五百释种大臣亦各奉为菩萨造庄严具。所谓指环首饰。宝颈耳珰。宝带婴珞。宝屐宝铃。宝铎金网。如是等庄严之具既成就已，而弗沙星正与月合。是时诸释眷属持此宝具。诣於王所。各言：大王。我等所造庄严之具。愿上太子。王言：且待。汝等先以种种供养。我今亦为太子造庄严具。诸释眷属重白王言：我等所献。岂异常得庄严。太子但许。各为七日御用是所愿耳。至於明旦摩诃波阇波提。往无垢光明园。以诸宝具严饰菩萨。怀抱捧接至於园中。时有八万四千采女迎侯菩萨。有一万童女观瞻菩萨。有一万释种童女敬仰菩萨。有五千婆罗门赞叹菩萨。如是等钦望之心皆无厌倦。时有释种名跋陀罗。以诸所造宝庄严具。衣著菩萨。当尔之时，菩萨身光英夺众宝所有光彩悉不复现。譬如聚墨。对阎浮檀金。尔时园中有神。名曰离垢即现其形。於输檀王及诸释种前。说偈赞曰：
假使三千界，满中盛真金。阎浮金一铢，英之即无色。假使阎浮金，充满三千界。菩萨一毛光，英之亦无色。
光明甚圆满，百福相庄严。如是清净身，岂资於外好。日月星珠彩，梵释诸天光。若对菩萨身，皆悉不能现。
由先净业感，众相自庄严。不待下劣人，所奉庄严具。应屏汝所献，庄严众珍宝。汝自以为美，菩萨无所求。
非菩萨所须，宜持赐车匿。天神说偈已，忽然而不现。王及诸释种，深生希有心。踊跃欢喜言，释氏当兴盛。

[book_title]示书品第十
佛告诸比丘，菩萨年始七岁。是时以备百千吉祥威仪之事。欲将菩萨往诣学堂。十千童男一万童女围绕翊从。车一万乘载以珍羞并诸宝物。於迦毗罗城四衢道中及诸廛里。处处散施。复有百千音乐同时俱作雨众天花。复有无量百千采女。众宝婴珞庄严其身。或在楼阁轩槛。或处殿堂窗牖瞻望菩萨。以众妙花。而遥散之。复有百千天诸采女。庄严其身。各执宝瓶盛以香水。於前洒道。天龙夜叉乾闼婆阿修罗迦楼罗紧那罗摩睺罗伽等。各於虚空出现半身。手执花鬘婴珞珠宝。垂悬其上。一切释种前後围绕。随输檀王。而将菩萨诣於学堂。尔时菩萨将昇学堂。博士毗奢蜜多。见菩萨来威德无上。自顾不任为菩萨师。生大惭惧迷闷躃地。时兜率天子名曰妙身。扶之令起安置座上。身昇虚空。而说颂曰：
所有世间众伎艺，於无量劫已修习。为欲成熟诸童子，随顺俗法昇学堂。复欲调伏诸众生，令入大乘真实法。善解因缘知四谛，能灭诸有得清凉。
天中之天为最尊，施甘露者无能胜。一切众生心行异，於一念中悉能知。寂灭之法犹能悟，况复文字而须学。
尔时天子说此偈已，即以天妙香花供养菩萨。忽然不现。时输檀王敕诸童子及诸保母。瞻侍菩萨。王还本宫。菩萨尔时手执天书栴檀之简。涂以天香摩尼明玑以为严饰。而问师言：有。
梵寐书佉卢虱底书布沙迦罗书央伽罗书摩诃底书央瞿书叶半尼书娑履迦书阿波卢沙书沓毗罗书罽罗多书多差那书郁伽罗书僧祇书阿跋牟书阿奴卢书达罗陀书可索书支那书护那书末提恶刹罗书蜜怛罗书弗沙书提婆书那伽书夜叉书乾闼婆书摩睺罗书阿修罗书迦娄罗书紧那罗书密履伽书摩瑜书暴磨提婆书安多力叉提婆书拘耶尼书郁单越书弗婆提书沃憩婆书匿憩波书般罗憩波书婆竭罗书跋阇罗书戾佉钵罗底隶书毗憩波书安奴钵度多书差舍萨多婆书竭腻那书呜差波书匿差波书波陀戾佉书地怛乌散地书夜婆达书钵陀散地书末提诃履尼书萨婆多增伽诃书婆尸书比陀阿奴路摩书尼师答多书乎卢支磨那书陀罗尼闭差书伽伽那必利绮那书萨婆沃杀地你产陀书娑竭罗僧伽诃书萨婆部多睺娄多书如上所说六十四书。欲以何书而相教乎。是时毗奢蜜多闻所未闻。欢喜踊跃自去贡高。而说颂曰：
希有清净胜智人，已自该通一切法。示人学堂从下问，所说书名昔未闻。无见顶相极尊高，面貌威严莫能视。智慧神力最第一，当以善巧教诏我。
顾己微浅焉能学，徒听书名实未知。是为最上天中天，於世间中无有二。
佛告诸比丘，尔时有十千童子，而与菩萨俱在师前。同学字母唱阿字时。出一切诸行无常声。唱长阿字时。出自利利他声。唱伊字时。出诸根本广大声。唱伊字时。出一切世间众多病声。唱乌（上声）字时。出世间诸恼乱事声。唱乌字时。出诸世间一切众生智慧狭劣声。唱翳字时。出所希求诸过患事声。唱爱字时。出胜威仪声。唱乌字时。出死曝流到彼岸声。唱懊字时。出皆化生声。唱唵字时。出一切物皆无我我所声。唱阿字时。出一切法皆灭没声。唱迦（上声）字时。出入业果声。唱佉字时。出一切诸法如虚空声。唱伽（上声）字时。出甚深法入缘起声。唱伽字时。出除灭一切无明黑暗厚重翳膜声。唱哦字时。出销灭众生十二支声。唱者字时。出观四谛声。唱车（上声）字时。出永断贪欲声。唱社字时。出度一切生死彼岸声。唱阇字时。出降一切魔军众声。唱壤字时。出觉悟一切众生声。唱吒（上声）字时。出永断一切道声。唱吒字时。出置答声。唱荼（上声）字时。出断一切魔恼乱声。唱荼字时。出一切境界皆是不净声。唱（上声）字时。出永拔微细烦恼声。唱多（上声）字时。出一切法真如无别异声。唱他（上声）字时。出势力无畏声。唱陀（上声）字时。出施戒质直声。唱陀字时。出希求七圣财声。唱那（上声）字时。出遍知名色声。唱波（上声）字时。出证第一义谛声。唱颇字时。出得果入现证声。唱婆（上声）字时。出解脱一切系缚声。唱婆字时。出断一切有声。唱摩（上声）字时。出销灭一切憍慢声。唱也字时。出通达一切法声。唱罗字时。出厌离生死欣第一义谛声。唱罗（上声）字时。出断一切生死枝条声。唱婆（上声）字时。出最胜乘声。唱舍字时。出一切奢摩他毗钵舍那声。唱沙（上声）字时。出制伏六处得六神通声。唱娑字时。出现证一切智声。唱呵字时。出永害一切业烦恼声。唱差字时。出诸文字不能诠表一切法声。佛告诸比丘，菩萨与诸童子居学堂时。同唱字母。演出无量百千法门之声。令三万二千童男三万二千童女。皆发阿耨多罗三藐三菩提心。以是因缘。示现入於学堂。

[book_title]观农务品第十一
佛告诸比丘，菩萨年渐长大。便於一时。共诸释子出城游观行至园中。见诸农夫勤劳执役。菩萨见已，起慈悲心。哀嗟世间有如斯苦。即作是念。何处空闲。我当於彼思惟离苦。乃见园中有阎浮树枝叶蓊郁鲜荣可爱。菩萨尔时，於彼树下结加趺坐。离诸欲恶有觉有观。离生喜乐住初禅内净一心灭觉观。离生喜乐住二禅。离喜受圣说住舍有念有想。身证乐住三禅。断除苦乐灭忧喜。不苦不乐。念清净住四禅。时有外五通仙人。乘虚而行从南往北。至阎浮树不能飞过。共相谓言：我今何为不能飞过此阎浮树。心惊毛竖。而说偈言：
我等昔能过，须弥及金刚。如是坚固山，去来无罣碍。犹如有大象，冲度小林丛。於彼无留难，其事亦如是，
又亦曾飞过，诸天龙神宫。皆悉不为难，一切无所障。今者是谁力，来制我神通。於此阎浮林，迟回不能过。
尔时林中有神。说偈答言：输头檀王之太子，圆满犹如清净月。身相犹如日初出，面貌犹如莲花敷。於此阎浮树阴下，端坐思惟甚深定。
积劫已曾修善行，故能除热得清凉。由是大士之威神，令汝不能於此过。
尔时诸仙闻是偈已，遥见菩萨威光赫然相好无比。各生希有奇特之心。咸作是言：此为何人。威容乃尔。为是帝释。为是四王。为是魔王。为是龙王。为是摩醯首罗天。为是毗纽天。为是转轮圣王。时诸仙人以偈赞曰：
身色超过四护世，释梵日月自在天。福德相好无能逾，清净离垢应是佛。尔时林神。以偈答仙人曰：释提桓因及护世，梵王毗纽与自在。
若比菩萨之威光，百千万分不及一。
尔时诸仙闻是偈已，从空而下至菩萨前。乃见菩萨入深禅定身心不动。以偈赞曰：世间烦恼火，尊是清凉池。当以无上法，令其除热恼。
复有一仙。说偈赞曰：世间无明覆，尊为智慧灯。当以胜净法，为彼除冥暗。复有一仙。说偈赞曰：
世间忧恼海，尊为大船筏。当以最胜法，济之登彼岸。复有一仙。说偈赞曰：世间老病苦，尊为大医王。
当以微妙法，救之令得愈。
佛告诸比丘，时诸仙人赞菩萨已顶礼围绕昇空而去。尔时输檀王於少时间。不见菩萨悒然不乐。作如是言：太子今者为在何许。即遣群臣处处求觅。有一大臣至阎浮树。乃见菩萨在彼树下端坐思惟。诸树光阴逐日而转。唯阎浮之影湛然不移。时彼大臣见如是事。心生希有。归白王言：
太子宴坐阎浮树，其树经时影不移。种种相好以超庄严，威德光明超释梵。
尔时输檀王闻是语已，往阎浮树下。见菩萨身相好庄严威光赫奕。以偈叹曰：譬如山峰夜然炬，亦如明月在虚空。太子安隐入深禅，我今见之喜且惧。

[book_title]现艺品第十二
佛告诸比丘，尔时菩萨年既长大。复於一时。输檀王共诸释种长德耆年。相与谈议。时诸释种白大王言：太子年渐长大。无量诸仙善占相者皆云：太子若得出家必定成佛。若在家者当为转轮圣王王四天下。十善御物以法为王成就七宝。何谓为七。一者轮宝。二者象宝。三者马宝。四者珠宝。五者女宝。六者主兵臣宝。七者主藏臣宝。具足千子。端正勇健能伏怨敌。大王。若令太子不出家者，转轮圣王必有继嗣。诸粟散王咸当归伏。应为求婚令生染著。由是自当不出家也。时输檀王告诸释言：谁女有德堪为其妃。时有五百大臣。各白王言：我女有德堪为太子之妃。输檀王言：太子之妃固难为眩不知谁女能称其意。宜问太子何等之女可以为妃。是诸释种往菩萨所。各各问言：太子娶何等女而以为妃。是时菩萨报诸释言：卻後七日当述斯意。菩萨思惟。而说偈言：
欲有无边过，为诸苦恼因。犹如毒树林，亦如猛火聚。今处深宫内，采女共相娱。此处甚难居，犹如履霜刃。
未若住禅定，独在於山林。
尔时菩萨过七日已，起大悲心思惟方便欲度众生。告诸大臣。而说颂曰：莲花生长淤泥中，不为淤泥之所染。王者德感於众庶，方为一切之所宗。世间无量诸众生，当於我所证甘露。
是故示有妻子等，非为五欲之所染。我今随顺过去佛，而不退失诸禅定。婚娉宜应选仇偶，勿娶凡女以为妃。具足相好清净人，谛语称心无放逸。
我今为书陈所好，汝宜依书善求觅。若有少盛好威仪，不恃丽容而起慢。无憍无吝无嫉妒，无谄无诳无诸玻恒常质直起慈心，怜愍众生如爱子。
好行惠施无诸过，供养沙门婆罗门。乃至梦寐无邪心，未曾怀孕至贞洁。恒为心师不高举，执意卑愻犹如贱。不贪滋味及欲乐，有惭有耻而无害。
未尝归依诸外道，恒与真正理相应。身语意业常清净，惛沈睡眠皆远离。所作无不善思惟，恒行善行未曾舍。承事舅姑如父母，爱念左右如自身。
夫睡方眠复先起，善能解了诸义理。如是之女我方取，岂得凡劣以为妃。
佛告诸比丘，是时大臣乃传此书。至输檀王所。王见书已告诸臣言：汝宜赍书於迦毗罗城。观诸族姓。若刹帝利。若婆罗门。乃至毗舍首陀种族之中。必有令女具斯众德。当娶是女为太子妃。即说偈言：
刹利婆罗门，毗舍及首陀。有女具斯德，宜速来报我。太子心所好，以奉法为先。汝今应审观，无论於种族。
佛告诸比丘，尔时大臣奉王敕已，於迦毗罗城求访如是令德之女。有一大臣名为执杖。其人有女名耶输陀罗。相好端严姝妙第一。不长不短不粗不细。非白非黑具足妇容，犹如宝女。於是大臣诣执杖家。见耶输陀罗。尔时耶输陀罗拜於大臣。而问之言：以何缘故而来至此。大臣以菩萨书授耶输陀罗。而说颂曰：
释氏大王之太子，颜容端正甚可爱。大人之相三十二，八十种好皆圆满。太子书中述妇德，如是之女可为妃。尔时耶输陀罗。见菩萨书取而读之。怡然。
微笑报大臣曰：书载德行今悉备，唯应太子为我夫。当以斯意速启知，无令不肖而共居。
尔时大臣见是事已，归白王言：大王。我於迦毗罗城。处处求访睹一贤女。堪为太子之妃。端正姝妙色相第一。不长不短不粗不细。非白非黑具足妇容，犹如宝女。王曰：汝所称者谁之女耶。白言：执杖大臣之女。名耶输陀罗。王自惟念太子相好超过世间。德貌备足。方可以充太子妃耳。汝所称者何必具美。我当造无忧宝器。随太子意来者遗之。窃使伺候观其所好。其所好者即娉为妃。乃遣金师多造无忧之器。复以七宝而为严饰。击鼓宣令告迦毗罗城。自知女有德貌堪为太子妃者，至第七日总集王宫。七日满已诸女皆集。菩萨尔时处于大殿。据仁贤床采女围绕。时输檀王密使内人观察菩萨意之所向。当速报我。时迦毗罗城一切美女。皆以婴珞庄严其身。至菩萨前暂睹威光不能仰视。尔时菩萨以无忧宝器次第付之。皆蒙厚礼低颜而去。尔时耶输陀罗。侍从围绕最後而至。姿容端正色相无双。谛观菩萨目不暂舍。怡然微笑而作是言：独不垂赐无忧之宝。将非我身不足采耶。菩萨报言：我今於汝诚无所嫌。汝自後来宝器尽耳。即脱指环而以与之。其环价直百千两金。耶输陀罗受指环已，复作是言：所赐之物何太少乎。我身虽劣止直尔耶。是时菩萨尽脱所著众宝婴珞而以赠之。耶输陀罗言：我今何为夺於太子严身之宝。自当以诸宝饰奉上太子。作是语已，不肯受之还归本处。时王使者具以上事而白王言：大王当知。太子意在执杖大臣之女耶输陀罗。王闻是语即遣国师。诣执杖家作如是言：闻卿有女堪为太子之妃。故遣相求宜知此意。尔时国师奉王敕已，到执杖家具陈是事。尔时执杖报国师言：自我家法积代相承。若有伎能过於人者，以女妻之。太子生长深宫。未曾习学文武书算图象兵机权捷[W059]力世间众艺。何为我女適无艺人。应会诸释简选伎能。谁最优长当得是女。尔时国师闻此语已，归白於王。王闻此言：愁忧不乐。窃作是念。我先敕诸释种亲侍太子。皆白我言：太子不勇。执杖此辞或因是也。
尔时菩萨诣父王所。白言：大王何以忧愁。王时默然。乃至三问。王遣馀人为说斯意。於是菩萨熙怡微笑。来白王言：世间宁有殊能妙伎与我等者，王便欢喜更审问言：汝今能与他人捔伎艺耶。如是三问。菩萨答言：大王。但当速召有异术人。我能於前现众伎艺。时输檀王於迦毗罗城外。为一试常遍告天下。过七日後。若有善於伎术。皆集此常共观太子现诸伎艺。至第七日。五百释子菩萨为首。当共出城往试场所。是时执杖大臣庄饰其女。载以宝车侍从围绕。来观伎艺立表号令。若有伎艺出於人者，以女妻之。时输檀王遣将最胜白象以迎菩萨。提婆达多先至城门。见此胜象庄严第一。问是谁象。答言：大王遣将此象以迎太子。提婆达多闻是语已，生嫉妒心恃力憍慢。前执象鼻以手搏之。於是而死。难陀续到欲出城门。见彼白象当路而毙。问谁杀乎。答言：提婆达多。难陀于时以手倒曳。致於路侧。菩萨寻至。问谁杀象。御者答言：提婆达多左手执鼻右手搏之。其象尔时应手而死。菩萨叹曰：提婆达多甚为不善。复问御者，谁能移之。答言：难陀以手倒曳致于路侧。菩萨叹曰：善哉难陀。
尔时菩萨坐於宝辂。以左足指持彼白象。徐掷虚空越七重城。过一拘卢舍其象堕处便为大坑。尔後众人号为象坑。是时虚空诸天皆大欢喜。叹未曾有。而说颂曰：
菩萨车中垂左足，以指掷象重城外。决定当能以智力，运诸众生超死城。
佛告诸比丘，尔时输檀王。与诸释种长德耆年国师大臣无量众会。集艺场所。五百释种童子皆至此常时诸释种。请毗奢蜜多为试艺师。语毗奢蜜多言：应观我等诸童子中。谁最工书谁学优瞻。而毗奢蜜多。先知菩萨解一切书无能逾者，於是微笑向诸童子，而说颂曰：
天上人间，所有文字。太子究之，尽穷其底。吾与汝等，谁能及者，为我说书，靡识其名。
適曾挍量，人天最胜。
尔时五百释种。前白王言：我等先知太子通达书艺无能及者，而於算术或未过人。时有大臣名頞顺那。极闲算术。输檀王语頞顺那言：汝宜观诸童子，於算数中谁最为优。尔时菩萨自与唱数。令诸童子次第下筹。随菩萨唱计不能及。一一童子乃至五百皆悉错乱。菩萨是时语诸童子，汝等唱数我当算之。诸童子等次第举数。菩萨运筹唱不能及。都无错谬。乃至五百童子一时俱唱。亦不杂乱。时頞顺那心生希有。以偈赞曰：
善哉心智奇敏捷，五百释种无能及。彼昔皆称我能算，今知太子不可量。
时诸释种及一切人天同声唱言：善哉善哉。太子於算计中亦复第一。皆从座起合掌顶礼。白大王言：善哉大王。快得善利。今者太子辩才智慧皆悉第一。
时输檀王告菩萨言：颇复能与頞顺那校量算不。菩萨言：大王。此事可耳。时彼算师问菩萨言：颇有了知百拘胝外数名以不。菩萨报言：我甚知之。頞顺那言：太子能知请为我说。菩萨答言：百拘胝名阿由多。百阿由多名尼由多。百尼由多名更割罗。百更割罗名频婆罗百频婆罗名阿刍婆。百阿刍婆名毗婆诃百毗婆诃名郁僧迦。百郁僧迦名婆呼罗。百婆呼罗名那迦婆罗。百那迦婆罗名底致婆罗。百底致婆罗名卑波婆他般若帝。百卑波婆他般若帝名醯兜奚罗。百醯兜奚罗名迦罗颇。百迦罗颇名醯都因陀利百醯都因陀利名僧合怛览婆。百僧合怛览婆名伽那那伽致。百伽那那伽致名尼罗阇。百尼罗阇名目陀罗婆罗。百目陀罗婆罗名萨婆婆罗。百萨婆婆罗名毗僧以若跋致。百毗僧以若跋致名萨婆僧以若。百萨婆僧以若名毗浮登伽摩。百毗浮登伽摩名怛罗络叉。若有解此数者，即能算知一须弥山微尘数量。过此有数。名度阇阿伽罗摩尼。若有解此数者，即能算知恒河沙络叉数量。过此数已，有数名度阇阿伽摩尼舍梨。若有解此数者，即能算知恒河沙拘胝。过此数已，有数名婆诃那婆若尔炎致。过此复有数名伊吒。过此复有数名古卢鼻。过此复有数名古吒鼻那。过此复有数名娑婆尼叉。若有解此数者，能知恒河沙拘胝络叉。过此复有数名阿伽罗娑罗。若有解此数者，能知百拘胝恒河沙络叉。过此复有数名随入极微尘波罗摩呶罗阇。至此数已，一切众生皆不能知。唯除如来及最後身菩萨。方能解尔。頞顺那言：太子云何能解极微尘数。菩萨答言：凡七极微尘成一阿耨尘。七阿耨尘成一都致尘。七都致尘成一牖中眼所见尘。七眼所见尘成一兔毛上尘。七兔毛上尘成一羊毛上尘。七羊毛上尘成一牛毛上尘。七牛毛上尘成一虮。七虮。成一芥子。七芥子成一麦。七麦成一指节。十二指节成一搩手。两搩手成一肘四肘成一弓。千弓成一拘卢舍。四拘卢舍成一由旬。今此众中谁能了知一由旬内微尘数量。頞顺那曰：我闻太子所说犹尚迷闷。何况诸馀浅识寡闻。惟愿太子为我宣说。一由旬内有几微尘。
菩萨答曰：由旬微尘数量。尽阿刍婆一那由多。复有三十拘胝那由多百千。复有六万拘胝。复有三十二拘胝。复有五络叉。复有万二千络叉。如是算计成一由旬尘数。如是南阎浮提七千由旬。西拘耶尼八千由旬。东弗婆提九千由旬。北郁单越十千由旬。如是四天下成一世界。百亿四天下成一三千大千世界。其中百亿四大海。百亿须弥山。百亿铁围山。百亿四天王天。百亿忉利天。百亿夜摩天。百亿兜率陀天。百亿化乐天。百亿他化自在天。百亿梵身天。百亿梵辅天。百亿梵众天。百亿大梵天。百亿少光天。百亿无量光天。百亿遍光天。百亿少净天。百亿无量净天。百亿遍净天。百亿无雲天。百亿福生天。百亿广果天。百亿无想众天。百亿无烦天。百亿无热天。百亿善见天。百亿善现天。百亿阿迦尼吒天。如是名为三千大千世界。纵广之量乃至百由旬。千由旬。百千由旬。拘胝由旬。百拘胝由旬。尼由多由旬。如是次第由旬数量。可得知之。微尘之量。非诸名数所能及也。以是三千大千世界微尘不可算计。是故名为阿僧祇耳。菩萨说此数时。頞顺那及诸释种。皆大欢喜生希有心踊跃无量。悉解上妙衣服众宝婴珞。奉上菩萨。赞言：善哉善哉。頞顺那即说偈言：
拘胝室哆阿由多，如是复有尼由多。更割罗及毗婆罗，数名极至阿刍婆。而复超过无量数，此等太子皆能知。诸释汝今悉应听，太子世间无与等。
三千大千众草木，折以为筹作智人。如是不足为挍量，况复五百释童子，
佛告诸比丘，时有百千天人。悉唱善哉善哉。虚空诸天。以偈赞曰：过现及未来，若干众生心。上中下品类，一念悉皆知。何况此算数，而不能明了。
佛告诸比丘，菩萨降伏诸释童子，捔试伎艺跳踯奔走皆悉最胜。尔时虚空诸天。复说偈言：菩萨多劫行施戒，忍辱精进慈悲力。感得如是轻身心，周旋捷疾汝当听。
汝见大士常居此，不知一念往十方。游历佛国遍亲承，未曾知彼有来去。於是释子得殊胜，此事不足为希有。
佛告诸比丘，是时五百童子角力相扑。分为三十二朋难陀就前骋其刚勇。菩萨举手才触其身。威力所加应时而倒。提婆达多常怀我慢陵侮菩萨。谓己威力与菩萨等。挺然出众巡彼试常疾走而来欲挫菩萨。尔时菩萨不急不缓。亦无瞋忿安详待之。右手徐捉飘然擎举。摧其我慢。三掷空中。以慈悲故使无伤损告诸释种。汝宜尽来与我相扑。俱生瞋忿锐意齐奔。菩萨指之悉皆颠仆。时诸人天同声唱言：善哉善哉。虚空诸天雨众天花。以偈赞曰：
假使十方诸众生，皆具大力如那延。最上智人於一念，才指之时悉颠仆。假使须弥铁围山，大士手摩尽为末。何况世间不坚人，而与太子挍优劣。
当以大慈坐道树，降伏欲界天魔军。复以甘露洽群生，定知菩萨无能胜。
尔时执杖大臣告诸释子言：我已观见种种伎艺。今可试射谁最为优。於是共射铁鼓。阿难陀曰：可置铁鼓二拘卢舍。提婆达多曰：可置铁鼓四拘卢舍。孙陀罗难陀曰：可置铁鼓六拘卢舍。执杖大臣曰：可置铁鼓八拘卢舍。菩萨言：可将铁鼓置十拘卢舍。并七铁猪及七铁多罗树置十拘卢舍外。尔时阿难陀射及二拘卢舍。过二铁鼓。提婆达多射及四拘卢舍。过四铁鼓。孙陀罗难陀射及六拘卢舍。过六铁鼓。执杖大臣射及八拘卢舍。过八铁鼓。自此为限皆不能越。
尔时菩萨引弓将射。其弓及弦一时俱断。菩萨顾视更觅良弓。时输檀王心甚欢喜。报菩萨言：先王有弓在於天庙。常以香花供养其弓。劲强无人能张。菩萨言：试遣将来。王即遣使取先王弓箭。持授与诸释种子。是诸释种皆不能张。然後将弓授与菩萨。尔时菩萨安隐而坐。左手执弓右指上弦。忽然而张似不加力。弹弓之响遍迦毗罗城。城中居人咸皆惊怖。各各相问此为何声。时诸人天同时唱言：善哉善哉。虚空诸天说偈赞曰：
菩萨张弓时，安然不动遥意乐当圆满，降魔成正觉。
佛告诸比丘，是时菩萨身心安隐进止闲详。然後控弦射诸铁鼓悉皆穿过。铁猪铁树无不贯达。箭没於地因而成井。尔後众人号为箭井。时诸人天同声唱言：善哉善哉。太子生年未曾习学。乃能具有如斯伎艺。虚空诸天而说偈曰：
今观菩萨射，未足为希有。当坐先佛座，而证大菩提。禅定以为弓，空无我为箭。决除诸见网，射破烦恼怨。
佛告诸比丘，如是权捷腾跳。竞走越逸。相扠相扑。书印算数。射御履水。骑乘巧便。勇健钩索。皆妙能办。末摩博戏占相画工雕镂。管弦歌舞。俳谑按摩。变诸珍宝幻术占梦。相诸六畜。种种杂艺。无不通达。善鸡吒论。尼建图论。布罗那论。伊致诃娑论。韦陀论。尼卢致论。式叉论。尸伽论。毗尸伽论。阿他论。王论。阿毗梨论。诸鸟兽论。声明论。因明论。人间一切伎能及过人上。诸天伎艺。皆悉通达。於是执杖大臣白输檀王及诸释种一切众会言：我今以女为太子妃。
佛告诸比丘，尔时菩萨。随顺世法现处宫中。八万四千采女娱乐而祝耶输陀罗为第一妃。初至宫中。不修妇人浅近仪式。俄然露首未曾覆面。时输檀王及优陀夷窃怪是事。後宫采女咸悉宣言：妃今初来应示羞耻。何为显异无有愧容。轻慢浅薄乃至如是，耶输陀罗闻此语已，为诸宫女。而说颂曰：
但无瑕疵，何用覆藏。行住坐卧，皆悉清净。如摩尼宝，置於高幢。光彩照曜，一切表见。
若默若语，常无私匿。以诸功德，而自庄严。虽衣草衣，故弊之服。无累其体，唯增美丽。
若人怀恶，外饰其容。犹如毒瓶，涂之以蜜。如是等人，甚可怖畏。譬如毒蛇，不可附近。
若复有人，弃恶知识。亲於善友，除众生罪。建立三宝，功不唐捐。身口意业，皆悉清净。
诸大仙人，能知他心。自当明鉴，无假覆蔽。
佛告诸比丘，尔时输檀王。闻耶输陀罗能有如是智慧辩才。心大欢喜。即以上妙衣服宝珠婴珞价直无量。赐耶输陀罗。以偈赞曰：太子具众德，而汝甚相称。
今二清净者，如苏及醍醐。
[book_chapter]卷五

[book_title]音乐发悟品第十三
尔时佛告诸比丘，菩萨处在深宫将欲出家。天龙夜叉乾闼婆阿修罗迦娄罗紧那罗摩睺罗伽梵释四王。常以种种供具供养菩萨。欢喜赞叹。又於异时。诸天龙神乾闼婆等。各自思惟。菩萨长夜成就众生。以四摄法而摄受之。是诸众生根器已熟。菩萨何故久处深宫。而不出家成道度彼。若不及时。恐致迁移善心难保。後成正觉而无可度。作是念已，至菩萨前。顶礼希望。作如是言：云何当见菩萨出家学道。坐菩提座降伏众魔。成等正觉。具足十力四无所畏。十八不共佛法。三转十二行无上法轮。现大神通。随诸众生所有意乐。皆令满足佛告诸比丘，菩萨长夜不由他悟。常自为师。了知世间及出世间。一切善法所行之行。知时非时游戏神通。未尝退失应众生根，犹如海潮无时错谬。以神通智知诸众生。可摄益时。可摧伏时。可度脱时。可弃舍时。可说法时。可默然时。可修智时。可诵念时。可思惟时。可独处时。可往刹利众会。可往婆罗门众会。可往天龙夜叉乾闼婆阿修罗迦娄罗紧那罗摩睺罗伽释梵护世。比丘比丘尼优婆塞优婆夷等众会之时，
佛告诸比丘，一切最後身菩萨将欲出家。法尔有十方无边阿僧祇世界诸佛如来神通之力。令其宫内鼓乐弦歌。出微妙音劝请菩萨。而说偈言：宫中采女弦歌声，以欲而惑於菩萨。
十方诸佛威神力，变此音声为法言：尊昔见诸苦众生，发愿与彼为依怙。善哉若记昔诸行，今正是时宜出家。尊忆昔为众生故，身肉手足而无吝。
持戒忍辱及精进，禅定智慧皆修行。为求菩提胜福故，一切世间无能及。是诸众生瞋恚痴，尊以慈悲皆摄伏。尊於愚痴邪见者，而能广起大悲心。
积集福智已无边，禅定神通极清净。身光能至於十方，如月无雲而普照。无数音乐声微妙，劝请菩萨速出家。
佛告诸比丘，尔时菩萨住於最胜微妙宫中。一切所须皆悉备具。殿堂楼阁众宝庄严。幢幡宝盖处处罗列。宝铃宝网而严饰之。垂悬无量百千缯采众宝婴珞。一切桥道以众宝板之所合成。处处皆有众宝香炉烧众名香。珠交露幔张施其上。有诸池沼其水清冷。时非时华周遍开发。其池之中凫雁鸳鸯。孔雀翡翠迦陵频伽。共命之鸟出和雅音。其地纯以琉璃所成。光明可爱犹如明镜。庄严绮丽无以为喻。人天见者莫不欢喜。复於一时。诸采女等乐器之音。由十方佛威神力故。而说颂曰：
尊忆往昔发弘愿，愍诸众生无依怙。若证甘露大菩提，救济令之离苦恼。如昔诸佛所行行，独处空山林野间。证得如来一切智，见诸贫乏施财宝。
尊昔已行於大施，一切财宝皆能舍。为诸众生雨法雨，今正是时宜出家。尊於净戒无缺减，自昔多劫常修习。解脱众生诸烦恼，今正是时宜出家。
尊修百千诸忍辱，世间恶言皆忍受。常以忍辱而调伏，今正是时速出家。尊行精进极坚强，长时修习摧魔众。灭除一切三恶趣，今正是时宜出家。
尊以胜定除诸垢，洒甘露雨洽群生。充满世间诸渴乏，今正是时宜出家。尊以无边大智慧，断除邪见愚痴惑。尊应思惟昔弘愿，今正是时速出家。
尊昔已行无量亿，慈悲喜舍诸胜行。以此一切诸胜行，分布世间诸众生。采女弦歌甚微妙，以欲而感於菩萨。十方诸佛威神力，一切皆令为法音。
尊忆往昔为国王，有人於前而从乞。与我王位及国土，欢喜舍之无悔恨。尊昔曾为婆罗门，名曰输迦极精进。慈孝供养於父母，成熟无量婆罗门。
及馀众生归善道，舍是身已生天上。尊忆往昔作仙人，歌利王瞋断支节。起大慈心无恼恨，所伤之处皆流乳。昔作奢摩仙子时，父母居山同苦行。
王以毒箭误而中，抱慈无恨欢喜死。尊忆昔为金色鹿，见人渡河而被漂。因起慈心以救之，後反加害无瞋恨。尊忆昔者为仙人，宝珠误堕於大海。
起精进心抒彼海，龙王惊怖还宝珠。尊於昔者为大仙，慈心护彼归命鸽。有人从尊索是鸽，自割身肉而称之。与鸽轻重乃齐等，毕至命终为拥护。
又尊昔为奢摩仙，人来问树有几叶。善知多少而酬答，其人不信天来证。尊昔曾为鹦鹉鸟，释化为人来诘问。所依之树既枯折，何为守之而不离。
答云依此而成长，帝释便生希有心。即令枯树重荣茂，尊是受持功德者，安处世间诸众生，置佛无边功德海。如是十方佛威神，赞叹菩萨诸功德。
变诸采女弦歌曲，劝请菩萨速出家。尊昔长劫发弘愿，拔诸众生生死苦。请忆往昔所行行，今正是时宜出家。尊忆往昔无边劫，以金银等众珍宝。
头目王位及妻子，见来求者欢喜施。昔为首鞞幢牙王，月灯珠髻及大悲。坚猛妙目诸王等，皆有威力能行施。尊於多劫能持戒，其戒清净如明珠。
坚持守护无纤过，亦如犛牛自爱尾。尊忆曾为大象王，猎师以箭中其身。而起慈心无所报，捐彼六牙而守戒。尊忆多劫修诸忍，因修忍故受众苦。
请忆昔日为熊身，见人冻饿而温养。彼归路逢畋猎者，将来共屠心不恨。尊以精进坚固力，为菩提故修诸行。当伏魔王及军众，今正是时宜出家。
尊忆昔为骏逸马，腾空利益诸世间。於夜叉国济众生，安置之於无畏处。如是精进无边劫，神通智力除烦恼。心极调柔坐寂定，以此利益诸众生。
尊於昔者为国王，普使众生行十善。是诸众生行善故，命终皆得生梵世。尊智能知善不善，及了众生诸根性。智慧能入诸理趣，今正是时速出家。
尊愍众生堕邪见，生老病死苦海中。净除生死险恶道，示现涅槃真实路。如是一切十方佛，赞叹菩萨诸功德。皆变采女弦歌曲，劝请菩萨速出家。
尊昔为王名胜福，尸利尼弥讫瑟吒。及鸡萨梨千耶若，法思光明坚强弓。戒月光明进德光，知恩能舍大威德。王仙月形及猛实，增长菩提求妙法。
善住月光殊胜行，地尘勇施诸方主。惠施宝发清净身，作是及馀无量王。皆悉能舍於难舍，为诸如来雨法雨。尊昔值遇恒沙佛，悉皆承事无空过。
为求菩提度众生，今正是时速出家。初事不空见，值坚固花佛。以一念清净，见毗卢舍那。又遇栴檀佛，以草炬供养。
又佛入城时，以金末散地。逢法自在佛，说法赞善哉。值普光如来，一称南无佛。见大聚光佛，供养以金花。
值光幢如来，奉献以掬豆。又见智幢佛，无忧花如来。持粥以供养，於彼发弘愿。又值宝发佛，供养以明灯。
见花光如来，供养以良药。又值无畏佛，施以宝婴珞。婆胝伽罗佛，施波头摩宝。见娑罗王佛，供养以纯乳。
施名称如来，奉以师子座。又见真实佛，及高智如来。曾顶礼围绕，又见龙施佛。供养以衣服，见增上行佛。
施以栴檀香，又见致沙佛。供养以妙钵，又见大严佛。施优钵罗花，又值光王佛。以妙宝供养，又见释迦佛。
施以金莲华，又值宿王佛。赞叹如来德，又见日面佛。施以庄耳花，又值妙意佛。散以真头花，又见降龙佛。
施以摩尼宝，又值增益佛。奉上众宝盖，又见药师佛。奉以胜妙座，值师子幢佛。奉以众宝网，又见持德佛。
以音乐供养，又值迦叶佛。奉以众末香，又见放光佛。以妙花供养，又值阿鞞佛。奉以妙胜台，又见世供佛。
奉以妙花鬘，又值多伽佛。曾舍天王位，又见难降佛。施以众妙香，又值大光佛。舍身而供养，又见尚花佛。
献宝庄严具，又值法幢佛。散以众妙华，又见作光佛。奉优钵罗花，尽心而供养。如是及馀无量佛，一一皆以诸供具。
供养承事无空过，愿尊忆念过去佛。及忆供养诸如来，众生苦恼无依怙。请尊忆念速出家，尊忆昔值然灯佛。获得清净无生忍，及五神通无退失。
从此即能往诸刹，一念遍事诸如来。有为诸法悉无常，五欲王位皆不定。为苦所逼诸众生，愿速出家救济之。采女弦歌奏清音，以欲将惑於菩萨。
十方诸佛威神力，所出众声演法言：三界烦恼，犹如猛火。迷惑不离，恒为所烧。犹如浮雲，须臾而灭。
合已还散，如聚戏常念念不住，如空中电。迁灭迅速，如水瀑流。由爱无明，轮转五道。
循环不已，如陶家轮。染著五欲，如被网禽。欲如怨贼，甚可怖畏。处五欲者，犹如履刃。
著五欲者，如抱毒树。智者弃欲，犹如粪坑。五欲昏冥，能令失念。常为可怖，诸苦之因。
能令生死，枝条增长。由彼漂溺，生死河中。圣人舍之，如弃涕唾。如见狂犬，疾走而避。
如蜜涂刀，如毒蛇首。如戈戟刃，如粪秽瓶。不能舍离，犹如饿狗。咬其枯骨，五欲不实。
妄见而生，如水中月。如谷中响，如焰如幻。如水上泡，从分别生。无有实法，年在盛时。
愚痴爱著，谓为常有。不能厌舍，老病死至。坏其少壮，一切恶之。有财宝者，不知远离。
五家散失，便生苦恼。犹如树木，花果茂盛。众人爱之，枝叶彫零。弃而不顾，老弱贫玻
亦复如是，亦如鹫鸟。世间恶之，如霹雳火。焚烧大树，亦如朽屋。不久崩坏，有法能离。
生老病死，愿尊出家。为诸众生，说如斯法。生老病死，缠缚众生。如摩娄迦，绕尼拘树。
能夺势力，损坏诸根。犹如严霜，彫诸丛林。盛年妙色，因而变坏。譬如山火，四面俱至。
野兽在中，周慞苦恼。处生死者，亦复如是，愿速出家，而救脱之。尊观病苦，损恼众生。
犹如花林，为霜所彫。尊观死苦，恩爱永绝。眷属分离，无复重睹。犹如逝川，亦如花落。
能害有力，令不自在。独行无伴，随业而去。一切寿命，为死所吞。如金翅鸟，能食诸龙。
亦如象王，为师子食。如摩竭鱼，能吞一切。亦如猛火，焚烧丛林。愿尊忆昔，发弘誓愿。
今正是时，宜速出家。采女伎乐，欲惑菩萨。诸佛神力，变为法音。是诸有为，皆当坏灭。
如空中电，无暂停息。亦如坏器，如假借物。如腐草墙，亦如砂岸。依止因缘，无有坚实。
如风中灯，如水聚沫。如水上泡，犹如芭蕉。中无坚实，如幻如化。犹如空拳，展转相因。
愚人不了，妄生计著。譬如人功，及以麻枲。木轮和合，以成其绳。离是和合，即不成绳。
十二因缘，一一分析。过现未来，无有体性。求不可得，亦复如是，譬如种子，能生於牙。
牙与种子，不即不离。从於无明，能生诸行。无明与行，亦复如是，不即不离，体性空寂。
於因缘中，求不可得。譬如印泥，泥中无樱印中无泥，要因泥樱文像可睹，依止根境。
有眼识生，三事和合。说为能见，境不在识。识不在境，根境识中。本无有见，分别妄计。
境界相生，智者观察。曾无相状，如幻梦等。譬如钻火，木钻人功。三种和合，得有火生。
於三法中，本无有火。和合暂有，名曰众生。第一义中，都不可得。譬如咽喉，及以唇舌。
击动出声，一一分中。声不可得，众缘和合。有此声耳，智者观声。念念相续，无有实法。
犹如谷响，声不可得。譬如箜篌，弦器及手。和合发声，本无去来。於诸缘中，求声不得。
离缘求声，亦不可得。内外诸蕴，皆悉空寂。无我无人，无寿命者，尊於往昔，值然灯佛。
已证最胜，真实妙法。愿尊於今，为众生故。雨甘露法，使得充足。
佛告诸比丘，菩萨闻是偈已，专趣菩提正念不惰。何以故？菩萨於长夜时。尊重恭敬供养正法及说法师。深生净信求於正法。好乐正法住於正法。随所听闻心无厌足。开悟众生。於法施主深生尊重。为他演说无所希望。亦不因法而求财宝。为众说法未曾慳吝。勇猛精进一心勤求。法为依止守护法藏。住於忍辱修行波若通达方便。
佛告诸比丘，菩萨於多劫来。远离世间五欲之过。为成就众生。示现处於贪欲境界。积集增长一切善根殊胜福德资粮之力。示现受用广大微妙五欲境界。而於其中心得自在。菩萨是时忆念往昔所发誓愿。由是昔愿思惟佛法皆悉现前。而起大悲观察世间。富贵炽盛会归磨灭。又观生死多诸烦恼险恶怖畏。欲速除断入大涅槃。
佛告诸比丘，菩萨久已了知生死过患。不取不著。乐求如来真实功德。依阿兰若寂静之处。其心常乐利益自他。於无上道勇猛精进。令一切众生得安乐故。得利益故。得寂静故。得涅槃故。常起大慈大悲。能以四摄摄诸众生无有厌倦。观诸众生。
犹如一子。於诸境界心无所著。设大施会增长福德。远离慳贪施不望报。於长夜中勇猛精进。善能降伏贪瞋憍慢慳嫉烦恼。未曾暂忘一切智心。著大施甲被精进铠。以大悲心度脱众生。智力坚强恒无退失。等心众生随其意乐皆令满足。知时非时悟法非法。回向菩提。於惠施中三事清净。以金刚智除断四魔。戒行成就善能守护身语意业。乃至小罪而怀大惧心常清净。於诸垢浊恶言毁呰轻弄诽谤打辱系缚曾无浊乱。具足忍辱心性调柔。所作事业常能坚固。於一切善心无退转。念智具足恒修正定。获智慧明能破诸暗。心常观见苦空无常不净之法。已善修习四念处。四正勤。四如意足。五根五力。七菩提分。八圣道分。又常安住奢摩他毗钵舍那。深入缘起觉悟真实。恒自了知不因他解。游三脱门了知诸法。如幻如梦如影。如水中月。如镜中像。如热时焰。如呼声响。
佛告诸比丘，菩萨从多劫来。於四威仪恒住如是智慧。如是功德。如是精进。如是利益十方诸佛复令宫中采女乐器出微妙声劝发菩萨。又欲化诸宫中采女。即时证得四种法门。何等为四。一者方便布施爱语利行同事。而摄取之。二者绍三宝种能使不绝不坏一切智性不退愿力。三者智力坚固大慈大悲不舍众生。四者有殊胜智慧资粮之力。分别一切菩提分法。大严法门得现前故。以此四种为欲成就宫中诸采女故。即於是时作大神通。令诸采女解悟乐音。所出言词百千法门。所谓广大心。愍众生心。求菩提心。发起深心。而於佛法令生净信。远离憍慢尊重正法。知善不善忆念诸佛布施持戒忍辱精进禅定智慧。六神通。四摄法。四无量。四念处。四正勤。四如意足。五根。五力。七菩提分。八圣道分。一一分别奢摩他毗钵舍那。无常苦空无我不净。无贪寂灭。无生尽智。乃至涅槃。菩萨神通令音乐中出如是声。诸采女等闻是声已，生希有心欢喜踊跃得未曾有。
佛告诸比丘，菩萨处王宫时。能令八万四千诸采女等。发阿耨多罗三藐三菩提心。复有无量百千诸天闻如是法。於阿耨多罗三藐三菩提得不退转。说微妙偈劝请菩萨。速疾出家。

[book_title]感梦品第十四
尔时佛告诸比丘，诸天劝发菩萨已，菩萨是时现梦於输檀王。王於梦中乃见菩萨。剃除须发行出宫门。无量诸天围绕而去。时王从梦寤已问内人言：太子今者为在宫耶。为出游观。内人答言：太子在宫无所游观。王心尚疑菩萨已去。怅然忧恼如箭入心。作是思惟。如我所梦事相既尔。定知太子必当出家。复作是念。从今以往更勿复许太子游观。令诸采女诱以五欲生其爱著。
时输檀王为菩萨故造三时殿。一者温暖以御隆冬。二者清凉以当炎暑。三者適中不寒不热。更造重门使难开闭。开闭之时须五百人。开闭之声闻四十里。所有善知天文极闲相法及五通仙皆悉穷问。遣其先记。如是等人皆云太子於吉祥门逾城而出。王闻是已转增忧恼。诸比丘，後於一时菩萨即便欲出游观。乃命驭者汝可严驾我当暂出。驭者奏王。今日太子欲出游观。王闻是已即时遣使扫饰园林。复敕所司平除道路。香水洒地散众名花。於宝树间悬缯幡盖。真珠婴珞次第庄严。金银宝铃处处垂下。和风摇动出微妙音。从城至园周匝莹饰。精丽清净犹若天宫。复使路边无诸可恶衰老疾病及以死尸。聋盲瘖哑六根不具。非吉祥事并令驱逐。
尔时菩萨与诸官属。前後导从出城东门。时净居天化作老人。发白体羸肤色枯槁。扶杖伛偻喘息低头。皮骨相连筋肉销耗。牙齿缺落涕唾交流。或住或行乍伏乍偃。菩萨见已问驭者言：此曰何人。形状如是，
时净居天以神通力。令彼驭者报菩萨言：此老人也。又问何谓为老。答曰：凡言老者曾经少年渐至衰朽。诸根萎熟气力绵微。饮食不销形体枯竭。无复威势为人所轻动止苦剧馀命无几以是因缘故名为老。又问。此人独尔一切皆然。驭者答言：一切世间皆悉如是，菩萨又问。如我此身亦当尔耶。驭者答言：凡是有生若贵若贱皆有此苦。尔时菩萨愁忧不乐。谓驭者曰：我今何暇诣於园林纵逸游戏。当思方便免离斯苦。即便回驾还入宫中。时输檀王问驭者言：今日太子园林游戏欢乐以不。驭者答言：大王当知。太子出城行至中路。忽於道上有一老人。气力衰微身体困极。太子见已即便还宫。
时输檀王作是思惟。此是我子出家之相。阿斯陀仙所言殆实。於是更增五欲而娱乐之。诸比丘，复於一时净居诸天。既见菩萨还处五欲。作是思惟。我今应当更为菩萨示现事相。使得觉悟令速出家。
尔时菩萨复召驭者而告之言：我今欲往园林游观。汝速为我启奏大王。严办车从我当暂出。王闻是已召集诸臣而告之曰：太子前者出城东门。道逢老人中路而反愁忧不乐。今复求出欲诣园林。宜应从城至园悉令清净。悬缯幡盖烧香散花。勿使粪秽不净及老病死诸不吉祥在於衢路。所司受敕严丽过前。尔时菩萨与诸官属。前後导从出城南门。时净居天化作病人。困笃萎黄上气喘息。骨肉枯竭形貌虚羸处於粪秽之中受大苦恼。二人瞻侍在於路侧。又问驭者，此为何人。报菩萨言：此病人也。又问何谓为玻答曰：所谓病者皆由饮食不节嗜欲无度。四大乖张百一病生。坐卧不安动止危殆。气息绵惙命在须臾。以是因缘故名为玻又问此人独尔一切当然。驭者答言：一切世间皆悉如是，又言如我此身亦当尔耶。驭者答言：凡是有生若贵若贱皆有此苦。尔时菩萨愁忧不乐。谓驭者曰：我今何暇诣於园林纵逸游戏。当思方便免离斯苦。即便回驾还入宫中。时输檀王问驭者言：今日太子出城游观欢乐以不。驭者答言：大王当知。太子出城行至中路。忽於道侧见一病人。气力绵惙受大苦恼。太子见已即便还宫。
时输檀王作是思惟。此是我子出家之相。阿斯陀仙言不虚也。於是更增五欲而娱乐之。诸比丘，复於一时净居诸天。既见太子还受五欲作是思惟。我今应当更为菩萨示现事相。使得觉悟令速出家。
尔时菩萨复召驭者而告之言：我今欲往园林游观。汝可严驾我当暂出。驭者又奏大王。王闻是已谓驭者曰：太子前出东南二门。见老病已还来忧愁。今者宜令从西门出。我心虑其还不喜悦。宜遣内外庄严道路。香花幡盖倍胜於前。勿使老病死等不祥之事在於道侧。所司受敕严饰倍前。尔时菩萨与诸官属。前後导从出城西门。时净居天化作死人卧於舆上香花布散。室家号哭而随送之。菩萨见已心怀惨恻。问驭者曰：此是何人而以香花庄严其上。复有众多眷属而哀泣之。
时净居天以神通力。令彼驭者报菩萨言：此死人也。又问何谓为死。答曰：夫言死者神识去身命根已谢。长与父母兄弟妻子眷属。恩爱别离永无重睹。命终之後精神独行归於异趣。恩爱好恶非复相知。如此死者诚可悲也。又问唯此人死一切当然。报菩萨言：凡是有生必归於死。菩萨闻已转不自安而作是言：世间乃有如此死苦。云何於中而行放逸。我今何暇诣於园林。当思方便求离此苦。即便回驾还入宫中时输檀王问驭者言：今日太子出游园苑欢乐以不。驭者答言：大王当知。太子出城忽於路侧有一死人。卧於床上四人举舆。眷属悲号。太子见已惨然不乐。遂於中路即便还宫。时输檀王作是思惟。此是我子出家之相。阿斯陀仙无虚谬也。於是更增五欲而娱乐之。诸比丘，复於一时净居诸天。既见太子还於宫内处在五欲作是思惟。我今应为菩萨更现事相令速出家。尔时菩萨复召驭者而告之言：今日欲往园林游观。汝可严驾我当暂出。驭者又奏父王。王闻是已谓驭者曰：太子前出三门见老病死愁忧不乐。今者宜令从北门出。严饰道路香花幡盖使胜於前。勿得更有老病死等非吉祥事在於路侧。所司受敕严好过前。尔时太子与诸官属。前後导从出城北门。时净居天化作比丘。著坏色衣剃除须发。手执锡杖视地而行。形貌端严威仪庠序。太子遥见问是何人时净居天以神通力。令彼驭者报菩萨言：如是名为出家人也。太子即便下车作礼因而问之。夫出家者何所利益。比丘答言：我见在家生老病死一切无常。皆是败坏不安之法。故舍亲族处於空闲。勤求方便得免斯苦。我所修习无漏圣道。行於正法调伏诸根。起大慈悲能施无畏。心行平等护念众生。不染世间永得解脱。是故名为出家之法。於是菩萨深生欣喜赞言：善哉善哉。天人之中唯此为上。我当决定修学此道。既见是已登车而还。时输檀王问驭者言：太子出游宁有乐不。答言：大王当知。太子。向出至於中路。皆悉严好无诸不祥。忽有一人著坏色衣剃除须发执持应器杖锡而行。容止端严威仪详审。太子即便下车作礼。言语既毕严驾而归。竟亦不知何所论说。时输檀王闻此语已，心自念言：阿斯陀仙言无虚谬。於是更增微妙五欲而娱乐之。佛告诸比丘，时净居天欲令菩萨速疾出家。重与父王作七种梦。一者梦见有帝释幢众多人舁从迦毗罗城东门而出。二者梦见太子乘大香象徒驭侍卫从迦毗罗城南门而出。三者梦见太子乘驷马车从迦毗罗城西门而出。四者梦见有一宝轮从迦毗罗城北门而出。五者梦见太子在四衢道中扬桴击鼓。六者梦见迦毗罗城中有一高楼太子於上四面弃掷种种珍宝。无数众生竞持而去。七者梦见离城不远忽有六人举声号哭。时输檀王作是梦已，心大恐惧忽然而觉。命诸大臣而告之曰：我於夜中作如是梦。汝宜为我唤占梦人令解斯事。
时净居天化作一婆罗门。著鹿皮衣立在宫门之外。唱如是言：我能善解大王之梦。诸臣闻奏召入宫中。时输檀王具陈所梦语婆罗门。如此之梦是何祥也。婆罗门言：大王当知。所梦帝幢众人舁出城东门者，此是太子当为无量百千诸天围绕出家之像。
大王当知。所梦太子乘大香象徒驭侍卫从城南门出者，此是太子既出家已，得阿耨多罗三藐三菩提及以十力之像大王当知。所梦太子乘驷马车从城西门出者，此是太子既出家已，得阿耨多罗三藐三菩提及四无畏之像。
大王当知。所梦宝轮从城北门出者，此是太子既出家已，证阿耨多罗三藐三菩提转法轮之像。
大王当知。所梦太子在四衢道中扬桴击鼓者，此是太子得阿耨多罗三藐三菩提已，诸天传闻乃至梵世之像大王当知。所梦高楼太子於上弃掷宝物无数众生竞持而去者，此是太子得阿耨多罗三藐三菩提已，於诸天人八部之中当雨法宝。所谓四念处。四正勤。四如意足。五根。五力。七觉分。八圣道。种种诸法之像大王当知。所梦去城不远忽有六人举声号哭者，此是太子既出家已，当得阿耨多罗三藐三菩提。外道六师心生忧恼之像尔时化人为输檀王解彼梦已白言：大王。宜应欣庆勿生愁恼。所以者何。此梦吉祥获大果报。作是语已忽然不现时输檀王闻婆罗门解梦因缘。恐畏太子出家学道。於是更增五欲之具。
是时耶输陀罗亦梦二十种可畏之事。忽然觉悟中心惊悸惶怖自失。菩萨问言：何所恐惧。耶输陀罗啼哭而言：太子。我向梦见一切大地周遍震动。复见一鲜白大盖常庇荫者车匿辄来夺我将去。复见有帝释幢崩坏在地。复见身上婴珞为水所漂。复见日月星宿悉皆陨坠。复见我发为执宝刀者割截而去。复见自身微妙端正忽成鬼陋。复见自身手足皆折。复见形容无故赤露。复见所坐之床陷入於地。复见恒时共太子坐卧之床四足俱折。复见一宝山四面高峻为火所烧崩摧在地。复见大王宫内有一宝树被风吹卧。复见白日隐蔽天地黑暗。复见明月在空众星环拱。於此宫中忽然而没。复见有大明烛出迦毗罗城。复见此护城神端正可喜住立门下悲号大哭。复见此城变为圹野。复见城中林木泉池悉皆枯竭。复见壮士手执器仗四方驰走。太子。我梦如是心甚不安。将非我身欲有夭丧。将非恩爱与我别离。此是何徵为凶为吉。
尔时菩萨闻是语已心自思惟。出家时到表是徵祥。乃令此妃见如斯梦。慰喻耶输陀罗言：妃今不应怀此恐惧。所以者何。梦想颠倒无有实法。设令梦见帝憧崩倒日月陨落。於妃之身何所伤损。车匿持盖将去。既曰梦夺。皆为虚妄。但自安寝不假忧愁。其夜菩萨自得五梦。一者梦见身席大地头枕须弥手擎大海足践渤澥。二者梦见有草名曰建立从脐而出其杪上至阿迦腻吒天。三者梦见四鸟从四方来毛羽斑驳承菩萨足化为白色。四者梦见白兽头皆黑色咸来屈膝舐太子身。五者梦见有一粪山状势高大菩萨身在其上周匝游践不为所汙。
[book_chapter]卷六

[book_title]出家品第十五
尔时佛告诸比丘，菩萨於静夜中作是思惟。我若不启父王私自出家。有二种过。一者违於法教。二者不顺俗理。既思惟已从其所住诣父王宫。放大光明一切台殿楼阁园林倍增严饰光明照曜。王遇光已寻便觉悟谓侍者曰：此为何光。夜分未尽岂日光乎。侍者答曰：非日光也。重以偈颂而白於王。
台亭及楼阁，墙壁与园林。众影悉不生，故非日出光。鸳鸯及翡翠，孔雀迦陵伽。群鸟未翔鸣，故非日出光。
此光甚希有，昔所未曾见。能令心喜悦，除热得清凉。应是胜德人，垂光照於此。时王从卧起，详观於十方。
乃见菩萨身，威德无有上。深心极尊重，将欲申恭敬。菩萨以神力，固不令王起。长跪而合掌，前白父王言：
大王莫愁恼，勿与我为障。今者愿出家，唯垂见哀许。王时闻此言，思惟设何计。涕泣向菩萨，而作如是言：
大位及国财，一切悉能舍。除去出家事，馀皆无所惜。菩萨以妙音，重白父王言：窃有四种愿，未称於本心。
大王若赐者，当断出家望。一愿不衰老，二愿恒少壮。三愿常无病，四愿恒不死。王闻是语已，而告菩萨言：
此事甚为难，非我力能办。诸仙虽劫寿，终归於坏灭。谁离生老死，独求常住身。菩萨答王言，四愿若难得。
今但求一愿，更不受後身。王闻菩萨言，爱心稍微保而作如是说，我今亦随喜。利益诸众生，令汝愿满足。
虽发如是语，心犹怀热恼。
尔时菩萨闻是语已欢喜而退。虽复往来人无知者，既至明旦王召亲族及诸释种。作如是言：太子昨於中夜来请出家。我若许之国无继嗣。汝等今者作何方便令其息心。时诸释种白大王言：我等当共守护太子。太子何力能强出家。是时父王敕诸亲族。於迦毗罗城东门之外。置五百释种童子，英威勇健制胜无前。一一童子有五百两斗战之车以为严卫。一一车侧五百力士执戟於前。南西北门各有五百。如上所说於其城上。周匝分布持刀杖人。复有宿旧诸释大臣。列坐四衢咸悉营备。王自简练五百壮士。擐甲持矛皆乘象马。於城四面昼夜巡警无暂休息。是时国大夫人摩诃波阇波提。於王宫内集诸采女。而说偈言：
汝等於今夜，无令著睡眠。当建妙高幢，烛以摩尼宝。四面珠婴珞，亦发大光明。照曜宫殿中，如日咸睹见。
奏彼天伎乐，弦出微妙音。花髻半月垂，宝鬘师子饰。臂珰及环川，种种以严身。户牖设重关，坚牢持管钥。
出入咸亲觐，进止悉当知。汝等侍奉人，宜应执兵器。斗轮将羂索，矛戟及戈鋋。莫生慢怠心，周卫於阶闼。
汝等守太子，如人护自眼。勿使弃世间，犹如象王去。宝位绝继嗣，国土无威光。
佛告诸比丘，时有二十八夜叉大将。般遮迦王而为上首。先住在彼毗沙门宫共相议言：菩萨今欲出家。我与汝等作何供养。时四天王告夜叉众言：菩萨将欲出家。汝等应当捧承马足。
时释提桓因告三十三天众言：菩萨今夜将欲出家。汝等宜应营护佐助。时彼众中有一天子。名曰静慧。作如是言：我当於迦毗罗城。所有一切军士采女守菩萨者，悉令惛睡无所觉知。
复有庄严游戏天子。作如是言：我今当令彼城内外所有象马及诸杂类寂然无声复有严慧天子。作如是言：我当从彼於虚空中化为宝路。皆以金银琉璃砗磲马瑙真珠玫瑰众宝厕填。散诸名花弥布其上。悬缯幡盖罗列道侧。复有诸大象王。伊钵罗王而为上首。作如是言：我於鼻端化为楼阁。其中则有天诸采女。鼓舞弦歌而为翊从。复有诸大龙王。婆娄那王而为上首。作如是言：我等当吐栴檀香雲及沈水香雲。雨栴檀末及沈水末。妙香芬馥遍满虚空复有法行天子。作如是言：我今当遣宫中。所有端正女人形貌变坏不可附近。
复有开发天子。作如是言：我当於中夜时觉悟菩萨。
释提桓因作如是言：我今亦当为彼菩萨开示道路。如是天龙夜叉乾闼婆阿修罗迦娄那紧陀罗摩睺罗伽等。尽其所应护助菩萨。
尔时菩萨於音乐殿中端坐思惟。过去诸佛皆发四种微妙大愿。何等为四一者愿我未来自证法性。於法自在得为法王以精进智救拔一切牢狱爱缚苦恼众生皆令解脱。
二者有诸众生癭此生死黑暗稠林患彼愚痴无明翳目。以空无相无愿为灯为药。破诸暗惑除其重障。成就如是方便智门。
三者有诸众生竖憍慢幢起我我所心想见倒虚妄执著。为说法令其解悟四者见诸众生处不寂静。三世流转如旋火轮。亦如团丝自缠自绕。为彼说法令其缚解。如是四种广大誓愿正念现前尔时法行天子及净居天众。以神通力令诸采女形体姿容悉皆变坏。所处宫殿犹如冢间。作是现已，於虚空中告菩萨言：
面貌清净如莲华，功德智慧无能比。观察女人当远离，云何於此生著心。尔时菩萨以偈答曰：我今观此淫欲境一切变坏如臭尸。
愿得永出诸爱缠不复於中生执著。
尔时菩萨见於宫内所有美女形相变坏。或有衣服坠落鬼露形体。或有头发蓬乱花冠毁裂。或有容貌枯槁婴珮散坏。或有唇口喎斜。或有眼目角睐。或呀喘将绝。或涕唾交流。或欬嗽不止。或挥手掷足。或有面色青白怪状恐人。或皮肤坼裂脓血秽污。或有悲啼。或有大笑。或复<齿吉>齿。或复讇语。或傍壁倚立。或凭床危坐。或枕鼓而卧。或抱筝而寝。或有睡含箫管齧以作声。或取诸乐器撩乱委掷。或<舂见>然而睡。或覆面在地。或有张口。或有闭目。或失便痢臭气熢?孛。或有盖头。或有露首颠倒狼藉纵横而卧。先时所有端正美容。天诸神力悉皆变坏。见如是等种种相已静念思惟。女人身形不净弊恶。凡夫於此妄生贪爱。起大悲心发如是言：咄哉世间。苦哉世间。甚可怖畏。凡夫无知不求解脱。此处虚诳无有可爱，犹如画瓶盛诸秽毒。此处难越不能自出，犹如老象溺彼深泥。此处剧苦犹如屠肆能断诸命。此处不净犹如群豕在溷厕中。此处无味妄生味想，犹如饿狗咬其空骨。此处自烧犹如飞蛾赴於明烛。此处困竭犹如水族曝於乾地。此处穷迫犹如乏鹿为火所害。此处可怖犹如死囚诣於都市。此处沈没犹如涉海船舫破坏。此处危惧犹如盲人坠於深谷。此处无利犹如蒲博财物都荆此处无润犹如大旱草木乾燋。此处能伤犹如利刀涂之以蜜。愚人无智舐而求味。此处损耗犹如黑月渐渐将荆此处灭诸善法无有遗馀，犹如劫火焚烧一切。作如是说。种种譬喻审谛筹量。次於己身从头至足。循环观察亦复如是，即说偈言我爱润业田从缘受生死积集众不净和合成此身脾肾肝肺心肠胃生熟藏皮肉将骨髓毛发及爪牙运动如机关诸虫之窟穴粪秽常盈满脓血恒流注生死忧恼侵老病饥渴逼智者观是苦一切如怨雠当弃虚妄身云何生取著菩萨如是观自身已系念现前寂然久默。於虚空中有诸天众。告法行天子言：菩萨将欲出家。今者迟回似生疑悔。所以者何。我见菩萨观视采女。或熙怡微笑。或嚬惨不乐。将非菩萨生恋著耶。然彼之心犹如大海。我等凡浅不能测量。法行天言：菩萨於无量劫捐舍一切头目髓脑国城妻子。发愿求於无上菩提心不退转。何况今者是最後身。而於弊欲生恋著耶尔时菩萨即从座起。褰七宝所成罗网帷帐。安详徐出合掌而立。正念十方一切诸佛。作是念已即见天主释提桓因及四大天王日月天子各率所统。东方提头赖吒天王。领乾闼婆主从东而来。将无量百千乾闼婆众。奏诸伎乐鼓舞弦歌。至迦毗罗城围绕三匝依空而祝合掌低头向菩萨礼。南方毗娄勒叉天王。领鸠槃茶主从南而来。将无量百千鸠槃茶众。各执宝瓶盛满香水。至迦毗罗城围绕三匝依空而祝合掌低头向菩萨礼西方毗娄博叉天王。领诸龙神主从西而来。将无量百千诸大龙众。各各手持诸杂珍宝真珠婴珞种种花香。复散香雲花雲及诸宝雲。亦动微妙轻靡香风。至迦毗罗城围绕三匝依空而祝合掌低头向菩萨礼北方毗沙门天王。领夜叉主从北而来。将无量百千大夜叉众。手捧宝珠其光照曜过於世间百千灯炬。身著铠甲手执弓刀矛戟干戈轮槊叉弩。至迦毗罗城。围绕三匝依空而祝合掌低头向菩萨礼尔时天主释提桓因。从三十三天与其眷属一切诸天百千万众。持天花鬘末香涂香衣服宝盖无数幢幡及以婴珞。至迦毗罗城。围绕三匝依空而祝合掌低头向菩萨礼日月天子左右而至。亦赍种种供养之具依空而祝合掌低头向菩萨礼尔时菩萨观见十方仰瞻虚空。及诸星宿并睹护世。四大天王乾闼婆鸠槃茶诸天龙神并夜叉等。复见天主释提桓因。各领百千自部眷属。前後导从遍满虚空。弗沙之星正与月合。时诸天等发大声言：菩萨欲求胜法今正是时，宜速出家。必定当成阿耨多罗三藐三菩提转大法轮佛告诸比丘，菩萨作是思惟。於今夜静出家时到。即就车匿。而语之言：车匿汝宜为我被乾陟来。尔时车匿既闻此言：窃自思念。今始夜半何用乾陟。白菩萨言：内外甚安。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:29:08-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>