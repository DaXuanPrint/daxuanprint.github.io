<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="四分律行事钞简正记目次,四分律钞简正记卷第一,四分律钞简正记卷第二(释钞题目一十一字),四分律钞简正记卷第三(释钞揔序毕别序第一门),四分律钞简正记卷第四(释别序第二门毕第十门),四分律钞简正记卷第五(从标宗篇毕受欲篇),四分律钞简正记卷第六(从羯磨篇毕结界篇),四分律钞简正记卷第七上(从僧纲篇毕师资篇),四分律钞简正记卷第八(从说戒篇毕自恣篇),四分律钞简正记卷第九(从名报篇异释相篇六趣章),四分律钞简正记卷第十(此卷从释相篇七众发戒章毕二不定戒),四分律钞简正记卷第十一(从释相第三十戒毕九十戒),四分">
<meta name="description" content="四分律行事钞简正记，十七卷，后唐景霄纂，靖安题记，志贞题记，志端题记，皓光题记，志谦题记，释安题记。_四分律行事钞简正记_全文在线阅读_四分律行事钞简正记_全文在线下载_大玄古籍书库">
<title>四分律行事钞简正记_景霄_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">四分律行事钞简正记</span> <br/>
          作者： <span class="inputVal" id="bkauthor">景霄</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]805456</span> <br/>
          说明： <span class="inputVal" id="bkdec">四分律行事钞简正记，十七卷，后唐景霄纂，靖安题记，志贞题记，志端题记，皓光题记，志谦题记，释安题记。</span> <br/>
          封面： <span class="inputVal" id="bkimg">Z_1098.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]四分律行事钞简正记
[book_author]景霄
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]805456
[book_dec]四分律行事钞简正记，十七卷，后唐景霄纂，靖安题记，志贞题记，志端题记，皓光题记，志谦题记，释安题记。
[book_img]Z_1098.jpg


[book_title]四分律行事钞简正记目次
卷第一
初立章料简
卷第二
次判释科条
释钞显目一十一字
卷第三
释钞总序毕别序第一门
卷第四
释别序第二门毕第十门
卷第五
从标宗篇毕受欲篇
卷第六
从羯磨篇毕结界篇
卷第七
从僧纲篇毕师资篇
卷第八
从说戒篇毕自恣篇
卷第九
从名报篇毕释相篇六趣音
卷第十
从七众发戒章毕二不定戒
卷第十一
从三十戒毕九十戒中三十戒
卷第十二
从九十戒中三十一戒毕随戒篇
卷第十三
从持犯篇首至第六优劣毕
卷第十四
从第七杂料简门毕持犯篇
卷第十五
从忏六聚篇毕二之篇
卷第十六
从四药篇毕诸杂要行篇
卷第十七
从沙弥篇毕传通分
四分律行事钞简正记目次(终)

[book_title]四分律钞简正记卷第一
吴越国长讲律临坛赐紫清凉大师景霄纂
盖闻。事钞玄䆳。功用寔深。是律府之枢开。乃行持之钳键。爰自巨唐贞观之后。制造章记。四十余家。而条贯极繁。篇轴兼盛。欲遍披讨。难究源流。但景肖夙饮化缘功承禀训。辄简诸多正义。编集成之。庶后学徒。俾其福用云尔。
将解一部钞文。大分为二。初且立章料简。略知教之所归。次乃判释科条。广辨教之文义两段。就初四又分四别。初明能说教主。依大小乘。以辨三身。二明所说教藏。即经律论之差别。第三结集住持离分部别。第四翻译时代制作之由四段。
今初且能说教主者。谓我本师释迦佛也。于中分二。初释总名。次解别名。两文初也。具足梵语。释迦牟尼佛陀耶。此翻为能仁寂默觉。释迦两字是姓。此翻能仁。起自尼楼因父王之三叹。从德立姓。下文广述也。悉达多是名。梵音讹也。具足应云。萨缚曷剌他悉陀。唐言一切义成。谓成就有为无为之义故。亦可成就三乘圣道。故曰义成也。牟尼或云文尼。是字此云寂嘿。对暄争以明。谓诸有情身中。各有根本十惑。所谓贪嗔痴慢疑身见边见见取邪见戒禁取。此十烦恼体性乖违。故称为争。且如贪缘顺情境起。嗔向违情境生。痴谓不了因果。慢则高举为性。疑则犹预不决。身见执我我所。边见执断执常。邪见拨无因果。见取执劣为胜。戒禁取非因计因。此十烦恼在有情身中。触动善品。恼害自他。闰业招生。常为喧诤。今佛不同我辈有之后。于金刚座上。以三十四心。并皆断尽。故云寂嘿。又于三十四心中。前三十三心。未沾此号。至第三十四心。方得此名。故俱舍论云。无学身语业即意三牛尼(云云)。佛陀者号也。号有十种。今且论一。即于十中。当其第九觉悟圆明号也。此翻为觉。故摄论云。觉谓觉察。觉察烦恼彰。如睡梦觉。觉谓觉悟所知。彰如莲华开。又觉具三义。一自觉。觉心简凡夫。凡夫未能自觉故。二觉他。谓觉他异二乘。二乘但能自觉。是觉心既不觉他。即未觉他。三觉满。色心俱泯对菩萨。次菩萨虽觉色觉心。然色心未能双泯。唯佛三义足故。犹彰于觉也。故多论云。觉了一切法相故。复次一切众生。长泯三界。道眼既开。自觉觉他觉行圆满。故名佛也(上来解总名竟)。
次别名者。谓佛有三身。法报化别故。今且依小乘辨者。即分三也(云云)。初言五分法身者。五者举数。分者分段。法者轨持。身者体依聚也。以五分之法蕴。积在于无学身中。故云五分也。一戒蕴。防非止恶曰戒。故婆沙云。无学身语律仪。及以正命。名为戒蕴。谓无学身业为正业。无学口业为正语。无学乞求为正命。离四邪五邪等。八支圣道中。此三名戒蕴。即道俱无表戒。谓无漏净慧。与同时思现行。有防发之功能。故名戒也。二定蕴。息虑外缘名定。故婆沙云。无愿三摩地为定蕴。即三解脱中。有无愿解脱。此依八地无漏定上发生。即于定位。作无愿行相。对治前境。名无愿三摩地。体即是定。故取为定蕴。此亦无漏慧与同时思现行。有防发之功能也。三慧蕴。观达有无名慧也。故婆沙云。正见正智名慧蕴。推求名见。决断名智。见智虽殊。体皆是别境中无漏慧故。取为慧蕴也。四解脱蕴。累尽清净。不滞有无。名为解脱。故婆沙云。尽智无生智。相应胜解。名解脱蕴。即通大地中胜解。此之胜解。能即持四真谛境。如苦我已知。集我已断。灭我已证。道我已修。于无学位中。即持得自在故。名为解脱也。问解脱与胜解何别。答因中即境强。名胜解。果中断烦恼。名解脱(准此因果有异也)。五解脱知见蕴。谓于自他解脱。并皆显了。名解脱知见。故婆沙云。尽无生智相应现前。名解脱知见蕴。即约金刚心后解脱道中慧作是解。我已知苦。不复更知。我已断集。不复更断。我已证灭。不复更证。我已修道。不复更修。此之二智。总名解脱知见。问解脱与解脱知见何别。答胜劣有异。解脱起胜解缘四谛。解脱知见缘涅槃也。已上五分之法蕴积在身。复有普熏之义。亦号五分法身香也(上解五分法身竟)。
第二报身者。果起酬因曰报也。身义如前。谓酬昔因故招今果。感巍巍之相好紫磨金躯。住世方八十。广演三乘教法。释此不同。略以六门分别。初明三阿僧祇所逢佛。二明六波罗蜜修习圆满时分。三于百劫修妙相因。四生处人中成佛意。五最后身出家修有漏道断惑。六菩提树下修无漏观断惑六段。今初也。具足梵语阿僧企耶劫洛波。此翻为无数时分。今略云阿僧祇。翻为无数。问既云无数。何故言三。答俱舍云。此谓劫名。非是不知数量也。又问未审积何数量为一无数劫。答准婆沙论云。时中极少莫越刹那。极长即阿僧祇。谓一百二十刹那。为怛刹那。六十怛刹那为腊缚。三十腊缚为一须臾。三十须臾为一昼夜。三十昼夜为一月。十二月为年。积此年至八万四千岁。后经百年减一年。如是减到十岁已。又百年增一年。还到八万四千岁。此名一增减。如是二十增减名一住劫。住既二十劫。成坏空各二十。共成八十劫。如是八十劫。始为一大劫。从此至一十。一十为百。十百为千。十千为万。十万为洛叉。十洛叉为一度洛叉。十度洛叉为一俱胝。十俱胝为一末陀。十末陀为阿庾多。十阿庾多为一大阿庾多。十大阿庾多为一钵那庾。乃至第五十二数。名阿僧祇。引云无数。如是至三。故曰无数劫也。所逢佛者。谓明三僧祇劫中。未审值遇多少佛。故俱舍颂曰。于三无数劫。各供养七万。又如次供养五六七千佛。所言各供养七万者。第一二三各是七万。又如次供养五六七千佛。如第一劫供养七万佛。又供养五千。第二劫中供养七万了。又供养七千。第三劫中供养七万了。又供养七千。若计数者。三七成二十一万。又五六七千。复成一万八千。并上都二十二万八千佛也。此亦且约小乘宗旨以言。若据大乘四依。供养二十六恒河沙佛。如涅槃经说。六度乱修是地前为初依。供养五恒河沙佛。初地至七地。为第二依。供养六恒河沙佛。八九二地。为第三依。供养七恒河沙佛。十地等觉已去。为第四依。供养八恒河沙佛。又准金刚经云。我于燃灯佛所。得值八百四千万亿那由他诸佛。悉皆供养。无空过者。问三祇劫内所逢诸佛供养数量已知。然未审其间佛名何。答佛数既多。不可具述。今依论文。但举初后。故俱舍颂曰。三无数劫满。逆次逢胜观。燃灯宝髻佛。初释迦牟尼。谓总举三劫满时最后佛。故云三无数劫满。逆次者。显非顺也。如第三无数劫供养七万七千佛。最劫末时佛名胜观。第二无数劫供养七万六千佛。最劫末时佛名燃灯。第一无数劫供养七万五千佛。最劫末时佛名宝髻也。初释迦牟尼者。谓第一劫初所逢佛名释迦牟尼。即古释迦佛也。谓菩萨因中。曾作窑师之子。遇此释迦如来。遂发善心。要期弘愿。愿我当来成佛。一似如今世尊。是以现在所度有情等。皆同往圣(云云上来明三僧祇劫所逢佛已竟也)。
第二明六波罗蜜修习圆满时分者。故俱舍云。但由悲普施。披桁身无忿。赞叹底沙佛。次无上菩提(已上颂文)。
且第一布施波罗蜜者。谓佛因中常以金银等外财惠施。又复舍头目髓脑等内财。如求偈舍身悲心饲虎等。故婆沙云。若时菩萨。但以悲心。能施一切身命。乃至都无少许恋着之心。非谓怖求胜生差别。齐此名布施波罗蜜多修习圆满时分。第二时戒忍辱者。谓菩萨因中。曾为仙人。独处山间修道。时世有王。名为哥利。新云羯利。唐言斗争。时王与嫔妃等。入山游戏。王少有疲倦。暂时憩息。时诸女等遂乃前行。偶到仙人止住之处。仙人广与说法。彼贪闻法遂乃忘归。王后觉时令推觅故。既知彼等在仙者龛中。王生忿怒之心。谓是仙人诱引我之眷属。即以利刀割截仙者。支节分散。作斯事与乃却还宫。到中行逢。忽睹天地黑闇走石飞沙。前进不得。王自念言。此必是仙人所为。宜令忏悔。乃回到彼。求哀悔过。忽闻空中告曰。大王当知。我是求大菩提之人。王椎割截我身。我都无一念怨恨。王又白言。谁当信汝此语。仙人告王曰。王若不信我言。听立誓愿。我若有心嫌恨。我之故体。永不完全。我必无怨恨之心。愿此故身平复如本。言讫其身仍旧。此名持戒忍辱二波罗蜜多。以无嗔忿之心。又不思其加报也。故婆沙云。若时菩萨彼解支节。乃至无少许。虽未离欲贪。然心无忿恚。齐此名持戒忍辱二波罗蜜多修习圆满时分。第三精进者。婆沙云。若时菩萨勇猛精进时。底沙如来有二弟子。一名释迦。二名慈氏。谓此二弟子中。慈氏理合先成佛。但为释迦。是悲增菩萨。乐修利他行。所化机先熟。慈氏是智增菩萨。乐修自利行。所化机未熟。彼佛思惟。释迦虽成佛合在后。争奈所化境已熟。不可抑遏。令向后耶。慈氏虽成佛合在先。然所化境未熟。纵成道何益。今宁可回。又就多人不可回。多就一也。遂设方便。告释迦菩萨曰。吾欲入山。汝亦应去。尔时菩萨奉命。乃持彼佛尼师坛安肩上。从随而往。时佛既到山中。忽然示现。遂隐其身。于吠琉璃宝龛之中入定。跏趺而坐。入火界三昧。其释迦菩萨。忽失本师。处处求觅。并皆不得。后忽见在宝龛之中入定。威光炽盛。更异于常。遂翘足经七日七夜。起无怠之净心。以妙伽陀。赞彼佛曰。旧云。天上天下无如佛等。新俱舍颂云。天地此界多闻室。逝宫天处十方无。丈夫牛王大沙门。寻地山林边无等。解云。天地者天上地下。此界者此三千也。北方毗沙门宫。此云多闻室。以信敬名闻。满彼十方故。逝宫即大梵王宫。外道执彼为常。佛为破之为逝宫故(逝由往也)。天处。非但逝宫等无似佛。十方世界。亦无似佛也。有智慧相好庄严。名为丈夫。行步端祥有大力故。号曰牛王。息恶义边名沙门也。寻山林遍。无与佛齐等也。论中问曰近佛菩萨。名句巧妙。何故七日七夜但念一偈。答思愿胜故。若假名句。恐心不专故。故唯一偈也。尔时菩萨。说此偈已。顿起九劫。先成佛道。齐此名为精进波罗蜜多修习圆满时分。第四位婆沙云。若时菩萨处金刚座住金刚喻定。齐此名为定慧二波罗蜜多修习圆满时分。此六波罗蜜。四位修成。故俱舍云。六波罗蜜多于是四位一二。又一二如是修圆满。又准诸经中。明此六波罗蜜。为对治六相违障故。一多贪令修布施。二毁禁令持戒。三多贪嗔令忍辱。四懈怠令精进。五多思令禅定。六愚痴令修智慧。故六立也。又此六种所以先后次第何耶。答准大乘论六由。于前前引发后后。及由后后持净前前。前前粗后后细。易难修习次第如是。广解如是(或有广述大乘六度章门一非宗承二繁新觅)。
第三百劫修妙相因者。谓上三祇劫满六度修圆。正觉将登。须凭妙相。若斯之义。故次明之。所言百劫者。一解云。是辘轳劫。二云是水火劫也。谓菩萨三僧祇祇劫修行圆满足。据理须臾经于百劫。修妙相因。但为前来翘足。赞叹底沙如来。七日精勤。超于九劫。今但九十一劫。相好即圆也。此亦且据小乘以言。若准大乘说。超四十劫也。布发掩泥。超八劫(缘起如四分律中)。翘足赞佛。超九劫(如俱舍论中述)。萨埵王子舍身。超十一劫(缘如金光明述)。雪山求半偈。超十二劫(如涅槃经说也)。已上通大小乘。都计四十劫也。问大乘说超四十劫。未审更用几劫。修妙相因。答有解云。若但约俱舍超九劫。即须九十一劫修成。若通诸教文。既四十劫超。今但要六十劫修相也。今谓不然。纵所说超四十劫者。亦须臾经九十一劫。修妙相也。所以尔者。翘足赞佛九劫。大小二乘同许。是百劫内。超余之苦行三十一劫。大乘之中。元约僧祇劫中。超水火劫。不合将他三祇劫外百劫内数以共增添。引据慈恩基法师解思之。问其妙相相状云何。答俱舍云。佛思之所成。各百福庄严饰。所言百福者。百人善思。号为百福。即身三口四意三十业道也。今于身三口四。且约煞犮说者。便是五也。唯如自行不杀思。不但自行。兼劝他人合行不杀。名劝导思。见他不杀。发随喜心。名随喜思。见他不杀。发言赞叹。名赞叹思。将此四种回向菩提。名回向思。一业道上。既具五思。十业道上。合成五十也。如修眉间白毫一相之时。先起五十思。净治身器。次起一思。引彼妙相。后起五十思。用以庄严。实而言之百一思也。一相既尔。余例可知。喻如农夫先治畦垄次下种子。后以水溉灌。又经言诸佛身金色。百福相庄严。尔时菩萨。既修相已。次入修道位。名为住定。菩萨舍六劣事。号得六胜事。号为六等至也。一舍诸恶趣。常生人天善趣。若未修相。或生不善趣等(云云)。二舍下劣家。常生贵族家。若未修相。或生下贱家。今修相已。常生刹利婆罗门家。三舍不具根。常得具足根。若未得修相前。或六根有缺。今修相已决定不缺也。四舍非男身。常得男身。未修相前。或作女根及二根等。今修相已。决定常得男根。五舍忘失念。常得自性念。未修相前。所作之事。容多忘失。今修相已。决定无忘。六舍诸退屈。常得坚固定。未修相前。凡修善事。容退屈故。今修相已决定坚固(前四离四恶。后二得二功德也)。故俱舍云。从修妙相业菩萨得定。名生善趣贵家。具男念坚固(此颂文反收前义)。由兹六种之定故。得真实住定之名。若未修相好。与定相违故。不得名为住定菩萨。问相是何义。菩萨所修。答曰。相标炽义祥瑞义。问何故佛身须得相好。答欲与无上菩提作所依器。殊胜功德决定依止殊胜之身。故须三十二相。具足圆满也(上来第三门竟)。
第四生处人中成佛意者。谓菩萨既修相已。应须示现人天成等正觉。故有门来。婆沙云。尔时菩萨。当贤劫初人寿二万岁时。号曰护明菩萨。于波罗奈国鹿野苑中。得迦叶如来受于记莂。汝于来世当得作佛。号释迦牟尼。既授记已。乃生睹史陀天。为一生补处菩萨也。彼天具寿四千岁。将人间四百年。为彼天一昼夜。计此州五十七亿八万岁。在彼天说法教化。后于贤劫中。当第九减劫人寿百岁时。从彼天下降。现白象瑞相。降生中印土境。迦维卫国迦毗罗城。净饭王宫。记质于摩耶夫人胎。即当此土周朝第四主招王二十三年七月十五日夜。既托胎已。亦同我辈凡夫。十月满足而生。即当此昭王二十四年甲寅岁四月八日。于岚毗园内无忧树下。右胁而生。生已梵释雨香。九龙吐水沐浴其身。地涌七茎莲华乘足。以表七觉支花。而于四方各行七步。为除外道自尊必堕恶道。觉手现相指于天地。以表独尊。父王爱之。群臣皆敬。即为太子。以嗣东宫。游四门悟老病死。后睹沙门仪相。忻仰情浓。即当此昭王四十二年。太子时年(十九)。遂于二月八日夜半。逾城出家。往伽耶山中。精勤苦行。誓求佛道(已上正门本意竟)。次下问答除妨。问补处菩萨。何故于欲界六天之中。准生睹史陀天。不生上二菩萨下三天。答婆沙云。若上若下。俱亦生疑。然生彼天。不违法相。所言若上若下。上谓乐变化及他化自在也。下谓夜摩忉利及四天王天也。言俱亦生疑者。谓若上生二天者。人生疑云。菩萨何不向下三天中生。若生下三天者。人又疑云。菩萨何不生上二天耶。如是上下并未免人生疑。然生睹史陀天。且不违诸佛常法。以过去诸佛常法。为补处尊。皆生睹史陀天也。又说彼天是小千界天趣之中。犹如脐法。以正处中故。又上天根钝。下三天放逸。唯睹史陀天。离二过失故。又说彼天名为知足。昼夜时中。知欲乐足故。又若生乐变化。具寿一万六千岁。他化自在天。具寿八千岁。若待此天寿尽时。下生人间。众生根熟之时已过。无人教化。却堕三途。若生下三天。天寿尽时。下降人间。众生根机未熟。空出无益。唯睹史陀天天。寿尽时。下生人中。众生根机正熟。猒苦心切。生死苦乐是已知故。具上多义。是以唯生睹史陀天。又问何故不生色无色界。答无色无形。不得说法。色界虽有形。而贪着禅味。不利益众生。故不生上二界。问何故菩萨。唯从天没不从人来。婆沙云。于诸趣中。天趣胜故。又从天而来人所重故。从天而来有神变故。从人趣来。无如是事。是以菩萨从天而来。若尔何不便向天中成道而来人间。答婆沙云。随诸佛常法故。谓过去殑伽沙数诸佛世尊。皆于人中而成正觉。现在亦然。又复次天身。非无上菩提所依止器。人趣根性猛利。多分堪受如来教法。又乃人趣有二事故。有佛出世。一有猒离心。二有猛利心。诸天虽有猛利心。而无猒离心。谓染着乐故。三途虽有猒离心。且无猛利心。唯人趣有兹二事。所以有佛出世也。问人趣有四洲。何故菩萨但生南洲。答以南洲人觉慧利故。余洲不尔。问人通四生。化生趣胜。何故菩萨唯受胎生。答以俱舍云。见受胎生有大利益故。一为引导诸大释种亲属相因令入正法。二欲引诸类。令知菩萨是轮王种。因得舍邪而归正法。三为令所化者。生增上心。彼既是人能成大事。我曹亦尔。何不为之。因发正勤。专修正法。若不尔者。族姓难知。四为遮疑谤。恐疑幻化为天为鬼。又外道谤曰。过百劫后当有大幻出现世间。故受胎生息诸疑谤。或可为留身界故受胎生。令无量人及诸异类。一兴供养。千返生天。及证解脱。若受生无外种故。身才殒逝。无复遗余。如灭灯光。即无所见也(上来第四门竟)。
第五最后身出家修有漏道断惑者。俱舍云。王宫所生住最后有。又经云。我生胎分尽。名最末后身(云云)。有漏道者。简无漏也。断惑者。谓伏断下八地惑也。尔菩萨年登十九。当此周昭王四十二年二月八日夜。逾城出家。入伽耶山。苦行林中。而修佛道。净居天子。奉刀落发。授与法衣。父王既知。深当不悦。遂召内族三人。一阿湿婆。二摩诃(并解饭王太子)。三䟦提(甘露饭王太子)。又召外族二人。一憍陈那。二十力迦叶(并是佛［两］姨阿舅)。王告此五人言。我子舍家修道。处在深山。今汝曹常相随逐。五人衔命不敢拒违。乃入山中。侍奉太子(云云)。与彼五人同诸外道。日餐麻麦以近身命。于是五人自商议曰。道为乐证。为由苦证。内族三人曰。我久处深山宫。恒受快乐。若道由乐证。故知快乐用为真道。不须执苦也。此依基法师解。若准后代制记诸家相承云。内族执乐外族执苦者。误也。谓此五人见解。自有参差。所计不同。致生乖诤。尔时外族二人。既执乐是道。见太子曰。餐麻麦计为非道。遂舍而去。往鹿苑中。是时太子。初往阿蓝伽蓝处。习无所有处定。次往郁头子蓝处。学非非相处定。以有漏道断下八地见修二惑。既是凡夫。不分理事。但一时合断也。夫有漏道断惑者。作六行事观也。六者数也。行诸行相。事谓粗浅。观谓观察。即忻上净妙离。猒下苦粗鄣。又忻猒时。每一品下。有一无间一解脱。诸无间道。缘下地诸有漏法。作粗苦鄣三行相也。粗者不寂静故。苦者非妙美故。鄣者非出离故。诸解脱道。缘上地诸有漏法。作净妙离三行相也。净者以寂静故。妙者以美妙故。离者是出离故。作此行相时。必须上下相对。如猒下界作粗行相时。解脱道忻上界。即作净行相时忻上界。须作妙行相。若猒下作障行相时。欣上界须作离行相。劣不可杂乱。如是忻上猒下。次第橙梯。断下八地烦恼。乃至非非想处。唯有顶一地。有漏力劣。不能断故。是以论云。有顶唯无漏。不通有漏。至此地时。以无上地可欣故。下地可猒也(上来第五门已竟)。
第六菩提树下修无漏观断惑者。谓上明菩萨。虽以世道断下八地烦恼。犹是凡夫。未免轮回。岂能证圣。故须第六起无漏观也。所言菩提树下者。西域记云。中印土境。摩竭陀国王舍城西二百余里。有毕钵罗树。一切诸佛。皆于此处证大菩提。故曰菩提树也。无漏观者。简有漏也。断惑者。永断一切烦恼也。婆沙论云。尔时菩萨苦行已满。形貌燋悴。恐同自饿外道。招彼谤词。欲验苦非真。遂受乳糜表非饿故。准大庄严经说。净居天子。报牧牛家姊妹二人。一名难陀。二名䟦罗曰。悉达太子。将欲成道。汝何不熟香蜜乳糜。而供养之。时女闻之。心生欢喜。遂熟香乳煮糜。以其金钵盛之。躬将往诣菩萨之所。跪而献之。菩萨受已。持往尼连河侧软草处。结跏趺坐。思惟过去诸佛受食常法。净衣裙坐而食也。余如彼说(云云)。尔时内族三人。从前执苦为道。今见菩萨受乳糜餐。心生退屈。自相谓曰。此乃失意猖狂。非真正道。遂舍太子去也。还至鹿林。见外族二人。共谈太子之失。乃相契约。悉达今既贩道亏志。后必此来。若见彼我五人。并不要迎奉也。尔时菩萨。广因既修。大果必祈。遂往尼连河中洗浴。感得宝树低枝。菩萨觉枝上岸。地乃倾摇。时净居天子。指亦菩萨成道之处。此去不远。有一宝座。金刚所成。周百余步。上穷地际。下及金轮。世界初成。与天地俱起。贤劫千佛。皆登此座成道。菩萨往彼。又及思惟过去诸佛成道法。尔净香茆。今何处得。时有吉祥长者。施香茆草。有处说。净居诸天。应菩萨念。化作负草人。从菩萨前过。菩萨就彼求乞。彼以净茆。躬送上于菩萨。既受草已。敷安坐下。以三十四心。成等正觉。先断见惑。有十六心。八忍八智。次起修道十八心。九无间九解脱。通前三十四心也。且见惑十六者。心据谛现观中说。若约见位。但十五心。八忍七智。至第十六刹那。属修道故。今且辨见道谛现观中。一十六心。断惑行者。俱舍颂云。世第一无间。即缘欲界苦。生无漏法忍。次往法智。谓从加行第四善根位。离同类因者。谓世第一善根是有漏。若有漏同类因。能感有漏等流果。今既入无漏谛理。故须离前有漏刹那也。作等无间缘者。谓心法四缘生。色法二缘起也。等谓齐等。间谓间隔。谓前六识等无间缘通三世。前念无漏心心所齐等。与后念心心所为缘。若前念为过去。后念为未来。中间为现在。前念不灭。现在不起。现在不灭。未来不生。如是三世更无间隔。但离有漏因。入于见道(故云世第一无间也)。即缘欲界苦者。谓起能缘。缘于欲界苦圣谛境。有无漏法生。名苦法忍。所以颂云。生无漏法忍。言苦法忍者。苦法即苦谛家法。三苦五苦等是。忍谓忍许。谓无始时来被身见等诸烦恼。盖覆此四真谛理。不了是苦。妄计为乐。今既修行功成。引得见道无漏智起现前。许断此苦。计下十个烦恼(此第一刹那心。名无间道。断烦恼故)。忍次生法智者。谓从法忍后。还缘欲苦。有无漏法生。名苦法智。谓起智缘于苦法。名苦法智。证下真如之理(此第二刹那心。名解脱道。证［释］灭故也)。次缘上界。有无漏法生。名类(第三刹那心也。顿断上界苦谛下烦恼故也)。次一刹那。名苦类智(第四刹那心。证苦下真如之理故)。又却观欲界集谛。有无漏法生。名集法忍(第五刹那心。断此谛下烦恼故)。次一刹那。名集法智(第六刹那心。证择灭真如理也)。次观上界集谛。有无漏法生。名集类忍(第七刹那心。断此谛下烦恼故)。次一刹那。名集类智(第八心也。证真如理故)。又却观欲界灭谛。有无漏法生。名灭法忍(第九刹那心。断此谛下烦恼也)。次一刹那。名灭法(第十心证此谛下真如理故)。次观上界灭谛有无漏法。名灭法忍(第十一刹那断此谛下烦恼故)。次一刹那。名灭智(第十二心证真如理故)。又却观欲界道谛。有无漏法生。名道法忍(第十三刹那心断此谛下烦恼)。次一刹那。名道法智(第十四谛真如理故)。次观上界道。有无漏法生。名道类忍(第十五刹那心也。至此心时一切分别迷理无不尽)。次一刹那。名道类智(第十六心。当此心时证第三果也)。已上都十六心八忍名无间。皆断惑故。八智名解脱。皆证理故。广在论中释也。问菩萨至第十六心时。何故不证初二果。直证第三果耶。答欲界迷事惑有九品。前六品障第二果。七八九三品。能障三果。今缘菩萨。于凡位时。起有漏道。今断下八地。迷理迷事皆尽。于二三果。不能为障。所以真证第三果故。又须知此十六心八智。本不断惑。一向证灭。但八忍断惑。又向八忍中。四个法忍。亦无惑可断。以凡位时。曾起世道以断故。今唯重起印证道。再游历过。唯四个类忍断惑。此四类忍。据理通断八地烦恼。今克体说。唯断非非想处一地见惑。下之七地。亦曾断讫。今且通而言之。八忍断惑也(上明见道断证行相竟)。次辨修惑十八心者。准萨婆多云。至道类智时。既证第三果已。不出观门一坐。又断非非想处一地修惑有三。贪痴慢。将此三惑。分之九品。即上上品。乃至下下等(云云)。每断一品时。有一无间一解脱。先起下下品心。断无始时来上上品惑。无间道断。解脱道证。如是乃至第九起上上品心。断无始时来下下品惑。至无间道时。当第十七心。此时与金刚喻定相应。一切微细烦恼。悉皆断尽。是第四果向。次一刹那解脱道时。与尽智相应。证佛果也。即第十八心。并前十六。成三十三心。是有学心。第三十四心。是佛无学初心也。已上十九出家。三十成道。即当此立周穆王即位二年二月八日矣。尔时地神报空神。空神报天神。须臾三界悉知如来成道。世尊是时。遂观三界众苦所逼难可久住。便拟涅槃。尔时梵王下请佛转法转。而说偈曰。摩竭杂垢秽。而佛从中生。愿开甘露门。为众生说法。如来嘿然许之。遂观一切有情。何者根熟可度。遂作念言。我昔曾于郁头蓝子处。学非想处定。彼既于我有恩。可先往度也。净居天子。空中报云。彼命终经来于七日。如来叹之。薄福不遇。又念曰。阿蓝迦蓝。我曾于彼。学无有处定。今可往度之。空天报曰。死经五日。佛又深叹也。又乃思惟内族外族五人。昔曾侍于我。我今可往度之。遂从觉树而起。趣鹿苑中。威仪寂静。神光晃耀。毫含玉彩。身莹金也。安祥前进。时彼五人遥见佛已。互相谓曰。一切义成彼来者。是岁月淹久。都无果证。心思屡及。故寻我曹。宜共嘿然不须迎奉。如来渐近。威光所逼。五人不觉趣迎世尊。世尊告曰。汝等痴人。自立其制。不能坚守。还自破之。五人问云。悉达何处成道。佛答云。我于菩提树下金刚座上。成等正觉。已得甘露法味。为度汝故。是以此来。五人心中。犹未生信。遂经一夏调根。先为陈如。三转四谛。十二行转。言三转者。谓三周转也。一示相转。云此是苦。三界逼迫。为果义边。名之为苦。三苦五苦八苦。直至诸天快乐五衰相现。亦是坏苦。此是集。招生死因。名之为集。此是灭。烦恼尽处。所证涅槃名灭。此是道。圣智之因名道(当此转时陈如入见道)。第二劝修转者。语云。此是苦汝应知。此是集汝应断。此是灭汝应证。此是道汝应修(当此转时陈如入修道)。第三引证转者。语云。此是苦我已知。引是集我已断。此是灭我已证。此是道我已修(当此转时陈如入无学道故)。如是三周所转。故云三转四谛也。言十二行轮者。十二者数也。每一转时。皆具四法。即眼智明觉。故婆沙云。于见道中。法忍名眼。法智名智。类忍为明。类智为觉。々一可观见明眼。决断名智。照了为明。警䇿名觉。又复苦下。自有三转。示相劝修引证。即是十二。余集灭道亦尔。理实言之三十八行。今约数同。且标十二。非谓三转四谛。都唯十二也。轮者。若准有宗所计。唯此四谛教法。便是真轮。今依经部。四谛非真轮。但是家方便。今取八支圣道。是真法轮也。言八圣道者。正语。正业。正命。正见。正思惟。正念。正勤。正定。为八也。问何故将此八支圣道为轮。答从喻立也。世间车轮。具谷辐辋三。有摧转义。初最里轴为谷。次外十八条凑轮上者名辐。最外绕轮转者辋。六片能收十八辐。每片管三条。三六十八。若无辋收谷辐。无由成轮谷有所依义。辐有能依义。辋有收摄义。此三是全。方能转载。今此八支圣道亦复如然。语业命三为谷。是所依。尸罗不清净。三昧不现前。万行皆依止戒故。见思勤念是慧为辐。即能依。谓依戒生故。正定为轮。辋有收摄义。能采乱妇真也。此八支圣道。陈如身中本有。犹似大乘说真如。以不从外来。但被烦恼盖覆不显现故。今既蒙如来宣四谛法。闻法已后。自能起智。摧辗身中烦恼。证得圣果。名转法轮。轮有三义。一圆满义。具谷辐辋三。二不定义。从见道转至修道。从修道转至无学道。自得此已转为他说。安布圣道于他身中(此依经部也)。若准有部所计法轮。唯局见道。彼云。宁知法轮。唯局见道。答陈如等见道生时。地空天神唱云。如来已转法轮。既云已转。明知唯约见道(经部不然。三道皆通于他相续。见道生时。已至转初。故名已转也)。三摧辗义。如螗螂拒辙。轮能摧之。圣道在怀。能摧烦恼等(云云)。转者动也。显也。运也。起也。基法师云。动宣言教。显扬妙理。运圣道于前声。起真智于言后。圆摧障恼。名转法轮(若依大乘辨轮。自性轮。因轮。果轮。方便眷属。如彼说)。尔时世尊。既为陈如。转四谛法已。乃问陈如解未。陈如最初答解。于是地神。亦证陈如已解。是以名曰解憍陈如最先悟道。莫越此也。是时陈如。既证果已。求佛出家。佛以金口亲名云。盖来比丘。于我法中。快修梵行。速尽苦原。于此言下。感戒在身。须发自落。袈裟擐体。犹如五夏比丘无别。既具僧仪。乃辞佛入城乞食。余之四人。其时由在四善根位。次为阿湿卑摩诃男二人。说布施生天福乐等事。二人即证初果。后为婆提婆敷二人。说法证初果。善来告召。各得戒品在身。成其僧相。入城乞食。今铭此五人。为五俱轮。轮者伦也。谓约五人伦次得道故。或俱邻以邻者亲也。五人皆是王亲故。尔时如来既转正法轮已。地神报空神。空神报天神。乃至梵宫悉知如来法轮已转故。上来菩提树下。成等正觉。是佛宝之初。鹿苑轮四谛。是法宝之首。度五比丘。僧宝之始。于是化相三宝已周圆。即当周第五主穆王即位二年八月八日转法轮矣。上来第六门竟。前来有六收科(云云)。是第二辨报身竟。
第三化身者。化谓变化。转换本质名变。无而欻有。有已还无曰化。唯此南洲王宫所生。三十四心成道。是实身。十方诸立示形说法。至于六趣。或小皆变化故。问今律藏。三身之中。是何身说。答是报身说也。
上来有三(云云)。总是依小乘宗。辨三身竟。从此依大乘略辨者。若依唯识百法等。多以十二门分别。如彼自明。今此非宗。但要知同异。粗分三别。一释名。二出体。三说法不说法。三门初也。言清净法身毗卢遮那佛者。清净法身是唐言。毗卢舍那是梵语。清净者。不为二彰所染也。法身者。法谓轨持义。轨谓轨则。令物生解。即法身是所缘之境。令根本智生证之解。持谓任持。不舍自体。即当体能持。凝然不动。是寂静义。身者体依积聚义。用无垢真如为体。是体义。与尘沙万德。及报化二身为依止。故依义。具常乐我净及名句文。是聚义。虽非体积聚。还有义积聚也。言毗卢遮那是梵语。此云遍一切寂。遍谓周遍。简异有为诸法。自相非如。地水火风等。各附本体。不名为遍。寂谓寂静。简异有为诸法。共相非如。生住异灭。其相烦喧。法身虽则昔周常住湛然寂静。佛者觉也。如前广释(云云)。约释分别。身是无垢。真如为体。法是轨生物解之用。今言法身。无用后体。摄用归体。法即身(持业释)。二圆满报身卢舍那佛。圆满报身是唐言。卢舍那是梵语。圆者遍也。于一切法已遍修习故。为简二业之人。未遍修也。满者足也已修足故。为简菩萨。虽则遍修未足故。报者酬因之称也。一自受报。即酬三无数劫。自利利他。万德俱圆。二障永尽有妙净云。迥出世间。住止其中。现大法乐。恒自受用也。身者亦是体依聚义。以实无漏五蕴为体。是体义。以不共尘沙功德为依止。是义依义。既具五蕴。是体聚义。约释分别。自受用报即身。或自受用报之身。通持业依主二释。二他受用者。应十地菩萨。故名他。为彼说法断疑。名为受用也。身如前解。既以化五蕴为体。是体聚义。约释分别。他受即身(持业收)。言卢舍那是梵语。此云光明遍照。遍照有二。若自受用身上。起根本智时。内照真理。名内遍照。苦后得智起三种化身。并十重他受用身。名外遍照也。三千百亿化身释迦牟尼佛者。千百亿化身是唐言。释迦牟尼是梵语。言百千亿者。举数也。即所化之境也。佛即能化之身。应物之摧。本无今有。身者亦体依聚义也。以化五蕴中。实五尘为体。义与资加二乘为依止。故依义。假相好实五尘。是聚义。问前他受用身。以化五蕴为体。今化身亦以化五蕴为体。若为取别。答三义别故。一粗细别。化身粗。他受用身细。二居立别。他受用身居纯净土。为登地菩萨。现大神通示乐相说法。若化身居秽土。为化二乘异生等。示有妻奴苦乐之事。三所变别。他受用第七识平等性智上变。若化身前五识成所作智上变。由兹三义有异也。然变化身有三种。一大化身。身长千丈示化身。释迦身长丈六。当来慈氏身长千尺。三随类即不定。如瞿师长者三尺以发心。五百婆罗门。见灰身而起信。无边身菩萨。穷上界有余。诸小位之凡夫。观丈六而无尽等。已上三种虽别。并化身所收。约释分别云。处化即身。持业释。释迦牟尼是梵语。如前广解(云云)。三明三身说法不说法者。有两宗不同。初依龙军无性三身但不说。彼云。佛身无为不堕三边。非蕴界处所摄。又云。久离戏论。曾不说法。从今间者。是佛利他本愿缘力。众生识上。文义相生。此文义聚集之时。假名佛说。又涅槃经云。我于金刚座上。乃至鹤林。于其中间。不说一字。又金刚经云。若人言如来有所说法。即为谤佛。又净名云。夫说法者。无说无示。其听法者。无闻无得。二依护法光宗。三身俱说法。且法身说法者。取生解义边名说法。谓根本智。证真如时。作不生不灭之解。即名身说法。其间心所。便为听众。又如四知证涅槃理时。能令三智所管心所。会解之时。六十心所。如同听众。约此道理。即法身说法也。若自受用身。对诸佛说法。他受用身。对十地菩萨。说十波罗蜜法。若论化身者。大化身为四。加行菩萨说大乘法。若小化身说三乘法。随类化身。说随根法。故契经中。世尊入身手林中。取少树叶。问迦叶云。手中叶多林中多。迦叶云。手中叶少。林中叶多。佛言我已说法。如手中叶。未说之法。如林中叶等。又经云。寻念过去佛所行方便力。我今所得道。亦虽应说三乘。问今此律藏。三身之中。何身所说。答小化身说。大小二乘宗计虽别。然皆取王宫丈六之身。为说律藏教主也。上来有二。初依小乘。二依大乘。两文总是第一能说教主竟。
第二所说教藏者。谓上既有能说之人降世。不可徒然。必有所说教主。故次辨也。于中分二。初通举三藏。二就教别释两文。今初又分为二。初辨三藏名体。二明三藏次第。初中又分二。初释名。二出体。初分二。初释三种别名。二辨藏之通号两文。今初且释名者。原佛出世虽物随机。说八万余法门。对烦恼之障染。总撮大趣。莫越三名。即毗尼等是。初言毗尼者。或云毗奈耶。云毗那耶。并梵音不定。此总番之为律。戒疏云。律者法也。诠量轻重处判是非。持犯皎然。必无疑滥故。二笔义。凡言决断。非笔不定。笔即法家之象也(云云)。三分义。似于阴阳分其律吕等。今顺违持犯亦然。广如疏述。第二素呾览。旧云修多罗。或云修妒露。此翻为线。线者贯串采持义。如线贯华使不散失。今以佛圣教。贯所诠理。摄持不散。亦复如然。若旧翻为经。经者经(去呼)也。如经纬之经。此亦取贯摄义也。或可迳路之遥。能示人要道等。又是常义舌古共尊。百王不易曰常。又杂心论。五义解经。即涌泉等如常可委(云云)。若素呾览是新语。此翻契经。语谓契合。即能诠教。契可诠理。合有情机。故名为契。贯串摄持所应知义。目之为迳也。第三阿毗达摩者。旧云毗昙。此云无比法。谓慧中胜故。更无有法。胜此于法。故云比法。今新云阿毗达磨。此云对法。对有二义。一者对向。谓无漏慧对向涅槃。二者对观。谓无漏慧对观四谛。前言观向。以因对果。因即净慧。果是涅槃。后言对观。以心对境。心谓净慧。境即四谛。具兹二故。目之曰对也。轨持义故。名之为法。轨谓轨则。令物生解。如色法可轨可则。能生质碍之解。受想等例之也(云云)。二能持自性故。如色法以变碍为性。能持此性。故名为法。余亦例之。然法有二种。一胜义法。二法相法。胜义法者。诸即涅槃。是善是常。故名为胜。有实体故名义。胜义即法(持业释也)。二法相法。通四圣谛。相者性也。望自体说。即名为性。望他缘边。名之曰相。此四谛法是法相故。名法相法。法相即法(亦持业释也)。更有六种对。即自性等。广如别说。问既翻对法。今何标论。答随方之号也。梵云奢萨哩罗。此云论。梵语摩哩理迦。此云本母。母谓能生妙慧。妙慧依论而生。故摩哩。理迦义。称为论也。斯之对法论藏。差别不同。依俱舍论。有于二种。一胜义。二世俗。言胜义对法者。无漏名胜。实体称义。有深远殊胜义故。名胜义也。即无漏净慧。是胜义对法。离缚名净。简择名慧。更粗净慧眷属。即慧相应心。及受想等诸心所法。乃至道共无表。此等是慧眷属。如是净慧及眷属。通摄五蕴名胜义对法。言世俗者。一则诸慧。二则诸论。言诸慧者。即有漏四慧也。一生得慧。生便得故。二闻慧。三思慧。四修慧。如常解也。言诸论者。六足论也。一集异门足论。二法蕴足论。三施设足论(此三是佛在日诸大阿罗汉造)。四品类足论。五界身足论。六发智论(此三论是佛涅槃后请罗汉所造)。此之慧论是有漏法。其理粗浅易可知故。名为世俗。前无漏净慧。依此论诸诸慧而得也。对法既尔。余之两藏亦然。谓无定能契实理是胜胜义契经。有漏定及诸经教是世俗经。无漏律仪。真实调伏藏。名胜义毗尼。诸律教并有漏尸罗。是世俗毗尼也(已上揔解三种别名竟)。次总释藏号。梵云比摘迦惑吒迦。此翻藏也。谓取包摄持业义故。犹如库柜等能包含摄持及所依故。又摄论云。何缘名藏。犹能摄持一切所应如义。不令散失尊(对三藏摄持并依主释)上来右二收科(云云)。
第二出体者。上既释名。以召体故次辨也。于中例上释名。亦分为二。一胜义。二世俗。初胜义出体者。分三。初胜义毗尼。克性而论。从苦忍初心已去。齐金刚喻定已来。便有七支无漏色为体。八圣道中。语业命三所标。五蕴中色蕴收。十二处中法处摄。十八界中法界收。若兼眷属一聚。善心心所。同时相应。亦通五蕴。十二处中通法意。十八界中意识界收也。二胜义契经。克性是无漏定。即心所中。通大地中三摩地为体。五蕴中行蕴收。十二入中法入摄。十八界中法界收。若并眷属。大同前说。三胜义阿毗达磨。克性以无漏慧为体。即心所法。通大地中慧。唯是行蕴法处法界摄。若兼眷属。与前无别(已上胜义出体竟)。第二世俗出体。于中分二。初约能诠。二就所诠。初中能诠之体。小乘二十部不同。搜其大纲。莫越六般执计。今于六内。余五如别所明。今且依婆沙正义。有两师所说。一语业师。以声为体。二名句师。以名句文为体。故婆沙问云。如是佛教以何为体。为是语业。为是名句。答应作是说。有以语业为体。语即声也。论文既着有以二字。明知未便归取。二名句师难彼语业师云。若尔复说名句文。长行偈颂。次第行列。乃至次第连合。当云何通。语业师答云。后文为显佛之作用。名句师不许此说。所以尔者。声是无说。无可诠表。如何为体。须假名句。义理方显。问上二师何者为正。答今按顺正理论宗。两师并取。故正理抄云。今详二释。各有旨归。诸论皆有两师。未闻决判。若望以诠求旨。非名句文。无以表彰。若望以教合机。非声无以表彰若望以教合机。非声无以可听。两天传法。本有两师。具乃于亏。少则不足。所以尔者。声为业体。名句是用。体用双存。教体方备。如或阙一。诠表不成。是以此中。总以声名文句四法为体(上辨能诠教体竟)。次辨所诠理体有三(云云)。一别解脱戒。有两宗不同。有部。表无表。俱以色为体。若经部。作戒色心为体。无作非心为体。若静虑戒。以色为体也。二有漏定。三摩地为体。三有漏慧。以四慧为体(已上所诠理体竟。前来有二云云。总当解三藏名体已竟)。
第二辨三藏次第分二。初正明次第。二释所以。初中有三(云云)。初约常途辨者。先经次律后论。所以尔者。有四义故。一依说以明次第者。谓佛成道后。便往鹿苑。为陈那宣四谛法。此则契经为初。既闻法已。善来召命须发自落。纳戒在身。顺处中行。即毗尼为第二。既越起行已。广为分别。五蕴无我。是阿毗达磨最居后也。二约化辨次第者。婆沙云。未种善根者。令种善根。是契经。已种善根者令成就。即毗尼。已成就令得解脱。是阿毗达磨也。三据结集辨次第者。准教有两说。四分律。善见论。如别所明。今此且依大乘出耀经。知论当初屈内。先经集素怛览藏也。四约根本辨次第者。经是本故先明。戒从此生。慧方起故。具兹四义。是以契经藏最在初也。第二举律以明者。先经后论亦具四义。一约法住者。毗尼是佛法寿命。毗尼藏经佛法方住。是以律最在初也。二约起行者。凡是起行之源。戒最为首。依教起行。律藏在初。故经云。戒者行根面首集众善法等。三据制者。毗尼藏胜。佛亲例之。余二无能。故在后也。又律云。毁毗犯提。毁余二犯吉。四约所被内众。是以先明。余二不然。故在后也。第三就胜劣以辨次第者。谓先论次经后律。谓阿毗达磨。诠于慧学。种智之原。定能澄心。因慧而起。戒伏身口。由定能防。胜劣既殊。故在初也(上来有三云云。揔当是第一明三藏次第已竟)。
次辨三藏所以。于中分二。初正明所以。二问答分别。两文初也。诸佛出皆说三藏。而不增减者。于此此中便分三别。谓对所化生信起行。见法不同。故立三也。谓未入法者。引令入法。不令于彼种法中。起犹预故。为对治此。立契经藏。已入法者。劝拨二边。谓在家人贪爱欲乐。外道徒自苦形。二边乖中。不能起圣。为离二边。故立毗奈耶藏。道迹既现。诸见永士。即除邪人六十二见。为除二见。为除二见。立阿毗达磨藏。故摄论云。复由何缘。建立三藏。为对疑惑心。立契经藏。为对治二边。五毗尼。为对自见取执。立阿毗达磨(已上已辨所云云)。次问答分别。问如此三藏有差别。答婆沙云。或有差别。或无差别。且无差别者。谓佛观机演教。教乃极多。若以三藏收之不尽也。故彼论云。诸佛出世。皆说三藏等无差别。所以然者。谓一切法从一切智海之所生故。从一觉他之所流出十力四无畏摄故。同从大悲起故。以斯文证。故无差别也。次有差别者。随义虽三。有四不同。一能诠名有差别。谓素呾览等三名不同。二所诠有差别。谓素呾览。诠增上心学。毗奈耶。诠增上戒学。阿毗达磨。诠增上慧学也。三所显有差别。素呾览中。显次第求故。谓此品无间宣说彼品。彼品无间宣说此品等。毗尼中缘起所显。谓佛于何缘起制立学处等。阿毗达磨中性相所显。谓求诸法真实相故。四等流有差别。素呾览。依力等流。毗尼依大悲等流。阿毗达磨。依无畏等流也。问准此三藏。能诠所诠既异。即三藏互不相摄。今诸律中。杂诠定慧。岂非余二藏故耶。又经中中一杂诠戒慧。论中中一杂诠戒定。如何前言有差别耶。答约宗所诠。唯局于戒。定慧二种相从故明。婆沙云。从增胜说。毗尼诠戒。增胜。纵明定慧劣而非胜。经论二藏例此可知。又问既云三摄义皆尽。云何诸文。说有杂藏。故分别功德论云。或佛说。或弟子说。或非人说。或诸天赞颂。或说宿世因缘。文义非一。说兼理事。故曰杂藏。又僧祇云。或辟支佛说。或阿罗汉说。自说本行因缘。是名杂藏。斯之杂藏。未审三藏摄不。若言即层三藏所摄。即不合更有杂藏之名。若言藏此杂。不层前之三藏。何以前言三藏义皆尽。答局约所诠。不得名藏。理实三藏。不摄杂藏。若也通说。何得不收。但为理事兼明得彰为杂。据实以说。不离三藏。又问既不离三藏。未审何藏收。答故婆沙云。种种杂说。名素呾览。又律云。四含并杂藏。是素呾览摄。言四含者。长含增一中阿含杂阿含。故云四含也。杂藏者。杂余经等名为杂藏。故摄入三中。但明三藏而已。或更泛论。依诸经论。亦说三藏。一声闻。二菩萨。又分别功德经说有四藏。一素呾览。二毗奈耶。三阿毗达磨。四杂藏。又成论有五藏。四种如前。又加菩萨藏。又杂集论。有六藏。就前声闻菩萨二藏中。各经律论成六也。又胎藏经有八藏。亦就声闻菩萨藏中。有经律论。更各添杂藏成八也。又普耀经有九藏。谓于三藏之中。各有经律论也。已上通约诸教。或少或多。究竟而论。并不出三藏。但开合有异耳(上来有二云云。揔当通举三藏已竟)。
第二就教别释者。谓前来通举。盖一期佛法。今于上三之中。除却余二。唯就律教别释。于此文中。文分二别。初明藏摄。二辨乘收。两文就初又分二。初明律本兴由。二约藏所摄。初律本兴由者。谓佛成道已后。十二年前。未说深因。唯谈略教。十二年后。方兴广教。言略教者。戒经云。善护于口言等一偈是也。言广教者。四分律云。尔时世尊。在俱苏摩国毗兰若处时。舍利弗。于静处作念。何佛等正觉。修梵行法得久住。何佛等正觉。修梵行法不久住。作是念已。从静处起。整衣服。至世尊所。头面礼足。而白如来静处所思之事。乃至愿为开示。佛告舍利弗。毗婆尸。式弃拘留孙。迦叶。此四佛法得久住。毗叶罗。拘那含。此二佛法不久住。舍利白言。何故佛言。此二佛外为弟子谈广教。但说略教。彼佛在世。法乃留行。涅槃已后。种种过起。疾灭正法。喻如种种好华散置案上。风吹便散。以无线贯串。上之四佛。反此可知。舍利寻请如来。便为诸比丘。制于广教。佛言且止。我自知时。谓诸比丘。未获利养名闻。未生漏过。若得利养名称。即有漏过。既生漏过。方为结戒。尔时世尊。在毗舍离国。须提那子归本村。与故二行不净行。时有行头陀乐学戒知惭愧者。白佛。佛集诸比丘已。种种呵责。何故最初犯等(云云)。乃立十句义。制第一戒。次檀尼迦盗王材木。又制第二戒。乃至随犯随制。满足毗尼。喻如衣全未纳。药待病施。漏过聿兴。篇聚方着。轻重因兹而定位。持犯藉此已成科。故有大藏毗尼。教文兴起也(上明律本兴由已竟)。次约藏所摄者。藏有三别。如上已明。更不重述。今此所宗。是毗奈那藏摄。次辨乘收者。乘有三乘。今且通明。次辨收摄。初中先解三种别名。次释乘之总号。初言声闻者。声谓音声。闻谓听闻。即所化有情。发识听受。由闻佛教。信受奉行。出离三有。即世尊初转四谛法时。陈如等。于四谛声下。便证胜果。此谓因声悟道。故号声闻。此约初缘立名。若对今时。但依声教修行。证四沙门果。亦号声闻也。二缘觉者。梵云辟支迦。此云缘觉。缘谓所缘。即所观之境。谓十二因缘。觉即能观之智。此人能体缘悟道。故曰缘觉。今存略梵。但言辟支。此有二种。一者独觉辟支。出无佛世。但见世间草木春生夏长秋雕冬落。自然悟道。不假于教。故瑜伽论云。常乐寂静。不欲杂居。但修加行满足。无佛自悟。故名独觉。或名麟角。谓如麟一角。无二并生。依喻彰也。今若呼为独觉。即觉悟之觉。若呼麟角。即头角之角也。二者部行辟支。有多部党。或三十五十。一时出现。出有佛世。闻佛说十二因缘。修行证得缘觉果。三菩提者。具足梵云菩提萨埵。菩提云觉。萨埵云有情。故摄论云。菩提是所缘境。即所求果。萨埵是能求人。其人广发誓愿。求大菩提。故曰菩提萨埵。约释分别。菩提之萨埵(依主释也)。又云菩提是所求果。萨埵是所化有情。谓起大智故。上求菩提。起大悲故。下化有情。若如此说。即全不闻修行人事。但是全取他名(有财释也)。若约行位。大乘五十二位。从十信十住十行十回向初地。至十地并等妙二觉。皆名菩萨。若小乘三祇劫满。百劫修妙相。名住定菩萨。得前佛授记。生睹史陀天。名补处菩萨。从天下降于人间。未成佛前。名最后身菩萨也。若约形相。身严璎珞。头载花冠等(上释三种别名竟)。次解乘之通号多解。一华严疏云。乘者教也。谓三种之教。又青龙疏云性也。三性之人。又涅槃疏云。乘者运载之义也。运三种之也。至三种果故。若论大小。唯有二别。一大乘。二小乘。收前三乘皆尽。今之律藏。三乘之内声闻乘收。二乘之中小乘(此旦通大毗尼教以论之)。若唯约四分别论。即分通大乘等(上来辨乘［收］竟前竟所说教藏已竟)。二(云云)总当。
第三结集任持离分部别者。谓上广辨三藏名义等。皆约世尊在日金口宣扬。既示灭提何掩归圆寂。未委已后何人结集。诠上具业。得对今时。夜是何人弘持嗣续。又因何事乖诤纷然。五部二部之殊。至于二十部别。前未既委。故次明之。就此之中。便分三段。初结集三藏。二五师任持。三离分部别。初中结集三藏者。结谓撰结撰佛遗言。集谓聚集。谓随事类。各聚一处。故云结集。于中分二。初明结集意。二正明结集。初明意者。谓如来成道已后住世四十九年。所度有情。皆已度讫。遂受魔王所请入般涅槃。即当此周穆王五十二年二月十五日入灭。春秋七十有九。莫不世间眼灭不善增长。圣凡嗟叹。愚恶余言。迦叶思念。当何报恩。应须结集如来法眼。总有三意。一为令正法久住故。二为止恶比丘自度得脱。三为息外道如烟之谤。所以兴于结集(上略明意也)。
二正明结集。于中分二。初明结集时处。二明结集轨仪。两文今初。又分为二。初明时。二明处。初言时者。准付法藏传云。世尊化缘将毕。欲入涅槃。受持正法。委付迦叶。汝今当知。我于无量阿僧祇劫。为众生故。勤行苦行。一心专求无上菩提。如我昔愿。今已满足。涅槃时对。此深妙法。用嘱累汝。汝当于后广宣流布。莫令断绝。迦叶答云。善哉受持正法。唯愿如来。不以为虑。于是迦叶。即辞如来膝行百币。往祇阇堀山宾钵罗窟。经行禅寂。宣扬妙法。度诸众生。佛后垂涅槃时。放大光明。大地振动。迦叶念言将知如来欲入涅槃。故现斯相。即入三昧。天眼观见。如来在尼连河娑罗林间。全身舍寿。作是观已。惨然不悦。乃将徒众。来至佛所。欲诣佛所。行经道中。逢一外道。名忧波柯。手持一枝天华(中含云。天花者。曼陀罗花也。今多云莲花。盖是错误)。歌舞而行。迦叶问云。汝从何来。彼云从𤘽尸那城来。又问汝见吾师世尊在否。答灭度已经七日。人天供养。欲拟阇维。我所持花。从彼而得。迦叶闻之不悦。时诸比丘。皆大啼泣。泪流如雨。律云。时䟦难陀恶释子在众中。语诸比丘言。长老且止莫大啼泣。我于摩诃罗边。已得解脱。彼人在日。戒法严峻。禁制我等。不得自由。今既涅槃。并皆自在。此自庆之词也。复有外道谤言。瞿量沙门在日。教法如火。今既入灭。教法如烟。薪尽火灭。暖能几时。迦叶闻之。倍生不悦。遂诸徒众。共住𤘽尸那城双林间。绕棺三币。稽首作礼。是时如来。于金棺后。现双足轮。意令履践如来所行之迹。尔时迦叶。尔以千里白㲲万片兜罗香木苏油阇维供养。收其碎身舍利。八斛四斗。国王大臣。各自收之。我今宜应结集教法。作是念已。乃告众曰。我先在道行时。逢外道及恶比丘。余言自庆等。彼既怀于异术。今此可共论法毗尼。勿令外道致余言也。即涅槃后七日。而兴结集。此且据四分五百罗汉结集之文。或更通诸教文。即所说不定。恐繁不述也(上来正明结集时竟)。次明时处者。准育王经云。尊者将诸徒众。往见阇王。而白王言。我今拟集如来法眼。唯愿大王为我檀越。王言愿尊者及诸比丘。终身受我四事供养。尔时尊者。初往大竹林中。欲兴结集。后嫌妨闹。却往宾钵罗窟结集。若准四分结集文中。当于何处。论法毗尼。饮食无乏。后云准王舍城。房舍众具可得无乏。尔时大迦叶。便作单白。律云大德僧听。引处比丘为僧所差。若僧时到僧忍听。僧今往王舍城。论法毗尼。白如是。问上引育王经。在宾钵罗窟结集。下又引四分律。在王舍城。何故相违。答城是总号。窟是别名。律据总以论。经据别以说。亦不相违也。故西域记云。摩竭陀国正中。古先王所都之处。地多泉湿。出胜上香茆。崇山四周以为外郭。西通峡迳。北关山门。东西长而南北狭。外城周一百五十里。内城周四十里余。羯尼迦树。处处成林。花𠵛开荣。四时不绝。山成北门。更行一里余。至迦兰陀竹林。林中有大石室。即迦叶结集处也(引此证前不相违义。结集处竟。上来二收科云云。揔当结集时处已竟)。
次辨结集轨仪者。西域记云。尔时迦叶。即往须弥山顶。鐹铜揵槌。唱如是言。今王舍城。将有法事。诸证果人。宜时速集。而说偈言。佛诸弟子。若念于佛恩。当报佛恩。莫入涅槃。当得吉罗罪也。时楗槌声。传迦叶语遍三千界。诸得神通。并未得者。并皆云集。犹是四方轮凑万里星驰。莫贤必萃。督圣成集。诸来大众。皆随教住。集王舍城中。此时迦叶。告大众曰。如来入灭。世界虚空。当集法藏用报恩也。既将集法。务从寂静。岂得群居。不成胜业。乃以三法简之。第一简去凡夫。唯留圣众。圣众由多。第二于圣众中。简去有学三果四向。唯留无学。无学尚多。第三度简。须是三明六通。具八解脱。内闲三藏。外达五明。如此之流。方堪集会。其时选留五百人。阿难且在数内。又准南山戒坛经说。迦叶临欲结集。先于戒坛上集僧。白四羯磨。罚宾头卢。次又罚阿难。七显有七吉。今忏悔之。言七事者。一不食请佛度女人。二为佛作僧伽梨足蹑而缝。三不请佛住世。四不与佛水。五不问杂碎戒。六如来三请汝作供养人不肯作。七不遮女人泪。令污佛足。阿难言。此七非我故作。今且分疏。第一请佛度女人者。谓姨母于佛有恩。又过去诸佛。皆有四众故。又女人亦有得果之分故。二足蹑佛衣者。其时无人佐助我故。三不请佛住者。魔蔽我心故。四不与水者。谓有五百乘车。又大龙从恒河水中。度挠水浊故。恐损如来。所以不与。五不问碎杂戒者。将涅槃我心忧闷故。六不肯作供养者。谓供养者。谓供养人难作有名利故。恐涉讥嫌也。七不遮女人泪令污佛足者。女人心软发狂泣泪。而礼手污佛足非我。不能遮故。如我意中。于此七事。并不见犯。合依大德语。不散拒违。悉皆忏悔也。又准智论云。迦叶定观于大众。谁未漏尽。唯见阿难由居学地。迦叶语彼。汝可出去。汝未尽结。不应住此。若得漏尽。然后入来。既驱出已。尔时迦叶。将诸徒众。住宾钵罗窟。阿难深生惭耻。自作念言。我二十五年。侍佛左右。不曾受若此耻。非我懈怠。不耻果证。我缘侍佛故。留残结不取无学。遂乃精勤断残结。少有疲倦。欲以亚卧。头未至枕。廓然大悟。如日破闇。三明六通具八解脱。今准大乘论说。阿难此时。起上品心。顿断三界俱生惑也(却之)。付法藏传云。阿难得道已。飞至宾钵罗窟。在门外立。而说偈言。多闻辨才。给侍正觉。瞿昙阿难。今在门外。说偈已良久未开。又再说偈曰。多闻具辨才。给侍世尊者。已舍诸重担。今在门外立。迦叶窟内闻已。说偈答曰。汝若尽众苦。弃舍烦恼担。宜应现神力。令众咸证知。尔时阿难。即运神通。从石壁中入。若准唐三藏别传云。从户钥中入。入已遍礼僧足已。随次而坐。满五百人。善见云。时大迦叶。问诸大众。今当先结集何藏。诸罗汉咸皆答言。先结集毗尼。谓毗尼是佛法寿命。毗尼藏住故法方住。故须先结。又准南山西明住法图赞云。当初窟内立三高座。一迦叶问。二波离阿难答。三抄上贝叶。准四分下文云。时大迦叶。先秉单白和僧。然后令波离。结集律藏。见论云。波离亦秉单白已。整衣向大德僧。作礼已。登座坐已。取象扇执之。迦叶问。第一戒何处制。如是乃至调部增一毗尼。波离随问一一而答。便抄上贝叶已。放扇下座。向大德比丘作礼。却复本位(今时说法准此轨仪)。又四分云。迦叶次秉单白和僧已。令阿难结集。余之两藏。阿难亦秉单白竟礼僧已。登座取象扇执之。迦叶问。梵网经增一世界成败。乃至法花维摩等。集为一修多藏。次问诸论等。集为一阿毗达磨藏。若依宗轮论疏。并长耳三藏传所说。与上不同。恐繁不录也。又准唐三藏别传云。王舍城西二十里大竹林中。一千无学结集者。即是当初三遍简退者。共在竹林中。自相谓曰。佛在之日同一师学。佛才入灭。简弃我曾。彼既结集教文。我曹不可拱手。亦须撰集报深恩。莫不凡圣同会。结集教文次第详论。以成五藏。一素呾览。二毗奈耶。三阿毗达磨。四杂藏。五禁咒藏。凡圣同集。故名大众。若窟内五百罗汉。结集三藏。是上座部西天二部。至今俱盛(上来结集轨仪竟。上来二收科云云。揔是第一段结集三义已竟)。
第二五师任持者。来意如常(云云)。于此五师。便分为五。一迦叶。二阿难。三末田地四商那和修。五优波鞠多。五段今初。言迦叶者。梵音略也。具足应云摩诃迦叶。彼此翻为大饮光。准俱舍云。大者具二义。一种性大。婆罗门种。二富大。其家巨富更无过彼也。饮光亦具二义。一从祖立名。二从己彰号。初从祖者。谓成劫之初。有一仙人。在山修道。经无量时。不吃饮食。身真金色。吞饮众光。今尊者。是彼苗𧜟也。二从己立名者。准付法藏传云。昔过去九十一劫。毗婆尸佛入灭之后。四部弟子。咸生悲恋。各起塔供养。时代既久。形像金色。多分剥落。时有一贫女游行。乞得一颗金珠。见像面怀。欲薄像面。迦叶尔时作锻金师。女即持往。请令修造。金师闻福生欢喜心。遂作治之。用补像面。因共立愿。愿我二人。常为夫妇。世世之中。身真金色。恒受快乐。常修梵行。从是已来九十一劫。身真金色。生人天中。快乐无极。最后在生第七梵天。时中印土摩竭陀国。有婆罗门。名尼俱律陀。过去修福。聪明多智。巨富无量。金银七宝出宅牛羊奴婢车乘。金犁有千具。恐与萍沙王齐。复除一具。有六十篇金粟。每篅有二百三十斛金。氎最下者。犹直百千两金。以钉钉之入地七尺。㲲不穿破。如本不异。以福德力财富如是。且无子息。于其舍侧。有一福神树。夫妇遂往祈请祭祀。求乞有子。两年无应。嗔忿语曰。今更七日尽心奉事。若后无验。必当烧剪。神树愁怖。乃告四王。王又为转告帝释。帝释遍观阎浮提人无堪彼子。转告梵王如斯之事梵。王以天眼。观见一梵王天子将欲命终。欢往生梵彼。天王告曰。婆罗门法多恶邪见。我今不敢为其作子。梵王语彼曰。此婆罗门。有大威德。南剡部州之人薄福。无堪为彼子也。汝必须生彼。吾相拥护。终不令汝生邪见也。梵天曰尔。敬承圣旨。不敢违越。于是梵王语帝释知。帝释具向树神说如斯事。树神欢喜。便往其家。语婆罗门。汝更莫复起恨于我。却后七日当满卿愿。至七日外。妇觉有身。满足十月生一男儿。睹㒵端正。身真金色。光明赫奕四十里。相师占曰。此儿宿福深厚。必当出家。父母闻之。恳坏忧恼。夫妇相语曰。当设何计断绝其意。复自思惟。世所耽着。唯有美色。当为娉其端正好女用断其情。至年十五。欲为娶妻。彼既知之。深生不悦。语父母言。我志净不须也。父母不听。儿知难免。遂设方计。白父母曰。若世有女身紫金色还如我者我须之。父母即置筵会。广召诸亲婆罗门等。遍行求娉。诸婆罗门。共设方计。铸金神端正奇异。举行聚落。高声唱告。若有女子得见金神礼拜之者。后出娉时。必获好夫身金色者。诸女闻之并奔出舍。唯有一女身体金色端正殊特。即是因中贫女之身。以昔胜缘。感此身体。志乐清净。独不肯出。诸女强将共见金神。其女既至。金色光明照夺朗练。婆罗门即为娉之。既至夫家。夫妇相对。各皆清洁。了无染心。共立要契。各住一房。父母知之。毁除一房。令其同舍。安置一床。夫语妇曰。我若睡时汝则经行。汝若睡时。我便行道。后时妻卧。垂手床前。毒蛇入室。取螫其手。其夫见已。将衣褁手。举安床上。妻便睡觉。而责夫曰。云何丈夫。无其志操。窃举我臂。夫指床前毒蛇之事。妻始悟也。夫妇二人。各自厌世。遂求出家。父母听许。便作沙门。清真守素。无为无欲。在于空闲。勤修苦行。于是迦叶作是誓言。世界所有。成阿罗汉者。我悉归依。作是语已。出家威仪。所有诸戒。悉皆具足(准此自誓上法得戒)。世尊即为说法。得三明六通具八解脱。其妻金色女后时礼见如来。亦成圣果。又迦叶常共如来对坐说法。未来成佛。号曰光明。法华经中。佛为受记。佛欲涅槃之时。所有教法。悉付迦叶。佛涅槃后。结集三藏竟。遂入愿智三昧。观无阙少。乃将徒众。往谢阇王。阇王告尊者曰。如来入灭。我不获见。尊者已后若入涅槃。愿垂相告。迦曰善哉。遂于王舍城。广宣流布化度有情。大作佛事。化缘将毕。乃自思惟。今我年迈。身为老朽。谁乐是身。我今涅槃时至。便诣阿难所。作是言。长老当知。昔佛世尊。以法付我。我今年迈。将欲涅槃。世间胜眼。今将付汝。汝可精勤守护。又恐阿难后无付法处。乃记之曰。王舍城中。有一长者。名商那和修。汝可度之。付彼法眼。阿难言尔。迦叶遂遍礼如来舍利乃塔。又如雁王飞到大海。婆伽罗龙宫。礼敬佛牙。又如壮士屈申臂顷。至忉利天。供养佛发。从彼天下。还至王城。阿难恒相随逐。未曾舍离。恐涅槃不见。复后于一朝。迦叶语阿难曰。汝先入城乞食。我亦当往。阿难奉教先往。迦叶念云。阇王与我有要。遂乃辞王至门下。守门人云。王今正睡。若惊王睡。国法非轻。不敢启白也。迦叶语守门人曰。王若睡觉。为白王言。迦叶欲入涅槃时来辞王不见。尔时尊者着佛圣衣。持自己钵。乞食食已。入鸡足山。梵语屈吒盘陀。唐言鸡足。谓其山有三峰。如仰鸡足。尊者入中。结跏趺坐三誓愿。一愿我身并及衣钵。久住不坏。直至慈氏下生。大作佛事。二愿此山三峰合一。掩蔽我身。三愿阿难共阇王若来。其山自开。令彼得入。去后还合。发愿既了。三峰合一。掩蔽尊者。大地振动。诸天感恋。尔时阇王。于睡中梦屋梁折。表佛法梁栋折也。王便惊竟。遍体汗流。深生怖惧。守门人云。迦叶涅槃适来辞王不见。王闻语已。闷绝良久乃苏。遂到阿难所。悲号涕泣。乃共阿难。同赴鸡足。王既到山。其山开辟。王与阿难入中见迦叶。跏趺而坐。全身不散。又见天华覆身。王礼拜已。举声号哭。种种供养。却还本国。山合如初。西域记云。其山在摩竭陀国。多论云。迦叶非直入灭。但入灭尽定。定力任持于身。待慈氏下降。若准婆沙余师云。留骨璅或身。依俱舍宗。直入灭也。但以愿力持身耳。今详教旨。前文既发誓愿。后入寂定。不妨应是定愿二力。所共住持。待慈氏下生。从此山过。见于迦叶说少欲结集灭法藏。时诸弟子念其迦叶卑陋若是。释迦如来。身量如何。弥勒言。迦叶僧伽梨。是释迦佛姨母织成。金缕袈裟。今付于我。今度四部遗法弟子。弥勒即就彼取之。尔时迦叶。既付衣已。踊身空中。作十八变。悉除慢心。佛为说法。并成圣果。迦叶其时。化分段身。示相火焚入无余依界。见者莫不咸生悲变也(上来第一师竟)。
第二阿难。此云庆喜。智论云。佛成道夜生。尔时魔王。见佛成道。心憎嫉来娆恼之。皆被佛神用变化不如。遂来王曰。悉达作夜。于金刚座上已死。大王闻之。忧愁不已。须臾魔退。净居天空中报曰。悉达太子于金刚座上。成等正觉。大王闻之。顿生喜悦。庆慰无已。又王弟白饭。同于此朝。奉白王曰。臣于昨夜生一男儿。王曰贵弟生子。我心欢喜。今日大吉。所生之子。应字阿难(即庆喜也)。或名欢喜。谓其人世世修于忍辱。复生身端正。父王欢喜。因此立字也。又观佛三昧经云。佛告阿难。汝名欢喜。依不定实。又增一经云。阿难有四希有。一嘿然至大众中。人见欢喜。二若有所说闻者欢喜。三者四众之人。兴敬仰心观之无猒。四若有所说。听亦无厌。以是因缘。号为欢喜也。后年渐长大。随佛出家。而为侍者。其人聪慧多闻第一。总持法藏。诵八万四千。及诸罗汉所说。悉能受持。无忘失故。更有乞食缘起。数数闻之。恐繁不叙。佛涅槃后。结集之时。戒坛经云。迦叶作三千八百问。一一答之。与佛无异。又付法藏传云。受迦叶付嘱已。礼谢受法竟。往见阇王。阇王告阿难曰。长老及迦叶入灭。我皆不睹。长老已后入若夷。愿垂相告。阿难答云尔。于是宣扬妙法。化度有情。为世间凡二十年。后于一日。林中见一比丘。闻彼念法句曰。若人生百年。不见水老鹤。不如生一日。而睹得见之(搜玄云。不见水涝涸者。非也。今准住法图赞。是鹤字。即水中老白鹤也。思之)。阿难闻之不悦。喟然叹曰。世间眼灭。何其速哉。违返圣言。无有智慧。乃语彼曰。汝所念者。非佛说也。不可修行。又准付法藏传云。阿难复告彼曰。有二恶人。名为谤法。一虽多闻而生邪见。二不解深义颠倒妄说。有此二法。为自毁伤。不能令他离三恶道。汝今当听我演佛偈。若人生百年。百解生灭法。不如生一日。而得解了之。此比丘乃依而诵。后向本师说。本师言。阿难老朽。智慧衰劣。言多错谬。不可信也。汝今仍旧但念前偈。阿难后闻林中比丘。还念前偈。乃问因由。彼答阿难本师之语。阿难已。乃自思念。彼轻我耶。遂入三昧。推永圣德。未见更有一人。能回彼比丘本师之意。便作是念。异哉无常。甚大雄猛。邪见炽盛。不盖增长。诽谤如来。断饱正法念。今此比丘。我为说法。反纳邪言。世间众苦。难可久住。我于今日。宜速涅槃。又准育王经说。阿难先往商那和修处。告之曰。佛以法付迦叶。迦叶付我。我欲涅槃。今将付汝。汝可守护。又恐和修已后无人白法。遂告彼云。世尊昔游摩突罗国。说彼国中。有长者子。名优波鞠多。于禅法中。最为第一。虽无相好。化度如我。可以度之。付于法藏。和修言尔。又付法藏传云。阿难欲入涅槃。自念阇王与我有要。遂往辞王。守门人云。王今正睡。不敢惊觉。阿难曰。若觉时为报曰。阿难入般涅槃。特来辞王不见。时王于睡中梦。见伞盖柄折。而尔不坠。遂乃惊觉守门人。具陈上事。王闻已闷绝良久乃苏。而自叹曰。如来入灭之后。上足弟子迦叶有大名称。以补佛处。又乃入灭。法渐衰弱。次有阿难。总持法藏。瞻仰尊重。犹如日月。今又涅槃。更何恃怙。盖法渐尽。诸恶炽盛。即问守门人云。阿难今在何处。宗轮疏云。时有国神。白王言。阿难已往毗舍离国入灭。王遂严驾四兵。往恒河侧。见阿难乘船在恒河中流。王稽首白言。三界明灯。已弃我去。今相凭仗勿入涅槃。纵入涅槃。颠归我国。时毗舍离城。复有天神报王。阿难在恒河中流。而欲涅槃。王复严驾四兵。往恒河侧。复请阿难。向我国中。入般涅槃。忉利诸天。又请归于帝释宫入城灭。娑伽罗龙龙王。又请归龙宫入灭。既四处皆请。不可偏向一处。遂于恒河中流。而取灭度。是时大地振动。时雪山中。有五百仙人。睹斯相已。乃自思惟。如来出世。我等贪着禅味。不求解脱。迦叶入灭。我又不知。今阿难入灭。曹若更不求解脱。无有是处。遂相劝励请求度脱。既乃一时飞空。到阿难所。固请求哀出家。阿难默许之。即化恒河水为金地。为仙人说法。准付藏传云。阿难为彼如应说法。鬓发自落成罗汉。不言感戒。若依育王经。阿难秉羯磨为受戒。单白时得初果。白二得二果。白三得三果。白四时得第四果。既得果已悉欲涅槃。最后一人。名末田地。阿难独不许入涅槃。令持法藏。往罽宾国。流通教化。彼答云尔。阿难即踊身虚空。作十八变。入奋迅三昧。分身作四分。一分与忉利天。一分与大海娑伽罗龙王。一分与毗舍离王。一分与阿阇世王。四处各起塔供养(上来第二师竟)。
第三末田地。或云末田底迦。亦云金他。即是前来五百仙人中最末后者。受阿难付法也。传记云。其时阿难告彼曰。昔佛游乌长那国。降恶神回。从彼国龙池上过。回顾语我云。我涅槃后。有末田底伽。于此池上。建立伽蓝。大作佛事。尔时末田闻佛悬记。心生欢喜。遂往地印土罽宾国。杂云迦湿弥罗国。初往彼国。并无人民。唯有一大龙池。西域记云。其池周币七千余里。四境负山。山极消峻。末田到彼。初往大山顶上宴坐。作大神变。振动龙池。龙王深信。化作人作须发皓首。容色慈悲。尊者亦知是龙。而为说法等。后感法味。思报其恩。遂问末田。欲须何事。末田答曰。我唯要一住持之处。龙王又问。未委住持要几多地。末田曰。唯悕须一坐具地。龙王言。多即不可。一坐具地阿难。大德。见我此池否。是我所居住处。尔时龙王。遂以业通之力。缩此池水。与末田地。龙王渐缩水。末田渐展坐具。如是缩一千里。坐具未遍。直到七千里。缩水离尽。坐具未周。自龙念言。我实许他一坐具地。岂得返悔。于是龙属皆上岸上。龙王返来就末田乞地。末田遂。于西比角留一小池。周一百里。与彼居止。龙王又告尊者言。今虽且施池。法灭还收也。尔时末田。既得地已。遂运神力。造五百伽蓝。于诸异国。买粥鬲贱人供僧使从如是广兴化等导。流行教法。其末田之化缘既毕。终于此国。不别付法。谓商那在世故。尊者灭已。诸多贱人。自立君长。邻国鄙其贱种。不与交通。梵云乞栗多。此云置得。亦云贱人国。唐三藏贞观中往彼。见水多陆地少。将知教法衰劣不久也。问阿难先付法与和修。后付末田地。今何以末田却在前。答准育王经。和修在第三。末田居第四。今缘取和修传法。与鞠多故。抽末田居第三也。若据行化文。同时亦无先后。以末田在灭度。不别传法故也(上来第三师竟)。
第四商那和修者。训也。若正梵音商诺迦缚縒。此翻草衣。或云胎衣。谓此尊者。往昔曾为商人。逢一辟支迦佛。身着草衣。商人遂将一端白㲲奉施。以是因缘。感五百生中。衣与俱生。冬为狐裘。夏为絺縒。最后出家。变成法服。受阿难付嘱已。遂乃广宣流布。化度有情。为世间眼。后时化缘将毕。遂付法与鞠多。而告彼曰。昔佛世尊以法付迦叶。迦叶付五师阿难。阿难以法付我。我欲涅槃。世间圣眼。今将付汝。汝可精勤守护。又恐鞠多已后无人付法。遂告云。摩偷罗国。有人当生。名絺徴柯。汝可度之。以法付彼。鞠多云尔。商那既付法已。遂入山中。不久入灭。一万八千罗汉弟子。收其舍利起塔供养(上来第四师竟)。
第五优波鞠多。或云乌波堀多。此云近护。谓亲近守护法藏故。其时商那和修。虽受阿难付嘱。令度鞠多。此时但有鞠多之父。未有优波鞠多之身。遂顾往摩突罗国。访其父舍。初将百人十五人往。次将三十二十人往。乃至最后单己而往。长者怪问之曰。尊者初来从弟绝多。今何单己更无给侍。和修答云。僧家以义聚也。所以多少有无不定。长者言。我若后时有子必相舍与。尊者言尔。不经岁余。果生一子。名阿失波鞠多。时和修知已。遂往求乞。长者云。我始有子。要绍家业。不可舍之。后更有时。必能相奉。后经岁余。又生一子。名为难陀鞠多。和修又往教化。长者云。家有二子。一绍内。一绍外。正处其中。后更有时。必定舍之。后又产一子。即优波鞠多。智慧聪明。颜㒵端正。和修。观前二子。非其法器。亦不苦求。此之一子。真成法器。遂往求乞。长者此云。此子聪利内外双绍。前之二子。容可舍之。若此一子决定不可。和修知根机未熟亦恳求。后时鞠多年渐长大。遂令市肆之内经求。和修遂往。渐渐化导。遂问鞠多云。汝在此何为。鞠多云。我经纪。和修问曰。汝净心不净心。多云。我不解之。请为分别。修云若利他损己。名曰净心。若损他益己。即名不净心。多云。我经求觅利。本贵益身。皆是损他。有何净也。修曰从今日后。自调练心。立两頞石子。一黑百。若损他时。下一自里。若损己时一白子。多依此教。初唯黑。次半白。后纯白。修知根熟。乃为说法。言下便证初果。后于城中见女人犯王法被断支体。因往看之。作无常观成。又证第三果。遂自求出家。不由父母。修为剃发受戒。白四竟时。证罗汉果。教化有情。度人无数。醍醐山有一石室。高一丈六。纵广亦尔(此依付法藏传辨)若准唐三藏别传云。高二十余尺。释迦方志云。高二丈广二丈三尺。或有说云。长十八肘。广十二肘。所辨数量。各不定也。发愿凡所度人。若夫妻二人舍家入道。俱证罗汉。当下一筹。筹长四寸。安其室内。此室筹满。我即涅槃。若一得一不得。并前三果。四向及童男童女。出家证罗汉。并不在数。如斯立愿。遂得石室筹盈。时人号为先无相好佛。鞠多念曰。未委如来在日化度。与今何殊。时有一老比丘尼。是波斯匿王姊。名莲华色。年百二十岁。在醍醐山间。唯有此尼。见佛在时化度之事。当往问尼。遂先令人报尼。尼入定观之。鞠多此来。所为何事。乃见欲问佛行化之事。从定出已。即满钵盛油。安门扇后。尊者虽是罗汉。若不定观察。散心不知。遂即推门。不觉倾油数渧尼问讯请坐已。问云。佛在日教化有情。何似我之今日。尼曰大德曾闻。佛在之日。有六群比丘不。多云此人最暴。何足为言。尼曰修虽粗暴佛在之日。数入此房。不倾油一渧。明知今日无学成仪。不及佛在日粗暴之辈。鞠多闻言。深生惭耻。尼安慰何用感伤。世尊初日入灭。二日不如。三日已后。转复卑劣。况乎今日百有余年。去圣时遥。何足为。鞠多于后度弟子。名絺徴柯(亦名提多迦也)。羯磨言下。证罗汉果。多将入灭。遂往告云。佛以法付迦叶。迦叶付阿难。阿难付吾师和修。和修以法付我。我今付汝。汝当守护。彼答言尔。鞠多却后七日。踊身虚空。作大神变。入般涅槃。以石室筹用为阇维。人天悲泣。收其舍利。起塔供养(已上第五师竟)。
上来始从迦叶终至鞠多。名竖五师。通传三藏。更无替废。一百年内。如水传器。若准西明图赞。更有一十九师。并上都二十四。其第二十四师子比丘。往罽宾国。国王不敬遂损师子之命。因绝付法也。即当一千五百中。今但州前五师者。据未分部略明。从第五师后分宗。即成异见。故不叙也(上来第二明五师任持已竟)。
第三横论五师离分部别者。谓佛在同对机设教本是一文。涅槃已后。波离结集。名八十诵。与佛在时无别。但以鞠多末化。僧怀异见。悟解不同。各为楷则。人以情竞。法逐时移。遂分散文。以为多别。毗尼母云。一百年后分为五部。二白年后分十二部。文殊问经有二十部。二舍利弗问经二十部。谓窟内外室。重添经集时根本也。今总会之。莫过三别。初明分五部。二明分二部。三明分二十部。故注戒本及羯磨序云。经分梦㲲之殊。律有折金之明喻。初则五部二部之殊。中则五百十八之异。所言经分梦㲲者。一即阇王梦见白㲲从天降下。分为五段。王忧问佛佛言非阇王事。此是我涅槃后。诸弟子分毗尼。为五部也。二即吉栗枳王十梦经也。故婆沙云。人寿二万岁时。有佛出世。名为迦叶。其佛父王。名吉栗枳(或云讫利巳此翻作事也)。其王夜得十梦。谓是不祥。旦集群臣。共占十梦。言十梦者。俱舍颂云。大象(一)及井(二)麨(三)。栴檀(四)妙园林(五)。小象(六)二猕猴(七八)广𣻹衣(九)斗诤(十)。是时无有一人能以王解。王遂诣等问佛。具述上缘。佛言非关于王。此是未来百岁之时。释迦牟尼佛。出化于世。涅槃已后诸弟子所作事也。一梦见大象。被关在一室。更无门户。唯有一窗。其象方便。将身于牖内出。其尾被碍。却不得出。佛言。此表释迦遗法弟子舍家出家。如象方便将身于牖中出。出家之后。却被名利所拘。如尾出不得也。二梦渴人并一口井。其中有水。具八功德。此中遂渴人。是渴人终不饮之。人问其故。答云水是好水。其井不堪所以不堪。所以不饮。言此表释迦遗法弟子。将其教法。与道俗说。令不信受。人问其故。答云法是好法。说人恶弱。我不听也。三梦见一人将真珠。博一升麨。佛言。此表释迦遗法弟子。将佛教法。为道俗说。而博衣食故。四梦一人。将栴檀香木。博于瓦木。佛言。此表释迦遗法弟子。将佛真净之教。博外道典籍也。五梦一园林华果茂盛。而被杉风。忽然坏尽。佛言。此表释迦遗法弟子。广灭如来正法园林。六梦诸小象驱逐大象。殡令出群。佛言此表释迦遗法弟子。结构恶党。殡弃有德比丘。七梦一猕猴身涂粪秽。冲突众人。众人见来悉皆回避。佛言此表释迦遗法弟子。自无戒德。以诸恶事谤贤贤毁良良见之悉皆回避。八梦一猕猴身无威德。众共状捧。以海水灌顶。立之为王。佛言此表释迦遗法弟子。结构恶党。举破之人。以为僧肯。九梦一张白㲲坚而又广。有二十人。各执少分刘挽。㲲终不破。佛言此表释迦遗法弟子。分佛教法为二十部。虽分多别。然皆佛法。终不破坏。十梦多人共聚。而相残害。死亡者多。佛言此表释迦遗法弟子。各有门徒。所执不同。牙相斗诤。善法灭已。前云梦㲲者。当断第九也。言杖金者。谓百载之后。虽分五部。乃至四百年初。分二十部。犹若分于金杖。而作五段二十段故。虽无杖相。段段皆是真金也。初则五部二部之殊者。五部谓昙无德等。二部即上座大天也(有云二部五部之殊。恐似例也)。中则十八五百之异者。谓于二十部内除根本二。余枝条有十八也。五百者。智论云。佛灭度后。五百异部王毕竟空。如刀伤心。故分初明。分五部者。一昙无德(云云)。然就如来本一毗尼教中。元来通含五部故。今五部轻重。持犯有别。未分之前。总含在一藏内。故舍利弗问经。罗旬乞食不得。佛令以五种律衣。更互着之。便大得饮食。明知圣制本有五意。若尔佛在之日。何不便分。答谓能化主是。所被根器未有五般见解。所以不分。故基法师。异部宗轮疏云。佛有五德任持故。所以不分。一不可化者。皆能化之故。人无异执。如那提三迦叶等(云云)。二能断疑网有疑皆决。故经云。诸求三乘人。若有疑悔者。佛当为除断。令尽无有余。故法无异执。三人天崇敬。众德所导。宁生异执。四说法必益。但便闻法尽出尘劳。故无别执。五能伏邪论。天魔外道。悉能伏之。故人无异见。法无异执。广而彼说一百年内。诸圣弟子任持。故人无异见。法无异执也。一百年后。有此五种根机故。于圣教之中。有斯五见起也。今释此五部有两说。一依大集经本有六。二派约诸传记。但有五部。初中依大集经六部者。一昙无德部。经云。我涅槃后有诸弟子。受持如来十二部经。书写读诵。颠倒解义。颠倒说法。以倒说故。覆阴法藏。人名昙摩鞠多。此云法密。亦云法藏(言倒说者。取化仪次第。又说无第。皆先星后日。又欲说有名倒也)。从法立名。即四分律也。二萨婆多者。经云。虽复读诵书写外典。受有三世。及以内外。破坏外道。善能论义。说一切性悉得受戒。凡所问难。悉能答对。是故名为婆帝婆(言受有三世者谓执三世皆有实体。即名一切有说。一切性者。善恶无记。皆许得戒故。余文可委云云)。从法立名。即十诵律也。三弥沙塞者。经云。不作相地水火风相虚空识相。是故名弥沙塞(地水火风空识。此之六界。皆是空。故云不作地水等。此云不着有无观也)。从法立名。即五分律也。四迦叶遗部者。经云。说无有我及以受者。转诸烦恼。由如死尸。是故名为迦叶遗。或名迦叶毗也(谓外道执有实我受用尘境。名为受者。今此师说无有我。并及尘境。即简［也］人所执非也。转者舍也。舍烦恼如死尸故。此举喻显。此翻为重空观也云云［也］)。从法立名。即解脱律也。五婆粗富罗部者。经云。皆说有我不说空相。由如小儿。是故名婆粗富罗。亦云婆结富罗(此师说一切有情实体。与五蕴不一不异非断非常也。若言蕴一。蕴若灭。我亦随灭。便成断见。若言蕴异。蕴若灭我合在。即成常见。故知此我与五蕴法。不一不异非断非常。故曰皆说有我不说空相也。如小儿者。愚痴之㒵也。此云犊子。古有外道染牛而生。部主是彼苗𧜟。律本未到。未知法名云云)。已上杖条五部竟。六根本摩诃僧祇者。经云。广博通览五部经书。是故名为摩诃僧祇。此云大众(已上经也)。次劝结云。善男子如是五部虽异。而不妨诸佛法界及大涅槃(云云)。问经文列六部。何故结劝。但云五部。首疏云。总别有六。僧祇是总。以引部众僧行解虚通。不生偏执。遍照五见以通行故。明知前五是别。各坏异见。从彼流出。若僧祇是根本部。人皆奉信。后五是别。恐人不信。故偏劝之。故下别序中。钞自注解云。僧祇是根本。余是五部。此正依大集分别也。又问僧祇既是根本。卷轴今多。因何但四十卷耶。答五师捃拾情见之文。各为一见。余外事法。攒聚一处。不多故。但四十卷也。虽尔且是根本故。譬如一树傍出五枝。中间虽小。犹名身也。四面纵大。亦号枝条。又此四十卷僧祇。无归应序。证知是根本。又钞主释云。僧祇是根本。大众所传。非是百载五家生也。斯为正义。或依狭言。将此四十卷僧祇。为大天部者非也。广如别破(云云)。次依佛本行集僧及僧祇。后译私记。但有五部。彼云。如来灭后一百年满。第五祖师鞠多之后。五人于上座部中。一时顿起。但分五部。余四如前。第五婆粗富罗是祇律。今如何分。答非敢苟分。大集明异。若今婆粗经不应言遍览五部(已上疏文。今但依大集分别。以为正义。今犹有人妄执。盖不究［厚］故也)。已上分五部竟。
次明分二部者。即大众上座也。问夫论分部。理合从少至多。今何从多却少耶。答前虽分五部似多。犹是圣人理和。同是上座一宗之内。今即对大天凡众。人法处三。一时分故。致有二焉。若前但有五部亦名。未显上座之号。至二部时。始有上座部也。问何因缘故分其二部。答由其摩诃提婆。此云大天。未出家时。造其三逆。出家已后。又造五缘。有此乖张。故分二也。今依宗轮论疏。略述缘起。昔末土罗国有一商主。娉少妻室。生一男子。颜容端正。字曰大天。不经多时。其父广将财物。经营他国。因缘阻碍。经久不还。于是大天年渐长大。遂染其母。后闻父还。心生怖惧。与母设计。遂煞其父。既造一无间业已。事渐彰露。住止不安。乃将其母展转逃隐。至波吒厘城。到彼又忽遇见本所供养无学苾刍。又恐事彰。遂设方计煞彼无学。既造第二无间业已。转怀忧怖。后复见母共余人有通。心生嗔忿云。我为此故造二重罪。流移他国。跉[跳-兆+甹]不安。今复我更共他人。如此椙秽。何堪容忍。于是方便复煞其母。既造第三无间业已。由不断善根。深生忧悔。即自思惟。作何方计。命灭此罪。我曾传闻。沙门释子有灭罪法。遂诣鸡园。于其门外见一苾刍。徐步经行。诵伽陀曰。若人造重罪。修善以灭除。彼能照世间。如日出雪翳。时大天闻已。欢喜踊跃。知归佛教必当灭罪。乃往一苾刍处。本是窟外僧。投彼出家。不审捡问。遂便与度。受戒之后。还名大天。聪明未久之间。便能诵持三藏文义。言辞清切。善能说法。波吒厘城无不归仰。时无忧王闻已数请入宫供养。请令说法。乃诳王曰。我是罗汉。入王宫。多见嫔妃。夜出僧坊。梦遗不净。而令弟子浣所污衣。弟子白言。我闻罗汉诸漏已尽。师何更有斯事。大天答云。天魔所为。非我故作。汝不应怪。然则漏失略有二也。一者烦恼漏失。二者不净漏失。若烦恼漏失。罗汉已无。若不净漏失。罗汉由有。且如佛在日。诸罗汉等。烦恼虽尽。岂无便痢涕唾耶。又诸天魔。常于佛法中。而生憎嫉。见修善者。便生坏之。纵阿罗汉。亦为彼娆。问如此说有何过。答漏失实有二种。若烦恼漏失。即是五部。下烦恼贪爱等。不净漏失。与便痢一般。今大天梦失不净。正见烦恼。弟子本意问之。反将不净漏失而答。斯成诳惑(结第一妄语缘也)。又彼大天欲命弟子欢喜附近。矫方计。次第授四沙门果。后时弟子。看诸圣教说云。罗汉应自知。如何我等都不自知。大天告曰。然所洪亦有无知。汝不应怪。然诸无知。略有二种。一染污无知。二净不染污无知。若染污无知。罗汉即无。不净染污无知。罗汉犹有。是以汝辈不自证知。问如此说有何过。答然则无知。实有二种。染污无知。即四谛不烦恼也。不净染污无知。以劣慧为体。未成佛前。据理皆有。然今弟子所问之者。正是染污无知。反将不净无知而答。斯谓诳也(结第二缘)。后时弟子。于四谛中有怀疑惑。遂白师言。我闻罗汉已断烦恼。疑由分别。入见即除。如何我等于四谛中。甚怀疑惑。大天告曰。疑有二种。一随眠疑。二处疑。若随眠疑。罗汉实无。处非处疑。罗汉由有也。问如此说有何过。答然疑实有二。若于四谛中。不了知苦集等。是随眠疑。言不称理名非处。称理名非处。于此二处不了名之为疑。今弟子意。正问随眠疑。却反将处非处疑而答。斯成诳也(又结第三缘)。后诸弟子。因披读圣教。说阿罗汉应自证知。如我等但由师语不自觉悟。大天告曰。然有罗汉亦由他悟不自证知。汝岂不见经中说。舍利弗目连等。佛若未授记。当来作佛等。彼且不自知。由记莂后方自知也。汝今不应于此穷诘问此说何过。答弟子正问无漏圣法都不自知。今却反将他身上功能行解而答。斯为诳妄(又结第四妄语缘)。然彼大天。虽造诸恶。而且不断善根。于中夜时忽自思惟。我未出家时。曾造三逆。本授佛法贵在灭除。今出家后又造妄缘。违于教网。不知死后何处受报。忧惶所逼。数唱苦哉。时近弟子闻之深生惊谏晨起问讯云。师夜来安乐否。大天云。吾甚安也。弟子白师云。昨夜何故数唱于苦。大天告曰。我呼圣道。汝不应怪。谓苦圣谛。若不殷勤唤召。终不生起。犹如孩子不号母终不抱也。问此说何过。答凡言证圣谛。须自修行。持戒修慧。入于加行。渐观谛理。乃至见修断惑证灭方见谛故。今此大天。烦恼具足。都未断除。岂可称苦。便得圣道生起。斯成诳妄(又结第五妄语缘)。后时大天。将斯之习见成颂曰。余所诱无知。犹预他令入圣道。不起假声呼。此是如来真净教(文词似异义意无殊)。于鸡园寺中。上座苾刍。多皆灭度。半月念戒。次当大天。遂将自撰偈词。安七灭诤之后。时彼座下无学多闻修静虑者。闻此偈词。无不惊怪。遂即呵止。咄哉愚人。宁作是说。此于三藏。曾所未闻。或即对之。翻彼颂曰。前三句如上(云云)。段最后句云。此言非佛教。于是竟夜斗诤纷然。乃至终朝朋党转盛。时王闻已亦自生疑。寻白大天。就是非。我今当据何朋。大天告王曰。教有明文。若欲殄诤。依多人语(此僻用律文。文中三种行筹。若和上老宿。在如法朋中。即显露行。若和上老宿。在非法朋中。即耳语行。若非法人多。即须作乱起之法。今既非法人多。合作乱起去。今令依多人语行筹。岂非僻用律［故］)。尔时无忧王。令僧两朋别住行筹。于是圣众朋中。耆宿虽多。僧数稍少。大天朋内。耆年虽少。人数犹多。执非法筹既多。王遂从多。依大天语。呵伏余众。事讫还宫。尔时鸡园。诤由未息。后随异见。便分二部。一上座(婆沙云是窟内五百结集者。取迦叶上座立部名)。二大天部(谓大天本师是窟外僧人。留𧜟大林中结集。凡圣共集。名大众。今取兹三部名故)。其时虽分二部。亦且同在鸡园。时诸圣众。欲舍鸡园。趣于他国。时无忧王闻已。遂生嗔忿。载以破般。赴殑伽河。拟溺诸圣众。圣聚窃知。遽相告报。此是命难。宜各运通。摄未得通。亦令自在。犹如雁王凌空。西地而去。至迦湿弥罗国。栖山隐谷。王闻已深生惭恨。遣人召之。令归本国。诸圣众𥗫不从命也。后于彼国。广造五百所伽蓝。种种供养。王敕大天段经不复如本。而不离鸡寺。其大天后遇一相师云。此释子却后七日。必当命终。弟子告师。师云。我知分矣。遂令遍告王臣。过七日后。入般涅槃。闻者悲恋。过七日外。果遂命终。士庶备辨香油柴薪。欲共阇维供养。以火爇随至随灭。又遇此相者到来。语诸人曰。此不胜消此香油之类。宜用粪秽之物涵之乃用其语当时炎炽焚烧并尽。暴风随起。飘散无余。分部之由。因兹叙述。西天二部。至今俱盛(上来明分二部已竟)。
第三分二十部者。谓就前二部中分也。大众部中。曲分九部。上座部内。分十一部。又于二十中。皆含五部名。或偏执等不定。今欲分之。先勒成颂曰。佛灭百年余(真部云一百一十年也)。二部本初破(谓上座大众二部)。奉经侵四百。分二十部终(大众部二百年间。上座三百年。初分真侵到四百年。二十部皆竟)。于中初大众(于二部中大众初分)。四破从成八(大众部前后四度都分成八部枝条)。初后各三宗(第一为初。第四度为后。如是初后。各分出三部三部也)。二三皆唯一(第二度第三度。皆但分出一部故云)。第本部成九(谓根本大众部。并八枝条。合成九也)。分从二百年(谓二百年末。三百年初也)上座时分七(前后部七遍分)。从三四部分(谓从第三犊子部中分中四部。一时顿分也)。余单五六宗(除第三犊子部。顿分四部外。前后六遍。破每遍但分出一部。故云余单也)。本末成十一(上座部是根本。其余枝条名末。都十一。如下云云)。初分破已。各擅一方行(已上略引偈文竟)。又宗轮疏云。如是传闻。佛薄伽梵般涅槃后。百有余年(即真谛云。一百千年后分云也)。去圣时淹如日久没(佛在日如太阳赫日无幽不烛。既入般涅槃。如日隐西山。故云也)。摩竭陀国拘苏摩城王号无忧。才摄剡部。感一白盖。化合人神(亦有作治字也)。是时佛法大众初破。谓佛灭后一百年中王号无忧。力䣫铁轮。虽无轮现。感一白盖。常在于空。以表王之治化德也。当此之时。最初分部。问何故大众先分。答基法师云。大众部中。凡多圣少。上座部内。凡少圣多。所以二中大众先破也。论云。至二百年初。大众部初破。流出三部。一一说部(此部主说一切法。皆无实体但有假名。名即是说。亦不简有漏等。皆无实体。唯有能诠假名。于能诠。不无两诠。实体既乖本有。故忘此名)。二说出世部(此部主说世间有漏法。皆从颠倒起颠倒不实。但有假名。若出世法非颠起。则有实体。故云说出世部也)。三鸡胤部(婆罗门姓也。梵语矫短胠。此云鸡胤。上祖是仙人。染鸡而生。部主是彼苗裔。唯弘论不传经律也。前颂云。初后各三宗。此是初三宿也)。次二百年中。从大众部中。复出一部。名多闻部(谓此部主广闲三藏。深悟佛言。从德立称。又佛在世时。直无学名。祀皮衣。未出家前。曾作仙人。在山苦行。常披树皮祭祀天神。故出家已后闻佛所说深法记持不妄。乃于雪山入定。不觉佛入涅槃。从定而出。已是二百年。见大众部中。唯弘浅法。此师乃诵出佛在日深法。中有同处。因乖诤故分也)。次二百年中。从大众部中。分出一部。名说假部(此部主所说世出世法。皆遍假实。故三名也)。次二百年满有一外道。舍邪归正。亦字大天。于大众部中出家。名闻精进。住制多山。与彼部师。重详五事。因有乖诤。分出三部。一制多山部(此云灵庙处。此山多有灵迹塔庙。部主先住此处。便以为部名也)。二西山住部(在制多山西也)。三北山住部(制多山北)。已上是后三宗。如是四破成九部。初分三宗。后分三宗。二三两宗(成八)并根本九也(上分大众部已竟)。其上座部。圣多凡小。二百年内。和合一味。至三百年初。有小乖诤。分为二部。一说一切有部(谓部主不简有漏无漏世出世过现未来三世皆有实体。至于龟毛兔角。亦是实有。此傍执前十诵宗)。二上座部转名雪山部(谓有部起时。多弘论藏。能伏上座。上座劣弱。移入雪山杂尔无是根本。不可言分。今且据移入雪山义用分故。是以为二也)。次三百二十年。从一切有部。分出一部。名犊子部(此云律主姓也。上古有仙染牛而生故。今是彼苗裔。因立名也)。次三百三十年后。从犊子部中。分出四部。一法上部(即部主名也。有法可超众法之上故也)。二贤胄部(贤谓贤和。胄者胄族苗裔之称故也)。三正量部(谓权卫刊定名量。量无疑。谬名正。部主自言我法无邪谬。此明了论宗也)。四蜜林山部(部主住近山林郁密故。从居处立名)。次三百八十年。从化地部中。流出一部。名法藏部。或云法蜜(部谓生含容正法如藏之密。此师自言。我袭采菽氏为师。谓日连也。采拾也。菽者众苢也。上古有仙。拾众苢而餐得道。目连是苗裔也。此傍执前四分宗因有人云。四分从五分中流出也。谓前法藏部是四分元从化地部流来。以化地部。是五分律故。今详斯解。未究根由。前化地部。但是偏执五分之宗。非是五分律。法藏亦然。名同［发］别。四分一律始终不分。可以思之也)。次三百年末。从一切有部。分出一部。名饮光部。或名善岁(言饮光。是迦叶波姓。上古［有］身真金色。部主是彼裔。言善岁者。部主小名岁。便有贤德故。德以彰名故也。此傍执前解脱律宗)。次四百年初。从一切有部。分出一部。名经量部。亦云说转部(部主依经为量。自言我以庆喜为师。今小乘中经部是此也。言说转者。部主说一种子现在相续。转至后世。此成论宗。四分依此假名。许有种子义也)。如是上座七破。或八破。本末别说。成十一也。今四分律。五部之内。昙无德部所收。二部之中。上座部摄。二十部内。与法藏部名同。即非二十中律也。又准续高僧传云。上座大众。创分结集之场。五部十八。流宗百载之后。僧祇是根本。大众所传。非是百载五宗生也。统叙五部支分。此方已获其四。若据摄末从本。此方获其一。自余群部。多是西土贤圣赞述行事。其中聚类。自有区分辨扸。不可备述(上来收科云云总是分部竟)。
第四译翻时代制作之由者。谓前之三段。多约以明。未审教传此方。初是何人。翻其[肄-聿+余]字。译彼梵音。初以弘扬。是谁为首。制撰义疏。起自何时。造钞兴由。复为何事。如斯道理全未论量。故作此门。略中解判。于中分二。初明翻译年代。次辨制作之由。两段初也。若据通论。自汉永平十一年佛法东传。腾兰初译四十二章经。佛本行经。十地断经等。直至巨唐乾宁二载乙卯。凡经八百五十四年。中间缁素。翻传圣教二百九十余。或是西土贤圣传至此方。或是土高人。往彼求请。所译教文五千四十余卷。不可具叙。今且据四分一律。以明翻译者。若据饰宗及搜玄。并云。四分有两译。广引传记。盖是不究根原。览即知非。不劳具录(云云如彼)。今依正解。准高僧传并诸经目录但云。觉明三藏后秦弘始十二年岁在丁未。即当东晋义熙五年。时有佛陀耶舍。此云觉明。是罽宾国人。婆罗门种也。来到长安。先诵昙无德律。校尉姚爽闻秦请诵梵本。秦主姚兴亲迎。别立新省。于逍遥园内。四事供养。悉皆不受。至时分卫一食而已。耶舍髭赤。善毗婆沙。时人号为赤髭论主。口诵梵本。到于秦地。与冻明沙门竺佛念。对译秦言。沙门道含笔授。至弘始十五年壬戌。毕轴三十五卷。后分成六十卷。秦主赐绢万疋。悉皆不受。道含佛念。各千疋。其三藏资具满三间屋。并不关心。秦主乃为货之。于城南造寺一所(即今草堂寺)。后辞还西国。至罽宾国。附得虚空藏经一卷。与凉明诸僧。后不知所终。文只如此。并无两译之说(从姚秦弘始十二年丁卯岁。至今乾宁二年乙卯。凡四百八十八年矣)。
次制之由者。谓此律本虽已翻译。全未流行。时有元魏法聪律师。本讲僧祇。后自考身中得戒本。因四分遂罢唱僧祇。创弘四分。手披讲解。未有文疏。后因北齐道覆律师。即聪之门人。随听随记乃纂疏六卷(即四分律疏之始也)。乃至隋末唐初。近十八家。其间卷轴多小不定。莫非并依律文次第消释也(云云)。问前代既有疏抄不小。南山何故更制钞文。莫是政乎异端。强生穿凿否。答但为古来疏抄。文繁隐略。未可逗机。致使今师斐然起意。贵临机有用行事无疑。卷约行分。篇随类聚。言过二十余万。随捡依行。广在下文总序中述。时即唐高祖武德九年丙戌六日起手。入十年正月一日。改贞观元年。处即终南山丰德精舍苎麻兰若也。再修时处者。大宗贞观八年甲午岁。何中府隰州益词谷。因游虚迹。暂道幽岩。栖禅寂定。观前述作。审定文辞。遂乃重修。并出注戒本羯磨迹等。今所讲解者。是后修之本也。从贞观八载。至今乾宁二年乙卯。凡二百六十二年矣(上来辨制作之由竟。上来二𠬧科云云。揔当三章料简玄谈竟。开平五年辛未。凡二百七十四年矣)。
四分律钞简正记卷第一

[book_title]四分律钞简正记卷第二(释钞题目一十一字)
吴越国长讲律临坛赐紫清凉大师景霄纂
第二判释科条。广辨教之文义。于中分二。初略辨科分。二依文广解。初中大凡一切圣教。大科有三。谓序正流通。诸余小科。皆从此出。若据西域。亲光菩萨。造佛地论。解佛地经。已科三分。若论此土。从后汉佛法初来。未有科要。因秦王请。讲楞伽经义。诸德促平甲解判。王乃问言。朕闻佛教幽微。至理玄奥。适观所讲科目全无者何。诸德遭问。各鄙耻龙颜。时东晋道安法师。遥闻此言。愤悱心口。遂科一切教文。总为三段。即序正流通也。其时虽即悬科。未有凭准。后因佛地论流至此方。彼论之中。果有斯说。故彼云。于此经中总有三分。一者教起因缘分(即序分也)。二圣教所说分(御正宗也)。三依教奉行分(即流通也)。语别意同。故知安法师。冥状圣旨。故青龙疏叹云。妙理潜通。慧心悬合。弥天之构。岂虚言哉。所言教起因缘分者。谓明教起。及教起处说教因由。即是教起所因所缘。二正显圣教所说法门品类差别。名圣教所说分。三者显彼时众闻法获益欢喜奉行。名依教奉行分。自后凡是教文。皆依此判也(已上略述科判因由)。今则正明科判者。先科律本。后科钞文。就律本中。初圣科后凡科。且圣科者。谓部主分宗时科有四大段。即大僧戒本为初分。尼律下为第二分。安居犍度下为第三分。房舍犍度下为第四分(此且据四分所宗律本以科分。若约大藏毗尼。佛在日及结集时所非承也)。二约凡判者。谓安法师科也。先科律文。后科钞文。且律本者。初从稽首乃至知时已来。为序分。二从世尊在毗舍离。一为正宗。三从五百结集下至末文。为流通分。所言序分者。显宗由致发起之端。称为序分也。正宗者。正明犯不犯轻重等相被时之益救。流通者。法传季世流而不壅故(科律文○)。次科钞文者。右今章记所判不同。若准后堂顺正等记。以总别两序。为序分。标宗已下二十九篇为正宗。诸部别行一篇。为劝学流通。其理不然。广如别破。或依搜玄将三十篇为正宗。即无流通。今依显正科为三段。前二与玄同。第三将后批文。为付嘱流通分。此准法华慈恩玄赞。亦将后批文。为流通也。故彼云。基以谭游之际。途次博陵道俗课灵命讲斯曲等足为高例(云云)。问此后批如何得流通。答夫流通有二。一者劝学流通。隐在诸篇之中。不别科出。促随明行事之处。䇿励后人。令其习学。如下文方幸敬而行之。或云违法毗尼。当如是学。又云。不知镜不思之等。此皆劝学之意也。二付属流通者。述其制作时处因由。令后人披览时代显然。今此流通乃当付嘱也。问总序自题云序。此则有凭。十问既不题序名。阿得亦科为序。答前是别题。通收两序故。皆得名序分(不同显正解所)。问律教唯被具戒。是其正修。沙弥既非具位。何故沙弥篇。在正宗中摄。答有说。一者如来所制皆通五众戒。下文皆结三众罪。又沙弥得闻吉罗之名。二者此篇广明大僧摄受方法。是以亦得在正宗中摄也。问道俗一篇所明既非内众。如何得入正宗。答若望所化境非正宗。然僧为能化之人故。得入正宗摄。故下文云。幸细览而告传等(云云)。问诸部别行篇。既与四分全别。如何得在正宗所收。答虽不同于四分。乃是他部正宗。彼此虽殊。行事正宗是一。或有他宗事起请我四分律师处判须善他宗。故下文云。博学为济贫。此言诚验等。又别序第三门中。不得辄将己所学者。判他持犯。又轻重仪云。约之受体。纷诤自销。今既判三十篇。齐号正宗。须分两意。前二十九篇是四分律师行四分之事正宗。第三十篇是四分律师行他部之事正宗。宾主二途条然分晓也。问夫讲解者。先合释于名题然后科判。今题名未解。何故直尔分科。答科之由着前著述文势。若著述是通。题下自注云并序。此通一部之文。便须先释题后科判今缘。此钞是别题。准收二序故。先分科后向序中。始释题目。又于正宗之首。更有名题故。此先科然后解释(上来略辨科分因便问答分别)。
次依文广解。即分为三(云云)。就序中分二。初释序之通题。二依序别释。前二。初正释所撰之法题。二京地下辨能作人之名号。前二。初正释法题。二注简异。初法题有十一字分二。初解四分律三字。举本宗之都目。次解删繁下八字。标今作者之别名。今且解都目三字者。以三问料简。初总别相对与科简。二离开别释。三结归六释。初门总别料简者。四分二字是别。五部中之一名也。律之一字是总。五部之都目。如是两名不可阙一。若无四分别名。难以显其通科故。初开标四分。开卷识宗。便知是四分家之律。非余五分十诵等。若阙律之总号。无以收其别名故。后标律字。若促云四分。即四分之名。随转不定。为四分。经论纪传等。令向下标其律字。即简非余也。又若据次第先后。律合居先。佛在之时便有四分。理合居后百载方兴。今回四分在先。唯为简异他部也(上来揔别料简竟)。二离开别分二。初解四分二字。次解律之一字。初言四分者。梵语折埵理。或云只埵理。此云四者分四者数也。分者段也因也。因部主支离大藏毗尼以为四段。故云四分。即大僧戒本二十卷为初分。尼律下十五卷为第二分。安居下一十四卷为第三分。房舍下一十一卷为第四分。问此之四分名目。起自何时。答有两解。一正释。二辨非。且正释者。远自如来金口悬记近因部主分宗。且远自如来金口者。准大集经声闻品。佛告憍陈如。我灭度后。有诸弟子。受持如来十二部经。书写读诵。颠倒解义。颠倒说法。以倒说故。覆隐法藏。名昙摩鞠多(已上经文)。此是佛在日。悬记已后。合有此律。流行于世。佛既灭后。迦叶结集。五圣任持。如水传器。过百年末。第五师鞠多传法之日。正当育王化世大集商量佛法因有乖诤。遂分大藏毗尼为五典。其中一部。名昙摩鞠多。远想如来悬记之言。乃执四分之号。部主自言。我欲说无先说有欲谈有先即是颠倒解义。况我复号昙摩鞠多。名字既同。我所执法。合明四分。遂即四度传文。尽所诠相。念出四段之文。应彼四分之说(已上略申正解)。次叙非者。按南海寄归内法传。义静三藏。作如是说。四分之名。因梵筴立号。谓梵筴有四。每筴翻出一分。四筴翻成四分。彼却难前解云。若言因诵立名者。其理不然。且波离大罗汉。当初结集。尚八十度。升座诵终不可。昙无德四度传文。念终律藏。今依发正记破云。纵使梵筴有四。每筴翻云一分因。得四分之名。若尔四分之秤无来。起自此方未审。在西土之时。一千年中。以何标目。次夺破者。谓此律文。元无梵筴。至此其时。觉明三藏。促口诵筴文。秦主恐诵文讹滥。遂将羌(于羊反)籍药。五万余言。以诚之二日念终。执文覆之。不遗一字。秦主深信方许翻。初当既梵筴到于此方。何故解云因筴立号(前言差藉者。秦主姚苌本是西羌人领军降前符坚为龙袭将军后都长安为后秦。其部类多是羌人。故云籍也。药方即易知。云云)。彼适难云。波离尚八十度诵。昙无德岂四度念终者。初结集时。文句散落。故难致八十度。分部时已诠上文墨竟易故。所以四度诵也。故智论云。摩偷罗国毗尼。有八十部。罽宾毗尼。促取要用者作十部。言八十部者。彼自解云。八十诵也。十部者。谓十诵也。至于五分亦然。引此证之故。知因筴立名全成灵委(上来四分两字竟)。次释律之一字分二。初翻名。次释义。且翻名者。戒疏云。据其能所。都有三名。一梵语毗奈耶。毗那耶。鞞泥迦。并翻为律。即能诠教也。二梵语尸罗。此翻为戒。谓所诠行也。三梵语波罗提木叉。此云别解脱。所感果也。因教起行。行不徒然。必有感果。故解脱绝缚。最在其终。戒疏又问。既有三名。何故前标律秤。答律则据教能生行解。五众依兹奉持德故。名为戒因。戒克剪业。或斯亡故名解脱。是则果两行。皆由教生。故先举教用摄斯二。或可三皆一化。始终不可具须。故具标律。今云四分律。不云四分戒解脱也。问毗尼翻律。为正翻义翻耶。答乃是义翻非正译。故诸家相承。引唐三藏译经。有翻者有不翻者。且不翻有五。一生善故不翻。如佛陀云觉。菩提萨埵此云道有情等。今皆存梵名。意在生善故。二秘密不翻。如陀罗尼等。总持之教。若依梵语讽念加持。即有感微。若翻此土之言。全无灵验故。三含多义故不翻。如薄伽梵。一名具含六义。一自在(不永系属二种生死故)。二炽盛(智火猛焰烧烦恼薪)。三端严(相好具足所庄严故)。四名称(有大名闻遍十方故)。五吉祥(一切时中常吉利故。如二龙主水七步生莲也)。六尊贵(出世间所尊重故)。今若翻一。便失余五。故存梵名。四顺古不翻。如阿耨菩提。从汉至唐。例皆不译。五无故不翻。如阎浮树影透月中生子八斛瓮大。此间既无。不可翻也。除兹已外并皆翻译。就翻译中。复有二种。一正翻。二义翻。若东西两土。俱有促呼唤不同。即将此言用翻彼语梵。如梵语莽茶利迦。此云白莲华。又如梵语斫抠。此翻为眼等。皆号正翻也。若有一物西土即有。此土全无。然有一类之物。微似彼物。即将此者用译彼言。如梵云尼拘律陀树。此树西土其形绝大。能荫五百乘车。其子如油麻。四分之一。此间虽无其树。然柳树稍积似。故以翻之。又如三衣翻卧具等并是(云云)。今此毗尼翻彼律。盖是义翻。以佛在西土出兴。说此毗尼之典。此方本无佛化世。故无正翻。然后彼佛说毗尼。诠五犯聚。禁约五众。不许有违。此方俗诠于五形。亦为制御万民。令无全起过。义类相似。防非又同。故将此土律名。翻彼毗尼之号。古来更有多般。虑烦不叙(上翻名竟)。次释义者分三。初律。二戒。三解脱令。初释律义。如下文。律者法也。诠量轻重犯不犯法。并律所明。即律诠也。又戒疏云。律者法也。从教立名。断割轻重。开遮持犯。非法不定。故俗有九添。法居其一。故世付法皆约形科。道与俗违。形名乃异。至于处断。并依常法(已上疏文)谓道俗居处。刑法相貌。各各不同。然其有犯之徒。处形法断须依常法。又律者笔也。此律字彳旁从聿。聿者取笔声。亦训于笔也。如此方本是秦蒙恬所造。说文中用以文也。楚时谓之聿。吴时谓之律。燕时谓之弗。秦时谓之笔。令律害训笔者。取割裁量之义也。戒疏云处效(胡德反唐韵云推勘罪人之㒵也)。决正非笔不定。笔不定笔即法家之众也。又律者分也。如律吕之分气。又俗中有三种律。一者阴律。二应律。三格律后一如下自明。今且明上二者。谓十二月中只为律属阳。偶为吕属阴。正月姑洗太蔟。三月姑洗(苏曲反)。五月𮒂宾。七月夷则。九月无射。十一月黄(此六名律也)。二月夹钟。四月仲吕。六月林钟。八月南吕。十月应钟。十二月大吕(此六名吕也)。即阴阳吕之二应律者。月令云。用斤为律管。其管各有寸数。恐繁不引(云云)。即用葭(音加)灰(即虑花灰)实之于管十二月中。气至灰动。应于节候。轨克不改。故云应律。故戒疏云。阴阳虽无形。假以律管。籚灰用分节候。藉此分之令。内教亦然。顺体分成二持。违体分成二犯。非律不明。亦同律吕之气也。戒疏又问。律以法训。施造有仪。与余两藏复有何别。答不同也。余藏明理之在灵通。随达一门皆符道观。五百身因。无非正说。商那定现。鞠多不测其涯。意在去滞。何局文言。律则不尔。轻重开遮。楷摸不定。乱常败续(功业也)。必据科治。由此而言法义弥显(已上疏文)。
准斯意道律教偏有裁断揩定之功。余二无功能。故偏训法也。疏又云律虽义约形断。全乖科据有方吕斥相似。故且当译见意便上(已上疏文)。言吕斥相似者。约五种治罚。阶降不殊。重者重治。轻者轻罚。即无别也。疏又云。律者法也。始终有仪。于佛教可成此义。故篇聚之设。三世同遵。乃适化殊。性戒常定。律则不尔。代有㳂革。古用肉形。形者戒也。一毁其肉。终身永定。不可复也。准斯意者。如俗格律有其新旧准。或有于格品故也。旧五刑者。是秦相公孙鞅(于两反)。封为商君。所制也。一墨。谓以刀凿额作贼字。后以墨染使青也。二劓(鱼器反)。截鼻也。三躬。男女不以礼交者。男则去势分。女则填宫也。四割谓耳也。五则则足也。其过最重。盖随前犯。准上治定。后汉相萧何。克为䣠(昨何反)。信。制新五形。以定三千。金科玉条。代于古法。一笞(刃之反)者。小杖曰笞。笞耻也。如𮑱鞭等耻。此有五等(一十二十三十四十五十)。笞令青色以像东方甲乙木属青。二杖者。大笞曰杖。杖者长木也。亦五等(六十七十八十九十一百)杖令见面其色赤。以像南方丙丁火属赤。三徒者奴也。苦处驱使夜即禁白日。徒有日暮之功。其色白。以像西方庚辛金属白。四流者散也。三等(二千里二千五百里三千里)似水之东流。更无西返。其色黑以像北方壬癸水属黑。五死者尽也。二等(一绞二斩)人死魂魄归于上天。骨肉下埋于土。以像中方戊己土属黄。已新旧五刑虽别莫不背。为控制万民。不令起过。惧于刑罚也。西土法王之律。亦复如然。常作堤防。令非不起故(已上释律义竟)。
二释戒义者。戒疏云。戒警也。警䇿三业。远离缘非明其因也。又戒者禁也。以善禁恶等(云云)。三释解脱义者。已离障染。永出尘劳。业惑期云。故云解脱。解脱不同。有二种。一因时解脱。二果时解脱。言因时解脱者。对境防恶。暂伏过非。望不起染边得解脱。二果时解脱亦有二。一别解脱。二究竟解脱。言别解脱者。人天果是若约人天果。未免轮回。未令得彰解脱。今且望不入三途中。得名解脱也。二究竟解脱者因。谓或净定慧发生故。经云。或净有智慧。便得第一道。又或疏云。道或名解脱。事戒名别解脱。又云或鄣有二。初则业非。二则烦或。净鄣业或待智云。分望断除。故名解脱。后智除或。乃称究竟(上解脱义竟)。
上来正辨能诠律义因。便明所诠戒。及解脱义。总是翻释义竟。上来有二收科(云云)。第三结归唯释者。问何故有此问来。答上之所明。四分是四段之文。律是仪。从四段文下而出。于中体用。能依所依。胜劣异同。无想滥。故须简异。是以须明也。又西天凡是文字有两字。已上有体用者。皆须约释简之时。或虽有两字。且无体用。不可一例也。就引文中。便分为二。初泛明。二结归所属。初中梵语沙吒多(此云六)。煞三摩娑(此云离合释)六谓举数。先离后合。释者解释(已上通名)。次别列者。颂曰持业依主。并有财。邻近。相违。及带数。初持业者。宝法师云。持谓任持。业谓业用。体能持用故。如云眼根是清净。四大所造之色是体。根者有增上发识之能名用。此眼即根。又如藏识。识即是体。藏即含藏是用。先用后体。摄用归体。此藏即识。所以不云识藏者。恐滥前诸识。不能含藏故(上且约单持业)。更有同依持业。谓约多用同一体故。如言分段生死身。生与死是二。同依一体。又如变化身。身是体。变化是用。于此身上。有能转换。本质并无。而歘有之用。故变化即身。亦有四用。同依一体。如云变易生死身。变粗身为细色。易短命为长年。无漏力初资曰生。势分将尽时名死。此之四用。俱依一身也。二依主释者。依谓凭依。主谓主宰。宝法师云。能依所依俱。于中有二。一依主。二依士。若举胜显劣名依主。如云眼识。眼谓眼根。是所依胜。识谓了别。是能依即劣。今云眼之识(依主也)。或举劣显胜。如云择灭无为。本是有为因。此择所证故。今云择灭之无为。是依士释(又云倒令依主者非也)。三有财者。谓对无立名财。谓世间财宝有。故曰有财。宝法师云。能有所有俱。于中有二。一全有财。如呼护法神为金刚。金刚本是杵号。梵语䟦折罗。此云金刚。状有三陵。如乔麦子。能摧万物。取此杵名。以彰神号。又如菩提萨埵。上求菩提下化萨埵。故离此圣人体外。有彼菩提萨埵也。二分有财者。如云金神或云富儿。半月于人名故。四邻近者。宝法师云。竖邻横并。俱以多法相近一处。促举一近者立名。如云四念住。谓观身受心法时。虽是慧力简择。又须假念力明记。今慧邻近于念。故云念住也。五相违者。宝法师云。诸法名等殊。如云持犯。上作大小等(云云)。六带数者。宝法师云。谓诸法名等数。如云一乘二谛三身四智五眼六通七觉八正道九有情居十遍一切处等(上来泛相王竟)。次结所属者。问今四分律之三字于上只释中具几释。答若依诸记具二释。一带数持业。二带数依主。今准承禀云具三释。一带数。谓律是法。法上有四分之数。岂非带数(有云。若准明四分二字。即成带数者。未详也)。二持业。谓四分是四段能证诠之文。以声闻句文为体。即是体。律是律仪。即所诠之行。有断割持犯揩摸轻重之功用。今四分之体。能持此用。摄体归用。四分即律。三依主。律是能依。四分是所依。四段能诠文是色。唯有漏即劣。所诠律仪通漏无即胜。今举上劣四分。显下之胜律。即四分之律。依士释(不湏云倒合依主)。已上三门。总是释初三字都目竟。
二删繁下八字标今作者之别。名之此对昔来未曾有也。释此八字分五。初释删繁二字。二辨补阙二字。三明行事二字。四辨钞之一字。五解序之一字。今且释删繁二字者。删者声类云定也。广雅云削也。三苍云除也。仲尼删诗定礼。今师删定。或律此之删字册旁刀。乃会意字也。如俗中通明文字有六。一像形。像物之形。如日月等字。二会意。如止戈为武人言为信等。三形声。或左形右声。或如补阙律等字。四指事。如上下字等。五假借。如长乞乐(皆去声呼)。六转注。如老可叵孝等。今删字。上六中是会意字也。良以古来无纸。凡缀文章。皆书简牍。以熟韦编之。故夫子读易韦编三绝。即其意也。故删字坚之四尽。表于简牍。横之两尽。以像熟韦古来刀笔。当者留之。不当以刀削去。故删字安刀。即除段之㒵也。后汉蔡伦。造纸以替简牍之文。亦今者从册安刀。犹是会古之意也。长也。滥也。恶也。敏下安系(觅音)。亦会意也。字上略训释。今广解者。东吴所立。非正不叙。西明新规。有其四种。唯据当宗以说。一繁广。繁如律中僧尼二部。戒本缘起。六百余条。广明国土犯。有人呵责等事皆是当初一期制戒。□□翻译依其本有六。录在文中。至于末代所准。要知其持犯故。于释相篇中。唯明满足戒本。尺持犯两相。其余闲后。皆悉不明。故下文云。贵在得其本诠诚难窍其条绪等。又如长衣戒得不得章。都有八门。各有转降十章四十六句。甚为繁广。今钞侣云一日得衣二日不得乃至十一日。通皆不犯。唯有一行来钞文摄得数行律文也。又如灭诤事律自一犍度今钞但云。七灭诤中罪亦灭有但为竟。于四诤彼此未知。乃至徒劳宣释。终未穷尽。故略不述等。律文既繁。古人章疏亦广。今于此中。一时删削。故下文云。常恨前代诸师所留遗记等。二繁长。繁者此全非今所要名长。如律明。善来等四受并是。往前之事钞中。皆略不明。唯存羯磨一途。当世盛行之法。更有破僧和僧等事。悉是剩长之文兼章疏。解律繁辞。亦同删削。三繁滥。繁者是非相混曰滥。如律结界法中。东方有山称山等。是一期出法之语。今若立标相。须知限齐。又须委标相及体。三种分齐。分明方可加法。不同一席之法。聊知空碍两分等。又古人见律有知净之言滥引向打钟上用。又古见律结界云。各一拘卢舍字。便执自然。界体定方七十三步。集僧一夏。唯开三度受日等。皆是芜秽。滥于真宗。纯金杂于砂砾。今并删之。故下文云。滥述必剪用成通意等。四繁恶。繁此非律有促。从滥中流出。如古人见律文治罚。弟子断食夺衣。日中五等。仿此遂行鞭杖。以作训治。委引伪经。三百福罚。及真经三字之喻。或立非法。制限罚钱及米。伏地吹灰。有过之徒罚令除草等。悉为鄙恶。恶并删之。故下文云。今故删其繁恶等。除此四繁之外。其余要当皆列文中。如下诸篇所引律云。四分文云。等并是(上释删繁)。二字竟。
二辨补阙者。补谓裨补。左形右声也。阙者谓欠阙。阙少上形下声。谓全约佗部三藏之文以说。谓上既于四分删除四繁。余有的当之文。其文绝少。对教行事实。未周旋故。引佗部流类之文。鸿稗未足。故云补阙。于中有二。若事法全无名阙。分无名缺。今举全无之阙。以摄分无之缺。下诸部别行篇云。若四分缺于事法等。即举分无之缺摄金。全无之阙也。今依西明。大要有二。谓文补及义补也。展闻即成五补。经律论记传并义补也。若处中唯三。三合为一补。记传为义补为三。今引且明三补。初三藏补。就三中从亲至疏。且引佗部律流类相似者。如下所引僧祇十诵五分等若律部无文。即大小乘经有者须引。如下引华严。涅槃。楞伽。思益。阿含。遗教。目连。善生等。或经中无文论中有者。亦须引用。即下引瑜伽。唯识。智证论。庄严。成实。婆沙。明了。多新等是(已上三藏为一补竟)。若三中有阙。记传有文。流类相当。亦须引用。如下引高僧名僧僧史录。凡圣行集。布萨轨仪。法苑未林。师资传等(为第二文记补也。若作玄记将古人章疏。意文补者非也)。已上诸文有则可引。或时有事复是现世。恶行三藏。记传之中全无。说处不可。无文便止。今师以义决通。如下第五门中四句。以为唯的。若文义俱阙。举一例诸等知(上来解阙补二字已竟)。
三明行事二字者。行者左彳(刃戟反)右于(玉刃反)左右足递进之貌。今促取流行义也。事者一云人法事也。二云众自共三行之事也。于三中。自有人法事三故(此释胜前)。谓上既已删补钞体周圆究竟理之由但为流行律文三行之事。故云行事即钞文之用也。
四辨钞之一字。此有二种。若从手作但训略。即文约义丰。今从金者便具三义。略义如前。准下文云。固令撮略。正文包括诸意也。二久固义。如世真金促革不改百练不变。久埋不生。又如世中于国有功之臣。赐以铁券。以表其人子子孙孙荣不绝。此钞亦尔。永用无其废时也。三利用义。如金有济贫之用。此钞亦然。对事施行济机斯是。故下文云。庶令临机有用即事即行等是。
五解序之一字。考功记云舒也。舒展一部文之大意。又毛诗云述一部之由致。广雅云。次明一部文之次第。又礼云。东庠西序。郭璞云。注序别内外。即东西墙谓之序。此墙居中门内。客欲入时。先于此处。整𣫍冠排地仪礼后。方入见尊主故。詺此墙为序。今于卷首置序意在披寻者。不失文中之意故。故序也。又序者绪也。即头绪如答然头曰绪。今此在一部文之首故。又序者叙也。叙一部之文。由致发起之端。名序也(上来三字。都目八字别名揔是正释法题竟)。
次注文简异。云作者无。标名显别有两释。此一一。简上法题。欲释此文。应先问我起。今师依于所学。撰四分律钞即得。何要标那补之名。所以注文。答云作者(云云)。意道于所学自宗。古制作钞疏盖多。故云作者非无。今标删补之名简异。古来未曾有也。故云标名显别。中卷注云。著述者名立多名。立名标异。下卷云。注撰非少立名标显三卷之昔。注语虽殊。义意无别(据斯处解。即三卷之首注文。并是今师自注)。第二解云。简异名题。是相部疏赞述之语也。此钞初时著述。并不显制作人名。后有一本。流到相□疏主得之实惜用为的当。促不委谁人所造。至贞观年中。钞主四出求异行到相□疏主相见。因叙问律宗之事。乃云。近收得本一行事钞甚被时机。即未审何人制作。南山云。余之所作。疏主惊异。遂请题名。钞主乃于三卷首。皆书京兆崇义寺等(云云)。疏主遂于法题之下。名题之上。中间空处。背洷八字赞美之词。三卷之初。并如是也。上之两释。各是一途。今据禀承决取初[米*　]解。纵蒿本无作者名。亦未可为良证(思之)。
次辨能作人号名。言京兆至述者。初略明。次广解。初中京兆者。天子所部之处也。崇义寺。乃僧坊之别名。沙门者。出家人之通秤。释者能人之性族。某甲者钞之别法名。撰即撰古遗文。述谓述而不作。
次广解分六。初言京兆者。京者大也。兆者城也。又积数之多。十亿曰兆。十兆曰京。数之名也。今云京兆者。乃天子所都之地也。亦云京师。师者众也。白虎通云。千里之色四方千里。如是众名不出。天子所都。大众所聚之处。史记云。汉祖都于长安人民众多。秦地广远。乃立三部。以辅京师名扶风(即凤朝在长安城西也)。右[(冰-水+王)/鳥]翊即同氵在长安城东中京兆(即雍洲。今云长安者。取地名也)。问今云府字题中何无。答史记云。开元元年。改雍州为京兆府。洛州为河南府。开元十一年。改并州为太原府。钞夫是武德年中制故。不合有府字也。
二崇义寺者。钞主本住旦日  寺。隋朝改观为玄坛。改寺为道场。故钞主神州记自序云。余本住日X43p0027_02.gif道场。此是炀帝。取长于瑞像。及育王舍利。入京造此寺。安置舍利。钞主初在此寺。依慧顾和尚出家。至唐初武德七年。高祖废之。僧徒散乱配余寺。钞主与师侥七人。同[(匕/示)*余]崇义寺。此寺在左卫长寿坊。又准西京塔寺记云。此寺本隋朝延寿公子诠宅。唐武德二年高祖赐与桂阳公主。驸马赵慈景为宅。赵景已后。公主舍宅为寺。以妻为夫造恩深义。重来名崇义。钞主七年配住。九年入终南制作。今取本系名寺以标名。故云崇义也。寺者梵云僧伽摩蓝。略云言伽蓝。此翻众园。五众所居之园也。义云精舍。新梵云毗诃罗。此云游止。或云游履处也。今云寺者。乃此方之号也。寺者司也。司由嗣读不绝之义。寺下安寸。即士人方寸之理也。如国家九司名九寺。一太常(主礼乐郊广也)。二光禄(主御厨)。三卫尉(主器械惟幕也)。四宗正(主皇家枝叶九挨也)。五太仆(主马驾监收等)。六太理(主天下利法)。七鸿胪(主外国宾客)。八司农(主食肴斛斗也)。九太府(主贡员献两市也)。后汉腾膝兰到此。既是外国之僧。且今在鸿胪寺安下。后于壅门外。别造僧坊。取驮经白马名。从鸿胪司分出。故云白马寺。即汉地寺之祖也。故今僧尼住处。皆名为寺。
三辨沙门二字者。亦云桑门。皆存略也。具合沙门那。此云息心。故瑞应经云。三等介号扰。六趣号昏。息心达本原。故号为沙弥门。或云息恶能息生空智。所息是烦恼。故论云。福积聚舍诸非。此世他世智无恼。一切生死除灭故。证得此者名沙门。释曰生空理智。名为福德。此之理智。非少时之间。极速三生。迟即六十劫。彼名积聚也。舍者弃背义。诸非即根随烦恼也。此世者。即分段生死身。他世者。变易生死身也。一切生死除灭者。且约分段中。一切未论变易。证得此者。名沙门者结示也(上略释名字已竟)。问未审沙门以何为性。果体是何。果位差别复有几种。答俱舍颂。净道沙门性有为无为果。此有八十九。解脱道及灭。释曰。诸无漏道。生空理智。离染烦恼。名为净道。此之净道。是沙门之体性。怀此道者。名曰沙门。有为无为果者。谓有为无为。是沙门果体。有为即解脱。无为即择灭。此有八十九。解脱道及灭者。斯约断惑品位以列数也。此有八十九解脱道。是有为果。复有八十九品所证择灭。是无为果。谓断见惑有八无间(即八思)。八解脱(即八智)。断九地修惑有八十一无间道。八十一解脱道。见修合说有八十九。又无间道。唯沙门性。解脱道亦性亦果。息恶义边。是沙门性。与无间道。为等流果边。是沙门果。一择灭唯是无为。沙门果体。谓无道是沙门性。择灭是彼证。名沙门果。离系士用果(外主士用也)。若准斯解。理实证圣。号曰沙门。今唐凡位烦恼具全。未合标沙门字。然具约因中谈果。故亦得也。又古来更有通相(通凡人也)。今此是通相沙门也。
四辨释释一字。具足合云释迦出家人性族也。今存略故。但释标字。问上言沙门。下复拣释。岂不重耶。答为简滥故。亦有出家人性是沙门非释种。故以性简之。唯大乘基法师。以四句料简。一是沙门非释。谓西域外道是。律云。沙门施食时等。二是释非沙门。即西域诸释种是。三亦沙门亦释。即今出家者是。四俱非。即俗流是。又仙教传此之后。过秦晋之前。皆称俗姓。或依师姓。如生法师本姓魏。出家后随师性。竺法护本姓支。木竺法师。乃依师姓等。从东晋安大师方可改辙也。安云。我曾无尊释氏。皆合与释姓命之。后增一阿含经西来。果然契合。故彼云。四河归海。无复本名。四姓出家咸称释氏。又四分说戒揵度云。犹如四河悉归于海。如是目连。于我法中。出家学道。咸称释子。此皆今从佛姓也。我今僧尼既尊释氏。须知得性无由。若不委之。如孙不识祖名。似子不知讳。此亦道俗同耻。此约此方。南朝四姓。未张顾陆。北朝四姓。季郑崔卢。更有诸多。或因处或因封爵等得姓。广开元定谱录中。虑繁不引也。今准西土四姓亦殊。故西域记云。夫种族殊异有四流焉。一刹那帝利。即王种。弈世君临。仁恕为志。二婆罗门。此云净志。守道坚呗。洁白其操。三吠舍。此云商贾。贸迁有无。逐利远近。四首陀。或云戍达。此云农夫。肆力畴陇勤劳稼穑斯之四姓。清浊殊途。婚娶不通。飞伏异路余之三姓。如别所论。今但叙刹帝利性者。以释迦姓。从其流出。是故此姓最为高贵。故俱舍论云。劫初如色天。后渐增贪味。犹惰贮贼起。雇之令守田。释论曰。劫初时。此南剡部洲人民皆如色界诸天缺。形色端严。身带光明。腾空自在。饮食喜乐。长命久住。如是类地味裸便生甘美。其香郁馥。时有一人。禀性耽味。遂取食之。诸人效彼。竟皆取食(此名劫初段食)。既食其故。身遂坚重。光明隐没黑闇便生。日月众星。从兹出现。由渐耽味。地味便隐没。从兹便有地饼而生。竞耽食之。地饼又隐。遂有林腾。林腾又隐。香稻自生。众共取之。以竟取食。前三是细段食。遍入支体。如油沃沙。但有垢汗。第四粗故。残秽在身。意欲蠲除。便分二道。因兹便有男女根生。由二根殊。形相亦别。宿习力故。便相瞻视。因此遂生非理作意。欲贪鬼魅惑乱身心。失意猖狂。行非梵行(人中欲见初发此时)。尔时诸人遂取香稻。初无贮积。后有一人。禀性懒惰。长(去声)取香稻。贮拟后食。余人效之。渐多停贮。由斯稻生我所心。多收无厌。后随收处。不复再出。遂共分田。虑防远画。各自兴功。耕犁种殖。于己田分生护惜心。于他田分有怀侵夺(劫盗过始于此时)。为欲遮妨。共取详议。佥置□内。一有德人。各以所收六分之一。雇令防护。封为田主。由斯故立刹帝利名。大众钦□恩流率土。故复名为大三末多。此云共许。自后诸王。此王为首。后时有王。贪吝财宝。不能均给。国土人民。贫有乏者。多行贼盗王为禁止。行轻重罚(杀害之业起自此时)。后有罪人心怖形。隐藏其罪。勘穷取实。异想发言(卢诳之词此时为首)。其大三末多王。子孙相承。有十九转轮王。最后名大须弥王。此王子孙相承。有一十七万三千二百八十四小转轮王。其中粟散王。不知数也。最后名鱼王。此王子孙相承。一百四十三粟散王。最后名大茆草王。其王无子。乃将国位。委付大臣。西国之法。继于二种。二者仙种。此王念曰。我既无子。乍令王种断。不令佛种绝。逐入山修道。时有侍者。从王到山。欲求所学。要恐吉后。有人侵陵。乃以竹笼盛之。挂于树上。有猎者观之。见笼谓果见王。顿见王头白在中谓鹤。遂弯弧审射。箭中王心。命从兹殒。射时有二渧血随地。生二茎甘蔗。日炙割开。左生。同童男。右生童女。男名善生。女名善贤。耆旧大臣。乃立善生为王。善贤为妃。却治国位(西土不昏异姓也)。善生王有子。名郁摩王(五分云。鼓摩王也)。有二夫人。第一夫人有一子。名曰长生。顽愚丑陋。人皆恶(污音)之。第二夫人有四子。一名照目。二名听目。三名调伏象。四名尼楼。此四子聪明神武。有大威德。其夫人窃作是念。我子虽长大不及物。承继大业。必为陵夺。彼之四子。并有威德。国祚所归。必种彼子。当设何计固子基业。遂初以情求次理感。于后一时。王至夫人处。夫人白王。我有除爱等(云云)。愿王殡黜。我情乃安。王曰四子孝友。于国无𠎝。云何殡弃。夫人情求既不遂。以次理感(有作感字呼即或乱也亦得)。夫人曰。我今除爱。实兼家国。非为此子。彼之四子。悉皆神武。民各怀归。王万岁之后。皆欲为君。谁肯为臣。必互相殄灭大国。所归翻为佗有。愿今从之。勿思一子。徴言若元戒有余欢如不见。从今当尽矣。王曰汝言是也。我自知时。后于一日来四子曰。汝得罪于吾。不忍汝死。今可出国。克己图生。慎勿窥瑜。难惩后悔。四子自知无咎。遂结束行装。与所生母。同生姊妹。耆旧大臣咸愿随从。王悉听之。于是出城北门而去。路径险阻。度婆耆河。至雪山北。近念舍夷林。乃见其地。东西遐迫。南北广长。众鸟名云地多全壤。遂止息其中。即于此处。筑营城邑归者如云。从者如市。不久之间。郁为大国。立最小尼楼为王。三兄为臣。佐元追念。问诸大臣。有知者奏王。具陈上事。王召彼子归宫。四子确不从命。父王遂遥三叹曰。我子释迦。我子释迦。因立释姓(此翻能人)。尼楼有子。名为马头罗。马头罗有子。名名尼休罗。尼休罗有四子。一名净饭。二名白饭。三名斛饭。四名甘露饭。净饭王有一子。名悉达。白饭王有二子。一名阿难二名调达。斛饭王有二子。一名摩诃男。二名阿那律。甘露饭王有二子。一名䟦提。二名婆敷。悉达有子。名罗云。从尼楼王至佛身。得引姓来。凡经六代。今之僧尼是罗云同学。尼当楼王第七代孙也(已上解释字已竟)。
五解名讳者。讲解相承。有释不释。若依俗礼讳之然。亦有开处。临文不讳。诗书不讳。庙中不讳等。若准内教。过去诸佛名字。劝人称
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:25:25-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>