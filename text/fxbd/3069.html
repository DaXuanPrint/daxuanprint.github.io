<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="百千颂大集经地藏菩萨请问法身赞全文,百千颂大集经地藏菩萨请问法身赞全文在线阅读,百千颂大集经地藏菩萨请问法身赞全文在线下载,大玄古籍书库">
<meta name="description" content="唐北天竺沙门大广智不空译，赞法身，法界、菩提、涅盘、十地、等、妙、功德。_百千颂大集经地藏菩萨请问法身赞_全文在线阅读_百千颂大集经地藏菩萨请问法身赞_全文在线下载_大玄古籍书库">
<title>百千颂大集经地藏菩萨请问法身赞_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">百千颂大集经地藏菩萨请问法身赞</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]3445</span> <br/>
          说明： <span class="inputVal" id="bkdec">唐北天竺沙门大广智不空译，赞法身，法界、菩提、涅盘、十地、等、妙、功德。</span> <br/>
          封面： <span class="inputVal" id="bkimg">Z_3069.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]百千颂大集经地藏菩萨请问法身赞
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]3445
[book_dec]唐北天竺沙门大广智不空译，赞法身，法界、菩提、涅盘、十地、等、妙、功德。
[book_img]Z_3069.jpg


[book_title]百千颂大集经地藏菩萨请问法身赞全文
开府仪同三司特进试鸿胪卿肃国公食邑三千户赐紫赠
司空谥大鉴正号大广智大兴善寺三藏沙门不空奉诏译归命礼法身，住於诸有情。彼由不遍知，轮回於三有。其性即生死，净时亦复然。
清净是涅槃，亦即是法身。譬如乳相杂，醍醐不可得。如烦恼相杂，法界不可见。譬如净乳已，酥精妙无垢。
如净其烦恼，法界极清净。如灯在其瓶，光耀无所有。如在烦恼瓶，法界不照耀。彼彼令一边，其瓶若得穴。
由彼彼一边，光明而外出。以三摩地杵，破坏烦恼瓶。遍满於虚空，普遍光照耀。法界亦不生，亦不曾坏灭。
一切时不染，初中常无垢。譬如吠琉璃，常时极光明。石藏以覆蔽，彼光不照耀。如是烦恼覆，法界妙清净。
不照於生死，於涅槃光明。有性若有功，则见於真金。无性若有功，困而无所获。如糠覆其上，不名为粳米。
烦恼覆其上，亦不名为佛。若得离於糠，显现於粳米。远离於烦恼，法身得显现。世间作譬喻，芭蕉无坚实。
而有贞实果，食味如甘露。如无实生死，流转烦恼海。其果即佛体，甘露施有施。如是於诸种，相似生其果。
无种亦无果，智者必不信。种子则其性，诸法之所依。次第若能净，获得成佛位。日月常无垢，以五种覆蔽。
雲雾与烟等，罗睺手及尘。如是心光明，覆蔽以五垢。贪爱瞋恚眠，掉举与疑惑。如火洗其衣，种种垢不净。
若掷於火中，烧垢不烧衣。空类诸契经，所有如来说。一切断烦恼，不曾坏其性。譬如地下水，常住而清净。
智隐於烦恼，清净亦复然。法界亦非我，非女亦非男。远离一切执，云何分别我。诸法无所著，女男不可得。
贪盲调伏故，示现男女相。无常苦空性，心净虑有三。最胜心净虑，诸法无自性。如胞胎孕子，有之而不现。
如烦恼所覆，法实不可见。分别有四种，所生大造者，分别我我所，名想及境界。一切佛大愿，无所有无相。
自觉相应故，诸佛常法性。如言兔有角，分别而非有。如是一切法，分别不可得。分析如微尘，分别不可得。
如初後亦尔，智云何分别。如是和合生，和合亦灭坏。一法自不生，云何愚分别。兔牛二角喻，此名遍计相。
依住於中道，如善逝法性。如月及星宿，现於清水器。影像而显现，如是圆成相。初中亦为善，常恒不欺诳。
彼无五种我，云何我分别。譬如热时水，故名为热水。是则其冷时，则名为冷水。覆蔽烦恼网，是则名为心。
若离其烦恼，则名为等觉。眼识缘於色，影像极清净。不生亦不灭，法界无形相。耳识缘於声，清净识三种。
以自分别闻，法界无形相。鼻依香而嗅，无色亦无形。鼻识是真如，法界应分别。舌界自性空，味界性远离。
无依亦无识，法界自性故。清净身自性，所触和合相。远离於所缘，我说为法界。诸法意为最，离能所分别。
法界无自性，法界而分别。能见闻而嗅，是味及所触。瑜伽法是知，如是圆成相。眼耳及与鼻，舌身及末那。
六处皆清净，如是彼之相。心见有二种，世间出世间。我执为流转，自觉是真如。无尽是涅槃，若尽贪及痴。
觉彼是佛体，有情归依处。一切於此身，有智及无智。系缚自分别，由悟得解脱。菩提不远近，不来亦不去。
坏灭及显现，於此烦恼网。说於众契经，住於自思惟。照以智慧灯，即得最胜寂。菩提不远想，亦无邻近想。
是六境影像，皆由如是知。如水与乳合，同在於一器。鹅饮尽其乳，其水如常在。如是烦恼杂，智在於一器。
瑜伽者饮智，弃舍於烦恼。如是我我执，乃至所取执。若见二无我，有种而灭坏。是佛般涅槃，常恒净无垢。
愚夫二分别，无二瑜伽句。种种难行施，以戒摄有情。一切损忍辱，界增此为三。於诸法精进，静虑心加行。
常习於智慧，复得菩提增。方便共为慧，以愿皆清净。以力妙坚智，界增为四种。不应礼菩萨，此为甚恶说。
不亲於菩萨，不生其法身。增於甘蔗种，欲食於石蜜。若坏甘蔗种，无由石蜜生。若护甘蔗种，三种而可得。
糖半糖石蜜，於中必得生。若护菩提心，三种而可得。罗汉缘觉佛，於中必得生。如护於稻芽，农夫必当护。
如初胜解行，如来必作护。如白十五日，而见月轮形。如是胜解行，影现佛形相。如是初月轮，刹那刹那增。
如是入地者，念念见增益。如白十五日，月轮得圆满。如是究竟地，法身而得生。胜解彼坚固，常当於佛法。
能发如是心，得为不退转。染依得转依，得受为净依。由分得觉悟，名为极喜地。常时於染污，欲等种种垢。
无垢得清净，名为离垢地。灭坏烦恼网，照耀得离垢。无量之暗瞑，离名发光地。清净常光明，远离世吉祥。
围绕智慧焰，名为焰慧地。一切明工技，种种静虑饰。难胜於烦恼，得胜难胜地。於三种菩提，摄受令成就。
生灭於甚深，名为现前地。游戏於光网，遍以帝释严。超越欲暴流，名为远行地。一切佛加持，预入於智海。
自在无功用，不动於魔使。於诸无碍解，瑜伽到彼岸。於说法谈论，名为善慧地。身以智所成，如虚空无垢。
诸佛皆所持，普遍如法雲。佛法之所依，行果皆所持。所依皆得转，故名为法身。离不思议熏，及离流转习。
如汝思思者，云何而得知。超过诸语境，一切根非境。意识所取者，如所有我体。次第而积集，佛子大名称。
皆以法雲智，微细见法性。尔时洗濯心，超渡生死海。彼以大莲花，安立为大座。无量宝叶光，宝光明为台。
无量亿莲花，普遍为眷属。先以十种力，以无畏四种。馀佛不共法，大自在而坐。一切善皆集，福智以资粮。
圆月在星宿，遍满而围绕。则以佛日手，以宝光无垢。灌顶於长子，普遍皆令灌。彼住大瑜伽，皆见以天眼。
无明搅扰世，恶习苦怖畏。状如金光色，从彼瑜伽光。彼无知所覆，得开无明门。以福智感招，彼获无执定。
随缘而圆寂，心得皆变化。诸法无自性，自性於境界。菩萨王妙见，法身妙无垢。皆以无垢身，安住於智海。
即作众生利，如巧摩尼珠。一切瑜伽者，大瑜伽自在。佛影皆变化，遍满而流出。或有八臂者，三目炽盛身。
彼皆瑜伽王，普遍而流出。皆以慈悲手，胜喜执持弓。射以般若箭，皆断细无明。以大力昇进，执持智慧棒。
一切无明[W083]，普遍皆碎坏。强力诸有情，金刚炽盛身。调伏有情故，则为金刚手。自为作业者，示现种种果。
教诫如教理，变为平等王。饥渴猛炽身，能施诸饮食。常患诸疾者，则为善医王。魔王於营从，魔女於庄严。
菩萨作亲友，能施菩提场。由如日月形，彼光皆悦意。流出如电光，照曜俱胝刹。由以一灯故，遍照皆得然。
若一灯灭尽，一切皆随尽。如是异熟佛，示现种种光。一化现涅槃，馀佛示归寂。一亦无灭度，日光岂作暗。
常现於出没，示现刹土海。於无智暗世，能净智慧眼。往於俱胝刹，矜愍化有情。彼皆不疲倦，由彼大慈甲。
一切於神足，瑜伽皆彼岸。皆观时非时，令彼得流转。刚强於谄曲，暂时而弃舍。无量调有情，顿作令清净。
无量佛变化，顿时得暂变。於三界海中，而掷调伏网。舒展妙法网，普遍令成熟。则以调伏网，普遍令成熟。
普遍令举出，於中漂流者，则如千有情，普遍令度已，度已令觉悟，妙法不生疑。世尊妙法铃，普遍令得闻。
由此振声故，除落烦恼尘。增上无明人，令净於一时。以日光明威，破坏众翳莫。随从暗烦恼，及馀罪身者，
令彼作利益，积渐令清净。彼彼人现化，安住如水月。烦恼搅扰心，不见於如来。如饿鬼於海，普遍见枯竭。
如是少福者，无佛作分别。有情少福者，如来云何作。如於生盲手，安以最胜宝。云何而能见，无上之法身。
俱胝日光身，光网以围绕。诸天以少善，不能而得见。上次於大天，云何而得见。彼色不能见，诸仙离烦恼。
天修罗梵等，云何馀少慧。然以佛威力，清净自心故。能见如是类，获得一切盛。有情福端严，佛住彼人前。
光明照耀身，三十二胜相。彼如是丈夫，当见如大海。不经於多时，即得智如海。世尊彼色身，安住於多劫。
能调可调利，趣於戒种类。广寿大瑜伽，少寿何因故。多人俱胝馀，示现增减寿。无量俱胝劫，以命命增长。
因缘皆无尽，获得无尽果。若有相应显此理，唯身以慧作分析。彼人生於净莲花，闻法所说无量寿。

        </div>
      </div>
    </div>
  </div>
</div>
<!--update:2025-08-30 09:31:31-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>