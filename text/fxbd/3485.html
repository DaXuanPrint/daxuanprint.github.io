<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="刻药师经直解叙,药师经直解叙,药师经直解科,药师琉璃光如来本愿功德经直解,附录梵文神咒,药师经直解全文在线阅读,药师经直解全文在线下载,大玄古籍书库">
<meta name="description" content="药师经直解，一卷，清灵耀撰并序，有科文。补录日本慧坚戒山序及密呪梵字。全称《药师琉璃光如来本愿功德经直解》。佛典注疏。清康熙八年(1669)灵耀撰。是唐玄奘译《药师经》的注释书。注释分为两部分:(1)释总题;(2)释别文。书后附录有《药师如来大真言》、《药师如来小真言》和《七佛药师真言》。本书传至日本后,颇获赞誉,故于日贞享三年(1686)刻印流传。今见载于《嘉兴藏·又续藏》及日本《续藏经》。_药师经直解_全文在线阅读_药师经直解_全文在线下载_大玄古籍书库">
<title>药师经直解_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">药师经直解</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]26299</span> <br/>
          说明： <span class="inputVal" id="bkdec">药师经直解，一卷，清灵耀撰并序，有科文。补录日本慧坚戒山序及密呪梵字。全称《药师琉璃光如来本愿功德经直解》。佛典注疏。清康熙八年(1669)灵耀撰。是唐玄奘译《药师经》的注释书。注释分为两部分:(1)释总题;(2)释别文。书后附录有《药师如来大真言》、《药师如来小真言》和《七佛药师真言》。本书传至日本后,颇获赞誉,故于日贞享三年(1686)刻印流传。今见载于《嘉兴藏·又续藏》及日本《续藏经》。</span> <br/>
          封面： <span class="inputVal" id="bkimg">Z_3485.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]药师经直解
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]26299
[book_dec]药师经直解，一卷，清灵耀撰并序，有科文。补录日本慧坚戒山序及密呪梵字。全称《药师琉璃光如来本愿功德经直解》。佛典注疏。清康熙八年(1669)灵耀撰。是唐玄奘译《药师经》的注释书。注释分为两部分:(1)释总题;(2)释别文。书后附录有《药师如来大真言》、《药师如来小真言》和《七佛药师真言》。本书传至日本后,颇获赞誉,故于日贞享三年(1686)刻印流传。今见载于《嘉兴藏·又续藏》及日本《续藏经》。
[book_img]Z_3485.jpg


[book_title]刻药师经直解叙
净名云：以一切众生病，是故我病；当一切众生病灭，则我病灭。大哉！菩萨哀悯众生之深慈，何其至也！药师本愿功德经者，脱病键之神方，活慧命之秘诀。曩者我佛游化广严城，酬妙吉祥之请，宣明斯典，逗像末之机宜。自从三藏译传以降，荡荡乎衣被天下，缘合时熟，闻持颇众，盖以圣经简易，功德叵大也。近载有浙江古清凉沙门灵耀者，消息乎止观之场，婆娑于篇籍之囿，以无言言，作无解解，科释是经，目曰直解，文光灿然，自有贯斗牛之气。余因将诸家之疏，反复披阅，而知耀公之释，别出手眼。聿辄不自揆，挑点其傍，付诸梓生，永传于世也。夫一切众生，抱三障之锢疾，受六道之轮回，不知几经劫数。青帝宝佛，彻困婆心，乃乘十二愿轮，随缘赴感，无不治之。猗欤！古佛慈悲之方，超出上池之水也远矣。争奈人心薄劣，且无远识，其祈求也，动惟以长寿富饶为念，担麻弃金，寔堪慨叹。安知且遂三界之倒愿，渐次诱引嘉谋，而旨归皆本甚深行处而来。於戏！苟得其本，则末自治；苟失其本，徒干长寿富饶等事，岂不昧医王度生本愿之意也哉！
贞享丙寅三年孟秋望旦。
湖东安养律寺比丘慧坚戒山合十撰

[book_title]药师经直解叙
东渐圣教。每多注疏。如金刚楞严。动辄百十。而药师无解。何哉。古人意谓秦燔经而经存。汉穷经而经亡。牵于曲士蔓说耳。此经起尽。只一三法。如日月在天。有目皆见。直捷显了。无事解释也。余既解矣。而云直者。不曲之谓也。曲引勉证。句贴字训。而正义反晦。不直矣。泛扯成文。播弄讲口。而三德全庋。不直矣。兹惟随经。直示体宗用法。为众生之三因。即果人之三德。俾造修者。可依之开解。可凭之起行。如日光明照。见种种色而已。不敢曲注蔓解。以粖圣经者。亦解即无解。仰体古人无事解释之意也。
己酉人日天台比丘灵耀书于魏塘之智证方丈

[book_title]药师经直解科
△科分为(二)一总题(药师)二别文(三)一序(如是)二正宗(二)一问(二)一问佛名差别(尔时)二问法门功德(及本)二答(二)一许说(二)一赞许(尔时)二领受(唯然)二正说(二)一答药师琉璃佛号(佛告)二答本愿功德法门(二)一正答本愿功德(二)一详出十二大愿(三)一标(曼殊)二释(三)一灭谛二愿(第一)二道谛三愿(三)一慧(第三)二定(第四)三戒(第五)三苦集七愿(三)一先出三苦(三)一根缺(第六)二贫穷(第七)三女身(第八)二间示一集(第九)三重明三苦(三)一刑戮(第十)二无食(十一)三无衣(十二)三结(曼殊)二结示功德庄严(三)一结广(复次)二示略(二)一依报(然彼)二正报(于其)三劝生(是故)二委明功德利乐(二)一闻修遍拔三障功德(二)一详与拔功德(三)一约闻名以显功德(二)一拔三毒功(三)一转愚痴(二)一贪痴(尔时)二邪见(复次)二转贪嫉(复次)三转瞋恶(复次)二生二善德(二)一助生净善(二)一深生净土(复次)二浅报人天(或有)二女转男身(若是)二约神咒以显功德(三)一示意(复次)二正说(二)一入定(时彼)二说咒(光中)三结劝(二)一略结功德(尔时)二广结劝修(曼殊)三约修供以显功德(二)一略示功德(二)一修供生善德(复次)二传通灭恶功(三)一发愿通经(尔时)二传通灭恶(世尊)三法王印可(佛告)二广显功德(二)一先示仪式(曼殊)二正明功德(二)一广生善德(随所)二广灭恶功(五)一灭梦想诸患(若复)二灭情无情怖(或有)三灭盗贼侵扰(若他)四灭破戒堕恶(复次)五灭产难极苦(或有)二出功德宗本○二像法别转报障利乐○三流通○○二出功德宗本(二)一示甚深本体(二)一直示用即深体(尔时)二复约三慧拣显(三)一约难信显体(三)一问(汝为)二答(阿难)三述成(佛告)二约难解显体(阿难)三约难闻显体(阿难)二示行愿妙宗(阿难)○二像法别转报障利乐(二)一正明转障利乐(二)一略明修供转障(二)一正明(二)一出命终报苦(尔时)二明修供转报(时彼)二结劝(是故)二广明修供转障(二)一广明修供仪式(二)一问(尔时)二答(二)一示式(救脱)二结功(可得)二广出所转报障(二)一转天子七难(复次)二转臣民众苦(苦帝)二结释转供义意(二)一释能转所以(二)一正示九横(二)一略明(二)一问(尔时)二答(救脱)二广示(二)一问(阿难)二答(二)一委明初横(救脱)二随示八横(二者)二结指无量(是以)二结须供所以(复次)○三流通(三)一证护流通(尔时)二结名流通(尔时)三结益流通(时薄)
耀僧定

[book_title]药师琉璃光如来本愿功德经直解
天台苾刍灵耀撰
△一总题
药师琉璃光如来本愿功德经
首题乃一经之纲要，众义之指归，不可不深长思，不可不简易示。此经佛示三名，一偏拔除业障，一属证护流通，俱不能冠戴初后，存而不论可也。独药师琉璃光如来本愿功德一题，则范围众义，弥纶一经，总别相符，于斯为美。寻名识旨，五义了然。若欲直示，则以人法为名，诸佛甚深行处为体，愿行方便为宗，与拔功德为用，大乘生酥为教相。
初释名有通有别。先解别名药师。琉璃光如来是人名，本愿功德是法名，而皆具足三法秘藏。药师者，良由九界众生，具足报病、业病、烦恼病，以款如来，同体大悲，故不获已，得得出世，用戒定慧法药，遍疗众瘵，名之为药。报病者，众生假四大以为身，则一大不调，百一病起，四大不调，四百四病陡然而兴。金光明复论四时外感，寒暑违和，身为苦本，苦以逼身，广之则成无量恼身恶疾，所谓天下无无罪众生，故天下无无病众生也。此则宜用世间归戒十善等药，以治病本，更用金石草木之药，以治病表。业病者，即众生所构杀盗淫妄五业十恶等罪，此系现行恶因，发于身口七支，架造无边大罪，宜用欲定未到四禅八定等药，以息身口粗恶。烦恼病又有三，一见思病，二尘沙病，三无明病。当用二十五王三昧中，即空药以治见思病，即假药以治尘沙病，即中药以治无明病。然虽药能治病，苟或用不得人，则药反成害，纵是醍醐，亦成毒药。如旧医乳药，魔外邪治，非徒无益，而又害之矣。今药而称师者，正重能用药人。夫能行不能说，国之用也，能说不能行，国之师也，能说能行，国之宝也。如来则行说兼优，虽大医不治，小医拱手者，法药一逗，沉疴顿起，诚为人师国宝，故云药师。在涅槃名新医，在法华名良医，或名药王，或名医王、大医王等，寔名异而义同也。但佛治病时，十身随现，不滞一隅，如秦越人，医无定术。若治报病，即现为流水长者子、祗域神农、越人仓公等，精望闻问切之妙，擅神圣工巧之名，识寒热温平之药，察虚实寒热之病，如三事出假，药到病除，起膏肓于弹指，能肉骨而生死之者，方为世间药师。若治业病，则现入深禅大定，为三界天王，如天人丈夫观世音、大梵深远观世音，或为三藏如来等。而谙练法药，对治众症，多贪者授以不净，多瞋者授以慈悲，乃至一切处定之人，授以非非想药，不令味住暗证，譬如御马，亦爱亦策，调护得宜，不同数息不中冢人，不净错施炉韛者，即为禅定劣应之药师。若治烦恼病，即现法报应身说，即空观药；治见思病，即假观药；治尘沙病，即中观药；治无明病，如止观破法，遍中所用，方为无上药王。法华文句第十种良医，方名药师。娑婆释迦，东方正觉，唯佛与佛，乃能究用，非下地能拟，唯除一生所系，差许仰窥耳。又复应知，既言药师功在拔苦，宜名断德之用矣。然病既差已，自尔翛然累表，成解脱德也。药师而复彰琉璃光之号者，三观法药得力，即能治三障之病，开三智大光明藏，所谓垢尽明生，净极光通也。若世药治报病而有光，则如经中樵夫担薪入市，内一枝光明外现，识者售而检出，乃药树王身，遍治众病。东土神农，身如琉璃，内外明彻。凡吃世间金石草木八万四千药草，皆见入何经络，治何病症，有毒无毒，以定本草为真丹用药鼻祖。秦越人饮上池之水，能见垣一方，视病结症，人有光也。不但人有其光，即药力得效，自尔有光。如人长服补天大造人参等药，则面有白光。盲人遇药，则得光明。此皆世间医药得力，治报病而有光明者也。若出世戒定慧六度之药得力，概有光明。如比丘受戒临坛，四羯磨成，十方诸佛无作戒光，如云如盖，注入行人顶门，名为得戒，天眼能见。若圆大戒，则梵网经戒名第一义光，光非青黄赤白，非色非心，非因果法，此服戒药得力而有光。即定亦然，二十八天皆从定生，而天天自有身光，或名少光、无量光，光音不同，总属静极光通，服定药得力而有光明也。若六度中修之有光，如迦叶紫光尼，因施生光，持戒者自有戒光焕发。忍极光生，精进光发，一切众生喜见菩萨燃身供佛，光烛法界，名真精进。禅定有光，如四天忉利及上八定，皆有光明。智慧之光甚多，若与今佛合志同方者，如涅槃经：琉璃光菩萨，放青光至释迦座前，此光即名智慧。此服六度之药，得力而有光也。若服三观上药，得力而有光，则此光本是般若，最能照破暗病，有大光明。但得之者，浅深大小不同。日光明照，见种种色，则夜游者伏匿，作务者兴成，大人蒙其光用，婴儿丧其睛明，是菩萨般若智光也。日既入已，则月能照夜，清凉朗烛，即涅槃月爱三昧也。夫日月若出，则爝火无庸，倘遇死魄，傍死魄。圣贤月没，则惟赖星光。古云：春星带草堂。即星光照夜明也。若三光掩曜，则藉灯明。千年暗室，一灯能破。凿壁分光，尚能作成人事，况然灯普照哉？灯或未燃，而中宵黑月，云雾晦暝，则虽电光时促，亦能破暗。若光极小，而能照物成功，又如萤火之光也。药师补处，位居亚圣，同心辅弼，故如日光、月光。而药王、药上，夙与药师同业同心，名星宿光。畴昔太子初生，身光不息，乃名然灯锭光。若世第一后心，一刹那引入见道，时节甚促，是名电光三昧。波离萤光，二乘萤火，以有法缘慈悲，随世利物，故二乘之智，皆名萤火，不及日光也。如上所得光明，或折空，即空即假，分中不同，而只一般若智光，分破三惑暗病，以显三谛妙理，所谓无为法而有差别也。若极果药师，名琉璃光，则与西方无量光，同一彻昼夜以长明，亘古今而朗曜，究显大光明藏之般若德也。问，既是同显般若，何不同名无量光耶。答，琉璃具足，应云吠琉璃，翻为青帝宝。药师在东方，东方属青，故色宜青。况震方为群动之首，甲木又发生之象。以药治病，贵乎起死回生，不当同金方肃杀之号也。此由法题中了因大愿发心而成之般若德。如来者，即法身本体，乃法题中本字。盖以境如如智，智如如境，境智冥一，境智双忘。而随缘感叩，来成正觉，广治众病。若成应身如来，则用戒定慧析体即空智药，以治众生报业见思之病，为藏通药师。若成报身如来，则用三事出假道种智药，以治众生尘沙诸病，为别教药师。若成法身如来，则用一心三观智药，治众生无明重病，为圆教无上药师也。由此三如来，方能用三智光药，以治众生三障之病，得三药师之号。有此三智药，遍治法界三障，方成三如来之身。三法相须，缺一不可。合则双美，离则两伤矣。又三如来，即法身本体具三。三般若，即般若琉璃光具三。而三药师，又功用解脱具三。三各具三，离之成九。而一一三中，互有主宾傍正不同。如传佛心印所明，则虽九而三，三即是一，合离自在，成圆三德也。本愿功德，即上三德果人所成圆融三法。亦由此圆融三法，能成三德果人。本即法身正体，或名本真、本性、本心、本觉、本源、本际、本体、本地、本来、本智、本愿、本明、本根、本然、本法、本有、本如来藏、本地，甚深不同，而只指至圣究尽圆满德本。若欲依本造修，不无诠次，所谓本因、本果、本国土、本寿命、本涅槃、本感应、本神通、本说法、本眷属、本利益。书云，君子务本，本立而道生。故凡自行因果，化他能所，均不离斯法身大本也。十方菩萨，因究竟此本，故名如来，即别文中诸佛甚深行处是也。愿即了因之宗，如上正因经体，虽十界本周，若无了因发心，则素法身天人忽劣，要须修成报智，始为奇特。今以四弘誓愿，六度熏修，福慧庄严，则本觉彰，而了因般若之光，亦称本无尽，名琉璃光矣。经云，无量菩萨行，无量菩萨愿是也。功德二字，乃宗成妙用。世间谥法，祖有功而宗有德，则以灭恶拔苦为功，抚字生善为德。如来因中，以王三昧力，遍破三障之恶，遍生三德之善。境智冥后，复以本功德药，遍治众生三障病苦，普与众生三德妙乐。凡经中闻名受持神咒等项，率以拔苦与乐为言，而普令一切，皆得翛然累表之大解脱。夫病去飞升，苦尽乐证，是法药得力，而医王奏功矣，故褒之以药师之号也。是则由因中与拔功德而成药，即由因中愿行庄严而显琉璃光，由因中修不离性，万行得本，而成果上如来也。非三德之妙法，不能成三法之妙人，非极果妙人，不能弘圆融三法，人法虽异，秘藏实同也。又复应知人能弘道，非道弘人，故人题居先，而法名殿之。问，此经既始终只一三法秘藏，胡宗体之言少，而功用之言多耶。须知如来历劫修证，境智内冥，如人饮水，冷暖自知，不必委示，纵为盲人说乳，何益无目者哉。故不须多说，略点即足。至于同体大悲，果后方便，只为拔生之苦，与生之乐，是以功德妙用，理当委明也。况两楹之间，点出与拔宗本，令解一一无非宗成所起全体大用，则行行无非实相，事事均会妙宗，故多亦三德，少亦三德，政不在语言多少间也。经者别名，既同一三法，则通名经字，即教经，行经，理经，不言可知矣。具如妙玄观经疏。若稽此经来由，则释迦说于方等时中，而宋孝武时，鹿野寺沙门慧简初译，隋大业十一年，达磨笈多，同翻经沙门法行等，于东都洛水南上林园翻经馆重译，至唐三藏法师玄奘，笔正流通，只有显教，而无密咒，至唐义净三藏法师，译七佛经来，内有密咒，后人取义净所翻神咒，及咒前数语，咒后乃至菩提等四百余字，置玄奘本内，弥彰与拔用周，而显密圆通矣。释名竟
二、以诸佛甚深行处为体，即是果人究尽寂光妙境。此境离尘，不属因果，而为因果所依。如华严普光明智，楞伽自觉圣智。普智乃于等妙之后别立，则显此境本非因果，而为等妙因果所依。即大乘因者，诸法实相。大乘果者，诸法实相。实相元非因果，而为因果所趣也。而云诸佛行处，显非在迷共有素法身而已矣。须知共有实相，未尝非体。但今日欲令行人依之起修，必当揽果觉而为因心，以无上寂光为观体，不可仍说在迷通体，所谓取法于上也。诸佛即题中，如来行处即题中本字，余俟释文中明。
三、以愿行方便为宗者。经云：彼佛无量菩萨行，无量菩萨愿，无量善巧方便，说不能尽。愿有总别，总则三弘，别分十二，莫非了因始觉观照轨，所谓发僧那于始心也。行则六度，由之填愿，由之显体，由之克果，所谓终大悲以济难也。如此因果，具有万行众愿，复是圆顿上人所修，故云无量菩萨行，无量菩萨愿。愿行既穷，报智斯显，成琉璃光妙宗矣。又云：无量善巧方便者，如来因中，以种种妙权方便，断惑证理。果成之后，复以种种大权方便，普度众生。如十二大愿，及闻名供养，均得利益等是也。
四、以与拔功德为用者。此经始终，只明拔苦与乐。十二大愿，总依四谛。依道灭五愿，是生善与乐。依苦集七愿，是灭恶拔苦。至闻名功德中，拔三毒恶与二善乐。受持供养中，约广略以明与拔功德。光中神咒，则与拔并申。经末虽似象季别转报障，偏于拔苦。然此悲体圆拔苦，义必与乐。如是原始要终，俱明与拔功德之用。而一一不离甚深行处，则无往而非全体大用。此用既薄，如阿伽陀药，沾之者必蒙解脱也。在法题则曰功德，在人题则曰药师，不其然夫。
五、以大乘生酥为教相者。人法题名，既同圆妙秘藏，则体、宗、用、法、义，并从圆起。尽现文一往判归三教，而即诸佛行处，谁曰不即圆乘？释总题竟。
△二、别文分三：一、序，二、正宗，三、流通。今序
如是我闻：一时，薄伽梵游化诸国，至广严城，住乐音树下，与大苾刍众八千人俱，菩萨摩诃萨三万六千，及国王、大臣、婆罗门、居士、天龙八部、人非人等无量大众，恭敬围绕而为说法。
此五事通证诸经而以游化诸国围绕说法兼得缘起序薄伽梵含自在、炽盛、端严、名称、吉祥、尊贵六义，五种不翻中，多含不翻也。然不出佛名，而列薄伽梵者，有二义：一以显世尊盛德弥多，一以表此经显密具足，名含六义德多也。薄伽梵之名出密部，如瑜伽中曰巴葛瓦帝，或曰癹葛瓦，或曰薄伽伐帝，即是今薄伽梵义，但梵音有楚夏奢切之不同耳。良由今经不但显本愿功德，而复有密咒破恶之益，故存密部之号。游化诸国，足见如来弊屣天下，无上道成，竟忘自己金轮尊贵，法王无上，而以同体大悲，入泥入水，凄凄惶惺，教化众生，初不凝滞于一方一隅之系恋。孔子为东西南北之人，苏张为燕赵齐楚之客，正如苍梧一片云，或随风而东，或随风而西。易云：不家食，利有事于四方之谓。盖大圣贤自觉己圆，复欲觉人，靡不舍己从人，随缘摄化。书云：予天民之先觉者也，予当以斯道觉斯民也。若匹夫匹妇，有一不蒙尧舜之泽者，若己推而置之沟中，故不忍一日之席暖墨黟也。即化之一字，乃化有归无，化生成熟，化凡入圣，化偏会圆，化权归实，五时调停，一乘载导，皆仰如来四悉普化而成褫之也。诸国则通于十六，而严城则定于毗耶，树下即说法亲依之处。当时六年苦行，无上道成，藉乎草树，及觅机拟法，则观树经行。今游化息足，亦不离树。盖冢间树下，易起无常，且无覆盖系恋之累。故佛律中十二头陀，率以冢树为住止处。其犹孔子之杏坛乎，各有所取之矣。此树在毗耶黎城，虽名乐音，未必称实。但处随法转，境逐心移。若俗人至此，则惟苦风雨潇潇，思乡千里。纵有好音，亦成苦境。所谓风声鹤唳，俱是晋兵矣。今法王到处，虽栉风沐雨，尚是住境。何况坐茂树以终日，披雄风而微凉。自觉其风吟宝树，将天乐而同繁矣。苾刍草含五德，喻净众可知。常随中苾刍菩萨，如风虎云龙，同佛威仪，固其宜矣。至于国王臣民，有国有家者，岂无正务，亦随集树下耶。须知悉达太子，乃金轮圣王。四方皈德，万国来王。富有四海，贵为天子者。尚弃去尊贵，甘心苦行。况其下者乎。故其下王臣，莫不仰效法王，不耽富贵。所谓其君好发者，其臣决舍。如风行草偃，皆能轻家重法，从佛转轮也。比如国王曰，何以利吾国。则大夫必曰，何以利吾家。而士庶人必曰，何以利吾身。上下交征，利而不顾义矣。至于天龙八部，亦忘却自己多福多能，多嗔多伎，而为佛御侮。正同如来初成正觉，在寂灭道场。四十一位法身大士，及宿世根熟天龙八部，如阴云笼月一般。萧萧风木之下，俨然实报庄严土矣。树名乐音，不亦宜乎。而为说法者，当是说西方本愿功德，而为说东方本愿功德之缘起也。
△二、正宗二：一问又二：一问佛名差别
尔时，曼殊室利法王子，承佛威神从座而起，偏袒一肩，右膝着地，向薄伽梵曲躬合掌白言：世尊，惟愿演说如是相类诸佛名号。
尔时，指说弥陀经毕时也。如是相类，类即同也，谓同于西方如来名号也。
△二、问法门功德
及本大愿殊胜功德，令诸闻者业障消除，为欲利乐像法转时诸有情故。
本愿功德，即是问法门不同。令诸闻者下，乃出求说之意。意在大悲益人而请，非但好博喜多而已也。须知此问，即一经大破承题。初问佛名，即摄得题中药师琉璃光如来。次问法门，即摄得题中本愿功德。向下如来开示一大卷经，只完得佛名功德二章。至于像季转报利乐，乃法门功德中事，非离题外别有所说。如此方显总别相收，义只是一。或有离题别立除障利乐之说，则是总别径庭，互不收摄。非徒文不如，而且理不是矣。
△二答三一赞许
尔时，世尊赞曼殊室利童子言：善哉！善哉！曼殊室利，汝以大悲劝请我说诸佛名号、本愿功德，为拔业障所缠有情，利益安乐像法转时诸有情故。汝今谛听！极善思惟，当为汝说。
为拔业障二句，乃释明大悲劝请语。极善思惟者，以此经所说愿行功德，虽似世谛浅近之谈，要其旨归，一一皆本诸佛甚深行处而来。当以实相心，行世间事，则事事无非实相。以圆妙心，听佛说法，则法法无非圆妙。苟不善思，则恐堕于深经浅解，故当诫之。
△二领旨
曼殊室利言：唯然！愿说！我等乐闻。
△三、正说，分二：一、答药师琉璃佛号，二、答本愿功德法门。今初
佛告曼殊室利：东方去此过十殑伽沙等佛土，有世界名净琉璃，佛号药师琉璃光如来、应、正等觉、明行圆满、善逝、世间解、无上士、调御丈夫、天人师、佛、薄伽梵。
殑伽即恒河。七佛经中，从四殑伽数至第七尊，则正过十殑伽沙佛土，此河名天堂来。有二因缘：一是天女下主此河，由神彰名，故名天堂来。大品中有河天品是也。二由此河之水，从阿耨达池分流而下，发源处高，人民不测其源，故名此水为天堂来。只如我土之水，皆由雪山发来，至积石山高峻，水入地中，行至黄河口上涌出，为中国水源。而世人亦不知其发源由来，但曰黄河之水天上来耳。夫下难测上，奚翅水哉？即今西天目志载：人居山顶，但见山下一片白云中，作婴儿鸣。而山下人，已见天上轰雷大雨，不可测识矣。上答佛名竟。
△二、答本愿功德法门，分二：一、正答本愿功德；二、委明功德利乐。初又二：一、详出十二大愿，又三：一、标。
曼殊室利，彼世尊药师琉璃光如来，本行菩萨道时发十二大愿，令诸有情所求皆得。
△二释凡诸别愿，皆约四谛。愿不依谛，名为狂愿。故今佛十二，亦即四谛也。或谓十二愿中，一一具四，则须于苦中增乐，乐中赘苦，扭合勉强，不顺现文。现文灼然是四谛义，不可约混滥释也。分三：一依灭谛，二愿
第一大愿，愿我来世得阿耨多罗三藐三菩提时，自身光明炽然照耀无量无数无边世界，以三十二大丈夫相、八十随形庄严其身，令一切有情如我无异。第二大愿，愿我来世得菩提时，身如琉璃，内外明彻，净无瑕秽，光明广大，功德巍巍，身善安住，焰网庄严过于日月，幽冥众生悉蒙开晓，随意所趣作诸事业。
此二愿，即佛道无上誓愿，成炽然照耀，如净琉璃光明功德。焰网庄严者，正成报身佛道，如华严之云台宝网，法华之光明遍照身也。若论小乘四谛，以苦、集、灭、道为次第，则藏教声闻以苦为初门也。若缘觉以集为初门，菩萨以道为初门，通菩萨以灭为初门，别菩萨以界外道谛为初门。今是唯圆佛乘，故以界外无作灭谛为初门耳。
△二、依道谛三愿一、约慧明道
第三大愿：愿我来世得菩提时，以无量无边智慧方便，令诸有情皆得无尽所受用物，莫令众生有所乏少。
智慧方便，即净名有方便慧解、有慧方便解，权实二智悉皆具足故，能称法界众生所求，皆满其愿，无令乏少。
△二、约定明道
第四大愿：愿我来世得菩提时，若诸有情行邪道者，悉令安住菩提道中；若行声闻、独觉乘者，皆以大乘而安立之。
安住菩提，安立大乘，即是安置诸子。秘密藏中，未尝不具三学，今以行邪道者入菩提道，即是令邪定聚众生入正定聚，故为定学。法华云：佛自住大乘，定慧力庄严，以此度众生。即是以九种大禅，禅即实相，而安立小乘，谓之智亦可，谓之定亦可。但前愿是慧，后愿是戒，判此属定，上符佛旨，下顺修行。又复大涅槃经。圣行品，唯以戒定慧三为证天行之因，今以戒定慧三为克灭谛之本，莫不一契。
△三、约戒明道
第五大愿，愿我来世得菩提时，若有无量无边有情，于我法中修行梵行，一切皆令得不缺戒，具三聚戒。设有毁犯，闻我名已，还得清净，不堕恶趣。
大经根本十戒，具足三聚，所谓不破、不穿、不缺、不杂，乃至无上道戒。今言不缺，则举律仪戒中一种事戒。次具三聚，则圆满戒、波罗蜜、无上道矣。小乘空有二宗，各释不同。或云，戒属心聚、色聚、非色非心聚，名三聚戒。今是大乘摄律仪、摄善法、摄饶益有情之三聚也。犯戒者必堕恶趣，如断多罗才，更不复生。今以闻佛名故，不堕恶趣，则是两种大缘而得忏悔。一者，最初元在药师法中持戒功德。二者，闻药师名，如阿伽陀药，遍治众病，故能起死回生，不堕大辟。上之三愿，皆依道谛而发，所谓法门无量誓愿学。言无量，则有八万四千三昧、陀罗尼门、三十七道品、四教、六度不同。而今但出三学者，以此三学遍能摄尽一切法门故也。如止观道品调适中辨，而集注中亦稍引示，检之可知。但他经愿学法门，惟为自己，此经法门，俱为利生不同耳。问：既依涅槃及顺修行，当以戒学为先，今何先慧？答：今是圆佛所修圣道，贵乎先得权实二智，普应众生之求。况三学中，智能断惑，智能证理，自行化他，此急先务，故居其首。
△三、依苦集共七愿为三：一、先出三苦；一、根缺。
第六大愿，愿我来世得菩提时，若诸有情，其身下劣，诸根不具，丑陋顽愚，盲聋喑哑，挛躄背偻，白癞颠狂，种种病苦，闻我名已，一切皆得端正黠慧，诸根完具，无诸疾苦。
△二贫穷
第七大愿，愿我来世得菩提时，若诸有情众病逼切，无救无归，无医无药，无亲无家，贫穷多苦，我之名号一经其耳，众病悉除，身心安乐，家属资具悉皆丰足，乃至证得无上菩提。
△三女身
第八大愿，愿我来世得菩提时，若有女人，为女百恶之所逼恼，极生厌离，愿舍女身，闻我名已，一切皆得转女成男，具丈夫相，乃至证得无上菩提。
已上三愿，并下十、十一、十二三愿，皆众生无边誓愿，度之大悲拔苦。但此悲体圆，悲必具慈，故拔苦已，莫不与乐。正药树一沾，不惟疗瘵，且得飞升。但与乐中，益有浅深之别，根缺者即具诸根，贫穷者即得丰足，女身者即成丈夫，皆敌对相翻，属对治为人两悉檀，浅益。若成无上菩提，即第一义，深远益也。
△二间明集谛
第九大愿：愿我来世得菩提时，令诸有情出魔罥网，解脱一切外道缠缚。若堕种种恶见稠林，皆当引摄置于正见，渐令修习诸菩萨行，速证无上正等菩提。
此一依集谛发烦恼无尽誓愿，断一切缠缚种种稠林，正示烦恼无尽之相也。良由一妄之后，众惑云兴，所谓五钝、五利、十缠、十使、六十二见、百八烦恼，乃至八万四千尘劳生灭，结缚众生，沉沦苦海，无解脱时，故喻如稠林，目为缠缚耳。魔王着爱，多贪眷属，尝以弥天大网，笼罩众生。外道着见，如狂澜飏起，触境即生，牵生三有，令不得出，如稠林缠缚，故言魔外，则举着见思之弥极者也。而药师一名功德，能伏爱见二论，遍破通别见思，故云出网解脱也。问：药师功德，但破见思耶？答：三惑俱破，尘沙即是习气，而无明名同体见思，故但云破见思惑，则界内外三惑均消也。问：依集谛发，为有几愿？答：若依祖诰，惑与业俱构造，众罪俱招感相，则下边第十一造诸恶业，亦集谛摄。今以下愿，饥渴所逼，仍属报苦，故即见思惑，示集谛之体也。问：苦集两愿，何多少不次？答：如来对境立愿，随便举发，前后多少，皆无在也。今以集谛一愿，间于拔苦六愿之中者，正以见前后报苦，皆由惑造，若能断惑，则如釜底抽薪，众苦冰消矣。况言药师，则以拔现报病苦为急先务，故拔苦备详六种，而断集只出一愿。
△三重出三苦三一刑戮
第十大愿：愿我来世得菩提时，若诸有情，王法所加，缚录鞭挞，系闭牢狱，或当刑戮，及余无量灾难陵辱，悲愁煎逼，身心受苦；若闻我名，以我福德威神力故，皆得解脱一切忧苦。
身心受苦句，是总结上一切诸苦。而对治中，云解脱一切忧苦，乃谨对上身心二字。盖在心名忧，在身名苦，意根名忧，五根名苦，惧于后果为忧，婴于现报为苦，求救无术名忧，痛苦切肤名苦故也。
△二无食
第十一大愿，愿我来世得菩提时，若诸有情饥渴所恼，为求食故造诸恶业，得闻我名专念受持，我当先以上妙饮食饱足其身，后以法味毕竟安乐而建立之。
安乐名涅槃，通于十界。如地狱有温凊之安乐，亦名涅槃。乃至二乘偏空，涅槃皆不毕竟，独如来名毕竟安乐涅槃也。建立者，对无食恶人而来，其本无安乐根性，今佛为之下种。无者尚与下种，况宿有善根者哉！
△三无衣
第十二大愿，愿我来世得菩提时，若诸有情贫无衣服，蚊虻寒热昼夜逼恼，若闻我名专念受持，如其所好即得种种上妙衣服，亦得一切宝庄严具，华鬘、涂香、鼓乐、众伎，随心所玩皆令满足。
宝庄严具等，即实报土中，云台宝网，天衣妙触。而如其所好，随心满足者，即法华各赐大车，普门随类现身之意。如上拔苦六愿，虽无轻重，然根缺贫穷女人，世间甚多，而犯刑冻馁，世间略少。大悲心中，虽云等拔，而不无先多后少之宜。又复皆称大愿者，一一皆拔苦尽，一一皆成佛道也。
△三结
曼殊室利，是为彼世尊药师琉璃光如来、应、正等觉行菩萨道时，所发十二微妙上愿。
△二、结示功德庄严三：一、结广。
复次，曼殊室利，彼世尊药师琉璃光如来，本行菩萨道时所发大愿，及彼佛土功德庄严，我若一劫若一劫余说不能尽。
△二、示略二：一、依报
然彼佛土一向清净，无有女人，亦无恶趣及苦音声，琉璃为地，金绳界道，城阙、宫阁、轩窗、罗网皆七宝成，亦如西方极乐世界，功德庄严等无差别。
然者，从广出略之词。盖言功德广大，虽说不能尽然，不妨撮广大以略示依正之相，故云然也。亦无恶趣，亦如西方，正对最初文殊所问，惟愿演说如是相类本愿功德之问，又显序中而为说法之句，乃说净土法门矣。
△二正报
于其国中有二菩萨摩诃萨，一名日光遍照，二名月光遍照，是彼无量无数菩萨众之上首，次补佛处，悉能持彼世尊药师琉璃光如来正法宝藏。
△三劝生
是故，曼殊室利，诸有信心善男子、善女人等，应当愿生彼佛世界。
佛赞西方如来功德庄严已，极口相劝，发愿往生。今东方既与西方等无差别，固当普劝，发愿往生。
△二、委明功德利乐已上但答药师名号本愿，而未委显名愿之下功德利益。故今约闻名、神咒、修供三端，委显功德。复假解脱菩萨之请，而开示像季有情转报脱苦之神验。单复稠叠，宣扬发泄。大意只显药师如来名愿内之功德二字，非名愿之外别有所说，亦非总题之外别说像季利乐也。倘更离题别科，则为离本之枝，血脉不贯矣。问：前于本愿之下，已出功德庄严四字矣，今胡重明？答：前但结成名号本愿，非正明功德，故云说不能尽。略示其概，如西方而已。何曾委明药师与拔之能，功德之细哉？则知上文虽是结示，其意已是略标。至下重重委释，于义更清。为二：一、闻修遍拔三障功德，二、像季别转报障利乐。初又二：一、详与拔功德，二、出功德宗本。初又三：一、约闻名以显功德，二、约神咒以显功德，三、约修供以显功德。初又二：一、拔三毒功为三，一、拔愚痴为二，一、转贪痴。拔三毒中，一一皆先出病苦根本之惑。次明因惑造业，因业感报，直至沉疴，势在不救。然后以药师一种名愿之力，如阿伽陀药，药到病除，敌体相翻，起死回生，以显其功。苦既拔已，即与妙乐，乐分浅深，或得生善，或得第一义，直至究竟而后已。以显药师名愿之下，功德不赀，至矣尽矣。章章皆尔，不必细科。
尔时，世尊复告曼殊室利童子言：曼殊室利，有诸众生不识善恶惟怀贪吝，不知布施及施果报，愚痴无智阙于信根，多聚财宝勤如守护，见乞者来其心不喜，设不获已而行施时，如割身肉深生痛惜。复有无量悭贪有情积集资财，于其自身尚不受用，何况能与父母、妻子、奴婢、作使及来乞者？彼诸有情从此命终，生饿鬼界或傍生趣。由昔人间曾得暂闻药师琉璃光如来名故，今在恶趣暂得忆念彼如来名，即于念时从彼处没，还生人中得宿命念，畏恶趣苦不乐欲乐，好行惠施、赞叹施者，一切所有悉无贪惜，渐次尚能以头、目、手、足、血、肉、身分施来求者，况余财物？
贪吝愚痴是内惑。多聚财宝，是贪之外相；勤加守护，是吝之外相；自不受用，是愚痴外相，皆业也。生饿鬼、傍生，即因贪吝之业以招报，因果不爽。昔时暂闻，今复暂念，即种有浅深，故获分厚薄，然犹愈于不闻者矣。故此闻字，即曾染指药师者也。昔时少舍，如割身肉；今舍血肉，如弃涕唾，凡圣霄壤矣。亦是经中字眼照映之妙。
△二邪见
复次，曼殊室利，若诸有情虽于如来受诸学处而破尸罗；有虽不破尸罗而破执则；有于尸罗轨则虽得不坏然毁正见；有虽不毁正见而弃多闻，于佛所说契经深义不能解了；有虽多闻而增上慢，由增上慢覆蔽心故，自是非他，嫌谤正法，为魔伴党。如是愚人自行邪见，复令无量俱胝有情堕大险坑，此诸有情应于地狱、傍生、鬼趣流转无穷。若得闻此药师琉璃光如来名号，便舍恶行，修诸善法，不堕恶趣。设有不能舍诸恶行，修行善法，堕恶趣者，以彼如来本愿威力，令其现前暂闻名号，从彼命终还生人趣，得正见精进，善调意乐，便能舍家趣于非家，如来法中受持学处无有毁犯，正见多闻，解甚深义，离增上慢，不谤正法，不为魔伴，渐次修行诸菩萨行速得圆满。
此属僧伦法道流弊，直至邪见堕恶而后已。佛之所以必不舍此而令暂闻名号者，以其最初元于如来法中受戒、定、慧学处故也。余皆可可知。
△二悭妒
复次，曼殊室利，若诸有情悭贪、嫉妒、自赞毁他，当堕三恶趣中，无量千岁受诸剧苦；受剧苦已，从彼命终来生人间，作牛、马、驼、驴，恒被鞭挞，饥渴逼恼，又常负重随路而行；或得为人，生居下贱，作人奴婢，受他驱役，恒不自在。若昔人中曾闻世尊药师琉璃光如来名号，由此善因，今复忆念，至心归依，以佛神力，众苦解脱，诸根聪利，智慧多闻，恒求胜法，常遇善友，永断魔罥，破无明壳，竭烦恼河，解脱一切生、老、病、死、忧、愁、苦、恼。
嫉妒之相，起于悭贪，因贪利位，形于口四，则自赞毁他，如上官大夫之才屈原是也。夫贪人财物，固当以身力血肉偿他宿负，而恒不自在受他鞭打者，则当时强取人物，必以刀杖吓取，或以谤令受累不安，故今又当以不自在受鞭打还之矣。
△三瞋恶
复次，曼殊室利，若诸有情好喜乖离，更相斗讼恼乱自他，以身、语、意造作增长种种恶业，展转常为不饶益事互相谋害，告召山林、树冢等神，杀诸众生取其血肉，祭祀药叉、罗刹娑等，书怨人名作其形像，以恶咒术而咒诅之，魇魅蛊道咒起尸鬼，令断彼命及坏其身。是诸有情若得闻此药师琉璃光如来名号，彼诸恶事悉不能害，一切展转皆起慈心利益安乐，无损害意及嫌恨心，各各欢悦，于自所受生于喜足，不相侵陵互为饶益。
好乖喜离，即是嗔心内相。世人皆好和喜合，而此人嗔心所使，偏喜与人乖违远离，时时欲害一切，与之为冤为仇。更相斗讼下，即是嗔之外相。分二：一阳起斗讼，二阴起毒害。盖阳力不足，而嗔心益盛，势必至于告阴状，咒起尸矣。复言更相互相者，正举世间皆盲嗔对触，无一有智慧人也。闻佛名而诸恶莫害者，指前所害之人，不受其害也。如普门品中所云。但今云皆起慈心，互为饶益，较胜彼耳。慈心正治嗔障，而无嗔恨，即不喜乖离也。此中不出报病者，造罪至此，必堕三途，不言可知矣。拔三毒恶病以明药功竟
△二、生二善德为二：一、助生净善；又二：一、出机。
复次，曼殊室利，若有四众苾刍、苾刍尼、邬波索迦、邬波斯迦，及余净信善男子、善女人等，有能受持八分斋戒，或经一年或复三月受持学处，以此善根愿生西方极乐世界无量寿佛所，听闻正法而未定者。
未定二字，乃是感叩药师之机。
△二、示应为二一、远生净土
若闻世尊药师琉璃光如来名号，临命终时有八大菩萨，其名曰：文殊师利菩萨、观世音菩萨、得大势菩萨、无尽意菩萨、宝檀华菩萨、药王菩萨、药上菩萨、弥勒菩萨。是八大菩萨乘空而来示其道路，即于彼界种种杂色众宝华中自然化生。
助往生中，或是净土请主，或是西方辅弼，或是药师同愿，或是忍土储君，皆同一愿力，接引后昆之贤也可知。
△二近生十善
或有因此生于天上，虽生天上而本善根亦未穷尽，不复更生诸余恶趣。天上寿尽，还生人间，或为轮王，统摄四洲，威德自在，安立无量百千有情于十善道；或生刹帝利、婆罗门、居士大家，多饶财宝，仓库盈溢，形相端正，眷属具足，聪明智慧，勇健威猛如大力士。
家字不当作姑字读。
△二、女转男身
若是女人得闻世尊药师琉璃光如来名号，至心受持，于后不复更受女身。
菩萨修行，至阿僧伽满，方得离女身障。今闻佛名，即得远离，其德何如哉？又生善中，虽但约报，然必具足内心因缘善业，始得克果。总科遍拔三障，意可知也。
△二、约神咒以显功德诸佛摄化，有显、密二轮。如医人治病，有丸、剂二药。已上详示本愿功德，皆显治众生三障之病，生二善之德。如煎剂罗列，以教化狂子者也。脱有世智自用，嫌药寒热，妄生去取，而不肯服，则为捣筛和合，成一弹丸，于一尘内，具足众气。能服之者，功与显同。故有密轮神咒之说。唐译元无从此至勿令废忘四百余字，后人取七佛经中之文而足于此。所以显此经二轮并运，合则双美也。为三：一、示意，二、正说，三、结劝。今初。
复次，曼殊室利，彼药师琉璃光如来得菩提时，由本愿力观诸有情遇众病苦，瘦𤼣、干消、黄热等病，或被魇魅、蛊毒所中，或复短命，或时横死，欲令是等病苦消除所求愿满。
干消即渴消，病相如所害。瑜伽云：一滴清凉水，能除饥渴消是也。治病是功，所求愿满一句，即生善德。
△二正说二一入定
时，彼世尊入三摩地，名曰除灭一切众生苦恼；既入定已，于肉髻中出大光明。
△二说咒
光中演说大陀罗尼曰：
南无薄伽伐帝。鞞杀社。窭噜薜琉璃。钵剌婆。喝啰阇也。怛他揭多耶。阿啰诃谛。三藐三菩提耶。怛侄他。唵。鞞杀逝。鞞杀逝。鞞杀社。三曼揭谛。莎诃
密咒各有所为，天台大师约四悉檀释，不必烦引。前已显说本愿功德，无二无别，但约密谈，愈彰深秘，故显了诠，复秘密示耳。今且先消章句，前是皈敬之词，亦通解脱。从怛侄他下，方是密语。南无翻皈依薄伽伐帝，即通序初薄伽梵三字，名含六义，是故不翻。或云婆伽梵，或云婆伽伐，梵音楚夏也。前但三字，今多一帝字，是梵音引声奢切也。密部中或云巴葛瓦，或发葛瓦帝，皆是此义。以由玄奘法师重历五天，遍学梵音，故回唐新译，音字稍异耳。鞞杀社窭噜，即药师薜琉璃，又云吠琉璃，名帝青宝钵喇婆喝啰阇也。合读之，即琉璃光世尊。怛他揭多耶，翻如来。阿啰诃帝，翻应供。三藐三勃陀耶，翻正遍知。联络其词而读之，则曰皈依具六义之药师琉璃光如来应供正遍知也。夫将说此咒，必先皈敬，既皈敬已，即当说之，故曰怛侄他。此三字，翻为即说咒曰四字。唵字以下，是正说密言。下地难知，咒功在乎除苦满愿，咒体即是甚深行处。光中音声朗朗，而初非文字之相。言外妙义泠泠，而亦不离文门显寔。髻中放光，光非青黄赤白，非色而色，色而非色。今则声而非声，非声而声，不即不离，唯佛究竟。和盘托出，莫显于斯。此一粒灵丹，遍治三障恶疾，顿长地住法身。四悉释者，约外相耳。
△三、结劝二：初、略结功德。
尔时，光中说此咒已，大地震动，放大光明，一切众生病苦皆除，受安隐乐。
除病是功，受乐是德。
△二、广结劝修
曼殊室利，若见男子、女人有病苦者，应当一心为彼病人常清净澡漱，或食、或药、或无虫水，咒一百八遍与彼服食，所有病苦悉皆消灭。若有所求致心念诵，皆得如是无病延年，命终之后生彼世界，得不退转乃至菩提。是故，曼殊室利，若有男子、女人，于彼药师琉璃光如来，至心殷重恭敬供养者，常持此咒勿令废忘。
病除是功，生彼世界是德，与前显说功德孱齐。是故以下，又是劝词也，约神咒以显功德竟。
△三、约修供以显功德。如上闻名持咒，但属口耳之益。纵至九亦同彰，亦只名字开解而已。未起观行薰修，究竟甚深，行处难克。比如火宅烦渴，虽见清水，稍慰中心。若不挹饮，难解枯焦。故今重示修供、书写、受持、解义等五品观行修功，以求佛法性水，解无明渴，趣甚深理。夫闻名得益，是教经开解。修供功德，是行经起修。圆满菩提，是理经证果。进由鸿渐，修分六即。自浅之深，法应尔也。为二：一、略示功德，二、广显功德。初又二：一、修供生善德。
复次，曼殊室利，若有净信男子、女人，得闻药师琉璃光如来、应、正等觉所有名号，闻已诵持，晨嚼齿木，澡漱清净，以诸香华、烧香、涂香，作众伎乐供养形像，于此经典若自书、若教人书，一心受持听闻其义，于彼法师应修供养，一切所有资身之具悉皆施与勿令乏少，如是便蒙诸佛护念，所求愿满乃至菩提。
得闻名号，是牒已前闻名开解事也。闻已诵持下，是劝众生依解起行，以求净法性水，涤除五住烦恼也。然修行之下，必具生善灭恶功德，故师资互相酬酢而显出之。行求愿满一句，即是略标生善之德，至下方广示满愿之相，曰求富饶得富饶，求男女得男女等也。乃至菩提，即生善中之第一义益。斯为由行证理，证起行绝之理经矣。
△二、传通灭恶功为三一、发愿通经
尔时，曼殊室利童子白佛言：世尊，我当誓于像法转时，以种种方便，令诸净信善男子、善女人等，得闻世尊药师琉璃光如来名号，乃至睡中亦以佛名觉悟其耳！
闻佛所说五等熏修，功德叵大，即发僧那流通宝号，以令永永闻修，俱至菩提。种种方便，即同观音普门设化，现十界身，而为说法，令得闻名。或为夫妻子女，善友知识，循循善诱，汲引令闻。乃至睡中者，乃至二字，超略之词。或于春夏秋冬，或于行住坐立，语默作作等时，令得闻名。倘此人于上一切时处，不能得闻，乃于睡中，亦令得闻也。亦之一字，乃对非睡时说。睡处尚令得闻，况不睡时耶。足见文殊智巧悲深，不舍顽冥，必令度脱也。此有两意，一者为愚痴凡夫，数趋趋处，竟无片暇可度，宜于睡中令闻，而不于行住坐中为说也。二者恶人深执邪见，佛法难入，纵使为说，其亦轻忽而不信受。故于睡中点悟，则是清明之气犹存，自然佛名可逗，而惊信忽生。如于沸汤取物，必假一碗冷水，入处下手可探也。所以一切贤圣，既于睡梦三界设化，多以梦幻法门度生。金光明梦金鼓而宣忏悔，大涅槃梦罗刹而进道心，准提经以梦吐黑饭为灭罪之相，方等经以梦十二王而入忏门，地藏则梦入地狱而大愿陡发，法华梦证圣位而弘经相成，汉显宗梦金人而流通像法，古国王梦临刑以增进道心。二十年南柯太守，九十岁拜将封王。善哉圣贤，托睡梦以点醒梦人之妙法也。又焉知非文殊普门大愿中之善巧方便耶。如上所引，睡中点化，亦具四悉檀益可知。
△二传通灭恶
世尊，若于此经受持读诵，或复为他演说开示，若自书，若教人书，恭敬尊重，以种种华香、涂香、抹香、烧香、华鬘、璎珞、幡盖、伎乐而为供养，以五色彩作囊盛之，洒扫净处，敷设高座而用安处。尔时，四大天王与其眷属，及余无量百千天众，皆诣其所供养守护。世尊，若此经宝流行之处有能受持，以彼世尊药师琉璃光如来本愿功德及闻名号，当知是处无复横死，亦复不为诸恶鬼神夺其精气；设已夺者，还得如故，身心安乐。
以天王守护，故恶鬼不侵。
△三法王印可
佛告曼殊室利：如是，如是，如汝所说。
略示功德竟。
△二、广显功德。前略中但云修供，今则详示仪式；前但云所求愿满，今则广明富贵男女皆得；前但云不为恶鬼夺气，今广示灭恶诸相。故云广显修供功德也。为二：一、先出仪式。
曼殊室利，若有净信善男子、善女人等，欲供养彼世尊药师琉璃光如来者，应先造立彼佛形像，敷清净座而安处之，散种种华，烧种种香，以种种幢幡庄严其处，七日七夜受八分斋戒，食清净食，澡浴香洁，着清净衣；应生无垢浊心、无怒害心，于一切有情起利益安乐、慈悲喜舍平等之心，鼓乐歌赞，右绕佛像；复应念彼如来本愿功德，读诵此经，思惟其义，演说开示。
造像供养，是净界结坛等事。七日七夜以下，是净三业。而净三业中大要，身论开遮，口论说默，意论止观。受持斋戒是遮，澡浴净衣是开，无垢浊怒害是止，慈悲平等是观，诵经演说是说，思惟其义是嘿。意论止中，垢即贪心，浊即痴心，怒害即嗔心，谓须止三毒心也。亦即止观中拣非显是之法。
△二、正明功德二：一、广生善德
随所乐求，一切皆遂。求长寿得长寿，求富饶得富饶，求官位得官位，求男女得男女。
一切皆遂句，则该四教圣贤三昧辨才，愿生佛国等。出世正求下，四即遂世间浅浅富寿之求。此有二意：一是如来藏中，富有万德，虽浅求尚应，何况出世之深求者乎？二者如此倒求，三界之法，圣贤所诃，而药师皆遂者，足见如来善巧方便，渐次诱引之妙。盖不信之人，不知出世妙道，但知求世间浅果富寿等事，以叩如来。如来若不遂其所愿，则此人永无回心向佛之日矣。故佛因其倒求，且遂倒愿。愿既遂已，方知敬佛，专心三宝，可以诱之出世矣。此独药师与观音能为之也。近人不知此妙，竟约四教法门定慧，以释富寿男女。夫一切皆遂句，已该出世四教定慧等矣。而更约出世四教，以释四求，则一彰佛有重烦之咎，二失如来善巧方便之妙。况以是求，有益于得。求在我者而结，则将药师妙应功德，皆推开矣。可笑！
△二、广灭恶功为五一、灭梦相诸恶
若复有人忽得恶梦，见诸恶相，或怪鸟来集，或于住处百怪出现。此人若以众妙资具，恭敬供养彼世尊药师琉璃光如来者，恶梦、恶相、诸不吉祥，皆悉隐没不能为患。
恶梦，如金光明梦日堕齿落，以丧幼子等。恶相，如左传见良霄曰：吾将杀带，又将杀段等。怪鸟来集，如买太傅见鹏鸟入户等。百怪，如吕太台见赵王如意为苍狗据腋，齐襄公见公子彭生为豕人立而啼等。所谓国家将亡，必有妖孽是也。若四梦、六梦、阿含十梦，于此不切，不必烦引。
△二、灭情无情怖
或有水、火、刀毒、悬险、恶象、狮子、虎、狼、熊、罴、毒蛇、恶蝎、蜈蚣、蚰蜒、蚊、虻等怖，若能至心忆念彼佛恭敬供养，一切怖畏皆得解脱。
水火等是无情之怖，恶象师子等是有情之怖，皆能杀身害命，故是大恶。若约普门七难七大而释，则刀毒是地大，水火可知。悬险即空大，师象及侵扰反乱即见识二大。此皆灭世间之恶耳，不必约普门烦恼业报释之。夫狂象无钩，师子咬人，罴熊害命，虎狼食人，大怖可知。毒蛇搜神记云：岭南蒙岫山中有蛇，见人辄碎为片片华块。行人不知，捉其一块，则皆合集啮人。北地有蛇，能呼人名，人苟应之，夜来食人脑髓。经中有七步蛇，伤之即死。恶蝎俗名蝎虎，北地有之，南方则无。故刘禹锡被召，有喜照壁间而见蝎之诗。苏子瞻回京，有行有见蝎之喜句。然人若触之，则尾上有毒，最能伤人。唐开元间，有主簿以竹筒盛之，带过江南，故南方亦尝尝而有。蜈蚣蚰蜒二俱喻嗔。夫嗔之起，皆主害人。广雅曰：蜈蚣性能制蛇，卒见大蛇，便缘而啖其脑。三教珠英曰：蜈蚣见蛇，能以气禁之。蚰蜒即蜓蚰，身赤多足，能缘壁。高丽寺殿壁，天雨辄满矣。蚊虻微细，何足为怖？以药师之力，但破蚊虻之怖，无乃大小乎？此有二意：一者，南直有露筋娘娘庙，相传此方蚊子极大。昔有姑嫂二人，行至中途，天晚，嫂畏蚊，故就客人蚊帐而宿。其姑坐地受𧌃，至筋骨俱露而死。起庙祀之，以表贞节。是则蚊虻虽小，亦能伤人，为可怖也。二者，药师当日修二十五王三昧时，以圆三观，遍破二十五有，见思无明，恶业尘沙，功力叵大，无不破尽。如此小怖尚破，何况其大者哉？正师子扑物，皆用全力，不因怖小求佛，而佛即不救其苦也。如上生善中，富寿男女，皆遂同一意耳。当知与拔，通用不欺之力，方显药师大叩大鸣，小叩小鸣之神应无方。
△三、灭盗贼侵乱
若他国侵扰，盗贼反乱，忆念恭敬彼如来者，亦皆解脱。
△四、灭破戒堕恶
复次，曼殊室利，若有净信善男子、善女人等，乃至尽形不事余天，惟当一心皈佛、法、僧受持禁戒，若五戒、十戒、菩萨四百戒、苾刍二百五十戒、苾刍尼五百戒，于所受中或有毁犯怖堕恶趣，若能专念彼佛名号恭敬供养者，必定不受三恶趣生。
四百、五百，律中无出，良由律文有未度者耳，不必强不知以为知，扭捏配也。
△五、灭产难极苦
或有女人临当产时受于极苦，若能至心称名礼赞、恭敬供养彼如来者，众苦皆除，所生之子身分具足，形色端正，见者欢喜，利根聪明，安隐少病，无有非人夺其精气。
此经拔女人之苦有三，虽前后各言一端，合之必众苦皆除也。结云无有非人夺气，正与前文殊，略明拔苦中不为恶鬼夺气，紧紧照映，乃如来说法起伏贯通之妙也。已上广明与拔功德之用竟。
△二、出功德宗本。凡上所明，拔苦与乐，灭恶生善，虽稠叠广略，互显功德不同，皆属化他之用。用若无体，即狂愿妄行。用若无宗，即凡夫外道。故今点示正体，名诸佛甚深行处妙宗，即无量愿行方便。宗体既立，则凡前后所明，与拔功德，无非果后化他。全体大用，有宗有本，非义袭而从之者也。为二：一、示甚深本体，二、示愿行妙宗。初又为二：一、直示用即深体，二、复约三慧拣显。今初。
尔时，世尊告阿难言：如我称扬彼世尊药师琉璃光如来所有功德，此是诸佛甚深行处，难可解了。
功德即行处，乃点用即体。如水为波，如波为水，二本无二，全体大用也。六凡行处是三界，同如牢狱。二乘行处是泥洹，浅窄不深。菩萨行处可名为深，如云观自在。菩萨行深般若波罗蜜多时，然边际之智未圆满，三谛之境未究竟，不得名甚深。唯佛与佛，乃能究尽诸法实相，穷源极底，得名甚深行处。须知诸佛即一心三智，行处即三谛一境。如来最初以无缘智缘无相境，以无相境相无缘智。无缘而缘，无非三观。无相而相，三谛宛然。境智双忘，而言境智，则始木一合，如函盖相冥。正修得四德，本有四德，一一皆具常乐我净，为十方诸佛所游行处，名常寂光也。此境身土一如，色心不二。在境智契合时，名甚深行处。在空有双亡时，即中道寔相。在一真无染时，名真如。在灵智普照时，名佛性。在三因究满时，名泥洹。在染净混融时，名法界。皆一体异名，揭寔相正印，为此经四章所归之本体也。诸佛证此体已，从体起用，无缘与拔，普利含生，即名功德。乃全体大用，非用外有体，体外有用，二而不二，不二而二。则在前所明与拔功德，皆从此体而起，所谓无不从此法界流也。今点前与拔之用，即佛行处，又无不还归此法界也。在法华，则名如来入于无量义处。在圆觉，则名入于大光明藏。在金光明，则名游于金光明甚深法性，过诸菩萨所行清净。在涅槃，则曰安置秘密藏中。在般若，则曰以不住法，住般若波罗蜜中。无往而非境智一合中寔体德。然此正体，生佛本具。今言诸佛行处，则显果上始本一合之妙觉正体，非含生在缠之素法身而已也。所谓十界本周谁不具，修成报智乃为奇耳。既是诸佛究尽行处，固非九界七方便所能仰窥，是以难可解了。或约迷中共有，而释佛甚深行处，可谓不知轻重傍正，唯扯现成语言，填塞白纸，宁不混滥失旨乎。
△二、复约三慧拣显。良由佛证寔处，不属九界。故约九界人难信、难解、难闻，往复问答，以显此体高深。正与法华拣众，止观拣非意同也。为三：一、约难信显体。信即思慧。盖学而不思，则罔以由闻后善思，故能生信。若不善思，则生谤堕苦矣。岂非信即思慧哉？又三：一、问
汝为信否？
△二答为二一、仰信佛言
阿难白言：大德世尊，我于如来所说契经不生疑惑。所以者何？一切如来身语意业无不清净。世尊，此日月轮可令堕落，妙高山王可使倾动，诸佛所言无有异也。
仰信佛说不虚而已，非自能究尽诸法实相，于佛行处行也。故下佛云：汝今能受，当知皆是如来威力。
△二、不信堕恶
世尊，有诸众生信根不具，闻说诸佛甚深行处，作是思惟：云何但念药师琉璃光如来一佛名号，便获尔所功德胜利？由此不信返生诽谤，彼于长夜失大利乐，堕诸恶趣流转无穷。
△三述成
佛告阿难：是诸有情，若闻世尊药师琉璃光如来名号，至心受持，不生疑惑，堕恶趣者，无有是处。
佛谓但恐众生夙无善根，不能闻名，则有诽谤堕苦之忧。若能闻名，则已于千万佛所种善根者矣。自然闻已，即能至心受持，深信不疑。岂有闻后，更生不信诽谤，以堕恶趣哉。故曰无有是处。此段言虽重闻，其实释上难信之意。
△二、约难解显体。解即修慧，深心修入，方能解了。如云唯除一生所系菩萨，岂非修慧之极，方能解入乎？
阿难，此是诸佛甚深所行，难可信解，汝今能受，当知皆是如来威力。阿难，一切声闻、独觉及未登地诸菩萨等，皆悉不能如实信解，唯除一生所系菩萨。
此带前未尽之意而来。曰：我之所以不敢深责众生之信者，良由佛行深处，原非九界能窥。故计其但能闻名，已是圆解之人，难得难得者矣，何可论其信解也哉。即汝阿难，仅能领受我之语言，亦不过仗佛威神，如藕丝悬山，仰信不疑而已，岂汝自力能解佛境界乎。然又非阿难一人难解，即一切二乘方便菩萨，修慧未深者，皆难寔解。法华拣众，实与此同。所谓境不亲尝，事非目击故耳。向下方打出，圆修将竟，一人方能解了，即一生所系等觉后心菩萨也。言除非此人，方许能解。楞严明等觉后心，觉际入交，故能见佛所见。盖如来始本久圆，高居常寂光土，为度生故，寂照而出，从寔起权，以普鉴群机。等觉菩萨，始觉方穷，上冥本觉，始本乍合，故照寂而入，以契证实体。一人由此而出，一人由此而入，于此觉际路上，相交出入，一虽久见，一虽乍窥，同一见也。故云唯除一生所系菩萨，乃能解了也。法华尚许信力坚固二人能解，今经唯许等觉修极一人，则知此经甚深实体，的是妙觉圆极果德，非生佛共有，在缠真如矣。释经者，何不探清前后旨趣，顾乃烦引理即全迷之谈而浪注耶。
△三、约难闻显体
阿难，人身难得，于三宝中信敬尊重亦难可得，闻世尊药师琉璃光如来名号复难于是。
能闻尚是难难，何况能信能解。故以闻慧居后，反显以前二慧叵得。既非九界所能闻信解了，即显此体究竟圆极。从体起用，与拔功德，悉皆有本，亦究竟圆极，非下地能知也。
△二、示愿行妙宗
阿难，彼药师琉璃光如来，无量菩萨行、无量善巧方便、无量广大愿，我若一劫、若一劫余而广说者，劫可速尽，彼佛行愿善巧方便无有尽也。
且置彼佛实相之体，九界难窥。即彼佛修成因果之宗，佛说难尽。以九界难知显体，以佛说难尽显宗。极果法报，呈露尽矣。愿即是因，所谓发僧那于始心。行即是果，所谓终大悲以济难。一切圣贤大乘因果，总不出愿行二端。凡愿之总，乃四弘心。论愿之别，即有无量。凡行之总，乃六度法。论行之别，遂有无量。别教明义，一即无量。圆人搅之，无量即一。乃依诸佛行处一乘之本，以起万行因果之宗。则大乘因者，诸法寔相是。大乘果者，诸法实相是。此全体之宗，宗不离体，故诸佛穷劫说不尽也。若论善巧方便，应是与拔之用。今此乃如来愿行中趣理断惑之妙权，故亦属宗。至于果后与拔，重重如前所明，方是宗成之用。此用由于宗成而起，果后化他，即非凡夫外道，煦煦孑孑，爱见慈悲矣。又复应知，此经前后皆明功德之用，而特于两楹之间，点示宗体者，即有承前显后之妙。前明与拔功德竟，随示宗体，则显已前与拔，皆宗成而起，全体大用，法法甚深，事事佛行。又显已后别转像季报障，亦全体大用，用不离宗。三法相须而不相离，离之三九，合之唯一，虽世间与拔，浅深功德，皆与实相不相违背也。天台大师，深得佛意，故观经疏，于叙观叙题两楹之中，点示宗体，为承前叙后之妙，东土迦文，信不诬矣。又复此经甚深行处，即首题中本字，能究尽之人，即如来。愿行之宗，即题中愿字，能行之人，即琉璃光。前后所明与拔之用，即题中功德二字，能与拔之人，即题中药师也。总者总于别，别者别于总，总别虽二，意义惟一。
△二、像季别转报障利乐前明与拔，则功德互陈。三障通捐，一真克证。不独令诸闻者，业障消除而已。今救横死病苦，则惟拔报障现果，不关惑业二端。所谓病急治表利乐，像法转时诸有情也。故先约广略修供，以转报障。使存亡利益，病苦安乐。然后委释已尽，报命复得延永者。由于横死居多，故邀佛力，即能起死回生。况人多罪业，尤须广修供养，庶几苦报解脱。正明之后，复加结释。药师拔苦之功，至矣尽矣。便须证护，以入流通。为二：一、正明转障利乐，二、结释转供义意。初又二：一、略明修供转障二：一、正明又二：一、出命终报苦
尔时，众中有一菩萨摩诃萨，名曰救脱，即从座起，偏袒右肩，右膝着地，曲躬合掌而白佛言：大德世尊，像法转时，有诸众生为种种患之所困厄，长病羸瘦不能饮食，喉唇干燥，见诸方暗死相现前，父母、亲属、朋友、知识啼泣围绕。然彼自身卧在本处，见琰魔使引其神识，至于琰魔法王之前。然诸有情有俱生神，随其所作若罪若福皆具书之，尽持授与琰魔法王。尔时，彼王推问其人计算所作，随其罪福而处断之。
先示报身病苦，至无可挽回，必死无疑。以显供养药师，如茅山一丸，即能起死回生之功效也。
△二、明修供转报
时彼病人亲属知识，若能为彼归依世尊药师琉璃光如来，请诸众僧转读此经，然七层之灯，悬五色续命神幡，或有是处彼识得还，如在梦中明了自见。或经七日，或二十一日，或三十五日，或四十九日，彼识还时如从梦觉，皆自忆知善不善业所得果报。由是证见业果报故，乃至命难亦不造作诸恶之业。
幡名续命，如阿含经，阿育王因病，手自遍挂诸寺之幡，得延二十五年寿命，以得名也。若方等观幡幢道具，是名慧观。诸经论幡，一风转得一转轮王位，是明福德。今是禳灾延寿之幡，用各不同。二、结劝。
是故，净信善男子、善女人等，皆应受持药师琉璃光如来名号，随力所能恭敬供养。
随力则富，罗天下之奇珍，穷尽一身之所有，初不责于丰俭，佛唯享于克诚也。
△二、广明修供转障二：一、广示修供仪式二：一、问。
尔时，阿难问救脱菩萨言：善男子，应云何恭敬供养彼世尊药师琉璃光如来？续命幡灯复云何造？
△二答二一示式
救脱菩萨言：大德，若有病人欲脱病苦，当为其人七日七夜受八分斋戒；应以饮食及余资具，随力所办供养苾刍僧；昼夜六时礼拜行道，供养彼世尊药师琉璃光如来；读诵此经四十九遍，燃四十九灯，造彼如来形像七躯，一一像前各置七灯，一一灯量大如车轮，乃至四十九日光明不绝；造五色彩幡长四十九搩手，应放杂类众生至四十九
须七日七夜持戒者，不同淫女持日戒，屠儿持夜戒矣。至七日夜，则三业清净，一切徼求，可以感通成就。如胎中七日一增，初果七生断惑，亡者七日一转也。况七乃少阳之数，有生起之道。如七发中说，楚太子至七，则太子之病，霍然良已。今用此数，正起病苦也。一一皆须至四十九者，必功用精进，久而遂通。且大衍之数五十，其用四十有九。此乃起用之数，救病攸宜。造像七躯者，七佛经中，药师乃第七尊。今欲求其救苦，要须请其合志同方者，戮力施功也。灯量大如车轮，正如今之树灯。四十九搩手者，佛之手掌，并指长一尺，则似宜长四丈九尺之幡。若并肋亦算之，则佛手长二尺，应用十丈之幡矣。随便随宜，二俱无在。应放杂类众生，至四十九日者，前是上求三宝，以竭敬田。此是下救众生，以尽悲田。盖众生被获，命在须臾。买而释之，如天恩大赦，各归仁寿之域，德莫大焉。况众生病夭，由于杀生。今言放生，即长寿因。以今之善，易昔之恶。求脱病苦，莫此为良。礼拜供佛，既四十九日。则买命放生，亦须四十九日。非谓四十九种众生，又非安于长幡上之供物也。
△二结
可得过度，危厄之难，不为诸横，恶鬼所持。
度厄，结前为种种患之所困厄，不为横鬼所持，伏下边九种横死，此是经文前后照应处也。
△二、广出所转报障为二：一、转天子七难
复次，阿难，若刹帝利灌顶王等灾难起时，所谓人众疾疫难、他国侵逼难、自界叛逆难、星宿变怪难、日月薄蚀难、非时风雨难、过时不雨难。彼刹帝利灌顶王等，尔时应于一切有情，起慈悲心赦诸系闭，依前所说供养之法，供养彼世尊药师琉璃光如来。由此善根及彼如来本愿力故，令其国界即得安隐，风雨顺时，谷稼成熟，一切有情无病欢乐。于其国中无有暴恶药叉等神恼有情者，一切恶相皆即隐没，而刹帝利灌顶王等，寿命、色、力、无病自在皆得增益。
天子四海为家，臣妾亿兆。一人有庆，兆民赖之；四方有罪，在予一人。故岁祲民疫，皆君休戚所当急先求忏者也。且药师之药，先治此人者一，是责备贤者二，是一正君而天下定之道也。
△二转臣民众苦
若帝后妃主、储君王子、大臣辅相、中宫彩女、百官黎庶，为病所苦及余厄难，亦应造立五色神幡，然灯续明，放诸生命，散杂色华，烧众名香，病得除愈，众难解脱。
陬尔臣民，皆无普天重任，故惟以病厄为忧耳。
△二、结释转供养意，为二：一、释能转所以。非谓能转已尽之报，只由横死，故能转耳。此即释明已上能转之意也。为二：一、正示九横，二、结指无量。初又二：一、略释，为二：一、问，二、答。
尔时，阿难问救脱菩萨言：善男子，云何已尽之命而可增益？救脱菩萨言：大德，汝岂不闻如来说有九横死耶？是故劝造续命幡灯修诸福德，以修福故尽其寿命不经苦患。
△二广示为二一问
阿难问言：九横云何？
△二、答为二：一、委明初横。
救脱菩萨言：若诸有情得病虽轻，然无医药及看病者，设复遇医授以非药，实不应死而便横死。又信世间邪魔外道妖孽之师，妄说祸福便生恐动，心不自正卜问觅祸，杀种种众生解奏神明，呼诸魍魉请乞福祐，欲冀延年终不能得，愚痴迷惑信邪倒见，遂令横死入于地狱无有出期，是名初横。
初，横中有三无医药：看病，授以非药；信邪，倒造业。二是夙感，一是现造。现造犹重，所谓自作孽也。解奏神明者，解字其矮切，乃祭祀之书名。庄子云：解曰：牛之白鼻，豕之亢颡，人之有痔者，不以适河。注云：解者，祭祀之书名。汉书？郊祀志云：天子尝以孟春解祠，祠黄帝以一枭破镜。师古曰：解祠者，谓祠祭以解罪求福也。则不应读作解(介)字矣。
△二随示八横
二者、横被王法之所诛戮；三者、畋猎嬉戏，耽淫嗜酒，放逸无度，横为非人夺其精气；四者、横为火焚；五者、横为水溺；六者、横为种种恶兽所啖；七者、横堕山崖；八者、横为毒药、厌祷、咒诅、起尸鬼等之所中害；九者、饥渴所困，不得饮食而便横死。
△二、结指无量
是为如来略说横死有此九种，其余复有无量诸横难可具说。
横既无量，则非命尽而夭者，亦无量矣。故须上求药师，挽回复生也。
△二、结须供所以
复次，阿难，彼琰魔王主领世间名藉之记，若诸有情不孝五逆，破辱三宝，坏君臣法，毁于信戒，琰魔法王随罪轻重考而罚之。是故我今劝诸有情，燃灯造幡，放生修福，令度苦厄，不遭众难。
以由人多罪业，故须修供求救，庶几不遭众难。
△三流通为三：一、证护。流通证者，因服药师妙剂，转大恶而为大善也。为二：一、药叉证护。
尔时，众中有十二药叉大将俱在会坐，所谓宫毗罗大将、伐折罗大将、迷企罗大将、安底罗大将、頞你罗大将、珊底罗大将、因达罗大将、波夷罗大将、摩虎罗大将、真达罗大将、招杜罗大将、毗羯罗大将。此十二药叉大将，一一各有七千药叉以为眷属，同时举声白佛言：世尊，我等今者蒙佛威力，得闻世尊药师琉璃光如来名号，不复更有恶趣之怖。我等相率皆同一心，乃至尽形归佛法僧，誓当荷负一切有情，为作义利饶益安乐。随于何等村城国邑空闲林中，若有流布此经，或复受持药师琉璃光如来名号恭敬供养者，我等眷属卫护是人，皆使解脱一切苦难，诸有愿求悉令满足。或有疾厄求度脱者，亦应读诵此经，以五色缕结我名字，得如愿已然后解结。
十二，皆有七千，共成八万四千。昔是凶恶尘劳生灭，今染指药师神丹，三障顿转，俱成八万四千三昧总持妙善法门矣。如云我等不复更有恶趣之怖，即转恶为善之明证也。缕结名字，此令病人感叩求护之法。得如愿已，然后解结，此示必来救护之意。亦药叉仰体药师如来十二大愿，普救众生，上行下效之弘誓愿也。
△二、如来印劝
尔时，世尊赞诸药叉大将言：善哉！善哉！大药叉将，汝等念报世尊药师琉璃光如来恩德者，常应如是利益安乐一切有情。
△二、结名流通
尔时，阿难白佛言：世尊，当何名此法门？我等云何奉持？佛告阿难：此法门名说药师琉璃光如来本愿功德，亦名说十二神将饶益有情结愿神咒，亦名拔除一切业障，应如是持。
虽有三名，正重教主，故以药师人法为题，则冠盖始终，囊括初后，名能召实，莫善于斯。
△三、结益流通
时，薄伽梵说是语已，诸菩萨摩诃萨及大声闻，国王、大臣、婆罗门、居士，天、龙、药叉、健达缚、阿素落、揭路茶、紧捺落、莫呼洛伽、人非人等，一切大众闻佛所说，皆大欢喜，信受奉行。
皆大欢喜是结益，信受奉行是流通。
药师经直解(终)

[book_title]附录梵文神咒
(神咒辄持诵则越诸佛三昧耶要须从师传持)
药师如来大真言
namobhāgavatebhaiṣaijyagurubhaituryaprabharajayatathāgatāyārhate
samyaksaṃbuddhāyatadyathāoṃbhaiṣaijyebhaiṣaijyebhaiṣaijyasamurgatesvāhā
药师如来小真言
oṃhuruhurucathdārimatāṅgisvāhā
七佛药师真言
tadyathākumakumaeṇimeṇihimaḥtimaḥtisiddhātathāgatasamattia
nteṣṭiteantemaḥntepalepāpaśotaṇisarvaprāpadasayabuddhebudd
houtaḥmeumekumebundhaḥkitrapariśādhaṇiddhāṃmeṇiddhāṃm
emerumerumerucighalesarvaharamṛtunipraṇibuddhesubuddhebuddha
ateśodhadedarakṣatumesarvandhevasameasamesamanahāṃraṃ
tumesarvabuddhāvodhisatvaśaṃmeśaṃmepraśaṃmaṃtumesarva
itiupadhavasarvavihadaiyasarvasatvanāṃcapulāṃṇipulaṃṇipul
aṃyamesarvaaśoveruriyapratibhaṣesarvapāpacamyukaresvāhā

        </div>
      </div>
    </div>
  </div>
</div>
<!--update:2025-08-30 09:32:44-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>