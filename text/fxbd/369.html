<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛法金汤序,佛法金汤上,佛法金汤中,佛法金汤下,佛法金汤录全文在线阅读,佛法金汤录全文在线下载,大玄古籍书库">
<meta name="description" content="凡三卷。明代鸿苞居士屠隆着。成书于神宗万历三十年（1602）。卷上，引宋代儒者排佛论语句，而予以驳斥。中、下两卷，以平易之言词解说难解之禅、净、律、天台等佛教用语，欲令佛教之流传通俗化。_佛法金汤录_全文在线阅读_佛法金汤录_全文在线下载_大玄古籍书库">
<title>佛法金汤录_屠隆_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">佛法金汤录</span> <br/>
          作者： <span class="inputVal" id="bkauthor">屠隆</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]35148</span> <br/>
          说明： <span class="inputVal" id="bkdec">凡三卷。明代鸿苞居士屠隆着。成书于神宗万历三十年（1602）。卷上，引宋代儒者排佛论语句，而予以驳斥。中、下两卷，以平易之言词解说难解之禅、净、律、天台等佛教用语，欲令佛教之流传通俗化。</span> <br/>
          封面： <span class="inputVal" id="bkimg">Z_369.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]佛法金汤录
[book_author]屠隆
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]35148
[book_dec]凡三卷。明代鸿苞居士屠隆着。成书于神宗万历三十年（1602）。卷上，引宋代儒者排佛论语句，而予以驳斥。中、下两卷，以平易之言词解说难解之禅、净、律、天台等佛教用语，欲令佛教之流传通俗化。
[book_img]Z_369.jpg


[book_title]佛法金汤序
或疑护大法。而以金汤命名。是自峻其城堑而拒之人也。恐儒者起而坚其执曰。我法能植五常。顺万有之自然。穷理尽性。以至于命。亦足矣。何佛氏之是从也。老氏者流亦起而坚其执曰。我法卑让不先。虚无窅冥。炼久飞昇。得以长存。亦至矣。何必佛氏之是从也。是愈固其鼎足之势。故圣人存而不辨也。是则不然。凡所以有言者。为信者发为智者发。此二种人非必其即生我法之中。可自异而归同者也。憍陈如舍利弗等。其初皆诸梵志师。卒为如来大弟子者。其智足移。而信可鼓也。如来非自狥我相必欲伸己之是也。理如是也。性如是也。佛之称由外道众生对峙。而得名也。若无众生。即无佛也。犹儒者仁义礼智之教。对奸盗诈伪。而得名也。若无四恶即无四善也。儒道虽善。不了义法也。佛善且不贪着。何有于恶是了义法也。了则极尽而无余。不处神识之界。不了则沉空而醉有。终归轮转之卿第道术有不了。人之性未有不可了者也。苟具有信智即处儒者之中而未尝以宋儒之言为然也即奉道者之教。而未尝即以庄老之言为至也。其终守其师说。而傲然不从者。未具信智之人也。鸿苞居士儒者也宋儒之言。其所幻而读者也。彼岂不知儒而必排之。又岂不知佛而必欲遵信。崇奉之诚。深见其有所可。而有所不可也。余虽未敢谀鸿苞居士。皆悟後之谈。然其融通教乘称性排答。发新知。而非为臆说。循旧论而不病耳飡。亦一代时教之宗工。护持佛法之太匠也。或具有信智者。得因是编获其本心。归命大觉则鸿苞居士之功。当不在张无尽杨大年诸尊宿軰下矣。其阐提人。虽佛神力。亦不能度。况我軰乎。当置之弗论。
万历壬寅春王正月补陀山西嵓谷沙门真一和南书

[book_title]佛法金汤上
四明鸿苞居士屠隆着
佛之为道。善超诸有。普济群灵。越三界而独尊。历万刦而不坏。非佛之自为尊大也。理如是也。其理无而不无。有而不有。空而不空。色而不色。生而不生。灭而不灭。动而不动。静而不静。为而不为。不为而为。性而含相。相而含性。体而合用。用而合体。寂而常照。照而常寂绝本迹泯能所融染净。忘去来。其道之广大精微。譬如日月之照万物。大海之纳众流。慈父之育诸子。明眼之导群蒙。凡在有生咸蒙依怙。悲仰而不遑。赞叹而无尽者也。乃有阐提迷障。敢行谤毁。世儒拘挛。显肆排击良可哀愍矣。余谓世儒之排佛。与阐提之谤佛虽均之造罪。其心则异阐提广作诸恶惧佛法之报应。而拨无因果。世儒拥护儒教虑佛法之蠧害而自树藩篱阐提之心私而邪。自投无间之种。世儒之心公而闇罔知正觉之宗阐提如篡贼谋逆。凌蔑天王。世儒如夜郎自雄不知汉大。此两种人。心有公私。罪有大小皆作过也。阐提不论已。余请为世儒言之。儒世间法。佛出世间法也。娑婆世界。自五帝三王周公孔子以来。并以儒教治世。仁义礼智。纪纲法度。拯顿▆扶森罗布密。古今民物相生相养。其间虽有理乱兴衰。而圣贤迭出。豪杰继起。补衰为盛。易乱为理。世界至今。安然无恙。是未有佛法之前。天下生灵。未尝不治安也。而佛氏者。一且从西域入中国。傲然若据世界之尊立吾儒之上天下亦遂靡然从之使吾儒之道欝而不畅。晦而不明。如虫之蠧木。莠之害禾儒者乌得不辤而辟之也。夫西。戎方也。岂容中国而禀其教。中国自开辟以来。是吾儒所治也。岂容汉明之世而佛是宗。吾儒者以人伦道德为教也。岂容佛蔑弃彛伦。而抗吾儒以立训未有佛法之前。吾中国未尝不治安也。岂待佛阑入中国。而惑世道以依归。是儒者之所必斥也。余谓皆不然。凡夫识见浅狭身处中华便谓西域戎方。无当华夏不知宇宙亦大矣。就中国而论则震旦名为中华。四方裔夷。皆属偏鄙就大部洲而论则西域正当中印。震旦一国。不过东偏。佛生中印度是当天地风气之中也。以东偏之一隅而笑中印。为西鄙。亦不通方之见也。佛道三界称尊。万刦不坏者也。世界之成住坏空。皆佛理为之运斡。山河大地。悉佛理为之生成圣君贤相。多菩萨为之应权。礼乐仁义亦真如为之妙用特佛之一字。不大显明。以故凡夫不尽知依归。世人不能深造耳。时节因缘。至汉明之世。金人感梦傅毅阐扬使者西求。佛教东入。然实不自汉明始也。周穆王时。有化人入中土。穆王於终南山。造中天台。於苍颉台。造三会道塲。以奉化人。秦穆公时。扶风获一石佛穆公不识。弃马坊中。污秽此像。令公染疾。公又梦游上帝。极蒙责数。觉问群臣。由余引周穆王故事。知为佛神。召工成一铜像。相好圆满。又筑楼阁。以供香火。而孔子亦言西方有圣人焉。则知佛法之入中国。不自汉明而始。自汉明而大显耳。汉明以前。佛法密持世教。以故不得弘通。汉明以後。佛法显被群机。以故多所证入。是所谓几时节因缘也。佛之弃家学道。儒者谓之无父无君。蔑弃伦纪不知问安侍膳。为人子。孝之小者也。修职纳诲为人臣。忠之小者也。辤别父母而学道。道成而超度二亲获昇善地其为孝也莫大焉。不事君王而学道。道成而祝厘人主。永享寿康其为忠也莫大焉。不学佛则为凡夫。而君亲为凡夫之君亲。学佛而成。则为圣人。而君父为圣人之君父。凡夫则与君亲。同沉苦趣圣人则与君父。共享乐邦即如释迦之教。首度净饭。以及摩耶次度耶输次度罗睺。次度阿难。是君臣父子夫妇兄弟之伦。并未尝废也。而谓之无父无君。蔑弃伦纪。可乎。其所废者。特臣子问。安侍膳修职纳诲之小节耳。且其所谓辤别父母不事君王者。特自其比丘之法则然在宰官居士白衣皆不离君亲而皆许学佛成道。又可以废人伦诋之乎。佛法未入中国之先中国未尝不治安是矣。然其时。以广杀物命奉养口腹为当然不知持斋戒杀。何物也祭祀则三日斋。三日而外。不复斋矣七日戒七日而外。不复戒矣。不知比丘沙弥菩萨。终身大戒何物也。贵人贱畜。斩艾群灵如同瓜菜。不知肖翘蠉蜎皆我同类皆有佛性也。罗縠锦绣。以为华饰不知杀蚕虫之万命炫皮囊之五彩。大罪也。百味珍羞以为甘旨。不知烹水陆之群灵塞饥疮之一孔极恶也。鹰犬矰弋。遍满山林网罟簄梁。充塞江海。牛羊鷄猪。狼籍都市。鱼鳖虾蠏腥秽街衢习而行之。恬不为畏。不知冤结债负报应无穷也。清歌妙舞。品竹弹丝。女宠男懽快心娱意圣贤豪杰。视为分内。不知慾海无涯。沦堕之本也。遭世逢时。争名竞利里巷光荣道路欣羡中人以上。率不免染指不知幻泡无常流转之根也。系缚情缘。贪恋骨肉苦乐萦心。生死结念不知有解脱也。妄分人我。力修恩怨。胡越同席。羗夷接轸不知有平等也。上焉者知慎屋漏。畏通都下焉者不[辰*页]人非。及鬼责并止论目前。何有身後。不知善恶因果业报。历千生万刦而不尽也。自佛法昭明始悉种种违犯如故者虽多。奉教修持者亦不少。其为世道之津梁讵不大哉儒为世间法。用以纲维名教而保聚于生前佛为出世法。用以练养性灵。而昇济於身後。此二者原无相害。何妨两存。佛不排儒儒何必斥佛。故予谓宋儒程朱之排佛者若以佛果有害於儒而排之。则为识不明。若知佛之无害於儒而。不得不排之。则为量不广宋儒排佛之语具在。予不揣。一一取而置辨焉。非敢求胜先儒。惟以稍明佛理也。不得已也。何以故葢予既真知佛理之广大精微。为世道群灵之所依怙而宋大儒若程朱者。又人伦中山斗。为天下後世之所宗师。宋儒排佛。迄无敢为之解者。则世人翕然尊信其言而佛道终以晦蚀。是可痛也。余是以不辤虀粉奋臂而起。为置一辤宁得罪於程朱。不敢得罪於佛法。宋儒之辟佛盖大抵起于不深究其理而轻於持论也。医者用药而不中人之病。病者笑之。况佛本无病。而宋儒以大药治之。佛之所为笑而不辨也。
按宋儒欲排佛法。乃谓人死即灭。无轮廻再生之理。此本于晋阮生无鬼。梁范缜神灭论前人辨之详矣。夫天者气也。所以宰是气者。有神灵焉。所谓天神也。地者形也。所以宰是形者。有神灵焉。所谓地祗也。人得天地之形气而生。所以宰。是形气者。心之神灵也。天地闲凡气有尽。凡形有灭。惟神灵不属形气故无变灭。气尽而神灵不与之俱尽。形灭而神灵不与之俱灭。故能立形气之先起建。造化存灭尽之後。重立乾坤。使形气既亡神灵亦灭则谁。为中间主宰斡旋。而世界刧运一混沌而不复开辟矣。故天神地只。与人心之神灵。皆不变灭者也。谓之神灵一耳。而乃有佛。菩萨缘觉声闻天。人。阿修罗。地狱饿鬼。畜生。如佛家所谓十法界之分别者何也。葢神灵之本体原是一味清净自然。而世间之情尘。不能不与神灵和合。以故神灵有染净。有染净故有升沉。净之极者则为佛。次为菩萨次为缘觉声闻。染净均等者则为天人。染之极者。则为地狱。次为饿鬼。次为畜生。次为修罗。经云应观法界性。一切惟心造是也。如云神灵必灭。人死无知。人心之神灵死而必灭则天地之神灵岂得独存。惟一形气泯然无知。则天地人。仅同草木瓦砾也。若云天地有神人死无鬼。此又不通之论也。天地之形气有尽。神灵长存。人之形气会终。神灵不死。亦犹云霞变迁虚空不烂也。人心之神灵与十法界同一神灵耳。故可以佛。可以菩萨。可以缘觉声闻。可以天人修罗。可以地狱饿鬼畜生。惟视人之染净何如矣。安得谓人死无鬼。遂无佛并无天神地祗。同于草木瓦砾乎。余尝与一朝士论彼。云无佛无神无鬼无因果无轮廻。余难之曰。子谓都无矣。亦无上帝。否。彼不敢也。而曰上帝安得无余。乃大笑曰。子必云无上帝而後可矣。九重之上有。
大明天子则有百官万民而後成世道。九霄之上有玉皇上帝则有群真万灵而後成天道。如皆无之。上清一孤帝也乎哉。其人语塞。人死之有知也。死而有鬼也。因果轮廻也。如日之必有月也。昼之必有夜也。暑之必有寒也。阳之必有阴也。周孔皆不言无。宋儒欲斥佛而遂欲并神鬼而无之。惑亦甚矣。是故人修其心为佛心。则为佛。修其心为菩萨心。则为菩萨。修其心为天心。则为天。修其心为人心。则为人。不能修而心为修罗心。则为修罗。心为三途心。则为三途。善恶升沉。皆有因果。拨而无之。大罪也。
宋儒谓佛有观心之说。夫心者。人之所主乎身。一而不二者也。故以心观物。则物之理得。今复百物以反观千心。则是心之外。复有一心而能[竺-二+宦]乎此心也。又曰佛氏之学。以心求心。以心使心如口齕口。如目视目。此言非也。盖心也者。湛寂灵明。圆融无碍。包罗万法。含褁十方。至灵至妙之物也。心一而已。非有二也。以其圆融无碍。故外观百物只此一心。内观一心。亦只此一心。外观百物谓之放光。内观一心。谓之返照。能放光又能返照此心之所以为灵妙也。月能照万川。不能返照。以月不同。口与目能一而不能二。以一为一者。形也。心能一而能万。以万为一者。神也。故口不能齕口。目不能视目。而心能观心也。夫心欲其净。去染而得净。谁能为之。心也。谓之以心观心则可。谓之以心求心亦可。谓心有二则不可。若以心观心为二心。则以心观百物。百心也。
宋儒谓释氏之学於敬以直内。则有之矣。义以方外。则未之有也。故滞固者入於枯槁疏通者归於恣肆。其直内者要之。亦不是。是未为知佛也。谓佛敬以直内是矣。盖佛之内心。止以绝纷飞谓之寂寂观以除昬闇谓之惺惺。止而常观。止非无记。观而常止。观非乱想。定如大地八风吹而不动。慧如朗月。万物照而无遗。以慧为定。定之体湛然。以定为慧。慧之用寂若。止观为因定慧为果。功先戒律。严净毘尼敬以直内。可谓真合儒教矣。然必身心俱虔行。解相应内修观智。外肃威仪。布萨羯磨。遵如来之遗则。六度万行。为佛事之庄严。语不杀。则伤蠉飞蠕动。即杀也。语不盗。则鼻嗅荷香。即盗也。语不[婬-壬+(工/山)]。则隔壁闻钗钏声即[婬-壬+(工/山)]也。语不贪。则一草一针。弗敢贪也。语不瞋。则肢解割裂。弗敢瞋也。语不痴。则等觉如来。一品无明未破。亦痴也。如来所呵。大法所禁。即一衣一履。一瓢一鉢。一牀一榻。一水一饭。一讽一诵。一跪一拜。一涕一唾。一便一溺。弗敢苟也。如来有一定之业。则世尊已登极果。不辞九恼。佛氏有示灭之期则说法四十九年。不敢不灭。从阿难请而度女人则像法遂减五百。为女人而说法。则声容戒於露齿。毘卢谈小乘之教。则敝垢於衣裳。古佛权菩萨之位。则北面于迦老。庆喜未证道果。则钳锤於饮光。賔头轻露神通。则摈斥於灭度。义以方外。可谓严矣。密矣滞固而入於枯槁者。乃小乘独觉。非大乘圆顿之门。疏通而归于恣肆者。乃放逸狂禅。违梵网木叉之律。罪在学人。於吾佛何损乎。佛之方严如此。此皆传之金口。载之贝经至章明较着也。宋儒都未究心。其轻於持论。宜矣。
宋儒曰。今说求放心。即似释氏说入定一般。但彼到此便死了。吾軰却要此心主宰得定。赖此做事业。所以不同。夫以儒之求放心。比佛之入定似也放心者。心驰於万里不胜其翕熠纷飞求而收之。尚未必有??柄。定心者。心摄於一处。已自得凝寂安恬。徐而俟之。自然能发慧光。谓定心为死非知定者也。佛氏言止则必兼观。言寂则必兼照。有空如来藏。一法不立。有不空如来藏万法森然。是故身趺於深山磐石之中。心隐於鬼神莫测之地。泰山崩而不惊。雷霆击而无恐。虎狼虵龙。视如无有。天魔山鬼。了不见闻。形如槁木。迹若死灰矣。而此中之灵荧洞逹。烁群昬而不迷。赴感随缘。遍十方而无碍。如一轮之月。悉照万波。万波各有一月。月惟一轮。一味之雨。咸蘓万品。万品各有一雨。雨止一味。用起於天堂则慾色无色。尽化香台。用起于地狱则铜柱铁床。徧成华藏。人王宰臣。菩萨应现螺蛳蛤蜊。大士化身。种种作用。种种事业。胥从静定中来也。谓之心死可乎。岂特大乘圣人。宏通普度。即如二乘四果。彼悟徧真之理断三界生死。亦不至如。宋儒所弹斥。盖其所悟徧真之理。即活机也。必如顽空。而化木石。修定而入无想。以是诋之当矣。
宋儒曰。释氏之说。若欲穷其源而去取之则其说未能穷而已化为佛矣。只且於迹上考之呜呼。是何言也原夫佛理之高者如陟须弥深者如探沧海其广大横亘沙界。其精微妙入毫芒。十地菩萨之品位。以九地欲窥之茫然妙觉如来之心胸以等觉欲测之匹得。世尊说大乘之法则二乘在座如瘂若聋。维摩入不二之门。则问法诸贤逡巡退却其阃奥若斯之难造而渊源若斯之难穷也儒者欲排之则应号於人曰。吾於佛氏已尽探其深微尽得其底里。其理果浅其说果邪妙处不能有加於吾儒而谬处则大乖於名教以此持论。乃可以服佛氏之心。信天下後世之学者也。柰何畏其源之难穷。穷之未能。而身先化为佛。姑从皮肤形迹草草而排之乎。则是畏须弥之高恐其颠越姑从山足而谭。须弥亦不甚崔嵬。畏沧海之深。惧其沉溺姑从涯岸而语。沧海亦不甚浩淼不将为山灵海若笑乎。且有所弹斥。必云其理无甚高深。源易穷也。吾灼见其非是虽。终身入之不足化我也。今一则曰其源难穷。二则曰穷之未能而恐身已先化。则是明知其玅也。明知其易於化人也。何为而复行弹射。岂所谓示天下以太公无我之心哉。若欲云其源不正而易化人亦必入而穷之。然後可以定其邪正立其断案。而有辞於天下後世。不穷其源安知其邪正不得其罪。安定其断案不惟。佛氏不服旁人亦不服也。譬如诬平民为盗者。必云吾已入其奥室。得其真赃。乃可定罪。[(厂@((既-旡)-日+口))*页]曰吾畏盗之疆也。入而穷之恐未必得赃。身陷大戮吾姑从声音笑貌间得盗也。而旁人尽知盗之为平民也。能不冁然以笑拂然以愤哉。其所指为迹者在迯其父母一节也。佛氏欲超生死不得不先断情缘。既证真常自然济度父母一人成道九族生天。生逢吉祥死蒙?济。其视凡人父子。依恋膝下而服劳奉养以为虔系缚情缘而沦胥共溺於苦海。其为孝孰大而孰小。余固尝辨此详矣。此未足以定佛氏罪也。服佛氏心也。
宋儒曰。某年十五六时。尝留心於此。後见李先生。先生只教看圣贤言语。某遂将禅来倚阁。意中谓禅亦有在。且将圣人书读来读去。一日觉圣贤言语渐渐有味。回头看释氏之说。渐渐破绽。宋儒意盖又谓吾非不留心。非不知其旨趣。久之而觉儒道有味。佛理破绽。故舍彼而取此也此语却可听。不知佛理之破绽。作何觑破。儒书之有味。作何咀嚼。吾不得而窥此老之际也。宋儒为儒。看儒者言语。涵泳嚅哜。久而有味。固其宜也。乃因而得佛氏之破绽吾不能知矣宋儒当时。胡不一一悉数其破绽处也吾且妄谈一二中庸天命之谓性命指命蔕。性指神灵。此後世性命双修之根本也。儒者乃解之曰。天以阴阳五行化生万物气以成形。而理。亦赋焉。犹命令也则是以命为虚字也。性命两物。将何所据此儒者破绽一也。佛无是也。喜怒哀乐之未发谓之中。中固从喜怒哀乐未发前得名也。儒者乃解之曰。中者不偏不倚。无过不及。甚是错解。此乃已发中节之和也。喜怒哀乐未发之时杳然而无端倪。漠然而绝形相岂有偏倚过与不及之可言乎。惟至发而中节。乃可云不偏不倚无过不及。谓之中节也。此儒者破绽二也。佛无是也。眼舌为根。食色为尘。根尘和合乃成缘染是以西方圣人空之曰无眼耳鼻舌身意。无色声香味触法。而大儒乃曰。食色性也。则是以尘为性也。此儒者破绽三也。佛无是也。昭昭上帝。主持世界。百神布列。万鬼森罗。故曰小心翼翼。以事上帝。又曰上帝临汝无贰尔心。又曰神之格思。又曰神之听之。又曰精气为物。游魂为变而儒者乃云。鬼神者二气之良能。则是以事上帝事气也。上帝临汝气临也。郊社宗庙之祭。祭气也。天亦苍然而已。地亦块然而已。天地间自人物纷扰外其余悉冥冥漠漠而已。有是理乎。此儒者破绽四也。佛无是也。余不敢尽言矣。而覔佛之破绽。又将安在。要之仁者见之谓之仁。智者见之谓之智。各起於众人之情见邪正得失。固无定论也。尧之见许由。圣人也。逆旅主人之见许由窃屦盗也。七十子之见仲尼。圣人也。西隣父之见仲尼。东家丘也。许旌阳之见蛟。蛟也九江太守之见蛟。美书生也。仙佛之见魔。魔也。迷人之见魔仙佛也。天之见水。瑠璃也。饿鬼之见水。脓血也。白日而见枯木。木也。夜见枯木。鬼也。佛以儒为破绽。儒亦以佛为破绽不狂人以狂为狂狂人亦以不狂者为狂。是非乌乎定哉。
宋儒曰。上蔡云佛所谓性。正圣人所谓心。佛所谓心。正圣人所谓意。心只是谀得这理佛氏元不曾认得这理一节。便认知觉运动做性如视听言貌思。圣人则各有其理。佛氏只认得能视能听能思能动底便是性。不管横来竪来。他都认做性。[宋-木+取]怕人说这理字。都要除掉了。冤哉晦翁之诋佛也。佛氏之言心性元只是一物天地世界人物器具公共底一件。清净广大。妙湛圆明物事。名之为性。性之灵通处。名之为心。性如镜之明。心如镜之照。其实一物也。无所不含裹总谓之性。性而灵通乃谓之心如山河大地草木瓦砾皆有性在人物之性能灵通知觉乃可言心。山河大地草木瓦砾。止名为性。不名为心。佛之所谓心乃清净广大妙湛圆明。谓之本觉谓之般若谓之毗卢性海谓之摩尼宝珠。所谓意者。乃人心之识神生死之根本。佛之所以圆修妙悟必转此识神而为智慧。乃称为转凡成圣也盖凡夫之与圣人。本同具此心性。凡夫迷真逐妄。故智慧化而为识神。圣人破妄归真。故识神转而为智慧。意者。佛之所呵也。乃云佛所谓心正圣人所谓意。亦大谬矣。佛氏归真则知觉运动视听言动能视能听能言能动无非是性。凡夫逐妄则知觉运动。视听言动。能视能听能言能动无非是妄。谓佛氏只认得能视听能言动底是性岂不冤哉。夫能视能听能言能动谓之非性不可。而谓佛氏所称清净广大妙湛圆明之性。只在视听言动得名。有是理乎。宋儒诬佛。佛初无是说也。说性则如来会一性於綂宗。说理则如来诠万理于事物。理之广博横被法界理之精微。析入毫芒。二乘之破见思穷理尚粗。菩萨之破无明。穷理斯精等觉之一品无明未破。则理尚有碍。必入妙觉而後一真了彻万理洞然矣。谓佛不认得理字。又岂不冤哉。夫佛称世尊。尊无二上也。师表天人。依怙幽显。非理孰为主张应权三界普度群灵非理孰为运周。且理有自然安排已远理有各当凑泊即乖不安排而有不凑泊而合。此佛理之所以为玅也。宋儒之所谓理。不知果何物耶。
宋儒又谓。佛云。实际理地。不受一尘佛事门中。不舍一法他本自说得自所养者也。正是差处便在这里吾。儒所养者。是仁义理智他所养者。只是视听言动。儒者则全体中。自有许多道理。各自有分别。有是非。他则只是见得个浑仑底物事。无分别。无是非少闲用处都羌吾儒只是一个真实道理。他只认得人心。无所谓道心。吾儒说无不周。无不徧他。亦说无不周无不徧然人伦上不能周徧更说甚周徧。夫存心养性养得成儒成佛儒佛皆有之但儒者存养在人伦事物。而不免黏带着实。以故处置得。世界停当而卒。缚於世界之中。佛氏存养亦不舍人伦事物而悟得妙有真空以故亦处置得世界停当而卒超於世界之外。卒缚於世界之中故不断生死卒超于世界之外故永免流浪儒所养者是仁义礼智得之矣。他所养者只是视听言动非也。夫性无口眼廓然真如。性无形相浑然大觉。仁义礼智从事物理体而得名视听言动从神识应用而立号虽俱是真性发现不过真性影子。如来从真性全体不发不现处。悟得。豁然洞然。复还清净广大妙湛圆明之本然後光明寂照。包含普徧。仁义礼智。视听言动。一一皆合至理皆是妙用若即在仁义礼智视听言动上存养性灵则是认影子以为本真。失之远矣。谓全体中自有许多道理是也[辰*页]儒者为有分别是非故逐於情识。而昧浑仑物事。佛氏为无分别是非故了悟浑仑物事。而卒亦万象森然。含裹十方徧周沙界惟如来有之耳。谓只见得浑仑物事。用处都羌此尤昧性之谭也。天下惟此个浑仑物事无所不包含。无所不森列。如浑仑一个朗月徧暎百川浑仑一个明镜普现万像若川川而覔一个月。月何能周。像像而安一个镜镜何能遍。
宋儒又谓。释氏之学。与吾儒甚相似处。如有物先天地无形本寂寥能为万物主。不逐四时凋。又扑落非他物纵横不是尘。山河及大地。全露法王身。看他是甚麽样见识。又云此是法眼禅师下一泒宗旨如此今之禅家。皆破其说以为有理路。落窠臼。碍正知见今多是麻三斤。乾屎橛之说。谓之不落窠臼不堕理路。他说分明处却不是。只内中这等一句黑如漆者便是紧要处。呜呼。此难言矣。古人两偈理趣朗然。宜儒者所会心也。而禅门反破其说。麻斤乾屎。意味索然。宜儒者所呵笑也。而至人反拈其话头。何也然叅前两偈未必证道。叅後两语。徃徃有悟禅者此又何也。咦。自智慧之化而为识神也。是非▆起。分别炽然知见愈多性灵愈晦。饶他说理分明语言玄妙尽是鬼家活计。播弄精魂。不如绝去名言扫空义理。如揽虚空了无。把捉。如嚼玄水。了无滋味。将平日许多理路窠臼。一顿掀翻都尽。而中间止觉般若熏观。寂寂惺惺忽然如电光一闪。莲华乍开。名为大悟。良以禅家话头。正玅在无有意味。无可揽嚼。舍分别而得自在。转识神而成般若也若要说得义理疏通。依旧落在卜度思议。明时愈晦悟处转迷矣。六祖樵夫也。以不识一字而疾得证悟。阿难多闻总持人也。以多闻扫尽而後悟真空良有以也。一句黑如漆乃其所以朗於月者与。
宋儒又谓。宋儒说佛自私二字。得其要领。又云佛氏自私昧道。今以恶外物之心。求。照无物之地犹反监索照也。又云。明德而不能推之以新民。可谓是自私。有学佛者王天顺。与陆子静辨论云。我这佛法。和耳目口鼻。皆不爱要天下人各成佛。岂得是自私。子静笑云。得度天下人各成佛法。却是教他各各自私。自私二字。加於佛氏。何其失之远也。佛氏修行。翘勤而不闲寒暑精进而不舍昼夜持戒德而一尘不染。行布施而四大都捐。方求自度。即怀度他。由四众以及六道众生。由同类而至含灵蠢动悉在拔救。视如一子。爱而[田/廾]以所乐。名曰大慈。哀而?以所苦。名曰大悲其所称济度者。处世则教以忠孝仁慈德行无阙出世则教以涅盘解脱佛道圆成。功济三有而口不言恩化被群机而心不责报。辟支独觉则如来呵其小乘神僧自了则黄蘖欲斫双足。若斯之弘慈利物也。生前利益众生。则儒者所有。身後超度群品。则儒者绝无是故生遭急难不呼宋儒而呼如来。死惧沉沦。不求周孔而求释氏。人心归向有莫知其所以然者。谓之自私可乎。陆子静乃谓度天下人各成佛法。却是教他各各自私。如此戏论。则似出儿童之口矣。岂有自私之人而能度尽天下。岂有度尽天下而尚可谓之自私也。如陆子言各各自私各各得度。则天下无事矣。又谓佛说万理俱空。吾儒说万理俱实从此一羌。方有公私义利之不同。谓儒公义则可谓佛私利则不可。佛头目脑髓而不顾复将何私。佛国城妻子而亦捐复将何利众生之生作罪愆。死归沦堕正以实也。谓万理俱实。执情太坚。以至纲常伦理家国山河。人民眷属饮食男女。是非毁誉。富贵功名。无一不实者。执幻泡之身。为金石之固。坐晷[刻-人+ㄑ]之内营千岁之图。系缚诸有。长沦生死以此也如来愍焉乃以空救之。又恐沉空滞寂。入於偏枯。又以有救之。以空救有。空为真空。以有救空。有为妙有。带枷鎻而骂缨络沉苦海而咲彼岸。惑亦甚矣。其云以恶外物之心。求照无物之地。犹反监而索照也。此言甚玅。然非所以论佛也。佛不喜物亦不恶物。物去不追物来不避。如悬大圆镜於空中。任万像之来去如来之心。遇空寂。不作空寂想遇纷扰。不作纷扰想。遇欢喜不作欢喜想。遇苦恼。不作苦恼想以心御物。不为物御。以心转境不为境转。一物不至而机常活。万物并作而中寂然。无以洞之其照常含有以磨之。其光弥莹有以磨之。其光弥莹是为放光。固为对镜之称无以洞之。其照常含。是为返照。亦非反监之比。盖监反背则为死铜。安能监物。心返照则养灵几。安得复昬。物自来去不可恶恶之一字即障心。照自发生。不必求。求之一字即损照不论有物无物矣。迷人有物则喧为障无物则寂为障。緫之迷情也。悟人无物则寂而照有物则照而寂。总之悟境也故曰不论有物无物矣。佛称大觉金僊其所住处称常寂光土。言照也。
宋儒又有曰。佛氏妄意天性而不知范围天用反以六根之微。因缘天地。明不能尽则诬天地日月为幻妄。蔽其用於一身之小。溺其志於虚空之大是尤不知佛者也。天性者佛谓之本觉。一切众生。皆有佛性从本以来。灵灵不昧。了了常知。无始迷倒。不自觉悟欲成佛果须先了悟自家佛性。後方称性修习。是性也。谓之毘卢法界。於中本具三世间四法界。一切染净诸法未有一法出此法界。此是凡夫圣人。根本之真心也。故楞严经云。当知虚空生汝心内。犹如片云点太清里。况诸世界在虚空耶。又云。不知色身外洎山河虚空大地咸是妙明真心中物。又云。一切世间。诸所有物。皆即菩提妙明真心。此之真心。一味绝待。寂然清净。不生不灭。不增不减。似一颗圆净明珠朗然清净。一切众生。从无始来。不了此心。妄见诸相犹如眼病。横见空花。圆觉经云。妄认四大为自身相。六尘缘影为自心相。譬彼病目见空中花。又云譬如百千个澄清大海不认。但认一小浮沤。若了四大之身。缘虑之心缘生无性。全是真心。如了浮沤缘生无体。全是海水。维佛能了达此真性故能范围天用。日月星辰皆其安置。山河大地。皆其建立。帝释诸天。皆其应权。君师民物。皆其现化。自开辟以来。世间一切事用。何者非佛法之所兴起。五帝三王时。佛名未显。佛法密持也。至如六根之微。因缘天地之大。其理原自如此。六根为情尘所染。则为凡夫之六根形质固[耳*少]然至微。六根不为情尘所染。则为圣人之六根。妙用炽然大起。眼为天眼。耳为天耳。鼻如象王。舌为广长。身为法身。意通他心因缘天地。何疑之有。不见观音大士。冠二十五圆通。妙三十二应现。单从耳根入也。观耳则五根可知矣。天地日月皆有神灵主之。天趣所摄皆未悟真如。以故劫运终时。五衰相现。三灾并起与大地山河。同称幻妄。非过也盖苟悟真性则一切皆真。佛理如是也谓一身之小。自凡夫之四大而言。谓虚空之大。亦自凡夫之情见而论。如来不尔。如来证真如法身。毗卢遮那遍一切处。丈六金身。犹为劣应。安得谓蔽其用於一身之小也。如来真心。极其广大。虚空生心。如片云之点太清。空生大觉如一沤之发大海。安得谓溺其志於虚空之大也。为此说者。是全不知佛之地位。者矣。如来谓法身遍一切。而宋儒诋其视身小。如来谓虚空止一沤而宋儒诋其视空大是大相反也故曰全不知也。
宋儒谓。佛家言祸福报应足以钳制愚俗为资足衣食之计。嗟乎。如此老语则是因果报应。乃後世行脚乞食衲子。专为衣食计者。倡为此说不知此乃释迦金口宣言楞严诸经。历历道明释迦弃王位出家。何愁无衣食倡此以钳制愚俗而恐吓取资也。即如易经作善降祥作恶降殃语圣人亦以此钳制人而为衣食资耶天地有司过之神。紏察之吏。善恶罪福如影随形。花果二报。毛发不爽。业力太重佛不能消。拨无因果。地狱如箭。而谓造此以钳制愚俗。亦弗思甚矣。夫报应之理显然。人尚怙终不畏。若以为佛家妄作。亦复何惮而不为。垂世立教之大儒恐不当如是也宋儒又谓孔孟所谓天。佛家所谓道。佛何尝以天为道哉佛之所谓道。无名相无形色无内外。无终始。大包沙界。细入微芒。建立乾坤。陶铸人物立万刻之范围为千圣之命脉天地不足喻其广。日月不足比其耀。水火不能为之殃。鬼神不能窥其秘。金刚摩尼未免着迹。毗卢般若。亦是强名天之一字岂足当之也。佛以天分欲界。色界。无色界。为三种天。欲界以十善而感生尚牵慾爱梵天以梵行而昇济。未证菩提。极之而非非想报尽还来其中惟五那含名为不退天趣。如此。佛何尝以为道也。佛既名超三界为天人师则钦若昊天。祗承上帝。此儒者之事。非佛之事也。
宋儒又谓。佛只认得个人心无所谓道心。不知佛之所[宋-木+取]呵者人心。所最修者道心也。有善无恶是道。佛心则纤恶尽去万善同归有净无染是道。佛心则一尘不染。万德圆净。有体有用是道。佛心则一真不妄。妙应无方。有寂有照是道。佛心则寂而常照。照而常寂。以性相不住为宗。以事理无碍为则。佛全是觉。觉全是道。乃至人心名为识神。名为染法。六根妄用。八识炽然。生死根因。三途种子。佛之所以精勤修行。单为去此。如目中之瞖。必抉而後快。谓只认得人心。岂知佛者哉。
宋儒又谓。尝见画底诸师。人物皆雄伟宜其杰然有立如此富贵利达声色货利如何笼络得他住。余谓宋儒皮相者。诸师建立岂在容貌雄伟。既知声色货利等笼络不得则其风操可贵。而其道必有可尊。何以力诋之为佛云无上士调御丈夫。大雄氏。彼皆振世豪杰退步而入佛门。了生死视世间之英雄。固自天壤。即後世祖位诸师。亦并非凡人。不屑作一世之功名。而建万刦不坏之事业。宋儒诋之。可谓蚍蜉撼大树。且昔贤不考佛理而观气貌不信如来而信诸师。何也。皮相如此。假令得见如来三十二相。八十种好。其醉心又当何如矣。
佛法金汤上

[book_title]佛法金汤中
四明鸿苞居士屠隆着
或问。经云。若欲忏悔者。端居念实相。众罪如霜露。慧日能消除。大珠和尚曰。见性人犹如积草等须弥山。只用一星之火。业障如草。智慧似火。乃释迦已证如来。尚不能免九恼。何以故尔。答。日火能消众罪者。见般若之大劝人不可不修行如来不能免九恼者。见业力之重戒人不可造罪。如来受报。为世人作榜样。受犹不受也。是故如来而不免受报。何况凡夫。宁逃定业。如来而不免灭度。何况凡夫。宁免无常。
问。闻声悟道声闻人与观自在同。而大小乘云胡分别。答。声闻人闻声而断集入灭证偏空之理。观自在闻声而入流忘所开圆通之门。大小二乘。所以逈别。
问。十二因缘。单为缘觉人说耶。答。有小乘十二因缘。有菩萨十二因缘。小乘悟因缘而灭色入空。所以局於自了。菩萨悟因缘而即色即空。所以弘於普度。
问。天台四教。分藏通别圆。人病其教支离琐碎。然否。答。道惟一乘。分为四教。为是众生机器不同。不得不尔柯条分布根本同归。必言台教云云者。则华严三贤十圣。亦属支离。楞严七处八还亦名琐碎。且智者大师。得悟法华三昧彻见灵山一会俨然未散传佛心印。乌可轻诋也。
问。千经万卷。一字一句皆有玅理。皆有妙解。狗子无佛性一语。独不可解。如何。举扬。答。玅正在不可解。
问。经云。善男子我等住於无念法中。得如是金色三十二相。放大光明。照无余世界。不可思议功德佛说之犹不尽何况余乘能知也。得无念者。六根无染故。自然得入诸佛知见得如是者即名佛藏。亦名法藏即能。一切佛。一切法。何以故。为无念故。经云。一切诸佛等。皆从此经出。既称无念。入佛知见。复从何立[泳-永+芝]无念立。无想天灭尽心想亦是无念。如何不得入佛知见。名为外道。荅。佛言无念。无妄念。正念不灰灭。般若智在故。外道言无想。正念灰灭。无般若智熏观故。
问。何名般若。答。般若无口眼。无名相无念无无念无为无无为。无净无无净。遍一切处不住一切处。不住一切处。遍一切处如大火聚。不泊一物。物物皆然。如大圆镜不立一像。像像悉现。
问。如何是妄念。答。妄无圣凡。只要念不住。圣念若住。圣念即是妄念。凡念不住。凡念即是正念。所谓妄念。宁。独外牵尘缘内起尘念。如经所云。虽修空不以空为证。不得作空想。虽修定不以定为证。不得作定想。虽得净。不以净为证。不得作净想若有所得。即作得想。即是妄念。不名解脱。
或问。大珠和尚曰。此顿门以何为宗。以何为旨。以何为体。以何为用。答。无念为宗。妄心不起为旨。以清净为体。以智为用。问。既言无念为宗。未审无念者。无何念。答。无念者。无邪念非无正念。问。何名邪念何名正念。答。念有念无。即名邪念。不念有无。即名正念。念善念恶名为邪念。不念善恶。即名正念乃至苦乐生灭取舍怨亲憎爱。并名邪念。不念苦乐等。即名正念。问。云何是正念。答。正念者惟念菩提。问。菩提可得否。答。菩提不可得。问。既不可得云何惟念菩提。答。只如菩提假立名字。实不可得。亦无前後得者。为不可得故。即无有念。只个无念。是名真念菩提。问。既言以智为用者。云何为智。答。知二性空即是解脱。知二性不空。不得解脱。是名为智。亦名了邪正。亦名识体用。二性空。即是体。知二性空即是解脱。更不生疑。即名为用。言二性空者。不生有无善恶爱憎。名二性空。
昔人问禅师。闻鸦鸣否。曰闻鸦飞去。问闻否曰闻问。鸦鸣故闻。鸦飞去。何故复言闻。答。▆尘会去。闻性不灭故。人问木殊和尚曰。对一切色像时。即名为见不对色像时。亦名见否。答。见问。对物时有见。不对物时。云何有见。答今言见者。不论对物与不对物。何以故。为见性常故。有物之时即见无物之时亦见也。故知物自有去来。见性无去来也。问。正见物时见中有物否。答。见中不立物。问。正见无物时见中有无物否。答。见中不立无物。
问。定能生慧慧亦能生定否。答。慧之生定。更疾于定之生慧。定之生慧。如定水不波。诸物尽照慧之生定如慧灯一朗。阴怪尽灭。妙喜曰诸方说静了方悟。我是悟了方静。未悟时。心识纷飞悟了时。方贴贴地。
问。净土十六观。观栏楯罗网。宝树楼阁。金沙莲池。宝地乐华。弥陀大士妙相缨珞种种结想种种熏观得无碍空观否。答。众生想念人世。一切尘缘。悉为心障。此想自多生以来机久根熟。移此想而观净土胜妙诸境积久熏心尘缘顿尽。且十六观者。即观。即空即假即中。般若中熏原无住着。何碍之有。
问。若说菩提心。不住一切处。亦无住处亦无无住处。心净时不住于净心空时不住于空。一切过去未来现在都不住。此时修净土人。还教住于净土否。答。若到此时连西方也。不住。问。连西方也不住。莫恐生西方便不成否。答。连西方也不住生西方是等闲。
或问定慧于居士。居士曰汝谓定慧如何。曰泰山崩雷电击。虎狼逼心屹不动。是定隔壁见一切物。千万人举心动念。皆能了知千百世过去未来事。皆能照见是慧曰。汝莫作是念汝若作是念。定慧不成。早已着魔了。问。如何是定慧。答。一切善恶。悉能分别。是慧於所分别之处。不起爱憎不随所染是定。
问。受罪众生。有佛性否。答。有佛性。问。既有佛性。正入地狱时。佛性同入否。答。亦同入。问。既同入。众生受罪。佛性亦同受罪否。答。佛性虽同众生入地狱。是众生受罪。佛性不受问。既同入。因何不受。答。众生受罪时。佛性已化为识神。是识神受罪。非佛性受罪。问。佛性既已化为识神。如何说佛性同入。答。佛性已化为识神。故识神受罪。识神元是佛性。故佛性同入。譬如梨园扮演帝王者。帝王偶扮罪人。是罪人受罪。非帝王受罪。罪人元是帝王扮。故云帝王同入。受罪元是罪人。故云帝王不受罪。罪人受罪已毕。依旧帝王。地狱识神受罪已毕。依旧佛性。
问。如何是常不离佛。答。心无起灭。对境寂然一切时中。毕竟空寂。即是常不离佛。心若有起灭。念佛佛在口上拜佛佛在膝上覩佛佛在眼上。心若无起灭佛在心中。
问。不思善。不思恶。恶不可思。善如何也不思善既不思。还复思恶耶。答。善且不思何况于恶。一切不思。又非无记。廓然洞然乃证真空。问。一切不思。定是无记。如何又非无记。答。为有廓然洞然意思在。
问。真如之性。为实空为实不空若言不空即是有相。若言空者。即是断灭。此意云何。答。亦空亦不空。一切法中。绝爱憎取舍诸相。是名亦空。於无相体中。具足恒沙万法。是名亦不空。於万法中。绝爱憎取舍。是空而即含不空。万法具足。而毕竟绝爱憎。去取舍。是不空而即舍空。对空有不空之名。今非空故无不空。对不空有空之名。今非不空。故无空。
问。佛以度尽众生为本愿。一物不度不取正觉。如何众生至今还度不尽。佛得无成诳语否。答。度尽众生。是佛真实愿。何得为诳众生为业力所牵。自不能度。众生度不能尽而佛终不舍度尽众生心。所以为真实。所以为不诳。
问。佛度众生心切否。曰切。佛之求人。甚於人之求佛。问。人有求佛而佛不应者。何▆曰▆是信不及。问。信矣如何。曰。为是心不专。问。专矣如何。曰。心专亦难说。念头有净有秽。是不专有出有入是不专。有定有乱是不专。行道有作有辍是不专。问。毕竟专时如何。曰。毕竟专。毕竟度。问。毕竟度者亦不见幢盖来临。曰。佛有密度。有显度。显度者幢盖来临是。密度者。使汝心开目明是。然临了到底幢盖定来。龙华有期。灵山未散。
问。无情是佛否。答。无情是佛者。死人应是如来所谓无情。为无凡情。非无圣情。问。何名圣情。何名凡情。答。无分别是非。於一切境上法上。不着不取。是名圣情。有分别是非於一切境上取着。是名凡情。无凡情。有圣情。有情亦是无情。不是死人一般无情也。
问。道人何故有神通。凡夫却无。答。真性无碍。便是神通。为形相所碍神通不显。道人见性故空形相。形相不碍故有神通。非术非恠也。鬼脱躯壳便有五通。故知凡夫无通。定是为形相所碍。
逹观与田叔坐。一狗子在桌下忽去。师问田叔。狗去。桌子去否。田叔无答。余代为答曰。桌子去。师曰。狗能去。桌子是木。安能去。答。佛下自天宫。木佛出来迎。彼木能来。定知此木能去。
问。有人乘舩。舩底刺杀螺蚬为是人受罪。为复舩当罪。曰。俱不受罪。罪从心生。无心何罪。官枉杀人。罪坐官。不坐刽子手。宦有意。刽子手无意也。皂隶笞人。人怨官。不怨皂隶。官有意。皂隶无意也。问。误杀众生者未尝有意得无罪否。曰。佛有禁戒。不得误杀众生。不留心禁戒。便自有杀理。乌得无罪。以故杀者以故报。以误杀者以误报。
问。佛既普度众生。愿力广大。乃又有不能度者。何以故。答。大冶洪炉不问金银铜锡。钗钏簮环。无一不熔。然不能熔瓦石。长天朗月。不问江湖河海。溪涧沟渠。无一不暎。然不能暎沙土。
问。释迦成道。广化有情。摩登[婬-壬+(工/山)]女。一见证果。独城东老母。终身不见佛。此时此会。尚尔无缘。更复何时。兴起道念。当是此媪。定无佛性底。答。不然世间史无一无佛性底众生。此媪与释迦无缘。安知遇他佛时。不便兴起道念。问。地狱众生。正受罪时。能念佛号一声。得出地狱否。曰。即出。咦。这一声佛号讵同小可。譬如日轮出空。万恠陵灭。诏书颁赦。万罪俱销。问。审如是者。众生造罪种种。何不牢记此一声。到此时用着。答。众生业重自障。此时决不记得这一声。譬如人临睡时作念。我此番睡去。决要作一好梦及至睡去。随缘梦来。决不是先作念底梦。一窹寐相隔。便不由我作主。何况生死相隔。安能图此侥幸。惟一向念佛修行人。偶犯地狱罪。正受罪时。旧根发起。一声佛号。脚下便生莲华。理则有之。问。生前千声佛号尚不免地狱。死後一声佛号何得顿尔脱离。曰。生前千声佛号。不免地狱者。业力重故。死後一声佛号。顿尔脱离者。此一声佛力重故。
问。如来放眉闲白毫相光。见东方万八千国。是实语否。答。佛性本极广大包含虚空生大觉中仅如大海一沤何况东方万八千国有人咲迦老云。汝为净饭王子。何故说大妄语。如来吐舌。上至发际。曰。汝曾见有如此舌人。而说妄语者否。盖如来广长舌。从不妄语得也。上至发际特其小小者直满三千大千世界。问。此语信甚难及。答。众生谤人。若谤闻一邑则将来舌满一邑。若谤闻一国则将来舌满一国。受犂耕之报。岂况如来广长舌不满三千大千世界。
问。此邦去净土十万亿。云胡徃生者弹指可到。答。徃生是佛性。不是色身。岂不弹指可到。如人心识。一动念便想到千万里外。且众生心净则土净。此土即是净土盖惟心净土。含褁三千大千此娑婆一国岂不即是净土。心秽则净土远於十万亿心净则近于弹指。故曰生则决定生。去则实不去。
问。人生有形壳故有箠楚痛苦。死则形壳▆灭谁为受痛而云有地狱刀剑镬汤诸苦。答。鞭生人则痛鞭死人则不痛。受痛非形壳也。人死形壳虽灭。神识尚存安得不受痛苦人生有身死後亦有身。问。人死那得复有身。答。汝今日那得有汝身。
问。千圣皆言蠢动含灵。皆有佛性。阐提亦有佛性独兴教大师天台传佛心印。云。性具恶缘。了修恶。即是性恶。何以故。答。性中元具染净二缘。净即是善。染即是恶。就善说则云人人皆有佛性。就恶说。则云修恶性恶。云修恶者。乃名烦恼即菩提。生死即涅盘若不云修恶则是菩提即菩提。湼盘即涅盘矣是故说性善见人可修说性恶见人不可不修。
或谓居士曰。子与宋大儒作对辩佛法。两庑下冷猪肉吃不成了居士笑曰。长亝人正怕吃猪肉。
居士女死哭而无泪。人问故答。哭者俗谛。无泪者真谛。问。哭有益乎曰。无益阎王不放转。问。哭有损乎。曰有损。深亡者爱河。
问。畜生与人性命同乎曰同问。人死多则有鬼。猪羊死多无鬼何也。答。人畏人鬼故人有鬼。不畏猪羊鬼故猪羊无鬼。人夜见朽株以为鬼也而病。日见其朽株也而病愈。故知鬼只在人心。问。世间乃无鬼耶。曰。有世间之鬼。由人心之鬼感见。
问。世间有佛否。曰。有问佛多否曰多。问佛如多者人何故不见。曰佛见人人不见佛人障重故。如人见蝼蚁蝼蚁不。见人。蝼蚁障重故呜呼。人日暏杂色。眼根不净。故不见佛相日聆杂声。耳根不净。故不闻佛音。日驰杂想意根不净。故不通佛心。一旦清净。玉毫现前。总来是这个文喜和尚。终日礼拜文殊文殊不来一朝下来笟篱挥去。
人问。坐禅作佛经论所说。马祖何故诃坐禅僧。答。只许心坐禅不许身坐禅。心得禅定閙市都是蒲团。心不得定蒲团却是閙市。
问净。曰在秽上得。问寂。曰在喧上得。问佛。曰在凡夫上得。
问。有好道而不求。信佛而不行如何。答。好道而不求还是不好。信佛而不行。还是不信。
问。善人谤佛。恶人赞佛如何。答。善人谤佛谤罪不以善减善因谤而消。恶人赞佛恶罪不以赞减赞佛之功自在。
问。愚人奉佛。智人不奉佛。如何。答。愚人奉佛奉佛之一念是智。智人不奉佛。不奉佛之一念是愚。奉佛愚人。到底成智。不奉佛智人。到底成愚。诵箒比丘。至愚也。以奉佛故。心契真如而证果。崔司徒学究天人。大智也。以毁佛故祸在眉睫而不知。
问。学道在人。何关机缘。答。学道在人。成道在机缘机缘未至。阿难听迦老四十九年说法而不悟。机缘已至受迦叶一夜钳锤而豁然机缘者。是瓜熟蒂落。水到渠成。
问。修行人怕死是。不怕死是。答。平日要怕死。临终时要不怕死。平日怕死。修行之心才切。临终不怕死。去来之际泰然。平日修行。心中乃有??柄。??柄在我。临终方得逍遥。其怕也乃所以成其不怕。平日只自优游。临终手脚忙乱。其不怕也乃所以成其怕。
问。人有三魂有诸答。有问。魂一而已云何能分而为三。答。倩女离魂。一魂随王秀才去。一魂留父母旁。有二则有三。佛成道後千百亿化身。只是此魂所转。凡夫身坐一处心遶四天下一遍。此便是千百亿化身底光影。
问。形壳与神识。为是一物。为是两物。荅。两物。问。既是两物。应不相知。云何。形有疾痛。心神便苦。荅。一点神识。落在母胎。成形生出一向与此壳和合久了。只为神认形太实黏做一块。所以苦痛相关。人死之後。形神已离为和合久故。生前之病鬼犹知痛胶黏故也。譬如骨肉两人。相处既久。此人疾痛彼人悲苦。亦以胶黏故也。仙人炼神气清虚便能调神出壳。禅人炼成空观焚烧形壳。便似枯柴如众生生前造罪死後罪业随身。亦只为自家识神知罪。便被萦缠空观若成罪即解脱。
问。二十五有。俱被这有萦缚流转生死。佛门三观应说空门。如何又说有门却不复者於有依旧流浪。答。不然二十五有。为不能空应须说空二乘之人。沉滞于空还须说有二十五有是执有故堕生死。三千有门是大乘圆顿玅有。故趣涅盘。
问。荆溪大师心要有三惑。有三观有三谛。有三智有三德。何也。答。三惑者。无明尘沙见思。三观者空假中。三谛者中真俗。三智者一切智道种智。一切种智。三德者般若德解脱德法身德三惑是病三观是药如来为众生有三惑大病。故设三观妙药对治三病空观治见思病假观治尘沙病中观治无明病空观是真谛泯一切法。假观是俗谛。立一切法。中观是中谛统一切法由兹三观破兹三惑证乎三智成乎三德。因病设药药妙病除病既除已药安所施是皆逆流寻源自然功用非如来藏中造作所得。譬如人身有四百四种病须四百四种药治岂得谓之支离。
问。华严十信十住十行十廻向十地等觉玅觉。答。十住十行十廻向谓之三贤为贤位菩萨十地谓之十圣为圣位菩萨。虽分贤圣皆大乘菩萨也。十信者万行之先三贤之首也。经云信为道源功德母。长养一切诸善法等觉谓之一生补处菩萨等于妙觉未逹一间。妙觉如来极果也十信者信佛不疑决定要成佛信心成就便下手修行若信而不修不名为信从凡入圣必以此信为先导十住者谓从信心修行。有所证入便住地不退转故名十住十行者由十住进修。得证佛道自得己利而利他之行未成。是故随顺众生广行饶益作利人功行故名十行十回向者起大悲心救度众生廻转前十行之善向于三处。三处者。一真如实际。是所证。二无上菩提。是所求。三一切众生是所度。以度人善行回向此三处圆满万行等入法界也。十地者。菩萨修信住行向。证得菩萨果位。谓之地者菩萨证此果。一切佛法。依此发生。如一切草木。依地发生也。住行向是修。是菩萨因位。故名三贤。十地是证。是菩萨果位。故名十圣。等妙二觉是佛位。等觉破一品无明。便入玅觉。以其死一分无明。生一分妙果故云一生补处补处者。补玅觉处也。
问。佛生灭灭已。寂灭为乐得。非是二乘人。灰心绝虑。入断灭见否。答。二乘断灭。是灭心虑故为偏空如来寂灭。是止灭生死。玅用宛起故为真空。
居士阅唐宣律师传夫人送供朝夕周旋。尝问天人以古佛蹟种种。夫人应答如流。服其淹愽居士心极喜天人晤言杳然不见後览经云。二种比丘其一寡浅。持戒诵经。惟通一句。天神賛护其一多闻广览经藏天神不賛多闻怒之。天神曰。彼比丘少闻言行相[(厂@((既-旡)-日+口))*页]汝虽能博诵三藏行与经违居士乃矍然自省天神不至。有由然矣。当学庆喜尽扫见闻何如香严悉烧文字。
问。何谓依正二报。答。正报者。即五阴之身。众生随其所作善恶之业各各感得此身正受其报故名正报。依报者。即世界国土。众生各各随其果报之身依之而受报。故名依报。人间一切寒暑祥灾。水旱疾病等事。皆是众生作业感报。亦可名依报。
问。某闻三观空假中。又闻有三止何也。答。三止。一体真止。谓体逹无明颠倒之妄。即是实相之真。心得止寂是名体真止。对空观。二方便随缘止谓随缘历境。善巧应用。安心不动。心得止寂。是名方便随缘止。对假观。三离二边分别止。谓不分别生死涅盘有无断常等二边之相。心得止寂是名离二边分别止对中观。问。请问三观。荅。详大明三藏法数。观者。照了之义。三观即具三谛之法。若观心空。则一切法皆空。即是真谛。若观心假。则一切法皆假。即是俗谛。若观心中。则一切法皆中。即是中谛。此之三观。全由性发。实匪修成。故於一心宛有三用。所谓一心三观也。空观者。离性离相之谓。谓观一念之心。不在内。不在外。不在中间名之为空。由观一念空故。一空一切空。无假无中而不空。以三观皆能荡相故也。空荡见思之相。假荡尘沙之相。中荡无明之相。三相皆荡。即毕竟空。是名空观。假观者。无法不备之谓。谓观一念之心。具足一切诸法。名之为假。由观一念假故。一假一切假。无空无中而不假。以三观皆能立法故也。空立真谛之法。假立俗谛之法中立中谛之法。三法皆立。即为妙假。是名假观中观者。即中正。绝二边对待之谓。谓观一念之心。非空非假。即空即假。名之谓中。由观一念中故。一中一切中。无空无假而不中以三观当处皆能绝待故也。言空则空外无法。言假则假外无法言中则中外无法。三皆绝待即为圆中是名中观。问。请问三谛。荅。按三藏法数。谛者谛审也。谓谛审一切法。即空即假即中。即空是真谛。即假是俗谛。即中是中谛。此三隔历即是次第三谛。三一无碍即是圆融三谛。真谛者真即真空泯一切法之谓也。盖诸法本空众生不了执之为实而生妄见。若以空观荡之则实情自忘。情忘自能离於诸相。诸相若离则真空之理自然谛了。故名真谛。俗谛者俗即世俗。立一切法之谓也。诸法虽即本空。皆不可得若以假观照之。则知性具诸法历历宛然世俗之用。自然谛了。故名俗谛。中谛者中即中正綂一切法之谓也。诸法本来不离二边。不即二边若以中观观之。则知诸法非真非俗即真即俗。清净洞彻。圆融无碍之理。自然谛了。故名中谛。
佛法金汤录卷中

[book_title]佛法金汤下
四明鸿苞居士屠隆着
问。悉逹太子。四门游观。见生老病死。因而出家。雪山苦行六年。成道度世。为实为权。愿闻其说。荅。悉逹干过去世。已悟无常。证位菩萨岂待四门偶见始悟诸苦。道品久证岂待雪山苦行然後成功。皆是开权起教。为世人榜样也。盖乘愿力而来。普度群生者欤。
问。佛法戒于贡高我慢。乃启口容声。自称天上天下。惟吾独尊。自称如来。自称十号。何以故。答。如来之法。或以表德。或以扬教。表德应须谦冲。扬教不妨直任。且戒于贡高我慢者。学人之事。非如来之事也。学人有憍慢之根。故当禁戒。如来断增上之念。直道宣扬。地位辽绝也。
问。蠢动含灵。皆有佛性。轮廻流转中。人为旁生。旁生为人。旁生既是人流转云何旁生无知。神识与人逈别。答。神识昏迷。总缘业障凡夫比得道人。则凡夫业重故昏旁生比人。则旁生业更重故更昏。及至解脱。与人一般。
问。十二因缘。荅。无明等展转感果。分为三世因果。无明与行二者。是过去之因识与名色六入触受五者。是现在胎中五阴身果。爱取有三者。是现在之因。生老死。是未来之果。由过去世无明与行为因感现在世识乃至受五者为果。由现在果。起爱取有三者。为现在之因。感未来世生老死三者之果展转感果为因互相。由藉为缘。三世循环相续无间断也。无明者。谓过去世烦恼之惑覆盖本性。无所明了。缘此无明。造作身口一切善恶行业。是名为行。由过去惑业相牵。致令阿赖耶识投入母胎。与父母神气和合为胎藏种子。是名识。由此神识作种。於是有心。未成形质。但有心之名目。是为名。由此渐成色身。诸根未具。具凝滑肉团是为色由此名色。六根渐具则能入诸尘。是为六入。由六根成就。十月满足身根出胎。虽未能便了知一切苦乐。六根渐渐与六尘感触。是名为触。由六尘触对六根。便能领纳前境好恶等事。是名为受由颂受以後。便于种种胜妙声色[婬-壬+(工/山)]慾等境。生起贪爱是名为爱。由此贪爱慾心转盛於五尘境。奔走驰求。是名为取。由此求取尘境。起善恶业。积集牵引生三有生死。是名为有。由现世善恶有。业感後世还。于六道四生中受生。是名为生。由此受生。即有变坏。是名为。老死。三世因缘。流转如此。今禀佛教。以观智照之。一灭俱灭。顿出三界生死。
问。何谓二空。[前-刖+合]。一人空。凡夫妄计五蕴是我。强立主宰。引生烦恼。造种种业。佛为破此计故说五蕴无我二乘悟之入无我理。是名人空。二法空。二乘但悟人空。未达法空。犹执五蕴之法实有。佛为破此执故。说般若深慧。彻见五蕴自性皆空菩萨悟之。入法空理。是名法空。问。何谓法性法相。[前-刖+合]。龙树菩萨作大庄严大智度等论。明一切众生。皆有佛性。一阐提等。皆当作佛。是为法性宗。无着天亲菩萨。夜昇覩史天宫。於慈氏菩萨所。受瑜伽师地等论。专弘八识一切法相。是为法相宗。问。何谓见惑思惑尘沙惑无明惑。[前-刖+合]。分别曰见。谓意根对法尘非理分别起诸邪见。计断计常。乃至有无诸见。共有八十八使。一身见。二边见。三见取。四戒取。五邪见。此五者名为利使。六贪。七瞋。八痴。九慢。十疑。此五者名为钝使。此十使历三界四谛下增减不同成八十八。总名见惑。贪爱曰思。谓五根对五尘贪爱染着。迷而不觉。贪瞋痴慢等。略约三界有八十一品。於诸境现在则恋。过去则思。名为思惑。惑暗之境。如尘若沙。不胜烦细。名尘沙惑。无明惑者。谓於一切法。无所明了。谓之无明。见思尘沙。二乘人与大乘菩萨同断无明则惟菩萨能断。二乘尚不闻无明名字。况复伏断。故永嘉大师云。同除四住。此处为齐。若伏无明。三藏则劣。三藏即二乘人。四住即见思惑四住者欲爱住地。色爱住地。无色爱住地。见一切处住地。言此惑住地而不去也。问。何谓现量比量。[前-刖+合]。量者量度之义。现者显现之义。谓如五根之识。对显现五尘之境。量度其法。不相差谬是名现量。比者比类之义。谓借物比类而知。如远见烟。知彼有火。比弩知弓。比獐知鹿之类。是名比量。
问。晦翁云。心要思量分别此是心之本事。一切事理。必须思量分别然後得当。子乃诃之。何故。答。如来徵阿难心目所在。阿难答以目在外而心在内。及如来徵其心不在内。又计之在外。如是展转穷逐徵诘。至于无所着处。使其妄心。无所依止。盖由阿难不知妙净明心。徧一切处。无在无不在。而妄认尘缘分别影事。以为心相。如来欲破其妄想缘心。显其妙净明体故七处徵之。令其情竭意穷。真心自现。今晦翁所云。正是尘缘分别妄心。万刦生死根本。殊不知以妄心思量分别。祗益迷倒。悟得玅明真心。则不思量而思量。不分别。而分别。一真寂照。万法洞然。宋儒所认。多是三生石上精魂。可惜也。
问。何谓九识。答。一眼识。眼根属见能见者是眼识。二耳识。耳根属听能听者是耳识。三鼻识。鼻根属嗅。能嗅者是鼻识。四舌识。舌根属尝味。能尝者是舌识。五身识。身根属触。能觉触者是身识。六意识。意根属分别。能分别者是意识。七末那识。梵语末那。华言意。此识本无定体。即第八识之染分。能以六根之尘。送入内意。又名传送识。八阿赖耶识。梵语阿赖耶。华言藏识。此识能含藏染净二种法。若明镜能含一切好丑像。若藏染分。大地火坑。若藏净分。莲台华藏。九庵摩罗识。梵语庵摩罗华言白净。即如来清净本然。玅明心识也。
问。梵天修梵行。梵行者。净行也。此行与如来白净行业同。何故只得生天。答。为不得般若智。薰观。止修净行。止得生天。
居士见一比丘乞食贫家。旁有大富室。居士曰。师何不乞富室而乞贫家。答曰。贫道不知其贫家。居士曰。此是无记性。比丘曰。贫道记得不择贫富。其心平等。故非无记性。
问。阿难被摩登伽女。摄入[婬-壬+(工/山)]室[婬-壬+(工/山)]躬拊摩。将毁戒体。如何。答。是摩登[婬-壬+(工/山)]心炽盛。将欲毁阿难戒体。非阿难将自毁其戒体。阿难纵未彻悟。业已是初果人。亲事如来。戒德坚固。何容易便毁。止是摩登心将欲如此耳。阿难被摄後。种种迷情。未必都是实境。总来世尊要说出一部楞严。作人天耳目。借阿难权说。後学便认阿难是恁地不济人。近痴人前。不可说梦即如调逹谤佛。入阿鼻地狱。未必调逹实。是阐提。地狱寔是苦报。总来权设。安知调逹不是大菩萨化身。要显如来不免有谤。谤佛不免地狱也。问。何以知之。[前-刖+合]。观人问调逹地狱中苦否。对云。三禅天乐不过如此若真受极苦报。世间那有此硬牙根人。要知佛之心境。大都不可思议。
问。一二十年。深山习静。如何心地尚不得静。答。静中境像。须从动处试得过才是。猫狗坐卧篱落下。何等安静掉下一片骨头。即时忙乱。从一切美境历过。方表不贪。从一切恶境历过。方表不瞋。於一切不贪不瞋处。不生留碍。方表不痴。未了实相。习静深山。无有是处。问。古德云若人识得心。大地无寸土如何解。答。经云。应观法界性。一切惟心造。假如虚空是人心悔昧所成。大地是人心执情所结。一人悟得真心。则虚空尽皆消陨无复顽虚。大地悉化真如。岂有寸土。
问。一人发真归元十方虚空。尽皆消陨自有佛法以来。岂无有一人发真归元者。虚空宛然不见消陨。何也。答。一人发真归元。虚空自应消陨。千万人尚在迷昧。虚空得不宛然。今夫水一也。天见是瑠璃。饿鬼见是脓血虚空一也。悟人自是消陨。迷人自是虚空。问。何以明其然。答。今夫虚空。空也。至人蹈之而升。凡夫虚空。彼不虚空也。石壁至坚也。至人穿之而过。凡夫大地。彼不大地也。
问。中国使者至西域。西域国王问中国土风。使者盛言中国山川风俗。衣冠文物之美。西域国王曰。愿我命终徃生中国。西方之人。既愿徃生中国。中国之人。乃又愿徃生西方。何也。答。此全不知西方之说也。西方净土。乃弥陀极乐之国。胜妙庄严。西域印度乃南赡部洲之西。未免垢秽西域愿生中国。乃从凡而慕凡。世人愿生净土乃从凡而慕圣。不同如此。东方距西域。不过八万四千。东方距净土十万亿远。六祖亦云八万四千则亦误以西方净土为西域矣。六祖云东方人造罪。愿徃西方。西方人造罪更将何徃。亦是指西域人。言耳。若莲华九品之方。弥陀说法之国岂复造罪。何待他徃当知六祖此言。是戒世人勿轻造罪。非扫西方公据也。
问。如来正定。故能生慧。狐狸邪定。亦能通神。何也。[前-刖+合]。此见心灵玅故。如来之定以正故能生慧狐狸之邪。以定故亦能通神。所谓制之一处无事不辨。正定生慧慧以见性而超。邪定通神。神以济恶而堕。
问。菩萨布施。舍头目脑髓。舍讫终以无恙。故可布施。今人若舍。必致伤生。此等大布施。惟菩萨可行。今人难学。答。今人所以不能学者以恋此形骸故。若能决定舍此形骸便可作是布施。即决舍形骸一念。便是菩萨之心。合菩萨之心。便是坏而不坏。若以不坏心舍施。便非菩萨。若真亡身为法。坏亦何妨。
居士娑罗园东偏。一至戚寓居焉。夏月居士日手一编。乘凉风梧树下。寓居老媪。日怒骂家人时哭时詈昼夜不绝。花开草荣。风生。月上与此媪了不相关。居士以园为清都。此媪以园为火宅因悟同一娑婆世界也心秽即是秽邦。心净即是净土。
问。此媪哭詈。居士闻否。答曰。闻。问。厌恶否。荅曰。不厌恶。问。既闻矣。云何得不厌恶。答。闻者吾性不离境故。不厌恶者亦吾性。不随境故。闻而厌恶。即非道人。如其不闻。乃同木石。
一搢绅笑居士。长亝曰。子聪明人。作餬涂事。居士笑曰。予事事餬涂。只长亝一事聪明。君以我聪明事为餬涂。则将以我餬涂事为聪明耶。搢绅曰。举世肉食子独长亝。宁是举世皆餬涂。子独聪明乎。居士曰。不狂人以狂人为狂。狂人亦以不狂人为狂。仰世界人以覆世界人为倒。覆世界人亦以仰世界人为倒。夫见亦何常之有。
问。旁生有前世六亲。当来诸佛果如是言。则旁生断不可杀食矣。然何以。明其然。答。善哉问也。人生以百年为率。一世百年。则有一世六亲。十世千年则有十世六亲百世万年则有百世六亲。种种六亲。皆不能无业。堕在旁生。因缘会遇杀而食之。彼此昏迷不能相照。岂不哀哉。昔戒闍黎见人骑一驴。戏谓之曰。儿骑阿爷。骑驴者怒驴忽作人言骂其子而求度戒公戒公度之。立生忉利。又有一人。痛鞭其马。马忽作人言我是汝母何苦鞭我。呜呼。凡夫骑父。不知是父。鞭母不知是母。杀食众生。安知无六亲在。佛弟子问释迦。世尊。徃昔曾堕三涂否。世尊曰。吾未成佛以前。地狱不知几无论。论为饿鬼。饿鬼不知几无论。论为畜生。杂色畜生不可筭数。论为狗。杂色狗不可筭数。论为白色狗。所积之骨。高等须弥矣。由此言之。世尊当在旁生时杀而食之者。又何可筭数。皆杀食当来佛子也。此就其特甚二事论耳。不必六亲。不必诸佛。但与我为一体同类。相贼相戕。永断慈悲。永沉苦报。能无凛凛也。
问。先世帝王。始为庖宰渔猎者。首倡杀生肉食之事。罪业如何。答。此须观其意根。众生多劫以来杀业深重。冤对酬偿。必不可免。若菩萨应权本无利食众生之心。直为众生了酬偿之债始为此法。何罪之有。若以利食众生血肉故。而立法。则众生纵然应杀杀生之罪难逃。
问。佛法视众生。悉如一子。自不食其肉。作如是想已。然而见肉还复垂涎。视美人悉如死尸。自不贪其色。作如是想已。然而见色还复爱着何也。荅。食众生肉。多生以来。如是食根熟故。今生作一子想此想未熟故。贪美人色。多生以来。如是贪根熟故。今生作死尸想。此想未熟故。生者令[孰/火]熟者渐生是故持戒当坚。戒坚想熟。
问。世人亦有生而不食肉不贪色者何故。荅。此从多生或熏想或持戒来。宿根既熟。夫岂偶然。
问。世人亦有彼好甚淡。此嗜独深者。淡者省力深者难除。何故。答。淡者由多生曾熏想持戒得力故。湥者由多生不熏想持戒。或熏戒而不得力故。如来谓之习气。习淡者如[瓜-、][孰/火]而蔕自落。习深者。如藕断而丝犹牵。瓜熟蒂落如四门生老病死。释迦一见而了悟是也。藕断丝牵。如听乐闻筝。阿难迦叶。悟後。而犹爱是也。
问。如来万劫不坏。三界独尊。含灵蠢动谁不依归。凡圣贤愚。谁不信奉。惟阐提大恶。敢於谤毁。宋儒皆贤人君子也。何故谤佛。荅。彼局於教而限於识也。夷齐贤矣。不取汤武晏婴智。矣不知仲尼。以仲尼而賛老子犹龙。仲尼不局於教矣。以太公而知夷齐义士。太公不限於识矣。
问。人心一耳。何故分为九识。荅。心一而已。随染净二缘故分为九。九识分别。摠属一心。譬之海分支流只是一海。木分众干。只是一木。问。智者智慧。识者识神。智是如来觉性。识是凡夫迷情。智是涅盘妙心。识是生死根本。八种识皆识也。第九庵摩罗是白净识。白净应云智。何故亦云识。答。白净是智。以其从染分过来故亦云识。
问。忍辱仙人被歌利王割裂身体何。故得不痛苦。荅。一从空观成。一从忍力就。空观成。则四大等於枯柴。忍力就。则心王坚於金銕。枯柴一任焚烧金铁何妨砍割。
问。同一旁生也。有死生朝暮。有寿命千龄。有沉滞污泥。有飞腾霄汉。有酷嗜臭秽。有寻逐馨香。有偏食荤腥。有单需刍草。种种不同。何以故尔。答。众生果报。各随业因。如影附。形如芽发种。死生朝莫。杀业重故。寿命千龄。造业而独不杀或别作。长寿因故。沉滞污泥。性昬沉故。飞腾霄汉。性飘扬而造业故。酷嗜臭秽作秽业故。寻逐馨香。性好香而造业故。偏食荤腥。宿耽肉食故。单需刍艹。宿戒荤腥而多作他业故。又或宿世肉食过多罚令草食故。是故主宰因果者不漏不错。亦是众生业报自然无烦主者。尚有多种。不能悉述。
问。五戒十善。方得人道故。应全享乐趣。何多众苦。娑婆世界。谓之五浊恶世。既称浊恶。故应全受苦报。何复多众乐。[前-刖+合]。生人道中者。为善恶均作。故苦乐均受。生天道者。纯善无恶故。纯乐无苦。生三途者。纯恶无善故。纯苦无乐。善恶苦乐均等。惟人道为然。
问。诸天诸仙至乐趣。三途至苦趣。俱不能修行成佛。能修行成佛者。惟人道耳。此何以故。荅。天仙方耽乐趣。无假成佛。三途方受苦报。不许修行。成佛机缘。正在人道虽有业在。不障熏修。然亦有不可执一论者。感生天仙。宿带佛根者虽在乐趣而正念宛然不忘修佛感生三途曾作佛事。而以造罪。受报者正受罪报。而佛种发现。立可脱离。是故韦将军虽生天中。不受五慾。累世以童真。而作佛事。昭明太子。妄分经典。堕在泥犁。後卒以信心而感莲华。
问。西方净土有男无女无罪业。故不退转。梵天亦有男无女无罪业。何故不免堕落。荅。净土人。入佛知见悟明玅心。梵天人。不闻般若单修净行。妙心本自无生。所以不退净行还同有漏。报尽应来。虽然如来说天人不能成佛。为是禁戒人。务求作佛。勿希生天耳。天人之中。岂无宿有佛根。具佛知见者。彼凭净业了悟非难。即如十地中菩萨。来权天主。皆已入佛乘人也。无泥佛语轻视天人。以取罪戾。问。仙人性命双修。形神俱玅。长生不死。与天无极。云何不及佛氏。答。性命双修。多双修二字。形神俱妙。多俱玅二字。长生不死。多长生二字。般若智中。都无此住着。所以超然出三界独尊。历万刦不坏。
问。仙与佛。毕竟何处不同。答。僊炼精化炁炼气化神。炼神还虚。虽说还虚。到底犹有形神在。佛单了一性便自超然。问。仙人成佛。不如入道。然否。答。是不必然。世人秽浊净行难成。仙道清虚佛智易朗。仙人廻心大觉如菜作虀。谓仙人不得作佛。闍黎骂羽士之言也。不闻。洞賔顿舍金円。紫阳化收舍利乎。
问。中印度烈士行法持一夕不语。梦人责以不语遂为所杀。托生南印度大婆罗门家。追惟禁戒。终以嘿然。忽生一子。其妻曰汝今不语。即杀此儿举刀向之因急止之不觉语发甚矣爱河之难断也。然子被杀而不言残忍太甚。道人何必忍心。然後证道。答。世间法1锺情子死不[(厂@((既-旡)-日+口))*页]。乃名残忍。出世间法?情。子死不[(厂@((既-旡)-日+口))*页]。乃断爱河。美恶诸境。行法感现。固是虚缘。非关实境。学道之人。自应照破。寂定得力所以贵照。梦不能持。持之未坚。亦照未彻。
问。王敏仲亡世不杀。又好放生。至敏仲有邪见师教之曰。不杀不放。付之无心。为玅。不必着相放生。敏仲生疑。以问法华禅师。师厉击叱曰。公大错岂可落空见耶。面前木头皆是无心。着几个木头。能救得世间一个苦众生。汝急忏悔邪见之罪。师所诃空见如此。至菩萨所证。有人法二空。庞居士云。但愿空诸所有。亦是空见。得无邪乎。[前-刖+合]。邪师所谓空。乃无记性。豁逹空。菩萨居士所云空。乃空妄心。不空真理。
居士与无用禅师谭禅禅师印可。居士曰。能说不能行。总是虚见。禅师曰。行得到先须见得到见而不行。是为有目无足。见乃虚见。行而不见。是为有足无目行路恐着行。解相应。入道如箭。
问。世间净秽。是心是境。答。境无净秽。净秽惟心。唐僧元晓。夜宿塜闲。渴甚引手掬於坐旁得水甘凉。明日见之髑髅也。欲呕。夫髑髅一耳。心作甘凉想。则甘凉。心作髑髅想则欲呕。故云心净则土净。心秽则土秽。
问。世尊说法四十九年。阿难承事日久。当世尊住世。阿难乃不得悟。世尊灭度之後。迦叶摈之。乃始证道。何也。[前-刖+合]。木匠能与人[矢*见]矩。不能与人巧。然灯佛之於释迦。但授记成佛而已。实无有法可得阿耨多罗三藐三菩提。所谓信根成[孰/火]当自开悟。故曰。若要佛度我除非我度我。
问。如来之身。丈六犹云劣应。大至遍满沙界是事难信。[前-刖+合]。佛身即法性也。法性无边。自应佛身无量。修罗立於海中深不没膝。罪人在于地狱。充满铁围。彼业报之身如此。福报之身可知。
或谓居士。曰。吾顷夜哭亡者。方哭而忽生怖心。几至狂惑何也。答。此死人哭死人。鬼畏鬼也。人有旦哭他人。晚为人哭。晚在人世。旦入鬼录。是我自哭我。我自畏我。诚知其然。下手速修。问。速修便可免死乎。答。如来不免灭度。何为免死。死免三途。??柄在我。问。修行便得免三途乎。答。真心力修。无有不免。求决定免者。当求生净土。
问。今人谁不知必死。无一得免者。乃徃徃在晷刻之中。作千年之调。何也。答。此由多生流转以来。结习根深。情缘染重。是故贵于时时提醒。念念增明。修行人所以作白骨观。此观一[孰/火]。贪生恶死念头自轻。
问。求生净土。有何妙法。答。都无妙法。只在心专。问。心专如何便得徃生。答。古人十年拜河。河神出现。十年拜枯树。枯树生花。皆成仙道。专心求佛。净土岂有不生。问。如何心便得专。答。如人入牢狱者。无一念一[刻-人+ㄑ]不思出狱。坠深井者。无一念一[刻-人+ㄑ]。而?出井。求生净土。心得如此两种人。何患不徃。问。彼坐牢狱坠深井者。求出之心。自然专切。世间萧散之人。安得作如是想。答。呜呼。三界皆牢狱。五浊尽阬堑。步步近死。何异法塲。深深堕落。何异眢井。一细思之。安得不速求脱离。
问。孔孟师世淑人。正其衣冠。端其轨范。乃足为师表菩萨应化。徃徃邋遢佯狂。仪轨安在。儒佛邪正。应以此分。答。儒世间法。自宜端轨。佛出世间法。不妨佯狂。儒者之极。大而化之之谓圣。佛氏之极。圣而不可知之之谓神。佛之佯狂。为瞒肉眼。和光混迹。密度有缘。若使人人知为圣人。则刹那住世不得。寒拾一▆丰千饶舌。立隐石壁逝矣。
问。觉长老因偶动念史浩富贵。数十年蒲团工夫。一旦尽癈堕落为浩子弥远一念小差耳。而富贵权谋。遂至极炽何也。答。一线之泉。能成巨浸。一星之火。能烧高山。数十年蒲团。如弓弩之持满误而一发遂不可当也。问。弥远堕落三途必矣数十年蒲团工夫尚在否。答。三途苦报受尽。善根尚在。有时会发当其发时。必有明师?济。所以说。破戒之僧。犹胜外道。
问。外道问世尊。不问有言。不问无言。世尊嘿然良久。外道赞叹曰。世尊大慈大悲。开我迷云。令我得入。乃作礼而去。阿难白佛。外道得何道理称赞而去。世尊曰。如世良马见鞭影而行。世尊当时并不曾开口。外道从何得甚道理。答。故知授受有不在言语者。当春光初到。梅英已绽。柳条忽青。谁有语言。报知梅柳。问。达磨西来不立文字。教外别传却与释迦作。经阿难结集。大相矛盾。能无得罪迦老。答。并不得罪。世尊临入涅盘。文殊大士请佛再转法轮世尊咄曰。文殊。吾四十九年住世。未曾说一字。世尊当时已有此公案。是故当知初祖是迦老遣来底。问。何故佛祖既立文字。又要扫他居士张目。不答。其人点头去。
问。迦文雪山六年。芦芽穿膝备历苦行。乃至成佛。婆修盘头。一食不卧。偏修梵行。闍夜多尊者乃诃之曰。此人与道远矣。设苦行历于尘刦皆虚妄之本也。由闍夜之言然则迦老非耶。答。道在见性。性地若明。则苦行皆成道之助。设执苦行以求道则历刦为虚妄之本。问。马祖坐禅。与逹磨面壁▆耳。南岳何故呵祖云。若执坐相。非逹其理。答。逹磨面壁体寂而智圆。马祖初时坐禅沉空。而执相所以不同。
问。初祖云外息诸缘。内心无喘。心如墙壁可以入道。心要灵通乃成种智。若如墙壁。一物不通尽成阻碍。何以入道。答。古德谈道。有自玲珑能通万法者言。有自坚定不入一尘者言。玲珑能通万法。则云心如瑠璃。坚定不入一尘。则云心如墙壁。
问。六祖闻金刚经一句云。无所住而生其心。便豁然大悟。此一句如何。答。此真空妙有法性。初祖之於慧可。心方纷动。常恐未息诸缘。才息诸缘便惧又成断灭。息诸缘。是无所住。不断灭。是生其心。无住是真空。生心是玅有。六祖悟此更复何事。
问。有僧问马祖为甚麽说即心即佛。祖曰。为止小儿啼。曰啼止时如何。曰非心非佛。即心即佛。乃是至言妙理。如何作黄叶。权止儿啼实义安在。答。祖师为恐人心外求佛。又恐人将心佛分作二样。故云。即心即佛。又恐人执着心佛二相故又云非心非佛。若说到一相不住。则即心即佛。心佛二字。亦是权说。故般若如大火聚。一物都住不得。
问。学道得神通。是得道之验岂可挥斥。答。学道而得神通。是得道之验。慕神通而学道。是着魔之因。神僧蹑波自渡若履平地。黄檗不能反欲斫僧胫。骂他自了汉。其僧叹曰。真大乘法器我所不及故知学道不在神通。仰山云此是圣末边事。如今且要识心达本。但得其本。不愁其末。
问。人间四百年。天宫为一昼夜其义何如。答。此各随福业。以分修短。蜉蝣虫朝生暮死。世人之一昼夜。是此虫之百年。
一道人山中坐得神通。知未来事。向云栖和尚印证被云栖扫却。问。莫是此老自没神通。故扫道人遮护己短。答。从神通不如他也定胜他。昔有梵僧。从空而至来叅仰山山曰。近离甚处。曰。西天。山曰。几时离彼。曰。今早。山曰何太迟。曰。游山玩水。曰。神通游戏。则不无闍黎。佛法须还老僧始得。梵僧曰。特来东土礼文殊。却遇小释迦。遂出梵书贝多叶。与山作礼乘空而去。一日又有僧来作礼。师不[(厂@((既-旡)-日+口))*页]。其僧乃问。师识字否。山曰。随分。僧乃右旋一匝。曰。是甚麽字。师于地上画十字酬之。僧又左旋一匝曰。是甚麽字。师改十字作卍字。僧画此○相。以两手拓。如修罗掌日月势曰是甚麽字。师乃画此[○@卍]相对之。僧乃作娄至德势。师曰。如是如是。此是诸佛之所护念。汝亦如是。吾亦如是。善自护持其僧礼谢腾空而去。时有一道者问之。师曰。此是西天罗汉。故来探吾道。西天神僧。两度来作礼仰山。故知云栖定非凡情所测。
问。文殊菩萨谓文喜和尚曰。汝若无执心。何用受戒。学人固不必受戒耶。答。学人受戒者须遣执心。执心若未忘。必须受戒。受戒为学人设。大圆悟人。何戒何不戒。未圆悟而輙云不受戒。是未卯而求时夜也。
问。从古禅宗人。或一棒。或一喝。或掌面。或蹈胸。或拖在地。或扼在水。或说一句没巴鼻底话。或单竪一拂。伸一指便豁然大悟。此领何意得何传。答。此由学人机[孰/火]缘到。一点即化所以领会。正不在此等作势伎俩。此两人别有机关密入处。旁人怎叅得透哑谜是他自猜不必强作理会。理会得越有理越老越近越远。假如韶国师历叅五十四位善知识皆法缘未契。最後至临川。谒法眼清凉师。一见深器之。一日法眼上堂。僧问。如何是曹溪一滴水。眼曰。是曹溪一滴水。僧惘然而退。国师於坐侧。豁然开悟。平生疑滞。涣若氷释。法眼曰。汝向後当为国王所师。致祖道光大。吾不如也。国师遍参五十四善知识不悟。至法眼一见豁然。此曹谿一滴水语。不过述问僧前句。有何大发明。且此一句。五十四师。岂独少此。良以国师参访既多。心珠应朗机缘时节。适在清凉耳。正不在此一句也。如一棒一喝而悟者。亦何尝假此一句。问。韶国师遍叅历访。机缘到时。故应得悟。六祖樵夫。何曾叅访。一闻而悟。何也。答。此良由宿生根[孰/火]也。何处有天生弥勒。自然释迦。
法眼问永明禅师曰。律中道隔壁闻钗钏声即名破戒。现覩金银合沓。朱紫骈阗是破戒。不是破戒。永明曰。好个人路不省其意。居士试为解之。答。此是密印。吾为显说隔壁闻钗钏声。心入故破戒。合沓骈阗心不入。则不破戒。
问。宝塔绍岩禅师问大众曰。诸仁者还明心也未莫不是语言谈笑时。凝然杜嘿时。叅寻知识时。道伴商略时。观山玩水时。耳目绝对时。是汝心否。如上所解。尽为魔魅所摄。岂曰明心。更有离身中妄想外别认徧十方世界。含日月包太虚谓是本来真心斯亦外道所计。非明心也。据此师所说何者为心。答。非魔魅所摄。亦不离魔魅所摄。非外道所计亦不离外道所计。
问。瑞鹿遇安禅师。尝阅首楞严经。到知见立知。即无明本。知见无见。斯即涅盘。师破。句读曰。知见立。知即无明本。知见无。见斯即涅盘。於此有省。有人语师曰。破句了也。师曰。此是我悟处。毕生不易。破句读圣经如何得悟。[前-刖+合]。得鱼忘筌。得兔忘蹄。得佛理忘句读。要知此老悟处。亦不在楞严。问。不在楞严从何得悟。答。多少依句读楞严人不曾得悟。
问。楞严经八还辨见。明还日轮。日还何处居士不。答。旁一人云。何不对日还虚空。居士笑曰。人出烟鎻池塘柳。试一神童。神童无对。旁一人对曰。日烘苑囿桃。居士笑曰。还是无对者乃神童。
问。古德云。但尽凡情别无圣解如何。答。凡情尽时。圣解即露。原来圣解。即是凡情。离波求水。水复安在。东林万庵禅师曰。欲识诸佛心但向众生心。行中识取。欲识常住不凋性。但向万物迁变处会取。
问。逹磨面壁忒煞凄凉。华严道塲。极大富贵。此如何会。答。有则万法俱来。无时一丝不挂。问。那吒太子。析肉还母析骨还父。然後现本身运大神力。为父母说法。骨肉既还父母。用甚麽为身。答。海沤去後。自有全潮。
问。心苦杂乱奈何。答。古德云。清珠投于浊水。浊水不得不清。念佛投于乱心。乱心不得不佛。
问。如何得临终一心不乱。答。古德云古之人。念念在定慧。临终安得散乱。今之人。念念在散乱临终安得定慧。
问。佛法久参不透柰何。答。黄龙禅师。谓泐潭草堂清禅师云。子见猫儿捕鼠乎。目睛不瞬。四足踞地诸根顺向。首尾一直。拟无不中。子诚能如是心无异缘。六根自静。默然而究。万无失一也。草堂于是尽屏闲缘。嵗余。豁然契悟。久叅不透。幸有前人样子可学。
问。将蚯蚓斩断两头俱动。未审佛性在那一头。[前-刖+合]。那一头不是佛性。问。倩女离魂。那一处是真身。答。那一处不是真身。
问。性空妙普庵主曰。六十余年。和光混俗四十二腊。自在逍遥。逢人则喜。见佛。不拜。既见佛。为甚麽不拜。答。云门还要一棒打杀释迦。丹霞还烧木佛。世间自有此一等莾男子。且放他乱做。
姑蘓刘凤着玄览篇。谈天文曰。夫天元气也。浩然而已。无他物焉。释氏所谓三十三天者妄哉。凤称博学其识如此。如凤说。列圣明王制为郊天之礼。皆虚文也。凤敢蔑上帝为无有。又何为而从方士学仙。对余津津谭冲举事也。後又引天有六天。天神之大者曰昊天上帝。其佐曰五帝。又何云无他物焉。凤盖信手抄旧文。都无斟酌者耶。
问。文殊叅维摩如何。答。艺压当行。问永嘉参六祖如何。答。碁逢敌手。
问。如何是明心。答。风折蛟水千片断。气冲鱼钥九关开。问。如何是见性。答。湘潭云尽暮山出。巴蜀雪消春水来。问。缘起时如何。答。纵然一夜风吹去。只在芦花浅水边。
问。古来大英雄。乘时致身。掌握天下。撑拄乾坤。流庆子孙垂芳竹帛。良亦快意。何必琐尾拘剪。作苦行头陀。答。齐桓公生能。九合诸侯死不能照管七尺蜀孔明之智。能笼络群雄。其见不能预卜生死。虫流於户。不胜郎当星陨於营。宁延晷[刻-人+ㄑ]。每想王侯将相。白杨黄土珠襦玉柙。时总一塲扯淡。何如三家村裹黄面道人。预告化期端坐委蜕颜色如生异香满室。
问。解与悟如何分别。答。解从文字闻见中得。悟从性地开朗中生。解自外而入。悟自内而出。解如爝火之光。悟如日月之光。
问。师子尊者。负罽宾之债。悟逹国师。欠晁错之冤。均之定业也。迦诺迦能以功德水洗涤宿冤师子不能以菩提力。自免业报。何也。答。菩萨作用机感不同。有时以因果为戒。则不难出其身。以为受报之榜样。有时以普度为愿。则不难救一人。以起忏罪之因缘。所谓不能消定业。戒人之犯罪也。如诺迦之救悟逹。则定亦不定也。万古忏罪缘起。在此一公案故定业不定权教也。不然。金枪马麦。如来不能自免诺迦安能免悟逹也。
问。佛家有禅宗。有教宗有律宗。如何分别。答。习定久参。豁然了悟法。法皆通。谓之禅宗。制为经律论三藏法师晓畅法门。登坛讲说。令众开解。谓之教宗。设为禁戒仪轨。令学人持守。不敢毁犯。谓之律宗。教是入佛之门户。禅是入佛之阃奥。教是生解。禅是生悟。必先解而後得悟禅不取教。是自杜其入门。教不知禅。终不入其室奥。乃至律者。则慎摄威仪培养定慧。禅与教之所兼资也。自释迦拈花逹磨面壁。以至南岳百丈黄蘖青原云门临济沩仰曹洞。皆禅门人也。自阿难总持。迦叶结集。马鸣龙树无着天亲诸师着论。天台衍教章安结集。法智慈云嗣法。皆教门人也。自如来制为沙弥比丘菩萨诸戒。舍那面授妙海亲闻梵网译于什师受戒遍于义学以至晋之慧远。唐之宣律师。皆律门人也。要之三事。互用兼资原无分别。
问。夜叉罗刹修罗毒龙之軰。或抗衡天帝四王诸将。不能輙际。或食噉众生。岳渎神灵。不能擒制。遇戒德沙门。则擎拳拱手。何也。答。此见恶趣众生。皆有佛性也。若无佛性。则既抗衡天帝。蔑视神灵而又何有干一孤僧也。
问。纯阳飞剑斩黄龙剑不能入。遂掷剑归依。当时纯阳便有杀黄龙心否。答。不然。纯阳当时不过试黄龙道力何如耳。岂便操此恶念。问。唐时六宫内使吴元卿。御园花发。赏既移时。忽闻空中神语云。此开谢无常之物甚能损人道心。仁者何为好之。元乡遂感悟祝发出家证阿罗汉果。古之比丘。乃有见桃花悟道者。花一耳。或以之损道心。或以之悟道。何也。答。损者损以无常。悟者亦悟其无常。
居士一日览释迦记。喟然发叹。人问。何叹也。答曰。释迦一见生老病死。即舍诸缘而入道。吾见生老病死五十九年。尚有所不能舍。人之智愚贤不肖。相远一至此哉。
问。学道有魔如何。答。邪心动处。即是群魔。汝本自魔。谁能魔汝魔即非魔魔即法界。回头四果。却是摩登。
问。烦恼即菩提。烦恼不断。焉得证菩提。答。断烦恼。得菩提。是二乘人。不断烦恼得菩提是为大乘。断烦恼取菩提。是离波求水。不断烦恼。取菩提。是即波即水。离波安得有水离烦恼安得有菩提。
问。佛法无人我无冤亲。谓之平等。佛以此教人。必能身体力行。有可拈出作榜样否。答。憍陈如世世与世尊为讐。世尊成道首度此人。此是冤亲平等释迦住娑婆世界作本师教主却赞阿弥陀佛劝人徃生净土。文殊为七佛之师。却赞观世音所证闻熏闻修。金刚三昧。耳根圆通[宋-木+取]为第一。此是人我平等。
居士祭黄白仲文云。我若藉兄宠灵得证道果。当首度上海君吕玉绳信不及。笑曰。君此言过矣。居士曰。不过释迦首度憍陈如。
居士家饭熟人至便餐或讶之。居士曰物各有主此细人之言。天生五谷。撞着便飡。何分尔我。人只为太生分别。所以长夜漫漫流浪生死。
问。菩萨度脱众生。徃徃。一言点化。借令我軰将此一言去。点化众生。众生未必度脱。何也。答。言语点化。全伏菩萨道力冥加。此一言出菩萨口。便是醍醐。出凡人口。便是常味。古有竪拂子而悟。吹布毛而醒者。正不在言句也。西天大耳三藏法师。自云得他心通。唐肃宗命忠国师试验。忠问。汝得他心通耶。藏曰。不敢。忠云。汝道老僧心。即今在甚处。藏曰。和尚是一国之师。何得去西川看竞渡船。忠良久再问。汝道老僧即今在甚处。藏曰。和尚是一国之师。何得向天津桥上。看弄猢狲。忠第三问。藏良久。罔知去处。忠叱云这野孤精。他心通在甚麽处。三藏无对。古德又有被土神先报。为鬼神所窥。天人送供。为藏心不密者。何也。答。学道之人。[宋-木+取]怕念起。念头才起。鬼神即知。忠国师两度被王藏觑破者。以念起也。[宋-木+取]後茫然者。以无念也。瞥兴一念则鬼神已报他人。念泯全无则天人莫覔其处。
问。佛家千经万论。诸师语录如麻。毕竟有修行最吃紧可拈出者否。答。圣贤言语。句句慈航岂容分别料拣吾尝取高峰示众一段话。似为学人吃紧曰。寻常教人做工夫。看个万法归一。一归何处公案。看时须是发大疑情。世间一切万法。总归一法。毕竟归在何处。向行住坐卧处。着衣吃饭处。屙屎放尿处抖擞精神。急下手脚。但恁麽疑。毕竟一归何处。决定要讨个分晓。不可扬在无事甲里不可胡思乱想。须要绵绵密密。打成一片直教如大病一般。吃饭不知饭味。吃茶不知茶味。如痴如呆。东西不办。南北不分。工夫做到这里管取心华发明。悟彻本来面目。生死路头。不言可知。世间情念。放教轻微。道念自然浓厚。此等言语。最有??柄。用此工夫。如瓮中捉鳖。万无一失。是此老自家做个底工夫。拈出示人。吾尝与德园居士。叹息高峰中峰死工夫。不曾做得。何由彻悟。谚云欲求生富贵须下死工夫。
居士闻逹观和尚好打人。心颇不以为然。笑谓人曰。他若打我一下我便还他两拳。李居士次公。出其门下亦曾遭此老拳头。我尝笑之。李曰人求他打不得。某又不以为然。一日览高峰语录。师云。某十五岁出家。十六为僧。十八习天台教。三十入净慈寺。立三年死限学禅。遂请益断桥和尚。令叅生从何来。死从何去。於是意分两路。心不归一。又不曾得。断桥和尚说做工夫处分晓。看看担阁一年有余。每日只如个迷路人相似。那时因被。三年限逼。正在烦恼中。忽见台州净兄。说雪巗和尚。常问你做工夫。何不去一转。於是欣然怀香诣北磵塔头请益。方问讯插香。被一顿痛打。即关却门。一路垂路囬至僧堂。次早粥罢。复上叅。始得亲近。即问已前做处。某一一供吐。当下便蒙剿除。日前所积之病。却令看个无字。从头开发做工夫一遍。如暗得灯。如悬得救。自此方解用工[皮-(〡/又)+(王/匆)]。已後做得稍有绪。竟不问做处。一入门。便问阿谁与你拖这死屍来声未绝。便以痛拳打出。每日只恁麽问。恁麽打。此後千辛万苦。经及五年。一日夜卧。正疑此事。忽同宿道[又/又]。推枕子堕地。作声。蓦然打破疑团。如在罗网中。跳出。追忆日前所疑佛祖誵讹公案。古今差别因缘。恰如泗州见大圣远客还故乡。自此安邦定国。天下太平。一念无为。十方坐断。古人苦心苦行。乃得证悟。明师拳棒。不错用浪施。始知次公所云。求打不得。良非虚语。居士不识逹观机关。妄有讥评。作过俨然。今当忏悔。
问。观世音。世音当听。云何曰观。解师谓不以目观之。以观智照之。然否。[前-刖+合]。观智解固是。不曰六根互用乎。圣人玅得互用之理以耳观以目听。良无不可。然亦有不假耳而听不假目而观者。阿那律陀。因被佛呵。七日不睡失去双目。一悟大道。大千世界。如观掌果。亦何待目而观乎。
问。古人入道。以信为入门。经云。信为道源功德母。长养一切诸善法。却参取又要疑情。疑则妨信。信则不疑。何也。[前-刖+合]。高峰云。万法归一。一归何[皮-(〡/又)+(王/匆)]。决定便恁麽信去。便恁麽疑去。须知疑以信为体。悟以疑为用。信有十分。疑有十分。疑得十分。悟得十分。譬之水涨船高。泥多佛大。愚谓惟信故疑。疑故所以决其信。不疑则不叅。不叅则不透。撤去尘埃。明镜目朗。拨开云雾。皓月孤悬。疑者所以撤之拨之也。高峰又有[宋-木+取]吃紧语一段。为之拈出曰着实叅禅。决须具足三要。第一要有大信根明知此事。如靠一座须弥山。第二要有大愤志。如遇杀父冤雠。直欲便与一刀两段。第三要有大疑情。如暗地做了一件极事。正在欲露未露之时。十二时中。果能具此三要。管取尅日成功。不怕瓮中走鳖。
问。唐白乐天宋蘓子瞻。賔客声妓。无刻不在耳目。山川风月。无[皮-(〡/又)+(王/匆)]不徧吟篇。丽情绮语。乖冲素之风逸兴狂怀。鲜寂寥之趣。人乃徃徃以禅理归之。何也。答。二公寄迹声妓怡情诗酒。其中自有一段萧洒超脱之致。所以近禅。以寄迹故不妨学佛以欠专一工夫。故不能致精。为高人有余。为菩萨不足。
问。人一生在富贵歌舞懽乐塲中。临了毕竟证道有之乎。答。此须晚年瞥尔回头。一刀两段始得。若终不回头。竟从懽乐塲中证道者。此释迦之所不能也。
人为居士賛西湖之美。居士笑曰。断送多少人破钞。断送多少人损德。断送多少人不成佛。故知沼吴不独西子。安得一范少伯载之而去。
居士与雪浪和尚观梨园。雪浪曰。学佛得如戏塲。了手矣。彼作帝王。知是假帝王。不喜。作乞儿。知是假乞儿。不愁。分别是假悲。相逢是假欢。锦绣在体。不生爱恋。刀锯在首。不作恐怖。一切皆假。一切皆作。应世如此。便是大菩萨手段。
居士观歌舞。人问作障否。答。不作障。檀板一停。舞衣一卸。此景象便去我胸怀。未尝熏入心想。我此胸中。被如来坐定。神头鬼脸。一切入来不得。若入来得。早则远避不看也。故曰闭目不观。便是一重公案。
人问云栖于居士。答。云栖内如瑠璃莹彻。外如美玉无瑕。吾在堂下。不能定其品位。问德园居士。答。学贯天人。照隣殆庶。从古不见有此人。问隐鳞。[前-刖+合]。远有王龙舒。近有[(厂@((既-旡)-日+口))*页]宝幢。问僧孺。[前-刖+合]。总之不凡人。问王性海。[前-刖+合]。是深山苦行头陀。问灯公穷老。答。幽溪如云光。湖南如支遁。又问某公。答。仲尼诃子贡方人。请关吾口。
问。颟顸佛性。儱侗真如。又云。豁逹空。皆禅家所诃乃至道悟禅师则曰。任性逍遥。随缘放旷岂非儱侗豁逹乎。答。所谓儱侗豁逹。是无记而踈狂。所谓放旷逍遥是解悟而自在。毫厘之差。千里之隔。
问。居士作佛法金汤为普度人。居士已自度否。答。未也。问。古德云。未能自度不许度人。净名云。若自有缚。能解他缚。无有是处。答。不自度不许度人。不自解不解人缚。是如来说不闻四弘誓愿。其一云。众生无边誓愿度。法藏比丘。方在因地便发四十八愿度尽众生。一众生度不尽。自不取正觉。大乘普度皆于未能自度之先。发弘誓愿。有此妙因。乃後可望妙果。况末法自度人少。苟有见解。不妨阐明为世人眼目。如涉巨川。苦无桥梁。竹筏承乏。聊以济众。唐圭峰密禅师亦云不知宿生何作熏得此心。自未解脱欲解他缚。古来已有此公据。若泥於未能自度不许度人。则学佛未成之人。皆不许发弘誓愿。而如来又何以呵斥辟支自了汉也。如来之意。谓未能自度。欲求度人。人不信从。度脱者少。教人急先自度然後度人。非谓初学之人。不许发普度弘愿也。
首书金汤卷下

        </div>
      </div>
    </div>
  </div>
</div>
<!--update:2025-08-30 09:23:37-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>