<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="飭终津梁提要,印光法师序,第一篇　饬终章程,第二篇　飭终言论,第三篇　飭终须知,第四篇。预示利害,第五篇。飭终实效,世界佛教居士林念佛助生极乐团草章,饬终津梁提要,印光法师序,第一篇饬终章程,第二篇饬终言论,第三篇饬终须知,第四篇预示利害,第四篇饬终实效,世界佛教居士林念佛助生极乐团草章,饬终津梁全文在线阅读,饬终津梁全文在线下载,大玄古籍书库">
<meta name="description" content="净土宗第十三代祖师印光法师对临终助念一事极为重视，特地根据当时的具体时节因缘，于一九三零年发表了《临终三大要》一文，李园净居士根据《临终三大要》编写了这本指导临终助念的专辑《饬终津梁》。_饬终津梁_全文在线阅读_饬终津梁_全文在线下载_大玄古籍书库">
<title>饬终津梁_李圆净_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">饬终津梁</span> <br/>
          作者： <span class="inputVal" id="bkauthor">李圆净</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]123969</span> <br/>
          说明： <span class="inputVal" id="bkdec">净土宗第十三代祖师印光法师对临终助念一事极为重视，特地根据当时的具体时节因缘，于一九三零年发表了《临终三大要》一文，李园净居士根据《临终三大要》编写了这本指导临终助念的专辑《饬终津梁》。</span> <br/>
          封面： <span class="inputVal" id="bkimg">Z_4341.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]饬终津梁
[book_author]李圆净
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]123969
[book_dec]净土宗第十三代祖师印光法师对临终助念一事极为重视，特地根据当时的具体时节因缘，于一九三零年发表了《临终三大要》一文，李园净居士根据《临终三大要》编写了这本指导临终助念的专辑《饬终津梁》。
[book_img]Z_4341.jpg


[book_chapter]原文

[book_title]飭終津梁提要
臨命終時，四大分張，眾苦畢集。若非三昧久證，誠恐不易得力。況眷屬不諳利害，往往以世情而破壞彼之正念。此飭終社之所由結集也。飭終雲者，即助生之謂也。蓋以行人當此時節，得人開導而輔助之，則欣厭心生，貪愛情息，耳聞佛名，心緣佛境，自可與佛感應道交，蒙佛接引，往生西方。譬如怯弱之人欲登高山，前有牽者，後有推者，左右有扶掖將護者，自不至半途而廢耳。即使平素不聞佛法之人，臨終蒙善知識開導，令生信心，又為助念佛號，令彼隨大眾音聲，或出聲念，或心中默念，果能如法助念，無一切破壞正念等事，亦可往生。以佛力不可思議，法力不可思議，眾生心力不可思議，故得此殊勝利益也。願為人子孫與諸眷屬及父母等，同知此義，同依此行，方可名為真慈孝親愛也已。
大方廣佛華嚴經普賢菩薩行願品偈
願我臨欲命終時，盡除一切諸障礙。
面見彼佛阿彌陀，即得往生安樂剎。
我既往生彼國已，現前成就此大願。
一切圓滿盡無餘，利樂一切眾生界。
彼佛眾會咸清淨，我時於勝蓮華生。
親睹如來無量光，現前授我菩提記。
蒙彼如來授記已，化身無數百具胝。
智力廣大遍十方，普利一切眾生界。
歲次大辰九月晚晴院沙門勝髻

[book_title]印光法師序
人同此心，心同此理。生佛不二，凡聖一如。佛由究竟悟此心故，徹證涅槃。眾生由究竟迷此心故，長輪生死。緬想從無始來，我等眾生，與釋迦世尊，同為凡夫，同受生死之劇苦。世尊以能自振拔，具大雄猛力，精修戒定慧。遂致三惑全斷，二死永亡，安住三德秘藏，普度九界群萌。論其時劫，則盡剎塵而莫算。論其法門，則罄海墨而難書。於此時劫，布此法化，我等眾生，豈無聞法修行，欲證此心之一世。但以煩惑深厚，無力斷除，再一受生，又復迷失。兼以未遇仗佛慈力，即生往生之法。或修此法，由自力薄弱，無人輔助。或自力充足，臨終被眷屬多方破壞。因茲久經長劫，輪迴生死。縱蒙佛化，依舊徒具與佛無二之心，而不能得與佛同證真常之果。上辜佛化，下負己靈。每一思及，五內如焚。
今者幸聞如來悲愍末劫眾生，無力斷惑，特開一信願念佛求生淨土法門，俾一切若聖若凡，同於現生，往生西方。則已斷惑者，高登補處。尚具縛者，亦預聖流。實為如來一代時教中之特別法門。三根普被，利鈍全收。上而等覺菩薩，不能超出其外。下而逆惡凡夫，亦可預入其中。故得十方共讚，九界同遵。況我等凡夫，舍此將何所恃乎。近來世亂已極，天災人禍，頻疊降作。國運危岌，民不聊生。具正知見者，皆知此世界非安隱處，西方極樂世界乃我本有家鄉，於是作歸家計，同修淨業。又慮臨終自力薄弱，無人輔助，及眷屬無知，破壞正念，以致仍留此界，不克往生。由是大家提倡飭終助念之事。若紹興、餘姚、雲南、上海各佛學會，或訂立章程，或闡發利弊，必期於令命終者決定得生西方而後已。此心此事，誠堪欽佩。
李圓淨居士，猶恐過為簡略，或致人不介意。因會萃各處章程，及諸言論，又復採取古今發明臨終利害等文，並近來因助念故，遂得往生之事證，釐為四篇。第一飭終章程，第二飭終言論，第三預知利害，第四飭終實效。乃名之曰飭終津梁。祈光作序。光年屆古稀，學無所成，竊恐一氣不來，又復輪迴六道，則其苦何堪設想。因茲滅蹤長隱，專修淨業，庶不致平常為他人說者，自己反無其分，令無知者因茲謗法，以墮惡道也。茲於將入關前，接得伊書，不禁有感於衷。爰為撮舉淨土法門之大意，及助念之利益，以期世之學佛者，咸各注意。庶可大暢如來普度眾生之本懷，亦堪成熟自己多劫培植之勝因矣。
民國十九年庚午季春常慚愧僧釋印光謹撰

[book_title]第一篇　饬终章程
第一條 本團團員，以互助臨終正念，決定求生淨土為宗旨。
第二條 本團公舉團長副團長各一人，主任召集團員，率領赴會，指揮一切。團長有不能執行職務時，由副團長攝理之。除有特別障故，或聲明自願退位，得改選外，任期以二年為限。但亦得連任。
第三條 凡蓮社社員，通達佛理，精修淨業，明白事理，已感化家屬者，皆得為本團團員。但須團員二人以上之證明，方許入團。入時應將姓名、住址、職業、通訊處、年齡、生辰報告註冊。
第四條 凡遇團員病重或急病，自知不起者，可由其家屬通知團長，由團長邀各團員遄往彼家，依法互助，策勵往生。人數不拘，至少不得在四人以下。
第五條 遇各團員生日，由本人預先函訂日期，召集團友至彼家，舉行普佛會，念普佛一日。其人數至少亦不得在四人以下。集會時，主席者勿庸作尋常應酬，但趺坐於下首正中，作臨終著力十念之觀想，俾養成習慣，引起旁觀嚮慕，以盡本團推行之利。
第六條 除團員生日舉行普佛會外，每月望日，舉行常月普佛會一次，向各團員挨次輪往，至團員增多，每月有生日佛會時，其常月佛會停止之（舉行普佛會不得用以度亡，啟人輕視，譏為應赴，是不能增上，反而病隨業加，則謬矣。蓋學佛者無恩不報也）。
第七條 團員生日之普佛會，如此日適逢常會期，則普佛會應提前一日舉行，此外不得變更日期。倘有事故，必須延改者，須預先聲明。
第八條 遇有未入團之社員，或有未入社之善信，在於臨命終時，歡迎本團往助西歸，亦可出信相邀。本團不分畛域，亦盡利人之義務。
第九條 本團團員，除臨終時必須通知，聞訊者即往外，倘有團員居住城外過遠，來往不便者，酌量免去集會。若歡喜舉行時，須經函邀，然後前往。
第十條 凡團員外出時，若遇生日佛會、常月佛會，須由家屬照約辦理。如果家屬不能代辦者，准其免去常月會。
第十一條 凡團員遇有出外時，或在外經商者，不能按期赴佛會，須先時向團長聲明，回家時報到列席，亦如之（如不出門，邀而不往者，接連三次則出團）。
第十二條 凡蓮社社員，雖未入團，倘遇團員生日佛會，或常月佛會，或助往生，亦喜加入赴彼時，可要求團員向團長介紹同去。
第十三條 凡團員生西後，其生日佛會停止之。每年於其往生日期，集念普佛一次，在會午後舉行（如由其家屬邀請，則往彼家舉行之，惟不得另有法事，以免夾雜，致失善利）。如適逢常會期，則於次日行之（各團友應列表座右，屆時來會集念，寒暑無忌，毋待邀請。既有心加入，須實在而行）。
第十四條 凡有團友生西者，各團員每人應派出小洋二角，以作祭享舟金之用。倘有餘，作儲金。
第十五條 本團約有未盡之處，隨時由團長召集團員議訂之。
新增條約三段，與餘姚佛學會念佛助生極樂團章程第三四五章同，故略。
以上各條，凡各團友以及家屬，均應遵守，於邀請助念時，尤須予以便利。將欲臨終及斷氣後一切辦法，悉聽助念者之指導而行。如未入團之會友，及並未入會者，而欲邀請助念，更宜注意此節。否則卻邀。
附創結臨終正念團序
切思臨終正念，為蓮社社員往生極樂最要關頭。十六觀經云，中品下生，臨命終時，遇善知識廣說極樂國事，及四十八願，即得往生。又云，下品上生，聞說十二部經首題名字，亦得帶業往生。是臨終策勵正念，在觀經中我佛早有明訓。且長生等外道教，亦有同志臨終策勵等事。豈我蓮社淨業修士而可忽之。況同人結社未久，信願雖深，功行尚淺，不獨少上品資糧，恐中下生品，亦猶賴於助焉。（鄙）人有鑒於此，深恐臨終正念未堅，易為陰境現前所攝。是以為未雨之籌，爰集同志數輩，創立臨終正念團，訂立團約，併列各團員姓名住址年紀生辰，繕就一冊。凡團友遇病篤之時，即查照冊開各團友，吩咐家屬，分別函請來家，使在病人床前，說法念佛，並勸止家屬勿動悲泣，以免惑亂病者之心神。尤須勉勵本人，一心念佛。臨命終時，得此同志助念，獲益不淺。則往生極樂世界，可操左券焉。是為序。佛曆紀元二千九百五十年歲次癸亥巧秋之日蓮台居士王積軒序
（印光法師校訂）念佛助生極樂團章程　餘姚佛學會
稱念彌陀名號，求生極樂國土，為如來勝方便。然三昧未成，業境可畏。淨念不續，往生多阻。平日修持精勤，全仗自己。臨歿提撕引導，尤賴助緣。蓋臨終一念，為後有生因。斯時無始善惡諸業，同時顯現。八識不能把持，則隨業升沉，出苦無日。故斯時千鈞一髮，實可畏也。若有善友，為助病人，使目睹聖像，耳聞佛號，淨其境界，攝其正念。則末後一著，定當突破鐵圍，往生淨土，非業力所能牽住矣。超脫三界牢籠之苦，永免死生流轉之悲。盡舉天地間事，孰有較勝於斯者。爰邀同志，組織念佛助生極樂團，締無上之勝緣，期同登乎淨域。訂定章程，開列於後。各界善信，幸垂鑒焉。
第一章  總則
一  本團定名為助生極樂團。
二  本團以援助臨歿行人，往生極樂世界為宗旨。
三  凡佛學團體中人，均有加入本團之義務。
四  入團時，須報名註冊，詳載自己年齡職業，及通信處。
五  本團公推團長一人，並設理事若干人，襄助團長指揮一切，兼司報告記錄，及會計事宜。任期均以二年為限。連舉得連任。
六  行人病亟，照章邀請本團助念時，由團長及理事邀集團友。團友聞邀即至，以免貽誤。
七　對於佛法毫無信仰心，或患急性傳染病，及瘋癲者，雖病亟來請，本團俱難應命。
八  本團經費，由團友自行樂助，並不在外募捐。
九  本章程如有未盡事宜，由團友會議訂定之。
第二章 　邀赴規則
一  凡邀請本團助念者，須由家內主持人，或代理人，填明邀請書，詳載病人名號、年歲、職業、詳細住址。並聲明照章行事，決無違礙等情。經團友介紹，俟理事考核行之。
二  團友家屬，設有深信切願，求生極樂，預擬命終之際，欲邀本團念佛協助，又慮子侄輩稍不留意，坐失機宜者，可填就助念預約書，詳載本人名號、年歲、職業、詳細住址，及預約之言，並指定代表人（家屬代表），囑家屬聽受指揮，予以便利。又聲明照章行事，決無違礙等情，通告理事存記。惟其事之允許與否，當由本團會議定之。
助念預約書，有家屬全體署名簽字或蓋章，則更完善。屆時（臨命終時）本團接到代表人報告，方可察核行之。
三  凡邀請本團助念者，時期長短，或三日，或五日，或若干日，得預先訂定。但以三日為最小限。需延長者，屆時再訂。
四  邀請助念團之家屬，須舉定代表，以便與本團代表接洽一切。代表人須佩帶徽章或符號。
五  本團遇有邀請助念時，應會集團友，推舉代表，以便與邀請家接洽（助念團友邀集單另備）。並推舉庶務會計等員，幫同理事，籌備住所膳食等項。
六  本團各員，赴邀請家助念時，須佩帶本團徽章，代表人加佩代表徽章。
七  助念期內，各團友須認定每日值班時刻，挨次輪值。如不能準時值班時，須切實托團友代理。
八  助念時刻，或全晝夜，或因病勢暫瘥，但在日間助念。或訂每日若干時，臨時由兩方代表與理事酌定之。
九  助念期內，一切經費（盤川、住所、膳食等）由本團擔任。家屬有樂助本團經費者聽。
十  助念期內，團友均系義務性質。晝夜輪念，或難為繼。須由本團另邀僧尼或女眾代念時，經費概由本團擔任。惟邀僧或尼，或女眾，應由兩方代表商妥，報告理事決定之。
第三章　助念辦法
一  赴請助念時，至少由理事一人，率眾同往。隨帶接引佛像（或木質金裝，或五彩繪畫均可），及引磬香燭等需用物品。
二  初到時，一面將助念利益及所避忌，切囑行人家屬。一面策勵行人，及佈置一切（佛像面東，行人宜西向，坐臥不拘）。
三  俟團友齊到後，開始總念一次（約二小時）。若病亟者，可由先到者先念，無須等候。由理事視緩急酌定之。
四  總念畢，由理事將全團分定班數，扣定鐘點。遇緊急時，須日夜輪念，務使佛聲相續不斷，至行人全舍暖覺方止。
五  班數分定，未輪著者，可回休息，但應於輪期前早到，以便瓜代。若人數少，可勸家屬加入。
六  行人臨終時近，須令家屬加入同念，以免有妨礙舉動。如對行人有須策勵處，斟酌行之。
七  行人生西瑞相，須注意考察，以便報告。
八  助念儀 團友坐佛案兩旁。家屬代行人拈香行禮。行人合掌聽念（自念聲默不拘）。先總念。
南無蓮池海會佛菩薩（三稱）
彌陀經（一卷） 往生咒（三遍） 讚佛偈
南無西方極樂世界大慈大悲阿彌陀佛
南無阿彌陀佛（數百聲或數千聲） 總念時臨了，再念
南無觀世音菩薩（三稱）
南無大勢至菩薩（三稱）
南無清淨大海眾菩薩（三稱）
懺悔偈（一遍） 願生偈（—遍） 次分班念。
初念從讚佛偈起，以後換班但念一句佛號。
最後休止時（即行人全舍暖覺以後），全體齊念願生偈（一遍），（一字一引磬）畢。再念四句迴向文。
助念功德殊勝行， 無邊勝福皆迴向， 普願沉溺諸眾生， 速往無量光佛剎。十方三世一切佛。 一切菩薩摩訶薩。 摩訶般若波羅蜜。
［附記］印光法師雲，助念儀亦無礙，但系未至臨終時之儀。若至臨終，即可從讚佛偈起，讚佛偈念畢，即接念佛號，永不更念別號。直至將欲停止，再照所訂之章程，念三菩薩及迴向。不可死執。
第四章　團友須知
一  念佛助生，關係最巨。但親屬對於亡者，情愛所繫，令其不動悲悼，似屬難能。是以朗誦佛號，使病人正念現前，得生安養者，實賴淨業友人之協助。故團友逢有邀請助念情事，責任所在，當迅速臨蒞，如救火燃，勿得遲延貽誤。
二  團友既到邀請助念之家，推舉功行純粹，長於說法者，到病人前安慰勸勉，施以無畏。應雲，我等為汝念佛，虔求加被，願汝壽未盡則速愈，壽已盡則隨佛往生耳。然娑婆惡濁，易失正念。固當一心念佛，以求佛慈接引，即得往生。當生歡喜心，如出牢獄，得回老家。切不可怕死。若一心念佛求往生，壽若未盡，由一心念佛故，即得業障消除，疾病痊癒。壽若已盡，則即得仗佛慈力，往生西方。若癡心怕死，則壽不可延，往生永無希望矣。可不哀哉。大眾須竭誠淨念，俾得往生。
三  團友相處，應出以謙和誠敬，遠離我慢貢高瞋恚嫉妒。不然，則是拒人千里，失卻臨終助念之大利也。
四  念佛助生極樂，助念者獲有四種利益，茲列於左。
（甲）我為他人臨終助念，我之善根因是而長大，功德因是而增加。
（乙）我為他人臨終助念，因是而獲得無邊閱歷，可為自己法戒。
（丙）我為他人助念，則他時人亦為我助念，可獲相助之功。
（丁）彼人因我助念故，得生西方。他日以此善因緣故，彼人當從西方侍佛來迎，助我得力。
第五章  家屬須知
一  病者靜聽佛號，實為至善之事。大命未盡，可以卻病延年。世壽瀕危，即得往生極樂。世人不察，每以佛法但為超度幽冥而設，疑為不吉，庸愚瞽見。大謬大謬。華嚴經，佛升諸天說法，無量天帝，共讚佛法，最為吉祥雲。念佛者，佛所說之法也。故一心念佛，功德實不可思議。
二  凡眷屬人等，切不可入房與病者作軟愛語，或臨床揮淚，擾亂病者正念，累其墮落。
三  病房之中，除念佛者外，非必要時，伺候者以二人為限，其餘可在房外靜候。不宜喧嘩，或加入同念更佳。
四  病者氣絕以後，切忌哭泣，又忌揩洗手足，搬動身體，掉換衣服等事，致使行人痛苦，喪失正念。須照常念佛，待至暖覺全舍以後，方可舉行。
五  病者暖覺全舍以後，臂膝彎屈，難以正直，可用熱水手巾搭於臂膝彎處，自然照原。其實屈亦何礙。切不可聽從世俗之談，謂行人手足不直，來生將成折肱跛足之人。此等謬見，稍有識者，即知其妄。蓋修行有得者，多側臥而逝（稱為吉祥逝），或坐化立亡。夫側臥坐化，手足必屈，不辯自明。即釋迦牟尼佛涅槃時，亦側身右脅而臥。故行人身體之正直與否，實不成問題也。
六  生西以後，家屬應以念佛代靈前哭泣。
七  祭祀應以素齋代葷菜。
八 節省喪事種種靡費，以作佛事。或買放生靈，為行人生西之助。
附錄邀請書式
茲因  抱恙發願邀請  貴團團友助念佛號並聲明遵照貴團章程行事決無違礙伏希 察核並乞 早臨無任感盼此請
念佛助生極樂團公鑒    謹啟
計開病者履歷如下
姓名      號      年歲      職業      詳細住址
附錄助念預約書式
茲因鄙人欣厭情深希望於報盡命終之時得  貴團諸團友輔助正念同宣佛號特恐子侄輩稍不留意坐失機宜今指定  為家屬代表囑闔家聽受指揮予以便利並聲明遵照  貴團章程行事決無違礙特此預約填呈　貴團存記即請　　　念佛助生極樂團公鑒  率子  孫 　 同啟
計開本人履歷如下
姓名      號      年歲      職業      詳細住址
附錄助念團友邀集單式
助念團友邀集單
茲有      君為      家      君抱恙照章邀請本團助念務望於      歷      月      日  刻準期到  處會齊協議隨帶徽章不速是荷此上
居士慈照
（餘姚）念佛助生極樂團理事啟
佛曆二千九百五十 年 月 日
（印光法師校訂）助念生西會章程  雲南四眾佛教會
第一條  本會以集合念佛淨侶，互相讚助。使有病者得消災延壽，壽盡者得往生安養為宗旨。
第二條  本會設於四眾佛教會內，由在會比丘及優婆塞兩眾組織之。但會外淨業行人有願加入者，須有會員介紹，經理事考查允許，方得入會。
第三條  本會設理事一員，為名譽職，由會員以公推式選舉，每年一任，任滿另舉。但繼續當選者，不得推諉。
第四條  本會設司書會役各一人，均以佛教會內之執事人兼任。每次酌給津貼，屆時由各會員捐給，不得向病家需索。
第五條  會員入會之手續如左。
（甲）在佛前立度己度人恪守規約之宏誓。
（乙）報明姓名年歲住址等項，登記於冊。但登記後住址有遷移時，應通知會中，轉告各會員知照。
第六條  會員給證書登記表各一張，以資證明。
第七條  本會恭請西方三聖畫像一幅，並備引磬一枚，以便攜用。
第八條  會員於入會後應勵行家庭佛化，循循誘導，使全家皆有正信，或同修淨業。其於助念辦法，尤須隨時叮嚀囑咐，使其知之有素，庶有病助念時不生障礙。
第九條  本會成立後，凡會員中有疾病，或自料不起，或預知時至者，應即遣人赴會請求助念，並通知鄰近會員先往助念。
第十條  理事接到前項報告，應立即開單，分請會員到其家中助念。至會員到齊後，開始總念一次。但病勢垂危者，可由先到者先念，續到者續念，不須待齊。由理事視其緩急定之。
第十一條  前條總念畢，由理事將全體會員分為數班，扣定鐘點，日夜輪誦，務使佛號聲音相續不斷，直至病已轉機，或形壽已盡，全舍暖覺之時，方得停誦。
第十二條  理事及未輪值之會員，應代為照料佛桌香燈，使不斷絕。併當安慰病人家屬，勿使其擾亂助念。如病勢垂危或病人已知時至者，尤應將第十七十八等條理由辦法，預先告誡，俾臨時不致妨礙。
第十三條  病室之西，應虔供佛桌，病榻須正對西方，使病人隨時皆得睹聖像，一心專注，以冀感應。但為地方及特殊情形所妨礙，不能如法措施者，得酌量變通之。
第十四條  助念之法，只擊引磬，念彌陀聖號，不得攙雜其他經咒法器，及世諦語言。但如時機尚早，或病人請求時，亦可將經咒偈讚完全念齊。
第十五條  助念聲音須高低適宜，使病人時聞聖號磬音，以資警覺。
第十六條  病人如現各種不善之狀態，或出不善之語言，應隨時提撕警覺，為相當之糾正，總使其時時正念現前為主。
第十七條  病人臨終之前後，應照左列三項注意辦理。
（甲）在未入昏昧位之前，應使之吉祥而臥，如不能者亦聽其便。
（乙）在未入昏昧位之前，應時時防維，勿使家屬人等以恩愛軟語及世情糾纏諸事縈擾其心。更忌臨床哭泣喧嘩，擾亂正念。
（丙）已入昏昧位，尚未全舍暖覺之時，應防維家屬人等不得以手指器物稍觸其身膚。即世情上之沐浴更衣移床等事，亦須俟全體俱冷。經測驗完畢，方准動作。
第十八條  測驗之法，應於全體俱冷之時，輕手試探。注重其最後舍暖覺之部位。事畢，詳細報告。其有瑞相者，尤應徵其平日行詣入道因緣，廣為宣傳，以資激勸。
［附測驗生界偈］
舍暖升降憑測驗　足板地獄膝畜道
人天胸額腹餓鬼  頂舍成聖歸正教
第十九條  病人家中關於世諦之醫藥等事，助念者不應過問。但有親誼關係者不在此例。
第二十條  會員有事遠行時，應先行報明會中，並指請其他會員代念。如助念輪班時，臨時有事不能到場者，亦當請其他會員代理。如三班不到，又不請人代理者，即由理事通知開會，取消其會員名字。
第二十一條  凡請求助念之時，不得同時邀請外道神像符［竹／錄］及師巫道流混雜妨礙，致損佛法威嚴。
第二十二條  會員之外，或有為父母親屬，請求助念時，得由理事考查允許，照章辦理。但有下列三項者，應婉詞卸卻。
（甲）平素不信佛法，或另奉其他外道，至臨終猶不能反邪歸正者。
（乙）犯逆罪，及誹謗三寶。至臨終猶不知懺悔者。
（丙）患急性劇烈傳染病及瘋癲等病，認為因緣未熟者，但授以方法，令彼家屬行之。
第二十三條  會員有重病不通知，或通知太遲，致助念不及者，是病人宿緣所致，家屬不能藉以責備。
第二十四條  病家出殯時，全體會員以默聲念佛送之。
第二十五條  凡經測驗已生西者，應告其家屬，隨力照下列各項辦理。
（一）每日以念佛代靈前哭泣。
（二）祭祀以素齋代葷菜。
（三）節省種種費用，如冥器排場等，買物放生，或作其他功德。
第二十六條  本會開會無定期，有事故時，由理事臨時通知。
第二十七條  本章程如有未盡事宜，得由會員三人以上之提議，開會議決之。
（按此章程本共二十八條，暫刪第二十一條，故存此數。其二十一條之原文為「助念中除由病家照應香燭茶水外，其他一切酒食等事，概不供給。助念會員應於更替休班時，各自回家用膳，但不得因此懈怠」云云。印光法師鑒定後來示，謂回家用膳，近則無妨，遠則不便。宜酌定一適宜之法，庶使彼此情安。又謂臨終助念，佛聲不斷，晝夜相續，固難於飯時通回。且遠近不一，亦難一日幾次回家。又一經到家，或恐有別種情事相阻。彼家若非極窮，當能為助念者備素菜飯，以期充飢而已。凡蘑菇等貴菜概不許用。則稍可過活之人家，亦不至費力難辦。固不得羅列珍饈以為美觀。即有貧極莫能辦者，亦當大家助錢令彼辦之，方不廢換班輪念之事。祈詳為參酌而為定章雲。因錄之以供參考。總之，茲事體大，各處創辦伊始，所訂章程，處處從起正信遠譏嫌上著想，艱難締造，煞費苦心。然而事屬創辦，仍須隨時審察利病，損益變通，以期推行無滯，收效日宏。且地方情形隨處不同，或當擴大組織，或更縮小範圍，或可有請必到，或須擇人而施。以及舟車費用飲食住宿等事，應如何籌措，方能無障無弊，是在主持其事者因時因地而制其宜。上列各章程，不過藉以發凡起例，為十方同仁作一考鏡之資耳。 編者敬識。）

[book_title]第二篇　飭終言論
（印光法師校訂）臨終舟楫
佛制亡僧焚化，原為令其離分段之假形，而證真常之法身也。故自佛立制以來，僧眾奉為常規。奈法道陵夷，延久弊生。如今釋子，率以焚化了事，不依制度。每有於病者臨脫氣時，遽為穿衣搬動，及入龕一二日，即行焚化者。可謂大違佛制矣。佛說人有八識，即知識也。前五識，名眼耳鼻舌身。第六意識，第七末那，亦名傳送識。第八阿賴耶，亦名含藏識。夫人之生也，惟此第八識，其來最先。七六五識，次第後來。及其死也，亦此八識，其去最後。餘識次第先去。蓋第八識，即人之靈識，俗謂靈魂者是也。然此識既靈，故人初受母胎時，彼即先來。故兒在母胎中，即為活物。至人死氣斷之後，彼不即去，必待至通身冷透，無一點暖氣，彼識方去。識去則此身毫無知覺矣。
若有一處稍暖，彼識尚未曾去，動著觸著，仍知痛苦。此時切忌穿衣盤腿搬動等事。若稍觸著，則其痛苦最為難忍。不過口不能言，身不能動而已。考經云，壽暖識，三者常不相離。如人身有暖，則有識在，識在則壽尚未終。古來多有死去三五日而復生者，詳載典章，歷歷可考。儒教亦有三日大殮之禮。緣眷屬恩愛，尚望其萬一復生耳。若我僧家，雖不望其復生，而亦不能不體其痛苦。遽爾搬動，以及遷化，其慈悲之心安在哉。古雲，兔死狐悲，物傷其類。物尚如此，而況同為人類。又況同為佛子者乎。且人情痛苦之極，嗔心易起。惟嗔心故，最易墮落。如經云，阿耆達王，立佛塔寺，功德巍巍。臨命終時，侍臣持扇，誤墮王面，王痛起嗔，死墮蛇身。
緣有功德，後遇沙門，為其說法，以聞法故，乃脫蛇身，而得生天。觀此，可知亡者識未去時，即行穿衣搬動，及即焚化，使其因痛生嗔，更加墮落，寧非忍心害理，故施慘毒。應思我與亡者何仇何恨，乃以好心而作惡緣。若云事屬渺茫，無從稽考，則經典所載，豈可不信。邇來種種流弊，總因生者不憐死者之苦，只圖迅速了事，故無暇細心體察，由是習以為常，縱有言及此者，反笑以為迂，致命亡者有苦難伸。嗚呼。世之最苦者莫過生死。生如活龜脫殼，死如螃蟹落湯。八苦交煎，痛不可言。願諸照應病人者，細心謹慎，切莫與病人閑談雜話，令心散亂。亦勿悲哀喧嘩。當勸病人，放下身心，一心念佛，以求往生。
又當助念，令病人隨己念佛音聲，心中繫念。若有錢財，當請眾僧分班念佛，使佛聲晝夜不斷，令病人耳中常聞佛聲，心中常念佛號，則決定可以仗佛慈力，往生西方。即無錢財，亦宜大家發心助念，以結末後之緣。至於安置後事，切勿在病人前談說。只宜擊引磬高聲念佛，必使句句入病人耳，使彼心中常不離佛。木魚聲濁，臨終助念，斷不宜用。任彼或坐或臥，切莫移動。大家專心念佛，待至通身冷透，則神識已去。再遲二時，方可洗浴穿衣。如身冷轉硬，應用熱湯淋洗，將熱布搭於臂肘膝彎，少刻即可回軟，然後盤腿入龕。至諸事齊畢，尤須長為念佛。所有誦經拜懺，皆不如念佛之利益廣大。凡一切出家在家各眷屬，俱須依之而行。
則存者亡者，悉得大益。再者，我佛涅槃，原本右脅而臥，以故入棺荼毗。今人若隨其自然，坐亡者入龕，臥亡者入棺，尤為得當。但今人沿習成風，恐不以此為然。亦惟聽諸自便。至人死後之善惡境相，原有實據。其生善道者，熱氣自下而上升。生惡道者，自上而下降。如通身冷盡，熱氣歸頂者，乃生聖道。至眼者生天道。至心者生人道。至腹者墮餓鬼道。至膝蓋者墮畜生道。至腳板者墮地獄道。故偈云，頂聖眼天生，人心餓鬼腹，畜生膝蓋離，地獄腳板出。夫生死事大，人所不免。惟此一著，最宜慎重。其照應病人者，當以同體之悲心，助成往生之大事。古雲，我見他人死，我心熱如火，不是熱他人，看看輪到我。因緣果報，感應無差。欲求自利，必先利他。述此遍告同袍，懇祈人各注意。
（印光法師校訂）念佛飭終津梁  炊萸館主
第一章  略說淨土法門之當機
馬鳴起信論雲，末世眾生，若於修行正法，生怯退想者，當知如來有勝方便，即以信願稱念阿彌陀佛名號，求生西方極樂世界，永無退轉。蓋此淨土法門，三經專宣，眾典並宏。是如來兼為末世多怯退眾生所開示，廣施大無畏，以期普攝群品。何以故，眾生於末世見如來法藏，繁奧難解，由是多怖畏而怯退者。如來於淨土法門，說但能信願持名，無須遍涉群典（志願宏法者，非此所論）。若末世眾生聞菩薩須歷三祇苦行，方成佛道，由怖畏長劫而生怯退想者，如來則說一生成辦，不歷僧祇。眾生又聞三障相續，生死難離，初信斷見，七信斷思，方離分段。因此怖畏無量，而生怯退，則如來於淨土說不專斷惑，帶業往生。
又末世眾生，壽命短促，知隔陰一迷，前功捐棄。因是怖畏怯退者，如來則說淨土眾生壽命無量，一生補處，紹隆佛位，永無退轉。又若眾生慮末世佛菩薩善友甚難值遇，提攜引導無人，不免怖畏，生怯退想，則如來曾於淨土法門，說當生者諸佛護念，現生者彌陀接引，已生者上善共會。眾生由是而得遠離怖畏，信順修持。此由如來妙觀察智，鑒照無遺。善巧方便智，大悲普攝。故要解雲，當知執持名號，既簡易直截，仍至頓至圓。以念念即佛故，不勞觀想，不必參究，當下圓明，無餘無欠。上上根不能逾其閫，下下根亦可臻其域。故華嚴一經，開示菩薩無量行門，善根成熟眾生，亦既攝盡。末後一著，又以普賢行願，導歸極樂，使末世善根未定者，由是方便，而得與四十一位法身大士，同登蓮池海會。可謂攝化無遺，暢佛本懷。夫生佛心性，原自平等。佛則究竟圓證，生則迷背有淺深，致根器有利鈍。凡學佛者，宜自審量。須擇契理契機之法以修，庶不至長在輪迴中也。處今時代，若宏經大士，具眼宗師，固宜博涉群籍，諸宗並宣，鑒機接引，不宜偏廢。然論收機廣，下手易而成就多者，當推淨宗。誠以阿伽陀藥，本以一味而兼具眾味。若於諸教思擇未精，或未能即生斷盡見思，則毋寧服此一味，以為主行，則決定無差。所願有志求菩提道者，知所取舍焉。
第二章  論淨土法門念佛正行以外，當求飭終緣助，免收穫失時。
凡修行不論何種法門，總須因緣備具，正助咸資，方得成辦。若論淨宗，自以念佛為正行。而持戒修觀，實為最要之助行。此外緣助之道不一。而以臨終集淨侶，為之念佛飭終，為最切要。前者念佛持戒等，為發起堅固善根不失時。後者念佛飭終，為成熟收穫善根不失時。云何不失時，蓋念佛行人，若平日修持精勤，善根堅固成熟，己力堪恃。再於臨歿，得善友助念。則收穫定能增上，品位必然升高。如其未臻成熟，或戒德未全，尤須廣徵善緣，兼藉善友之念佛迴向，提撕警覺，而捷得成熟，捷得收穫。俾無唐捐過患，此之謂成熟收穫，不失於時。論娑婆火宅眾生，不仗念佛，欲了生死，或有二三四五生，乃至無量生而未得出離者。蓋因三昧未成，業境可畏。三障梗阻，斷惑為難。以具縛凡夫，處於諸業重圍之中，唯仗自己戒定慧力，奮突以出，誠非勇猛丈夫不克臻此。若一念把持不牢，便隨業漂轉，須經歷再生，重謀修進。須知臨末一念，正為後有生因。吾人賴耶本識，主宰難操，無非隨業境轉依。故歿後生因，實為一種熾盛境界，升墮皆由於此。
蓋臨歿之際，吾人無始來所造九法界中善惡不動諸業境界，同時識上坌集顯現。此無量差別業中，必有一法界業，較為偏重。復以無明愛潤故，成熟熾盛，即為此法界生有之開導依。八識隨之執持，而此界依正，於以成立。是故臨歿行人，得蓮友念佛飭終，使行人眼睹聖像，耳聞洪名，威儀整肅，心口相應，念念相續，聲聲不斷。正所謂三業純和，六根都攝，即為造就佛法界熾盛境界。隨其開導而往生，管教華開見佛，忍悟無生，此之謂唯識所現。蓋以識心度生死大海，唯恃一句佛名為護身浮囊。而諸業境浪，排山洶湧以至，浮囊一失，漂溺堪虞。若彼生死岸畔善友，能以念佛為緣助者，猶以無量浮囊，係諸其頸。則憑藉既多，永離怖畏，終抵無生彼岸。又如重舟膠淺，櫓楫難施，正需前挽後推，方能濟渡。眾生業重行淺，非自心力所能出離，故滯於生死。若淨眾推之於後，彌陀接引於前，固何往而不生西哉。念佛飭終之方便利益，其切要如此。故有之則張鐘輩屠劊之流，亦蓮登九品。無之則蘇東坡積行之士，亦公據空攜。是以東林有同生之誓，百丈立化亡之規。結社念佛，舍研究宏化外，於淨友自身之善利，孰有殊勝過此者乎。矧行人既藉淨友助念而西生，則他日淨友緣熟時至，已生者亦必侍佛來迎。如劉遺民之於遠公其例也。是則在娑婆為同行淨侶，於安養作蓮胞昆弟。度人適以自度，自利即屬利他。感應道交，理所固然。佛會同仁，盍興乎來。
第三章  論念佛人應勵行家庭佛化，為宏法起點，以求將來飭終便利。
念佛行人，既以持名勝行，信願求生安養。次當發大菩提心，抱善與人同之宏誓，以自莊嚴。不墮二乘偏狹自利障。所謂盡法界眾生界，盡未來際，化導攝受，普令念佛，同生西方。如是則淨土資糧，始稱圓具。然登高自卑，行遠始邇。利他行之起點，即自行人家庭始。是故對於家中親族長幼，應常以佛法灌輸誘導。講演只求醒豁，勿鶩高深。為說善惡因果報應無爽，為說苦空等諦，為說生死煩惱種種過患，念佛往生種種善利。但能蓄意熏習，懇切曉導，自臻成熟。迨信順已，則欣厭情生，自能起行。於是當進而組織佛化式家庭，督率閤家，共修淨法。如善根增長，則再進而同受歸戒，為優婆塞優婆夷。能如是，則修身齊家，寓乎佛化。慈和愷悌，共躋清邦（世人不察，每以佛法但為超度幽冥而設，疑為不吉。庸愚瞽見，大謬不然。華嚴經佛升諸天說法，無量天帝共讚佛法最為吉祥云云。今附錄於此，以破眾疑）。若此行人臨命終時，自己家屬即為其念佛飭終，得此援助，決定生西。再益淨友，上品可期。此為求飭終利益之根本辦法。阻礙既無，成效自著。願淨修者加之意焉。若念佛人於家庭化未臻成熟，則當專求同行淨侶，於臨終念佛緣助。而叮嚀家屬，應為協助。如下述諸項，應知所禁忌者，亦當先行愷切囑咐，俾勿僨事。
一、臨時請淨眾念佛助生。關於飭終諸端，切囑家屬聽受指揮，加意依行。
二、行人未入昏昧位前有二忌。一者，忌家屬軟愛語（家事應處分迄）。以世情牽纏，徒增恩愛悲傷，有妨西邁故。二者，忌臨床哭泣喧嘩，擾亂正念，令不得往生。是愛之適所以害之。欲免此二過，則令家屬一致念佛，迴向往生，是為最妙。行人已入昏昧位，至暖覺未舍前，此時賴耶主識猶在，最忌觸動根身。無論何人，慎勿以手指器物稍觸其身膚，以增苦痛，而生怨毒。如佛經阿耆達王，福德巍巍，應生天界，止以臨歿，侍者揮扇觸面，怨毒所鐘，竟墮蟒身。蒙僧說戒救度，方得生天。故知沐浴換衣等事，應於全舍暖覺後舉行之。
三、既請淨眾飭終，切囑家屬，勿得同時邀請外道神像符［竹／錄］，及師巫道流，混雜其間。不但有妨正念，且損佛法威嚴（如家屬有如此舉動，淨侶勸導不服，可即罷飭，免招俗詬為是）。
四、切囑家屬，西生以後。一，每日以念佛代靈前哭泣。二，祭祀以素齋代葷菜。三，節省種種妄費（如冥器排場等），買物放生，或作其他功德。以上三項，因西生者受用清淨，不同凡俗故（即非念佛人，歿後亦應如此。若殺生作祭，怨報重重，徒增亡人罪業。至於冥器，雖非全虛，要知非有福德，莫能受用。故毋寧節省，為作功德事）。
夫邱山恩重，非牲鼎所能酬。若使親離塵垢，然後子道方全。此出世大孝，非可與俗人言也。是故念佛人若上有父母祖父母等尊長輩，自應以吾佛歸元至道婉順勸進。如其正信難生，則須積以時日，漸次薰習。又須以自己念佛功德迴向於親，求佛加被啟發，務使篤意淨修，滅除煩惱，生則優樂餘年，歿則誕登淨土。臨終則邀諸淨侶，率彼眷屬，為念佛飭終，助生西方。以此事親，人天欽讚。至於卑幼，往往為學業事業所羈，未能專志淨修，則亦不相妨，但授以晨朝十念法則，持久亦證勝果（晨間於空曠處行之，能束心舒氣，兼使身體壯實）。每逢令節佛誕，父母忌辰，節瓜果慶賀部分之費，以充放生，而令兒女輩襄助其事，此舉實有無邊利益。每見兒童天性活潑，故馴順者每愛好豢養生物，而頑劣者每至糟蹋蟲豸，若使襄助放生，則殘忍頑劣之惡習，自然清除以無餘。慈悲胞與之天性，油然顯露而增長。此所謂以功德之妙行，代無謂之嬉戲。其法先令將儀規誦習，講解明晰，督察行之可矣。統上兩事而觀，則念佛行人，對於自己家庭之化被，儼具上求下化之績。推而至於法界眾生，即是無上大菩提心。豈特令臨終者往生而已哉。
第四章　念佛行人，應為臨終伴侶，飭終念佛助生，以符度生宏誓。
念佛蓮社，古德提倡，不遺餘力。良以此之法門，自修固要，而化導尤殷。若夫屏居蘭若，寂處山林，專求自利，無心利人者，則是心志狹劣，沉空滯寂之聲聞獨覺乘，大失蓮宗普攝群機，無上大乘之宗旨。菩薩度生，四攝六度，統包括之。吾前已言其於蓮友彼此互助，利益切實顯著之一端，即念佛飭終助生極樂是已。淨行人彼此結合，志道投同，既非為利養聲譽，為厭穢欣淨故，同究出離大道，於最後一著，自應竭力相助。是故念佛人若聞善友世壽瀕危，當即速惠臨，不得留戀世務，如聞鄰閭火警，雖披髮纓冠以赴，亦不為過。到後為安慰勸勉，施以無畏（應雲，我來為汝念佛，求佛加被，令汝業障消除，善根增長。
汝但萬緣放下，一心念佛，自然感應道交，蒙佛接引，往生西方。一得往生，則超凡入聖，了生脫死，勝過生天為天帝天王百千萬億無量無邊倍數。宜生厭離此五濁惡世心，起欣求彼九品蓮邦想，仗眾友助念之力，必能遂汝所願。切不可有一毫貪生怕死之心。若有此心，則仍被宿世現生惡業所縛，便墮落有分，解脫無由矣。切記吾語，隨眾念佛）。如此間本有蓮社飭終團體，俟稍集即舉行。如無他友來集，或其病甚亟，即一人率彼家屬行之，勿使蹉跎失時。當以至誠悲憫之心，為之念佛。以吾平日善根，而為迴向。勸彼同念，正心趨向，專求接引。視彼行人作自身想，作我先導想，為其防護善根，扶植正念，心無厭疲，不生勞倦。能如是行，則謂之大慈大悲度生之菩薩。至於平日間蓮友相處，應出之謙和誠敬，遠離我慢貢高瞋恚嫉妒，是淨行人應取法之態度。反是則臨終亦足使淨友裹足，失卻飭終大利也。
為同行淨友念佛，緣助求生，獲有四種利益。
一、我為人念佛飭終，我之善根功德悉得增長。
二、我為人飭，因是而獲得無邊閱歷，可為自己法戒。
三、我為人飭，則他日人亦為我飭，獲相助實益。
四、彼人因吾助念故，得生西方。他日以此善因緣力故，彼人當從西方侍佛來迎，助吾往生。
第五章  念佛飭終之施行及規約。
（甲）組織念佛飭終團 凡城鄉市鎮，已設有佛學會蓮社等，均可結合同志，組織成團。如未有以上諸會，則由念佛人彼此相約，臨終念佛互助。不拘人數，公推理事二人（人多酌加），司報告記錄，及指揮一切。入團各員，須填具誓願書，詳載自己年歲職業詳細住址，及家中尊長名號年歲，曾否念佛，交理事存核。團內應請接引三聖佛像（香木金裝最宜，否則繪像亦可）。此外引磬二把，以備換班。木魚聲濁，不宜於助念。
（乙）飭終施行手續 　淨行人世病且亟，願受飭終者，應如下述。
一、飭家屬報告理事，理事馳往察核准行，立即開單，飛延團友，同時使其家屬到會，迎請接引佛像，淨辦供具，及團眾必要之供應。
二、團員全到後，開始總念一期（若病亟者，可由先到者先念，無須等候。由理事視緩急以定）。
三、總念畢，由理事將全團分定數班，扣定鐘點，日夜輪念，務使佛聲相續不斷，至行人全舍暖覺方止（未輪著者，可回休息，但應於輪期前早到，以便瓜代。若人數少，可勸家屬加入）。
四、理事員於淨行人臨終西生瑞相，及其測驗所得，乃至其平日行詣，入道因緣，採訪記錄，以便撰述行述，頒諸同志，以作楷模，而昭激勸。
（丙）念佛飭終團之規約
一、凡蓮社淨侶，不論男女居士，但發願度生，篤志淨修者，均得入團，不收團費（團中開辦費，可由募集補充，以團員純屬義務故）。
二、不論全體個人，不受病家任何酬報，及卻受華腆供養。理事應先期囑咐，一切從簡。以若受錢物，何殊赴應。既蒙世誚，又招僧忌故。
三、團員無告假例，如確有事故，接報後，應速請代表蒞場。如團員有遠行，應先期於理事處聲明，指派某為期內之代表，以重信約（其代表資格，亦以禪門僧人及念佛人為宜，以防雜亂）。
四、團員之外或有為祖父母父母等尊親，及佛學法團份子，臨期要求本團念佛飭終，須經團員介紹，及理事之考核允許。若有下列諸項，當詳考慮。
（一）平素不信佛法，或另奉其他外道，至臨終猶不能反邪歸正者。
（二）犯逆罪，及誹謗三寶，至臨終猶不知懺悔者。
（三）患急性劇烈傳染病，及瘋癲等病，認為因緣未熟，但授以方法，令彼家屬行之。
（丁）飭終念誦儀規 飭終時，應以一句阿彌陀佛繼續念誦，及首尾迴向為最要。其餘經咒偈讚，俱是枝蔓，只可於緩時開首念之，今姑存其全，願裁宜緩急而行可也（經咒偈不錄，全文須閱禪門日誦 ）。佛像面東，行人西臥，坐臥不拘，合掌跟念。全眾排坐佛案兩旁。家屬代行人拈香行禮。舉行總念一期（約二小時）。勉囑行人悉心聽念，自念聲默均可不拘。
香讚（爐香乍爇）
南無香雲蓋菩薩摩訶薩（三稱）
南無蓮池海會佛菩薩（三稱）
佛說阿彌陀經（一遍）
往生咒（三遍）
西方讚（接引西方云云）
此上唯病緩總念一用。
讚佛偈（阿彌陀佛身金色云云）
南無西方極樂世界大慈大悲接引導師阿彌陀佛（問訊）
南無阿彌陀佛（數千遍）
南無觀世音菩薩（三遍）
南無大勢至菩薩（三遍）
南無清淨大海眾菩薩（三遍）
大慈菩薩迴向偈（或用願生西方淨土中四句，或慈雲懺主及蓮池大師迴向文，亦嘉妙可用）
如是為總念已畢。此後分班接念如下。
讚佛偈
南無阿彌陀佛……
以後換班接念，只此南無阿彌陀佛一句，至行人舍報後末班，在場人悉應加入圓滿，稱佛號竟，念三菩薩名號，及大慈迴向偈。偈畢，加念下偈。
飭終功德殊勝行  無邊勝福皆迴向  普願沉溺諸眾生
速往無量光佛剎  十方三世一切佛  一切菩薩摩訶薩
摩訶般若波羅密
偈畢，念三皈依圓滿。附測驗生西偈如左。
暖舍降升憑測驗　足板地獄膝畜道　人天胸額腹餓鬼　頂舍成聖歸正教

[book_title]第三篇　飭終須知
（印光法師校訂）飭終須知  耿君［金+鹿］
第一章  緣起及義用
嗚呼。三界無安，猶如火宅。非仗佛力，決難出離。至於臨命終時，四大分張，眾苦畢集。若非三昧久證，誠恐不易得力。況眷屬不諳利害，往往以世情而破壞彼之正念。此飭終社之所由結集也。飭終雲者，即助生之謂也。蓋以行人當此時節，得人開導而輔助之，則欣厭心生，貪愛情息。耳聞佛名，心緣佛境。自可與佛感應道交，蒙佛接引，往生西方。譬如怯弱之人，欲登高山。前有牽者，後有推者，左右有扶掖將護者，自不至半途而廢。若無人助，斷難登峰造極。況又有阻止彼上，牽挽令下者乎。是知飭終一事，關係甚重。能令一切情想俱不現前，純一其心，以緣佛境。故得正念昭彰，感佛接引。因茲俯謝娑婆，高登極樂。以具縛凡夫，得預蓮池海會。其為利益，莫能名焉。若無助念之人，則唯功夫純密，信願真切，又無不知利害之眷屬破壞者，方可往生。否則，斷難保其即生。況又有不知利害之眷屬，以世俗情見，預為洗浴換衣，俾彼身受苦痛，涕泣悲哀，或令彼心起愛戀。有一於此，則從前所希望者便成畫餅，而復隨業受生於六道中，欲再遇此未斷惑業即出生死之橫超法門，則難如登天矣。平素不聞佛法之人，臨終蒙善知識開導，令生信心，又為助念佛號，令彼隨大眾音聲，或出聲念，或心中默念。果能如法助念，無一切破壞正念等事，亦可往生。以佛力不可思議，法力不可思議，眾生心力不可思議，故得此殊勝利益也。願為人子孫與諸眷屬，及父母等，同知此義，同依此行，方可名為真慈孝親愛也已。
第二章  因緣難易
學佛原為了生死大事。欲了生死，孰有過於往生淨土者哉。或曰，餘見念佛者多，而往生者少。今雲片刻相助之功，即能成就，得無太易乎。噫。事無難易，難易在人。如飭終一事，時短法簡，一蹴可企。以言力用，則出離生死。以言時間，只在剎那。其直下得生者，全仗自己信願，及他人開導助念之力。蓋強能益弱，弱即成強。其事其理，皆非虛妄。依此而行，則易如拾芥。違此而行，則難如登天。一切世出世間諸法，各隨因緣而得成就。行人信願之心為因，善友助念之事為緣。信願真切，及久修淨業，則因勝。即向未修習，由聞善友開導，頓生正信，願速往生，亦名因勝。善友開導，令生決定求往生心，又為稱佛名號，使彼心中唯存佛念，無有世間一切雜念，則緣強。因勝緣強，又加佛慈攝受，所以能即往生。是故最易。倘無善友開導助念，則成甚難。再加以眷屬破壞，則決定無有往生之希望，並無難可言矣。
第三章  接引聖像與病人一定方向
病者必須面向西方，宛如真佛現前，手執金台來迎接我，一切隨來聖眾皆助佛來迎。凡助我念佛人，皆是累世恩人。如是思惟一次足矣。切勿多想，致礙淨念。室內向西敬供三聖立像，面向東方。阿彌陀佛居中，左輔觀世音，右弼大勢至。若請不著左右菩薩，則供一阿彌陀佛足矣。若無金色木質聖像，則用銅石紙質等亦可。或無處可請，或迫不及待，盡可皆不用，惟念佛助之可也（此則最要，雖病者罪障深重，但能於病眼中一見如來身相，或生一念迴向，皆在彌陀攝受中矣。曾子曰，人之將死，其言也善。言是心聲。故此最要也）。
第四章  叮囑家屬
第一要房內床上整齊清潔。佛前預備一副香燭，一桌平常素菜。婉勸旁人勿嬉笑。家屬慎勿於此時在旁哭泣，或出怨恨懊惱言語，以亂病者心志。此事關係非淺，須格外留心。必待週身冰冷，然後興辦拭身更衣載尸等事。及照例舉哀，不得注重哭泣，固宜息哀念佛，庶可存歿均益。
第五章  叮囑病者
勸病人勿作雜念，屏除萬緣，一心求生西方極樂世界，頂禮阿彌陀佛，親聞佛法等觀念。既得往生，則永遠有升無降。花開見佛，即悟無生，即得授記，必能乘願再來，如佛普度一切眾生，所有親友必蒙先度，以圓滿宿願。不可有一念疑惑心。了生脫死，在此一舉。若有氣力能出聲與他人同念最好。否則耳聞他人念誦聲音，心中默念佛名。略動唇齒亦可。
第六章  他人念誦
病者平時未嘗念佛，至臨命終時不生反對，即具超升資格。助念之人，苟無躁急狂妄之態度。不論男女老幼貴賤僧俗，皆合助念。非若焰口梁皇懺水陸道場等，只許沙門可以任之也。至於人數問題，可以不拘定額，最好男女分班。室小不容多數，不妨分開二處。坐立跪三者，似乎正立適宜。察其病勢輕重緩急如何。若其勢輕而緩，則起頭念香讚，用木魚引磬，繼念大悲咒往生咒等，心經彌陀經等，然後正念南無阿彌陀佛。其聲不急不緩不參差，總須誠心正念。遍數多時候久為相宜。直待病者圓寂後將入殮時停止念誦為最妙。或有一發病即昏迷不省人事，甚至耳目兩根已先斷絕，苟彼識神未離軀殼，念誦人於此亦當與心清病人一樣看待，盡忱助念，亦必獲效無疑（助念者，助彼往生之念也，恐其願力不勝，故須助之使勝，勝即超越。往生之功，即在此舉。飭終者以誠懇之心而成其美，功莫大焉）。
第七章  飭終人材
助念之責，重在家屬。以朝夕不離左右，時時刻刻常能助彼正念。或人數不足，精神睏乏，家中婢僕亦可充當。雖有道高僧尼，及大居士等，惟恐遠水不救近火，失此機會，萬劫難復。故家人應負此責，不至臨時倉促。然亦不可泥用家屬一偏之見，而不求外邊有道僧尼及居士也（若請僧尼助生尤妙，因清淨故，家屬為萬一之備，亦不可缺也）。
第八章  助念人之因果報應
夫因果報應，如影隨形，無可逃避。自己能發心替人念佛，則將來自己臨命終時，當必有人助念。蓋各人一舉一動，佛菩薩悉見悉聞，應化巧妙，本非吾人所可思議。此經諸實驗，非徒託空言也。且彼平日積功累行之因，已足獲自力解脫之報。何則，學佛以念佛為要，念佛以求生西方為要。欲求生西，以臨終淨念為要。自利利他，以助人生西為要。即此為自己生西資糧功德，已有餘裕，無不足者。抱此志願，無有疲倦。則由我助念而得生西之人，見佛聞法，具大神通，必亦時時以本願心，垂念加護於我。況西方有宏誓大願之佛菩薩哉。吾人各宜自勉。
第九章  生西象徵
逝者氣絕未久，其體切切不可輕易觸動。則是試驗宜緩不宜早也明矣。驗得逝者週身冰冷，而頭部頂上獨溫暖者，便是生西確證（此外頭額如此，知生天道，胸前如此，仍轉人道）。其上者，復現天樂異香等祥瑞。餘如舍報安詳，預知時至，顏色光澤，皆是好兆。亦即辦飭終者功德圓成之表現。惟臨終求生，亦須願力與信行並重。從未有無誓願而能濟者也。顧誓願雖宏，發心何難。自己警覺之，他人提醒而已矣（倘能堅固，則十大願王頃刻具足。否則惡人何以能頓超也）。於此忽略錯過，豈不可惜。須知一句彌陀，萬法主要。果能徹念到底，微特覘其根器之不凡，抑且可操必得往生之券。所謂不生勝處，自生勝處。非此其誰與歸。
第十章  生西以後情形
如果已往西方，則是脫離冥界。俗例焚燒楮錠，及衣服器具等，原為利濟幽冥。今既生西，概歸無用。祭祀不宜用葷腥。追薦屏除道士，專請僧尼或居士為之念佛，均可益其道力。但隨緣求其簡單，不可專務外觀。與其勞民傷財，作無益之舉動，孰若留此遺資，佈施三寶有益事務，或放生等各種緊要善舉，則存歿交受其利。若家貧乏財，盡可一律刪除（此則所云楮錠等，或行或否。但視人之觀念若何，勿作定說。惟祭祀以葷，追薦以道，則不可也）。
自跋
或曰，欲辦飭終，何不組織團體，專立機關，俾團員指導一切，則法無遺誤，豈不更妙。須知一經開議，始知其事之難。所謂經濟人材交通，皆不可或乏。直須體具一邑之警察機關仿辦而後可。然而尤難乎此。何以故，因大抵學人不能預知時至也，不得已而思其次。孰若先以語言開導，文字流通，壹是務求易簡，俾臨渴掘井輩，亦得按圖索驥，以期推行盡利。此區區之忱也，其或有偏執飭終，而不知自勵者，是之謂不相應。吾願盡世界人共興而勉之。
【印光法師跋】古人云，死生亦大矣，可不悲哉。竊謂徒悲究有何益。須知生死大事也，信願念佛大法也。既知死之可悲，當於未死之前，修此大法。則死不但無可悲，且大可幸也。何以故，以淨業成熟，仗佛慈力，直下往生西方極樂世界，得以超凡入聖，了生脫死，永離眾苦，但受諸樂，漸次修習，直至成佛而後已也。然欲得此大幸，必須敦倫盡分，閑邪存誠，諸惡莫作，眾善奉行，以培其基。加以真為生死，發菩提心，以深信願，持佛名號，便可決定即得矣。至於臨命終時，無論久修始修，皆須眷屬及與淨友為其助念。庶可正念昭彰，感應道交，蒙佛接引，往生西方矣。即平素不念佛人，臨終請善友開導助念，亦可往生。是知助念一事，最為緊要。修淨業人，當於平時與家屬說其利害，俾彼瞭然無疑。決不至臨時，以世俗情見破壞正念，而於存者亡者均有實益。念佛飭終津梁，及飭終須知，用意措詞，悉皆周摯，實為保護成就行人一大事因緣。若肯展轉流通，俾一切同人咸知其益，其為功德，唯佛能知。願世之為人子孫，及為人父母兄弟朋友者，各皆依行。以期亡人神超淨域，業謝塵勞。蓮開九品之華，佛授一生之記。實為大幸。民國十九年季春釋印光謹跋
蓮根法師病中痛策
夫念佛固貴乎清淨，故無病無事之中，正宜趁早念佛，整頓自己資糧。若一經大病，尿屎遺床，知穢污身體，恐有罪過，便不敢念。或因痛苦等情，便不敢念。則大誤特誤。須知大病將死，正猶撐上水之船，務在努力撐篙曳纖，方能有濟。篙若稍停，纖若稍歇，其舟必覆。是以人當將死未死之際，全貴乎一心念佛，決意往生。若怕穢污而不念，痛苦而不念，淒慘而不念，無力調治憂愁亦不念，無人當值心酸亦不念，乃至妄想不念，貪戀不念，情愛不念，昏迷無知不念，豈非一生可惜，枉為修行耶。念佛之時，又要信願真切。若悠悠然者，即念到慈氏下降，亦難生彼。故必須平日信願精確，臨終益加真切，如出廄良驥，順水張帆，捷之甚矣。次則平日信願俱切，臨終復請善知識助念，令佛聲入耳，縱有痛苦自不能念，宜知其為我念佛助程，令我性入於佛號之中，亦決可隨佛光明，攝受往生。切忌自慚形穢業重而致退卻疑阻也。當思佛稱大慈大悲，定無不濟之理。譬如日懸中天，寧分高下貴賤。海納百川，安論清淨垢穢。而佛無苦不拔，無難不救，只愁爾信願不切，自生障礙。若果信願真切，則必隨願往生。設不然者，諸佛與阿彌陀佛便為妄語。試問有此理乎。華嚴經云，應觀法界性，一切惟心造。但願汝心造如此深信切願篤行可也。
善導大師臨終正念文
知歸子問曰，世事之大，莫越生死。一息不來，便屬後世。一念差錯，便墮輪迴。蒙開誨念佛往生之法，其理甚明。又恐病來死至時，心識散亂，或他人惑動正念，忘失淨因。望重示歸徑之方。師曰，善哉問也。凡人臨終欲生淨土，須是不得怕死，常念此身多苦，種種交纏。若得舍此穢身，超生淨土，見佛聞法，受無量快樂，得大解脫，乃是稱意之事。如脫敝衣，得換珍服。但當放下身心，莫生戀著。才遇有病，便念無常，一心待死。叮囑家人，及來往問候人，凡來我前，為我念佛。不得說眼前閑雜話，家中長短事。亦不須軟語安慰祝願安樂。此皆虛華無益。若病重將終，親屬不得垂淚哭泣，及發嗟嘆懊惱聲，惑亂心神，失其正念。但一時同聲念佛。
待氣盡，方可發哀。才有絲毫戀世間心，便成罣礙，不得解脫。若得明曉淨土之人，頻來策勵，極為大幸。依此者，決定往生無疑也。問求醫服藥，還可用否。答曰，醫藥初不相妨。然藥能醫病，不能醫命。命若盡時，藥奈之何。若殺物命為藥，以求身安，此則不可。餘多見世人因病持齋，方獲小愈，復為醫者以酒食血肉佐藥，其病復作。信知佛力可救，酒肉無益也。又問求神祈福如何。答曰，人命長短，生時已定。何假鬼神延之耶。若迷惑信邪，殺害眾生，祭祀邀福，但增罪結冤，切宜戒之。又問平生未念佛人，還用得否。答曰，此法僧人俗人，未念佛人，用之皆得往生。餘多見世人，平常念佛禮拜，求生西方。及至臨病，卻又怕死，都不說著往生解脫之事。直待氣消命盡，識投冥界，方始十念鳴鐘，恰如賊去關門，濟何事也。死門事大，須是自家著力始得。若一念差錯，歷劫受苦，誰人相代。思之思之。
慈照宗主示臨終三疑四關
念佛人臨終三疑四關不可不慎。三疑者，一疑我生業重，修行日淺，恐不得生。二疑有心願未了，及貪瞋癡未息，恐不得生。三疑我雖念彌陀，臨命終時，恐佛不來迎接。有此三疑，因疑成障，失其正念，不得往生。故既念佛，切要諦信佛經明旨，勿生疑心。經云，念阿彌陀佛一聲，滅八十億劫生死重罪。上而一心不亂，下至十念成功。接向九蓮，令辭五濁。苟能心心不昧，念念無差，則疑情永斷，決定往生矣。今以三說，消彼三疑。一曰，業本虛妄，心淨即空，業重不必疑也。二曰，情同夢幻，醒歸何有。自肯息機，貪嗔隨斷，不必疑也。三曰，功專念切，自心佛現，佛不來不必疑也。
四關者，凡夫雖有信心念佛，或宿業障重，不免病苦。若因此悔悟身心，投誠皈佛，自生淨土。無智之人，道念不堅，卻言我今念佛，而有病苦，反謗阿彌。只此一念，逕入地獄。一關也。或平日口談淨土，心戀娑婆，不種出世善根，惟求俗緣利益。臨終遭病，怖死貪生，妄信師巫，殺戮生命，祈禱神鬼。緣此心邪，無佛攝護，流浪三途。二關也。向持齋戒，或因服藥，或被勸逼，破戒用葷。此人無決定信，喪失善根。三關也。臨終時，繫念家財，愛戀眷屬，心放不下，失卻正念，致墮鬼趣，或託生蟲獸，守護家庭，宛如存日。四關也。故楊提刑言，愛不重不生娑婆，念不一不生淨土。誠哉是言。修淨業者，要於平時考究，平時打點，臨期不昧，全身放下，念念彌陀。但能堅此一念，便可碎彼四關。
（印光法師校訂）念佛人之存心  李智圓
修淨業人，信願行三者，缺一不可。而尤以願為中堅。彭二林居士有言，蘇東坡陸五台二老，平生頗信淨宗，而臨終俱不得力者，願不堅也。黃元孚嘔血且死，設佛像，唱佛號，默轉蓮華經七日，乃歡然坐化。家人皆聞蓮花香。聞子與病重，神志瞀亂，不能自持。大懼。亟唱佛號，對佛焚香煉臂，哀苦懺悔，徹夜無少倦，乃得神志安定，淨土現前，別眾而逝。斯二子者，其生平行事，亦無以過人。特以一念堅決，遂能放下萬緣，直往無礙。蕅益大師雲，得生與否全由信願之有無，品位高下全由持名之深淺。此三世諸佛不能更移之鐵案也。具縛凡夫，欲了生脫死，應知取法。爰志數語，以作一切修淨業者之準則焉。
一、修淨業人，口稱佛名，鬚髮決定心，係心於佛，念念相續，毋令間斷。高聲念，低聲念，或默念，隨意調和。若心緣外境，攝之令還，行之久久，則事一心成就。臨終正念分明，往生可必矣。
二、修淨業人，行住坐臥四時，皆可念佛。而以靜坐念佛為尤要。每日須定若干時習靜坐（時間多少，隨各人職務之繁簡而定。能延長一小時以上，則更佳）。靜中隨息念佛，專注不移，容易達到一心不亂地步。
三、修行人通病，不外昏沉散亂二種。昏沉時，以高聲念佛為對治（行坐均可）。散亂時，以隨息念佛為對治（靜坐為宜）。
四、隨息念佛，用呼不用吸。一呼或一句，或二字均可。宜隨息之緩急，為念佛之快慢，則妄念易息，即可攝散而歸於一。
五、平時念佛，預備臨終時用。臨終時用，須在平時預備。今以平時靜坐念佛，作臨終時想。應念此身不久即非我有，遑論親屬與財產，前途廣漠，歸宿何方。惟將性命歸依阿彌陀佛，始得安身立命之處。時時如此存心，萬緣自然放得下，一念自然提得起，何患淨業之不成。
六、修行人至臨終時，不可貪生怕死。又不得好安逸而畏痛苦。黃元孚嘔血且死，默轉蓮華經，七日不間斷（印光法師雲，只宜效此精進，不宜舍佛號而誦經。否則決難得生。以專心誦經，於憶佛念佛，便不親切故）。聞子與病重昏亂，對佛焚香煉臂，徹夜無少倦。此種了生脫死，直往西方之榜樣，必須取法。不如是，後患何堪設想。為山九仞，毋虧一簣之功。須知釜破舟沉，反顧何益。戒之哉。百劫千生，在此一舉。努力直往，切勿猶豫。至要至要。
蓮池大師法語（七則）
古人有言，病者眾生之良藥。則人於病中，當生大歡喜。一切不如意處，莫起煩惱。又言生死有命。則人於病中，當生大解脫，任其死生，莫起恐怖。又過去如幻，現在如幻，未來如幻。盡情放下，單持正念而已。病中千萬寧耐，莫懷速愈之躁心。乃所以為速愈之良方也。（示病人）
將家事處置了卻，放下萬緣，空空地。心上只念六字佛名，刻刻不忘，自然業障消滅。業障既消，自然夜臥安寧，身心康健矣。念佛人要發願舍此惡世，生彼樂邦。（示病人）
尊恙至是，亦其危矣。宜以所欲言事，盡底書付令郎及尊堂，令胸中都無牽掛，一心正念。若平日於念佛法門信得及，便可心目內照，四字佛名，歷歷明明，無間無斷。從其今日明日去亦可。設或不去，活到一百二十歲亦可。此為要緊語，朋友平生相交正在此處。他皆小事，不暇及也。切不可貪生怕死，而誤大事。（與朱西宗）
貴恙宜將身外事，並此身四肢百骸，盡情放下，使空無一物。若必不可歇者，權且歇下，待後處之。妄想熾不能制，當念佛數聲壓伏之。世間榮華富貴，不過片時間事。厄難苦惱，亦不過片時間事。倏忽便無。且萬般皆屬前緣，非人力所能奈何者也。盡情放下，一心念佛。至囑至囑。（與王大璋）
畏死者，以未悟本來無生故也。本自無生，焉得有死。何畏之有。然本無生未易卒悟。今惟當專誠念佛，久久念至一心不亂，必得開悟。就令不悟，而一生念力，臨終自知死去必生淨土，則如流落他鄉，得歸故里。阿彌陀佛垂手接引往生，歡喜無量。何畏之有。（答蘇州袁心遠）
七十古稀，百年能幾。今此暮景，正宜放開懷抱，看破世間宛如一場戲劇。何有真實。但以一聲阿彌陀佛消遣光陰，但以西方極樂世界為我家舍。我今念佛，日後當生西方，何幸如之。發大歡喜，莫生煩惱。倘遇不如意事，即便撥轉心頭，這一聲佛急急提念，迴光返照，我是阿彌陀佛世界中人，奈何與世人一般見識。回嗔作喜，一心念佛。此是智慧中人，大安樂大解脫法門也。（與江陰馮居士）
老人三事。一、佛言人命存於呼吸。為一切人言也。況八十者乎。家事當處置皆悉處置，當囑咐皆悉囑咐。常令心無一事。二、除大事外，其餘瑣細之事亦悉摒卻。三、除大小諸事外，又有過現未來浮游諸想，滅之則復生，驅之則愈至。即當猛提正念與之鬥戰，暫時不勝，不可退心，久久行持，自然群魔殄盡，天下太平矣。以上雖分三項，總之皆屬妄想，如夢中事，如鏡中影，如水中月。盡空無實，迷惑世人。須以正智破惑。（與湖州顧廣佐）
竹窗隨筆摘錄（六則）
出世間大孝
人子於父母，服勞奉養以安之，孝也。立身行道以顯之，大孝也。勸以念佛法門，俾得生淨土，大孝之大孝也。予生晚，甫聞佛法，而風木之悲已至，痛極終天，雖欲追之，末由也已。奉告諸人，父母在堂，早勸念佛。父母亡日，課佛三年。其不能者，或一週歲，或七七日，皆可也。孝子欲報劬勞之恩，不可不知此。
預了
無常迅速，雖老少無別。然年少人猶處未定之天，妄冀長壽。若老年人，則定然光景無多矣。須把身世事處分了當，從他無常朝到暮到，撒手便行，無所繫累。此晚境大要緊處，不可忽，不可忽。
人命呼吸間
一僧瘵疾經年，久憊枕蓆。眾知必死，而彼無死想。語之死，輒不懌。予使人直告，令速治後事，一心正念。彼謂男病忌生日前，過期當徐議之耳。本月十七日乃其始生，先一日奄忽。吁。人命在呼吸間。佛為無病人言之也。況垂死而不悟。悲夫。
湯厄
佛言人命在呼吸間。予平日亦常舉此以警策大眾，而實未嘗身親經歷之也。及予之罹湯厄也，方其入浴，身安心泰，洋洋自如，俄而蹈沸釜中，幾死矣。其得生者，幸也，龍天救之也。夫為時剎那耳，而死生系焉。命在呼吸，豈不誠然乎哉。則知為僧者，於佛所說以勸他人恆切，而以勸自己或疏，通弊也。予於是大愧大駭而大自戢。
無常信
諺有警世語。謂一老人死見閻王，咎王不早與通信。王言，吾信數矣。汝目漸昏，一信也。汝耳漸聾，二信也。汝齒漸損，三信也。汝百體日益衰，信不知其幾也。然此特為老人言耳。今更續之。一少年亦咎王雲，吾目明，耳聰，齒利，百體強健，王胡不以信及我。王言，亦有信及君，君自不察明。東鄰有四五十而亡者乎，西鄰有三二十而亡者乎，更有不及十歲，與孩提乳哺而亡者乎。非信乎。良馬見鞭影而行。必俟錐入於膚者，騖駘也。嗟何及矣，
醉生夢死
醉生夢死，恆言也，實至言也。世人大約貧賤富貴二種。貧賤者，固朝忙夕忙以營衣食。富貴者，亦朝忙夕忙以享欲樂。受用不同，其忙一也。忙至死而後已，而心未已也。齎此心以往，而復生，而復忙，而復死。死生生死，昏昏濛濛，如醉如夢，經百千劫，曾無了期。朗然獨醒，大丈夫當如是矣。
淨土晨鐘摘錄（五則）
飭父母往生
人子事親，察其往生時至，預以父母平生眾善，聚為一疏，時時讀之，令親生歡喜。又請父母坐臥西向，念念彌陀。設像接引，如臨極樂。舍壽之頃，更須用意，無以哀泣亂其正志，同聲念佛，助之西行。俾親得生淨土，受諸快樂，不亦善乎。平生孝養，正在此時。寄語孝子順孫，無忘此事。（勸孝文）
飭眷屬往生
大道無情，怨親平等。然凡夫愛戀眷屬，語以平等，似未相應。不知情愛未忘者，惟有修習淨業，共結西方伴侶，則情歸忘情，愛同忘愛。不壞凡夫心相，亦且普度往生。固未嘗不平等也。以視夫濱危之際，揮涕訣別。待潰之軀，罄貲厚殮者。其愛之大小何如，明眼人自當有辨。（以上纂故鄉消息） 華嚴賢首品曰，又放光明名見佛，此光覺悟將歿者，令隨憶念見如來，命終得生其淨國。見有臨終勸念佛，又示尊像令瞻敬，俾於佛所深歸仰，是故得成此光明。凡遇眷屬及一切人臨終，先於寢室榻前，置一立佛像，向東，病者向西，與佛相對。看病者，燒香散花，鳴磬助稱佛名。或病者先不信念佛，亦須種種方便，勸令稱佛。若有病症遺穢，隨即除之，亦無有罪。以佛心慈悲，但冀歸誠，別無憎惡。 （以上纂無盡燈）
飭護病者
修淨業人，臨終如障重昏憒，策勵非易。則看病之人，關係不小。是當預為籌畫。至於終時，若嗔若戀，誤亡者入他道，尤可懼也。雜譬喻經言，阿耆達王立佛塔寺，功德巍巍。臨終，侍人持扇，墮王面上，令王瞋恚，即受蛇身，沙門為說經，聞法生天。故臨終侍人不可不護病者心也。（纂丁蓮侶）
飭自念佛度怨親
薦亡功果，不如生前自作功果。所謂十念，乃生前自念佛，非身後請人念也。經云，身後人為作功果，七分得一。生前自作者，得千百倍報。故念佛者，仗人不如求己。若有罪惡念佛，恐難往生。但起見佛得道還度一切怨親之心，則無不生。或問人平生為惡，殘害眾生。若臨死念佛，亦生淨土。眾生怨仇，何時可解。答曰，生淨土得道之後，皆度脫一切怨親。豈不勝怨怨相報，彼此無出期者乎。（纂龍舒文）
飭臨終請眾念佛
人於康健時，宜請眾念佛，懺罪解怨。況當疾革，能勇猛發心，請久修淨業人，大作佛事，以助西往，尤為要著。寶珠集載，集維那臨終，以餘資兩次請眾念佛，得生淨土。因思道氤法師對明皇雲，佛力法力，三賢十聖亦不能測，但當信而行之。觀此又為修淨土人標一赤幟矣。（纂樂邦文類）
大佑指歸集摘錄
華嚴賢首品偈云，又放光明名見佛，此光覺悟將歿者，令隨憶念見如來，命終得生其淨國。見有臨終勸念佛，又示尊像令瞻敬，俾於佛所深歸仰，是故得成此光明。前四句，言菩薩放無量光，其間一種名為見佛，放此光明，能令命終之人，見佛往生。後四句，言此菩薩，因中勸臨終人念佛，又令瞻敬佛像，故得此光明也。大智度論雲，臨終少時，能勝終身修行之力，以猛利故。義和法師無盡燈，載西域祇垣精舍，西北角日光沒處，置無常院，造一立像，面向西方，執五彩幡，安病人在像之後，手執幡腳，作隨佛往生之想。瞻病者，燒香散花，鳴磬助稱佛名，資助病者。若有垢穢，隨即除之，決取往生。若遊心法界，去來無礙者，不拘此法。
智者大師十疑論摘錄
問，眾生從無始造業，云何臨終十念，即得往生。答曰，眾生無始以來，善惡業種多少強弱，孰從知之。但能臨終遇善知識，十念成就者，皆是宿善業強。若惡業多者，善知識尚不可逢，何論十念成就。又汝以無始以來惡業為重，臨終十念為輕者，今以道理三種較量。輕重不定，不在時節久近多少。一者在心，二者在緣，三者在決定。在心者，造罪時從自心虛妄顛倒生。念佛心從善知識聞說阿彌陀佛真實功德名號生。一虛一實，豈得相比。譬千年暗室，日光暫至，積暗頓除。豈以久來之暗不肯滅耶。在緣者，造罪時從虛妄癡暗心，緣虛妄境界顛倒生。念佛心從聞佛清淨真實功德名號，緣無上菩提心生。一真一偽，豈得相比。譬人被毒箭中，傷肌破骨，一聞滅除藥鼓，即箭出毒除。豈以箭深毒磣不肯出也。在決定者，造罪時以有間心有後心。念佛時以無間心無後心。遂即舍命，善心猛利，是以即生。譬如十圍之索，千夫不制。童子揮劍，須臾兩分。又如千年積柴，以一豆火，焚少時即盡。又如人一生以來，修十善業，應得生天。臨終之時，起一念決定邪見，即墮阿鼻地獄。惡業虛妄，以猛利故，尚能排一生之善業，令墮惡道。何況臨終猛心念佛，真實無間之善業，不能排無始惡業，得生淨土，無有是處。
天如禪師淨土或問
或問，一生造惡，臨終念佛，帶業往生。然則我於生前且做世事，直待臨終，然後念佛。可乎。答曰，所謂逆惡凡夫，臨終念佛者，乃是宿有善根福德因緣，方遇知識，方得念佛。此等僥倖，萬中無一。豈不見群疑論雲，世間有十種人臨終不得念佛。一者善友未遇。二者業苦纏身。三者中風失語。四者狂亂失心。五者或遭水火。六者遭遇虎狼。七者臨終惡友。八者昏迷致死。九者軍陣戰鬥。十者高岩傷命。如此十種，尋常有之。或宿緣所招，或現業所報。忽爾現前，不容迴避。便須隨業受報，向三途八難中受苦受罪。直饒你無此惡緣，只是生病自死。亦未免風刀解體，四大分離，病苦逼迫，忙怖張惶。念佛不得了也。更饒你無病而死，又或世緣未了，世念未休，貪生怕死，擾亂胸懷。若是俗人，兼以傢俬未明，後事未辦。妻啼子哭，百種憂煎。念佛不得了也。更饒你未死以前，只有些少病痛在身，忍疼忍苦，叫喚呻吟，問藥求醫，禱祈懺悔，雜念紛飛。念佛不得了也。更饒你未病以前，只是年紀老大，衰相現前，睏頓龍鐘，愁嘆憂惱，只向個衰老身上左右安排。念佛不得了也。
更饒你未死以前，正是少壯，正好念佛之時。稍或狂心未歇，俗務相關，東攀西緣，胡思亂想，業識茫茫。念佛不得了也。更饒你清閑自在，有志修行，稍於世相之中，照不破，放不下，把不定，坐不斷，忽然些子境界現前，一個主人隨他顛倒。念佛不得了也。試看老病之時，少壯清閑之日，稍有一事在心，早是念佛不得。況待臨終時哉。何況你更道且做世事。且世事如夢如幻，如影如響，那一件有實效，那一件替得生死。縱你廣造伽藍，多增常住，將謂多做好事，卻犯了如來不體道本，廣造伽藍等戒。詎知有為之功，多諸過咎。天堂未就，地獄先成。生死未明，皆為苦本。眼光落地，受苦之時。方知平生所作盡是枷上添枷，鎖上添鎖。失卻人身，萬劫難復。鐵漢聞之，也須淚落。祖師如此苦口勸人，曾許你且做事業，直待臨終方念佛耶。又不見死心禪師雲，世間人財寶如山，妻妾滿前，日夜歡樂，他豈不要長生在世。爭奈前程有限，暗裡相催，符到奉行，不容遲住。且據諸人眼見耳聞，強壯後生，死卻多少。世人多雲，等待老來，方暇念佛。不知黃泉路上，不論老少。能有幾人待得到老耶。
古雲，莫待老來方念佛，孤墳多是少年人。又云，自從早年索妻養兒，經營家計，受盡萬千辛苦。忽然三寸氣斷，未免一旦皆休。若是孝順兒孫，猶能記憶爹娘。若是不肖子，父母方死，骨頭未冷，作撻財產，恣意為樂。以此較之，著甚麼要緊作千年計。兒孫自有兒孫福，莫與兒孫作馬牛。古德如此苦口勸人，曾許你且做事業，待臨終方念佛耶。當思人生在世，能有幾時。趁未病未老之前，抖擻身心，撥開世事，得一日光陰，念一日彌陀。得一時工夫，修一時淨業。由他臨命終時，好死惡死。我之盤纏預辦了也。我之前程穩穩當當了也。若不如此，後悔難追。思之。思之。
印光法師臨終三大要（民十九年）
世間最可慘者，莫甚於死，而且舉世之人，無一能倖免者，以故有心欲自利利人者，不可不早為之計慮也。實則死之一字，原是假名，以宿生所感一期之報盡，故舍此身軀，復受別種身軀耳。不知佛法者，直是無法可設，只可任彼隨業流轉。今既得聞如來普度眾生之淨土法門，固當信願念佛，預備往生資糧，以期免生死輪迴之幻苦，證涅槃常住之真樂。其有父母兄弟，及諸眷屬，若得重病，勢難痊癒者，宜發孝順慈悲之心，勸彼念佛求生西方，並為助念，俾病者由此死已，即生淨土，其為利益，何能名焉。今列三要，以為成就臨終人往生之據。語雖鄙俚，意本佛經，遇此因緣，悉舉行焉。言三要者，第一，善巧開導安慰，令生正信。
第二，大家換班念佛，以助淨念。第三，切戒搬動哭泣，以防誤事。果能依此三法以行，決定可以消除宿業，增長淨因，蒙佛接引，往生西方。一得往生，則超凡入聖，了生脫死，漸漸進修，必至圓成佛果而後已。如此利益，全仗眷屬助念之力。能如是行，於父母，則為真孝。於兄弟，姊妹，則為真弟。於兒女，則為真慈。於朋友，於平人，則為真義真惠。以此培自己之淨因，啟同人之信向，久而久之，何難相習成風乎哉。今為一一條陳，庶不至臨時無所適從耳。
○第一，善巧開導安慰，令生正信者。切勸病人，放下一切，一心念佛。如有應交代事，速令交代。交代後，便置之度外，即作我今將隨佛往生佛國，世間所有富樂眷屬種種塵境，皆為障礙，致受禍害，以故不應生一念繫戀之心。須知自己一念真性，本無有死。所言死者，乃舍此身而又受別種之身耳。若不念佛，則隨善惡業力，復受生於善惡道中（善道，即人，天。惡道，即畜生，餓鬼，地獄。修羅，則亦名善道，亦名惡道，以彼修因感果，均皆善惡夾雜故也）。若當臨命終時，一心念南無阿彌陀佛，以此志誠念佛之心，必定感佛大發慈悲，親垂接引，令得往生。且莫疑我系業力凡夫，何能以少時念佛，便可出離生死，往生西方。當知佛大慈悲，即十惡五逆之極重罪人，臨終地獄之相已現，若有善知識教以念佛，或念十聲，或止一聲，亦得蒙佛接引，往生西方。此種人念此幾句，尚得往生，又何得以業力重，念佛數少，而生疑乎。須知吾人本具真性，與佛無二，但以惑業深重，不得受用。今既歸命於佛，如子就父，乃是還我本有家鄉，豈是分外之事。
又佛昔發願，若有眾生，聞我名號，志心信樂，乃至十念，若不生者，不取正覺。以故一切眾生，臨終發志誠心，念佛求生西方者，無一不垂慈接引也。千萬不可懷疑，懷疑即是自誤，其禍非小。況離此苦世界，生彼樂世界，是至極快意之事，當生歡喜心。千萬不可怕死，怕死則仍不能不死，反致了無生西之分矣。以自心與佛相違反故，佛雖具大慈悲，亦無奈不依佛教之眾生何。阿彌陀佛萬德洪名，如大冶洪爐。吾人多生罪業，如空中片雪。業力凡夫，由念佛故，業便消滅。如片雪近於洪爐，即便了不可得。又況業力既消，所有善根，自然增長殊勝，又何可疑其不得生，與佛不來接引乎。如此委曲宛轉開導安慰，病人自可生正信心，此係為病人所開導者。至於自己所應盡孝致誠者，亦唯在此，切不可隨順俗情，求神問醫。
大命將盡，鬼神醫藥，豈能令其不死乎。既役情於此種無益之事，則於念佛一事，便紛其誠懇，而莫由感通矣。許多人於父母臨終，不惜資財，請許多醫生來看，此名賣孝，欲世人稱我於父母為能盡孝。不知其天地鬼神，實鑒其心。故凡於父母喪葬等事，過於張羅者，不有天災，必有人禍。為人子者，宜注重於親之神識得所，彼世俗所稱頌，固不值明眼人一哂，況極意邀求，以實罹不孝之大咎乎。
○第二，大家換班念佛，以助淨念者。前已開導病人，令生正信。然彼病人，心力孱弱，勿道平素絕不念佛之人，不易相繼長念，即向來以念佛為事者，至此亦全仗他人相助，方能得力。以故家中眷屬，同應發孝順慈悲之心，為其助念佛號。若病尚未至將終，當分班念。應分三班，每班限定幾人。頭班出聲念，二三班默持。念一點鐘，二班接念，頭班，三班默持。若有小事，當於默持時辦。值班時，斷斷不可走去。二班念畢，三班接念，終而復始，念一點鐘，歇兩點鐘，縱經晝夜，亦不甚辛苦。須知肯助人淨念往生，亦得人助念之報。且莫說是為父母盡孝應如是，即為平人，亦培自己福田，長自己善根，實為自利之道，不徒為人而已。
成就一人往生淨土，即是成就一眾生作佛，此等功德，何可思議。三班相續，佛聲不斷。病人力能念，則隨之小聲念，不能念，則攝耳諦聽，心無二念，自可與佛相應矣。念佛聲不可太高，高則傷氣，難以持久。亦不可太低，以致病人聽不明白。不可太快，亦不可太慢。太快則病人不能隨，即聽亦難明瞭。太慢則氣接不上，亦難得益。須不高不低，不緩不急，字字分明，句句清楚。令病者字字句句，入耳經心，斯易得力。念佛法器，唯用引磬，其他一切，概不宜用。引磬聲清，聽之令人心地清淨。木魚聲濁，故不宜用於臨終助念。又宜念四字佛號。初起時，念幾句六字，以後專念阿彌陀佛四字，不念南無，以字少易念。病人或隨之念，或攝心聽，皆省心力。家中眷屬如此念，外請善友亦如此念，人多人少均如此念。不可一起念，歇歇又念，致令病人，佛念間斷。若值飯時，當換班吃，勿斷佛聲。若病人將欲斷氣，宜三班同念。直至氣斷以後，又複分班念三點鐘，然後歇氣，以便料理安置等事。當念佛時，不得令親友來病人前，問訊諭慰。既感情來看，當隨念佛若干時，是為真實情愛，有益於病人。若用世間俗情，直是推人下海，其情雖可感，其事甚可痛。全在主事者明道理，預令人說之，免致有礙面情，及貽害病人，由分心而不得往生耳。
○第三，切戒搬動哭泣，以防誤事者。病人將終之時，正是凡，聖，人，鬼分判之際，一髮千鈞，要緊之極。只可以佛號，開導彼之神識，斷斷不可洗澡，換衣，或移寢處。任彼如何坐臥，只可順彼之勢，不可稍有移動。亦不可對之生悲感相，或至哭泣。以此時身不自主，一動則手足身體，均受拗折扭挒之痛，痛則瞋心生，而佛念息。隨瞋心去，多墮毒類，可怖之至。若見悲痛哭泣，則情愛心生，佛念便息矣。隨情愛心去，以致生生世世，不得解脫。此時，所最得益者，莫過於一心念佛。所最貽害者，莫過於妄動哭泣。若或妄動哭泣，致生瞋恨，及情愛心，則欲生西方，萬無有一矣。又人之將死，熱氣自下至上者，為超升相。自上至下者，為墮落相。
故有頂聖，眼天生，人心，餓鬼腹，畜生膝蓋離，地獄腳板出之說。然果大家至誠助念，自可直下往生西方。切不可屢屢探之，以致神識未離，因此或有刺激，心生煩痛，致不得往生。此之罪過，實為無量無邊，願諸親友，各各懇切念佛，不須探彼熱氣，後冷於何處也。為人子者，於此留心，乃為真孝。若依世間種種俗情，即是不惜推親以下苦海，為邀一般無知無識者，群相稱讚其能盡孝也。此孝與羅剎女之愛，正同。經云，羅剎女食人，曰，我愛汝，故食汝。彼無知之人之行孝也，令親失樂而得苦，豈不與羅剎女之愛人相同乎。吾作此語，非不近人情，欲人各於實際上講求，必期亡者往生，存者得福，以遂孝子賢孫親愛之一片血誠，不覺其言之有似激烈也。真愛親者，必能諒之。
頂聖眼天生等者，謂人氣已斷，通身冷透，唯頭頂獨熱者，則必超凡入聖，了生脫死也。眼天生者，若眼及額顱處獨熱，則生天道。心處獨熱，則生人道。肚腹獨熱，則生餓鬼道。膝蓋獨熱，則生畜生道。腳板獨熱，則生地獄道。此由人在生時，所造善惡二業，至此感現如是，非可以勢力假為也。是時若病人能志誠念佛，再加眷屬善友助念之力，決定可以帶業往生，超凡入聖耳。不須專事探試征驗，以致誤事也。至囑，至禱。
大慈菩薩偈
骨肉恩情相愛，難期白首團圓。
幾多強壯亡身，更有嬰孩命盡。
勸念阿彌陀佛，七寶池中化生。
聚會永無別離，萬劫長生快樂。
善導大師偈
漸漸雞皮鶴髮，看看行步龍鐘。
假饒金玉滿堂，難免衰殘病死。
任汝千般快樂，無常終是到來。
惟有徑路修行，但念阿彌陀佛。

[book_title]第四篇 預示利害
印光法師復周孟由昆弟書
汝母年高，於淨土一法，未能認真修持。宜常與談說六道輪迴之苦，極樂世界之樂。人生世間，超升最難，墮落最易。若不往生西方，且莫說人道不足恃，即生於天上，福壽甚長，福力一盡，仍舊墮落人間，及三途惡道受苦。不知佛法，則無可如何。今既略曉佛法，豈可將此一番大利益事，讓與別人，自己甘心在六道輪迴中，頭出頭沒，永無解脫之日乎。如是說之，或可發其宿世善根，信受奉行也。菩薩度生，隨順機宜，先以欲鉤牽，後令入佛智。汝能力修孝友，及以淨土法門，勸導自己眷屬，及一切有緣者，同作蓮池會里人，則功德大矣。
世人有病，及有危險災難等，不知念佛修善，妄欲祈求鬼神，遂致殺害生命，業上加業，實為可憐。人生世間，凡有境緣，多由宿業。既有病苦，念佛修善，懺悔宿業，業消則病癒。彼鬼神自己尚在業海之中，何能令人消業。即有大威力之正神，其威力若比佛菩薩之威力，直同螢火之比日光。佛弟子不向佛菩薩祈禱，向鬼神祈禱，即為邪見，即為違背佛教。不可不知。
又一切眾生，皆是過去父母，未來諸佛。理宜戒殺護生，愛惜物命，切勿依世俗知見，謂奉父母甘旨為孝。彼未聞佛法者，不知六道輪迴之事理，妄謂為孝，尚有可原。若已聞佛法之人，殺過去父母親屬，以奉養現在父母及喪祭等，豈但不是孝道，直成忤逆矣。是以通人達士，由聞佛法之真實義諦，悉不肯依世俗之權法以行。以此權法，殆姑順世俗迷情而立，非如來洞徹三世因果之道故也。若欲深知，取文鈔中諸戒殺文，及觀音頌之普勸戒殺挽劫文，閱之自知。
念佛人有病，當一心待死。若世壽未盡，則能速愈。以全身放下念佛，最能消業。業消則病癒矣。若不放下，欲求好，倘不能好，則決定無由往生。以不願生故。此等道理不明白，尚能得仗佛慈力乎。汝母之病，宜切勸放下求往生。如壽未盡，求往生，反能速愈。以心至誠故，得蒙佛慈加被也。祈與汝母婉曲言之，令勿效癡人說癡話也。
昨接守良書，知汝母求生之心，尚未實發。病中且勿提及，但勸至心念佛，即得蒙佛加被，身心安樂。待大好後，婉曲勸導，令其求生，則利益大矣。並祈於汝母前，代為問好。又當為說光勸彼放下一切，一心念佛，是為自己要事。餘皆是替兒孫殫心，有累自己念佛利益矣。
群錚知悉，汝母現有病，斷不可不愈而去。然光看汝母，恐難高壽。宜與孟由及智昭等，日換班在旁念佛，俾其隨念，不能念則靜聽。若世壽盡，如此行，則決定往生。若世壽未盡，亦當消除業障，增長善根。如汝決欲來山，只好照汝此議，庶兩無所礙。現汝母病未癒，決不可發此心。發則於世間世出，兩俱違悖矣。人之臨終，得其助念，定可往生。失其助念，或再以哭泣搬動，動其愛情嗔恨，則墮落難免矣。險極險極。汝能成就母往生，亦是三世諸佛淨業正因。所謂即塵勞行佛事，其功德比尋常殊勝萬分矣。祈與孟由說此助念法，並告汝母令聽光言。至為親開陳佛法，固為大善。然定省撫慰，亦須格外留意。幸甚。
汝母發願寄款交光隨意作功德，及助印蕪鈔。依光鄙見，做功德當以開人智識為最。擬以此款任印觀音頌，普遍施送於遠近，俾一切人同知觀音大士，為法界眾生之恃怙，隨類現身，尋聲救苦，兼以輔弼彌陀，接引眾生。況乎現今世人，日在患難中，無法防護。倘人人見此書，知大士之恩德，無不欲仗其威力以免災禍，既發信仰依賴大士之心，自然心存慈善，改往修來，以期不與大士相背而得蒙其覆庇護祐也。世之不治，由於人心險惡。倘人能仰慕大士之慈悲，自可日臻善域。是故此書流通，其利無窮，比較別種暫時之益者，實相去天淵。且以此增汝母福慧，消汝母罪愆，必能生獲安樂，沒歸蓮邦。至於蕪鈔，則見之發心修善念佛者甚多。茲不具書。
汝母何以病不見愈。蓋以宿業所致，殆轉重報後報為現報輕報，於此時以了之乎。玄奘法師臨終亦稍有病苦，心疑所譯之經，或有錯謬。有菩薩安慰言，汝往劫罪報，悉於此小苦消之，勿懷疑也。當以此意安慰汝母，勸彼生歡喜心，勿生怨恨心，則決定可蒙佛加被，壽未盡而速愈，壽已盡而往生耳。凡人當病苦時，作退一步想，則安樂無量。近來兵火連綿，吾人幸未罹此，雖有病苦，尚可作欲出苦之警策。則但宜感激精修，自得利益。否則怨天尤人，不但宿業不能消，且將更增怨天尤人之業，當與汝母說之。果能不怨不尤，淨心念佛，其消業也，如湯消雪。光自回山，日日於課誦迴向時，為汝母迴向，祈三寶加被，壽未盡則速愈，壽已盡則速得往生西方耳。
接手書，知汝母已於初二日念佛往生，不勝傷嘆。雖然，汝等既知佛法，當依佛法，令親神識得益為事，不可徒為哀毀，令存亡兩無所益。至於喪祭，通須用素，勿隨俗轉。縱不知世務者，謂為不然，亦任彼譏笑而已。喪葬之事，不可過為鋪排張羅。做佛事只可念佛，勿做別佛事，並令全家通皆懇切念佛，則於汝母，於汝等諸眷屬，及親戚朋友，皆有實益。有財力，多做功德。若喪事用度無出，即以之辦喪事亦可。切勿硬撐架子，至有虧空，後來受窘，則不必矣。
接手書，知汝母去得甚好。此殆汝母往昔善根，及現在善願，並汝等助成之功效也。人一生事事皆可偽為，唯臨死之時，不可偽為。況其無愛戀之情，有悅豫之色，安坐而逝。若非淨業成熟，曷克臻此。但願汝昆弟與闔家眷屬，認真為汝母念佛。不但令母親得益，實則比自己念佛之功德更大。佛所以教人，凡誦經持咒念佛作諸功德，皆為法界眾生迴向。平時尚為無干涉之法界眾生迴向，況母歿而不至心為母念佛乎。以能為一切眾生迴向，即與佛菩薩誓願相合。如一滴水，投於大海，即與大海同其深廣。如未到海，則勿道一滴，即長江大河，固與大海天地懸殊也。是知凡施於親，及一切人者，皆屬自培自福耳。知此義，有孝心者，孝心更加增長。
無孝心者，亦當發起孝心。請僧念七七佛甚好。念時汝兄弟必須有人隨之同念，婦女不必隨於僧次。以為日既多，人情熟悉，或令人起嫌疑。婦女宜另設一所，或居於幕，出入各門戶，兩不相見。是為表率鄉邑，開通儀式之懿範。若漫無界限，或他人仿之，久則弊生。昔人立法，雖上上人，亦以下下人之法為範圍，故能無弊。汝昆弟能如是為母念佛，兼又印施觀音頌文鈔等，有此善心淨資，並利人之事之功德，豈但汝母蓮品增高，將見汝祖父母，汝父，並歷代祖妣，同沾法利，同得往生也。光之所說，乃本理本情，非漫然為汝等說悅心快意語也。富貴人家子弟，多不成器，其源由於愛之不得其道。或偏與錢財，或偏令穿好衣服，錢隨彼用，則必至妄吃致病。
若為彼存以生息，餘不得者，於父母生嫌心，於所偏得兄弟姊妹生忌心，皆非所以教孝教弟之道。若女有錢，出嫁必以錢自驕，或輕其夫，或不洞事，以錢助夫為不法事。欲兒女成賢人，當為培福，不當為積財。財為禍本，汝等看多少白手起家者，皆由無錢，自勤而來。而大富家多多不久房產一空。故古人云，遺子黃金滿籝，不如教子一經。能讀則讀。不能讀，或農或工或商，各有一業，為立身養家之本。女子若有錢，明道理，錢固為助道之本。不明道理，則害其女，並害其婿，並害其外孫孫女矣。汝母善理財，幸汝家祖德深厚，故兄弟姊妹，皆賢善和睦。或於一人，有偏私偏愛，亦不至彼此計較。然不可以此為法。須令兒女永無計較之嫌隙可生，及倚恃之驕情長起，庶幾家道興而子孫通皆循規蹈矩矣。光之性情多絡索，以汝兄弟以光為師，恐後來或致兒女受害，故為絮叨及之，切勿謂所說無因，視作廢言。幸甚。但祈汝兄弟認真念佛，則為報母之恩，亦為報佛之恩矣。
火葬一法，唐宋佛法盛時，在家人多用之。然宜從俗葬埋，恐執泥者妄生議論。實則燒之為易泯滅。過七七日燒彌妥。葬之年辰久，或致骨骸暴露耳。三年之喪，不作禮樂，固宜遵守。前清文官必丁憂，武官不丁憂，以軍事不可或輟，故不為制。今則廢倫非孝，紛紛而起，守制之期，尚足掛齒乎。吾人當依古禮，斟酌行之，不可遽變，不必過泥可耳。頂聖眼天生等說，實可依據。光恐無知者，唯以探冷熱為事，意謂有信願及臨終正念分明，即可往生，不得專以探冷熱為據，故云亦不一例，恐其探之頻數，或致誤事，不可不知。大寶積無量壽如來會所說，乃說此等墮疑悔者，名為胎生，亦有謂為疑城者。此約障蔽隔礙之義，立胎生疑城之名。以在蓮華中五百歲，不見佛聞法。
何得死執其字以說義，將謂此等不在九品之數乎。須知西方無胎生，亦無城郭，乃約不能即出蓮苞及與佛相隔之義，喻取於胎於城。汝遂執定其詞，謂此在蓮品之外。然則下品中生六劫，下生十二劫，則其胎其城，為更厚更遠矣。彼十二劫者，尚歸九品。何五百歲者，便居品外。又何不觀於蓮華中不能出現八字，是蓮為不列九品之蓮乎。佛法本無可說。一死執，則無事生事，便費盡筆墨矣。總因自己居於疑胎，其為城也，厚逾鐵圍。果能直下明瞭，則大地平沉，鐵圍了不可得矣。孟子謂以意逆志，是為得之。只此逆字，亦是疑城。若知逆即迎合之意，則疑城化為烏有。一般死執著漢，所以終日講說，終日違背，皆坐此死執著之病根未消，故致難得實益也。
印光法師復黃涵之居士書
接手書，知夫人身嬰貴恙，已經月餘，用藥頗難，諸醫束手。當此時機，正好用萬病總持之阿伽陀藥。閣下每以此藥，普施於人。何於夫人之病，尚沾沾然以難於用藥為憂哉。其令郎令愛令媳等，既受生育之恩，當此大病臨身，存亡莫保之時，教以各各為其母志誠懇切念南無阿彌陀佛。以祈壽未盡則速愈，壽已盡則速得往生西方。令郎等孝心淳篤，當必皆如救頭然，而常持念也。如是則豈但有益於夫人，實則深有益於令郎等也。凡人有病，可以藥治者，亦不必決不用藥。不可以藥治者，雖仙丹亦無用處，況世間藥乎。無論能治不能治之病，皆宜服阿伽陀藥。此藥絕不誤人，服則或身或心，必即見效。然人生世間，無論久暫，終有一死。
其死不足惜，其死而所歸之處，可不預為安頓乎。有力量者，自己預為安頓妥帖，則臨終固不須他人為之輔助。然能輔助，則更為得力。無力量者，當令家屬代為念佛，則必能提起正念，不致恩愛牽纏，仍舊被愛情所縛，住此莫出也。光之為此言者，非徒為令夫人計也。以太夫人已經八十有三，雖閣下之德，足能延親之壽，而期頤之後，終必有去世之一日，恐閣下未能慮及於此，而猶復注意於醫藥。則為舍本逐末，益不能得，而反將一心念佛，由忙碌於醫藥而成間斷，不能純一。則其損大矣。故借夫人之病，預為閣下陳其盡心力於親之神識得所，以期閣下究竟能報親恩耳。今將陳了常之佛性助念發隱，附函寄來。雖文不雅馴，而意義有可取焉。
至於保病薦亡，今人率以誦經拜懺做水陸為事。光與知友言，皆令念佛。以念佛利益，多於誦經拜懺做水陸多多矣。何以故。誦經則不識字者不能誦，即識字而快如流水，稍鈍之口舌，亦不能誦，懶坯雖能，亦不肯誦，則成有名無實矣。拜懺做水陸，亦可例推。念佛則無一人不能念者，即懶坯不肯念，而大家一口同音念，彼不塞其耳，則一句佛號，固已歷歷明明灌於心中。雖不念，與念亦無異也。如染香人，身有香氣，非特欲香，有不期然而然者。為親眷保安薦亡者，皆不可不知。
五月廿八接廿四手書，知尊夫人病體沉重，諸醫束手。因祈令令眷，代為念佛，以祈壽未終則速愈，壽已終則速生耳。豈料夫人淨業已熟，脫體而去。昨由契西來函方知。不禁為閣下失賢助，為令郎失所恃嘆。然夫人宿根深厚，殆欲令令慈，及閣下，並令郎等，切念世相無常，急求出離。特以身說法，冀同修淨業，同生淨土耳。光過蒙青盼，亦不能不盡我心。但光向與時人異道，雖摯友親喪，絕不行挽誄等儀，但於朝暮課誦時，於佛前迴向一二七，以盡友誼。已於昨晚，為尊夫人迴向，擬以二七為度。以日間諸冗叢集，惟夜方克有暇耳。祈閣下以大義開示令郎等，俾息哀念佛，以期存歿咸益。倘唯執世誼，哀毀縱至其極，究於其親之靈，有何利益。
至於作佛事，不必念經拜懺做水陸。以此等事，皆屬場面。宜專一念佛，俾令郎等亦始終隨之而念。女眷則各於自室念之，不宜附於僧位之末。如是則不但尊夫人令眷，實獲其益。即念佛之僧，並一切見聞，無不獲益也。凡作佛事，主人若肯臨壇，則僧自發真實心。倘主人以此為具文，則僧亦以此為具文矣。如一期佛事已畢，夜間放台焰口即已。光以四十三年之閱歷，謹為知己者陳之。若不以為迂腐，則幸甚幸甚。書尚未封，適郵差持閣下初五日書至，因知夫人病體雖重，正念尚自昭彰，既能常見大士，兼有信願，其往生也，可以決斷。所言尼姑服飾，則所不須。其既願受皈戒，仍照常服，但加法衣於上即已（即僧人所穿之袍子），或著於身，或附於棺。棺已蓋，則燒之於靈前。皈戒當於今夜，光一人於佛前虔誠禮拜後，為說之。固不須作鋪張羅列諸儀，但取其至誠感通即已。法名當雲蘊空，乃三皈五戒優婆夷也。若作尼師形式，於事於理，皆有妨礙。但宜勖諸子女媳等，以成就母往生之志為孝，認真代母念佛，俾蓮品轉高，華開轉速以盡孝。切勿徒效世人作無益以害有益也。至於喪事，始終不須一葷，藉此倡導愚俗，亦公之一大責任也。
初九之書，諒已收到。昨得初十手書，知尊夫人確得往生，了無疑慮。其宿世固於淨土法門，有大栽培，惜閣下提倡較晚。倘於十年前即提倡，俾淨土法門之若事若理，一一明瞭，兼以力修，則其淨業之成，當比此高超數倍矣。平時愛子孫心重，自顧劣弱，至臨終時，則反能擺脫情愛，決志求生，乃宿世善根所使。平時面東臥，終時則面西右脅，亦宿善根力所使，有不期然而然者。有臨終種種景相，即可決其往生，並無須驗其頂胸之熱，何處先涼也。著法衣為佛弟子相，能滿其願，甚善甚善。既囑兒媳女輩早晚靈前多念佛，閣下當開示彼等，祈以妥親之神識，為孝之極致。即真實往生，亦須志誠念佛，以祈蓮品高陞，無生速證，以各盡孝思。此雖為利亡者，實則令兒女媳輩同種善根也。孫之能念者，亦令隨之而念。
終時全家能不哭泣念佛，最有利益。然其時猶短，宜以三小時不斷佛聲，不起哭聲，及動轉等為最善。祈切記之。六數亦不必敷衍附會，以無關緊要。若認定以說，反成穿鑿。須知六為坤數，夫人德鎮坤維，堪為世范，即無一數是六，而從生至死，日在六數中周旋，固無一息不是六也。六之義在躬行，不在年月房屋等。然年月房屋等，適逢其數，亦極平常，毫無奇特。所謂諸法從緣生，諸法從緣滅。惡業重者，動輒得咎。善根深者，無往不吉。亦自然而然，非有所安排者，而實似有安排者。世人欲得吉慶，不知培德，如滅燭以求明，北轅而適越。徒勞苦心，有損無益。祈以此義，與令郎及媳女等說之，則其利大矣。做佛事一事，光前已詳言之，祈勿徇俗，徒作虛套。若念四十九天佛，較誦經之利益多多矣。念佛之法，重在信願。信願真切，雖未能心中清淨，亦得往生。何以故。以心中有佛為能感，故致彌陀即能應耳。如江海中水，未能了無動相。但無狂風巨浪，則中天明月，即得了了影現矣。感應道交，如母子相憶。彼專重自力，不仗佛力者，由於不知此義故也。
接手書，不勝欣慰。尊夫人宿生有大善根，故感閣下曲為成就淨業，資以往生，兼率兒女媳等為之長時念佛。豈但亡者得益，實令彼等，深種善根。如是之法，可謂大慈。較彼世人存者以殺生折福折壽，令亡者拘滯幽途者，不可同年而語矣。尊夫人之事，可謂得法。然太夫人年已八十有三，當常勸諭，令其信願念佛。若令終日長念，或恐不能如是。前者頗欲設法，在生助念，思之未得。鎮守使王悅山，奉母來山，見其眷屬甚多，因得一絕妙之助念法，已與彼略說之。亦與彼說，當與閣下言之。倘閣下能實行，彼亦不至漠然置之，亦自利利他之道也。閣下眷屬，兒輩則各有職業，固難常時依行。若媳輩，則無事清閑，女使輩若奶媽等，則無甚要事。當令諸人，按鐘點日在太夫人旁，高聲念佛半點鐘，過時換班，一日不斷佛聲。
太夫人能隨之而念亦好，如不能隨，但令攝心諦聽。則一日之中，常不離佛。在諸人亦不吃力，以一日之中，不過當一回值。或至兩回，亦隔許久時候。彼等一無事事，借此令盡孝思，令種善根。即女使等，亦得因此之故，得植出離生死之緣。從此以往，率以為常。即太夫人壽過期頤，此法無令中輟。其利益不可思議。凡有信心人，欲成就父母往生之道業者，皆當以此告之。閣下政務多端，不能按定。若有暇亦如是念一次，以作表率。則兒媳女使等，當更踴躍歡喜也。光意謂如此而行，實為利便。當以此法述為一文，以附於排印文鈔之後，俾欲報父母之恩者，不至徒詠昊天罔極也。
印光法師與徐蔚如居士書
昨接手書，並哀啟。讀之，不禁悲感無已。夫諸佛菩薩，法身大士，愍念眾生，示生世間，和光同事，以行教化。或男或女，或國王大臣，妃後大家，及與貧窮下賤之流，俾觸目感發，隨地隨人，而得入於一乘閫奧而不自知。如是則法道流通，如春回禹甸，日朗堯天。無一處一人，不蒙其光明，沐其含育也。觀太夫人一生行跡，及臨終景象，光前所謂乘願輪以示生，居坤維而說法者，為的確之極。光虛受男身，濫廁僧倫。四十年來，於法門毫無裨益。讀太夫人汲汲流通大藏，刻印契理契機之書，直欲愧死。而朝暮禮誦時迴向，乃攄我愚誠。尚望太夫人慈愍，挽彌陀聖眾，以速度我，何可謂為法施。然不妨借此緣事，以增長自利利他之心。
故博地凡夫，當禮誦時，尚為諸佛迴向，況示居凡位，於理又有何妨。至於七中，及一切時，一切事，俱宜以念佛為主，何但喪期。以現今僧多懶惰，誦經則不會者多，而又其快如流，會而不熟，亦不能隨念。縱有數十人，念者無幾。唯念佛，則除非不發心，決無不能念之弊。又縱不肯念，一句佛號，入耳經心，亦自利益不淺。此光絕不提倡作餘道場之所以也。人當臨終，唯同聲念佛為有益。若識心未去，沐浴舉哀等，大有所妨。是以修淨業人，須於平日，與眷屬說其所以，庶不至誤用親愛。若過量大人，出格高士，正不必懼其被此牽掛耳。良由彼福德深厚，當穢業已滅，淨境現前時，即在此時。其所見所聞，已非此間景象矣。太夫人蓋非常流，固不得以常格律之。其往生可必，其品位當不在中下。
然佛法宏曠，唯成佛方可歇手。欲決得往生，正不妨懇切念佛，常行追薦。即佛經所謂雖知罪性本空，而常悔先罪，不說已得清淨。蓮池謂年中常須追薦先亡，不得謂已得解脫，遂不舉行耳。須知念佛誦經，雖曰薦親，實為現前眷屬親知，開心地，種善根，及所有薦親功德，迴向法界一切眾生，以廣大自他存亡之心量，以消滅自他存亡之執礙耳。至於不主於誠，唯以奢華張羅誇耀於人，則所謂以親喪作鬧熱，非人子所宜為也。閣下深通佛法，斷不至此。或恐眷屬知交，有被近來諸大家行事，艷羨歆動者。不妨與閣下言之，以杜其違法違理趨時之心耳。
印光法師復裘佩卿居士書
閣下既相信光，當依光所說，方有實益。否則雖有信心，但作種未來之善根而已。吾人在生死輪迴中久經長劫，所造惡業，無量無邊。若仗自己修持之力，欲得滅盡煩惱惑業，以了生脫死，其難逾於登天。若能信佛所說之淨土法門，以真信切願，念阿彌陀佛名號，求生西方，無論業力大，業力小，皆可仗佛慈力，往生西方。譬如一顆沙子，入水即沉。縱有數千萬斤石，裝於大火輪船中，即可不沉而運於他處，以隨意使用也。石喻眾生之業力深重，大火輪喻彌陀之慈力廣大。若不念佛，仗自己修持之力，欲了生死，須到業盡情空地位方可。否則縱令煩惱惑業斷得只有一絲毫，亦不能了。喻如極小之沙子，亦必沉於水中，決不能自己出於水外。
閣下但生信心，念佛求生西方，不可再起別種念頭。果能如是，壽未盡則速得痊癒，以專一志誠念佛功德，便能滅除宿世惡業。猶如杲日既出，霜雪即化。壽已盡則即能往生，以心無異念，即得與佛感應道交，故蒙佛慈接引往生也。閣下若信此話得及，則生也得大利益，死也得大利益。嗔心乃宿世之習性，今作我已死想，任彼刀割香塗，於我無干。所有不順心之境，作已死想，則便無可起嗔矣。此即如來所傳之三昧法水，普洗一切眾生之結業者。光特為閣下述之，非光自出心裁妄說也。若不念佛求生西方，縱生到至極尊貴之非非想天，天福一盡，仍復輪迴六道。若具志誠懇切念佛，縱將墮阿鼻地獄，尚能蒙佛接引，往生西方。
萬不可卑劣自居，謂我業重，恐不能生。若作此想念，則決定不能生矣。何也。以心無真信切願，無由感佛故也。觀音菩薩，久已成佛，特以慈悲心切，現九法界身，種種方便，度脫眾生（九法界，即菩薩、緣覺、聲聞、天、人、阿修羅、畜生、餓鬼、地獄也）。於人法界，又複種種不一。或為帝王宰官，或為隱逸庶民，或為婦女，或為乞丐，了無一定。但以菩薩之像，微妙莊嚴，世人不能形容，以故多類女像，非菩薩原是女身也。欲供養者，當於北京路長康裡佛經流通處，請石印之西方三聖像，用鏡龕裝好，彼處亦有。則阿彌陀佛，觀音，勢至，俱全矣。臥室若不潔，可將佛像供於淨室，日請來熟視一二次，則心中便可作憶念矣。念佛雖貴至誠清潔，然病人做不到。但心存至誠默念，或出聲念，功德仍是一樣。以佛慈廣大，如父母於兒女病苦時，則不以平常之儀式見責，而且為其撫摩身體，洗濯污穢。若兒女病好，猶然令父母同彼病時一樣伺候，則當被雷打。閣下何得謂臥床默念，恐有罪過乎。即無病人，睡時尚宜默念，況病人乎。
印光法師復郁智朗居士書
福峻之事，若汝所敘，生前死後種種是實，則可決定往生。以生時已將軀殼看破，此係最大一種利益。以女人每每唯戀幻質，日事妝飾。既無此念，自與淨土法門容易相應。臨終之瘦削及病苦，乃多劫之業障。以彼篤修淨業，殆轉重報後報為現報輕報耳。汝謂由修持精進，致身體日弱。此語不恰當，兼有令信心淺者因茲退惰之過。須知念佛之人，決定能消除業障。其有業障現前者，係轉將來墮三途之惡報，以現在之病苦即了之也。金剛經謂持金剛經者，由被人輕賤之小辱，便滅多劫三途惡道之苦。則福峻之將往西方，固以此小苦了無量劫來之惡報，實為大幸。切不可學不知事務人，謂因修持而致病及死也。念佛人平時有真信切願，無一不得往生者。
況福峻臨終正念昭彰，作問訊頂禮等相，而死後身體柔軟潔淨，顏貌如生，又何必以彼工夫淺為疑乎。夫彌陀願王，十念尚度。況彼精進修持，已二三年，又有何疑。世有種人，志意下劣，雖常念佛，不求往生，唯欲求人天福報。此種人縱畢世修行，只得來生之癡福而已。有正信者，自己以信願感佛，佛以慈悲攝受，感應道交，必能仗佛慈力，帶業往生。又何須問彼見佛與否，方可斷判也。至於人未終前，若彼自能沐浴更衣，則甚善。如其不能，斷不可預行沐浴更衣，令彼難受疼痛，致失正念。以汝尚以未著法衣，令其盤膝趺坐為遺憾。不知當此之時，只好一心同聲念佛，萬萬不可張羅鋪排（指沐浴更衣令坐等）。若一張羅鋪排，即成落井下石。切記切記。令慈年邁，光若不說此弊，汝後會以盡孝之心，阻親往生，俾長劫流轉於生死中，莫之能出也。吾人但取其實，毋矜其名。汝之記頗好，並不必求人作文以傳，此皆世間虛浮之事，但宜自己並其家屬念佛，以期同生西方即已。光每日朝暮課誦迴向時，兼稱福峻名，迴向一七，以盡師徒之誼。又福峻此番之生與死，可謂不虛生浪死矣。幸甚。至於骨作面丸之事，甚好。但不可粗心為之，必須將骨研成細粉，用細羅羅過，與面無異方可。倘粗心大概研之，便和面作丸，恐小魚食之，或有鯁刺於腹之患。光恐汝粗心，不得不說。
印光法師復范古農居士書
中陰者，即識神也，非識神化為中陰，即俗所謂靈魂者。言中陰七日一死生，七七日必投生等，不可泥執。中陰之死生，乃即彼無明心中，所現之生滅相而言，不可呆作世人之死生相以論也。中陰受生，疾則一彈指頃，即向三途六道中去，遲則或至七七並過七七日等。初死之人，能令相識者，或見於晝夜，與人相接，或有言論。此不獨中陰為然，即已受生善惡道中，亦能於相識親故之前，一為現形。此雖本人意念所現，其權實操於主造化之神祇，欲以彰示人死神明不滅，及善惡果報不虛耳。否則陽間人不知陰間事，則人死形既朽滅，神亦飄散之瞽論，必至群相附和。而舉世之人，同陷於無因無果，無有來生後世之邪見深坑。
將見善者則亦不加惕厲以修德，惡者便欲窮凶極欲以造惡矣。雖有佛言，無由證明，誰肯信受。由其有現形相示等，足征佛語無妄，果報分明。不但善者益趨於善，即惡者其心亦被此等情理折伏，而亦不至十分決烈。天地鬼神，欲人明知此事，故有亡者現身於人世，陽人主刑於幽冥等。皆所以輔弼佛法，翼讚治道。其理甚微，其關係甚大。此種事古今載籍甚多，然皆未明言其權之所自，並其事之關係之利益耳。中陰雖離身軀，依舊仍有身軀之情見在。既有身軀之情見，固須衣食而為資養。以凡夫業障深重，不知五蘊本空，仍與世人無異。若是具大智慧人，則當下脫體無依，五蘊空而諸苦消滅，一真顯而萬德圓彰矣。其境界雖不必定同，不妨各隨各人之情見為資具。
如焚冥衣，在生者只取其與衣之心，其大小長短，豈能恰恰合宜。然承生人之情見，並彼亡人之情見，便適相為宜。此可見一切諸法，隨心轉變之大義矣。死之已後，尚未受生於六道之中，名為中陰。若已受生於六道中，則不名中陰。其附人說苦樂事者，皆其神識作用耳。投生必由神識與父母精血和合，是受胎時，即已神識住於胎中。生時每有親見其人之入母室者，乃係有父母交媾時，代為受胎，迨其胎成，本識方來，代識隨去也。慾海回狂，卷三第十二頁，第八、九、十、十一、十二行，曾有此問，原答頗不中理。光為之改正，當查閱之。原答雲，譬如雞卵，有有雄者，有無雄者，未有識托之胎，如卵之無雄者也。
不知卵之無雄者，即令雞孵，亦不生子。何可為喻。光只期理明，不避僭越，故為居士陳其所以。圓澤之母懷孕三年，殆即此種情事耳。此約常途通論，須知眾生業力不可思議。如淨業已成者，身未亡而神現淨土。惡業深重者，人臥病而神嬰罰於幽冥。命雖未盡，識已投生。迨至將生，方始全分心神附彼胎體。此理固亦非全無也。當以有代為受胎者，為常途多分耳。三界諸法，唯心所現。眾生雖迷，其業力不思議處，正是心力不思議處，亦是諸佛神通道力不思議處。光近十餘年，目力不堪為用，故於經論不能廣引以證。然其理固非妄出臆見，以取罪戾也。死生，眾生之大事。因果，教化之大權。願閣下不惜廣長舌，以因果報應為轉煩惱生死，成菩提涅槃之一助。則法門幸甚，眾生幸甚。

[book_title]第五篇 飭終實效
王蓮台居士（紹興臨終正念團  王蓮航）
王居士貽善，字積軒，法號蓮台。居紹縣城中新河弄。秉性朴厚。前清由儒而幕，旋即退居，虔修淨業。家政早委諸兒輩，一意西向，不以之紛心，如是者垂三十年。本年（丙寅）七月間臥病，初不為意。至九月初五日，病劇，囑家人邀正念團友（臨終正念團，蓮社成立之次年，由居士發起）男女同志八人，就病榻前念佛。居士亦喃喃作金剛持。神極清爽，應對如常。惟雲，此次終不起，然絕不怕死，須勞諸君助念，以速往生，於願足矣。且謂得生西方，凡同志之名標蓮萼，與品位高下，當相報知。是日脈像甚好，有轉機之望，團友旋即散去。初於病中，兩睹大士，相始無語。繼見時，居士哀求菩薩早來接引。蒙大士安慰曰，汝可以往生。
然功行淺，生西後，尚須加行功夫。時至，當來接汝。又夢見青蓮華甚嫩小。自是一心執持，更不間斷。初十日，病轉劇，值團友均無暇，即邀王蓮貞陪夜，與家人同助念。是夜夢見金蓮華甚大，心頗自慰。夜半，數問天明未。且雲，明日餘當往矣。盍邀蓮航來，欲與語。次日，復以電話相招致，予即奔至，時已午刻，家人方環侍念佛。予就病榻與語曰，謹來助念，請老居士一心執持名號，正念往生。聞予言，似尚能應諾，且數頷其首。時家人已預為沐浴，外著法服，端莊而臥。覺其密持佛號，無氣喘狀。少頃，同志單適之至，乃共敲魚磬，朗聲合念。經半小時許，氣息漸微。予因擊磬，朗聲稱念南無西方接引導師阿彌陀佛，居士即現悅豫之色（時居士之老夫人，並二子二孫二媳，均環立執香，和聲同念。所難得者，一孫年只九齡，右手擎香，左手舉掌，亦高聲助念）。
又經半小時，氣息已無，如入禪定，安詳而逝。其時當十一日未刻。享年七十有四。命終後，同人念六字快板，約半小時。止靜。朗誦迴向文畢，由家人分頭理值後事。予與適之仍在榻前陪念，不欲令佛聲遽斷。入殮前，探頂上獨熱。至晚九點鐘，方移置外堂。次日五更，循例舉哀。三日而殮，族鄰見聞者無不感動，嘆為希有。初老居士曾於病中詳述遺訓，又托予臨時為之照顧，以免悖理。囑兒媳身後不得再徇送無常，燒廟紙，及尸體掉頭等種種陋習，並不必預備回神（俗名轉［殺+閃］）。身後法事，以念佛為主。請和尚，不請道士。用禪門，不用吹敲。哲嗣伯寅子齡善承親命，一一遵行。又能強抑悲痛，和眾專注念佛，計歷七小時，始移動身體。其舉哀則已歷十五小時之外矣。蓮池大師雲，親得離塵垢，子道方成就。如伯寅子齡者，可謂善行其孝矣。是舉為吾越所創見，革除舊俗，不動哭聲，處理後事，極為從容。此不獨同志固當為取法，深願見者聞者，轉輾傳述，相繼奉行，則饒益無窮矣。
單寄薌居士（紹興臨終正念團  王蓮航）
單居士寄薌，名謙，法號顯道。世居紹興之單江邨。清廩貢生。初家不甚裕，因就嘉善之西塘墾興農事。復營錢業於該鎮。農商兼操，獲贏甚厚。不數年而家稱素封，乃築廬於城中貫珠樓畔，移眷居之。西塘有胡蒙子居士，精內典。居士嘗向之問法，由是起信。癸亥春，華智法師創結蓮社於蕺山之戒珠寺，皈信日眾，居士亦相繼加入社。自是日持淨課，志切淨土，自號誌淨居士。且發心弘揚佛化，以報佛恩。是年冬，全浙佛學聯合大會開於杭之三賢嗣，居士赴會為代表。次年（甲子年），居士擬擴充蓮社為佛學研究會。華師允其請。遂於四月十八日成立，居士被推為副會長，恭請寧波觀宗寺諦閑老法師蒞紹，開示一切，並演講始終心要解。
居士即於是時皈依焉。乙丑年春，佛學聯合會開於紹興，復請諦公為皈戒師，居士求授五戒，行持乃益勤。是年秋，紹興縣警二長髮起議修開元寺，舉辦事董事，組事務所，推居士主任其事。首先認助三千元，熱心籌劃，不遺餘力。詎意積勞致疾，本年（丙寅年）四月陡患咯血症，旋亦愈。至六月間復發，遂謝客靜養。至秋後，病無起色，漸將諸務委囑兒輩。延至陰曆十一月十二日，病勢已殆。午後，哲嗣卓人見其昏沉，以大眾擬為念佛請，居士甚悅。卓人舉讚佛偈，居士亦朗聲同念，復朗念佛號二十餘聲，音漸低。同念者有車貽臣居士，時在旁敲魚磬助念。此外執香和聲助念，皆居士之夫人暨四子二媳二女等。歷一時，病者念聲漸微而默。時眷屬仍忍哀朗聲助念，至申刻安詳而逝，享年五十有六。逝後面色如生（據其二世兄適之雲，輕探最後頂際尤溫）。先時居士曾預述善後各事，手鈔成書，囑付兒輩甚悉。如臨終須助念，喪事用素不用葷，用僧不用道。均志篇中，詳細無遺。哲嗣卓人固亦深信佛法，善承親命，於臨終後一切俗例，皆遵不舉行，純作念佛禮懺法事，辦理悉如法，誠所謂善用其孝者矣。
童蓮國居士（餘姚念佛助生極樂團）
居士姓童，名養正，字伯薪。蓮國乃其法號也。浙江餘姚朗霞鄉人。賦性穎慧，才思敏捷，洵我姚一幹才也。初以疾欲求長生術。忽一夕，夢中有人指讀楞嚴經。時佛法未普，遍求始得。力疾誦竟，恍如夢覺。又得決定生西日課讀之，始知淨土法門圓頓絕倫，三根普被。時上海功德林佛經流通處甫開設，遂廣請淨土及大乘經論，悉心研讀，益諦信因果，悲喜交集。乃嘆曰，人身難得今已得，佛道難聞今已聞。此身不向今生度，更待何生度此身。從此戒殺放生，茹素念佛，掃除名利，決志求生。更廣勸知己，同修淨業，同發菩提道心，創設蓮社，以為研求佛理瞻仰禮敬念佛修七之所。甲子春，偕同志於其鄉創建阿彌陀佛院，頗具規模。既而著信願念佛決定往生淺說，得同志刊版流通。
故居士又為吾姚闡揚淨業之先導也。是年冬，因持躬勤苦，以致羸軀復病。病則輒防命終，必招社友為之助念。至今春小愈。迨六月，病勢轉劇。則復招社友日夕輪流助念。時或稍有疲倦，即囑社友誦阿彌陀經、九品觀、及往生正信偈等，以提醒之。毫不談及家務世事，決志一意求生。蓋自知信願雖篤，而於持念佛號功夫欠缺。
病中時時以蓮池在前，鑊湯在後，不生佛國，必墮三途以自勵。雖在病苦顛沛之際，而一句阿彌陀佛不敢或失。至八月朔日未時，屏去家屬，向社友雲，時已至矣，緊要助念。即翻身右脅而臥，忽呈報終形狀。所可奇者，呼吸斷後，唇尚微動（居士平日對社友說，我命終時，如唇動則正念不失。否則務要警策）。迨唇不動，更聞輕脆念佛之聲一分餘鐘。或聞在床後，或聞在喉間。蓋此時社友皆在提高助念之際，故不克細辨其在何處。助念之翌日黎明，始與小殮。竊思居士生前信願彌篤，臨終又能分明念佛。雖未睹瑞相，而往生已可決定矣。存年三十九歲。敢以經過事實略述如上，普願同修淨業諸善信，尤增上一層信根，俾同生於西方極樂世界焉。
楊蓮航居士（餘姚念佛助生極樂團）
居士浙之餘姚朗霞鄉人。家寒，幼業商。率履罔越。於民國十一年壬戍，聞同裡童覺航居士修淨業，屢往就教，研究佛理。雖文學素淺，而解悟超儕輩。癸亥九月，蓮社同人約發菩提心，居士亦與焉。甲子春暮，因病私破殺生戒，漸與蓮友遠。蓋惶愧避箴規也。至七月，病益劇。蓮友告以必將死。自審亦不起，乃憬然悔。於初八日，力疾詣佛像前，盡情披露，投誠懺悔，復守五戒，願盡未來際不再犯。從此放下萬緣，掃除愛慾，一心默持佛號，以待報盡。蓮友知其解悟雖敏，而於持名之功甚欠缺，故於臨終前六日，為之僱人助念至最後兩日，蓮友亦親自助念。其臨終之得見西方聖境，雖人謂助念得力，蓋亦居士宿植善緣有以致之也。存年三十歲。其病時臨終情狀如下。
一復五戒後，堅持誓願，惟病重無力默念，即念亦斷續。寐去則更落昏沉。
一復五戒後，夢中有人屢以肉食勸吃，幸自能作主，牢守五戒。
一於八月十一日絕食，十四五茶水亦不入口。蓋因脾敗，隨食隨解，故不食。至十六糞色盡，解血三次。十七解血一次。從此則不解。
一於十二日，蓮友代僱人晝夜輪流持佛名，蓮友亦時去持名，使之正念不間失。
一所患病苦，於臨終一星期內，加腹痛、空嘔、發熱。此時對蓮友說，恐於病苦重時死去，必失正念。恐無福分往生，奈何（此為往生一大疑障。後幸助念得力）。
一於十五日忽覺神清氣爽，且喜多言，聲音亦比平日高亮。更囑助念者暫時停止，自己默念，甚覺清楚。
一於十六日下午，忽見精神憊極，脈息亦斷續。蓮友知其臨終時已近，遂於夜間六點，高聲助念，至十一點，察其神色，忽疲忽鮮，似尚未呈命終景象。後半夜，仍囑僱人代念。
一十七日間如常。據謂夢中見光明，如五六盞電燈者。晚間察觀亦如常，以為時尚未屆。蓮友高聲助念，至二更欲回家。詎知此時助念已得力，伊聞助念停止，便雲，我西方尚未到，今夜須要蓮友全夜助念。同志聞其言詞有異，即復高聲助念，不到半小時，便笑向人云，西方今到矣。呀，好蓮華呀。偌大的七寶池，好光明。叮囑大眾高聲助念，不可輟。從前僵臥不動之身軀，至此頭手甚活動。大聲言好蓮華，好寶池。若常人之喜出望外然（平時因持名功夫欠缺，往生有疑，至此時固呈此態。否則，金榜題名，為讀書人分內事，何必喜出望外。此時且不能發菩提心，以身說法，警勸大眾，終至不克見佛。故覺航居士，議其生品不高）。如是一小時間，即閉口不言，手足亦不動，但仰臥，雙目專注床前佛像。漸見其目珠生翳，呼吸漸短。直至十八卯初，方斷呼吸。此夜蓮友只有四人。而全夜之高聲助念，兼時時策勵，蓋亦盡其力矣。念到氣既斷後一小時半，仍換所僱之人再念，至體冷為度。不令家人哭泣。
一命終後，至十點鐘，他處皆冷，獨頂門猶溫。
一靈前又僱十三人，念佛號半日。
附諦閑老法師證明書  讀楊君臨終行狀，往生淨土可必。經云，此間用功一日，勝過極樂一劫。楊君所幸，多分由於蓮友助念之力。足證助念之功偉矣。雖然，若非楊君自力作主，未必有若斯之效也。以自力為因，他力為緣。因緣和合，有增上之力，往生無疑。品位在中品下生耳。
羅梓生居士（印光法師）
世出世間，以誠為本。誠之所至，金石為開。況同賦此心之同人，與了無有心，以眾生之心為心之佛菩薩乎。世未有誠不至而人興觀感佛垂加被者。亦未有誠至而人無觀感佛無加被者。故希聖希賢學佛學祖者，唯當致其誠而已。吾於羅梓生居士生西事，得一證據焉。居士名禹曾，字梓生。福建閩侯人。昆弟三人，伊居其次。少業儒，壯入軍籍。
八歲喪父，事節母，待兄弟，以孝友聞。賦性真實忠厚，儉朴廉潔，內不欺己，外不欺人。以故軍官信任，令管軍需十餘年，除薪水外，絕不染指。而且篤信佛法，頗厭塵境。中年喪偶，其念已同槁木寒灰。民國壬戌丁母憂，遂屏絕葷腥，專修淨業。其子鏗端與彥俊，偕諸同志，組織福州佛化社，居士鼓舞讚襄，提倡尤力。甲子夏社遷西湖開化寺，人地均稱適宜。但以寺建已久，棟宇參差，佛像剝落。居士欲令來念佛者觀感興起，遂獨任修葺而莊嚴之。工甫半而謝世。時在丙寅六月初九。壽六十歲。鏗端能繼父志，俾得圓功，可謂善於事親矣。初居士將終前十餘日，忽疽生於項，殆屬宿業。內潰，寒熱間作。居士欲借此苦，速獲往生，令眷屬就室念佛，以助正念。亦有友人來助念者，每至數十。
預囑眷屬，臨終不得先行洗濯換衣哭泣等。喪中無論祭神待客，俱不得用葷酒。殮服唯素布，不得用綢帛。其子媳等俱能遵命。雪峰達本方丈，特來開示。故十餘日中，雖有痛苦，心常鎮定，了無異念。至臨終時，正念分明，安詳而逝。眷屬等各節哀念佛五句鐘，方為洗濯換衣哭泣等，可謂知法。及至入殮，頂門猶溫，四肢柔軟，可為生西之證。尤異者，子媳皆發願終身長齋念佛。佛化社社友，為其念佛念往生咒者，凡三十餘家。所念佛號，有一千五百餘萬。往生咒有十一萬九千餘遍。俱以此祈蓮品轉高，無生速證。非平生至誠感人，何能如此。噫。若居士者，可謂一鄉之善士，如來之真子矣。或疑居士敦篤倫常，力修眾善，而且多年念佛，何以臨終尚生惡疽。
不知吾人從無始來，所結怨業，莫能悉數。若不念佛，將長劫報復，無有了期。居士殆由念佛之力，轉後報重報為現報輕報，以解脫生死諸苦，直往西方，高預海會，親炙彌陀，與諸上善人同會一處也。昔戒賢法師尚嬰篤疾，玄奘法師臨終亦有痛苦，各蒙菩薩指示安慰，謂是宿世惱害眾生之報。況博地凡夫乎。故為略書所以雲。讚曰。
卓哉居士，足稱哲人。雖居塵世，不染世塵。
稟性孝友，勤儉仁恕。家庭之樂，融融泄泄。
律身嚴謹，接物和易。翹心淨土，冀證真諦。
既啟佛化，又新佛宇。金碧莊嚴，用表感慕。
年登耳順，即示西歸。眷友助念，功德巍巍。
故致臨終，一心憶念。隨佛往生，頂暖可驗。
其子與媳，悉發誠願。素食念佛，畢生不變。
以此功德，冀增蓮品。速證無生，回度堪忍。
社友祈予，記載其事。欲令見聞，同沾法利。
爰取行略，發其隱義。用滿如來，度生宏誓。
陳了常優婆夷（印光法師）
一切眾生，皆有佛性。而佛與眾生，心行受用，絕不相同者。何也。以佛則背塵合覺，眾生則背覺合塵。佛性雖同，而迷悟迥異。故致苦樂升沉，天淵懸殊也。若能詳察三因佛性之義，則無疑不破，無人不欲修習矣。三因者，正因、了因、緣因也。正因佛性，即我人即心本具之妙性，諸佛所證真常之法身。此則在凡不減，在聖不增。處生死而不染，居涅槃而不淨。眾生徹底迷背，諸佛究竟圓證。迷證雖異，性常平等。二、了因佛性，此即正因佛性所發生之正智。以或由知識，或由經教，得聞正因佛性之義，而得了悟。知由一念無明，障蔽心源。不知六塵境界，當體本空，認為實有。以致起貪瞋癡，造殺盜淫。由惑造業，因業受苦。
反令正因佛性，為起惑造業受苦之本。從茲了悟，遂欲反妄歸真，冀複本性也。三、緣因佛性，緣即助緣。既得了悟，即須修習種種善法，以期消除惑業，增長福慧。必令所悟本具之理，究竟親證而後已。請以喻明，正因佛性，如礦中金，如木中火，如鏡中光，如谷中芽。雖複本具，若不了知，及加烹煉鑽研磨礱種植雨澤等緣，則金火光芽，永無發生之日。是知雖有正因，若無緣了，不能得其受用。
此所以佛視一切眾生皆是佛，而即欲度脫。眾生由不了悟，不肯修習善法，以致長劫輪迴生死，莫之能出。如來於是廣設方便，隨機啟迪。冀其返妄歸真，背塵合覺。法門雖多，戒定慧三，攝無不盡。故楞嚴經云，攝心為戒，因戒生定，因定發慧，是則名為三無漏學。而三者之中，唯戒最要。以能持戒，則諸惡莫作，眾善奉行。其行與佛近，其心必不至與佛相遠也。故如來於梵網經，為眾生保證雲，我是已成佛，汝是未成佛，若能如是信，戒品已具足。
又云，眾生受佛戒，即入諸佛位，位同大覺已，真是諸佛子。是持戒一法乃超凡入聖了生脫死之第一要道也。使眾生不具佛性，縱令修習種種善法，亦無成佛之理。如石不具金，冰不具火，磚不具光，砂不具芽。縱令烹煉鑽研磨礱種植雨澤等緣，一一經於累劫，亦無金火光芽等發生之事。若知此義，孰肯以性具之菩提涅槃，妄作煩惱生死，獨讓諸佛及三乘聖人受其真常之樂，自己甘受其幻妄之苦也哉。然約通途教道，在凡夫地，欲了生死，大非易事。若約信願念佛，求生淨土之特別法門，則即於現生悉得了脫。果具真信切願，萬中決不漏一。末世眾生，唯此一法，堪為恃怙。以故法運愈晚，此法愈當機，善知識提倡愈切。而真實修持，得遂往生之證驗，時或見之。
優姿夷了常者，安徽無為縣陳錫周了圓居士之繼配夫人也。姓胡氏。賦性慈善，篤信佛法。錫周初不知佛法，長子天壽，頗聰明，十四歲殤。意謂我居心行事，無大過愆，何得有此。遂於因果報應生死輪迴之事，概謂為無。夫人知其執不可破，輒密默修持，不令彼知。未久夫人有娠，將臨產期，忽得大病，二十九日不能言語飲食轉側，體熱如火，身瘦如柴，名醫束手，絕無生望。一夕夢老媼，持一長杆蓮華，雲汝以宿業，得此惡病，幸有善根，是故我從南海來安慰汝。隨以蓮華從頭至足拂之雲，拂去業障，好生嘉兒。頓覺身心清涼，即驚醒起床，便成好人。次日生子，龐厚豐滿，與健婦所生無異。取名天民。今已十五歲矣。
錫周由是方知佛慈廣大，三世因果之理事真實不虛。從茲夫婦各吃素念佛，努力修持。於救濟貧苦患難，齋僧修廟，施善書，舍棺材，悉隨己力為之。錫周歸依光，法名了圓。夫人函祈歸依，因名了常。九年，夫妻兒女五人，同於北京法源寺受菩薩戒。去年春，夫人欲來普陀見光，因先朝九華，歸至滬，適奉直兵禍將作，遂未果來。每引以為憾。光慰之曰，至心念佛，則日與彌陀聖眾相對越，何得以不見粥飯庸僧為憾乎。以深受驚嚇，故身體瘦弱。久不復原。錫周祈光開示。光令作退步想。作已死想。遂得大愈。今春復病，瘦弱不思飲食。於二月二十八日正念佛間，見兩童子執長幡，上書西方接引四字。謂錫周曰，此兆於我則幸，於君則不幸。
以己一歸西，內顧無人故。然念佛之人不貪生，不怕死。因請僧四位，誦經禮懺念佛二十八日，以祈壽未盡則速愈，壽已盡則速生西方耳。從此身心適悅，了無病苦。至四月初，復覺不適。知歸期將至，一心念佛以求速生。初五，全家皆為念佛。又請師僧換班續念，晝夜佛聲不斷。夫人但默隨之。初六午前，令備浴具。浴已著新衣，往佛堂禮拜供獻香華，歸即移床向西側臥，唯專念佛，概不提及訣別等事。至亥時，見佛來，欲起禮拜，因扶起令坐，作合掌低頭狀，雲尚有三千佛，念完即去。全家同僧俗三十餘人，俱大聲念。夫人遂高聲念佛而逝，面帶笑容，室有異香，全家俱不現悲哀相。
又念佛一小時，方為安置。次日午時入殮，頂尚溫暖，四肢柔軟，香氣猶存。噫。夫人可謂宿有善根，現值善緣，不現世間愛情破壞正念，唯仗多人佛聲成就淨心，故得感應道交，蒙佛接引，離此苦域，登彼樂邦。何幸如之。臨終一關，最為要緊。世有愚人，於父母眷屬臨終時，輒為悲痛哭泣洗身換衣，只圖世人好看，不計貽害亡人。
不念佛者，且置勿論。即志切往生，臨終遇此眷屬，多皆破壞正念，仍留此界。臨終助念，譬如怯夫上山，自力不足。幸有前牽後推，左右扶掖之力，便可登峰造極，臨終正念昭彰。被魔眷愛情搬動等破壞者，譬如勇士上山，自力充足，而親友知識，各以己物令其擔負，擔負過多，力竭身疲，望崖而退。此之得失，雖由他起，實屬自己往昔劫中，成全破壞人之善惡業力所致。凡修淨業者，當成全人之正念，及預為眷屬示其利害，俾各知所重在神識得所，不在世情場面好看，庶可無虞矣。茲因訃至，故發其佛性及助念之隱義，並夫人事實之大略，以期修淨業者，知所取法焉。
先慈周太夫人（陳文中）
先慈住世六十四年，奉佛極勤。清光緒戊戌間，立佛堂於庭，長齋供養大士像。時文中未聞佛法，妄以世俗愚孝，力請悔齋，卒未獲許。今日方知託庇福佑之不淺也。逮文中修習佛乘後，以淨土為專行。始知先慈長齋，非夙具善根有多福德因緣者不能也。只以修持稍悖，頗近外道。文中深為之慮。逮庚申孟夏，文中於武昌聽講起信論畢，歸侍左右。嘗以淨宗法義，奉告先慈，始迴向菩提，念阿彌陀佛，以求生西方極樂國土為志願。文中旋晉省聽講大佛頂首楞嚴經。九月杪，家人以先慈疾電召文中歸家，見先慈病仍如常狀，唯精神較平時稍遜。時文中即恆與弟妹等演說佛法大義，及詳述淨宗修行諸法門，藉娛先慈之視聽。至冬月初一日，先慈精神飲食俱減。至初二，文中等正午膳間，忽聞先慈喚念佛，即集家人［艹／熱］香圍念阿彌陀佛萬德洪名。先慈亦如常時結跏趺坐，合掌念佛。歷二時之久，始就枕。假寐間猶口念佛名，時作時輟，精神則現恍惚狀，頻向文中等述所見徵兆甚夥。文中等時以不忍永離膝下之愚癡妄想，未能詳征佛菩薩接引諸瑞相，而漫應之。
今已後悔無及矣。然猶記當時說之綦詳。其聲較大者，則為見一衣紅緞衣之人，授以彩旗，歷指其旗至陳某某處，此時猶冀不即歸去。答以旗為佛許宣揚法化之相，並謂候病痊，宣揚淨宗。時文中等願舍宅為寺，以助願行。先慈顧而樂之。後於是夜語文道曰，我何能有此景象，以汝兄念佛誠心所致耳。原先慈迴向西方淨土後，曾命文中寄回未著綵衣之佛像，及接引掛圖各一幅，置淨室供養之，未及見彩畫之諸種圖像。後文中於柩前禮彩畫西方接引掛圖，見中立阿彌陀佛繪像，身著大紅衣。始悟先慈初二日所見授以彩旗之衣紅色衣者，即我接引導師之阿彌陀佛。彩旗其接引幡也。佛究著何衣，文中未及親證，罔敢臆說。而我先慈並此著彩之畫像亦未之見，且於神情恍惚之際，其所說寧為臆造耶。至初四夜，尚跏趺靜坐，溫語慰文中曰，兒甚行孝，兒甚行孝。初不解其意，後乃知先慈殆已豫識文中能率諸弟妹等齊聲念佛，以為先慈西歸之一大助緣也。初五晝間，倚枕念佛名，徹夜未敢輟。並自言好好者至再。問何為好。曰，西方好。
文中等隨即應之曰，極樂世界好，阿彌陀佛好，請念阿彌陀佛好。乃為諸弟妹等講說，唯於此時念一句阿彌陀佛，即可滅除八十億劫生死重罪之法義。先慈仍安詳朗念阿彌陀佛。至初六九句鐘，文中告諸弟妹，宜大聲念佛，不可少帶哀音，致亂正念。先慈念佛至十句鐘，靜息少頃。又復高聲強念阿彌陀佛至八九聲。音響之洪大，得未曾有。念畢，出入息已及幾微，不片刻間，並出息亦絕矣。久後試探頂門溫暖。此為確定往生淨土之鐵證。慶先慈之西歸確實也。竊謂六道眾生皆有佛性，只以背覺合塵，遂致流浪生死，輪轉其中，迷如永夜。倘能一念覺悟，迴向菩提，即得還我本性，共證真常。如我先慈之往生淨土，固原於長久持齋之功行，及臨終助念之善緣。然其迴向極樂，為時無幾，竟以一念之誠，即證往生之效。阿彌陀佛願力之大，接引之殷，尚可以言說而為擬喻耶。唯是文中等罪重障深，未能即隨先慈往歸西方，用敢謹就先慈迴向淨土，及親證往生諸事實，略陳梗概。倘得邦人君子將此事實布諸宇內，以宣佛化而利群生，斯則文中等之所馨香頂祝者也。陳文中謹述
毛母牟太夫人（鄭步武）
民國十二年癸亥八月十一日，沙市佛教會會員三寶弟子真嚴毛春亭居士，報告其母牟太夫人，偶感風寒之疾，甚覺不適，恐有不免於死之虞。居士乃一面延醫診治，冀圖暫救色身，一面徵集南湖十方庵比丘尼，及龍堂寺泰山廟僧眾，率同家人親眷男女，內外念佛。並禮請佛教會會員黃銘三、朱懺疚、胡玉成、鄭布五、劉榮卿、郭心齋、餘海泉、賈荊生、孫止後、李笑雲、塗潤琴等居士，另席助緣。居士當日之心意識，在促其母得生西之果。蓋居士自上年受皈戒以來，曾於其家安設佛堂，常勸其母念佛。母亦深起正信，每日常行念佛課儀。居士於在家自課之外，佛會日課，常同共作。邇值母病，以與同人聲氣常接之益，不期遂致比丘僧尼暨各居士成此勝緣。希有希有果也。於七日後，居士之母，毫無他病，心中清白，氣色自若，從容言曰，爾時吾閉目，即見彌陀丈六聖容，作舉掌狀。言畢，面西側臥而逝。全軀涼盡，頂部後冷。
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:35:18-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>