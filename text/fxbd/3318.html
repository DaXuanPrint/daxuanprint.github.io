<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛说老女人经,老女人经全文在线阅读,老女人经全文在线下载,大玄古籍书库">
<meta name="description" content="一卷，吴支谦译。佛在乐音处，与八百比丘，万菩萨俱。有穷贫老女，请问生老病死五阴六根四大等，从何所来，去至何所？佛答，来无所从，去无所至，兼说缘生众喻。老女开解。佛为出其往因，并记其往生极乐，后成佛道。老母经，老母女六英经皆为其之异译。_老女人经_全文在线阅读_老女人经_全文在线下载_大玄古籍书库">
<title>老女人经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">老女人经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]1216</span> <br/>
          说明： <span class="inputVal" id="bkdec">一卷，吴支谦译。佛在乐音处，与八百比丘，万菩萨俱。有穷贫老女，请问生老病死五阴六根四大等，从何所来，去至何所？佛答，来无所从，去无所至，兼说缘生众喻。老女开解。佛为出其往因，并记其往生极乐，后成佛道。老母经，老母女六英经皆为其之异译。</span> <br/>
          封面： <span class="inputVal" id="bkimg">Z_3318.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]老女人经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]1216
[book_dec]一卷，吴支谦译。佛在乐音处，与八百比丘，万菩萨俱。有穷贫老女，请问生老病死五阴六根四大等，从何所来，去至何所？佛答，来无所从，去无所至，兼说缘生众喻。老女开解。佛为出其往因，并记其往生极乐，后成佛道。老母经，老母女六英经皆为其之异译。
[book_img]Z_3318.jpg


[book_title]佛说老女人经
吴月氏优婆塞支谦译
闻如是。一时佛在堕舍罗。所止处名乐音。时有八百比丘菩萨万人俱。时有贫穷老女人来到佛所。以头面著地为佛作礼。白佛言。愿欲有所问。佛言。善哉当问。老女人言。生从何所来去至何所。老从何所来去至何所。病从何所来去至何所。死从何所来去至何所。色痛痒思想生死识。从何所来去至何所。眼耳鼻口身心。从何所来去至何所。地水火风空。从何所来去至何所。佛言善哉。问是大快。生无所从来去亦无所。至老无所从来去亦无所至。病无所从来去亦无所至。死无所从来去亦无所至。色痛痒思想生死识。无所从来去亦无所至。眼耳鼻口身心。无所从来去亦无所至。地水火风空。无所从来去亦无所至。诸法皆如是。
譬如两木相揩火出还烧木。木尽火便灭。佛问老女人。是火从何所来去至何所。老女人言。因缘合便得火。因缘离散火便灭。佛言。诸法亦如是。因缘合乃成。因缘离散即灭。法亦无所从来去亦无所至。目见色即是意。意即是色。二者俱空。无所有成。灭亦如是。譬如鼓不用一事成有皮有[壴*桑]有人持桴打鼓。鼓便有声。是声亦空。当来声亦空。过去声亦空。是声亦不从皮。亦不从[壴*桑]。亦不从桴从人手出。合会诸物乃成鼓声。声从空尽空。万物亦尔。本净无所有因作法。法亦无所有。譬如云起阴雾便雨。不从龙身出。亦不从龙心出。皆龙因缘所作乃致此雨。诸法亦无所从来。去亦无所至。譬如画师先治壁板素。便和调诸彩自在所作。是画不从壁板素出。亦不从人手出。随意所作各各悉成。生死亦如是。各自随所作行。譬祸生泥犁。天上人间亦尔。有余是者不著著便有。老女人闻之大欢喜言。蒙佛恩得法眼。虽身羸老今得开解。阿难政衣服。长跪白佛言。是老女人何以智慧乃尔。闻佛言即开解。佛告阿难。是老女人者。是我前世发意学道时母也。阿难问佛言。是母何以贫穷困苦乃尔。佛言。往昔拘留秦佛时我欲作沙门。是母慈爱不肯听我去。我忧愁不食一日。因是故五百世。来生世间辄贫穷。今寿尽当生阿弥陀佛国供养诸佛。却后六十八亿劫。当作佛号波犍。其国名化华。作佛时人所有被服饮食。如忉利天上。其国中人民皆寿一劫。佛说经已。老女人及阿难。诸菩萨比丘僧。诸鬼神龙天人阿须伦。皆大欢喜。前为佛作礼而去。
佛说老女人经

        </div>
      </div>
    </div>
  </div>
</div>
<!--update:2025-08-30 09:32:19-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>