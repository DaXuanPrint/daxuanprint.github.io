<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="大乘法界无差别论,大乘法界无差别论二,大乘法界无差别论全文在线阅读,大乘法界无差别论全文在线下载,大玄古籍书库">
<meta name="description" content="全一卷。又称法界无差别论。印度坚慧菩萨造，唐代提云般若译。今收于大正藏第三十一册。内容阐明菩提心之义，并论述法界之无差别平等。初举归敬颂，次列菩提心之十二义（果、因、自性、异名、无差别、分位、无染、常恒、相应、不作义利、作义利、一性），计分十二段。每段之初，先以五言颂总明大要，其次则一一详解其义。全书之五言四句颂共有二十四则，七言四句颂一则。其译出年代为武后大周天授二年（691）。本书另有一同名异译本，又称‘如来藏论’，亦为提云般若所译，然其译出年代则在开元（713～741）之后，亦收于大正藏第三十一册。">
<title>大乘法界无差别论_坚慧_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">大乘法界无差别论</span> <br/>
          作者： <span class="inputVal" id="bkauthor">坚慧</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]7253</span> <br/>
          说明： <span class="inputVal" id="bkdec">全一卷。又称法界无差别论。印度坚慧菩萨造，唐代提云般若译。今收于大正藏第三十一册。内容阐明菩提心之义，并论述法界之无差别平等。初举归敬颂，次列菩提心之十二义（果、因、自性、异名、无差别、分位、无染、常恒、相应、不作义利、作义利、一性），计分十二段。每段之初，先以五言颂总明大要，其次则一一详解其义。全书之五言四句颂共有二十四则，七言四句颂一则。其译出年代为武后大周天授二年（691）。本书另有一同名异译本，又称‘如来藏论’，亦为提云般若所译，然其译出年代则在开元（713～741）之后，亦收于大正藏第三十一册。注疏有法藏之法界无差别论疏一卷（现行二卷）、法界无差别论大意一卷（调云）、法界无差别论讲录三卷（撰者不详）、法界无差别论示珠钞一卷（德门）等。</span> <br/>
          封面： <span class="inputVal" id="bkimg">Z_1357.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]大乘法界无差别论
[book_author]坚慧
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]7253
[book_dec]全一卷。又称法界无差别论。印度坚慧菩萨造，唐代提云般若译。今收于大正藏第三十一册。内容阐明菩提心之义，并论述法界之无差别平等。初举归敬颂，次列菩提心之十二义（果、因、自性、异名、无差别、分位、无染、常恒、相应、不作义利、作义利、一性），计分十二段。每段之初，先以五言颂总明大要，其次则一一详解其义。全书之五言四句颂共有二十四则，七言四句颂一则。其译出年代为武后大周天授二年（691）。本书另有一同名异译本，又称‘如来藏论’，亦为提云般若所译，然其译出年代则在开元（713～741）之后，亦收于大正藏第三十一册。注疏有法藏之法界无差别论疏一卷（现行二卷）、法界无差别论大意一卷（调云）、法界无差别论讲录三卷（撰者不详）、法界无差别论示珠钞一卷（德门）等。
[book_img]Z_1357.jpg


[book_title]大乘法界无差别论
坚慧菩萨造
大唐于阗三藏提云般若等译
稽首菩提心　　能为胜方便
得离生老死　　病苦依过失
菩提心略说有十二种义。是此论体。诸聪慧者应如次知。所谓果故因故。自性故。异名故。无差别故。分住故。无染故。常恒故。相应故。不作义利故。作义利故。一性故。此中最初显示菩提心果。令见胜利。次即说彼所起之因。然后安立。此出生相。及显异名而无差别。于一切位无有染著。常与净法而共相应。不净位中无诸功用。于清净位能作利益。一性涅槃应知。如是十二种义今此论中次第开阐。何者名为菩提心果。谓最寂静涅盘界。此唯诸佛所证。非余能得。所以者何。唯佛如来能永灭尽一切微细烦恼热故。于中无生永不复生意生诸蕴故。无老此功德增上殊胜圆满究竟无衰变故。无死永舍离不思议变易死故。无病一切烦恼所知障病及与习气皆永断故。无苦依无始时来无明住地所有习气皆永除故。无过失一切身语意误犯不行故。此则由菩提心。为最上方便不退失因一切功德。至于究竟而得彼果。彼果者即涅盘界。何者为涅盘界。谓诸佛所有转依相不思议法身。以菩提心是不思议果因。如白月初分故今顶礼。复次颂曰。
能益世善法　　圣法及诸佛
所依宝处如　　如地海种子
复次菩提心如地。一切世间善苗生长所依故。如海一切圣法珍宝积聚处所故。如种子一切佛树出生相续之因故。如是已说菩提心果。云何此因。颂曰。
信为其种子　　般若为其母
三昧为胎藏　　大悲乳养人
复次云何此因积集。应知如转轮王子。其中于法深信为菩提心种子。智慧通达为母。三昧为胎藏。由定乐住一切善法得安立故。大悲为乳母。以哀愍众生。于生死中无有厌倦。一切种智得圆满故。云何自性。颂曰。
自性无染著　　如火宝空水
白法所成就　　犹如大山王
复次应知此菩提心因积集已。有二种相。谓离染清净相。白法所成相。离染清净相者。谓即此心自性不染。又出客尘烦恼障得清净。譬如火摩尼宝虚空水等为灰垢云土所覆翳时。虽其自性无所染著。然犹远离灰等故。令火等得清净。如是一切众生自性无差别心。虽贪等烦恼所不能染。然犹远离贪等故。其心得清净。白法所成相者。谓如是自性清净心。为一切白法所依。即以一切白净法而成其性。如说须弥山众宝所依。即以众宝而合成故。云何异名。颂曰。
至于成佛位　　不名菩提心
名为阿罗诃　　净我乐常度
此心性明洁　　与法界同体
如来依此心　　说不思议法
复次此菩提心。永离一切客尘过恶。不离一切功德成就。得四种最上波罗蜜。名如来法身。如说世尊如来法身。即是常波罗蜜。乐波罗蜜。我波罗蜜。净波罗蜜。如来法身即是客尘烦恼所染自性清净心差别名字。又如说。舍利弗。此清净法性即是法界。我依此自性清净心。说不思议法。云何无差别。颂曰。
法身众生中　　本无差别相
无作无初尽　　亦无有染浊
法空智所知　　无相圣所行
一切法依止　　断常皆悉离
复次此菩提心。在于一切众生身中。有十种无差别相。所谓无作以无为故。无初以无起故。无尽以无灭故。无染浊以自性清净故。性空智所知以一切法无我一味相故。无形相以无诸根故。圣所行以是佛大圣境界故。一切法所依以染净诸法所依止故。非常以是杂染非常法性故。非断以是清净非断法性故。云何分位。颂曰。
不净众生界　　染中净菩萨
最极清净者　　是说为如来
复次此菩提心。无差别相故。不净位中名众生界。于染净位名为菩萨。最清净位说名如来。如说。舍利弗。即此法身。为本际无边烦恼藏所缠。从无始来生死趣中生灭流转。说名众生界。复次舍利弗。即此法身。厌离生死漂流之苦。舍于一切诸欲境界。于十波罗蜜及八万四千法门中。为求菩提而修诸行。说名菩萨。复次舍利弗。即此法身。解脱一切烦恼藏。远离一切苦。永除一切烦恼随烦恼垢。清净极清净最极清净。住于法性。至一切众生所观察地。尽一切所知之地。升无二丈夫处。得无障碍无所著一切法自在力。说名如来应正等觉。是故舍利弗。众生界不异法身。法身不异众生界。众生界即是法身。法身即是众生界。此但名异非义有别。云何无染。颂曰。
譬如明净日　　为云之所翳
烦恼云若除　　法身日明显
此复云何。于不净位中。现有无量诸烦恼。而不为染。譬如日轮为云所覆而性常清净。此心亦尔。彼杂烦恼但为客故。云何常恒。颂曰。
譬如劫尽火　　不能烧虚空
如是老病死　　不能烧法界
如一切世间　　依虚空起尽
诸根亦如是　　依无为生灭
复次云何。于此现有生老死。而言是常。譬如虚空虽劫灾火起不能为害。法界亦尔。是故经言。世尊。生死者但随俗说有。世尊。死者诸根隐没。生者诸根新起。非如来藏有生老死若没若起。世尊。如来藏过有为相。寂静常住不变不断故。云何相应。颂曰。
如光明热色　　与灯无异相
如是诸佛法　　于法性亦然
烦恼性相离　　空彼客烦恼
净法常相应　　不空无垢法
复次云何未成正觉。而言于此佛法相应。譬如光明热色等与灯无有异相。诸佛法于法身亦如是。如说。舍利弗。诸佛法身有功德法。譬如灯有光明热色不离不脱。摩尼宝珠光色形状亦复如是。舍利弗。如来所说诸佛法身智功德法不离不脱者。所谓过恒河沙如来法也。复次如说有二种如来藏空智。何等为二。所谓空如来藏。一切烦恼若离若脱智。不空如来藏。过恒河沙不思议诸佛法不离不脱智。云何不作义利。颂曰。
烦恼藏缠覆　　不能益众生
如莲华未开　　如金在粪中
亦如月盛满　　阿修罗所蚀
复次众生法身。即与如是功德相应。何故无有如来德用。应知此如莲未开。诸恶见叶共包裹故。如金堕厕。在于觉观粪秽中故。如满月被蚀。我慢罗睺所执取故。如池水被浊。贪欲尘土所混杂故。如金山被翳。嗔恚泥垢所封著故。如虚空被覆。痴愚重云之所蔽故。如日未出。在无明习气地中故。如世界未成。在六处水大藏中故。如云无雨。相违缘现前故。总为颂曰。
如莲金等未开显　　佛体客尘翳亦然
是时功德不自益　　反此则能为大利
云何作义利。颂曰。
如池无垢浊　　如莲大开敷
亦如上真金　　洗除众粪秽
如虚空清净　　朗月星围绕
离欲解脱时　　功德亦如是
譬如日明现　　威光遍世间
如地生众谷　　如海出众宝
如是益众生　　令从诸有脱
了知诸有性　　而起于大悲
若尽若不尽　　斯皆无所著
佛心如大云　　住于实际空
三昧总持法　　甘雨随时降
一切诸善苗　　因此而生长
此偈中义与前相反。应知则是清净法身。远离客尘众患故。成就自性功德故。证斯法者则名如来应正等觉。于常住寂静清凉不思议涅盘界。恒受安乐。为一切众生之所归仰。云何一性。颂曰。
此即是法身　　亦即是如来
如是亦即是　　圣谛第一义
涅盘不异佛　　犹如冷即水
功德不相离　　故无异涅盘
若如来法身异涅盘者。经中不应作如是说。如彼颂曰。
众生界清净　　应知即法身
法身即涅盘　　涅盘即如来
复次如有经言。世尊。即此阿耨多罗三藐三菩提名涅盘界。即此涅盘界名如来法身。世尊。无异如来无异法身。言如来者即法身也。
复次应知。此亦不异苦灭谛。是故经言。非以苦坏名苦灭谛。言苦灭者。以从本已来无作无起。无生无灭。无尽离尽。常恒不变无有断绝。自性清净。远离一切烦恼藏。具足过恒河沙不离不脱智不思议诸佛法。是故说名如来法身世尊。即此如来法身。未离烦恼藏。说名如来藏。世尊。如来藏智。是如来空智。世尊。如来藏者。一切声闻独觉。本所不见本所不证。唯佛世尊。永坏一切烦恼藏。具修一切苦灭道之所证得。是故当知。佛与涅盘无有差别。譬如冷触不异于水。复次应知。唯有一乘道若不尔者。异此应有余涅盘故。同一法界岂有下劣涅盘胜妙涅盘耶。亦不可言由下中上胜劣诸因而得一果。以现见因差别果亦差别故。是故经言。世尊。实无胜劣差别法证得涅盘世尊。平等诸法证于涅盘。世尊。平等智。平等解脱。平等解脱见。证得涅盘。是故世尊。涅盘界者名为一味。所谓平等味解脱味也。
大乘法界无差别论
此论丹藏与国宋二藏不同。此则丹本。有五字四句二十四颂。间挟七言一偈。离为十二段。段段各释。吾祖贤首疏。所释者。此本也。按彼国宋两本。有七字四句二十偈。一举并出。后方次第释之。其初偈曰。法界不生亦不灭。无老病死无蕴过。由彼发胜菩提心。是故我今稽首礼者是也。今按开元录。及贤首疏。并以此论为单译。而国宋两本与此丹本文虽有异。义则无殊。必是开元之后。后代重译也。但未详何代何人之译。此须待勘。二藏直以为提云般若译者错耳。

[book_title]大乘法界无差别论二
(一名如来藏论)
坚慧菩萨造
大唐于阗三藏提云般若译
法界不生亦不灭　　无老病死无蕴过
由彼发胜菩提心　　是故我今稽首礼
有情菩提心具足　　能生圣者及自然
一切善法所依处　　由如地海种子等
彼种含在母胎中　　亦如乳母共长养
信心胜智菩提本　　大定大悲育应知
性净觉心常无垢　　犹如大宝太虚空
如苏迷卢超众岳　　一切白法宝生处
贪嗔痴等皆断尽　　不为烦恼过所牵
过于殑伽沙伎能　　万法圆满光映彻
净我乐常波罗蜜　　得成应供十方尊
因时即是菩提心　　果满德圆名正觉
彼体能含法界相　　智光朗彻净无瑕
菩提心法不思议　　诸佛如来皆赞叹
无始以来非造作　　无有质碍亦无终
以空无相慧了知　　诸佛如来之境界
彼性一切法所依　　远离断常二种见
法身与彼众生界　　是故佛说本无差
不净及与净非净　　极净次第应当知
初即众生次菩萨　　最后如来极清净
尘垢所污性不明　　喻若重云掩丽日
烦恼云网皆解脱　　日轮光照满虚空
劫火炽盛在空中　　太虚本无有烧相
如是法性不被烧　　老病死火无能坏
一切世间生灭法　　皆悉不离于虚空
如是无为法界中　　诸根依此而生灭
如灯明暖色和合　　离此三法更无灯
如是佛法与体俱　　离此法外无别体
客尘烦恼性非有　　与彼净体先相离
不空无垢法相应　　无有断脱常随转
如莲开已叶所盖　　如金性净没秽中
亦如满月罗睺吞　　不能照世烦恼覆
如清池水妙华敷　　金山泥滓无能污
如净空中星月满　　解慧圆间垢消除
譬如旭日照世间　　千光晃耀普周遍
如地如海谷宝满　　得脱生死养众生
恒处生死发智悲　　常无常等无住著
禅定总持清净水　　牟尼王云善谷因
斯即法身是如来　　亦名圣帝真圆寂
如水与冷不相离　　佛果涅槃亦复然
论摄颂曰。
果因及自性　　异名与差别
异相不染性　　亦名常和合
有无义一性　　略说有十二
菩提心之名　　应知其次第
释曰。此是论体。
其中先示菩提心果。次明功能。从彼因起。因既起已即自性施设相貌异名差别。随受身处不被污染故。说为常和合。无别善法相应。住烦恼中名为无义。出缠清净名为有义。亦名一性俱涅槃故。十二种义次第应知。于中何者是菩提心果。所谓诸佛寂灭涅槃是也。亦非余者。何以故。微细习气悉已断故。言无生者。意成诸蕴本不生故。言无老者。寂灭功能增长殊胜至边际故。言无病者。一切烦恼习障及所知障俱永断故。言无死者。不思议变易无终尽故。言无蕴者。无始无明住地悉以断故。言无过者。一切身口意业无过失故。亦能超过一切诸功能故。彼由何得从菩提心。最胜方便不退失因。而能证得涅槃果故。何者名涅槃界。所谓诸佛不可思议法界之性转依法身。是涅槃界也。是故我今顶礼彼不思议菩提之心。因果增长渐渐明盛。如初月故。
复次菩提心种子者。一切世间善法谷生所依住处。如大地故。一切圣者法宝出处。如大海故。一切诸佛道树之所从生。次第之因如种子故。此是菩提心之果也。
复次何以得知彼因相应。如转轮王子。言净信者。即是菩提心种。言胜智者。即最胜般若能了一切。名之为母。三摩地者。以定为胎。一切善法安住其中。安乐为体。言大悲者。于诸众生起大悲故。于生死中不疲倦故。及能圆满一切种智。养菩提心。为乳母故。复次彼因和合菩提之心。应知有二。何者为二。一谓烦恼所染污相。二谓白法自性之相。于中染者。彼自性清净常心不染。而为客尘烦恼覆障染污。犹如火等自性清净为灰泥云尘等障蔽。譬如火与宝珠虚空及水自性不染。若离灰等。火等自性皆得清净。一切众生亦复如是。自性之心皆同清净。为贪等烦恼之所染污。若离贪等则心得清净。复云何知白法之相亦皆清净。自性清净一切白法之所依止。一切白法亦从彼生。如苏迷卢山出生宝故。菩提之心亦复如是。一切技艺皆得圆满。获得四种大波罗蜜多。是故说为如来法身。如经中说。世尊。如来法身是常波罗蜜。乐波罗蜜。我波罗蜜。净波罗蜜。彼如来法身。为烦恼随烦恼之所染污。自性清净心是异名说。如经中说。舍利弗。此善法如实真如法界自性清净心相应法体。我依此自性清净心。为众生故说为不可思议。
复次彼心于诸众生。为十种事无差别相。所谓无作故。无始不生故。无终不灭故。无碍自性光明故。以空智知一切法一味相犹无性故。无性即无相离诸根境界故。是圣者所行诸佛境界故。一切法所依染净诸法所依止故。远离于常染法无常故。远离于断白法不断故。此复差别略有三相。言不净者。即初说名为众生界。净不净者。即次说明为菩萨也。极清净者。说为如来。如经所说。舍利弗。即此法界过于恒沙。无边烦恼[穀-禾+卵]所缠里。无始世来常为生死波浪漂流。往来生灭恒处中流。说名众生。舍利弗。即此法界无边。厌离生死不住涅槃。一切欲界中住。行十波罗蜜。摄八万四千法门。行菩提行时。名为菩萨。舍利弗。即此法界一切俱胝烦恼解脱。度一切苦。远离一切烦恼随眠缠垢。证得清净最极清净法性中住。一切众生之所瞻仰。住一切尔焰地。得大势力无障无著。于一切法得自在力。说名如来应正等觉。是故舍利弗。无别众生界。无别法身。众生界即法身。法身即众生界。此无二义文字差别。
此复云何。在不净时烦恼所染。犹如重云掩覆丽日。自性清净心无有染。客尘烦恼既除遣已。日轮晃曜遍满虚空。既有生老病死。云何复说此性为常。犹如火劫烧太虚空。空界无为本无烧相。法界无为亦复如是。老病死火无能烧坏。是故经说。世尊。世间言说有死有生。非如来藏有生死也。世尊。死者旧诸根坏。生者新诸根起。世尊。如来藏离有为境界相常住寂静。此之藏性既常住不变。未能发起云何得与佛法相应。犹如灯明及与暖色更无别相。法与法身亦复如是。如佛说言。舍利弗。譬如灯无二法功能无异。所为光明及暖色等不相离故。或如宝珠光明形色。如是如是舍利弗。如来所说法身不相离法。智慧功能所为过殑伽沙如来之法。如说。世尊。有二种如来藏空不空智。何者为二。世尊。所谓空如来藏。与烦恼[穀-禾+卵]和合无别不了解脱。不空者。过恒河沙不离不脱不异不思议佛法成就。说如来法身。何故法身万德圆满功德具足。众生因何不得解脱。喻若莲华。邪见罗网叶所覆故。亦如真金。堕于疑惑不净秽故。犹如满月。我慢罗睺之所吞故。如清池水。贪欲尘垢之所浊故。喻彼金山。为嗔恚泥所涂染故。如太虚空。愚痴之云遍满遮故。如日未出。无明住地之所障故。六处大蕴胎藏中住。如器世间相未成故。如是无雨缘未合故。
莲花金满月　　池水金山空
如日大地云　　佛性客尘染
烦恼覆功能　　佛事无由作
略说九譬喻　　染净翻应知
由此如来法身亦复如是。一切烦恼客尘离障尽故。自性功能具足故。得成应供一切众生同共受用。证得常住寂静清凉不思议涅槃界。所谓说如来应正等觉。非异如来法身外别有涅槃。又如所说。众生界得清净时。应知即是法身。法身即是涅槃界。涅槃即是如来。如经中说。世尊。无上正等觉者即是涅槃。世尊。涅槃界者即是如来法身。世尊法身之外无别如来。世尊。如来者即是法身。此无有异也。即是苦灭等。是故经言。世尊。非坏法故名为苦灭。然苦灭者无始无作无生无起无灭无尽离尽。常住不动寂静自性清净。破一切烦恼[穀-禾+卵]。过殑伽河沙不离不脱不思议佛法具足。说如来法身。世尊。此是如来藏。未脱烦恼[穀-禾+卵]。名如来藏。世尊。如来藏者。是诸如来空智。世尊。如来藏。一切声闻缘觉所不能见。先未曾见。昔未曾得。唯有如来得证。及破一切烦恼[穀-禾+卵]。修习一切苦灭道。是故如水与冷。觉性与涅槃无二无别故。或说一乘性欲。或不涅槃。又说同一法界。或小涅槃或中涅槃或大涅槃不尔。下中上因中转果应为一也。因既差别果亦差别。是故言。世尊。无有下中上者得涅槃。世尊。平等法者。平等智者。平等解脱者。解脱知见者。证得涅槃。是故世尊。涅槃界一味等味所谓明解脱味。
大乘法界无差别论一卷
此是国宋藏。所谓法界无差别论。提云般若译者。今按开元录及贤首疏。则彼丹本五言二十四颂者。真是提云般若所译。而贤首疏所译者。又此论。录及疏中并为单译。而国宋两本与彼丹本。文虽有异义则无殊。必是开元之后。后代重译。但未知何代何人之译。此须待勘。而二藏直以此为提云般若译者错也。

        </div>
      </div>
    </div>
  </div>
</div>
<!--update:2025-08-30 09:26:02-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>