<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛说信解智力经,信解智力经全文在线阅读,信解智力经全文在线下载,大玄古籍书库">
<meta name="description" content="一卷，赵宋法贤译。说佛五力之信解法与十力之智力。十力如常。五力者信进念定慧也。_信解智力经_全文在线阅读_信解智力经_全文在线下载_大玄古籍书库">
<title>信解智力经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">信解智力经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]3060</span> <br/>
          说明： <span class="inputVal" id="bkdec">一卷，赵宋法贤译。说佛五力之信解法与十力之智力。十力如常。五力者信进念定慧也。</span> <br/>
          封面： <span class="inputVal" id="bkimg">Z_515.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]信解智力经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]3060
[book_dec]一卷，赵宋法贤译。说佛五力之信解法与十力之智力。十力如常。五力者信进念定慧也。
[book_img]Z_515.jpg


[book_title]佛说信解智力经
西天译经三藏朝奉大夫试光禄卿明教大师臣法贤奉　诏译
如是我闻。一时佛在舍卫国祇树给孤独园。与大苾刍众俱。尔时佛告诸苾刍言。苾刍汝等当知。所有信解力法。此法能证真实之理。即是如来无所畏法。唯佛能知。苾刍或有声闻。作如是言。我于此信解力法。如实了知。精进不虚。离诸尘垢。又复而言。我能善说。我善调伏。我当说法。今正是时。是为最胜。令他依止。如是真实。应当修学。应当勤行。又复而言。当如是知。如是之法。最尊最上。无有等等。当如是见如是闻如是觉如是知。佛告苾刍。汝等当知。所有声闻。作是言者。是即虚妄。非如是见。非如是闻。非如是觉。非如是知。何以故。此法即是诸佛真理。唯佛能解。不共声闻之法。
佛告苾刍。信解法者。所谓如来五力十力。何等为五。一者信力。二者进力。三者念力。四者定力。五者慧力。信解之法。具此五力。又复如来应供正等正觉。具足如来十力。是能了知佛无上处。又复于大众中。作师子吼。善为众生转妙法轮。云何名为如来十力。所谓于处非处。如实了知。而处非处。若如实知。是为如来第一智力。而此智力。若诸如来应供正等正觉。具足智力。乃能了知佛无上处。于大众中。作师子吼。善为众生转妙法轮。
又复如来智力。于过现未来诸法行业因缘果报。皆如实知。如是如来。于过现未来诸法行业因缘果报。如实知已。是为如来第二智力。而此智力。若诸如来应供正等正觉。具足智力。乃能了知佛无上处。于大众中。作师子吼。善为众生转妙法轮。
复次如来。于禅定解脱三摩地三摩钵底乃至烦恼业苦。皆悉清净。如实了知。如是如来。于禅定解脱三摩地三摩钵底乃至烦恼业苦。皆悉清净。如实知已。是为如来第三智力。而此智力。若诸如来应供正等正觉。具足智力。乃能了知佛无上处。于大众中。作师子吼。善为众生转妙法轮。
复次如来。于诸众生。种种根行。皆如实知。如是如来。于诸众生种种根行。如实知已。是为如来第四智力。而此智力。若诸如来应供正等正觉。具足智力。乃能了知佛无上处。于大众中。作师子吼。善为众生转妙法轮。
复次如来。于诸众生种种信解。皆如实知。如是如来。于诸众生种种信解。如实知已。是为如来第五智力。而此智力。若诸如来应供正等正觉。具足智力。乃能了知佛无上处。于大众中。作师子吼。善为众生转妙法轮。
复次如来。于种种界趣。皆如实知。如是如来。于种种界趣。如实知已。是为如来第六智力。而此智力。若诸如来应供正等正觉。具足智力。乃能了知佛无上处。于大众中。作师子吼。善为众生转妙法轮。
复次如来。于诸众生所乐欲性。皆如实知。如是如来。于诸众生所乐欲性。如实知已。是为如来第七智力。而此智力。若诸如来应供正等正觉。具足智力。乃能了知佛无上处。于大众中。作师子吼。善为众生转妙法轮。
复次如来。思念过去无边行法。所谓一生十生百生千生及百千生。乃至无量无边增劫减劫。如是生数劫数。所有众生名字族姓。饮食苦乐。寿量长短。或复久住。死此生彼。死彼生此。如是体相业用。无量无边。过去等事。悉能思念。如是如来。于彼过去无边行法。所谓一生十生百生千生及百千生。乃至无量无边增劫减劫。如是生数劫数。所有众生名字族姓。饮食苦乐。寿量长短。或复久住。死此生彼。死彼生此。如是体相业用。无量无边。过去等事。如实知已。是为如来第八智力。而此智力。若诸如来应供正等正觉。具足智力。乃能了知佛无上处。于大众中。作师子吼。善为众生转妙法轮。
复次如来。以清净天眼过于肉眼。观见世间一切众生生灭好丑贵贱上下善趣恶趣所作之业。乃至众生具身口意诸不善业。毁谤贤圣。而复邪见。作不善业。行不善法。皆是邪因所起。由此邪因缘故。命终之后。堕于恶趣。受地狱苦。又复众生。以身口意行十善业。不谤贤圣。起于正见。作诸善业。行诸善法。皆是正因所起。由此正见因缘故。命终之后。生于天界。而为天人。如是等法。皆如实知。如是如来。以清净天眼过于肉眼。观见世间一切众生生灭好丑贵贱上下善趣恶趣及所作业。乃至众生具身口意诸不善业。谤诸贤圣起于邪见造不善业行不善法。由此邪见因缘故。命终之后。堕于恶趣。受地狱苦。又复众生。以身口意行十善业。不谤贤圣。起于正见。作诸善业。行诸善法。由此正见因缘故。命终之后。生于天界。而为天人。是为如来第九智力。而此智力。若诸如来应供正等正觉。具此智力。乃能了知佛无上处。于大众中作师子吼。善为众生转妙法轮。
复次如来。尽诸漏法。无漏解脱。智慧解脱。以自神通。了一切法。我生已尽。梵行已立。所作已办。不受后有。如是等事。皆如实知。如是如来。尽诸漏法。无漏解脱。智慧解脱。以自神通。了一切法。我生已尽。梵行已立。所作已办。不受后有。如实知已是为如来第十智力。而此智力。若诸如来应供正等正觉。具此智力。乃能了知佛无上处。于大众中。作师子吼。善为众生转妙法轮。
尔时佛告诸苾刍。是彼如来处非处力。若有问言。于处非处云何如来所有智力。皆悉见闻觉知。乃至成等正觉。如是问者。当为实答。又复所有一切众生。自业智力。云何如来以业智力。皆悉见闻觉知。乃至成等正觉。若有问者。当为实答。又复所有禅定解脱三摩地三摩钵底。云何如来以禅定智力。皆悉见闻觉知。乃至成等正觉。若有问者。当为实答。又复所有一切众生。种种根性智力。云何如来以根性智力。皆悉见闻觉知。乃至成等正觉。若有问者。当为实答。又复所有一切众生。种种信解智力。云何如来以信解智力。皆悉见闻觉知。乃至成等正觉。若有问者。当为实答。又复所有一切众生。种种界智力。云何如来以界智力。皆悉见闻觉知。乃至成等正觉。若有问者。当为实答。又复所有一切众生。乐欲智力。云何如来。以乐欲智力。皆悉见闻觉知。乃至成等正觉。若有问者。当为实答。又复所有过去思念智力。云何如来。以思念智力。皆悉见闻觉知。乃至成等正觉。若有问者。当为实答。又复所有一切众生生灭等法。云何如来以天眼智力。皆悉见闻觉知。乃至成等正觉。若有问者。当为实答。又复所有漏尽智力。云何如来。以漏尽智力。皆悉见闻觉知。乃至成等正觉若有问者。当为实答。复告诸苾刍。此处非处智力。我但为彼等持者说。而不为彼非等持者之所宣说。又此业智力。我但为彼等持者说。而不为彼非等持者之所宣说。又此禅定解脱三摩地三摩钵底智力。我但为彼等持者说。而不为彼非等持者之所宣说。又此一切众生种种根智力。我但为彼等持者说。而不为彼非等持者之所宣说。又此一切众生种种信解智力。我但为彼等持者说。而不为彼非等持者之所宣说。又此一切众生种种界智力。我但为彼等持者说。而不为彼非等持者之所宣说。又此一切众生乐欲智力。我但为彼等持者说。而不为彼非等持者之所宣说。又此宿命智力。我但为彼等持者说。而不为彼非等持者之所宣说。又此天眼智力。我但为彼等持者说。而不为彼非等持者之所宣说。又此漏尽智力。我但为彼等持者说。而不为彼非等持者之所宣说。
佛告苾刍。等持者是正道。非等持者是非道。是故汝等。咸应当知。佛说此经已。彼诸苾刍。闻佛所说。信受奉行。
佛说信解智力经

        </div>
      </div>
    </div>
  </div>
</div>
<!--update:2025-08-30 09:23:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>