<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,卷一,卷二,卷三,卷四,卷五,卷六,卷七,卷八,卷九,卷十,宝星陀罗尼经全文在线阅读,宝星陀罗尼经全文在线下载,大玄古籍书库">
<meta name="description" content="又名《大集宝星经》、《宝星经》。印度大乘佛教经典。北暑30、芥50。唐波罗颇蜜多罗译。十卷。前者属卷二，后者属卷九，均首尾俱残。此经共十三品，谓佛大显神通，降魔、破魔军，使五百魔女变为男身，大集十方佛，说诸神咒，护佑一切等。与《大方等大集经·宝幢分》为异译本，但篇幅约为《宝幢分》的两倍。历代大藏经均收，敦煌本可供校勘。_宝星陀罗尼经_全文在线阅读_宝星陀罗尼经_全文在线下载_大玄古籍书库">
<title>宝星陀罗尼经_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宝星陀罗尼经</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]70494</span> <br/>
          说明： <span class="inputVal" id="bkdec">又名《大集宝星经》、《宝星经》。印度大乘佛教经典。北暑30、芥50。唐波罗颇蜜多罗译。十卷。前者属卷二，后者属卷九，均首尾俱残。此经共十三品，谓佛大显神通，降魔、破魔军，使五百魔女变为男身，大集十方佛，说诸神咒，护佑一切等。与《大方等大集经·宝幢分》为异译本，但篇幅约为《宝幢分》的两倍。历代大藏经均收，敦煌本可供校勘。</span> <br/>
          封面： <span class="inputVal" id="bkimg">Z_1819.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宝星陀罗尼经
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]70494
[book_dec]又名《大集宝星经》、《宝星经》。印度大乘佛教经典。北暑30、芥50。唐波罗颇蜜多罗译。十卷。前者属卷二，后者属卷九，均首尾俱残。此经共十三品，谓佛大显神通，降魔、破魔军，使五百魔女变为男身，大集十方佛，说诸神咒，护佑一切等。与《大方等大集经·宝幢分》为异译本，但篇幅约为《宝幢分》的两倍。历代大藏经均收，敦煌本可供校勘。
[book_img]Z_1819.jpg


[book_title]序
宝星经梵本三千馀偈。如来初证觉道。度目连身子。及降伏魔王。护持国土。说此经也。自象化东渐。绵历岁时。三轮八藏之文。四树五乘之旨。显神光於石室。流梵响於清台。虽鞮译相寻尚多疑阙。我大唐皇帝。乃圣乃神。允文允武。乘机抚运。拯溺救焚。反上皇之风。行不言之信。去泰去甚。既揜顿於八弦。无事无为。乃朝宗於万国。瀚海天山之地。尽入提封。龙庭凤穴之卿。咸霑声教。仁逾解网。治踵结绳。大德闲闲。外齐八则。小心翼翼。内整四仪。临赤县而溢慈悲。寄玄扈而敷弘誓。每以诸有非乐。物我俱空。眷言贞要。无过释典。有中天竺国三藏法师波颇。唐言光智。誓传法化。不惮艰危远涉葱河。来游真丹。以贞观元年景戍。洎于京辇。既登上席。爰懋锦衣。有诏所司。搜扬硕德。兼闲三教。备举十科者，一十九人。於大兴善寺。请波颇三藏。相对翻译。沙门慧乘等证义。沙门玄謇等译语。沙门慧明法琳等执笔。承旨殷勤详覆。审名定义。具意成文。起贞观三年三月。讫四年四月。凡十卷十三品。用纸一百三十幅。总六万三千八百八十二言：归命一切佛菩萨。
（唐释法琳撰）

[book_title]卷一
△降魔品第一
如是我闻，一时婆伽婆。住王舍城竹林迦兰陀池边。与大比丘众一千人俱。皆阿罗汉。诸漏已尽。所作已办。舍诸重檐。逮得己利。尽诸有结。皆得正知。心善解脱。及大菩萨一万人俱。其名曰持须弥顶童真。水智童真。地智童真。胜智童真。空智童真。明智童真。电智童真。文殊师利童真。降伏胜童真。水天童真。无垢童真。弥勒菩萨摩诃萨等而为上首。一切皆得羼提陀罗尼三摩提。具足一切法无障碍智。於一切众生其心平等。过诸魔界。善入一切如来智境界。具足大慈大悲善解方便智。皆随佛住王舍大城竹林迦兰陀池边。
尔时王舍大城有二外道。聪慧明达过十八明处。与五百人俱。一名优波底沙。二名俱利多。而为上首。共相谓言：契同甘露。尔时长老阿说示（唐言马胜）於日初分著衣持钵。入王舍大城乞食。时优波底沙。见阿说示生希有心。我未曾见如此沙门威仪庠序。更无有人如彼比丘。我应往问。今此长老以谁为师。依谁出家。依谁求法。尔时优波底沙即往彼所到已问讯。种种语已卻住一面。白长老阿说示言：以谁为师。依谁出家。依谁求法。尔时长老阿说示答优波底沙言：有释种子。勇猛精进能大苦行。於一切处最上自在。已度生死无边大海。今以大悲欲度众生。号名为佛。觉悟众生乾竭苦海无与等者，我常归依求无垢法。优波底沙言：彼师为汝说何等法。以何教示。时长老阿说示答优波底沙曰：善哉快哉。谛听谛听。当为汝说。便说偈言：
烦恼业因缘，世间如是转。烦恼业不生，导师如是说。生老死定坏，彼解脱无上。如彼勇牛王，如来自悟说。
尔时优波底沙闻此法已，远尘离垢法眼清净。得须陀洹果。而说偈言：我证解实法，永竭生死河。所谓如来说，难得甘露藏。众生得息苦，智慧能断除。
诸法种种修，能作究竟道。行此究竟道，得无等涅槃。
尔时优波底沙说此偈已，白长老阿说示言：长老汝师如来阿罗诃三藐三佛陀今在何处。阿说示答言：长老。我师如来。今在王舍城竹林迦兰陀池边。与大比丘众一千人俱。本是外道值佛出家。优波底沙言：我今辞善知识及诸眷属诣佛出家。尔时优波底沙礼阿说示足。右绕三匝辞已而去。往俱利多所。时俱利多见优波底沙从远而来。见已白优波底沙言：仁者，诸根清净颜色怡悦必得甘露。优波底沙言：如是长老。我於今者得甘露法。谛听谛听。今为汝说我所得法。尔时俱利多即从坐起。偏袒右肩。右膝著地。合掌恭敬。便说偈请。
说此吉祥无忧道，此道疾度三界海。分别诸阴大怨贼，乘此道已不还有。尔时优波底沙以所闻偈。即为说之。烦恼业因缘，世间如是转。
烦恼业不生，导师如是说。生老死定坏，彼解脱无上。如彼勇牛王，如来自悟说。尔时俱利多闻此偈已心大欢喜。重更赞叹请说前偈。
苦灭寂无垢，牟尼说此法。一切烦恼灭，诸见无知断。秽恶有为空，无我不可信。重说无垢句，我闻得涅槃。
尔时优波底沙。即便重为说所闻偈。烦恼业因缘，世间如是转。烦恼业不生，导师如是说。生老死定坏，彼解脱无上。
如彼勇牛王，如来自悟说。
尔时俱利多闻此偈已，远尘离垢法眼清净。得须陀洹果。复以偈赞。如此真行法，度流之疾船。此智息三苦，能度於世间。诸阴烦恼魔，知此能调伏。
解脱离怨诤，乾竭於苦海。
时俱利多言：今佛世尊住在何所。优波底沙言：长老。我闻世尊在王舍大城竹林迦兰陀池边。与大比丘僧及菩萨众俱。我今定当与汝俱往至世尊所求佛出家。俱利多言：如是长老。可语弟子往世尊所相随出家。时优波底沙与俱利多往自众所。尔时恶魔於一念顷。闻中摩伽陀国有二外道。优波底沙共俱利多及诸眷属。聪明具足名称广远。是善丈夫。欲於沙门瞿昙法中出家学道。彼作是念。呵奇哉。若此二人於彼沙门瞿昙法中而出家者，空我境界。我应至彼二丈夫所。破其出家令著恶见。尔时恶魔於一念顷从自宫没。作阿说示形相威仪。便於中道现二人前。作如是说。
如我先所说，试汝非决定。如汝意所行，宜速受欲乐。一切黑白业，因果悉皆无。无生老病死，亦无於後世。
福非福果业，无有此因作。释子为利说，汝莫信故去。
尔时优波底沙俱利多闻此说已咸作是念。此恶魔来欲坏我等出家之事。尔时优波底沙顾谓弟子作如是言：汝等今者当忆世间所有过患。便说是偈。众生为老逼，死苦之所缠。
应当断彼二，决定当出家。尔时俱利多即以偈颂答魔王曰：知无上善智，持法灭三苦。汝说不断贪，我智终不动。
如是坚固心，於馀人所无。我等出苦轮，正智所不惑。勿假师子像，而作野干声。
尔时见谛诸天住虚空中赞二丈夫言：善哉善哉！汝二丈夫。於一切众生中最为上首。此道胜妙。於一切世间最为第一。此道息一切苦。此道入一切如来行处。此道一切诸佛所共称扬。所谓依佛出家。是时恶魔心生忧苦便没不现。
尔时优波底沙共俱利多。自观己众唤诸弟子作如是言：汝等应知。我等欲度老死苦海故依佛出家。汝等若不乐佛出家可於此住。时五百弟子咸作是言：我等解法皆依师学。二师决定大处出家。二师所依出家处。我等随师。亦依彼众出家学道。
尔时优波底沙及俱利多。与五百徒众欲往佛所。是时恶魔知彼事已，於王舍城外化作大坑。深百由旬。令彼二人不得往诣佛世尊所。是时如来以神通力。令彼二人不见大坑直道而去。是时恶魔於二人前。复更化作高峻大山。高千由旬。峻崄坚岨无有穿缺。於彼山中复更化作一千师子。威猛可畏。是时世尊以神通力加彼二人。不见大山及彼师子。又无威猛可畏之声。直道而往诣世尊所。及彼无量百千之众。围绕供养说法之处。
尔时世尊告诸比丘，汝等见彼二善丈夫为众上首。与诸徒众来至我所。汝等见不。诸比丘答。咸言我见。佛言：此善丈夫及诸徒众我边出家。一人於我一切声闻弟子之中智慧第一。一人於我声闻众中神通第一是时众中有一比丘。以偈赞曰：
此二聪叡眷属俱，利益上者佛已记。具智神通无所畏，故我承迎二丈夫。
尔时彼比丘说此偈已即从坐起。与无量比丘众及出家优婆塞等迎彼二人。善言问讯。时彼二人往到佛所。到已顶礼佛足。右绕三匝住立佛前白佛言：世尊，我等今者求佛出家。受比丘戒修行梵行。
佛言：善男子，汝二人名字何等。优波底沙言：底沙是父。舍利是母。我今从母。故名舍利弗。父母今者听我出家。俱利多言：憍陈如是父。目伽罗是母。我今从母故名目伽罗父母今者听我出家。
佛言：汝等二人及诸眷属。可於我所出家具足修行梵行。作是语已，时此二人成具足戒。五百徒众未久之间。亦同二师得具足戒尔时恶魔即自化身作摩醯首罗像。住立佛前说如是偈。
世间利智能议论，方便胜智到彼岸。彼等悉来顶礼我，我是彼等大导师。瞿昙弟子并眷属，一切宜速归依我。我今为汝当广说，安隐寂灭善妙道。
尔时世尊，以偈答曰：汝所说道趣恶道，众生行者沈苦海。我道能令动不动，世间苦海悉乾竭。何故骜慢耐无耻，复作矜高野干声。
我今退破汝魔事，不复於我能所作。
尔时恶魔变摩醯首罗像。即没不现复作梵天王像。住於佛前。说如是偈。烦恼有业芽，智慧已斩除。何故强於此，勤苦利众生。於世无自在，以无堪道器。
牟尼病已除，宜速入涅槃。尔时世尊，即以偈颂报魔王曰：我观诸众生，过彼恒沙量。以大慈悲力，教化令解脱。
上中下众生，令世间解脱。众生解脱已，然後乃涅槃。何故以恶惠，诈谄请於我。
尔时恶魔心生忧悔。於佛前没还自天宫。入忧恼室默然而坐。当於尔时一刹那顷。魔诸眷属互相推问。今我大王以何因缘。入忧恼室无人知者，尔时魔王五百妓女种种庄严。各持华鬘末香涂香。鼓天伎乐五百音声。第一微妙歌舞戏乐。甚可爱乐集魔王前。
尔时魔王悲啼握手抑止悲声。如是作已暂时默住。诸妓女等复更歌舞。作欣悦状令魔欢喜。尔时魔王举手大叫作如是语。莫声莫声乃至七返。诸伎女等默然而住。尔时魔宫有一妓女名电可意声。至魔王所曲躬合掌。说如是偈。
汝今居自在，如见死相忧。为是担重担，今乃生怖懅。谁有胜力怨，而忧不欢悦。是时魔王说偈报曰：
我有大怨调伏心，善学幻术释迦子。我无方便能坏彼，如是不久欲界空。时彼妓女便说偈曰：大家方便甚无量，勤力坏彼必无馀。
三有长缚谁能解，贪海沈没谁能竭。是时魔王说偈报曰：檀那及苦行，悲愿为羂索。持空无相弓，器仗中第一。
能断於生死，诸有尽无馀。以空为城林，弟子居山谷。精勤常修定，尽诸有过患。方便神通力，慈悲为伴助。
优波俱利等，牟尼悉降伏。於彼三界中，方便善调摄。欲空我境界，一切悉无馀。
尔时五百妓女於魔王边。闻叹如来所有功德。即得菩萨三昧。名离一切相电光三昧。时彼五百妓女。即以天上诸庄严具。雨天香华及天伎乐。遥向佛所供养世尊，於竹林上犹如雨下。以得如来神力加故。令彼天女遥见世尊及诸徒众。见已欢喜生清净信第一爱敬。
尔时众中诸比丘等。见竹林间有如是相。便生疑怪。白佛言：世尊，我等昔来未曾见闻於竹林间如此瑞应香华等雨。将非舍利弗目揵连等现此相耶。何因缘故睹斯希有。尔时世尊告诸比丘，非此二人现神通相。此乃天魔五百妓女。於彼魔宫雨此香华及庄严具。持供养我。不久来此。皆於我边得受阿耨多罗三藐三菩提记。时彼魔王五百妓女遥闻佛记转复欢喜生清净信。以净信故即得不忘菩提心三昧。尔时魔王五百妓女。著一肩衣右膝著地。於魔宫中向佛方面。合掌恭敬说如是偈。
一切世间盲无眼，唯佛一人名见者，能竭人天渴爱河，如来自度及一切。我等云何速成佛，人天恭敬能说者，女身可厌宜应舍，速近牟尼闻正法。
如来最上神通智，开示我等为胜导。持彼无上觉支宝，无垢妙说如净灯。胜力降魔无等伦，觉悟我等当受记。尔时魔宫五百妓女。从坐而起至魔王所。异口同音而说是偈。
如来胜德终不动，云何於佛而生瞋。此身众苦之所逼，更起醉慢而自涂。应舍此瞋决定信，拔彼生死憍慢泥。众生体性佛所知，我等应往慈悲所。
尔时魔王念彼诸女。生於如是增上恶意。我今应以五种之缚。缚此五百诸妓女等。令住於此不往佛边。此五百女以得如来念力加故。而彼魔王所不能制。
尔时五百诸妓女等。於彼魔宫欲往佛所。当发足时魔甚瞋恨。便作是念。我今自以境界之力制此诸女。即起非时毗岚大风遍满虚空。欲令诸女迷失诸方。还住我宫不见瞿昙。以佛力故尚不能起微细之风。乃至不能动一毛端。何况无量。
尔时魔王转增忧苦。心生悔恼悲泣高声。唤其诸子及其眷属。一切魔宫大声遍满。而说偈言：爱子眷属悉皆集，我心热恼如毒树。坏我神通境界力，美言谄幻释师子。
尔时魔王所有男女并诸眷属。闻此音声悉皆驰赴住魔王前。彼眷属中有一魔子名曰胜智。合掌住立说如是偈。此非劫烧非死相，何故种种忧恼生。此无大力能胜怨，何故异智似愚痴。
尔时魔王说偈报曰：今此释迦子，坐彼林树下。现前有大怨，云何汝说无。彼谄有胜力，令我心荒怖。
我军并我子，如炭入炽火。名称胜丈夫，聪叡多才艺。现集及未集，今悉归依彼。我怨以诈亲，谄智力甚诤。
高名胜智人，悉为法钩牵。今此诸侍女，於我无悲心。见舍昔所爱，尽往沙门所。指我以为证，今日归依彼。
一切三有地，谄幻悉令空。彼虽有大力，我破令作灰。我辈一切众，应当勤所作。
尔时魔王一切诸子，并其内外所有眷属。悉皆合掌咸作是言：我等一切悉皆严驾。以神通力而自加被。以此境界示彼令知。退彼释子令碎如灰。若当胜者我等善好。若不胜者当归依彼。我等往昔大军围绕。诣菩提树面睹释子。独一无侣以神通力。我等军众尽皆退坏。况复今时无量徒众悉皆成就。时魔报言：且去子辈。若能杀彼沙门瞿昙。当须回还。若不能者亦须还宫而自守护。是时魔王即以左右十二万众。复过此数乃至八万四千由旬。所有兵众悉皆遍满。复以迅疾神通之力。现大黑风。吹大黑雲。雨大炬火。悉皆遍满一切四洲。复以手击须弥山王。一切四洲悉皆震动。复出最恶可畏之声。须弥山王及诸山王。大地峰石一切惊动。由此震击小大池河。及大海水悉皆波浪。一切诸龙大龙夜叉大夜叉。见是事已踊上虚空。此诸魔众住须弥顶。复掷大石等由旬量。於中摩伽陀国如大暴雨振击惊动。复雨刀杵挝鑱大石月钐曲撩短槊铁把虎牙大棒及大月箭犹如雨下。
尔时世尊即入碎魔军场三昧。於虚空中所有兵仗及大炬火变成华雨。所谓优钵罗华雨。波头摩华雨。俱物头华雨。分陀利华雨。曼陀罗华雨。摩诃曼陀罗华雨。雨中摩伽陀国。复变可畏惊动之声。为彼种种微妙音声。所谓佛声法声僧声。波罗蜜声神通声。阿毗跋致声。受职声。四魔退声。往菩提道场声。乃至取俱声不取俱声。复变此四洲一切大地所有药草丛林山石土地皆成七宝。是时世界无有风尘一切恬静。
尔时世尊现其身相过於梵世自在而转。从其身分一一诸相。乃至无见顶相出大光明。遍照三千大千世界。普皆大明。是时三千大千世界。所有天、龙、夜叉、乾闼婆、阿修罗、伽楼罗、紧那罗、摩睺罗伽、薜荔多、毗舍阇、鸠槃茶、人、非人、等。地狱畜生阎罗世界。如是一切悉见世尊及大光明。是时天龙夜叉人非人等。各与若干百千眷属。地及虚空来诣佛所散华供养。到已右绕赞叹礼拜。是时地狱及诸畜生阎罗世界。无量百千阿閦毗俱胝那由他等。各自忆念先种善根。称南无佛陀。恶趣终已生於天上。
尔时魔王所有诸子二万二千并诸眷属。见佛神变如是相已，各於佛所得希有信。共彼五百魔王妓女礼世尊足。合掌恭敬以偈赞叹。妙色净身映智海，名称高远无不至。
金色光焰类须弥，我等无怙归依彼。众生失道无能见，如来智日能明照。养护众生永不退，亲导我等归依彼。积集智藏富无量，解脱心性如虚空。
慈悲润泽随机说，一切成就归依彼。生死旷野难济越，如来解脱能开示。巧说因果能显了，住第一慈归依彼。境界幻炎如水月，无智翳闇著诸欲。
佛为医王救世间，是故我等归依彼。佛真法桥渡四流，富有七财恒资给。世尊正道示世间，大悲我亲应供养。我等恶意向如来，今悉忏悔第一觉。
所有诸恶能永断，愿佛受我最上依。我等悉舍魔部党，共发无上菩提心。普请一切众生类，菩提大愿至无馀。佛能显示我胜行，如我所行波罗蜜。
如来所说无异说，几法具足到菩提。所散佛华成华盖，示现无量诸刹土。我今顶礼两足尊，愿涅槃乐利世间。
尔时一切魔诸眷属并魔妓女。各持天华遥散佛上。以佛世尊神力加故变成华盖。遍覆十方无量俱胝那由他百千恒河沙诸佛刹土。复过此数变成华盖。遍覆十方现在诸佛。於虚空中邻盖佛顶。时彼魔王五百妓女并诸眷属。一切悉见十方无量阿僧祇诸佛刹土安隐说法。及见彼佛眷属围绕众坐微妙威仪炽盛。及见华盖住上虚空邻覆佛顶。彼彼诸佛皆同一色。形相示现悉皆同等。唯彼世尊在师子座。种种眷属功德庄严所现不同。又闻诸佛音声遍满句义说法。此魔眷属以佛世尊念所加故。得见如是神通变化。既见此已，第一爱乐生清净信。礼佛足已佛前听法。
尔时魔王所有诸子，并诸眷属十二频婆罗。退还魔宫白魔王言：我等广作如此恶事。乃至不能毁坏瞿昙一毛孔等。尔时复有二万诸魔归依如来佛前听法。
尔时魔王既失威德。复大瞋怒发如是言：我於今日无异觉意。乃至不能诛灭释种所生之子令彼灭坏。云何此住。便还魔宫。入忧恼室。默然而坐。

[book_title]卷二
△本事品第二
时魔妓女及魔王诸子并其眷属白佛言：希有婆伽婆。我等今者志求如是相。如是乘。如是辩才智慧。如是神通大悲方便。希有婆伽婆。具足如是智慧方便神通等法。婆伽婆。具足几法能令菩萨摩诃萨远离恶友。速得阿耨多罗三藐三菩提。佛言：善男子，若菩萨摩诃萨能具四法远离恶友。速疾当得阿耨多罗三藐三菩提。何等为四。一者不取。二者不说。三者不见。四者空无分别。善男子，云何不取。所谓不取一切法。无一法可得。不受不舍。不可非不可。不建立不念著。不分别非不分别。所谓行檀波罗蜜。不取檀波罗蜜果。不受不舍。不可非不可。不立不著。不分别非不分别。乃至行般若波罗蜜亦复如是，不分别非不分别。复次善男子，云何不说。所谓不说众生可得。不说命者，不说寿者，不说人。不说众生界可得。不说有意有所取。乃至不分别非不分别。复次善男子，云何不见。所谓不见色声香味触法。不取色声香味触法。乃至不分别非不分别。复次善男子，云何空无分别。所谓一切三世三界阴界入等因缘果报。所缘之法无起无依。无有生相不取不舍。乃至不分别非不分别。何以故？舍离一切行一切持一切身。及分别不分别故。一切智智相应不可得故。当如是行。所以者何。善男子，一切法及一切智。乃至无声无相无字无愿。无生无灭无体无著无缘无我。不可见寂静。离相离念离灭。无闇无明无处所无境界。无根本无伴助。不可思不可量。无贪无慳无行无说。无深无浅无受无依。无识无取无影无一念顷。无分齐无所有毕竟无所有。何以故？一切智等犹如虚空。相应不可得故。不立相应。不取相应。不行相应。若相应若不相应。不分别非不分别。当如是行。善男子，是名具足四法能令菩萨摩诃萨远离恶友速疾当得阿耨多罗三藐三菩提。善男子，所有一切内外境界。若以一切智智。观察推求依持建立。著此二相以意分别。起二著故。彼便远离一切智也。云何二相。若观察入等取立相二是名远离一切智也。若取立行果是二分别。於诸众生有取立相是二分别。开示施设语言之道。建立总持音声之法。以智观察是断是常。是二分别。众生寿命养育人丈夫。作使作想建立依持。是二分别。此彼所有建立筹量不建立筹量。是二分别。若以一切智智观察三世。推求我作集业所作。彼此立取是二分别。若以分别有二相者，则不能得一切智也。善男子，如寒求火而返取地。如渴求饮而返取火。如饥求食而返取石。如庄求华而返取衣。如薰求香而返取尸。如行求衣而返取垢。如涂求香而返取空。如是如是，善男子，若行执著观察是身取立相二。求一切智者，徒捐精进无道无果。尔时众中有一菩萨名曰持智。从坐而起於世尊前。曲躬合掌作如是言：婆伽婆。若法不可说。彼不能得菩提。佛言：汝今当知。无得菩提。亦无菩提可说。善男子，谛听谛听。汝问如是，如汝所乐。随汝意说。若所有物。若一切智。有性有相有名字耶。持智菩萨白佛言：不也婆伽婆。若有言说即堕常见。若无言说即堕断见。乃至中道亦不可得。非有非无。不取不著。不生不坏。过阿僧祇不可量不可数。无闇无明。若如是观乃得菩提。电慧菩萨言：婆伽婆。无来无去。如是善知如是善入乃得菩提。
毗卢遮那菩萨言：如是婆伽婆。法不到相非不到相。非得时非不得时。非作证非不作证。非灭非不灭。非三世非不三世。非三乘非不三乘。亦非行愿合集称量可得。如是知者乃得菩提。
地慧菩萨言：婆伽婆。若一切法。非三界非三结。非三明非三乘。非阴界入。非分别非不分别。非减非增无有合集。如是知已乃得菩提。
金刚慧菩萨言：凡夫法圣人法。学法无学法。声闻法辟支佛法。非分别非不分别。亦非合集称量之所能知。如是知者乃得菩提坚慧菩萨言：如如寂静如如观察。不舍不住乃得菩提。
宝手菩萨言：若一切法不生不到不时。无分别相乃得菩提不思议慧菩萨言：若以观察三界心计入在心。是名二心。如是二心观察不可得者，以无所得乃得菩提。
退怨菩萨言：若一切法。无著无贪无舍无碍无愿无痴无执无放。乃得菩提。
莲华藏菩萨言：若罪福性等入是如法。深忍不著我我所作。非分别非不分别。如是观者乃得菩提。
月光菩萨言：若观一切法聚散随缘无有自性，犹如水月。如是解已乃得菩提虚空慧菩萨言：若一切诸法。有闇有明有生有灭有增有减。不於诸心数法而起分别。如是知者乃得菩提。
无尽慧菩萨言：若修习三轮清净波罗蜜。相应不可得。不染非不染。如是修者乃得菩提。弥勒菩萨言：若不缘不受三界依止梵住依止乃得菩提。
文殊师利菩萨言：婆伽婆。若解甚深一法门者，於一切法不染非不染。一法门者所谓无我。了彼一法不觉不观。无有将来亦无送去亦无可聚可散可明可闇可生可灭可增可减可解脱者，不应染浊无分别故。以一法门一切智智乃得菩提。
坏爱乐菩萨言：文殊师利。如是一法门一切智智。悉入如法甚深空处。何故意有所作及修行方便。文殊师利言：舍离恶见修行正见不妄置立。舍谄曲心修质直行不妄置立。舍离十恶敬重三宝不妄置立。善说不妄置立。正命不妄置立。舍一切结不妄置立。大悲平等不舍一切众生不妄置立。三护不妄置立。无虚诳法不妄置立。不生不灭不妄置立。护持正法不妄置立。舍一切所有不妄置立。少力众生常作建助不妄置立。怖畏者得归依不妄置立。非道者示正道不妄置立。忍辱柔和不妄置立。不执著一切相不妄置立。舍离一切尘垢闇阴不妄置立。舍离一切回向果报不妄置立。善男子，此二十种方便能得一切智智。所有文字音声语言句义差别。一切皆如是名入一切智智方便。一切如来所说，及馀外道所说，一切取舍生灭。乃至能知一切三解脱。依止因缘业行之法悉入於如。当知皆是一切智觉智方便也。坏爱乐菩萨言：如是如是，文殊师利。若解甚深法门者无一法可见。亦无所说法及以能说者，乃至文字句义皆应悉舍。若修行若识知无有相应。一切入如是名智觉智。佛言：善哉善哉！善男子，汝能善说此一法门。以一切智智乃得是法。云何一切法不妄置立。所谓不生不坏际不妄置立。生死涅槃际不妄置立。虚空涅槃际不妄置立。无生无说际乃至一切诸法亦复如是，示一切众生一切法无实际。示一切著物一切三世三界阴界入等无所有际。入三行空际。入法阴报阴聚散阴无实际。入空入真际。具足一切无说法义。是名菩萨摩诃萨入一切智智。复以一切智智而得受记。说是法时魔诸妓女及魔王子眷属二万。闻佛所说，同时皆得无生法忍。悉舍身意所有粗业得自性生身。复有二万八千众生得无生法忍。九十二万天人得菩萨种种三摩提陀罗尼无生法忍。
尔时得无生法忍诸菩萨摩诃萨等。雨天众华散於佛上。缤纷而坠犹如雨下。头面著地顶礼佛足。作如是言：婆伽婆。我等若值不善恶友。与恶和合自在作恶。於一切众生一切功德善根之聚。终不能起一念善心。佛言：善男子，汝於过去无量亿劫。亲近供养无数诸佛。以此业缘今生爱乐还得值佛。我今为断众生疑故。当为汝说宿世因缘。善男子，乃往过去无量无数阿僧祇劫。有劫名曰具足大势。此阎浮提有转轮王名优钵罗华。得自在力统四天下。王及臣民皆寿六万八千岁。时世有佛。号月光明香胜如来应供正遍知明行足善逝世间解无上士调御丈夫天人师佛世尊，彼国众生虽居五浊。以修善故不染欲法。尔时彼佛常为四众宣说三乘相应之法。时优钵罗王严四种兵。与其夫人後宫眷属。往诣彼佛月光明所到已顶礼佛足。散种种华烧种种香。作众伎乐。供养佛已右绕三匝，并复顶礼比丘僧足。以此二偈赞问彼佛。
天龙所仰大功德，过患永断无上尊。以七法财利世间，愿说得何等妙慧。作大慈灯灭世闇，降伏堕生老死忧。能遮人天三恶趣，说何等法脱魔道。
善男子，尔时彼月光明香胜如来告优钵罗王言：大王。具足三法能得菩萨微妙智慧。何等为三。一者大悲如母能作一切众生极依止处。二者精勤。不息能灭一切众生苦恼。三者等观一切诸法无命无养育无人无种种相。大王。是名具足三法能得菩萨微妙智慧。大王。复有具足三法。能令不著魔羂。何等为三。一者所谓於一切众生。得不起瞋不求过短。二者平等观一切众生作福田想。三者能得一切法作一法观。所谓虚空等一切法。无作无种种无生无起无灭。一切空如实相。舍离不可得相应观。大王。是名具足三法令善男子不著魔羂永脱魔道。时优钵罗王第一夫人。名天孙陀利。共彼宫人采女八万四千人俱。前後围绕往彼月光明香胜如来所。到已以种种华散彼佛上。顶礼佛足以偈赞曰：
烦恼翳障已永尽，无比功德解脱尊。云何教我转女身，令我具足男子相。速疾远离诸恶趣，於法自在心调柔。最上善逝天人师，能与世间第一利。
如蒙世尊舍女身，当得欢喜寂灭乐。云何速说此丈夫，自调调他利益者，我得出离恩爱坑，世间无等最第一。念持广大功德聚，能速调伏诸群生。
今我於此必取转，唯愿速开甘露道。
尔时释迦如来作如是言：善男子，彼月光明香胜如来告优钵罗王第一夫人孙陀利言：夫人有智方便当依修习。速转先世所种女身。乃至阿耨多罗三藐三菩提。究竟涅槃更不重受。除自发愿。夫人依何方便无量先世所种女业速尽无馀。夫人有宝星陀罗尼建立大事。具大功德能大拥护。善灭女身三业恶行。一切苦报令无有馀。若有女人闻此宝星陀罗尼至心诵念。尽此女形後生当得端正丈夫。一切身分悉皆满足。具质直行有大辩才。身口意业善相和顺。能令现在未来一切怨嫌悉皆退散。若有身口种种恶业。现在将来应受苦报。以闻宝星陀罗尼威神力故。所作恶业现世消灭无复遗馀。置作五逆诽毁正法谤圣人者，以闻是经威德力故。至其身尽即舍命时。如是等罪亦皆随灭毕竟无馀。若有女人身口所造恶业果报量等须弥。後世定受无量众苦。如是种种苦报种种业障种子馀报。以闻经力尽灭无馀。所以者何。由过去一切诸佛阿罗诃三藐三佛陀。说此宝星陀罗尼。受持读诵现前赞叹称扬随喜。是诸众生所有苦报。以经力故悉皆灭尽。所作善根随时增长。若十方刹土现在诸佛阿罗诃三藐三佛陀。为众生故各各方面。说此宝星陀罗尼。众生闻者欢喜爱乐。所有罪障无不消灭。所作善根皆令增长。若当来世十方刹土。一切诸佛说是经处。乃至一念生欢喜心。是诸众生皆得尽苦增长善根。我於今者亦说此经。若有闻者皆当随喜。十方现在诸佛世尊说是经处。当共称扬当共欢喜。夫人。若有已受玺印刹利王至他土境。得此宝星陀罗尼书持爱乐者，以经力故彼刹利王。威德高远有大名称。遍满十方无量国土。乃至一切欲色界天闻其德声。一切天龙夜叉乾闼婆等。无量俱胝那由他百千万亿刹利诸王。常所随逐所共守护。彼王国土所有一切斗诤饥馑。他方怨敌风雨寒热疫病过患皆得除灭。一切恶鬼夜叉罗刹师子象狼皆生慈心。虽在其国不为损害。其王国土亦无一切粗涩苦味恶触痛恼无不消灭。一切财宝。五穀果实。药草华叶。滋茂美味皆得增长。若受印刹利王。欲与敌国馀刹利王共斗战时。应悬此经置自幢头。以经力故。彼怨敌王所有兵众。自然退散。若彼二刹利王受天印者共交战时。各悬是经置一幢头。以经威力。时彼二王便相钦爱共相和好。如是成就无量功德。利益安乐一切人王。是宝星陀罗尼随有之处。若城邑聚落。若人非人四足多足诸恶毒虫。无有能令闻是经者，疾病横死及故恼乱。若是经典所在之处。应当尽心设大供养。应以供养之具奉迎此经。亦以经卷置师子座。读是经人及听经者，应当至心清净洗浴。香油涂身著新净衣。受持梵行。散杂色华。烧众名香。种种美味。恭敬围绕供养是经。其人若有一切病苦横死之厄及以怖畏恶相之徵。以经力故悉灭不现。若有女人为求男女。皆应澡浴著新净衣。修习梵行烧香散华。恭敬供养是妙经典。便生福德智慧男女。如是女人虽不为己。以经威重熏修力故。舍身之後。乃至阿耨多罗三藐三菩提。及得涅槃。毕竟不复受女身也。除自发愿成熟众生。夫人随有此经一偈一句一声经耳。乃至飞禽走兽闻此经者亦复如是，皆得舍彼畜生之身。亦令一切速得不退阿耨多罗三藐三菩提。善男子，彼过去月光明香胜如来说是经时。便以右脚栂指触地。而此世界六种震动。释迦牟尼如来。今说此经亦复如是，佛神力故。时此佛刹山河大地六种震动。十方无量阿僧祇。天龙夜叉乾闼婆阿修罗迦楼罗紧那罗摩睺罗伽。薜荔多毗舍遮鸠槃茶人非人等。皆生疑怪。一切佛刹大光遍满地平如掌。须弥山轮围大轮围树林墙壁悉隐不现。当地动时。彼诸天龙夜叉先怀疑怪。如来神力所加被故。诸天龙等。四方观望。去一箭道便见释迦牟尼如来。各各惊喜生希有心。一时合掌瞻仰世尊，
尔时释迦牟尼如来。作如是言：善男子，过去月光明香胜如来说是经时。以脚触地六种震动。而此佛刹平如水面。一切天人皆生疑怪。四方观望去一箭道。便睹彼佛月光明香胜如来。见已合掌生希有心。善男子，彼月光明香胜如来。即於天龙大众之中。为众生故。说此宝星陀罗尼咒曰：
哆侄他（一）阇卢计（二）阇卢迦慕计（三）阇梨阇罗阇梨你（四）阇罗婆啰帝（五）阇呬利（六）婆啰布楼沙罗叉那娑摩娄呬耶（七）阿摩迷（八）阿摩迷（九）婆摩迷（十）婆摩迷（十一）那婆迷（十二）摩呵迷（十三）阇呵迷（十四）阇呵迷（十五）呿婆罗迷（十六）婆罗鞞（十七）婆婆鞞（十八）婆呵鞞（十九）傍伽鞞（二十）婆阇鞞（二十一元本少三句）阿罗阇呬离（二十五）禅都木[W015]（二十六）婆呵啰（二十七）婆啰（二十八）悉陀哱啰帝（二十九）檀地罗（三十）檀地罗（三十一）檀地驮罗（三十二）苏利耶毗呵呿（三十三）栴达啰毗呵呿（三十四）折刍殊帝娑（三十五）毗呵呿（三十六）萨婆阿叉耶（三十七）悉帝唎埵苏啰毗呵呿（三十八）阇呿伽（三十九）阇呿伽（四十）苏啰呿伽（四十一）毗呵摩（四十二）阿波利呿（四十三）阿没唎呿（四十四）阿没唎呿（四十五）阿没唎呿（四十六）阿没唎呿（四十七）阿没唎呿（四十八）阿没唎呿（四十九）阿没唎呿（五十）阿没唎呿（五十一）没唎呿（五十二）没唎呿（五十三）没唎呿（五十四）毗婆謑陀羯摩（五十五）度泥度泥（五十六）乌波陀毗耶謑陀（五十七）若那讫唎多（五十八）阿讷波陀呿伽例呶迦（五十九）鸯掘隶（六十）傍掘隶（六十一）毗薄俱隶（六十二）俱罗呵（六十三）因陀罗钵唎婆呵（六十四）毗婆謑陀揭婆（六十五）遮婆啰揥（六十六）遮婆啰揥（六十七）阿慕呵达唎舍奴（六十八）钵唎跋多婆沙咄摩（六十九）讫唎摩殊揥（七十）呿伽唎阇呬（七十一）阇呵（七十二）殊揥（七十三）你虱迦（七十四）毗啰娑（七十五）毗啰娑（七十六）毗啰娑（七十七）毗啰娑（七十八）毗啰阇摩底唎啰摩婆婆（七十九）讫唎波（八十）摩呵讫唎波（八十一）呬隶（八十二）呬呬隶（八十三）阿喽婆啰帝（八十四）三摩耶你瑟髻（八十五）陀摩駄那（八十六）咥地夜那（八十七）阿波啰没唎世（八十八）颇罗君茶罗薄[W015]（八十你跋唎多一悉揥唎婆婆（九十）羯摩叉耶钵啰突婆婆（九十一）布喽沙埵阿三摩三摩（九十二）三摩耶毗地阇若（九十三）哆他伽多（九十四）娑婆呵（九十五）尔时释迦如来。说此宝星陀罗尼已，於时无间。而此大地复更震动。时彼魔王五百妓女。以闻宝星陀罗尼故。即转女形具丈夫相。及无量阿僧祇天女龙女。夜叉女乾闼婆女。阿修罗女迦楼罗女。紧那罗女摩睺罗伽女。乃至薜荔多毗舍遮鸠槃茶等一切诸女。闻此宝星陀罗尼故。亦转女形具丈夫相。亦令一切诸善男子，速得不退阿耨多罗三藐三菩提。乃至一切诸女人等。於未来世当受女身。以经力故来业即灭。尔时一切女人皆共合掌。头面礼足释迦如来。同时高声作如是言：南无南摩希有能作无上利益者，释迦如来阿罗诃三藐三佛陀。唯愿大悲广为我等说此本事。我今何故女人形相皆已灭尽。丈夫身分满足成就。以此希有转变深生庆喜。我今已发阿耨多罗三藐三菩提心。惟愿世尊说此本事。令无量天人皆得道果。
尔时释迦如来。重告贤首善男子言：过去月光明香胜如来。为优钵罗王夫人天孙陀利。宣说宝星陀罗尼时。孙陀利并其後宫采女眷属八万四千人等。女人相灭丈夫相现。无量无数阿僧祇诸天天女。乃至人非人等一切诸女。各转女形具男子相。及未来世应受女身之业亦灭无馀。
尔时优钵罗王舍其自在转轮王位。以四天下委授太子。即与夫人天孙陀利丈夫并其千子。共八万四千天孙陀利丈夫（唐言天爱）。及九万二千诸馀民庶。於月光明香胜佛所。信家非家舍家出家。剃除须发而披法服。既出家已勇猛精进。读诵受持意乐寂静。时彼无量俱胝那由他百千众生皆生是念。何故转轮圣王出家入道。其著邪者各共相谓作如是言：此香胜如来勤乐魔业解作谄幻。或时转女人根成丈夫相。或时剃除须发随与染衣。或为生天上故说生天事。或为生人中故说人中事。或为畜生中生说畜生事。或为饿鬼中生说饿鬼事。或为地狱中生说地狱事。或说不生不灭之法。或复幻作女人之身。勤乐魔业具如上事。彼月光明作沙门像。我今决定离此住处。不忍见彼沙门形相。亦不欲闻所出语言：时彼众中鸠摩罗臣心生疑倒。向彼国人作如是言：我等所有妻妾侍女皆被沙门之所幻化。改其女形作丈夫质。变化一切剃发染衣。唯我独身怀忧得脱。我今当入深山崄谷无人之处。如仙人游避其妖幻。汝等一切共我和合可相随去。慎勿入彼沙门魔羂。鄙幻沙门。我今不欲闻其音声。何况目睹。而彼臣民未得心者，闻其所言一切欢喜。鸠摩罗臣说是语时。无量俱胝百千众生皆堕邪网。复为众生宣说邪法。无有生死亦无解脱。作善作恶未来亦无诸业报果。此虚诳沙门勤行魔业。若往见彼若礼拜彼。若听彼法惑乱人心。唯欲剃发舍家冢间修行。日唯一食以乞自资。乐寂静处入房少语。常厌五欲伎乐歌舞。舍离华鬘涂香散香严身之具。亦复不乐种种华饰醉酒昏淫適情之事。而彼沙门勤乐宣说行魔羂道。即是一切众生怨家。我本不见不闻沙门所作。令无量俱胝百千众生见如是相。往昔已来亦未曾睹此恶见者，善男子，复於後时。优钵罗大沙门闻其国人逃窜山谷。或复自行恶道。复教馀人令著恶见。毁呰三宝谤正为邪。闻是事已即自思惟。若彼众生皆堕恶见。不得解脱不住正见。不利益者不安立者，我为沙门。云何令彼未来之世盲冥众生。离三恶道去四魔羂。未解脱者能令解脱。乃至究竟令得阿耨多罗三藐三菩提。尔时优钵罗大沙门作是念已，即白月光明香胜如来言：我於今者为众生故发大勇猛行大慈悲。便与无量百千众生。前後围绕往彼边地。城邑聚落空山崄处。为诸众生宣说正法。若彼众生堕恶见者，我今当遮令入正见。乃至教其安住阿耨多罗三藐三菩提。或有愿求辟支佛乘。或求声闻乘。或安立圣果。或令出家。或劝受持优婆塞戒。或八斋戒。或三归行。或为安立一切女人。具丈夫形断女根业。说此宝星陀罗尼咒。乃至无量百千万亿众生。於如来边曾生疑倒。如是一切著恶见者，我当遮断令其发露。作是教已，悉令安立阿耨多罗三藐三菩提。皆於月光明香胜佛所。俱共出家净修梵行。男子。鸠摩罗臣先作是愿。彼大沙门能说幻法。破我徒众诱我眷属。汝未来世当得佛时。我还於彼作种种魔事。所谓始处胎时。为童子时。盛年戏乐及出家时。菩提树下坐道场时。我当种种恼乱种种破坏。令其退失菩提之心。善男子，时大沙门倍加勤苦。勇猛精进游其本国。入彼山崄慈语爱语。种种譬喻开晓其民。彼诸众生咸见本王。闻其说法皆生欢喜。即回邪心断昔恶见。於沙门所求哀忏悔。同发阿耨多罗三藐三菩提心。鸠摩罗臣及其徒众。调伏邪心俱怀正信。便作愿言：若大沙门具大悲者，将来之世得阿耨多罗三藐三菩提时。愿垂为我授菩提记。善男子等。欲知往昔转轮圣王优钵罗者，岂异人乎今我身是也。其王夫人孙陀利者，今弥勒菩萨是。诽谤正法怀恶见臣鸠摩罗者，今魔王是。尔时无量那由他百千众生。闻我说法共舍恶见。住三乘道俱得出家。及无量女人以经力故成丈夫者，於今汝等大众之中四部弟子是也。善男子，汝等今当信受我语。闻说过去优钵罗王本事之时勿生疑惑。所以者何。忆念在昔鸠摩罗臣。见其眷属及彼无量百千众生。同舍魔业在佛法中出家为道。便起恶念。愿我当来兴魔兵众。破汝眷属还如今日。善男子，汝等曾於月光明香胜如来所。生不净信作不善语。以恶见报迷陷众生。值佛因缘而得解脱。由一念善出家力故。从是已来亲近无量百千诸佛。供养供给不生劬劳。於诸佛所发大誓愿心乐听法。乃至常行六波罗蜜。汝等昔来以身口意所行恶业。经无量劫常处三涂加诸苦恼。业障所引生魔道中。因我释迦牟尼如来。说此宝星陀罗尼。彼魔众中五百妓女。即转女身。同时皆得无生法忍。无量无数那由他百千众生。一切世间天人大众。咸发阿耨多罗三藐三菩提心。及得不退阿耨多罗三藐三菩提。复有无量无数那由他等百千众生。皆得不退声闻辟支佛乘。
宝星陀罗尼经卷第二多地也他阇卢计（一）阇卢迦慕计（二）阇梨阇罗（三）阇梨你（四）阇罗婆啰帝（五）阇呬利（六）婆啰布楼沙罗叉那婆摩娄呬邪（七）阿摩迷阿摩迷（八）婆摩迷婆摩迷（九）那婆迷（十）摩呵迷（十一）阇呵迷（十二）阇呵迷呿婆罗迷（十三）婆罗迷（十四）婆罗迷（十五）婆罗迷（十六）婆婆鞞（十七）婆呵鞞（十八）傍伽鞞（十九）婆阇鞞（二十）婆罗多婆利筛（二十一）阇呵迷呿（二十二）婆啰鞞（二十三）阿罗阇呬离（二十四）禅堵离（二十五）祖堵母谿（二十六）婆呵啰（二十七）婆呵啰（二十八）迷陀哱啰帝（二十九）檀地罗（三十）檀地駄罗（三十一）苏利耶毗呵呿（三十二）栴达啰毗呵呿（三十三）斫刍殊底沙毗呵呿（三十四）萨婆叉耶（三十五）悉底履埵苏啰（三十六）毗呵呿（三十七）阇呿伽（三十八）阇呿伽（三十九）苏呿伽（四十）毗呵摩（四十一）阿没履呿（四十二）阿没履呿（四十三）阿没履呿（四十四）阿没履呿（四十五）阿没履呿（四十六）阿没履呿（四十七）阿没履呿（四十八）阿没履呿（四十九）阿没履呿（五十）没履呿没履呿没履呿（五十一）毗婆侈陀羯摩（五十二）度泥度泥（五十三）郁波陀毗耶侈陀（五十四）若那讫履哆（五十五）阿讷哆波陀（五十六）呿伽离纽迦（五十七）鸯咎隶（五十八）朋瞿隶（五十九）毗簿俱隶（六十）俱罗呵（六十一）因陀啰钵履婆呵（六十二）毗也婆侈陀揭婆（六十三）遮婆啰底（六十四）遮婆啰底（六十五）遮婆啰底阿慕呵达履舍奴（六十六）钵履跋多婆沙也呿摩（六十七）讫履摩殊底（六十八）呿伽履阇呬（六十九）阇呵殊底（七十）你虱迦毗啰娑（七十一）毗啰娑（七十二）毗啰娑毗啰娑（七十三）毗啰阇（七十四）摩底履伽啰摩婆婆（七十五）讫履跛也摩呵讫履跛（七十六）呬隶呬呬隶（七十七）阿喽婆啰帝（七十八）三摩邪你瑟计（七十九）陀摩駄那（八十）地夜那（八十一）阿波啰没履（八十二）颇罗君茶罗簿谿（八十三）你跋多悉底履婆婆（八十四）羯摩叉耶钵啰突婆婆否喽沙哆梵（八十五）阿三摩三摩（八十六）三摩耶毗地阇若（八十七）哆他伽多（八十八）娑婆呵（八十九）。

[book_title]卷三
△魔王归伏品第三
尔时释迦牟尼如来。说此宝星陀罗尼经时。放大光明。遍照此娑婆世界百俱胝四天下处。悉皆大明。应时此间百俱胝处欲界诸魔。以佛力故皆起惊动。共睹此光所现因缘。咸作念言：决定是彼恶魔所为。於四天下有大威德。彼於我等大自在力故现此光。作是念时。观见恶魔坐忧恼室极生悒恨。尔时此界百俱胝魔。各舍魔宫到此四天下恶魔王所。作如是言：汝欲界主有大自在。放此光明普照一切。复何因缘坐忧恼室。尔时魔王即便遍答百俱胝处所有诸魔。汝等应知。此是沙门出於释种。第一谄幻放此光明。照於世界一切惊动。世间所有明慧之人。诸梵天王，及诸龙王。夜叉王。阿修罗王。摩睺罗伽王。迦楼罗王。紧那罗王。乃至其馀人非人等。其中所有聪叡之士。一切归向供养於彼。乃至六年独坐无二。成就无相大幻之力。我以自力示现神通。严驾军众三十六俱胝周匝围绕。一切魔力用大勤劳。毕竟不能令彼首陀惊畏一毛。何况复能作馀障碍动彼法坐。今此首陀成就如是无相之幻。所作示现动此大地并退我军。如诛大树根枝俱倒。一切魔界悉皆闇蔽。於彼坐处成就大明。从坐起已，为诸众生开示演说。此四天下所有众生聪明智慧。悉亦为幻钩所牵。我亦不知彼等之心。何处何趣。何时死何处生。今此六趣归依彼者，我尚不能惊动一毛。况复能令动彼信心。我此五百微妙妓女。及二万子并诸眷属。皆悉归依沙门瞿昙在彼前坐。我於今日不能遮制。汝等今者有力有福有智自在。当助於我断彼释子首陀罗命。所有众生归依彼者悉令破散。幻谄沙门黑闇部党悉令降伏。我等魔众白净部党悉令明显。从尔已後当受乐触。
尔时有魔名曰光明。观此阎浮於法坐上见如来身。又闻梵音美妙说法。见闻此已毛竖惊起。向彼魔王。说如是偈。一切刹土中，此色最胜异。
功德及智慧，久已净其身。解脱诸烦恼，长夜善相应。解脱於诸有，尽彼一切忧。汝今勿复瞋，自在所不容。
归依此处者，三有第一归。汝若於此处，起於刹那瞋。以彼愚痴故，自得於乐坏。尔时众中。复有一魔名珊你弭迦。向彼魔王。说如是偈。
彼大神通力，最上功德相。一切无所依，依者趣解脱。苦尽无有馀，能说苦尽道。无量百千魔，所不能恼乱。
尔时魔王。说偈报曰：我今所有自在人，彼大自在悉归从。如是不久空我界，我无趣处复无得。尔时众中。复有一魔名曰新尘。向彼魔王。说如是偈。
第一势力汝先有，自在勇健之所作。汝今失力复无能，无得共比一切智。尔时众中。复有一魔名曰刀月。向彼魔王。说如是偈。慈悲众生无恶意，自性清净无所依。
解脱三界游行处，无趣无行无能害。尔时魔王。说偈报曰：欲界所有诸众生，迷醉倒情著诸欲。於我所作常随转，云何共汝不害彼。
尔时众中。复有一魔名曰地水。向彼魔王。说如是偈。诸有不坚如幻炎，能知诸有断诸爱。不著诸有如虚空，云何於彼能逼恼。尔时魔王。说偈报曰：
彼虽自在於三界，饮食衣服恒资用。彼於三受所乐住，云何将死不能害。尔时众中。复有一魔名曰舍爱。向彼魔王。说如是偈。神通境界有所有，恶魔天龙夜叉等。
种种恼佛无所触，云何将死能害彼。尔时魔王。说偈报曰：我等昔日断彼食，於虚空中雨大石。无边骂詈百种声，我欲动彼所依处。
尔时众中。复有一魔名曰知眼。向彼魔王。说如是偈。汝於彼时作恼乱，颇见少许瞋过不。舒颜视汝不嚬蹙，软音慰喻无恶声。尔时魔王。说偈报曰：
彼有智慧能常忍，能断爱痴诸过失。慈心一切诸众生，聚集所行无不集。尔时众中。复有一魔名难降伏。向彼魔王。说如是偈。三结若能羂缚者，我等可应恼乱彼。
佛乃灭此痴羂障，云何将死能恼彼。尔时魔王。说偈报曰：汝等助我力，装束莫放逸。我变地为水，束四山为鬘。
虚空雨大石，又放铁沙聚。月箭曲刀镩，掷彼身即碎。如是勤方便，极作恼乱彼。汝等相运助，释子定为灰。
尔时诸魔各各说偈。乃至百俱胝处所有诸魔。说偈问答皆亦如是，
尔时彼众一切诸魔。同时发声作如是言：如是应去各各自宫庄严甲胄，并诸军众悉皆擐甲。若使我等神通之力。一切境界示彼令知。沙门瞿昙虽复勇猛。岂当我辈军众之锋。如是语时於刹那顷。百俱胝处所有诸魔。各从自宫甲胄庄严。一一魔军千俱胝众。著种种甲持种种器仗各别严驾。於夜分中下阎浮提。到中魔伽陀。各住虚空邻近於佛。乃至四洲天龙夜叉乾闼婆阿修罗伽楼罗吉那罗摩睺罗伽薜荔多毗舍阇究槃荼。各於佛边生不信心无恭敬意。於法僧边亦不信心。彼一切魔各遣军众。种种器仗擐甲庄严。大集彼处欲害如来。有一仙人名曰光味。於十八明处及神通境界学过彼量。而常承事摩醯首罗。与五百徒众住雪山边。尔时魔王即自变身作摩醯首罗像。住仙人前。说如是偈。
瞿昙姓种生，大仙依通者，聪慧住摩伽，今王舍城乞。汝当坚固心，往共种种论。汝极五神通，当决定自在。
尔时魔王。说此偈已即隐不现。还於魔宫自眷属所。说如是偈。汝等今日我边听，我今思得无比知。释子所摄所共语，神通加彼令具足。彼幻示现自境界，夺我魔之广大力。
如母向子常软语，悉令弟子生喜乐。恒日初分入城邑，徐步摄持正威仪。弟子所行所断欲，彼彼自当我捉持。美妙歌舞现其前，令彼见闻生惑著。
弟子记闻惑著已，应恼释迦大仙意。尔时众中。复有一魔。说如是偈。我今化现可畏事，师子驼象虎水牛。速疾奔驰彼城邑，惊动现威雷震声。
神通化现无量事，复现兵器逼其前。彼彼所弃诸欲者，或时迷乱令忘失。尔时众中。复有一魔。说如是偈。我今於彼四衢道，化作楼观侠其前。
种种奇形鬼恶面，种种器仗逼动彼。空中大声雨刀剑，惊动可畏雷雹声。於彼境界不自在，速令消灭不现前。
尔时魔王。以神通力一切严驾。广作如上一切境界。如来大慈威德力故。亦广如彼种种示现。即时变此三千大千佛之世界。令此地性犹如金刚。一切魔力不能改转。亦复不能更作恶声。及以火山四方猛焰。亦不能作非时黑雲及恶风气。佛力持故。乃至无有一龙能运其身下一渧雨。
尔时四大声闻日初分时。著衣持钵入王舍大城乞食。时尊者舍利弗。於城南门值魔童子其数五十。第一端正妙色庄严大人子相。同在街路歌舞而行。遥见尊者舍利弗来。即前共持尊者两手。谓尊者曰：汝舞沙门汝歌沙门。时舍利弗语童子言：汝当谛听。先所未闻当令汝闻。即为童子，说如是偈。
诸入可厌患，杀处常欺我。我今厌患已，尽彼入边际。诸阴可厌患，杀处常欺我。我今厌患已，尽彼阴边际。
尔时舍利弗为魔童子说此偈已，即说咒曰哆侄也他（一）婆呵啰（二）婆呵啰（三）婆啰（四）婆啰（五）末利支婆呵（六）萨遮婆呵（七）阿磨婆呵（八）萨婆呵（九）。
尔时舍利弗。於歌音中说如是偈及陀罗尼。时魔王童子五十人等。闻是法音得未曾有。甚大欢喜信心清净。向舍利弗说如是偈。正导我等今忏悔，为世间亲善说者，
说阴可畏教我离，令我於此常证见时魔童子说是偈已，头面著地礼尊者足。便於道中共坐听法。尔时尊者大目揵连。欲入王舍大城乞食。於城东门见五十童子，乃至於歌音中。说如是偈。
诸界可厌患，杀处常欺我。我今厌患已，尽彼界边际。诸受可厌患，杀处常欺我。我今厌患已，尽彼受边际。
思惟可厌患，杀处常欺我。我厌思惟已，尽思惟边际。诸想可厌患，杀处常欺我。我今厌患已，尽彼想边际。
时大目连。於歌声中说是偈已，复说咒曰多侄也他（一）阿磨婆（二）阿磨婆（三）阿磨婆（四）阿磨婆（五）阿啰阇（六）啰挐阇呵（七）奢藐他（八）奢藐他（九）奢藐他（十）他伽那婆摩（十一）娑婆诃（十二）。
尔时长老大目揵连。为魔童子，说如是偈及陀罗尼。时五十童子，第一欢喜生净信心。说如是偈。具足密神通，圣主牟尼子。生死道过患，法灯普照示。
能断诸过恶，故我生信乐。今既归依佛，法僧亦归依。
尔时五十魔之童子，於街道中即便接足礼大目连。於彼前坐正仪听法尔时长老富楼那弥陀罗尼子。於城北门入城乞食乃至街中。随彼童子所唱歌声。於歌音中。说如是偈。
诸触可厌患，杀处常欺我。我今厌彼触，故尽触边际。诸根增上主，杀处常欺我。我今厌增上，故尽增上边。
惑业常流转，杀处常欺我。我今厌惑业，尽惑业边际。诸有可厌患，杀处常欺我。我今厌诸有，尽诸有边际。
尔时富楼那於歌音中。为魔童子说此偈已，告童子曰：人命轻速难可保住，犹如山水迅浪奔流。命甚於彼。愚痴凡夫都不觉知。复次童子，一切凡夫色酒所醉无觉知者，声酒所醉无觉知者，香酒所醉无觉知者，味酒所醉无觉知者，触酒所醉无觉知者，复次童子，人命轻速甚彼山水。愚痴凡夫都不见知。法酒所醉无觉知者，阴酒所醉无觉知者，界酒所醉无觉知者，封食所醉无觉知者，乐酒所醉无觉知者，生酒所醉无觉知者，欲酒所醉无觉知者，复次童子，人命轻速犹如山水迅浪奔流。命甚於彼。愚痴凡夫都不见知。乃至为彼一切情识取著之酒。为所迷醉都不觉知。即为童子，而说咒曰多侄也他（一）揭伽婆（二）揭伽婆（三）揭伽婆（四）门致尼（五）阿伐多（六）毗伐多（七）呿伐多（八）跋啰磨阿啰他（九）殊底伐多（十）娑婆呵（十一）尔时长老富楼那於歌声中。为魔童子说如此偈及陀罗尼句。时彼五十童子，第一欢喜生净信心。说如是偈。
汝今教我寂灭道，诸界犹如彼幻炎。世间唯从分别生，故我身命归三宝。
尔时五十魔之童子，於街道中即便接足礼富楼那。於彼前坐正仪听法。
尔时长老须菩提。於城西门入王舍城次第乞食。於街道中逢值魔王五十童子，华年盛美颜色端正。容止庠雅大人子相。共戏街道歌舞而行。见须菩提即便趋往。各共捉彼尊者两手。作如是言：汝歌沙门汝舞沙门。须菩提言：谛听童子，汝先歌音所未闻者当令汝闻。汝且默然听我歌声。时须菩提。即为童子，说如是偈。
一切有为法，动性皆无常。如彼幻泡炎，虽见不可得。速疾生灭法，唯智者乃知。触受是苦担，愚痴者随著。
有为逼迫苦，一切悉无我。更无一知识，令脱於苦者，如信菩提道，亲近修一相。谓离诸法想，不净及无我。
一切行相应，无实无性相。诸法无命养，无人无作者，汝舍魔谄意，发觉生净信。诸识依本起，如电依虚空。
触受思无我，观察无有实。愚痴凡夫聚，此阴恒流转。净心分别生，作者不可得。真际寂灭空，能离一切边。
此法无无明，故说菩提行。如彼大船师，普运到菩提。尔时长老须菩提。为魔童子说此偈已，即说咒曰：
多侄也他（一）苏文第（二）毗文第（三）文陀（四）阇醯（五）赐离（六）赐离（七）赐离（八）阿婆赐离（九）阿婆呵赐离（十）多他多婆赐离（十一）步多俱胝赐离（十二）娑婆呵（十三）。
尔时长老须菩提。为此童子於歌声中。说此偈辞及陀罗尼句。时彼五十童子，第一欢喜生净信心。说如是偈。我依恶知识，未闻如是法。愚痴无智故，造作此恶业。
我今发露悔，愿尊证知我。尊从胜法生，故我发大愿。愿我得作佛，普利益世间。时五十童子，於街道中即便接足礼须菩提。於彼前坐正仪听法。
尔时世尊以神通力。令此街道百由旬量。广博严净而为示现。时舍利弗北面而坐大目揵连西面而坐。富楼那南面而坐。须菩提东面而坐。四人住处共半由旬。应时於彼四大声闻坐处地中现大莲华。纵广正等五十肘量。阎浮檀金为茎。青毗琉璃为叶。胜藏宝为须。真珠为蕊。华气芬馥过彼天香。如此莲花是出世间善根所生。从此莲华出大光明。普照三千大千世界。於彼街道其华上踊。高三人量而为示现。乃至四天王天此莲华现。以彼天量高五由旬而为示现。乃至三十三天此莲华现。以彼天量高百由旬而为示现。阿迦尼吒天此莲华现。以彼天量高半由旬以为示现。於莲华叶宣示种种美妙句义。此地众生及彼诸天。皆闻华中如此偈颂。
唯佛清净生此刹，退彼魔王并军众。佛勇猛故转法轮，世间因此故无疑。诸有聪慧解义论，知法求法求解脱。一切世间聪叡人，优波俱利最为上。
此为导师已调伏，善巧说此妙大法。一切世间上供养，供养牟尼能说者，具三世智能善说，所学三学能开示。能救世间人天者，无量法义令解知。
利益世间教善行，方便智灯照世间。巧说妙法断三垢，智慧利益无疲倦。世间极苦令解脱，无明闇蔽诸众生。能与法眼不颠倒，一切大众普已会。
此佛不久师子吼，如来能示第一义。妙色力具展转说，见世沈没大苦海。来处世间击法鼓，六根护中住上护。此六随行六通知，六度上法佛所说，
决定说此六种子，能杀六根居村者，六无上事所念者，佛调御主令彼念。
於莲华中说是偈已，乃至於彼六欲诸天。於莲华中复为诸天说如是偈。汝等和合游，乐著贪诸欲。放逸心迷醉，爱盖之所覆。愚痴常乐著，诸欲酒所醉。
以彼放逸故，不供养善逝。诸欲无常坏，如彼水中月。死生坚牢羂，众生无脱者，此等无所依，放逸著诸欲。
以乐诸欲故，永不得涅槃。常处放逸地，与灭不相应。不看先所作，为净为不净。为业受老死，怖畏恒围绕。
汝等放逸故，三恶地所行。以施调系心，恒修不放逸。先所作善业，应当勤护持。念舍欲不净，难得後边故。
汝等归善逝，听彼说大义。汝等修智慧，解脱寂灭因。与妙法相应，听如是大义。
如是莲华中说是偈已，乃至色界十六天。处於莲华中复为诸天说如此偈。分别善法勤修习，一心乐禅离愦闹。寂静不乱求解脱，慧所应作断瞋恚。所有我相十三种，分别为说修胜忍。
以此毕竟速解脱，得至生死解脱处。贪嗜色聚分别者，我性坚固见湛然。彼等不减所生法，由见流转趣恶地。观彼三界常无我，不实无自空无作。
修忍分别随顺彼，得彼一切趣解脱。彼等不老不病死，不怨憎会离恶趣。一切诸法等虚空，所修相应不二修。毕竟净道最无上，意无所著净诸根。
犹如释子降四魔，应修无相一法性。所有一切相皆离，调顺威仪二种断。此道为彼最上说，一切法空分别修。若能分别修此空，无主无作受亦无。
如空自性解菩提，远离悕求最无上。
尔时如来於此净色莲华台中。出此大声句义法时。此世界中一切所有人非人等。普来街中绕莲华座。乃至无量无数阿迦尼吒天。悉下天宫绕莲华座瞻仰听法。是时魔王闻此偈已，周匝普观见王舍大城。街中莲华出此法声。及见无量无数百千俱胝那由他人。围绕莲华共坐听法。又见六欲诸天无量无数百千俱胝那由他等。一切诸天悉舍宫殿。随绕莲华而坐听法。见闻是已转过前量。加大忧苦悔恼缠心。毛竖战栗遍身流汗。走虚空中。以大音声唤馀魔众。说如是偈。
汝等当听，善摄外意，我於境界。无自在力，此乃释迦，最上胜力。功德广行，流布世间，令彼众生。坚固所作，於莲华台，出此法声。
人天诸子，尽来无馀，决定善人。咸皆渴仰，专意善逝，趣寂灭道。最上功德，第一无上，沙门所作。幻此三界，迷惑一切，令无馀意。
人天大众，围绕莲华，疾放雨石。作恐怖声，以魔凶众，往摧坏彼。尔时馀魔对彼魔王。说如是偈。汝听我等语，此语能利益。
汝知何等法，而不止息意。如来胜持力，魔军尽消灭。我等见善逝，心皆大迷闷。佛为大船师，光颜胜圆满。
置佛善归依，更无胜归处。
尔时复有馀魔。对彼魔王举体掉动。面目嚬蹙悲泣极瞋。说如是偈。汝失善道住恶道，可不自知力所能。汝无羞愧比导师，魔力消灭由佛力。世间和合莲华所，听法怡悦净身心。
我等秽身失精进，不去消灭刹那顷。今者一切悉归依，归依牟尼因陀罗。尔时复有诸魔。悉皆合掌向彼魔王。说如是偈。汝舍法行乐作恶，佛为恃怙利世间。
於诸众中佛众胜，佛今已来於此城。我等宜以清净眼，以喜乐心速往彼。归依三界之所尊，一切众生妙良药。
尔时此虚空中复有一魔。名曰智声。向彼魔王即便高声说如是偈。汝等和合以信乐，一切相应听我语。发意言行断恶见，曲躬合掌舍瞋恚。以醒悟心当净信，随喜如来最上说。
对佛归依难得归，我当今日信供养。
尔时诸魔无量无边。於刹那顷悉从空下。到王舍大城七宝之门。各持种种庄严供具来至佛所。为欲供养婆伽婆故。或有变作转轮王像。或有变作梵天王像。或有变作魔醯首罗像。或有变作自在天像。或有变作那罗延像。或有变作兜率陀形。或有变作焰摩天像。或有变作释提桓因。或有变作三十三天。或有变作童子之形。或有变作毗沙门像。或有变作毗楼勒叉。或有变作毗楼博叉。或有变作提头赖吒。或有变作四天王天臣佐之形。或有变作日天子形。或有变作月天子形。或有变作星宿天子大小之形。或有变作阿修罗像。或有变作伽楼形。或有变作紧那啰像。或有变作摩呼啰伽形。或有变作宝山之形。或有变作金聚之形。或有变作种种宝形。或有变作宝树之形。或有变作刹帝利像。或有变作馀外道形。或有变作轮宝之形。或有变作摩尼宝形。或有变作伊啰婆荼象宝之形。或有变作婆罗呵马宝之形。或有变作女宝之像。或有变作主藏臣宝。或有变作主兵臣宝。如是种种各自现化。为供养故住於佛前。或有现於青色青身。以白色具庄严其身。各共执持赤盖幢幡真珠璎珞。以一多罗树量之高住虚空中。或有现於白色白身。以赤色具庄严其身。各共执持黄盖幢幡璎珞之具住虚空中。或有现於赤色赤身。以金色衣庄严其身。各共执持青盖幢幡行列而住。或有现於红色红身雨白真珠。或有现於白色白身雨红真珠。或有现作天仙之色。住虚空中雨於华雨。或有变作声闻之像。为供佛故种种天香雨虚空中。或有变作揵闼婆色击天伎乐。或有变作天女之色。种种宝器香水洒地。或有变作净金黑色烧种种香。或有变作诸天子像歌唱喜舞。或有变作种种之色。合掌瞻仰赞叹如来。或有魔众随佛方面一心瞻仰。各持种种摩尼之宝供养世尊，或有街衢殿堂楼阁窗牖门阙台上。四阶之道墙堞楼橹。门间树上重阁钩栏。各随所住合掌瞻仰供养如来。

[book_title]卷四
△魔王归伏品之馀
尔时魔王见彼一切所有魔众。各与眷属归依如来。是时魔王转加瞋怒过於前量。惊怖迷乱举声悲泣说如是偈。我失胜威德，无复有见助。沙门胜神通，夺我魔境界。
应更勤方便，思後时所作。斫断莲华根，令众散诸方。莲华根断已，令大众迷乱。若众迷乱已，此我後愿力。
尔时魔王说是偈已，如所思惟犹如疾风从空而下。至彼莲华所现之街。即便前进欲拔莲华。以佛力故尚不能触。何况侵拔。既不能拔。复欲擿彼莲华之叶及损华台又不能损。即欲举手遥拍彼华。是时魔王见彼莲华如电如影。虽对眼根不可损触。尔时魔王尽其神力如其所作。於彼莲华竟不能损。复欲惊动一切大众。即出高大可畏之声。声亦不出。复现威猛。以大力势即举两手。欲拍大地令地震动。是时大地犹如虚空。乃至不可以手摩触。况能令动。是时魔王见此大地不可得触。复生是念。今此大会所有众生。我当打之令使心乱。作是念时。乃至不见有一众生可得可触。况能加逼。以佛力故有如是相。是时魔王转加忧恼。遍身掉动如大风树。发声??哭悲恨流泪。遍观四方说如是偈。
沙门以幻力，普摄诸世间。令我心昏醉，迷乱一念顷。境界功德力，此是我所有。彼以幻力故，一切侵夺尽。
我今被所弃，宜速还自宫。乃至若不去，复及我寿命。
尔时魔王即欲还宫。虽生是念复不能去。转加惊哭。复作是念。我今於此神通尽也。为复瞿昙自在力也。莫复於彼怨家之前令我命尽。复作是念。我今可隐出此娑婆佛刹之外。宁死於彼。莫令於此佛刹有一众生见我死者，作是念时乃至不能离此方维。况能隐去。即时自见被五系缚。转复惊瞋高声悲哭。复作是言：呵哉爱子及诸亲属不复可见。
尔时有魔名曰智声。即自变身作转轮王形。向彼魔王说如是偈。汝意何故忧，??叫生悲恼。世间最上者，如来为上上。佛为无所畏，宜速求归依。
救护诸世间，如灯照诸趣。归依恃怙者，毕竟脱三苦。若亲近如来，当得寂灭乐。
尔时魔王作如是念。若我用彼智声语者，沙门瞿昙应当归依。我此系缚应得解脱。是时魔王随佛方面。曲躬合掌作如是言：南无无上人中丈夫。佛能解脱老病死者，我今归依。是时魔王以偈颂曰：
此缚甚崄大可怖，我速归依求善逝。归依如来得解脱，今始归依第一众。我以痴盲瞋正觉，所造过失为最极。今依汝语故忏悔，置汝现前以为证。
尔时魔王用彼智声善丈夫语。即於佛前归依世尊，应时自见身缚解脱。既解脱已，复念。欲还魔所住宫。即自见身复五系缚。於此众中无能去处。即时还复归依如来。生此念时。即於佛边复得解脱。作念欲去即见系缚。生念欲住即见解脱。如是如是乃至七遍。系缚解脱魔王自知。无所能为。便於佛边默然安坐。
△大集品第四
时彼四大声闻入王舍大城乞食。逢魔童子执声闻手共走衢中。请四沙门非法歌舞。时大声闻在歌音中。为说涅槃相应道句。尔时於刹那顷大地震动。如是无量百千天龙夜叉乾闼婆阿修罗迦楼罗紧那罗摩睺罗伽。先於佛教中得清净信者，面目流泪说如是偈。
最上导师现在世，於圣教中恶怪起。辱彼声闻令世见，众生云何生净信。
尔时无量百千俱胝那由他天龙夜叉罗刹。面目流泪往到佛所。到已於佛前住。说如是偈。圣教现在此，当善观今日。智者勿放舍，为护正法故。
尔时世尊复说偈言：我今自往彼魔所，令魔军众悉降伏。当作一切世间导，普教同向涅槃城。
尔时一切大众异口同音作如是言：世尊，勿往勿往。世尊先说。诸佛不可思议。诸佛境界不可思议。魔境界不可思议。龙境界不可思议。业及业境界不可思议。如是一切诸境界中。唯佛境界最胜无能及者，唯愿世尊不起此坐。令无量俱胝那由他等诸魔军众自然降伏。复能开示无量百千那由他等阴界诸法。竭烦恼海坏诸见网。能令无量那由他众生入智慧海。世尊，今日非是去时。佛言：所有众生界众生。彼一切众生尽变为魔。乃至大地尽为微尘。如是一一尘复变作魔。彼一切魔力欲来害我。乃至不能动我一毛。况能损坏我此身分。我坐此座能胜无量俱胝那由他魔。又能调伏。唯置此魔眷属难可调伏。虽然我今当往。所以者何。此魔以神通力。於王舍城已变作种种严饰之具供养於我。怜愍彼故我今当受。令彼魔心能发希有第一欢喜生清净信。当种阿耨多罗三藐三菩提善根种子。尔时世尊说是语已，从座欲起。时彼护竹林天名曰端正。往至佛所涕泪交流而说偈言：
世尊於今日，非是入城时。此城极广大，魔众皆充满。如是一一魔，中心怀重恶。咸与亿千众，欲围绕世尊，
瞋火皆炽然，毒意转狂乱。竞持锐器仗，争恼害如来。唯愿释师子，毕竟慎勿往。或当被非命，失我大归依。
世尊闻已默然不答。即起法座。时彼护伽蓝天名曰持慧。顶礼佛足而说偈言：恶魔大将有五千，各各竞持精器仗。纯怀恶心立待佛，今日勿往牟尼尊。
世尊闻已默而不答。将出伽蓝。时有药天名曰成慧。头面礼足而说偈言：呵哉失正觉，法门当破坏。法舟俄欲沈，慧灯奄不照。世间法味减，烦恼贼盈满。
於诸有界中，我无少自在。最上法散坏，云何能住持。彼魔军甚众，住於恶法中。各持利刀仗，毒心争害佛。
善逝用我语，为利世间故。唯愿十力仙，善步莫入城。
世尊闻已默然不答。将发伽蓝。时大门内有一树天名曰持势。即於佛前大悲啼泣。以身投地向佛作礼而说偈言：依怙三有当失眼，满意所欲将灭坏。
空中刀箭如毒蛇，伺求害佛愿莫去。
世尊闻已默然不答。尔时守大门天名曰水光。举声号泣。头面著地顶礼佛足而说偈言：城中名闻大梵志，持月刀仗候待佛。共怀毒害有二万，在此城中愿莫去。
世尊闻已默然不对。将入王舍城门。时彼守城门天。名曰多摩罗树叶坚固。於虚空中举声号哭。驰至佛所顶礼佛足。而说偈言：此道师子象围绕，起勇健心争害佛。
及恼比丘作障碍，悲愍天龙愿莫去。四道众中因陀罗，见佛教灭生忧苦。相与雲集共一处，怖畏战栗共相谓。如来既是退魔者，魔今变作极恶面。
恐大法灭世灾起，日月失度星辰翳。睹恶相现皆拍头，奇哉善逝有退相。日眼散坏法炬灭，蹂践正觉竭法水。世间妙法坏将至，众魔恶党渐炽盛。
世尊闻已默然不答。彼城门天谏佛不回。悲啼流泪复说偈言：普观世间牟尼尊，最上说者去当死。莫近我城取死灭，我被三界常毁呰。愿听我说坚固者，今日莫向城中灭。
怜愍众生此处侍，解脱众生生苦怖。如来当忆本誓愿，得大菩提度众生。无量众生为苦烧，安隐众生最上医。无量俱胝劫住世，为诸著欲凡夫众。
说法令彼得寂灭，谓入自性空相义。
尔时世尊默然不答。欲入大门。时彼地天与大滋味天，并其同类一万天俱。被发两面共到佛所。合掌住立而说偈言：佛忆昔行檀，施血过四海。
头骨如铁围，眼等恒沙数。及种种妙宝，妻子与象马。衣食房卧具，随病所须药。作最上供养，护戒不放逸。
数习多闻忍，常孝养父母。修难行苦行，解脱苦众生。汝昔所发愿，成佛说上道。济拔世苦海，为众生说法。
令竭苦无馀，使入无畏城。置於菩提道，遍满众生界。行恶失道者，忏悔毁闻戒。随顺昔所愿，说法俱胝劫。
浴以八戒水，令度烦恼河。三界众生中，更无如佛者，自既得解脱，复解脱世间。运度诸众生，於此三有海。
唯佛得如是，世间第一觉。唯佛是世亲，愿布甘露法。
尔时世尊入城门已，刹那之顷。时有无量亿那由他天龙夜叉八部鬼神。於虚空中各各雨泪而说偈言：我见昔善逝，调众安隐时。说法作利益，无如是恼乱。
大师出恶世，自然成大觉。说烦恼障法，成熟世间故。常作师子吼，无量诸恶魔。欲如是灭法，佛今莫入城时有馀天复说偈言：
诸佛转法轮，住一方利益。今佛处处往，无令得逢恶。尔时复有馀天。同说偈言：以悲为导师，常行利众生。
莫独入城中，如我见有损。
彼时复有无量百千俱胝那由他天龙夜叉罗刹阿修罗摩睺罗伽等。面目雨泪从虚空中作行而下住於佛前。有无量种异形。或有被发或绝璎珞。或有宝盖幢幡皆悉倾倒。或复举身投地或捉佛足。或大哀号。或举两手搥胸懊恼。或有在佛足下躃踊悲哭宛转于地。或於佛前合掌赞叹礼拜。或散种种杂色妙华末香涂香华鬘刍摩缯采严饰之具。或散织成宝服真珠璎珞种种异物。时馀天众供养佛已，同时举声而说偈言：
佛所行苦行，为利益世间。生此末世时，为众勿舍去。作佛事未多，天人得证少。久住开示法，度三有世间。
有行清净行，成就甘露器。应起悲教我，救世间苦逼。六趣旷野中，生死失正道。为彼示善路，教圣法解脱。
此最希有悲，愿大觉久住。转无上法轮，勿令世无怙。时有馀天复说偈言：导师若灭没，世间悉盲冥。
八圣三解脱，於此悉皆无。我等已种善，三业不放逸。一切乐具足，久住功德藏。
尔时复有净居天众。与其眷属无量无边亿那由他集在一处。各共相谓而说偈言：汝等勿怖佛无衰，应於大觉当了然。我忆往昔亲见佛，欲界所有俱胝魔。
遍满三十六由旬，利斧利剑并刀槊。飘勇迅疾如雲奔，魔众雄猛声可畏。至菩提树悉走散，於刹那顷皆惊怖。况今果圆名称广，彼等何能为障碍。
时有馀天相与悲泣而说偈言：昔一魔军无大力，今有千亿俱大势。来坏如来定无疑，佛若灭没世皆闇。尔时梵释诸天护世间者，顶礼佛足而说偈言：
以我小智劝佛住，用我等语悲愍者，无量诸天忧火烧，今为彼等洒法雨。
尔时世尊以大慈眼遍观一切同来天众。出妙梵声普垂安慰而说偈言：汝等勿怖今无畏，一切魔众一时来。彼等不能损动我，乃至一毛况复身。我今安慰一切众，常於世间说妙法。
我於如是失道者，当广分别示正道。我昔已行难行事，广施众生以饮食。房舍医药不乏少，谁能今日恼乱我。我舍车乘与象马，严饰宝具亦如是，
奴婢城廓及聚落，谁能与我作恼乱。妻妾男女并眷属，爱重自在王种位。我与众生利益故，我身何故今当坏。头目及耳鼻，手足身皮血。
以命施众生，谁能恼乱我。无量俱胝佛，自手普供养。常乐戒多闻，谁能散坏我。作无量难事，甚能摄伏心。
遍割身不嗔，今谁能恼我。烦恼已退成正觉，於诸众生等慈心。永无嫉妒及秽怒，现前无有如我者，我今破魔所有力，能退无量俱胝魔。
决定与汝作解脱，何故恐怖不入城。所有十方及此土，住此诸佛刹土者，彼等一切我普请，及大神通菩萨众。愿令世间悉遍满，及以福智薰世间。
共彼如佛法式住，亦持诸佛所顺可。
尔时无量百千万亿那由他阿僧祇天龙夜叉阿修罗迦楼罗紧那罗摩睺罗伽人非人等。俱来大众一时同声唱言善哉！复作是言：南无希有未曾有无数精进具足如今世尊，南无南无大希有未曾有无数精进具足如今世尊，安慰一切天人及众生类皆蒙度脱。退诸魔众散灭众生烦恼垢聚。破我慢山斫受生树。碎生死日除无明闇。生外道信竭四流水然正法炬示菩提路。授与众生柔和忍辱。游戏三昧处禅定乐。普令觉悟四圣谛道。大悲导师广度众生。於生死海引诸天人入无畏城。时诸天人阿修罗等。各以种种天妙华香涂香末香杂宝华鬘庄严之具散於佛上。为供养佛故扫饰衢巷。以天宝衣天妙华天绮縠遍覆道上。又雨曼陀罗、波卢沙、迦卢遮、大卢遮、优钵罗、俱物陀、分陀利等种种莲华。随佛所履布於足下。其道两边化作天树枝叶华果悉以七宝而严饰之。七宝树上复现种种妙宝天衣天冠耳珰环川宝饰庄严之具。是诸树间有天华池。其池四边周匝七宝。清冷美水八德具足。众宝莲华及妙音鸟。杂色间发盈满其中。
彼诸天众供养佛故。於虚空中各持七宝幢幡华盖。校以种种金绳露缦真珠璎珞。又雨金屑银屑毗琉璃屑。及散一切沈水末香。多伽罗末香。黑栴檀末香。多摩罗叶香。复雨牛头优罗伽栴檀香等。种种末香遍於道上。复雨金绳交络真珠璎珞摩尼珠璎珞如意珠璎珞。缤纷布於虚空中随风回转。其城内外有道上。悉以种种天庄严具而严饰之。乃至城中魔及眷属。亦以妙好天庄严具而严饰之。尔时世尊怜愍一切诸众生故。便入首楞严三昧。其心正受。以如所入定在道徐行。即现种种微妙色身。威仪相好光明希有。於其城内道中正立令彼道上一切众生悉见佛身。所有事梵天者，应以梵身而得解脱。世尊即现梵身而化度之。所有事释天者，应以释身而得解脱。即现释身而化度之。所有事那罗延者，应以那罗延身而得解脱。即现那罗延身而化度之。所有事摩醯首罗者，应以摩醯首身而得解脱。即现摩醯首身而化度之。所有事四天王天者，应以四天王身而得解脱。即现四天王身而化度之。所有事转轮圣王者，应以转轮王身而得解脱。即现转轮王身而化度之。所有事诸小王者，应以诸小王身而得解脱。即现诸小王身而化度之。所有事大神通者，所有事沙门者，所有事童男童女妇女身者，皆现彼身而化度之。及至所有事师子事龙事象事兔事阿修罗杂类身者，是诸众生应以彼身威仪色相而得解脱。如来悉皆现彼形相而化度之。世尊如是种种作示现时。彼一切道行众生。见是事已皆共合掌。头面著地礼拜赞叹。围绕如来得未曾有。所有事象事龙事阿修罗。乃至所有事兔神者彼等众生即见如来。同兔形相威仪在道而行。所有众生事於佛者，彼等众生即见如来。如佛威仪在道而行。彼等众生悉皆合掌赞叹礼拜。相与依随从佛後行尔时雪山光味仙人。与其徒众五百人俱。为魔所遣诣王舍大城令至佛所。是时光味於城门内住待如来。见佛身相犹如仙人。威仪形相显发庄严。及见无量百千俱胝诸天围绕供养。见是事已复作是念。如此人者真大仙人有大加护。应受人天最上供养。及见一切身分庄严似圣智者，我等二人。谁为尊胜。智慧谁胜。我於今者如何了知。又作是念。我应近问。以何生类以何姓氏。受持何等以何志乐以何等行。光味仙人自观徒众。说如是偈。
今见多闻大福德，能持大行应供者，能知善道牟尼最，大忍智义法具足。汝等一切殷重心，以大方便常供养。我当於此功德者，闻其善说度彼岸。
尔时光味一切徒众摩那摩等。皆共同声作如是言：如是大师应如是作。时光味仙人并诸眷属往世尊所。到佛前已合掌住立作如是言：汝今是谁。世尊答言：我是婆罗门。仙人复言：汝姓何等。世尊答言：我姓瞿昙。仙人复言：汝何志乐世尊答言：三解脱门。仙人复言：行何等行。世尊答言：我行真际如。仙人复言：出家几时。世尊答言：如彼无明久如所起。我今出家亦复如是，仙人复言：如是大仙星宿应现。如所明记颇诵不耶。世尊答言：如彼平等我不忘置。彼何所有有何坚固。如此相者世间智知。仙人复言：为欲令诸智慧之人心生欢喜故作此说。世尊问言：云何名为星宿之句。仙人答言：二十八宿日月所依随转而行。各依彼人横手八指以为量法。彼十二八指以为身量。以一八指用为顶量。以一八指为足掌量。如是十四八指。应知是为星宿量法之句。若解如此更无异法。各随其人有靥记处以为定法。若不尔者大牟尼听。我今当说星宿之句。卯星生者，於面右边权下四指有赤黑靥。靥上有毛。名闻智慧爵禄相应威势炽盛。卯星生者有如是相。毕星生者，身上有疵若四指量。聪叡贞实心常守法。智慧惭愧爵禄具足。於一切时心常勇健能摧胜怨。参星生者，颈下四指中有黑疵。为性勇健爵禄具足。嘴星生者，从顶（丹项）量已下一搩手半左相有靥。性多瞋痴而有爵禄。富那婆苏（唐言井宿）星生者，於左胁下当有黑疵。财穀具足而少智慧牟尼今者富沙（唐言鬼宿）星生。有最上相手中轮相犹如日轮。上妙端正发相右旋。一切依住上身圆满。能破烦恼为大导师。阿失丽沙（唐言柳宿）星生者，胸有黑疵。好斗犯戒难与共住性多淫欲。（上七星是东方宿）莫伽（唐言星宿）星生者，若胸若背而有小疣。是善丈夫能如法行而多财货。初破求（唐言张宿）星生者，或脐左右必当有疵多慳短命。第二破求（唐言翼宿）星生者，脐下四指若见靥者，爵禄持戒皆悉失坏。阿萨多（唐言轸宿）星生者，脐关无下当有赤靥。性好作贼谄曲少智聪明薄福。质多罗（唐言角宿）星生者，男女阴上当有靥子。为性纯直而多爱欲复好歌舞。萨婆底（唐言亢宿）星生者，或男根头或在根下有黄靥生。受性多贪瞋恼大众而无智慧。苏舍佉（唐言氐宿）星生者，从跨已下八指量内随处而有赤靥生者，眷属具足多有僮仆。位居卿相聪明惭愧。勇健谋决能退怨敌。常受安乐命终生天（上七星属南方）。阿奴逻陀（唐言房宿）星生者，从膝已上八指量内若有小疣。持戒有法爵禄具足。逝瑟吒（唐言心宿）星生者，髀内有靥。短寿贫穷犯戒少慈为人憎嫉。暮罗（唐言尾宿）星生者，髀上当有小疵。此有福德而速灭门。初阿沙茶（唐言箕宿）星生者，膝盖有靥。性好舍施能知法道命终生天。第二阿沙茶（唐言斗宿）星生者，於右胫上当有青靥。性好斗诤人不依附而不信受。失罗婆（唐言牛宿）星生者，於右胫上必有两靥。常丰爵禄受身无病。人所爱乐命终生天。陀你瑟吒（唐言女宿）星生者，胫上有靥多瞋少贪。虽有智慧而无爵禄（上七星属西方兀少虚宿）。舍多毗沙（唐言危宿）星生者，从膝已下十六指内当有黑靥为性愚痴溺水而死。第一跋陀罗跋陀（唐言室宿）星生者，从曲膝下八指内膊上必当有疵。令人瞋恼。愚痴贫穷好作贼盗。
第二跋陀罗（唐言辟宿）星生者，於虎口内当有靥子。好施持戒念力强记。有智有悲性无所畏。丽婆底（唐言奎宿）星生者，为人卑下庸力自活。阿湿毗腻（唐言娄宿）星生者，足母指间当有青靥。身无病恼而常大力。婆逻尼（唐言胃宿）星生者，於足掌下当有靥子。受性无悲好为宰手。破戒恶行死入地狱（此北方星）。如上所说此即名为星宿之句。以此得知人之性行贫富好恶。若知此者能令众生到於彼岸。
尔时世尊告仙人曰：此是愚痴凡夫所见。依心随著住分别行。凡夫热病之所妄见。如彼狗蛇鱼鳖之类。若复其馀种种众生。此富沙星之所生者彼非乐分。如汝神通得定解脱。我复能为一切示者，汝今何故不问於我。时光味仙人生大欢喜以华散佛。即便以偈而赞请曰：
仙人人形相，我见最上相。不知彼种姓，为天为人耶。音声言语法，犹如大梵天。持行持色相，久远仙相似。
昔所不闻见，具足牟尼相。所师何所说，及说汝之姓。尔时世尊，即便以偈答仙人曰：不知此彼岸，故有相建立。
被缚一切苦，汝非解脱器。六度是我姓，六通婆罗门。说彼六和敬，六根分别修。三法三解脱，平等知无我。
菩提心发时，彼时我出家。我相不可得，善修於无相。无人无寿命，知无我亦空。三受三行法，分别修所空。
我度智彼岸，此为无等说。无所著如空，菩提心作者，彼忍力具足，当得如是智。不著於诸法，得报者亦无。
如是解顺如，菩提不难得。不立於诸法，及不依彼此。真际分别修，此当得如来。无相无想相，离於有所得。
诸法非和合，此当得如来。汝舍此等相，自心惑亦舍。汝觉等虚空，如是当得佛。
尔时世尊说此偈时。时中无间。光味仙人并诸眷属。即见世尊形相威仪。还如佛住复得忆念。自念久远先种善根而得现前。时光味仙人即得菩萨三昧。名曰宝星。所得三昧於菩萨三昧一切观见。如在高幢。观见一切三昧。自在境界无所系属。不依他见。无人能坏无人能夺。时光味仙人即於佛前合掌而住。两手捧华以偈赞佛。
无边称实说，世间善依怙。如来慧眼光，照一切众生。出过众生上，精进常慈悲。稽首坚固者，导师尽诸著。
紫磨金色光，触众生清凉。觉一切众生，以菩提功德。佛转大法轮，能破烦恼山。最後所行讫，今得菩提智。
众生中大医，真实相庄严。说我当得佛，众生中导师。割坏诸爱网，自度亦度他。久近得佛记，当作人中上。
苦流漂众生，令度於有海。涅槃安隐处，置立无漏道。所有十方佛，功德如大海。彼为我作证，回向菩提心。
一切诸众生，苦触极恶恼。三世及福德，我本身口意。及一切众生，苦灭得佛乐。众生普具足，得常住涅槃。
众生病寂灭，烦恼水枯涸。得智等诸根，自性常坚固。众生到杀处，及受众苦缚。以我福德光，普令速解脱。
一一众生界，得如海功德。得无量福智，一切乐具足。弃彼诸恶见，速亲近正见。忆念前生处，众生得法行。
一切得法船，度有海彼岸。既度彼岸已，得佛一切法。久住无量劫，普雨大法雨。法雲清净水，净洗诸众生。
若我身口意，一切所作恶。我一切发露，唯佛作证知。我生敬重意，莫复行恶业。佛不可思议，常得现前见。
若有一福德，回向为菩提。我因诸众生，忍受一切苦。我劝请众生，行菩提上道。净诸刹土劫，及众生智海。
我得净刹土，随彼证菩提。得清净徒众，净忍住诸地。决定五神道，我得师子说。无著智示者，导师当记我。
若定得佛时，一切法调御。我所散之华，空中成华盖。天龙人等众，一切来作证。我顶礼佛足，令地大震动。
尔时光味仙人所散之华。住处空中近佛顶上合为一盖。时光味仙人见此事已，倍复过量无馀悕望。第一爱乐生大欢喜。即便稽首两膝著地礼世尊足。光味大仙礼佛足时。应时无间一切三千大千世界六种震动。所有无量阿僧祇众生。百千俱胝那由他等。普来集会悉皆悲喜。生大惊叹怪未曾有是时如来随彼众生所应见者，现种种身。应以象形而教化者，即见如来如彼象形生爱乐心。又见大仙人所散之华。住上虚空变成华盖。及大地动。既见此已倍复过量生希有心。到世尊所顶礼佛足。所有众生应以佛身而教化者，彼见如来如佛身相生希有心。是时世尊即便起定。从首楞严三昧安详而起。无量众生所教化者，皆见世尊无馀悕望。皆大喜悦生爱乐心。各如所得。华鬘衣服末香涂香。诸庄严具持散供养尔时世尊，即为光味仙人说受记偈。
速起听受记，导师今为说。大仙得菩提，地动华一盖。住上虚空中，无比加护故。汝得两足尊，自在利世间。
佛有无边福，边量等虚空。三界中坚固，法灯照世间。
尔时光味菩萨摩诃萨即前恭敬白佛言：世尊，我得佛刹似何等相。我於彼刹转大法轮。是时世尊告光味言：汝未来世过无量阿僧祇劫。於北方分有世界名开敷香。具足庄严有如是相。如今西方安乐世界。汝善丈夫於彼佛刹当得阿耨多罗三藐三菩提。号无垢香光胜如来应供正遍知明行足善逝世间解无上士调御丈夫天人师佛世尊，彼佛寿命十中劫量。唯诸菩萨摩诃萨俱。无有声闻辟支佛乘。纯说无上清净大乘。时彼大众闻佛世尊授彼光味仙人记已，各以所持供养之具供养仙人。时五百摩那婆等。及九十二那由他百千俱胝众生。发阿耨多罗三藐三菩提心。及得菩萨不忘菩提心三摩提。

[book_title]卷五
△相品第五
尔时三千大千世界百亿诸魔生如是念。今佛世尊入王舍城门。我等应以最上庄严。严饰此城门之内及彼地方。如彼城外天龙夜叉之所庄严。
尔时世尊以他心智知百亿魔心之所念。欲以神通最上色相庄严佛处。是时世尊以神通力。於王舍大城十二门内。一一门中皆有如来及诸大众。共入城门。时百亿魔即以神通种种庄严胜中胜者阿僧祇等诸庄严具。严饰城门及地方城壁诸树。地上虚空胜妙庄严而庄严之。时百亿魔并诸眷属。或有作於梵天之形。乃至作於大仙之形。於诸重阁窗门楼橹卻敌树间诸处地及虚空各於中住。以种种华末香烧香金粟银粟。以摩尼真珠及种种庄严以严衣服，并诸绮绣庄严具等普雨供养。又以种种天之音乐击鼓拍手。种种赞叹歌咏如来无量功德。悉皆聚集供养世尊，以如是第一最胜庄严大希有相。所未曾有所未曾闻。
尔时世尊住城门下。以右足指触城门阈。应时无间一切三千大千世界普皆震动。及此三千大千世界所有释梵日月护世大自在天。天龙夜叉乾闼婆阿修罗伽楼罗紧那罗摩睺罗伽等主。地天水天大海诸山城邑等天。及诸男女童男童女天仙等众。乃至阿迦尼吒天宫已来。所有众生得大滋味色貌光泽。彼一切众见地大动光照觉悟。於王舍大城地及虚空围绕而住。乃至华香黑栴檀末散佛供养。是时世尊释迦牟尼佛。以神通力令彼散华乃至末香普遍十方微尘等刹。一一方分所有清净及不清净。空不空等诸佛刹土。悉皆供养供给彼佛。彼彼佛刹此所散华，并诸末香庄严具等。皆出如是偈句之声。
汝等疾觉悟，观不放逸行。最上菩提因，流转甚生死。我今拔济汝，宜速舍世事。忆往昔誓愿，时到熟相应。
各得菩提记，牟尼因陀罗。利益世间故，今入王舍城。大仙胜无忧，已降百亿魔。转清净法轮，应当大欢喜。
如是利世间，普示勇健事。解脱世间苦，今为摩利沙。当得菩提故，今授汝等记。速往彼刹土，见妙好庄严。
自然如是得，入彼无忧城。渐次菩提行，决定当得佛。
尔时十方微尘等一切佛刹彼彼大众。以佛力故。悉见此佛竹林大众菩萨摩诃萨各各三昧思量。是时竹林所有菩萨摩诃萨思惟住者，并诸声闻大声闻。皆见世尊於王舍城门调伏住待。彼诸大众随世尊後住。见大庄严具中出诸偈已，悉皆遍满十方一切微尘等净不净空不空一切佛刹。彼诸佛刹所有菩萨摩诃萨及住声闻。闻此声已作如是念。何处有此法声遍满如是可意声。如是美妙。如是可爱。如是可乐。如是可喜。如是劝发。如是大功德称扬之声。及见华末香雨。雨於十方无量庄严。无量华香细末之雨。时彼菩萨摩诃萨及大声闻。舍所作业皆大惊叹尔时释迦如来即入三昧。名依佛庄严严饰三昧。入三昧已应时无间一切娑婆世界及十方一切微尘佛刹所有大众。悉见此佛刹中如是大庄严相。如彼未来世中普见如来净无染聚世界功德庄严。唯无一事。谓城壁等而自然庄严。一切十方诸佛刹土微尘等世界诸佛世尊，普见释迦如来住王舍大城。光明赫弈甚大端严。彼诸佛刹所有大菩萨摩诃萨等及大声闻。闻此偈已各皆忆念观於四方。见此世界如对目前。以一切诸佛境界力故。及见诸天种种庄严。时彼菩萨摩诃萨等及大声闻作如是念。我等决定往於彼土大集会中庄严之处。及彼佛刹功德庄严普观察之。见释迦如来已修行供养我等於彼佛所。得阿耨多罗三藐三菩提记。时彼十方一切佛刹微尘等世界。诸菩萨摩诃萨等及大声闻。释迦如来神力加故。各自佛刹。於刹那罗婆摸呼多顷。彼没此现到娑婆世界。时彼十方一一方分无量无数佛刹。微尘等菩萨摩诃萨。一切悉来到此佛刹。地及虚空遍满而住。彼诸菩萨摩诃萨等。各依菩萨种种善根若干力故。修营供养释迦如来。且置是事。或有菩萨於此佛刹。雨种种华一切遍满。为供养事供养世尊，或有雨於种种真珠。乃至或有金银毗琉璃颇梨。石藏宝摸萨罗。牛头栴檀。龙坚栴檀。多摩罗叶。悉以为末而满虚空。为供养事供养世尊，或有雨於种种严饰诸庄严具衣服绮绣。为供养事供养世尊，或竖种种幢幡华盖。为供养事供养世尊，或烧种种之香。或散种种宝鬘。或击种种伎乐。或有示现种种歌舞。或有种种香水雨此方地而洒润之。或有种种宝器盛种种宝。於世尊前捧持供养。或有种种宝器盛满香水。以华果叶而庄严之。於世尊前捧持供养。或有种种宝树种种天衣。华果庄严举手捧持。於世尊前为供养事。或有化作大梵天身合掌佛前。乃至广说如前所作。或有化作师子之形。於世尊前如是礼拜。彼诸众生以佛神力。及自善根加护力故。互相观视。於自眼根不取诸色。以佛世尊现如是相及魔王所作。大境界天之所作若干境界。及以如来自念处正断神足根力觉道。十八不共法诸佛境界若干变现。随世尊後入王舍大城。向彼中街莲华之所。世尊到已以右手掌摩莲华叶而挽住之。时彼莲华因挽动故。於此佛刹。一切魔宫魔所坐处悉皆振动。彼魔男女所有眷属。及诸徒众所居住者，皆生怖畏惊愕而住。自相谓言：无因无缘我此宫室如是震动。莫复我等魔王境界自失位耶。莫复我等所住宫室灭没之法於此起耶。我等今者决须观察。
时彼诸魔。见此事已作如是念。此佛刹土昔是五浊。谁复今者能令如是微妙庄严甚可爱乐。时彼诸魔。於自境界所居住处，并诸眷属悉不复见。唯见释迦如来三十二相大人之相。具足庄严光明赫弈甚大显照。於此一切三千大千世界及一切佛刹。种种诸相色貌现住众生普遍。而无有一可识众生。时彼一切无量众生。於世尊前悉见修营为供养事。时彼诸魔作如是念。我等决定往彼释迦如来所。见已礼拜并诸所问。我等魔王并诸眷属。今日悉皆何处去耶。尔时此佛世界百俱胝魔，并诸眷属往世尊所。到已恭敬於佛前住。时彼魔王向佛曲躬。合掌恭敬说如是偈。
我以清净心，归依於世尊，速放我令去，从今行法行。尔时世尊以偈答曰：我不障一人，来者及去者，
汝若能知道，随汝欲所去。尔时魔王复说偈曰：如我所欲去，所乐自宫室。今见五种缚，瞿昙之所缚。
尔时世尊以偈答曰：我断诸分别，自解脱世间。我既解脱缚，令他离恼害。
尔时世尊，即以佛眼观视一切此佛刹土地及虚空众生遍满。而说偈言：汝等今当听，一切普来者，弃舍诸疑惑，且各默然住。世间佛难值，法僧值亦难。
具足净信难，菩提行复难。亲於世尊前，得闻法甚难。能修於诸忍，此一时亦难。调伏心为难，及修於空行。
能断诸分别，一切世间恶。菩提行难得，如我先所行。我当为汝说，但说一华分。暗阴令灭坏，示现无上道。
所得菩提者，今当断三垢。听大师善说，度彼岸诸流。舍诸大渴爱，建立三解脱。安立三护等，三界诸烦恼。
散灭令无馀，汝为供三宝。复为法故来，世尊天及魔。三世加护故，三世惑覆心。皆得最胜断，得解脱三界。
灭烦恼之忍，及四种颠倒。颠倒诸凡夫，分别无体性。彼非有忍器，眼等著诸色。身口意覆翳，彼无四禅定。
亲近於生死，聪明智慧者，能修於禅定，彼今得解脱。离於四颠倒，及解脱众生。自在拔四流，解知诸起灭。
所有调柔者，当得度彼岸。菩萨具四行，及以无所畏。正智皆能断，众生诸有缚。能解知五阴，无漏离羂缚。
不复数数生，到有海彼岸。汝等诸佛前，速发露诸恶。诸恶断无馀，到彼无畏岸。所有生死苦，随受有为者，
数数生诸有，随遂於恶友。当远离恶友，断除於恶见。忆念生死苦，修习第一义。当饮无上水，应修习於空。
第一义无体，无实亦无相。六根犹如空，此中无作者，分别相如是，唯分别无法。六受及六爱，六触为其本。
六触入如是，亦须解知空。观察无一切，如法自体性。无起亦无灭，此中见无实。诸法同法性，三世无一物。
若知无热恼，此道最无上。离十三我相，众生想分别。如是修羼提，此彼得解脱。
尔时世尊，以无碍福力而无所畏。依种殖善根故能变现出大圆音声遍十方。说如此偈。
尔时十方无量阿閦毗恒河沙譬喻等诸空不空五浊世界。悉皆闻此圆音演说。闻此声已彼刹那顷。如是一一无量佛刹。无量无数百千俱胝那由他等。所有众生甚无所欲。唯有清净爱乐之心。於往昔所得阿耨多罗三藐三菩提更不退转。或得种种三摩提羼提陀罗尼。於此佛所集无量无数众生。闻如此句义文字已即得阿毗跋致。复有无量无数众生。於三乘法各随得度。
尔时光味菩萨摩诃萨。以己神力化作七宝阶。以华遍布其上为莲华座。欲令如来昇此座故。向佛恭敬曲躬合掌。说如是偈。佛一切智月，观世老病死。
忧患所没溺，世间动不动。为彼作法桥，佛观满刹土。无量大众生，悉皆合掌待。分布施法会，示现己所得。
破众生烦恼，无比方便智。於此普示现，佛昇莲华座。普雨大法雨，十方一切佛。及馀智大仙，与佛作证明。
牟尼因陀罗，降伏大魔王。自性空无有，知法如虚空。忆念昔誓愿，转无上法轮。今当拔众生，住於四流者，
人中师子王，佛今知此法。令度三有海，佛说无等法。除众生罪垢，世尊大智慧。利益诸众生，安置善逝道。
尔时世尊，如其所化宝阶之上钵头摩座昇莲华台。如来坐已，遍观十方一切大众告魔王言：汝今於此应生欢喜。由汝因缘今得此处大集法门。说此法时。无量无数所有众生。今世来世皆得解脱。处胎殃横老死四流。普各得度住吉祥道。又复令得虚空等智。魔王汝今此处为首。令诸众生善根增长。魔王汝可请我说法。令此众中高慢众生。度诸流故而为说法。是时魔王说如是偈。
瞿昙若无过，及无瞋慢者，云何惊动我，今此说大法。若有此瞋慢，云何得解脱。我今未审知，牟尼为我说。
尔时世尊，即以偈颂答魔王曰：我处十月胎，同彼人中事。汝魔欲害我，我都无秽憎。我忍度诸恶，秽恶悉无馀。
我既出生已，汝复动大地。雨石来害我，复欲断我乳。令乳速乾竭，无量不爱事。何种而不作，我住禅定时。
遣诸女恼我，我又乞食时。障他令不施，请我作国王。令我轮生死，逾城出家时。复令夜黑暗，兵众围绕城。
是皆汝所作，我乘神通往。复放大风雨，令地为沟坑。沙石高满路，我住寂静林。现作畏恶声，於彼苦行处。
吹作切寒风，在河欲度处。汝复放暴流，现作猛师子。复欲令杀我，我欲饮食时。汝以毒和食，我往菩提树。
雨下金刚雹，刀箭雨器仗。袈裟法衣服，悉欲令涂污。我处金刚座，利益诸众生。彼时汝亦遣，诸女来恼我。
汝并将军众，不忆害我时。我无微尘意，於汝作恼乱。我证无上道，已曾降伏汝。汝今乃无耻，复说是恶语。
往以恶方便，恼大迦叶等。无量众生善，汝皆所灭坏。汝既无悲怜，今复欲害我。我入城乞食，复放凶醉象。
调达放大石，三月食大麦。孙陀罗恶声，火坑恶毒食。是皆汝所作，决定重恶业。汝昔向道树，威力并军众。
以无量刀箭，持来欲害我。不动我一毛，何故复住此。如为醉毒涂，起发俱胝魔。那由他众生，来满此佛刹。
如是证知我，我住慈悲心。怜愍於一切，而汝常於我。极作恶障碍，此诸牟尼尊。因陀罗牛王，悉现证知我。
我今於恶时，施作於佛事。我为众生故，住於解脱心。纵汝加诸恶，我终不舍忍。我无嫉妒意，秽恶诸过患。
我为随摄汝，如是常勤劳。我欲寂灭汝，今应请我说。甘露第一法，令三界寂灭。为汝除恶业，汝速清净意。
於我生依怙，我常清净心。欲令汝解脱，汝常怀恶心。应当舍恶见，意作清净信。汝今当觉知，不久得授记。
尔时魔王。复於佛所倍增瞋恨。从此欲去自知五缚。即欲出於可畏之声复不能出。以己瞋力发热毒气。其气猛盛欲害如来。是时世尊以慈善力。变此恶气为苏摩那华盖。普遍十方一切佛刹。於一切诸佛寿命安隐现说法者，苏摩那盖於虚空中近佛顶住。时彼佛刹所有菩萨摩诃萨各各请问。今此华盖从何而来。是谁神力之所变化。时彼诸佛各答所问。诸菩萨言：诸善男子，彼有世界名曰萨诃。五浊不净。有佛世尊，名释迦如来阿罗诃三藐三佛陀。以本愿力故。成阿耨多罗三藐三菩提已，现在说法。为欲摧灭诸魔境界力故。竖立一切诸佛力无所畏佛境界故。一切诸佛教法三宝种灯令久住故。一切善根增长故。以精进神力变化降伏一切外道之怨故。一切惊怖不吉诤论。恶梦恶相内外怨敌。斗诤系缚言讼不和。水旱荒俭非时之雨。寒热风湿疫气病疠。恶声销灭故。一切天龙夜叉人非人等悉令回向故。一切刹利亦令回向故。一切四姓诲以法义。然智慧炬示以正路故。一切家宅城邑聚落人主断事。国王王宫市廛之处。悉令回向故。一切星耀昼夜度数。半月一月时节年岁。悉皆正行故。一切五穀华果药草。悉皆成熟故。一切工巧生业处所不令散失所作成就故。一切身口意业过患悉得销灭故。善作筹量念慧总持。勇猛无畏色相乐说。悉皆增长故。一切法无障明觉四圣种法作受持故。光显大乘增长菩萨摩诃萨安慰阿毗跋致地金刚心作护持故。作十地一味故。解无生法忍受佛职建立菩提故。所化众生如所随摄转大法轮。大悲普覆一切众生。住波罗蜜。住无上道。雨於法雨。以法滋味充足众生故。满足一切诸佛之事。解脱一切四魔境界故。建立无馀涅槃之界故。有陀罗尼印。名金刚摧碎心高缘法等句入差别记。欲说故。一切过去如来阿罗诃三藐三佛陀。名金刚摧碎心高缘法等句陀罗尼印入差别记。受持互相随喜。及现在十方诸佛住世寿命将养。一切诸佛亦说彼金刚摧碎心高缘法等句陀罗尼印入差别记。现说受持互相随喜。於未来世十方世界。诸馀如来阿罗诃三藐三佛陀。所有诸佛当出於世。亦说此金刚摧碎心高缘法等句陀罗尼印入差别记。亦当说受持互相随喜尔时彼诸佛刹所有菩萨各各请佛。白言世尊，此是何法。我昔未闻金刚摧碎心高缘法等句陀罗尼印入差别记。能作如是无量利益。能具足如是不可思议法利。能作一切法无障碍明。乃至寂灭。诸佛世尊说此金刚摧碎心高缘法等句陀罗尼印入差别记时。一切魔力境界磨灭。乃至於彼无馀涅槃而般涅槃。於诸众生无量利益无量安乐。为欲怜愍一切世间。利益安乐无量天人众生聚故。时彼诸佛告彼菩萨作如是言：善男子，我亦共汝往彼娑婆世界释迦如来阿罗诃三藐三佛陀之所住处。所有十方现在世尊寿命将养。诸馀世界彼诸世尊，共一切菩萨前後围绕，并声闻僧侠侍於前。彼诸世尊亦当往彼释迦如来大集会所。彼释迦如来共诸佛。亦当说此金刚摧碎心高缘法等句陀罗尼印入差别记。当共受持。当互随喜。利益众生遮恶业行。为满贤行满无上智故。一切诸佛今悉集彼。与诸菩萨声闻僧等围绕夹侍。今悉现前在彼佛所。若汝欲得此金刚摧碎心高缘法等句陀罗尼印入差别记。应往彼听。及欲供养无量无数恒河沙等之所譬喻一切佛刹诸佛世尊，一时现在及欲见彼。昔所未见诸佛境界。菩萨境界。诸天境界。诸魔境界。佛刹庄严之所严饰。及欲见彼昔所未见无量佛集者，今正是时，可共我等往彼世界释迦如来所住之处大集法会。时彼菩萨摩诃萨各白佛言：如是如是，大德世尊，我等当与如来俱往彼处娑婆世界释迦如来所集法会。於彼佛所昔所未闻。为听彼法金刚摧碎心高缘法等句陀罗尼印入差别记故。我等於彼无量无数诸佛世尊，一时一集住世将养者得供养故。及闻彼法。我等於娑婆世界。得见彼四种神通境界严饰普庄严事。及见彼大集法会庄严。我等若往彼佛刹说陀罗尼时。得容止处不。及得承事供养彼佛听法以不。又彼如是所集徒众菩萨摩诃萨得供养不。时彼诸佛各各告彼诸大菩萨摩诃萨及大声闻作如是言：诸善男子，汝等莫疑於彼世界有容止处不。何以故？诸佛境界入无边平等智巧。无边成熟众生。无边广博空处。诸善男子，彼释迦如来大巧方便具足。善男子，所有众生众生界所摄者，但界入所依处。彼诸众生。若一一众生。假使如须弥等身。彼释迦如来。能令一切无量众生。如是等身入芥子中。一一众生所居之处。皆得广博空处。远不相见一切众生。如是大身入一芥子。而不觉知有增减相。复次善男子，所有地界是坚?卬者，释迦如来。悉能令彼一切地界入一最细邻虚尘中。彼大地微尘亦不觉知有增减相。是名如来巧方便智如是具足。复次善男子，一切水界所有津润。释迦如来。悉能令彼一切水界入一最细毛端之中。彼一毛端一切水界。亦不觉知有增减相。复次善男子，一切火界所有暖相。悉能令彼一切三世所有火界入一最细邻虚尘中。而彼火界入细微尘行自境界，犹如广博虚空之处。复次善男子，所有风界可觉者，释迦如来悉能令彼一切风界入一毛孔。彼一切风於一毛孔行自境界，犹如广博虚空之处。复次善男子，十方佛刹一切众生及彼四大。释迦如来悉能令彼入一最细邻虚尘内。一切众生并彼四大。行自境界所用之事，犹如虚空不相尧乱。亦不觉知彼一微尘有增减相。是名如来巧方便智如是具足。复次善男子，乃至三世所摄众生。六入行取愿持语言：音声文字言说三行。作业阴界分别长养。种种所作。彼一切众生往昔已来。三世所摄六趣生死起灭。乃至一切众生三世所摄。过刹那。罗婆。牟忽多者，乃至一切众生三世所摄。乃至及一切众生三世所摄受。所受苦乐觉知。彼一切一刹那顷。彼释迦如来悉能觉知。若干诸相悉具足知。而如来不分别。无分别无思念。如三世际悉知是相。善男子，诸佛入境界智方便。平等成熟众生方便具足。尔时诸佛说释迦如来如此相时。种种诸方彼诸如来各各徒众。无量无数百千菩萨。愿智神通胜妙境界。皆度彼岸。

[book_title]卷六
△陀罗尼品第六之一
尔时於彼东方之分。有世界名可乐。佛名阿閦。与无量无数菩萨摩诃萨俱。诸佛境界种种加护神通力故。於一刹那顷从彼发来。到此释迦如来阿罗诃三藐三佛陀中四天下所住之处。时阿閦佛。如自所化坐莲华座。彼诸菩萨摩诃萨亦如己功德神通之力。化作莲华微妙法座。於莲华台向佛而坐。如是东方无量无数微尘等佛刹众首。诸佛世尊住世将养。於刹那顷一一如来。与无量无数菩萨摩诃萨。百千俱胝那由他声闻大众。从彼发来。到此释迦如来阿罗诃三藐三佛陀於中四天下所住之处。彼来大众如己神通。化作莲华微妙法座。於莲华台向佛而坐。
尔时於彼南方之分。如来名宝星。乃至广说。於莲华台向佛而坐。尔时於彼西方之分。有佛名阿弥陀。乃至广说於莲华台向佛而坐。如是北方有佛。名曰鼓音。下方有佛。名毗卢遮那。乃至於彼莲华台上。广说如前。上方如来名曰智光。与无量无数百千俱胝那由他如恒河沙佛刹微尘等菩萨摩诃萨俱。以诸佛境界种种加护。於一刹那顷从彼发来。到此佛刹中四天下释迦如来阿罗诃三藐三佛陀所住之处。时智光佛到已，如自所化坐莲华座。彼诸菩萨摩诃萨等既到此已，各各如己所量功德神通之力。化作莲华微妙法座。於莲华台向佛而坐。
时彼十方诸来菩萨普集会者，或有雨於阎浮檀金。为供养事供养世尊，乃至广作如前所说，或有右绕一切佛刹者，或有渴仰合掌佛前如法听者，或有以己常所行善根之分思惟住者，尔时须菩提童真恭敬合掌。以己神通及佛神力加护持故。於一切佛刹法声遍满。说如是偈。
一切疑断者，牟尼月普来。此昔未见闻，众成就悉现。一切诸佛满，及净戒菩萨。佛刹如塔庙，一切皆礼拜。
佛今非无因，牟尼佛日来。此土五浊恶，众生可秽污。今当降伏魔，黑暗党破坏。摄受诸善行，为此今故来。
听闻寂灭法，魔众悉摧散。生起清净意，当得三佛陀。行於大乘道，汝应披忍铠。及为尽诸惑，汝听陀罗尼。
各坐莲华座，同声请导师。说此拥护法，摄持一切法。不退陀罗尼，为正法久住。一切障销灭。
尔时无量无数得忍菩萨摩诃萨等。咸共同声作如是言：唯愿世尊坐莲华座。今大悲者为无上忍大慈所薰。依无畏说摄持一切法。除诸怖畏门。过诸魔道。摧倒魔幢。建立法幢。灭诸烦恼。降一切怨。断一切疑。入一切智。解脱怖畏。於诸护中为最上护。能示菩萨一切法。所谓若念若慧若道若持。若不忘若巧方便。乃至一切行安乐成就福德所依加护三摩提。羼提陀罗尼。入巧明智。乃至持三十七助道法心。为诸众生光色怡悦故。力名闻故。乐独住故。乐说辩念令增长故。闻持不忘故。一切怨退故。五穀成熟故。持净戒故。念器成故。行成就故。到菩提故世尊今为我说此陀罗尼法。正法随摄久住故。三宝种不断故。示现无上菩提道故。真际如如虚空无差别故。一切明闇相此彼分别无分别故。众生寿命养育我人无差别故。不生不起不灭一切法平等相无体真际如如无差别故。地水火风虚空识界无差别故。诸佛世尊，我今说此一切法性出生道场陀罗尼时。无量无数百千俱胝那由他等众生即闻法时。无量众生於三宝中得不坏信。诸众生等为善知识共相利益。及无量无数众生当发阿耨多罗三藐三菩提心。得不退转而得受记。
普请一切。诸佛世尊说大法故。彼诸佛等默受请已，即时於彼莲华台上端身正坐。即入如诸佛境界入平等愿三昧。入三昧已，欲令一切诸佛刹内。诸来会众一切众生。一切诸苦皆悉销灭。一切善根皆得圆满。及得信净念解成就。诸佛世尊即见如是，此佛刹内诸来众生。贪瞋痴等见慢醉高。身见疑取有爱沈下等过。诸心心数皆悉销灭。一一众生皆如是解。唯我一人於如来前正身听法。不为馀人。唯我一人如来以一切思。观我一切心。一切热恼皆得销灭。更无馀人为听法故请如来说。
尔时所有此佛刹内。一切众生普来会者诸根猛利。合掌同声白佛言：世尊，为我等说法。大德善逝。为我等说法。我等当共随顺成就佛世尊法。尔时释迦如来。以香庄严最上胜妙出过一切。遍满一切诸佛刹土。为供养诸馀佛世尊故住诸佛前。及一切诸佛刹内。诸来大众一切众生。复以种种宝。种种华。种种鬘。种种香。种种盖。种种幢。种种幡。种种庄严捧持满掬。现诸佛前以为供养。尔时释迦如来作如是言：诸佛世尊一心念我。所有现在十方世界各各世尊，馀世界中普来问我。我於往昔本愿如是，於种种秽恶五浊世界。得阿耨多罗三藐三菩提。是诸众生失所依止。失三乘道。无明暗室烦恼暗翳。不善法聚缠绕一切。舍远善法趣三恶道。远离一切聪慧之者，作诸恶逆者，谤毁正法者，谤毁圣人者，依无慈悲者，我为慈愍此等众生故。发大悲力大精进力。於彼寒热疲劳诸苦我忍受之。城邑国土道路宫室足步游行。为欲利益诸众生故。乏少粗涩少味饮食。最可厌恶不喜之食。为诸众生殖善根故。忍受种种粗涩苦触。舍那劫贝粗麻衣服。以如是等粪扫之衣而取著之。山谷林薮空舍冢间依此止住。乃至受草舍那粗麻树叶。涩臭恶触诸恶卧具。以巧方便我著大悲精进之铠。为诸众生说示种种。为刹利王说自在法。为婆罗门说四毗陀星论等法。为诸大臣说於教导众生等法。为诸医师说诸药性所宜之法。为诸商人说卖买法。为诸农夫说田种法。为诸女人说於严饰养育自在无他行法。为诸沙门说忍辱柔和坐禅诵经劝营众事。为欲示诲成熟众生。未到者令到故。未证者令证故。未脱者令脱故。忍受种种诸苦恼事。成就众生故游於人间。
我今犹被此诸众生。因嫉妒故骂詈毁呰。以淫欲法谤毁於我。复以恶言诽谤於我。道我诡言击赞诈谄幻伪妄言粗穬。共诸女人说爱欲语。复以恶事加害於我。尘土坌污刀毒火轮。铁搥箭槊钺斧大石恶器仗等雨害於我。狂象毒蛇师子虎狼水牛恶牛。以大力士悉共打掷来害於我。
於我房舍止息之处及僧伽蓝。以不净臭秽污满其中。我诸声闻入城内时。此非法众生。以非法歌舞。劝请声闻为非法事。以无量百千方便欲害於我。为欲隐蔽正法故。欲灭法灯故。欲破法船故。欲散我法会故。欲倒我法幢故。
尔时释迦如来作如是言：当观过去诸佛法式。如彼诸佛。於此秽恶五浊恶世。普大集会作妙法式。为令妙法久住故。於一切魔诸恶境界令摧碎故。三宝种不断故。为诸众生增长善根故。一切外道所有言论以法摧伏故。为诸众生饥馑荒乱斗讼疫病。他方怨敌禁缚言讼。不时寒。不时热。不时风。不时雨。身口意业诸过恶见令销灭故。
为令一切天龙夜叉人非人等正回向故。一切家宅聚落城邑。衢路诸处悉拥护故。一切谄毒蛊道惛闷。恶梦灾相悉令坏故。一切五穀药草华果滋味令资养故。刹利婆罗门毗舍首陀诲示善行故。菩提心令滋茂故。勤修诸波罗蜜故。为令菩萨摩诃萨巧方便智念行勇猛乐说辩才得增长故。受佛职位安慰入智度彼岸故。如彼往昔如来阿罗诃三藐三佛陀。说此金刚法等因缘法心建立摧碎陀罗尼印句入差别记法门。演说受持互相随喜。善哉善哉！如是如是，
於今现在所有十方诸佛世尊住世将养者，悉来到此娑婆佛刹五浊恶世。来问讯我各在华座。彼诸佛等拥护此佛刹内诸众生故。应说此金刚法等因缘法心建立摧碎陀罗尼印句入差别记法门。演说受持互相随喜。令妙法久住故。一切诸魔恶境界力令磨灭故。如前广说。乃至无障碍智度彼岸故。慈愍摄受及受我请故。为令此佛刹内说妙法门得久住故。一切外道不能过故。得不坏法及三宝种不断绝故。一切众生得受法味故。尔时一切诸佛世尊咸如是言：如是如是，我等决定作如是事。於此佛刹护持妙法令久住故。一切诸魔恶境界力令摧碎故。乃至无障碍智度彼岸故。我等当说此金刚法等因缘法心建立摧碎陀罗尼印句差别门记大持法门。汝等大众今当谛听。一切诸佛大集此刹。说如是咒。
多地也他鸯伽逻鸯伽逻（一）崩伽逻（二）钵啰朋迦逻（三）婆耶弭呵弭哆蓝婆斯（四）阿[W015]阿佉门跋利度迷（五）徒曼帝（六）鸡跋哜鸡榆利（七）三摩婆呵泥（去音八）三曼多跋达利（九）达迷达迷（十）駄摩鸡（十一）闇破隶（十二）弭哆啰丑破隶（十三）破啰婆帝（十四）伽尼（腻宜反十五）伽婆蓝帝（十六）哂利底利（十七）哂啰呬啰鸡（十八）阇婆帝阇婆帝（十九）吒迦斯（二十）吒建帝（二十一）吒迦婆蓝（二十二）迦婆漠帝（二十三）哂蔺帝（二十四）始蔺帝（二十五）嫔头婆帝（二十六）衢婆（去音）醯（二十七）受离（二十八）弭多啰受离（二十九）受履（三十）阿伽离（三十一）阿婆迷（三十二）娑写多他当（三十三）呼卢哂离（三十四）栴涕隶（三十五）三摩达迷（三十六）駄迷（三十七）俱朱卢（三十八）谟朱卢（三十九）阿质吒（四十）至离（四十一）至离（四十二）遮婆呵（四十三）朱卢朱卢（四十四）弭多啰婆呵（四十五）俱卢俱卢（四十六）娑啰娑啰（四十七）俱扌朱俱扌朱（四十八）摩（四十九）都扌朱都扌朱（五十）磨呵萨底耶离駄耶哺涩箄（五十一）苏哺涩箄（五十二）度磨钵离呵隶（五十三）阿婆曳（五十四）卢至泥（五十五）迦乐差（五十六）阿婆耶磨萨都毗婆呵底隶（五十七）磨隶磨隶（五十八）钵湿缚呿（五十九）尸尸啰（六十）卢迦毗那耶迦（六十一）跋时隶（六十二）跋时跋时啰达离（六十三）跋时啰婆帝（六十四）跋时啰驮提（六十五）斫乞啰跋时隶（六十六）斫乞隶（六十七）遮婆泥（六十八）达隶达隶（六十九）婆隶婆隶（七十）布隶（七十一）吒隶（七十二）呼呼隶（七十三）傍伽嫔婆隶（七十四）舍邻舍（七十五）至离（七十六）朱离（七十七）慕隶（七十八）漫茶隶（七十九）漫茶泥（八十）伽伽离（八十一）慕茶泥（八十二）萨波谟茶泥（八十三）地地啰耶泥（八十四）磨醯湿缚啰（八十五）罗耶泥（八十六）离莘阇泥（八十七）驮婆婆至（八十八）栴茶罗栖迷（八十九）萨婆萨写呵地瑟魑（去音）多（九十）叱电都婆呵那磨弭泥（九十一）波罗啰底（九十二）乌阇恶伽隶（九十三）毗至泥（九十四）婆遮那啰呵（九十五）蒱隶蒱隶（九十六）瞿卢瞿卢（九十七）慕卢慕卢（九十八）哂离哂离（九十九）呵啰呵啰（一百）迦建茶婆呵（百一）哂哂当（百二）阿喻那建茶时缚罗婆栖（百三）揭驮泥（百四）阿陀阿泥（百五）末伽阿毗卢呵泥（百六）破罗萨底曳（百七）阿卢呵婆底（百八）哂离哂离（百九）耶陀婆阇耶萨缚恶伽啰（百十）耶陀波兰者离驮耶婆呵（百十一）萨底耶钵离婆婆（百十二）末伽避卢呵泥（百十三）阿遮罗勃提（百十四）驮驮钵啰遮啰（百十五）波遮耶（百十六）宾茶离驮耶（百十七）栴达啰遮啰（百十八）阿遮隶（百十九）输达泥（百二十）钵啰乞离底耶末伽（百二十一）伊罗伽离梨（百二十二）钵啰弊（百二十三）娑啰勃啰帝（百二十四）萨婆哆啰哆他多（百二十五）萨底耶阿奴伽帝（百二十六）阿那婆啰那勃啰帝（百二十七）阿罗多（百二十八）鸯瞿隶（百二十九）奢弥泥（百三十）毗勃啰磨婆喻哂（百三十一）阿哂多阿婆啰（百三十二）尼啰婆耶婆（百三十三）阿质啰末伽（百三十四）罗那罗瞿萨隶（百三十五）底离啰多那傍世（百三十六）达磨迦时缚罗[W005]达隶（百三十七）三没达啰婆底（百三十八）磨呵驮步多毗耶（百三十九）三没达啰鞞伽婆底陀罗尼没达隶（百四十）磨■没达啰苏啰钵啰底三毗陀没达啰（百四十一）阿跋多尼（百四十二）三跋多尼（百四十三）三慕贺塞迦啰（百四十四）毗地喻多啰栖那厕底没达离都呬（百四十五）曳鸡质毕利地毗婆呵（百四十六）婆婆婆呵呵呵（百四十七）鸡吒迦婆吒（百四十八）世罗钵啰底底离多曳那没达离多（百四十九）陀啰尼（百五十）駄啰駄啰駄啰（百五十一）檀地罗檀地罗呼色（百五十二）迦萨婆离驮耶没达离都呬（百五十三）阇茶阇跋吒（百五十四）阇呿娑吒（百五十五）苏末底末底（百五十六）磨呵驮步多没达离多（百五十七）曳鸡质杀阿耶单那尼失离多步多（百五十八）伽尼弭尼（百五十九）萨遮尼（百六十）瞿沙萨遮尼（百六十一）没达离多（百六十二）遮离耶阿地瑟佗那（百六十三）婆迦钵他（百六十四）那阿溺他（百六十五）磨呵布尼（百六十六）没遮耶阿婆多啰（百六十七）磨呵迦卢耶（百六十八）没达离多（百六十九）萨婆三藐（百七十）钵啰底钵地（百七十一）至啰啰多蓝（百七十二）时缚罗都（百七十三）达磨泥底离（百七十四）萨鞞慕尼（百七十五）勃离娑婆（百七十六）磨呵迦卢（百七十七）三磨提（百七十八）若那罗婆跋隶那（百七十九）梅底离（百八十）底耶伽阿底毗离耶跋隶那（百八十一）阿地瑟魑多（百八十二）萨婆步都（百八十三）乌波遮耶也（百八十四）萨婆呵（百八十五）尔时一切诸佛土中所有大众。至此佛刹普来会者，皆共同声作如是言：南无一切诸佛。南无一切诸佛。皆共三反作如是言：怪哉。牟尼众集甚大希有。大菩萨集甚大希有。大声闻集甚大希有。如是希有实未曾有。我昔未闻此金刚法等因缘法心建立一切法摧碎陀罗尼印句差别法门。一切教师正法住持。三宝种不断绝。悉能摧破魔境界力。断魔羂缚降伏魔怨。建立法幢护持法分。乃至能满诸佛境界故。今一切诸佛世尊说此陀罗尼印句差别法门记。是一切众生心印大希有行。调伏六入。乃至令一切众生得无上涅槃故。说此陀罗尼印记法时。三十恒河沙等菩萨摩诃萨。成就此陀罗尼得三昧忍。
尔时月光童子即从坐起。合掌普观佛加护故。及自神通力出大法声。悉皆遍满此佛刹内。说如是偈。佛月难得值，值是众亦难。聪慧众难得，及菩萨行者，
如是妙法印，第一难得闻。如来大悲者，能护持正法。摧一切魔党，及退诸怨敌。三宝永不断，诸佛受持故。
一切障坏破，忍辱柔和增。及众生回向，护王并国土。遮诸作恶者，及断诸恶见。安慰诸菩萨，示现菩提道。
增长波罗蜜，贤善行满足。乐说方便智，如是等增长。皆受持佛语，摄持诸白法。拥护陀罗尼，明净菩提道。
炽然证实法，汝等一切众。皆当断疑网，信於陀罗尼。此是满足道，所谓得菩提。我等复欲说，拥护陀罗尼。
守护说法者，增长闻慧故。谁有与欲者，菩萨大名闻。及得无障故，能令诸众生。利益增长故。
尔时恒河沙等童真菩萨摩诃萨。咸共同声作如是言：我等今者与此受持陀罗尼欲。若有善男子善女人。比丘比丘尼。优婆塞优婆夷。当净洗浴著净衣服。用种种华庄严为帐。烧种种香。设种种食。种种衣服安置敷设。严饰绮绣。竖立种种微妙幡幢。及诸华盖庄严道场。昇软妙触师子之座。开示分别此陀罗尼者，於彼无有心乱者，四大乱身乱意乱。无有毒气嘘触其身。无有能令头痛者，内外身分及以四支悉无病恼。无有能令音声蹇涩。若彼法师。往昔所有不善之业。四大乱声乱者，若彼法师。读此陀罗尼故。一切业障尽灭无馀得安隐住。有来听者亦无四大乱及以声乱。若有闻此陀罗尼者，彼不善业四大长病。及声乱者一切皆灭。是时月光童子，瞻仰无量恒河沙等诸佛世尊，诸大菩萨之所围绕。月光童子，曲躬合掌作如是言：诸佛世尊慈悲念我。当与我欲。今当说此陀罗尼咒。即於佛前说大明咒。
多地也他羼帝（一）阿娑摩路卑（二）弥哆离（三）苏摩婆坻（四）缢呬娜婆军阇脾（五）娜婆军阇娜婆军阇脾（六）茂罗输陀泥（七）婆茶呿婆茶呿（八）婆茶呿摩啰婆（九）哆他多跛履侈陀（十）婆婆婆颇颇颇娑娑娑（十一）阿茂罗（十二）阿者离（十三）陀陀波啰者罗（十四）脾地离（十五）缢迦娜耶跛履侈陀（十六）栴陀那抵履尼（十七）菩萨离（十八）菩萨啰坻履尼（十九）呿伽薮啰抵履尼（二十）娑娜婆薮啰抵履尼（二十一）复哆句胝跛履侈陀（二十二）阇閜（来可反）阇閜呿呿（二十三）婆栘阇閜呿（二十四）娜摩佉沙呿（二十五）迦迦佉（二十六）呵呵呵呵（二十七）虎虎虎（二十八）娑波履奢脾陀娜（二十九）波履侈陀（三十）阿摩摩（三十一）你也摩摩（三十二）弃也摩摩（三十三）娑母陀啰母陀啰婆佉（三十四）僧塞迦啰襄跋履侈陀（三十五）菩提娑（上音）乞史坻脾摩（三十六）摩诃脾摩（三十七）部（去音）哆句胝（三十八）阿迦舍始婆娑跛履侈陀（三十九）娑婆呵（四十）。
尔时一切他方佛土诸佛世尊，菩萨摩诃萨及大声闻。释梵护世天龙夜叉乾闼婆等。诸大神王大威德者，咸共称赞善哉善哉！白诸佛言：世尊，此陀罗尼甚大迅疾有大力势。能遮一切怨敌怖畏病患诸难。恶梦恶相皆悉解脱乃至无障智无上智大福智聚之所依故。说此陀罗尼。
尔时世自在主大梵天王，以大梵力境界庄严。变为女人。於无量寿佛前坐。第一端正色相圆满胜过於天。第一具足衣服庄严。华鬘涂香持用严饰。时世自在大梵天王，即从坐起合掌恭敬作如是言：世尊，当拥护我圆音演说。如是音声悉能遍满一切佛刹。普得闻知而无障碍。如我今者如此咒句。善能护持说法法师及听法者，若於後时若魔若魔眷属。若天若天男女。或龙龙女。或龙父母男女眷属。乃至毗舍遮女。毗舍遮父母男女大小并其眷属人非人等。於说法师及听法者伺求其短。实作怨家诈为亲友。於说法师及听法者，乃至恼害损触一毛。或夺精气。或毒气嘘。或恶心视。乃至一念顷。我於彼等人若非人。诸魔鬼辈禁止断除。令彼昏浊与其要誓。我当拥护诸佛世尊圆音演说。能以法声满诸佛刹。唯愿世尊当念助我。持无量寿佛默然受请。时大众中。有一释天名曰持髻。以金天冠胜妙光明庄严其身。在於佛前不远而坐。
尔时持髻释天告自在如是言：姊妹，勿以染污之心於无量寿如来座前而坐。勿恼世尊，何以故？乐戏论者是凡夫法。如来世尊永无戏论。有为暂现是起尽相。一切名色句差别如如。汝若如是或倒如来。姊妹，如来平等无违无诤。一味如如等虚空界。虚空亦不妄置。三行尽相。如虚空不分别无分别。诸行如是，如来如是，诸欲功德。不为戏论。不分别无不分别。而无所住不受不取。如是无命无生者，无养育无人无阴界入。无取无戏论。姊妹，汝今云何於如来前而作戏论尔时无量寿如来告天主言：汝应审谛然後发言：勿作不如法语。令汝得罪受不爱果。此是大善丈夫。为无量诸佛之所注意。於诸佛所种诸善根。又此善丈夫。为欲供养如来事故。现女人相妙饰庄严。汝勿於此说言是女。时持髻释天白世自在梵天言：善男子，当起慈悲摄受於我施我欢喜。莫令我今以此粗言得恶果报。尔时怀乐菩萨白无量寿佛言：世尊，若此释天不悔此语时得何果报。时无量寿佛告怀乐菩萨言：善男子，今此释天若不悔过。於未来世八万四千生中。作草驴身为他轻贱。是故善男子等。常须慎意护此口业。
尔时佛告世自在梵天言：善男子，随汝乐说我已拥护汝所说也。世自在梵天。既蒙护念欢喜合掌。遍观十方作如是言：唯愿世尊一心念我。若佛菩萨及声闻众。天龙夜叉乾闼婆阿修罗迦楼罗紧那罗摩睺罗伽。欲令正法久住世者，愿於此处同与我欲。若法师及听众。欲得随顺相应无恼乱者，当与我欲。若彼恶魔人非人等。未来之世於说法者及众生类。作恼乱时。我当遮障与彼要誓断其恶心。自在梵天作是语时。所出音声遍满一切诸佛世界。尔时一切诸梵天王，一时同声作如是言：我等亦以此陀罗尼同共与欲。所以者何。我等於後亦当受持此陀罗尼。亦当拥护未来之世善男子等。有能开示演说如是法门及听法众。我当令彼随顺相应得如所愿。我等今於佛世尊菩萨摩诃萨及大声闻众前。与此陀罗尼欲。时彼自在梵天作如是言：唯愿世尊，及菩萨声闻大弟子众。拥护於我。即说咒曰：
多地也他（一）阿摩离（二）毗摩离（三）伽山地（四）呵离（五）毡地（六）摩呵毡地（七）遮弥（八）摩呵遮弥（九）苏弥（十）萨他弥（十一）阿婆呵（十二）毗婆呵（十三）鸯伽阇（十四）泥哆啰佉毗（十五）茂罗波履侈啼（十六）药叉毡驰（十七）毗舍遮毡驰（十八）阿跋哆泥（十九）三跋哆泥（二十）僧塞迦啰泥（二十一）讇波泥（二十二）摸呵泥（二十三）呕遮吒泥（二十四）呵摩呵（二十五）呵摩呵呵摩呵（二十六）阿军遮泥（二十七）佉伽舍婆（二十八）阿摩罗（二十九）阿茂罗（三十）茂罗波履跋坻（三十一）阿婆罗佉婆（三十二）娑婆呵（三十三）。
世尊，若有男子女人。违逆不行圣众大集所说神咒者，眼睛堕落。头顶破裂。支节分散。复说咒曰：
多地也他阿者者（一）阿婆呵者者（二）帚迦啰叉（三）遮遮吒（四）佉遮遮（五）那佉伽遮遮（六）遮遮遮遮（七）那遮呵茂罗遮遮（八）遮茂罗（九）遮遮呵摩茂罗遮遮（十）呵牟呵牟（十一）婆茶婆呵（十二）娑婆呵（十三）。
尔时一切梵王乃至毗舍遮王。闻是说已皆唱善哉！作如是言：假使鬼神有大威力雄猛迅疾。所向摧碎力能过千。我今以此陀罗尼章句悉令羂著。如是一切诸恶鬼神。能与众生作不利者，皆使潜灭无逃活处。自在梵天复作是言：若有住恶无慈愍心。不知恩德恼众生者，若鬼若魔及其眷属常来伺求受灌顶职刹利王等。或伺求妃后王子王女及采女等。乃至宰相官属并馀民庶。於佛法中得清净信者，若男若女童男童女。优婆塞优婆夷乐听法者，比丘比丘尼禅诵精进不放逸者，如是鬼魔人非人等求其长短。我当拥护。乃至能令一刹那顷恶心不起。况复於彼一毛恼乱。若起恶心恼乱破坏。夺其精气以毒嘘身。如是伺求觅其过者，以此陀罗尼威神力故。若魔眷属人非人等头破作七分。眼精殒坠心水乾枯。得白癞病其身臭烂。失本神通陷没於地。复为恶风所吹。掷置四方无人之处。尘土坌身狂迷心乱周慞驰走。所行之地地皆破裂随堕其中。深八万四千由旬。於彼命终。若是魔等违背此咒水行之类。於佛圣教得清净信者，勤营僧事比丘比丘尼等。彼诸鬼神作恼乱者，亦得如上所说恶报。头破七分及以命终。若是不退魔场陀罗尼。随所在处。我等当勤加护。所有一切乐法众生。我当勤心昼夜守护。及彼一切。恶毒夜叉富单那等。我当驱逐出其境界。若陀罗尼所在之处。一切国土斗诤饥馑他方怨敌。非时风雨寒热疫病。我当除断令无有馀。亦令其国一切人民善根成就。随顺和合安隐丰饶。能令法师及听法者，名闻高远无有病苦。亦为劝励四辈檀越。利养供给宝星陀罗尼经卷第六。
多地也他鸯伽逻鸯伽逻（一）崩伽逻（二）钵啰朋迦啰（三）婆耶弭呵弭哆蓝婆斯（四）阿谿阿呿门跋利（五）度迷徒曼帝（六）鸡跋知鸡榆利（七）三摩婆呵泥（去音八）三曼多跋达利（九）达迷达迷（十）駄摩鸡（十一）阇破鸡（十二）弭多啰纽破隶（十三）破罗婆帝（十四）伽尼（腻宜切十五）伽婆蓝帝（十六）哂利底利（十七）哂啰哂啰鸡（十八）阎（时瞻切）婆帝婆帝（十九）吒迦斯吒建帝（二十）吒迦婆蓝帝（二十一）伽婆汉帝（二十二）哂蔺帝（二十三）始蔺帝（二十四）嫔头婆帝（二十五）衢婆（去声）醯（二十六）受离弭多啰受离（二十七）受屣阿伽离（二十八）阿婆迷（二十九）娑写多他当（三十）呼卢哂离（三十一）旃涕隶三摩达迷（三十二）驮迷（三十三）俱朱卢（三十四）谟朱卢（三十五）阿质吒至离（三十六）至遮婆呵（三十七）朱卢朱卢（三十八）弭多啰婆呵（三十九）俱卢俱卢（四十）娑啰娑啰（四十一）俱株俱株（四十二）磨呵萨啰（四十三）都株都株（四十四）磨呵萨底耶（四十五）奚离驮耶补数箄（四十六）苏补数箄（四十七）度磨钵离呵隶（四十八）阿婆移卢至泥（四十九）迦乐差脾（五十）阿婆耶磨萨堵毗婆呵（五十一）底底隶（五十二）磨磨隶（五十三）钵湿缚呿（五十四）尸尸啰（五十五）卢迦毗那耶迦（五十六）跋时隶跋时啰达隶（五十七）跋时啰婆帝（五十八）跋时啰驮提（五十九）斫迦啰跋时提（六十）斫迦啰跋时隶（六十一）斫迦隶遮婆泥（六十二）达隶达隶（六十三）婆隶婆隶（六十四）布隶（六十五）吒隶（六十六）呼呼隶（六十七）傍伽嫔婆隶（六十八）舍利舍利（六十九）至离朱离（七十）慕隶（七十一）曼荼隶（七十二）曼荼泥（七十三）伽伽啰尼（七十四）慕荼泥（七十五）萨波谟荼泥（七十六）地地啰耶泥（七十七）磨醯湿缚啰罗耶泥（七十八）奚离莘阇泥（七十九）驮婆婆至（八十）旃荼罗栖迷（八十一）萨婆萨写阿地瑟耻（去声）多（八十二）叱电堵婆呵那（八十三）磨弭泥（八十四）破罗啰底（八十五）乌阇伽隶（八十六）毗至泥（八十七）婆那啰呵（八十八）蒲蒲隶（八十九）瞿卢瞿卢（九十）慕卢慕卢（九十一）哂离哂离（九十二）呵啰呵啰（九十三）迦建荼婆呵（九十四）哂哂哆（九十五）阿喻那建荼（九十六）时缚啰婆栖（九十七）揭驮泥（九十八）阿陀呵泥（九十九）末伽毗卢呵泥（一百）破罗萨底（一百一）阿卢沙婆底（一百二）哂离哂离（一百三）耶他婆阇耶萨缚伽啰（一百四）耶他波兰者奚驮耶婆呵（一百五）萨底耶钵履婆婆（一百六）末伽毗卢呵泥（一百七）阿遮罗勃提（一百八）驮驮钵啰遮罗（一百九）波遮耶宾荼离驮耶（一百一十）旃达遮啰（一百一十一）阿遮隶输达泥（一百一十二）钵啰讫履底末祇（一百一十三）伊罗伊离离（一百一十四）钵啰鞞（一百一十五）娑啰勃啰帝（一百一十六）萨婆哆啰哆他多（一百一十七）萨底耶奴伽帝（一百一十八）阿那娑啰那勃啰帝（一百一十九）阿罗哆（一百二十）鸯瞿隶（一百二十一）奢?泥（一百二十二）勃啰磨婆喻哂呵阿哂哆婆哂啰（一百二十三）尼啰婆耶婆（一百二十四）阿指啰末伽（一百二十五）罗那罗瞿萨隶（一百二十六）底履啰多那傍世（一百二十七）达磨迦耶（一百二十八）时缚罗旃达隶（一百二十九）萨母达啰婆底（一百三十）磨呵步驮毗耶（一百三十一）萨母达啰鞞伽婆底（一百三十二）陀罗尼没达隶（一百三十三）磨亻企没达啰（一百三十四）苏啰钵啰底三毗陀没达啰（一百三十五）阿跋哆尼（一百三十六）三瞂哆尼（一百三十七）三慕贺塞迦啰（一百三十八）毗地喻多罗栖那（一百三十九）厕底没达离都死（一百四十）曳鸡质毕利地毗婆呵（一百四十一）婆呵婆呵婆呵（一百四十二）鸡吒迦婆吒（一百四十三）世罗钵啰底底耶奚离多曳那（一百四十四）没达离多陀罗尼（一百四十五）驮啰驮啰驮啰（一百四十六）檀地罗檀地罗（一百四十七）呼色迦萨婆奚驮耶（一百四十八）达离堵死（一百四十九）阇荼阇婆吒（一百五十）阇呿婆吒（一百五十一）苏么底么底（一百五十二）磨呵驮步哆达哆（一百五十三）质杀荼耶单那尼失离多步多（一百五十四）伊尼弭尼（一百五十五）萨遮泥（一百五十六）瞿沙萨遮泥（一百五十七）没达离多遮离耶阿地瑟侘那（一百五十八）簿钵他那阿溺他（一百五十九）磨呵布尼耶三没遮耶阿婆多啰（一百六十）磨呵迦卢耶没达离多（一百六十一）萨婆三藐波啰底钵指啰啰哆蓝（一百六十二）时缚罗堵达磨泥底离（一百六十三）萨鞞慕尼勃离沙婆磨呵迦卢三摩提（一百六十四）若那罗婆跋隶那（一百六十五）梅底离底耶伽底（一百六十六）毗离耶跋隶那阿地瑟魑多（一百六十七）萨婆步都乌波遮耶也（一百六十八）萨婆呵多地也他羼帝（一）阿娑摩路卑（二）弥帝隶苏摩婆坻（三）缢哂娜婆军阇脾（四）娜婆军阇脾（五）娜婆军阇脾（六）茂罗输陀泥（七）婆荼呿（八）婆荼呿（九）摩啰婆哆他多（十）跛履侈陀（十一）婆颇娑婆颇娑（十二）阿茂罗（十三）阿者罗（十四）陀陀波啰者罗（十五）脾地隶（十六）缢迦娜耶跛履侈陀（十七）旃陀那蒂（都泥切）履尼（十八）菩萨离（十九）菩萨啰蒂履尼（二十）呿伽薮啰蒂履尼（二十一）娑娜婆薮啰蒂履尼（二十二）步多句胝跛履侈陀（二十三）阇攞（来可切）呿攞呿（二十四）婆曳阇蒂呿（二十五）娜摩去叉呿（二十六）迦迦佉（二十七）呵呵呵呵（二十八）虎虎虎虎（二十九）娑波履奢脾陀娜波履侈陀（三十）阿摩摩你也摩摩（三十一）弃也摩摩（三十二）娑母陀罗母陀啰婆佉（三十三）僧塞迦啰襄跛履侈陀（三十四）菩提娑（上音三十五）乞史坻脾摩（三十六）摩诃脾摩（三十七）部（去音）哆句胝（三十八）阿迦舍始婆娑跛履侈陀（三十九）娑婆诃。

[book_title]卷七
△陀罗尼品之馀
尔时众中。有一大梵天王名曰妙音。位居十住摩诃萨地。若於梵中诸梵中尊。若於魔中诸魔中尊。若於释中诸释中尊。乃至毗沙门。毗楼茶。毗楼博叉。提头赖吒。大自在。那罗延。阿修罗等。於诸天主天主中尊。是时妙音梵王。变作第一女人之形色相圆满威仪具足。以胜庄严而自庄严。於释迦如来前合掌而坐。以其两手捧如意宝珠为供养佛故。瞻仰尊颜目不异视。诸根寂然不以诸相而观如来。
尔时世尊，告妙音梵天。汝今何故目不暂瞬。乃至无相观於我耶。善男子，颇有一法名为佛耶。颇有一物可为名耶。如贪瞋痴无明烦恼。有名物缘相。相缘无明。无明缘行乃至广说。相灭无明灭行灭亦复如是，妙音梵天言：诚如圣说。何以故？无明不可得。世尊，若无明不可得者，彼十二有支从何而起。可从虚空生耶。虚空复不可得。佛言：如是如是，善男子，一切法如虚空。所以者何。虚空无物无相。非闇非明。不分别无分别。无成无坏不可说。无一物无分齐断一切物。如是如是，善男子，佛法真际断。佛法如如。佛法不取此彼岸。佛法不减不增。佛法非阴界入。体无分齐。若实若物若相一切皆无。佛法无动无住不妄置立。佛法一切言语道断。说此法时。八万四千众生发阿耨多罗三藐三菩提心。时有恶魔作如是言：若佛法如虚空。非物不可说。汝以何等智慧精进。劬劳方便恼乱於我。破我境界。乃至夺我境界众生。复教众生不来不去无物幻术。汝若如是教众生者，不复见彼烦恼行起。汝以何故。为我於此娑婆世界。召集如是无量无数诸佛世尊，菩萨摩诃萨及大声闻。梵释护世摩醯首罗。有大神通有大加护。乃至天龙夜叉乾闼婆阿修罗迦楼罗紧那罗摩睺罗伽等大众。普皆同来满於一切诸佛刹土。令此无慈大梵说如是咒。我等既闻普皆头痛受大苦恼。乃至令身上下烂臭。尔时复有六万八千诸魔王等。及其魔众无量无边。极恶夜叉罗刹鸠槃茶毗舍遮等。一切同声唱如是言：我等徒党即闻咒时。增益头痛身皆烂臭受极重苦。释迦如来告彼魔言：忆我昔日菩提树下坐道场时。汝魔军众遍在八十由旬及以虚空。皆悉充满欲来害我。乃至今日复将军众无量俱胝共来害我。我亦如是召集无量无数诸佛世尊菩萨摩诃萨。乃至人非人等普来集会。为欲令汝及馀诸魔。人非人等悉降伏故。灭一切苦得大涅槃寂灭乐故。亦为教汝不来不去。无所有性如幻法故。一切趣一切灭一切起。生死爱流悉枯竭故。亦令汝等及一切邪见众生。入无馀涅槃境界而般涅槃故。魔王。汝等今者，速发阿耨多罗三藐三菩提心。汝此头痛当得解脱。渐渐修习性空佛法当得现前。及得诸佛境界。胜魔境界获大利益。尔时六万八千诸魔。及其徒众同声唱言：世尊，我等今发阿耨多罗三藐三菩提心。云何当得自性空等佛法现前。乃至得佛胜妙境界希有利益。时有恶魔作如是言：纵复令我尽後边身得重头痛。我终不以如是谄幻发菩提心。尔时妙音大梵作如是言：我今亦於一切佛前。以此佛刹微妙教法勇猛受持。於此五浊世界。流布释迦如来尊重之教。从今已往乃至释迦灭度之後。我当令此法化常得炽然。随有国土正信众生。皆令不退速出魔网。若此法门。世间不流行者，我令流行。若已行处。令其信心倍复增广。所有城邑聚落善男子善女人等。我当拥护慈心将养。遮其非义示诲善义。随处有此不退魔场陀罗尼法门。乃至书持。亦随有法师之处昇师子座。欲开示演说此法门时。先当於彼至心诵此陀罗尼章句。召唤於我并诸眷属。我当自往彼法师所为作拥护。令听法众得大吉祥。即於佛前。而说咒曰：
多地也他阿婆弥阿婆弥（一）菴婆离菴婆离（二）跋履军阇那茶那茶（三）补沙迦啰婆呵（四）阇漏佉（五）摩佉耶（六）伊黎弭黎（七）抧黎黎（八）吉坻遮啰母陀离（九）母陀啰母跛（十）娑婆呵（十一）。
世尊，随有法师说法之处。要当先诵此咒章句。我以清净天耳。在彼上界闻其音声。而不往彼作守护者，我即欺诳过去未来现在一切诸佛已，亦莫令我得阿耨多罗三藐三菩提。然我决定往彼法师说
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:41-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>