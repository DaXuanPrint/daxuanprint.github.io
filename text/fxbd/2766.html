<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="天台三大部补注序,天台三大部补注条个卷上,天台三大部补注条个卷下,天台三大部补注卷第一,天台三大部补注卷第二,天台三大部补注卷第三,天台三大部补注卷第四,天台三大部补注卷第五,天台三大部补注卷第六,天台三大部补注卷第七,天台三大部补注卷第八,天台三大部补注卷第九,天台三大部补注卷第十,天台三大部补注卷第十一,天台三大部补注卷第十二,天台三大部补注卷第十三,天台三大部补注卷第十四,法华经三大部补注全文在线阅读,法华经三大部补注全文在线下载,大玄古籍书库">
<meta name="description" content="宋从义撰并序，赵时逢题记。玄义注三卷，文句注七卷，止观注四卷，内题天台三大部补注。前附箇条二卷。法华三大部补注收于卍续藏第四十三、四十四册。本书补注智顗之法华三大部（妙法莲华经玄义、妙法莲华经文句、摩诃止观）及荆溪湛然注释三大部所作之法华玄义释签、止观辅行传弘决等书中所缺略者。前三卷内容系补注玄义及释签，列举‘释签云台岭’以下五百五十余项。第四卷至第十卷补注法华经、法华文句及法华文句记，列举‘姚秦三藏法师鸠摩罗什奉诏译’以下一千五百十余项。十一卷至十四卷补注摩诃止观及止观辅行传弘决，列举‘辅行云济行之教有">
<title>法华经三大部补注_从义_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">法华经三大部补注</span> <br/>
          作者： <span class="inputVal" id="bkauthor">从义</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]440977</span> <br/>
          说明： <span class="inputVal" id="bkdec">宋从义撰并序，赵时逢题记。玄义注三卷，文句注七卷，止观注四卷，内题天台三大部补注。前附箇条二卷。法华三大部补注收于卍续藏第四十三、四十四册。本书补注智顗之法华三大部（妙法莲华经玄义、妙法莲华经文句、摩诃止观）及荆溪湛然注释三大部所作之法华玄义释签、止观辅行传弘决等书中所缺略者。前三卷内容系补注玄义及释签，列举‘释签云台岭’以下五百五十余项。第四卷至第十卷补注法华经、法华文句及法华文句记，列举‘姚秦三藏法师鸠摩罗什奉诏译’以下一千五百十余项。十一卷至十四卷补注摩诃止观及止观辅行传弘决，列举‘辅行云济行之教有宗信教堪辅行’以下八百五十余项。此外，同为法华三大部之注释书另有南宋法照撰法华经三大部读教记二十卷，收于卍续藏第四十三册，系援引经说及天台一家之祖释，而加以补释。</span> <br/>
          封面： <span class="inputVal" id="bkimg">Z_2766.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]法华经三大部补注
[book_author]从义
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]440977
[book_dec]宋从义撰并序，赵时逢题记。玄义注三卷，文句注七卷，止观注四卷，内题天台三大部补注。前附箇条二卷。法华三大部补注收于卍续藏第四十三、四十四册。本书补注智顗之法华三大部（妙法莲华经玄义、妙法莲华经文句、摩诃止观）及荆溪湛然注释三大部所作之法华玄义释签、止观辅行传弘决等书中所缺略者。前三卷内容系补注玄义及释签，列举‘释签云台岭’以下五百五十余项。第四卷至第十卷补注法华经、法华文句及法华文句记，列举‘姚秦三藏法师鸠摩罗什奉诏译’以下一千五百十余项。十一卷至十四卷补注摩诃止观及止观辅行传弘决，列举‘辅行云济行之教有宗信教堪辅行’以下八百五十余项。此外，同为法华三大部之注释书另有南宋法照撰法华经三大部读教记二十卷，收于卍续藏第四十三册，系援引经说及天台一家之祖释，而加以补释。
[book_img]Z_2766.jpg


[book_title]天台三大部补注序
吾佛出世，虽广说诸经，而本怀斯畅，唯在于法华。西城自阿难结集之后，独天亲菩萨作论以通之。然但约文申义，举其大略，而斯经之大事，教化之终始，亦晦而未明。东夏自罗什翻译以来，造疏消释者，流布纵横，异端非一。惟陈、隋二帝之师天台智者，昔在灵山佛会亲承，后于大苏道场证悟，发挥妙旨，幽赞上乘。故以五义释题，四科文句，九旬宣演明静法门，解行俱陈，义观兼举，真可谓行人之心镜，巨夜之明灯矣。虽天竺之大论，尚非其类，况震旦之人师，而能跂及？故章安禅师叹曰：斯文若坠，将来可悲。于是聿遵圣典，记诸善言、玄文、止观共三十卷，时人谓之三大部者，即斯是也。文旨高远，理趣汪洋，苟非亚圣之才，派深析重，调理剖判，而三部之奥义，何由可通乎？惟荆溪禅师克荷斯道，引而伸之，推而广之，故有签记及辅行焉。辞尚体要，匪同雕刻，厥意欲令万世之下，人人开发如来之知见，物物咸悟秘密之藏性耳。有唐翰林学士梁敬之美云：以文字而广第一义谛，即言说而诠解脱者，不其然欤？是以古今学佛之人，钩深索隐者，莫不钦崇以为大训矣。尝试论之，一家所传三部之文及签记等，非但该括圣人一代三学之法，抑亦牢笼性相二宗百家之说，自非积学洞微，洽闻远见者，则未可以率尔肤习，传授于人也。余以颛蒙，滥读斯教，卷舒钻仰，多历年所。若夫圣人之化源，教法之根本，则祖师之述作，文义已详矣，今复云何更有所补？然以妙经之中，华梵诂训，大师或有阙而不释者；玄文止观之内，因缘事迹，荆溪亦有略而未申者。况复签记及辅行等，法相之互指，援引之讹赚，性相之异同，古今之得失，自章安、荆溪以来，星纪绵远，而弘通之士，孰能精究，得无壅滞乎？由是不量浅末，摘出大部之文，仍博采群籍，补其阙略，注而显之，勒成一部，分为一十四卷，自备讲道临文，既省捡寻，又免迷谬耳。傥于先圣之文，粗有所益者，亦可以流行于世，翼助一家之道矣。如曰不然，以俟来哲。

[book_title]天台三大部补注条个卷上
○第一卷，台岭毗檀事。章安之事。汉明夜梦等事。御㝢事。诞应事。翻译等事。动则左吏书之立处之事。慧皎法师撰高僧传事。大师代受法师讲金字大品事。三定三慧即三止三观事。台山三峰之事。陈随二敕请大师事。四辨之事。大师一期奇特事。依俙彿之事。鹤林之事。止观禅门净名疏名有余分事。咨询字义之事。雪山童子闻半偈等事。佛出家成道时节异说等事。那由他之事。本迹名十义之事。三根互转得利钝名之事。头角声闻之事。文殊翻名之事。积聚积要积字事。大小乘八相之事。五百由旬有三义事。宝处与宝诸之事。庠序之事。通序五事或六事七事之事。四种阿难三处事。须陀洹翻名等事。体字训礼等事。金刚藏说佛甚微等事，体用相即之事，如意珠之事，悉达翻名之事，调达翻名之事，瞿夷翻名之事，华严三譬之事，薝卜翻名之事，楞伽经为何部耶事，四食时等之事，土圭用侧日影之事，华严顿顿法华渐圆立处事，捃拾事，善星阐提事，不动寂场等古人多义事，阎浮提之事，十宝山之事，肇公之事云云。事，新医旧医事，菩萨有二种，一坐禅，二诵经事，四句评闻慧事，牟子之事，天竺名义事，胡汉事，破群那事，四马事，身子目连差机说法事，华严仰覆世界之事，文殊默然答之事，天亲之事，舍利弗之事，诃梨䟦摩之事，昆勒之事，迦旃延事，龙树之事，无著之事，五百罗汉造婆沙论事，陈如之事，憍尸迦事，马鸣之事，罽宾之事，八万法藏更有不同之相事，富楼那九旬化外道事，迦絺那之事，身子不度福增等事。
玄二下。求那䟦摩之事。佛为四王作四语事。光宅法云事。志公之事。关中事。罗什事。道生法师之事。祇洹之事。矛盾之事。鸯掘五根声闻事。大品一切法趣一法等事。破心微尘之事。三转读文自是天台事。十法界名义之事。习因习果等事。佛耆域示五髑髅等事。因缘有顺逆二种事。摄大乘论七种生死之事。慧眼菩萨与文殊问答佛之相好有报无报事。下无升见上事。得甘露灭觉道成之事。五众生灭事。三假之事。三仙二天之事。二十五谛事。十二牵连之事。略果及略因等事。胎内五位事。四种十二因缘事。大经增数之事。四句求梦事。三种意生身事。
○第二卷，宝箧经之事毗伽罗论之事
玄三下。四种四谛立处事。摩诃狗絺罗之事。四食之事。头陀之事。诤二谛共堕地狱事。菩萨所离五障事。佛果出二谛外事。古来二十三家明二谛义之事。五百身因事。五种世法之事。会接同异事。弄引之事。僻执舌本烂人之事。毁法毁佛同等事。八不净事。真丹之事。一止三止一观等事。别教约行约说教证事。五行具五法(并)三物等事。尔雅名义事。张楷作雾栾巴吐云事。葛仙投钱井咒飞出事。扪模事。毗尼之事。婆沙四评家事。三藏佛三十四心断结事。境智之四句事。不次第五眼事。超越三昧事。信力坚固位事。伽频伽鸟譬事。三藏菩萨如毒器事。烦恼障智障事。
玄四下孤独寡鳏事，五部律之事，四大四性叵得之事，五热事，落叉事，俱胝之事，那庾多之事，系缘止一念观事，白四羯磨事，性戒遮戒事，戒法等事，六十二见事，粗住细住欲界定等之事，八圣种之事，三十六物不净事，特胜通明名义之事，一身具天地等事，六欲事，观练熏修事，成论人云色是无教等事，三苦八苦事，大经爪上土等事，通菩萨净佛国土事，三种慈悲事，双树枯荣事，首楞严之事，婆薮堕狱所以事，八万诸天因缘事，释迦菩萨曾六牙白象事，递推为尊之事，七善之事，肇云仰攀等事，朝三暮四等事，路伽耶逆路伽耶之事，旃陀罗之事，十八空事，法身度生如修罗琴事，三摩地事，善法堂名义事，四果罗汉有九种事，顺现业等事，灭尽定之事，游戏神通事，地持中六住之事。
玄五下。净名经：悲田、敬田等事，三种之施之事，萨婆若此云一切智事，十梵行事，斫轮人等之事，开废废开次第事，如来藏等事，大圆境智等四智之事，儡同之事，安置诸子秘密藏中之事。
玄六下五百群贼得法眼事。月盖曲躬等事。慈童女因缘事。诸法般若三十六句事。毒鼓等事。六通事。无记化化之事。神无方所等事。
○第三卷，乘戒四句事(并)乘戒体之事。事理两戒各三品事。俱舍明数之事。赤目大鱼因缘之事。观心十二部经之事。五比丘事。太子所乘犍陟事。天帝之事。调达本事。菩萨立处事。阿阇世是不动菩萨之事。波旬之事。就法华会主破四明之事。就观行明五逆事。如救头然因缘事。
玄七下，就天器饭色，四土相望，十差别事，离车之事，十六、十二恶律仪之事，阿弥陀身尊特异义之事，佛背痛病患因缘之事，佛北首卧因缘之事，大经明过去常、法华明未来常文事，阿鞞䟦致之事，今经莲华金光明法体譬喻事，伏牺造八卦等事，迷中有佛性譬雪山之药之事。
玄八下，名身、句身、文身之事。译经有失，三不易事。外典五经，六七九经事。三坟五典之事。编简䇿牍等事。天文地理事。五行事。社稷之事。张陵为大蟒所吞，嵇康为钟会所赞等事。长爪梵志之事。以金錍决其眼瞙等事。迷中佛性，如石中金等事。力士额珠譬事。六群之事。
玄九下，佛法有诤处无诤处事，冥初生觉之事，周璞郑璞事，三德纵横事，二轮二翼等事，长者譬佛、诸牛喻教等事，三藏生法二空之事，远龙印三师之事，曹娥事。
玄十下阡陌之事。四阿含名义之事。劣三修邪三修等事。十仙之事。荃罤之事。华严法华胜劣事。华严法华不同十义事。高丽九夷之事。布师卒后屈三指事。诸家判教不同事。迦留陀夷埋马粪事。佛性五种名有事。佛九恼十恼事。八大声闻八大菩萨事。提谓经真伪事。六因四缘事。大品十喻之事。大小乘不许肉食之事。八术之事。华严经本数之事。于阗王之事。凞连河事。身子先目连后入灭事。野马者尘埃等事。
○第四卷
文句一下。姚秦三藏罗什等事(付连理树之事)。翻译名义等事。名句文等之事。繁芿之事。率尔之事。枢楗之事。学者养宫之事。涅槃经南本北本之事。安公三段讲说之事。梵网之事。佛说散华贯华之事。阿含名义事。镜中之事。论法华判段事。江东瑶事。雷同之事。钻仰之事。岐道逵径之事。过不及之事。易云其臭如兰事。华严七处八会九会等事。篇字义事。信宿之事。守株之事。无缘慈悲之事。九辙法师之事。筌蹄事。去伽耶城等事。指掌之事。华严经十种三世之事。师子奋迅之事。正像年数不同事。大经婴儿之事。臭香觉触瞪视等事。白四之事。千车共辙万流咸会事。佛临灭时阿泥楼逗大众劝问事。百论名义之事。四悉且名义事。净土秽土开三显一不同事。阿难非不传秘等事。根有二种等事。声色法三经之事。檀行十事之事。闻不闻等四句之事。时名有二种等之事。离车之事。二无知事。圆佛(并)法华已前三佛离明等事。四佛体同用殊事。通教佛之事。本因果妙等之事。料简名义等事。佛住之事。首楞严事。迦毗罗事。波罗奈事。楞伽事。四无常偈等事。婆罗林事。昼夜须臾事。尼与僧佛不同住等事。楞伽五种性等事。三念处事。四韦陀之事。五系有二种事。四民之事。四魔八魔十魔之事。佛坐树下时食乳糜等事。天竺印度等名义事。六通中三立明名三不立明名事(付明通意别事)。四邪命之事。约理性一切众生菩提事。往佛山中为五比丘作供食事。供佛福轻供经及供持经者福重事。边际定力入变易事。八自在八神变名义等事。佛弟子偏好机多事。二仙等之事。五比丘事。聚落之事。机微可发事。客尘之事。河图之事。五比丘(并)舍利弗目连等出家得道时节事。十二游经名义之事。毕钵罗树事。十六大国事。阎浮旦金之事。迦兰陀事。阿练若十种功德事。四神足定事。呵梨勒果之事。祇桓之事。蠕动之事。身子右目连左事。
文二下。仿佯之事。岠峨之事，霹雳之事，优昙华事，瞿伽离之事，维那之事，舍罗之事，提婆五法事，众生瑕秽立戒等事，耆域之事，得胜堂之事，目连不穷佛声事，佛求侍者心在阿难等事，十八变之事。
○第五卷，阿那律天眼修因之事。阇维事。塔婆异名事。迦旃延度亿耳因缘事。槃特事。前三教治见惑与圆教治见异事。草创之事。二竺道生之事。阿那律空器百味具足因缘事。那律不眠愿事。迦絺那之事。阿那半头天眼之事。佛于陶师家为比丘说法事。佛啖马麦因缘之事。二鬼争尸因缘事。金藏经事。谤支佛堕三途等缘事。般舟三昧事。毕陵慢缘之事。薄拘罗五不死因缘之事。流沙事。五戒经五品事。净饭令出家释种数异说事。调达阿难等生日(并)长事。善觉八女名之事。佛步行所以事。佛令难陀发心方便事。人行理三则三知识事。无诤三昧之事。卒土之事。轮王乘轮宝周旋四方之事。宗庙社稷事。目连腾三愿等事。师子状之事。阿难恐离车世王有怨河中入灭事。罗云六年住胎缘事。欢喜丸之事。居士之事。沙弥此云息慈事。佛出家成道异说之事。定光名义(并)买华等事。十六罗汉之事。十八人有学九人无学事。华严十种六根事。耶输明女名义事。罗汉四智事。佛三十二瑞应事。从师请业事。分庭抗礼之事。座廗(并)取与之事，偏圆约法，权实约教事，涅槃经赎命重宝缘之事，净土出世佛说涅槃经不事月上无垢等事，波离此云上首事，金光明经列大小人不事五障五功德之事，藏教三不退位数成论异事，法相宗五次第位事，瑜伽此云相应等事，唯识名义事，为字事，四十二字事，文殊名义事，七菩萨之名义之事，国王见象师调象慈心生缘事，贤劫出世佛之事，婆薮从地狱来等事，沤和之事，三十三天名事，贤劫名义之事，四天王所领八鬼之事，二十八部之事，十八梵王等事，光音天名义事，天竺四大河之事，若干之事，般遮于瑟之事，十宝山事，乐乾闼婆之事(五孝切他师，五角切今家)，弥天安师权者事，罗什权者食针等事，四道摄修罗事，五尸系系五处之事，五性(并)诸法种子等事，水火精入身怀妊事，日蚀名义事，鲲化为鹏等事，八邪八风八倒之事，阇王入宾吒罗地狱等事，别圆位忍事，涅槃经付属人等事，观行五逆之事，
文三下。天台不用天亲释一两处事。涅槃论谤法文事。三利之事。谥法事。今经比丘众中在菩萨文不事。净名经七净华之事。阿僧祇劫有二种事。法华论立十七异名事。法身百非事。声光集众事。云公所感云母事。优婆塞优婆夷事。斟酌名义事。阿迦尼吒天事。六趣众生事。舍利(并)塔翻名事。栴檀香之事。师子吼之事。

[book_title]天台三大部补注条个卷下
○第六卷，大种事苦际事小乘十方有佛不事七宝事车者舍也等事辇舆之事栏楯事华盖之事轩饰之事于大乘六度互相摄事龙受佛衣免鸟难之事四教降魔相等事蒙光得益之事睡眠名义事五盖之事大小乘俱不许肉食事迦叶袈裟直十万两金等事袈裟名义之事陈女衣直五钱事纵横之事帷幕之事波利质多罗树之事仓卒之事踟蹰踌躇之事犹豫之事标帜之事十三难不受小戒七遮逆不受大戒事十号开合事香口比丘佛法赞叹功德事以日月灯二能显佛能之事后分华严三乘作佛如来久成有不事楞伽声闻授记事十种发心事方等声闻授记之事然灯之事弟子事琉璃颇梨等事波罗奢华事联翩事阿党之事如理如量智事古一代立半满三时四时四宗等事嘉祥三种法轮等事三种四种方便之事本迹法身浅深有不事方便品体事破废开会等十义事声闻支佛菩萨为三菩提事加趺座事区区事门有种种事四意趣事实智事四等事四辨八音十力四无所畏等事八背舍八解脱事三三昧事性体性量性具等事五道各有自尔力事淫祀之事
文四下。身子初遇頞鞞得道事。大经不解我意说事。近代所计不同事。佛下天时诸支佛入灭事。佛世独觉有无事。喜根胜意事。十种大心事。轮王出世时大海有路事。勤学不如择师之事。四依师位等事。熙连事。十七地论事。十信到十地云五凡夫事。大论四智因果总别之事。他谓法华会于二乘不开菩萨等事。智慧二字因果通不通事。三乘(并)佛配五味事。十种三世事。十六知见事。三世五阴各计四句等事。本劫本见等六十二句事。大经旧医客医譬事。三假事。行阴事。阿閦国女无邪欲等事。学不师安义不中难之事。二乘为一百为四百等之事。小乘十方佛有无之事。婆娑云异生有五等事。大论(并)大经十戒事。善恶无定之事。九部十二部名义之事。男女受胎相事。他师云法华明三乘事。起舍利塔(并)三塔等德之事。
○第七卷，关中之事。合抱之木生于毫末等之事。大经六阿事。三因佛性有无人等事。玫瑰之事。沉水香之事。木樒之事。童子事。二王造佛像等事。石像感应之事。白虎通之事。箫笛琴箜篌琵琶铙铜钹事。长安之事。八转声等事。铃声比丘缘事。施香华功德事。礼佛塔得十功德之事。南无事。那先之事。弥勒下生时事。龙华树事。表帜之事。盲人触象各各解等事。三德具四德等事。牦牛之事。佛眼天眼等事。婆沙云善根有三种事顺现顺生业等事。六道中有之相事。阎王事。经行五处五益事。三世因缘譬华果释事。歌利王之事。首陀会事。色界唯无香味等事。帝献方石天开渌池事
文五下。二、达乃至九达事。笼樊之事。是我等咎，非世尊事。众生事。八十神等事。为字事。波旬(并)魔之事。草创之事。六和敬事。身子佛号云华光事。明行足之事。八交道事。正像末之事。菩萨有十力事。大品时三百比丘佛上衣等事。华严十事。转法轮之事。圆音大小并陈之事。大经说八喻等事。聚落事。三皇五帝名义事。文帝梦等事。囹圄之事。帷帐折冲等事。九十六道邪正事。无色界有细色事。八苦等事。旧云果报，新云异熟事。夜光珠等事。七辩。二十四辨事。乘坏驴车正南而游之事。五分法身事。信行法行事。四答事。婆伽婆事。三十六物之事。七慢。八慢之事。守宫事。同类因等流果等事。六十二见事。七宝譬。七科道品事。三明。六通之事。三藏不退数成不同事。五种性事。
文六下，新云具寿，旧云慧命事，荆溪片新译之事，十六行对三空等事，三解脱门之事，华严教主舍那有二义事，七科六度收尽事，子息之事，邻里之事。
○第八卷，涅槃法华十六。同异事。三聚戒之事。加被之事。劳谦之事。佛九恼等事(并)因缘事。七觉八正前后事。华严海空有二义事。某甲事。三苦通别之事。示教利喜事。牛头栴檀事
文七。下世药有三品事：龙兴庆云之事，习报因果事，密云之事，十号之事，为字事，大品中佛放光照地狱等事，住无住本立一切法之事，五无间业因感果二种之事。婆沙善根有三事：须扇多佛，多宝佛事，佛菩萨之十身事，四无量四品事，卒土事，五谷之事(并百谷)，精进通别事，罗汉增寿变易之事，独觉缘觉之事。首楞严四种授记之事，璎珞经授帝释记之事，佛六年苦行不知草生等事，九拜之事，迦陵频伽之事。华严十种六根之事，三脱对三念事，童子沙弥之事，讽诵之事，权行声闻不妨尘劫之事，四意趣之事，四清净四不坏之事，定性入灭界外受生等事，七种生死之事，三生六十劫四生百劫之事。阿僧祇有二说事：十仙之事，宝渚之事，发轸之事，权智谓车是无等事，有水曰池无水曰隍之事，总持之园苑等事，微妙净法身之事，二乘知见止齐八万之事，今经四卷为字之事，六度互相收之事，无女人事，土等事，乘戒缓急生净秽土之事，生安养三业九品之事，身子示嗔等事，周利槃特事，摩尼珠十种莹治之事，胜幡事，罗云密行之事。
○第九卷
文八下。凞连八恒沙之事。十乘十境及破遍横竖之事。诵经观法事。五种眷属之事。多闻智慧四句等事。八福田之事。持经者被为如来荷担事。就秘藏有今昔异事。怨嫉之事。四信之事。巧拙之事。尔乃之事。法华教主异义事。中论归教序之八不事。一家章疏经与观相应等事。盘桓之事。三变土田之事。八万四千法藏之事。黄门有五事。梁武帝舍身土事。十度六度开合之事。于西方生莲生胎生化生之事。大论云莲华有三事。初变时有龙宫等事。深达罪福相等文释义事。南方无垢之事。魔梵释女成佛之事。善觉之八女等事。宾头卢迎王等事。大经一切江河必有回曲等事。性相二空之事。六谛二十五谛之事。三骂法之事。
文九下。寂光之事。本时弟子本迹身相之事。师子奋迅有二义事。乘妙者三法妙之事。问无益之事否事。自受用报云应身事。法华教主等事。上有下机等事。佛性有五名事。年记之事。佛入胎相大小乘不同事。医晓八种术事。功德之事。
○第十卷
文十下。五法之事。调柔地事。佛最初显本否之事。五篇七聚事。(并)八万齐之事。大小乘戒制法不同事。鸟鼠之事。八多罗树之事。好坚树迦陵频伽之事。今经第六为字事。六道胎卵等事。弥楼山事。命命鸟事。烧香有种种事。轮王七宝事。五佛性事。不轻忍难灭前世罪事。八自在之事。慈恩安国秀公等事。普贤色身三昧三义事。胜热赴火尼干投严事。小乘制烧身行等事。十宝山之事。外道计大梵为人父事。放大人相等事。今经第七为字事。十六法华三昧异名事。今经教主(并)弟子事。方安寿普四要品事。睢辨口赐金等事。观音应验之事。三十二身事。南山与天神问答事。譬喻经云有人初持戒后废等事。十八变事。一眼之龟事。知识事。少欲知足之事。
○第十一卷
止一卷下。辅行传弘之事。南山称叹南岳天台之文之事。光道王道之事。滥觞之事。定光佛事。青出蓝等事。五人舍去太子之事。见淫女屠裂进得三果事。马鸣归富那奢等事。悔罪如投汤水等事。龙树之事。末田地事。华氏城事。文帝随作隋事。百录之事。八触之事。独步之事。五处止心事。关中影法师事。青目注之事。波颇三藏事。因缘所生法等文事。天台传南岳三种止观事。应天三台事。是身无知如草木瓦砾等事。博地之事。为四王作异语事。佛六十四音等事。数人数论事。十种三世事。修发不同一十六句等事。五法会难事。三十六句感应事。性重戒机嫌戒事。三品寂光事。知恩报恩者发心利益事。发菩提心缘多事。毗首羯磨之事。优填王作佛像事。通教佛之事。破四明等事。四佛体同用殊事。耆婆见草皆药等事。迹中四出事。六群比丘之事。旧云果报新云异熟之事。宝梁经等事。受信施为肉山事。受信施为菌事。小乘制淫为始大乘不杀为始等事。(并)大小乘戒事。十义释普事。骊龙之事。九为老阳事。
止二下，三千八万威仪事，十号开合不同事，五逆次第后重事，总意四句事，䟦陀和事，不受别请等事，小乘制身口、大乘制意事，心念有三等事，三十二相条因事，无上菩提七无上事，菩萨地持经亦名地持论事，持戒者饥、破戒者饱等事，三昧功德事，六梦事，齐戒事，二十四戒事，释尊唐土来事，海此岸栴檀事，出家持八重、在家持六重事，宝梁经破未得谓得者事，大乘人悔罪悟道不人事。
○第十二卷，今经(并)持经者供功德深事。分卫事。师子吼事。波利树譬佛弟子事。三十五佛事。灭重罪为清净律师事。一支一境虽复已坏等事。识见根见事。有四善事。堕恶道事。央掘杀生条因事。五无间事。无记事。辛有伊川等事。张宾元嵩事。汉书有九流事。远师抗帝论等事。六合者天地四方之事。黄龙阳事。阿梨吒比丘恶见等事。无根信事。不晓世语悟深理人等事。以九义立一瞿声等事。史迁六氏等事。
止三下，就名有因缘无因缘事，三涅槃等事，二十三人各各释二谛义事，无脂肥羊等事，五十二数名阿僧祇事，三藏菩萨带结愿生等事，他谓成论义通大乘事，婆沙云何不立其掉缠耶事，三烦恼二业事，理性无次位等事，五法三自性事，五行事，律历事，正量部事，大经去菩萨观土为金事，十异九迷十喻九箴等之事，逍遥游事，慧立难道士等事，开废废开之事，制多之事。
止四下。三、归功德事。萨多七种受戒等事。摩得勒伽十种受戒事。迦尸国女心出家等事。六和十利事。不善心等名持戒事。四时舍戒事。大小乘戒体事。
○第十三卷，五篇七聚等事：浮囊之事、面王比丘事、檀越此云施主事、三衣事、机嫌戒性、重戒事、八不净事、失性有五等事、犹豫事、陇右事、禅镇事、野干为天帝说法事、两种五盐事。
止五弘五上下六韬事，臣如檀子等事，敬猕猴为帝释等事，不达他根性纯教乳药之事，七慢八慢事，通大地十大善地等事，大乘中遍行五等事，未到定事，九想八念事，五尸五处事，须弥芥子相入事，表生表作无作事，阿伽陀药事，春搜夏苗等事，介尔景福事，指南事，以三千为指南等事，佛性不名一法等事，天亲龙树内鉴事，均山毫等事，秋毫事，如猛风吹兜罗𣭞事，八风对八卦等事，无等等明咒等事，五佛性事，月增咸事，十四难事，三无为事，优陀那风触七处之事，四微事，楞伽经说龙树事，大经十一空事，卍字事。
止六下，无色有色等事。
○第十四卷，九种般之事。十地功德事。马星为身子说法事。加被事。恶口车匿依梵法治事。佛满三僧祇事。释迦超劫异说事。罗旬喻乞食不得等事。五部律事。五经对五戒事。五戒之事。五明事。五神事。六艺事。风俗事。法华已前无记小久成事。圆三谛事。十胡五印等事。外道通力之事。五兵事。葵霍随日芭蕉因雷事
止七下九州之事。四海四荒事。方便有五不善等事。宗教有无事。起八圣种心生厌离事。撰择长者发心出家事。七藏处事。空界空故食得出入事。不相应行有十四事。阿赖耶识事。颜氏家训等事。就三身四明从义异义事。名通义圆名别义圆事。葱岭铁门(并)神州事。毒鼓譬事。分别色无分别色事。三无性事。盐梅事。背者败也事。巫觋之事。蛇影入杯中事。三因四缘事。五谏事。用空明善恶十法事。俓侹之事。二十五三昧颂事。十二时兽之事。嘉平请祀事。五停门各开三事。五轮禅事。无想定灭尽定异事。八术事。十医之事。五分法身灭不灭事。二乘十地事。龟有十种事。六芝事。蚤异名事。野葛之事。
天台三大部补注条个(终)

[book_title]天台三大部补注卷第一
妙玄释签
永嘉沙门释从义撰
释签：云台岭
台者，星名，其地分野应天。三台岭者，大师云：吾闻天台地记称有仙宫，若息缘兹岭，展平生之愿也。
毗坛
在常州，亦云毗陵。吴会须知云：常州，古者谓毗陵郡也。有晋陵公旧宅，今为晋陵县焉。会，古外切。前汉书地理志云毗陵，注云：季札所居。比江在北，东入海。杨州川，王莽谓之毗坛。颜师古云：旧名延陵，汉改之耳。
章安
高僧传云：名灌顶，字法云，俗姓吴，常州宜兴人也。祖世避地东瓯，因而不反，今为临海之章安焉。生甫三月，母欲名之，夜称三宝，顶仍口放，音句清辩。时摄静寺慧拯法师闻而叹曰：此子非凡。即以非凡为字。年七岁出家，为拯公弟子，遂沐道天台，承习定慧。春秋七十二，贞观六年八月七日卒于国清寺。注：后汉书云：章安，县名，本名日浦，光武改名章安。故城在今临海县东南。
江陵
下文所指，即荆州也。
妙玄云东渐。
渐音尖。尚书禹贡云：东渐于海。孔安国传云：渐，入也。
释签云：汉明夜梦，迦竺初临。
汉明即后汉第二帝，名庄，光武帝第四子，在位十八年。永平三年，岁次庚申，因梦金人，项有日光，飞来殿庭，遂问群臣。通人傅毅对云：臣闻西域有神，其名为佛，陛下所梦，将必是乎？至七年，岁次甲子，帝令郎中蔡愔等一十八人，西寻佛法。至月氏国，乃遇迦叶摩腾、竺法兰二沙门，赍白氎，𦘕释迦像、白马䭾经，自西而来。至十年，岁次丁卯，届于雒阳。三宝录云：迦、竺并中天竺人，未闻姓字。
隋文御寓
隋高祖文皇帝，姓杨名坚，小名那罗延，汉太尉震十四代孙也。御寓，即御理宇宙也。
台衡诞应
台即天台，衡即衡山。衡山为南岳，在荆州，后开为衡州，从山为名也。台衡，即智者南岳所栖之处也。诞应，即诞育而垂应者也。
习禅义解翻译
若准皎师所撰僧传十科次第，则须先列翻译，次义解，三神异，四习禅，五明律，六遗身，七诵经，八兴福，九经师，十唱导。若依宣律师续高僧传所列十科，初二大同，三曰习禅，四曰明律，五曰护法，六曰感通，七曰遗身，八曰读诵，九曰兴福，十曰杂科。翻者，大宋僧传云：如翻锦绮，背面虽异，其华是一。故西竺此方，语虽不同，佛旨无别矣。译者，易也。变易梵言，令同华语也。又译者，传言之谓也。礼记王制云：五方之民，言语不通，嗜欲不同。达其志，通其欲，东方曰寄，南方曰象，西方曰狄鞮，北方曰译。原夫佛法自西而来，合云狄鞮，而云译者，良以汉朝多事，北方译人兼善西语，故云译也。后代所以皆悉仿之。
文宣王记室王简栖所集百卷
文选注云：掌书记文学之任也。姓氏英贤录云：王屮，字简栖，琅瑘人。齐朝起家郢州从事，后为辅国参军。所集百卷，未获其本。高僧传云：齐竟陵文宣王撰三宝记传，或称佛史，或号僧录。开皇三宝录云：司徒竟陵文宣王府记室王屮撰僧史十卷。
礼云：动则左史书之，言则右史书之。
礼记玉藻第十三有此文也。郑玄注云：其书，春秋、尚书，其存者弥天。释氏道安师云：事为春秋，言为尚书，百王齐其风，万代同其轨。
嘉祥皎法师所集高僧传
会稽上虞县人，未详氏族。住嘉祥寺，名慧皎。学该内外，撰高僧传十科，如前已列。
大苏
山名也，在光州。
代受法师讲金字大品
南岳思禅师造金字大品，自开玄义，命智者代讲也。
法华前方便
南岳云：汝所入定，法华三昧前方便也。所发持者，初旋陀罗尼也。经云：以见我故，即得三昧及陀罗尼。夫三昧是定，陀罗尼是慧，陀罗尼慧既有三种，三昧之定岂无三耶？但是经中略而不列耳。旋陀罗尼既名为初，第一三昧岂非前耶？中道法音名之为实，旋及百千俱名方便，以二方便得入中道，故云法音方便耳。旋既名初名前，百千理合名后，又复定慧只是止观，慧观既乃有三，止定岂可不尔？故止观中映望三观，立三止名，况三止三观与三陀罗尼名义雅合，故知法华三昧之定不出三止之义，良可信矣。
华顶佛垄唐溪
大师住寺之北别峰，号曰华顶。登眺不见群山，暄凉永异余处。大师于此降伏天魔也。天台山西南隅一峰，名为佛垄。游其山者，多见佛像，是故云也。
陈少主再敕频迎。隋文帝有敕请住
陈朝五帝，第五后主讳叔宝，字元秀，小字黄奴，宣帝嫡长也。在位七年，年五十二。至德三年，少主敕书有五，口敕有十二，请迎大师，故曰再敕频迎也。隋文帝有敕书等，并在国清百录中。
论语包氏引王制
论语学而第一篇但云道千乘之国，包氏注中亦无万乘之言。今所云者，以诸侯千乘，天子必当万乘者也。孟子云：天子之制，地方千里，公侯方百里。既云千里，则万乘可知矣。
乐说辩，如止观第一记。
一义无碍辩，二法无碍辩，三辞无碍辩，四乐说无碍。菩萨能于一字中说一切字，一语中说一切语，一法中说一切法，故云乐说无碍辩也。
托胎灵瑞
大师母徐氏，梦见香烟五彩，轻浮若雾，萦回在怀，欲拂去之。闻人语云：宿世因缘，寄托王道，何以去之？又梦吞白鼠，因而有孕。
诞育徴祥。
至于载诞，夜现神光。栋宇焕然，兼辉邻室。眼有重瞳，
髫龀精诚
髫，小儿发也。龀，毁齿也。男八月生齿，八岁毁齿。女七月生齿，七岁毁齿。大师年甫七岁，喜往伽蓝。诸僧口授普门品一遍，即得于长沙像前，发大弘誓，愿作沙门。荷负正法，故曰精诚也。
从师访道
出家之后，诣旷律师、南岳禅师，博通律藏，深达定慧。
臣主珍敬。
徐陵、毛喜之臣，陈、隋二帝之主，悉皆贵重，师而事之，故曰珍敬也。
缁素归心
缁即法济禅师、大忍法师等也，素即袁子雄、荆州人等也，并延颈侯望，尊之尚之。
临终示相
大师后于一夜独坐说法，连绵良久，如人问难焉。
灭后应验
别传之中，列其十条，今略举一。隋主向净名疏而咒曰：昔亲奉师颜，未敢咨决。今承遗旨，何由可悟？若随文生解，愿赐神通。其夜得梦王自说法，释难如流，见智者从空而来，泻七宝珊瑚于阁上。验者即指三国成一，有大势力人能建此寺。又云：王家能造此寺，寺若成，国即清。即呼为国清寺之验也。
建业
在扬州，即古之扬州。杨字从木者，误也，字应从手。李巡曰：江南之气躁劲，厥性轻扬，故曰扬州，今为升州也。文句注云：余二十七于金陵听受者，升州地曰金陵，水名建业，山号蒋山，城曰石头，府名江宁。
亦云建康。
西晋第四愍帝讳业，字彦奇。东晋后都建业，避愍帝讳，遂改建业为建康也。
晋宋等
等，其齐、梁等六朝都此故也。
依俙。
粗鲁，不分明之貌也。
仿佛
相似不审之谓也。
汉南曰荆，自汉南至衡山之南。江南曰扬，自京江至南海已来。
尚书禹贡云：惟扬州，荆及衡阳。孔氏传云：北据淮，南距海也。又云：惟荆州，江、汉朝宗于海。孔氏传云：北据荆山，南及衡山之阳也。京江在荆州。
台岭鹤林如止观第一记
台岭，如前辨。鹤林，亦云鹤树。拘尸城阿夷罗䟦提河边，树有四双，佛于中间而般涅槃，其林变白，犹如白鹤，故曰鹤林。
止观禅门净名疏，各有余分说未终。
摩诃止观列十大章：一、大意，二、释名，三、体相，四、摄法，五、偏圆，六、方便，七、正修，八、果报，九、起教，十、指归。于正修中有十种境，即阴、入等，才至见境，法轮停转，后分弗宣，良由夏末，所以罢唱焉。禅门即是次第禅门、禅波罗蜜，其中亦乃列十大章：一、大意，二、释名，三、辨门，四、诠次，五、法心，六、方便，七、修证，八、果报，九、起教，十、归趣。第六方便文中注云：若论初禅已后，发诸禅定深妙境界，并在第七修证中说，此文皆悉未流通也。辅行记云：但至修证，余三略无。维摩经有一十四品，大师疏解止到佛道品第八，后诸品疏乃是章安述而续之。别传云：若说次第禅门，一年一遍；若着章疏，可五十卷。若说法华玄义、圆顿止观，半年各一遍；若着章疏，各三十卷。大庄严寺法慎私记禅门初分得三十卷，尚未删定，而法慎终。灌顶私记法华玄义并止观初分各得十卷，
孔子诸弟子叹孔子智深，如窥其宫墙，钻之弥觉其坚，仰之弥觉其高。
论语子张第十九云：叔孙武语大夫于朝曰：子贡贤于仲尼。子服景伯以告子贡。子贡曰：譬之宫墙，赐之墙也及肩，窥见室家之好。夫子之墙数仞，不得其门而入，不见宗庙之美。子罕第九云：颜渊叹曰：仰之弥高，钻之弥坚。夫子循循然善诱人。注云：七尺曰仞。循循，次序貌。
妙玄云咨询。
春秋不传曰：访问于善为咨，咨亲为询。
释签云：如涅槃，雪山童子闻半偈已，传于石壁。
经云：过去之世，佛日未出，我于尔时作婆罗门，修菩萨行，周遍求索大乘经典，乃至不闻方等名字。我于尔时住雪山中，时天帝释作如是言：我今自当而往试之。乃变其身作罗刹形，宣过去佛所说半偈：诸行无常，是生灭法。我于尔时闻半偈已，心中欢喜，四向顾望，唯见罗刹，即作是言：善哉大士，汝于何处而得如是半如意珠？时罗刹云：汝今不应问我是义，我不食来已经多日。我即语言：善哉大士，若能为我宣说如是半偈竟者，我当终身为汝弟子。罗刹答云：我今饥苦，实左能说。我即问云：汝食何物？罗刹答云：我所食者，唯人血肉。我即语云：汝但说之，我当以身奉施大士。罗刹于是即说半偈：生灭灭已，寂灭为乐。我于尔时闻是偈已，乃于处处，若石若壁，若树若道，书写此偈，即时上于高树之上，寻便放身下未至地。尔时罗刹复帝释形而接取之。
五，比丘。
一、陈如，二、迦叶，三、頞鞞，四、䟦提，五、拘利。
十九、逾城
文句记云：若十九出家，则二十四成道；若三十成道，则二十五出家。不同见别，不须和会。他宗章记云：十二游，增一、长阿含并说二十九出家，三十五成道。增一云：二十年在外道法中。本起因果经说十九出家。思惟无相三昧经云：三十成道。智度论云：佛临灭度时，告须䟦陀罗云：我十九出家求佛道，出家已来过五十岁。而不说成道之时。或有解云：十九出家后，五年事仙人行乐行，六年行苦行，三十成道。菩提流支云：八年作婴儿，七年为童子，四年学五明，十年受五欲，六年行苦行。注：四十二章经云：十九逾城，五载游历，六岁苦行。通源记云：准普曜经，十九出家，三十成道，故以十一年前后分之。余谓经论不同，乃是机见有殊。若诸师所解，请以文句记而定其非。
妙玄云：那由佗？
亦云那术，又云阿庾多，此云万亿。五十二数中，此当第十数也。
释签云：具如下文本、迹、用中，各有十义。
迹中十义：一、破三显一，二、废三显一，三、开三显一，四、会三显一，五、住一显一，六、住三显一，七、住非三非一显一，八、覆三显一，九、住三用一显一，十、住一用三。本中十义：一、破迹显本，二、废迹显本，三、开迹显本，四、会迹显本，五、住本显本，六、住迹显本，七、住非迹非本显本，八、覆迹显本，九、住迹用本，十、住本用迹。
具如疏文。三根互转，得利钝名，具如疏第四卷十门解释。
三根互转者，转下中为上，于法说周得悟；转下为中，于譬说周得悟。下根不转，三周乃了。十门解释：一、有通有别，二、有声闻无声闻，三、惑有厚薄，四、根转不转，五、根有悟不悟，六、有领解无领解，七、得记不得记，八、悟有浅深，九、益有权实，十、待时不待时。
头角声闻本是菩萨，如富楼那等。
富楼那弥多罗尼，此云满慈子。得授记已，经文偈云：内秘菩萨行，外现是声闻。
菩萨本是古佛，如文殊等。
文殊师利，此云妙德，新翻妙吉祥。楞严经说过去无量阿僧祇劫，有佛号龙种上尊王，即文殊师利也。
如止观发心初云：𧂐聚精要，名之为心。
五略有五：一、发大心，明三种心：一、虑知心，二、草木心，三、积聚精要心。今文积字误作𧂐字。
八相
一、生兜率天，二、入胎，三、住胎，四、出胎，五、出家，六、成道，七、转法轮，八、入涅槃。小乘无住胎相，大乘无降魔相，然亦可论之。
五百由旬。
由旬，或由延，又俞旬，喻阇那逾缮那，此翻合也，应也，谓计合应尔许度量也。自古圣王一日行之，类同此方之驿也。或十六里，或四十里，以由大小乘中所说不同故也。言五百者，五百有三义：一、约生死，三界为三百，方便土为四百，实报土为五百；二、约惑，见惑为一百五，上分为二百五，下分为三百，尘沙为四百，无明为五百；三、约观，空观知三百，假观知四百，中观知五百。
妙玄云宝所，释签云宝渚。
宝所之名，出乎法华；宝渚之号，备如大经。故法华云：过五百由旬，至珍宝所。实相可尊，喻之为宝。此宝之所，在于五百由旬之外也。大涅槃云：譬如商人，欲至宝渚，不知道路，有人示之，即至宝渚，乃获诸珍。大般涅槃喻之为宝。尔雅云：水中可居曰洲，小洲曰陼。今以陆极水际，名之为渚。然则宝所、宝渚，其名小别，大旨无殊，是故诸文互相举矣。又复宝渚、宝所，亦出诸经论中。
释签云：庠序。
文句阶位问答，悉庠序也。庠谓安详，序即次第，盖非忽卒越次之义也。夏曰校，商曰庠，周曰序。尔雅云：东西墙谓之序。注云：所以别内外也。通序异外，亦可借用。学舍养宫，并非今意。具如文句辅注中辨。
妙玄云：皆安五事。
如是，一也；我闻，二也；一时，三也；佛住王舍等，四也；与大比丘等，五也。亦云六事，离佛住王舍城也。或云七事，开我闻也。
释签云：四种阿难。
正法念经明三种阿难：一欢喜持小乘藏，二欢喜贤持杂藏，三欢喜海持佛藏。阿含经明典藏，阿难持菩萨藏。
妙玄云：须陀洹。
此云预流，又云逆流，又云沟港，又云修习无漏。释签云：若数日不食，皆化为虫者。物类相感志云：数日不煮，尽化为飞蚁。一名那子树，亦名古度子，生岭南，枝柯皮中生子，子着木皮也。
体字训礼，君臣撙节。
礼记第七云：礼也者，犹体也。体不备，君子谓之不成人也。今家以体训礼，盖准此文而互训也。言君臣撙节者，礼记云：恭敬撙节。注云：撙犹趋也。又云：君臣之节，礼之经也。
释签云：礼记第七云孔子曰大道之行也等。
此文出礼记礼运篇中。昔者仲尼与于蜡宾，郑玄注云：蜡者，索也。岁十二月，合聚万物而索飨之也。蜡，仕嫁切，祭名也。夏曰清祀，殷曰嘉平，周曰蜡也。索，所百切。事毕，出游于观之上，观，古乱切。喟然而叹。仲尼之叹，盖叹鲁也。言偃在侧，曰：君子何叹？故有此云。孔子曰：大道之行也等，言大道者，注云：谓五帝时也。天下为公者，注云：公犹共也。禅位授圣，不家之亲睦也。今大道既隐者，注云：隐犹去也。天下为家者，注云：传位于子也。礼义以为纪者，白虎通云：纪者，理也。张理上下，整齐人伦也。言偃者，仲尼弟子，姓言，名偃，字子游。
妙玄云：金刚藏说佛甚微智，空有不二，不异不尽。
地。论云：何故名金刚藏？藏即名坚，其犹树藏，又如怀孕在藏，是故坚如金刚。如金刚藏，是诸善根，一切余善根中，其力最上，犹如金刚，亦能生成人天道行，诸余善根所不能坏，故名金刚藏。金刚藏菩萨偈云：微难知圣道，非分别离念，难得无垢浊，智者智行处，自性常寂灭，不灭亦不生。论云：此微有二种，一说时甚微，二证时甚微。何故难知？偈言：非分别离念故。非分别者，离分别境界故。离念者，自体无念。如是圣道，名为甚微。智者智行处者，自证知故。自证知者，依彼生故。于中智者，见实谛义故。乃至云：此智不住涅槃世间中故。如是观行甚微，依止甚微，清净甚微，功德甚微，第一甚微，不同世间三昧故。第二第三，不同外道自言尊故。第四不同二乘故。此甚微智，复有何相？偈曰：自体本来空，有不二不尽，远离于诸趣，等同涅槃相。非初非中后，非言辞所说，出过于三世，其相如虚空。论云：自体本来空，智自空故。自体空者，可如是取如兔角邪？不也。可如是取异此空智更有异空邪？不也。可如是取有彼此自体彼此转灭邪？不也。云何取此自体空有不二不尽如是取？此句显离三种空摄：一、离谤摄，二、离异摄，三、离尽灭摄。有二种颂：一、有不二不尽，二、定不二不尽。此颂虽异，同明实有。若非实有，不得言定。此云何定？此定能灭诸烦恼故。清凉观师云：意云：定即是有，故能灭惑。今华严经文阙有字，如何会通？此有二意：一、以不尽摄之，谓有体故不尽；二、西域之经自有二本，如论云有二种颂。今华严经亦无定字，义同定本，谓定是有无不二故。今家学者须知论文。次了天台借用之意，偈论但有三句，而无不异句也。其文虽阙，其义无亏。何者？既有不二，岂无不异？四句备矣，大旨全焉。所以天台借而复加不异句也。况复论云：二、离异摄。既离于异，明知不异。是故加句，良由此矣。
垢衣内身，实是长者。
签云：开丈六垢衣，是同体权实璎珞。长者今谓玄签既明经体，当知内身即内体也。内体即是实相法身，体既是内，用岂非外？故知衣璎胜劣报应，即是外用。法华已前，三佛离明，隔于偏小，故胜劣用，谓之异体。今至法华，开于丈六劣应垢衣，内身体是实相法身，故与尊特胜应璎珞同实相体。胜劣既同实相法身，法与报应胜劣外用，任运相即。若不相即，则乖法体。故以同体实相法身而为经体，即是玄签之正义也。故释签第十明华严、法华二处，会主虽则舍那、释迦不同，但是衣璎少殊，内身不别。岂非华严、舍那、尊特胜应璎珞，与夫法华、释迦、丈六劣应垢衣，二用虽则少分差殊，一法身体元无差别乎？文句记云：若得实意，方知四佛体同用殊。讲华严者，唯言我佛，宁知今昔衣璎虽殊，内身实体等无差别？况文句云：缘宜不同，略为十异，种智法界，等无差别。既是一体，而有二用，何妨华严、尊特、璎珞、法华、丈六劣应垢衣，体是法身，无有分别。虽则相即，用是立法。差降不同，岂可混滥。若不尔者，玄签既开垢衣内身，即是璎珞文句及记。何故乃云法华师弟隐寂忍之实，施拙弊之权，身皆卑劣邪。莫是吾祖云开，智者云着。开着不同，成天殊谤邪。呜呼，往人不晓诸文寿量，所以妄有破立。误无量人，因法成怨。将恐传法利他之功，不补非法毁人之失。应知玄签开垢衣内身，即璎珞长者。自论同体相即，以申经体之义。苟非内身体一，安能外用相即。体虽相即，用自炳然。非谓内身体即，便将劣应为胜。是故法华佛身卑小，劣应宛然。而垢衣内体，常即璎珞。体同用殊，斯言有在。幸希后德，微细揣摩。若净名疏明法华中现尊胜者，自指别序放光现相，从劣现胜，而为表彰耳。以净名疏正解别序，现相表发。故明华严二苏，法华四度，现胜身光无量，表说实相。引法华证云，我以相严身，光明照世间。为说实相印，从劣现胜暂现，表彰其意。虽尔，收光敛相，摄胜从劣，卑小宛然。故妙玄明释迦住生身而显一，岂是藏通异体生身乎？是知文句明法华佛隐胜应实身，施劣应权身，及净名疏从释迦劣，现尊胜有，光明无边，乃是论于胜劣之用。若举用明体，须指玄签，垢衣内身，体同相即。苟非胜劣同体，安能隐胜现劣，丈六宛然，从劣现胜，而为表彰乎？故玄签此文，与净名疏及文句记等，体用须分，不可混滥矣。复次须知玄签明开垢衣内身，即是璎珞，衣璎少殊，内身不别，乃是明于华严、法华胜劣用异，一实体同。若文句云：衣璎有异，人只是一，隐显有殊，何关体别？乃是明于华严、鹿苑胜劣用异，一实体同。是则今昔时节虽分，用异体同，复何差别？然则玄签明开垢衣内身，体即用异体同，乃是跨节开权。局此文句中，明华严、鹿苑衣璎隐显，人一体同，乃是明于佛意非今。若非佛意，机生尚隔，岂知隐显人一体同？是故佛意跨节开权。今昔虽分，体同用异，无二无别，故得玄签及以文句，明乎今昔衣璎殊异，内身人一也。
释签云：颇梨、如意、二珠。
颇梨，西域宝名也，亦云颇胝迦，此翻水玉，或云白珠。大论云：此宝出山窟中。如意珠者，天上胜宝，状如芥粟。大论云：出自佛舍利中，若法没尽时，诸舍利皆悉变为如意珠也。
妙玄云：如萨婆悉达等。
佛本行经净饭上云：太子生后，诸事皆成，宜字萨婆颇他悉陀，此云一切义成。又云：悉达多，此云财成。
弯弓
说文云：持弓关矢也。
释签云：捔力。
正作角字。角者，试也。
调达
亦云提婆达多，又云达兜，此云天热，以其生时人天心热故也。
瞿夷
此云明女。太子外家去城八百里，姓瞿夷氏。舍夷长者名水光，妇名月女，有城居近其边。生女之时，日将欲没，余明照其家，室内皆明，因而字曰瞿夷者也。太子有三夫人：一曰瞿夷，二曰耶输，三名鹿野。
掷象
调达扑象杀之，而太子掷于城外也。
华严日照三譬
经云：如来出世，譬如日出，先照一切诸大山王，次照一切大山，次照金刚宝山，然后普照一切大地。
幽谷
山川之幽邃也。尔雅云：水注川曰溪，注溪曰谷也。
多跢。
跢字去声，小儿行也。
嘙，啝。
韵中作㗻，小儿相应也，应字去声。
嗅有薝卜。
此云黄华树，华小而香。或云旃簸迦，又云占博迦，树形高大，华赤甚香，其气逐风弥远也。薝字，丁敢切，应作瞻字。又云：恐畏、欢喜、厌离、断疑者，三界皆苦，苦故恐畏，即苦谛也；求涅槃乐，乐故欢喜，即灭谛也；厌离苦因，即集谛也；断疑，即道谛也。又三界苦，即世界也；欢喜，即为人也；厌离，即对治也；见谛断疑，即第一义也。
须弥
此云安明，又云苏迷卢，此翻妙高。
世人判楞伽，或同华严，或同法华，具如止观记，已有二处引楞伽文，判属方等。
辅行第三云：经云无位，唯此一文。上下诸文，尽明次位。然多辨通别，少明藏圆。若论智行，通具四教。以方等部，多斥三藏，位义复少。又彼经别序：世尊受请，入楞伽城。时以神通力，作无量宝山。山皆有一佛，一一佛前，皆有罗刹，及以众会。十方国土，皆于中现。此与净名合盖，现变何殊？验知彼部，方等明矣。辅行次云：楞伽人云：此经开权，与法华义等。若尔，何故前后诸文，皆斥二乘，及以外道？故第三云：一切愚夫禅者，谓二乘，此斥三藏也。二观察禅，谓离自他，得人无我，即通教也。三真如禅，谓知念不起，即别教也。四如来禅，谓入佛地，即圆教也。故知彼经，犹存权乘，以大斥小。岂与法华邪见，严王五逆，调达畜生，龙女败种，二乘皆悉得记作佛是同耶？楞伽，山也，城也。此云不可往，唯得通人，乃能到耳。
方等如食时，般若如禺中，
毗罗三昧经说四食时：一旦时为诸天食，二午时为三世佛食，三日西为畜生食，四日暮为鬼神食。杂譬喻经云：天人下施，人王候之，乃至禺中，亦复寂然。经律异相音疏云：禺中者，巳时也。吴越春秋亦云禺中时。春秋左传昭公五年云：日之数十，故有十时，亦当十位。自王已下，其二为公，其三为卿。注云：日中当王，食时当公，平旦为卿，鹤鸣为士，夜半为皂，人定为舆，黄昏为𨽻，日入为僚，晡时为仆，日昳为台，隅中日出，阙不在第，尊王公，旷其位。
婴儿
女曰婴，男曰儿也。
如宋严观法师，与此太史官何承天等。
宋朝京师东安寺慧严、道场寺慧观二法师也。引周公测影之法者，此文出周礼中也。周公，周公旦也，是文王之子，武王之弟，成王之叔。成王幼，周公摄位，制礼作乐，摄政四年，欲求地中而营王城，故以土圭用测日影，得颖川阳城，于是建都。土圭长一尺五寸，夏至日昼漏半，立八尺之表，表北得影尺有五寸，影与土圭等，此名地中。郑玄云：日影于地，千里而差一寸。既有表影，即余阴也。今云一尺二寸者，二字恐误矣。颜氏家训书证篇云：尚书曰：惟影响。周礼云：土圭测影，影朝影夕。孟子曰：图影失形。庄子云：蝄蜽问影。如此等影字，皆当为光景之景也。凡阴景者，因光而生，故即为景。淮南子呼为景柱，广雅云晷柱柱景，并是也。至晋世葛洪字苑，傍始加彡，而世间辄改治尚书、周礼、庄、孟从葛洪字，甚为失矣。
人不见之等
僻者异见，具如止观义例中喻。下去诸文，亦应准此。余尝读清凉观师华严演义钞，见其文云：华严是顿顿，法华是渐圆。验知止观义例所斥，以至三部记文所破，即是清凉观师之失耳。学者知之。
睿法师
僧睿法师，什公弟子，魏郡人。年十八出家，六十七卒。
捃拾
捃，居运切，训拾也，舍收也，敛也。
善星
涅槃释文云：罗云，庶兄也。旧云：善星无发迹处，实是恶人。此不然也。佛有两弟两子，各行善恶。阿难行善，调达行恶，悉皆是权。罗云行善，善星为恶，例知是权也。远法师云：善星是佛堂弟庶儿，故说为子也。
阐提
古人云：具含众恶，不知的翻。唯河西道朗翻为极恶，言极恶欲之边者也。
古人多有异释等
亦如清凉观师华严疏引，于古德释此，略有十义：一、约处相入门，以一处中有一切处故。是故此天宫等，本来在树下，故不须起。然是用彼，故说升也。二、约相入门，以一处入一切处，故树下遍天中，亦不须起。欲用天宫表法升进，故云升也。三、由一切即一，故天在树下。四、由一即一切，树在天上。五、约佛身，谓此树下身，即满法界，遍一切处，则本来在彼，不待起也。机熟令见，故云升也。是故如来以法界身常在此，即在彼也。六、约佛自在不思议解脱，谓坐即是行住等，在此即是在彼。七、约缘起相由门。八、约法性融通门。九、约表示显法门。十、约成法界大会门。余谓第一义中，一尚不可，何得十义纷纭乎？世谛随缘，义理无量，岂独十义而定乎？是故应以无生遣荡，方可辨其法界大用。一家深趣，与夺由兹。苟其不尔，执计难忘焉。
近代藏法师
隋末唐初有嘉祥吉藏法师，天后朝有法藏法师，即贤首也。今之所斥，恐指法藏师耳。此师与荆溪相去不远，故云近代也。如法藏师起信疏引智论中说：真如在有情中，名为佛性；在无情中，名为法性。金刚錍中正破此义，以验于今，亦其然也。又华严经云：譬如真如，无有少法而能坏乱，令其少分非是觉悟。善根回向亦复如是，普令开悟一切诸法，其心无量，周遍法界者。清凉观师疏云：如遍非情，则有少分非是觉悟。况经云：佛性除于瓦石。论云：在非情数中，名为法性；住有情数中，名为佛性。明知非情非有觉性。故应释言：以性从缘，则情、非情异，为性亦殊，如涅槃等；泯缘从性，则非觉、非不觉，本绝百非，言亡四句。若二性互融，则无非觉悟。演义钞云：然此段疏，为遮妄执一切无情有佛性义。就计此义，自有浅深。一谓精神化为草木，情变非情等。二说无情同一性故。此释太过，失情无情，坏于性相。若以涅槃第一义空该通心境，涅槃何以简去瓦砾，言无情耶？余谓经文，其意只是谈乎真如无非觉悟，岂有少法坏之，令此真如非觉悟耶？经意显然。而清凉疏记作如遍非情，则有少分非觉悟释者，岂其然乎？况涅槃瓦石无性，自是权教缘了不遍之说。智论真如在无情等，其文本无，何可援据乎？故知疏文从如遍非情已下，恐为未允。从若二性互融已下，义与前违。余准本宗。敢兹评品，观者恕之。吾宗学人释金刚錍，不可不知此中之说。故知贤首、清凉未善谈性，圆顿安在？彼既落非，吾宗学者何得谄附哉？
释迦
姓也，此云能仁。
鹿苑
具在大论，辅行委引，如常所说，故不注之。
阎浮提
亦云剡浮，又云赡部。方志云：瞻部，此云轮王居处，言四轮王所王，虽有多少，而居处必在南洲也。古翻为好金地，谓阎浮檀金，在洲北岸海中，金光浮出海上，其傍乃有阎浮树林，其果甚大，得神通人，方到于彼也。善见云：树高二千里，围二百里，枝布方圆，覆百由旬也。释迦谱云：提者，翻为洲也。智论云：此洲有五百小洲围绕，故名阎浮提矣。若准西域记，音中赡部，此翻秽树也。
阿僧祇。
此云无数，此乃第五十二数也，具如俱舍。
刹那
此云一念也。
大遒
遒即由、自秋二切。此遒字恐误也，应作猷字，训道也。尚书序云：以阐大猷。
故世时念，世时念，
连言世时念者，恐写者误而重书也，或别有意乎？
伽耶！
此云城也。
十宝山
华严二十一云：雪山、香山、轲梨罗山、仙圣山、由乾陀山、马耳山、尼民陀山、斫迦罗山、宿慧山、苏迷卢山。上文云弥勒初以伏疑潜难等者，此一段文并皆误也。准文句中，应云文殊广引先佛曾说法华，故弥勒潜疑，欲问诸佛赴缘人时各异，古佛虽名法华，今佛何必如此？文殊即以第一偈断云我见灯明佛等也。当知此是弥勒潜疑，文殊显释。前文乃是文殊伏难，弥勒显释耳。又妙玄云二万亿灯明者，准经无亿字，法华忏仪中亦云二万亿也。释签又云余二并是灯明之文者，亦误也。应云余二之中，一是总诸佛章中之文也。又云先列经者，列字应作引字。又云九三者，应云十三也。又云而判于他者，判字应作简字。上下文中字有误者，准而思之，不具出也。
肇云等。
僧肇法师，京兆人也。家贫，佣书为业，遂因缮写，乃得历观经史。性好玄微，留心庄、老。尝读老子，乃叹曰：美则美矣，然而栖神冥累之方，未尽善也。及见旧维摩经，乃曰：始知所归矣。师于什公，作物不迁论、不真空论、般若无知论、涅槃无名论。什公见般若无知论，叹云：吾解不藉子，但辞当相揖耳。年三十一，卒于长安。今玄义所引，即不真空论中文也。然所引之词，与彼小异。彼云：夫以名求物，物无当名之实；以物求名，名无得物之功。乃至云：名不当实，实不当名，名实无当，万物安在？肇公四论者，即今流行谓之肇论是也。
凡言云云，如止观第一记。
彼云，未尽之貌也。云者，言也。说文云：象云气在天回转之形，言之在口，如云润物。广雅云：云者，有也。下文尚有如云之言也。文句记亦云：云云者，象云气之分散，如云在天，非可卒量也。意言下未说者，尚多如云焉。
新旧医如余文说
涅槃第二云：譬如旧医纯用乳药，如彼外道唯说邪常，客医如来初令制乳，如说无常，成无常已，还用真常新旧二乳，乳名虽同，邪正义别。
妙玄云：大论云：信行人等。
大论四十一云：菩萨有二种：一坐禅，二诵经。坐禅者，观身骨等诸分和合，故名为身，即以所观为譬喻也。言头骨分和合，故为头也；脚骨分和合，故为脚也；头脚骨分和合，故为身也。一一推寻，皆无根本。此是常习常观，故以为喻也。不坐禅者，乃以草木枝叶华实而为喻矣。
释签云：大论四句评闻慧者，具如止观第一记。
彼引大论九十三云有慧无多闻等四句，与今玄义不殊，但以有闻有智慧为第四句，与今异耳。如安息国边地生人，虽生中国，不可教化，根支不具，不识义理，着邪见等，皆名人身牛也。有闻有智慧者，名字是闻，观行是慧，故观行即是第四句。若直闻真，不了二谛，此闻非即；若直暗证，尚未及于有患无闻，应非第四，恐在第三句耳。
百论
肇法师云：论有百偈，故以名焉。
牟子有说行之义，如止观第一记：
一字误也。文在第四。现行印本止观云：人师国宝。辅行云：后汉灵帝崩，献帝时有牟子，即苍梧太守也。深信佛法，而斥庄老，兼排儒流，著论三卷，三十七篇。第二十一云：问曰：老子云：知者不言，言者不知。今之沙门，设知至道，何不坐而行之，空谈是非，岂非贼乎？牟子曰：老亦有言：知而不言，不可也；不知不言，愚人也。能言不能行，国之师也；能行不能言，国之用也；能行能言，国之宝也。三品之内，唯不能言不能行，国之贼耳。
含于三观，如止观第五卷破古师中意。
彼云：有人难中论不生不灭，未会深理。中论师解云：不不生，不不灭，以显中道。此解扶中而伤文失义。何者？龙树之意，兼通含别。不生者，不二十五有之生；不灭者，不三相之灭，岂非藏通？若生灭皆属生，涅槃皆属灭，双遮二边，岂非含别？若生灭是因缘，生法即空、假、中，即空故不生，即假故不灭，不生不灭即是中道。按文解释，兼二、含别、显中，四义宛然矣。
妙玄云：天竺
或云身毒，亦云身笃。又云贤豆，正云印度。印度，此云日月。日月有千名，即其一也。良以西国圣贤相继，开悟众生，照临于下，其犹日月，故以云焉。或云贤豆，本名因陀婆他那，此云主处，即天帝也。以天帝所护，故世久而号之耳。言传教者，应云传授也。释签云：但题云地持经者，亦云地持论，又名菩萨戒经，或十卷，或八卷。
南岳云胡汉。
此盖准旧云胡汉耳。若东隋已来，但曰梵语，不道胡言也。开皇三宝录云：窃观上代有经已来，贤德笔受，无不皆云译胡为汉。且九州地称西方为天竺者，即是总名，或云身毒，如梵称此方为脂那、真丹、震旦也。胡国乃是西方边俗，何有佛经号为胡语邪？彼方称梵者，梵翻为净，劫初梵天下来于此，今仍其本，故曰梵音。道安法师自号弥天，亦云译胡为汉，此乃昆山之一砾，未尽美也。今南岳天台言胡汉者，盖是准旧所称而已，岂可升堂入室之人，不知华梵乎？辅行云：但是西语，咸曰胡音，后因黄冠，虚称伪制。近代方始，胡梵甄分，葱岭已西，皆曰梵种，铁门之左，并是胡乡。南山四分戒疏云：胡本杂戎之地，梵唯真圣之都。雪山已南，三方距海，周轮九万，厥名大夏。金刚轮者，地之中心，凡圣大王，同居此土，若据边鄙，地为之倾。此方中岳，亦号中华，且据轩辕，局谈中表。故河图云：昆仑山东南方五千里，号曰神州，亦云赤县。尔雅云：河出昆仑，述其本也。尚书禹贡云：导河积石，传其末也。汉书云：张骞寻河至身毒国者，语其远途，未穷其实也。依佛经云：四河本源，香山所出，分流四海，知其始终矣。俗云昆仑者，经谓香山。寻今行者，河从雪山。但雪山重沓，丛杂难分，冬夏积雪，路非人往。故郭璞云：河源灵府，山于天柱是也。今详诸说，天柱其必地心，心高则四河分汪，斯一正也。神州乃昆山东南，明知方维两别，斯二正也。大夏背山面海，神州东南海曲，西北无闻，斯三正也。凡圣大王，治必地心，此方未闻，斯四正也。此方黄帝神游华胥，王邵等解，即大夏国，李聃、周穆，皆登昆仑，明知超胜，圣贤同往，斯五正也。胡本山北，由来归汉，今属突厥，不𨽻华胥。又复天地初辟，未有人物，梵天降生此土，仍传本习书语于人。是则天语、天书，唯居大夏，自余胡国，所有书语，互各不同。此土书本，但图鸟迹，方言雅郑，代别皆异，岂比华胥，楷定常古。
释签云：破群那。
中阿含五十有破群那经，乃是破群那比丘也。成论亦言破群那比丘。又第三十云：善眼大师及诸弟子，学道不虚，得大果报。如善眼大师，如是破群那，乃至萨哆、富楼奚哆，有无量弟子。此破群那，将是今之所谓邪？前文云邪因谓梵天等者，大经十六云：所谓梵天、自在天、八臂天、性、时、微尘、法及非法，是造化主。梵即初禅主，自在即二禅主，八臂即护世主，性谓冥初性，时谓计时生万物，尘谓计微尘生粗果，法及非法谓计善恶行生苦乐受。各计所执为万物因，故云是造化主也。
快马见鞭影，如止观第二记。
根利如快马，起恶如僻路，闻说如鞭影。杂阿含云：有四种马：一者、见鞭影即便惊悚，随御者意；二者、触毛便能如上；三者、触肉然后乃惊；四者、彻骨后方始觉。
金师之子如止观第五记
彼云：身子、目连，差机说法。乃引大经三十四云：如我昔于波罗奈国时，舍利弗教二弟子：一令骨观，二令数息。经历年所，皆不得定。我即呵之：汝二弟子，其性各异：一主浣衣，应教骨观；一主金师，金师之子，应教数息。庄严论云：浣衣渐净，白如骨也。善知韛囊，宜数息也。下文又指身子差机，如止观第七记者，七字恐误，应知即是今之所指。至于下文，更不重引。余尝读大庄严论、出曜经等，乃是目连教二弟子而不悟道，时舍利弗即为教之，方能悟也。此则经论不同，不须和会。又恐经论文有不同者，言三十四者，误也，文在二十四耳。
生生十因缘，如止观第五记。
止观所列，从无明至有。支辅行云：不言生死者，此属未来也。今明从过至现，以成机缘，所以不取。以宿种子在无明行中来至今世，复依本习起爱、取、有，复由现在闻法发习。
仰覆世界如华严。
旧经三十八云：菩萨有十种出生智慧，所谓入一切仰翻覆世界，正住倒住世界等。又新经第十七亦云：妙世界即粗世界，粗世界即妙世界，仰世界即是覆世界，覆世界即是仰世界等。
皆是寂静门，如止观第二记。
二字误也，在第三记。宝箧经云：文殊师利于东方庄严国，佛名光相，现在说法。有大声闻，名曰智灯，因文殊问，默而不答。彼佛告文殊云：可说法门，令诸众生得无上道。文殊答云：一切诸法，皆是寂静门。
妙玄云天亲。
梵云婆薮槃豆也，又云伐苏畔度，翻为世亲。言天亲者，即毗纽天居于此地，菩萨乃是毗纽天之亲也，故以名焉。
舍利弗！
此云身子、珠子等，具如文句所辨。
诃梨䟦摩
玄畅法师撰诃梨䟦摩传云：诃梨䟦摩，宋云师子铠。佛泥洹后九百年，出中天竺国婆罗门子。初依萨婆多部出家，学阿毗昙，后乃背彼师宗，造成实论。
昆勒
此云箧藏也。又双非门，即是车匿因之入道。然此双亦、双非两论，俱未来此，但大论中标指其名耳。请读论文。又下文云涅槃论未至此者，然今藏中有涅槃论一卷，又有本有今无论一卷。
迦旃延！
此云文饰，应知旧翻新译，彼此方言。若新译者，多黜旧翻为讹，此亦未必然矣。岂可新翻华梵俱正，旧译彼此皆讹哉？理而评之，梵音有五印之殊，汉言有楚夏之别，况复结集有内外，教法有大小，方土有广略，朝代有前后，加以法师位次有高下，故所见不同，但随机生善耳。岂见翻译言殊，一向以新斥旧耶？
龙树
亦言龙猛，梵云那伽阏剌树那，此云龙猛。法苑引奘师西国传云：梵音正云龙猛，旧讹略，故云龙树耳。或云龙是华言，树是梵语，译之为猛，故云龙猛也。然则龙树俱是华言，以其初生在于树下，由龙成道，故得其名。佛去世后三百年出，年七百岁，人不知此，谓佛灭后七百年出者，误也。龙树菩萨，南天竺人，是梵志种，天聪奇悟，事不再问。本为外道，有三朋友共学隐身，入王宫内百有余日，怀妊者多，三人被斩，龙树智深，乃去王身七尺得免。由此发心，出家学道，阎浮提内所有文字悉皆通达，自谓已是一切智人。大龙菩萨愍其若此，即以神力接入大海，九十日中通解诸经。龙王语云：天上诸经，过此宫中百千万倍。于是龙树遂修二智，深悟无生。
无著
梵云阿僧伽，其因修行大乘空观而得悟，道无所著，故遂以名焉。文、行、诚、信等者，论语云：子以四教：文、行、忠、信。忠即诚也。此四有形质，可举以教也。尚书序云：孔子定礼、乐，删诗为三百篇，书百篇。修而不改曰定，就而减削曰删。尚书又云：垂裕后昆。垂优足之道，示后世也。又云：知人则哲，能官人安民则慧。又云：罚弗及嗣，赏延于世。嗣亦世，俱谓子也。延，及也。父子罪不相及，而及其赏也。又云：宥过无大，刑故无小。过误犯者，虽大必宥之；不忌故犯者，虽小必刑之。
释签云：无性之文，全同败种。
唯识论第三引深密经云：阿陀那识甚微细，一切种子如瀑流，我于凡愚不开演，恐彼分别执为我。论释此云：凡即无性，愚即趣寂。又摄论、对法论等皆云：定性二乘，无性阐提，三无二有。此则岂非方等折挫败种者乎？
五百罗汉造毗婆沙，如止观第六记。
六字误也，在第一记。毗婆沙，此云广说，又云五百说。婆沙序品中问云：谁造此论？答曰：佛世尊。又问曰：谁问谁答？答曰：或有说者，舍利弗问，世尊答。又有说云，五百罗汉问，佛答。释迦灭后六百余年，北天竺国五百应真，同共撰集世尊所说，乃至云迦旃延子造等。
陈如
姓也，此云火器。阿若者，名也，此云知无，如文句辨。因身子问等者，身子问佛：童子无言是何恶业？佛言：此大菩萨不可轻也。无言童子即现神变，如经具说。又下文云并是一乘者，应云三乘也。
憍尸迦！
本为人时，姓也，天帝之殊名耳。过去世时，波罗奈国有婆罗门，姓憍尸迦，好修福业，与其同伴三十二人，共为邑义。尸迦命终，为忉利主，余为臣宰。
马鸣
法苑引传云：佛去世后三百余年出。摩耶经云：六百年出。是东天竺婆罗门种马鸣者，其因说法，国王系马于众会前，以草与马，马因听法，垂泪忘食，以由马解菩萨法音，故美之为马鸣者也。
罽宾
亦云迦湿弥罗，此翻贱种。因立净人为王，邻国鄙而贱之，是故云也。西域记云：末田地立伽蓝，于异国买贱人充使役，贱人自立为王，诸国鄙之，乃云贱种也。
胁比丘
在胎六十年，生而发白，由是立誓，誓不尸卧，故名之尔。
奢提罗婆夷秀罗
未闻所翻。
八万四千，更有不同之相，如止观第一记。
小乘中，如萨婆多云：佛为众生始终说法为一藏，如是至于八万。有云：一坐说法以为一藏。有云：半月说戒以为一藏。有云：佛自说六万六千偈为一藏。有云：尘劳有八万，说八万法药。且举大数，故云八万，具足须云八万四千。又报恩经第六云：四十二字为一藏也。法华疏云：佛地有三百五十，一一皆有十善，对于四分六根，故成八万四千矣。
富楼那九旬化外道，如止观第六记。
宝箧经云：富楼那入于三昧，乃见百千尼干当受化度，即为说法，反被轻笑，三月之中，无受化者。尔时文殊师利化作五百异道师徒，往尼干所，顶礼白云：我承名德，自远而至，汝是我师，我是弟子，愿见哀纳，令我不见沙门瞿昙。尼干答曰：善哉！于是文殊师利威仪殊特，赞说三宝，亦赞尼干，令彼亲附。后于异时，即便语云：我等所行咒术经书，若赞说时，瞿昙功德入我经中来者，乃是瞿昙真实功德。乃至广赞如来功德等。于时五百外道得法眼净，八千外道发无上心，当知此是先同后异。
迦絺那，如止观第九记。
禅法秘要经云：阿难白佛：此迦絺耶何因缘故，五百比丘为其说法，都无利益？佛言：此人过去燃灯佛时出家，名为阿纯难陀。聪明多智，憍慢放逸，不修念处。身坏命终，堕黑闇地狱。从狱出已，生在龙中。持戒力故，乃得生天。天寿终已，来生人中。持三藏力，今得值佛。以放逸故，而不悟道。佛乃为说不净观法。九十日中，尔乃成于阿罗汉果。
身子不度，福增。
贤愚经云：王舍城中，有一长者，名尸利苾提，此翻福增。年当百岁，乃闻出家功德无量，即自思惟：我今何不于佛法中出家修道？乃辞妻子：我欲出家。以其老耄，大小轻之。闻其出家，家人欢喜，乃作是言：何以晚乎？今正是时。尸利苾提，遂出本家，往诣佛所，欲求出家。乃到竹林，问诸比丘：世尊大仙，今在何所？比丘答云：世尊余往，教化不在。又问：次佛大师，智慧上足，为是谁邪？比丘即示舍利弗是。尸利苾提，礼舍利弗，而求出家。时舍利弗，观此人已，谓其年老，学问坐禅，营佐众事，皆悉不任。乃告之曰：汝今年老，不得出家。尸利苾提，次问迦叶，五百余人，皆悉不许尸利出家。是时尸利苾提，举声大哭：我从生来，无有大过，何以于今，不得出家？于时世尊，闻其声已，即现其前，放大光明。乃问福增：汝何故哭？其即以向，白于世尊。于是世尊，种种慰喻，乃令连度其出家。由是为其说宿世事。宿世之事，大略如今释签中引。福增知已，修行乃得成阿罗汉。
初地有教道，如止观第三记。
或云：五地习学世法，八地得无功用道，等觉一位，或有或无，破十二品无明，称为妙觉。如是等说，悉是权施，以为入地之方便耳。入地自证，权门乃开，岂有亲证而存历别耶？
妄生疣赘
庄子外篇云：附赘县疣。疣，结病也。释名云：疣，丘也，出皮上，聚高如地之有丘然。赘，肉也，最也，聚也。广雅云：疣，也，横生一肉着体者也。县字平呼。上文云，亦应云。华严文无略者，前文已云乳教四妙，与今不殊，故知不须有此云也。
妙玄云：泥洹。
亦言泥曰，又名涅槃。此土多翻，正取灭度者也。
阿那波那。
婆沙二十云：入息是阿那，出息是般那。又入息般那，出息阿那。先数入息，以顺生时；次数出息，以明死时。准今家意，随人便宜，先后无在。
摩诃衍
此云大乘。
求那䟦摩！
求那䟦摩，此云功德铠，是罽宾国三藏法师，当于宋朝而至此土，奉来住祇洹寺，奄然而化。未终之前，乃自作偈三十六行，说证二果，付与弟子阿沙罗者。今之所引，即偈中文，欲知其偈，可不引乎？其偈文曰：前顶礼三宝，净戒诸上座，浊世多谄曲，虚伪无诚信。愚惑不识真，怀嫉轻有德，是以诸贤圣，现世晦其迹。我求那䟦摩，命行尽时至，所获诸功德，今当如实说。不以谄曲心，希望求名利，为劝众懈怠，增长诸佛法。大法力如是，仁者咸谛听！我昔旷野中，初观于死尸，胖胀虫烂坏，臭秽脓血流。系心缘彼处，此身性如是，常见此身相，贪蛾不畏火。如是无量种，修习死尸观，放舍余闻慧，依止林树间。是夜专精进，正观常不忘，境界恒在前，独对如明镜。如彼我亦然，由是心寂静，转极身明净，清凉止是乐。增长大欢喜，则生无著心，变成骨锁相，白骨现在前。朽坏肢节离，白骨悉摩灭，无垢智炽盛，调伏思法相。我时得如是，身安极柔软，如是方便修，胜进转增长。微尘念念灭，坏色正念住，是则身究竟，何缘起贪欲？知因诸妄生，如鱼吞钩饵，彼及无量坏，念念观磨灭。知彼所依处，从心猿猴起，业及业报果，依缘念念灭。心所知种种，是不别法相。是则思慧念，次第满足修，观种种法相，其心转明了。我于尔炎中，明见四念处，信行从事境，摄心缘中住。苦如炽然釰，斯由渴爱转，爱尽如涅槃，普见彼三界。死炎所炽然，形体极消瘦，喜自乐方便，身还渐充满。胜妙众相生，顶忍亦如是，是我于心起，真实正方便。渐渐略境界，寂灭乐增长，得世第一法，一念缘真谛。次第法忍生，是谓无漏道，妄想及诸境，名字悉远离。境界真谛义，除恼获清凉，成就三昧果，离垢清凉缘。不涌亦不没，净慧如明日，湛然正安住，纯一寂灭相。非我所宣说，唯佛能证知，那彼阿毗昙，说五因缘果。实义知修行，迷者莫能见，诸论各异端，修行理无二。偏执有是非，达者无违诤，修行众妙相，今我不宣说。惧人起妄想，诳惑诸世间，于彼修利相，我已说少分。若彼明智者，善知此缘起，摩罗婆国界，始得于圣果。阿兰若山寺，道迹修远离，彼于师子国，村名劫波利。进修得二果，是名斯陀含，从是多留难，障修离欲道。见我修远离，知是处空闲，咸生希有心，利养竞来集。我见如火毒，心生大厌离，避乱浮于海，阇婆及林邑。业行风所吹，随缘至宋境，于是诸国中，随力兴佛法。无问所应问，谛了真实观，今此身灭尽，寂若灯火灭。今谓偈中云尔炎者，此翻为所知也。
释签云：天帝释。
具云释提桓因，又云旃陀罗。因陀罗，此翻能作。又云因陀罗网。因陀罗，此云主也。网者，天帝殿上结珠之网，其网孔相望，更为中表，互作主伴也。又翻光明。具如诸文，广分别说。
千眼天
本为人时聪明，于一时中思千种义，所以于今号为千眼天也。
舍脂夫
舍脂者，天帝妇名也。
婆蹉婆！
河西云：翻为好严饰，昔日好衣布施，今得丽服也。梵音又曰娑婆罗也。
婆佉婆！
此云无胜无过，超诸天故。
金刚宝顶
此从髻中明珠之名以立号也。
宝幢
亦云胜幢，天帝释与阿修罗战而得胜，乃立其幢，名为胜幢也。
当分一音，如止观第一记。
引毗昙中，佛为四王作圣语，说四谛，二解二不解；又作毗陀语，说一解一不解；又作梨车语，说四王俱解。
妙玄云道场观
宋朝京师道场寺慧观法师也。清河人，俗姓崔。弱岁出家，咨禀远师什。公入关，乃之什所，访核异同，研详新旧。宋元嘉年中卒，年七十一。
会稽基
齐朝山阴法华山慧基法师也。吴国钱塘人。幼而神悟，师祇洹寺慧义法师。基公撰法华疏三卷，并注解诸经。春秋八十五。
光宅云：
梁朝光宅寺法云法师也。光宅者，梁武帝潜龙时，宅尝七日七夜放光，帝曰：非我所居。乃舍为寺。云师依法华经立四乘教，所谓临门三车教，此即权教也；三乘四衢等赐教，此则实教也。云师姓周，义兴阳羡人。生时在草，见云气满室，因以云为名焉。七岁出家，更名法云，奉来为光宅寺主。云师年在息慈，雅尚经术，于妙法华，研精累思，品酌义理，始末昭览。乃往幽岩，独讲斯经，竖石为人，松叶为拂，自唱自导，兼通难解，所以垂名梁代者也。尝于一寺讲散此经，忽感天华，状如飞雪，满空而下，延于堂内，升空不坠，讫讲方去。仪同陈郡袁昂云：有常供养僧学法云师，日夜发愿，望得慧解。忽梦一僧云：云公灯明佛时已讲此经，那可卒敌也。其夷陵县渔人于网中得经一卷，是泥洹四法品，末题云：宋元徽二年王宝胜造，奉光宅寺法云师。以此勘之，云公年始十岁，寺无光宅，此乃灵瑞而预彰焉。又梁武帝请云公讲胜鬘经竟，夜便大雨，即天监五年冬武帝求雨时也。
释签云：志公。
姓朱，金城人。少出家，止京师道林寺，修习禅慧。至宋太始初，乃有神异，居止无定，饮食无时，发长数寸，执一锡杖，杖头乃挂剪刀及镜。其有神异，具诸传录。下文云今果下，总结者，恐误，应云今果下，结也。次即是下，总结也。
关中
即禹贡雍州之域。东自同、华，略河而北，西自坡、陇、原、会，极于北垂，尽其地也。汉书云汉兴，都关中是也。
鸠摩罗什
此云童寿，丘慈国人，至下第三卷补注中，委示其缘，丘慈二字，正作龟兹。
生。
即竺道生法师也。本姓魏，钜鹿人。生而颖悟，值沙门竺法汰，遂改俗归依，从师为姓，故云竺道生也。后入长安，从什公受业，乃喟然叹曰：夫象以尽意，得意则忘象；言以诠理，入理则言息。于是乃立善不受报，顿悟成佛。又着二谛论、佛性当有论、法身无色论、佛无净土论、应有缘论等，笼罩旧说，妙有渊旨。而守文之徒，多生嫌恨，与夺之声，纷然俱起。又六卷泥洹经先至京师，生公剖析经理，洞入幽微，乃说阐提之人悉当成佛。于时大众以为邪说，讥愤滋甚，摈而遣之。生公乃于众前正容誓曰：若我所说反于经义者，请于现身而彰疠疾；若与实相不违背者，愿舍寿时，据师子座。言竟，拂衣而逝。其后涅槃大本至此，果云阐提悉有佛性。生公知已，乃卒于世。是则生公冥符经说也。大唐三藏奘法师至于西域，以华请观音像云：若一切众生实有佛性者，惟所散华挂菩萨颈。言已散华，乃如其愿。今谓奘师若有生公之知，则不应有此祝也。傥祝之不吉，将不信乎？夫卜者决犹豫，定嫌疑，不疑何卜哉？易云：中心疑者其辞枝。奘师非其枝乎？然生公谈阐提有性成佛，奘师卜后方信。以此二师比夫天台，可同日而语哉？古人尚云一阐提无，云无情无，未足可怪，其此之谓也。山家所立不思议境，于一念中理具三千，若依若正，无非三谛三佛性矣。又贤首、清凉不可复引涅槃中缘了不遍，墙壁非性带权之谈，及谬据智论在无情中非佛性之语，乃谓无情无佛性者，几许误哉！信知天台所立圆乘，古今难及矣。
融
道融法师也。汲郡林虑人。十二出家，咨禀什师。什师令讲法华，什自听之，喟然叹曰：佛法之兴，融其人也。春秋七十四，卒于彭城也。睿、肇二师，上文已注。然而生、睿并及严观，同学齐名。时人评云：生、睿发天真，严、观洼流得慧义。彭亨进寇渊于默塞，俗姓寇，法名道渊也。睿生独彰天真独秀之号者，良以深造天真，秀出群士故也。
肇什多附通意。
章安曰：问：古来传译，什师命世，升堂入室，一肇而已。肇作涅槃论，世人玩味，卷不释手，此复云何？答曰：高僧盛德，日月在怀，既不亲承，其门难见。然其作论，谈大不存小，非三藏也；其言不涉界外，非别圆也。归宗指极，乃是通教之义耳。委如涅槃玄义中辨。
妙玄云：祇洹。
亦云祇陀，又言祇树，亦云善多，此翻胜氏，即波斯匿王之太子也。太子生时，父王战而得胜，是故云也。西域记云：逝多，此云胜林也。寺基元属太子，须达买之造寺，地基有树，太子留之而自舍焉。故诸经云：祇树，给孤独园也。
毗卢遮那
此云遍一切处也。
释签云：矛盾，如止观第五记。
矛，兵器也，长二丈，建于兵车也。盾，傍牌也。楚人有卖矛盾者，人来买矛，即便语云：此矛能坏千盾也。人来买盾，即便语云：此盾能坏千矛也。其买矛人犹在，而买盾人又至，其买矛人语卖者言：还以汝矛而坏汝盾，此则如何？卖者无答，自相违故。
引央掘经，如止观第七记。
央掘经云：舍卫城北，村名萨那，婆罗门子，名一切世间现。少失其父，厥年十二，色力人相，具足第一。言央掘摩罗者，即梵音耳，此翻一切世间现也。西域记云：鸯窭利摩罗，此翻指鬘。央掘经第三云：云何名为五？所谓彼五根，是则声闻乘，斯非摩诃衍。所谓彼眼根，于诸如来常，决定分明见，具足无减修。乃至身根四句，准眼可知。但此四根，于第三句第五字，改云闻、嗅、尝、触也。恐烦文故，略而不引。言彼眼根者，即九界也。如来常者，即佛界也。决定分明者，即照权实也。具足无减修者，即三谛圆备也。眼根既尔，余四亦然也。又妙玄云：弥楼山者，如下文句补注中辨。
趣义具如止观第二记，具引本文委释。
大品云：一切法趣一法。大论两文，共释此句。初云：云何菩萨为世间趣故，发菩提心？菩萨为众生说色趣空，乃至种智；为众生故，说色非趣非不趣，乃至种智。次文云：为众生故，说一切法趣空、无相、愿，是趣不过。何以故？是空、无相中，趣、非趣不可得故。初文以能趣为假，具历色、心，乃至种智。故知具一切法，即是假也。所趣为空，非趣非不趣为中。次文以能从所为空，是趣不过为假，趣、不趣不可得为中。次乃况出云：一切法趣色，色尚不可得，云何当有趣、非趣等？何以故？一切法趣色，能、所皆假；色不可得，一切法亦不可得。能、所皆空，趣、不趣不可得，即不住二边，正显中道也。学吾宗者，熟思此文，则于三千三谛，具法等义，如指诸掌。岂可随情，不依圣教，而自建立，以训人乎？往者不可谏，来者犹可追，故兹示耳。
破心微尘，如止观第三记。
宝性论云：有神通人，见佛法灭，以大千经卷，藏一尘中。后人破尘，而出经卷。又华严经？如来性品云：譬如有一经卷，如大千界，所有一切，无不记录。二千小千须弥山王，乃至色欲，皆记其事。时有一人，具足天眼，见此经卷在一尘内，而作是念：云何经卷在一尘内，而不饶益一切众生？我当方便，破尘出卷。佛子！如来智慧具足，在于众生身中，为惑所覆，不见不知。如来天眼观已，而云：善哉！善哉！云何如来在于身中，而不觉知？我当教彼，悟兹圣道，令离颠倒，见如来性。即令修习八圣道已，见如来性。
增数之相，略如止观第六记。
止观云：一道为药，如一行三昧，或二道谓定及智，或三谓戒定慧，或四谓四念处，或五谓五力、六念、七觉、八正、九想、十智，如是乃至不可称数也。辅行云：如增一中，亦以增数明人天教，故云以此方便，了一法二，从二法三，从三、四、五、六、七、八、九、十、十一之法，无不了。又大经中，亦从二法，乃至十法。
犹依南岳，通云十如。
清凉观师，谓南岳思大师三种。读此十如者，三转读文，自是天台。而清凉云思大师者，岂非误哉！岂非误哉！
释十法界名，约三谛者，具如止观第五记。
现今印本，即第四也。止观云：法界者三义，十数是能依，法界是所依，能所合称，故言十法界。又此十法，各各因，各各果，不相混滥，故言十法界。又此十法，一一当体，皆是法界，故言十法界。辅行云：初番十字独呼，法界字合呼；次番十法字合呼，界字独呼；后番十法界三字合呼。而此三番，初约真谛作所依释，十数是假，所依是空，以能从所，十法皆空，是故此十以空法为界。次番约俗谛作隔异释，十法差别，名之为界，是故十法各有界分。后番约中道作法界释，十法无非真如法界，三谛无形，俱不可见。然即假法，可寄事辨，即此假法，即空即中，空中二体，二无二也。心性不动，假立中名；亡泯三千，假立空称；虽亡而存，假立假号。以至广说，具在止观、辅行记中，不能委引。然则三千三谛之义，不思议境，其旨微妙，浅智奚知？世人诤计，由来未息。余虽不敏，尝撰三千论，诠辨其义，于兹欲言，诚难备矣。慈恩但立二谛，不许三谛者，得不违于诸经论乎？下文云前二十行重颂广略等者，恐误。准文句中，初十七行半颂长行，后三行半略，开三显一，动执生疑。又云广略二叹者，亦误。应云双叹双释。
央掘经中，如来说偈：
第二卷中，佛说偈言：汝来央掘摩，出家受三归。央掘摩罗说偈答言：此乘是大乘，说名无碍智。乃至第三卷初，从一法至十法偈毕，佛云：善哉！央掘摩罗。即成沙门，稽首佛足，成阿罗汉。准央掘经，央掘摩罗弹诃人天二乘菩萨，以至文殊师利毕，尔时如来显示其本云：南方去此六十二恒河沙刹土，国名一切宝庄严，佛名一切世间乐见上大精进如来应正等觉，在世教化，无有二乘，纯一大乘。今央掘摩罗即彼佛也，文殊师利乃是北方欢喜世界欢喜藏摩尼宝积佛也。是故当知，诸佛境界不可思议。
阇王
具云阿阇世，此云未生怨也。
如善相师，具如止观孙、刘、曹等第五记。
孙即孙权也，字仲谋，坚之子，䇿之弟，方颐大口，目有精光，据吴中，年七十一，在位三十一年。刘即刘备也，字玄德。曹即曹操也，字孟德。刘据西蜀，曹据魏都。汉末三人俱诣相师，相者乃云：孙刘有社稷之相。曹公不蒙相者所记，曹公知相者之不逮也，乃褰衣以示之。相者见已，举声大哭，天下鼎峙，四海三分，百姓荼毒。荼，苦菜也。此乃引事以证先现之相耳。
瞿伽离
宝积经云：俱迦利，此翻恶时者。
修性善恶，如止观第五。
广如辅行，具明修恶性恶，学者知之，今不委引。
习续不断者，自分因也，俱舍名为同类因，具如止观第八业境中。
止观第九云：习名习续，自分种子，后念心起，习续于前，前念为因，后念为果也。俱舍名为同类因者，第六云：能作及俱有，同类与相应，遍行并异熟，许因唯六种。同类因者，谓相似法与相似法，为同类因。如善五蕴与善五蕴，染污与染污，无记与无记，如是展转相望，为同类因。余之五因，如俱舍中，今不具录。又复应知，报因报果，就异世明之。前习因习果，皆名报因。此因牵来世果，受五道身，即是报果。数人云：报得雀鸽身是报果，多淫是习果。论人云：鸽身多淫，皆是报果。淫由贪生，贪是习果。请将今文，子细对当。
二乘既不生，则无后报者，中含二十七，具如止观第五记。
止观第四明二乘十如中云：既后有田，中不生故，无如是报。辅行消释不引中含之文，今所指者，良以义同中含之文故也。曾捡中含，彼梵行经中云：云何知业有报？谓或有业黑有黑报，有业白有白报，有业黑白黑白报，有业不黑不白无报，业业尽，是谓知业有报也。不黑不白无报者，即二乘也。辅行之中但引大经及以论文，具在于彼。又如五分律二十一云：佛将耆域往于冢间，示五人髑髅，耆域遍叩而白佛言：第一者生地狱中，第二者生畜生中，第三者生饿鬼中，第四者生人中，第五者生天上。佛言：皆如汝说。又以一髑髅示之，耆域三叩不知所生，而白佛言：我今不知此人生处。佛告耆域：此是罗汉髑髅，无生处故。当知此亦一乘无报之文也。
因缘，如止观第五文。
止观云：智慧庄严为因，福德庄严为缘。因缘有逆顺：顺生死者，有漏业为因，爱取等为缘；逆生死者，以无漏正慧为因，行行为缘，俱损生破惑。顺界外生死，亦以无漏慧为因，无明等为缘；若逆生死，即以中道慧为因，万行为缘，俱损变易生死。因缘既尔，余者逆顺，准此可知。
亦合云发三菩提弘誓之心，具如止观第一卷。
即五略中第一发大心等文也。文多，今不录之。
摄大乘云因缘生死等，如止观第七记。
摄大乘论师立七种生死：一、流来生死，是迷真之始；二、反出生死，是背妄之初；三、分段生死，谓三界果报；四、方便生死，谓入灭二乘；五、因缘生死，谓初地已上；六、有后生死，谓第十地；十、无后生死，谓等觉。
如大璎珞慧眼菩萨问文殊，具如止观第五记。
彼经第八，慧眼菩萨问文殊言：如来相好为有报邪？无报邪？文殊答言：如来色身有报，法身无报。慧眼问曰：贪欲内心净获大果，六度之法非无相报，云何而得成法身邪？文殊答言：如来法身有邪？无邪？慧眼曰：色身是有，法身是无。如我观察如来身者，非报非无报。据此应以四句分别，谓色有报，法无报，事亦报亦无报，理非报非无报，故不应以无报而为定也。
下无升见上。
俱舍十一云：离通力依他，下无升见上。论曰：三十三天由自通力，能从本处升夜摩天，或依他谓得通者，及上天众接往夜摩，所余诸天升上例尔。若来若至，下见上天，然下眼不能睹上界上地，良由非其境界故也。又云贤圣集者，西方贤圣所集，具在下藏之末也。下文又云增一等者，迦叶问云：增一阿含独出生三十七品及诸法，余四阿含亦出生乎？阿难报言：且置迦叶四阿含义，一偈之中尽具佛法等。余如今文所引。又下文云次破古者，应云：初文又二：初正叙，次破古也。
心法本妙，如止观(云云)。重释如虚空，如止观(云云)。妙玄云：借三种譬，如止观(云云)。释签云：若理、若修、若结、若譬等。
已上四节所指之文，并是一家微妙大义，皆须得旨，广如止观不思议境，岂可以而具之哉？是故学者人于兹委示，使圣人之道冷然可见矣。
净名满中云说法等，具如净名疏、止观第一记略释。
维摩略疏云：不有不无，中道法也。凡夫有，二乘无。菩萨正观中道，方等为诸菩萨多说中道，是故云也。辅行云：不有不无，义通四教，简三存圆。以因缘故诸法生者，略疏云：叹说法缘起之用也。顺界内无明因缘，则二苦、集生。欲灭此故，则有道灭。界外准此。始坐佛树力降魔者，坐此成佛，故曰佛树，亦云元吉，又云菩提。初成道时，诣此树坐。其菩提树，茎黄白，枝叶青润，秋冬不凋。如来灭度日，其叶顿落。魔恐成佛，化我眷属，先遣三女、八十亿兵，菩萨降之，是故云也。得甘露灭觉道成者，见四谛理，名得甘露；正习俱尽，故云灭也。知常、无常，数及非数，力、无畏等，名觉道成也。
妙玄云，波罗柰。
亦云波罗柰，又云婆罗痆斯，此云江绕城也。
尸城
具存。应云拘尸那竭，此云角城，有三角故也。又云[(并-廾)/(冓-冉)/衣]位城，或云茅城，或云仙人城，又以名国，故云拘尸那国矣。
五、众生灭
涅槃释文十七云：五众即五阴也，生灭即无常也。
释签云：若委释三假，具如止观第五记。
一因成假，二相续假，三相待假。法尘对意根生，一念心起，即因成假。前念后念，次第不断，即相续假。待余无心，知有此心，即相待假。当知此三，约心而明也。若约色明三假者，先世行业，托生父母，得有此身，即因成假。从胎相续，迄于皓首，即相续假。以此之身，待于不身，即相待假。又约依报，亦具三假。如四微成柱，即是因成。时节改变，相续不断，即是相续。以此之柱，待余长短，即是相待。此之三假，小乘名为随事，大乘名为随理，思之可见。
寰中，如止观第一记。
一字误也，文在第六。王者封畿之内，名为寰也。今亦如是，法界为域，法王所都，法王无偏，理性无外，受化契理，名悟寰中。若作此环，如庄子注：以圆环内，空体无际，名为环中。
三仙二天，如止观第十记。
一、迦毗罗，此云黄头，头如金色；二、优楼僧佉，此云休留仙；三、勒沙婆，此云苦行。此即三仙也。一、摩醯首罗，此云大自在天；二、毗纽，亦云韦纽，亦云韦糅，此云遍胜，亦云遍净，又云遍闷。此即二天也。
二十五谛，如止观第十记。
一、冥初生觉，亦云世性。谓世间众生，由冥初而有，即世间本性。从此生觉，即是中阴识也。次则从觉生我心，此是我慢之我，非神我之我也。又从我心生五尘，五尘生五大，谓四大及空尘、细大。从五大生十一根，谓眼等根能觉知故，名五知根；手、足、口大小遗根能有用，名五业根；心能平等，合前为十一根也。一、冥谛，二、生觉，三、我心，余有二十一，合二十四谛。此二十四谛，即是我所，皆依神我，名为主谛，成二十五也。准涅槃释文，言二十五者，其实性生二十四法，能所合辨，是故云二十五也。释文之中，又以百论二十五谛与涅槃经辨别不同，如彼委说，今不烦引。
十二、牵连
增一四十云：佛看比丘病已，因责诸比丘曰：汝为何事故出家？为畏王事邪？为舍十二牵连邪？三世系续，故云牵连。玄义中云有河洄澓等，文出涅槃第三十卷。释签谓之引璎珞者，更请捡之。上文所言诸邪计中，且举初计者，玄中自云非自在等，等即等下，世性无因，故知不独且举初计。又上文中，此正下，正释。释中为二，恐多一个释字。又上文立义云始从无明，终至实际，为六种者，其实须从十如至实际也。又上文释签云智云导行者，应云行云导行也。上下文中，请细详度。其间讹赚可以见者，不复点出也。
犍度
此云法聚。
略果及略因由中，可比二，如止观第三记。
俱舍第九有此文也。此二句上更有二句，其二句云：三烦恼、二业、七事，亦名果。释曰：无明、爱、取，此三以烦恼为性；行、有，此二以业为性；识等五，生、老死二，共成七，此七以事为性。良由惑、业等五所依七事者也。何故中际广说因果，开事为五，惑为二也？后际略果，事但有二也；前际略因，惑唯一也。由中际广，可以比度前后二际也。
妙玄云，歌逻罗。
此云和合又凝滑，父母不净，和合如蜜，凝滑如酪，此是初七日之相也。
阿浮陀。
亦云頞部陀，此翻为疱结，此是二七日于凝酪上生一疱结也。
卑尸
亦云闭尸，又云闭手，此翻肉团，此是三七日成其肉聚也。若男则上阔下狭，若女则上狭下阔。
伽那。
此云硬肉，状如温石，即四七日之相也。
波罗奢诃
即五疱开张之相也，乃至三十八七日，玄义不能具说，是故略云如是等也。
释签云：俱舍亦云：连缚等四刹那，是其一也，如止观第七记。
第八记云：俱舍婆沙具有四种十二因缘：一刹那，二连缚，三分位，四远续。后三只是三世因缘，以约能顺生后等受，故开三耳。若欲释此名义，具如止观补注之中。俱舍十二云：百二十刹那，为怛刹那量，腊缚此六十，此三十须臾。奘师西国传云：刹那此云一念，怛刹那此云一瞬，须臾即俄顷之时耳。又刹那者，如壮士一疾弹指之时，已有六十五刹那焉。
薄拘罗
此云善容，或伟形。功德论云：毗婆尸佛时，有长者请佛及僧，九十日中，四事供养。有一比丘来求乞药，长者问云：何所患苦？答云：头痛。时长者言：此必隔上有水，仰攻其头。于时即以呵梨勒果施此比丘，比丘服已，病即除差。是时长者，即今薄拘罗也。
大经十四增数文同。
大经云：或为众生说一因缘，所谓一切有为之法。或说二种，所谓因果。或说三种，烦恼、业、苦。或说四种，无明、诸行、生及老死。或说五种，受之与爱、取、有及生。或说六种，三世因果。或说七种，识与名色、六入、触、受及以爱、取。或说八种，除无明、行及生、老死。或说九种，除于无明及以行、识。或说十一，但除于生。或时具说十二因缘。次文云欲界十二等者，大经二十五云：一切众生，虽有如是十二因缘，或有未具。如歌罗逻时死，则无十二。从生乃至老死，得具十二。色界众生，无三种受、三种触、三种爱，无有老死，亦得名为具足十二。无色众生，无色乃至无有老死，亦得名为具足十二。
毗婆阇婆提。
此云分别论也。
育多婆提。
此云相应论也。又下文云无华无果，谓无学者，应云无余也；亦应更云少华有果，谓学人无华有果，谓有余也。
妙玄云诸论
即地论、摄论等也。
阿梨耶！
此云藏识也。
破此如止观。
即不思议境，引地摄师而推破者也。
释签云：四句求梦，具如止观第五文。
为依心故有梦，依眠有梦，心眠合故有梦，离心眠故有梦邪？当知作此四句求梦，既皆叵得，以四句推心，法亦然也。
三种意生身，如止观第三记。
楞伽经云：一、入三昧乐意成身，亦云正受，即三、四、五地心寂不动也；二、觉法自性意成身，即八地中普入佛刹也；三、种类无作意成身，即了佛证法也。成之与生，并从果说。此约通教，及以接别，竖判次位故也。今山门家，作意生故，名为意生。今家玄文，并云在前三教者，以通诸教释义故也。
天台三大部补注卷第一

[book_title]天台三大部补注卷第二
(妙玄释签)
永嘉沙门释从义撰
释签云：又如宝箧经释十二支等。
此文恐误，曾捡藏中宝箧经两本，并未见此文，而辅行中指楞严经者，亦恐误也。须知此文出文殊问经上卷，今更随其脱略之处，引文示之。彼经云：来者痴义，去者不痴义。今文谓痴是去义者，误也。佛说等者，文殊白佛云：佛说无二法耳。彼经又云：文殊师利中道具足，真实观诸法，诸法无二，无二有何义？谓末陀摩。彼文殊问经仍自注解云：末者莫义，陀摩者中义，莫着中道，谓末陀摩。今文问答者，荆溪私安耳，人不见之，或以末陀摩经为句读者，误矣。
毗伽罗论，如下第六记。
大经第五云：譬如长者，唯有一子，心常爱念，将诣明师，惧不速成，寻便将还。以爱念故，昼夜殷勤，但教半字，而不教诲毗伽罗论，良由其子力未堪故。章安云：毗伽罗者，此云字本。河西云：世间文字之根本，典籍音声之论也。宣通四辩，诃责世法，虽是外论，而无邪法，将非善权之所为乎？
次引信解，具如品中。
四禅体含，支林如盆器也，生空粗如米也，法空细如面也，此皆正道耳。无常如盐也，苦如酢也，此皆助道耳。
无生无作，文稍隐略，如止观第一记。
夫四种四谛，即是大经圣行品文也。第十一，初以八苦释苦，即生灭苦也。苦谛文末，约四谛简云：凡夫有苦而无谛，声闻有苦有苦谛，菩萨解苦无苦，余三谛亦然。此即通教菩萨对三藏简也。第十二，初以善不善爱，及以九喻，谓债主、有余、罗刹女等，以释集谛，即生灭集也。集谛文末，亦约四谛简云：凡夫有苦无谛，二乘有苦有谛，菩萨解苦无苦而有真谛，余三谛亦然也。疏云：前苦谛文末，不云有真，故知是通也。今云有真，真是真实，故知即是次第、不次第二种真实也。此是别圆对三藏简，自非一家圆会经旨，佛语巧略，何由可通？
摩诃拘絺罗
此云大膝舍利。舅学无休息，不暇翦爪，时人呼为长爪梵志焉。
抟等四食
抟食，亦云段食。起世经云：何等众生食段食？如阎浮人饭豆麦等，余三天下食细段食，六欲诸天亦然，色无色界以禅悦为食也。二、触食，即一切卵生得身者也。三、思食，如鱼蛇等，以意思而润益也。四、识食，即地狱及识处天也。
头陀
亦云杜多，此云抖擞。
正量部
权衡刊定，名之为量。量无邪谬，故云正也。即第三百年犊子部中流出四部：一、法上座，二、贤胄，三、正量，四、密山林。
知圣谛智凡有二
文中亦合引分别诸入有无量相，名为上智，乃至行、识亦如是也。知爱因缘，此是集谛中上二智，例前可知。灭亦如是下，亦合云是名上智。分别道无边下，亦合云是名上智也。
妙玄云达，摩郁多罗。
此云法尚。
释签云：引妙胜定经，如止观第三记。
经云：佛告阿难：自我往昔作多闻士，共文殊师利诤二谛义，死堕三途。值迦叶佛，为我释云：一切诸法，皆无定性。汝言有无，是义不然。一切万法，皆悉空寂。此二谛者，亦有亦无。汝但知文，不解其义。我闻是已，即入三昧，乃见万法皆悉空寂。
始离五障
一离恶道，二离贫穷，三离女身，四离形残，五离喜忘。得五功德：一生贵家，二生人天，三得男身，四诸根满，五识宿命。
彼金胜陀罗尼品等。
检合部并最胜王经，十地各有陀罗尼护，并出陀罗尼最净地品，不在金胜陀罗尼品。应知金胜陀罗尼品，乃是义净所翻最胜王经，而合部中则无此品。况涅槃疏云：新金光明陀罗尼净地品，佛为十地菩萨说十番咒，得此咒者，不畏师子虎狼等怖。故知指于金胜陀罗尼品者，误也。言十方诸佛同时说十番陀罗尼者，彼经但云初地陀罗尼，是过一恒沙诸佛为护初地，乃至第十地陀罗尼，是过十恒沙诸佛为护十地耳。
佛果出二谛外，如止观第三记。
庄严云：佛果出二谛外。开善云：不出。如僧传中，有乘法师，先与一师住开泰寺，此师中途离开泰寺，后时乘在本寺开讲，序佛果出二谛外。此师难云：为佛果出二谛外，为二谛出佛果外？乘反质云：为法师出开泰，为开泰出法师等。学者当知，二家所执，乃计通教利钝两根，故有出与不出，古来名为风流二谛。
古来二十三家明二谛义，如止观第三记，文在梁昭明集。
梁时昭明太子所序诸师明二谛义有二十三人，各释不同。广弘明集中委悉引之。其二十三人者：一、梁昭明太子解二谛义章；二、南涧寺慧超咨二谛义，往复有六番；三、晋安王网咨二谛义，往复有五番；四、招提寺慧琰咨二谛义；五、栖玄寺昙宗咨二谛义；六、中即王规咨二谛义；七、灵根寺僧迁咨二谛义；八、罗平侯萧正立咨二谛义；九、衡山候萧恭咨二谛义；十、中兴寺僧怀咨二谛义；十一、始兴王第四男萧映咨二谛义。已上往复各有四番。十二、吴平王世子萧励咨二谛义，往复有五番。十三、宋熙寺慧令咨二谛义，往复有四番。十四、始兴王第五男肃晔咨二谛义，往复有五番。十五、兴皇寺法宣咨二谛义，往复有三番。十六、程乡侯萧祗咨二谛义；十七、光宅寺法云咨二谛义，已上往复各有四番；十八、灵根寺慧令咨二谛义，往复有五番；十九、湘宫寺慧兴咨二谛，有三番；二十、庄严寺僧旻咨二谛义；二十一、宣武寺法宠咨二谛义，已上各有四番；二十二、建业寺僧愍咨二谛义，有二番；二十三、光宅寺敬脱咨二谛义，有五番。其二十二人二谛之义，其文广故，今不录之。若昭明太子二谛义章，今略引之。其文云：所言二谛者，一是真谛，二名俗谛。真谛亦名第一义谛，俗谛亦名世谛。真谛、俗谛，以定体立名；第一义谛、世谛，以褒贬立目。真者是实义，俗者是集义。第一义者，于无生境中，别立美名，此法最胜最妙，无能及者。世者，以隔别为义，生灭流动，无有住相。
根欲，如止观十力中释。
十力中，第四名根力，第五名欲力。佛知他众生诸根上下相也，佛知他众生种种欲也，故云根欲矣。
随情等，如止观第三记。
彼文所说，与今大同，既无硕异，故不烦引。
五百身因，如止观第七记。
文在止观第二记也。大经三十二云：如五百比丘，各说身因。五百皆问舍利弗云：佛说身因，何者是耶？舍利弗云：汝等亦各得正解脱，自应知之，何缘方作如是问耶？有比丘云：我未获得正解脱时，意谓无明以为身因，作是观时，得阿罗汉。有说爱，有说行，及五欲等。如是五百，各各说已，共诣佛所，各述己说。身子白佛：谁为正说？佛言：五百无非正说。然随情亦名随他意语，随智亦名随自意语，随情智亦名随自他意语。准大经中，五百身因，是随自意语，合当引证随智二谛。而妙玄中引证随情智者，或恐文误，以辅行中亦引以明随智故也。
如止观中，始自迦罗，终至圆着等。
诸见境中，始自迦毗罗外道，乃至于圆门生着等，悉为所破，广在彼文。
经云：世法有五种，谓名世、句世等。
云何名世？男、女、车、乘、瓶、衣是也。云何句世？四句、一偈等是也。云何缚世？卷、合、系、结、束、缚是也。云何法世？鸣槌、集僧、严鼓、诫兵是也。云何执着世？如望远人，有染衣者，生执着想，言是沙门，非婆罗门是也。上文云四谛义含者，疏云：若单以真为第一义者，则不得言苦、集、灭、道俱指四谛，即真中合明；即无量四谛，真中同为第一义也。又下文云亦是含中者，疏云：单俗，单中也。又云亦是复俗，单中者，疏云：复俗，复中也。非单指理，即事而理，法界圆备，名复中也。疏又云：第八一番，犹是复俗，复中矣。若依法华玄文，名相稍别，义意必同，读者知之。言一师者，即指天台大师，以对古人，故云一师耳。
引文同异，如止观第七记。
大品经云：有菩萨摩诃萨，初发心时，行六波罗蜜，得阿鞞䟦致；有菩萨摩诃萨，初发心时，便成阿耨菩提，转法轮；有菩萨摩诃萨，初发心时，与萨婆若相应，与百千万亿，从一佛国至一佛国，净佛世界。今文所引，开彼第三为第一、第二，以其第二为第三，故今文中略于第一、第三。文中云萨婆若，又云净佛国土，虽同一文，具于二义，是故开为第一、第二。余文所引，并拟三教初发心也。下文云大经三十三者，文在三十二也。
如如意珠，如止观第五记。
现行印本，文在第四。如如意珠，天上胜宝，状如芥粟，有大功能，净妙五欲，七宝琳琅，非内非外，不谋前后，称意丰俭，降雨穰穰。色法尚尔，况心神灵妙，不具法耶？又如三毒惑心，一念心起，尚有身边等见，况不思议一心耶？又如眠梦，百千万事，豁寤无一等。
无性宗家，不见此意。
北地相宗所计三无二有，即定性二乘，无性阐提，永不成佛，是故荆溪有兹指斥。此义至第三卷补注中，委而示之。
问：若不接等至，具如止观第三记。
菩萨伏惑，已如前说。两教二乘，法华方会，亦不论接。问：法华玄云：接非会义。今约法华，只应论会，何故论接？答：前后诸文，会义非一，接在菩萨，与会不殊。又法华已前，弹斥洮汰，此意正当别理接之。但隐实在权，说未彰灼，故至法华，名会为接。
弄引秪是方便耳，如止观记。
二十五法通为一切禅慧方便，诸观不同，故方便亦异。譬如曲哢既别，调弦亦殊。言哢引者，引字胤音，人见借音而作胤字，便作子胤而释义者，甚为可笑。引是发曲之端，亦可作吲，当知皆是方便者也。又正曲之弄名为曲哢，曲即音曲也，调弦即正曲之序耳。又下文云三十二行半方等般若者，准文句中，文殊我住下一行半结前开后，我见彼下三十一行半问他土等，是则今文应云三十三行也。
彭城寺嵩法师
高僧传云：僧嵩法师兼明数论，末年僻执，谓佛不应常住，临终之日，舌本先烂焉。注：后汉书云：彭城，即今徐州也。
谤法之罪，苦流长劫，具如止观逆流十心中说。
大品信谤品云：毁般若者，即是毁呰三世诸佛无量亿劫堕于地狱，从一地狱至余地狱，如是遍至十方大地狱中，或得人身而复生盲，无舌无耳，或生畜生等，如经广说。
畜八不净
南山律师云：一、田宅园林，二、种植生种，三、贮积谷帛，四、养畜人仆，五、养系禽兽，六、钱宝贵物，七、毡褥釜镬，八、象金饰床及诸重物。此之八名，经律论文盛列，通数显过，不应相承。次比如上具述，不出佛经。上文云涅槃十四者，文在十六也。
真丹义，如止观第二记。
在第三记。彼云振丹，振丹两字，并恐书误。下文所引，即云震旦。琳法师云：东方属震，震是日出之方，故云震旦也。新婆沙云脂那，西域记云至那，此声并与震旦、真丹相近，故知皆是梵音也。开皇三宝录云：震旦、脂那，梵音楚夏耳。或云：振旦、真丹、旃丹、指难，皆梵音奢切也。若准华严，翻为汉地。又婆沙中有二音：一云指那，此云文物国，即赞美此方，是文物衣冠之地也；二云指难，此云边地，即贬挫此方，非中国也。又西域记中，以摩诃支那翻为大国。又华严音云真丹，此云思惟也。
一三三一。如止观第二卷显体中及第七卷破横竖中。
第二卷云：以止缘于谛，则一谛而三谛；以谛系于止，则一止而三止；以观观于境，则一境而三境；以境发于观，则一观而三观。虽一而三，虽三而一，于一心中，非前非后也。识通塞中云：若一心三观，即破竖中之通塞；三观一心，破横中之通塞也。下文中引本经十二，说一实谛，文殊难者，此引稍隐，今具录之，令文易见。佛言：实谛名曰真法。文殊白佛：若以真实为实谛者，真实之法，即是如来、虚空、佛性。若如是者，如来、虚空，及与佛性，无有差别。佛言：有苦、有谛、有实，三谛亦然。如来非苦，非谛是实，虚空、佛性，亦复如是。言真实者，即是如来、虚空、佛性。文殊师利，有苦、苦因、苦尽、苦对，如来非苦，乃至非对，是故为实，不名为谛。虚空、佛性，亦复如是。苦者有为，有漏无乐，如来不尔，湛然安乐，是实非谛。下慧圣行，亦引此文，准今可知，不更重出也。又如上文引醉人中，经文具云：实非回转，生回转想。
凡释别义，多用此意，具如止观第三记。
一者约行，则地前为教，登地为证；地前仰信，登地现前。岂有亲证，复存隔历？二者约说，为地前说，始终属教。如云真如为惑所覆，或将十度以对十地，互不相收；或云须离二边，修真如观。如是等例，不可具载，悉是权施。为引下凡为入地方便，入地自证，权门自开，故云初地即是初住。当知约说证道，辅行虽即不谈，诸文之中既具，是故于兹略耳，不可谓之无也。
解脱亦尔，多诸名字，如止观第三记。
在第二记，即大经中百句解脱。如云：真解脱者，名曰远离一切系缚，又名虚无等。近七八纸，古今讲者，长唱而已。真谛三藏，有一卷记，释此百句。天台大师，曾于灵石，一夏讲此百句解脱。每一一句，以百句释百句，乃成一万法门。章安云：先学自饱，而不记录。惜哉！惜哉！后代无闻焉。
如止观摄法中，因缘逆顺，各有其相。
即是摄一切惑中，迷权实二理，起相应、独头、十二因缘、界内外等文也。其文既广，备录恐烦。然摄法中，虽辩因缘，不论逆顺，唯第五卷不思议境解十如中，方明因缘有逆有顺，顺其生死，逆其生死，界内界外，莫不皆然。今指摄法，恐文误也。
忠孝等，略如止观记。
孔丘、姬旦，制君臣，定父子，敬上爱下，世间大治，礼律节度，尊卑有序，故云忠孝也。木主东方，火主南方，金主西方，水主北方，土主中央，故云五行也。五者，金、木、水、火、土也。行者，言为天之行气也。周礼大司徒之职云：以三物教万民，而宾兴之矣。一曰六德，智、仁、圣、义、忠、和也。二曰六行，孝、友、睦、姻、任、恤也。三曰六艺，礼、乐、射、御、书、数也。注云：礼，五礼之义也。乐，六乐之歌舞也。射，五射之法也。御，五御之节也。书，六书之品也。数，九数之计也。故云艺矣。周易云：仰以观于天文，俯以察于地理。正义云：天有悬象而成文章，故称文也。地有山川原隰，各有条理，故称理也。故云天文地理矣。止观记中文不备云，今添补耳。
多识鸟兽草木之名，莫过于尔雅。
尔雅下卷，备明此也。雅之言正也。颜氏家训云：尔雅是周公作。郭璞云：兴于中古。注汉书云：尔者，近也。雅者，正也。
波斯匿
此云和悦，又云祖母养也。
摩罗延
未闻所译。准涅槃经第三十五憍陈如品，乃是外道悉共来诣摩伽陀王阿阇世所作，此云耳。今文谓之波斯匿者，指文讹也。外道来白波斯匿王，文在涅槃第二十八师子吼品。师子吼品则无变释，为羊停河在耳等说也。
婆罗门
此云外意，又云净行也。
阿竭多。
未见翻译。
瞿昙仙
此云地最胜也。
耆兔
未见翻译。
婆薮
亦云毗纽，又云毗搜，又云毗瑟笯，此翻幻惑之义也，亦翻为天也。世人画婆薮仙作皤然一叟者，盖听声之误也。
罗罗者，
未见翻译。
迦毗罗者。
具云迦毗罗皤窣都。迦毗罗，此云黄色；皤窣都者，所依处也。上古有仙，其头黄色，依此修道，故以名焉。或云迦维卫，又云迦夷，此云赤泽也。
古人张楷能作雾。
后汉书云：张楷，字公超，隐居弘农山，学者随之。华山之南有公超雾市，以其能作五里之雾也。裴优能作三里之雾，乃学于楷，不见。后优作赋，词连楷，无验，以见原也。
栾巴善吐云。
栾巴，蜀川人，善能吐云也。后汉书云：栾巴，字叔元，内黄人，亦云蜀人也。忽一旦大风，天雾晦暝，对坐皆不相见，失巴所在。遂问之，乃云：其日还成都府，与亲故相别也。
葛洪。陶渊明
葛仙公投钱于井，咒则飞出。晋书云：陶潜，字渊明，或字元亮。
妙玄云扪模。
经音云：扪亦模也，谓执持者也。
释签云：但列名对病而已，广如止观第七记。
即十乘中对治助开之文也。文既广矣，略难引之。
妙玄云：瞿沙。
此云妙音也。
毗尼
此云灭也。南山云：毗尼，或言毗奈耶，或言毗那耶，此翻为律。或以灭翻者，此从功能为名，非正翻也。以律翻之，乃当正译，今准一家，故翻为灭也。
释签云：摩纳婆。
或无婆字，或云摩那婆，又云那罗，又云摩那，皆梵音奢切耳。此云年少净行，又云人也。玄文云烦恼等作是念等者，准新婆沙，其实烦恼不曾有念，但约义而言，以状其留难耳。
评家
演义钞云：婆沙是诸罗汉同集，而有四大罗汉为评家正义焉。一世友，二妙音，三法救，四觉天，此四为评者也。亦不起得者，获成就者，名之为得。不起得者，道下四行减故，不起得成就也。起能得得者，苦下四行得成就故，故云修彼四行相也。有同类因者，颂云：同类因相似。谓善五蕴与善五蕴相似故也。或作离同类因，有士用力故。慧为体者，以此皆是念住性故。若并助伴，皆五蕴性。然除彼得，勿诸圣者，暖等善根重现前故。言除入者，禅波罗蜜云：若因胜处断烦恼尽，则知虚妄阴入皆灭。故八胜处，名八除入也。内色有无多少各二，并青等四，名八。净不净等，随意能破，名胜处也。熏禅，即师子奋迅三昧也。五净居，即无烦、无热、善现、善见、色究竟也。尽智，即我知苦乃至知道也。无生智，即我已知不更知也。六地，即四禅及未至并中间也。此依萨婆多，若昙无德，不说未至，乃加欲界，余五同也。若依瞿沙及以大乘，则有七地、欲界、未到、中间、三及四禅也。亦续生者，续现前也。扇搋，此云黄门也。搋，敕住切。
圣由失地舍，异生由命终，暖必至涅槃，顶终不断善。忍不堕恶道，第一入离生，
今文欠一个槃字也。圣依此地，得此善根，失此地时，善根方舍。失地言，显迁生上地。异生于地，若失不失，但失众同分，必舍此善根，圣身见道力所资故。此四善根，无命终舍，宁知命终，唯异生非圣。岂不异生，先依下地，起暖法等，后生上地，亦必定舍。暖等善根，无如是失。以彼异生，尔时舍善根，由舍同分故。谓住死有，无圣道资，舍诸善根，非由上地中有等起。若诸圣者，住死有中，由圣道资，不舍暖等，但由上地中有等起，舍下善根。舍时虽同，而所由别，是故异生无失地舍，圣者必无由命终舍。若得暖法，虽有退断善根，造无间业，堕恶趣等，而无久流转，必至涅槃故。若得顶法，虽有退等，而增毕竟不断善根，观察三宝殊胜功德为门，引生净信心故。若得忍法，虽命终舍，住异生位，而增无退，不造无间，不堕恶趣。得世第一法，虽住异生位，而能趣入正性离生，即见道也。其类相似，名众同分也。
若逆若顺，具如止观第二记。
然辅行中多处言其因缘，从无明至老死为顺，从老死至无明为逆，又推因至果，推果知因等。
三祇菩萨，具如止观第三记。
三、僧祇劫修行六度，百劫种相，广在彼云。
三藏佛言：一时用八忍、八智等，具如止观第三记，料简同异。
大论中云：下地诸惑因时未断，至树下时，乃以九地九品思惑通名一九，以九无碍、九解脱合为十八，见道中八忍、八智合十六心，共成三十四心也。俱舍婆沙云：下八地惑初修禅时先已断毕，唯非想地九品见思全在，用九无碍、九解脱以根胜故，不复更修。下八地定不同声闻，亦异缘觉也。今以一意销通，令二论理齐。俱舍取修禅时已断惑竟，不复更断；大论依余部虽有漏断，未名为断，至菩提树俱断非想，八地俱得名为无漏。但是从部得名不同，故使二论用义不等。
圆位，具如止观第七文中。
即破法遍文末明圆顿位，始自五品，终至妙觉也。又知次位中亦明圆位，但文在第八耳。
四句堕性，如止观第三。
若言智由心生，自然照境；若言智不自智，由境故智，境不自境，由智故境；若言境不自境，亦不由智故境，境智因缘故，境智亦例然，此是共合；若言皆不如上三种，但自然而尔，即是无因境智。此四解皆有过失，增长戏论，何由悟道？圣人之旨，在兹而已。广在止观第二卷中。
可作四说，如止观第五记。
第一义中，一法尚不可得，何况三千？世谛之中，尚具无量，何况三千？天亲、龙树，内鉴冷然，外适时宜，各权所据，有因缘故，乃作四说。说教大旨，良在兹焉。玄下文云四果乃至支佛者，合云四善根乃至也。
先五眼，具如止观第三记。
彼第二卷所明眼智，有次第五眼，有不次第五眼。不次第五眼者，如来具足五眼，实不分张，只约一眼，备有五用，能照五境。所以者何？佛眼亦能照粗色，如人所见，亦过人所见，名为肉眼；亦能照细色，如天眼所见，亦过天眼所见，名为天眼；达粗细色空，如二乘所见，名为慧眼；达假名不谬，如菩萨所见，名为法眼；于诸法中皆见实相，名为佛眼。当知佛眼圆照无遗。
超越三昧，如止观第四记。
在第九记。超越三昧，即是修禅。谓超入、超出，各有若逆、若顺，及以逆、顺。顺者，离欲入初禅，从初禅超入非想处，非想处入灭尽定，灭尽定起入二禅，二禅起入灭尽定，如是乃至非想也。逆者，从灭定起入初禅，初禅起入非想，非想起入初禅，如是无所有处，乃至二禅也。逆、顺者，从上超下，从下超上，相对交过，还至灭定，及以初禅。三种出者，如入无异。但逆及顺，皆须经一散心中已，次入诸定，委在法界次第大品、大论。若依涅槃后分，修禅稍异。经云：有二种：一者，与此文同；二者，超一超二，或至全超。言一、二者，不能远超；言远超者，必能一、二。所言愿智力者，此超越禅，最为高上，故亦名顶。转福为寿，转寿为福，故名愿智。故大论云：欲知三世事，随愿即知。亦名无诤，能令他心不起诤故。又俱舍云：以愿为先，引起妙智，如愿而了。故名愿智也。
身子僻教，如止观第五记。
前已指彼，今重示耳，故不再引。下文云信力谓五品，坚固谓六根者，此准妙玄第五卷中作如是说。若文句中只云十信而已，今分二位者，恐约五品在十信内也。
阿那律！
亦云阿泥楼豆，又云阿㝹楼䭾，此云无贫，又云如意。
迦陵频伽，如止观第一记。
或云歌罗频伽，又云加兰伽，或云羯罗频伽，又云毗伽，此翻好声鸟。大论二十八云：此鸟㲉中，声未出时，已胜诸鸟。菩萨摩诃萨亦复如是，未出无明㲉，法音过二乘。㲉，口角切，或作寇音，恐非。尔雅云：生哺。注云：须母食之也。司马云：鸟子欲出者也。下文云次七对二谛者，应云次对七二也。
三藏菩萨毒器缘，如止观第三记。
在第二记。大论斥三藏菩萨云：具足三毒，云何能集无量功德？譬如毒瓶，虽贮甘露，皆不中食。菩萨修诸纯净功德，乃得作佛。若杂三毒，云何能具清净法门？菩萨之身，犹如毒器。具足烦恼，名为有毒。修习佛法，如贮甘露。此法教他，令他失于常住之命。
落漠
亦云漠落，即渺漫也。
烦恼障及智障，具如止观第六卷，达摩郁多罗释。
烦恼是惑心，故烦恼是障也。智是明解，云何是障？智有二种：证智、识智。识智分别，体违想顺，想顺故说为智；体违分别，与证智为碍，故说智为障也。达磨多罗，此云法尚，佛灭度后八百年出，是阿罗汉，于婆沙中取三百偈以为一部，名杂毗昙。故此论主凡有释义，文多委悉，大师引用，全无破斥。种性菩萨者，即别十住，始从十住，终至十地，束为六住，一种性住，余五具如止观中说。若乃今家所明智障，文有三番：初、以二智是中智家障，二、以中智被障为智障，三、以能所相对为智障。现行印本，文在第七。
初文具如止观显体中说。
体则非因非果。虽非因果，由因显果。止观为因，眼智为果。故大论云：因名般若，及以修习智慧。此则俱在于因。又云：止观为因，眼智为果，如来智慧。此则俱在于果。若方便智慧，此则在权。若智慧甚深，此则在实。
璎珞三观，具如止观第三记。
在第二记。然彼经中，有两处明三观。下卷佛为普贤、文殊等七菩萨说，如辅行第一引。上卷明十回向，一一回向，各各有十所缘境界。第十向中，第十观者，名为无相第一义观，得入初地。初地已上，三观一心。言三观者，从假入空等是也。
修观义，具如止观破法，遍次第、不次第破。
彼文既广，具录亦难。
给孤独
梵云须达多也。孟子云：幼而无父曰孤，老而无子曰独，老而无夫曰寡，老而无妻曰鳏。此四者，天下之穷民也。今此长者，仁济斯等，所以名为给孤独也。
增二法中，具如止观第三记。
在第二记。古本今本，分卷不同，所以指文，亦非误也。应知指文，若指第三，文在第二，以至指九，文在第十，既相附近，古今本异，不可谓误。若指第一，文在第三，以至指八，文在第十，此乃误也。成论中有止观品。四阿含中，凡有佛教令修二法，即是止观。又婆沙十七云：诸比丘问上座云：树下闲房，为修何法？上座答云：当修二法，所谓止观。又问：多修止观，为何所得？答：得初果，乃至罗汉。如是次第问诸比丘，皆云修止观二法。阿难白佛，佛亦云修止观二法。阿难叹言：善哉！善哉！如来与弟子所说皆同，句义味同。又净名云：法身者，从止观生。大璎珞云：若欲学诸法，深入善本，当见菩萨力，修习止观。大小经论，一切皆尔。
晋安帝
东晋安帝也。
僧伽婆。
亦云瞿昙僧伽提，或云提和，皆梵音楚夏耳，此云众天。
五部，至如止观第六记。
弥沙塞，此云不著有无，观法名五分。昙无德，此云法密，亦云法藏，法名四分。迦叶遗，亦云迦叶毗，此云重空，观法名解脱，此有戒本。婆粗富罗，此云犊子，律本未至。萨婆多，此云一切有，即十诵律。欲知五部兴起之由，待至止观补注中辨。
推四大，如止观第二观音观门。
地无坚者，若谓地是有，有即实，实是坚义。若谓地是无，是亦有亦无，非有非无，是事实，皆是坚义。今明毕竟不可得，亡其坚性也。水性不住者，谓水为有，有即是住，乃至谓水是非有非无，亦即是住。今明不住，有四句亦不住，无四句亦不住，不可说，故言不住也。风性无碍者，谓风为有等。火大不实者，火不从自性等。准地水文，例破四性可知矣。
如前火木，如止观第三记。
在第二记。绝即复绝，如前火木。前者，进也，谓进火杖。杖进火已，亦复自烧。绝诸待竟，绝还自绝。故大论：问曰：不应言无相。何以故？若言无相，即是于相。若无无相，不应复能破诸法相。若有无相，则不应言一切无相。答：以无相破诸相。若有无相，相则堕诸法中。无相灭，诸相亦自灭。无相如前火木，燃诸薪已，亦复自燃。是故圣人修无相无相三昧，以破无相。空空三昧、无作无作三昧，亦复如是。绝已复绝，意亦同之。
摩耶！
此云天后也。
伊沙那
此云长直，谓里巷径永，表知三际故言长，表知胜义故言直，此是观师华严疏云。
胜热
观师云：于五热中成胜行故。五热者，头上临日，四面有火，以此五种而自炙身，是故名焉。下文云唯我者，应云我唯也。转字应改为轮字也。解脱字下应云：如诸菩萨大功德𦦨，能烧一切众生见惑，令无有余，必不退转，而我云何能知能说？
落叉
亦云洛沙，此云十万。
俱胝。
此云百亿。
那庾多
此云沟也。算法：十千为万，十万为亿，十亿为兆，十兆为京，十京为秭，十秭为垓，十垓为壤，十壤为沟。具如下文辨之。
菩提流支。
此云道希，北天竺三藏法师也。
言系缘等，及一切无碍人等，如止观第一记。
系缘法界，一念法界。系缘是止，一念是观。一大事者，一实不虚，妙理也；一道清净，妙智行也。一切无碍人等者，人乘于道以契理也。
始四念至八道，如止观道品中。
调道品中，其文甚广。
九种大禅至，如法界次第，
一自性禅，二一切禅，乃至第九清净净禅。
十种境，如止观。
一、阴入境，二、烦恼境，乃至第十菩萨境。
菩萨发心至如止观第一及第五明发心中辨。
五略第一发大心中，文在第一，下文所指，例此可见。十乘第二发菩提心，现行印本，文在第四。
白四羯磨。
以三羯磨通前单白，故云白四也。羯磨，此云业也，又云所作，又云辨事也。
性遮两戒，等持无缺。
涅槃经云：性重戒者，谓四禁也。息世讥嫌戒者，不作贩卖、轻称、小斗、然明而卧，乃至不畜象马、车乘、金银等物安隐之事。菩萨坚持如是遮制之戒，与性重戒等无差别。南山戒疏云：若论性戒，舍罪以求福；若论遮戒，舍福以求道。故智论云：十善十恶，名为旧戒；五篇七聚，名为容戒。前十善恶，不假制有；若论篇聚，必假圣制。又涅槃云：菩萨持性重戒，与息世讥嫌戒等无差别。故知篇聚制约世讥。以义求之，初篇淫杀，名性重也；下篇所制，名性轻也。遮亦轻重，所以自明。又禁性恶故，名为性戒。言性恶者，如十不善，体是违理，无论大圣制以不制。若作违行，感得苦果，是以如来制戒防约。若不制者，业结三途。言遮恶者，如伐草木，垦掘土地，威仪粗丑，不光俗信。圣未制前，造作无罪，由非正业，无妨福善；自制已后，尘染更深，妨乱修道，招世讥谤，故名遮也。所言遮者，能遮正道，故言遮恶也。若前性恶，能遮福故，亦可此恶为教遮而生，故名遮也。又有四句以拣遮性：一、是佛法罪，非世间罪，如制戒后，畜财、离衣等；二、是世间罪，非佛法罪，谓未制前，行杀、盗等；三、俱是者，谓制广教后，犯淫、盗等；四、俱非者，谓未制广教，杀草木等。
而世大乘语者。
但习大乘之语，而无大乘之行。南山诸文皆同，云此
谓证真如，则大妄居首。
近世前代大乘语者，谓我已证真如之道，斯皆自贻妄语之罪，故云我得上人法，我已入圣智等。考定其失，波罗夷也。
三宝交互，盗用为先。
三宝之位既别，互用岂非盗乎？
未善媒房。
十三，僧残中。第五，媒嫁戒。持男意语女，持女意语男。戒疏云：然此昏娶礼法，乃是生死之结，障道之原。出家离着，弥须远离，而复往返言识，乖越威容，深是鄙耻，理须制之。媒者，谋也。计度二姓，为好合故也。第六，无主不处分过量房戒。戒疏云：然则上士之报，气刚方盛，堪忍寒暑，情非以恼，随受栖泊，即是修行长道之缘。是故如来听在冢间、树下、露地，静缘资业，不畜房宇。中、下报类，形必萎悴，制同上士，力分不堪。是故如来任其分量，但能弘道，则开资给。或小房、石室，两房一户，起不碍头，坐容趣膝，足堪进业。然其出家之士，理非情滞，若有信施，量时而受。今乃广作，烦劳不少：一、则须人结构，妨废正业；二、长己贪结，坏知足心；三、乞觅乱人，不生敬信；四、专任自由，僧事多恼。
安疑衣钵
三十尼萨耆波逸提。第十四，减六年作三衣戒。戒疏云：沙门出俗，知足为先，既有旧衣，即堪长道。今乃恣情，广畜多种，长贪坏道，勿过于此。俗士尚云积而能散，况复出世，何事固迷？必欲造新，不可任意，制限六年，方开更造也。畜长钵过限戒。戒疏云：钵为应供之器，得一资身，长道便罢。今乃过畜盈多，殊乖少欲，招讥自坏，其过不轻。举此二条，余可思识。
受食受药，讵思益方。
涅槃疏云：八不净者，谓畜金银、奴婢、牛羊、仓库、贩卖、耕种，手自作食，不受而啖，污道，污威仪，损妨处多，故名不净。又辅行云：受食、受药，禁性重之由；持钵、持衣，杜讥嫌之本。故不从他受食、受药而餐啖者，乃污道仪，犯盗长贪。若从他受而餐啖者，乃禁性重，远离贪盗，威仪清净也。故九十戒中第三十九，是不受食戒。南山钞中十门分之：一、制受意，二、能受人，三、所受境，四、所受食，五、受食处，六、受食法，七、须食观，八、食食法，九、失受法，十、对文解。初、制意者。佛未制前，比丘各不受食。白衣呵言：我不喜见着坏色衣人不受食食。是为不与取也。多论有五义：一、为断盗窃因缘，二、为作证明，三、为止诽谤，四、为成少欲知足，五、为物生信。乃至第六，明受食法，云：一、器食相对。了论云：至边三种：一、至身边，谓以物置比丘手中；二、至物边，谓俗人担物，令比丘自取手至物边；三、至器边，以器贮物，授与比丘，但捉器受，并得。二、身心相对。三、单心无对受等。具如钞中，今不烦录。又如四药受净篇中，明四种药：一、时药，二、非时药，三、七日药，四、尽寿药。时药，如不受食戒是也。余之三药，各有受法，具如钞中。今从别说，药、食两分。若从通言，食亦名药。故律钞云药名，乃通分为四也。
屏坐露坐，曾无介意。
九十中，四十四、与女人屏处坐戒。戒疏云：无第三人，及在申手内坐，不及户，便成犯也。四十五、与女人露坐戒。戒疏云：无第三人，及在申手内坐，便成犯也。若夫如是，岂有介然之意乎？
说法岂求男子
九十中，与女人说法，不得过五六语，除有智男子。其说法者，曾何求于有智男子乎？
宿载无间女人
九十中，与女人同室宿者。又如律房法中，时与俗女同船，除直渡者。男女位殊，不应宿载，自招讥丑，过患至深，色境若交，染习增长。故十诵中，佛告那律：汝虽罗汉，应离女宿。在圣尚尔，况庸人乎？
罗刹乞浮囊等，如止观第四。
在第三十。夫毁灭净戒，不出痴爱倒见，是戒怨家。喻二罗刹。大经云：譬如有人带持浮囊，渡于大海。尔时海中有罗刹来乞浮囊，初则全乞，乃至微尘悉皆不与。行人亦尔，发心乘戒，誓渡生死大海。爱见罗刹乞戒浮囊，毁破四重，是全弃浮囊；若破僧残，是半弃浮囊；又破重方便，是乞手许；破波逸提，是乞指许；又毁吉罗，是乞微尘许。
妙玄云偷兰遮
此云大障善道也。有因兰、果兰。如律钞中，言舍堕者，梵云尼，此云尽；梵云萨耆，此云舍；梵云波逸提，此云堕。今此即是因兰，为前眷属，以能为重罪前方便也。十三僧残，列在重后，故云后也。
方等二十四戒。
一者，见饥饿人来求饮食而不与者，犯第一重戒；若淫欲无度，不择禽兽，名犯第二重戒。广在彼经，至止观补注中具引。
释签云：利衰等八。
僧祇云利、衰、毁、讥、苦、乐、称、誉，此如文句补注中辨。
勒沙婆。
此云苦行也。
亦如婆沙屠儿伽吒缘，及六十二见等。
婆沙七十六云：王舍城中有屠儿名伽吒，是阿阇世王少时亲友，而语阿阇世王言：太子，汝若登王位时，与我作何善事耶？阿阇世答云：与汝从心所愿。时阿阇世害父命已而登王位，屠儿伽吒即往王所白言：大王，往日许我所愿，今正是时。王答之云：随意所求。是时伽吒便说心愿：使我于王舍城内独得屠杀。王乃问云：汝今何用此之恶愿？屠儿答云：善恶诸业悉无果报。王乃语之：何以知也？屠儿答云：我忆七世在王舍城常屠杀羊，命终之后生三十三天。王闻此语极生疑怪，乃往问佛。佛告王言：如其所说而无有异。此人过去曾施辟支佛食，发于邪愿：使我常于王舍城中杀羊为业，以此业故七生人中，七生天上。今于此身业报已尽，却后七日身坏命终，当生卢腊地狱。楼炭经云：第四泥犁名为卢腊，有人堕中时，泥犁傍各各取人着铁铫中，人大唤呼大毒大痛，故以名焉。章安云：六十二见有二意：一者我见有五十六，欲界五阴各计四句成二十，色界亦然，无色除色但有十六，边见有六，三界各二，即断常也。二者三世五阴各计断常，以有无二见为根本，计色如去等四句，四阴亦然，成二十，此是过去也。又计五阴常等四句，有二十句，此是现在也。又计五阴有边等四句，有二十句，此即未来也。三世成六十，并有二无见。
波离
此云上首也。
梵网
佛观大梵天王网罗幢，因为说：世界无量，犹如网孔然。
重，仍存四
淫盗杀妄，小乘四重。
轻分四篇。
一、僧伽婆尸沙，二、波逸提，三、提舍尼，四、众学。上既名重，此四名轻。
今小吉既与僧残共篇。
大乘梵网四十八轻，但为一篇，乃摄小乘四篇之轻。是则小吉、僧残，同四十八轻之一篇矣。
忏法一概对首
若犯四十八轻戒者，对首忏悔，罪便得灭，故云一概对首也，不同小乘四篇忏罪有异也。
况夷愆许忏，许增益受。
若犯十重波罗夷者，应在
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:30:30-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>