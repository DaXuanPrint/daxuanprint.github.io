<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="南朝寺考序,南朝寺考序,南朝寺考,南朝寺考全文在线阅读,南朝寺考全文在线下载,大玄古籍书库">
<meta name="description" content="《南朝寺考》由清末刘世珩编撰。原书共六卷，分为：吴、晋、宋、齐、梁、陈各一卷，兹合为一卷。主要内容是根据孙文川的《金陵六朝古寺考》手稿增编，所记南朝金陵佛寺达到二百二十七座。此为清光绪三十三年刊埾庼丛书本，书名页有瞿鸿禨题署，书前有刘世珩、沈曾植序。_南朝寺考_全文在线阅读_南朝寺考_全文在线下载_大玄古籍书库">
<title>南朝寺考_刘世珩_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">南朝寺考</span> <br/>
          作者： <span class="inputVal" id="bkauthor">刘世珩</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,宫苑志,完结</span> <br/>
          字数： <span class="inputVal" id="bknum">[book_length]68637</span> <br/>
          说明： <span class="inputVal" id="bkdec">《南朝寺考》由清末刘世珩编撰。原书共六卷，分为：吴、晋、宋、齐、梁、陈各一卷，兹合为一卷。主要内容是根据孙文川的《金陵六朝古寺考》手稿增编，所记南朝金陵佛寺达到二百二十七座。此为清光绪三十三年刊埾庼丛书本，书名页有瞿鸿禨题署，书前有刘世珩、沈曾植序。</span> <br/>
          封面： <span class="inputVal" id="bkimg">Z_940.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]南朝寺考
[book_author]刘世珩
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,宫苑志,完结
[book_length]68637
[book_dec]《南朝寺考》由清末刘世珩编撰。原书共六卷，分为：吴、晋、宋、齐、梁、陈各一卷，兹合为一卷。主要内容是根据孙文川的《金陵六朝古寺考》手稿增编，所记南朝金陵佛寺达到二百二十七座。此为清光绪三十三年刊埾庼丛书本，书名页有瞿鸿禨题署，书前有刘世珩、沈曾植序。
[book_img]Z_940.jpg


[book_title]南朝寺考序
(原本清光绪三十三年刻本。无他校本。原分六卷。吴晋宋齐梁陈各一。兹合为一卷。)
余童时读杜樊川江南春诗．有南朝四百八十寺语．因慕南朝佛寺之盛。会乙酉夏．先大夫自江西藩使拜出使欧洲之命．移家江甯。每春秋佳日．辄游灵谷．访定林．叩雨花之高座．蹑清凉之翠微。追思往日．绀宇琳宫．百不逮一。考之志乘．有仅存遗基者．有并基址而俱失者。家居城南．与瓦官凤游相邻近。只林毘舍．亦多非当时旧蹟．每欲考之而未得也。辛卯秋．收得上元孙丈澂之(文川)故书．中有金陵六朝古寺考二册．乃丈同治初元客京师贤良寺时随手所录。偶一翻阅．散如乱丝。壬辰癸巳间．读礼家居。检梁慧皎高僧传载金陵寺甚多．亦偶及基址所在及创建之始。他如南朝诸史．六朝事迹编类．景定至正二志．金陵梵刹志．建康实录等书．皆已聚得。取校孙氏之书．或解题已及而考证溢出．或櫽括史传而兼下己意．或牵连并录而无关本旨．或不审语言而轻为割弃。其有涉於训诂与视听荧眩者．尚不在此。因念梁灵味寺僧昙宗曾着京师寺塔记二卷。昙宗秣陵人．所记必实．惜其不传。高僧传作於梁初．故同泰诸寺未见着录。幸许氏建康实录稍补其阙．而陈氏一代微逊焉。盖叔宝竞於土木．恣为佚乐．士夫不复以嚫施为急．下之视上．亦其徵也。得孙丈此稿後．曾以视江甯陈伯雨同年(作霖)．伯雨排纂成帙．举以畀余．藏之箧衍久矣。比官京师．曹事余暇．偶料理此稿．凡所规检具可缮写。有传伯雨已刻此书．亟索观之．则一仍孙氏之旧。重悂貤缪．诚所不免。复以案语阑入孙氏解题之下．颇有未去葛龚之病。余欲有资於伯雨者．不觉索然意尽。今取孙氏之书．而以余前所校录者．一一附丽其内。仿元吴礼部师道战国策鲍注补正之例．均以案语概之。其孙氏原案改为原注．陈氏之言则名陈云．不相杂厕。伯雨改孙氏原名为南朝佛寺志．今此名曰南朝寺考．以实樊川之语。江甯由隋以前．六为帝都．乃自古必争之地。洪杨乱後．昔时着名古刹．皆荡然无遗。虽有一二规复旧观．其庄严结构．俱不逮古。且并其榜署移易。川湮谷塞．迷其所向。自夫新学一启．多牒请寺观改为学堂．恐此後举此区区者．益不可踪迹矣。余之亟成此书．所以纪六朝之旧刹．着高僧之轶事．惜仅得樊川所言之半。夫孙氏筚辂初开．有首事之功。伯雨熟习乡故．略有諟正。余则批却导窍．因其故然而游刃有间．恢恢乎謋然易解。虽不敢於孙丈为功臣．然持比伯雨所刻．则固欲效齐人之矜先登而屈伯雨之笑也。光绪三十有三年太岁在丁未秋九月十有九日．贵池刘世珩识於京邸十五幢亭。

[book_title]南朝寺考序
释迦氏谱云。诸王见佛．洴沙最初。僧伽蓝者．竹林最初。竹林园在王舍城中．於後乃在舍卫国有祗洹精舍．在波罗奈城有鹿野精舍．在毗舍离有庵摩罗园。薄伽梵住世八十年．行化数十国。所至说法．云兴海会。伽蓝施献．祗此四缘。而阿育暴王．一日之间．遍阎浮提八万四千塔皆成就。将人王之力．捷於法王．鬼神之助．优於善信耶。或者时当正法．光接白毫。三际十方．亲登法界。华严则会普光殿．大集则入大宝坊．海滨直上楞伽．丈室坐观妙喜。将感通神理者．兴福为有待之烦。受持句偈者．庄严且成而非有也。十八部兴．诸师异见。上坐法藏部．说於窣堵坡．兴供养业．获大果报义。而化地部非之．大众制多山三部亦非之。自尊者世友不能决定．而後人竞传．达摩片言．腾讥梁武．不已僿乎．大法东流．自凉州而入长安以及江左。王侯士庶．竞尚福田。东晋偏安一百四载．立寺乃一千七百六十有八．可谓侈盛。而金陵寺数．方志无文．自宋迄梁．代有增加。梁世合寺二千八百四十六．而都下乃有七百余寺。陈承梁乱．戎事不遑。五主相承修营故寺。末年都．计寺有一千二百三十二．国家新寺一十七百．官造者六十八．郭内大寺三百余。比於梁氏耗矣．而治故之功．倍於新造。记称表塔相望．经像殚富．然则唐人所谓南朝四百八十寺者．其梁陈之际．摹略数耶。隋众经目录．有塔寺记十一卷．次僧佑後．不出撰人。而隋书经籍志．有京师塔寺记十卷．录一卷．刘璆撰。大唐内典录有梁外兵郎刘璆奉勅撰扬都寺记十卷．卷数符会．故是一书。经籍志尚有释昙景撰京师寺塔记二卷．唐经籍志有清澈金陵寺塔记三十六卷．颇疑四百八十之数出此数书。自开元录除去不收．诸书遂亡。并不若洛阳五百．犹有衒之一记．存其梗概．讵不惜哉。葱石参议生为慧种．宿植净因。久居扬都．追寻胜迹。取上元孙氏所为金陵六朝古寺考．重加审谛。博采唐宋以来诸家地理书条．补事证理．而董之成书六卷．曰南朝寺考．甚博而有要。南朝钜刹．炳炳可指矣。余尤欣其所谓纪六朝之旧刹．着高僧之轶事者。裒辑大意．悬契古贤。昔道安洄溯於僧伽。图调诹咨於旷野。法显所行．则扑象．觕射．浴室．宝阶．行处．坐处．成道处．转法轮处．伏外道处．自忉利天下处．众佑塔园．靡不疏记．以为经证。辨机之记．则北敂马鸣之室．南寻龙树之庭。自脇尊世友无着天亲以迄清辨德光．因彼所栖．章其义解。传书纪代．用表论师。原夫圣逝蹟留．固亦地为人重。况夫六代名僧．师资特重。诸经义疏所称开善庄严冶城摄岭兴皇龙光灵根光宅．一时显学．并以寺称。不述祖庭．孰推师法。後之为三论成实毘昙六朝义学者．袭斯一编．了然掌上。譬诸登[门@艮]风而纪真灵．入金庭而数仙馆．方外遐寄．末有乐乎。光绪三十三年冬十月．嘉兴沈曾植叙。

[book_title]南朝寺考
清贵池　刘世珩　葱石
吴
建初寺　大市寺　建宁寺(此寺补)　(法性尼寺　石佛院　前法性寺　後法性寺)
建初寺．在古宫城南七里。(原注．当今花盝冈之南。)吴大帝赤乌十年．天竺康僧会初达建业．营立茅茨．设像行道。大帝为会建塔於此。以金陵始有佛寺．故号建初寺。并名其地为佛陀里。寺前立大市．又称大市寺焉。晋咸和中．苏峻乱．塔焚．司空何充复为修造。平西将军赵诱．又於寺东立小塔。宋元嘉中有凤翔集此山．因建凤凰台於寺侧。南朝高僧如支昙龠．帛尸黎密．道儒．僧佑．皆居此寺。又有璚法师．护持像法．汲引人伦。既卒．陈江总为之作碑。逮唐贞观初．嬾融和尚亦卒於是。(原注．高僧传历载晋宋齐梁诸僧止建初寺者．是此寺在六朝从未改名。而景定建康志至正金陵新志皆谓晋宋改名为祗园．大误。只园别自为寺．与建初无涉也。又金陵新志注谓晋改建宁．尤与晋宋改名只园之言．自相矛盾。实录云．怀德县城在今建初寺东．可见此寺历隋至唐．犹存其名．并未尝改也。)晋改为建宁寺。至唐改为尼寺。(案孙原文作後不知何时改为尼寺．今据元张铉至正金陵新志校补。)宋改名法性寺．建炎火．寺废．法性旧额仅存。及寺复建．析为三．在东曰石佛院．在西曰前法性寺．後法性寺。元末犹存．至明遂无传。(原注建初寺再改法性变为尼寺即无建炎之火．亦非赤乌旧制。况又析而为三．则已沦为小刹．宜其入明之後．遂泯灭无存也。)
【考证】唐许嵩建康实录。怀德县城．在宫城南七里．今建初寺前路东。
○梁释慧皎高僧传．吴建业建初寺康僧会传．(原注．高僧传每篇有题．如吴建业九字．即其题也。後凡引高僧传．但标题名．并略删繁文．以归简要。)康僧会．其先康居人．世居天竺。明解三藏．博览六经。天文图谶．多所综涉。辩於枢机．颇属文翰。时孙权已制江左．而佛教未行。先有支谦．字恭明．月支人。遍学异书．通六国语。汉末避地於吴．权悦之．拜为博士。谦以经多梵文．未尽翻译．乃考集众本．译为汉语。吴地初染大法．风化未全。僧会欲使道振江左．兴立图寺．乃杖锡东游。以赤乌十年初达建业．营立茅茨．设像行道。权召诘问．会曰．如来迁迹．忽逾千载．遗骨舍利．神耀无方。昔阿育王起塔八万四千．夫塔之兴以表遗化也。权以为诞．乃谓会曰．若能得舍利．当为造塔。会以铜瓶礼请．果得舍利．五色光焰。权大嗟服．即为建塔。以始有佛寺．故号建初寺。因名其地为佛陀里。由是江左大法遂兴．会於建初寺译出众经．又传泥洹呗声。至吴天纪四年．皓降晋．九月．会遘疾而终。晋咸和中苏峻作乱．焚会所建塔．司空何充复更修造。平西将军赵诱．世不奉法．梦塔放光．由此敬信．於寺更立小塔。元张铉至正金陵新志．宫苑记．吴大帝立大市在建初寺前．其寺亦名大市寺。(原注．至今聚宝门外西街有大市桥．其地正与城内建初寺址相对．孙吴时本无城也。)
○宋周应合景定建康志．吴大帝赤乌十年．为西竺康僧会建寺．名建初。宋有凤翔集此山．因建凤凰台於寺侧。
○晋京师建初寺攴昙龠传．孝武帝勅请出都．止建初寺．帝从受五戒．敬以师礼。(原注．传所谓出都下都．皆至京师建康也。此六朝人语。)
○晋建康建初寺帛尸黎密传．永嘉中始到中国．值乱．仍过江．止建初寺。(原注．六朝祚短．一人每历数朝．传标目以晋宋齐梁．皆据其卒时言也。)
○齐京师建初寺释僧佑传．佑年数岁．入建初寺礼拜．因踊跃入道。及永明中．敕入吴试简五众并宣讲十诵．更伸受戒之法。凡获信施．悉以治定林建初。後於梁天监十七年五月二十六日．卒於建初寺。
○陈江总集．有建初寺琼法师碑。
○至正金陵新志．融禅师．姓韦．本润州延陵大族。落发出家．入牛头山幽栖寺北岩之石室修道．虎鹿驯伏。後寺僧日多．自往南丹阳．住建初寺．卒葬鸡笼山。
○又新志．法性尼寺．在报恩光孝观东南．本吴建初寺也。戚光庆元志(案庆元志当作集庆续志．元刊本亦误。庆元志宋吴琚撰)云．寺析为三．近岁寺南酒务中陶竈下掘出大石佛像．归寺东院．遂呼石佛院云。今前法性後法性二寺隶正西隅．大石佛在前寺正殿内。
晋
长干寺　阿育王寺　(天禧寺　慈恩旌忠寺　大报恩寺)
长干寺在古秣陵县东。大长干寺(案刘逵吴都赋注．建业南有山冈．其闲平地．吏民杂居。东长干中有大长干小长干．皆相连．地有长短．故号大小长干。韩诗考．盘在干地下而黄曰干。案今聚宝门外有长干里．即大长干所在。)先有塔．不知所始。相传为周敬王时阿育王所造八万四千塔之一。(原注．是说诞不足信．或是汉末笮融所造．遗留在此。)吴代有尼居其地．构小精舍．孙綝毁除之．塔亦同尽。晋初．诸道人复於旧处立寺．元帝渡江．更修饰之简文帝就造三层塔．每夕放光．宁康中．有僧竺慧达上越城望见．知其有异．掘出藏函．乃即旧塔西更树一刹。太元十六年．孝武帝加为三层焉。先是咸和中．丹阳尹高悝於张侯桥掘得金像．供此寺中。後有人复得莲趺圆光以施是像．孔穴悉合。历代居是寺者．如晋竺法旷．宋昙赖．慧观．齐法颖元畅．及外国道人法吒等．皆高僧也。更有慧邃模像．跋摩译经於此。梁武初基．大加兴建．号为阿育王寺。大同三年．改造浮屠．分为二刹。躬亲礼拜．屡设法会．奉施斋钱。勅邵陵王纶制大功德碑以表扬之。逮陈至德三年．後主亦临幸是寺．徐陵有长干众食碑文。隋唐无所营造。宋名天禧寺．号塔为圣感。元名慈恩旌忠寺。明永乐年．勅工部重建．至宣德六年始成．赐额大报恩寺。规模宏敞．增塔为九级八面。金碧琉璃．千奇万丽．霖少时犹及见之。咸丰中毁於兵火．今虽稍葺门殿．比於曩时．不过百分之一。塔顶上盖．似大铁釜．犹在制造洋礮局门外云。(案霖少时下．系陈氏案语误搀入正文。陈氏刻本亦如此．殆耄及不加检核欤。附识於此。)
【考证】景定建康志．建康南五里有山冈．其间平地．庶民杂居。有大长干．小长干．东长干．竝是地名。
○南史扶南国传(案孙引南史．杂以梁书．又搀入己说．今一用南史。)梁大同三年八月．武帝改造阿育王佛塔。阿育王即铁轮王．阎浮提一天下。佛灭度後．一日一夜．役鬼神造八万四千塔．此即其一。吴时有尼居其地．为小精舍．孙綝寻毁除之．塔亦同灭。吴平後．诸道人复於旧处建立焉。晋元帝初渡江．更修饰之。至简文咸安中．使沙门安法程造小塔．未及成而亡。弟子僧显继而修立．至孝武太元九年．上金相轮及承露。其後有西河离石县胡人刘萨诃．登越城．望见长干里有异气。因就礼拜．果是阿育王塔所．屡放光明。掘得碑函．即迁舍利近北对简文帝所造塔西造一层塔。十六年．又使沙门僧尚加为三层．即梁武帝所开者也。初穿土四尺．得龙窟．及昔人所舍金银环钏钗镊杂物诸宝。可深九尺许．至石磉。磉下有石函．函内有铁壶．盛银坩。坩内有金镂甖．盛三舍利．如粟粒大．圆正光洁。函内有琉璃盌．盌中得四舍利及发爪。爪有四枚．并为沈香色。至其月二十七日．武帝又到寺礼拜．设无碍大会．大赦天下。是日以金鉢盛水泛舍利．其最小者隐不出。帝礼数十拜．舍利乃於鉢内放光．旋回久之．乃当中而止。帝问大僧正慧念曰．弟子欲请一舍利还台供养。至九月五日．又於寺设无碍大会．遣皇太子王候朝贵等奉迎。是日风景明净．京师倾都观属。所设金银供具等物．留寺供养．并施钱一千万为寺基业。至四年九月十五日．帝又至寺设无碍大会．竖二刹．各以金甖次玉甖重盛舍利及爪发．内七宝塔内。又以石函盛宝塔．分入两刹。刹下及王候妃主百姓富室所舍金银环钏等珍宝充积。十一年十一月二日．寺僧又请帝於寺发般若经题．尔夕二塔俱放光明。勑镇东将军邵陵王纶制寺大功德碑文。
○晋并州竺慧达传．本姓刘．名萨诃．西河离石人。少好畋猎。年三十一．忽如暂死．经日还苏。备见地狱苦报。见一道人．云是其前世师．为之说法训诲．令出家．往丹阳会稽吴郡．觅阿育王塔像．礼拜悔过．以忏先罪。既醒．即出家学道．改名慧达．精勤福业。晋宁康中至京师。先是简文帝於长干寺造三层塔．塔成之後．每夕放光。达上越城顾望．见此塔杪．独有异色．便往拜敬．晨夕恳到。夜见塔下时有光出．乃告人共掘。掘入丈许．得三石碑。中央碑覆中有一铁函．函中又有银函．银函里金函．金函里有三舍利．又有一爪甲及一发。发伸长数尺．卷则成螺．光色炫耀．乃周敬王时阿育王造八万四千塔．此其一也。既道俗叹异．乃於旧塔之西．更竖一刹．施安舍利。太元十六年．孝武更加为三层。又昔咸和中丹阳尹高悝．於张候桥浦里．(原注．丹阳记．大长干寺道西．有张子布宅．即张候桥所在也)掘得一金像．无有光趺．而制作甚工。前有梵书．云是阿育王第四女所造。悝载像还至长干巷口．牛不复行．非人力所能御。乃任牛所之．径趋长干寺。尔後一年许．有临海渔人张系世．於海口得铜莲花趺．浮在水面．即收送县。县表上．台勑使安像足下．契然相应。後有西域五僧诣悝云．昔於天竺得阿育王像．至邺遭乱．藏置河边．王路既通．寻觅失所。近得梦云．像已出江东．为高悝所得。故远涉山海．欲一见礼拜耳。悝即引至长干．五人见像．欷歔涕泣．像即放光．照於堂内。五人云．本有圆光．今在远处．亦寻当至。迨咸安元年．交州合浦县采珠人董宗之．於海底得一佛光。刺史表上．简文帝勑施此像．孔穴悬同．光色一种．凡四十余年。东西祥感光趺方具．达以刹像灵异．倍加翘励。後东游吴县．礼拜石像。进适会稽．礼拜鄮县塔。修立龛砌。精诚笃励．终年无改．後不知所之。(案吴县下．据高僧传补．孙引未竟。)
○晋於潜青山寺竺法旷传．晋孝武要请出京．止於长干寺。
○宋长干寺释昙赖传止长干寺。
○宋京师奉诚寺僧迦跋摩传．慧观等以跋摩妙解杂心．讽诵通利。先三藏虽译．未及缮写。以其年九月．於长干寺招集学士．更请出焉。(原注．出．谓译出之。)
○齐京师多宝寺法颖传．颖以从来信施．造经像及药．藏镇於长干。
○齐上定林释法献传．永明中被勑．与长干元畅．同为寺主．分住南北两岸。
○宋京师僧杯度传．时有外国名僧佉吒寄都下长干寺．有客僧僧悟与同房。冥於窗隙中见取寺刹捧之入云．然後将下。悟不敢言．但深加敬仰。
○晋瓦官寺僧慧邃传．邃欲模写长干寺佛像。主僧释尚虑损金色．谓曰．若能令像回身西向．乃可相许。邃恳请於像．夜果转坐．旦即模之。
○梁武帝集．有出古阿育王塔下佛舍利诏。
○梁简文帝有奉阿育王寺钱启。
○陈书後主纪．至德四年十一月辛巳．舆驾幸长干寺。
○陈徐陵集有长干寺众食碑。
○明葛寅亮金陵梵刹志．大报恩即古长干寺．在府城南门外。宋天禧二年．改天禧寺。寺有阿育王塔．祥符中．赐号圣感。元名元兴慈恩旌忠寺。明永乐十年敕工部重建．至宣德六年始成．赐今额。增塔为九级八面．金碧琉璃．千奇万丽。
高座寺　甘露寺　尸黎密寺　(永宁寺)
高座寺．晋咸康中造。本名尸黎密寺．以地有甘露井．(陈云．当即今之永宁泉。)故亦名甘露寺。永嘉之末．有西域沙门尸黎密者．渡江而南．止建初寺．不通汉语。为丞相王导等所敬．时人呼为高座。常在石子冈东．(陈云．即今聚宝门外雨花山冈。)行头陀．卒葬於此．成帝怀其风素．於塚树刹。後有关右沙门来游建康．就刹起寺。陈郡谢混．追旌往事．遂名其寺为高座。或曰．晋竺道生所居爰名高座．不足据也。齐释慧进．梁释僧成．递相住持。宝志复与五百大士俱．云光则坐山巅说法．天花飞坠．因名其处为雨花台。寺内有铜钟碑．张僧繇画壁．宝志二印．云光手植松．皆古蹟也。唐李白族子中孚．披缁止此造塔．名中孚塔。宋改为永宁寺．泉即以永宁名．明分寺为二．西曰高座．东曰永宁。国朝以来．两寺并峙．而高座尤宏敞。廊列五百铁罗汉像．(陈云．宝志时五百大士化身．即此。)庭中卉木蓊蔚．五谷树．娑罗树．皆海外异种。每当丛桂盛开．游屐咸萃．煑茗剥栗．作登高之会。霖亦尝往来其间焉。咸丰兵火．荡为邱墟。今虽稍稍修葺．而雨花一泓．土人仅构屋置铛．以为茶寮云。(案庭中以下．是陈氏案语．故云霖亦尝往来其间。而误搀入正文．与前长干寺同。)
【考证】景定建康志．高座寺一名永宁寺．在城南门外．晋咸康中造。注引刘岑记略云．考此山得名於晋永嘉中．名甘露寺．尸黎密多为王茂宏所敬．故留。竺道生继号所居为高座。
○晋建康建初寺帛尸黎密传．帛尸黎密多罗．西域人．时人呼为高座。传云国王之子．以国让弟．遂为沙门。中国值乱．仍过江．止建初寺。初江东未有咒法．密译出孔雀王经明神诸咒。又授弟子觅历高声梵呗。丞相王导见之．以为吾之徒也．由是名显。太尉庾元规．光禄周伯仁．太常谢幼舆．廷尉桓茂伦．皆一代名士．见之终日累叹．咸康中卒．春秋八十余。密常在石子冈东行头陀．既卒．因葬於此。成帝怀其风．为树刹塚所。後有关右沙门来游京师．乃於塚处起寺。陈郡谢混赞成其业．追旌往事．仍曰高座寺也。
○宋释昙宗京师塔寺记．尸黎密寺．在石子冈．亦号高座。(原注．高僧传．释昙宗姓虢．秣陵人．出家止灵味寺。少而好学．博通坟典．着京师塔寺记二卷。宗以金陵人记金陵塔寺．目覩吴晋遗制．言必详确可据。惜其书不传．仅见景定建康志所引而已。又案释清澈示有塔寺记三十卷．见崇文书目。其书今亦未见。)
○齐京师高座寺释慧进(案原作慧远．传无此语．陈刻误同。)传止京师高座寺．蔬食素衣．誓诵法华。
○梁京师灵味寺释宝亮传．时高座寺僧成．亦齐代法匠。
○至正金陵新志．高座寺在南门外．梁初．宝志公主其寺．与五百大士俱．有云光坐山巅说法．天花坠焉。今号雨花台．则故唐给事中名襄字赞元者所命也。
○景定志高座寺有铜钟碑。
○唐裴孝源贞观公私画史．高座寺在江甯．有张僧繇画。
○宋陈轩金陵集载蒋颖叔和王和甫雨中登高座寺诗。注云．寺即云光讲经之地．有志公二印．云光手植松犹存。
○唐李白集．有赠高座寺僧族侄中孚诗。
○明顾起元客座赘语．五谷树实生如谷．每生一种．则其种此年必大熟。
○国朝甘熙白下琐言．娑罗树直干丛生．其叶必七．四月间开白花．高出枝上．结实如荔支．云系番种．高座灵谷诸寺皆有之。
白马寺
白马寺未详其所始．晋高僧支道林居之．与冯怀刘系之为友。宋释法平僧饶．齐释法安．俱出家於此。昙龠慧光．昙凭．慧芬．智靖．亦住持之杰出者也．寺有般若台．丈八无量寿佛像。陈贺德基尝遇妇人於寺前．以白纶巾赠之。今无从考其所在矣。
【考证】世说新语．支道林在白马寺中．将冯太常怀共话。
○晋剡沃洲山支遁传．支遁字道林．尝在白马寺与刘系之谈庄子逍遥篇．於是退而注之。
○宋祗洹寺释法平传．与弟法等俱出家．止白马寺．为昙龠弟子。
○宋京师白马寺释僧饶传．饶．建康人．出家止白马寺。寺有般若台．饶尝台外梵转．以拟供养行者。闻者莫不息驾踌躇．弹指称佛。
○齐中寺释法安传．安七岁出家．事白马寺慧光为师。
○齐白马寺释昙凭传．少游京师．学转读．止白马寺。
○齐兴福寺释慧芬传．至都．止白马寺。
○梁京师正觉寺法悦传．悦与白马寺沙门智靖造丈八无量寿佛。
○南史郑灼传．贺德基少游学都下．盛冬止衣裌襦裤。尝於白马寺前逢一妇人．容服甚盛．呼德基入寺门．脱白纶巾赠之。
延兴寺
延兴寺．晋康帝褚皇后所建．在运渎西岸．(陈云．今北乾道桥一带。)隋时废。
建福寺
建福寺．晋中书令何充建。充素信佛．好造塔院．此寺亦康帝时所创．隋初废。
【考证】建康实录引京师塔寺记．晋康帝时置两寺．褚皇后立建兴寺．在今县东南二里运渎西岸。中书令何充立建福寺．今废也。
○隋炀帝答智顗蒋州事书．帝子总持和南．(陈云．炀帝为晋王时．从智顗受菩萨戒．顗曰．大王纡遵圣禁．可名总持云云。)爰逮高旨腾蒋州僧所及．窃以僧居望刹．食惟分卫。所立精舍．本依聚落。近年奉诏专征．吊民伐罪。江东混一．海内又宁。塔安其堵．市不易业。斯亦智者备所明见。而亡殷顽民．不惭怀土。有苗恃险．敢恣螳螂。横使塔寺焚烧．比屋流散。钟梵辍响．鸡犬不闻。废寺同於火宅．持鉢略成空返。僧众无依．实可伤叹。波地福尽．齐成坵墟。所余堂塔．本不毁坏。其有现僧．亦许房住。惟虚廊檐宇．会当压倒．所以移来．还充寺馆。其外椽板权借筑城。若空寺步廊有完全者．亦代为府廨。须一二年闲．民力展息．即於上江结筏．以新酬故。本勑所司具条孔目．无虑零落。恐远僧未能曲见．顿用仰诬．必愿言提．冥诸其掌．猥延满轧．恋恻良深．谨和南。(原注．是书则隋灭陈而诸寺扫地尽矣。玩其文义。初灭陈时．尚未焚毁．遗民为寇．平定之後．始荡尽耳。)
庄严寺　塔寺　谢镇西寺　兴严寺
庄严寺．晋穆帝永和四年镇西将军谢尚舍宅所造也。亦号塔寺。其地南直竹格港．临秦淮。(陈云．即今之竹竿巷．格竿．港巷。音之转耳。)逮宋大明中．路太后置庄严寺．嫌其同名．改此寺为谢镇西寺．或称谢寺。历代高僧．有昙无谶．慧次．僧宝．僧智．僧宗．皆止於此。陈宣帝太建元年寺焚。後五年．豫州刺史程文秀修复．勑改名曰兴严。有寺塔记石刻及井槛铭．至宋绍兴中犹存．徙其寺於真武庙北也。
【考证】建康实录引塔寺记．今兴严寺．即谢尚宅也。南直竹格港．临秦淮。在今县城东南一里二百步。尚尝梦其父告之曰．西南有气至．冲人必死。行当其锋家无一全。汝宜修福建塔寺．可以禳之。若未暇立寺可杖头刻作塔形。见有气来则拟之。尚悟惧．遂刻小塔於杖头．恒置左右。後果有异黑气．遥见西南．从天而下。始如车轮．渐弥大。直冲尚家．尚以杖头指之．气便回散．合门获全。气所经处．数里无复孑遗。遂於永和四年．舍宅造寺．名庄严寺。宋大明中．路太后於宣阳门外太社西药圃造庄严寺．改此为谢镇西寺。至陈太建元年．寺为延火所烧。五年．豫州刺史程文秀更加修复。孝宣帝勑改名兴严寺．至今也。
○景定建康志．今宫城西北兴严寺前有沟．迤逦至闪驾桥(原注．今鸽子桥．)清化寺东．乃古运渎。
○宋河西昙无谶传．常游止塔寺．以居士自卑。初出观世音弥勒二观经各一卷。(案原作弥勒观音二经．据传改。)丹阳尹孟觊见而善之。
○齐京师谢寺释慧次传．次於大明中出都．止谢寺．每讲席一铺．辄道俗奔赴。时谢寺又有僧宝．僧智．并一代英哲．为时论所宗。
○梁谢寺释智宗传．宗姓周．建康人．出家止谢寺．博学多闻．尤长转读。
○景定志．石刻有兴严寺塔记。又辱井记云．江甯兴严寺井石槛铭．均莫知谁作也。
○至正金陵新志．兴严寺於绍兴中徙今真武庙北。
栖禅寺
栖禅寺．晋征北将军蔡谟之所立也。逮梁时沈约有栖禅精舍铭。
【考证】梁沈约集．有栖禅精舍铭序云．此寺征北蔡公所立。
何皇后寺
晋穆帝何皇后．性耽释氏。造尼寺一所．在西州桥侧．南临大道。(陈云．当今仓巷桥左近．)後人呼为何皇后寺。女尼居之者．戒行不尽严齐．蔡兴宗尝纳寺尼智妃为妾也。寺有陆整画壁云。
【考证】建康实录．晋穆帝时．置僧尼寺三所．彭城寺．谢镇西寺外．有何皇后寺．在县东一里．南临大道。
○南史蔡兴宗传．兴宗纳何后寺尼智妃为妾．姿貌甚美。而颜师伯遣人诱之．潜往载取．兴宗迎人不得。
○贞观公私画史．何后寺在江甯有陆整画。
建兴寺
建兴寺．在何后寺南．运渎高哗桥西渚．地名建兴里．有南苑处其中。梁刘孝绰诗所谓古寺隐回塘者．风景盖如绘云。
【考证】建康实录．运渎旧有六桥．孝义本名甓子桥。次南有扬烈桥。次南有西州桥．路东出何皇后寺门次南有高哗桥．今建兴寺北路东渡此桥。次南运渎临淮有一新桥．对禅灵渚。
○景定建康志．古南苑在瓦官寺东北．梁改名建兴苑．在秣陵建兴里。
○梁刘孝绰集．有发建兴渚示到陆二黄门诗。
彭城寺
彭城寺．晋穆帝升平五年彭城敬王纯之所造．在秣陵县东南．门临御街。(陈云．当今高井一带。)历代高僧．有释道渊．僧弼．僧覆．道远．道盛．慧开．宝兴．僧令等．皆止於是寺。先有丈六金像．後移置湘宫寺焉。
【考证】建康实录．彭城敬王造彭城寺．在今县东南三里．西大门临古御街。
○至正金陵新志．晋穆帝升平五年．彭城王造寺一所。
○宋京师彭城寺释道渊传．渊出家止京师(案三字据传补．)东安寺．後移止彭城寺．宋文帝敕居寺任。
○宋京师彭城寺僧覆传．宋明帝深加器重．敕为彭城寺主。
○齐上定林寺释道远传．宋大明中渡江．止彭城寺。
○齐京师天保寺释道盛传．宋明帝敕令下都．止彭城寺．谢超宗一遇即敬以师礼。
○齐琅琊摄山释法度传．时有彭城寺慧开．幼而神气开朗．早彰令誉．立年便讲。
○齐齐隆寺释法镜传．其後彭城寺宝兴等．皆祖述宣唱。
○沈约集．齐禅林寺尼净秀行状．上(陈云称尼为上．犹今称僧为上人也。)以天监五年六月十七日得病．心闷不下饮。彭城寺令法师．以六月十九日夜得梦．见一处谓是兜率天．上住止严丽．非世间比．云此是上住处。
○宋京师释僧亮传．取湘州界铜溪伍子胥庙铜造．(案九字据传补．孙引取湘州铜铸丈六金像非是。)丈六金像。唯焰光未备。宋文帝为造金薄圆光．安置彭城寺。至宋泰始中．明帝移湘宫寺。
东安寺
东安寺．未详所始。晋名僧支道林．因哀帝徵请．出都．住东安寺三载．而寺以兴。由是慧持．慧严．道渊．道猛．跋陀．法恭．昙智等．或译梵经．或止讲席。学术精整．道俗共推．都下为之语曰．鬬场禅师窟．东安谈义林．(陈云．鬬场亦寺名．见下。)又范伯伦踞食表云．东安众集．果不偏食．飞锡所住．盛可知也。逮齐建武初．始安王遥光治庙．欲毁寺屋．截梁．水出如泪．众称灵异焉．
【考证】晋沃洲山支遁传．遁还吴後．哀帝频遣两使徵请出都．止东安寺。讲道行般若．淹留三载。
○晋蜀龙渊寺慧持传．持．慧远弟也．至都．止东安寺。
○宋东安寺慧严传．严还京．止东安寺．高帝素所知重。
○宋彭城寺释道渊传．幼出家东安寺。
○宋东安寺释道猛传．元嘉二十六年止东安寺．开讲席。
○宋中兴寺求那跋摩传．跋摩於东安寺译出法鼓经。(案跋摩传无此语。见求那跋陀罗传。)
○宋中兴寺释法恭传．恭住东安寺。
○齐中兴寺释昙智传．智．建康人．止东安寺．能谈庄老。
○宋书天竺诸国传．有慧严慧议道人．并住东安寺．学行精整为道俗所推。时鬬场寺多禅僧．都下为之语曰．鬬场禅师窟．东安谈义林。
○宏明集．范伯伦踞食表云。东安众集．果不偏食．此先朝旧事．臣所亲见者也。
○齐书五行志．齐建武初．始安王遥光治庙．彻东安寺屋以直庙垣．截梁．水出如泪。
只洹寺　白塔寺　(长庆寺　奉先寺　保宁寺)
只洹寺．在凤凰楼之西．(陈云．当今新桥之南。)建初寺之分刹也。晋支遁尝升寺中高座讲义与刘惔王蒙相酬答．其名始着。宋武帝永初元年．车骑将军范泰．於其宅西建立精舍．因与寺近．遂袭其名。延高僧慧义为之经始．并而合之。时人以义方身子．泰比须达焉。其时西域异僧求那跋摩．求那跋陀罗．昙摩蜜多．皆住此寺。而沙门僧苞．道照．法平．昙迁．僧志．慧基．僧濬等．亦时来栖止。寺中有皁荚树．泰豫元年枯死．昇明末更生枝叶．为齐兴之瑞。逮求那跋摩圆寂後．即於南林戒坛前．依外国闍毘之．就其处立白塔．改名白塔寺。(陈云．天禧寺前．亦有白塔寺．与此不同。)其地与石子冈相望．故陈鲁广达屯兵於寺前．以御隋师。及唐开元中．更额曰长庆。南唐保大中曰奉先。宋太平兴国中曰保宁。至明而废为骁骑仓也。
【考证】世说新语引沙门高逸传．王刘恒寻支遁．遇只洹寺中讲。(原注．高僧传．只洹寺凡数十见．皆称只洹．乃景定至正二志．譌为只园．大误。)正在高座上．每举麈尾．常领数百言．而情理俱畅。
○宋书范泰传．暮年事佛甚精．於宅西立只洹精舍。
○宋京师只洹寺释慧义传．永初元年．车骑范泰立只洹寺．以义德为物宗．因请经始。义以泰清信之至．因为指授仪则。(案义以泰二句．据传补。)时人以义方身子．泰比须达。故只洹之称．厥号存焉。後西域名僧．多投止此寺。义劝泰以果竹园六十亩．施以为幽冥之佑．泰从之。时只洹寺又有释僧濬．善三论．为宋文所重。
○宋只洹寺求那跋摩传．跋摩以元嘉八年正月达於建业．文帝劳问殷勤．敕住只洹寺．供给隆厚。俄而於寺开讲法华及十地。既终之後．趺坐绳牀．似若入定．即於南林戒坛前．依外国闍毘之。仍於其处起立白塔。(原注．只洹改名白塔．即由於此。又至正新志云．永明二年．齐太祖为比邱法愿造寺於其地．得外国砖为白塔．又名白塔寺。考高僧法愿传．并无齐太祖为造寺之事。且只洹尚在．焉得於其地造寺．新志似误。)
○宋中兴寺求那跋陀罗传．陀罗初住只洹寺．众僧共请出经．集义学诸僧．译出杂阿含经。(案孙原引作集义学诸生译之．不知译出何经．今据传补。)後於秣陵界凤凰楼西起寺．今陶後渚白塔寺．即其处也。(原注．此但云白塔寺即其处．并未言所起之寺即名白塔。盖求那跋陀罗常住只洹寺．寺本与凤凰楼相近。其於楼西起寺．仍是增廓寺域。後寺更名白塔．所起之屋仍在白塔寺中。故曰．白塔寺即其处也。)
○宋上定林寺昙摩蜜多传．蜜多晚憩只洹寺．即於寺译出禅经．禅法要．普贤观．虚空藏观等。(案普贤观下．据传补。)
○宋只洹寺释僧苞传．苞东下京师．正值只洹寺发讲．乃致问数番．皆先达思力所未逮。王宏范泰叹其才思．(案四字据传补。)请与交言。仍屈住只洹寺．开讲众经．法化相续。
○宋只洹寺释道照传．照止京师只洹寺．披览羣典．以宣唱为业。
○宋只洹寺释法平传．平与弟法等出家．止白云寺．後移只洹。
○齐乌衣寺释昙迁传．迁巧於转读．有无穷声韵。初止只洹寺。
○齐上定林寺释超辨传．时有灵根法明．只洹僧志．并诵经十余万言．蔬食苦行．有至德焉。
○齐山阴法华寺释慧基传．初随慧义法师．义嘉其神采．为启宋文帝．求度出家．即敕於只洹寺设会。(原注高僧传所载高僧止只洹寺者．皆在宋时．齐代以下．遂无闻焉．盖寺已更名故也。)
○齐书五行志．宋泰豫元年京师只洹寺皁荚树枯死．昇明末更生枝叶。
○南史陈孔范传．鲁广达屯於白塔寺。(原注．此见白塔之名．至陈末如故也。)
○景定建康志．吴建寺曰建初．晋宋更名曰只园．齐更名白塔。(原注．只洹自为一寺．本与建初无涉。然地既相邻．晋支遁已居之．亦非始於范泰志言如此．或者建初之分刹乎。)唐初复名曰建初．开元更名长庆．南唐保大中齐王景达为先主造寺．因名奉先。宋太平兴国中赐额曰保宁．
瓦官寺　(吴兴寺　昇元寺　崇胜戒坛院　凤游寺)
瓦官寺．本河内山玩墓也。在小长冈．地名三井冈。(陈云．当今之花盝冈．)张昭陆机诸宅．皆环绕其侧。晋元帝时．王导以为陶处。哀帝兴宁中．沙门慧力启乞为寺．始建堂塔。简文帝敬礼释法汰。於寺讲放光经．车驾临幸．遂拓房宇．汝南世子综欲侵寺基．寻自感悟。至孝武帝太元二十一年．塔毁於火．旋修复之。寺有戴安道所制金像．师子国所贡玉像．顾长康所画维摩图．谓之三绝。而释洪所造金像及张僧繇画壁不与焉。晋恭帝步迎佛像过为卑谄．而齐东昏侯毁玉像为潘妃钗钏．渎佛甚矣。梁时出寺塔舍利．敕市数百家宅地．造诸台殿并瑞像．就建瓦官阁．高二百四十尺。陈太建中雷震毁寺重门．无多坏损。历代高僧如僧敷．道壹．道祖．慧璩．法和．慧果．僧导．宝意．道琰．道宗．超度．慧重．道亲．慧邃辈．住持此寺．踵相接也。名士则何充．刘惔．王蒙．载逵．孙盛．王胡之．王斌(案此下原有伏曼容名．案伏曼容宅．近瓦官寺．所讲说者儒术．非佛经也。考证引曼容传．今并删去。)等．时相过从．或曰瓦官实名瓦棺．西晋时地产青莲二朵．掘得瓦棺．为诵法华经老僧葬处．其说甚诞．不足信也。(案此据景定建康志说．)寺历唐代．常为名胜。杨吴改寺为吴兴．南唐改寺为昇元．阁名皆随之而变。宋师下江南．吴越举火焚阁．避难妇女数千人．一旦同烬．呜呼惨已。太平兴国五年．复建为崇胜戒坛院。明初夺寺基为骁骑仓．半入徐中山王园。万历中僧圆梓募赎其地．复创刹宇。寺旁有集庆庵．嘉靖中诏毁私刹．僧以瓦官扁其庐得免．土人因其在山下．谓之下瓦官．而以本寺为上官。殿左有凤凰台．焦竑更名曰凤游寺．以在中山王西园中．遂为徐氏家庵．洎入国朝．供养犹盛．咸丰兵火之後．仅葺破屋数椽而已。
【考证】建康实录．小长干在瓦官南港西头出江。(原注．今洲渚淤涨．去江甚远．僻在西南．又有城隔之．非复旧时形势矣。)
○景定建康志．越城在三井冈东南一里．今瓦官寺在冈东偏。(陈云．今越城亦隔在城外。)又志．张昭宅．在淮水南．对瓦官寺张侯桥所．桥因宅而名。(陈云．张侯桥．即今下浮桥之老虎桥．老虎桥．娄侯之转音也。)又志．陆机宅．在今越城西．秦淮水南。又志．晋哀帝兴甯二年．诏移陶官於淮水北．遂以南岸窰地施僧慧力．造瓦官寺。(案原作遂．以南岸陶地施僧慧力为寺．今据景定志改。)
○晋京师瓦官寺释慧力传．释慧力．未知何许人。晋永和中来游京师．尝乞蔬食．苦行头陀修福．至兴宁中启乞陶处以为瓦官寺。初标塔基．是今塔之西．每夕标塔基辄东移十余步。旦取还．已复随徙。潜共伺之．见一人着朱衣武冠拔标置东．力仍於其处起塔．今之塔处也。记者云．立寺後三十年．当为天火所烧。至孝武太元二十一年七月夜．自然火起．寺僧数十人．都无知者。明日见塔已成灰聚。帝曰．此国不祥之相也．即敕杨法尚李绪等速令修复。至九月．帝崩。有戴安道所置五像．及戴顒所冶丈六金像。又有师子国四尺二寸玉像．并皆在焉。
○晋京师瓦官寺僧竺法汰传．法汰下都．止瓦官寺。晋简文帝深相敬重．请讲放光经开题大会。瓦官寺本河内山玩墓．王公为陶处．兴宁中沙门慧力启乞为寺．止有堂塔而已。及汰居之．更拓房宇．又启重门。汝南王世子综第去寺近．遂侵掘寺侧．重门沦陷．汰不介怀。综乃感悟．躬往悔谢．汰卧与相见．旁若无人。
○建康实录引(案京师寺记．系建康实录卷八所引。今径引寺记．似此书至今尚存．此孙氏不明引书之例。今补此五字．又於顾长康注疏下补其时至打刹十八字。)京师寺记．兴宁中瓦官寺初置僧众．设会请朝贤鸣刹注疏。其时士大夫莫有过十万者。既至长康直打刹一百万．时以为大言。後寺成．僧请句疏。长康曰．宜备一壁．遂闭户往来一百余日．画维摩一躯。工毕．将欲点眸子．谓寺僧曰．第一日开见者责施十万．第二日开可五万．第三日可任例责施。乃开户．光明照寺．施者填咽．俄而果百万也。
○宋书戴顒传．宋世子铸丈八铜像．施於瓦官寺。既成．面恨瘦．工人不能治．乃迎顒看之。顒曰．非面瘦．乃臂胛肥耳．及减臂胛．瘦患遂除。
○南史师子国传．晋义熙初．始遣使献玉像．经十载．乃至。像高四尺二寸．玉色洁润．形制殊特．殆非人工。此像历晋宋在瓦官寺。先有徵士戴安道手制佛像五躯．及顾长康维摩画图．世人谓之三绝。至齐东昏．遂毁玉像．前截臂．次取身．为嬖妾潘贵妃作钗钏。
○晋书恭帝纪．其後复深信浮屠道．铸货千万．造丈六金像．亲於瓦官寺迎之．步从十余里。(陈云．此条僧洪像即下所造。)
○宋豫州释僧洪传．洪．豫州人．止於京师瓦官寺．造丈六金像。熔铸始毕．未及开模。时晋末铜禁甚严．犯者必死。宋武帝时为相国．洪坐罪系於相府．唯诵观世音经．一心归命佛像。夜梦所铸像来．手摩洪顶．问怖不。洪言．自念必死。像曰．无忧。见像胸方尺许．铜色燋沸。会当行刑．府参军监杀．而牛奔车坏．因更刻日．续有令从彭城来云．未杀僧洪者可原．遂获免。还开模．见像胸前果有燋沸．洪後以苦行卒。
○贞观公私画史．瓦官寺在江甯．有张僧繇画壁。
○景定建康志．梁时出瓦官寺塔舍利．敕市寺侧数百家宅地造诸台殿及瑞像。又引京师寺记．瓦官寺有瓦官阁．乃梁朝所建．高二百四十尺．即昇元阁也。
○陈书宣帝纪．太建九年七月己丑．震瓦官寺重门。
○至正金陵新志．西晋时．地产青莲二朵．掘之得瓦官．内见一老僧花从舌底出。询及父老曰．昔有僧诵法华经．卒葬於此。
○晋京师瓦官寺竺僧敷传．西晋末乱．移居江左．止瓦官寺．盛开讲席。
○晋虎邱东山竺道壹传．晋太和中出都．止瓦官寺。
○晋吴台寺释道祖传．後还瓦官寺讲说。
○宋瓦官寺释慧璩传．璩．丹阳人．出家．止瓦官寺。
○宋京师只洹寺释僧苞传．时瓦官寺有法和者．为宋高祖所重。
○宋京师瓦官寺释慧果传．宋初游京师．止瓦官寺．诵法华十地。(案五字据传补。)
○宋京师中兴寺求那跋陀罗传．时又有沙门宝意．以宋孝武孝建中来止京师瓦官禅房．恒於寺中树下坐禅。
○齐乌衣寺释昙迁传．迁巧於转读．有无穷声韵。时有瓦官寺释道惔富声哀婉．虽不竞迁等．抑亦次之。(案迁巧韵及虽於转读有无穷声不二语．据传改补。)
○齐京师中寺释法安传。时有瓦官寺道宗．亦当时名流．为学者所重。
○齐锺山灵曜寺释志道传．时京师瓦官寺有超度者．亦善十诵及四分．着律例七卷云。
○齐瓦官寺慧重传．大明六年．勑於新安寺出家．後移止瓦官禅房．时瓦官复有慧觉．敦慧重之业。
○齐齐隆寺释法镜传．後瓦官寺僧道亲．祖述宣唱。
○南史扶南国传．瓦官寺慧邃模写长干寺佛像。
○世说新语．何次道往瓦官寺礼拜甚勤。阮思旷曰．我图数千户郡．尚不得．何卿乃图作佛．志不亦大乎。又有刘丹阳王长史在瓦官寺集．桓护军亦在坐．共商略西朝及江左文物。又戴安道在瓦官寺画．王长史见之曰．此童非徒能画．亦终当致名．恨吾老．不见其盛时耳．又时有北来道人．好才理。与林公相遇於瓦官寺．讲小品．竺法深孙兴公悉共听焉。又僧意在瓦官寺中．王苟子来与共语．使其唱理。
○南史陆厥传．时有王斌者．尝蔽衣於瓦官寺．听云法师讲成实论．无复坐处。
○同治上江二县志．崇胜戒坛院．即古瓦官寺．又为昇元寺．明初寺废．半为魏公园．半入骁骑仓。万历十有九年．僧圆梓募赎其地．复剏刹寺。有老桂．古干槎枒．因名丛桂。焦竑改曰凤游寺。寺南有集庆庵．焦氏笔乘．嘉靖时．诏毁私庵．集庆僧妄以瓦官名其处．得幸免．然实非瓦官故址矣。故梵刹志谓瓦官有二．山上为上瓦官．平地为下瓦官云。
波提寺
晋室自偏安江左．帝主妃后．皆溺情释典．塔寺日盛。简文帝为会稽王时．即好玄言。践祚以来．弥殷崇奉。咸安二年．造波提於京师．隋时废。
【考证】建康实录．晋简文帝即位．自立僧寺一．名波提寺．今废。
临秦寺
晋侍中中书令王坦之．信奉释氏．於秦淮水北造一寺．名曰临秦．以门临淮水为义。
安乐寺
安乐寺在临秦寺旁．亦王坦之所造也。先是有僧慧受．安乐人．尝梦於坦之园中立寺．因以为请。坦之即舍园为寺．以受本乡为名．号曰安乐。东有丹阳尹王雅宅．西有东燕太守刘鬬宅．南有豫章太守范甯宅．并施以成寺。厥後沙门道靖道敬等更加修饰。主讲席者为慧令法仙法最慧始道慧僧辩诸名僧。宋周续之尝馆於是。齐薛渊从车驾亦至焉。寺有张僧繇画龙壁．相传点睛而飞者．即其处也。其智称法师碑．盖裴子野所譔云。
【考证】建康实录．晋废帝时．侍中中书令王坦之造临秦安乐二寺．在今县南二里半．南门临淮水也。晋京师安乐寺释慧受传．慧受．安乐人．晋兴宁中来游京师．蔬食苦行．常修福业。尝行过王坦之园．夜辄梦於园中立寺．如此数过．受欲就王乞立一间屋处．未敢发言．且向守园客私期说之。期云．王家之园．恐非所图也。受曰．若令诚感．何忧不得．即请王陈之．王大喜．即以许焉。初立一小屋．每夕梦见一青龙从南方来．化为刹柱。(案四字据传补。)受将沙弥试至新亭寻觅．乃见一长木随流来下。受曰．必是吾所梦见者也．於是雇人牵上．竖立为刹．架以一层．道俗竞集．咸叹神异。坦之即舍园为寺．以受本乡为名．号曰安乐寺。东有丹阳．尹王雅宅。西有东燕太守刘鬬宅．南有豫章太守范宁宅．并施以成寺。後有沙门道靖道敬等更加修饰．於今崇丽焉。
○齐京师太昌寺释僧宗传．时有安乐寺慧令法仙法最．并善敷论．振名上国。
○齐京师安乐寺释智称传．朱方沙门慧始．请称讲说．还京憩安乐寺。齐永元二年卒．弟子僧弼等树碑焉。
○宋安乐寺释道慧传．出都．止安乐寺．转读之名．大盛京邑。
○齐安乐寺释僧辩传．辩．建康人．出家止安乐寺．少好读经．受业於宣畅二师。
○南史周续之传．宋武帝北讨．世子居守．迎续之馆於安乐寺。
○齐书薛渊传．车驾幸安乐寺．渊从驾乘虏桥。(案孙原引有先是以下十六字．以非此所涉．去之。)
○景定建康志．引名画录．梁张僧繇金陵安乐寺壁画四龙．不点晴．每云．点之则飞。人以为妄诞．固请点之．须臾破壁乘云上天．未点睛者见在。
○金陵梵刹志．裴子野有安乐寺智称法师碑。
新亭寺　中兴寺　天安寺
晋孝武太元五年．高僧竺法义卒．帝以钱十万买新亭冈为墓．起塔三级。义弟子昙爽於墓所立寺．名新亭精舍。逮宋孝武讨元凶劭．止於此寺。即位後．幸禅堂．因为开拓．改曰中兴。先是元嘉末童谣云．钱塘出天子．钱塘与禅堂同音．故中兴禅房．有龙飞殿焉。孝武既改治此寺．文帝讳日．於寺内设八关斋．以寺僧释法颖为都邑僧正。前废帝毁之．明帝定乱．下令修复。历朝高僧如求那跋陀罗。(案跋陀罗住中兴寺．非跋摩．及後考证并据传改。)昙摩蜜多僧导僧璩慧览道温僧印宝亮辈．咸止於是。曾因设斋见异僧．易名天安寺。齐永明中．魏使李道固来聘．与僧锺会於中兴寺中．是仍兼称其本号也。唯梁武帝及庾肩吾有天安寺蔬圃堂诗．状寺中胜景。未几．侯景作乱．柳仲礼进次新亭．景帅众於中兴寺後渚挑战。韦粲坚壁不出．既而败於青塘．其从弟昂亦死．寄殡於中兴寺。则入京要道．干戈所不能免矣。
【考证】晋始宁山竺法义传．法义憩於始宁之保山。甯康三年．孝武皇帝遣使徵请下都讲说．太元五年卒．春秋七十有四。帝以钱十万买新亭冈为墓起塔三级。义弟子昙爽於墓所立寺．因名新亭精舍。後宋孝武南下伐凶．銮斾至止．式宫此寺。及登祚．复幸禅堂．因为开拓．改曰中兴。元嘉末童谣云。钱塘出天子．乃禅堂之谓．故中兴禅房犹有龙飞殿焉．今之天安寺是也。
○齐京师多宝寺僧释颖传．元嘉末．下都．止新亭寺。孝武南下改治此寺．以颖学业兼明．敕为都邑僧正。
○南史袁粲传．文帝讳日．羣臣并於中兴寺八关斋。(案此下原有以食鱼肉免侍中袁愍孙等官．与此无涉．删去。)
○又天竺国传．宋前废帝毁中兴诸寺．明帝定乱．下令修复。
○宋中兴寺求那跋陀罗传。中兴寺成．勅令移住．为开三闲房。
○宋寿春石涧寺僧导传．孝武昇位．遣使徵请．翻然应诏．止於京师中兴寺。銮舆降跸．躬出候迎。
○宋京师庄严寺僧璩传．孝武钦其风闻．勅出京师为僧正．止於中兴寺。
○宋上定林寺昙摩蜜多传．初至京师．止中兴寺。
○宋中兴寺释慧览传．宋孝武起中兴寺．勅令居住。
○宋中兴寺释道温传．孝建初被勅下都．止中兴寺。大明中勅为都邑僧正。
○齐中兴寺释僧印传．东适京师．止中兴寺。复陶思涅盘及其余经典。
○梁灵味寺释宝亮传。至京师．止中兴寺。袁粲一见而异之。
○宋书天竺迦毗黎等国传．宋孝武大明四年．於中兴寺设斋．有一异僧．众莫之识．问名．答言明慧．从天安寺来．忽然不见。天下无此寺名．乃改中兴寺为天安寺。
○齐中兴寺释僧锺传．南游京邑．止中兴寺。永明中．魏使李道固来聘．会於寺内．帝以锺有德声．勅令酬对。梁武帝集有天安寺蔬圃堂诗．其起句云．乘和荡游豫．此焉聊止息。连山去无[土*畏]．长洲望不极。
○庾肩吾集有蔬圃堂诗．其警句云．疏林不碍日．涸浦暂通潮。
○南史柳仲礼传．仲礼为大都督．进次新亭．缘淮树栅。景亦栅北岸以应之。旋帅步骑万余人於中兴寺後渚挑战。仲礼欲击之．韦粲曰．日晚我劳．未可击也。乃坚壁不出。
○又韦粲传．韦鼎负兄昂尸出寄中兴寺．求棺未得。忽江中浮一新棺至．因以充敛。时谓鼎精诚所感。
中寺
中寺在旗亭璧水之间。(陈云．案晋太学在秦淮水南．旗亭在大道侧．当今南门镇淮桥左近．)晋太元五年．会稽王道子之所造也。宋昙光．齐法安．皆圆寂於是寺。梁天监十五年．上座僧慈重加修饰．王僧孺制碑以纪其事．又有僧怀者．诣栖霞寺朗法师谘受三论大义．为是寺之禅宗焉。
【考证】艺文类聚．梁王僧孺中寺碑略云．中寺者．晋太元五年．会稽王司马道子之所立也。斜出旗亭．事非湫隘．傍超璧水．望异狭斜。天监十五年．上座僧慈等．更揆日缔架．赫然霞立。
○宋中寺释昙光传。宋明帝闻光唱导．敕赐三衣瓶鉢．後卒於中寺。
○齐中寺僧法安传．永明中还都．止中寺．讲涅盘维摩十地成实论．相继不绝。永泰元年卒於中寺。
○梁江总摄山寺碑略云．梁武皇帝以朗法师累降徵书．确乎不拔．天监十一年．乃遣中寺僧怀等．诣山谘受三论大义。
冶城寺
冶城寺在城西北．本吴冶铸之地．晋徙冶於石头城外．遂为王导西园．太元十五年．丞相会稽王司马道子为竺僧法建寺於此．因以冶城名之。(陈云．建康实录云．孝武为沙门法新立寺。高僧传云．竺僧法善神呪．会稽王道子为起冶城寺．实则沙门法竺僧法．止一人也。新连下读．非僧名。其谓孝武帝置者．以太元乃孝武年号耳。（案法新僧法．碻是二人．宜两引之．方舆纪要云云．即引实录。据实录．为沙门法新西园立寺．以冶城为名．是新字不可连下读也。）)逮桓玄窃国．废寺为苑．广起楼榭．飞阁复道．延属宫城。玄败而复旧。宋兴以後．寺中高僧．有慧琳慧静僧瑾慧通智顺智秀僧若道乘等．或与文人周旋．或为君相加礼．盖禅林之星聚者也．第其地当冲要．梁季徐度御徐嗣徽叛众．筑垒於寺侧。陈高祖送临川王蒨西讨．亦幸寺饯饮．殆与南朝相终始云。
【考证】建康实录．冶城．本吴冶铸之地．王导疾作．因徙冶出石头城．而以地为西园。
○晋越城寺释法相传．时有竺僧法善神呪．晋丞相会稽王道子为起冶城寺焉。
○景定建康志．晋安帝元兴三年．桓玄筑别苑於冶城．广起楼榭．飞阁复道．延属宫城。
○顾祖禹读史方舆纪要．太元十五年．建冶城寺．桓玄入建康．废寺为苑．寻复故。
○南史天竺国传．慧琳．秦郡人．姓刘氏。少出家．住冶城寺。有文章兼内外之学．为庐陵王义真所知。
○宋山阴天柱山释慧静传．静初住冶城寺。颜延之何尚之并钦慕风德。
○宋京师灵根寺释僧瑾传．瑾初憩冶城寺．宋孝武勅为湘东王师。
○宋冶城寺释慧通传。通止於冶城寺．每麈尾一振．辄轩盖盈衢。
○梁山阴云门寺释智顺传．齐竟陵文宣王特深礼异．为修冶城寺以居之。
○梁冶城寺释智秀传．天监初卒於冶城寺．时冶城又有僧若道乘．并当时令闻。
○陈书徐度传．时贼已据石头。市廛居民．并在南路．去台遥远．恐为贼乘。乃使度将兵镇於冶城寺．筑垒以断之。又高祖纪．永定二年八月辛未．诏临川王蒨西讨．以舟师五万发至京师．舆驾幸冶城寺饯送焉。
太后寺
太后寺不知其所起．疑晋褚何二后创之。距冶城寺不远。故桓玄废寺为苑．即移寺僧居於太后寺焉。
【考证】建康实录．桓玄筑别苑於冶城。先是太元十五年．孝武为沙门立寺．至是尽移僧众於太后寺．而以寺为苑。
法王寺(陈云．梁新林法王寺．名同实异。)
法王寺．晋隆安三年为龟兹沙门鸠摩罗什而建也．安帝自姚秦迎致．施地造寺．额曰法王．赐以译经三藏国师之号。未几寺废。逮元至顺间．天禧主僧演即其旧址而新之．遂为天禧寺下院．盖今之大报恩寺三藏殿云。
【考证】至正金陵新志．法王寺注．东晋末．龟兹国沙门鸠摩罗什．以道闻於时。隆安三年．遣使往姚秦迎致．秦已尊为三藏国师．留不遣。晋使再三徵请．既至．帝躬出朱雀门迎之．历试神验。待之加礼．施地建寺．赐法王之额．请什居焉。遂尊为译经三藏国师。历年既久．寺亦毁废。元至顺间．天禧主僧演与其属法嵩德宾仍其遗址．构寺一新．寺之恒产．不满百石．岁时所用．悉出天禧．今为天禧寺下院。
白塔寺(陈云．金陵白塔寺有四．只洹改名之白塔．已见上。天禧寺东之白塔．即此．葬三藏国师舍利顶骨之所。永庆寺亦有白塔．是为梁所建。若乌衣巷之白塔．则明回光寺塔．今犹名白塔巷．与六朝之三白塔寺．皆无涉也。)
白塔寺．在法王寺西。即葬三藏国师鸠摩罗什舍利顶骨之所。至正新志．以为大唐三藏大遍觉法师玄奘者误也。(案金陵新志．明言玄奘顶骨．金陵僧可政端拱元年得於长安终南山紫阁寺．则与鸠摩罗什有别．不得谓误。)
【考证】至正金陵新志．天禧寺注．白塔在寺东．即葬元奘顶骨之所。(陈云．此因三藏二字而误。)(案陈亦未细核新志僧可政事．误同孙氏。)
祇园寺
祇园寺．晋车骑将军琅邪王邵所造。在其祖文献公导庙之北．都城之东郊也。(陈云．当今明故宫之东南。)房殿既集．树枳为篱．故曰枳园。隆安中始兴公王恢从刘裕西伐长安．遇释智严．启请还都．初住始兴寺(陈云．高僧传所谓住始兴寺．盖即文献公庙也。文献为始兴公谓庙为寺．六朝往往有之。)後以严厌喧嚣．乃更居是寺。至邵玄孙齐尚书仆射奂．复於永明六年建塔五层．沈约为撰刹下铭．而高僧传则谓寺僧法楷弟子法匮方为沙弥。每聚斋会所得值造旃檀像．像成．自设大会於大市定林及本寺三处．幻形来食。是晚还卧遂卒。尸香软．手屈二指．众咸谓其得果．齐武帝闻之．亲临幸．会僧设供。文惠太子竟陵文宣王并到房顶礼．为营敛葬。百姓云赴．嚫施重叠．仍以所得利养．更起枳园寺塔．亦在永明七年。意者法匮建塔．适当奂为尚书仆射之时．寺为王氏家刹．故以兴造归之欤。(案高僧传法匮传云．琅邪王奂王肃并共师焉．则奂因法匮建寺．似无可疑．)
【考证】沈约枳园寺刹下石记．晋故车骑将军琅邪王邵．玄悟独晓．信解渊微。於太祖文献公清庙之北．造枳园精舍。其始则芳枳树篱．故名因事立．虽房殿严整．而琼刹未构。邵玄孙尚书仆射南徐州大中正奂．深达法相．洞了宗诚。自乘传衡皋．辞簪爪渚．誓於旧寺光树五层。捐割藩俸．十遗其一．凡厥所收三十有六万。齐之永明六年六月三日．盖木运将启之令辰．上帝步天之嘉日．乃抗崇表於苍生．植重扃於琼壤。
○宋京师枳园寺释智严传．严憩於山东精舍。宋武西伐长安．克捷旋斾．涂步山东。(克捷二句据传补。)始兴公王恢从驾．(二字据传补。)即启宋武．延请还都。恢道怀素笃．礼事甚殷．即住始兴寺．严性虚静。志避諠尘。恢乃於东郊之际．更起精舍．即枳园寺也。
○齐京师枳园寺释法匮传．少出家为枳园寺法楷弟子．每斋会所得值．聚以造旃檀像．像成自设大会。其本家侨居京师大市．是旦还家．又至定林．复还枳园。後三处考覆．皆见匮来中食．实是一时．而三处赴焉。尔日晚还房卧．奄然而卒．尸甚香软．手屈二指．众咸谓其得果。时犹为沙弥而灵迹殊异．遂闻於武帝。帝亲临幸．为会僧设供．文惠文宣并到房顶礼．为营理敛葬。百姓云赴．嚫施重叠．仍以所得利养．起枳园寺塔。是岁齐永明七年也。
越城寺
越城寺．不知其所始。昔范蠡筑城江上．在小长干之东．谓之越城．今以地名其寺也。有释法相居之。晋镇北将军司马恬恶其不节．鸩之不死。至元兴末年始卒。厥後此寺．亦湮没不传。
【考证】建康实录注．越王筑城江上镇．今淮水南一里半废越城是也。案越绝书其城(案实录卷一注．无越绝书字。)越范蠡所筑。
○晋越城寺释法相传．相後渡江南止越城寺。镇北将军司马恬恶其不节．招而鸩之．频倾三锺．神气清爽．淡然无扰。恬大异之。晋元兴末卒．春秋八十。
开福寺　景福尼寺　(永福尼寺)
开福寺．在冶城东南．晋时之所建也．宋元嘉八年．有尼慧果净音．共请求那跋摩受戒．遂改为景福尼寺。南唐避讳．又改景福为永福云。
【考证】宋只洹寺求那跋摩传．宋元嘉八年．达於建康．时景福寺尼慧果净音等．共受跋摩戒。
○至正金陵新志引乾道志．永福尼寺在广济仓东．旧在冶城东南．本晋开福寺．後徙此．改景福寺。南唐避讳．改今名。
归善寺
归善寺．在鸡笼山东上林苑前．晋时之所建也。宋永初中．置北寺於寺侧云。
【考证】至正金陵新志．引宫苑记云．上林苑在鸡笼山归善寺後。又宋永初中立北市．在大夏门外归善寺前。
鬬场寺　道场寺　明安寺
鬬场寺．在秣陵县三桥篱门外鬬场里．因以里名寺。(陈云．当今聚宝门外赤石矶左近．)高僧传皆云道场寺。殆慧皎以鬬非佛旨．遂以道字音近而呼与。寺前有市亦名鬬场市。晋末刘裕为太尉．南讨刘毅於江陵．有天竺僧佛驮跋陀罗为裕所敬．与其弟子慧观．随裕至都．安止此寺。义熙十四年．孟顗褚叔度请其译华严经．故有华严堂也。宋释法显就佛驮跋陀罗译摩诃僧只律及各经论．释宝云随慧远来译无量寿经．僧馥注胜鬘经．皆在此寺。厥後释慧观释法瑗释慧询释法庄释法畅均於是传衣鉢。都下为之语曰．鬬场禅师窟．非溢美也。齐永明九年．僧伐鬬场明安寺中树．木理自然有法大德三字．时以为瑞．知寺又号明安矣。宋元时尚呼其地为鬬场村．而寺已久废矣。(原注．慧皎高僧传屡言道场寺．他处则但言鬬场寺．绝无言道场者。知道场即鬬场寺．在鬬场里．遂名鬬场寺．犹之阿育王寺在长干．即呼长干寺．建初寺在大市即呼大市寺也。况南朝寺前往往有市．如建初耆闍庄严皆是．尤可为鬬场寺前鬬场市之证。至鬬场寺实名明安．惟齐书符瑞志一见耳。)
【考证】景定建康志宋立南市．在三桥篱门外鬬场村内．又引丹阳记秣陵有鬬场市。
○宋京师道场寺佛驮跋陀罗传．佛驮跋陀罗．此云觉贤．甘露饭王之苗裔也。陈郡袁豹为宋武帝太尉长史．武帝南讨刘毅．豹随府届於江陵。贤将帝子慧观诣豹乞食。豹问慧观曰．此沙门何如人。观曰．德量高远．非凡所测。豹以启太尉．太尉请与相见．甚崇敬之。还都．请与俱归．安止道场寺。先是沙门支法领於于阗得华严前分三万六千偈。至义熙十四年孟顗褚叔度即请贤为译匠。乃手执梵文．共沙门慧义慧严法业等百余人．於道场译出．铨定文旨。故道场寺犹有华严堂焉。
○宋江陵帝寺释法显传．法显南造京师．就佛驮跋陀罗於道场寺译出摩诃僧只律及各经论百余万言。
○宋六合山释宝云传．晋隆安初．远适西域．遍学梵书．後随庐山释慧远共归京师．安止道场寺．译出无量寿诸经。性好幽居．遂适六合山寺。道场慧观临亡．请云还都．总理寺任。
○宋京师道场寺慧观传．观还京止道场寺．元嘉初上已车驾临曲水讌会．命观与诸朝士赋诗。时道场又有僧馥者．专精义学．注胜鬘经。
○齐京师云根寺释法瑗传．元嘉十年．适建业．依道场寺慧观为师。
○宋京师长乐寺释慧询传．元嘉中至京师．止道场寺。慧观以询德为物范。
○宋京师道场寺释法庄传．元嘉初出都止道场寺．性静素．止一巾而已。
○齐乌衣寺释昙迁传．时有道场寺释法畅富声哀婉．虽不竞迁等．抑亦次之。(案迁巧於转读．有无穷声韵．故云．畅声次於迁。)
○宋书天竺国传．都下为之语曰．鬬场禅师窟．详见东安寺。
○齐书祥瑞志．永明九年．秣陵县鬬场里明安寺有古树．众僧改建屋宇．伐以为薪．剖树里．自然有法大德三字。
崇明寺
崇明寺．晋义熙中释僧慧与长安人徐长生所造也。在破坞村中。(陈云．当今之靖安镇。)以灯表瑞．故曰崇明寺。有石像一躯．高五尺．制作粗恶．甚着灵蹟。
【考证】宋京师崇明寺僧慧传．慧自少好修福业．晋义熙中共长安人徐长生立寺於破坞村中。始迁域其处起草屋数间．便集僧设斋。至中夜．堂内两灯．忽然自行进前步十数．油篹如故．无所倾覆。大众惊嗟．访诸耆老．悉言灯所移处．是昔时外国道人起塔之基．於是就共修立以灯移表瑞．因号崇明寺焉。
○建康实录．靖安镇崇明寺．有石像一躯．高五尺．制作粗恶．甚有灵验。传云是阿育王第四女所造也。其女貌丑．常自慨恨．多作佛像．及成皆类．如此千数。乃至诚祈祷．忽感佛见形．更造诸像．相好方具．其文使鬼神遍散诸像於天下．此石像是其一也。
延贤寺
延贤寺．晋义熙中之所立也。先是孙恩之党．窜居此山．分其地少许与释法意为寺．号曰延贤。时杯度和尚往来此寺．意以别房待之．俄为野火所烧。有齐谐张寅等偕意共行山地．更欲修造．而无水不可住．乃竭诚礼忏．水忽大涌．於是寺乃复立。意所起五十三寺．是为其一。厥後居是寺者．智敞法冏智度智顺等．皆禅林宿德．而文人到溉．所得禄俸．亦往往施於寺中云。
【考证】宋京师延贤寺释法意传．意．江左人．好营福业．起五十三寺。晋义熙中为锺山祭酒．先是孙恩建义之党窜居此山．分其地少许与意为寺．号曰延贤寺．後杯度去来此寺．云此处当有诸变．後时当好．地对天堂．易为福业。俄为野火所烧。後齐谐与张寅等与意共行山地．更欲修立．而无水不可住．意推杯度之言．乃竭诚礼忏．乞西方池水．经於三日．恳恻弥至。忽闻空中有声．扑然着地。意疑是金帛．试令人掘入三尺许．泫然清流．遂成涧不绝．於是立寺焉。
○宋京师杯度传．乍往延贤寺法意道人处．意以别房待之。
○宋灵曜寺释僧盛传．时有延贤寺智敞法冏．比德同誉。
○梁山阴云门寺释智顺传．顺姓徐．琅邪临沂人。年十五出家．事锺山延贤寺智度为师。
○南史到溉传。初与弟洽恒共居一斋．洽卒後便舍为寺．蒋山有延贤寺．溉家世所立。溉得禄俸．首先二寺。(案南史溉传．作皆充二寺．与孙引异。梁书溉传．作生平公奉．咸以供焉。)
青园寺　龙光寺　(月灯禅院)
青园寺．在覆舟山下．晋恭思皇后褚氏所立。本种青处．因以为名。宋元嘉中高僧竺道生来止此寺。文帝深加叹重．旋以忤众被摈．其年夏雷震寺佛殿．龙昇於天．光照四壁．遂改名为龙光。时人叹曰．龙既已去．生必行矣或曰．元嘉五年．有黑龙见覆舟山之阳．帝舍果园．东建青园寺．西置龙光殿云。逮景平元年．佛驮什於此寺译经．阅岁始竟。而宝林惠生普知僧果诸僧．亦递居之．名乃愈重。先是晋司徒王谧掘地得金像．宋高祖迎入台供养．复送瓦官寺。梁时亦移入龙光寺。释宝志飞锡偶来．特着灵异焉。唐会昌中寺废．咸通初建为月灯禅院。南唐昇元中重修．後遂无所闻矣。(原注青园寺有二．一为僧寺．一为尼寺．必不可合而为一。宋元诸志均失之。今考高僧传及塔寺记．皆梁代高僧所着．闻见必确．其载寺创立各执一说．益信为两寺无疑。高僧传谓为晋褚皇后立者僧寺也。故竺道生得居之。改名龙光之後．佛驮什等皆栖止於是．唐後废建．皆此寺也。塔寺记谓为宋王驸马立者尼寺也．故尼业首得居之。而净秀尼亦落发於此。宋废帝又尝乘露车往青园尼寺。若为僧寺．则此时已改名龙光．何以复称青园．特书之曰尼寺乎。盖两寺皆在覆舟山下．均以地为寺名．是以僧寺因龙见而名改．以示别於尼寺。乾道志谓龙光寺在城西龙光门外大误。至今覆舟山东有小山．仍名龙光．盖以此寺得名耳。)
【考证】宋京师龙光寺竺道生传．还都止青园寺。寺是晋恭思皇后褚氏所立．本种青处．因以为名。生既当时法匠．请以居焉。宋太祖深加礼重．生剖析经理．洞入幽微．乃说一阐提人皆得成佛。於时大本未传．孤明先发．独见忤众。於是旧学以为邪说．摈而遣之。其年夏．雷震青园佛殿．龙昇於天．光影四壁．因改寺名号曰龙光．时人叹曰．龙既已去．生必行矣。後龙光寺又有沙门宝林祖述诸义。近代又有释惠生者．亦止龙光寺。
○齐竟陵王集有龙光寺僧普知。
○梁慧皎高僧传跋．有龙光寺僧果。
○景定建康志引宋嘉佑三年佛殿记云．宋元嘉五年．有龙见覆舟山之阳．帝舍果园。东建青园寺．西置龙光殿。今沼沚见存。旧志以为在龙光门外者非也。
○宋建康龙光寺佛驮什传．先沙门法显．於师子国得弥沙塞律梵本．未及翻译．而法显迁化。京邑诸儒．闻什善此学．於是请令出焉。以宋景平元年冬十月集龙光寺．译为三十四卷．称为五分律。什执梵文．于阗沙门智胜为译．龙光道生东安慧严共执笔参正。至明年四月方竟。
○晋瓦官寺僧释慧力传．晋司徒王谧．尝入台．见东掖门外有寺人掷樗．所着处辄有光出．怪令掘之．得一金像．合光趺长七尺二寸。谧即奏闻．宋高祖迎入台供养。景平末送入瓦官寺．今移龙光寺。
○梁释宝志传．宝志多来往古寺．僧正献欲以衣遗之．遣使於龙光罽宾二寺求之。并云．昨宿旦去．还以告献．方知其分身宿焉。
○至正金陵新志．龙光寺至唐会昌中废。咸通二年重兴．号月灯禅院。南唐昇元二年重修．
禅众寺
禅众寺在古察战巷後。(陈云．在今评事街旁佳兆巷。佳兆．察战之转音也。)晋有圣火巷．直南出小街．即其处也。
【考证】建康实录注．察战古时官号．旧扬都有察战巷．在今县城南三里禅众寺前。又注．王离妻者．洛阳人．将旧火南渡．为人治疾．人号所居为圣火巷．在今县东南三里禅众寺直南出小街。
护身寺
护身寺在御街东．以晋太子宫为之。
【考证】建康实录．晋烈宗新於宫城东南左卫营作太子宫。义熙中讨卢循．刘毅坏其材作舟舰．地在今县东五里护身寺西直御街东也。
耆闍寺(一作只闍寺　普缘寺)
耆闍寺．东晋时所建也。在鸡笼山西．前有纱市．市中有蚕室．为六朝皇后躬桑之所。齐梁以来．有高僧道登安廪迭居此寺。陈张正见陪衡阳王登览．於此赋诗至隋师渡江．後主命樊毅屯兵寺前。国亡寺废．明重建．名普缘寺云。
【考证】景定建康志引庆元志只闍山．在鸡笼山西．有只闍寺．今废。又志．蚕室在县北七里耆闍寺前纱市中。
○齐齐隆寺释法镜传．其後耆闍寺道登祖述宣唱。
○续高僧耆闍寺安廪传．太清元年．始届扬都．武帝敬供相接．大陈御仗。永定元年．请入内殿．长承戒范．敕住耆闍寺。
○冯讷古诗记(案明冯惟讷古诗纪．凡一百五十六卷。孙稿脱去惟字．又误纪为记．陈氏刻本仍之。)陈张正见有陪衡阳王游耆闍寺诗．其警句云．兔苑移飞盖．春城列玳簪。阶荒犹累玉。地古尚填金。龙桥丹桂偃．鹫岭白云深。秋窗被旅葛．夏户响山禽。清风吹麦垄．细雨濯梅林。
○金陵梵刹志．普缘寺在都城西北神策门内北城地．晋名耆闍寺。
招提寺
招提寺．在石头城北．不知建於何时。而晋宋之交．谢康乐有招提精舍诗．则必造於典午末也。(案谢康乐之招提精舍．在永嘉郡斋．不在金陵。孙以有招提字摭以入证．大误。陈氏亦未能举正。)梁有僧琰慧集居之。萧子范贫无居宅．亦寄住於是。逮侯景据台城．王僧辩入讨．进军寺北．佛国又变为战场矣。
【考证】顾祖禹读史方舆纪要．招提寺在石头城北。
○谢灵运集有石壁立招提精舍诗．其警句云。敬拟灵鹫山．尚想只洹轨。绝溜飞庭前．高林瞻窗里。(案误引谢诗．辨见前。)
○梁元帝金楼子聚书篇．又得招提琰法师众义疏及众经序。
○梁京师招提寺释慧集传．出京止招提寺．复遍历众师．融冶异说。
○南史齐高帝诸子传．子范无宅．卒於招提寺僧房。
○景定建康志．梁元帝承圣元年三月丁亥．王僧辩军招提寺北．景帅众万余人铁骑八百余．阵於西州之西。
简靖寺
简靖寺．不详其所在．盖尼寺也。有晋释安慧则手自细书黄缣．写大品一部．藏於寺尼靖首处云。
【考证】晋洛阳大市寺安慧则传．则手自细书黄缣．写大品一部．合为一卷．字如小豆．凡十余本。以一本与汝南周仲智妻胡母氏供养。胡母过江賷经自随．今在京师简靖寺靖首尼处。
天宝寺(天保寺　均庆院)
天宝寺．晋时所置．不能确指其岁月。在古潮沟前．盖玄武湖之南也。宋废帝子业毁之。明帝定乱．下令兴复。梁太清二年邵陵王纶与侯景战於玄武湖侧．败入此寺．景纵火焚之．而寺再毁。唐开元中改为天保寺。宋开宝八年终毁焉。(陈云．此与宋孝武天保寺同名．既非二寺．又不一时并立。)
【考证】景定建康志．潮沟旧迹在天宝寺後．注．天宝寺故基．在今城东北角更西一里长寿寺前。
○宋书天竺等国传．前废帝毁中兴天宝诸寺．明帝定乱．下令修复。
○读史方舆纪要．梁太清二年．邵陵王纶赴援台城．营於蒋山。因山巅寒雪．乃引众下爱敬寺。既而战於玄武湖侧．军败走入天宝寺。景追之．纵火焚寺．纶奔朱方。
○至正金陵新志．均庆院注．旧在金陵坊．晋天宝寺。唐开元十年改为天保寺。宋开宝八年毁。
长寿寺
长寿寺在潮沟後．与天宝寺隔水相望也。唐时释元素居之．俗谓之马祖云。
【考证】建康实录．潮沟吴大帝所开．以引江湖．在天宝寺後．长寿寺前。
○宋僧赞宁高僧传．唐润州幽栖释元素．字道清．俗姓马氏．以如意元年隶名於江甯长寿寺。(案原传下有後人多以俗氏名之曰马祖．孙氏不引至此．则俗谓之马祖无据．与全书体例不合。)
宋
祈泽寺(治平寺)
祈泽寺．在祈泽山距城二十里。(原注．今高桥门外。)宋少帝景平元年建．梁置龙堂．有初法师者．诵法华经．龙女献泉．在寺之右。唐会昌中废．南唐祈雨有验．复修．宋治平中改名祈泽治平寺．历元迄明．常为祈祷雨泽之所焉。
【考证】宋张敦颐六朝事蹟编类。祈泽寺．宋少帝景平元年建．去府城二十里．梁朝置龙堂。有初法师者．结茅山下．诵法华经．有一女郎来听．移时方去。师讶之．问其住止．曰．儿东海龙女。师曰．此山乏水．汝能神变为我开一泉可乎。女曰．此易事．容儿归白父．言讫不见。数日後风雷良久。有清泉涌於座中。(案女郎下据六朝事蹟补。)金陵梵刹志．祈泽寺．在郭城高桥门外祈泽山。宋景平元年建。唐会昌中废。南唐昇元闲复。宋治平闲改名祈泽治平寺。至嘉靖十二年常为祈祷雨泽之所。
平陆寺　奉诚寺
平陆寺．不详其所在。宋少帝景平元年．平陆令许桑舍宅建刹．因以官名其寺焉。逮文帝元嘉十年．天竺僧伽跋摩至京。道场寺僧慧观以其道行纯备．请住是寺。跋摩共观加塔三层．後改名奉诚寺。(案原作改名奉诚寺．不加後字．似此寺为跋摩所改矣。)
【考证】宋京师奉诚寺僧伽跋摩传．跋摩天竺人也．以宋元嘉十年．步自流沙至於京邑．道俗敬异．号曰三藏法师。初景平元年．平陆令许桑舍宅建刹．因名平陆寺．後道场慧观以跋摩道行纯备．请住此寺．跋摩共观加塔三层．今之奉诚是也。
高台寺
高公不知何许人也．有台在秣陵城南八十里。(陈云．当今之朱门乡。)宋景平元年．置高公台院．後复改为高台寺焉。
【考证】至正金陵新志．引乾道志．高公台院．在秣陵城南八十里．宋景平元年置．古台犹存．
罽宾寺
佛驮什．罽宾人．善译经．以宋景平元年至京师．诸檀越筑寺以处之．名寺以其国曰罽宾。逮梁释宝志来往於此．特示灵蹟焉。(案罽宾国时尚存．非乡也。今改之作寺．乡作国。)
【考证】宋建康龙光寺佛驮什传．佛驮什．罽宾人．以宋景平元年届於扬州．京邑诸僧请其翻译弥沙塞律梵本为三十四卷。(案为三十四卷据传补。孙原引宋侍中王练为檀越。案原文．什执梵文．沙门智胜为译．道生慧严共执笔参正．琅琊王练为檀越。孙仅引王练一句．陈氏遂据为立罽宾寺在此时．非是．今并削去。)梁释宝志传．时僧正法献欲以衣遗志。遣使於龙光罽宾二寺求之．皆云昨宿旦去。
道林寺　蒋山寺
道林寺在锺阜之阳．亦号蒋山寺。宋元嘉初有西域僧畺良耶舍来建业．筑精舍以栖禅．即是寺也。至梁释宝志崇其义法。(案耶舍传．初止锺山道林精舍．沙门宝志崇其禅法。孙氏改云筑精舍以栖禅．似寺为耶舍所筑。又改沙门宝志为至梁释宝志．殆以宝志在梁．不应远接宋代。不知志神化莫测．宋太始初忽如僻异．齐建元中稍见异迹．显迹之始年可五六十许人．亦不测其年。是志亲承耶舍音旨．无足怪者。孙氏臆改．非也。)师事沙门僧俭．而道林之名．遂以大显焉。
【考证】宋京师道林寺畺良耶舍传．耶舍以元嘉之初．远冒沙河．萃於京邑．初止锺山道林精舍。
○梁释宝志传．宝志本姓朱．金城人。少出家．止京师道林寺．师事沙门僧俭。
○读史方舆纪要引金陵记．蒋山寺旧在山南．本名道林寺。
竹林寺
竹林寺在华林园侧．(陈云．当今鸡笼山旁．)宋元嘉元年．外国僧毗舍闍所造也。至孝建初．有高僧慧益居之。永光中废。帝射鬼於竹林堂．盖不出是寺之中云。
【考证】建康实录．宋元嘉元年置竹林寺．原注．案寺记．外国僧毗舍闍造。
○宋京师竹林寺慧益传．宋孝建中出都．憩竹林寺．精勤苦行。
○沈约宋书前废帝纪．永光元年十一月戊午．帝於华林园竹林堂射鬼。时巫觋云．此堂有鬼．故帝自射之。(案原引南史宋废帝纪．櫽括其词．不得径谓废帝纪语．今改用宋书。)
迦毗罗寺(真际寺　宝戒寺)
迦毗罗寺．亦外国僧所造也。南唐改真际寺。宋名宝戒寺．在元龙翔寺之後云。(陈云．当今之北门桥一带。)
【考证】景定建康志．宝戒寺在转运街西．本迦毗罗寺．南唐改真际寺．宋开宝二年改今额。
○至正金陵新志．宝戒寺在龙翔寺後。
上定林寺　下定林寺(案．高僧传．分别上定林下定林．此条亦并引．而标目宜统两寺分别着之．今补列。)
定林寺在锺山下．其地名蒋陵里。宋元嘉元年．为僧慧览造。越十二年．昙摩蜜多别建上定林寺於山西．其後僧远．僧柔．道嵩．超辨．法献居之．而(其後下十五字．据传补。)呼此为下寺．求那跋摩．僧镜．昙无谶居之。而梁天监中以寺前独龙阜为宝志造塔．又窆释僧佑於寺之旧基．盖寺自齐後已久废矣。逮赵宋复就旧址创定林庵．为王安石读书处云。
【考证】建康实录．元嘉元年置定林寺注．又置下定林寺．东去县城一十五里．僧览造．在蒋陵里。(案据实录补注又下十五字。)宋京师中兴寺释慧览传．宋文请览下都．止锺山定林寺。(锺山据传补．所以别於上定林寺也。)
○宋上定林寺昙摩密多传．元嘉十年还都．止锺山定林下寺。昙多天性凝静．雅爱山水．以为锺山镇岳．埒美嵩华。常叹下寺基构临涧低侧．於是乘高相地．揆卜山势．以元嘉十二年斩木刊石．营建上寺。
○宋只洹寺求那跋摩传．其年(案谓元嘉八年。)夏．在定林下寺安居。时有信者采花布席．唯跋摩所坐．华彩更鲜。
○梁下定林寺僧镜传．宋世祖藉甚风采．敕出京师．止定林下寺。
○宋河西昙无谶传．又於锺山定林寺译出佛母泥洹经一卷。
○景定建康志．梁天监五年．以定林寺前独龙阜葬宝志。永定公主以汤沐之资．造浮图五级於其上。
○梁京师建初寺释僧佑传．天监十七年卒．因窆於开善路西．定林之旧址也。
○至正金陵新志．下定林寺在宝山蒋公塔西北。宋元嘉元年置．後废。宋创为定林庵．王安石旧读书处。
严林寺
严林寺．宋元嘉二年．僧招贤二法师所造也。在秣陵县东南四十五里。
【考证】建康实录．元嘉二年置严林寺．西北去县四十五里．僧招贤二法师造。
宋兴寺　兴教寺
宋兴寺一名兴教寺．在长干里之南．就宋武帝故居而造也．故以宋兴为号。或曰寺在蒋山塔西二里．有志公洗钵池．此盖因宋熙而误云。
【考证】景定建康志．宋兴寺一名兴教寺．今在南门外．寺基即刘裕故居。
○至正金陵新志引庆元志．兴教院即宋兴寺故基．在蒋山宝志塔西二里．乾道间徙长干里南．亦名宋兴。(陈云．在蒋山者为宋熙．在南门外者为宋兴．非乾道时始徙也。景定志较确。)
报恩寺(报先寺　报慈院　能仁寺　陈云．非明之大报恩寺也。)
报恩寺在天竺山东南．距秦淮数百步。宋元嘉二年．文帝为高祖创建也。唐会昌中废。杨吴太和中改造曰报先。南唐昇元中改报慈。至宋遂名能仁云。
【考证】景定建康志．能仁寺南接秦淮数百步．其地古青溪之濆也。初名报恩。宋元嘉二年．文帝为高祖创建。唐会昌中废。伪吴太和六年毗陵郡公徐景运复为其亲造．曰报先。(案六年下十六字．据建康志补。奉先建康志及至正志．俱作报先．今特改正。)南唐昇元改报慈。宋崇宁赐名承天。政和七年改能仁。
○金陵梵刹志．能仁寺在天竺山东。
青园尼寺
青园尼寺．在覆舟山下。宋元嘉二年．驸马王景琛为母范氏以王坦之祠堂地与尼业首为精舍。十五年．潘淑仪施西营地以足之。内有七佛殿二间．泥塑精绝。後废帝昱尝乘露车以至此寺焉。又有比邱尼净秀．宋都亭侯梁粲之女也．亦落发於寺中云。
【考证】建康实录．宋元嘉二年置青园寺．东北去县二里。案塔寺记．驸马王景琛为母范氏以王坦之祠堂地与比邱尼业首为精舍。十五年．潘淑仪施西营地以足之．起殿。又有七佛殿二间．泥塑精绝．後代希有及者。
○南史宋後废帝纪．帝又於蛮冈赌跳．因乘露车．无复卤簿．往青园尼寺。
○沈约齐禅林寺尼净秀行状．比邱尼释净秀．本姓梁氏．安定乌氏人也。父粲之．仕宋征虏府参军．封龙川县都亭侯。尼年十九．方获如志．落发青园．服膺事主。
南园寺
南园寺．未详所在。有頴法师．持律精严。净秀尼尝於是受戒。於是青园诸尼及余寺尼．无不受戒者。
【考证】沈约尼净秀行状．又於南园就颖律师受戒。即受戒日．净甖香水还复如前。由是青园诸尼及余寺尼．无不更受戒者。
龙华寺
龙华寺．不详其始末。宋元嘉中释昙超居之。後有僧念避世於此。
【考证】齐钱唐释昙超传．初止都龙华寺．元嘉末南游始兴。
○齐京师高座寺释慧进传．时京师龙华释僧念．诵法华经光明经．蔬食避世。
南林寺
南林寺在中兴里．司马梁王妃舍宅为宋晋陵公主造也。有僧法业居之。後求那跋摩终於寺之戒坛前．仍就其处起立白塔。可见其与祗洹寺相近矣。陈亡．寺废。
【考证】建康实录．宋元嘉四年置南林寺．在中兴里。司马梁王妃舍宅为晋陵公主造。陈亡．废。
○宋京师道场寺释慧观传．时道场寺又有法业．晋陵公主为起南林寺．後遂居焉。
○宋京师祗洹寺求那跋摩传．於南林戒坛前茶毘之。(详见上只洹寺考证。)
永丰寺　长安寺　(案据建康实录作长乐寺)
永丰寺．宋元嘉四年．谢方明所造也。本名长安．为延陵有此寺．遂改今名。
【考证】景定建康志．宋元嘉四年置永丰寺．去县七十里。案塔寺记．谢方明所造．本名长安寺．为同郡延陵有之．改焉。
崇福寺
崇福寺在南门外．宋元嘉十年．因高僧楚云所居．赐以今名。
【考证】至正金陵新志．崇福院在南门外。宋元嘉十年．因僧楚云所居．号崇福。至太平兴国八年重修。
宋熙寺
宋熙寺．天竺僧伽罗多哆所建也。多哆以宋景平末至京师。元嘉十年．卜居锺山之阳．翦棘开榛．造立此寺。十九年．同域僧昙摩蜜多卒葬於寺前。厥後释昙瑶．法愿．慧念．均止是寺焉。寺东有水名东涧．处士刘讦与族兄歊听讲寺中．因共卜居涧上。散骑常侍王规辞疾隐退．亦来寺筑室以居。左侧有泉．曰宋熙泉。入陈以後．胜蹟无考．惟泉独存。至宋建太平兴国寺於寺基之东．寺中犹日用此泉云。
【考证】宋道林寺畺良耶舍传．天竺僧伽罗多哆．以宋景平之末来至京师．乞食人间．宴坐林下。元嘉十年．卜居锺山之阳．翦棘开榛．造立精舍．即宋熙是也。
○宋定林寺昙摩蜜多传．元嘉十九年七月六日卒．春秋八十有七．仍葬於锺山宋熙寺前。
○宋吴兴小山释法瑶传．时宋熙寺有昙瑶者．善净名十住及庄老．又工草隶。
○梁京师灵曜寺释僧盛传．时有宋熙寺法愿．建元寺僧护僧韶．皆比德齐誉。
○昭明太子集．有二谛义并宋熙寺释慧念问答。
○梁简文帝集有宋熙寺慧念法师墓志铭。
○梁书刘讦传．讦善玄言．尤精释典．曾与族兄歊听讲诸寺．因共卜筑宋熙寺东涧．有终焉之志。又王规传．规常以门宗贵盛．恒思减退。後为太子中庶子．领步兵校尉．辞疾不拜。遂於锺山宋熙寺筑室以居。
○景定建康志．宋熙泉近宋熙寺之侧．今蒋山兴国寺日用皆此泉也。
善居寺　下云居寺
善居寺．在锺山之右．宋元嘉中置．後改为下云居院云。
【考证】至正金陵新志．下云居院．在上云居之右．宋元嘉中置。初为善居寺．後改今额。
竹园寺
竹园寺．在蒋陵里檀桥。宋元嘉十一年临川公主所造．盖尼寺也。时有尼慧濬请高僧昙无谶译禅经於寺中云。(案无谶殁於河西．未至江左．当作请沮渠安阳侯译禅经於寺中)
【考证】建康实录．宋元嘉十一年置竹园寺．西北去县一里．在今建康东尉蒋陵里檀桥。案寺记．宋临川公主造。
○晋河西昙无谶传．安阳侯者．沮渠蒙逊从弟．锐意内典。逮魏灭凉．乃南奔。宋竹园寺尼慧濬请安阳出经。安阳通习已久．临笔无滞．旬有七日．出为五卷。
铁索罗寺　翠灵寺　妙果寺　(瑞相院)
铁索罗寺．本晋时尼寺．在城南门外。宋元嘉十一年．有西域尼铁索罗居此．因以其名称寺焉。宋齐以来．或为翠灵寺．或为妙果寺。赵宋时毁而复修．改名瑞相院云。
【考证】六朝事蹟．铁索寺．本东晋尼寺也．尚书仲杲女见释书有比邱尼．问讲师．师曰．女子削发出家为比邱尼。後因铁索罗国尼至．遂就此建寺．以铁索罗为名．中国有尼自此始。
○至正金陵新志．瑞相院亦名铁索寺．在城南门外。注引乾道志云．本晋时尼寺．宋元嘉七年西域梵尼七人至建业．十一年尼铁索三人又至．因号铁索罗寺。宋齐以来．或为翠灵寺．或为妙果寺。开宝八年毁．太平兴国二年．有僧请其地重兴瑞相禅师塔．因改今额。
上定林寺
上定林寺．宋元嘉十二年高僧昙摩蜜多所移建也．在下寺之西山上。或曰．元嘉十六年竺法秀所造．殆共为修饰与。蜜多旋卒於此寺．後有僧佑．凡获信施．悉以营缮。傅弘并建经轮藏．而寺乃大盛。自宋暨梁．高僧如僧远．僧柔．法通．智称．道嵩．超辩．慧弥．法愿辈．无虑数十人．皆居於是。处士明僧绍钦僧远夙德．来寺候问。而何胤刘勰诸名流．或听内典．或撰经证．亦时相往还焉。寺有佛牙．乃元徽中法献自于阗国赉来．密自礼事。越十五载．始为人知。献卒之後．为豪家所劫。齐永明元年八月．甘露降寺佛堂庭中．时以为瑞。东昏侯至寺射病沙门．则又僧之劫运矣。寺有应潮井．後为北高峯．峯上有梁昭明太子读书台．下有一人泉。王褒所咏定林寺桂花诗．盖即寺後桂岩也。寺壁又有梁解旧画。六朝高僧墓．多在寺之左右．郁葱哉诚佳城已。(陈云．昙摩蜜多葬宋熙寺前。僧佑葬定林下寺旧基。僧远僧柔慧弥超辩法献法通悉葬山南。僧远墓王俭撰文。僧佑僧柔超辩碑．刘勰撰文。法献碑沈约撰文。法通碑谢举萧子云并撰文．刻於两面．其地皆距寺不远。)逮宋乾道中．僧善监因寺久废．请其额移建於方山．实非锺山之定林云。
【考证】建康实录．宋元嘉十六年置上定林寺．西南去县十八里。案寺记．禅师竺法秀所造．在下定林寺之後。法秀初止祗洹寺．移居於此也。
○宋上定林昙摩蜜多传．元嘉十九年卒於上寺．春秋八十有七。
○又实录．傅弘居锺山定林寺．建经轮藏。
○齐京师建初寺释僧佑传．年十四．家人密为访婚．佑知而避。至定林投法达法师．师奉竭诚．永明中奉勅入吴．试简五众并宣讲十诵．更伸受戒之法。凡获信施．悉以治定林建初诸寺。
○齐上定林寺释僧远传．宋大明六年谢病．隐上定林寺。明帝践位．请远为师．竟不能致。以齐永明二年卒於上寺。竟陵文宣王为营坟於山南．立碑颂德．太尉王俭制文。时定林上寺又有法令慧泰．并善经论．继迹於远焉。
○齐上定林寺释僧柔传．柔姓陶．丹阳人．入剡白山灵鹫寺徵书．岁及．乃更出京师．止於定林寺。躬为玄匠．四远欣服。卒於延兴元年．即葬於山南．沙门僧佑为立碑墓所．东莞刘勰制文。
○梁定林寺释法通传．践迹京师．憩定林上寺。天监十一年卒．葬於寺南。弟子静深等立碑墓侧．陈郡谢举兰陵萧子云并为制文．刻於两面。时定林上寺．复有沙弥智进．清信苦节．修头陀行。
○齐京师安乐寺释智称传．定林寺法献．於讲席相值．闻其往复清玄仍携止山寺。
○齐上定林寺释道嵩传．宋元徽中来京师．止锺山定林寺。
○齐上定林寺释超辩传．还都止定林上寺．闲居养志．毕命山门．永明十年卒．葬於寺南．刘勰为制墓文。
○梁上定林寺释慧弥传．止於京师定林寺．以天监十七年卒．葬於寺南。时定林又有沙门法仙．诵经有素行。
○齐正胜寺释法愿传．少时启求出家．三启方遂．为定林寺远公弟子。
○南史明僧绍传．闻沙门释僧远夙德．往候定林寺．齐高帝欲出寺见之．遁还摄山。
○又何胤传．入锺山定林寺听内典．其业皆通。
○又刘勰传．勰为文长於佛理．都下寺塔及名僧碑志．必请勰制文。有勅与慧震沙门於定林寺撰经证．功毕．启求出家．遂变服改名慧地云。(陈云．以上数条．只言定林．未分上下。知其为定林上寺者．以齐梁时下寺已久废也。)
○齐上定林寺释法献传．宋元嘉十六年方下京师．止定林上寺。元徽三年．西游于阗．获佛牙一枚．舍利十五粒．观世音减罪呪及调达品．又得龟兹国金鎚鍱像。於是而还．十有五载．密自礼事．余无知者。至文宣感梦．方传道俗。以建武末年卒．窆於锺山之阳。献弟子僧佑为造碑墓所．丹阳尹沈约制文。献於西域所得佛牙及像．皆在上定林寺。牙以普通三年正月．忽有数人执仗初夜叩门．称临川殿下奴叛．有人告云．藏佛牙阁上．请开阁检视。寺司即随请开阁．主帅至佛牙座前．开函取牙．作礼三拜．以锦手巾盛牙．绕山东而去。至今竟不测所在。(原注．此牙作高僧传时尚不知何人赚去．今读陈书高祖本纪．乃知取佛牙者．即陈武帝。其曰庆云寺慧兴者托辞也．详见下庆云寺条．咸丰未经兵燹以前．牙在香林寺中．予犹及见之。)
○齐书武帝纪．永明九年八月甘露降定林寺佛堂庭中。
○又东昏侯纪．至定林寺有老病沙门不能去．令左右射之。
○贞观公私画史．定林寺在江宁．有梁解旧画。
○景定建康志．梁昭明太子书台在蒋山定林寺後山北高峯上。又一人泉在北高峯绝顶定林寺後。
○至正金陵新志．上定林寺旧在蒋山应潮井後。宋乾道间．僧善监请其额．於方山重建。
○王褒集有咏定林寺桂花诗。
灵鹫寺
灵鹫寺未详其所在．宋杯度道人自南州移居之。至齐时．名僧慧高请其师僧审还寺．为别立禅房焉。
【考证】宋京师杯度传．自南州移灵鹫寺．至元嘉中卒．葬建业之覆舟山。
○齐京师灵鹫寺释僧审传．灵鹫寺慧高从受禅业．乃请审还寺．别立禅房。
王国寺
王国寺．盖比邱尼所居也。宋元嘉二十二年孔熙先等谋逆．有王国寺尼法静．出入彭城王义康家．则交结豪贵而不守戒律云。
【考证】建康实录．(案建康实录无此．见宋书范晔传。)员外散骑常侍孔熙先与太子詹事范蔚宗．谋奉彭城王义康为逆。时有王国寺尼法静出入义康家．尼妹夫许耀领队在台宿卫宫省．许为内应。
延寿寺　(延熙寺)
延寿寺．宋元嘉二十二年义阳王昶母谢太妃所造．至唐改名延熙云。
【考证】建康实录．宋元嘉二十二年置延寿寺．西北去县八十里。案寺记．义阳王昶母谢太妃造．隋末废．唐上元二年重置．名延熙寺。
乌衣寺
乌衣寺在乌衣巷．宋元嘉时．释慧叡与慧义同居之．讲说诸经．思彻言表。厥後昙迁昙凭．皆以转读名於时焉。
【考证】宋京师乌衣寺僧慧叡传．适京师止於乌衣寺．讲说诸经．皆思彻言表。
○宋京师只洹寺释慧义传．劝范泰以果竹园六十亩施只洹寺．泰从之。及泰薨．泰第三子晏遂夺而不与。义乃移止乌衣寺．与慧叡同住。元嘉二十一年．终於乌衣寺。
○齐乌衣寺释昙迁传．迁长於转读．有无穷声韵。初止只洹寺．後移乌衣寺。
○齐乌衣寺释昙凭传．少游京师学转读．止乌衣寺。
齐福寺
齐福寺．宋元嘉末年造．福曰齐福．盖萧氏将兴之兆云。
【考证】建康实录．宋元嘉三十年置齐福寺。
天竺寺
求那跋陀罗．中天竺人．宋元嘉中．文帝遣使迎至都．初住只洹寺．後於丹阳郡译经．立天竺寺以居之。(案陀罗传无立天竺寺事．不知孙氏何据。後云天竺寺当立於此时．亦想当然尔之语。)至齐时有僧贤居此寺．善於敷论．名振上国焉。
【考证】宋中兴寺求那跋陀罗传．陀罗．中天竺人．元嘉十二年至广州．宋太祖遣使迎接。既至京都．初住祗洹寺．集义学诸生译出杂阿含经。後於丹阳郡译出胜鬘楞伽经。世祖明其纯谨．益加礼遇。(原注．天竺寺当立於是时．名曰天竺．以其本天竺人也。)
○齐京师太昌寺释僧宗传．时有中兴寺僧敬道及天竺寺僧贤．并善敷论．名振上国云。
禅冈寺
禅冈寺．宋孝建二年萧惠开为父思话而造也。惠开家世奉佛．凡为父造四寺．在京师南冈下者名禅冈．是为其一。(陈云。当在今之赤石矶。)齐有高僧法开僧绍等居之。梁何逊诗所谓拱树捎云密重楼雾中出者．真能状寺中之景云。
【考证】梁书萧惠开传．惠开．思话之子．丁父艰．居丧多孝性。家素奉佛．凡为父造四寺。於南冈下名曰禅冈寺．於曲阿故宅名曰禅乡寺．於京口墓亭名曰禅亭寺．於所封邑封阳县名曰禅封寺。
○齐琅邪摄山释法度传．余杭县法开者．清爽隽发．善为德论．出京止禅冈寺。与同寺僧绍有闻於时。
○梁何逊集有登禅冈寺望和虞记室诗．其警句云．南望南郭门．拱树捎云密．北窗北溱道．重楼雾中出。
司徒寺
司徒寺．宋司徒何尚之所造．故以官名其寺焉。何氏自晋司空充至宋司徒尚之．世奉佛法．并建立塔寺。此为其一。陈徐陵有宋司徒寺碑．盖为寺僧而作云。
【考证】梁书何敬容传．何氏自晋司空充宋司徒尚之．世奉佛法．并建立塔寺。
○徐陵集有齐国宋司徒寺碑。(原注．南朝称某寺某僧．必先称其国．时国祚皆短．凡僧卒於何代．即称何代僧．高僧传历历不爽。此言齐国系言其僧为齐代人。集中此碑．误删僧名．令人不解。如云齐国宋司徒寺某法师碑．则了然矣。)
法轮寺
法轮寺．在覆舟山下．亦何尚之所造也。寺成．请释志道居之。至齐时．何点以其为家寺．常居於此。竟陵文宣王就见之。後崔慧景反．围宫城．屯兵寺前．以其精通佛理．逼与谈义．真六朝人戎服谈玄之结习焉。
【考证】齐锺山灵曜寺释志道传．何尚之钦德致礼．请居所造法轮寺。
○南史何点传．後点在法轮寺．竟陵王子良就见之．角巾登席．子良欣悦无已。又永元中崔慧景围城．慧景性好佛义．先慕交点．点不顾之．至是乃逼召点往赴其军．终日谈说．不及军事。(案解题．崔慧景以点精通佛理．逼与谈义．考证竟无一字及点後二条对客高谈．乃不知客为何人．今据南史点传补永元中以下云云。)
○齐书崔慧景传．性好谈义．兼解佛理．顿法轮寺．对客高谈。
○读史方舆纪要．法轮寺在城北覆舟山下．齐崔慧景围宫城．顿法轮寺．对客高谈处也。
南涧寺
南涧寺在何尚之宅畔。尚之宅临南涧．又谓之落马涧。(陈云．当今南门外西街涧子桥。)寺居其间．即以南涧为名焉。居是寺者．有高僧道冏．显亮．智称。而何求仍世居旧宅．不肯就徵。张景真则舍身设斋於此寺云。
【考证】景定建康志．何尚之宅．在南涧寺侧。
○至正金陵新志引戚氏光云．南史有南涧寺。庆元志云．南涧即今落马涧．比年始题其榜曰跃马涧。
○宋京师南涧寺释道冏传．冏止南涧寺．世以船舟为业。
○齐上定林寺释僧远传．宋新安孝敬王子鸾为亡所生母殷贵妃造新安寺．勅选三州招延英哲．远与小山法瑶．南涧．显亮．俱被徵召。
○齐京师安乐寺释智称传．乃投南涧禅房宗公．请受五戒。
○南齐书何求传．除司空从事中郎不就．乃除永嘉太守。求时住南涧寺．不肯诣台．乞於寺拜受．见许．未几遁归吴。
○又荀伯玉传．世祖在东宫．左右张景真於南涧寺舍身．齎有元徽紫皮袴褶．他物称是。
大庄严寺
宋孝武大明三年．路太后於宣阳门外太社西药园造寺．名庄严寺．建塔七层．寺前有市。(陈云．当今之笪桥西．今笪桥亦有市。)後因梁有小庄严寺．故称此为大以别之。历朝高僧如昙斌．昙济．昙宗．慧亮．道慧．元趣．法道．僧璩等辈．无虑十余人．皆止此寺。其最着者．僧达讲维摩经．勅坐近张绪．俾闻其言。宝志与王筠交．而筠後为作墓碑。僧旻深通禅理．梁昭明尝与谘论。简文作成实论疏序．元帝为制碑文．江总亦有大庄严寺碑。是皆文人之慧业也。至於遭逢世变．兴替相仍．则宋元徽二年张敬儿败贼於寺前小市。贺琛被贼创．举送此寺疗治之。齐东昏侯取寺中九子玉铃为潘妃殿饰。侯景乱梁．宿庄严寺．即南郊祭天。陈永定二年高祖屡幸寺舍身．发金光明经题．并设无碍大会。颜晃因甘露降寺中．遂献甘露颂。宣帝永建十年．雷震庄严寺露盘。逮隋时渐圮．唐天宝中乃重修云。
【考证】建康实录．宋大明中路太后造庄严寺。(详见上谢寺．)梁天监中置小庄严寺。(详见下。)
○南史虞愿传．宋明帝起湘宫寺．以孝武庄严刹七层．欲起十层。(陈云．此知庄严寺有七层塔．路太后造寺．在孝武时．故谓孝武庄严刹也。)
○宋京师庄严寺释昙斌传．宋元徽中卒於庄严寺。时庄严寺复有昙济昙宗等．并以学业才力．见重一时。
○宋京师何园寺释慧亮传．泰始之初．庄严大集．简阅义士上首千人．勅亮与斌递为法主。
○宋京师庄严寺释道慧传．慧以母老欲存资奉．乃移憩庄严。时庄严寺复有元趣僧达．并以学解见称。
○梁上定林寺释法通传．践迹京师．初止庄岩．後憩定林。
○梁京师庄严寺释僧璩传．後移止庄严寺．卒於所任。
○南史张绪传．齐高帝重绪文学．尝幸庄严寺听僧达道人讲维摩经。坐远．绪不闻其言．乃迁僧达以近之。又释宝志传．先是王筠至庄严寺．宝志与之交言欢饮．至亡．武帝命筠为碑．盖先觉云。
○梁昭明太子集有解二谛义．并载僧旻问答。
○梁简文帝集．有僧旻成实论义疏序。
○梁元帝集有僧旻法师碑。
○梁江总集有大庄严寺碑。其警句云．前望则红尘四合．见三市之盈虚。後睇则紫阁九重．连双阙之耸峭。
○南史宋後废帝纪．元徽二年．张敬儿破贼宣阳门庄严寺小市。又贺琛传．琛被创未至死．贼举送庄严寺疗治之。
○南齐书东昏侯纪．庄严寺有玉九子铃．剥取以为潘妃殿饰。
○梁书侯景传．先夕景宿大庄严寺．即南郊柴燎於天。
○陈书高祖本纪．永定二年五月辛酉．舆驾幸大庄严寺舍身。壬戌．羣臣表请还宫。十月乙亥．舆驾幸大庄严寺．发金光明经题。十二月甲子．舆驾幸大庄严寺．设无碍大会。又颜晃传．永定二年．高祖幸大庄严寺．其夜甘露降．晃献甘露颂。
○建康实录．陈宣帝太建十年．夏六月大雨．雷震庄严寺露盘。
○宋僧赞宁续高僧传．释惠忠．俗姓王氏．上元人也。唐天宝初年出止庄严寺．兴怀修葺。
幽栖寺　(祖堂寺　延寿院)
牛头山周回四十里．其南峯峦．削如芙蓉。宋大明三年．建幽栖寺於上．因名是山曰幽栖山。逮唐初懒融道人说法住此．为南宗第一祖师．乃改为祖堂寺。光启四年废。杨吴太和二年重置．改名延寿院。今仍称幽栖寺焉。
【考证】景定建康志．牛头山．宋大明三年．於山南建幽栖寺．因名幽栖山。
○至正金陵新志．融禅师姓韦．年十九．落发出家．入牛头山幽栖寺北岩之石室修道。唐贞观中四祖信禅师．传达摩心印．知融可以传道．遂来山中授以法要。後融卒．葬鸡笼山．号一代祖师。其寺与山．遂号祖堂云。又延寿院下．乾道志．本幽栖寺．在城南四十里祖堂山南．光启四年废。吴太和二年重置．改今额。
何园寺
何园寺未详其所在。宋齐以来．高僧慧亮．慧隆．僧辩．僧贤．道慧．法度等．并居之。
【考证】宋京师何园寺释慧亮传．渡江止何园寺．颜延之张绪眷德流连．每叹曰．安汰吐珠玉於前．斌亮振金声於後。
○齐京师何园寺释慧隆传．宋泰始中出都．止何园寺．思彻铨表．善於清论。时何园寺复有僧辩．僧贤．道慧．法度．并研精经论．功业可称。
灵曜寺
灵曜寺在蒋山之西。宋大明六年．甘露降於寺庭。历代高僧如道营．僧审．道慧．智道．志秀．僧盛．皆止於是。而江总尝从则法师受菩萨戒焉。
【考证】景定建康志．道光泉在蒋山灵曜寺前。
○南史宋孝武本纪．大明六年．甘露降灵曜寺。
○宋闲心寺释道营传．始住灵曜寺习禅．晚依观询二律师谘受毗尼。
○齐京师灵鹫寺释僧审传．闻昙密摩多道王京邑．乃拂衣过江．止於灵曜寺。
○齐京师庄严寺释道慧传．出家为僧慧弟子．止灵曜寺。
○齐锺山灵曜寺释志道传．出家止灵曜寺．蔬素少欲。
○梁冶城寺僧智秀传．秀京兆人．幼有出家之心．将冠娶日．走投灵曜寺出家。
○梁京师灵曜寺僧盛传．本姓何．建业人．大明数论．并善众经。梁天监中卒於灵曜寺。
○南史江总传．年二十余．入锺山灵曜寺．从则法师受菩萨戒。
多宝寺
多宝寺未详其所在。宋释法颖．慧隆．静林．宏充．诸名僧居之。梁任孝恭有多宝寺碑铭。
【考证】齐京师多宝寺释法颖传．宋元嘉末止新亭寺．孝武南下．改治此寺．以颖学业精明．勅为都邑僧正。後辞任还多宝寺。时多宝寺复有僧静林．慧隆。
○齐京师湘宫寺释宏充传．大明末过江．初止多宝寺。每讲法华十地．听者盈堂。
○梁任孝恭集有多宝寺碑铭。其警句云．上当星纪．下接莲峯．还瞻朱阁．仰背青松。又云．藏韬仙说．台含佛影．叶下秋林．烟生春岭。
北多宝寺
北多宝寺．别乎在南者言之也。宋释慧亮．慧整．齐慧忍等并居之。
【考证】宋京师北多宝寺释慧亮传．住京师北多宝寺．神情超绝．容止可观。
○宋京师新安寺释道猷传．北多宝寺慧整．特精三论。
○齐北多宝释慧忍传．俗姓篑．建康人．少出家．住北多宝寺。
长乐寺
长药寺在台城之南。宋释慧询觉世．齐释法珍．僧响．僧猛．法宝．慧渊等并居之。惟地当冲要．梁末齐兵内犯．陈霸先统率羽林禁兵出顿寺前．防护宫省．则与都城为存亡也。隋时寺废。
【考证】齐京师长乐寺释慧询传．至京师止道场寺．寺僧慧观以询德为物范．乃令更振他寺．於是移止长乐寺。
○齐新安寺释道猷传．时北多宝慧整．长乐觉世．并齐名比德。
○齐谢寺释慧次传．时长乐寺又有法珍．僧响．僧猛．法宝．慧渊．并一代英哲．为时论所宗。
○读史方舆纪要．长乐寺在台城南．梁绍泰二年．齐兵至倪塘．游骑至台城门外．陈霸先总禁兵出顿长乐寺是也．今废。
药王寺
宋孝武大明七年四月八日．有竹林寺释慧益焚身礼佛．帝於所茶毗之处起药王寺．设会度人．以纪徵祥焉。
【考证】宋京师竹林寺僧慧益传．宋孝建中出都．憩竹林寺。精勤苦行．誓欲烧身。大明七年四月八日．益乃手自执烛以然帽．帽然已．乃弃烛合掌．诵药王品。火至眉．诵声犹分明．及眼乃昧。明日帝为设会度人．令斋主唱白．具序徵祥。烧身之处．起药王寺以拟本事焉。
栖元寺
栖元寺在鸡笼山东北．宋建平王弘尝置第於此．後舍为寺。其子景素请僧远驻锡．不出．慧曜乃居之。至齐有高僧僧审．文惠太子竟陵文宣王并加敬礼。又有云法师者．王僧孺为制碑．住持既多宿德．复极山水之美。王融听讲已毕．乃有游邸园诗．盖应竟陵王教而作也。今潮沟畔尚存遗址云。
【考证】南史宋建平王宏传．宏少而闲素．笃好文集．置第於鸡笼山．尽山水之美。
○齐上定林寺释僧远传．宋建平王景素．谓栖元寺是先王经始．既寺是人外．欲请远居之。殷勤再三．终不下山。
○宋彭城寺释道俨传．时栖元寺又有释慧曜者．善於十诵。
○齐灵鹫寺释僧审传．审还灵鹫寺．别立禅房。清河张振又请居栖元寺。文惠文宣．并加敬事。
○王僧孺集有栖元寺云法师碑。
○王融集．有栖元寺听讲毕．游邸园．应司徒教五古诗。
○建康实录．潮沟其北又开一渎．经栖元寺门至後湖．以引湖水。原注．栖元寺在覆舟山西南．鸡笼山东北。
○至正金陵新志引寰宇记．鸡笼山．西接落星涧．北接栖元塘。
新安寺
宋大明六年．孝武帝宠姬殷贵妃薨．为之立寺於青溪鸡鸣桥北。因贵妃子子鸾封新安王．故以新安为寺名。延名僧道猷．昙斌．法瑶．僧远．慧重等以主之。落成之日．百官多施钱帛．张融独嚫百钱以托讽焉。及废帝子业杀子鸾．毁新安寺．驱斥僧徒。明帝践阼．敕令修复．而昙度继为寺主。後废帝昱偷狗就与饮酒．则非戒律僧矣。齐有僧道兴为竟陵文宣王所礼。至陈．韩子高移官出居新安寺．则其寺犹为寄寓之所云。
【考证】建康实录．青溪七桥．次南鸡鸣桥。原注．即舆地志所谓今新安寺南．出开善寺路．度此桥。
○南史天竺国传．孝武宠姬殷贵妃薨．为之立寺。贵妃子子鸾封新安王．故以新安为寺号．前废帝杀子鸾．乃毁废新安寺。及中兴．天宝诸寺。驱斥僧徒。明帝践阼．下令修复。
○又张融传．宋孝武起新安寺．僚佐多嚫钱帛．融独嚫百钱。(案南史融传．解褐为新安王子鸾参军。王母殷淑仪薨．四月八日建斋灌佛．僚佐儭者多至一万．少不减五千．融独注儭百钱．无孝武建新安寺语．此孙氏依天竺国传以意造也。)
○宋京师新安寺释道猷传．宋文帝敕临川郡发遣出京．既至．即延入宫内．大集义僧．命猷伸述顿悟。及孝武时．敕住新安为镇寺法主。
○宋吴兴小山释法瑶传．大明六年．敕吴兴郡礼致上京．与道猷同止新安寺．使顿渐二悟．义各有宗。
○宋京师庄严寺释昙斌传．初止新安寺．讲小品十地。
○齐上定林寺释僧远传．宋新安孝敬王子鸾．为亡所生母殷贵妃造新安寺．敕选三州招延英哲．皆推远为允举之首。
○齐瓦官寺释僧重传．宋大明六年．敕於新安寺出家。
○宋灵根寺释僧瑾传．後有沙门昙度续为僧主．止於新安寺。
○宋书後废帝纪．七月七日晚．至新安寺．偷狗就昙度道人煑之饮酒。
○齐京师安乐寺僧辩传．司徒竟陵文宣王令龙光普知新安道兴及辩等集第作声。
○陈书韩子高传．废帝即位．迁散骑常侍．右卫如故．移顿於新安寺。
外国寺
宋孝武时．有外国沙门摩诃至都下．建外国寺以居之．及齐东昏无道．剥外国寺佛面光相．以施潘妃殿饰焉。
【考证】建康实录．宋孝武时．有外国沙门摩诃衍出新经胜鬘经於都下．尤为释学所重。(原注．外国寺疑建於是时。)
○南史齐东昏候纪．庄严寺玉九子铃．外国寺佛面光相．悉剥以施潘妃殿饰。
禅林寺　(惠日寺)
宋大明中．有尼净秀．戒行精严．黄修仪及南昌公主为置精舍以居之。逮泰始三年．明帝赐号曰禅林。或曰王修仪立精舍．新蔡公主为佛殿。泰始三年．明帝助修．齐文惠太子更为起房焉。隋末废。唐初复建．名之为惠日云。(原注．此与梁之惠日同名．非一寺也。)
【考证】沈约齐禅林寺尼净秀行状．宋大明七年八月．故黄修仪及南昌公主．深崇三宝．敬仰德行．初置精舍。泰始三年．明帝赐号曰禅林。
○建康实录惠日寺注．今在县东三里。(原注．与梁惠日寺在西者不同。)王修仪为尼净秀立精舍．新蔡公主为佛殿。泰始三年．明帝助修．号曰禅林。齐文惠起房。隋末乱离．并从毁坏。皇初杜伏威与辅公佑共修殿内丈六金像并左右夹侍。始武德四年．止六年正月十五日毕工。寺西废禅林寺亦并入。其年公祏背叛．七年李孝恭来讨．为军火所及。贞观七年．始移惠日之名於此焉。
湘宫寺
湘宫寺在青溪中桥之北。(原注．中桥即今之四象桥。盖中桥以在寺前．人呼为湘宫寺桥．後倒转为寺湘．故今譌为四象桥也。)寺门北对都城清明门．西南即古草市．实宋明帝为湘东王时故宅也。践阼以後．即造此寺。以庄严寺刹七层．欲起十层以胜之而不能．乃各立五层。又将彭城寺铜像及文帝所造金薄圆光．移入此寺．请释宏充为纲领．大开讲肆．选法瑗慧隆主其事．而以三衣瓶钵赐昙光．自以为莫大功德矣。後有高僧昙准法身法真法鲜慧兴智倩法愿等．皆居於是。惟南临淮水．齐高帝故宅在其旁．又地当冲要．始安王遥欣构逆时．萧坦之屯军寺前．不免樵苏之扰．而寺侧遭焚．梵宇独安然无恙．则佛力之所护持也。梁简文帝有重修湘宫寺碑．及智倩法师墓碑。赵宋徙寺清化市．厥後遂无闻焉。
【考证】建康实录注引丹阳记．次南有青溪中桥．今湘宫寺门前巷东．出度溪．东有桃花园．是齐太祖旧宅。
○景定建康志引实录．都城清明门．对今湘宫寺．巷东出青溪桥。又引宫苑记．南尉在草市北．湘宫寺前。
○南史虞愿传．帝以故宅起湘宫寺．备极奢丽。以孝武庄严寺刹七层．欲起十层浮屠而不能．乃各立五层。新安太守巢尚之入见．帝问曰．卿至湘宫寺未．此是我大功德。愿侍侧曰．此皆百姓卖儿贴妇钱所为．罪高浮屠．何功德之有。帝大怒。
○宋京师释僧亮传．铸像既成．惟焰光未备。宋文帝为造金薄圆光．安置彭城寺。至泰始中明帝移湘宫寺。
○齐京师湘宫寺释宏充传．明帝践阼．起湘宫寺．请充为纲领．於是移居焉。时湘宫寺又有法鲜比邱．与充齐名。
○齐何园寺释慧隆传．宋明帝请於湘宫寺开讲成实论。
○齐太昌寺释僧宗传．昙准後居湘宫寺．与同寺法真法身．并为当时匠者。
○宋中寺释昙光传．明帝於湘宫设会．闻光唱导．帝称善．即敕赐三衣瓶钵。
○齐灵根寺释法瑗传．明帝造湘宫新成．大开讲肆．敕请瑗当法主。
○梁昭明太子集．立二谛义．湘宫寺僧慧兴有谘论。
○梁简文帝集有湘宫寺碑．又有湘宫寺智倩法师墓碑。
○南齐书萧坦之传．始安王遥光以东府反．坦之假节督众军讨之．屯湘宫寺。
○齐正胜寺释法愿传．愿後憩在湘宫．鸾驾自幸降寺省慰．俄而寝疾．值寺侧遭烧．寺在下风．烟焰将及．弟子欲与愿去．愿曰．佛若被烧．我何用活．即苦心归命．於是三面遭焚．寺独不烬。
○至正金陵新志引庆元志．近有人於上元县治後军营中拙出断石．上有湘宫寺三字．以此知旧寺所在．又寺後徙於清化市。
兴业寺
兴业寺不知何时所建。近青溪菰首桥．与宋湘宫寺相望也。逮梁简文帝有水照柳初碧烟含桃半红之句．实足状兴业寺之景云。
【考证】建康实录．都城最南清明门．门三道．对湘宫寺巷门．东出青溪港桥。正东面建阳门．门三道．直东今兴业寺後．东渡青溪菰首桥。
○梁简文帝集．有旦出兴业寺讲诗．其警句云．水照柳初碧．烟含桃半红．见鹤徒知谬．察象理难同。
永安寺　(归寂塔院)
永安寺．宋泰始二年建．南唐起塔於此．遂号归寂塔院云。
【考证】至正金陵新志．归寂塔院．宋泰始二年建．初号永安寺．南唐保大二年起塔．号归寂．因名院。
天保寺
宋泰始中京师民为孝武帝立寺．疑其名．巢尚之曰宜名天保．诗云．天保．下报上也．於是寺名乃定。齐时居是寺者．为道盛法瑗慧文超胜等。沈文季尝於是设会。高帝及竟陵王子良王奂．於诸僧皆加敬礼焉。
【考证】宋书戴法兴传．时百姓欲为孝武立寺．疑其名．巢尚之应声曰．宜名天保．诗云．天保．下报上也。时服其机速。
○齐京师天保寺释僧盛传．下京憩天保寺。齐高帝敕代昙度为僧主。後沈文季於天保寺设会．令陆敬修与盛论议．盛既理有所长．言无暂屈．敬修意不获申．恧焉而退。(案盛既以下．依陈本补。)
○齐灵根寺释法瑗传．後天保改构．请瑗居之。
○齐多宝寺释法颖传．时天保寺又有慧文律师．亦善诸部毗尼．为琅邪王奂所重。
○齐京师安乐寺僧辩传．司徒文宣王令善声沙门龙光普知．与多宝慧忍．天保超胜．及僧辩等．集第作声。(案集第作声．谓集其第唱梵也。今据传补善声沙门龙光普知及僧辩等十二字)
正胜寺
宋泰始六年．建康人校长生舍宅为寺．名曰正胜．请上定林寺释法愿居之。
【考证】齐正胜寺释法愿传．少时出家为上定林远公弟子．泰始六年校长生舍宅为寺．名曰正胜．请愿居之。
兴皇寺
宋明帝泰始之初．创寺於建阳门外．敕释道猛为纲领．名寺曰兴皇。创造工毕．即令於寺开讲。自宋暨梁．道坚．惠鸾．惠敷．僧训．道明．智藏．皆住止此寺。释智称．宝志．亦时相往来．诸名士刘歊．孙瑒．傅縡．张融．则与寺中名德结世外之契。昭明解二谛义．法宣并有谘问焉。惟地近都城．齐崔慧景反．崔兴祖军兴皇寺．时有掠夺．犹不免尘刼之扰云。
【考证】宋京师兴皇寺释道猛传．泰始之初．帝创寺於建阳门外．敕猛为纲领。帝曰．夫人能宏道．道藉人宏．令得法师．非直道益苍生．亦有光世望．可目为兴皇．由是成号。及创造工毕．敕猛於寺开讲。後有道坚．惠鸾．惠敷．僧训．道明．并止兴皇寺。
○齐京师安乐寺释智称传．遇颖公於兴皇讲律．发言中诣。
○梁京师释宝志传．诸多来去兴皇净名两寺。
○古诗纪梁释智藏小传．住兴皇寺．梁武授戒．时时咨禀。
○梁书刘歊传．始沙门宝志遇歊於兴皇寺．惊起曰．隐居学道．清净登仙。
○陈书孙瑒传．时兴皇寺朗法师该通释典．瑒每造讲．时有抗论．法侣莫不倾心。
○南史傅縡传．縡笃信佛教．从兴皇寺惠朗法师受三论．尽通其学。
○张融集与周顒论释法宠书注．法宠寓海盐．纳妻半年．舍家住兴皇寺．从道猛学．融与顒书称之。
○梁昭明太子集解二谛义．是兴皇寺法宣咨答。
○南齐书崔慧景传．崔恭祖军兴皇寺．於东宫掠得女伎．为崔觉逼夺．由是忿恨。
灵根寺
灵根寺在锺山侧．宋泰始中释僧瑾所造也。高僧法瑗．法常．智兴．元畅．慧豫．法明等居之。又有僧迁慧令受梁昭明太子咨义焉。
灵基寺
灵基寺亦释僧瑾所造也。高僧智林．敬遗．光赞．慧韬等居之。
【考证】宋灵根寺释僧瑾传．初止冶城寺．孝武敕为湘东王师．湘东践阼．是为明帝．仍敕瑾为天下僧正。瑾性不蓄金．四方奉献．皆充福业．起灵根灵基二寺．以为禅慧栖止。
○齐灵根寺释法瑗传．後齐文惠请居灵根．因移彼寺。时灵根寺又有法常智兴．并博通经论。
○齐蜀后山释元畅传．至京止住灵根．少时而卒．即窆於锺阜独龙山前。临川献王立碑．汝南周顒制文。(陈云．据此知寺必在锺山侧也。)
○齐京师灵根寺释慧豫传．来游京师．止灵根寺。
○齐上定林寺超辩传．时有灵根寺法明．蔬食苦行．诵经十余万言。
○梁昭明太子集解二谛义．法身义．灵根寺僧迁慧令并有谘答。
○齐高昌郡释智林传．宋明之初．敕在所资给发遣至京．止灵基寺．讲说相续。
○齐京师中寺释法安传．时有灵基寺敬遗．光赞．慧韬．皆当时名流．为学者所重．
延祚寺　(正觉寺　铁塔寺)
延祚寺在冶城後冈上．宋泰始中．邦人舍地建精舍．以延祚为寺名。寺有高阁．梁何逊尝登之以赋诗。候景之乱．王僧辩入讨．景使其党宋长贵守延祚寺．盖其地实据山川之形胜焉。南唐改正觉寺．又名铁塔寺。塔至国朝始为雷震所坏云。
【考证】至正金陵新志．正觉禅寺．(原注．此南唐以後之正觉寺．非六朝之正觉寺也。)一名铁塔寺在城内西北冶城後冈上。宋泰始中邦人舍地建精舍．号延祚寺．南唐始改今额。
○何逊集。有登延祚寺阁诗。
○南史侯景传．王僧辩入讨．景使其党宋长贵守延祚寺。
闲心寺
闲心寺在娄湖苑．(陈云．今之门东老虎头也。)宋张永所造也。既成．请释道营居之。开设讲席．门徒甚盛。逮齐有释慧佑．厉身苦节．竟陵王子良迎至寺中．以为法主焉。
【考证】宋京师闲心寺释道营传．道营始住灵曜寺习禅．晚依观询二律师咨受毗尼。及张永於娄湖苑立禅心寺．请营还居讲席．学徒甚盛．後有释慧佑者．苦身厉行．精寻律教．齐竟陵王子良遣迎出都．俾止闲心寺焉。
正觉寺
正觉寺在新亭．宋昇明二年领军萧道成筑垒於此．防卫都城。及沈攸之既败．乃以军幕之地置寺。齐兴．尚书令王俭为碑．徐希秀书之．并敕释法悦为寺主焉。
【考证】至正金陵新志．正觉寺有三．其一禅寺．(详前注。)其一在正西隅．其巷呼正觉寺巷。乾道志云．本在城南新亭垒侧．宋昇明二年萧道成顿兵新亭．及沈攸之败後．乃以军幕之地置正觉寺．尚书令王俭为碑。寺久废．今寺传自绍兴十二年请新亭额来建。其一．乾道志云．在城内炳灵公庙西蔬圃中．属今正西隅。(陈云．东花园亦有正觉寺．盖嘉庆时水月庵所改．今并废。)
○南史徐爰传．爰子希秀．甚有学解．亦娴篆隶．正觉寺碑．希秀书也。
○齐正觉寺释法悦传．齐末敕为僧主．止京师正觉寺．敦修福业．四部所归。
龙渊寺
龙渊寺在小丹阳牛落山．宋昇明中僧远所筑之精舍也。远後遍历京师诸寺．而龙渊实为发迹之始焉。
【考证】齐上定林寺释僧远传．宋大明中渡江．住彭城寺。昇明中於小丹阳牛落山立精舍．名曰龙渊。後历止众造寺新安寺．而卒於上定林寺。
灵味寺
灵味寺在锺山侧．宋释昙宗居之．即着京师寺塔记者也。後有僧意．昙光．宝亮．静安．皆为灵味之禅宿焉。
【考证】宋灵味寺释昙宗传．昙宗姓虢．秣陵人。出家止灵味寺。少而好学．博通内典．着京师寺塔记二卷。时灵味寺复有释僧意者．亦善唱说．制谈经新声。又释昙光传．後还都．止灵味寺。
○梁灵味寺释宝亮传後憩灵味寺．续讲众经．盛於京邑。以天监八年卒．葬锺山之南．陈郡周兴嗣．广陵高爽．并为制文．刻於两面。弟子法云又立碑寺内。
○梁昭明太子集解二谛义．有灵味寺静安谘答。
天王寺　(奉先寺　宝光塔院　普光寺　宝光寺)
天王寺在梅岭冈．(陈云．今之雨花山也。)刘宋时置。梁为昭明太子果园．梅圣俞诗所谓宋日天王寺梁时太子园也。南唐改奉先禅院．内起宝光塔。赵宋为普光寺。明为宝光寺云。
【考证】至正金陵新志引乾道志．宋置天王寺．梁为昭明太子果园．吴为徐景通园．南唐保大四年更置奉先禅院．葬昙禅师．起塔．因名宝光塔院．今为普光寺。
○宋梅尧臣集有送峙师移居普光寺诗云．宋日天王寺．梁时太子园。
○明金陵梵刹志．宝光寺．在都门外南城梅冈．刘宋时为天王寺。
旷野寺　(禅居院　崇果院　崇因寺　印厂寺)
旷野寺在新亭．刘宋之所造也。齐废．梁复．湘东王绎为制碑文．有释僧宝居之。唐改禅居院。杨吴改崇果院。宋为崇因寺．明呼印厂寺云。
【考证】至正金陵新志．崇因寺在城南十二里。旧图经云．本宋旷野寺．齐废．梁大同中复．唐开元中改禅居院。吴太和二年改崇果院。宋改今额。
○梁元帝集．有旷野寺碑．其铭中警句云．圆璫旦晖．方诸夜朗。金盘曜色．宝铃成响。
○梁灵味寺释宝亮传．时高座寺僧成．旷野寺僧宝．并齐代宗匠。
○明金陵梵刹志．崇因寺在古新亭．今呼印厂寺。
隐静寺
隐静寺．刘宋之所建也。有黄杨树高丈许．盖建寺时之旧植．至国初犹存。
【考证】国朝朱应昌洗影楼集注．隐静寺黄杨树高丈许．大可数围．僧云．建寺时所置。寺创自刘宋时．殿前碑碣犹．存在沧波门外。
齐
建元寺
建元寺．齐高帝践阼时之所置．故以建元名其寺焉。寺在青溪上。东南角有募士桥．吴大帝募勇士处也。梁沙门僧护僧韶皆居於是。简文帝为太子时．亦於此迎佛云。
【考证】建康实录．青溪北源亦通後湖．出锺山西。今建元寺东南角度溪有桥．名募士桥．吴大帝募勇士处。
○梁京师灵曜寺释僧盛传．时有建元寺僧护．僧韶．齐德比誉。
○梁简文帝集．有谢敕参迎佛启云．臣纲启主书．周昂奉宣敕旨．曲赉恩参．臣即到建元寺奉候法身。
毗耶离寺
毗耶离寺．未详所在。齐建元时．西域僧求那毗地来京师．止於此寺。(案原作敕使居之．据传无奉敕住寺事．今改正。)
【考证】齐建康正观寺求那毗地传．毗地中天竺人。齐建元初来至京师．止毗耶离寺。
正观寺
正观寺．在秦淮水侧。齐时中天竺僧求那毗地．以所得供献．营造此寺。重阁层门．殿堂整饰。以中兴二年卒。梁初复有僧伽婆罗者．亦外国僧．止於是。武帝甚加礼接．令译经於寿光殿古云馆中．与毗地讲席继轨焉。
【考证】齐建康正观寺求那毗地传．毗地为人宏厚．南海番人咸宗事之．供献皆受．悉为营法。於建业淮水侧造正观寺居之．重阁层门．殿堂整饰。以中兴二年卒於所任。梁初复有僧伽婆罗者．亦外国僧．至京师止正观寺．今上甚加礼接。(陈云．高僧传系梁时作．今上谓梁武帝．)敕於正观寺及寿光殿古云馆中译出大阿育王经解脱道论等．凡十部三十三卷。
齐众造寺
众造寺建於齐时．译其命名之义．疑为募资所造也。王僧达请僧远居之。(陈云．梁普通中置众造寺．而王僧达则卒於齐时．是齐先有此寺名．故何氏舍宅为伽蓝．趣势者助财造构。轻薄者因呼为众造．若非齐有此寺．安得预以梁寺讥之。)
【考证】齐上定林寺释僧远传．琅邪王僧达才贵当世．藉远风素．延止众造寺．远周贫济乏．身无余财。
崇圣寺
崇圣．尼寺也．未详所在．齐有慧首尼居之。
【考证】南史刘穆之传．穆之孙彪坐与亡弟母杨别居．死不殡葬。崇圣寺尼慧首剃头为尼．以五百钱买棺．以泥絙舆送葬．为有司所奏。
孔子寺
丹阳郡之东南长乐桥．旧有宣尼庙．晋太元中所置也。至齐迁於乐游苑东．而以旧地为浮屠．人呼为孔子寺．亦名孔子巷云。(陈云．当今之马道街一带。)
大仁寺
大仁寺．在长乐桥东孔子巷中。
【考证】六朝事迹．孔子庙在乐游苑．东隔青溪．本奉圣亭侯所奉之庙也。旧在溪南丹阳郡之东南．本东晋所立．中废。宋元嘉十九年诏复孔子庙．至齐迁於今处．以旧地为浮图。今名孔子寺．亦名孔子巷．在城东南五里古长乐桥东。
○景定建康志．孔子巷在大仁寺西南古长乐桥东一里。
福齐寺　(案释道儒系齐福寺僧．孙氏误引．陈本仍之．今改正．别补一兴福於後。)
福齐寺．齐京师人为释道儒而造也。寺本张敬儿故宅．伏诛後入官．众买得之以居道儒。时有释慧芬亦居是寺焉。
【考证】齐齐福寺释道儒传．长沙王请为戒师。卢丞相伯仲孙共买张敬儿故宅．为儒立寺．今齐福寺是也。
兴福寺　(此寺补)
兴福寺不知所在。宋时释慧芬由魏谷熟县常山寺南归至都．止白马寺．以齐永明三年卒於兴福寺焉。
【考证】齐兴福寺释慧芬传．以齐永明三年卒於兴福寺。
洞玄寺
洞玄寺．齐永明元年所置也。有僧法可立石。
【考证】至正金陵新志．洞玄寺在城东南三十里。齐永明元年赐额．僧法可立石可考。
山茨寺
山茨寺在锺山侧．周彦伦所立之精舍也。延沙门法绍居之。而僧拔慧照．高名并美。又有张融者．善玄言．彦伦每与遇於精舍．挥麈共谈．弥日不懈焉。
【考证】齐琅邪[山*聂]山释法度传．时有沙门法绍．业行清苦．誉齐於度．而学解优之．时人号曰北山二圣。绍本巴西人．汝南周彦伦去成都．招共同下．止於山茨精舍。
○齐上定林寺释僧柔传．时锺山山茨精舍．又有僧拔慧照．皆弱年英迈．并着高名。
○张融集．门论注．周彦伦於山茨精舍与张融遇．辄以玄言相滞．弥日不懈。
太昌寺
太昌寺．齐僧宗所自造也。宗善讲经．以从来信施．构兹梵宇焉。
【考证】齐京师太昌寺僧宗传．宗讲涅盘维摩胜鬘等经．近盈百徧．以从来信施．造太昌寺居之。
隐灵寺
隐灵寺未详其所在。齐永明以来．佛会极盛。每四月八日．敕遣官阍守门．男女分日顶礼．然终以寺大容奸．僧尼并皆诛死云。
【考证】梁元帝金楼子兴王篇．齐武帝时．隐灵寺雕饰炫丽．四月八日．皆往往以官阍防门．有礼拜者．男女不得同日至也。僧尼并皆妍妙．俗心不尽．或以箱簏贮奸人而进之．後为觇伺所得．皆并诛死。
齐安寺　(妙净寺)
齐安寺．齐世祖旧宅也。践阼後．遂舍为寺。在秦淮之南．前临官路．後接高陇(陈云．即长干里．)与宋兴寺相望。至赵宋遂改为妙净寺云。
【考证】王荆公诗集李璧注．齐安寺．齐武帝宅也。宋兴又在其北。齐安今为妙净寺．前临官路．後接高陇．面淮。
普宏寺
普宏寺未详其所在．齐时寺僧智称慧温．讲律诵法．为道俗所重。竟陵文宣王复图释宝亮形於寺壁焉。
【考证】齐京师乐安寺释智称传．文宣请於普宏讲律．僧众数百．皆奉卷承旨。
○齐京师後冈释僧侯传．时普宏有释慧温亦诵法华维摩首楞严蔬苦有志节。
○齐京师灵味寺释宝亮传文宣图其形像於普宏寺。
禅灵寺
禅灵寺．齐永明七年．武皇帝之所造．施舍倾赀。竟陵文宣王尝称其信心明照．宫人出家者许其入寺焚修．盖尼寺也。时越州献自然珠佛像．均置刹下．敕谢瀹为碑文．徐希秀书之。监造者为虎贲中郎将潘敞。後因与吕文显私登门楼．械系尚方．罚亦重矣。赐额曰禅灵．识者以为有禅授之谶。逮东昏侯淫侈．剥寺塔宝珥为潘妃殿饰．兆殆应於此与。其地当秦淮运渎之交．有渚．(陈云．即今范之家塘．)有桥．(陈云．即今之斗门桥．)江淹尝宿於渚侧而得异梦。梁侯景作乱．初登寺楼．以望柳仲礼之师。後王僧辩来讨．亦由淮入渚．盖当诣台之孔道云。
【考证】南齐书竟陵王子良传．永明末．上将射雉．子良谏曰．伏度陛下以信心明照．所以倾金宝於禅灵。
○金楼子后妃篇．齐武帝时．内人出家为异衣．住禅灵寺者。犹爱带之如初。
○南齐书祥瑞志．永明七年．越州献白珠．自然作思惟(案原作照惟．今据南齐书改．陈本亦误。)佛像长三寸．上起禅灵寺置刹下。
○又谢瀹传．上起禅灵寺．敕瀹撰碑文。
○又徐爰传．爰子希秀甚有学解．并闲篆隶．禅灵寺碑．希秀书也。
○南史吕文度传．虎贲中郎将潘敞掌监工作．上使造禅灵寺．新成．车驾纵观甚悦。敞喜．要吕文显私登南门楼．上知之．系敞上方．而出文显为南谯郡。
○南齐书五行志．世祖起禅灵寺初成．百姓纵观。或曰．禅者授也．灵非美名．所授必不得其人。
○南史东昏侯纪．禅灵寺塔诸宝珥．皆剥取以施潘妃殿饰。
○景定建康志．运渎六桥．次南禅灵桥．次南运渎临淮有一新桥．对禅灵渚。
○建康实录．江淹尝为宣城守．罢归．泊禅灵寺渚．夜梦一人称张景阳．谓曰．前有一匹锦相寄．今可见还。
○梁书侯景传．柳仲礼裴之高陈文彻鄱阳世子嗣并缘淮造栅．及旦．景方觉．乃登禅灵寺门楼望之。
○景定建康志表．梁元帝承圣元年三月王僧辩督诸军至张公洲乘潮入淮进至禅灵寺前。
集善寺
集善寺．在锺山之西．齐豫章王薨．世祖敕货杂物服饰为造此寺。唐初毁。後复置为义章院．改法云寺。(陈云。非六朝之法云也。)宋建炎中废。
【考证】南齐书豫章王嶷传．王薨後．第库无见钱．世祖敕货杂物服饰得数百万．起集善寺。
○至正金陵新志．法云寺．旧在城外东北十里蒋山寺西门．旧有章义桥．图经云．本齐集善寺．唐初辅公祏乱毁．後复置为义章院。改法云．建炎兵火废。
法云寺
法云寺在鸡笼山旁．齐竟陵王子良之邸内也。永明中．子良尝招集名僧开讲於此寺。至梁云光法师．宗风未坠。陈时寺僧慧拔．复传业於张讥焉。(案陈书张讥传．笃好元言．讲周易老庄而教授焉。吴郡陆元朗朱孟博．一乘寺沙门法才．法云寺沙门慧拔．至真观道士姚绥．皆传其业。案谓诸人皆传讥之业．今云拔传业於讥误矣。)
【考证】沈约集为竟陵王发讲疏．以永明元年二月八日置讲席於上邸．集名僧於帝畿．皆深辩真俗．洞测名相．分微靡滞．临疑若晓．同集於邸内之法云精庐。
○建康实录．云光居法云寺．讲经花堕。
○陈书张讥传．吴郡陆元朗朱孟博．法云寺沙门慧拔．皆传其业．(案此引未误．解题传业．如作复传张讥之业焉．便无疵纇。慧拔今陈书作休．南史讥传作拔。)
石室寺
石室寺．在锺山之後冈．释僧侯安禅之所也。时江左象教愈盛．齐文惠文宣皆深敬信．而僧侯独空山宴坐．不趣邸第焉。
【考证】齐京师後冈石室释僧侯传．还都於後冈．创立石室．以为安禅之所。
栖霞寺　(功德寺　妙因寺　普通寺　严因崇报寺　虎穴寺)
栖霞寺．在江乘之摄山．其状似繖．亦名繖山。山多草药．可以摄养．故以摄为名。处士明僧绍抗迹人外．於宋泰始中游此山．刊木翦茅．二十许年．不交俗士．惟与释法度往来．待以师友之敬。齐永明七年．舍宅为栖霞精舍．请度居之。先是有道士欲以寺地为馆．住者辄死。自度驻息之後．羣患皆息。俄见靳尚通名．愿为是山护法．受菩提戒而去。由是度名重一时。僧绍之子临沂令仲璋．於西峰石壁与度镌造无量寿佛并二菩萨．皆高三丈余。而齐文惠太子豫章文献王竟陵文宣王等．雕琢营饰．遂成亿万化身．是为千佛岩。岩下有白乳泉．其侧有齐巴东献武公墓。後有天开岩．尤据一山之胜。梁时寺僧僧朗为武帝所敬．南兰陵萧琛遁迹兹山．深相契慕．遗言葬法师墓旁．因之寺中有朗诠二师居士明僧绍治中萧琛塑像图。元帝为湘东王时．撰栖霞寺碑．文极典丽．江总持则叙事详备过之。而总持又侍陈後主同游赋诗．不下十数首．则与摄山之缘独深焉。其地僻处深山．虽北军渡江．兵火不及。隋文帝犹於寺造石塔以葬舍利。唐高祖改为功德寺。高宗改为隐居栖霞寺。(高宗兑字补。)会昌中废．旋复。南唐号妙因寺。宋太平兴国中号普云寺。景德初仍为栖霞禅寺。元佑中改严因崇报寺．又号虎穴寺。然至今人皆呼之为栖霞。国朝乾隆中．大吏於中峯之左恭建栖霞行宫以驻清跸。有春雨山房．太古堂．武夷一曲精庐．话山亭．夕佳楼．石梁精舍．白下卷阿诸胜。南巡篇章．於兹尤富。山巅有银杏二株．苍蔚奇古．实六朝时物。咸丰以後．寺僧仅构数椽於山麓．以安瓶钵云。
【考证】江总集有摄山栖霞寺碑．其略云．南徐州琅邪郡江乘县有摄山．其状似繖．亦名繖山。尹先生记云．山多草药．可以摄生．故以摄为名焉。
○景定建康志栖霞寺注．明僧绍．宋泰始中游此山．刊木结茅．二十许年．遂舍为寺。
○齐琅邪摄山释法度传．宋末游於京师．高士明僧绍抗迹人外．隐居琅邪之摄山。挹度清真．待以师友之敬。及亡．舍所居为栖霞精舍．请度居之。先有道士欲以寺地为馆．住者辄死。及後为寺．犹多恐动。自度居之．羣妖皆息。经岁许．忽闻人马鼓角之声．俄见一人持名纸通度曰靳尚．度前之。尚形甚都雅．羽卫亦严．致敬已．乃言主此山七百余年神道．有法物不敢干。前诸栖托．或非真正．故死病继之．亦其命也。法师道德所归．谨舍以奉给．并愿五戒．永结来缘。度曰．人神道殊．毋庸相屈。且檀越血食世祀．此最五戒所禁。尚曰．若备门徒．辄先去杀．於是辞去。明旦．度见一人送钱一万香烛刀子．疏云．弟子靳尚奉供。正月十五日．度为设会．尚又来．同众礼拜．行道受戒而去。[山*聂]山庙巫梦神告曰．吾已受戒於度法师．祠祀勿得杀戮．由是庙祠荐止菜脯而已。
○六朝事迹．菩提王庙神．即楚大夫靳尚也。引摄山记云．楚靳尚以谗杀屈原．天谴作蟒．穴兹山後．後人为之立庙。又引稽神录云．靳尚神居临沂县。旧经云．齐永明初．有法度禅师讲经於摄山．尝患山路硗确．僧徒疲於往来．神为平治之。法度因为受菩提戒。立祠於彼．故世号菩提庙。
○江总栖霞寺碑又云．僧绍之子仲璋．为临沂令．於西峯石壁与度禅师镌造无量寿佛坐身三丈二尺五寸．通座四丈．并二菩萨侍．高三丈三寸。大同六年龛顶放光。齐文惠太子．豫章文献王．竟陵文宣王．始安王遥光．及宋江夏王．霍姬．齐田奂等．琢造石像。梁临川靖惠王复加营饰。又云．先有名德僧朗法师者．去乡辽水．问道京华。梁武皇帝乃遣中寺释僧怀灵根寺释慧令等．诣山谘受三论大义。南兰陵萧琛遁世兹山．多历年所．临终遗言葬法师墓侧。
○至正金陵新志．白乳泉在摄山千佛岭下．又齐巴东公墓在栖霞寺侧。又天开岩在摄山栖霞寺之後．去寺三里．石多特立。
○梁元帝集有栖霞寺碑．其铭词云．苔依翠屋．树隐丹楹。涧浮山影．山传涧声。
○江总集栖霞寺诗．丹青独不渝注．寺有朗诠二师居士明僧绍治中萧琛塑像图。
○冯惟讷古诗纪．陈後主有同江仆射游摄山栖霞寺诗。江总有入摄山栖霞寺诗．又有栖霞寺山房夜坐简徐祭酒周尚书并同游羣彦诗．又有静卧栖霞寺房望徐祭酒诗。余题多．不具录。
○景定建康志．严因崇报寺即栖霞寺．在今城东北之摄山．寺去城四十五里．齐永明七年置。唐高祖改为功德寺．高宗改为隐居栖霞寺．御书赐额。武宗会昌中废。宣宗大中五年重建。南唐高越等建塔．徐铉书额．曰妙因寺。宋太平兴国五年改为普云寺。景德五年又改为栖霞禅寺。元佑六年改赐今额．为参政简翼张公璪功德寺。
○金陵梵刹志．元佑中又名虎穴寺。
草堂寺　(宝乘寺　隆报宝乘禅寺)
锺山草堂．齐周彦伦栖遁处也．实宋元嘉时招隐馆之旧址。时有释慧约．深达妙理．彦伦素所钦服．因於所居之前造寺处之．名曰草堂寺。寺左为慧约置台讲经之所。逮梁大通中．武帝以光华殿施此寺．取珠货值百万．起重楼七间。有无名法师与刘孝先以诗唱和焉。慧约卒於梁时．王筠撰草堂寺智者法师碑．即慧约墓碣也．寺壁有焦宝颢画。唐会昌中废。宋治平中赐额宝乘寺。绍兴三十二年改赐隆报宝乘禅寺。(治平绍兴．据建康志补。)明初以其地为常开平王墓．徙寺唐家渡．为江水所啮而废云。
【考证】景定建康志．齐周顒於锺山西立隐舍．遇休沐则归．仍造草堂寺．以处僧慧约。
○又志．宋雷次宗传．召诣京邑．为筑室锺山西岩．谓之招隐馆。今草堂隆报寺．是其旧址。
○又志引高僧传．时有释慧约．姓娄．少达妙理．顒素所钦服．乃於锺山旧馆造草堂寺以居之。今寺左乃娄约置台讲经文之地．寺後即顒旧居也。
○又志．光华殿在台城．梁武帝施与草堂寺．取珠货值百万．以其地起重阁七间。
○古诗纪．梁刘孝先有草堂寺寻无名法师诗．又有和法师秋夜草堂寺禅房月下诗。
○王筠集有草堂寺智者法师碑。
○明宋濂锺山游记．草堂法师墓碣．在蒋山宝志塔前之左。
○贞观公私画史．草堂寺在江甯．有焦宝颢画。
○至正金陵新志．隆报宝乘禅寺．即旧草堂寺．在上元县锺山乡。唐会昌中废．宋复建．治平中赐额宝乘。绍兴三十二年改赐今额。
○顾炎武肇域志．洪武七年．以寺地为开平王常遇春墓．徙寺太平门外二十七里唐家渡．後田啮於江而寺遂废。及锺山起孝陵．为禁地．并慧约墓碣．亦掘而弃之矣。
齐隆寺　宣武寺
齐有释法镜者．竟陵王子良深加礼待．立齐隆寺以居之。寺在广明门侧。(陈云．当今之复成仓一带．)至梁朝既兴．武帝为其兄长沙王懿治镜所住寺．以资冥佑。以王諡宣武．因改寺为
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:24:57-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>