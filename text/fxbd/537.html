<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="刻法盈俱舍颂疏叙记序,俱舍颂疏序记,俱舍论颂疏序记全文在线阅读,俱舍论颂疏序记全文在线下载,大玄古籍书库">
<meta name="description" content="俱舍论颂疏序记，一卷，唐法盈修，日本道空序并跋，内题无论字。_俱舍论颂疏序记_全文在线阅读_俱舍论颂疏序记_全文在线下载_大玄古籍书库">
<title>俱舍论颂疏序记_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">俱舍论颂疏序记</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]9790</span> <br/>
          说明： <span class="inputVal" id="bkdec">俱舍论颂疏序记，一卷，唐法盈修，日本道空序并跋，内题无论字。</span> <br/>
          封面： <span class="inputVal" id="bkimg">Z_537.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]俱舍论颂疏序记
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]9790
[book_dec]俱舍论颂疏序记，一卷，唐法盈修，日本道空序并跋，内题无论字。
[book_img]Z_537.jpg


[book_title]刻法盈俱舍颂疏叙记序
有人尝登眺某之山，履嵚岖，披灌莽，然欲极其绝顶奇胜之处，而探虎豹之穴，践虬龙之居，则羸弊，甚至蹒跚踸踔，遂不能而归焉。尔后盍簪聚首，流连酣畅之余，有人之夸诩其绝顶之胜事，则多恨。恨𮌎间不胜其遗憾，曰：所不重游而探剔其奇者，有如日。亦人尝游某之山，挹空翠于层峦，扪飞萝于复嶝，息促吻张，作锯木声。然到其所谓绝奇者，则往往酸骨咋指，殆似与性命衡。既而归焉，则委顿三日，室外咫尺，由企楚越。然忆其奇绝之趣，则偿其顿弊。当其所闻之者，或甚鲜。今夫世之学者之于古典，似人之登眺者，亦不为少也。法盈师俱舍颂疏叙记者，援据解释，苞举缕扸，实教黉之间，学者崇焉。与夫近时之所谓木灾者，太有径庭。若其未袭箧笥之徒，岂得无夫人之登某山，而不能极其奇胜之恨乎？然研玩之，则援据之而有沓[掐-臼+也]焉，辟犹骇医之穷捡毒箭于垂死者；解释之而有偨俿焉，辟犹下才而牝黄乎牡骊者。要之，所谓稽古有余，发明不足者耳。寻绎之者，亦未可无夫人之游某山之绝奇，而归后之恨者也。记故无梓，今梓之流焉。然今之梓也，唯为夫似指日矢重游之者谋之耳，与夫若顿卧一室，楚越咫尺之者之与其一等之谓。颂疏之于对法藏，其既仳离矣，况于琐尾颂疏之序之记乎？无乃学泅还溺哉者，盖未敢谋之耳。
元禄癸未秋九月日，沙门道空叙。

[book_title]俱舍颂疏序记
建安沙门法盈修
解前序，分二：初、叹西土论兴之益；二、大唐三藏下，此方传译，请制疏之由。初中分二：初、赞千部能；次、至于下，别彰此论之德。
昔释迦至千部者。此总标千部。昔者，往也。易云：昔者，圣人作易也。往古来今为昔。释迦者，是姓也，此云能仁。昔贤劫初，有王名三昧多，此云共许王，即刹利种，是佛远祖也。此王子孙相承，有十九大转轮王；第十九王名大须弥王，子孙相承，有十七万三千二百八十四小转轮王；其最后轮王名鱼王，子孙相承，有一百四十三粟散王；其最后王名大茅草王，即是佛七代祖。初无子息，将以国事委政群臣，入山修道，为猎者误射命终，肉滴血堕地，生两茎甘蔗。贵族应霸精诚，潜托甘蔗为日炙，开割一茎生男，名善生；一茎生女，名善贤。诸臣即立善生嗣位，从此称之。瞿昙氏，此云日炙种，或甘蔗种，即是佛六代祖。后缘嫡妃忌妒，遂摈庶子尼𤘽罗等兄弟四人，此云别成等，居雪山，四子建国安人。故父王闻已，赞曰：我子能仁，我子能仁。因此立姓释氏，是佛五代祖。若言瞿昙及乔答摩多，是外道毁佛词也。
天亲菩萨者，梵云提婆盘豆，此云天亲，汉、梵皆讹也。旧云婆薮盘豆，新云筏苏盘豆，亦云筏苏畔度，此云世亲。劫初之时，自在天二十四返人间行化，第二十四返现三目八臂身，遇目足仙人，语仙人曰：如我面上有三目，即堪与我论议。仙人举足报曰：如我足下有目，我即与我论议。天知堕负，现羸瘦形，却归本天，更不复来人间。时人仰慕天德，为之立祠，铸黄金为身，颇梨为眼，座高二丈，号此天像为筏苏盘豆，谓与世人为亲友，故云世亲。父母于天祠乞得三子，皆从所乞处为名也。北印度境有国，名富楼沙富罗。富楼沙，此云丈夫；富罗，此云志。国是帝释弟，能伏修罗，建丈夫志，因此立名也。毗搜纽天王传云：帝释为伏修罗，遣弟毗搜纽天于此国生，为提婆王子。此国有修罗，名因陀罗陀摩耶。因陀罗是帝释名，陀摩耶此云伏。此修罗有大力，常与帝释战，能伏帝释，故有此名。修罗有妹，名婆颇婆底。婆颇，此云明；婆底，此云妃，其有容貌。修罗欲害毗搜纽天，故将此妹诱之，以咒术力变阎浮提，一处令阴闇，自居暗处，不令人见，令妹明处。语妹云：若有人欲得娶汝为妻，即报云：我兄有大力，若取我为妻，必与兄相违；若能与我兄战，乃可相许。后毗搜纽天见，心大悦之，问云：汝是何人？答云：是修罗童女。天云：修罗如吐娉诸天，我无妇，汝无夫，相取可否？女如兄先言报之。天云：汝今爱我，故有此言。我有大力，能与汝兄战。遂许之。修罗出明处，问天：汝是何人，辄娶我妹为妻？天云：我非丈夫，可为此责；我是丈夫，今何见怪？修罗云：汝有何能，自一称丈夫？若与我战得胜，与汝妹为妻。天云：请当决之。即各持刀抢，互相斩刺。天是那罗延力，天身斫刺，皆不得入。天斫修罗手足支分，随断还生，至晚不息，无有死状。天力稍弱，缘觉疲困，若更至夜，修罗力盛。明妃恐天不如，即取郁婆罗华，擗为两片，各掷一边，于其中间，去而复来。天解其意，即提修罗身，擗为两片，各掷一边，于其中间，去而复来。修罗即死，为先于仙人处乞愿云：若我手足身分被断，即还复生，所以不死。仙人欲令诸天杀之，不施擗身还复之愿，故致死也。天居此地，显丈夫志能，因此立名，称丈夫志国。此土有国师婆罗门，名憍尸迦，有三子，总名筏苏、盘豆，自在天处乞得，并取天祠之名。其第三子比邻持(贞利反)、䟦婆。比邻持母名䟦婆，译为子，亦云儿，于有部出家，得无学果。其第二子即取总名，于有部出家，博学多闻，遍通坟籍，广造众论。其大者名阿僧佉，此云无著，于化地部出家，亦云于有部出家，修定离欲，得大乘空观，因此号曰阿僧佉。世亲于健陀罗国讲婆沙论，成六百行颂，执小乘为是，不信大乘是佛说。无著见弟聪慧过人，恐毁大乘论堕恶趣，遣使往告：我今有疾，汝可速来。世亲随来，去兄住处四十里，至一僧伽蓝，闻无著弟子诵华严经十地品，发心感悟，追悔甚深妙法，昔所未闻，方验小乘为非。诽谤之𠎝，源发于舌，舌为罪本，今宜除断。即执铦刀，欲割舌以谢其罪。乃见无著住立，告之曰：夫大乘教者，至真之理也，诸佛所赞，众圣攸宗。吾欲诲汝，汝今自悟，悟其明矣，何善如之？如诸佛圣教，断舌非悔，汝设割舌，不灭前罪。汝既因舌谤大乘法而获此罪，若欲灭者，当善赞说大乘，大乘补过，自然可令此罪速灭。杜口绝言，其理安在？作是语已，忽不复现。世亲承命，遂不割舌，只且诣无著住处，咨受大乘。于是研精覃思，造五百大乘论，解大乘经。年八十，于阿输阇国舍命。虽迹居凡地，实难思议也。
纂者，集也。如三皇五帝，有德有位，立制作。孔子有德无位，述而不作。今谓佛于余二藏中，已说穷理问答，论教名现。论主纂集于一处，乃云论纂千部。
弘宣盖远者。是上弘佛道，法音远布，盖由志也。谓弘扬宣畅如来教典至远，约处遍大千界，就时通万二千年也。
发起良多者，下化有情。良者，善也。发起善信者，多也。又解：由论教显发义理，有情以生得慧学，论教能发生闻思等慧解多也。论教功德大而言之，不出上弘佛道，下化有情，故举此二事也。西明引论语云：子夏问曰：巧笑倩兮，美目盻兮，素以为绚兮，何谓也？解云：此是子夏问诗义。上二句在卫风硕人二章。齐候女庄姜为卫庄公夫人，庄公惑于嬖妾，使骄上僭(上声)，庄姜贤而不答，终以无子，国人闵而忧之，故作是诗。注云：倩，好口辅也。盻，目白黑分也。笺云：此章说庄姜容貌之美也。马注论语云：倩，美笑貌也。盻，动目貌也。素以为绚兮，此一句逸也。逸由失遭秦焚，书失此句，故诗不载也。子曰：绘事后素。郑注云：绘，画文也。凡画绘先布众彩，然后以素分布其间，以成其文。喻姜女虽有倩盻美质，亦须礼以成之也。曰：礼后乎？注云：子夏闻绘事后素言。解：以素喻礼，故曰礼后乎。子曰：起予者商也，始与可言诗已矣。解云：子夏能发明夫子意，如商可与共言诗也。况论主造论，再发起经律教也。然用此意，即弘宣盖远，义同，今不取也。(已上总叹千部论)自下别彰此论。
揭(去竭反，高举也，音亦杰。三苍云：举也，担也，负也。)庄子曰：揭日月而行诸？又云：担囊揭箧，负匮而趍。此皆训举也。
剖(普厚反，判也)
名相者，名即诸法能诠名，相即诸法体相或相状也。
文约三十卷论
事广，近即包婆沙、发智等论，远则包含佛四十年前所说九部经律中事也。
工者，巧也。
言若能究根界之旨者，前来都叹此论之工也。自下别述此论。能根即根品，此品明诸法用。界即界品，此品明诸法体。旨者，趣
穷世圣之源者，此两品明世出世因果，凡取力行因趣果，莫过于此。
辨因果于真俗者，释上世圣之源也。业品明俗谛因，随眠品明俗谛缘，智品明真谛因，定品明真谛缘也。
祛执滞于人我者。祛者，去也，除也。释上究根界之旨。此二品，辨三科法门，去我执也。
思已过(去声)半者，周易下系云：智者观其彖辞，则思已过半矣。注：夫彖者，举三象之统也。又略例云：彖者何也？统论一卦之体，明其所由之主者。伏羲画八卦，又因而重之，成六十四卦。其后文王乃造卦下之辞，谓之彖辞，如乾卦云元亨利贞是也。彖者，断也，断一卦之体，吉凶之义。亦云繇(贞祐反)辞，繇者，抽也，抽一卦之大意也。后周公又述六爻之辞，爻如乾卦初九潜龙勿用等爻下辞，故云爻辞也。至孔子乃造十翼：一、上彖，二、下彖，三、上象，四、下象，五、上系，六、下系，七、文言，八、说卦，九、序卦，十、杂卦。说此论似经律之彖辞，十二部经中明初九部名过半也。
专攻说有而已者，攻者，伐也。不但明小乘有教而已，亦有大乘空义也。或可不但说有部而已，亦有经部等诸部义也。自下第二、此方传译，分二：初、译论，二、请造疏。
大唐三藏者，姓陈，东京偃师县人也。贞观二年，游五天竺。至十九年正月，却届长安，得梵本六百五十七部，俱舍是其一也。二月六日，奉诏于弘福寺翻译也。
再译真文者，陈朝译为初，唐朝译为再，所诠理正文句，定为真文。
亲承密诲者，三藏西方大乘诸师，立破口授基法师，小乘义授光法师，如安慧师救论主义等是也。自下第二、请造疏。
正释者，即三十卷为正释也。
既尽善美矣者，论语云：子谓韶尽美矣，又尽善也。谓武尽美矣，未尽善也。韶者，舜乐名也。夫圣人制乐，随人心为名也。韶者，绍也。舜揖让绍继尧德，故因制乐名也。美者，堪合当时之称也。善者，理事不恶之名也。天下万人乐舜继尧，而舜从人受禅，是合会当时之心，故曰尽美也。揖让而代，于理事尽旨，故曰尽善也。武者，武王乐名。当时殷纣为恶日久，万人怨怒，武王征伐行武，安天下之心，故乐名武也。天下乐武王，武王从人而伐纣，是会合当时之心，故尽美也。以臣伐君，于理事不有善，故云未尽善也。今序意此论三藏初传译，光法师承密诲，制疏解释，尽理事之宜，又何加尚于此，而更请造疏耶？
三皇五帝三王乐名自古天皇、地皇、人皇氏、五姓纪、七十二姓纪、三姓纪、六姓纪、四姓纪、有巢氏、燧人氏已前，并未有礼乐。百姓吸露精，食草木之实不足，山居者食吮禽兽，居水者食鱼龟，饮血衣，茹毛皮，人多伤病。至燧人氏，始钻木燧取火，教人铸金为釜鼎，熟而食之，故号燧人氏，五行于是生焉。至伏羲氏大昊，方以木德王，始作八卦，以通神明，制嫁娶之礼，始作琴瑟之乐。神农氏炎帝，而嘉禾生，醴泉出，制本草，造五弦琴，作不谋之乐。有熊氏黄帝，姓公孙，名轩辕，作云门、咸池之乐。金天氏小昊，作九泉之乐。高阳氏颛顼，作承云之乐，又云使飞龙放八风音，作五英之乐。高辛氏帝喾，造鼙鼓钟磬管篪，作仁英之乐。陶唐氏帝尧，作大章之乐。有虞氏帝舜，作太韶之乐。夏禹作大夏之乐。殷汤作大濩之乐。周武王作大武之乐。此前燧人、伏羲、神农为三皇者。白虎通云：天之总美大称也。皇者，煌煌焉人莫违也。烦一夫，扰一士，劳天下不为也。故黄金弃于山，珠玉捐于渊，岩居穴处，衣皮毛，饮泉液，吮露英，虚无寥廓，与天地通灵也。黄帝、颛顼、帝喾、尧、舜为五帝。帝者，谛也，象可承也。德合天地者称之帝。帝者，天号也。夏、殷、周三王也。王者，往也，天下所归往也。德合仁义称之王。王者，五行之称也。王者所以盛礼作乐者何？节民之喜怒也。乐以法象天，礼以法象地，人无不合天地之气，有五常之性也。乐所以荡涤，收其邪意也。礼所以防淫泆，节其流靡也。乐在宗庙之中，君臣上下同听之，则莫不和敬。在于乡里之中，长幼同听之，即莫不和顺。在闺门之内，父子兄弟同听之，即莫不和亲。是先王之乐意也。(［此前意勿恐序也。］)又何加焉？加者，增上也。已上徴请意。
论岐(巨岐反)路也此下出请造疏意。列子曰：杨子之邻人亡羊，既率其党，又请杨子之竖追之。杨子曰：嘻！亡一羊，何追者众也？邻人曰：多岐路。既反，问：获羊乎？曰：亡之矣。奚亡之？曰：岐路之中又有岐焉，吾不知所之，所以反也。杨子戚然变容，不言者移时，不笑者竟日。门人怪之，请曰：羊，贱畜，又非夫子之有，而损言笑者，何哉？杨子不答。门人不获所命。弟子孟孙阳出，以告心都子。都子他日与孟孙阳偕入而问曰：昔有昆弟三人，游齐鲁之间，同师而学，进仁义之道而归。其父曰：仁义之道若何？伯曰：仁义使我爱身而后名。(身体发肤不敢毁伤也。)仲曰：仁义使我杀身以成名。(无求生以害仁，有杀身以成仁也。)叔曰：仁义使我身名并全。(既明且晢，以保其身。)彼三微术相变，而同出于儒，孰是孰非耶？杨子曰：人有濵河而居者，习于水，勇于泅，操舟鬻渡，利供百口。裹粮就学者成徒，而溺死者几半。本学泅，不学溺，而利害如此，若(汝也)以为孰是孰非？都子嘿然而出。孟孙阳让(责也)之曰：何吾子问之迂，夫子答之僻？吾惑俞甚。心都子曰：大道以多岐亡羊，学者以多方丧生。学非本不同，非本不一，而末异若是。唯归同(同［卦］自得也)反一性(性者，正性也)，为亡得丧。吾子长先生之门，习先生之道，而不达先生之志也。哀哉！
黩者，数也，乱也。谓言词繁数也。易。蒙卦。彖辞云：蒙，亨。匪我求童蒙，童蒙求我。初筮告，再三黩，黩即不告，利贞。解曰：蒙有二义：一者微蒙，暗弱则童蒙；二者蒙，晦嘿则圣人也。大象云：山下出泉，蒙。君子以果行育德。解曰：上卦艮为山也，下卦坎为泉也。山下出泉，四面为山所壅，未知所适，况初学者心中蒙昧，有所决蒙之象也。君子以果行者，君子当发此蒙道，以果决为行，告示童蒙为决蒙之主也。育德者，谓隐默怀藏，不自彰显，云自成圣德也。亨者，通也。物既暗弱，意愿亨通也。匪我师德明，往求童蒙，但暗者求明，故童蒙求我也。初者，发始之辞。筮者，决疑之物。童蒙既求我，我当以初始一理正直之道，以割决告之也。再三黩，黩则不告者，师若以深广二义告之，则童蒙黩乱，故不告也。利贞者，贞者，正也。言蒙之为义，利以养正故也。(此上二文，谓繁者请不叙之也。)今序用意三十卷，诸部破立岐略之义，说繁十五卷，疏义理丰富，辞多黩乱也。
幼好斯文者，疏主幼年好学斯文，长年此论独步长安。有人释疏主，十三讲此论，名幼好斯文，十七造疏，名长而独得，非疏主年五十已上方造疏。
居诸未几者，毛诗第二云：日居月诸，照临下土。言日月未几，疏即成也。
遽(渠却反。速也，急也。)
以简则易知者，易上系云：干以易知，坤以简能。易则易知，简则易从。易知则有亲，易从则有功。有亲即可久，有功则可大。可久则贤人之德，可大则贤人之业。易简而天下之理得矣。意云：干有易知不难之德，则四气自成。坤有简静不繁之德，则万物自生也。乾坤既有简易之德，人亦法此乾坤，则成可久大之功业也。疏云：以简易知者，以简即坤，易知即干。有功则坤，可大则干。合言有功即可大，互举文者，乾坤须兼有，况此疏有简静易知，令人成贤人之德业也。
俾者，使也(𢍉婢反)。
后身广慧西域记第五云：天亲、无著、师子觉三贤哲，每相语曰：凡修行业，愿睹慈氏。若先舍寿，得遂宿心，当相报语，以知所至。其后师子觉先舍寿命，三年不报。世亲菩萨寻亦舍寿，时经六月，亦无报命。时诸异学，咸皆讥诮，以为彼二贤流转恶趣，遂无灵鉴。其后无著菩萨于初夜分，正为门人教授禅法，灯光忽翳，空中大明。有一天仙，乘空下降，即进阶庭，顶礼无著。无著曰：尔来何暮？今名何谓？对曰：从此舍命，往睹史多天慈氏内众莲华中生。莲华才开，从华台下，礼拜慈氏。慈氏赞曰：善来广慧！善来广慧！旋绕才周，即来报命。无著曰：师子觉今何所在？对曰：我旋绕时，见师子觉在外众中，耽着欲乐，无暇相顾，讵能来报矣？淮西域记：世亲房在健陀罗国，于此造俱舍论。今此意云，使广慧菩萨遥证疏主，释此通方之教也。
过去众贤，永惭偏识者，西域记第四云：僧伽䟦陀罗，(此云众贤。)迦湿弥罗国人也。聪敏博达，幼传雅誉，特深研究，说一切有部毗婆沙论。时有世亲菩萨，秉心玄道，求解言外，破毗婆沙师所执，作阿毗达磨俱舍论。论辞义善巧，理致精高，众贤修览，遂有心焉。于是深研钻极，十有二年，作俱舍雹论二万五千颂，凡八十万言。凡所制论，言深致远，穷幽洞微。复告门人曰：以我逸才，持我正论，遂屈世亲，挫其锋锐，无令老叟，独擅先名。于是学徒四三俊彦，持所作论，推访世亲。世亲是时在北印度磔迦国奢羯罗城，远传声闻，众贤当至。世亲闻已，即治行装。门人怀疑，前进谏曰：大师德高先哲，名擅当时，远迩学徒，莫不推谢。今闻众贤，一何遑遽？必有所下，我曹厚颜。世亲曰：吾今远游，非避此子，顾此国中，无复鉴达。众贤后进也，诡辨若流。我衰耄矣，莫能持论，欲以一言，颓其异执。引至中印度，对诸髦彦，察乎真伪，详乎得失。遂即命侣，负笈远游。众贤至中印度秣底补罗国大都城南德光伽蓝北三四里大伽蓝中，忽觉气衰，于是裁书谢世亲曰：如来寂灭，弟子部执，传其宗学，各擅专门，党同道，嫉异部。愚以冥昧，猥承传习，览所制阿毗达磨俱舍论，破毗婆沙师大义，辄不量力，沉究弥年，作为此论，扶正宗学。智小谋大，死期将至。菩萨宣畅微言，抑扬至理，不毁所执，得存遗文，斯为幸矣，死何悔哉！于是历选门人有辞辨者而告之曰：吾诚后学，轻陵先达，命矣也，如何当从斯没！汝持是书及所制论，谢彼菩萨，代我悔过。授辞适毕，奄尔云亡。门人奉书至世亲所，致辞曰：我师众贤，已舍寿命，遗言致书，责躬谢咎。不坠其名，非所敢望也。世亲菩萨览书阅论，沉吟之久，谓门人曰：众贤论师，聪敏后进，理虽不足，词乃有余。我今欲破众贤之论，若指诸掌。顾以垂终之托，重其知难之辞，苟缘大义，存其宿志，况乎此论，发明我宗！遂为改题为顺正理论。门人谏曰：众贤未没，大师远迹，既得其论，又为改题，凡厥学徒，何颜受愧！世亲为除众疑，而说颂曰：如师子王，避豕远逝，二力胜负，智者应知。众贤死已，焚尸收骨，于伽蓝西北二百余步庵没罗林中，起率都婆，今犹现在。意云正理论为偏识，令过去众贤，永惭见正理论偏识之说。
解后序文二：初、菩萨赴机论兴之益；二者、正仪下，明道俗兴请制疏之由。初分二：初总叹千部，次别彰此论。
粤者，语词也。烛明幽暗，北方称幽，南方称明，所以北方有幽州。
赫者，盛也。诗云：赫赫，明盛貌。
鼓，动。颽风，尔雅云：南风谓颽风，东谓谷风，西谓泰风，北谓凉风。李巡注云：颽，乐也。言生长万物，万物喜乐，以时言之。春曰谷风，夏曰颽风，秋曰泰风，冬曰凉风。诗颽风章云：颽风自南，(音任，一曰如字。)吹彼棘心。棘心夭夭，母氏劬劳。解云：此章美孝子也。夏风谓之颽棘，难长养者也。夏风而能吹拂成长。夭夭，盛貌也。劬劳，病苦也。颽风能吹长难成之棘，喻宽仁之母，劬劳养育七子夭夭之盛也。序意虽春风亦成物，举颽风成棘，取万物极成也。
匡大教而济时者。匡，正也。谓菩萨匡持佛法，以济时机也。此上义者，由日有破暗之能，风有成物之用，菩萨有济世之德，故取之为况也。爰，由于也。
弘，扬也。道，引导也。
五、印度西域记云：旧言身毒、天竺等，今从正音，宜云印度。印度之人，随地称国，殊方异俗，遥举想名，语其所美，谓之印度。印度者，此云月，月有千名，此名其一称。言诸群生，轮回不息，无明长夜，莫有司晨，其犹白日既隐，霄烛斯继，虽有星光之照，岂如朗月之明？苟缘斯致，因而譬月，良以其土，圣贤继轨，道凡御物，如月照临，由是义故，谓之印度。五、印度境周九万余里，三边大海，北有雪山，北广南狭，形如半月，画野区分，七十余国。时特暑热，地多泉湿。
躅者，书云：高步曰躅。即光显大师之教迹也。
言解外道之邪纷者，即由制论能解外道异执之纷诤。已上总叹千部，自下别彰此论。
六、足下自明。八、蕴者，婆沙云：杂、结、智、业、大种、根、定、见也。西音名健涂，此云蕴。蕴者，聚诸法自类，各集一处，名蕴。谓集种种异相论道，判为杂蕴；集结论道，判为结蕴；集智论道，判为智蕴；集业论道，判为业蕴；集大种论道，判为大种蕴。根、定、见准说。
宗，唯以正者论主，情无偏党，学该诸部，凡厥正义，咸以遵崇。
润色者，论语云：为命，裨谌草创之，世叔讨论之，行人子羽修饰之，东里子产润色之。此四者，皆郑大夫。为命，谓作盟会之词。谌性静怯，若为其君作盟会之词，即入草野中以创立之。世叔不能草创，但能讨论治正谌所造之辞。又子羽不能讨论，但取二人所创治者，更雕琢修饰之。子产又但采文润色之。径此四贤手，悬之千古。
聪明者，尚书云：聪明视听远。家语云：聪以知远，明以察微。谓此论见闻广也。
文盖云间者。晋书曰：陆云，字士龙，吴郡人也。荀鸣鹤，颖川人。时士龙在司空张华座，鸣鹤后至，座上诸宾素闻鹤名，皆为之起。鸣鹤曰：清风至，飞尘飏。士龙曰：凡鸟集，凤凰翔。既而座定，荀、陆二人叙温凉，陆曰：云间陆士龙。荀曰：日下荀鸣鹤。时人谓之佳对。
缙绅者，汉书云：缙者，插也。字应从手。绅者，大带。古礼插笏于绅，当𮌎直插，非如今腰间斜贯。今时行礼，犹依古也。缙字若从糸，即帛也，赤也。此谓衣冠之士。
龟镜者，龟曰卜，蓍曰筮，皆考疑事也。龟可以决疑，镜可以鉴物。又云：为龟之灵也，知先兆之吉凶；为镜之明也，鉴物像之好丑。言其佩缙绅之服，类龟镜之明也。
既勤勤于法门，属自身不懈怠之貌。
孜孜(子之反)咀(慈吕反)兼济者，穷则独擅一身，达则兼济天下。
遭遇狎习
兰室者，家语云：与善人居，如入芝兰之室，久不闻其香，即与之化矣。与不善人居，如入鲍鱼之肆，久不闻其臭，亦与之化矣。今疏主接侍郎，如狎芝兰之室也。
夕殒者，论语云：朝闻道，夕死可矣。
质而不文者，论语云：质胜文则野。注云：鄙，野也。文胜质则史。史者，文多质少也。文质彬彬，然后君子。彬彬，文质相半貌也。
味道君子俗士，义学精人僧众。
鸾镜者，宋宝华泰鸾诗序云：罽宾国王网得一鸾，欲得鸣而不能致。夫人曰：妾闻鸾得双则鸣舞。以镜照之，鸾睹镜中影，悲鸣却镜而死，因号鸾镜矣。
吴越春秋云：楚王召风湖子而告之曰：寡人闻吴有干将，越有欧冶，寡人欲因子请此二人作剑，可乎？风湖子乃往见二子，令作之，一曰龙泉，二曰大阿。豫章记云：吴猛未言之前，常有紫气见于牛斗之间，占者以为吴王再兴，唯张司空以为不然。及吴平后，紫气逾明。华闻雷孔章妙达纬象，乃令观之。章曰：无他象，唯是宝物之精，在豫章丰城县。华遂以章为丰城令。至县，堀深二丈，得一青玉匣，长八九尺，开之，得二剑。其夕，牛斗气不复见。后章留其一匣龙泉，进之张公。张公遇害，此剑飞入襄城水中也。吴猛，豫章人也。少有孝行，夏日常不驱蚊，惧其去已而噬亲。年三十，邑人丁义始授其神方。因还豫章，江波甚急，不假舟楫，以白羽扇画水而渡，睹者殊异之。
敏者，达也，聪也。
俱舍颂疏序记(终)
旧本卷尾载明有无漏色断惑及五果文一纸半余，然非是有关系。二序亦其文，非盈师语气。有本注曰：古本朱书之。知是本邦学者抄记，而且赘此末者，后人以墨代朱，尔来谨录，传写依旧耳，故今除之矣。又后有记云：乾元寺僧令端，时会昌三年值难，唯手抄一卷，将供养。后人有传持者，请当叙之，忆而矣。敕福州观察处量等：御中文语鄙俚，未足当一笑，多是妄人欲眩惑人。然纰缪陋拙，非复袁铉族谱，则一见可知耳。或本有宽信䟦文曰：仁平元年八月，勘内外本文而加添削。又语周防公宽尊引载周易本文，又载永正年间三井无约䟦语曰：对四本校勘之。其中阙略乱脱，诸本互有此本者，任意抄誊，或除或加。然则此记屡历后人订正，顾失盈公之真者亦不鲜耳。若夫沓[掐-臼+也]偨俿者，亦安知非盈公千岁之冤也？有人曰法盈者，圆晖弟子，见尚慧俱舍私抄第十一，而此记智证大师入唐请来。余皆未能考之，伏俟博洽云尔。
道空识

        </div>
      </div>
    </div>
  </div>
</div>
<!--update:2025-08-30 09:24:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>