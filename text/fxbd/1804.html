<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="序,序,凡例,目录,卷第一,卷第二,卷第三,卷第四,卷第五,卷第六,卷第七,卷第八,卷第九,卷第十,卷第十一,卷第十二,卷第十三,卷第十四,卷第十五,卷第十六,卷第十七,卷第十八,卷第十九,卷第二十,卷第二十一,卷第二十二,卷第二十三,卷第二十四,卷第二十五,卷第二十六,卷第二十七,卷第二十八,卷第二十九,卷第三十,卷第三十一,卷第三十二,卷第三十三,卷第三十四,卷第三十五,卷第三十六,卷第三十七,卷第三十八,卷第三十九,卷第四十,卷第四十一,卷第四十二,卷第四十三,卷第四十四,卷第四十五,宗门拈古汇集全文在线阅读,宗门拈古汇集全文在线下载,大玄古籍书库">
<meta name="description" content="凡四十五卷。清代僧白岩净符编。康熙三年（1664）刊行。收于卍续藏第一一五册。编集自佛祖至南岳下三十三世、青原下三十六世诸师之拈提、机缘；系自宗门统要续集，集录宋、元以前者之拈提语，并补其机缘，对于‘统要’未载之宋、元以后者，则次第续列。其广搜各方语录、行状、碑铭，凡一拈一别、一代一征，皆依统要体例增订编列，得一七○○则，系公案之集大成者。_宗门拈古汇集_全文在线阅读_宗门拈古汇集_全文在线下载_大玄古籍书库">
<title>宗门拈古汇集_白岩净符_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">宗门拈古汇集</span> <br/>
          作者： <span class="inputVal" id="bkauthor">白岩净符</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]369796</span> <br/>
          说明： <span class="inputVal" id="bkdec">凡四十五卷。清代僧白岩净符编。康熙三年（1664）刊行。收于卍续藏第一一五册。编集自佛祖至南岳下三十三世、青原下三十六世诸师之拈提、机缘；系自宗门统要续集，集录宋、元以前者之拈提语，并补其机缘，对于‘统要’未载之宋、元以后者，则次第续列。其广搜各方语录、行状、碑铭，凡一拈一别、一代一征，皆依统要体例增订编列，得一七○○则，系公案之集大成者。</span> <br/>
          封面： <span class="inputVal" id="bkimg">Z_1804.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]宗门拈古汇集
[book_author]白岩净符
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]369796
[book_dec]凡四十五卷。清代僧白岩净符编。康熙三年（1664）刊行。收于卍续藏第一一五册。编集自佛祖至南岳下三十三世、青原下三十六世诸师之拈提、机缘；系自宗门统要续集，集录宋、元以前者之拈提语，并补其机缘，对于‘统要’未载之宋、元以后者，则次第续列。其广搜各方语录、行状、碑铭，凡一拈一别、一代一征，皆依统要体例增订编列，得一七○○则，系公案之集大成者。
[book_img]Z_1804.jpg


[book_title]序
续藏经   宗门拈古汇集
清 净符汇集
宗门拈古汇集序
德山云。吾宗无语句。实无一法与人。老瞿昙亦云。吾於四十九年。未尝说一字。则三藏十二部千七百则机缘。又何从而得之。此举世之所难话会者。自非额堂眼正肘后符灵。则亦未易与言斯旨矣。夫曰无语句。而主宾问答布衫胡饼之说徧丛林。曰未尝说一字。而金函玉轴炳然如日星。是岂无所谓而然乎。闻之云。善言言者。言虽满於天下。而无口过。譬彼道火者。终日齿牙唇舌终不之。然则虽龙宫充栋。云水汗牛。初未尝有一字一句。然后知瞿昙德山之所言。斯有在矣。会公云。语带玄而无路。舌头谭而不谭。其此之谓欤。吾宗自周行七步。倒却剎竿以来。流及支那。葛藤徧地。然实无一元字脚挂人唇吻。所以脚下儿孙。竞从而举唱之。拈提之。当举椎竖拂电掣雷轰之际。一扬一抑。愈出愈奇。要皆不可以意想测。直是如日里神珠。光色无定。讵扪空捕影辈。可同日而语哉。乃宋得建溪集之於前。元古林续之於后。曰宗门统要者。其宽缓采择。各有指归。读者不啻登妙峰之巅。胸空天海。不自知其为高且远。又如入娑羯罗龙宫。差珍异宝。璨然在目。不自知其为身处富乡。然则是书。即为吾宗之一大成。固已足称之。况又从而汇集之乎。符不敏。垦掘余念。建溪古林之用心。乃间取宋元迄今诸宗匠。凡一拈一代。一别一征。足以开凿人天眼目者。皆采而续之。计四十有五卷。题曰宗门拈古汇集。盖从玛瑙阶上。更布赤砂犹之乎。自江河而海。海而汇於阿耨达池。其汪洋浩瀚亦至矣。而所谓多子塔前。黄梅夜半所授受一件大事。舍是则何异弃荆山而求卞璧。直敢曰。是集真吾宗之一大成。洵非妄也。或者曰。古人接物。亦有道而已。此特糟粕耳。事之奚为。符曰。然此固古人糟粕也。古人之醇醴。试呈我以一二可乎。其人方钳口结舌。赧颜而退。噫清净宝月。固不在标月者指端。然自非彻见天心。乃离指端而别觅。又岂得哉。后之有向此。别具一只眼。彻见从上诸老一敲一拍之所自。则视此集为糟粕。又何不可。
康熙三年甲辰重九日庐陵嗣祖沙门净符书於待麟堂。

[book_title]序
宗门拈古汇集序
世谓宗门一派。起自鹫岭拈华。不知老瞿昙才落地来。指地指天。独自称尊之际。早已将大千世界。钉徧葛藤桩子矣。譬射者之垛。高不过三尺。毋论穿杨绕树手。即黄口小童稍解弹雀。亦忍俊不禁。相与挟烂泥丸。争向千人万人中。百步奔腾。博大声一呼。是岂止迦叶一人。发此一枝蓬蒿乎。四十九年。群矢乱飞。老瞿昙直得东闪西避。卒莫奈何。幸而得全策保生。告终双树。讵意二千年后。跛脚云门突出。要一棒打杀喂狗。且绐曰。贵图天下太平。哀哉瞿昙。真是忍痛难伸。祸出私门也。然自达磨东渡。六传至曹溪。出青原南岳为二支。二支不数传。又分为五宗。五宗之徒出。纷如逐鹿。星分碁布。插满支那。谁不高歌垓下。密握帷中。而还沛伤情。孰有过於云峰悦者。然予犹有微憾焉。尝谓。云门虽有出身之路。且无定乱之谋。此语非是借剑杀人。盖不欲辜偃老一棒耳。世衰道微。人稀土旷。究将举似阿谁。甲辰秋。客虎林。得与白岩位中和尚。叙廿年之好。两宿寒灯。高谈千古。始得一就正焉。宗门统要一书。自古林继续之后。海内宗匠。作者如林。皆未经收入。白岩恐其散漫流落。穷搜极讨。苦心百至。成书四十五卷。命曰宗门拈古汇集。视统要为大全。为法门远架津梁。可谓大有功於狂澜一柱矣。然亦不能无忧焉。何则。当此祖风滥觞日。语颂。则人人自谓乳峰宏智。语拈。则人人自谓昭觉万松。殊不知此四老者。精华淳朴。各擅其长。而所谓绕树穿杨。得凌跨偃公悦老者。则亦未必尽能无说也。或曰。白岩宝镜当轩。妍[娟-月+虫]自别。镆铘在握。魍魉敢前。似不须台下观场。为古人出泪。嗟嗟。予非不知白岩有此二物也。非白岩。予敢作此论哉。读斯集者。知白岩之用心。庶足以见先德於今日。则吾道不亦重有望於后昆乎。
住金陵摄山栖霞禅寺嗣祖沙门大成题於虎林报国院中。

[book_title]凡例
宗门拈占汇集凡例
是书之集。自有佛祖以来。千七百则机缘。经作家手。拈掇一过。不啻黄金增色。真能使陈烂葛藤。顿生光怪。则拈掇语当。尤重於机缘。其命名。独曰宗门拈古者。在是。　　是集。宋元以上诸师拈提语。既载统要。而宋元迄今诸师。所未载者。凡一拈一别。一代一征。皆准统要成规。次第续之。其诸师有拈语。而统要乏机缘者。增补之。统要有机缘而乏拈语者。兹不录。　　古今诸方语录。其拈别代征语。有善本单刻流行者。有载上堂小参等法语中者。有成稿抄录尚未经梨枣者。有散没无闻仅考诸行状碑铭者。皆一一据实而录。匪敢凿空。　　诸师拈语。既皆璞玉浑金。岂忍割弃。苐於一公案下。璨然一目。虽等是卞璧。而厚薄未免或分。此采择之不得不注意也。至於辞旨雷同。固可称双珠联璧。然亦不敢并存。恐彼此致招蹈袭。　　是书所重。既归作家手眼。则去取责任。敢不从公。其能在本公案外。别出手眼。杀活自在。则虽行者白衣。不敢忽而不录。若仅祇依摸画样。无点铁成金手段。乏纵横与夺钳锤。则虽现踞曲[盝-(彖-豕)+?]。名震闾阎。断不能循其偏私阿谀泛采。　　书称汇集。理必广收。苐深隐厚藏贤圣辈。兼以地僻途遥。其岸岸孤风。既不屑为人所知。人又岂能尽知之。而所有高见远识。不获搜讨者。他日天龙不负自当补入。　　字经三写。乌焉成马之失。盖所从来。统要中有机缘脱误。拈语失真处。稽诸灯录。裁以祖意。一皆考证的实。决无疑溷。　　灯谱世系。既非此书所急。而卷帙次第。乃仍以南岳青原世代分列者。意在便学者易於捡讨。循世得人。机缘自见。盖机缘出载。必有其人耳。　　公案。凡师资主宾相见。看其机用。应属谁家。则收入谁家。不是可互相那移者。如凌行婆之敛手哭苍天。收在浮杯章中。澧阳路上卖饼婆之。三心中点那一心。收在德山章中。则於浮杯德山。难为情矣。又如罗山之问石霜岩头。起灭不停一则语。载罗山章中。固见其所悟之由有自。若论接机作用。又当收入岩头章。乃为其妥。知此则公案之捡讨。自不烦於思绎。
净符稽首

[book_title]目录
宗门拈古汇集目录
卷第一　七佛　　　释迦(一)
卷第二　七佛　　　释迦(二)　诸经(附)
卷第三　应化圣贤(西天)　　　文殊　善财　　　无边身　维摩　　　殃崛摩罗　天亲　　　舍利弗　城东老姆　　　广额屠　波罗提　　　胜思惟　障蔽魔　　　须菩提　宾头卢
卷第四　应化圣贤(东土)　　　忻州老人　台山翁　　　金陵宝志　双林善慧　　　南岳慧思　天台丰干　　　天台寒山　天台拾得　　　明州布袋　杜法顺　西天祖师　　　迦叶(初祖)　阿难(二祖)　　　伏驮密多(九祖)　胁(十祖)　　　师子(二十四祖)　婆舍斯多(二十五祖)　　　般若多罗(二十七祖)
卷第五　东土祖师　　　菩提达磨(初祖)　慧可(二祖)　　　僧璨(三祖)　慧能(六祖)　旁出祖师　　四祖旁出　(四祖信嗣)牛头法融(四一)　(牛头威嗣)安国玄挺(四六)　　　鹤林玄素　(鹤林素嗣)径山道钦(四七)　(径山钦嗣)鸟窠道林(四八)　　五祖旁出　(破灶堕嗣)嵩山峻极(五三)　　六祖旁出　(大鉴能嗣)荷泽神会(六一)
卷第六　　六祖旁出　(大鉴能嗣)南阳慧忠(六一)　永嘉玄觉　(南阳忠嗣)耽源应真(六二)
卷第七　未详法嗣　　　先净照　因禅　　　僧肇　实性　　　圆通　寿圣　　　天台智者　公期　　　宋太宗　老子聃　　　茶陵郁(传灯列为杨岐会嗣)　凌行婆　亡名古宿　　　老宿(古德)　行者　　　住庵僧　守衣钵僧　　　烧庵婆　卖饼婆　　　跨驴人　施主　　　广南僧　长者　　　韩居士　曹溪出并二支　(大鉴能嗣)青原行思(六一)　南岳怀让　青一　(青原思嗣)石头希迁
卷第八　南一　(南岳让嗣)马祖道一　南二　(马祖一嗣)百丈怀海
卷第九　南二　(马祖一嗣)南泉普愿
卷第十　南二　(马祖一嗣)南泉普愿　归宗智常　　　　盐官齐安　大梅法常
卷第十一　南二　(马祖一嗣)鲁祖宝云　盘山宝积　　　麻谷宝彻　东寺如会　　　西堂智藏　章敬怀恽　　　五泄灵默　百丈惟政　　　苕溪道行　三角总印　　　中邑洪恩
卷第十二　南二　(马祖一嗣)杉山智坚　石巩慧藏　　　紫玉道通　芙蓉太毓　　　鹅湖大义　台山隐峰　　　无业大达　西园昙藏　　　金牛　利山　　　乳源　逍遥　　　水潦　乌臼　　　石臼　百灵　　　龙山　则川　　　庞蕴
卷第十三　青二　(石头迁嗣)药山惟俨　丹霞天然
卷第十四　青二　(石头迁嗣)天皇道悟　长髭旷　　　大川　大颠通　　　大同济　南三　(百丈海嗣)沩山灵佑
卷第十五　南三　(百丈海嗣)黄檗希运　长庆大安　　　　大慈寰中　平田普岸　　　　安和寺通　百丈涅盘　(南泉愿嗣)赵州从谂
卷第十六　南三　(南泉愿嗣)赵州从谂
卷第十七　(南泉愿嗣)赵州从谂　长沙景岑　　　茱萸　子湖利踪　　　白马昙照　香严义端　　　日子
卷第十八　南三　(南泉愿嗣)云际师祖　陆亘大夫　　　甘贽　(盘山积嗣)普化　(麻谷彻嗣)良遂　(章敬恽嗣)金州操　(永泰湍嗣)秘魔岩　上林戒灵　青三　(药山俨嗣)道吾宗智(传灯作圆智)　云岩昙晟　　　船子德诚　椑树慧省　　　拍岩明哲　高沙弥
卷第十九　青三　(天皇悟嗣)龙潭崇信　(丹霞然嗣)翠微无学　　　　孝义性空　(大川嗣)仙天　(大颠嗣)三平义忠　本生　(长髭旷嗣)石室善道　南四　(黄檗运嗣)睦州道明
卷第二十　南四　(黄檗运嗣)临济义玄
卷第二十一　南四　(黄檗运嗣)乌石灵观　(长庆安嗣)大随法真　　　灵树如敏　灵云志勤　(沩山佑嗣)仰山慧寂　香严智闲
卷第二十二　南四　(沩山佑嗣)径山洪諲　定山神英　　　延庆法端　米胡　　　九峰慧慈　晋州霍山　　　元康　三角法遇　　　王敬初　　(赵州谂嗣)光孝慧觉　　　新兴严阳　(茱萸嗣)石梯　(子湖踪嗣)日容　(高安愚嗣)末山了然　(关南常嗣)关南道吾　(天龙嗣)金华俱胝　青四　(道吾智嗣)石霜庆诸
卷第二十三　青四　(道吾智嗣)渐源仲与　渌清　(龙潭信嗣)德山宣鉴
卷第二十四　青四　(翠微学嗣)投子大同　清平令遵　(船子诚嗣)夹山善会卷第二十五　青四　(云岩晟嗣)洞山良价　僧密　　　幽溪
卷第二十六　南五　(仰山寂嗣)南塔光涌　霍山景通　　　无着文喜　(临济玄嗣)兴化存奖　宝寿沼　　　三圣慧然　覆盆
卷第二十七　南五　(临济玄嗣)魏府大觉　善崔　　　谭空　灌溪志闲　　　万寿　桐峰　　　云山　定上座　(睦州明嗣)陈操　青五　(石霜诸嗣)九峰道虔　涌泉景欣　　　覆船洪荐　(夹山会嗣)洛浦元安
卷第二十八　青五　(夹山会嗣)韶山寰普　上蓝令超　(投子同嗣)牛头微　(德山鉴嗣)岩头全奯　雪峰义存
卷第二十九　青五　(德山鉴嗣)雪峰义存　高亭简
卷第三十　青五　(洞山价嗣)曹山本寂　云居道膺　　　踈山匡仁　青林师虔
卷第三十一　青五　(洞山价嗣)白水本仁　龙牙居遁　　　华严休静　九峰普满　　　北院通　洞山道全　　　乾峰　天童咸启　　　钦山文遂
卷第三十二　南六　(兴化奖嗣)南院慧颙　克宾　　　守廓　(宝寿沼嗣)西院思明　宝寿二世　(西塔穆嗣)资福如宝　(南塔涌嗣)芭蕉慧清
卷第三十三　青六　(九峰虔嗣)同安常察　禾山无殷　(岩头奯嗣)罗山道闲　　　瑞岩师彦　香溪从范　　　圣寿严　(雪峰存嗣)玄沙师备
卷第三十四　青六　(雪峰存嗣)长庆慧棱　保福从展　　　镜清道怤
卷第三十五　青六　(雪峰存嗣)云门文偃
卷第三十六　青六　(雪峰存嗣)云门文偃　鼓山神晏　　　翠岩令参　长生皎然　　　安国弘瑫　太原孚
卷第三十七　青六　(曹山寂嗣)金峰从志　曹山慧霞　(云居膺嗣)同安丕　嵇山章　　　朱溪谦　佛日本空　(龙牙遁嗣)报慈藏屿　(踈山仁嗣)护国守澄　南七　(南院颙嗣)风穴延沼　(芭蕉清嗣)芭蕉继彻　(西院明嗣)兴阳归静
卷第三十八　青七　(同安丕嗣)同安志　(石门蕴嗣)石门慧彻　(广德延嗣)广德周　(云门偃嗣)香林澄远　　　白云子祥　德山缘密　　　巴陵颢鉴　双泉师宽　　　洞山守初　北禅寂　　　奉先深　黄龙赞　(长庆棱嗣)招庆道匡　报慈光云　　　王延彬　(青峰楚嗣)净众归信　(罗山闲嗣)明招德谦　(玄泉彦嗣)黄龙诲机　(鼓山晏嗣)鼓山智岳　(白兆圆嗣)大龙智洪　(保福展嗣)报慈文钦　(玄沙备嗣)地藏桂琛　　　安国慧球　大章契如
卷第三十九　南八　(风穴沼嗣)首山省念　广慧真　青八　(同安志嗣)梁山缘观　(地藏琛嗣)法眼文益　清溪洪进　　　龙济绍修　(白龙希嗣)东禅玄亮　(香林远嗣)智门光祚　(双泉郁嗣)德山慧远　(双泉宽嗣)五祖师戒　(奉先深嗣)祥庵主　(黄龙机嗣)枣树二世　(延寿轮嗣)归宗道诠
卷第四十　南九　(首山念嗣)汾阳善昭　叶县归省　　　谷隐蕴聪　广慧元琏　　　三交智嵩　青九　(梁山观嗣)太阳警玄　(智门祚嗣)雪窦重显　(法眼益嗣)天台德韶　法灯泰钦　　　报恩慧明　(文殊真嗣)洞山晓聪　(福严雅嗣)北禅智贤　(清溪进嗣)天平从漪
卷第四十一　南十　(汾阳昭嗣)石霜楚圆　琅琊慧觉　　　大愚守芝　法华全举　　　芭蕉谷泉　天圣皓泰　青十　(太阳玄嗣)投子义青　兴阳清剖　(雪窦显嗣)天衣义怀　(洞山聪嗣)云居晓舜　　　许式　(北塔广嗣)玉泉承皓　(北禅贤嗣)法昌倚遇　(开先暹嗣)云居了元　(天台韶嗣)永明延寿　严峰师木　　　瑞鹿遇安　(法灯钦嗣)云居道齐
卷第四十二　南十一　(慈明圆嗣)黄龙慧南　杨岐方会　(琅琊觉嗣)兴教坦　(大愚芝嗣)云峰文悦　青十一　(投子青嗣)芙蓉道楷　(云居舜嗣)蒋山法泉　(育王琏嗣)佛日戒弼　(天衣怀嗣)法云法秀　南十二　(黄龙南嗣)黄龙祖心　宝峰克文　　　泐潭洪英　积翠永　(杨岐会嗣)白云守端　保宁仁勇　(净因臻嗣)长庆惠暹　青十二　(芙蓉楷嗣)丹霞子淳　宝峰惟照　　　净因法成
卷第四十三　南十三　(黄龙心嗣)黄龙悟新　(宝峰文嗣)法云杲　九峰希广　(东林总嗣)慧力可昌　眉山苏轼　(白云端嗣)五祖法演　郭正祥　青十三　(丹霞淳嗣)长芦清了　天童宏智　(长芦信嗣)智者法铨
卷第四十四　南十四　(泐潭乾嗣)圆通道旻　(五祖演嗣)昭觉克勤　龙门清远　　　九顶清素　元礼　　　法閦　(琅琊起嗣)俞道婆　青十四　(开先宗嗣)岳麓海　(长芦了嗣)天童宗珏　(天衣聪嗣)吉祥元实　南十五至三十三　(昭觉勤嗣)径山宗杲　(太平懃嗣)何山守珣　(圆通旻嗣)吴居厚　(大随静嗣)莫将　(天童杰嗣)灵隐崇岳　(元叟端嗣)天宁梵琦　(天目礼嗣)育王如珙　(径山范嗣)净慈妙伦　(仰山钦嗣)高峰原妙　(吉庵祚嗣)天宁道济　(无闻聪嗣)笑岩德宝　(敬畏空嗣)径山性冲　(笑岩宝嗣)龙池正传　(径山冲嗣)兴善慧广　(龙池传嗣)天童圆悟　(兴善广嗣)普明妙用
卷第四十五　青十五至三十六　(天童珏嗣)雪窦智鉴　(雪窦鉴嗣)天童如净　(天童净嗣)鹿门觉　(鹿门觉嗣)普照一辨　(直翁举嗣)天童岫　(普照辨嗣)大明宝　(大明宝嗣)王山体　(王山体嗣)雪岩满　(雪岩满嗣)报恩行秀　(雪庭裕嗣)灵隐文泰　(灵隐泰嗣)宝应福遇　(宝应遇嗣)香岩文才　(凝然改嗣)少室契斌　(廪山忠嗣)寿昌慧经　(大觉念嗣)云门圆澄　(寿昌经嗣)博山元来　东苑元镜
卷首目录。原为便看读者。易於检讨。故不及赘以称呼。非慢也。且史鉴诸目。一皆直书名姓。槩未见有尊称之者。盖尊称具在本章。此固非急。
符稽首

[book_title]卷第一
宗门拈古汇集卷第一
古杭白岩嗣祖沙门　净符　汇集
△七佛
释迦牟尼世尊初降生时。一手指天一手指地。周行七步。目顾四方曰。天上天下唯吾独尊。
云门偃云。我当时若见。一棒打杀与狗子吃。贵图天下太平。雪窦显云。便与掀倒禅床。
法眼益云。云门气势甚大。要且无佛法道理。时有老宿云。将谓无人证明。雪窦云。钩在不疑之地。
琅琊觉云。云门可谓将此深心奉尘剎。是则名为报佛恩。
云峰悦云。云门虽有定乱之谋。且无出身之路。
法昌遇云。云门好一棒太迟生。未离兜率脚跟下好与一锤。虽然。也是贼过后张弓。
泐潭英云。释迦老子旁若无人。当时若遇个明眼衲僧。直教他上天无路入地无门。然虽如是。也须是铜砂锣里满盛油始得。
天童华云。云门此话虽行。未免落他陷阱。
高峰妙云。世尊大似灵龟拽尾。自取丧身之兆。云门虽则全提正令。也是为他闲事长无明。当时但於地上画一圆相。就中书个丁字。复展两手示之。管取氷消瓦解。
浮山口云。云门赤心片片。盖代功高。雪窦见义勇为。机如掣电。二俱足可观光。其奈顶门无眼。
南堂欲云。云门好棒可杀惊人。检点将来。未免伤锋犯手。山僧当时若见。只消道个澣盆澣盆。老汉若也知方。管取暗里抽身。免见明中落节。
天童悟云。我不似云门大惊小怪。当时若见。但向前以手加额云猫。看他面皮向甚处着。
古南门云。洪蒙未判。谁识奇人。开辟乾坤。还他作手。云门虽则见利思义。且道一棒还打得他杀也无。相知不在千杯酒。一盏清茶也醉人。蓦拈杖云。汝等诸人还有同生同死者么。且过一边着。
栖霞成云。大小云峰辜负云门不少。寿昌今日翻案去也。且作么生。云门虽有出身之路。且无定乱之谋。复云。寿昌当时若见者黄面瞿昙恁么道。但向前合掌云大王万福。有人辨得。许你天下横行。
神鼎僼云。丛林商量尽道知恩报恩。殊不知落在驴前马后。若是天童便与摩顶授记。善哉善哉。如是如是。不妨递代相传。
龙华体云。韶阳虽则据令。终是贼过张弓。若要天下太平。不如放过一着。何故。饶人不是痴。
崇先奇云。总谓云门跨灶也是疾行先长。皋亭也与云门一棒。贵图两得相见。尔等还甘么。
万寿范云。黄面老子固已夸大而涉险。跛足阿师岂非忠耿而蹈讥。仔细检点将来。二者皆为不了。何故。不见道天下有道则庶人不议。
洞山昱云。世尊手忙脚乱自生惊怪。云门棒虽有眼。怎奈身入蛊毒之乡。二俱不了。洞山今日幸是二千六百余年的远孙。只以相继为美。更不敢犯颜取逆。良久拂一拂云。祇奉一人天地贵。从教诸道自分权。
世尊於正觉山前腊月八日夜睹明星忽然大悟。乃叹曰。奇哉奇哉。我今普见一切众生具有如来智慧德相。但以妄想执着而不证得。
云居庄云。我要问释迦老子。唤什么作智慧德相。唤什么作妄想执着。拟议不来劈脊便掊。还有为瞿昙出气者么。拈拄杖云。不敢望汝与释迦老子出气。只是将自己鼻孔摸索得着也好。靠拄杖。
云门澄云。瞿昙话作两橛。云居菽麦不分。真个徐六担板只见一边。径山今日要各与他二十乌滕。还有不甘者么。出来为二老雪屈。
博山来云。根本无明即是诸佛不动智。不动智即是根本无明。者里别具一只眼。老瞿昙氷消瓦解。
广教玉云。大小释迦话作两橛。当时若有人下得者一语。免致后代儿孙起模画样。然虽如是。也不得屈我释迦。还有知广教落处者么。喝一喝。
药地智云。雪山坐久成劳。空花乱坠。一瓢恶水只合自浇。何故。为他六年奇句不及下地先声。
道林虑云。大小瞿昙开得一双眼。失却一张口。
世尊一日升座。大众集定。文殊白椎曰。谛观法王法。法王法如是。世尊便下座。
芭蕉彻云。忙忙者匝地普天。
报恩秀云。诸人未到法堂。万松未出方丈。向那时荐得已是落四落三。直饶七佛祖师道。谛观法王法。法王法如是。也须眼里抽钉脑后拔楔始得。
天宁琦云。将谓世尊别有长处。也只懡[怡-台+罗]便休。致令后代儿孙个个龙头蛇尾。
狮林则云。众中商量道。世尊入林不动草。文殊入水不动波。自然海晏河清。风行草偃。乃摇手呵呵大笑云。错了也。错了也。且道是何道理。掀翻海岳求知己。拨转乾坤致太平。
博山来云。世尊拉抹金针。文殊横抽玉线。弥缝海岳要是其人。且道未升座前法王法在甚么处。
天童悟云。文殊大似认影迷头。世尊也是脚跟不着地。
云门信云。双髻当时若在。夺却文殊椎子。喝一喝。看那黄面老子作何去就。
报恩贤云。大小世尊虽是头正尾正。殊不知却被文殊使令。
黄檗琦云。世尊升座惭惶杀人。文殊白椎不识好恶。更道谛观法王法法王法如是。好与三十拄杖。何故。不合随邪逐恶。
灵岩储云。正当恁么时。且道世尊文殊意在甚么处。者里勘破得来。一生参学事毕。
栖霞成云。者两个老汉大似掩耳偷铃。不顾旁观者哂。
金粟元云。大似赤眼撞着火柴头。虽然如是。放过则彼此作家。检点则二俱失利。具眼者端的看。
宝掌白云。世尊摇头。文殊摆尾。虽然头尾咤沙。未免无风浪起。有者道何不当时才见升座便与拦胸约住一喝。非唯黄面老子折合无门。亦使大智钳锤无着手处。山僧道也是贼过后张弓。
城山洽云。瞿昙起模画样。妙吉看孔着楔。虽云虎啸龙吟。究来总欠剿绝。且作么生得剿绝。咄。
东塔熹云。释迦老子幸是可怜生。被文殊将恶水蓦头一发。便见氷消瓦解。
凤山启云。白玉本无瑕。雕文乃丧德。
世尊因普眼菩萨欲见普贤不可得见。乃至三度入定徧观三千大千世界觅不可得。乃白世尊。世尊曰。汝但於静三昧中起一念便见普贤。於是普眼才起一念。便见普贤在空中乘六牙白象。
云居舜云。诸仁者且作么生会。云居道普眼推倒世尊。世尊推倒普眼。你道普贤在甚处。
崇先奇云。普眼不见普贤则且置。且道世尊还见普贤么。诸人不得随人脚跟转。世尊云但於静三昧中起一念。见的是普贤不是普贤。若说是。前三度为甚不见。若不是。又道向空中乘六牙白象。不可总作野狐精见解。
白岩符云。普眼要见普贤。无事讨事。更撞着个世尊。教人向睛空捏目。妄见狂华。俱好与贬向二铁围山。何故。若是普贤。你才拟心欲见。早是隔山了也。诸人要见普贤么。各请归堂。
世尊因五通仙人问。世尊有六通。我有五通。如何是那一通。世尊召五通仙人。通应诺。世尊曰那一通你问我。
雪窦显云。老胡元不知有那一通。却因邪打正。
琅琊觉云。世尊不知。可谓因正而打邪。五通不知。实乃因邪而打正。
翠岩芝云。五通如是问。世尊如是答。要且不会那一通。
云峰悦云。大小瞿昙被外道勘破了。有旁不肯底么出来。我要问你。作么生是那一通。
云盖本云。世尊如是召。五通如是应。作么生是那一通。良久云。姹女已归霄汉去。呆郎犹向火边蹲。
径山杲云。今时有一种弄泥团汉。往往在那一通处错认定盘星。
云居庄云。仙人善问。世尊善答。可谓光前绝后。若是那一通。总未梦见在。
古南门云。大众。呼蛇容易遣蛇难。那一通。世尊被仙人一拶。转身无路。只得将错就错。若是山僧。才问便掴。仙人若当下知归。说甚那一通。和前五通一时放下。岂不洒洒地作个平地神仙。
清化嶾云。若是那一通。非特五通仙人不会。直饶瞿昙老汉也未梦见在。
崇先奇云。老胡也知有那一通。祇是口门窄。
平田本云。黄面老人被仙人轻轻一靠。直得唤钟作瓮。
世尊因耆婆善别音响。至一冢间见五髑髅。乃敲一髑髅问耆婆此生何处。曰此生人道。又敲一髑髅问此生何处。曰此生天道。又别敲一髑髅问此生何处。耆婆罔知生处。
天童悟云。世尊大似有先锋无殿后。耆婆罔知也好与一敲。何故。不见道先以定动后以智拔。
龙华宗云。世尊敲磕分明。怎奈伤锋犯手。耆婆善别音响。也是认影迷头。且道第三度敲底毕竟生甚么处。良久云。泥牛入海无消耗。挂角羚羊不见踪。
世尊一日升座默然而坐。阿难白椎曰。请世尊说法。世尊曰。会中有二比丘犯律行。我故不说法。阿难以他心通观是比丘即时遣出。世尊还复默然。阿难又白。适来为二比丘犯律行。今已遣出。世尊何不说法。世尊曰。我誓不为二乘声闻人说法。便下座。
南堂静云。前箭犹轻后箭深。
高峰妙云。世尊能挽千钧之弩。银山铁壁箭箭皆穿。阿难虽有隐身之术。殊不知髑髅后中箭。还有跺避得过底么。
世尊从忉利天下时。四众八部俱往空界奉迎。有莲花色比丘尼作念曰。我是尼身。必居大僧后见。於是用以神力变作转轮圣王千子围绕。最初见佛。既见。世尊乃劈面呵曰。莲花色比丘尼。汝何得越大僧见吾。汝虽见吾色身。且不见吾法身。须菩提岩中宴坐。却见吾法身。
荐福怀云。莲花色比丘尼被热瞒则且置。还知瞿昙老汉性命在别人手里么。
白岩符云。大小瞿昙二见不除。好与莲花色一状领过。
世尊因七贤女游尸陀林。一女指尸曰。尸在者里。人在甚么处去。一女曰作么作么。诸女谛观。各各契悟。感帝释散花曰。惟愿圣姊有何所须。我当终身供给。女曰。我家四事七珍悉皆具足。唯要三般物。一要无根树子一株。二要无阴阳地一片。三要叫不响山谷一所。帝释曰。一切所须我悉有之。若三般物。我实无有。女曰。汝若无此。怎解济人。帝释罔措。遂同往白世尊。世尊曰。憍尸迦。我诸弟子大阿罗汉不解此义。唯有诸大菩萨乃解此义。
宝峰文征云。且道帝释是会不会。若不会。因甚散花请给。若会。又道实无此三般物。且作么生明辨。得不孤负圣女。
万峰藏云。圣女被帝释热瞒。
福严容云。七贤女游尸陀林。大似买铁获金。凿石致玉。得意则不无。怎奈被瞿昙涂抹一上。是汝诸人还检点得出么。
开先金云。七贤女偶尔成文。憍尸迦将错就错。世尊老老大大不合打入者场子里。诸人要识三般物么。听取个注脚。便下座。
世尊因地布发掩泥献华於然灯佛。然灯见布发处遂约退众。乃指地曰。此一方地且建一梵剎。时有贤于长者持标於指处插曰。建梵剎已竟。时诸天散华赞曰。庶子有大智矣。
博山来云。插草建精蓝。长者全身领荷。针芥相投。唧[口*留]固然唧[口*留]。要且未能免旁观者哂。
宝寿方云。世尊宿行未忘。长者虚应故事。总须拈向一边。祇如诸天散花赞叹。且道有利害无利害。具眼者试捡别看。
世尊偕阿难行次。见一古佛塔。世尊便作礼。阿难问此是甚么人塔。世尊曰过去诸佛塔。阿难曰过去诸佛是甚么人弟子。世尊曰是吾弟子。阿难曰应当如是。
天童悟云。我若作阿难。待世尊曰是吾弟子。但问佛是甚么人弟子。待世尊拟开口。便作礼休去乃无端。却谓应当如是。随风倒舵。岂是丈夫。
天界盛云。世尊言中有响。阿难句里藏锋。并须吃棒有分。为什么聻。人天师表不合用以机械。
莲柎策云。阿难不唧[口*留]。当时见道是吾弟子。何不便礼三拜。管教者黄面老子置身无地。
世尊於自恣日因文殊三处过夏迦叶欲白椎摈出。才拈椎乃见百千万亿文殊。迦叶尽其神力椎不能举。世尊遂问迦叶。汝拟摈那个文殊。迦叶无对。
昭觉勤云。可惜放过。当时待释迦老子道汝拟摈那个文殊。便与一椎。看他作何合杀。云居元云。一家有事百家忙。
天童觉云。金色头陀有心无胆。当时尽令而行。莫道百千万亿文殊。祇者黄面瞿昙也与摈出。不唯壁立真风。亦令后人知我衲僧门下着你闲佛闲祖不得。
保宁茂云。大小迦叶有头无尾。毕竟如何。西天令严。久立珍重。
高峰妙云。文殊知底。迦叶不知。迦叶知底。文殊不知。彼彼不知则且置。百千万亿文殊毕竟那个是真文殊。
天宁琦云。迦叶太不丈夫。莫道百千万亿文殊。便是百千万亿世尊也下一椎摈出。始见作家。不见道棒下无生忍。临机不见师。
龙池传云。我若作迦叶。把黄面老子先须摈却。何故。来说是非者。便是是非人。
鼓山贤云。文殊虽得便宜。怎奈转增丑态。当时何不默受摈去。教他迦叶三十年摸索不着。
宝寿新云。文殊行处迦叶不知。迦叶做处文殊不识。唯黄面老子有显有密有权有实。怎见得聻。咬牙封雍齿。滴泪斩丁公。
慧云盛云。大小世尊虽善为二大士解交。怎奈遭人怪笑。何故。当断不断。反招其乱。
崇先奇云。文殊三处过夏。闹处偏刺头。迦叶白椎欲摈。党理不党亲。世尊情知寡不敌众。致令金色头陀一椎至今无着落处。若是衲僧门下。祇知尽法。那管无民。
石塔忍云。文殊三处度夏。也是不守本分。迦叶白槌。大似捕风捉影。世尊道汝拟摈那个文殊。当时若是山僧。据令而行。看者黄面老子向甚么处蹲立。
白岩符云。诸方老宿尽谓尊者不能据令而行。致成放过。殊不知他当时无对。烂泥里有刺。大有利害。顶门有眼者莫道尊者不据令好。
宝峰弁云。古今尊宿尽谓迦叶把住要津。文殊十方坐断。宝峰看来正是放过一着。复云。险。
世尊因文殊至诸佛集处。值诸佛各还本土。唯一女子近世尊座而入三昧。文殊白曰。云何此女得近佛座。世尊曰。汝但觉此女从三昧起。汝自问之。文殊於是绕女三匝弹指一下。乃至托至梵天尽其神力定不能出。世尊曰。假使百千文殊亦出此女子定不得。下方过四十二恒河沙国土有罔明菩萨却能出得。须臾罔明从地涌出作礼世尊。世尊令出女子定。罔明至女子前弹指一下。女子於是从定而出。
翠岩芝云。僧投寺里宿。贼打不防家。
五云逢云。不唯文殊不能出此定。只恐如来也出此定不得。
翠岩真好问僧云。文殊是七佛之师。因甚出女子定。不得罔明从下方来。因甚却出得女子定。莫有能对者。独英邵武方其问时。以手捏其膝而去。真笑曰卖匙箸汉未在。
天童觉云。若定若动当人变弄。鸿毛轻而不轻。泰山重而非重。还知老瞿昙鼻孔在我手里么。
龙翔诉举公案了。拈拄杖云。一串穿却。
天童悟云。出得出不得且置。作么生是定。
鼓山贤云。天童道若定若动当人变弄。是即是。也只道得一半。孰知三人皆是不守本分汉。女子至今犹未出定在。
南涧问云。古今尽道女子出定。殊不知者一队汉个个破家荡产。山僧今日有三十棒要世尊吃。何故。不因渔父引。怎得见波涛。
愚庵盂云。有者道线索在女子手里。收放由他。恁么判断。矮子过深溪。又有道不可以智知。不可以识识。文殊用智识所以出他定不得。罔明初发心菩萨无智无识不可思议所以出得他定。若恁么道。乌龟钻破壁。大众。要识女子么。他是未剖之璧。要识二菩萨么。抱璞投楚。自取刖足之灾。要识世尊么。闲来无事溪头坐。绿水青山花正红。
栖霞成云。当时文殊若出却女子定。不独老瞿昙一生口挂壁上。天下老师向何处讨饭吃。虽然。且道女子毕竟还曾出定也无。
云岩学云。者一队汉神头鬼面。俱好与三十棒。
天目律云。者四个汉灵山会上缺一不可。若到宝寿。一个也容不得。何故。者里岂许你分出分入。喝一喝。
白岩符云。出得出不得。并须吃铁棒有分。若夫女子瞿昙且放过一着。何故。若教尽法只恐无民。
世尊见文殊在门外立。乃曰文殊文殊何不入门来。文殊曰。我不见一法在门外。何以教我入门。
报慈遂征云。为复是门外语门内语。
沩山喆代世尊出语云。吾不如汝。
黄龙新云。文殊恁么道。入得门入不得门。若人辨得。氷消瓦解。
万峰藏云。总隔一片板。
崇先奇云。世尊门里出身不得。文殊身里出门不得。仔细看来。总是徐六担板。
世尊在尼拘律树下坐次。因二商人问世尊还见车过否。曰不见。还闻否。曰不闻。莫禅定否。曰不禅定。莫睡眠否。曰不睡眠。莫别去否。曰不曾别去。商人乃叹曰善哉世尊觉而不见。遂献白[迭*毛]两段。
天童悟征云。商人如是问。世尊如是答。甚处是商人见世尊觉而不见处。
大愚鹏云。三界大师被商人推在三百丈烂泥坑里。至今起不得。
世尊因乾闼婆王献乐。其时山河大地尽作琴声。迦叶起作舞。王问。迦叶岂不是阿罗汉。诸漏已尽。何更有余习。世尊曰。实无余习。莫谤法好。王又抚琴三徧。迦叶亦三度作舞。王曰迦叶作舞岂不是。世尊曰实不曾作舞。王曰世尊何得妄语。世尊曰。不妄语。汝抚琴。山河大地木石尽作琴声岂不是。王曰是。世尊曰。迦叶亦复如是。所以实不曾作舞。王乃信受。
禾山殷因修山主问。乾闼婆王奏乐。直得须弥岌峇。海水波腾。迦叶作舞。作么生会。殷云。迦叶过去世曾作乐人来。习气未除。修云。须弥岌峇海水波腾。又作么生。殷休去。法眼别殷云。正是习气。
幻寄稷云。有底道世尊以药去病。澄源以病去药。梦也未梦见乾闼婆王在。
黄檗琦云。乾闼婆王奏乐。迦叶起舞。同坑无异土。疑有余习。以己方人。瞿昙打许多葛藤。王乃信受。钝置不少。若是山僧。待问迦叶是阿罗汉诸漏已尽何更有余习。不用之乎也者。亦乃起舞。不惟以楔出楔。抑令乾闼婆王展转疑杀。
白岩符云。尽道乾闼婆王被金色头陀换却眼睛。殊不知黄面瞿昙被乾闼婆王换却眼睛尤甚。
世尊在第六天说大集经。勑他方此土人间天上一切狞恶鬼神悉皆集会。受佛付嘱拥护正法。设有不赴者四天门王飞热铁轮追之令集。既集会已。无有不顺佛勑者。各发弘誓拥护正法。唯有一魔王谓世尊曰。瞿昙。我待一切众生成佛尽。众生界空。无有众生名字。我乃发菩提心。
荐福怀云。临危不变真大丈夫。诸仁者。作么生着得一转语与黄面老子出气。寻常神通妙用智慧辩才都使不着。尽阎浮大地人无不爱佛。到者里何者是佛何者是魔。还有人辩得么。良久云。欲得识魔么。开眼见明。欲得识佛么。合眼见暗。魔之与佛。以拄杖卓一卓云。一时穿却鼻孔。
南堂静云。当时我若作世尊。即向他道。大众。魔王已发心竟。应当如是住。不然道汝唤什么作众生。拟开口。与一热铁轮。
径山杲云。天衣老汉恁么批判直是奇特。怎奈话作两橛。若向何者是佛何者是魔处休去。不妨使人疑着。却云开眼见明合眼见暗。郎当不少。又云魔之与佛拄杖子一时穿却鼻孔。雪上加霜。妙喜却为黄面老子代一转语。待者魔王道众生界空无有众生名字我乃发菩提心。只向他道几乎错唤你作魔王。此语有两负门。若人检点得出。许你具衲僧眼。
东禅观云。怪哉。浅草拨着一个大虫。上门上户咬人火急。可惜当时放过。我若作世尊。待道众生界空无有众生名字我乃发菩提心。只消道个担板汉。非唯塞断咽喉。亦乃教伊转动不得。虽然如是。相识满天下。知心能几人。
天宁琦云。泽广藏山理能伏豹。二大老何用多言。当时只消对他道。魔王魔王你认那个作菩提心。还识也未。设使一切众生成佛尽。众生界空无有众生名字。你要发菩提心却未许你在。管取拱手归降。
龙池传征云。且道者个魔王是归依佛语是不归依佛语。
云门信云。魔王言中有响。护法已竟。
报恩琇云。世尊不语百味具足。天衣大慧虽奇特中奇特。检点将来。未免金沙不辨。菽麦不分。如小儿啖李。忙就赤边咬。大雄敢为世尊出一语。咄。男子。汝已发菩提心竟。他若拟议。与一热铁轮。
崇先奇云。黄面老子能说不能行。当时待道我待众生界空无有众生名字我乃发菩提心。何不向道我不如汝。管取低首归降。何故。不见道重赏之下必有勇夫。
补陀沃云。且道者魔王具什么眼。敢恁么道。
白岩符云。者魔王大似个透网金鳞。向千层浪里摇头摆尾。世尊可谓钓不虚施。只是我要问者魔王。既是众生界空无有众生名字。你向甚么处发菩提心。待他拟开口。连棒打出。
龙渊法云。世尊被魔王坐断舌头。龙渊路见不平要与雪屈。待才与么道。便云识得汝也。拟议不来。劈脊便棒。
友可玄云。大集魔王小胆薄心。当时便与掀倒华王座。喝散人天俦。不妨令人疑着。却道待众生界空无有众生名字我乃发心。正是把髻投衙。好与苕帚二十。
樟山量云。世尊若无握阃外威权底机。几被魔王惑乱一上。虽然。者里有不愿发菩提心者。也许伊具一只眼。
万寿朗云。老瞿昙有先锋无殿后。当时待道我待众生界空无有众生名字云云。便与一热紩轮。免伊向净白地上躲跟。者里还有与魔王作主者么。拈拄杖云。大众看看。四天门王飞热紩轮来也。以拄杖旋风打散。
宗门拈古汇集卷第一

[book_title]卷第二
宗门拈古汇集卷第二
古杭白岩嗣祖沙门　净符　汇集
△七佛
世尊因文殊一日忽起佛见法见。被世尊威神摄向二铁围山。
五云逢云。什么处是二铁围山。还会么。如今有人起佛见法见。五云与烹茶两碗。且道是赏伊罚伊。
白云端云。世尊当时无大人相。如今有向承天者里起佛见法见。承天终不敢教动着他。何谓如此。但得雪消尽。自然春到来。
五祖演云。五祖则具大慈悲。遂拍手云。曼殊室利不审。今后更敢也无。良久乃自云。一度被蛇伤。怕见断井索。
师林则云。古人用处偏枯。有前无后。我者里家法又别。直饶不起佛见法见。也须贬向二铁围山。何故。赏则俱赏。罚则俱罚。
宝华忍云。瞿昙白云五祖三大老虽云扶树纲宗。要且未透末后句在。曹山则不然。者里若有起佛见法见。每人分半院与他。何故。一掌不浪鸣。两掌鸣掴掴。
开先金云。文殊遭贬即不无。正恁么时。且道瞿云还免得二铁围山么。咦。六月朔风吹大地。家家屋上砌蹇霜。
菩提珍云。世尊握阃外威权全提正令。若非文殊也大难承当。如今有人起佛见法见。山僧愿舍四大作禅床供养。
世尊因调达谤佛生身陷入地狱。乃令阿难往问你在地狱中安否。调达曰我在此如三禅天乐。世尊又令问你还求出否。调达曰我待世尊来便出。阿难曰。佛是三界导师。岂有入地狱分。调达曰。佛既无入地狱分。我岂有出地狱分。
翠岩真云。亲言出亲口。
径山杲云。既无出分。又无入分。唤什么作释迦老子。唤什么作提婆达多。又唤什么作地狱。还委悉么。自携瓶去酤村酒。却着衫来作主人。
天宁琦云。妙喜与么批判。刁刀相似。鱼鲁参差。殊不知释迦自释迦。调达自调达。地狱自地狱。料掉没交涉。一夜落花雨。满城流水香。
伏龙长云。临危不悚真大丈夫。
万峰藏云。既是三界导师。为甚无入地狱分。阿难直受始得。
宝华忍云。世尊钩头有饵。惯钓金鳞。调达把定封疆。全身卖俏。堪笑阿难不唧[口*留]。当时若有衲僧气槩。待道我岂有出地狱分。便好云将谓你谤世尊。调达纵有通天伎俩。也只得瓦解氷消。
白岩符云。奇怪阿难一往看来大似替人传语。殊不知。一个葫芦败尽两家。
世尊因灵山会上五百比丘得四禅定具五神通未得法忍。以宿命智通各各自见往昔弑父害母及诸重罪。於自心内各各怀疑。於甚深法不能证入。於是文殊承佛神力。遂手握利剑持逼世尊。世尊乃谓文殊曰。住住不应作逆。勿得害吾。吾必被害。为善被害。文殊师利。汝从本已来无有我人。但以内心见有我人。内心起时我必被害。即名为害。於是五百比丘自悟本心如梦如幻。於梦幻中无有我人乃至能生所生父母。於是异口同声而赞叹曰。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀。
天童杰云。为人须为彻。杀人须见血。文殊费尽腕头气力。要且不知此剑来处。带累释迦老子通身是口分踈不下。五百比丘恁么悟去。入地狱如箭射。忽若踏翻大海。趯倒须弥。云门扇子[跳-兆+孛]跳上三十三天筑着帝释鼻孔。东海鲤鱼打一棒雨似盆倾。又作么生。良久云。自从舞得三台后。拍拍元来总是歌。
万峰藏云。我若作世尊。待文殊来便一棒打杀。免得比丘於无相无生处打之绕。
南山宝云。世尊被文殊一拶。直得将从前所有滞货尽情抛出。若不得五百比丘善能解腕。纵文殊通身是手也收拾不及。虽然如是。在瞿昙门下则得。衲僧门下一点也用不着。
崇先奇云。世尊舍己从人。慈悲太杀。文殊权柄在手。未得自由。带累五百比丘髑髅粉碎。於甚深法何曾梦见。若是祖师门下。直须血溅梵天。不见道为人须为彻。
世尊因外道问。不问有言不问无言。世尊良久。外道叹曰。世尊大慈大悲开我迷云。令我得入。遂作礼而去。阿难乃白世尊曰。外道见何道理称叹而去。世尊曰。如世良马见鞭影而行。
五祖戒云。大小世尊被阿难一状领过。
法眼益因僧请益云。外道问世尊不问有言不问无言。声未绝。眼遽约住云。住住。你拟向世尊良久处会那。僧从此悟入。
雪窦显云。邪正不分。过犹鞭影。又云。诸禅德。迷云既开决定见佛。还许他同参也无。若共相委知。则天下宗师并为外道伴侣。如各非印证。则东土衲僧不如西天外道。
翠岩芝云。大小世尊被外道当面涂糊。祇如外道云令我得入。要且未梦见在。既不曾梦见。为什么却悟去。
杨岐会云。世尊既舍己从人。外道乃因斋庆赞。
沩山喆云。外道怀藏宝镜。世尊亲为高提。直得森罗显焕万象历然。又得阿难金钟再击。四众共闻。然虽如是。大似二龙玩珠。长他智者威狞。
云居齐云。什么处是外道悟处。众中道世尊良久便是举鞭处。恁么会还得否。
昭觉勤云。外道因邪打正。世尊看楼打楼。阿难不善旁观。引得世尊拖泥带水。若据山僧见处。待他道不问有言不问无言。和声便打。及至阿难问外道有何所证。亦和声便打。何故。杀人须是杀人刀。活人须是活人剑。
径山杲举雪窦语毕云。邪正两分。正由鞭影。
天宁琦云。欲识邪正不分么。谁是外道。谁是世尊。欲识邪正两分么。世尊自世尊。外道自外道。此是天宁见处。一任诸方贬剥。
寿昌经云。此事可谓空谷传声。虚堂习听。祇如世尊良久。昭觉赐棒。还是同是别。若检点得出。则外道作佛。其或未然。佛即外道。会么。龙飞凤舞真奇怪。不中胡僧碧眼看。
磬山修举雪窦妙喜语毕云。恰在鞭影里批判。且道离却鞭影一句作么生道。良久云。三十年后此话大行。
福严容云。世尊良久。填沟塞壑。外道得入。灸瘢着艾。且各与草鞋一緉。要使疑杀天下。今日或有问不问有言不问无言。山僧惟竖一指。且道与世尊是同是别。
古南门云。雪窦恁么道。可谓明辨华夷。虽然。迷云既开。尚不见佛。衲僧外道向甚处蹲立。者里透得。许是同参。
南涧问云。大小瞿昙钝置太煞。当时若是山僧。便与和座掀倒。然虽如是。知我者少。笑我者多。
报恩贤云。法眼道住住汝拟向世尊良久处会那。我要问。不向良久处会。向甚么处会。复云。还知么。祇如者僧悟处与外道悟处。是同是别。若道是同。灼然天下宗师尽为外道伴侣。若道是别。东土衲僧不如西天外道。者里缁素得。许汝参学事毕。
百丈泐云。运筹帷幄决胜千里。不无世尊。祇如外道便尔悟去。且毕竟见何道理。莫在世尊良久处么。情知你向者里错会。
栖霞成云。外道置个问头。不出外道见解。世尊据坐。可谓大人器度不失赤子之心。阿难犹自口喃喃。真可发一冷笑。然虽如是。不因夜来雁。怎见海门秋。
佛日晳云。雪窦妙喜二尊宿。虽则气吞佛祖名振古今。检点将来。三十棒一棒也放他不过。何故。不合向鞭影边妄分邪正。
崇先奇云。世尊不但瞒人亦且自瞒。被阿难一拶。直得向驴前马后立地者则且置。祇如外道悟去。还端的也未。
法云□云。伶俐波旬一拨便转。多闻庆喜三搭不回。直饶窥得鞭影。犹是刻舟求剑。
世尊因波斯匿王问。胜义谛中有。世俗谛否。若言无智不应二。若言有智不应一。一二之义。其义云何。世尊曰。大王。汝於过去龙光佛时曾问此义。我今无说。汝今无闻。无说无闻是名一义二义。
翠岩真云。波斯匿王善问不善答。世尊善答不善问。一人理上偏枯。一人事上偏枯。翠岩当时若见。点一把火照看者黄面老子面皮厚多少。
荐福怀云。诸仁者。大王分明问。世尊分明答。宾主历然。作么生说个无说无闻底道理。
愚庵盂云。者黄面老子面皮厚多少。祇可欺他俗汉。被你当面热瞒。据山僧判断。将平天冠衮龙袍与世尊穿戴了。将金缕袈裟与波斯匿王披了。正恁么时。唤作世尊又是匿王。唤作匿王又是世尊。且道如何折合。梅花连月和春送。玉映清芬入户来。
报恩贤云。世尊虽则善答。带累匿王堕在死水。善权则不然。待问一二之义其义云何。举起拂子云。唤作拂子则触。不唤作拂子则背。毕竟唤作甚么。待拟议。随与一喝。直使匿王透去。非惟不落一二之数。亦且庆快平生。
灵岩储云。佛佛授手。祖祖相传。如印印水。似空合空。虽则文彩全彰。要且不存朕迹。苟非具超方眼者。未免又坐在无说无闻处。或有问国清一二之义其义云何。只对他道。四海浪平龙睡稳。九天云静鹤飞高。
世尊因外道问昨日说何法。世尊曰昨日说定法。曰今日说何法。世尊曰今日说不定法。曰。昨日说定法。今日何说不定法。世尊曰。昨日定。今日不定。
五祖戒云。世尊何得将别人物作自己用。
沩山喆云。世尊大似看楼打楼。大沩即不然。待问昨日说定法今日何说不定法。但云非汝境界。
荐福怀云。黄面老子被外道拶着。出自偶然。虽然如此。邪正未分。若人辨得。许你顶门具眼。
龙华宗云。黄面瞿昙随邪逐恶。外道虽则言中有响。怎奈眼里无筋。龙华若在。一齐与他一顿。
世尊有异学问诸法是常耶。世尊不对。曰诸法是无常耶。世尊亦不对。曰世尊具一切智何不对我。世尊曰。汝之所问。皆为戏论。
高峰妙云。异学有言若哑。世尊无语如雷。者里见得分明。正是增益戏论。何故。谛听谛听。
世尊因黑氏梵志运神力以左右手擎合欢梧桐花两株来供养。世尊乃召仙人。志应诺。世尊曰放下着。志遂放下左手一株花。世尊又召仙人放下着。志又放下右手一株花。世尊又召仙人放下着。志曰。世尊我今两手皆空。更教放下个甚么。世尊曰。吾非教汝放舍其花。汝当放舍外六尘．内六根．中六识。一时舍却。无可舍处。是汝免生死处。志於言下悟无生忍。
径山琇云。佛为三界大师。尚堕在识情数量。合吃二十棒。梵志虽然悟去。亦未出得识情数量。合吃二十棒。北山恁么批判。且道有过无过。萧何制律。
栖霞成云。三界大师不合将闺阁中物搬出。返被梵志看破。若是寿昌。待道我今两手皆空更教放下个甚么。便与痛棒打出。何故。不见道杀人须用杀人刀。活人须用活人剑。
世尊坐次。见二人舁猪过乃问。者个是什么。二人曰。佛具一切智。猪子也不识。世尊曰也须问过。
太阳玄别二人语云。不因世尊问。洎乎忘却。
寿昌经云。君子有成人之美。
万峰藏云。羿向前过。世尊早堕了也。
万寿范云。世尊不是知而故问。惯於平地生波。设使此二人果是雄杰。待问时即进前叉手而立曰。老瞿昙你是甚么心行。敢保世尊有口如痖。
资福侣云。利动君子。
黄梅觉云。老瞿昙特杀无端。当时恁么问。被二人呵呵大笑羿猪竟去。又作么生。
崇先奇举太阳寿昌语毕云。两个老老大大都来以己方人。殊不知黄面老子将欲取之必固与之。
白岩符云。世尊老老大大向平地上捞甚鱼鰕。若不是者两个孟八郎。看你者番举措如何合杀。
世尊在灵山会上拈花示众。是时百万人天一皆默然。唯迦叶尊者破颜微笑。世尊曰。吾有正法眼藏。涅盘妙心。实相无相。微妙法门。不立文字。教外别传。付嘱摩诃迦叶。
白云端云。迦叶善观风云别气色。虽然如是。还觉顶门重么。
黄龙心云。直下穿过髑髅。已是换却眼睛。临危不在悚人。向甚处见释迦老子。
云峰悦因僧问。灵山拈花意旨如何。峰云一言既出驷马难追。迦叶微笑意旨如何。峰云口是祸门。
石田熏云。焦砖打着连底冻。赤眼撞着火柴头。
高峰妙云。世尊扶头。迦叶扶尾。直至如今抬举不起。莫有共着力者。么以两手作扶势云。也只兀底耳。
径山琇云。世尊拈花。人贫志短。迦叶微笑。马瘦毛长。若云吾有正法眼藏付嘱摩诃迦叶。也是空拳诳小儿。
乌石道云。当时幸是迦叶一人。设使百万人天悉皆破颜微笑。世尊正法眼藏涅盘妙心且道分付阿谁。竖拂子云。者里还有破颜微笑者么。击案云。相识满天下。知心能几人。
狮林则云。今日不肖儿孙要问黄面老子。者两件物你从那里得来。待拟开口。好与一喝。
雪窦云举手作拈花势云。众中有解笑者么。若有。可谓今之古之堪为英俊。若无。牙齿一具骨。口唇两片皮。开合总由己。胡为不自知。喝一喝。
天童忞云。从上祖祢不了。至今殃及儿孙则且置。且道灵山有付嘱无付嘱。若道有付嘱。埋没金色头陀。若道无付嘱。孤负释迦老子。试问诸人作么生道得出格一句。良久喝一喝云。千圣不知何处去。倚天长剑逼人寒。
金粟元云。迦叶虽则动弦别曲。怎奈铁枷安在项上了也。还有免得此过者么。直饶有。也祇是个淈[泳-永+盾]汉。
风穴喜云。世尊具拏龙手。迦叶有陷虎机。然虽父为子隐子为父隐。要且瞒他百万人天一点不得。
云庵悦云。我若作饮光。当时见伊道吾有正法眼藏(云云)。便好再发一笑。看者黄面老汉又如何折合。
崇先奇云。一人讹言乱众。一人承虚接响。总是髑髅前见鬼。可惜当时一会俱不丈夫。以致而今逐鹿不已。
五峰甫云。就我看来。总不如百万人天在冷地里眼骨辘地只管看。且道他看个什么。看他两个汉白日青天开了眼尿床。
崇庆古云。世尊平地骨堆。饮光开眼失跌。累及后代儿孙。乌龟却唤作鳖。大众。山僧与么批判也是徒劳唇舌。阿呵呵。金风一阵来。扫却庭前叶。
崇化能云。世尊拈花。怜儿不觉丑。迦叶微笑。刺脑入胶盆。
白岩符云。老瞿昙节外生枝。大迦叶随邪逐恶。黄河水向源头浊了也。并须吃棒有分。当时有人见他拈起青莲。便好一喝云。草本不劳拈出。他若更道吾有正法眼藏。但以手捉鼻掩耳而出。看者瞿昙别作个甚么勾当。
世尊临入涅盘。文殊请再转法轮。世尊咄曰。文殊。吾四十九年未曾说一字。请吾再转法轮。是吾曾转法轮耶。
雪峰空征云。且道世尊从文殊请不从文殊请。
宝寿方云。文殊如是问。世尊如是答。且道是转法轮不是转法轮。若言是。世尊向文殊曾说个甚么。来若言不是。怎奈赃证现在。
友可玄云。相逢尽道休官去。林下何曾见一人。
白岩符云。潦倒世尊灵龟拽尾。瞒文殊则得。我若见道请吾再转法轮是吾曾转法轮耶。便好合掌云。我今此去。专为流通。
世尊於涅盘会上以手摩胸告众曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众悉皆契悟。
云峰悦云。然则膏肓之病不足以发药。云峰今日且作死马医。汝等诸人皮下还有血么。
东禅观云。其时众中有个作者。才见伊以手摩胸。便出约住云。瞿昙。你者丑举止休拈出也。他若知非。决定缄口。免见百万亿众堕邪倒见。
径山冲云。世尊平生用尽伎俩。临死之际。求生不得生求死不得死。山僧则不然。要行便行要去便去。八臂那咤抬不住。遂化去。
径山琇云。病入膏肓莫能疗治。非但世医拱手。便是耆婆神医只得倒退三舍。北山远孙今日却要为他疗治去也。乃竖拂子云。巍巍堂堂。炜炜煌煌。触处显现。初不覆藏。遂击拂子一下云。柳色黄金嫩。梨花白雪香。
高峰妙云。黄面瞿昙四十九年颠之倒之横说竖说。贵图末后殷勤。殊不知赚他百万亿众至今堕在铁围山下无由解脱。
云居庄云。瞿昙末上一场败阙。百万亿众中更无一人有衲僧气息。诸人还见世尊以手摩胸么。水向石边流出冷。风从花里过来香。
清化嶾云。当时山僧若在。但轻轻向世尊背上抚一下云。老不休心。非但令瞿昙满面惭惶。亦免使百万人天杓卜听虚声。
崇先奇云。漆以坚自割。膏以明自焚。黄面瞿昙至死不变。强哉矫。
世尊既入涅盘。迦叶尊者最后至。世尊乃於棺中露双趺示之。迦叶作礼。请如来以三昧火而自阇维。即时金棺从七宝床升。举绕拘尸罗城七匝却还本处。化火光三昧而自焚之。
城山洽云。黄面老子卖弄四十九年犹未足意。临末梢头又做出许多伎俩。真个不知死活。虽然如是。粉骨碎身未足酬。
△诸经(附)
法华经曰。止止不须说。我法妙难思。诸增上慢者。闻必不敬信。
天宁琦云。说了也止得么。黄面老人分踈不下。卓拄杖云。有时拈在千峰顶。划断天云不放高。
宝寿新曰。昔日有僧入冥见地藏。藏曰你平生修何行业。僧曰持法华经。地藏乃问。止止不须说。为是说为是不说。僧无对。寿代僧云。何必重宣。
白岩符云。潦倒世尊把不住拏不牢。将无上宝聚狼藉殆尽。而乃云止止不须说。此处无金三十两。
圆觉经曰。居一切时不起妄念。於诸妄心亦不息灭。住妄想境不加了知。於无了知不辨真实。
雪堂行云。枯树云充叶。凋梅雪作花。击筒方木响。蘸雪吃冬瓜。长天秋水。孤鹜落霞。
天童杰云。释迦老子担得一担蒙懂出来。撞着雪堂。添得一担颟顸。祥符不是压良为贱。也要缁素分明。生铁铸牛头。牵犂还拽耙。智者笑忻忻。愚人惊怪差。古往今来几百年。更向鬼门重贴卦。蓦拈拄杖云。看看。释迦老子来也。向诸人道据虎头收虎尾。第一句下明宗旨。乃卓一卓下座。
天宁琦云。若然者。道有也得道无也得。向上也得向下也得。得也得不得也得。数片白云笼古寺。一条绿水绕青山。
报恩秀云。居一切时不起妄念不。於诸妄心亦不息灭不。住妄想境不加了知不。於无了知不辨真实不。圭峰科此一段。谓之忘心顿证。又名忘心入觉。万松下四个不字。且道合属那一科。
博山来云。四个不字是杀人刀是活人剑。点铁成金。旋天转地。万松门下卓卓全该。若是绝学沙门。更须从头删过。吽。
楞严经曰。若以能推的是汝心则认贼为子。
龙济修别云。若能推的不是汝心则认子为贼。
天童觉云。如今推也。是子是贼。买帽相头。食鱼去骨。
宝寿新云。世尊只知其一不知其二。龙济只知其二不知其一。者里则不然。能推的是心也得。不是心也得。何故。朝朝正月半。夜夜是元宵。
楞严经曰。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。
博山来云。尽大地是个释迦。阿难[祝/土]着释迦鼻孔。尽大地是个阿难。世尊裂破阿难胸襟。且道向甚么处见。甚么处不见。者里着得一只眼。黄面瞿昙非但瞒人亦乃自瞒。
楞严经曰。一人发真归元。十方虚空悉皆消殒。
五祖演云。一人发真归元。十方虚空触着磕着。
昭觉勤云。一人发真归元。十方虚空锦上添花。
洞山度云。一人发真归元。十方虚空八字打开。乃展两手下座。
楞严经曰。见见之时。见非是见。见犹离见。见不能及。
能仁珪云。落花有意随流水。流水无心恋落花。
楞严经曰。诸可还者自然非汝。不汝还者非汝而谁。
能仁珪云。常恨春归无觅处。不知转入此中来。喝一喝云。三十年后莫道能仁教坏人家儿女。
楞严经曰。汝但弃其生灭。守於真常。常光现前。根尘识心自然销落。
灵岩储喝一喝云。黄面老子和麸粜面。二千年来罕人酬价。天宁既开者个行户。难教客货久滞。今朝一时摊向人前。知时达变者便请满载而去。其或迟钝。卓拄杖云。早晚行情不定。莫言不道。
金刚经曰。若有人持诵此经为人轻贱。是人先世罪业应堕恶道。以今世人轻贱故。先世罪业即为消灭。
博山来云。者般说话。缚杀多少人。解脱多少人。兼雌带黄。灭胡种族。若以因果评。入地狱如箭射。
金刚经曰。若见诸相非相即见如来。
法眼益别云。若见诸相非相即不见如来。
天童觉云。世尊说如来禅。法眼说祖师禅。会得甚奇特。不会也相许。
宝华忍云。大小世尊抱桥柱洗澡。不肖则不然。若见诸相非相。即见诸相。虽然。要见如来则易。见诸相则难。
白岩符云。世尊话作两橛。法眼只见一边。者里则不然。若见诸相。不必更见如来。虽然。在祖师门下须别有长处始得。乃喝一喝。
涅盘经曰。诸行无常是生灭法。生灭灭已寂灭为乐。
径山杲云。真生无可生。真灭无可灭。寂灭忽现前。虾蟆吞却月。
天宁琦云。寂灭不现前。心心生与灭。龟毛扇子扇。泥牛一点血。
天奇瑞云。世尊为大千世界之法主。何得似灵龟拽尾拂迹成痕。既是诸行无常。因甚却存寂灭。
兴善广云。可惜者黄面汉话作两橛。
宗门拈古汇集卷第二

[book_title]卷第三
宗门拈古汇集卷第三
古杭白岩嗣祖沙门　净符　汇集
△应化圣贤(西天)
文殊菩萨一日令善财采药曰。是药者采将来。善财徧观大地无不是药。却来白云。无有不是药者。殊曰是药者采将来。善财遂於地上拈一茎草度与文殊。殊接得示众曰。此药亦能杀人亦能活人。
五祖戒出善财语云。惭媿。
首山念云。文殊大以掩耳偷铃。
琅琊觉云。文殊可谓诚实之言。要且额头汗出。口里胶生。
沩山喆云。解用不须霜刃剑。延龄何必九还丹。
天童华云。大小文殊被善财换却眼睛。
乌石道云。尽道善财能采不能用。文殊能用不能采。殊不知者两个汉。天共白云晓。水和明月流。
象田现竖如意云。象田者一茎草。亦能杀人亦能活人。脱或遇着个四大忘我百骸调适的到来。且道杀即是活即是。乃放下如意云。文殊祇欠者一着。
崇先奇云。大小文殊善财互相热瞒。不顾旁观者哂。
文殊因庵提遮女问。明知生是不生之理。为甚么却被生死之所流转。殊曰其力未充。
罗汉机云。有者道与么答话替庵提遮女添上一重枷锁。与么见解。梦见文殊也未。又有道文殊称大智被语言转。亲言出亲口。殊不知七佛之师等闲出一语。如金刚王宝剑。你才拟议。早是血溅梵天了也。虽然。今日却被机上座捉败。还有知他下落者么。请别出一只手。
善财童子参德云比丘。於妙高峰顶四维上下徧观求觅不可得。经七日后乃见比丘於别峰徐步经行。始得相见。
凤日玥云。徧观求觅竟不可见。有般汉道无见是真见。又有道法身无相更要见个甚么。恁么解会。三生六十劫也未梦见衲僧汗臭气在。然则毕竟意旨如何。以拂子击案一下云。是处是慈氏。无门无善财。
无边身菩萨将竹杖量世尊顶。丈六了又丈六。量到梵天不见其顶。乃擿下竹杖合掌说偈曰。虚空无有边。佛功德亦然。若有能量者。穷劫不可尽。
白岩符云。无见顶相莫说一无边身。设使百千万亿无边身尽其神力穷未来劫亦量不尽。虽然。乃抬眸云。白岩者里不消一觑。
维摩居士示疾毗耶离城。因三十二菩萨问疾各说不二法门。至文殊曰。我於一切法无言无说。无示无识。离诸问答。是为菩萨入不二法门。於是文殊却问维摩曰。我等各自说已。云何是仁者所说不二法门。维摩默然。文殊赞曰。乃至无有语言文字。是菩萨真入不二法门。
保福展云。维摩一默未出化门。又云。大小维摩被文殊一坐。直至如今起不得。报恩秀云。要起有甚么难。便掌。
雪窦显但举文殊语毕云。维摩道甚么。良久云。勘破了也。
琅琊觉云。文殊与么赞善。也是杓卜听虚声。维摩默然。汝等诸人不得钻龟打瓦。
大沩智征云。不二法门是默然不是默然。若是默然。文殊则为剩语。不是默然。维摩一场虚设。毕竟如何。具眼者辨。
昭觉勤云。者一转语。丛林话会不少。有道默然。有道良久。有道据坐。有道不对。要且摸索不着。直得其声如雷普震群动。自古及今前圣后圣所说法门。只向维摩片时之间一时显现。且道正当恁么时。作个甚么苟当始得与维摩相见。
天宝枢云。尽大地人性命被者维摩横拖倒拽。天宝即不然。如何是不二法门。劈脊便棒。
报恩秀云。横身为众。不免祸出私门。那堪文殊点破。已露瑕玼。直饶天童道现居俗尘而无俗气。也是掩鼻偷香。
博山来云。明修栈道暗度陈仓。若以语默商量。何异钵盂安足。二大士虽则传脂付粉水泄不通。以不二法门较之尚晚在。
磬山修云。诸方商量都只在语默上摸索。有甚交涉。你若向众菩萨未启口处识得根源。方知说的即是默的。默的即是说的。众菩萨未尝说一字。老维摩其声如雷。还会么。龙象蹴蹋非驴所堪。
瀛山誾云。维摩不二法门。文殊尽其神力捶击不开。争奈保福犹嫌未出化门。为甚如此。大抵祖关无崄易。由来玄路有高低。
凤日玥云。金粟如来被者多口阿师一靠靠倒。至今起不得。当时若是山僧。见道如何是仁者所说不二法门。便与劈头一棒。七佛之师到者里也只得退身三步。亦且免后人向默然处躲跟。
清化嶾云。文殊扬声止响。维摩平地吃交。二俱好笑。若论不二法门。更须吃棒始得。
白岩符云。文殊维摩各见一边。未免互相钝置。要显不二法门。三生六十劫。时有僧问。毕竟如何是不二法门。符曰。山僧今日牙痛。不能为汝说得。且待明日来。
崇先奇云。文殊维摩互相热瞒。带累三十二菩萨口挂壁上。若是不二法门。俱未梦见。
普明烨云。维摩洗脚抱桥。文殊葛藤徧地。总是落二落三。与不二法门绝无交涉。诸禅德。且道如何是不二法门。逢人切莫错举。
天目灏云。潦倒维摩若不得文殊几乎病杀。
维摩因须菩提持钵至。乃满盛香饭谓之曰。汝能於食等於法亦等。汝能谤於佛毁於法。不入众数亦不得灭度。其施汝者不名福田。供养汝者堕三恶道。汝能如是乃可取食。须菩提茫然不知所答。置钵欲走。
道场辩云。当时若有个倒拈蝎尾逆捋虎须摆手出荆棘林底汉。才见他恁么道。但云。贤贤易色。事父母能竭其力。事君能致其身。与朋友交言而有信。直饶净名老人也须倒退三千里。
天童忞云。道场虽善就下平高裁长补短。怎奈出尔反尔。一似巩县茶瓶。不如当时轻轻向道。将谓汝是个俗汉。管取净名一坐不起。香饭满钵持归。
宝峰清云。义出丰年。还他维摩居士。其奈须菩提贪观天上失却手桡。致令食到口边被人夺却。今日众中莫有与须菩提出气者么。请下一转语看。
广胤标云。揜驰说之口夺纷争之辨莫之。敢逆者贵乎明断。尊者当时何不取一抟食。待伊(云云)。直下塞却渠口。免得者汉向葛藤窝里着倒。虽然。於今看来亦似冷地输他先一着。分明笑倒老空生。
殃崛摩罗尊者因持钵至一长者门。正值其家妇人产难。长者曰。瞿昙弟子。汝为至圣。当有何法能免产难。殃崛曰。我乍入道未知此法。待我回问世尊却来相报。及返具事白佛。佛告殃崛。汝速去报言。我从贤圣劫来未曾杀生。殃崛奉佛语疾往告之。其妇得闻。当时分娩。
天童忞云。世尊移花兼蝶赠。殃崛担泉带月归。产妇云在岭头闲。不彻长者水流涧底太忙生。案内有犯四人。一一为诸人依律发放了也。且道生下的孩儿作么生理论。分付没眼村翁。一任钻龟打瓦。
通玄奇云。长者此问。险事罕闻。殃崛不知辞劳。不得瞿昙与么道未必灵验。妇闻免难。赚杀几多人。
百丈泐云。长者弄巧成拙。世尊相席打令。殃崛刺脑入胶盆。尽道女子当时得免产难。谁知至今母子尚未分娩。莫有救得者么。众无语。乃拈棒一齐趁出。
檀度依云。世尊因风吹火。尊者曲顺人情。其妇得产。多少人到者里分疎不下。噫。物类之起必有所始。荣辱之来必象其德。所由来尚矣。
广教玉云。殃崛持钵到长者门。掬水月在手。弄花香满衣。适值其家妇人产难险。瞿昙弟子汝为至圣当有何法能免产难。事因叮嘱起。我乍入道未知此法待我回问世尊却来相报。切忌话堕。及返具事白佛。大似诈明头。汝速去报言我从贤圣劫来未曾杀生。面赤不如语直。殃崛持佛语疾往告之。不妨软顽。其妇得闻当时分娩。且信一半。者则公案诸方尽在背后引领颟顸一生。广教今日将古人肝膈尽情揭露了也。然尚有一处誵讹未经点出。且道是那一处。送语传言只大都。上他机境便涂糊。同时绣出鸳鸯谱。信彩拈来是也无。
天亲菩萨从弥勒内院而下。无着问。经称人间四百年彼天为一昼夜。弥勒於一时中成就五百亿天子证无生法忍。未审说什么法。天亲曰。祇说者个法。
荐福怀云。弥勒已是错说。天亲已是错传。山僧今日将错就错。与你诸人注破。良久云。谛听谛听。又良久云。向下文长。付在来日。
云门澄云。天亲者汉错下名言。若是弥勒说底法。直得摩竭提国更须掩室。毗耶离城犹当杜口。为甚么聻。不见道万籁有心闻不得。孤崖无耳谩知音。
灵岩储云。将错就错则不无荐福。若是者个法。元字脚也不曾动着。更说什么向下文长。乃竖拄杖云。看看。木上座将百亿四天下。百亿须弥山。百亿香水海。百亿器世界中间。所有日月星辰森罗万象。菩萨声闻人天修罗地狱畜生。有情无情四足多足。总镕作一卷无畏普光明经。为汝诸人昼夜说炽然说无间歇。众中还有证无生法忍者么。有则出来吃棒。
崇先奇云。弥勒也不错说。天亲也不错传。皋亭今日与你重举。只是不得错会。良久云。止止不须说。我法妙难思。
舍利弗尊者问须菩提。梦中说六波罗密。与觉时是同是异。提曰此义深远吾不能说。会中有弥勒大士。汝往彼问。舍利弗乃问弥勒。弥勒曰。谁名弥勒。谁是弥勒。
雪窦显云。当时若不放过。随后与一拶。谁名弥勒谁是弥勒者。便见冰消瓦解。
昭觉勤云。梦中说六波罗密与觉时是同是异。低声低声。此义幽深吾不能说。烂泥里有刺。会中有弥勒大士可往问之。推过别人又争得。舍利弗问弥勒。将错就错。谁名弥勒谁是弥勒。者面皮厚三寸。
古南门云。五更侵早起。更有夜行人。
龙华体云。弁山有九十棒要打者三个汉。舍利弗不合向青天白日寐语。须菩提不合推过别人。雪窦不合停囚长智。或有个旁不甘底出来道。和尚棒教谁吃。也许伊具一只眼。
舍利弗因入城遥见月上女出城。舍利弗心中思惟。此姊见佛。不知曾得忍否。近前便问什么处去。女曰如舍利弗与么去。弗曰。我才入城尔当出城。云何言如我与么去。女曰诸佛弟子当依何住。弗曰诸佛弟子依大涅盘而住。女曰。诸佛弟子既依大涅盘而住。而我亦如舍利弗与么去。
沩山喆云。一人入城一人出城。何言如舍利弗与么去。若人知得此二人去处。十二时中动转施为无非住诸佛大涅盘。若也未知。业识茫茫。无本可据。
东禅观云。舍利弗依大涅盘而住。坐在解脱深坑。月上女如舍利弗与么去。也是随邪逐恶。
昭觉勤云。住无所住。行无所行。见无所见。用无所用。各人脚跟下廓同太虚。如十日并照。触处光辉。苟知恁么。则与月上女同证无生得不退转。随去来住无不皆在大解脱中。三世诸佛鼻孔一时穿却。说什么如舍利弗与么去。
报恩琇云。月上女见也见得到。说也说得好。然检点将来。尤欠丈夫之作。才见问什么处去。便与劈面一掌。直教他两眼流星安敢正视。
城东有一老姥与佛同生。不欲见佛。每见佛来即便回避。虽然如此。回顾东西总皆是佛。遂以手掩面。於十指掌中亦总是佛。
雪窦显云。诸上座。他虽是个老婆。宛有丈夫之作。既知回避稍难。不免吞声忍气。如今不欲见佛即许你。切忌以手掩面。何故。明眼底觑着。将谓雪窦门下教你学老婆禅。
福严容云。老姥不欲见佛。天然气槩。东西总皆是佛。气槩天然。於此见得。老姥即佛。佛即老姥。不然。则有寒暑兮促君寿。有鬼神兮妬君福。
黄檗琦云。不欲见佛。风平浪静。总皆是佛。水涨船高。瞿昙节文则且置。且道老姥风骚在什么处。若不同床睡。焉知被底穿。
清化嶾云。雪窦失却一只眼。殊不知者老婆犹带脂粉气在。见个黄面老子即便回避。若见山河大地草木丛林。又向什么处回避。还有为雪窦出气者么。出来试道看。
崇先奇云。城东老姥其知可及。其愚不可及。既知无处回避。何故以手掩面。妇女态度一时露出。即今还有不欲见佛者么。
漏泽杲云。有底道幸自可怜生。苦苦相逼他作甚么。有底道人人自己是佛。更向何处回避。似则似。是则未是。山僧党理不党亲。敢道释迦老子被城东觑破。何也。掀翻海岳求知己。拨转乾坤见太平。
安国聪云。婆子眼空四海旁若无人。宛有丈夫气槩。是则固是。将手掩面不欲见佛。殊不知此处无银三十两。
文峰玉云。婆子忒杀逞俊。殊不知也是日下逃影。
广额屠儿於涅盘会上放下屠刀。便曰我是贤劫千佛一数。
东山觉云。今时丛林将为广额是过去一佛权现屠儿。且喜没交涉。又谓广额是杀人不眨眼底汉扬下屠刀立便成佛。且喜没交涉。又谓广额放下屠刀曰我是千佛一数。者一佛多少分明。且喜没交涉。要识广额么。夹路桃花风雨后。马蹄何处避残红。
城山洽云。者屠儿都谓有大人之作。检点将来也是瞎驴趁队。何故。不见道丈夫自有冲天志。岂向他人行处行。
波罗提尊者示异见王曰。在胎为身。处世为人。在眼曰见。在耳曰闻。在鼻辨香。在舌谈论。在手执捉。在足运奔。徧现俱该法界。收拾在一微尘。识者知是佛性。不识唤作精魂。王闻感悟。
径山杲云。即今问诸人。毕竟那个是佛性。那个是精魂。
天宁琦云。书头教娘勤作息。书尾教娘莫瞌睡。还识娘面嘴么。玉容寂寞泪栏杆。梨花一枝春带雨。
松隐然云。诸方尽道异见王闻法开悟。殊不知波罗提尊者被王一拶。直得技穷力尽进退无门。妙喜尽平生力也救他不得。龙峰今日路见不平出一只手去也。乃喝一喝云。适来异见王波罗提妙喜尽向者里扫踪灭迹了也。更说甚么佛性精魂作用见闻。尽是阳焰空花不劳把捉。且归家稳坐一句作么生道。太平天子朝元日。五色云车驾六龙。
瀛山誾云。当时唤作佛性。尊者面皮已厚三尺。更说八处作用。教坏人家男女不少。虽然如是。比他一等弄精魂手脚犹较些子。
能仁鉴云。便与么会。唤作依通。己眼未开。无自由分。直须竿头进步。绝后再苏始得。一为无量。无量为一。小中现大。大中现小。虽然。还识祖师么。为怜三岁子。不惜两茎眉。
洞山莹拈拂子拂一拂云。者个是佛性。将什么唤作精魂。又拂一拂云。者个是精魂。将什么唤作佛性。复连拂两拂云。痴人面前不得说梦。便擿下拂子。
大觉升云。大小尊者只识得精魂。佛性未梦见在。今日有问佛性在什么处。向道赵钱孙李周吴郑王。
龙华体云。且道精魂与佛性相去多少。点石化为金玉易。劝人除却是非难。
胜思惟梵天谓不退转天子曰。天子。我常於此佛国土。不曾见汝。天子曰。梵天。我亦不曾於此国土。不曾见我。
天童悟云。者两个汉各自分疆立界。各各不相见。各各自称尊。殊不顾旁观者丑。
大愚鹏云。不曾见汝。不曾见我。一对无孔铁锤。难为勘破。我当时若见。各与他二十拄杖。
障蔽魔王领诸眷属一千年随金刚齐菩萨。觅起处不得。忽一日得见乃问曰。汝依何而住。我一千年觅汝起处不得。齐曰。我不依有住而住。不依无住而住。如是而住。
法眼益云。障蔽魔王不见金刚齐即且从。只如金刚齐还见障蔽魔王么。
径山杲云。既觅起处不得。一千年随从的是什么。我不依有住而住不依无住而住如是而住。互相热瞒。法眼道障蔽魔王不见金刚齐即且从只如金刚齐还见障蔽魔王么。恁么批判也是看孔着楔。只今莫有知妙喜起处底么。乃喝一喝云。寐语作么。
天宁琦云。金刚齐道我不依有住而住不依无住而住。一时被障蔽魔王捉败了也。虽然。也须扶起金刚齐始得。
云门信云。金刚齐太杀漏逗。既不依有无而住。怎么又被魔王觑见。
资福侣征云。一千年觅起处不得。为甚么忽一日得见。莫是金刚齐渗漏么。莫是魔王眼花么。咄。
须菩提尊者因说法次。帝释雨花。乃问此花从天得耶。曰弗也。从人得耶。曰弗也。毕竟从何而得。帝释乃举手。尊者曰如是如是。
云门偃云。帝释举手处。与你四大五蕴释迦老子是同是别。
天宁琦云。泽广藏山理能伏豹。放过须菩提尊者。寻常将什么说法。也好与一拶。
天宁慧云。帝释举手。尊者如是。彼此都来热瞒。到天宁者里。各与他二十拄杖。
云门澄云。帝释举手。尊者如是。未免互相瞒热。祖师门下无如是事。我若作尊者。待伊举手便与热喝。要使帝释天别有生涯。
白岩符云。大小尊者乞儿见小利。我则不然。当时见帝释举手。便一直向他道不是不是。
须菩提岩中宴坐。诸天雨花赞叹。尊者问。空中雨花赞叹。复是何人。云何赞叹。曰。我是梵天。敬重尊者善说般若。尊者曰。我於般若未曾说一字。汝云何赞叹。曰。如是。尊者无说。我乃无闻。无说无闻是真说般若。
雪窦显云。避喧求静处。世未有其方。他在岩中宴座。也被者一队汉涂污。更有者老汉把不住。问空中雨花赞叹复是何人。早见败阙了也。我重尊者善说般若。恶水蓦头泼。又云我於般若未尝说一字。草里走。尊者无说我乃无闻。识甚好恶。总似者般底汉。何处有今日。复召云。大众。雪窦幸是无事。你来者里觅个甚么碗。以拄杖一时趁散。
磬山修举雪窦话毕云。明觉老汉似个筑漏洞底一般。空生梵天底不妨筑着。自家底漏洞还曾筑着也无。
荐福如云。大小空生不善宴座。惹得一队汉撒沙撒土当面涂污一上。如来弟子解空何在。当时但兀坐不采。梵天纵有恶水。管教无处浇泼。
龙华宗云。须菩提老老大大。开眼着贼也不知。
宾头卢尊者因阿育王内宫斋三万大阿罗汉躬自行香。见第一座虚位。王问其故。海意尊者曰此是宾头卢位。此人近见佛来。须臾当至。言讫宾头卢从空而下。王修敬已便问。承闻尊者亲见佛来是否。尊者以手策起眉毛。良久曰会么。王曰不会。尊者曰。阿耨达池龙王曾请佛斋。吾是时亦预其数。
大沩喆云。阿育王饭三万阿罗汉。要且不识宾头卢。当时待他策起眉毛。便与作礼。非唯识得尊者。亦乃同参古佛。
汾阳昭代王云。却劳尊者。
云居元代王。当时蓦面便唾。
虎丘隆云。尊者得大机显大用。不枉亲见佛来。虽然。赖得育王放过。若不放过。打失眉毛也。
白岩符云。大小尊者瞒阿育王即得。若是别人则祸事。当时待道阿耨达池龙王曾请佛斋吾是时亦预其数。便好唤内侍撤去首席。看尊者作何去就。
青龙操云。二尊者若不是育王。并须出国。
樟山量云。操衲僧柄。偃阃外韬。在宾头卢尊者得之矣。阿育王当时可惜放过。若不放过。待策起眉毛便好云。与么则合在第二位。自却据第一位。看者老汉又当作何面孔。
友可玄云。阿育王只解放行不解把住。者里则不然。待道阿耨达池龙王请佛斋吾是时亦预其数。却唤内侍。尊者远降辛苦。再点一碗茶来。
贤峰竟云。尊者於三万大阿罗汉中作第一座则固是。若论亲见佛来则未可。何故。对大王前。不合指东话西。
宗门拈古汇集卷第三

[book_title]卷第四
宗门拈古汇集卷第四
古杭白岩嗣祖沙门　净符　汇集
△应化圣贤(东土)
忻州一老翁因佛陀波利尊者游台山。老翁见乃问向什么处去。尊者曰台山礼文殊去。老翁曰大德见文殊还识否。尊者无对。
汾阳昭代云。今日庆幸。
云门澄云。当时便作礼三拜。老翁若更如何若何。转身拽杖竟去。
台山老翁问佛陀波利曰尊者何来。者曰西国来。翁曰还将得佛顶尊胜经来否。者曰不将得来。翁曰空来何益。尊者遂回。
太阳玄云。当初下得甚么语。得与老翁相见。免回西天。乃展两手似伊。
云门澄云。还将得佛顶尊胜经来否。对曰将得来。他若道何不呈似老翁。但近前叉手云适才山下被人借去了也。老翁更若如何若何。便与一喝拂袖竟去。
台山翁因永嘉无着法师谒五台。至金刚窟遇翁。翁引升堂命坐。翁问近自何来。曰南方。翁曰南方佛法如何住持。曰末法比丘少奉戒律。翁曰多少众。曰或三百或五百。着却问此间佛法如何住持。翁曰龙蛇混杂凡圣同居。曰众多少。翁曰前三三后三三。
汾阳昭代着云。识得你。
灵云勤因雪峰问。老翁道前三三后三三意旨如何。勤云水中鱼山上鸟。峰云意作么生。勤云高可射兮深可钓。
径山杲云。我当时若见。只向他道和尚如此住持直是不易。
天童杰云。或三百或五百且置勿论。祇如老翁云前三三后三三如何话会。良久云。竹影扫阶尘不动。月穿潭底水无痕。
天宁琦云。毕竟前三三后三三是多少。有者道前三三后三三。我不如你。你自会得好。
佛日晳云。当时山僧若在。各与三十痛棒。缚作一束抛向万年冰下。冻得伊嘴扁。免使后代人妄自分南分北较多较寡。今日设更有个不唧[口*留]的出来问隆安佛法如何住持。向道将此深心奉尘剎。曰众多少。朝去八百暮到三千。山僧恁么答话。且道与古人孰优孰劣。良久乃横按拄杖云。除却华山陈处士。谁人不带是非行。
台山翁与无着茶次。翁拈起玻璃盏问曰南方还有者个么。曰无。翁曰寻常将什么吃茶。着无对。
洞山价代展两手。又云。有无且置。借取者个看得么。
曹山寂代云。久承大士按剑。为什么处在一尘。
长庆棱代云。若与么。痴客劝主人。
汾阳昭云。谢顾问。
云门澄代无着。当时但拱手云谢茶。
宝寿方云。老翁言中有响句里藏锋。争奈无着者汉是个无孔铁锤。
宝寿新代云。原来你不曾到我南方在。
白岩符云。寻常将什么吃茶。我若作无着当时但举盏吸乾。复索童子云斟茶来。他若眼目定动。便与扑碎盏子便行。直教疑杀者老翁去在。
台山翁因与无着话久。日色稍晚。着曰拟投一宿得否。翁曰。汝有执心在。不得宿。曰某甲无执心。翁曰汝曾受戒否。曰受戒久矣。翁曰。汝若无执心。何用受戒。着辞退。翁令均提童子相送。着问童子曰前三三后三三是多少。童召大德。着应诺。童子曰是多少。
洞山价云。欲观其父。先观其子。
汾阳昭於何用受戒处代着云。悔出前言。於童子曰是多少处代着云。识得你。
金陵宝志禅师问一梵僧曰。承闻尊者唤我作屠儿。曾见我杀生否。曰见。志曰。有见见。无见见。不有不无见见。若有见见是凡夫见。无见见是声闻见。不有不无见见是外道见。未审尊者如何见。僧曰你有此等见耶。
汾阳昭代志公云。不枉西来。
宝志十二时辰歌曰。鸡鸣丑。一颗圆光明已久。内外推寻一总无。境上施为浑太有。
天目礼云。大小志公只向境上着倒。山僧则不然。有时因好月。启户望前峰。
宝志垂语曰。终日拈香择火。不知身是道场。
玄沙备别云。终日拈香择火。不知真个道场。
雪窦显云。一对无孔铁锤。
昭觉勤云。终日拈香择火。不知拈香择火。
天童觉举志公语毕云。弄精魂汉有什么限。举玄沙语毕云。奇怪。八十翁翁入场屋。不是小儿戏。复云。且道利害在什么处。有智无智较三十里。
报恩秀云。身是道场。髑髅前见鬼无数。真个道场。何妨彻底承当。虽然楚人失弓楚人得之。未若人失弓人得之。尤为得也。
敬畏空云。诸禅德。既云身是道场。未审佛在那里。还要见么。乃竖拂子云。容颜甚奇妙。
龙池传云。老僧晚年无事。终日祇是拈香择火。
古南门云。诸人每日拈香择火。还见宝公也无。若见。正好吃棒。
佛川宗别云。终日拈香择火。不是拈香择火。
婺州双林善慧大士因梁武帝请讲经。士才升座。以尺挥案一下便下座。武帝愕然。宝志乃问陛下还会么。帝曰不会。志曰大士讲经竟。
白云端云。大士与志公被武帝一状领过。
汾阳昭云。讲得甚好。
本觉一云。大士已是葛藤。志公重下注脚。诸人如今要闻么。良久云。两段不同。收归上科。
磬山修举白云端语毕云。三大老。一人有定国之谋。一人有安邦之智。一人有过量之才。可惜武帝未能构得。虽然。帝王自有擎天略。不动干戈定太平。
白岩符云。大士志公虽善分科演义。要且未解讲经。总不如衍老当时却较些子。
法海猊云。大士据虎头。志公收虎尾。武帝聻。良久云。四海浪平龙睡稳。九天云静鹤飞高。
大士曰。法地若动。一切不安。
天宁琦云。寿山从朝至暮不知走了几遭。若是法地。谁敢动着一茎草。复云。我不争恁么道。傅大士坐了起不得。
大士曰。有物先天地。无形本寂寥。能为万象主。不逐四时凋。
宝寿方云。有物先天地。将什么作眼。无形本寂寥。举拂云者个聻。能为万象主。天际日上月下。作么生。不逐四时凋。瞒历代老古锥即得。山僧则不然。无物先天地。有形本寂寥。不为万象主。常逐四时凋。且道与大士是同是别。
城山洽云。大士恁么主张。引人向鬼窟里作活计。者里则不然。有物先天地。无时不寂寥。能为万象主。亦逐四时凋。
大士一日披衲顶冠靸履朝见梁武帝。帝问是僧耶。士以手指冠。帝曰是道耶。士以手指靸履。帝曰是儒耶。士以手指衲衣。
汾阳昭代云。大士多能。
五祖戒云。笑杀傍观。
五峰甫云。武帝若是个作家君王。好立刻赶者碧眼胡出国。何故。讥察异言异服。律有明条。
狮峰逊云。傅大士抖擞三百六十骨节做尽伎俩。不消武帝一个耶字。冰消瓦解了也。
大士有偈曰。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。祇者语声是。
玄沙备云。大小傅大士祇认得个昭昭灵灵。
报慈遂征云。且道他认不认。若认。他又是补处弥勒不可认也。若不认。玄沙又与么道。不可徒然。
雪窦显於欲识佛去处下别语云。三生六十劫。乃云天下衲僧跳不出。直饶口挂壁上汉别有一窍。勘过了打。又云。玄沙也是打草惊蛇。
九峰勤云。大小傅大士向一法中而见有异。九峰即不然。夜夜困即眠。朝朝觉即起。
洞山聪云。九峰大力量人。言不虚发。洞山又不然。困来即便眠。觉来即便起。只如你衲僧家白日还打睡么。虽然如是。三十年后且莫和泥合水。
法昌遇云。傅大士如张漫天网罗龙打凤。奈何麟甲羽毛总在里许。逃生无路。若是灵禽异兽。决定别有生涯。
保宁勇云。玄沙道大士只认得个昭昭灵灵。洞山道你衲僧家白日还打睡么。者两转语。谁言世上无仙客。须信壶中别有天。保宁亦有一偈。要眠时即眠。要起时即起。水洗面皮光。啜茶湿却嘴。大海红尘飞。平地波涛起。阿呵阿呵呵。啰哩哩啰哩。
崇先奇云。大小傅大士话作两橛在。衲僧门下自救不了。何故。须知远烟浪。别有好商量。
南岳慧思禅师因志公令人传语云。何不下山教化众生。目视云汉作么。思曰。三世诸佛被我一口吞尽。何处更有众生可教化。
五祖戒代志公又传语云。更说道理看。
报慈遂征云。且道是山上语山下语。
雪窦显云。有什么屎臭气。
翠岩芝云。思大祇见锥头利。不见凿头方。
天圣泰云。思大祇知开口。宝公平地吃交。
云居舜云。思大和尚志公未传语前犹较些子。
保宁勇别思大语云。传语法师合取狗口。
云居庄云。两个汉总与一坑埋却不为分外。虽然。也不得草草。良久云。云自帝乡出。水从江汉流。
狮林则云。一人拖泥带水。一人敛手缩脚。徐六担板遭人点检。召众云。宝公思大二大老即今在山僧拄杖头上。眉毛撕结。共展神通。还见么。拈起一枚无孔笛。临风丁倒两头吹。
天宁琦代志公复传语云。勘破了也。
龙翔欣云。思大被志公一拶。直得倒退三千里。
天童忞云。志公传语不是好心。思大虽是本色人。未免落他圈缋。简点将来。犹少机关在。者里还有为思大作主者么。拈拄杖云。侬家不管兴亡事。一任和云占洞庭。
栖霞成云。思大高踞南岳峰顶。自谓羲皇上人。却被志公轻轻一拶。便见手忙脚乱。
黄檗琦云。蚌鹬相持。俱落渔人之手。
天目律云。将谓思大有甚长处。
龙唐柱云。志公惯向第二门头卖弄。要扯别人上他门户。幸是思大深辨来风。才见本色住山人。虽然。总不如龙唐者里。衲被蒙头万事休。此时山僧都不会。
演教泐云。从苗辨地。因语识人。宝公可谓运筹帷幄决胜千里。思大虽则眼空四海。要且不知性命落在别人手里。还有为思大作主者么。若无举鼎拔山力。千里乌骓不易骑。
白岩符云。者汉一钓便上。三世诸佛一口被我吞尽。噫。且缓缓。
天台丰干禅师一日欲去游五台。向寒山拾得曰。你共我去游便是我同流。若不去不是我同流。山曰你去游作什么。干曰礼文殊。山曰你不是我同流。
翠岩芝云。大似辩才见萧翼。
宝寿方云。明施纵夺还他寒山。暗下钩锥须是丰干。者汉是则是。在我衲僧门下并须吃棒。
灵溪昱云。五更侵早起。更有早行人。
天台寒山子因赵州游天台路次相逢。见牛迹。山问曰上座还识牛么。州曰不。识山指牛迹曰此是五百罗汉游山。州曰既是罗汉因什么却唤作牛去。山曰苍天苍天。州呵呵大笑。山曰作什么。州曰苍天苍天。山曰者小厮儿却有大人作略。
灵岩储云。寒山也是虚空里剜窟宠。赵州眼光烁破四天下。尽力道祇道得个不识。国清要问诸人。祇如寒山赵州一等道苍天苍天。还有优劣也无。一僧出云。苍天苍天。储云识得你也。僧拟议。储却云苍天苍天。
寒山子因众僧炙茄次。山将茄丳向一僧背上打一下。僧回首。山呈起茄丳曰是什么。僧曰者风颠汉。山却向傍僧曰。你道者个师僧。费却我多少盐酱。
宝峰文云。寒山打者僧。实为费盐酱多。莫别有道理。
黄龙清云。寒山子只知为者僧费多少盐酱。不知自己抛撒更多。且道什么处是抛撒处。良久云。十方世界成狼藉。一日收来五味全。
狮林则云。大树大皮裹。小树小皮缠。者僧既受寒山点检。寒山也合受人检点。还知寒山合受检点处么。试道看。
灵岩储云。寒山将常住物肆意抛撒。全不顾洁净地上狼藉。者僧合水和泥。鹅王择乳素非鸭类。诸人还识旁僧么。卓拄杖一下云。三生六十劫。
城山洽云。寒山弄白拈手段当面瞒人。者僧当时何不便夺却茄丳打云。茄子也不识。
寒山有偈曰。吾心似秋月。碧潭光皎洁。无物堪比伦。教我如何说。
保福权别云。老僧则不然。吾心似灯笼。点火内外红。有物堪比伦。来朝日出东。
灵溪昱云。大小寒山出门不认货。好与三十拄杖。且道是赏是罚。检点得出。许你亲见寒山。
天台拾得一日扫地次。寺主问。汝名拾得。因丰干拾得汝归。汝毕竟名甚么姓甚么。拾得乃放下苕帚叉手而立。主再问。拾得拈帚扫地竟去。寺主罔测。寒山搥胸曰苍天苍天。拾得曰作甚么。寒山曰。不见道东家人死西家人助哀。二人作舞笑哭而去。
灵岩储云。寺主祇问一个姓名。拾得将无量劫来氏族名字一齐陈出。寺主直是妙智圆明。分疎不下。寒山虽将众艺字母重为注疏。几多人作哭笑会。不识自己姓名者不妨疑着。
明州憨布袋和尚尝以杖荷一布囊。凡供身之具尽贮囊中。入廛肆聚落见物即乞。无论酰醢鱼菹才接入口。遽分少许置囊中。或於稠人处打开布袋撒下曰看看。又一一拈示问人曰。者个唤作什么。
琅琊觉云。慈氏菩萨。
昭觉勤云。熟处难忘。
白岩符云。太狼藉生。当时我若见。好与搥折脚骨拐。为什么。免见惑乱天下人无有了期。
布袋在街衢立。有僧问和尚在者里作什么。袋曰等个人。僧曰来也。袋遂於怀中取一橘子度与。僧拟接。袋却缩手曰汝不是者个人。
归宗柔别云。归去来。
宝寿方云。者僧也许伊是个行家。只是犹欠些子。待道等个人。便好云与么则请和尚先行。他若更度橘子。便好抚掌呵呵大笑拂袖竟去。管教者汉懡[怡-台+罗]而休。白落得一场狼藉。
栖霞成云。布袋逢人便卖弄。若不得个橘子。几被者僧赚却。汝不是者个人。贼过后张弓。
布袋将示寂。於岳林寺东廊下端坐盘石说偈曰。弥勒真弥勒(天童觉着语云。拶破面门)。分身千百亿(筑着鼻孔)。时时示时人(高着眼)。时人皆不识(当面讳却)。偈毕安然而化。
天童觉云。憨布袋拦街截巷。直是无回避处。还辨得么。脑后见腮莫与往来。
径山及云。慈氏如来三百六十骨节八万四千毛窍一时撒向诸人怀里了也。敢问诸人还识得也未。若也识得。天下无弥勒。地下无弥勒。卓拄杖云。此时若不究根源。直待当来问弥勒。
宝寿新云。尽大地是楼阁。徧法界是弥勒。为什么有识有不识。虽然。且待来日。
金粟元云。者汉不打自招。山僧此者路见不平要与他华劈一上。弥勒真弥勒。少卖弄。分身千百亿。者野狐精。时时示时人。费力作么。时人皆不识。切莫压良为贱。或有路见不平底。我要问他。布袋和尚聻。拟议不来。蓦头便棒。
雍州万年县杜法顺大师法身颂曰。怀州牛吃禾。益州马腹胀。天下觅医人。灸猪左膊上。
象田现云。只者一颂。如万仞银山。无你措脚处。又如一团栗棘。无你下嘴处。山僧不惜眉毛一一为诸人下个注脚。怀州牛吃禾。上大人。益州马腹胀。丘乙己。天下觅医人。化三千。灸猪左膊上。七十士。诸禅德。如其忍俊不禁出来道和尚恁么也是将土泥里洗。却向他道。尔小生。八九子。佳作人。可知礼也。
△西天祖师
初祖迦叶尊者(释迦嗣)
踏泥次。有一沙弥见乃问。尊者何得自为。祖曰。我若不为。谁为我为。
法眼益云。我当时若见。拽来踏泥。
五祖戒云。迦叶与沙弥说得道理好。
洞山价云。莫要茶吃么。
保宁勇云。虽然如是。旁观者哂。
西山音云。大小尊者极善和泥合水。
二祖阿难尊者(迦叶嗣)
问迦叶曰。师兄。世尊传金缕袈裟外。别传个甚么。迦叶召阿难。难应诺。迦叶曰倒却门前剎竿着。
汾阳昭云。不问那知。
五祖戒云。露。
翠岩芝云。千年无影树。今时没底靴。
泐潭清云。剎竿未倒。穿却诸人髑髅。换却诸人眼睛。剎竿倒后。向什么处见释迦老子。
云居庄云。若向剎竿未倒时会得。埋没先宗。若向剎竿倒却后会得。辜负自己。且道世尊传金襕外必竟别传何物。三面狸奴脚踏月。两头白牯手拏烟。
万峰蔚云。迦叶唤阿难。暗号私通。倒却门前剎竿。依前不会。若问万峰世尊传金缕袈裟外别传何物。只对他道低声低声。且道与古人是同是别。
万峰藏云。世尊传的。且道在金缕袈裟外在金缕袈裟内。咄。
灵岩储云。尽道迦叶祇解推倒不解扶起。殊不知尊者置毒药於乳中。亦能杀人亦能活人。致使西天四七东土二三。一个个析髓分皮。曹溪路上迄今血滴滴地。
金粟元云。尽道阿难被迦叶热瞒。殊不知迦叶被阿难勘破。
安国聪云。阿难扶起。迦叶推倒。两个无孔铁锤。就中有个恰好。且道那个是恰好。以手摇云。明破即不堪。
九祖伏驮密多尊者(佛陀难提嗣)
偈曰。父母非我亲。谁是最亲者。诸佛非我道。谁是最道者。
云盖本云。父母非我亲。无有不亲者。诸佛非我道。无有不道者。祖师得第一句。云盖得第二句。有人添得一句。许伊鼎足三分。
伏龙长云。父母非我亲。我亦非亲者。诸佛非我道。道亦非我者。祖师也不得第一句。云盖也不得第二句。千岩碎身如微尘。何止头破作七分。
十祖胁尊者(伏陀密多嗣)
因富那夜奢合掌前立。尊者问汝从何来。曰我心非往。尊者曰汝何处住。曰我心非止。尊者曰汝不定耶。曰诸佛亦然。尊者曰汝非诸佛。曰诸佛亦非。
翠岩芝云。祖师与童子一问一答。总欠会在。如今作么生会。
二十四祖师子尊者(鹤勒那嗣)
因月氏国王闻其有道。乃越国往见之。尊者曰。大王来时好道。去时亦如来时。王有省。
中峰本云。饭里沙。泥中刺。彷佛不同。依俙相似。大王来时好道去时亦如来时。尊者黄金铸面皮。
尊者因罽宾国王秉剑问师得蕴空否。尊者曰已得蕴空。曰既得蕴空离生死否。尊者曰已离生死。曰既离生死就师乞头得否。尊者曰身非我有岂况於头。王便斩之。白乳涌高数尺。王臂自落。
玄沙备云。大小师子尊者头也不解作得主。
雪窦显云。作家君王。天然有在。
翠岩芝云。尊者引颈。国王举剑。正与么时。还有人谏得住么。至今无人断得此公案。如今衲僧作么生断。
琅琊觉云。罽宾好一口剑。怎奈剑上无眼。尊者好个师子。要且不解返踯。
黄龙新云。黄龙要问雪窦。既是作家君王。因甚臂落。径山杲云。孟八郎汉又与么去。
天宁琦云。似则也似。是则未是。
天童华云。玄沙道大小尊者头也不解作得主。随氀[叟*毛]汉。玄觉征云。且道斩着斩不着。将虾钓鳖。汾阳道知师不吝。将错就错。雪窦道作家君王天然有在。提水救火。翠岩道当时祖引颈王举剑正与么时还有人谏得么。至今无人断得此公案。如今衲僧作么生断。莫要说梦。芭蕉道卖宝撞着瞎波斯。诬人之罪。琅琊道罽宾好一口剑怎奈剑上无眼。尊者好个师子要且不解返踯。贼过后张弓。者一队汉被山僧剿绝了也。还见师子尊者么。蓦拈拄杖卓一卓云。修身慎行。恐辱先宗。
龙池传云。我若作尊者。才见问得蕴空否。便云要头便斫将去。问什么蕴空不蕴空。
古南门云。雪窦祇解归德于君。不善承休于祖。有人辨得罽宾国王师子尊者。白头如新。倾盖如故。
资国秀云。国王机似星驰。尊者用如电掣。然虽各运神通。未免均为落节。何以如斯。不见道作家不啐啄。啐啄同时失。
宝寿新云。尊者然则酬他宿命。其中未必好心。国王虽则据令而行。未免脑门着地。
二十五祖婆舍斯多尊者(师子嗣)
因与外道无我尊论义。外道曰。请师默论。不假言说。尊者曰。不假言说。孰知胜负。曰但取其义。尊者曰汝以何为义。曰无心为义。尊者曰汝既无心安得义乎。曰我说无心当名非义。尊者曰。汝说无心当名非义。我说非心当义非名。曰当义非名谁能辩义。尊者曰汝名非义此名何名。曰为辩非义是名无名。尊者曰。名既非名义亦非义。辩者是谁当辩何物。如是往反五十九番。外道杜口信伏。
太阳玄云。蚌鹬相持。死在渔人之手。又云。何用繁辞。
径山杲云。婆舍斯多何用忉怛。当时若见他道请师默论不假言说。便云义堕也。即今莫有与妙喜默论者么。或有个衲僧出来道义堕也。我也知你向鬼窟里作活计。
天宁琦云。我若作二十五祖。才见外道入门便连棒打出。岂不丈夫。更待他道请师默论。远之远矣。
二十七祖般若多罗尊者(不如蜜多嗣)
因赴东印土国王斋次。王问。诸大德尽转经。师为甚么不转。尊者曰。贫道入息不居阴界。出息不涉众缘。常转如是经。百千万亿卷。
汾阳昭代云。却劳尊者心力。
报恩秀云。者老汉无大人相。把葫芦马杓翻腾一上。当时好与掀倒。打断葛藤。
博山来云。险处锥。稳处札。国主探端。洒不湿。钉不入。尊者机辨如是。经还转也未。待你脚跟下线断。始知信受奉行。
尊者路行次。或有人问汝行何急。尊者曰汝行何慢。又问汝姓甚么。尊者曰与汝同姓。或凡或圣。人莫可知。
天童悟云。大小祖师被路人换却眼睛。
古林如云。可怪。尊者大路不行。却向艹窠里辊。
宗门拈古汇集卷第四

[book_title]卷第五
宗门拈古汇集卷第五
古杭白岩嗣祖沙门　净符　汇集
△东土祖师
初祖菩提达磨大师(般若多罗嗣)
本南天竺国香至王第三子。得般若多罗记莂。后盛化本国。复念东震旦国有大乘根器。乃於梁普通七年庚子至梁。因武帝问如何是圣谛第一义。祖曰廓然无圣。帝曰对朕者谁。祖曰不识。
保宁勇代帝吐舌示之。
中峰本云。缺齿老胡手携泥弹子。要与东震旦人斗富。可谓不知量矣。被梁王指出照乘明珠问之。情知伊道个不识。
愚庵盂云。山僧则不。然或有问如何是圣谛第一义。双柑迤[这-言+里]黄鹂下。踏徧落花鸳水春。
灵岩储云。恁么答话。果然达磨不会禅。良久云。咦。如此批判。想夫子亦未必识字。毕竟如何。拍案云。王何必曰利。卓拄杖休去。
灵隐礼云。达磨大师气盖神洲。才被武帝一拶。直得无绳自缚去死十分。虽然如是。也须救取武帝。
清化嶾云。尽道武帝不会祖师意。殊不知达磨被他两度验彻骨髓。
天宝真云。武帝将谓是个别宝。波斯真宝现前却又不能鉴得。当时若是个汉。者碧眼胡趂出朝门有分。
四祖浪云。中峰老人压良为贱。殊不知万乘之君落在达磨大师圈缋里。至今无人能出。
初祖因慧可问诸佛法印可得闻乎。祖曰诸佛法印匪从人得。可曰我心未宁乞师安心。祖曰将心来与汝安。可曰觅心了不可得。祖曰与汝安心竟。
芭蕉彻云。金刚与泥人揩背。
五祖戒云。若只恁么。何用西来。
云居元云。彼自无疮勿伤之也。虽然如是。一言易出驷马难追。
五祖演举至乞师安心处乃云。白云当时若见。好与三十棒。何故。他人见将谓说安心法。毕竟如何。菩萨龙王行雨润。遮身向上数重云。
云居庄云。杀人须是杀人刀。活人须是活人剑。栖霞成云。垂钩四海为钓狞龙。吕望之志远矣。因甚一见西伯即抝折钓竿。其亦天将以夫子为木铎乎。
白岩符云。者碧眼胡甘沉座主。当时问诸佛法印可得闻乎。何不向道胡饼里讨甚么汁。神光他是个皮下有血的。者里必有长进。且免他又从人觅安心法。而乃联联纤纤却道诸佛法印匪从人得。呵呵。匪从人得。从甚么处得。饶他说得来处分明。更要问者碧眼胡觅法印在。拟议不来。莫怪性躁。
初祖曰。吾本来兹土。传法救迷情。一花开五叶。结果自然成。
五祖演云。达磨大师信脚来信口道。后代儿孙都成计较。诸人要会开花结果处么。郑州梨。青州枣。万物无过出处好。
南堂欲云。提本分钳锤。碎情解窠窟。还他五祖。要见花开结果处则太远在。诸人要会花开结果处么。拈却郑州梨。放下青州枣。出门便是长安道。久立珍重。
初祖一日命门人曰。时将至矣。汝等盍各言所得乎。时有道副对曰。如我所见。不执文字不离文字而为道用。祖曰汝得吾皮。尼总持曰。我今所解。如庆喜见阿閦佛国。一见更不再见。祖曰汝得吾肉。道育曰。四大本空五阴非有。如我见处。无一法可当情。祖曰汝得吾骨。最后慧可出。但礼拜依位而立。祖曰汝得吾髓。乃传衣付法为东土第二祖。
荐福怀云。祖师与么说话。无计较中翻成计较。无途辙中翻成途辙。若教伊踏着德山临济门。免见九年冷坐。被人唤作壁观胡僧。直饶如是。也未免殃及儿孙。
太阳玄云。且道更有一人出来。得个什么。自云。不得不得。又云。意况不到。
翠岩芝云。二祖被他当面涂糊。莫道髓皮也不曾摸着。因甚却绍祖位。
五祖演云。当时若见四人恁么。各与三十棒。只如白云也合吃二十九棒。留一棒与汝诸人。其有知痛痒者。不惟不孤负他先圣。亦乃得见白云。脱或未然。堂里吃粥吃饭。更须烂嚼。莫只浑囵吞却。一指海云。噫。航海西来只要觅得一个半个。那管将错就错。海上座若在。见他才礼拜便与一踏。非唯显衲僧眼目。亦免使后人向礼拜处躲跟。宝寿新云。者缺齿胡婆婆呾呾。像个嚼饭喂婴孩一般。有甚用处。若是新长老。待伊一伙黑漆桶呈了如何若何。便各与劈头一棒。不特使伊各得剿绝葛藤。管取他一个个转辘辘地。且免后人向皮髓边着倒。
二祖慧可大师(菩提达磨嗣)
因僧璨问。弟子身缠风恙。请和尚忏罪。祖曰将罪来与汝忏。璨良久曰觅罪了不可得。祖曰。与汝忏罪竟。宜依佛法僧住。璨曰。今见和尚已知是僧。未审何名佛．法。祖曰。是心是佛。是心是法。法佛无二。僧宝亦然。璨曰。今日始知罪性不在内外中间。如其心焉佛法无二。祖深器之。
琅琊觉云。犹欠作云何梵在。
梁山观於觅罪了不可得处云。罪性向甚么处去也。又云。非但罪性。觅者亦不见有。
云居齐云。二祖深器之。且道是肯他会佛法耶。是肯他说道理耶。
耽源宁云。尽道可大师得初祖安心之法。克绍西宗。看他恁么酬对。向来俗气一毫也不曾移易。更有个承虚接响者道。如其心焉佛法无二。似者般汉总与一坑埋却。有什么过。
三祖僧璨大师(慧可嗣)
信心铭曰。六尘不恶。还同正觉。
雪窦显云。拄杖子是尘。有什么过。过既无。应合辨主。所以道粪扫堆头现丈六金身。且拈在一边。赤肉团上壁立千仞。又放过一着。直饶八面四方。正好连架打。
古南门云。雪窦拄杖子虽善能为祖师作主。要且脚跟未点地在。
三祖信心铭曰。至道无难。唯嫌拣择。
报恩秀云。三祖道个嫌字。先自憎爱了也。却道但莫憎爱洞然明白。又何啻扬声而欲止响。诸人退步就己。试子细检点看。
德山绘别云。至道最难。须是拣择。若无憎爱。怎见明白。
佛川义云。祖师八字打开。两手分付了也。虽然直捷。固然直捷。怎奈极是诸讹。要得与祖师觌体相见。山僧更资一路。乃云。至道无难。唯嫌拣择。但莫憎爱。洞然明白。良久云。参。
南华曹溪六祖慧能大鉴禅师(五祖忍嗣)
寓南海法性寺廊庑间。暮夜因风扬剎旛。有二僧对论。一曰旛动。一曰风动。持论不决。祖乃曰。不是风动。不是旛动。仁者心动。
雪峰存云。大小祖师龙头蛇尾。好与二十棒。孚上座侍立次。不觉咬齿。峰曰。老僧与么道。也好与二十棒。保福展云。作贼人心虚。也是萧何置律。巴陵鉴云。祖师道不是风动不是旛动。既不是风旛。向甚处着。有人与祖师作主。出来与巴陵相见。
雪窦显云。风动旛动。既是风旛。向甚处着。有人与巴陵作主。出来与雪窦相见。
黄龙新云。不是风动不是旛动。明眼汉一点瞒他不得。仁者心动。且缓缓。你向甚处见祖师。乃掷下拂子曰。看。
泐潭清云。不是风动不是旛动。灵利汉悬崖撒手便好承当。顾后瞻前转生迷闷。仁者心动。而今还有为祖师作主者么。出来与老僧相见。天童华云。一盲引众盲。相牵入火炕。
径山杲举雪峰语毕云。要识孚上座么。犀因玩月纹生角。要识雪峰么。象被雷轰花入牙。
中峰本云。尝鼎一脔具知众味。非风动非旛动仁者心动。可谓尝鼎之一脔矣。使人不觉恶心呕吐。
天宁琦云。诸禅德。风动旛动心动。与你拈却了也。向什么处见祖师。
径山琇云。大小祖师为人错下注脚。合吃三十棒。
龙池传云。不是风动不是旛动也不是心动。僧问毕竟是什么动。传召僧。僧近前。传乃与僧一掌云。只许你知。不许你会。又一掌云。去。
龙池微云。我有四十痛棒。二十打二僧。不合道风动旛动。十棒打曹溪。不合道心动。十棒待打个人。时有僧出拟问。微劈脊便打云。惯钓鲸鲵沉巨浸。却嗟蛙步[马*展]泥沙。
能仁鉴云。古今多少人。不向二僧逐境漂流处着倒。定在祖师黑山鬼窟里作活计。山僧今日与诸人掀翻窠臼去也。风动也三十棒。旛动也三十棒。心动也三十棒。傍僧云和尚聻。鉴乃顾侍者云。认取者僧。便归方丈。
金粟元云。还知祖师落处么。书头教娘勤作息。书尾教娘莫瞌睡。中间一句不成文。无限相思华雨泪。
瓯峰承云。是风动是旛动。二僧各有见处。非风动非旛动。祖师漏逗不少。仁者心动。好与三十棒。为什么。凉泉者里赏罚分明。一任诸方判断。
大觉升云。大小祖师恶口。拶着便说心说性。敢保未彻在。大觉今日为你分明剖露。不是风动不是旛动不是心动。道得出身句。合受人天供。
白岩符云。大小祖师当时只道不是风动不是旛动便了。不妨令人疑着。却乃道仁者心动。千古之下得不遭人检点。顾左右云。者里还有为祖师出气者么。直饶道不是心动。也好与三十苕帚。
五峰甫云。六祖像个村学究。对蒙童讲中庸大学。动便诚正卒修。令人打瞌睡不彻。何不道春游芳草地。夏赏绿荷池。却解颐。
六祖有偈曰。兀兀不修善。腾腾不造恶。寂寂断见闻。荡荡心无着。
寿昌经云。兀兀不修善。撞破虚空成几片。腾腾不造恶。转身挨倒空王阁。寂寂断见闻。十方法界共慈门。荡荡心无着。惊起蟭螟吞五岳。祇如此意还相似么。噫。长江昼夜东流去。海水从来不减增。
六祖因永嘉到绕禅床三匝振锡一下卓然而立。祖曰。夫沙门者具三千威仪八万细行。大德从何方来。生大我慢。永曰生死事大无常迅速。祖曰。何不体取无生。了无速乎。永曰。体即无生。了本无速。祖曰如是如是。永方具威仪参礼。须臾告辞。祖曰返太速乎。永曰本自非动岂有速耶。祖曰谁知非动。永曰仁者自生分别。祖曰汝甚得无生之意。永曰无生岂有意耶。祖曰无意谁当分别。永曰分别亦非意。祖叹曰。善哉。少留一宿。
雪窦显举至生大我慢处便喝一喝云。永嘉当时下得者一喝。免见龙头蛇尾。又向卓然而立处代祖云。未到曹溪与你三十棒了也。
浮山□云。先行不到。末后太过。
瑞岩愠云。永嘉承虚接响。祖师将错就错。雪窦龟背刮毛。浮山马头安角。绕禅床三匝兮眼似铜铃。勉留一宿兮头如木杓。松风江月少人知。南海波斯生白泽。
六祖因卧轮有偈曰。卧轮有伎俩。能断百思想。对境心不起。菩提日日长。祖乃别云。慧能无伎俩。不断百思想。对境心数起。菩提作么长。
天童觉云。葵花向日。柳絮随风。
鼓山贤云。六祖为救卧轮施此法药。若执以为实。作卧轮奴也未得在。
宝寿新云。才说乾三连。便有坤六断。且道作么生得圆成一卦去。要知爻象分明处。只在文王掌上观。
六祖因僧问黄梅意旨什么人得。祖曰会佛法人得。曰和尚还得否。祖曰我不得。曰和尚为什么不得。祖曰我不会佛法。
翠岩芝云。会得即二头。不会即三首。作么生便有出身之路。
径山杲云。还见祖师么。若也不见。径山与你指出。蕉芭蕉芭有叶无了。忽然一阵狂风起。恰似东京大相国寺里三十六院东廊下壁角头王和尚破袈裟。毕竟如何。归堂吃茶。天宁琦云。棒打石人头。嚗嚗论实事。
云居庄云。得与不得会与不会即不问。祖师性命因甚落在者僧手里。
清化嶾云。者僧虽善一挨一拶却无胆量。若是久历沙场底汉。待道我不会佛法。便掀倒禅床。岂不光前启后。
崇先奇云。且道祖师恁么答话。还得黄梅意旨不得黄梅意旨。要会么。白马紫金鞍。骑出万人看。借问谁家子。读书人做官。
灵溪昱云。会佛法也三十棒。不会佛法也三十棒。毕竟黄梅意旨什么人得。姹女已归霄汉去。呆郎犹向火边[跳-兆+存]。
六祖一日谓门人曰。吾欲归新州。汝等速治舟楫。门人曰师从此去早晚却回。祖曰。叶落归根。来时无口。
法云秀云。非但来时无口。去时亦无鼻孔。
白云端云。祖师可谓善解借手行拳。有般汉往往道言犹在耳。不见道。子期去不返。浩浩良可悲。不知天地间。知音复是谁。
五祖演云。祖师恁么道。犹欠悟在。
△旁出祖师
四祖旁出
牛头法融禅师(四二四祖信嗣)
因四祖到山入后庵见虎便作怕势。融曰和尚犹有者个在。祖曰者个是什么。融於言下有省。
雪窦显代融但亦作怕势。又云洎合放过。
大沩喆因僧问牛头未见四祖时如何。寒毛卓竖。见后如何。额头汗出。
云门澄云。四祖见虎便作怕势。百尺丝纶直下垂。和尚犹有者个在。一钓便上。者个是什么。更与临风一拶。融於言下有省。从门入者未必家珍。若是个返踯狮儿。四祖也须着险。
宣州安国玄挺禅师(四六牛头威嗣)
因僧问。五祖忍大师云真性缘起。其义云何。祖默然。时安国侍立其旁乃曰。大德正兴一念问时是真性中缘起。僧言下大悟。
径山杲云。未兴一念问时不可无缘起也。时有僧云未兴一念时唤什么作缘起。妙喜云我也只要你与么道。
天宁琦云。昆仑奴着铁裤。打一棒行一步。
灵岩储云。父子上山各自努力。人人尽道黄梅就下平高。殊不知脚头太崄。者僧只顾万仞岩头进步。那识身在帝乡。挺禅妙喜一人点即不到。一人到即不点。山僧终不说破。具眼者脚下看取。
文峰玉别妙喜后语云。赃物现在。
润州鹤林玄素禅师(四六牛头威嗣)
因僧敲门。林问是什么人。曰是僧。林曰。非但是僧。佛来亦不着。曰佛来为什么不着。林曰无汝栖泊处。
宝寿方云。鹤林与么道。将谓立在高高山顶。殊不知被者僧推向万丈深渊里多少时了也。还有检点得出者么。若有试出来与雪峰拄杖子相见。
杭州径山国一道钦禅师(四七鹤林素嗣)
因马祖遣人送书到。书中作一圆相。钦发缄见。遂於圆相中着一点却封回。忠国师闻乃曰钦师犹被马师惑。
保福展云。甚处是钦师被马师惑处。且作么生得不惑去。
雪窦显云。径山被惑且置。若将呈似国师。又别作个什么伎俩免被惑去。有老宿云当时坐却便休。亦有道但与画破。若与么祇是不识羞。敢谓天下老师各具金刚眼睛广作神通变化。还免得么。雪窦见处也要诸人共知。祇者马师当时画出早自惑了也。
沩山喆云。诸人还识马祖径山么。一点水墨。两处成龙。国师道钦师犹被马师惑。可谓千里同风。不见道手执夜明符。几个知天晓。
径山杲云。马师仲冬严寒。钦师孟夏渐热。虽然寒暑不同。彼此不失时节。忠国师因甚却道钦师犹被马师惑。还委悉么。无风荷叶动。决定有鱼行。
天宁琦云。圆相中着点墨。日月无光天地暗黑。初未惑钦师。马师先自惑。累及老南阳也一场狼藉。良久云。平生肝胆向人倾。相识如同不相识。
保宁茂云。醉汉扶酒人。起倒凭谁力。虽然。国师出手也是郎当。
径山琇云。马祖无风起浪。国一随邪逐恶。虽是解弄精魂。未免二俱失利。致使忠国师道钦师犹被马师惑。汝诸人还知落处么。鹁鸠树头啼。意在麻畬里。
云居庄云。箭锋相直。纵夺当机。还他马祖国一始得。蓦拈拄杖召众云。只如国师道钦师犹被马师惑。毕竟意在於何。卓拄杖一下。
古南门云。古南有三十棒。一打马师不应自惑。二打钦师不应被惑。三打雪窦不应判惑。更有一棒欵欵与诸人道破。
崇先奇云。马师草草问候。钦师万字折点。虽然往复无差。转见道路周遮。总谓忠国师道钦师犹被马师惑。殊不知字经三写乌焉成马。
白岩符云。马祖径山无大人相。拈向一边。国师明於责人昧於责己。好与三十乌藤。良久顾左右云。今日幸是无人。
西山音云。钦师事忙不及草书。马师家贫难办素饭。虽然一往一来祇是随家丰俭。且道忠国师作么生。亲言出亲口。
国一因马祖遣智藏来问。十二时中以何为境。一曰待汝回去时有信。藏曰即今便回去。一曰。传语马祖道。却须问取曹溪。
云居庄云。马祖大似埋兵掉斗。国一可谓遇变出奇。者僧虽善通使命。要且劳而无功。蓦拈拄杖画一画云。三级浪高鱼化龙。痴人犹戽夜塘水。
国一同忠国师在唐代宗宫中坐次。见帝驾来乃起立。帝曰师何以起。一曰檀越何得向四威仪中见贫道。
径山杲云。不向四威仪中又如何见国一。
宝寿方云。国一妙喜各见一边。俱未免后人评议。姑置勿论。雪峰今日要问诸人。向行住坐卧中见既不得。不向行住坐卧中见又不得。毕竟向甚么处见。者里挨得身插得足。许你与古人把臂同行。不然。日用四威仪中大有蹉过。
杭州凤林鸟窠道林禅师(四八径山钦嗣)
因侍者慧通辞。林问何往。通曰诸方学佛法去。林曰。若是佛法。此间亦有少许。通曰如何是和尚此间佛法。林於身上拈起布毛吹示之。通有省。
大沩秀云。可惜者僧认他口头声色以当平生。殊不知自己光明盖天盖地。
神鼎諲举公案了。遂於身上拈布毛示众。随后一吹云。会么。已后不得孤负老僧。
径山杲云。沩山与么批判。也未梦见鸟窠在。
天宁琦云。侍者能於拈起布毛处便喝。免致诸方检点。我恁么道也是为他闲事长无明。
天宝真云。鸟窠与么地也是怜儿不觉丑。好与三十棒。何故。黄金自有黄金价。何必和沙卖与人。
五祖旁出
嵩山峻极禅师(五三破灶堕嗣)
因僧问如何是修善行人。山曰担枷带锁。曰如何是作恶行人。山曰修禅入定。曰某甲浅机请师直指。山乃曰。尔问我恶。恶不从善。尔问我善。善不从恶。僧良久。山曰会么。曰不会。山曰恶人无善念。善人无恶心。所以道善恶如浮云起灭俱无处。僧於言下有契悟。后破灶堕闻举乃曰。此子会尽诸法无生。
荐福怀云。前头则官不容针。后面则私通车马。若能辨得。许你具择法眼。
昭觉勤云。穷善善自何来。究恶恶从何起。若能明见者个田地。便知诸法无生。有问崇宁如何是大修行底人。修禅入定。如何是大作恶底人。担枷带锁。且道与嵩山是同是别。
径山杲云。怎奈在髑髅前作妄想。
乌石道云。石溪者里又且不然。有问如何是大修行底人。向道横身当宇宙。如何是大作业底人。赤脚上刀山。且道与古人是同是别。良久云。但得此身无挂碍。何妨尘事乱如麻。
寿昌经云。恶人无善。善人无恶。倏尔言外知归。翻然不落因果。僧大悟。悟甚么。狮儿迸断黄金索。据实举论。俱未免过。毕竟过在什么处。闲云万斛凝青嶂。一任风雷鼓复收。
六祖旁出
洛京荷泽神会禅师(六一大鉴能嗣)
因乡信至报二亲亡。泽乃入堂白椎曰。父母俱丧。请大众念摩诃般若。众才集。泽便结椎曰。劳烦大众。
宝寿方云。大小荷泽虽然放去较危。收来太速。要庄严二亲报地犹未可。雪峰则不然。今日或有报二亲俱忘。亦入堂白椎曰。父母俱丧。请大众挝法鼓。左手锣右手舞。十字街头吓跳虎。顾众云。咄。走开走开。莫来拦我球门路。
宗门拈古汇集卷第五

[book_title]卷第六
宗门拈古汇集卷第六
古杭白岩嗣祖沙门　净符　汇集
△旁出祖师(二)
六祖旁出
南阳慧忠国师(六一大鉴能嗣)
因西天大耳三藏到京。自谓得他心通。肃宗帝命师试验。三藏见拜起立於右。师问汝得他心通那。藏曰不敢。师曰汝道老僧即今在什么处。藏曰。和尚是一国之师。何得去西川看竞渡。师良久又问汝道老僧即今在什么处。藏曰和尚是一国之师。何得向天津桥上看弄猢狲。良久师又问。汝道老僧即今在什么处。藏罔知。师叱曰。者野狐精。他心通在什么处。藏无对。
玄沙备征云。汝道前两度还见国师么。雪窦云。败也败也。
报慈遂征云。前两度见。后来为甚么不见。且道利害在甚么处。
赵州谂因僧问。大耳三藏第三度不见国师。未审国师在什么处。州云在三藏鼻孔里。后有僧问玄沙。既在三藏鼻孔里因甚不见。沙云只为太近。
翠岩芝云。只如三藏还见国师鼻孔么。
白云端云。国师在三藏鼻孔里有甚难见。殊不知在三藏眼睛里。
天童觉云。三藏不见国师则且置。你道国师还自知下落处么。若谓自知则百鸟衔花诸天送供未有休日。且道正当恁么时落在什么处。
高峰妙云。大小国师平生伎俩总被者胡僧勘破。虽然。赖遇圣君证明。
报恩秀云。若在眼睛里有甚难见。殊不知三藏通身是国师。虽然。也只道得一半。若要全道。三藏未离西天时早已与国师相见了也。
天童悟云。如今若问在三藏眼睛里因甚不见。向道非汝境界。
宝寿新云。要见国师则易。见三藏则难。何故。只知三藏不解国师落处。殊不知国师被三藏勘破。且道那里是他勘破处。
城山洽云。且道第三度国师在甚么处。者里着得一只眼。方称无事衲僧。
凤山启云。大小国师被三藏惑乱一上。
佛川宗云。人人道三藏不知国师落处。殊不知国师鼻孔却在三藏手里。只是当时尚欠一筹。待道即今在甚么处。但拍掌呵呵大笑。管教他一国之师分踈不下。
菩提珍云。大小国师被三藏逼得无地藏身则且置。祇如第三度因甚不见。山僧道非但三藏摸索不着。敢保国师自己亦未知落处在。乃呵呵大笑。
国师唤侍者。者应诺。如是三召三应诺。师曰。将谓吾孤负汝。谁知汝孤负吾。
赵州谂云。如人暗中书字。字虽不成文彩已彰。雪窦便喝。愚庵盂云。者一喝有宾有主有照有用。径山杲云。者一喝在国师侍者分上。在赵州分上。随后一喝。愚庵盂云。相骂饶你接嘴。
投子同云。抑逼人作么。雪窦云。躲根汉。
玄沙备云。却是侍者会。雪窦云。停囚长智。
云门偃云。作么生是吾孤负汝处。若会得也是无端。雪窦云。元来不会。云门又云。作么生是侍者孤负国师处。粉骨碎身未报得。雪窦云。无端无端。
法眼益因僧问。国师唤侍者。意作么生。眼云且去别时来。云居锡云。法眼恁么道。为复明国师意不明国师意。雪窦云。瞒我不得。
兴化奖云。一盲引众盲。雪窦云。端的瞎。有人问。雪窦便打。也要诸方检点。
报慈遂问僧云。甚处是侍者会处。僧云。若不会。争解与么应。遂云汝少会在。又云。若於此见得。便识玄沙。
翠岩芝云。国师与侍者总欠会在。如今作么生会。
雪窦显云。国师三唤。点即不到。侍者三应。到即不点。又云。将谓吾孤负汝却是汝孤负吾。谩雪窦一点不得。
云居锡征云。且道侍者会不会。若会。国师又道汝孤负吾。若不会。玄沙又道却是侍者会。且作么生商量。
天童觉云。仁义道中。师资分上。再呼能再应。论实不论虚。且道有孤负无孤负。皓玉无瑕。雕文丧德。
浮山□云。国师好肉剜疮。云门灸瘢上着艾。雪窦大似随邪逐恶。殊不知鼻孔总在侍者手里。
保宁茂云。两人端的瞎。彼此弄泥团。
端岩愠云。丛林中商量。国师三唤。呕出心肝。侍者三应。全身担荷。是则固是。只是国师道将谓吾孤负汝谁知汝孤负吾。又作么生。若曰两无孤负。昧却云门。若曰两有孤负。屈了雪窦。总不与么。浮山又道鼻孔总在侍者手里。瑞岩向者里露个消息。也要诸方检点。易分雪里粉。难辨墨中煤。
南堂欲云。国师三唤侍者三应。可谓形直影端。及乎道个将谓吾孤负汝却是汝孤负吾。便见分踈不下。且道誵讹在什么处。
笑岩宝呵呵大笑云。诸禅德。还知者笑落处么。若知。国师只得瓦解氷消。若不知。侍者依然四棱着地。还委悉么。一阳已度先春信。腊夜寒梅破雪开。
愚庵盂云。老僧居平亦唤侍者。侍者随应。侍者擎杯递盏。老僧随手应接。老僧与侍者两不相负亦不相瞒。夹路桃花风雨后。马蹄何处避残红。
南涧问云。妙喜老人前不遘村后不迭店。要见国师侍者。三生六十劫。
宝寿新云。国师三唤。如珠走盘。侍者三应。如盘走珠。毕竟孤负在甚么处。波斯吹铁笛。音韵出青霄。
河渚谦云。国师如是唤。侍者如是应。可谓啐啄同时针芥相契。且那里是他辜负国师处。[女*它]女已归霄汉去。呆郎犹向火边蹲。
□□獬云。三呼三应。醉里倾杯。云门雪窦画蛇添足。直下悟去也是无端。
国师因肃宗帝问如何是无诤三昧。师曰檀越踏毗卢顶上行。帝曰此意如何。师曰莫认自己清净法身。
径山杲云。诸人要见国师么。只在你眼睛里。开眼也蹉过。合眼也蹉过。既在眼睛里。为甚么却蹉过。妙喜恁么道。也蹉过不少。
国师同肃宗帝到宫前。乃指石狮子曰。陛下。者石狮子奇特。下取一转语。帝曰。朕下语不得。请师下语。师曰山僧罪过。后耽源问。皇帝还会么。师曰。皇帝会且置。你作么生会。
玄沙备云。大小国师被侍者勘破。
宝寿新云。不是真狮争能善哮吼。虽然。且道国师善哮吼。肃宗善哮吼。耽源善哮吼。请下一转语看。倘复道某下不得请师下。到者里作么生结煞。噫。为君难为臣不易。
国师因南泉参乃问甚处来。泉曰江西来。师曰还将得马师真来么。泉曰祇者是。师曰背后底聻。泉便休。
长庆棱云。大似不知。
保福展别云。几不到和尚此间。
云居锡云。此二尊宿尽扶背后。只如南泉休去。为当扶面前扶背后。
天界盛云。南泉井底架高楼。国师漆桶里斫额。此外两两三三扶面前扶背后。正是扬州拾马粪。却去苏州卖合香。
国师因丹霞参。才展具师曰不用不用。霞退后三步。师曰如是如是。霞进前三步。师曰不是不是。霞绕禅床一匝出去。师曰。去圣时遥。人多懈怠。三十年后觅个汉也难得。
保福展云。丹霞贪程不觉行困。
沩山喆云。丹霞可谓怀藏至宝。遇智者乃增辉。国师鸿门大启。陟者须是其人。如今还有为丹霞作主者么。出来与大沩相见。有么。不是龙门客。切忌遭点额。
泐潭准云。客路如天远。侯门似海深。登弥天释之门者须是其人。接待高宾应有孟尝君之度量。苟不如是。便见主宾道异云泥不合。
大沩果云。丹霞一进一退。暗中赢得一着。国师倒东擂西。未免旁观者哂。
昭觉勤云。宾主相见欲展不展。退后进前礼过成谄。犹幸南阳老而不耄。
东禅观云。明镜当台胡来胡现汉来汉现。洪钟在架大扣大鸣小扣小鸣。一卷一舒一擒一纵。可谓照用两全行说俱到。且如国师道去圣时遥人多懈怠三十年后觅个汉也难得。毕竟是褒是贬。
崇先奇云。国师当轩布鼓难为击者。丹霞渔阳三弄意气天生。众中总谓宾主穆穆。殊不和虽得一场荣。刖却一双足。
云溪挺云。二老有纵有夺识咎识休。不愧一回相见。虽然如此。黄石公赖遇子房。若是汉高。不免遭他慢骂。
国师因丹霞来访值睡次。乃问侍者国师在否。者曰。在即在。只是不见客。霞曰太深远生。者曰。莫道上座。佛眼也觑不见。霞曰龙生龙子凤生凤儿。师睡起。侍者举似前话。师乃打侍者二十棒趁出院。霞闻叹曰。不谬为南阳国师。
天童华云。侍者吃棒出院盖千载一时。然归宗岂免眼热。丹霞固虽好手。怎奈落在国师网子里。诸人还辨得么。苟或未然。犹握金鞭问归客。夜深谁共御街行。
径山荣云。国师幸自高眠。侍者播扬家丑。不因多口丹霞怎见国师哮吼。敢问大众。国师既在为什么不见客。向者里看得破。非唯知耽源落节。亦见自己有出身之路。虽然如是。莫将闲学解。埋没祖师心。
天奇瑞云。丹霞只知其一不知其二。侍者只知其二不知其一。二人通该二十棒。可惜放过。且道国师眼在甚么处。复云。待汝吃了棒向汝说。
通玄奇云。侍者瞠眼寐语。累他国师寝食不安。丹霞虽解就地埋人。殊不顾旁人看破。还有知他侍者吃棒丹霞吃惊底么。试道看。
栖霞成云。国师横身世外饱食高眠。恃有侍者接待也。及乎佳宾一到。未免恭而无礼。若非国师智鉴高悬。几被丹霞铲却光彩。然丹霞虽好手。未免不会作客劳烦主人。
南山宝云。侍者眼孔虽高。丹霞赏鉴不善。若非国师动弦别曲拨转机宜。未免遭人检点。虽然。也是祸出私门。
凤山启云。门题凤字句里藏机。弘拓家风义方教子。可谓无孔笛逢毡拍板。虽然。且道丹霞还曾相见国师么。
灵峰灵云。丹霞向碧洞狂歌。国师在玉壶大醉。若非侍者放憨。怎见汗马功高。
白岩符云。丹霞个汉处心不良。非南阳照妖有镜。则一国之师几乎被侍者断送。然侍者棒虽吃。要且无恙。唯丹霞徧身骨节至今犹痛。
潜麓化云。利动君子。丹霞姑置勿论。贼过张弓。国师徒夸好手。检点将来。有甚气息。到不如孟八郎一枝冷箭两处中的却较些子。
国师因与紫璘供奉论义。师升座。奉曰。请师立义。某甲破。师曰立义已竟。奉曰是什么义。师曰。果然不见。非公境界。便下座。
广胤标云。善战者致人不致於人。若紫璘者只有先锋且无殿后。当时若是个人。待道立义已竟。但向道情知者老汉向鬼窟里作活计。管取因形措胜。纵越人之兵虽多。亦奚益於胜哉。
国师问紫璘供奉甚处来。曰城南来。师曰城南草作何色。曰作黄色。师乃问童子。城南草作何色。子曰作黄色。师曰祇者童子亦可帘前赐紫对御谈玄。
沩山喆云。国师恁么问。供奉与童子恁么答。且道还有利害么。若也辨得。许你亲见国师。若辨不得。城南草依前作黄色。
径山杲云。你道国师拖泥带水说老婆禅得么。
海门涌云。国师虽惯压良为贱。检点将来。也是草窠里辊。
国师因供奉注思益经。师曰凡注经须会佛意始得。曰若不会佛意怎解注经。师令侍者盛一碗水。水中着七粒米。碗面安一只箸。问奉曰是什么义。奉无语。师曰。老僧意尚不会。何况佛意。
沩山果云。供奉先锋有作殿后无功。当时才见问是什么义。便好云草本不劳拈出。踢倒便行。直饶国师通身是口也无说处。
国师问供奉。大德所蕴何业。曰讲青龙疏。师曰是疏金刚经么。曰是。师曰经文最初两字唤作什么字。师曰如是。师曰是什么。奉无对。
明招谦代供奉云。昔日灵山。今朝亲见。
沩山果云。沩山要问明招。昔日灵山今朝亲见。毕竟是个什么。当时有人下得者一拶。纵使明招通身是眼。也未免一状领过。
云溪挺代供奉云。和尚人天之师。字也不识。
国师问僧近离甚处。曰南方。师曰南方知识以何法示人。曰。南方知识祇道。一朝风火散。如蛇退皮。如龙换骨。本尔真性宛然无坏。师曰苦哉苦哉。南方知识说法半生半灭。曰。南方知识即如此。未审和尚此间说何法。师曰。我此间身心一如身外无余。曰和尚何得将泡幻之身同於法体。师曰你为什么入於邪道。曰什么处是某甲入於邪道处。师曰。不见教中道。若以色见我。以音声求我。是人行邪道。不能见如来。
云门偃举至身心一如身外无余处乃云。山河大地何处有耶。
神鼎諲云。国师与么道。龙头蛇尾。前来身心一如向什么处去也。试检点看。
净慈昌云。者僧当时待国师举六如偈了。便好云苦哉苦哉。大小国师半生半灭。
东禅观征云。国师与者僧即色声相见。离色声相见。若离色声相见。何异南方知识半生半灭。若即色声相见。又道色见声求是行邪道。众中莫有为国师作主者么。我要问你。既是身心一如身外无余。泡幻之身为什么不同法体。
国师因麻谷持锡到。绕禅床三匝振锡一下卓然而立。师曰。汝既如是。何用更见贫道。谷又振锡一下卓然而立。师曰者野狐精出去。
雪窦显代麻谷云。洎不到此。
白岩符云。宝符在握予夺从容。还他南阳老作。不媿为一国之师。然终不免麻谷在背地里冷笑。
国师因肃宗帝问。师在曹溪得何法。师曰陛下还见空中一片云么。帝曰见。师曰钉钉着悬挂着。
五祖戒云。好事不如无。
磬山修云。且喜国师答话不涉离微不落理路。可谓超今迈古独步乾坤。倘肃宗帝若解转身一拶。不知者一片云又如何收卷。祇如转身一句作么生道。良久云。一堂风冷淡。千古意分明。
白岩符云。肃宗帝等闲置个问端。未当好心。若非南阳老汉。未免彼此钝置。然则国师与么道。且道是曹溪所得耶非曹溪所得耶。试定当看。
国师因虞军容问。师住白岩山如何修行。师乃以手摩童子顶曰。惺惺直言惺惺。历历直言历历。他后莫受人瞒。
保福展云。国师被军容一拶。直得手忙脚乱。
白岩符云。与么修行直是个弄精魂汉。有甚么限。者里则不。然忽有人问师住白岩山如何修行。向道瓦鼎惯烹丹穴凤。长竿时钓碧潭龙。
国师问座主讲甚么经。曰唯识论。师曰作么生会唯识。曰三界唯心万法唯识。师指帘子曰者个是什么法。曰色法。师曰。座主帘前赐紫对御谈经。何得五戒不持。
宝寿方代座主别前语云。者边是香台。那边是露柱。别后语云。国师大似不曾读论。
国师因马祖遣西堂藏驰书至。师问汝师说什么法。藏从西过东立。师曰祇者个更别有。藏却过西立。师曰者个是马师底。仁者底作么生。藏曰早个呈似和尚了也。
保福展云。大小西堂埋没马大师不少。
白岩符云。藏公酬对有据施设可观。真不媿为马师专使。虽然。荆山浑璞不无小玼。当时待道者是马师底仁者底作么生。便好作礼云。明朝更献楚王看。便出。岂不尤为淳萃。
国师因马祖遣伏牛自在驰书至。师问马师近日如何示徒。牛曰即心即佛。师曰是什么语话。良久又问此外更有何言教。牛曰非心非佛。或曰不是心不是佛不是物。师曰犹较些子。牛却问。马大师即恁么。未审和尚此间如何示徒。师曰。三点如流水。曲似刈禾镰。
雪窦显向犹较些子处便喝。又向曲似刈禾镰处云。是甚么语话。也好与一拶。见之不取。千载难逢。
沩山喆云。国师道犹较些子。当时但呵呵大笑。复问和尚此间如何示徒。待云三点如流水曲似刈禾镰。又呵呵大笑。教他国师进且无门退亦无路。何故。入虎穴撩虎尾。须是其人。
姜山方云。大小国师有头无尾。待伊道不是心不是佛不是物。何不亦向道是甚么语话。岂不光前绝后。
古南门云。马祖国师鼻孔总被伏牛穿却了也。忽有个汉出来道是什么语话。劈脊棒云。三段不同。收归上科。
国师问紫璘供奉。佛是什么义。曰觉义。师曰佛曾迷否。曰不曾迷。师曰用觉作么。奉无语。
径山杲云。若不入水。怎见长人。
资福侣云。国师也是从井救人。
国师因涅盘时至乃辞代宗帝。帝曰师灭度后弟子将何所记。师曰告檀越与老僧造个无缝塔。帝曰请师塔样。师良久曰会么。帝曰不会。师曰。贫道去后。有侍者应真却谙此事。乞诏问之。后代宗诏应真入内问前语。真良久曰圣上会么。帝曰不会。真乃述偈曰。湘之南。潭之北。中有黄金充一国。无影树下合同船。琉璃殿上无知识。
雪窦显云。代宗不会且置。耽源还会么。祇消个请师塔样。尽西天此土诸位祖师遭者一拶。不免将南作北。有旁不肯底出来。我要问你。那个是无缝塔。
神鼎諲云。耽源恁么颂。且道尽善不尽善。神鼎与诸人下四转语。湘之南潭之北。君臣有路。中有黄金充一国。净妙体圆。无影树下合同船。千圣同辙。琉璃殿上无知识。凡圣路绝。若与么会去必不相赚。神鼎与么注解。只是孤负国师。
保宁勇云。所谓非父不生其子。虽然如是。瞒代宗一人即得。怎奈天下衲僧眼何。且道那个是衲僧眼。便下座。
五祖演云。国师良久。悬鼓待槌。当时代宗若是个作家君王。待伊教诏耽源。便好道国师何必。
瀛山誾云。国师塔样大[囗@昆]囫生。耽源塔样大玲珑生。且道国师底是耽源底是。
古南门云。出身犹可易。脱体道应难。当时待代宗道请师塔样。但道想陛下造者塔不得。更有问那个是无缝塔。蓦口掴云合取口。
金
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:39-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>