<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="东阳和尚少林无孔笛序,东阳和尚少林无孔笛目录,东阳和尚少林无孔笛卷之一,东阳和尚少林无孔笛卷之二,东阳和尚少林无孔笛卷之三,东阳和尚少林无孔笛卷之四,东阳和尚少林无孔笛卷之五,东阳和尚少林无孔笛卷之六,少林无孔笛全文在线阅读,少林无孔笛全文在线下载,大玄古籍书库">
<meta name="description" content="凡六卷。全称东阳和尚少林无孔笛。又作东阳和尚语录。日本临济宗僧东阳英朝（1428～1504）撰。收于大正藏第八十一册。收录其于龙兴寺、大德寺、妙心寺、瑞泉寺、少林寺、定慧寺、大仙寺等处之上堂、小参、示众、佛事、偈颂、像赞、道号、杂着等。无孔笛之意，系指禅宗悟境无法以文字或言语来传达，如无法吹鸣之无孔笛。另有无著道忠撰少林无孔笛考证一卷。_少林无孔笛_全文在线阅读_少林无孔笛_全文在线下载_大玄古籍书库">
<title>少林无孔笛_东阳英朝_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">少林无孔笛</span> <br/>
          作者： <span class="inputVal" id="bkauthor">东阳英朝</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]98474</span> <br/>
          说明： <span class="inputVal" id="bkdec">凡六卷。全称东阳和尚少林无孔笛。又作东阳和尚语录。日本临济宗僧东阳英朝（1428～1504）撰。收于大正藏第八十一册。收录其于龙兴寺、大德寺、妙心寺、瑞泉寺、少林寺、定慧寺、大仙寺等处之上堂、小参、示众、佛事、偈颂、像赞、道号、杂着等。无孔笛之意，系指禅宗悟境无法以文字或言语来传达，如无法吹鸣之无孔笛。另有无著道忠撰少林无孔笛考证一卷。</span> <br/>
          封面： <span class="inputVal" id="bkimg">Z_1870.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]少林无孔笛
[book_author]东阳英朝
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]98474
[book_dec]凡六卷。全称东阳和尚少林无孔笛。又作东阳和尚语录。日本临济宗僧东阳英朝（1428～1504）撰。收于大正藏第八十一册。收录其于龙兴寺、大德寺、妙心寺、瑞泉寺、少林寺、定慧寺、大仙寺等处之上堂、小参、示众、佛事、偈颂、像赞、道号、杂着等。无孔笛之意，系指禅宗悟境无法以文字或言语来传达，如无法吹鸣之无孔笛。另有无著道忠撰少林无孔笛考证一卷。
[book_img]Z_1870.jpg


[book_title]东阳和尚少林无孔笛序
鹫岭着贼嵩少纳款以降。灯灯相照心心相传。或托槌拂而演道。或假文字而说禅。我祖大道真源禅师。夙发英声于五岳。忽转路翻身。直冲突衡梅之瘴毒。触他辣手而丧尽生涯焉。后来住院。初自米山终到少林。把个无孔笛。向于关山之月。横吹竖吹逆弄顺弄。和者口哑。岂阳春白灵之足比哉。闻者胆丧。虽毒鼓旱雷。蔑以加焉。非惟逞德峤滹沱之机。亦能摛器之仲灵之藻。可谓禅文兼熟。而担当鹫岭之密旨。黼黼嵩少之真宗矣。慧照大春和尚。历岁勤劳于此。剞劂流传将就绪。值璧备乏视篆乎法山。以陪远孙之列。苦责作序。固辞而不可。遂僭数语冠卷端。
宝永戊子仲夏二十四日
现住妙心（祖璧）熏沐拜题

[book_title]东阳和尚少林无孔笛目录
序引
卷之一
米山龙兴寺语
龙宝山大德寺语
再住米山龙兴寺语
青龙山瑞泉寺语
堆云庵语
卷之二
正法山妙心寺语
不二庵语
法云山定慧寺语
再住青龙山瑞泉寺语
临滹山大仙寺语
龙庆山少林寺语
卷之三
佛事上
卷之四
佛事下
卷之五
偈颂
卷之六
像赞
道号
杂文
附录
敕书
传
后序
少林无孔笛目录终

[book_title]东阳和尚少林无孔笛卷之一
侍者某等编集
远孙元贞挍定
初住丹州路米山龙兴禅寺语
师以文明十二年庚子（时五十三岁）七月十五日入寺。祝圣拈香曰。大日本国丹州路米山龙兴禅寺新住持传法沙门（英朝）开堂令辰虔爇宝香瑞为祝延。今上皇帝圣躬万岁万岁万岁万岁。如挑百亿日月。齐全盛于唐宋。以保八千春秋。
记得。圆悟禅师住天宁日。着临济正宗记以付大慧。令分座训徒。大慧乃炷香誓日。宁以此身代众生受地狱苦。终不将佛法以当人情。乃握竹篦为应机之器。于是声誉蔼着丛林。我龙安老汉见居大云山头。坐断天下法窟。今日分米山座付嘱山僧。开堂演法。然我这里。全无佛法可以当人情。说甚代众生受苦。若行正令。逼释迦达磨生陷地狱也得。扶狸奴白牯。立地成佛也得。这里纵令有不惜性命作家战将。出来血战一场。展掀倒禅床喝散大众底作略。也不消山僧一捏。不如做得一个太平无事僧。长松泉石之间。要坐便坐。枫林荷桥之上。要行便行（咄一咄云）有一句子。举示大众去也。大唐打鼓新罗舞。张公吃酒李公醉。
因雪示众。少林断臂鳌山成道。古人恁么便得坐断毗卢顶𩕳受人天供养。诸仁今日着衣吃饭。且道。受谁恩力。若只委委随随。倚窗吟诗围炉谈食。总是么酒糟汉。争得一回寒彻骨。直饶具临济德山作略。也须棒头晚下一回舍身命始得。岁云暮矣。风雪连宵。诸仁且归七尺单前。竖起脊梁骨。火急着精彩看。忽然石火电光中一机瞥转。急须向山僧面前道将着力底一句来。与么时[⺮/卽]许你。掀倒禅床喝散大众不亦快乎。珍重。
冬至举。息耕祖翁冬至上堂曰。天地不仁。以万物为刍狗。衲僧不仁。以自己为腊月扇子。诸仁还构得么（众下语）师代曰。孜孜矻矻底。鬼神莫测其由。奊奊𡔢𡔢底。佛祖辨他不出。
半夏示众。一夏半过。任运腾腾。人人护鹅之戒如雪。个个守腊之行似冰。虽然与么。如临济半夏上黄檗底。却曾梦见也无（良久云）半夏犹在各自努力。
六月望举。般若会上舍利弗问须菩提曰。梦中说六波罗蜜。与觉时是同是别。须菩提曰。此义幽远。吾不能说。会中有个弥勒大士。汝往问之。舍利弗便问弥勒。弥勒曰。谁为弥勒谁是弥勒者。虽是教文。太有要妙处。且道。妙处在什么处。山僧到者里还不会。梅阳老人有一偈恰好。为诸人举去也。荷叶团团团似镜。菱角尖尖尖如锥。风吹柳絮毛鞠走。雨打梨花蛟蝶飞。珍重。
解制举。云门大师因僧问。杀父杀母佛前忏悔。杀佛杀祖向甚么处忏悔。门曰。露这个铁橛子铁蒺黎。诸仁试下觜看。师代曰。德山入门便棒。临济入门即喝。腊月旦举。明招上堂。众才集。招曰。者里风头稍硬。且归暖处商量。便下座。众随到丈室。招曰。才到暖处便见瞌睡。以拄杖一时趁下。明招放去太迟。收来太急。只是无人承当得。山僧要明招令。众中还莫有不惜性命底么。师代曰。杖头有眼明如日。要识真金火里看。时有僧拊掌呵呵大笑。师曰。笑中有刀。杀人邪活人邪。僧曰。和尚勘辨看。师曰。试呈露看。僧咄。师便喝。僧复咄。师曰。再犯不容。
退院上堂。颂曰。苕帚多年胡乱挥。宗纲难整。决然归。山前一片闲田地。松有清风是我扉。
住平安城龙宝山大德禅寺语
师文明十三年辛丑（时五十四岁）在丹州龙兴受请。以十一月十九日入寺。
三门（指云）临济三关壁立万刃（进前云）看东海儿孙。当阳提祖印（喝一喝）。
佛殿倒骑佛殿横行法堂。叱朝日上扶桑聻。土地你欢喜园欠无根树（举香云）者一株能保护。祖堂少林九鼎轻重系人（提起坐具云）一发千钧㘞据室（竹篦挥案云）打草蛇惊（拈起坐具云）移花蝶至咄。若能凌灭正宗。与你瞎驴边授记。
敕黄网珠垂范无地遁踪。羞将煨芋手。轻触紫泥封。山门疏入。若无洞庭七十二朵峭巍之舌。世宁有天台万八千丈烟霞之词。家风未展。天知地知。
同门疏怨憎会苦风雨一床。罪我蒹葭丑。倾君锦绣肠。
拈衣者个皮毛变化自在。且看。朝上座一肩担荷。入水牯牛群队去（搭起云）玷辱宗风获罪如是。
登座咄哉灯王古佛。污吾一座迷卢。侍者香水以洒众花以敷。遂升座。
祝圣拈香曰。大日本国山城州平安城龙宝山大德禅寺新住持传法沙门英朝。开堂令辰虔爇宝香端为祝延。今上皇帝圣躬万岁万岁万万岁。陛下恭愿。三皇春兮三王秋平分雨露。众水东兮众星北。一统乾坤。
次拈香曰。这香爇却宝炉。奉为准三后资倍禄算。伏愿寿山岌岌支甘棠笏于累朝。台府潭潭传监梅诏于万世。
又拈香曰。这香奉为敕使尊官增崇禄位。伏愿射策天门。清名兼双宋玉。鸣珂昧旦。雅望累百欧阳。
又拈香曰。这香为兵部源公资严禄位。伏愿出镇三边。则威名被草木。进封万户。则积善生公侯。
次拈香曰。这烂枯紫小根魔子。毁戒定慧为臭恶。赞淫怒痴作馨香。信手拈来。供养前住当山见住微笑雪江老汉大和尚。用酬法乳之恩。
师敛衣就座。上首白槌罢垂语曰。垂钩四海。横剑水盆。具盂贲勇底。一任登龙门有么。时有僧出众曰。阐扬云门宏规。蹈上头关于尊贵路。承当临济密旨。灭正法眼于瞎驴边。兹受纶命开堂万岁祝赞圣寿。师曰。手把少林无孔笛等间吹起。万年欢进曰。凤凰来仪麒麟现瑞。正在此时。师曰。山河增瑞气草木尽沾恩。进曰。记得。大应国师住兴德日。举保寿开堂公案曰。大众要知二大老落处么。象王回顾。师子颦呻。凛凛神威。谁敢近傍。如何商确。师曰。劈开华岳连天色。放出黄河到海声。进曰。又云。虽然如是。点检将来。总被这僧勘破意在那里。师曰。驱耕夺饥。进曰。上来已蒙指示。即今咨问和尚。微笑老人如何领拈花旨。师曰。别别珊瑚枝枝撑着月。进曰。可谓亲言出亲口。师曰。认取不是。进曰。游龙宝者徒手不归。师曰。清风生八极老虎出南山。
提纲师乃以拂子打一圆相曰。灵光不昧万古徽猷。是名无上法宝。或谓不赀天球。等间托出时。身云衣云楼阁云。兴于肤寸而遍满华藏刹海。无瑞收来处。象宝马宝玉女宝。合于一尘而包含金色弥勒。到者里露柱灯笼猫儿狗子。一时入王三昧正受光严住持。朵朵湖山千古佛铜头铁额僧凤人龙。随虎称第一等宗师。照用齐行。凛凛威风四百州。惊奔南海瞎波斯。同光年来未酬价。吓杀西天贫须达。开圣院里无所求。与么时[⺮/卽]光曜土中万岁佛（竖起拂子云）忽现于拂子头上。震威一喝曰。休休即今新长老。游戏这光明藏。打禾山鼓辊雪峰毬。直得无边刹境一毫端收。是皆以九天紫诏凤翔千刃。两朝宸奎虹贯六幽也。何故适来告报。一似痴狂外边走打遭南阎浮相似。阿呵呵万岁。古佛早输吾一筹了也。虽然恁地。作么生是那一筹（叉手云）无象太平今有象。五云缥缈拥蓬丘。
自叙（英朝）椰子之身㽄嗄之器。如同触鼻羊逢物。输却长觜鸟说禅。辱蒙纶言漫污法席。难免诸方贬剥。只消满面惭惶。众慈亮察。
白槌谢开堂之次。共惟德禅东堂大和尚。人天藻鉴佛祖权衡。万衲趋风栗棘逢噀漫天毒气。三台钦道苕帚椿振寰宇英声。兹承忘大降尊。俯临座侧。特鸣犍椎作法证明。下情莫胜感激之至。所冀永保郝翁甲子。增挑大照光华。至祝至祷。
总谢又惟诸位东堂大和尚诸位西堂和尚。递昌法幢。各据雄席。岂图自他不隔主伴交参。於戏议之蚍蜉撼山。赞之太虚生翳。乞各各道照。又惟山门东西两序。单寮耆宿蒙堂前资适来禅客。四来高宾一会海众。诸位禅师个个璞玉。浑金人人光风霁月。迫开堂浩繁。缺逐一褒赞。枉赐恕宥。
拈提举盐官安国师示众。虚空为鼓须弥为槌。甚么人打得。众无对。南泉闻曰。王老师不打这破鼓。后来雪窦拈曰。打者甚多。闻者极少。师曰。大小大国师。掌四世界如陶家轮。垂万里钩不遇个蛙步。南泉雪窦。或刻画无盐唐突西施。或不惜黄金要铸子期。至竟只做得云居罗汉。新宝山且为三大老雪屈去也（卓拄杖云）一声雷发动。蛰户一时开。
当晚小参。垄梅轻拆。溪雪稍寒（击拂子云）打鼓看来君不见。和风搭在玉栏干。参时有僧出众曰。凤舞龙翔。览升平乎瑞彩。位高道大。振宗要乎万乘。礼乐双全时。愿闻小参之家训。师曰。金轮天子敕草店家风别。进曰。寒月分清影。天香遂晚风。师曰。还觉寒毛卓竖么。进曰。如汾阳晚参。规绳惟新。师曰。丛林千载忆遗爱。有如召伯留甘棠。进曰。记得。息耕老师住径山日。宋理宗皇帝。遣中使请祈雪。呈偈之次。问其期应。老师曰。今夕必下。及归果六花纷纷。莫是丛林改观么。师曰。十目视十手指。进曰。吾山今日官旆临筵请祈雪。尊偈如何提唱。师曰。百花毬子上不用绣红旗。进曰。只闻风度竹不觉雪漫空。师曰。风花雪月任流传。金刚脑后着生铁。进曰。至矣尽矣。师曰。慈明角虎师。乃以拄杖画一画曰。拄杖是浪横按曰。正法为船。三世法身舶主受用将来成浮幢刹。则竖扶横该利济群迷。五湖归去。孤舟月。历代明眼篙师。当头坐断做活伽蓝。则东棒西喝流通正脉。百草头边一味禅。是故息耕师祖。垂三转语钓得昆仑奴乎东海。横岳老人驾一帆风。劈开蟭螟眼乎大千。自尔以来。诸方籍兹上载下载。万众由之周旋折旋。以至山河大地草芥人畜。总在里许立情界成器界。犹如水之随方圆。新龙宝少机权。只随他脚跟。昼降阎浮夜升兜率。多被渠移换。暮归东土朝到西天。忽然若作得主。则把断要津不通凡圣也得。分付海山时下圈挛也得。或时携张三于月夕。看云亭上赋渔家傲。或时拉李四于花晨。梅桥池头抚流水弦。更说甚世谛流布。又论甚直指单传（拈出拄杖云）看看柱杖子。闻得忍俊不禁出来。攃向四七颗骊珠于诸人面前。光射虚空文彩太新鲜。诸人若不委悉。山僧拈作贯花一篇去也。鄂渚奯公犹掣颠苇间舞棹。恣夤缘红楼应制。那僧句具眼沙鸥笑莞然（卓一下）。
自叙（英朝）群木樗材褪花杏子。贫而智短。虽乏笑翁百万之资。钝且机迟。屡遭元老五斗之诮惭汗。
谢语小参之次。共惟德禅东堂大和尚。挥金刚王用黑豆法。前无释迦后无弥勒。俨然一会灵山。南有雪峰北有赵州。屹乎中流砥柱。炜矣煌矣。瞻之仰之。又惟山门两序东班都寺禅师薄书丛中。不屑杂华之富。金谷堆里。无惭大碗之名。所谓南岳二十年文历。记之一宵而无遗失者也。监寺禅师。保持廉能守岁寒于松柏节。训诲行仆撑夜雨于蒲萄棚。在古规则称云寺主。其任重哉。悦众禅师迦陵仙音。成褫佛事。波离轨范调整宏纲。无人肯议桃花嫩也。副寺禅师副寺禅师。绝侵渔于财帛。挥直笔于日黄。可谓宛转酬应才。典座禅师直岁禅师。天食时法食时杓头。舀千亿化佛。大普请小普请。芽草刈三百祖师。勉哉。西班堂中座元禅师。佛海奇产永源的流。优昙瑞世花。既涤名蓝之篆。首座僧中月。兹和退位之光。亦犹七佛祖师暂处小男位。而扶竖今佛一会。夫不盛哉。钦仰。后版座元禅师。慈氏宫中三春草。各梦同床集云峰下四藤条。全机独脱。此岂以鬓毛斑。排班位于第二位者也邪。记室禅师。嬉笑怒骂。皆成文章之乎者也。可以黼黻宗猷。寔彬彬君子也。知藏禅师知藏禅遇师。东撑西撑。廉蔺为霸国两虎。左转右转。胡越遇同舟一风。共是不被般若眼谩却底衲子也。知宾禅师知浴禅师。有时验来客举玻璃盏于金刚窟前。入水见长人。烧栴檀香于离垢山上。其名当实者乎。侍香禅师。东阁官梅南禅芍药。一颗远山宝增光彩于吾门。满炉沉水香助化仪于此会。矧下虎丘位来班猊座傍。切矣忸怩。目子大众谢各各座元禅师前资力事。两员问禅一会海众。诸位禅师狮子窟无异兽。瞻卜林绝余香。压倒雪矫三僧堂。平呑清凉万菩萨。识者曰。天下禅没于相似已来。独宝山含古道元气。而巍然五岳之外。盖不也尊乎。允矣知言者也。佛果老人曰。相共建法幢。展衲僧巴鼻。吾山亦得其人哉祝祝。
复举大慧禅师住径山日。少卿凭公问曰。和尚常言。不作这虫豸。为什么今日败阙。慧曰尽大地。是个杲上座。你作么生见。公拟议。慧便与一掌。师曰。老大慧等间束三千界。以作一太阿。凭少卿恰似排百万军却斗个苕帚。今夜宝山。若有人致恁么问如何祇对（拂一拂云）雪内牡丹花。
冬[⺮/卽]上堂拈香曰。大日本国云云龙宝山大德禅寺住持传法沙门（英朝）书云令[⺮/卽]谨焚宝香端为祝延。今上皇帝圣躬万岁万岁万万岁。陛下恭愿。文明齐日月。度越周汉中兴。睿泽遍华夷。追还唐虞盛化。遂敛衣就座垂语曰。一句铁团圞。梅花先漏泄。若办大吕黄钟。来闻阳春白雪有么。时有僧出众曰。绣纹添线暖入幽谷之梅。云物纪祥春侵市桥之柳。应时一句。愿祝万乘。师曰。瑞草生嘉运林花结早春。进曰。阴阳不到处。一片好风光。师曰。描不就画不成。进曰。记得。僧问古德。如何是冬来事。德曰。京师出大黄。端的在那里。师曰。填沟塞壑无人会。千古万古黑漫漫。进曰。黄金铸出铁昆仑。还有意旨也无。师曰。打破大唐国。笑杀老南泉。进曰。即今咨问和尚。不涉冬夏迁变底一句作么生。师曰。问取露柱。进曰。只将一点雪。烹出太虚空。师曰。还觉七十二峰横点头么。进曰。谨谢答话。师曰。前路逢人莫错举。
师乃曰。有物先天地无形本寂寥。能为万象主。不逐四时凋。到者里黄梅石女舞三台。岂知阴剥阳复。白鼻昆仑歌一阕。无拘暖律春韶。然虽与么一向打净洁毬子。更较甚泥捏笔描。或时孤峰顶上全身泥水。或时十字街头目视云霄。直得仁义道中空花结果荆棘林内石笋抽条。毕竟为万象主底物如何辨别（卓拄杖云）花信之风云起。寒食之雨是繇。
自叙（英朝）薄福住山宗桀无补。赖借一众道眼聊守大雄规绳。各乞鸿恕。
谢语升堂之次。共惟德禅东堂大和尚。挑大照灯钟灵山秀。一茎草上已现琼殿玉楼。千尺丝纶行钓呑舟横海。以瞻以仰（总谢不录）。
复举沩山问仰山。仲冬严寒年年事晷运推移事。若何。仰山近前叉手而立。沩曰。诚知子答者话不得。复问香严。严亦近前叉手而立。沩曰。赖遇寂子不会。师曰。沩山仰峤。父为子隐。香严有断和句。不觉巡人犯夜。沩山龙头蛇尾。到末后败露了也。宝山聻一亩之地。三蛇九鼠。虽然与么。冬不寒腊后看。
一休和尚入牌祖堂正宗灭却。瞎驴边尺八一声风戛天（安牌云）大坐当轩添意气。狂云吹起宝山巅。共惟前住当山一休和尚大禅师。名喧宇宙眼盖坤干。或时向盘山猪肉案头。泼郎泼赖。或时在普化红尘陌上。掣风掣颠。逆行顺行。异类中行年抛造物陶甄外。佛界魔界苦众生界。日短江湖白发前。将谓藏身北斗。元来并位南禅。大哉山门修造之功。一茎草上现琼殿。美矣法社作新之日。半升铛内煮山川。毕竟大休歇一句。即今作么生敷宣（指牌云）花开铁树晓来雪。列圣丛中春万年。
元旦上堂（竖起拂子云）吾家苕帚椿天下荫凉树。谁其禅状元。试举第一句。参时有僧出众曰。宝历更端岸柳拖金。新岁叶元正启祚。寒梅香动旧年枝。尧风荡荡舜日熙熙。祝圣一句。正在此时。师曰。太平无日不春风。进曰。与么则相逢共贺万年庆。师曰。如登春台似享太牢。进曰。记得。僧问古德。新年头还有佛法也无。镜清道有。明教道无。还有优劣么。师曰。江南两浙春寒秋热。进曰。今日若致此问。和尚如何祇对。师曰。有愿不攃沙。进曰。直得言言合的。师曰。谩我即得。进曰。闻道必书绅。师曰。鸳鸯绣出从君看。莫把金针度与人。
师乃曰。年年是好年。日日是好日。元来河清海晏。彩凤舞丹霄。遮莫花笑鸟呼。铁牛眠少室。衲僧家居常硬剥剥峭巍巍。谁管革故鼎新（拈拄杖）拄杖子且喜。活鱍鱍坦荡荡不妨。随时应节。大家齐唱太平曲（卓一下）吃茶珍重歇。
自叙（英朝）真破落户个赝浮图。伏望众慈枉赐恕容。谢语升堂之次。共惟德禅东堂大和尚。以宗通说。惟德照邻。所冀宠遇类大觉三生。尊年逾宝掌千岁。至祝至祷。又惟山门两序东班监寺禅师。三脚弄蹄驴子。得意于春风。悦众禅师。一声出㲉频伽成蹊于桃李。以庆以贺。西班堂中座元禅师。黄檗树头生密果。行道不让威音已前。知藏禅师。具多叶上起香风。摩尼亲收如来藏里。以钦以伏。更惟单寮大勤旧家堂前资小寮辨事。适来禅客一会海众诸位禅师。云从龙风从虎。草有芝木有椿。各各道体起居万福。
复举僧问云门。如何是佛法大意。门曰。春来草自青。山僧有一偈。举似大众去也。淋漓元气溢长安。花醉十三红牡丹。露柱歌兮山岳舞。东风吹入万年欢。佛降诞值雨上堂杀投狗口。云门老洗到驴年。天泽翁龙宝不劳些子力。雨中山色翠螺浓。
结制上堂（击禅床左边云）打东海鲤鱼（指右边云）惊南山鳖鼻悬崖攃手看。清风已匝地有么。时有僧出众曰。时[⺮/卽]迁变。百花谢而万木荣。天道自然。三春去而九夏至。安居修证寻常事一句。临机请师提唱。师曰。如片云点太清。进曰。谁知远烟浪别有好思量。师曰。切忌外边走。进曰。记得。南阳忠国师。因耽源为侍者。国师三唤侍者意在那里。师曰。怜儿不觉丑。进曰。侍者三应诺。又作么生。师曰。芭蕉闻雷开。葵花随日转。进曰。国师曰。将谓吾辜负你。端的也无。师曰。人情做得冤家结得。进曰。既是三唤三应。为什么你辜负吾。师曰。暗写愁肠寄与谁。进曰。与么则咬破铁酸馅始知。师曰。石人点头露柱拍手。进曰。白云归峰头。钟声响梵宫。师曰。晦堂之下有清新。
师乃曰。圆觉伽蓝黑山鬼窟。平等性智漆桶胶盆。二千余年无人能跳出禁网。一夏九句。直至今系绊儿孙。咄明眼汉无窠臼。拄杖子呑乾坤。恁么也得。摧普贤床榻。夺文殊绣墩。不恁么也得。拈泥团土块。为蜡冰鹅雪。指淫坊酒肆。作祇树独园。恁么不恁么。总也不得。槛前日上月下。溪头雨微烟昏。龙宝今日入夏。也不拘动静作么生言（良久云）竹密不妨流水。山高岂碍白云。
自叙（英朝）粘泥柳絮厄闰黄杨。住山不具五缘。薄福无赈四众。各各枉赐恕容。
谢语升堂之次。共惟德禅东堂大和尚。一木而支大厦。中流而回颓波。德爵惟尊王侯盍仰。又惟山门两序东斑监寺禅师悦众禅师。或护堂住如眼睛。或用音声成佛事。西班后版座元禅师知藏禅师。或入兜率宫说摩诃衍。或张大教网漉人天鱼。单寮耆宿蒙堂前资小寮办事。适来问禅一会海众。诸位禅师或先辈匣中三尺冰。谁触机锋。或春风攒上百花毬已彰文彩。古者曰。三代礼乐尽在缁衣中。夫吾山之谓乎。各各道体起居万福。
复曰。赵州柏树子话。古今所参详也。宝山顷移两株。山僧有一偈。雪上加霜去也（以拂子指云）庭前双柏树。黛色共苍苍。三门朝佛殿。厨库对僧堂。
解夏上堂祝圣拈香云云。恭愿八千春八千秋。逾历数乎虞夏。百亿日百亿月。媲明哲乎宣光。
垂语（指面前地云）野水无人渡。孤舟终日横。频呼小玉元无事。只要檀郎认得声。有么有么（问答不录）师乃曰。法王法令十方一律。所以九十日已前。东胜身洲展单。西瞿耶尼禁足。人人鼻孔相撑。九十日已后。大唐国里打鼓。扶桑那畔上堂。个个眉毛厮结。无端月波楼跳入蟭螟眼里。曳得占波国。共新罗斗额。直得三十三天特地惊呼。十八地狱一时破裂。床角拄杖子。依旧坦荡荡。向僻地里念这一道真言曰。摘杨花摘杨花。唵摩呢哆唎吽拨吒。希奇希奇快活快活。且道。是什么时[⺮/卽]。唤为神通妙用也不是。唤为本体如然也不是。唤作无边刹境自他不隔于毫端总是不是。毕竟作么折合去也。岂不见。长沙道。尽十方世界是沙门一只眼。既是一只眼。诸人为甚不知不觉（曳出杖云）杖兮杖兮出来甄别（卓一下云）瞎。
自叙（英朝）钝榜状元杜撰长老。不具凤楼之手。都无麟阁之功。顾夫淞江江上古松树下鼓城氏之子。十三岁去作和尚。费常住多少茶饭之论。岂不的当也乎惭汗。
谢语升堂之次。共惟德禅东堂大和尚。先宗典刑后学模范。分余光于邻壁。负重寄乎一身。瞻之仰之。
又惟山门东班诸位禅师。西班诸位禅师。掌如意珠架威音箭。从前汗马无人见。只要重论盖代功。可畏矣。单寮耆宿蒙堂前资小寮办事。一会海众诸位禅师。虽一一可尽褒赞。今日自恣。恐劳久立。各各道体起居万福。
复举东山演祖上堂曰。如何是禅阎浮树在海南边。近则不离方寸。远则十万八千。毕竟如何。禅禅师曰。阿呵呵这乱葛藤。无些衲僧气息。龙宝有还丹一粒。试点铁作金去也。如何是禅阎浮树不在海南边。远则不离方寸。近则十万八千。毕竟如何。咄咄复有偈留别大众。独坐龙峰镇帝州。终无一句振宗猷。朝来拄杖说归路。山舍半吹黄叶秋。
再住米山龙兴禅寺语
据室（拈篦云）佛界魔宫一时坐断（挥案一下云）若认赫日里人我云雾里慈悲。西天迢迢十万。
因疏沟示众曰。但道。水到渠成。争知渠成水到。非是钁头边事。又非钁头边机。诸仁者着力处。端的作么生。自代曰㘞。
大德开山国师忌（拈香云）去年亲扫宝峰塔。今日安眠米峤云。莫怪忌斋无力办。灞陵憔悴旧将军。
元旦示众曰。昔者天衣烹金炉有元旦免人事之颂。其末曰。无角铁牛眠少室。当初岂是贺新正。米山则不然。阳气发时无硬地。未免应时纳祜。且作一偈以贺新正。伏乞大众击[⺮/卽]法舍兴时帝道昌。万年枝上好风光。须弥是笔虚空纸。信手书来大吉祥。
腊八定坐次垂语曰。云门胡饼赵州茶。慧崇芦雁赵昌花。这四件事。还有优劣取舍么。抑又一味平等乎。各下觜看。代曰。文质彬彬。然后为君子。又曰。只将补哀调羹手。拨转如来正法轮。翌日有颂曰。雪岭六年痴兀兀。米山一夜坐堆堆。不曾迷倒有何悟。只睹茶星睡眼开。
元旦示众曰。斩新日月特地乾坤。佛祖大机衲僧巴鼻。恒河福智无量妙用。悉向者里一时发现。未证据者看看。即举颂曰。六十老翁疏懒加。但将春睡赏年华。公案现成君自看。莺边柳色日边霞。
七月旦示众。古者道。依经解义。三世佛冤离经一字还同魔说。山门今日出兰盆看经傍。依经即是离经。即是自代曰。耕荆棘林下地狱种。
八月旦示众。清风挽不来。残暑推不去。学道勤不成。此三不只在努力。虽然与么。凉风只在殿西头。所以道。欲知佛性义。当观时节因缘。时节既至。其理自彰。喝曰。是甚么时[⺮/卽]（良久云）只为分明极。还令所得迟。开炉举则监院丙丁求火因缘曰。敢问。问头已同答处不别。为甚前头依然错会。后头豁然大悟。请试甄别。自代曰。霹雳一声透顶门。惊起从前自家底。
示众举。嵩山峻极和尚因僧问。如何是大修行底人。答曰。担枷带锁。问。如何是大作业底人。答曰。修禅入定。师曰。此是父子唱和。争奈傍观者丑。诸禅德试下一转语看。自代曰。太平谁整闲戈甲。王库初无如是刀。
举丹霞和尚。于慧林寺遇天寒。取木佛烧火。向院主诃。师曰。烧取舍利。主曰。木佛何有舍利。师曰。既无舍利。更取两尊烧。曰正人说邪法邪法为正法。邪人说正法正法为邪法。又曰。愁人莫向愁人说。说向愁人愁杀人。
举三祖大师信心铭曰。梦幻空花那劳把捉。得失是非一时放却。试道一句子。代曰。赤脚昆仑蹈雪行。转身打破琉璃碗。
冬[⺮/卽]上堂（竖起拂子云）拈五须弥作一枝笔（收拂云）看么伶利底。莫待虚空里书云物参。有僧出曰。向上机关。天欲雪而未雪。衲僧巴鼻梅。欲花而未花。好个时[⺮/卽]请师一言。师曰。我宗无语又无法。猕猴各佩古菱花。进曰。一气不言。发自九渊之底。初爻无象。肇为万化之宗。师曰。好个一问。进曰。记得。慈明圆禅师。昔日榜僧堂前。作三圆九画之相。题其下曰。若人识得。不离四威仪中。端的在那里。师曰。胡乱指注。进曰。与么则赚杀一船人。师曰。出头天外看。进曰。吾山[⺮/卽]届书云晷运推迁一句作么生。师曰。体露金风僧拍掌曰。一二三四五便礼拜。[⺮/卽]曰。何不道五四三二一。乃曰。群阴剥尽一阳生。又见东山水上行。冷笑云门多口老却来日午打三更。吾大应祖恁么忉怛。既为点胸尊者。诸方纷然商量。总是杓卜虚声穷则变。洞山果卓。今何掇退。变则通。京师大黄本自分明。直得换布裈于玉泉。展卧单于镜清。无端槃大儿绣纹添线。不觉刺破金刚眼睛。血溅梵天痛声雷轰。惊起海边阿修罗王。走入藕丝窍里窜伏疲兵（拈出拄杖）傍有黑面翁。出来呵呵大笑曰。月从雪后定奇夜拨乱乾坤致太平（卓一下）。
举古者道。冬至在月头卖被买牛。冬至在月尾卖牛买被。今年冬至在月尾。大家不堪严寒。山僧一头露地白牛。要卖以买被。非贵非贱。作么生买得。若有人论价直。且看取头角（一拂云）休休骑得归家。斜照外好横铁笛逆风吹。
示众举。云门大师道。直得尽乾坤大地无纤毫过患。犹是转句不见一色。始是半提。更须知有全提时节。师曰。如何是全提时节。时树首座出众曰。一拳拳倒黄鹤楼。一踢踢翻鹦鹉洲。师曰。是谁作略。树便喝。师亦喝。师仍代曰。百丈三日耳聋。
八月旦上堂举。疏山示众曰。老僧咸通年已前。会得法身边事。咸通年已后。会得法身向上事。米山不然。长亨年前不会禅不会长。长亨年后亦不会禅不会道。且道。疏山与山僧还有优劣也无。这里若有个汉出来道。会与不会都来是错。不知几州铁铸这一大错（良久云）八月初吉无供可当。唯以一这一大错。供养大众去也。三条椽下七尺单前。子细咬嚼看。
中秋示众曰。人间月半天上月圆。天地未分已前。个月在何处。速道。自代曰。无人知此意。令我忆南泉。
九月旦上堂。九九元来八十一。虽然恁么不可浑仑呑枣。所以道。研究至理以悟为则。也须子细研究。忽然逢豆爆时节始得。众中却有也未（良久云）九九元来八十一。
冬至上堂慈明出榜。僧堂前草写。卢同月蚀诗。欲会冬来意（拈出拄杖云）看取铁树抽枝。举扬岐和尚因僧问。如何是学人亲切处。岐曰。五九尽处又逢春。僧曰。毕竟事如何。曰冬至寒食一百五。诸仁杨岐答处如何领会。若未委悉。山僧下一转语去也（竖起拂子云）定盘星上转风车。
三月旦上堂。公案现成别无奇特。桃花杏花红。李花梨花白。或闻恁么举便理会道。各各本自天然。若作者般邪解。那异自然外道。佛界便是佛界。无众生可度。众生界但是众生界。无佛可归依。然则无一人成佛作祖。无一佛和光同尘。悟底自悟。迷底长迷。遍界乾坤都成一个无孔银锤去。也大难也大难。将奈之何。者里若有具正知见底汉。直下呈露看。
结夏示众曰。寻常衲僧家。人人如龙得水。似虎靠山。因甚么一夏九旬无绳自缚。自代曰。礼非玉帛而不露。乐非钟鼓而不传。
半夏上堂（竖一指云）一段清冰自万壑出。诸人还觉寒毛卓竖么。其如未然。来日更有大会斋。且待银碗里盛雪。
十一月望举。童子善财。历一百十城参五十三人善知识。中间有这胜热婆罗门。常在刀山火聚中而说法。善财去参。卒难近傍。于疑惧中。忽发勇猛心。进步刀山。投身火聚。便得菩萨善住三昧。又得菩萨寂静乐神通三昧。也大难也大难。虽然与么。到吾祖师门下。剑刀上求人。火焰里垂手。犹是家常茶饭而已。米山今日更打一重关。若不惜性命底大丈夫汉。速近前来。施你无畏有么。自代曰。要听少林无孔笛。从前多是逆风吹。
解夏示众曰。西天蜡人冰。东土铁弹子。米山白夏则不然。两头俱截断。一剑倚天寒。诸佬者解开布袋。各自东西。以这话别处举去咄。
施主请示众举。古人曰。学道须如丧考妣。端的在那里。会中有个汉。今晨为先考设白粥一堂之次。特袖香来室中曰。请和尚。为亡父垂示。天祐居士。往昔于青龙山中会面。粗知其为人。从大济禅师已来。参见门中诸老宿。了脱生死底火中之莲也。何必要山僧乱葛藤邪。只为孝子举从上谕子而已。知藏但须见平生学道心与葬考妣时打成一片也无。然则报恩足矣。大众东家人死。西家人助哀。各下一转语看。自代曰。不是一番寒彻骨。争得梅花扑鼻香。
上堂举。古德曰。千说万说不如亲面一见。如何是亲面底事。自代曰。昨夜云晴山有月。
冬[⺮/卽]上堂。垂钩狞龙不问虾蚬。若有聱头禅。一任跳出金圈参（问答不录）乃曰。阴阳变爻时。赤肉团上壁立千刃。绣纹添线处。红粉佳人发最上机。到者里新丰卓上果𩝐。遮莫罗七珍列八宝。慈明堂前榜子不妨。离四句绝百非。市桥之柳摇动春意。江路之梅馥郁冰肌。与么时[⺮/卽]有一人。孜孜矻矻床拥落叶以坐。有一人委委随随。炉烧榾柮以围。阿那个合受人天供养。阿那个堪称王臣归依（拈出拄杖云）同行木上座。解驱耕夺饥。蓦地出来曰。咄咄咄力口希桀无由助。颜弗足睎。长老长老。何不施师子全威（卓一下靠杖叉手云）老倒疏慵无事日。茅檐晒背负朝晖。
谢语升堂之次。共惟云堂清净海众一会诸位禅师。秋淡见黄花晚[⺮/卽]。岁寒知松柏后凋。各各道体起居万福。又惟监寺禅师。缜栗坚刚。挟纸衾就杨岐旧职。廉能公正分灯盏攀石窗高风。道义惟敦。谢忱未尽惭汗。
举僧问巴陵鉴禅师。祖意教意是同是别。鉴曰。鸡寒上树。鸭寒下水。师曰。大小大鉴多口。道则太杀。道只道得八成。即今如问米山。但对他道。塞北安南一道收（便下座）。
岁旦上堂。金鸡报旦。早落二三。要听第一句。威音已前参（问答不录）乃曰。一元坱圠万汇敷荣。物惟赏新。人则尊旧。旧也者所以年龄加也。新也者所以气候变也。长安一日之花巩雒九十韶光。是为长年气候。夫不亦悦乎。看看。燕吟莺语总是古佛家风。冶叶倡条无非衲僧巴鼻。开眼也着。合眼也着。举足下足。筑着磕着。夫不亦快乎。若能于此坐得断把得定。则折旋俯仰。追回大雄元气也得。动用施为。振起少室芳猷也得。唐突云门临济。称僧中王也得。鞭挞文殊普贤。做法身主也得。以至思衣罗绮千重想食百味具足也得。搅长河作酥酪也得。变大地成黄金也得。恁么也得。不恁么也得。且道。毕竟得谁恩力（卓拄杖云）珍重。春风齐着力。一时吹入我门来。
举。僧问古德。新年头还有佛法也无。惑答有。或答无。米山有一偈。不可作有无会。便请。大众击[⺮/卽]。松带欢声瑞雪多。应时纳祜看。如何。千红万紫太平象。四海五湖安乐窝。
上堂举。天泽师祖上堂曰。空山无人。水流花香。鹙子满慈泯其智辩。离娄师旷黜其聪明何也。识法者惧。师曰。与么提唱。便有杀人刀无活人剑。即今活人剑在谁手里（良久云）休休拈出则不辞。只恐诸人伤锋犯手。团蒲日静。鸟吟时炉熏一炷试观之。
示众举。古德有偈曰。释迦牟尼佛。下贱客作儿。庭前柏树子。一二三四五。师曰。如此一篇。会则破竹迎刃解。不会则蚊子咬铁牛。诸禅德作么生。自代曰。不信但看。五六月黄河曲曲是寒冰。
八月旦上堂（顾视左右云）觌面人人八字眉。因甚一狐疑了一狐疑。会则星河秋一雁。不会则砧杵夜千家。虽然与么。会与不会都来。是错错错。是谁错打鼓普请看（下座。）
冬夜小参。否极泰来。阴剥阳复。小人道消。君子道长。爰观易中阴阳之变化。足知天下佛法之兴衰。方今宗门之运危如累卵。微似悬丝。诸方称明眼者。或抱妻骂释迦。醉酒诃弥勒。拨无因果自谓活衲僧。似则似。是则未是。或侵夺常住。瓷自己利欲。贵鬻豪夺。谄权谀世。住着寺院字如蚖蛇恋窟。不循规绳魔魅男女。学者亦抛却抖擞屎肠之雪窦。承嗣富贵德山。盗法辜恩。乃称某和尚的子亲孙。妄坐断师位。如褪花杏子相似。五家七宗。殆乎扫地而泯绝。乌乎法道元气。至此五阴剥尽。悲矣虽然与么。一阳来复。唯在诸仁者一机拨转。三条椽下七尺单前。忽然豆爆。一声则别求甚么德山临济。人人鼻孔辽天去也咄。
冬[⺮/卽]举。古德道。冬至在月头卖被买牛。冬至在月尾卖牛买被。今年冬至正当十五。被也不卖牛也不买。诸仁衲衣下事。作么生支遣。自代曰。怯寒懒剃。鬅松发。爱暖频添榾拙柴。
腊月八日定坐夜将半。师忽下床曰。大丈夫悟道。待甚么明星。喝一喝。大众一时散。
除夜小参。古人分岁。或烹龙肝凤髓。或杀露地白牛。米山但炉边。聚头雪水煮茶而已。谓之随方毗尼。又为随家丰俭。莫怪空疏。勿嫌枯淡。大凡年头大方丛林。犹或出免人事榜。天衣怀禅师。代榜有一颂曰。休用僧仪混俗情。江头野草几回青。无角铁牛眠少室。当时岂是贺元正。者里若随风俗。恐取笑于天衣。莫敢来丈室讲拜年礼。山僧老病威仪懒具。元来年年是好年。日日是好日。伏惟山门列职一会清众。诸位禅师。各各道体珍重万福。
元旦示众。三世诸佛胡乱说。历代祖师胡乱说。天下老和尚胡乱说。微笑老汉胡乱说。山僧寻常亦胡乱说。今日元旦令辰山僧。不可谩诸禅德。诸禅德亦不可谩山僧。要须一据实共通。敢问。实头一句作么生举着（大众下语毕）乃曰。昨夜须弥呼万岁。今朝露柱贺三元。米山拍手法山笑。拄杖打开欢喜园。
上元上堂（顾视大众云）幸是无事好。收取口吃粥”
七日旦示众曰。古人曰。破一微尘出大经卷。未审一尘未起前。斯经在甚处。自代曰。三世诸佛不知有。狸奴白牯却知有。
住尾张州青龙山瑞泉禅寺语
师文明十六年甲辰（时五十七岁）某月日。在米山龙兴寺丈室。受请夏六月初五日入寺。
指山门曰。海东法窟天下禅源入作看（进前云）一句定乾坤喝。
土地堂仓卒主人未辨粗粝（以手加额云）斫额看焚香祭獭。
祖师堂朝鸣凤台鼓。夕蹈龙庆芦（提起坐具云）中间有个幡子。被风吹着道胡卢胡卢。
据室德山棒临济喝。姑苏台畔春秋（竹篦辉案云）欲穷千里目。更上一层楼。
拈衣亦水之朱。罔象无眼而获。黄梅之衣卢。能不会而传（举衣云）者个聻（搭起云）今日见来果然。
两开山塔拈香曰。这香在赤县神州则称大乘之根。未出生前。西天东土全机斋显。于黄檗山头。则为荫凉之树。才撞着处。五家七宗鼻孔尽穿不拘时节。岂干变迁。炎天梅蕊没交涉馥郁。小千与大千。大日本国尾张州青龙山瑞泉禅寺新住持小比丘（英朝）入寺之次。拜谒开山始祖两塔下。谨焚干柴于初会。用酬慈荫。虽然恁么。此个些子如何敷宜（举香云）证羊蜂桶是家传。两塔巍然昭穆全。夙世冤仇犹未了（插炉云）又添心字一炉栴。
退院千钧大法愧权衡。薄福住山山亦轻。独著蓑衣入烟雨。殷勤送我只江声。
住堆云庵语（文明十七年乙巳）
半夏示众曰。临济半夏上黄檗底境界。诸人见也无。乃拈出拄杖曰。大家斋着力。
雪江先师忌（拈香云）一生恶辣逞威雄。殃害丛林灭祖风。珍重梅阳三尺土。活埋洋屿骂天翁。
示众寰中天子敕一句。定乾坤塞外将军令一剑平天下。将谓江山入战图。元来日月低秦树。于我衲僧门下。又且作么生。德山棒临济喝。犹是第二头。曹洞君臣沩仰境致。更较甚么第三首。雪峰云门赵睦二州。总是乱世英雄太平奸贼。岂不见道。大人具大智。大机显大用。诸人还识不动干戈。坐见成败底一着子么（良久云）一点梅花蕊。三千刹界香（于时右大将义尚公卒。大军讨佐佐木六角于江州。六角出奔）。
少林无孔笛卷之一（终）

[book_title]东阳和尚少林无孔笛卷之二
侍者某等编集
远孙元贞挍定
住平安城正法山妙心禅寺语
据室（拈起竹篦云）微笑一枝花。这回莫赚举（挥案一下云）红粉佳人发最上机。金色头陀无容身处。
拈敕黄怡悦之云。难为攀龙颜。揖让之水复恐污牛腹。纶命既临。维那宣读。
拈衣不贵世尊金襕。无惭迦叶坌扫（搭起云）且看东阳以身为衣絮。晒个眼皮草。
开炉举。东山演祖示众曰。若有人以四大海为砚。五须弥为笔。向太虚空里。书祖师西来意五字。老僧展坐具礼三拜。师曰。山僧不然。正法山今日开炉。若有人以萤火烧五须弥。以香水海为茶鼎。煎三百个月一口吸尽。山僧打退鼓让院去也有么有么。自代曰。一毛头上定乾坤。
冬至举。僧问古德。如何是冬来事。德曰。京师出大黄。后来松源颂曰。京师出大黄。见贼便见赃。竹杖化龙去。痴人戽夜塘。诸禅德京师大黄剑去久矣。松源为甚道。见贼便见赃。又道。竹杖化龙去。各下一转语看。代曰。填沟塞壑。无人会。千古万古黑漫漫”
十一月望示众。去年寒彻骨。今年寒彻髓。众中还无有寒杀底么。试下一转语。代曰。说甚么彻不彻。更参三十年。
腊旦举。岩头雪峰鳌山店祖雪。雪峰谓岩头曰。我当时在德山棒下。如桶底脱相似。岩头晚曰。你不见道。从门入者不是家珍。须是自己胸中流出。盖天盖地方有少分相应。雪峰忽然大悟。礼拜曰。师兄今日始是鳌山成道。即今诸禅德。转自己胸襟来看。代曰。如今冷地思量着。暗把绣肠寄与谁。
五月一日举。妙喜老人颂临济打三僧因缘曰。五月五日午时。书赤口白舌尽消除。纵是急急如律令。不用门上画蜘蛛。且道。端的在那里。试下一转语。代曰。顶门竖亚摩醯眼肘。后斜悬夺命符。
示众记得。般若曰。一切智智清净。无二无二分无别无断故。云门指露柱曰。且道。与般若相去多少。师曰。云门恁么道。端的作么生。代曰。狗子尾巴书梵字。野孤窟宅梵王宫。
七月旦出榜看经。示众曰。对一说一二三四五六七。倒一说七六五四三二一（作举经卷势云）且道。此经对一说耶倒一说耶。代曰。金屑虽贵。落眼成翳。
八月朔举。古德曰。会则星河秋一雁。不会则砧杵夜行家。山僧曰。会与不会都来是错。古德与山僧为甚么天地悬隔。诸衲试甄别看。代曰。可怜逐句滞言者。论是论非空白头。
一日有僧相看问。如何是夺人不夺境。师曰。山河不见汉君臣。如何是夺境不夺人。师曰。蹈翻大海踢倒须弥。如何是人境两俱夺。师曰。打破蔡州城杀却呈元济。如何是人境俱不夺。师曰。秦楼歌夜月魏阙醉春风。又有僧问。如何是先照后用。师曰。近前来向汝道。僧近前。师便打。问如何是先用后照。师打曰。道甚么。问如何是照用同时。师曰收。问如何是照用不同时。师曰放。又有僧问。如何是宾中宾。师曰。惭愧阇梨饭后钟。问如何是宾中主。师曰。高祖入关。问如何是主中宾。师曰。明皇幸蜀。问如何是主中主。师曰。玉玺未彰文。万邦威稽首。又有僧问。如何是第一句。师曰。疑杀天下人。问如何是第二句。师曰。黄金铸出铁昆仑。问如何是第三句。师曰百杂碎。
示众举。赵州和尚。到一庵主处。问有么有么因缘。后来无明性禅师颂曰。南枝向暖北枝寒。一种春风有两般。寄语高楼莫吹笛。大家留取倚栏看。师曰。往往道。赵州肯一不肯一。如无明颂。也似春色无高下。诸仁作么生甄别。自代曰。湖光潋滟晴偏好。山色涳蒙雨亦奇。若把西湖比西子。淡妆浓抹两相宜。
示众记得。五祖师翁。一夕亭上夜话。及归月黑。各令下一转语。佛鉴曰。彩凤舞丹霄。佛眼曰。铁蛇横古路。佛果曰。看脚下。祖曰。灭吾宗者克勤尔。师曰。既是东山下有三佛之称。为什么佛果一人受灭宗之记。试辨端的。代曰。乌龟三眼赤。祥麟一角尖。
因搬土为山示众。归宗一日普请拽石次问维那。作什么耶。曰拽石。宗曰。莫动着中心树子。又木平和尚。凡有新到先令搬三转泥。有一僧不肯便问。三转内即不问。三转外事作么生。平曰。铁轮天子寰中敕。僧无语。平便打。后来雪窦明觉大师。颂禾山四打鼓曰。一拽石二般土。发机须是千钧弩。山僧近日乘间。为一篑之山于窗前。丛石植木。颇有幽致。唯无知音。若有拨转一机底。也须是千钓弩。有么有么。自代曰。石头大底大小底小。又曰。第一幽藏处。庐山小洞天。
佛涅槃示众举。世尊曰。若言我灭度非我弟子。若言不灭度又非我弟子。即今作么生道（众下语）师代曰。道得白云万里。道不得白云万里。又曰。苦瓠连根苦。示众举。古人曰。会则桐花落地春将半。不会则杜宇催归月过三师顾视曰。作么作么。自代曰。会也三十棒。不会也三十棒。
结制示众。衲僧家居常呵佛骂祖。为甚一夏九句。却堕如来禁网。速道。自代曰。叔孙礼乐萧何律。
示众古人曰。干戈里立太平基。又曰。太平本是将军致。不许将军见大平。毕竟太平无象。作么生得见。自代曰。两头共截断。一剑倚天寒（时京师大乱废立将军）。
十一月旦示众举。法华以普佛世界六种震动。为四瑞之一也。连日大地震动。是甚么奇瑞。自代曰。试摇枝上雪。定有夜来花。
解夏上堂。翠岩一夏。与兄弟说话。便道。看翠岩眉毛在么。山僧一夏不为兄弟说话。亦道。看山僧眉毛在么（卓拄杖一下云）一声羌笛篱亭晚。君向潇湘我向秦（又卓一下云）劝君更尽一杯酒。西出阳关无故人。白露节上堂。会则星河秋一雁。不会砧杵夜千家。会不会总没交涉。看看露从今夜白。鬓已老年花。㘞。
冬至上堂。天下佛法九鼎一丝。眼中龙象长庚残月。休休休火炉头无宾主。榾柮炙背交脚眠。兀兀兀袈裟下太颟顸芊魁诳肠和涕吃。无端堂前露柱叫书云。绣纹添线绊倒槃大儿。床角乌藤打觔斗。葭管吹灰飞过新罗国。街头卷尾东藟西葛。奏蹈阳春呵扣冰佛。慕境归来和盲勃𢱢瞎。忽抗声曰。长老长老。何不顺时应[⺮/卽]咄。这掣风颠大。似福州人吟雪相似。岂不见。山僧者里元无千五百布衲子杓头舀来。又无一十八泥塑像阶下环列。虽然与么事不得已。且要做独弄参军去。你等努力（卓杖一下云）道吾舞笏德山歌。白鼻昆仑吹觱篥。
师因患欬不下帽。而祝圣上堂举。唐肃宗皇帝因忠国师。指头帽问曰。会么。帝曰不会。国师曰。天寒莫怪不下帽子。师曰。敢问大众。国师昔在白崖山。跏趺拥叶时之寒。与升紫宸殿。对御唱宗乘时之寒。还有两般也无。自代曰。曾经霜雪苦。杨花落也惊。
立秋示众。一叶落而天下知秋。未审一叶未落先。秋在那处。速道。自代曰。自从金革销声后。但听尧民击坏歌。
九月望示众。荷尽已无擎雨盖。过去心不可得。菊残犹有傲霜枝。现在心不可得。天欲雪而未雪。梅欲花而未花。未来心不可得。昔年周金刚。被卖油糍老婆一拶。吃点心不得。直至今充饥肠无术。诸仁者。作么答得。吃却点心去也。速代一转语。师于婆子一拶下。唤婆婆。婆子才抬眸。劈面与一掌。便夺油糍吃却去。
因葺僧堂示众举。南院颙禅师。因僧问。古殿重与时如何。院曰。明堂瓦插檐。僧曰。恁么则庄严事备去也。院曰。斩草蛇头落。敢问诸仁。南院后语铁橛铁蒺黎。试下嘴看。自代曰。一句定乾坤。一剑平天下。
五月旦示众举。归宗常禅师。一日有僧辞。宗问。甚么去。僧曰。往诸方学五味禅去。曰我这里只有一味禅。僧便问。如何是和尚一味禅。宗便打。僧于此大悟。乃曰。嗄我会也。宗急索曰。道道。僧拟开口。宗又打即时趁出。僧乃高安滩头大愚和尚也。黄檗闻之谓众曰。马祖下八十余员善知识。唯有归宗较些子。师曰。敢问诸禅德。五味一味便不要。棒头正眼作么生。自代曰。嫩绿枝头红一点。惊人春色不须多。
九月望示众。十五日已前蹉过了。十五日已后钝迟生。正当十五日。速道将一句来。自代曰。一身寒在五更多。
开炉示众举。横岳祖师开炉。示众曰。大地为炉须弥为炭。崇福家风未是寂寥。且去火边坐。切忌更商量。喝一喝。师曰。阿呵呵。祖师只知脱空不觉。虚空口霹雳舌。一时冻噤噤地了也。诸仁者。试向火炉头商量看。
示众举。赵州一日。于雪中倒叫相救相救。有一僧便去身边卧。州便起去。师曰。这僧救得赵州耶。抑又赵州救得这僧耶。试甄别看。自代曰。龙象蹴蹋非驴所堪。
举。雪窦示众。譬如二龙争珠。有爪牙者不得。师曰。罔象到时光灿烂。离娄行处浪滔天。
师不安举。僧问玄沙。如何是清净法身。沙曰。脓滴滴地。师别曰。三月懒游花下路。一家愁闭雨中门。
半夏举。云门大师曰。直得山河大地无纤毫过患。犹是转句不见一色。始得半提。更须知有全提时[⺮/卽]。作么生是全提时[⺮/卽]。代曰。六月黄河连底冻。
举。赵州和尚问新到。曾到此间么。曰曾到。州曰。吃茶去。又问僧曰。不曾到。州曰。吃茶去。师曰。四来有疏亲。因甚赵州一味安排。若能甄别。请各下一转语。代曰。一毛头上定乾坤。
解夏举。维摩经曰。其施汝者不名福田。供养汝者堕三恶道。居士恁么道。端的在那里。代曰。悲翠蹈翻荷叶雨。鹭鸾冲破竹林烟。又曰。眼高看不到黄金。
冬至举。古者道。冬到在月头卖被买犊。今年月头冬至诸仁有一张被。山僧有一头水牯牛。非贵非贱。作么生买。速道。时有僧曰。自是凤凰台上客。眼高看不到黄金。师曰。更高有天在。僧曰。天上天下唯我独尊。师曰。三十棒。僧曰。谢供养。师曰。莫乱道（僧颙藏主也）师代众曰。好把一枝无孔笛。夜深吹过汨罗湾。
二月旦举。佛鉴勤禅师上堂曰。至道无难。唯嫌拣择。桃花红李花白。谁谓融融唯一色。紫燕语黄莺鸣。谁道关关唯一声。不透祖师关棙子。错认山河作眼睛。师曰。佛鉴与么垂示。为把髻投卫。抑打草惊蛇欤。诸仁如何委悉。代曰。黄金打就玉鹦鹉。一声声作鹧鸪鸣。
举。云峰悦禅师。首到大愚。愚上堂曰。大家相聚吃茎齑。若唤作一茎齑。入地狱如箭射。悦闻而奇之求参堂。乃至愚移翠岩。悦见桶箍散。忽然开悟。翠岩曰。维那大事了毕。敢问大众。子毕底甚事。代曰。不是一番寒彻骨。争得梅花扑鼻香。
示众举。乾峰和尚曰。举一不得举二。放过一着落在第二。云门出众曰。昨日有人从天台来。却往径山去。峰曰。典座来日不得普请。吾祖大应国师曰。无孔笛毡拍版挟路相逢。音彻青霄。二尊宿提唱。吾祖拈语毕竟作么生。代曰。鹧鸪是啼处百花香。
腊月望举。南泉和尚示众曰。昨夜文殊普贤起佛见法见。每人与三十棒。贬向二铁围山去也。赵州出曰。和尚棒教谁吃。泉曰。王老师有什么过。州礼拜。泉下座归方丈。二大老作略诸仁如何领会。试下一转语。代曰。太平元是将军致。不许将军见太平。
云众举。无业禅师曰。若一毫头凡圣情念未尽。不免入驴胎马腹里去。白云端和尚曰。设使一毫头凡圣情念净尽。亦未免入驴胎马腹里去。二尊宿示诲如何究取。时有僧曰。两头俱截断。一剑倚天寒。师曰。一剑且措。奈何入驴胎马腹里去也。僧便喝。师亦喝曰。再犯不容（僧邓林栋公也）师又别曰。始信人间行不尽。天涯更复有天涯。
开炉举。古德云。昨夜三更失却牛。天明起来失却火。个中端的旨。诸人作么生。代曰。腰缠十万贯。骑鹤下扬州。
举。南阳忠国师。一日唤侍者。侍者应诺。如是三唤三应。国师曰。将谓。吾辜负你。元来你辜负我。已是三唤三应。因甚么做辜负去也。试呈管见看。一僧曰。平生肝胆向人倾。相识犹如不相识。一僧曰。不识卢山真面目。只缘身在此山中。一僧曰。愁人莫向愁人说。说向愁人愁杀人。一僧曰。驾与青龙不解骑。师曰。试着一鞭。僧便咄。师便喝。师又别曰。可惜年年明月夜。渔家只作等间看。
举。三圣道。我逢人则出。出则不为人。兴化道。我逢人则不出。出则为人。二老用处诸仁如何领会。一僧曰。鸡寒上木。鸭寒下水。代曰。一声羌笛离亭晚。君向潚湘我向秦。又曰。若把西湖比西子。淡妆浓抹两相宜。
举。大应国师元宵示众次因僧问。昔日瞿昙以无所得受燃灯之记。还的当也无。国师曰。承虚接响。敢问诸人。祖翁答处为疏为亲。代曰。莫谓劫空消息断。春来花鸟尚依然。
示众举。雪窦老人有偈曰。春山叠乱青。春水漾虚碧。寥寥天地间。独立望何极。师曰。诸仁者聱讹在何处。请下语看。一僧曰。雪窦老人眉毛在也无。师曰。莫谤如来正法轮。僧喝。师亦喝。一僧曰。不觉全身陷泥犁。师曰。相救看。僧曰。苍天苍天。师曰。谁知砧杵里有此断肠人。师别众曰。谁知远烟浪别有好思量。
示众举。风穴因僧问。有无俱无去处时如何。对曰。三月懒游花下路。一家愁闭雨中门。端的在那里。代曰。道得三十棒。道不得三十棒。又曰。咬人师子不露爪牙。
三月望举。古人颂鲁祖面壁曰。晓来枝上啭黄鹂。睡起佳人刺绣迟。要知无限伤春意。尽在停针不语时。诸仁作么生理会。代曰。咬人师子不露爪牙。
四月旦举沩山与仰山摘茶因缘。师曰。欲把枯肠尽底顷。出门不觉又丁宁。
因翻盖方丈示众（五月旦）举南院颙禅师因僧问古殿重兴因缘。师曰。如南院道斩草蛇头落。诸仁者作么生甄别。代曰。抛出轮王三寸铁。方知遍界是刀枪。
举黄龙机禅师。因黑水和尚问。雪覆芦花时如何。龙曰。猛烈。水曰。不猛烈。龙又曰。猛烈。水又曰。不猛烈。龙便打。水乃悟。师曰。黑水如韩獹逐块。黄龙似师子咬人。虽然与么。黑水省处作么生。代曰。风花云任流传。金刚脑后着生铁。有时又举此则拈曰。犀因玩月纹生角。象被雷惊花入牙。
六月望举。僧问大慧禅师。心法俱忘时如何。慧曰。卖扇老婆手遮日。师曰。诸仁试下一转语看。代曰。大野兮凉飙飒飒。长天兮疏雨蒙蒙。
举龙潭吹灭纸烛德山大悟因缘。代曰。稛载而往。垂橐而归。
举。地藏和尚示众曰。南方佛法浩浩地。争如我这里种田博饭吃。代曰。堪对暮云归未合。远山无限碧层层。
举。玉泉皓布裈颂法身曰。一夜雨滂烹。打倒蒲萄棚。知事普请行者人力。拄底拄。撑底撑。撑撑拄拄到天明。依旧可怜生。师曰。去却一拈得七。佛祖玄关元不识。
中秋举。盘山宝积禅师示众曰。心月孤圆光呑万象。光非照境境亦非存。光境俱亡。复是何物。诸仁者是何物。请点检看。代曰。斫却月中桂。清光应更多。又曰。百炼黄金铸铁牛。十分高价与人酬。有时又举此曰。是何物不知更问天边月。又曰。万里无云时。青天须吃棒。
举。古德曰。欲知佛性义。当观时[⺮/卽]因缘。时节既至。其理自彰。作么生是彰底理。代曰。燕知社日辞巢去菊为重阳冒雨开。
腊八定坐罢示众曰。一夜兀坐工夫熟也无。古德曰。昨夜三更失却牛。今朝起来失却火。且道。是谁屋里事。各下一转语看。代曰。针头削铁鹭股割肉。
元宵举。药山光禅师因僧问。药峤灯连师当第几。答曰。相逢尽道休官去。林下何曾见一人。师曰。愁人莫向愁人说。说向愁人愁杀人。
举。杨岐和尚示众曰栗棘蓬你作么生呑。金刚圈你作么生跳。师曰。百杂碎兮铁团圞。和风搭在玉栏干。示众丹霞烧木佛。院主因甚眉须堕落。代曰。犀因玩月纹生角。象被雷惊花入牙。
举。南泉和尚云。心不是佛。智不是道。师曰。太平谁整闲戈甲。王库初无如是刀。
举。雪峰空和尚云。自从打破秦时镜。总是花开腊月莲。师曰。针头削铁鹭股割肉。又曰。自从金革消声后。祇听尧民击壤歌。
举广德周和尚因僧问。教中道。阿逸多不断烦恼。不修禅定。佛记此人。成佛无疑。此理如何。德曰。盐又尽炭也无。僧曰。盐尽炭无时如何。德曰。愁人莫向愁人说。说向愁人愁杀人。师曰。太平谁整闲戈甲。王库初无如是刀。
七月旦举。僧问云门。古人面壁意旨如何。门曰。念七。师曰。铁橛子铁蒺黎。诸仁试下觜看。代曰。谁知砧杵里。有此断肠人。
盂兰盆会举。临济大师曰。造五无间业方得解脱。师曰。已是造五无间业。为甚却得解脱。自代曰。譬如月波楼跳入蟭螟眼里。千圣小王怒发。将鸳鸯湖一脚踢翻。又曰。琉璃阶上布赤沙。码瑙盘中撒真珠。
举。息耕祖翁上堂曰。溪林叶堕塞雁声寒。见成公案大难大难。师曰。已是见成公案。为甚么道大难。自代曰。道得三十棒。道不得三十棒。
举。息耕祖翁上堂曰。天地不仁。以万物为刍狗。衲僧不仁。以自己为腊月扇子。诸仁如何甄别。代曰。赤脚波斯入大唐。八臂那吒行正令。
举。云门半夏示众曰。如今半夏也。敲磕处道将一句来。复曰。蜜怛哩孤蜜怛哩智。又曰。蜜怛哩孤密怛哩智作么生。自代曰。[口*部]啉。又曰磕。代曰。道得底唇上碧斑宾豹剥。道不得底舌头当的帝都丁。又曰。雪里芭蕉摩诘画。炎天梅蕊简斋诗。
举。无著文喜禅师。屡见文殊。曾在仰山为典座。一日文殊现粥锅上。着以觉粥篦打曰。文殊自文殊。文喜自文喜。文殊遭打作偈曰。苦瓠连根苦。甜瓜彻蒂甜。修行三大劫。却遭老僧嫌。师曰。大众文殊是七佛师。为什么遭无著打。代曰。一声羌笛离亭晚。君向潚湘我向秦。
举。法眼益禅师。因僧斋前来参次眼以手指帘。时有三僧斋去卷。眼曰。一得一失。师曰。既是齐卷。为甚有得失。代曰。莫向樽前奏花落。凉风只在殿西头。
举。吾虚堂祖翁上堂。凉飙乍起玉露初垂。蝉噪高梧蛩吟古砌。发挥临济在黄檗处吃棒底意旨。谁肯承当。师曰。噫见成公案大难大难。众中还莫有承当得底么。代曰。曾经雪霜苦。杨花落也惊。
三月旦举长沙游山话。代曰。依俙似曲才堪听。也被风吹别调中。
举。赵州因僧问。至道无难唯嫌。拣择如何是不拣择。答曰。天上天下唯我独尊。师别曰。寒时普天普地寒。举。古有老宿庵居。门上书心字。窗上书心字。壁上书心字。法眼曰。门上但书门字。窗上但书窗字。壁上但书壁字。玄觉曰。不要书门字窗字壁字。何故字义炳然。代曰。抛出轮王三寸铁。分明遍界是刀枪。
举。应庵师祖上堂曰。尽力道不得底句。不在天台定在南岳。师曰。作么生尽力道不得底句。代曰。者里是甚么所在。
举。长庆棱道者二十年。坐破七个蒲团。一日因卷帘豁然大悟。作偈曰。也大差大差。卷起帘来见天下。师曰。卷帘且措。作么生见天下底眼。各请呈露。代曰。日出乾坤耀。雨收山岳青。
举。黄檗游天台。路逢一僧。值涧水瀑涨。回顾曰。渡来渡来。檗咄曰。这自了汉。吾早知捏怪。当斫汝胫。其僧叹曰。真大乘法器。匪我所及。师曰。苍龙因水起云雷。又曰。卧龙不鉴死水。
举。乾峰和尚僧问。十方薄伽梵一路涅槃门。未审路头在甚么处。峰以拄枝画一画曰。在这里。僧后请益云门。门拈起扇子曰。扇子踍跳。上三十三天筑着帝释鼻孔。东海鲤鱼打一棒雨似倾盆。会么。师曰。二老答处诸仁如何理会。代曰。巨灵台手无多子。分破华山千万重。
举。雪峰和尚示众曰望州亭与诸人相见了也。乌石岭与诸人相见也。僧堂前与诸人相见了也。师曰。毕竟端的作么生。代曰。看看古岸何人把钓竿。又曰。百尺竿头坐底人。十方刹土现全身。
九月望举。赵州问南泉。知有底人。向甚么处去。泉曰。向山前檀越家。作一头水牯牛去。州曰。谢师指示。泉曰。昨夜三更月到窗师曰。如南泉后语。为一理斋平得么。抑亦两重公案耶。圹人试下一转语。代曰。谁知砧杵里有此断肠人
十月望举。云门大师曰。若说菩提涅槃真如解脱。是烧枫香供养你。若说佛说祖。是烧黄熟香供养你。若说超佛越祖之谈。是烧饼香。供养你。归依佛法僧下去。师曰。供养即不无云门大师。为甚么分作三段。却有异同么。诸人试下一转语。代曰。灯笼上作舞。露柱里藏身。未是希有。喝一喝。又世间岂有杨州鹤。
十一月旦举。沩山示众曰。仲冬严寒年年事。晷运推移事如何。仰山香严一模脱出。即今诸禅德。不堕三老途辙。道将一句来。晷运推迁事如何。代曰。怯寒懒剃髼松发。爱暖频添榾柮柴。
腊月初七夜示众。山僧晓来。梦闻钟声披七条。从僧堂后门入而顾上肩。衡梅先师。拥被靠板头而坐。山僧低头问讯而退。遂转巡圣僧龛一匝。到下间将登床而觉矣。凡诸方寺院。腊八长坐。酬黄面老汉自觉觉他慈荫也。山僧住正法山已来。三值腊八初则卧病床。次年老羸不能同众而止。今兹亦尔。爰原晓来梦。盖夫先师之意。在补阙典耶。法山无产。清众不忍枯淡。太半分散。犹以夙冤聚首底。才二十余辈四节三佛诸般行事。要使大雄丛规不坠于地。所谓凝尘一榻。俨如临千众。寔是独弄参军一场笑具也。因忆。十余年前。住丹州佐佐江清隐庵之日。先师赐书曰。忆夫败檐雪月不愧法昌古风。惟为大法自爱保重。法昌遇禅师。为云门的孙。眼高四海名重丛林。不减德山临济底大宗师。而少众缘。一日以十八泥像为听徒。令一力打鼓而说法。虽然如此。当时云门一宗。未尝致寂寥。以有法昌也。乌乎识子莫如父。然而以余谕法昌。则岂不过当耶。临济大师曰。长坐不卧六时行道。皆是造业底人。当寺开山祖翁因有僧。自寂室会里来。祖问曰。闻饭高督众长坐是否。僧曰是。祖曰。你试坐看。僧便面壁跏趺。祖翁大骂。连棒打趁出。居常衲僧家诃佛骂祖。因甚么腊月今夜忍寒兀坐。堕尚阇梨旧途辙。直饶道明星时时出现诸佛日日成道。犹是虾跳不出斗。众中还有悟得底么。若快荐取。何拘坐卧。花须连夜发。莫待晓风吹。若也会不得。假令竖起铁脊梁到弥勒下生。总是黑山鬼窟里活计。堪济甚事。寔造业底人也。雪窦和尚颂跋陀婆罗水因三昧曰。了事衲僧消一个。长连床上展脚卧。梦中曾说。悟圆通香水洗来蓦面唾。岂不快哉。咄曈眠去（大众一时散。师复召云）且坐吃茶退院辞众上堂（拈拄杖云）正法山头老紫藤。拈来铁面瘦如僧。归欤屋里扬州好。未必辞云入碧层。
住浓州贺茂郡不二庵语
师明应元年壬子（师时六十五岁）十月某日。在妙心养源院受请。以十一月二十八日入庵。
祝圣毕敛座曰。一衣一钵垂垂老。万水千山得得来。若有聱头汉。扶起我雷堆。参时有僧出众曰。万壑松声新。长千岁之碧。一庭梅树早漏太平之春。端的家风。请师指示。师曰。九皋鹤舞威音外。三岛花开大块初。僧曰。南山起云北山下雨。师曰。天之用莫如龙。僧曰。记得。维摩诘问文殊师利。何等是菩萨入不二法门。文殊曰。如我意者。于一切法。无言无说无示无识。离诸问答。是为入不二法门。的当也无。师曰。碧玉盘中珠。琉璃殿上月。僧曰。与么则话尽。山云海月情。师曰。渊默雷轰僧曰。祝圣一句又作么生。师曰。万年松在祝融峰。僧曰。福慧两足尊便礼拜。师曰。文字门前大虫。
师乃曰。如适来问禅举。不二门无言说。元来真正举扬。那用东葛西葛。到者里直饶。文殊普贤出来。才问如何若何。舀热屎蓦头泼叵耐。德山临济行雨点棒。下雷奔喝。虽然恁么。今日祝圣开堂。不免纳一场败阙（击拂子云）风花雪月任流传。金刚脑后添生铁（叙谢不录）。
复曰。记得。临济大师临滹沱河侧。小院住持。所以道。院临古渡运济往来。把定要津壁立万刃。山僧今日此来住庵。似则似是则不是。作么生是不是底（拂一拂云）槛前苍翠瀑千尺。雪里牡丹春一枝。
当晚小参。野水无人渡。孤舟终日横。喝一喝。只要檀郎认得声有么（答不录）。
师乃曰。衲子家风任缘放旷。有时游九重城阙。入对万乘至尊。有时立不二法门。端居维摩方丈。一模坦荡荡。全体赤条条。虽然与么。昨来所历观正好。重提唱非循丛林规绳。莫认正法眼藏。攀艮岳千发之紫翠。则我水滨兮仆木末。备尝崎岖险坦。蹈太湖万顷之玻璃。则船天上兮花雾中。空凝杳渺眺望。社翁七得树。皆是江左风流。沙觜一株松莫非林际标榜。蜗角徒争触蛮疆。麟阁未画风云将。悲矣战图峭奔。勉哉王事鞅掌。比良涨雪。屈鸟鼠僧乎阿耨之斋。片田辟葑。漉人天鱼乎台教之网。家缒岸冉冉离离。浪连空溶溶洋洋。分鸥席宿苇间。借鹭蓑眠沙上。清晨唤起华亭老师。物地做得杯渡和尚。瞑色乍阴霾。水程多虏掠。遂舍棹高岛水湾。俄卸帆小松风响。渔蓑火寒劫历三祇。炮车云起时惊五两。山哀浦思。留幻住于船居。露宿风餐。困慈明于厮养。默祷白发神。无遑诘苍华好文章。痛骂碧眼胡。不要蹈茎芦闲伎俩。与夫经信宿而营营。孰若驾长风以飏飏。载扣舷歌。盍解缆往。旋岚偃岳任发掣电机。白浪洪波将乘化龙杖。眼界空诸方心月呑万象。群衲不凡满船无恙。县吏负弩前驱。山神迎舆近傍。津路惟要。竹浦之晨光熹微。阵云所屯。柏原之瑞露精爽。乌乎诸禅。重茧相随来。不免打诨以宽广了也。更有山偈一章。漫述庵居情状曰。太平不改旧山河。亦兆威风万方仰。一庵高卧白云中。多日旅怀都通畅”
施主请示众。教中曰。那吒太子。折骨还父。折肉还母。然后现本身。运大神力。为父母说法。佛眼远禅师拈曰。骨既还父。肉既还母。用甚么为身。若见得去廓清五蕴呑尽十方。乃为偈曰。骨还父肉还母。何者是身份明听取。山河国土现全躯。十方世界在里许。大慧禅师亦有颂曰。骨肉都还父母了。不知那个是那吒。一毛头上翻身转。一一毛头浑不差。师曰。二大老可谓。尽善尽美矣。色身外别无本身。不见道。山花开似锦。涧水湛如蓝。今日是贞岩德公大禅定门三七日之辰也。爰斋藤骏州太守基广。特运转净财。就不二禅庵。严设供佛斋僧会。以伸追荐之仪。仍命庵主对众垂示。便随喜感叹。谩举这话。看看禅仪。即今俨临斯法筵。为双亲诸军。演说冤亲平等法门。诸仁者未审委悉么。各请下一转语。师代曰。易水悲风轻按指。鸾胶难续断肠人。又曰。石女舞成长寿曲。木人唱起太平歌。
十月望示众。雪峰悦禅师因僧问。佛不化本国。和尚因甚还乡住持。峰曰。放过一着。僧拟议。峰便打。师曰。山僧归乡住庵五年。未曾有人置这问。若有则作么生祇对。诸禅德试代老僧看。自代曰。天鉴无私。
岁旦示众。山僧今年六十六。未倦人事。应时纳祜。昔僧问古德。新年头还有佛法也无。古德或对道无。或对道有。有一偈。清众击[⺮/卽]。莫于有无间而认。年头佛法无多子。镜里鬓花添一茎。忽被山神呼万岁。把须弥笔颂河清。
住浓州法云山定慧禅寺语
三门定慧圆明法云叆叇（作托开势云）合浦珠还龙世界。
佛殿古佛今佛。二无两般。拔你广长舌。作我尼师坛。土地感鬼神莫近诗。鉴前度刘郎复染髭。
祖师直指曲指春风桃李。大哉临济中兴。今属四海妙喜喝。
室间一毛定乾坤。三眼成国土（篦挥案云）这里莫有排闼底舞阳侯么（叉手云）大坐巍巍主中主”
祝圣大日本国浓州路山县郡法云山定慧禅寺中兴新住持传法沙门（英朝）开堂令辰虔爇宝香瑞为祝延。今上皇帝圣躬万岁万岁万万岁。陛下钦愿。德媲华勋之明。政复延天之古。
次拈香曰。此香奉为本州太守源君殿下。当像季为法社之金汤。则正韬略道。遇歉早惠兆民于涂炭。则活僵仆骸。信及豚鱼恩遍鳏寡。只愿斋彭聃寿于坤维。施桓文威于海内。至祝至祷。
垂语开海棠窠据华王座。若有伶俐衲僧。莫费二千瓶泻参。
师乃曰。千峰盘屈。一乡岩居。河流一带。野桥半断。虽然恁么。莲华峰东耸。逞将门威雄。松树洞西遮。当天下壮观。元来不凡乡。争属寻常人。已为七朝国师遣迹。宜立诸佛顶上正宗。方今刺史源君。降严令摈斥俗侣先师雪老。应劝请中兴丛规（英朝）薄福住山有愧鈯斧。叨借英檀威力。建法幢立宗旨。大类风穴单丁。又似杨岐乍住。傍有同行木上座。忍俊不禁出来曰。新长老休𪆗速。山杂古今树。岸疏开辟水。何不舞道吾笏奏德山歌。咄拄杖子。且谛听。今日法会闼札鸿休事无缺少。专赞帝阙千秋祥。永植檀门万代福。尔太无厌足。更为呈祝圣一句去也（卓一下云）无限云山描不就。一株松茂祝融峰。
谢语开堂之次。共惟诸位东堂大和尚。或披慈云荆棘。激禅河波澜。或出圆通又入圆通。步步青山绿水。有意气时添意气。篇篇明月清风。或大智洞明琉璃瓶含宝月。清标温雅薝卜林蔑余香。或提三句体调于铁佛。烹四碧眼胡于金炉。或辉大珠於越上。湛慧海于江西。又以诸位西堂和尚。或弄少林笛。放开炎天梅蕊。发新定机。区别韶石枫香。句句函盖。乾坤珊珊。曼陀宝雨。或连如是床。倾蔷薇水。示向上机。辊栗棘蓬。更惟两员座元禅师。或瘦尽黄檗七尺身。宏开金粟方丈室。或毋必真正见解。自然蕴藉风流佥言。岐山九苞有待禹门一跃。又惟山门要职江湖饱参。四来云衲一会海众。诸位禅师迫今日浩繁。无遑褒赞。伏望昭亮。
拈提昭化道简禅师。归云居山。日山神连声欢呼曰。和尚来也和尚来也。山僧今日再来。为甚么不听一声神语（拂一拂云）夜来王老师。未下一分饭。
元旦上堂。冰雪莺难到。晓来有这长觜鸟。飞上我拄杖头上。演说一道护国陀罗尼。诸仁分明听取么。若或未然。山僧重说偈言去（叉手云）玉积腊前雪。花含天下春。岐山凤凰瑞。先应太平辰。
冬[⺮/卽]示众。今年冬至在月尾。须卖牛买被。山僧有一头水牯牛。欲就诸仁卖。非贵非贱。作么生买。众下语皆不契。师曰。山僧今曰失利。
岁旦上堂。新年头无佛法。唯有一顷供养大众去。古公岐下旧山河。一树棠阴添闰。多。佛法新年无别事。金衣缓奏太平歌（明应五年丙辰二月有闰）。
重阳示众举。横岳祖师九日上堂曰。天地同根万物一体。抛大千于方外。纳须弥于芥子。卷舒在我。纵横得妙。左之右之无是不是。以何为验。击拂子曰。重阳九日菊花新。师曰。这一络索还委悉也无。试下一转语（众下语）师曰。山僧有一偈。不敢酬祖德。且要不辜负佳[⺮/卽]。六十九年重九[⺮/卽]。黄花郁郁意如何。幽丛冒雨露香净。老圃约秋霜蕊多。寒蝶梦惊刘礼乐。晚蛩吟破晋山河。西风吹帽鬓皆鹤。笑典虚空作醉和。
元旦上堂。天得一以清。地得一以宁。临济得一以喝。德山得一以棒。山僧亦得一不敢自立门庭。只要与诸仁同受用。且道是甚么一（良久云）吉更有贺正一偈。大众击[⺮/卽]好。谁言七十古来稀。喜色上眉心欲飞。河伯山神共欢舞。太平无日不春晖（明应六年）。
再住青龙山瑞泉禅寺语（明应七年戊午师时七十一岁）
据室十五年前。密室不通风。犹有玄可扣。十五年后密室烂如泥。唯有棒可吃（拈杖云）。若有聱头禅（卓一下云）从这里入。
祝圣大日本国尾州路青龙山瑞泉禅寺再住持传法沙门（英朝）开堂令辰虔热宝香端为祝延。今上皇圣躬万岁万岁万万岁。陛下恭愿。媲文明于日月。万国櫜细柳弓。齐寿域于乾坤。兆民安太山枕。
次入两开山塔拈香曰。这香亘古今一时行照用咦。两个黍桶无鼻孔。
九月一日小参。几时苦热念西风。九月西风惊落叶。看光阴如此易迁。诸禅德成得甚么边事。吾临济门庭有甚么事。人人具足个个圆成。惜乎自信不及。自弃自怠。一刹那间。头童齿豁噬脐无及。是谁咎耶。有者道。我是后生衲子参禅时未到。岂不见。俱胝竖指童子十二岁悟去。仰山十四岁。得体耽源处。赵州在南泉。十七八岁解破家散宅。有者道。我老矣。无力参禅。岂不见。六祖会下有法达禅师。垂百岁始悟道。大慧竹篦下。有大悲闲长老。年八十四。豁然大悟。有者道。我牵于寺院剧务。无遑参请。岂不见。雪峰存禅师。初出闽岭之日。自买笊篱木杓。誓向诸方为饭头。三登投子九到洞山。洎在德山多年。皆作典座而劳苦。他后为千五百人善知识示众曰。一千五百人布衲子。从杓头边舀将来。又不见。杨岐会监寺。挟纸衾出入库司三十年。陆沈金谷。遂续得临济正脉。至今碧落之碑无赝本。又不见。五祖演禅师。在白云为磨头。纳糠麸钱三百贯于常住了。受第一座请。续得杨岐正宗。昔日如此。而今何时。祖庭秋晚。可叹可悲。大济禅师创开此山。岂为着数百闲汉也哉。茍得一个半个。定中必点头矣。往昔齿其席下者。一一龙骧虎骤。今山中见有诸塔。黄梅龙济慈明诸祖师。妙喜老汉大龟卧龙辉东诸师兄。皆预其会亲吃痛棒底人也。自余不幸早世者。亦不可胜计。噫吁嘻彼此男儿大丈夫。何不各自努力耶。咄。驾与青龙不解骑。
九月望举。古人曰。栏头昨夜风兼雨。说得分明落二三。师曰。是则是作么生是不说底法。代曰。我也不会。开炉示众举。赵州古佛云。我在南方二十年。有个火炉头无宾主话。直至今无人举着。幸是无事好。虽然恁么。这铁橛子不可作陈年滞货。诸人试商量看。自代云。心不负人面无惭色。
开山无因和尚一百年忌拈香曰。百年只省数钱禅。受用将来机不全。卖弄家传生苕帚。黄金铸出一炉烟（永正六年已巳六月初四日正当百年也今预以明应七年戊午十月初四日修之）。
示众举。南天毗罗国有长者。名梵摩净德。一日园树生大耳。如菌味甚美。唯长者与第二子罗睺罗多取而食之。尽而复生。时第十五祖迦那提婆尊者至其家。长者问其故。尊者曰。汝家昔曾供养一比丘。然此比丘道眼未明。以虚沾信施故。报为木菌。乃说偈曰。入道不通理。复身还信施。长者八十一。其树不生耳。师曰。咦。老僧与诸禅德不耕而食。不织而衣。一一无不沾信施。但如道眼且道。明未明。自代曰。愁人莫向愁人说。说向愁人愁杀人。
示众举。僧问巴陵。祖意教意是则是别。陵曰。鸡寒上树。鸭寒下水。白云曰。巴陵只道得一半。白云则不然。掬水月在手。弄花香满衣。聩祖曰。白云尽力道。只道得八成。若有问灵隐。只向他道。人我无明一串穿。师曰。从上提唱。可谓字经三写乌焉成马。即今诸仁者。试下一转语。为三大老雪屈去。不也快活哉。自代曰。黄金打就玉鹦鹉。一声声作鹧鸪啼。
上堂举明招风头稍硬公案。师曰。这独眼龙将谓。有陷虎机无斩蛇剑。元来辨王库刀。振添毒鼓。诸仁者如何甄别。自代曰。欲把枯肠尽底倾。出门大觉又丁宁。
冬至上堂（拈拄杖云）孤舟蓑笠翁。独钓寒江雪（靠杖云）若是千尺长鲸。也须离钩抑逼有么（问答不录）师乃竖起拂子曰。一毛头上定乾坤。黑黍昆仑层台书云物。黄梅石女一线添绣纹。有闲道人。高卧看山不知变迁。终日昏昏。无端阎浮夜半海现日轮。天门金鼓坠地雷奔。须弥山王惊起。蟭螟眼里藏身（拈出拄杖）德山木上座。依旧黑嶙峋。苍皇出来道。长老眊矣。何不抖擞精神。于是徐徐抬眸。只消一欠伸而已。便见葭灰吹邹氏律。梅蘤漏太极春（以杖画云）阳气发时无硬地。不须久日桦来唇。
谢词升堂之次。伏以山门东西诸禅师。或列丛社四寮。相共守枯淡。或司古规十务。等间费工夫。或藏江湖饱参之名。了云水行脚之债。此乃现前一会清众。适来问话诸位禅师之谓也。各各道体起居万福。复曰。记得僧。僧问睦州。终日着衣吃饭。如何免得着衣吃饭。州曰。着衣吃饭。僧曰不会。州曰。不会即着衣吃饭。师曰。更有昌州海棠有香。也是徐六担版。
腊月旦示众举。云盖鹏禅师。初参双泉雅禅师。泉示以芭蕉拄杖话。久无省处。一日向火次谓鹏道。拄杖子话举将来。与子商量。鹏拟举。泉以火箸便摵。鹏豁然大悟。师曰。敢问诸仁。此是拄杖话。为甚却向火箸上打发。自代曰。君看陌上二三月。那个枝头不带春。举丹霞烧木佛。师曰。院主因甚眉须堕落。代曰。正人说邪法。邪法为正法。邪人说正法。正法为邪法。又曰。愁人莫向愁人说。说向愁人愁杀人。
元旦上堂举。妙喜老人上堂。拈拄杖空中作书字势曰。正朝把笔万事皆吉。应时纳祜。庆无不宜。山僧有一偈。亦以代闼札鸿休。伏乞大众击[⺮/卽]。不觉春秋八九迁。忽遭拄杖贺同年。年头勿怪懒开口。紫燕黄鹂皆说禅。
上元上堂黄面老人曰。我见灯明佛本光瑞如此。即今灯明古佛在甚处（良久云）看脚下示众曰。春山春春水碧。个个宣扬古佛家风。李花白桃花红。着着漏泄祖师巴鼻。诸仁者。何不言前荐取真下承当去也。有么有么。有则呈露看。自代曰。只为分明极。却令所得迟。
六月望举。昔日文殊三处过夏。为迦叶见摈。山僧今夏两处禁足。阿谁为吾行令。众中若有个汉出来。试下迦叶槌看。代曰。心不负人面无惭色。
中秋举仰山与长沙玩月因缘曰。已是人人有者个。且道。受用底作么生（一众下语）师曰。山僧不然。拈来作胡饼一口呑却了。
九月旦转般若次示众。古德曰。青青翠竹即是真如。郁郁黄花无非般若。适来一众转般若。且道。与辨菊东篱底。还有异同么。自代曰。莫眼花。
开炉示众。谁道。火炉头无宾主。山僧拄杖子。做得乱世英雄。众中却无有同生同死底汉么。出来法战一场。代曰。萧何卖却假银城（今年明应己未。尾州织田之族。围智多花井城）。
开山浓州临滹山大仙禅寺语（文龟元年辛酉师七十四岁。檀越革不二庵故基。新营造请师。为开山师改寺名为大仙山为临滹）
改不二庵额号大仙寺。上堂记得。圆悟禅师。自五祖山还蜀之昭觉。遂居八年。次移住夹山道林。又迁天宁金山云居。凡八坐道场。复还蜀再领昭觉。时敕改昭觉为崇宁寺。一日上堂曰。独掌不浪鸣。独树不成林。建法幢立宗旨。须是互为宾主安贴家邦。所以道。我若坐时尔须立。我若立时尔须坐。我若孤峰独宿。尔须偃息干戈。我若天上人间。尔须三头六臂。且道。浩浩之中。如何辨主。师曰。山僧昔在丹龙兴数年。奉敕视篆大德。又迁妙心。遂还乡居不二小庵。再住尾之瑞泉。退居少林蕞寺。感疾岁余。复归不仁。仍改额号大仙寺。然未鸣升堂鼓。不秉小参烛。便老倒疏慵高卧对山。虽然与么有一句子。要随分做得主。作么生是一句子。喝一喝曰。诸仁如何辨别。自代曰。四海五湖龙世界。十洲三岛鹤乾坤。
复举雪堂行和尚。删东坡偈作一篇云。溪声广长笑。山色清净身。八万四千偈。如何举似人。且道。是何人（一众各下语）自代曰。瞎驴端和的眼无筋。
二月旦示众曰。识得拄杖子。一生参学事了。奈何久矣上士。往往半青半黄。众中还有浑钢打就生铁铸成底汉么。试出来施临机不让师底作略看。老僧不辞吃一顿。匡首座出众曰。昨夜文殊普贤。起佛见法见。各与二十棒趁出了也。师曰。说甚么文殊普贤。匡曰。和尚也须吃一顿始得。师曰。老僧有甚么罪过。匡曰。犹有一顿在。师呵呵大笑（良久云）劝君更尽一杯酒。西出阳关无故人（翌日命匡看少林新寺）。
十一月望因事辞众。记得。会禅师曰。杨岐乍住屋壁疏。满床尽布雪真珠。缩却项暗嗟吁。良久曰。翻忆。古人树下居。为是寒骨相耶。抑又屋里鬻扬州乎。诸人试辨别看。师乃以坐具缠腰作飞势曰。腰缠十万贯。骑鹤下扬州（翌十六日还少林寺）。
住浓州龙庆山少林禅寺语
师再住瑞泉时。欲创建一寺于岐阳。相攸于各各务郡新加纳。适薄田司农丞。舍祖母所居造立精舍。延请师。遂以明应八年己未（师时七十二岁）十月八日进院。入门佛事指曰。开新加纳现古丛林（顾视左右云）看看四十顷地。侧布万两黄金。喝一喝。
岁旦示一偈代免人事榜曰。莺花刹界乍开辟。帝网山河元泰平。七十三年无一法。只将春睡赏春晴。
结夏因宿雨忽晴示众曰。举昔有座主见法云杲禅师曰。禅家流多爱脱空。云问座主。讲甚么经论。主曰。粗通百法论。云曰。昨日雨今日晴。是甚么法中收。主不能对。云便打曰。莫道禅家流多爱脱空好。主恚曰。和尚且道。昨日雨今日晴。是甚么法中收。云曰。第四十二时分。不相应法中收。主乃礼谢而去。师拈曰。阿呵呵。这座主蚍蜉撼于大树。蚊虻弄空里猛风。奈何。法云千钧弩。发机于鼷鼠。譬如师子王捉象全其力。捉兔全其力者哉。诸仁试下一转语。自代曰。迅雷吼破澄潭月。
闰六月望举。应庵昔谢事宝林。到莞山净明庵。有偈曰。三十三州七十僧。驴腮马颔得人憎。诸方若具罗笼手。今日无因到净明。师曰。山僧罢乾峰。在此蕞寺过夏。相随底十数辈。还与净明有优劣也无。代曰。师子窟中无异兽。又曰。虽然与么。各自努力。珍重。
九月旦因发洪上堂（八月二十七八大雨洪水晦日大风）南华真经曰。大块噫气。其名为风。是唯无作。作则万窍怒号。杜甫曰。八月秋高风怒号。卷我屋上三重茅。黄九曰。但闻窗风雨平陵漫成江。此皆人间世口实。不遑论量。俱舍倾曰。三灾火水风上三上为顶。要七火一水七水火后风。此是座主家所谈。亦不足举着。仰山小释迦记临济宗曰。遇大风即止。世传谶风穴也。然悟明联灯录。为妙喜之谶也。后来应庵师祖普请栽松上堂。举这话曰。仰山见解未出常流。但道遇大风即止。何不道直待虚空界尽这话方始大行。岂不快哉。毕竟雨从何来。风作何色。诸禅德。各试下一转语看。代曰。遍界乾坤皆失色。须弥倒卓半空中。
九月望谢普请上堂。蕞尔小院。类杨岐乍住。似风穴单丁。然作务而供养少。一众为道聚头。颇无倦色。山僧今年七十五。老羸特甚。不能均劳。坐闻普请鼓。惭汗浃背。漫作小偈以矢谢意。野外招提绵蕝初挂牌普请看。何如钁头斫出祖师意。不落世间城旦书。珍重。
本尊安座示众。腊雪连天白。是什么异祥。春风逼户寒。是甚么嘉瑞。看看大觉世尊出现。容颜甚奇妙。梵王献花。迦叶微笑。医王坐断东方。愿王降自忉利。非是山僧事。诸禅德龙飞虎骤之谓也。各乞下一转语庆赞。代曰。石人起舞三台。露柱欢呼万岁。
孏室忌设斋上堂举。莲华峰庵主。拈拄杖示众曰。古人到这里为什么不肯住。自代曰。为他途路不得力。复曰。毕竟如何。如此者三十年。竟无人酬得者。一日自代曰。[木*卽]标横担不顾人。直入千峰万峰去。遂迁化。雪窦颂曰。落花流水太茫茫。剔起眉毛何处去。前住兴云孏室牧公庵主。平生门庭险峻迅机电转。无人近傍。只有宗伙知藏一子亲得。顷日寓锡于少林。今日当庵主严忌。设饡饭于一堂。可谓报恩有余。虽然与么。还知庵主去处也未。试下一转语看。代曰。佛祖位中留不住。夜来依旧宿芦花”
腊月旦举。古人曰。不是少林客。难为话雪庭。即今连天腊雪诸人尽。是少林客。若有人问雪庭事。如何祇对他。代曰。自携瓶去沽村酒。却着衫来作主人。
腊月望示众曰。三世诸佛历代祖师。皆有度人方便。山僧难不敏。亦有些子。作么生是度人方便（良久云）且归炉边坐。切忌商量。
上堂适雪下。众才集。师曰。乘兴来兴尽归。珍重下座元宵举。吾龙宝国师元宵雪下。上堂拈拄杖卓一下曰。一灯百千灯。明暗双双底时[⺮/卽]。又卓一下曰。百千灯一灯。夜深共看千岩雪。所以道。有时前照后用。有时后用前照。有时照用同时。有时照用不同时。又卓一下曰。且道。是照是用。各各自辨别。师曰。照用一时行。则且措。诸人如何甄别。试下一转语。代曰。室内一盏灯。三人证龟成鳖。
二月旦记得。乾峰示众曰。举一不得举二。放过一着落在第二。云门出众曰。昨日有一僧自天台来。却往径山去。峰曰。典座来日休普请。后来大应国师拈曰。无孔笛毡拍版狭路相逢。吾山宗尧首座。今年正月自请为典座。设一当饡饭数回。可谓大普请。幸是蒸五台台。自今去休普请。山僧亦与乾峰大应唱拍相随。喝一喝曰。山僧举一了。诸人试举一看（众皆下语了）宗尧首座出众礼拜而退。师曰。直得尽大地。为三尺炊巾。
佛涅槃记得。赵州示众曰。有时以一茎草。作丈六金身用。有时以丈六金身。作一茎草用。诸禅德作么生用。代曰。有甚么用处。复曰。正是双林示灭时。红红白白断肠枝。要看金刚无相体。试拈将草一茎来。
三月旦记得。僧问风穴。语默涉离微。如何通不犯。穴曰。常忆。江南三月里。鹧鸪啼处百花香。诸禅德非语非默。如何通不犯。师指庭前花曰。时人看此一株花。如梦相似。
结夏记得。云门大师示众曰。十五日已前不问汝。十五日已后道将一句来。自代曰。日日是好日。师曰。作么生是好底一句。尧首座曰。安眠高卧对青山。师曰。正当与么时如何。尧曰。全机随处齐彰。师曰。作么生是彰底全机。尧便喝。师亦喝。师（拈拄杖）曰。仁义道中石笋抽枝。荆棘林内空华结果（靠杖）。
五月旦举长庆坐破七个蒲团。一日卷帘大悟作偈公案。师曰。诸仁者在会里久矣。蒲团穿也未。卷起帘端的见处作么生。代曰。武陵春色老。台榭绿阴多。
同望记得。庞居士访大梅常禅师。问曰。久响大梅。未审梅子熟也未。梅曰。你向甚处下口。居士曰。百杂碎。梅展手曰。还我核子来。师曰。居士把髻投衙。大梅破关受敌。全主全宾。当机不让。因甚老居士末后放过一着。试代一转语。代曰。将谓黄连甘于蜜。却是蜜苦似黄连。
六月旦示众曰。半夏令辰别无供养。白山满天雪。黄河连底冰。临济喝。德山棒。一时拈来罗列面前。各各任现成受用。还觉寒毛卓竖么（良久云）六六三十六。清风动修竹。
九月旦示众。古德道。欲识佛性义。当观时节因缘。时[⺮/卽]既至。其理自彰。作么生是佛性义。如何是时节因缘。且道。是甚么理。此三问诸仁若道得。三处西湖一色秋。若道不得。一火徒弄泥团汉。速道。自代曰。明历历。又曰。秋后风光雨后山。
九月望示众。十五日已前。贼不打贫儿家。十五日已后。贼不入慎家门。正当十五日。白拈手段意在当阳。众中却有夺贼枪杀贼底达者么。代曰。太平谁整闲戈甲。王库初无如是刀（时处处劫盗起）。
开炉示众。今年初寒彻骨。者里禅有些子。只是冷噤噤地如冻凌上驴。也莫由吐半句。山僧有个方便门。为诸人一时打开令无所乏（良久云）指橘皮作猛火。变大地为黄金。珍重。
十一月旦举沩山晷运推迁事如何公案曰。当时仰山香严答话不得。即今诸人。试下一转语。代曰。烧叶炉中无宿火。
冬至示众。古人曰。阳气发时无硬地。阴阳不到处又作么生。师代竖一指曰。一毛头上定乾坤。
所畜马毙。示众。举。外道问佛。不问有言。不问无言。世尊良久。外道赞叹曰。世尊大慈大悲。开我迷云令我得入。乃作礼去。阿难白佛。外道得何道理称赞而去。世尊曰。如世良马见鞭影而行。师曰。山僧顷者养一龙马。忽然夜半不待鞭影。眨眼十万八千里去。诸禅德尽是眉藏宝剑。袖悬金锤。莫有作死马医底么。代曰。山中无所有。聊赠一枝梅。
腊月七夜定坐示众。明星未现时。还有顿悟底么。代曰。满堂一一新如来。
岁旦上堂。白日现扶桑。红霞飞碧落。撒手长空。正好商略有么（问答不录）乃曰。年甲子日甲子锦上铺花。天何言地何言。蓂阶现历。任运腾腾分明历历。无端镜清明教二大老。遭问着新年颈佛法。堕在有无两边。醉倒张李二客。直至今。不克剿绝。白鼻昆仑贺泰阶平。乌眉齴龋吹无孔笛。与么时[⺮/卽]。且听取床角黑面翁欢喜跃出来击节[⺮/卽]么（卓一下云）祝祝（叙谢不录）。
又举天衣免人事偈。师曰。少林今日随例攀条。急着眼看（一拂云）金轮天子敕草店。家风别便下座。
上元示众（拈拄杖云）我见灯明佛。本光瑞如此。即今灯明古佛。在山僧拄杖头上。放大光明照彻十方界。是甚么祥瑞。诸禅德试指出看。代曰。秦楼歌夜月。魏阙醉春风。
七月旦示众。正当今月日。天下大小刹。出榜看经。盖效辨菽氏救倒悬之例也。衲僧家以父母未生前为本分行履处。有甚倒悬之可救。虽然与么。者里别有事。各请下一转语。代曰。新罗夜半日头出。又曰。头兮第一第二。卧龙不鉴死。
解夏举僧问乾峰十方蒲伽梵一路涅槃门公案曰。诸禅德。乾峰犹是寻常底。云门答处直得誵讹。诸人试下一转语。代曰。阎浮树下笑呵呵。昨夜骊龙拗折角。
八月旦上堂。君不见露从今夜白。君不闻星河秋一雁。说了也说了也。诸人有甚么疑团。各自珍重。
师入灭前三日。作偈示徒曰。造化小儿休嬲人。灵台不动一微尘。侍僧劳苦以何谢。篱菊半开枫叶新。
师临灭书辞世偈曰。涅槃四柱一时拗折。看看珊瑚枝枝撑着月。凭甚魔宫化墨魔胆落。喝。永正初元甲子仲秋念四日东阳叟笔。
少林无孔笛卷之二（终）

[book_title]东阳和尚少林无孔笛卷之三
侍者某等编集
远孙元贞挍定
佛事上
龙兴开山二十五年忌拈香
马驹喝倒大雄峰。黄檗舌头三寸红。殃及儿孙无限恨炉薰一炷。雨声中噫。祖翁开此山之日。我未参侍。我住此山之日。祖翁去无踪去无踪。不知谁克振纲宗（喝一喝）祇合郤超长叛鉴。满山松竹动清风。
宗善上座初七日拈香
我这信香通刹尘。天涯唤起未归人。知心独有南泉老。庭上牡丹如梦辰。夫惟宗善上座平生洁白。一味纯真。活埋临济钁头边。不妨全机随处。亸避兴化古庙里。直得半路抽身。到者里说甚么生死涅槃。桃花红李花白。论甚么人心佛性。草色薰柳色匀。咦。善上座来也更听龙兴指陈（良久云）归家稳坐好时[⺮/卽]。始识途中受用亲。位佛斋僧孰恩力。炉烟一缕意千钧。
德荫道顺禅定门三十三年忌拈香（举香云）
这香逆顺纵横体本然。树凋叶落仲秋天。博山相对故山月。一穗黄云亘大千。维时文明十三年辛丑秋八月十八日。丹州八木村利生院主宗源。就于本院严设先考德荫道顺禅定门三十三白之忌斋。仍来求小祇夜。余辄焚香龙兴堆云室。遥唱此一篇。是时金炉之上。诸佛化身云涌起而连绵焉。或为四生慈父。横该竖抹。或为无上丈夫进退周旋。忽睹先考乘此香云俨临法筵。普导含情斋出盖缠去也。与么时[⺮/卽]源知宾蜂桶蓄证羊直气。畦衣藏打爷粗拳。是名真报恩者。可谓是大因缘。于是山僧重说半偈言。三十三天叫希有。菊光古佛鼻尖穿。
承国寺殿十三年忌就某寺拈香
这香先天地有形模。梼林不克觑破。离烟火无气息。香严难为参详。千七百葛藤桩。得之利生接物。十三重华藏刹。凭此动地放光。即今信手忽拈出。瑞霭轻浮尽十方。萨诃世界南赡部洲大日本国浓州太守奉三宝弟子孝男源朝臣成赖。维文明丙午九月七日。宝当先考承国寺殿前左京兆大助祐公大居士一十三白之忌辰。预于今甲辰今月今日。就本寺运转净财。追修冥福。先期七日。庄严道场。晨香夕火。昼诵夜禅。诸般佛事以修以行。其间转法宝大藏。课法华经王。顿渐印写。各若干部。圆通忏仪一座开甘露门一会奉雕刻大日如来尊像一躯。夫大日觉皇者。毗卢法身主金刚密印尊。五部瑜伽。由是流通。梵语瑜伽。此云相应。一切乘境行果皆相应也。按东湖志磐统纪曰。瑜伽之教。于护国救世尤至要也。窃以。大功德主。心专忠孝扩之以为政化。是故国泰民丰。然则所谓相应之义于是明矣。盖云显云密。皆教迹而已。佛心宗不取焉。吾临济大师曰。你要与祖佛不别。但莫外求。你一念心上清净光。是你屋里法身佛。咦。法身无相遍满虚空。何处不光明。至此无边刹境。自他不隔毫端。十世古今始终不离当念。乃至刹说法尘说炽然说三世一时说。是则大功德主。预修忌辰之谓乎。可谓尽善矣。正当今日营辨伊蒲塞上膳。设供佛斋僧大会。严备香花灯烛茶果珍羞之仪。以伸供养。仍命现前清众。讽演大佛顶光聚悉怛多般陀罗无上神咒之次。借手瑞泉小比丘（英朝）焚此妙兜楼婆。供养十方调御当忌尊容本师大觉世尊满月世界医王善逝安养教主无量寿现座道场闻思大士智增悲增菩萨行境解境圣贤西天东土传法祖师当寺开山七朝国师大和尚开基钝仲和尚大禅师洎梵释四王护法诸天神祇冥道三有六趣等。所鸠善利。奉为神仪庄严报土。伏愿大居士。乘兹闻熏。速超菩提海岸。济度含识同舍般若舟航。共惟某名皇家堡障法祖金汤。承嗣正觉国师的孙。布武略乎三玄戈甲。降离清和天子尊贵。播家声乎五世甘棠。非啻继先人诸业。亦能挑自己光芒。将谓少壮罹疴恙。元来无心厕庙廊。风尘之下。置枕太山安。并呑金粟摩诘。帷幄之中。决胜千里外。惊奔黑李胡张。说甚平常心涅槃心。浑仑无缝罅。论甚世俗谛胜义谛。露柱绝承当。巍巍昔日浮图树影中流兮。钟声两岸了了。现成公案。燕知社日兮。菊为重阳。此是大居士身前身后。做得主将来底大光明三昧。今日俨临斯会。为令嗣一句。作么生举扬。四山枫锦晓来霜。佛界魔宫游戏场。把五无间成解脱。秋风帘幕一炉香。
禅悦院殿大祥忌拈香
这香一真实相等虚空。化作栴檀绝异同。无限孝心熏不彻。三年光景穗烟中。娑婆世界南阎浮洲大日本国浓州路厚见郡居住奉三宝弟子孝男基广。文明甲辰九月二十一日。伏值先考禅悦院殿前骏州太守德海弘公禅定门大祥忌之辰。先庚七日。特就本宅延请禅侣庄严道场。诸般佛事逐日勤修。大乘妙典渐写印诵各若干部。圆通忏一座水陆供一会。雕刻弥陀如来尊像一躯。大凡安养事迹。详于诸经。不待举而论。或者曰。灵位平生结西方香火缘。今当忌日获值遇彼尊。岂匪机感纯熟乎。余谓不然。灵位本是济北门下徒弟也。自家自有向上一着子。那敢入他般舟三昧去耶。岂不见。宋凭济川居士。初扣道禅林。晚专修净土。然至镇长沙之日。着禅衣登座。横拄杖于膝上而化。既施这作略。列于普灯临臣章。无以愧者也。灵位盖夫凭居士之流亚也欤。虽然今日当忌尊容任他眼里着屑。基广亦沥诚染翰。誊写西方教典一轴。可谓知恩而能报恩者。伊蒲盛膳云。营辨香华珍馐以铺陈。仍拜屈现前尊众。同音讽演大佛顶万行白伞盖神咒之次。借手山野焚妙兜楼。奉供养三世十方薄伽世尊正当忌日无量寿佛现座道场圆通大士洎微尘刹土一切贤圣。所鸠善利。奉为灵位庄严报土伏愿乘兹香云。直上如来地。摄尽世界同归列圣丛。共惟某名将家阀阅邦国英雄。辅佐主以下令。则雷轰忽地。指挥士以逞威。则剑倚苍穹。初拶高僧于大安。开杀人不贬眼底活眼。晚消宿习于莲社。得汗马到无功底全功。斯谓丈夫能事。弗妨八面玲珑。所以畋猎渔捕诸恶律仪。随机受用。莫非直指。俗间经书治生产业。信手拈来。总是心宗直得。弯兔角弓。惊奔嘉州大象。架龟毛箭。退败海上明公。与么时[⺮/卽]。碧眼黄头闲梦一场。玉凤衔花。金鸡唱晓。天堂地狱游戏三昧。泥牛吼月木马嘶风。看看灵位即今听得恁么说话。而世出世间诸法一时圆融去也。更有临斯会而覆荫后昆底一句子。诸郎且莫掩聪（插香于炉云）九月岐阳天未雪。无边佳气郁葱葱。
文渊妙智禅定尼十三年忌拈香
这香智慧为根柢。敷芬馥于三千佛国土。慈悲作桢干。布荫凉于百亿须弥卢。凭兹闻熏。三恶冥府齐脱羁锁。触此气息。二乘阐提悉沾醍醐。一瓣拈来报恩处。木人石女共欢呼。萨诃世界南赡部洲大日本国浓州路保寿禅寺居住经丘尼孝子理用。维时文明十七年乙已十月十九日。伏值先妣文渊妙智禅定尼十三回之忌辰仍借手山野。烧斯妙兜楼婆。以供养三世十方佛法僧当忌尊容大日觉皇洎无边刹土一切圣贤三有六趣等。所萃殊勋。奉为灵位庄严报土者也。夫以（某名）淑仪惟厚。阴德不孤。十三年前动静兮不以心。丛菊经霜傲。十三年后去来兮不以象。老梅带雪臞（举。香云）一自阶庭栽玉树。禅风祖月遍寰区。
持是院法印大祥忌拈香
这香通贯真谛俗谛。吻合人空法空。大年得之疏阎浮财。则遗德馨于社稷。善慧拈之作须弥枕。则结奇梦于鸿蒙。别别一超直入如来地。卍字金炉气吐虹（散说不录）夫以持是院法印权大僧统一超公性明堂梁栋大厦帡幪。投筹室扣佛心宗。依俙璇讲师悟得彻。拜诏麻登僧统位。超越璘供奉班资崇。禁渔捕以祷慈闱寿考。嗜吟咏而启俗士昏蒙。青丝履白㲲巾。全是风流儒雅木兰舟翠羽楫几多游戏神通。建寺了无功德话。论文夸古战场工。无端生斗诤坚固之世。不免逞飞扬跋扈之雄。柳营籋云蹄去时。千骑万骑梅驿弯。月影归路左弓右弓天运遽如许。古今将无同。大星流呑吴恨。飞雪没平准功。然虽与么睚眦既报讴歌弥丰。四柱三车同醍醐。树密午阴合。森国万像一法印。萍开岚翠浓。金刚句摧黑白因果。帝网珠镇山河始终。且喜。令嗣此郎父蛊日干名翼天冲。山僧更有集句偈。勿掩须臾聪。松月三年别远公。江南楼阁白苹风红霞影落。千峰外只在当人掌握中。
心源祥忠禅门三十三年忌拈香（不二庵）
这香放光动地绝遮攀。不二栴檀希世间。洞彻心源君自看。香风月佛现尘寰。忍世界赡部洲大日本国浓州路贺茂郡细目乡居住奉三宝弟子信女等。明应三年癸丑腊月十又七日。实当心源祥忠禅定门三十三白之忌辰。预于仲冬今日。就于本庵运转净财营辨斋会。渐写大乘妙典。熏修圆通忏仪。香花灯烛以备。茶果珍馐以陈。仍集现前清众。讽演大佛顶光聚秘密伽陀之次。藤公基信。特命庵头小比丘（英朝）因香赞扬佛事。盖藤公之于古田氏也。犹如吕不韦家居此奇货。不忘旧德要吊遗尘。夫不亦切哉。辄焚斯妙光陀婆。供养现座道场大觉皇软首遍吉二开士当忌至尊满愿萨埵洎二觉十地三贤四果西干东土五家七宗天神地祇龙神河伯一切贤圣等。所鸠善利。专为灵位资严报土。伏愿法界含生。同凭一闻熏力。共证五分法身。更惟本庵先功德主（某名）富熏诸夏财溢百蛮。夜市无嚣尘。游鸟道唱新丰曲。云霄有活路。先鸡鸣透函谷关。乡闾云化。国步弗难。架神洲五花桥。水连天天连水。立古佛无缝塔。山裹寺寺裹山。明明阴德。阳报着着。砭愚订顽。树夹河声绕郡流。遮莫华藏事事无碍。风吹碧落浮云尽。说甚波斯念念八还到此都来阿僧祇夙因维摩赫日消霜雪。瞥尔三十三严忌。毗卢空身理髻鬟。噫蓦拶相见了。莫作等闲看（以香击空一下云）一点梅花腊前蕊。三千刹界鹧鸪斑（遂插香）。
前住通玄刚岭长老大禅忌拈香
这香洞彻三际包含二仪。在天上则号棘林。沾闻熏者。顿除五衰相。生海外则称婆律。触剩馥者斋脱三有羁。一佛出兴已来。苦魍萨魉凭兹以活慧命。列祖传受。而后袁达李磨借此以定师资。咄。信手拈来端的别。和烟笼罩五须弥。索诃世界南赡部洲大日本国浓州路护国山保寿禅寺住持比丘尼了淳。明应三年甲寅孟夏二十七日。伏值前住通玄刚岭长老大禅师大祥忌之辰。先斯诸般梵行如法勤修。雕刻当忌弥陀尊像一躯。法华妙典顿渐印诵各若干部。圆通妙忏一座甘露门一会。正当今日。营辨伊蒲净膳。严备香华珍馐。仍集现前清众。讽演大佛顶首楞严王白伞盖神咒。之次。特命不二小比丘（英朝）因香赞扬佛事。辄焚斯妙光陀婆。供养本师大觉世尊安养无量寿佛现座道场闻思大士洎等觉妙觉智增悲增无量圣贤竺支传宗诸祖梵释护法列天日域旺化大小神祇等。所集殊勋。奉为真兹增崇品位。伏愿速乘香云台去。普度华藏海来。共惟（某名）双径无著少林总持。发安国三门之机。煌煌炜炜。佩保寿二世之印。矻矻孜孜。无端转脚跟于红丝线。直下分真赝于碧落碑。通玄满目山。坐断大人境界。永明一湖水。漏泄上古风规。粗粝黎兮有权有实。古菱花兮不磷不缁。玉案珠帘。接云水舍尊贵堕。琅函赤轴。护国家开太平基。望之春霄气宇。近则云雾慈悲。昔时灌溪早蹉过翡翠蹈翻荷叶雨。来日台山宁再勘。杜鹃啼在落花枝。与么时[⺮/卽]。黄梅石女拥生苕帚。东土铁弹歌甘棠梨。噫。山僧即今重相见。小偈聊呈似禅师。柳条三换别时丝。搭在栏干动所思。天地同根牡丹话。一炉心字劫僧祇。
禅悦院殿十三年忌拈香
功德海中贤圣香。蟋床一梦十三霜。南阎东畔重相见。[⺮/卽]后露丛栖晚黄。索诃界赡部洲大日本国浓州路厚见郡居住奉三宝弟子孝男基广。明应三年甲寅九月二十又一日。伏值先考禅悦院殿从五位前骏州太守德海弘公禅定门一十三白之忌辰。先期七日。就本宅而铺设。延僧侣以劝修。雕刻当忌尊大日觉皇圣像一躯。大乘妙典顿渐印诵各若干部。圆通忏仪一座开甘露门一会。正当今日。营辨伊蒲塞净膳。严备香华珍馐之仪。仍拜屈现前尊众。讽演大佛顶首楞严王十方如来一门超出无上大陀罗尼之次。特命小比丘（英朝）因芗赞扬佛事。辄焚这阿伽嚧片。供养本师大雄世尊西方无量寿佛现道场小白花大士洎诸佛列祖天趣神祇海龙冥府一切薜荔等。所鸠洪勋。专为灵位资严报土。伏愿忽发信根于闻熏。成萨婆若海。速度含识于觉岸。舍波罗蜜航。共惟（某名）流星眼目铁石心肠。入寰中历五位阶。荣归昼锦。投济北挥三玄甲。外护金汤。运筹帷幄。则类乎龙渊会里张横蒲。近论格物远斩陕府。铭功钟鼎。则同乎麟阁图中萧酂侯。明修栈道暗度陈仓。元来活祖师机用。只许烈丈夫契当。五湖孤舟名遂身退。虽天道万物一马禅悦法喜。是家常宜对青山高卧。故知白日舒长。如纯仁纯父袭于庆。似裴肃裴休鸣于唐。多多益善。任他华树成行果树成列。程子门。皆承春风力。念念不停。说甚青莲为夜赤迈为昼。净名室自超日月光。到者里白棒雨点碎昆仑铁裤。金罏雪花锁毗卢木锵。更有则语要且商量（良久云）君不见。当初令嗣借吾手一炉爇却。郎罢前撑天拄地。其义气又不见。这回依前逢兹晨。一瓣拈来博山上。亘古亘今几嘉祥。虽然与么沉檀犹局。佛知见（举香云）赠以昌州秋海棠（遂插香）。
长寿寺殿小祥忌拈香（佐佐木氏）
檀林宝雨太平祥上有龙巢栖凤凰。厌离江山战图隘。岐阳梧竹夏乘凉。惟时明应四年五月二十七日。实当长寿寺殿花岩宗久大居士小祥忌之辰。浓州路苍龙山松源禅寺。特承太守京兆源公命。卒营辨斋会。勤修善因。昔宋内翰汪彦章。伤令子丧亡。上书大慧。忏雪父子之情。大慧答曰。父子之情。万劫千生恩爱习气之所流注也。要思量但思量。若子丧父不哭逆天理而已。方今太守之于花岩。全达天理者乎。然顷者以国有屯兵之难坐而制焉。无遑临此法筵。仍裒现前清众。讽演大佛顶万行首楞严王白伞盖神咒之次。特命小比丘（英朝）。
不惜眉毛凭香乱道。看看一炷烟中十号三明大觉皇五台峨眉二大士。当忌尊特大势至萨埵四七二三诸祖师。当寺开山老和尚尽法界无边贤圣众三涂六趣无数迷徒等。斋应供养来。所鸠殊勋。奉为神仪资严报土。伏愿缘此熏力。掀翻阿鼻奈落。导诸毛凡游戏大圆觉场。共惟（某名）风云汉将玉雪王郎。一念十世古今金刚窟兮。石女歌长寿曲。无情五湖春水慈恩塔兮。风瓯语替戾冈。人若可向九原作。孰夫不将千金偿。龟毛箭兔角弓。武威靡寒草。犬牙山唇齿国遗爱在甘棠岳头八字碑铭。将谓黄童开东观读。天上百尺楼阁。元来扬氏入北斗藏。不生不灭明历历。非心非佛露堂堂。诸人即今。看取花岳大居士俨临斯会。亲闻山僧举扬么（以香击空一下云）劝君省彻鼻功德。燕寝去年无这香（遂插香）。
承国寺殿二十五年忌就某寺拈香
这香万法根源。列祖芳烈。黑白未分先。初中后善等熏修。皮毛才剥处。心佛众生同解脱。卓朔昆仑耳。成褫五五圆通门。无边沉水身。遍满重重浮幢刹。一瓣敬为曾南丰。阿僧祇云普天发。索诃世界南阎浮洲大日本国浓州太守左京兆源朝卧孝子沙弥宗安。维却后明应戊午岁九月七日。实当先考承国寺殿大助祐公大居士二十五年之忌辰。预于今兹乙卯秋今月今日。就于本寺勤修诸般佛事。先庚七日。庄严香灯禅诵之场。延六和群侣。转一大藏经。芬陀利素怛览顿渐印写若千部。观音忏甘露门修礼施设各一会。雕刻爱染明王圣像一躯。夫明王也者幻化网中瑜伽教内之尊特也。何故借爱欲染缘以立其号乎。盖三头六臂现忿怒师子之威。双箭张弓显金刚那吒之体。岂非入凡入圣施无畏度有缘之谓耶。何况父子之情。以爱为因。以染为果。果因转而成八识。束八识成四智。东四智成三身。毕竟一法身而已。即今当严忌而应现底。是甚么相。诸相非相不拘爱恶染净。高着眼看。先德曰。断发断爱根。爱根才断本身即露。方今大檀越。断爱根成法体。知恩报恩。功德不也大哉。正当今日。虔备香华珍馐之仪。营辨伊蒲净膳之供。仍命现前摩诃海众。讽演无上秘密伽陀。不二小比丘（英朝）特蒙大檀越严命。凭个妙兜楼。呈些不才净。看看于一穗烟中。摄十方佛士。舍那三身交光。等觉十地接武。四双八辈之证果。诸天五通之神祇。乃至冥府鬼畜一切苦趣等。临斯法会。皆获恒沙功德。悉沾甘露湛恩。于是塔中开山国师大和尚开基钝中大禅师。与目前万象森罗一时点头了也。所萃洪勋。专奉为神仪。资业报士。伏愿开知见于不闻闻。印本寂于无说说。共惟（某名）日域上流源家明哲。蚤中心空第。攀正觉道树之花。亲司造化权。记普广芭蕉之实。活人剑兮回一笑春于平反。射雕弓兮定三分国于阀阅。菩提坊里金粟佛。岂图示疾毗耶。兴善会中紫薇郎。便见直归兜率。风散摩尼雨收优钵。鬼崇神符都扫荡。露柱舞三台。孤牢鸡狱共掀翻。轮王抛寸铁。至哉孝于。昌矣胎厥。别无圆顶栴檀。全是肉身菩萨荐绅声。递代雷轰韬略机。乘时电掣。故知阿修罗王。藏八万四千眷属乎藕丝窍。木人唱起太平歌。且喜辨音大士转二十五种定轮乎贝叶堆。溪声便是广长舌。咄。大居士与么谛听。小祇夜更须甄别。三要三玄玄又玄。漫将沙土眼中撒。大小汾阳钝置人。秋香那待菊花[⺮/卽]。
东田庵观音大士安座开眼供养佛事（明应五年丙辰孟秋十又八日）
索诃世界南阎浮洲大日本国浓州路可儿郡姬乡东田禅庵住持善最。顷者命工雕造圆通大士。圣像既成严饰圆备。唯阙供养之仪。仍就不二比丘（英朝）请唱安座开眼佛事。便随喜炷拜。漫打葛藤以庆赞之。其语曰。奇哉十二面妙相。那个是金刚真正体。大矣千百亿须弥。何等夫安住不动尊。看看（以笔一点云）。
才点左眼光明顿除诸阇（又一点云）更点右眼刹境齐现普门。手中一军持之花莲吹黛色。身下诸法空之座藓带云根。放开五五圆通时。山冉冉水悠悠。直得兔角杖头挑日月。收拾三三摩地处。钟殷殷鼓韽韽。何妨蟭螟睫里定乾坤咦。确确若木东南井田阔。和花坚坐几山矾。
实岩玄真禅定门初七日拈香
这香在大集经。则称之净光佛世界。不分真俗二谛。于梵网经。则曰之波罗提木叉。无过孝顺双新。所以前武库岩玄真禅定门。存孝存顺。入俗入真。不唯重义轻命。抑亦专忠忘身。毒药即醍醐。雪山童舍生半偈。胜军是般若雷电吼。震威于一呻。正与么时（吹一吹云）钁汤炉炭机前吹灭（喝一喝云）剑树刀山直下成尘（良久云）无情定慧海棠春。六月炎天梅也新。
前权律师大猷绍兴大德初七日拈香
这香直截根源正印多生种智阶除。在妙严国。则衣树鬘树璎珞树芬芳三世。于得胜堂。则华云宝云楼阁云叆叇十虚。拈作返魂梅一炷。木人石女共轩渠。索诃界阎浮洲浓州路贺茂郡米田乡居住奉三宝弟子孝男孝女等。明应丙辰腊月十三日。伏值大猷绍兴大德初七日之辰。仍就坊舍施设会斋。夫浓江二州。素为唇齿国。无端祸起萧墙内。吾军不竞。同日死者数千人。于兹大德。如飞骑将军陷卢庭。若其以智脱。岂不全命乎。然身挨白刃。义气薄云。威风凛烈。遍满江山。厥身圆宗毗卢遮那为教主。梵语毗卢遮那。此云遍一切处。岂非义云之机用耶。古德云。有杀人不眨眼底手脚。当得立地成佛诚哉是言。正当今日。特命山野凭香赞扬佛事。辄焚一瓣供养三世十方佛陀耶众西干此土正脉祖师天龙八部神祇冥官河沙共业亡灵薜荔无边鬼趣等。所萃洪勋。专为觉灵资严报土。伏愿仗兹熏力。粉碎刀山剑树。用此沈材洗空素洛青淤。共惟（某名）缁林凤羽教海鲸鱼。混真俗风流谛。谙武功于黄石书。岂图诸葛侯入失呑吴之词。流恨半江水。徒见巨灵神。抬分破华之手。举头残照居。耳背舞双剑。骎骎六花阵。云间挥一鞭。麟麟驷马车。㘞法战场中凯歌别。香为却敌见何如（遂插香）。
大猷绍兴大德尽七日拈香
七七光阴弹指迁。灯笼露柱共骚然。帐中二十四年梦。仿佛江南白鸟烟娑婆世界南赡部洲大日本国浓州路贺茂郡米田乡上野居住奉三宝弟子孝男等。明应丁已岁春正月二十五日。实当前权律师大猷绍兴大德尽七日之辰。预于今兹腊月二十三日。营辨其仪。盖超九劫于七日。了十世于当念者乎。既从闻讣。就坊舍施设累七斋会。集禅流修诸般善因。晨香夕火昼诵夜禅。斛食忏摩等法。逐日功课不怠。更以大乘妙典顿写渐写若干部。奉雕刻满月世界教主药音树下医王东方琉璃光善逝圣像一躯。可谓尽善矣尽美矣。正当今日。严备香华灯烛茶果珍馐之仪以伸供养。仍屈现前清众。讽演大佛顶首椤严王一门超出妙庄严路无上大陀罗尼之次。命不二小比丘（英朝）因香庆赞佛事。辄拈起斯妙兜楼婆。二十重华藏一时馥郁。看看。本师毗卢遮那安养无量寿佛现座道场。濡首小男忉利天宫付嘱众生地藏愿王大萨埵。洎十地三贤五果四向。各增威力。斋转法轮。直得上从那含下至冥府。悉沾甘露法施。顿脱五阴重担。就中江洲血战无数亡魂。同免三途苦报。共归常寂光中者也。所集洪勋。专为觉灵资助报土。伏愿印本寂乎空劫那畔。熏心闻乎威音已前。共惟（某名）白衣亚相缁苑春权。超出爱欲泥。现玉井莲于华顶。架起吉祥宅。开茅穗村于米田。然振嘉声于利仁裔。矧挥辣手于瑞龙禅。臂苍牵黄恶律仪。皆不与实相违背。长蛇偃月诸军垒。终以为般若胜缘。大用现前时。踢翻鸳鸯湖乎一脚。全机特达处。收拾蓬莱岛乎三拳。芙蓉剑星光驰。露刃。霹雳弓魔胆落虚弦。咦。即今大德。临斯法筵有。有宽慰慈闱覆荫后毗底一句子。度听山僧打传口令而敷宣（举香云）倾倒无边香水海。沈空兵马定坤干。
玉岩宗金居士卒哭忌拈香
这香一切种智起本。五分法身威仪。桃花之悟柏树之参。随机发转。甘蔗之定。蒲萄之慧。任力修持。丈夫用之。则胜军般若触处传译。三恶得之。则阿鼻泥梨同时出离。今日拈来净名室繁荣。子叶与孙枝。大日本国浓州路厚见郡居住奉三宝弟子孝男。明应六年丁已季春十又七日。伏值先考玉岩金公居士卒哭忌之辰。特于本宅勤修诸般善因。仍命瑞泉比丘（举香云）凭香赞扬佛事。不免卒打乱葛。冀恕芜辞。共惟（某名）逞关羽勇。类严颜碑。早倾素心于临济道。亲扣玄旨于景川师。重义经命。决志无疑。一笑大江横。遮莫风雪芦荻。相思春树绿。芾然郡庭棠梨。看看居士即今现全身。临斯法会。更为后昆垂箴规云。一百光阴弹指移。花飞杜宇血啼时。袈裟熏沐宝公手。摩顶石麟天上儿。
法灯国师二百年忌拈香（明应六丁已年）
这香归南华老掌握。则金刚王兮。七星灿烂挂东山祖唇皮。则铁酸馅兮。百昧完全。辛辣于乌头子噀毒气。芬芳于鸡冠苦斗风前。即今拈来。奉供养鹫峰开山法灯圆明国师大和尚。伏以国师当初。于北阙南朝累受万乘拜。将谓。寰中皆天子敕。而今丁像季末运。拨转正法轮。元来祖师在屋头边。莫胜渴仰。矧预华筵。仍述小祇夜。用从一炉烟云。媆桂丛林二百年。法灯犹耀九重天。一从拄杖过东海。回首大唐无复禅。
瑞龙寺殿尽七日升座（明应丁巳五月九日受请二十一日讲行）
（拈香云）这香无定相。惟德即芬芳。属天趣则号栴檀花妙丈夫。威仪卓卓。归佛乘则称芬陀利优婆塞。觌露堂堂。伏以瑞龙寺殿左京兆国文安公大禅定门。道根彻三世知见熏八荒。所冀乘斯光明云。游戏于四十九重摩尼殿。放却澄清辔。超越三祇百劫菩提场。
敛衣据座。垂语诸佛出身处殿阁生微凉。若要作家相见。掀倒吾三万二千狮子床。有么时有僧出众曰。临济大龙现祥瑞于五云表。岐阳威凤览德辉于千刃岭。兹逢无遮大会。伏冀直指单传。师曰。明明百草头。进曰。蕉心展雷葵叶倾日。师曰。欲穷千里目。更上一层楼。进曰。记得。宋猊侍郎。为父齐斋尚书。请佛眼禅师升座。因令赞遗像。可谓一举两得。师曰。只将补衮调羹手。拨转如来正法轮。进曰。其始曰。心澄秋月。气蔼春风。致君尧舜之上。泽民恩波之中。盖实录哉。师曰。天鉴无私。进曰。其末曰。逍遥游而自乐。释儒混为一宗。岂非世中昙华耶。师曰。打破大唐国。觅个达理人难得。进曰。大功德主。当先考瑞龙寺殿尽七之散筵。拜请和尚升座说法。佥谓风云际会。师曰。空恋甘棠影里行。进曰。今日法会。与佛眼网宗还有亲疏也无。师曰。万里一条铁。进曰。十成报德酬恩句。万古一江风月寒。师曰。谁知砧杵里有此断肠人。进曰。本寺是东山直下的流。暗号子则不问。如何是左边底。师曰。他家自有通霄路。师曰。森罗耸听万象吐舌。师曰。一任天下人贬剥。
提纲知幻即离。洒洒落落离幻即觉。炜炜煌煌恁么也得。王老门下陆大夫。何妨指牡丹作梦。不恁么也得。大颠会中韩京兆。不意论佛骨生殃。恁么不恁么总也不得。东海才打鲤鱼。扇子踍跳忉利。西川未斩画像。镆鎁抹过陕阳。爰国文大禅定门。脱屣侯将含糊否臧。丕承清和上流。无意贞观政。亲得洋屿机用。不师急性王。国泰民安。南岳碑龙须席兮。酣眠于祇树。尘劳妄想太山枕。兔角弓兮挂著于扶桑（拈出拄杖云）无端拄杖忽奋迅。物地打开常寂光。黑山鬼窟一时粉碎。虎穴魔宫刹那灰飏。正当恁么时[⺮/卽]。唯有宗门向上一着子。不动干戈。作么生宣扬去也（卓一下云）张公吃酒李公醉。满架蔷薇一院香。
散说日可冷月可热。众魔不能坏真说。作么生是真说。龙宫海藏赤轴琅函。是无真说么未也。德山临济棒雨喝雷。是无真说么未也。毕竟作么生是真说。明应丁已夏五念二日。实是瑞龙寺殿左京兆国文安公大禅定门尽七日之忌辰也。令嗣本州太守政房公。预于斯日俯临山门施设大会。特拜请尾之楞严堂上大和尚。拈香赞扬佛事。岂不是具说乎。乃至累七供养诸般善因。岂不是真说乎。且夫神仪。昔少年时秦楼魏阙居常坐花酌月。今归老日。雍州岐阜无复牵黄臂苍。加之偃月长蛇阵云中。一战搴其旗鼓。金鞭佩马御街上。万人观若堵墙。岂不时真说乎。于是瑞泉小比丘（英朝）即今升斯座。信口东葛西葛。此是无说说。唯要神仪于三昧中发不闻闻。于时面前露柱闻得忍俊不禁出来曰。长老长老。只解入粗不解入细。迩来中阴诸佛事。何不一一赞扬焉。咄。这耳聋汉适来。既详于楞严堂上师子吼之说了也。你何不委悉耶。虽然锦上添花别是春。姑俟吾胡挥乱𣫝去。夫大乘妙典顿渐印诵各若干部。盖顿写也者权舆于僧法僧行二沙门。追修胜利莫以加焉。夫印写者自渐写而成。凡寿梓镂金石。皆谓之印。至心印者。所谓印空印水印泥。都无乌焉鱼鲁之讹也。菩提心论曰。有人见佛法灭。以如来十二部经。仰书虚空。宛然具足。一切众生无有知者。久久之后。更有一人游行空中。见经嗟咄曰。云何众生不知不见。便写以流布世间。此是渐写功德最大者也。一句一偈犹有恒沙功德。况若干部耶。夫读诵者。昔达禅师诵法华三千部。来谒六祖。祖示以偈曰。心迷法华转。心悟转法华。达蒙启发以偈赞曰。经诵三千部。曹溪一句亡。六祖可谓。驱耕夫牛。夺饥人食。茍手把经卷。先领取这话好。夫施食也者起自阿难陀焰口鬼缘。往往称云水陆供者过矣。蒲室亦有化水际斋疏一篇。其法兴于梁武朝娄约法师始制其仪。非佛在世事也。夫圆通忏仪者。宝云遵式法师所修也。式母王氏求男于观音梦一女以明珠与呑之而生。式少以苦学感疾。入大慈佛室。用消伏咒法自祷七七日。期满日空中有声曰。十方诸佛增汝福寿。又见观音垂手注甘露于口。身心清凉宿疾即愈。咸平四年寓滋溪治定请观音消伏毒害忏仪。有三陀罗尼。共是破六道三障底利剑也云尔。夫雕刻当忌至尊药师琉璃光佛圣像一躯者。乃是东方满月世界教主。广严城中医王也。初发十二大愿。专观诸病苦。救九横死已成正觉时。入三摩地。名曰灭除一切众生苦恼。乃于肉髻中。放大光明。光中演说大陀罗尼。有本愿经二卷。乐音树下所说也。日光月光二菩萨以为胁士。十二神将七千夜叉以为眷属。十二神事迹。详于大集经及天台止观等。然皆不言药师事何也。岂传译阙文乎。可惜许。或者曰。当寺是灵药山殿里底即药师如来。神仪尝寓居丈室。亦犹如王荆公罢相而投老于半山之松竹。将谓乐间延年。何料忽焉感病一卧不起。卢扁拱手医王皱眉。岂不见。云门示众曰。药病相治尽大地。是药那个是自己。然则尽法界。总是灵药山。阿那个是不神仪大人相。又不见。临济大师曰。你若道佛是究竟。缘什么八十年后。向拘尸罗城双林树间侧卧而死去。佛今何在。明知。与我生死不别。咦。三世诸佛历代祖师。悉皆向无生死中示涅槃相。于无出没间现去来形。与一切众生来同一如。所以道。无明实性即佛性。幻化空身即法身。语未了露柱复近前揶揄曰。止止长老。不须说。我不要闻。且作么生是无说说不闻闻（良久叉手云）但恁么承当去。
自叙（英朝）四三懒养一半欠偿晚慕勤巴还川中。片云踪迹。时拟杜老梦白也。落月屋梁。慈蒙英檀严命。叨整法会大纲。冒渎众听。无堪惭惶亮察。
檀谢升座之次。共惟大檀越本州太守源公。德兼文武威镇庙廊。如孙仲谋生吴。家声借甚似范文正知庆。玉立轩昂。谓之禁阙柱础。期以宗门金汤。至祝不尽。
总谢又惟诸位东堂大和尚诸位西堂和尚。共联宗鼎。递立法幢。伟哉作家将。谁敢替戾冈以钦以仰。更惟阖山龙象适来问禅。现前一会诸位禅师。昆玉丽金齐怀国器。春兰秋菊各占风霜。人天久立褒赞无遑。各乞赐恕容。
拈提记得。大梅常禅师。初问马祖。如何是佛。祖云。即心即佛。梅即大悟。马祖后闻他住山。乃令一僧去道。马祖近日佛法又别。梅问。作么生别。僧云。非心非佛。梅云。这老汉。惑乱人未有了日。任汝非心非佛。我只即心即佛。其僧回举似马祖。祖曰。梅子熟矣。师（拂一拂云）时[⺮/卽]既至事理自彰。因斋庆赞正好商量。有拙偈举去。庞憩亭南梅子黄。无边烟雨一封疆。即心佛也非心佛。遮莫龟毛三尺长（下座）。
预修慈云院殿追福尽七日拈香
这香天地未分先。成觉果于六和合。圣凡不二处。布慈云于八吉祥。三乘依是。多生旷劫具修谛缘度。五智用之。一段灵光通贯过现当。别别特地西风安养国金香炉下佛跳墙。索诃世界南阎浮州大日本国东浓州路厚见郡居住慈云尼院功德主善性。其令子利纲令孙又四郎等。各为慈母尼大师。虽尽一日三牲之孝心。犹要全二世七分之来果。谓与临渴掘井。孰若预爬待痒。于是明应丁已之秋。就邻寺安养精舍运转净财。铺设斋会。自九月初五。至小春念三。严修众善以备累之仪矣。今当尽七散筵。陈施食一会。修妙忏一座。大乘经王顿渐印诵各若干部。加之庄严光曜土。以为香华灯烛。倾倒香积国。以为茶果珍馐。仍拜屈现前清众。讽演大佛顶光聚摩诃悉怛多般陀罗秘密神咒之次。特命尾之瑞泉小比丘（英朝）凭香赞扬佛事。便睹当忌至尊东方琉璃光善逝。和栴檀入细雕来。本山殿里西方无量寿如来。步金莲蹈实地着。南海闻思大士。起三昧而现座。忉利付嘱愿王。乘十轮以降临。于时常在灵山牟尼觉王。放出眉间白毫光。光光交参。犹如帝网珠包含十法界。上自尼吒天下及阿鼻狱。二中间一切贤圣众。无一不预斯法筵者。乃至累劫亲属恒沙亡灵阿修罗薜荔多。同时出离。无一不沾此法味者。希有希有。广大无遮平等大会。其斯之谓乎。所集鸿勋。专奉为寿位资助报土。伏愿闻尘忽熏。举足下足。蹈开无垢刹。信根不朽。周旋折旋。游戏般若庄。共惟慈云院殿本光善性大姊怀泯绮习德重椒房。带天历太平朝仪。超出赤松谱系。扣林际向上玄旨。成褫黄梅宗纲壬苕帚兮。绵绵金宝山之密室古菱花兮。炯炯灯明佛之本光绣闼雕甍。奴呼经中遇旧秦国太。禅风祖月。婢视锦上添花郑家娘。既了世荣幻梦。那拘流注真常。昨日恁么今日恁么。宣风化于一城葶苈。顺行也得。逆行也得。打春令于十月海棠。石人抃而称善。露住歌以舞飏。山野更述小祇夜。大家宜庆斯散场。碧瓦初寒叶雨黄。儿孙罗列拜。萱堂。从今寿域无边际。一炷枫香遍界霜。
前武库仁岳绍义禅定门小祥忌拈香
博山一瓣返魂梅。悉摄群灵应供来。祇为和烟引郎罢。胸中五逆不全灰。娑婆世界南阎浮洲大日本国浓州路厚见郡居住奉三宝弟子孝男秀教。明应六年腊月七日。实当先考前武库仁岳绍义禅定门小祥忌之辰。预于斯日。就于本宅营辨伊蒲净膳。勤修诸般善因。雕刻大势至菩萨尊像一躯。大乘妙典顿渐印读各若干部。及施食忏摩等各一会。严备香华珍馐。供养真如实际果海贤圣现座道场圆通大士等。仍集现前清众。讽演首楞严王一门超出妙庄严路大陀罗尼之次。特借手山野烧斯妙兜缕。但要上自佛法僧宝下及火血刀涂。齐预无遮大会同归本有真源而已。所鸠洪勋。专为灵位资助报土者也。伏愿用兹闻熏。圆成五根五力觉体。除诸见刺。免离八热八寒轮回。夫以（某名）智通众艺功冠群材。逐元凯驰武库声无异论者。从大年述禅门式。岂不补哉。入得心宗筹室。兼全醇吏胚胎。艳诗中脱泥犁。无惭白鸥波上豫章大史。经卷外寻国土。不屑黄鹤楼前张拙秀才大矣。呑五湖三江之雅量。舍诸压一扬二益之货财。将谓逃萧墙祸。无端起平地堆。义薄层云赤壁矶兮。忽逢东风转。身挨白刃砥柱山兮。难障万波颓。其迅机也落霞飞孤鹜。厥余勇也晴天走怒雷。祝祝祝。家法依旧森严。子承父业甘棠笏。空空空怨视自今平等。胡现汉来。明镜台毕竟真谛俗谛风流谛。打成一片底法门。即今看取吾八字打开（举香云）大家不惜巨灵手。倾海藏香雪九陔。
玉岩宗金居士小祥忌拈香
这香心地木叉诸佛身。龟毛兔角绝疏亲。巴苴叶上无愁雨。成道梅前有别春。索诃世界南赡部洲大日本国浓州路厚见郡居住奉三宝弟子孝男等。明应六年腊月七日伏值先考玉岩宗金居士小祥之忌辰。先庚七日。就于本宅延诸祥侣。晨香夕灯以尽追严之美。雕刻大势至菩萨圣像一躯。大乘妙典顿渐印诵若干部。及施食忏摩等法各一会。正当今日。营辨伊蒲塞净膳。拜屈现前清众。令讽演首楞严神咒。特命瑞泉比丘（英朝）来焚一瓣妙兜楼。便睹十方调御菩萨声闻。悉应供俨临。诸天神祇修罗鬼畜。齐闻法解悟。乃至阿鼻泥犁共业苦趣特地出离。依草附木恒沙精灵刹那得脱。怨亲忽平等。携手同登菩提场。毕竟从头诸般善因。唯出一片孝心而已。于是丱角行经案之墨。髫乱供牌前之香。会中咸谓。有个宁馨儿。夫诸佛视群生如一子。而又名孝顺为清净戒。何况现座道场开土。今日当忌至尊。与么谛观何不随喜赞叹也耶。所鸠鸿勋。专为灵位资严报土。伏愿画戟清香。皆通宝所。刀山剑树不立纤尘。共惟（某名）将种门楣邦家席珍。景西川邓斯波。依俙呼小玉手段。甘南华风颠汉。凛洌磨吹毛机轮。付去年崔护于暂梦。怀冬日赵衰于遗民。抛金琐甲卧绿沉枪。说甚五五百年斗诤坚固。开孔雀屏隐芙蓉褥。由来方方丈室曼陀纷纶英灵未泯。俊于铁鹰凌空意气。嘉声无敌。猛于金翅劈海威神。到者里典刑尚在千金子。风措宛然一角麟。看看玉岩居士。即今向一炷烟中。劈开本来面目来。更有覆荫后昆一句子。大家姑听取。丁宁指陈去。于万年枝加万万。太平无日不芳辰。
宝积院殿三十三年忌拈香
这香在摩黎山则曰牛头王。触芬馥者长孙枝于累代。于毗蓝园则称佛种智。攀荫凉者成觉果于刹那。直得穿过老臊胡鼻孔。𣤩瞎磐大儿眼波。噫思量只在芙蓉殿。沉麝吹过十殑河。索迦界赡部洲大日本国浓州太守奉三宝弟子孝男源朝臣政房。明应七年秋七月十四日。伏值先妣宝积院殿芳岩常誉禅定尼三十三白之忌辰。仍就灵药山正法禅寺。供佛斋僧。先期一七日。勤修诸般善因。大乘妙典顿渐印诵若干部。施食忏摩等法各一座。雕刻虚空藏菩萨圣像一躯。夫虚空藏者。与释尊于定光佛所得无边身底大萨埵也。为甚却今却入细雕来。按释尊本纪瑞应经等所载托胎出胎成道。皆在明星出时。明星即虚空藏变作也。然则凡世尊一代化仪。在空藏助发之功者乎。且夫摩耶圣母。诞悉达太子经七日而命终。直生忉利天。太子幸依姨母大爱道乳养长成。尔后成道称世尊。径登天宫一夏为母说法。盖今太守于先妣也。小大虽异。异中有同何也。窃承淑灵三十三霜之前。以弄璋之庆安处椒房者仅十日。于霹雳一声中。溘然掩妆矣。异哉与摩耶胁诞之事无少爽者。方今当三十三霜之忌辰。太守自登此山严设佛事。特借手瑞泉小比丘（英朝）焚斯妙香。时哉九旬将终。可谓与忉利一夏之前轨古今一律也。然空藏为当忌之尊。现斯法筵。不亦宜哉。粤虔备香华灯烛茶果珍馐。供养佛祖龙天神祇冥道洎三涂八难河沙薜荔众等。所冀当寺开山祖师檀门昭穆庙灵。斋应法供各增威雄。所集鸿勋。专奉为淑灵资严报土。伏愿闻尘尘尽自觉觉他去也。共惟（某名）天球不琢水镜何磨。室内散天花懊恼净名身子。毫端摄刹境圆融安养娑婆。与么作用谁定聱讹。逝波不回舍般若筏乎滩头锁骨。彩云易散推僧祇窗乎月里姮娥。合付苏嚧于蝶梦。宁教揭谛于鹦哥。是时遭天下艰虞。邦君虽揽澄清辔。连夜听秋声淅沥。孝子盍惊岁月梭。更见青绢扇子踍跳碧落。锦绣香囊平呑新罗。这回仓卒不觉喽啰。更听取山僧小伽陀。三十三天一夏过摩耶听法界如何。秋风帘雨宝阶外。有发瞿昙意气多。
悦溪怡公座元大祥忌拈香（瑞泉寺）
这香戒定慧为桢干。佛知见作本根。漏泄威音已前事。早梅春意遍乾坤。今日当悦溪怡公座元大祥忌。诸道伴营斋宏开佛事门。噫山僧二十年前。来此山而暂挂搭。清众凡一千指。具大度者唯座元。这回猥玷主席。旧话无由重论。聊述祇夜以拟苹蘩云。邻房老素旧时冤。松月三年为断魂（举香云）今日一香穿鼻孔。毒蛇吐出铁昆仑。
荐妙中全净禅门书写法华经铭
维明应戊午岁季秋月初二晨。妙中全净禅门。实值七周忌辰。孝子比丘玄继。既已迎期惟夤。罔极之恩叵报。先甲以伤心神。爰沥诚于砚滴。类四大海无垠。载染心于毛颖。耸五须弥由旬。写大乘七轴字。转如来正法轮。诸孤脱三车宅。九族了十如因。妙中妙无相相。全是清净法身。确乎一片孝义。亘三际不可磷。西风兮吹袈裟。采芙蓉于水滨。拟欲重宣此义。而说偈以指陈。以字不成八不是大经收在。极微尘虚空拊手叹希有。一笔芬陀遍界春。
禅悦院殿十七年忌拈香
这栴檀佛将出兴浮幢刹无端六反震动。然兜楼婆所薰彻毗蓝风。一扫四种魔军。今日拈来无别事。卍炉吹起吉祥云。索诃界赡部洲大日本国浓州路厚见郡居住奉三宝弟子孝男基广。明应七年九月二十一日。伏值先考禅悦院殿从五位前骏州太守德海宗弘禅定门一十七年之忌辰。特就于本宅庄严道场。勤修阿僧祇善因于七日间。供养一千人苾刍于刹那顷。雕刻无量寿佛圣像一躯。盖依先考归依之尊。以旌大家孝顺之义者也。书写大乘妙典若干部。以顿机以渐机。敷设施食忏摩等法仪。于双日于只日。加之基广亲入经王本迹二门。筑着如来寿量一品。便一笔誊写。以供牌前。寔舍利所谓折骨为笔。以髓为水也。可谓尽美矣。正当今日。虔备香华灯烛。施陈众香世界甘露斋会。延请龙象云水。讽演首楞严王密因伽陀。仍借手山野令拈香赞扬。辄焚斯干柴片。供养毗卢觉皇圆顿菩萨分部龙天无边贤圣。洎冥府双王苦海六趣等。所鸠殊勋。专为灵位资助报土者。伏愿忽发大智乎铢两。兼全法身乎五分。共惟（某名）胸陂不隘眼界无垠。庞居士拶药山十个禅。花飘好雪。王常侍谙林际三玄旨。菊带余芬。称之作家战将。伟矣了事官员心地大施门。勘过江湖蓑笠辈。士林严冷面。惊奔悲翠兰苕群。颇类据鞍翁以瞿铄。尚望悬鼓相于斜昏。一念万年水鸟树林。皆作佛事。科阶五位金鱼朱紫足辉乡枌。惟孝子具蜂桶腔羊之机。曲不藏直。矧契经宜兔角龟毛之父。干何夙熏。直得金华山兮排闼岌岌。黄扬木兮向荣欣欣。此是禅悦平生三昧门。其谁不耳处见。即今令嗣报恩一句子。便请于眼处闻。㘞。八臂那吒捧天地。向来一瓣重千斤。
前住瑞泉佛智广照禅师祖堂安牌佛事
（此日师号始降故改旧牌）
龙济门庭万刃开。圣名凡号总尘埃。这回恨被君恩误（举牌云）铁树生花奉敕梅。伏惟前住当山敕谥佛智广照禅师大和尚。百年东海昆仑气呑佛祖。一代西河师子威卷风雷（喝一喝）任他芝诏辉林岳。谷静片云依旧隈。
前住明白明信理誓大师三十三年忌拈香
甘蔗园中恶芽孽。同条生不同条灭。今日博山一炷烟。半解怨憎半哀虽。娑婆世界南阎浮州大日本国浓州路方县郡明白禅寺住持比丘尼了淳。明应八年己未春正月初九日。实当前住本寺明信理誓大师三十三年之忌辰。预于今年小春十日。勤修诸般佛事。雕刻虚空藏菩萨圣像一躯。印写妙典若干部。开甘露门一会。仍拟末山半杓法供养。以营铁磨。五台大会斋。于是尾之瑞泉比丘（英朝）顾影鸰原。慭遗一老。当斯法筵不忍缄默。凭香卒扬家丑云。夫以（某名）雅量海涵。襟怀冰洁。长鼻孔于针筒。忘绮纨于阀阅。尘尘步妙音宝莲华。念念游普贤毛孔刹。日月东趋水倏忽。塞外三十三春之索居。乾坤一旅亭归欤。岐阳八九月之微雪。噫宾中主兮。主中宾。烬梅花脑表视切。
渭中道清禅门三十三回忌拈香（却后七年秋八月八日为正当也。预以今年三月修设）
这一香告诸圣。渭中道清禅门三十三回忌。实在却后七年之秋。孝女妙庆夫人。预于今日营辨斋会。盖急于报恩者耶。于是山僧。卒唱小偈以褒赞云。白头难待正当晨。先采溪毛仓卒陈。转换灯前七年雨。一帘红杏散余春。
仁岳绍义禅定门大祥忌拈香
（举香云）南无古佛香风月。照我三年笛里人。具眼沙鸥会不得。梅花公案大江滨（散说不录）夫以前武库仁岳绍义禅定门丹心惟确素[⺮/卽]不磷杜预冠楚材。宜矣开武库品藻李愬袭淮雪。凛然击鹅池精神已呑八九云梦。何限西南蜀闽弯弓论达生。注金则昏。注瓦则巧。架阁富多景。乐水者知。乐山者仁。名中实而藉藉。质兼文而彬彬。加之仰临济宗师之风。参克符大龙句。投净名法喜之室。弄濡首狮子颦。峭巍巍堂前露柱拜螺髻。阿辘辘夜里昆仑推兔轮。看看仁岳。即今临此法筵有特为后昆殖德本底一句子。便请令嗣诸郎圭复书绅。一炷沉檀瑞云起。牡丹红嫩腊前香。
祥室宗瑞大姊尽七日拈香
今日是祥室宗瑞大姊尽七散筵也。而檀门举族有报恩未歉之色。山僧为述一偈。聊因斋庆赞云。子母宿缘难测量。丘山恩德露堂堂。冰鱼雪笋万般意。拈作牌前一炷香。
华岳绍荣禅定门二十五年忌拈香（世名斋藤四郎三郎腊月四日。于正法寺法喜庵即座请佛事）
这香真万岁藤。依正法而住世实长生桂谶久昌以单传。咦。拈来未作博山穗。鼻观既通空劫前（散说不录）颂云。箭过新罗五五年。功名全在万人先。羽林今见凤毛瑞。冬日牡丹香雪鲜。
光溪胜公禅定门三十三年忌拈香（世名村山参河守居浓州鞍智乡关邑。曾与富岛力战于鹭田岛而死）
这香直截根源正印圆通本寂芳猷。不乘佛知见而出现。何假鼻功德而熏修。爇为辟邪。则云天辟三十三玛瑙。拈为却敌。则郡国收百万亿貔貅。别别孝义难藏。巨灵手劈檀特作妙兜楼。索诃世界南阎浮洲大日本国浓州武义郡鞍智乡居住奉三宝弟子孝男源利重。明应八年九月十三日。伏值先考前参州太守光溪胜公禅定门三十三年之忌辰。特就邑之智胜禅寺运转净财。铺设大会。先甲七日。所勤修诸般善因。不遑枚举。具在回向文。正当今日。虔备香华珍馐。营辨伊蒲上膳。以伸供佛施僧之仪。仍拜屈现前清众。讽演首楞严王一门超出大陀罗尼。更延请尾之瑞泉小比丘（英朝）凭香赞扬拂事。顾余于光溪有四十年前之素。今历三十三霜。际此法筵。恍若梦寐然。追惟应仁初元丁亥岁。洛城兵起羽檄四驰。前左京兆公军于大内之东。驰檄厚赏。悉致精锐于麾下。故留光溪于浓阳。委以国安危。犹如汉祖以萧何。为关中留守也。于兹富氏余孽。率江州兵数千。入边城虏掠。公将一门甲兵。搀先拒战。大破敌俘馘无数。即日贼灭国得以全矣。厥功不亦大哉。然公与诸从弟十余人斗死此役。盖重义轻命者英雄道欤。我闻之。古之结刎颈交者。其友死难。则枕其尸同死。今亲视之。光溪公之于诸从弟是也。嗟呼天也。吾宗门法战亦不别。故有同死同生之说也。即今这一炉香。供养毗卢觉皇安养教主现座道场闻思大士当忌尊特满愿萨埵。洎梵释诸天竺支列祖神祇百祀冥府十殿一切贤圣众。所冀火血刀涂共业苦趣铁围幽暗无边精灵等。遍沾甘露法味。齐登等妙觉场去也。所鸠殊勋。专为灵位资助报土。伏愿闻尘及尽。种智方抽。夫惟（某名）玲珑藻鉴瞿铄谋。旌源家德辉。岐山阳兮凤花台多瑞。触慧日余照。径坞室兮乌头毒未休。樽俎间眉挂一喝宝剑。帷幕下手提三玄戈矛。了世荣于露电。空沙界于浮沤。莺馆几回春。宜袭范镇川中[⺮/卽]。鹭田千点雪。尚惊李塑淮上筹。不昧五色因果。那分二谛风流。昔年诸从弟。如五百人死田横军。长蛇偃月明公秀。今日此道场视十六子归智胜佛。六震四花赡部洲苏迷卢飘回雪舞袖。珊睹史发遏云歌讴。此是灵位平生治国兴家覆荫后昆底仁泽。即今向一穗烟中现无相相来。看看披发凛双眸。乃作偈以相投云。肮脏关中萧酂侯。忠肝义胆气凌秋。秋客似画麒麟阁。晚[⺮/卽]黄花风露稠。
悦岩僖公居士尽七日拈香（世称斋藤又四郎十八岁而逝矣。鱼名公五代孙利仁将军之后。父即持是院公性也）
（举香云）奈斯玉树谢风前。百亿须弥泪雨悬。司命无心脐合噬。电光影里木公年。索诃世界南赡部洲大日本国浓州路厚见郡居住奉三宝弟子孝男（某甲）明应九年正月初二日。实当悦岩僖公居士尽七日之忌辰。预于今年腊月十七日。就于本宅营辨伊蒲塞净膳。应严中阴散筵之仪。雕刻当忌教主琉璃光善逝尊容一躯。大乘妙典顿渐印诵若干部。圆通妙忏一座开甘露门一会。虔备香华灯烛茶果珍馐。以伸供养。仍集现前尊众。讽演大佛顶光聚密因了义无上神咒。更借手山野。炷这妙兜楼。才拈一瓣理事全真。横亘十方竖穷三际。上自十身调御河沙圣贤。下及六趣幽暗草芥人畜。无不悉沾这香功德者。所萃洪因。专为灵位资严报土。伏愿闻熏大发。种智便圆
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:27:49-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>