<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="大佛顶首楞严经合论序,大佛顶如来密因修证了义诸菩萨万行首楞严经论序,大佛顶如来密因修证了义诸菩萨万行首楞严经合论卷第一,大佛顶如来密因修证了义诸菩萨万行首楞严经合论卷第二,大佛顶如来密因修证了义诸菩萨万行首楞严经合论卷第三,大佛顶如来密因修证了义诸菩萨万行首楞严经合论卷第四,大佛顶如来密因修证了义诸菩萨万行首楞严经合论卷第五,大佛顶如来密因修证了义诸菩萨万行首楞严经合论卷第六,大佛顶如来密因修证了义诸菩萨万行首楞严经合论卷第七,大佛顶如来密因修证了义诸菩萨万行首楞严经合论卷第八,大佛顶如来密因修证了义诸菩">
<meta name="description" content="楞严经合论，十卷，宋德洪造论并序及后序，正受厘论入经删补并序，彭以明跋。_楞严经合论_全文在线阅读_楞严经合论_全文在线下载_大玄古籍书库">
<title>楞严经合论_雷庵正受_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">楞严经合论</span> <br/>
          作者： <span class="inputVal" id="bkauthor">雷庵正受</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]132925</span> <br/>
          说明： <span class="inputVal" id="bkdec">楞严经合论，十卷，宋德洪造论并序及后序，正受厘论入经删补并序，彭以明跋。</span> <br/>
          封面： <span class="inputVal" id="bkimg">Z_2598.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]楞严经合论
[book_author]雷庵正受
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]132925
[book_dec]楞严经合论，十卷，宋德洪造论并序及后序，正受厘论入经删补并序，彭以明跋。
[book_img]Z_2598.jpg


[book_title]大佛顶首楞严经合论序
首楞严经之垂于世也盖指如来之藏性与众生之本源了无差别但能穷尽妄心自然发露真见故庆喜自无迷悟中而立问善逝于无言说中而对酬玉转珠回圣言弥布繇是有七徴八还四缘尘二颠倒之密示五阴六入十二处十八界二十五圆通之详辩七趣三增进四明诲诸位洎五十种魔之显决其旨洞达若大明丽天而昧者不睹是以宏识之士为之笺为之疏靡不涣释然至其堂奥则红紫乱朱反晦于圣意者多矣故寂音之论作岂得已哉观其以智照三昧区分派别振发大义于诋辟之间无施不可虽生远笔削复何以加或谓论非见谛菩萨莫能为之是安知寂音果非见谛者耶愚尝取其文列于经右犹昔人以李长者之论合诸华严间有阙遗不愧狂斐辄事补缉并杼其大略冠于帙首庶几栖神斯文者了然无惑直证真常余则具具于本序云。
时嘉泰癸亥上元日沙门正受谨书

[book_title]大佛顶如来密因修证了义诸菩萨万行首楞严经论序
会万物之谓心冥一心之谓道心也者虚融包博焕发邃凝应变无方威神莫测恢远微妙无得而思议焉良以沤生大海云点太清鼓识浪而渺弥滓情尘而纡郁由是正遍知者利见五天洞开实际之门广示真修之路使识真者造忘言之极怀宝者免穷丐之勤前圣后圣莫不由斯而悟入矣首楞严经者开如来藏之要枢指妙明心之径路了根尘之妙诀照情妄之玄猷真所谓入一乘之坦途辟异见之宏略始自阿难循乞遭幻术所加文殊承言宣神咒以护于是殷勤请最初方便大慈示本觉元常唯一直心无委曲相以斯内外七处破妄心而显真心明暗八还破妄见而显真见空五阴之处界廓七大之性圆各各知心遍十方如观掌果一一悟性湛巨海不认浮沤获本妙心不从他得加以满慈疑山河大地无状忽生庆喜请华屋天王必由门入那知翳目妄起狂华分彼湛圆成兹浑浊体六一之无二究结解以同源然则解虽密圆行由人显遂乃敕诸无学各说圆通无非真实法门咸是本来因地文殊大智择法眼以无差观音大悲被娑婆之根器微尘诸佛同契真常解行证成于焉罄矣厥后开物成务请益陈疑禁戒防非垂四种明诲清净修证列十地阶差放光宣神咒之功颠倒成类生之异精研七趣广示六交重回紫磨金山为说禅那现境五种妄想为其本一切魔事因之兴乘悟并销由次第尽真无上宝印诚微妙莲华穷彻果因备殚理事袪十恶之重障喻七宝以难齐开示未来菩提可到一经旨趣略举于斯微细粗明宗趣将释此经先明宗趣诸师疏说小异大同今之所明总如来藏性圣凡平等为宗首楞严定离念进修为趣又以首楞严定破诸妄见永绝轮回为宗显本妙觉明如来藏性为趣若依贤首大师五教门类诸师所议正唯终实之教兼于顿圆若以此经功能不出破显二字破则破诸妄见显则显一真心虽有多途不过此意然般若一部皆唯遣相圆觉二章顿显本心此经先云皆由不知常住真心次第约心目二尘委曲精微历三科七大之法因缘和合虚妄有生因缘别离虚妄名灭殊不知生灭去来本如来藏妙真如性性真常中求其去来迷悟生死了不可得广有其文不欲备引或曰诸师造疏已广通明何藉方今更为论义答曰如来慧辩理义联环房公渊文词采简洁而守章句者滞筌蹄之学求理本者陋文字之繁未能和会折衷雅符上器不揆蠡管拟测高深细正纲宗粗分科段比前注疏诚有所遗翦稗莠而显出嘉苗忘义象而专趋妙悟与我同志谅无诮焉。

[book_title]大佛顶如来密因修证了义诸菩萨万行首楞严经合论卷第一
(一名中印度那烂陀大道场经于灌部录出别行)
天竺沙门般剌密谛译
乌苌国沙门弥伽释迦译语
正议大夫同中书门下平章事房融笔受
筠溪沙门德洪造论
东吴沙门正受厘论入经并删补
稽首智无碍　　对现妙色身　　无陋金刚句
出情无比法　　静专福德藏　　怖魔和合众
种种悲愿光　　密相加被我　　尽微细惑习
灭见慢倒想　　得无碍辩才　　入游戏三昧
解释称性义　　除疑照邪暗　　以遍施含识
令佛种不断
论曰成佛显决唯了知自心入道要门但随顺心体何谓随顺曰称性观照也何谓了知曰超情悟明也所以悟明不碍精严观照谓之方便故古之圣师宏经必立宗趣也此经尊顶法故以明见佛性为宗示大定故以灭尘合觉为趣明见佛性者以其离一切见故六十二喻顶法为第一佛不自见离自见相故肉髻覆之离他见相故自他所不能见之谓密盖无量义趣三昧自住三摩之地深固幽远无人能到者也如易曰退藏于密密如莲之蔤说文曰莲可用可见者本而已独退藏于无所用者其密也如来因此以成道故曰密因修证了义也问曰既曰了知自心便为显决又曰修证何也曰圆觉曰一切众生于无生中妄见生灭是故说名轮转生死如来因地修圆觉者知是空华即无轮转则如来以了知为修明矣又曰一切众生皆证圆觉逢善知识依彼所作因地法行尔时修习便有顿渐则如来又以修为方便也非显决乎经言诸法所生唯心所现一切因果世界微尘因心成体则知众生自心力用至大特以诸尘染污故昏劣耳要当以止观定慧方便净治之使合本妙何以知之龙胜曰佛说心力为大行般若波罗蜜故散此大地以为微尘以地有色香味触重故自无所作水少香味故动作胜地火少香味故热胜于水风少色香味故动作胜火心无四事故所为力大又以心多烦恼结使系缚故令心力微少有漏善心虽无烦恼以心取诸法相故其力亦少二乘无漏心虽不取相以智慧有量及出无漏道时六情随俗分别取诸法相故不尽心力诸佛及大菩萨智慧无量无边常处禅定于世间涅槃无所分别诸法实相其实不异但智慧有优劣行般若波罗蜜者毕竟清净无所挂碍一念中能散十方一切如恒河沙等三千大千国土大地诸山为微尘故知真心有此大力众生妄隔而不觉知耳知而能以止观照之非要门乎首楞严此云健相涅槃经曰首楞者名一切毕竟严者名坚坚即健相不可变坏故一切毕竟者生灭灭尽故如易以乾首众卦曰大哉干乎刚健中正纯粹精也象曰天行健君子以自强不息精严之谓也夫菩萨万行增于六度六度生于定慧定慧成于止观止观体于首楞严故经言首楞严王具足万行者谓是故也菩萨学之以满足菩提故曰诸菩萨万行首楞严经者说文曰织有经集丝为之经常而纬变夫经之所为经而已纬以成之则经所不能言也故孔子贵神而明之存乎其人。
如是我闻一时佛在室罗筏城祇桓精舍。
论曰室罗筏城此云舍卫具云室利罗伐悉底祇桓此云逝多具云祗陀桓今略之也龙胜曰如来临入涅槃时告阿难十二部经汝当流通又告优波离一切戒律汝当受持告阿那律汝得天眼常守护舍利劝人供养告大众言我若住世一劫会亦当灭语已双林北首而卧入般涅槃阿难亲属爱习未除心没忧海阿泥卢豆语阿难曰汝是守护佛法藏者不应如凡夫人自没忧海诸有为法并是无常汝何愁忧又佛世尊手付汝法汝今愁闷失所受事世尊今日虽在明日即无汝当问佛未来要事卢豆教问者四事一问如来在世亲自说法人皆信受如来灭后一切经首当置何言二问如来在世诸比丘等以佛为师如来灭后以何为师三问佛在世时诸比丘众依佛而住如来灭后依谁而住四问如来在世恶性比丘佛自治之佛灭度后云何共住阿难如教请问世尊世尊答曰经首当置如是我闻一时六字等为句二曰比丘皆以波罗提木叉为师三曰诸比丘皆依四念处住四曰恶性比丘以梵檀治之如来既入涅槃阿难于七叶岩中结集法藏身如诸佛具诸相好于时大众起三种疑一疑世尊以大悲故复起说法二疑他方诸佛来此说法三疑阿难成佛为众说法阿难即唱如是我闻一时三疑顿息。
与大比丘众千二百五十人俱皆是无漏大阿罗汉佛子住持善超诸有能于国土成就威仪从佛转轮妙堪遗嘱严净毗尼弘范三界应身无量度脱众生拔济未来越诸尘累。
论曰大比丘为众所知识者也常随世尊有一千二百五十人世尊成道先度五俱轮又度舍利弗目犍连师徒二百人又三迦叶师徒一千人又度耶阇(或云耶舍)长者五十人今举其大数耳漏有三种谓无明漏欲漏有漏皆断尽故阿罗汉此云应具三应也唐贤首承习俨公立五教一小乘教二大乘始教三终教四顿教五圆教初小乘为情有持戒修福生天获报故二始谭空破有而许定性二乘俱不成佛故三终尽大乘理法定性二乘无佛性者及阐提悉当成佛故四顿以一念不生即名为佛不从地位阶升故五圆备普贤法界事事无碍帝网重重主伴具足故义学之师于五教中判此经为大乘终教兼于圆顿谓有证有修同小乘故是大不然如圆觉澄炼三观洗涤四相取证于长期较功于半偈非有证有修乎而世尊亲判曰是经名为顿教大乘顿机众生从此开悟何哉学者当推世尊之意知此经事顶法故亦名顿教也问曰圆觉之叙众德则文殊普贤金刚藏地上诸大菩萨而此经之叙众德则止曰善超诸有成就威仪严净毗尼越诸尘累者其所以异安在曰经各依所缘此以阿难为缘起故也世尊于金刚般若曰为大乘为最上乘者说及观其词旨曰持戒修福者于此章句能生信心持戒修福非成就威仪严净毗尼乎依义学之师则违世尊明告之意也余尝深观此经得世尊之意知其简要精妙深切着明世尊愍众生流转三界皆由着欲于诸欲中唯淫为重故经首叙摩登伽女特言其故谓溺之为大患绝之为大利譬如牧羊鞭其后者故于机会处必痛致其意宝莲香比丘尼持菩萨戒私行淫欲妄言行淫非杀非偷无有业报即于女根生大猛火然后节节猛火烧然堕无间狱而乌刍瑟摩以闻佛说多淫之人成猛火聚以火光三昧成阿罗汉曰诸漏既消生大宝𦦨登无上觉夫无上觉佛地也而观淫性则便能登之无间狱恶道也而从淫事则能生陷之又论十种习因则首叙淫习曰一者淫习交接发于相磨研磨不休如是故有大猛火光于中发动是故十方如来色目行淫同名欲火然后乃叙贪慢等又毗奈耶宣说修行三决定义所谓摄心为戒因戒生定因定发慧是则名为三无漏学令断杀盗淫妄而此经叙淫于先又观世音菩萨自叙三十二应身说法而梵天王以欲心明悟便与佛菩萨缘觉声闻同名解脱自余二十八种应身止名成就而已又以五种辛熟食发淫生啖增恚令修行人立三渐次以断之名为第一增进又观淫欲过犹毒蛇禁戒成就父母肉眼能观十方又他经皆云七地方证无生法忍是皆机会处痛致其意者也。
其名曰大智舍利弗摩诃目犍连摩诃拘絺罗富楼那弥多罗尼子须菩提优波尼沙陀等而为上首复有无量辟支无学并其初心同来佛所属诸比丘休夏自恣十方菩萨咨决心疑钦奉慈严将求密义即时如来敷座宴安为诸会中宣示深奥法筵清众得未曾有迦陵仙音遍十方界恒沙菩萨来聚道场文殊师利而为上首。
论曰舍利弗具云奢利弗怛罗此云鹙子亦云身子摩诃目犍连正云摩诃没特伽罗此云大采菽氏摩诃拘絺罗此云大膝富楼那弥多罗尼子此云满慈须菩提此云空生优波尼沙陀此云近少又云尘性辟支具云辟支迦罗此云缘觉又云独觉迦陵是仙禽也此禽在㲉壳而鸣其音已压众鸟佛说法音如之文殊师利此云妙吉祥又云妙德根本智也杂华论曰文殊师利菩萨在东震旦国清凉山中与万菩萨止住清凉山震旦国东北方艮位也夫心法至妙即事即理无假法也举必皆真枣柏妙得其旨乎余观此经叙标文殊师利凡五处皆非苟然各表其法艮位东北而菩萨居之为根本智艮止也恒沙菩萨来聚道场文殊师利而为上首者以顶法难信之法也艮为少男有发蒙起信之义将咒往护恶咒销灭提奖阿难归来佛所者溺于淫海失于依救艮为手有抚怜援接之义此诸大众不悟如来发明二种精见色空是非是义者请佛决之以息驰求艮为止有息灭散乱之义今欲令阿难开悟二十五行谁当其根而文殊师利承佛威神说偈对佛者证悟易难以智择之艮为指有料理拣择之义即从座起顶礼佛足而白佛言当何名此经者一会之法始终皆归本智艮为万物之所终始故曰成言乎艮非特然也杂华以善财于福城之东首见文殊师利乃南询知识者五十三人入弥勒大庄严楼阁已弥勒却令复见初友文殊者与此意同也呜呼三世诸佛十方菩萨所示指法开悟众生不肯正言而密以其意寓事法之中何也曰非不欲正言也以其有不胜言者耳孟子长于譬喻而易象之所示易曰君子以教思无穷学如伯夷隘柳下惠不恭则穷矣涅槃经欲示有生必有死二法不相离则设功德天黑暗女姊妹不能相舍离之词法华经欲示即灭即生之体则设七宝塔中多宝灭佛释迦生佛共座而坐此皆寓于事法之意也。
时波斯匿王为其父王讳日营斋请佛宫掖自迎如来广设珍羞无上妙味兼复亲延诸大菩萨城中复有长者居士同时饭僧伫佛来应佛敕文殊分领菩萨及阿罗汉应诸斋主唯有阿难先受别请远游未还不遑僧次既无上座及阿阇黎途中独归其日无供即时阿难执持应器于所游城次第循乞心中初求最后檀越以为斋主无问净秽刹利尊姓及栴陀罗方行等慈不择微贱发意圆成一切众生无量功德阿难已知如来世尊诃须菩提及大迦叶为阿罗汉心不均平钦仰如来开阐无遮度诸疑谤经彼城隍徐步郭门严整威仪肃恭斋法。
论曰波斯匿王讹略也应云钵啰斯那逝多此云胜军又云和悦西竺以四种姓为净于中又分尊贱刹利净姓旃陀罗秽姓阿难具云阿难陀此云庆喜应器具云应量器檀越此云施主如律所制应比丘远出须三人俱为上座阿阇黎如乞食之法比丘应次第乞阿难既无上座行乞又无次第故溺淫舍为邪咒所持耳世尊食时行乞有五种义一由内证平等理外不见贫富相故二离贪慢心偏利故三有大定力不惧恶象淫女家故四离凡夫猜嫌故五破二乘分别故是谓开阐无遮度诸疑谤也世尊与比丘应供行乞必于辰巳之间而名曰斋何谓也与众生接之时也夫与众生接其可不斋乎易曰斋戒以神明其德又以佛性故等视众生而以交神之道见之问曰宝积经云如来至真以法为食所以者何如来之身成钩锁体犹如金刚铿然坚强不可破坏其如来无有生脏亦无熟脏复无坚软亦无不净大小诸便之秽云何应供曰诸佛证众生之体用众生之用用众生之用则遇缘即宗故世尊以沙门之相现沙门日用沙门者着坏色衣执持应器以乞自活世尊欲外是乎。
补曰须菩提与大迦叶尝持钵诣檀门循乞大迦叶则舍富而从贫须菩提则舍贫而从富其心未能等慈皆为净名所诃而此经乃曰如来不言净名者盖是如来亦尝诃之尔无尽海眼便谓非如来之诃辄删去十有三字且如来叱小无机不备决不应取此而略彼况一代时教流传此土万无一二安知他经不载此呵乌可但执一偏专归于净名哉方诸师结集翻译此正叙起教之由亦不应遍有引援之误所言别请者因于他事非谓斋也故下文曰其日无供。
尔时阿难因乞食次经历淫室遭大幻术摩登伽女以娑毗迦罗先梵天咒摄入淫席淫躬抚摩将毁戒体。
论曰摩登伽是女之母名也此云本性娑毗迦罗此云黄头仙抚摩触也僧残罪八万行中只毁一戒者此也于二十大僧中可忏即得清净脱犯根本罪则不可忏如针鼻缺如石析不可再合然戒以无表思为体其可毁哉持犯但束身而已方便语也但亲近般若者于女人特当谨严宝积女人三昧偈曰四大假为女其中无所有凡夫迷惑心执取以为实女人如幻化愚者不能了妄见女相故生于染着心譬如幻化女而实非女人无智者迷惑便生于欲想如是了知已一切女无相此相皆寂然是名女三昧要令此观常不失坏又法华经安乐行品最初亲近则曰不应于女人身取能生欲想相而为说法亦不乐见若入他家不与小女处女寡女等共语又曰若为女人说法不露齿笑不现胸臆乃至为法犹不亲厚况复余事盖障道之法女人为最汉李陵与虏战陵曰吾士气少衰而鼓不起者何也军中岂有女子乎搜于匿车下果得之即斩焉明日复战斩首三千余级呜呼彼但畜之已毁王师必胜之气与之从事则安能登诸佛无上之道乎。
补曰议者曰详夫将毁二字是登伽将毁阿难之戒体非阿难自将毁其戒体也世师不能辩此乃准律同凡结罪恐以通经之功未补毁圣之过学者多至此而犹豫且阿难位在初果已断见惑岂有毁犯为益群机故以大权起教明矣然亦登伽入道机熟之时也使其不然则文殊将咒往护何得提奖阿难并摩登伽归如来所乎又登伽至佛座下未久何能即证阿那含果耶按摩登伽女经云阿难昔五百世时与摩登伽为夫妇爱习未忘故有斯事寂音当以是而论之要亦无害然根本罪作大乘无生理观亦可以忏所谓法性既空则罪福无主普贤偈曰若欲忏悔者端坐念实相众罪如霜露慧日能消除。
如来知彼淫术所加斋毕旋归王及大臣长者居士俱来随佛愿闻法要于时世尊顶放百宝无畏光明光中出生千叶宝莲有佛化身结跏趺座宣说神咒。
论曰此经凡五次放光非苟然也初自顶放光表尊法故又自面门放光表所说非疑暗法故又自胸卍字放光表示此心体故又自十方普佛世界微尘如来所放光表佛佛同证此顶法故又自五体放光表依他遍计尽全是精进功德之聚诸根互用成大智慧海故佛与众生体本平等痴爱所缠故不自敬重乃于他起见慢见慢起已必欲凌之便生倒想倒想成矣即与境敌失平等法散为异类龙胜曰淫欲情重无明偏多受鹅鸭孔雀鸳鸯鸠鸽鸡骛鹦鹉百舌之属受此众生种类百千淫欲罪故身生毛羽隔诸细滑𠿘距粗䩕不别触味盖淫心烦烧名为热恼淫事秽浊名为欲泥阿难未明顶法痴爱所缚咒力乘之忽失正念遂起见慢即堕倒想怒于爱主怖畏散乱几陷欲泥宝有贵重义光有破暗义故曰百宝无畏光明莲华净妙义见者清凉除热恼虽生淤泥而不染故于热恼欲泥中见此顶法妙华清凉则所有现行俱无能所心境虽敌皆如幻住故名为佛故曰光中出生千叶宝莲有佛化身宣说也咒者不可思议力之寄非智识可到理义可求如世以龟瓦卜以无理故有灵如童子谣以无心故有验小者犹然况大者乎。
敕文殊师利将咒往护恶咒销灭提奖阿难及摩登伽归来佛所阿难见佛顶礼悲泣恨无始来一向多闻未全道力殷勤启请十方如来得成菩提妙奢摩他三摩禅那最初方便。
论曰奢摩佗此云止三摩钵提此云等至禅那此云静虑是三种名同一止法但浅深力用不同初如止水垢浊自澄净光发现名为寂静定次则离沉掉生胜定故一切神通变化之所成就名为资发变化定又其次则虑而静当生而不生名为寂灭定而妙奢摩他三摩禅那者以此三种止法之中首具观照故曰最初方便天台曰息惑要门无先曰止圆觉曰此三法门皆是圆觉亲近随顺如易观卦巽下顺巽者所以亲近之顺者所以随顺之视其六爻于三四五为艮止也观中亦有止不止何以观外止中亦有观不观何以能止哉。
于时复有恒沙菩萨及诸十方大阿罗汉辟支佛等俱愿乐闻退坐默然承受圣旨。
佛告阿难汝我同气情均天伦当初发心于我法中见何胜相顿舍世间深重恩爱阿难白佛我见如来三十二相胜妙殊绝形体映彻犹如琉璃常自思惟此相非是欲爱所生何以故欲气粗浊腥臊交遘脓血杂乱不能发生胜净妙明紫金光聚是以渴仰从佛剃落佛言善哉阿难汝等当知一切众生从无始来生死相续皆由不知常住真心性净明体用诸妄想此想不真故有轮转。
论曰阿难自陈出家因见佛相好世尊乃言相续生死由悉不知真心而用妄想视其词则如使其观流而讨源味其意则实讥其背觉合尘也夫见闻觉知之根未拔则色声香味之尘岂亡如翳与空华本不相待所以一部之经从见根而发起也然圆觉经净诸业障菩萨问曰若此觉心本性清净因何染污使诸众生迷闷不入而世尊不言所因但曰无始世来妄想执有我人众生与寿命而已此经亦止言生死相续皆由不知常住真心未尝言所以不知也唯杂华曰以不了第一义故号为无明枣柏曰以真智无性故不能自知无性故名无明倘能了知则无生死是以知世尊于此言不知真心相续生死为要决也楞伽经曰前圣所知转相传授妄想无性夫无性即无生是以知世尊于此言此想不真故有轮转为明诲也。
汝今欲研无上菩提真发明性应当直心酬我所问十方如来同一道故出离生死皆以直心心言直故如是乃至终始地位中间永无诸委曲相。
论曰问于此特言真发明性则亦有妄发明性乎曰有之曰何以辩之哉曰夫任运遍知本妙而常寂者真发明性所谓十方如来同一道故出离生死皆以直心是也违时失候妄觉而强知者妄发明性所谓用诸妄想此想不真故有轮转是也本一体也以无性无时故随所用之有异耳任运寂常而知则合本妙违时失候而觉则合妄尘马鸣曰本性清净无明不觉染心相现虽有染心性常明洁染心之相即现行无明明洁之性即不动智体有僧问云庵杂华论称现行无明即是如来不动智此实难信如何得解时有童子方扫地云庵呼之童子回首云庵曰非不动智乎又问如何是汝佛性童子左右视罔然而去云庵曰非现行无明乎真发明性譬如明珠之光常自照珠孔子曰思无邪近之矣妄发明性譬如东方将旦澄滓之间已有精色易曰蒙杂而着近之矣。
阿难我今问汝当汝发心缘于如来三十二相将何所见谁为爱乐阿难白佛言世尊如是爱乐用我心目由目观见如来胜相心生爱乐故我发心愿舍生死佛告阿难如汝所说真所爱乐因于心目若不识知心目所在则不能得降伏尘劳譬如国王为贼所侵发兵讨除是兵要当知贼所在使汝流转心目为咎吾今问汝唯心与目今何所在。
阿难白佛言世尊一切世间十种异生同将识心居在身内纵观如来青莲华眼亦在佛面我今观此浮根四尘秪在我面如是识心实居身内。
佛告阿难汝今现坐如来讲堂观祇陀林今何所在世尊此大重阁清净讲堂在给孤园今祇陀林实在堂外阿难汝今堂中先何所见世尊我在堂中先见如来次观大众如是外望方瞩林园阿难汝瞩林园因何有见世尊此大讲堂户牖开豁故我在堂得远瞻见。
论曰般若经言一切智智清净开法空道也而一十六会至数千万偈但举色一法破之色有质尚尔虚伪况受想行识四者但名言乎此经以明见佛性示见闻觉知之性无生也而两会数万言但论见一法者半之适今所标者盖其源也词义奕奕连缀至缘见因明暗成无见不明自发则诸暗相永不能昏处譬如淘金者沙矿都尽而金自现矣犹存无见之见则不可何以故以非真见故故曰见犹离见又当离闻故曰心精遗闻又当离觉故曰无身觉触又当离知故曰圆明了知不由心念夫见闻觉知既已远离非明见佛性之旨欤众生有十二类今除空散消沉土木金石二类故曰十种异生(无尽以六凡四圣为十类愚曰四圣岂可以类称)地水火风之性各本皆空众生怖言空故世尊但云清净者遮言空也故曰清净四大地水火风之相各皆摇动故世尊目为四尘以六根成就藉此四尘故曰浮根四尘阿难以眼为四尘之浮根耳而西竺之语倒故曰浮根四尘。
补曰如来凡说法无不自色心而起用遣众生之惑以显色心不二此经虽曰破妄显真亦起自色心二法故首以将何所见谁为爱乐为问盖所见即色爱乐即心也一经之旨大意不出此问四尘者而诸师概举色香味触释之谓内外五根皆具八法内则能造四大地水火风也外则所造四尘色香味触也愚尝为之评曰浮根四尘与所造四尘有少异彼所造四尘对能造四大故配以色香味触此浮根四尘但指眼耳鼻舌合法当是色声香味殆非触也庆喜曰我今观此浮根四尘秪在我面审此必以愚为然。
尔时世尊在大众中舒金色臂摩阿难顶告示阿难及诸大众有三摩提名大佛顶首楞严王具足万行十方如来一门超出妙庄严路汝今谛听阿难顶礼伏受慈旨。
论曰菩萨行同体之悲者以身为异道故以身为异道所以具足万行法华经以妙庄严王为邪见家而白佛则曰世尊未曾有也如来之法具足成就不可思议微妙功德于此言三摩提者亦以资发变化定乃能具足万行而妙庄严路者但方便智而已非首楞严大定具足万行者也故曰一门超出耳(定林曰摩顶者抚以示爱礼足者伏以示敬上爱下故摩顶下敬上故礼足也)。
佛告阿难如汝所言身在讲堂户牖开豁远瞩林园亦有众生在此堂中不见如来见堂外者阿难答言世尊在堂不见如来能见林泉无有是处阿难汝亦如是汝之心灵一切明了若汝现前所明了心实在身内尔时先合了知内身颇有众生先见身中后观外物纵不能见心肝脾胃爪生发长筋转脉摇诚合明了如何不知必不内知云何知外是故应知汝言觉了能知之心住在身内无有是处。
阿难稽首而白佛言我闻如来如是法音悟知我心实居身外所以者何譬如灯光然于室中是灯必能先照室内从其室门后及庭际一切众生不见身中独见身外亦如灯光居在室外不能照室是义必明将无所惑同佛了义得无妄耶。
佛告阿难是诸比丘适来从我室罗筏城循乞抟食归祇陀林我已宿斋汝观比丘一人食时诸人饱不阿难答言不也世尊何以故是诸比丘虽阿罗汉躯命不同云何一人能令众饱佛告阿难若汝觉了知见之心实在身外身心相外自不相干则心所知身不能觉觉在身际心不能知我今示汝兜罗绵手汝眼见时心分别不阿难答言如是世尊佛告阿难若相知者云何在外是故应知汝言觉了能知之心住在身外无有是处。
阿难白佛言世尊如佛所言不见内故不居身内身心相知不相离故不在身外我今思惟知在一处佛言处今何在阿难言此了知心既不知内而能见外如我思忖潜伏根里犹如有人取琉璃碗合其两眼虽有物合而不留碍彼根随见随即分别然我觉了能知之心不见内者为在根故分明瞩外无障碍者潜根内故。
佛告阿难如汝所言潜根内者犹如琉璃彼人当以琉璃笼眼当见山河见琉璃不如是世尊是人当以琉璃笼眼实见琉璃佛告阿难汝心若同琉璃合者当见山河何不见眼若见眼者眼即同境不得成随若不能见云何说言此了知心潜在根内如琉璃合是故应知汝言觉了能知之心潜伏根里如琉璃合无有是处。
阿难白佛言世尊我今又作如是思惟是众生身腑脏在中窍穴居外有藏则暗有窍则明今我对佛开眼见明名为见外闭眼见暗名为见内是义云何。
佛告阿难汝当闭眼见暗之时此暗境界为与眼对为不对眼若与眼对暗在眼前云何成内若成内者居暗室中无日月灯此室暗中皆汝焦腑若不对者云何成见若离外见内对所成合眼见暗名为身中开眼见明何不见面若不见面内对不成见面若成此了知心及与眼根乃在虚空何成在内若在虚空自非汝体即应如来今见汝面亦是汝身汝眼已知身合非觉必汝执言身眼两觉应有二知即汝一身应成两佛是故应知汝言见暗名见内者无有是处阿难言我常闻佛开示四众由心生故种种法生由法生故种种心生我今思惟即思惟体实我心性随所合处心则随有亦非内外中间三处。
佛告阿难汝今说言由法生故种种心生随所合处心随有者是心无体则无所合若无有体而能合者则十九界因七尘合是义不然若有体者如汝以手自挃其体汝所知心为复内出为从外入若复内出还见身中若从外来先合见面。
阿难言见是其眼心知非眼为见非义佛言若眼能见汝在室中门能见不则诸已死尚有眼存应皆见物若见物者云何名死阿难又汝觉了能知之心若必有体为复一体为有多体今在汝身为复遍体为不遍体若一体者则汝以手挃一支时四支应觉若咸觉者挃应无在若挃有所则汝一体自不能成若多体者则成多人何体为汝若遍体者同前所挃若不遍者当汝触头亦触其足头有所觉足应无知今汝不然是故应知随所合处心则随有无有是处。
阿难白佛言世尊我亦闻佛与文殊等诸法王子谈实相时世尊亦言心不在内亦不在外如我思惟内无所见外不相知内无知故在内不成身心相知在外非义今相知故复内无见当在中间。
佛言汝言中间中必不迷非无所在今汝推中中何为在为复在处为当在身若在身者在边非中在中同内若在处者为有所表为无所表无表同无表则无定何以故如人以表表为中时东看则西南观成北表体既混心应杂乱。
阿难言我所说中非此二种如世尊言眼色为缘生于眼识眼有分别色尘无知识生其中则为心在佛言汝心若在根尘之中此之心体为复兼二为不兼二若兼二者物体杂乱物非体知成敌两立云何为中兼二不成非知不知即无体性中何为相是故应知当在中间无有是处。
阿难白佛言世尊我昔见佛与大目连须菩提富楼那舍利弗四大弟子共转法轮常言觉知分别心性既不在内亦不在外不在中间俱无所在一切无著名之为心则我无著名为心不。
佛告阿难汝言觉知分别心性俱无在者世间虚空水陆飞行诸所物象名为一切汝不著者为在为无无则同于龟毛兔角云何不著有不著者不可名无无相则无非无则相相有则在云何无著是故应知一切无著名觉知心无有是处。
论曰心法之妙不可以情求不可以识辩而学者舍情识则茫然而惧世尊哀之件件披剥其体状而使之谛见谛见则肯心自住今纵其词所以尽其解也初曰心在内乎则不能见内又曰心在外乎则身心相知又曰潜根里乎则如眼但见山河不能见眼以琉璃笼眼法喻不齐故又曰在开闭眼处乎则暗室中无日月灯便成焦腑必执以反见暗相即为见内则见明亦应反自见面矣又曰在随所合处乎则应有体今挃一支四支不觉岂心有不遍处耶又曰在根尘之间乎则知与不知成敌两立何以验中哉(谓物无知体有知也)又曰在不着处乎则既不着即应有在今何不然如是七处穷诘不见归宿则情识自枯昔善财童子登妙峰顶乃不见德云比丘及见德云比丘则在别峰之上法华会上指示化城之人宝所不言其方而言在近而已使妙峰之顶便见德云宝所决有定方则心体应有性相矣如易离卦为心之譬离言丽也柔不自立必有所附丽虽丽然可观而实无所有南方之卦火之象也火不可犯故曰初九错然敬之终吉九四犯之矣故曰突如其来如焚如弃如死如也。
补曰三世诸佛与夫住大自在位菩萨证尽诸法自性而与诸法性同一体故是故佛及菩萨一人食时能令一切众生悉皆饱足如摩诘钵饭不赐之谓唯二乘证自分涅槃故躯命不同也如来欲举此以破阿难在外之义恐犯随一不成过故先拣而遮之捍绝外道所难寓言以示不在斋数之内故曰我已宿斋其次又拣大自在位菩萨独指二乘故曰汝观比丘无尽海眼不善拣遮之诠但便于取与故删去我已宿斋等句长水又释宿斋为预斋俱非经之本意也如来既同循乞归祇陀林岂得有预斋乎盖言经宿至午而食耳长水于其下又欲改外不相知为外又相知言字之误者尤不然也如曰内无所见者即前所谓纵不能见心肝脾胃是也曰外不相知者即前所谓必不内知云何知外是也故阿难引如来所破在内之语立中义以对之既内无所见则外不相知内无知故则在内不成身心相知则在外非义今虽身心相知复内无见与前在内不同则当在中间也是谁之误欤心则随有者孤山曰心既随合而有则自无体若本无体而能合者则十九界与七尘一俱无体亦应能合彼既不尔此云何然以界止十八尘止六故。
尔时阿难在大众中即从座起偏袒右肩右膝着地合掌恭敬而白佛言我是如来最小之弟蒙佛慈爱虽今出家犹恃憍怜所以多闻未得无漏不能折伏娑毗罗咒为彼所转溺于淫舍当由不知真际所诣唯愿世尊大慈哀愍开示我等奢摩他路令诸阐提隳弥戾车作是语已五体投地及诸大众倾渴翘伫钦闻示诲。
尔时世尊从其面门放种种光其光晃曜如百千日普佛世界六种震动如是十方微尘国土一时开现佛之威神令诸世界合成一界其世界中所有一切诸大菩萨皆住本国合掌承听。
论曰一阐提者此云焚烧善根正云阿阐底迦此云无欲涅槃经以不具信等根为一阐提盖以不具信等根即焚烧善根也弥戾车或说此云边地或说此云乐垢秽人又云恶见盖以生边地无佛法即乐垢秽人也边地乃阐提报地若阐提者能获此奢摩他路即隳报地世尊于方等深经欲显色心不二故词密而意着何以知之曰如法华经云佛放眉间白毫相光照于东方万八千世界靡不周遍者其词密也六情分扰而眉无用十方安静而东方烦动金色白毫根境共也于根境共中光能周遍此其意之著者也维摩经曰断取妙喜世界如陶家轮其词密也世界可以断取则岂实事哉此其意之著者也于此乃曰十方微尘国土一时开现又曰令诸世界合成一界者其词密也国土可以令开世界可以令合则岂实事哉此其意之著者也。
补曰寂音所论十方微尘国土一时开现及诸世界合成一界谓其词密其意着则可也谓岂实事者不可也此一节旨意正显根隔合开法如是故非实何以表如来不思议威神之力乎如净名以右手断取妙喜世界如陶家轮入此世界犹持华鬘示一切众其妙喜国土山川江河日月星宿天龙鬼神梵天等宫并诸菩萨声闻之众城邑聚落男女大小乃至无动如来及菩提树诸妙莲华能于十方作佛事者三道宝阶从阎浮提至忉利天以此宝阶诸天来下悉为敬礼无动如来听受经法阎浮提人亦登其阶上升忉利见彼诸天至举彼土之时得神通者俱发声白佛愿见救护其未得神通者不觉不知己之所往然妙喜世界虽入此土而不增减于此世界亦不迫隘既以不思议名之又恶可以智识尽哉问何谓佛之威神曰雷霆不及之谓威阴阳不测之谓神神也者妙万物而独运者也神在万物犹为可测不可测者在吾佛应变之妙而已矣六种震动者具云六种十八动杂华所谓动遍动等遍动起遍起等遍起踊遍诵等遍踊震遍震等遍震吼遍吼等遍吼击遍击等遍击是也。
佛告阿难一切众生从无始来种种颠倒业种自然如恶叉聚诸修行人不能得成无上菩提乃至别成声闻缘觉及成外道诸天魔王及魔眷属皆由不知二种根本错乱修习犹如煮砂欲成嘉馔纵经尘劫终不能得云何二种阿难一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终日行而不自觉枉入诸趣。
论曰用攀缘心者念念生灭是能生诸缘者了了灵知是学者以念念生灭为真以了了灵知者遗弃之是谓错乱修习恶叉聚者一蒂三实无孤生者心王心所及所缘法同时而起(如之)言了了灵知名众生清净觉地悟明而修之名无上菩提不能悟明随顺而修者名别成异道圆觉经曰众生妄见流转厮流转者妄见涅槃由此不能入清净觉非觉违拒诸能入者有诸能入非觉入故亦谓不能成无上菩提别成声闻缘觉故也如易曰知者见之谓之知仁者见之谓之仁百性日用而不知故君子之道鲜矣夫贤者以意存道则为仁为知愚者则日用而不知与别成声闻缘觉及成外道诸天魔王及魔眷属类矣。
阿难汝今欲知奢摩他路愿出生死今复问汝即时如来举金色臂屈五轮指语阿难言汝今见不阿难言见佛言汝何所见阿难言我见如来举臂屈指为光明拳曜我心目佛言汝将谁见阿难言我与大众同将眼见佛告阿难汝今答我如来屈指为光明拳曜汝心目汝目可见以何为心当我拳曜阿难言如来现今徴心所在而我以心推穷寻逐即能推者我将为心。
佛言咄阿难此非汝心阿难矍然避座合掌起立白佛此非我心当名何等佛告阿难此是前尘虚妄相想惑汝真性由汝无始至于今生认贼为子失汝元常故受轮转。
阿难白佛言世尊我佛宠弟心爱佛故令我出家我心何独供养如来乃至遍历恒沙国土承事诸佛及善知识发大勇猛行诸一切难行法事皆用此心纵令谤法永退善根亦因此心若此发明不是心者我乃无心同诸土木离此觉知更无所有云何如来说此非心我实惊怖兼此大众无不疑惑惟垂大悲开示未悟。
论曰如前文世尊明告所以不能得成无上菩提者悉不知二种根本乃为指其情状于是举臂屈指示之宜阿难晓然识真心妄缘之辩而阿难犹认妄缘故世尊呵之譬如人蓄摩尼珠对客夸之曰吾珠世无有宝能过之者然客终疑曰黑耶白耶圆耶不圆耶净莹耶不净莹耶世尊则曰咄此非汝心者是犹出摩尼之珠以示之目所亲证不假言说。
尔时世尊开示阿难及诸大众欲令心入无生法忍于师子座摩阿难顶而告之言如来常说诸法所生唯心所现一切因果世界微尘因心成体阿难若诸世界一切所有其中乃至草叶缕结诘其根元咸有体性纵令虚空亦有名貌何况清净妙净明心性一切心而自无体若汝执吝分别觉观所了知性必为心者此心即应离诸一切色香味触诸尘事业别有全性如汝今者承听我法此则因声而有分别纵灭一切见闻觉知内守幽闲犹为法尘分别影事我非叱汝执为非心但汝于心微细揣摩若离前尘有分别性即真汝心若分别性离尘无体斯则前尘分别影事尘非常住若变灭时此心则同龟毛兔角则汝法身同于断灭其谁修证无生法忍即时阿难与诸大众默然自失佛告阿难世间一切诸修学人现前虽成九次第定不得漏尽成阿罗汉皆由执此生死妄想误为真实是故汝今虽得多闻不成圣果阿难闻已重复悲泪五体投地长跪合掌而白佛言自我从佛发心出家恃佛威神常自思惟无劳我修将谓如来惠我三昧不知身心本不相代失我本心虽身出家心不入道譬如穷子舍父逃逝今日乃知虽有多闻若不修行与不闻等如人说食终不能饱世尊我等今者二障所缠良由不知寂常心性唯愿如来哀愍穷露发妙明心开我道眼。
论曰有形而至微如草木亦有体性无形而至大如虚空亦有名貌也阿难之心出生虚空容受寰宇乃独断灭乎如闻声而有分别之心声灭而无则汝阿难出生虚空容受寰宇者随声尘而起灭矣宁有是理哉故曰若离前尘有分别性即真汝心若分别性离尘无体斯则前尘分别影事尘非常住若变灭时此心则同龟毛兔角也离垢而净名为清净即垢而净名为妙净此心亦即亦离故曰清净妙净明心此心者一切心皆受性于此故曰性一切心夫自初禅至非想处及灭尽定是谓九次第定阿难于此失其所守自知为二障所缠二障者圆觉经曰理障碍正知见事障续诸生死正知见未明现者欲以义理求道者也求而得之即明所知又名所知障生死未断者以烦恼为事故又名烦恼障方在生死而求义理故曰将谓如来惠我三昧也宝藏论曰知有有坏知无无败其知之知有无不计既曰不计有无即自性无缘之知任运而常妙者也前圣但以大智方便为发之而已非有法以授之也如易蒙卦初六曰发蒙利用刑人初六坎坎为行险用刑人之象以桎梏困辱之乃能尽而自辉也。
即时如来从胸卍字涌出宝光其光晃昱有百千色十方微尘普佛世界一时周遍遍灌十方所有宝刹诸如来顶旋至阿难及诸大众告阿难言吾今为汝建大法幢亦令十方一切众生获妙微密性净明心得清净眼阿难汝先答我见光明拳此拳光明因何所有云何成拳汝将谁见阿难言由佛全体阎浮檀金赩如宝山清净所生故有光明我实眼观五轮指端屈握示人故有拳相。
佛告阿难如来今日实言告汝诸有智者要以譬喻而得开悟阿难譬如我拳若无我手不成我拳若无汝眼不成汝见以汝眼根例我拳理其义均不阿难言唯然世尊既无我眼不成我见例如来拳事义相类佛告阿难汝言相类是义不然何以故如无手人拳毕竟灭彼无眼者非见全无所以者何汝试于途询问盲人汝何所见彼诸盲人必来答汝我今眼前唯见黑暗更无他瞩以是义观前尘自暗见何亏损阿难言诸盲眼前唯睹黑暗云何成见佛告阿难诸盲无眼唯观黑暗与有眼人处于暗室二黑有别为无有别如是世尊此暗中人与彼群盲二黑校量曾无有异阿难若无眼人全见前黑忽得眼光还于前尘见种种色名眼见者彼暗中人全见前黑忽获灯光亦于前尘见种种色应名灯见若灯见者灯能有见自不名灯又则灯观何关汝事是故当知灯能显色如是见者是眼非灯眼能显色如是见性是心非眼阿难虽复得闻是言与诸大众口已默然心未开悟犹冀加来慈音宣示合掌清心伫佛悲诲。
论曰自胸卍字涌出百宝光者将示此心法也谓微尘者顶喻也其光普佛世界一时周遍遍灌十方所有宝刹诸如来顶者不特我与阿难大众等具也旋至阿难及诸大众者不特诸如来具也然诸如来则言顶阿难及大众则不言顶何也曰以佛顶有肉髻离他见相故世尊意若曰我今说此顶法使一切众生明见佛性是建法幢故曰吾今为汝建大法幢幢以摧伏异类表示我所建立故阎浮檀金以木得名果汁入水沙石为金佛身如此金色故曰由佛全体阎浮檀金赩如宝山也所谓获妙微密性净明心者学者依佛语知其不灭耳其实未能谛见也如人虽隐形犹未忘迹今观前尘自暗见无亏损则是形迹都绝亲见心体矣。
尔时世尊舒兜罗绵网相光手开五轮指诲敕阿难及诸大众我初成道于鹿园中为阿若多五比丘等及汝四众言一切众生不成菩提及阿罗汉皆由客尘烦恼所误汝等当时因何开悟今成圣果。
时憍陈那起立白佛我今长老于大众中独得解名因悟客尘二字成果世尊譬如行客投寄旅亭或宿或食食宿事毕俶装前途不遑安住若实主人自无攸往如是思惟不住名客住名主人以不住者名为客义又如新霁清旸升天光入隙中发明空中诸有尘相尘质摇动虚空寂然如是思惟澄寂名空摇动名尘以摇动者名为尘义佛言如是。
即时如来于大众中屈五轮指屈已复开开已又屈谓阿难言汝今何见阿难言我见如来百宝轮掌众中开合佛告阿难汝见我手众中开合为是我手有开有合为复汝见有开有合阿难言世尊宝手众中开合我见如来手自开合非我见性有开有合佛言谁动谁静阿难言佛手不住而我见性尚无有静谁为无住佛言如是如来于是从轮掌中飞一宝光在阿难右即时阿难回首右眄又放一光在阿难左阿难又则回首左眄佛告阿难汝头今日因何摇动阿难言我见如来出妙宝光来我左右故左右观头自摇动阿难汝眄佛光左右动头为汝头动为复见动世尊我头自动而我见性尚无有止谁为摇动佛言如是。
于是如来普告大众若复众生以摇动者名之为尘以不住者名之为客汝观阿难头自摇动见无所动又汝观我手自开合见无舒卷云何汝今以动为身以动为境从始洎终念念生灭遗失真性颠倒行事性心失真认物为己轮回是中自取流转。
论曰鹿园具云鹿野园亦名鹿苑又名柰苑世尊因地于此园为鹿王今既成道首为五比丘说法示不忘本故阿若多此云解义又云解本际余曰摩诃男頞鞞婆提婆敷所言而我见性尚无有止者已超静相故又言谁为摇动者又超动相故然经以尊顶法示明见佛性为宗方将显发入神精义而先示客尘二字之义何也曰一切众生违背此法久矣身心等相浑是无明以无明故根尘未辨主客犹昧三世诸佛法施之式自浅而之深故且以静显动尔圆觉经初以新学菩萨坚持禁戒安处徒众宴坐静室作念以观四大而已至离依他遍计二执入理事无碍周遍法界则其根尘无坏无杂一切智通三昧明觉成就与此同意。
大佛顶如来密因修证了义诸菩萨万行首楞严经合论卷第一
音切
蠡
(音骡)。
莠
(音牖)。
蔤
(音密)。
犍
(音䖍)。
絺
(丑饥切)。
属
(音烛)。
㲉
(音卵)。
翻
(音烦)。
𠿘
(觜同)。
挃
(音只)。
矍
(居缚切)。
桎
(音只)。
梏
(音谷)。
赩
(许力切)。
隙
(丘戟切)。
頞
(乌葛切)。
鞞
(昆移切)。

[book_title]大佛顶如来密因修证了义诸菩萨万行首楞严经合论卷第二
论曰经起前文吾今为汝建大法幢至下文幻妄称相其性真为妙觉明体处义分九段皆世尊大慈以智方便令微细观照破灭无明无明未尽名未成佛圆觉曰永断无明方成佛道马鸣曰以大智慧破灭无明无明略说有二种一者根本二者现行何谓根本无明曰谓一切不知故喻如生而盲者以生即无所见故无所复疑众生不知有佛性亦复如是世尊悲怜于此如世神医以金錍括膜发其光明使其分辩诸境界晓然无惑如叙动静叙断常叙正倒叙彼我等是也故初自举手飞光以显发动静二相故第二令观河呈见见不生灭之地分断常故第三示正倒手明随顺妙觉名正偏知若不随顺号性颠倒故第四指非是物而见不见者即自体故又问何谓现行无明曰横生种种疑故喻如夜行之人瞑无所见以无所见故则有疑心众生疑心障道亦复如是世尊携之于此又如世导师执持火炬破其疑暗使其昭然亲证无惑如叙大小叙前后叙坚执叙成坏等是也故第五自观四天王胜藏宝殿退居室中见非舒缩故第六择其见精出是非是无前后故第七使自甄明有自然体破坚执故第八示见见之时见非是见见非因缘所成就故又将欲敷演大陀罗尼诸三摩提妙修行路讥诃阿难强记无益为说二种颠倒见妄是为九段义方起下文以示五阴行相之义。
尔时阿难及诸大众闻佛示诲身心泰然念无始来失却本心妄认缘尘分别影事今日开悟如失乳儿忽遇慈母合掌礼佛愿闻如来显出身心真妄虚实现前生灭与不生灭二发明性时波斯匿王起立白佛我昔未承诸佛诲敕见迦旃延毗罗胝子咸言此身死后断灭名为涅槃我虽值佛今犹狐疑云何发挥证知此心不生灭地今此大众诸有漏者咸皆愿闻。
佛告大王汝身现在今复问汝汝此肉身为同金刚常住不朽为复变坏世尊我今此身终从变灭。
佛言大王汝未曾灭云何知灭世尊我此无常变坏之身虽未曾灭我观现前念念迁谢新新不住如火成灰渐渐销殒殒亡不息决知此身当从灭尽。
佛言如是大王汝今生龄已从衰老颜貌何如童子之时世尊我昔孩孺肤腠润泽年至长成血气充满而今颓龄迫于衰耄形色枯悴精神昏昧发白面皱逮将不久如何见比充盛之时。
佛言大王汝之形容应不顿朽王言世尊变化密移我诚不觉寒暑迁流渐至于此何以故我年二十虽号年少颜貌已老初十岁时三十之年又衰二十于今六十又过于二观五十时宛然强壮世尊我见密移虽此殂落其间流易且限十年若复令我微细思惟其变宁唯一纪二纪实为年变岂唯年变亦兼月化何直月化兼又日迁沉思谛观刹那刹那念念之间不得停住故知我身终从变灭。
佛告大王汝见变化迁改不停悟知汝灭亦于灭时汝知身中有不灭耶波斯匿王合掌白佛我实不知佛言我今示汝不生灭性大王汝年几时见恒河水王言我生三岁慈母携我谒耆婆天经过此流尔时即知是恒河水佛言大王如汝所说十二之时衰于十岁乃至六十日月岁时念念迁变则汝三岁见此河时至年十三其水云何王言如三岁时宛然无异乃至于今年六十二亦无有异佛言汝今自伤发白面皱其面必定皱于童年则汝今时观此恒河与昔童时观河之见有童耄不王言不也世尊佛言大王汝面虽皱而此见精性未曾皱皱者为变不皱非变变者受灭彼不变者元无生灭云何于中受汝生死而犹引彼末伽黎等都言此身死后全灭王闻是言信知身后舍生趣生与诸大众踊跃欢喜得未曾有。
论曰如前文世尊举手飞光但是显发动静二相而已动静既分见无摇动矣是谓方便小乘法也故以憍陈那自陈所悟客尘二字今观河呈见见不生灭之地而已令知生灭是断不生灭是常断常既分性无生灭矣是谓对机俗谛道也故恃波斯匿王趣而问义将示最上乘而先言小乘将演真胜义性而先言俗谛自浅而入深说法之叙如是所以尽其执情使其妄枯而真现也迦旃延具云迦罗鸠陀迦旃延毗罗胝子具云𠜳阇夜毗罗胝子俱舍论曰时极少名刹那时极长名劫仁王经曰一念中有九十刹那一刹那有九百生灭刹那时分也耆婆此云命西域所谓长命天神也末伽黎具云末伽黎拘赊黎子末伽黎其字也母名拘赊黎六师之中断见类也先儒尝原性曰性与生俱生其意曰俱生即俱死耳审是桀纣为得计非之何益孔孟为无术是之何益僧史记秦释昙谛方母孕㝱僧留麈尾铁镂书镇即觉而二物俱在已而生谛盖秦王请宏觉法师说法华经所奉者耳昙谛宏觉后身也唐宰相房管同异人邢和璞游夏口佛祠钁于松下得巨瓮中有娄师德永禅师之像邢曰颇忆此乎房忽见其身为永禅师永房管前身也使传记妄传之则已如其不然则二事岂可诬哉。
补曰世尊将示波斯匿王不生灭地即指恒河水令先识见无童耄后悟性无生灭如来示教之意其先后次序盖如此不知无尽果何见而悉删之耶。
阿难即从座起礼佛合掌长跪白佛世尊若此见闻必不生灭云何世尊名我等辈遗失真性颠倒行事愿兴慈悲洗我尘垢。
即时如来垂金色臂轮手下指示阿难言汝今见我母陀罗手为正为倒阿难言世间众生以此为倒而我不知谁正谁倒佛告阿难若世间人以此为倒即世间人将何为正阿难言如来竖臂兜罗绵手上指于空则名为正佛即竖臂告阿难言若此颠倒首尾相换诸世间人一倍瞻视则知汝身与诸如来清净法身比类发明如来之身名正遍知汝等之身号性颠倒随汝谛观汝身佛身称颠倒者名字何处号为颠倒。
于时阿难与诸大众瞪瞢瞻佛目睛不瞬不知身心颠倒所在佛兴慈悲哀愍阿难及诸大众发海潮音遍告同会诸善男子我常说言色心诸缘及心所使诸所缘法唯心所现汝身汝心皆是妙明真精妙心中所现物云何汝等遗失本妙圆妙明心宝明妙性认悟中迷晦昧为空空晦暗中结暗为色色杂妄想想相为身聚缘内摇趣外奔逸昏扰扰相以为心性一迷为心决定惑为色身之内不知色身外洎山河虚空大地咸是妙明真心中物譬如澄清百千大海弃之唯认一浮沤体目为全潮穷尽瀛渤汝等即是迷中倍人如我垂手等无差别如来说为可怜愍者。
论曰母陀罗此云印兜罗绵此云网相海潮音时语也应此机授此法时也本一法也而必言曰圆明妙心宝明妙性何也曰圆有不住义宝有不动义不动者本妙之觉体不住者随缘之智用与杂华随缘不变之旨同也以念为知心则不遍故马鸣曰若心有动非真识知动相者念碍也离诸念碍其知乃遍故名正遍知若以四大为身六尘缘影为心而背空寂之体灵知之知故号性颠倒阿难默计曰如波斯匿王尚足以知不生灭性于生灭之中则我亦能于是中证知其性同佛众生三无差别故曰若此见闻必不生灭云何世尊名我等辈遗失真性颠倒行事世尊将开示其所以然乃垂手已而又竖之意若曰汝今迷昧之极能识此乎而阿难曰垂手为倒竖手为正者随世间之解也世尊意曰但是一手耳而首尾相换之顷便成正倒则可以知随顺戒定慧方便观照故成佛随顺无明行识乃至老死故成众生自晦昧为空空晦暗中乃至迷中倍人则曰如我垂手等无差别则于此以垂手合法是倒明矣而旧疏曰垂手顺身为正阿难反以为倒竖手逆身为倒阿难反以为正是谓一倍瞻视审如此义则经文至迷中倍人处当曰如我竖手等无差别乃曰垂手何哉经文无此意其议横入如羊袖续白狐之裘不知古师何所依禀而注释之。
补曰庆喜虽悟知此妙明真精妙心与佛无别而固遗弃之反执妄身妄心为自心性是为认悟中迷颠倒行事如来即掇其颠倒之妄用以比类使合本妙则曰汝身汝心皆是真精妙心中所现物又曰不知色身外洎山河虚空大地咸是妙明真精妙心中物如以净庄严宝珠置泥潦之中则洿浊冷然自清倘至此会万物为自己举必无遗认一沤为全潮成迷中倍人矣迷中倍人者不悟而迷曰迷人悟之而迷曰迷中倍人亦迷之又迷之谓也百千大海喻妙心妙性一浮沤体喻妄身妄心耳。
阿难承佛悲救深诲垂泣叉手而白佛言我虽承佛如是妙音悟妙明心元所圆满常住心地而我悟佛现说法音现以缘心允所瞻仰徒获此心未敢认为本元心地愿佛哀愍宣示圆音拔我疑根归无上道佛告阿难汝等尚以缘心听法此法亦缘非得法性如人以手指月示人彼人因指当应看月若复观指以为月体此人岂唯亡失月轮亦亡其指何以故以所标指为明月故岂唯亡指亦复不识明之与暗何以故即以指体为月明性明暗二性无所了故汝亦如是若以分别我说法音为汝心者此心自应离分别音有分别性譬如有客寄宿旅亭暂止便去终不常住而掌亭人都无所去名为亭主此亦如是若真汝心则无所去云何离声无分别性斯则岂唯声分别心分别我容离诸色相无分别性如是乃至分别都无非色非空拘舍离等昧为冥谛离诸法缘无分别性则汝心性各有所还云何为主。
阿难言若我心性各有所还则如来说妙明元心云何无还惟垂哀愍为我宣说。
佛告阿难且汝见我见精明元此见虽非妙精明心如第二月非是月影汝应谛听今当示汝无所还地阿难此大讲堂洞开东方日轮升天则有明曜中夜黑月云雾晦瞑则复昏暗户牖之隙则复见通墙宇之间则复观壅分别之处则复见缘顽虚之中遍是空性郁𡋯之象则纡昏尘澄霁敛氛又观清净阿难汝咸看此诸变化相吾今各还本所因处云何本因阿难此诸变化明还日轮何以故无日不明明因属日是故还日暗还黑月通还户牖壅还墙宇缘还分别顽虚还空郁𡋯还尘清明还霁则诸世间一切所有不出斯类汝见八种见精明性当欲谁还何以故若还于明则不明时无复见暗虽明暗等种种差别见无差别诸可还者自然非汝不汝还者非汝而谁则知汝心本妙明净汝自迷闷丧本受轮于生死中常被漂溺是故如来名可怜愍。
阿难言我虽识此见性无还云何得知是我真性。
佛告阿难吾今问汝今汝未得无漏清净承佛神力见于初禅得无障碍而阿那律见阎浮提如观掌中庵摩罗果诸菩萨等见百千界十方如来穷尽微尘清净国土无所不瞩众生洞视不过分寸阿难且吾与汝观四天王所住宫殿中间遍览水陆空行虽有昏明种种形像无非前尘分别留碍汝应于此分别自他今吾将汝择于见中谁是我体谁为物象阿难极汝见源从日月宫是物非汝至七金山周遍谛观虽种种光亦物非汝渐渐更观云腾乌飞风动尘起树木山川草芥人畜咸物非汝阿难是诸近远诸有物性虽复差殊同汝见精清净所瞩则诸物类自有差别见性无殊此精妙明诚汝见性若见是物则汝亦可见吾之见若同见者名为见吾吾不见时何不见吾不见之处若见不见自然非彼不见之相若不见吾不见之地自然非物云何非汝又则汝今见物之时汝既见物物亦见汝体性纷杂则汝与我并诸世间不成安立阿难若汝见时是汝非我见性周遍非汝而谁云何自疑汝之真性性汝不真取我求实。
论曰心有二种谓妙明之心谓缘妄之心妙明之心寂灭以此心听法则法法寂灭如甜说蜜如波归水缘妄之心分别以此心听法则法法成办如赤蠖虫食青则青食黄即黄世尊之意欲汝阿难听如眼闻声若以耳分别而认以为真实者误矣故举标月譬也借汝阿难分别佛说法之音便为心者应离此法音之外尚有分别之心存焉何以故以法音有起灭心体非起灭故今何不然故举主客譬也离法音之外亦无分别之心则成断灭岂如主常住之心乎故曰分别都尽非色非空拘舍离等昧为冥谛也外道立二十五谛最初一谛名为冥性计以为常第二十五谛名为神我亦计为常思我圣境冥性即变二十三谛为我所用我所受用为境缠缚不得解脱我若不思冥谛不变即无缠缚我即解脱此其所宗也离法缘之外亦无分别之心然不成断灭则应即此法缘当便是汝阿难之心矣此心果是法缘故应各有所还故曰离诸法缘无分别性则汝心性各有所还也法缘不出八种皆妄发现如人捏目见月胁之月故曰如第二月非是月影今八种皆以还尽而见八种者独无所还大哉世尊之辩精深明白如是之妙故阿难于是证知真精明体遍满清净究竟寂灭然尚有忧曰何忧乎曰忧此真精明体与佛众生平等同时证知不能分辩使不杂和欲令如目前所观之物枞然不惑故曰云何得知是我真性也夫性见清净缘见有形世尊悯阿难以清净之性见同有形之物象故曲折其词欲尽其惑谓有形之物我汝同见可名同见性见清净清净空也但可自见非他能见故曰若见不见自然非彼不见之相言非彼者非世尊不见之相但是阿难不见之相耳然则世尊不见之地亦非阿难可见但是世尊能见故曰若不见吾不见之地自然非物言非物者非是世尊之见但是阿难不见之相耳于阿难言不见之相于世尊言不见之地能所之词变也倘世尊亦见阿难之见阿难亦见世尊之见则清净性见宛成有形之物故曰汝若见物物亦见汝体性纷杂则汝与我并诸世间不成安立故明告曰若汝见时是汝非我见性周遍非汝而谁马鸣曰一切如来皆是法身无有彼此差别互相见故与此同意世尊开示见不见之相者即当了知真性不当更求分别也此段经义全生于云何得知是我真性一句但语简而意密非粗浮心识者所能知义学之师立为隐二存三之义误矣。
补曰长水曰此之文意展转结归应有五重经文存三而隐二之意若具论云若不见吾不见之处亦不见吾见处既不见吾见处吾见自然非物吾见若非是物汝见亦非是物汝见既非是物云何非汝真见长水之义诸师皆以为然寂音独非之愚始谓寂音好辩及究其所非者则如来之旨晓然如指诸掌方知寂音所见出于常情益可以敬服矣问曰阿难请问云何得知是我真性如来反以见叠而问之何欤曰此默传妙契之道也逮至八种法缘还尽之处则曰不汝还者非汝而谁又至自然非物处则曰见性周遍非汝而谁世尊之至慈方便无过于此倘尚情存物见纵亲奉玄音亦安能领悟哉言众生洞视不过分寸者谓被分寸之物所障不能见障外之形色非谓见不能过分寸也如窗壁屏帏等皆为所障之物盖凡夫肉眼未得无碍耳。
阿难白佛言世尊若此见性必我非余我与如来观四天王胜藏宝殿居日月宫此见周圆遍娑婆国退归精舍秪见伽蓝清心户堂但瞻檐庑世尊此见如是其体本来周遍一界今在室中唯满一室为复此见缩大为小为当墙宇夹令断绝我今不知斯义所在愿垂弘慈为我敷演。
佛告阿难一切世间大小内外诸所事业各属前尘不应说言见有舒缩譬如方器中见方空吾复问汝此方器中所见方空为复定方为不定方若定方者别安圆器空应不圆若不定者在方器中应无方空汝言不知斯义所在义性如是云何为在阿难若复欲令入无方圆但除器方空体无方不应说言更除虚空方相所在若如汝问入室之时缩见令小仰观日时汝岂挽见齐于日面若筑墙宇能夹见断穿为小窦宁无续迹是义不然一切众生从无始来迷己为物失于本心为物所转故于是中观大观小若能转物则同如来身心圆明不动道场于一手端遍能含受十方国土。
论曰于方器中若无方空则空之体不定于圆器中若有方空则空之体有定若空体随器之方圆成形则空之体非定不定之相也世间前尘大小内外者方圆器之譬也见精者空体之譬也此见精之力谓有舒缩乎则观月观檐远近一览同时而至其处谓无舒缩乎则涴瓶之尘虽微心察翳月之滓至大必昧谓无断绝乎则观水亦见鱼沙而见之力但止水际不到鱼沙谓有断绝乎则水及鱼沙同时俱见无碍不碍是知远近舒缩隔廓绝续全是意言自妄分别于明了地中任运建立如指第二之月是阴是晴是圆是缺无有是处涅槃经曰譬如有人欲见面像即便取刀师子吼言世尊以是义故乳中有酪性若刀无面像何故取刀佛言善男子若此刀中定有面象何故颠倒竖则见长横则见阔若是自面何故见长若是他面何得称言是己面像若因己面见他面像者何故不见驴马面像师子吼言世尊眼光实到彼何以故近远一时俱见故不见中间所有物故善男子光若到彼而得见者一切众生悉见于火何故不烧如人远见白物不应生疑鹤耶幡耶人耶树耶若光到者云何得见水精中物渊中鱼石若不到者何故得见水精中物而不得见壁外之色是故若言眼光到彼而见面者是义不然列子谓两小儿辩斗一曰日出大而近及午小而远一曰日出凉故远及午热而近二儿不能定其是非而质诸仲尼仲尼不答善乎孔子其亦知此乎何言之深切着明哉。
阿难白佛言世尊若此见精必我妙性今此妙性现在我前见必我真我今身心复是何物而今身心分别有实彼见无别分辩我身若实我心令我今见见性实我而身非我何殊如来先所难言物能见我惟垂大慈开发未悟。
佛告阿难今汝所言见在汝前是义非实若实汝前汝实见者则此见精既有方所非无指示且今与汝坐祇陀林遍观林渠及与殿堂上至日月前对恒河汝今于我师子座前举手指陈是种种相阴者是林明者是日碍者是壁通者是空如是乃至草树纤毫大小虽殊但可有形无不指着若必其见现在汝前汝应以手确实指陈何者是见阿难当知若空是见既已成见何者是空若物是见既已是见何者为物汝可微细披剥万象析出精明净妙见元指陈示我同彼诸物分明无惑。
阿难言我今于此重阁讲堂远暨恒河上观日月举手所指纵目所观指皆是物无是见者世尊如佛所说况我有漏初学声闻乃至菩萨亦不能于万物象前剖出精见离一切物别有自性佛言如是如是。
佛复告阿难如汝所言无有精见离一切物别有自性则汝所指是物之中无是见者今复告汝汝与如来坐祇陀林更观林苑乃至日月种种象殊必无见精受汝所指汝又发明此诸物中何者非见阿难言我实遍见此祇陀林不知是中何者非见何以故若树非见云何见树若树即见复云何树如是乃至若空非见云何见空若空即见复云何空我又思惟是万象中微细发明无非见者佛言如是如是。
于是大众非无学者闻佛此言茫然不知是义终始一时惶悚失其所守如来知其魂虑变慑心生怜愍安慰阿难及诸大众诸善男子无上法王是真实语如所如说不诳不妄非末伽黎四种不死矫乱论议汝谛思惟无忝哀慕。
是时文殊师利法王子愍诸四众在大众中即从座起顶礼佛足合掌恭敬而白佛言世尊此诸大众不悟如来发明二种精见色空是非是义世尊若此前缘色空等象若是见者应有所指若非见者应无所瞩而今不知是义所归故有惊怖非是畴昔善根轻鲜惟愿如来大慈发明此诸物象与此见精元是何物于其中间无是非是。
佛告文殊及诸大众十方如来及大菩萨于其自住三摩地中见与见缘并所想相如虚空华本无所有此见及缘元是菩提妙净明体云何于中有是非是文殊吾今问汝如汝文殊更有文殊是文殊者为无文殊如是世尊我真文殊无是文殊何以故若有是者则二文殊然我今日非无文殊于中实无是非二相佛言此见妙明与诸空尘亦复如是本是妙明无上菩提净圆真心妄为色空及与闻见如第二月谁为是月又谁非月文殊但一月真中间自无是月非月是以汝今观见与尘种种发明名为妄想不能于中出是非是由是精真妙觉明性故能令汝出指非指。
论曰阿难竟以见精明之体为一物前则疑其有舒缩此又疑其有前后故世尊曰若实汝前汝实见者则此见精既有方所非无指示也然万象有形可以指擿见精无相岂有处哉以有形之万象现无相见精之明喻如明珠之光自照珠体虽甚微细之智不能分也杂华曰有一智人破彼微尘出大经卷尘是有耶则不言破尘是无耶则何用名以为尘哉又曰唯一坚密身一切尘中现身杂尘耶则不可言坚密唯一也不杂尘耶则不可言一切尘中现也此最深妙明了之旨以是意而推众生日用皆平等究竟觉于是中无毫发为缘为对缘对且不可得何从有生死哉所谓真语实语如所如说不诳不妄者即金刚般若经五语但彼以不妄为不异耳佛真语与二乘共也实语与菩萨共也如语不共无实无虚无虚故不诳无实故不异今言不妄者妄以对真得名所谓真妄一如而已则虽真亦妄故如所如说乃名不妄如所如者所谓如如也众生意识处处能缘唯不能缘于般若如太末虫处处能集唯不能集火聚之上故世尊每曰般若如大火聚谓是故也此会阿难辈一时惶悚茫然者意识方缘是非是二者之义而是二者之义自体不存世尊恐其退堕特说是五语以坚其信力耳呜呼世尊之法施可谓不赀既以密说而又正言何谓密说曰若空是见既已成见何者是空若物是见既已成见何者为物若树非见云何见树若树即见复云何树此为密说也深味而细观之两者同一寂灭何以知之以树见不可分故世尊意令阿难自悟明之何谓正言曰于其自住三摩地中见与见缘并所想相如虚空华本无所有如文殊离是非二名无增语故如一真精妙觉明性离是非二见无剩法故所言如空华者世尊每以喻世相楞伽经首曰世间离生灭犹如虚空华智不得有无而兴大悲心张文定方平为滁守日游琅瑘山恍如梦觉呼梯取于梁之上有经函发之盖楞伽经四卷写未终者文定举笔绩之笔画如一文定前身山中僧也读空华之偈而悟今此经号二生经藏其家焉。
补云阿难问诸物象与此见精元是何物欲冀如来拣定是非是义昭然示之如来亦欲令阿难亲证见与见缘元是菩提妙净明体于中无有是非二相即顾问文殊师利曰如汝文殊更有文殊是文殊者为无文殊文殊答曰世尊我真文殊无是文殊若有是者则二文殊而如来复为宣明曰但一月真中间自无是月非月譬如击涂毒鼓远近闻者皆丧昔修山主尝谓众曰是柱不见柱非柱不见柱是非已去了是非里荐取此老垂慈之至与先圣无小异第未知学者若为契旨哉言出是非是者结释精见色空是非是义也出指非指者结释若是见者应有所指也物为所指见非所指又岂可谓此是见此非见乎盖由精真妙觉明性超彼诸所有相故名曰出无有精见集解作无有见精。
阿难白佛言世尊诚如法王所说觉缘遍十方界湛然常住性非生灭与先梵志娑毗迦罗所谈冥谛及投灰等诸外道种说有真我遍满十方有何差别世尊亦曾于楞伽山为大慧等敷演斯义彼外道等常说自然我说因缘非彼境界我今观此觉性自然非生非灭远离一切虚妄颠倒似非因缘与彼自然云何开示不入群邪获真实心妙觉明性。
佛告阿难我今如是开示方便真实告汝汝犹未悟惑为自然阿难若必自然自须甄明有自然体汝且观此妙明见中以何为自此见为复以明为自以暗为自以空为自以塞为自阿难若明为自应不见暗若复以空为自体者应不见塞如是乃至诸暗等相以为自者则于明时见性断灭云何见明。
论云是非是义意处收法也阿难闻此见精明体出乎是非是义则意不能取如枯木有华如水有尘则迷以为自然故曰汝犹未明惑为自然也世尊前尝刬绝自然之论恐混滥正法而波及因缘欲以助发实相适今所谈觉缘湛然以例外道所说真我遍满漫不自分而曰似非因缘与彼自然者故掩露其词阴纵以同世尊阳夺以归宿于自然也西国有犀名骇鸡制以为枕仰覆前后四面视之其形常正夫四面正者因犀以成形而明暗空塞法法发挥全体无碍者皆见精明性之所成就此阿难所亲证知乃认以为自然有自然体受甄明乎。
阿难言必此妙见性非自然我今发明是因缘生心犹未明咨询如来是义云何合因缘性佛言汝言因缘吾复问汝汝今因见见性现前此见为复因明有见因暗有见因空有见因塞有见阿难若因明有应不见暗如因暗有应不见明如是乃至因空因塞同于明暗复次阿难此见又复缘明有见缘暗有见缘空有见缘塞有见阿难若缘空有应不见塞若缘塞有应不见空如是乃至缘明缘暗同于空塞当知如是精觉妙明非因非缘亦非自然非不自然无非不非无是非是离一切相即一切法汝今云何于中措心以诸世间戏论名相而得分别如以手掌撮摩虚空秪益自劳虚空云何随汝执捉。
阿难白佛言世尊必妙觉性非因非缘世尊云何常与比丘宣说见性具四种缘所谓因空因明因心因眼是义云何。
佛言阿难我说世间诸因缘相非第一义阿难吾复问汝诸世间人说我能见云何名见云何不见阿难言世人因于日月灯光见种种相名之为见若复无此三种光明则不能见阿难若无明时名不见者应不见暗若必见暗此但无明云何无见阿难若在暗时不见明故名为不见今在明时不见暗相还名不见如是二相俱名不见若复二相自相凌夺非汝见性于中暂无如是则知二俱名见云何不见是故阿难汝今当知见明之时见非是明见暗之时见非是暗见空之时见非是空见塞之时见非是塞四义成就汝复应知见见之时见非是见见犹离见见不能及云何复说因缘自然及和合相汝等声闻狭劣无识不能通达清净实相吾今诲汝当善思惟无得疲怠妙菩提路。
论曰世有宝镜种性清莹然有翳有拭有开有掩方其翳非暗与之方其拭非明与之方其开非空与之方其掩非塞与之暗明开掩之不常而其种性则有常故世尊示见精明性者其容受明暗通塞四种缘尘此宝镜如之今阿难心知自然之论已夺又执因缘之义为问避溺投火惑滋甚矣夫见性因空因明因心因眼者世尊一时方便对机之语非究竟之说也此会所示盖是称性法句如王宝剑不可触故曰离一切相即一切法此其三世如来之所珍秘十方菩萨之所护持离见超情清净宝相之体非二乘所知之境故世尊呵之曰汝辈声闻狭劣无识不能通达耳而阿难方以有日月灯则因名有见无日月灯则因名无见是迷昧之极也岂不哀哉见性审如所解因日月灯三种缘尘生则日月灯三种缘尘灭时宁能见明暗自相凌夺乎曰见之矣然则此能见者又何物哉所谓见与见缘有五种义谓明暗空塞为四种见缘谓见精为一种见妄今世尊先破见缘故曰见明之时见非是明见暗之时见非是暗见空之时见非是空见塞之时见非是塞世尊于此分择见精非前明暗空塞因缘而有故曰四义成就已而又将叙此见精使知亦犹是妄故曰汝复应知见见之时见非是见世尊于此又分择真见非前见精以见精犹妄故也故曰见犹离见见不能及呜呼首楞严之宗无见顶法于此发现矣。
阿难白佛言世尊如佛世尊为我等辈宣说因缘及与自然诸和合相与不和合心犹未开而今更闻见见非见重增迷闷伏愿弘慈施大慧目开示我等觉心明净作是语已悲泪顶礼承受圣旨。
尔时世尊怜愍阿难及诸大众将欲敷演大陀罗尼诸三摩提妙修行路告阿难言汝虽强记但益多闻于奢摩他微密观照心犹未了汝今谛听吾当为汝分别开示亦令将来诸有漏者获菩提果阿难一切众生轮回世间由二颠倒分别见妄当处发生当业轮转云何二见一者众生别业妄见二者众生同分妄见。
云何名为别业妄见阿难如世间人目有赤眚夜见灯光别有圆影五色重叠于意云何此夜灯明所现圆光为是灯色为当见色阿难此若灯色则非眚人何不同见而此圆影唯眚之观若是见色见已成色则彼眚人见圆影者名为何等复次阿难若此圆影离灯别有则合傍观屏帐几筵有圆影出离见别有应非眼瞩云何眚人目见圆影是故当知色实在灯见病为影影见俱眚见眚非病终不应言是灯是见于是中有非灯非见如第二月非体非影何以故第二之观捏所成故诸有智者不应说言此捏根元是形非形离见非见此亦如是目眚所成今欲名谁是灯是见何况分别非灯非见。
云何名为同分妄见阿难此阎浮提除大海水中间平陆有三千洲正中大洲东西括量大国凡有二千三百其余小洲在诸海中其间或有三两百国或一或二至于三十四十五十阿难若复此中有一小洲秪有两国唯一国人同感恶缘则彼小洲当土众生睹诸一切不祥境界或见二日或见两月其中乃至晕适珮玦彗孛飞流负耳虹霓种种恶相但此国见彼国众生本所不见亦复不闻。
论曰晕晕气也适所谓适见于日月之灾珮玦气状如此彗所谓埽星偏指曰彗芒气四出日孛飞星自下而升者流星自上而降者负气背日如负者耳气旁日如耳者虹霓螮蝀也明者虹暗者霓春秋传曰鲁哀公六年楚有云如赤鸟夹日以飞三日楚子使问诸周太史周太史曰其当王身乎杜预注曰日为人君妖气守之故以为王身云在楚上唯楚见之故祸不及他国又鲁昭公二十六年冬十一月齐有彗星齐侯使禳之晏子曰无益也只取诬焉天道不陷不贰其命若之何禳且天道之有彗也以除秽也君无秽也又何禳焉若德之秽禳之何损杜预注曰出齐之分野也不书鲁不见以是验有一小洲秪有两国唯一国人同感恶缘则彼小洲当土众生睹诸一切不祥境界明矣。
阿难吾今为汝以此二事进退合明阿难如彼众生别业妄见瞩灯光中所现圆影虽似前境终彼见者目眚所成眚即见劳非色所造然见眚者终无见咎例汝今日以目观见山河国土及诸众生皆是无始见病所成见与见缘似现前境元我觉明见所缘眚觉见即眚本觉明心觉缘非眚觉所觉眚觉非眚中此实见见云何复名觉闻知见是故汝今见我及汝并诸世间十类众生皆即见眚非见眚者彼见真精性非眚者故不名见阿难如彼众生同分妄见例彼妄见别业一人一病目人同彼一国彼见圆影眚妄所生此众同分所现不祥同见业中瘴恶所起俱是无始见妄所生例阎浮提三千洲中兼四大海娑婆世界并暨十方诸有漏国及诸众生同是觉明无漏妙心见闻觉知虚妄病缘和合妄生和合妄死若能远离诸和合缘及不和合则复灭除诸生死因圆满菩提不生灭性清净本心本觉常住。
论曰众生现行分别谓之浮尘此浮尘未起则圆明了知谓之现量刹那流入意地便成外境然似之而非谓之似量故曰见与见缘似现前境而此浮尘之起由觉明故觉明者强觉妄知违时失候者非本自妙而常明遍知之体也又名妄觉以因此觉妄故有所缘眚之病也故曰元我觉明见所缘眚以即此觉明之体全是无明马鸣曰依本觉有不觉依不觉有始觉也故曰觉见即眚于觉妄则言元我于圆明了知现量之境则言本觉何也曰元始觉之异名耳依不觉说有始觉谓是故也本性觉之异名耳依本觉说有不觉谓是故也故曰本觉明心觉缘非眚也言觉所觉眚者叠元我觉明见所缘眚以觉所觉之缘有故言觉非眚中者叠本觉明心觉缘非眚以浮尘未起不堕明了意地眚中故此非见闻觉知之境故曰此实见见云何复名觉闻知见乎。
阿难汝虽先悟本觉妙明性非因缘非自然性而犹未明如是觉元非和合生及不和合阿难吾今复以前尘问汝汝今犹以一切世间妄想和合诸因缘性而自疑惑证菩提心和合起者则汝今者妙净见精为与明和为与暗和为与通和为与塞和若明和者且汝观明当明现前何处杂见见相可辨杂何形像若非见者云何见明若即见者云何见见必见圆满何处和明若明圆满不合见和见必异明杂则失彼性明名字杂失明性和明非义彼暗与通及与群塞亦复如是。
复次阿难又汝今者妙净见精为与明合为与暗合为与通合为与塞合若明合者至于暗时明相已灭此见即不与诸暗合云何见暗若见暗时不与暗合与明合者应非见明既不见明云何明合了明非暗彼暗与通及诸群塞亦复如是。
阿难白佛言世尊如我思惟此妙觉元与诸缘尘及心念虑非和合耶佛言汝今又言觉非和合吾复问汝此妙见精非和合者为非明和为非暗和为非通和为非塞和若非明和则见与明必有边畔汝且谛观何处是明何处是见在见在明自何为畔阿难若明际中必无见者则不相及自不知其明相所在畔云何成彼暗与通及诸群塞亦复如是。
又妙见精非和合者为非明合为非暗合为非通合为非塞合若非明合则见与明性相乖角如耳与明了不相触见且不知明相所在云何甄明合非合理彼暗与通及诸群塞亦复如是阿难汝犹未明一切浮尘诸幻化相当处出生随处灭尽幻妄称相其性真为妙觉明体。
论曰涅槃经曰甘露之性令人不死若合异物亦能不死世尊以寂灭之体名甘露灭者谓其不死而寂灭也故维摩经称甘露灭觉道成宝积经曰了生无生尽无尽知眼性离无去来为世照明甘露灭何故现斯金色光又曰观睒魔鬼趣饥渴大苦逼为证妙菩提施不死甘露如此经前文微细披剥析出见精晓然现前而特告曰幻妄称相其性真为妙觉明体者甘露灭也谓其曰一切浮尘诸幻化相当处出生随处灭尽故。
如是乃至五阴六入从十二处至十八界因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得。
补曰梵语塞健陀此云阴又云蕴钵罗吠奢此云入阿也怛那此云处䭾都此云界以其能盖覆真性曰阴根取尘曰入根尘相生而成曰处根尘识三互相因而立曰界然阴入与处界皆非实有故下文一一破之若知阴入处界生灭去来本如来藏妙真如性则迷悟生死了不可得。
阿难云何五阴本如来藏妙真如性阿难譬如有人以清净目观晴明空唯一晴虚迥无所有其人无故不动目睛瞪以发劳则于虚空别见狂华复有一切狂乱非相色阴当知亦复如是阿难是诸狂华非从空来非从目出如是阿难若空来者既从空来还从空入若有出入即非虚空空若非空自不容其华相起灭如阿难体不容阿难若目出者既从目出还从目入即此华性从目出故当合有见若有见者去既华空旋合见眼若无见者出既翳空旋当翳眼又见华时目应无翳云何晴空号清明眼是故当知色阴虚妄本非因缘非自然性。
阿难譬如有人手足宴安百骸调适忽如忘生性无违顺其人无故以二手掌于空相摩于二手中妄生涩滑冷热诸相受阴当知亦复如是阿难是诸幻触不从空来不从掌出如是阿难若空来者既能触掌何不触身不应虚空选择来触若从掌出应非待合又掌出故合则掌知离则触入臂腕骨髓应亦觉知入时踪迹必有觉心知出知入自有一物身中往来何待合知要名为触是故当知受阴虚妄本非因缘非自然性。
阿难譬如有人谈说酢梅口中水出思蹋悬崖足心酸涩想阴当知亦复如是阿难如是酢说不从梅生非从口入如是阿难若梅生者梅合自谈何待人说若从口入自合口闻何须待耳若独耳闻此水何不耳中而出想蹋悬崖与说相类是故当知想阴虚妄本非因缘非自然性。
阿难譬如暴流波浪相续前际后际不相逾越行阴当知亦复如是阿难如是流性不因空生不因水有亦非水性非离空水如是阿难若因空生则诸十方无尽虚空成无尽流世界自然俱受沦溺若因水有则此暴流性应非水有所有相今应现在若即水性则澄清时应非水体若离空水空非有外水外无流是故当知行阴虚妄本非因缘非自然性。
阿难譬如有人取频伽瓶塞其两孔满中擎空千里远行用饷他国识阴当知亦复如是阿难如是虚空非彼方来非此方入如是阿难若彼方来则本瓶中既贮空去于本瓶地应少虚空若此方入开孔倒瓶应见空出是故当知识阴虚妄本非因缘非自然性。
论曰龙胜偈曰诸法不自生亦不从他生不共不无因是故说无生夫诸法不自生待诸缘故不从他生诸缘无自性故不共生智及修行体空无自性无合散故不无因要待觉悟修行方显不自然成故故知此妙觉明体离一切过本自无生也然世尊又遮如言执防阿难犯之认为断灭为说五阴躯命六入十二处十八界虽有现行实无能所犹如㝱事龙胜曰梦有五种若身中不调若热气多则见火见黄见赤若冷气多则见水见白若风气多则见飞见黑又复所闻见事多思惟念故则梦或天与㝱欲令知未来事是五种㝱无实事而妄见人亦如是五道中众生身见力因缘故见四种我色众是我色是我我中色色中我合云唯色是我唯离色是我我在色中色在我中如是推求了不可得如色既尔受想行识亦如是又曰诸菩萨知诸法如响如乾闼婆城者日出时见楼橹宫殿行人出入日转高转灭此城但可眼见而无有实是名乾闼婆城有人初不见乾闼婆城晨朝向东见之意谓实有疾行趋之转近转灭又如睒魔鬼趣饥渴闷极见热气如野马谓之为水疾走趋之转近转灭疲极困厄至穷山峡谷中大唤啼哭闻有响应谓有居民求之疲极而无所见思惟自悟渴愿心息无智人亦如是阴入界中见吾我及诸法淫嗔心着四方狂走求乐自瞒颠倒狂歇穷极懊恼若以智慧知无我无实法者是时颠倒愿息前言身见力因缘故见四种我此言如是阴入界中见吾我及诸法皆以为梦为乾闼婆城如野马如谷响此其大概也至于尽微细执情则见于下文云。
补曰频伽又云毗伽具云羯罗频伽又云迦陵频伽迦陵此云好频伽此云声即好声乌也其瓶形似之法句经曰精神居形内犹雀藏瓶中瓶破则雀飞去矣净觉以人喻业以瓶喻身以空喻识人擎空而行犹业持身识而去者殆未尽善也若以人喻业前三阴皆言譬如有人等亦应犹业持身而去愚则以瓶喻阴之区宇故下文曰是以名为识阴区宇是也空喻识则如之谓无分别为真空有分别为识性也人则举以起喻耳大率与法句经不相远云。
大佛顶如来密因修证了义诸菩萨万行首楞严经合论卷第二
音切
甄
(音坚)。
胝
(音支)。
腠
(音揍)。
耄
(音冒)。
殂
(音锄)。
携
(音携)。
管
(音管)。
瞪
(音郑)。
瞢
(武亘切)。
𣳹
(音乌)。
慑
(之涉切)。
蠖
(音镬)。
枞
(音窗)。
𥏹
(居夭切)。
擿
(音只)。
赀
(音滋)。
眚
(所景切)。
晕
(音运)。
玦
(音决)。
彗
(音卫)。
埽
(音扫)。
酢
(音醋)。
睒
(吐滥切)。
饷
(式亮切)。

[book_title]大佛顶如来密因修证了义诸菩萨万行首楞严经合论卷第三
论曰经起前文如是乃至五阴六入十二处十八界因缘和合虚妄有生至了然自知获本妙心常住不灭礼佛合掌说偈处义分三段皆世尊以甚微细智入世间解极谈无生问何谓无生曰虽生而不生是也世尊说五阴六入十二处十八界行相竟必曰本非因缘非自然性夫一切诸法既非因缘而生又非自然而生非无生之意乎。
复次阿难云何六入本如来藏妙真如性阿难即彼目睛瞪发劳者兼目与劳同是菩提瞪发劳相因于明暗二种妄尘发见居中吸此尘象名为见性此见离彼明暗二尘毕竟无体如是阿难当知是见非明暗来非于根出不于空生何以故若从明来暗即随灭应非见暗若从暗来明即随灭应无见明若从根生必无明暗如是见精本无自性若于空出前瞩尘象归当见根入空自观何关汝入是故当知眼入虚妄本非因缘非自然性。
补曰直视之久曰瞪由久视故则劳相发生若目睛不瞬劳相自无元一精明以何为妄同是菩提者谓劳与尘本如来藏由尘发见是名眼入离尘无体乃为虚妄此显真见洞然非因明暗有也以至耳之动静鼻之通塞舌之甜淡身之离合意之生灭者等是劳相故皆言瞪。
阿难譬如有人以两手指急塞其耳耳根劳故头中作声兼耳与劳同是菩提瞪发劳相因于动静二种妄尘发闻居中吸此尘象名听闻性此闻离彼动静二尘毕竟无体如是阿难当知是闻非动静来非于根出不于空生何以故若从静来动即随灭应非闻动若从动来静即随灭应无觉静若从根生必无动静如是闻体本无自性若于空出有闻成性即非虚空又空自闻何关汝入是故当知耳入虚妄本非因缘非自然性。
阿难譬如有人急畜其鼻畜久成劳则于鼻中闻有冷触因触分别通塞虚实如是乃至诸香臭气兼鼻与劳同是菩提瞪发劳相因于通塞二种妄尘发闻居中吸此尘象名嗅闻性此闻离彼通塞二尘毕竟无体当知是闻非通塞来非于根出不于空生何以故若从通来塞则闻灭云何知塞如因塞有通则无闻云何发明香臭等触若从根生必无通塞如是闻机本无自性若从空出是闻自当回嗅汝鼻空自有闻何关汝入是故当知鼻入虚妄本非因缘非自然性。
阿难譬如有人以舌䑛吻熟舐令劳其人若病则有苦味无病之人微有甜触由甜与苦显此舌根不动之时淡性常在兼舌与劳同是菩提瞪发劳相因甜苦淡二种妄尘发知居中吸此尘象名知味性此知味性离彼甜苦及淡二尘毕竟无体如是阿难当知如是尝苦淡知非甜苦来非因淡有又非根出不于空生何以故若甜苦来淡则知灭云何知淡若从淡出甜则知亡复云何知甜苦二相若从舌生必无甜淡及与苦尘斯知味根本无自性若于空出虚空自味非汝口知又空自知何关汝入是故当知舌入虚妄本非因缘非自然性。
阿难譬如有人以一冷手触于热手若冷势多热者从冷若热功胜冷者成热如是以此合觉之触显于离知涉势若成因于劳触兼身与劳同是菩提瞪发劳相因于离合二种妄尘发觉居中吸此尘象名知觉性此知觉体离彼离合违顺二尘毕竟无体如是阿难当知是觉非离合来非违顺有不于根出又非空生何以故若合时来离当已灭云何觉离违顺二相亦复如是若从根出必无离合违顺四相则汝身知元无自性必于空出空自觉知何关汝入是故当知身入虚妄本非因缘非自然性。
阿难譬如有人劳倦则眠睡熟便寤览尘斯忆失忆为忘是其颠倒生住异灭吸习中归不相逾越称意知根兼意与劳同是菩提瞪发劳相因于生灭二种妄尘集知居中吸撮内尘见闻逆流流不及地名觉知性此觉知性离彼寤寐生灭二尘毕竟无体如是阿难当知如是觉知之根非寤寐来非生灭有不于根出亦非空生何以故若从寤来寐即随灭将何为寐必生时有灭即同无令谁受灭若从灭有生即灭无谁知生者若从根出寤寐二相随身开合离斯二体此觉知者同于空华毕竟无性若从空生自是空知何关汝入是故当知意入虚妄本非因缘非自然性复次阿难云何十二处本如来藏妙真如性阿难汝且观此祇陀树林及诸泉池于意云何此等为是色生眼见眼生色相阿难若复眼根生色相者见空非色色性应销销则显发一切都无色相既无谁明空质空亦如是若复色尘生眼见者观空非色见即销亡亡则都无谁明空色是故当知见与色空俱无处所即色与见二处虚妄本非因缘非自然性。
阿难汝更听此祇陀园中食办击鼓众集撞钟钟鼓音声前后相续于意云何此等为是声来耳边耳往声处阿难若复此声来于耳边如我乞食室罗筏城在祇陀林则无有我此声必来阿难耳处目连迦叶应不俱闻何况其中一千二百五十沙门一闻钟声同来食处若复汝耳往彼声边如我归住祇陀林中在室罗城则无有我汝闻鼓声其耳已往击鼓之处钟声齐出应不俱闻何况其中象马牛羊种种音响若无来往亦复无闻是故当知听与音声俱无处所即听与声二处虚妄本非因缘非自然性。
阿难汝又嗅此炉中栴檀此香若复然于一铢室罗筏城四十里内同时闻气于意云何此香为复生栴檀木生于汝鼻为生于空阿难若复此香生于汝鼻称鼻所生当从鼻出鼻非栴檀云何鼻中有栴檀气称汝闻香当于鼻出鼻中出香说闻非义若生于空空性常恒香应常在何藉炉中爇此枯木若生于木则此香质因爇成烟若鼻得闻合蒙烟气其烟腾空未及遥远四十里内云何已闻是故当知香鼻与闻俱无处所即嗅与香二处虚妄本非因缘非自然性阿难汝常二时众中持钵其间或遇酥酪醍醐名为上味于意云何此味为复生于空中生于舌中为生食中阿难若复此味生于汝舌在汝口中只有一舌其舌尔时已成酥味遇黑石蜜应不推移。
补曰无尽曰见闻顺取外境而集知于内意根故故曰逆流外境若亡内心无体故曰流不及地名觉知性吸习中归者即吸习生灭二种妄尘归于意地之中为内法尘吸览也习染也不能圆证无生过由此耳栴檀然之一铢烟腾未远四十里内已皆闻之其胜绝若此法华谓六铢之香价直娑婆世界信有之矣黑石蜜者善见律云甘蔗糖也其坚如石即今之糖霜是已。
若不变移不名知味若变移者舌非多体云何多味一舌之知若生于食食非有识云何自知又食自知即同他食何预于汝名味之知若生于空汝瞰虚空当作何味必其虚空若作咸味既咸汝舌亦咸汝面则此界人同于海鱼既常受咸了不知淡若不识淡亦不觉咸必无所知云何名味是故当知味舌与尝俱无处所即尝与味二俱虚妄本非因缘非自然性阿难汝常晨朝以手摩头于意云何此摩所知谁为能触能为在手为复在头若在于手头则无知云何成触若在于头手则无用云何名触若各各有则汝阿难应有二身若头与手一触所生则手与头当为一体若一体者触则无成若二体者触谁为在在能非所在所非能不应虚空与汝成触是故当知觉触与身俱无处所即身与触二俱虚妄本非因缘非自然性。
阿难汝常意中所缘善恶无记三性生成法则此法为复即心所生为当离心别有方所阿难若即心者法则非尘非心所缘云何成处若离于心别有方所则法自性为知非知知则名心异汝非尘同他心量即汝即心云何汝心更二于汝若非知者此尘既非色声香味离合冷暖及虚空相当于何在今于色空都无表示不应人间更有空外心非所缘处从谁立是故当知法则与心俱无处所则意与法二俱虚妄本非因缘非自然性。
论曰杂华曰佛子菩萨摩诃萨如是十种逆顺观诸缘起所谓有支相续故一心所摄故自业差别故不相舍离故三道不断故观过去现在未来故三苦聚集故因缘生灭故生死系缚故无所有尽观故枣柏曰此十种逆顺观十二有支缘起相续皆一心所摄但以自业苦乐不同而有差别不离十二有支但如前道断者所谓心境无明此三无者余皆无若不断者三苦聚集言三苦者即行苦苦苦坏苦聚也而能断者以无无明即成不苦之妙用理智故问三种行相何若曰无明至六根是谓行苦以迷攀缘不自知故触受是谓苦苦以受诸触时即有苦又加爱恋及以憎妒故余皆坏苦也依止三苦成五阴依五阴成六入由六入成十二处因十二处立十八界然则五阴者盖是无始生死之处一切苦业之原当细披剥之使知虚诳涅槃曰五阴者念念生灭如其生灭谁有缚谁有解世尊因此五阴生后五阴此五阴自灭不至彼阴虽不至彼阴能生彼阴如因子生芽子不至芽虽不至芽而能生芽众生亦尔以是究观了不可得如皮既无毛则安附问曰世尊不正言无生乃曰本非因缘非自然性其意安在曰佛所说法有密说有显说如本非因缘非自然性者密说也问何谓显说曰如杂华曰譬如河中水湍流竞奔逝各各不相知诸法亦如是又如大火聚猛𦦨同时发各各不相知诸法亦如是又如长风起遇物咸鼓扇各各不相知诸法亦如是又如众地界展转因依住各各不相知诸法亦如是眼耳鼻舌身心意诸情根以此常流转而无能转者法性本无生示现而有生是中无能现亦无所现物眼耳鼻舌身心意诸情根一切空无性忘心分别有如是而观察一切皆无性涅槃又曰如磁石者是义不然何以故石不吸铁所以者何无心业故善男子异法有故异法出生异法无故异法坏灭无有作者无有受者善男子犹如猛火不能焚薪火出薪坏名为焚薪善男子譬如葵藿随日而转如是葵藿亦无敬心无识无业异法性故而自回转善男子如芭蕉树因雷增长是树无耳亦无意识异法有故异法增长异法无故异法坏灭善男子如阿迦叔树女人摩触华为之出是树无心亦无觉触异法有故异法出生异法无故异法坏灭如橘得尸果则滋多如是橘树无心无触异法有故异法滋多异法无故异法坏灭善男子如安石榴砖骨粪故果实繁茂安石榴树亦无心触异法有故异法出生异法无故异法坏灭善男子磁石吸铁亦复如是异法有故异法出生异法无故异法坏灭众生佛性亦复如是不能吸得阿耨多罗三藐三菩提善男子无明不能吸取诸行行亦不能吸取识也亦得名为无明缘行行缘于识有佛无佛法界常住杂华经意以水火风地皆动转而无作无造谁使之然初不闻水火风地等受生死受业报如眼耳鼻舌身意诸情之根亦皆动转无作无造谁使之然而云独受生死受业报乎涅槃经意以芭蕉葵藿橘安石榴皆无敬心耳识觉触等而能成就发生如无明行识乃至老死岂独有分别乎大矣哉世尊显演无生法者此也。
复次阿难云何十八界本如来藏妙真如性阿难如汝所明眼色为缘生于眼识此识为复因眼所生以眼为界因色所生以色为界阿难若因眼生既无色空无可分别纵有汝识欲将何用汝见又非青黄赤白无所表示从何立界若因色生空无色时汝识应灭云何识知是虚空性若色变时汝亦识其色相迁变汝识不迁界从何立从变则变界相自无不变则恒既从色生应不识知虚空所在若兼二种眼色共生合则中离离则两合体性杂乱云何成界是故当知眼色为缘生眼识界三处都无则眼与色及色界三本非因缘非自然性。
阿难又汝所明耳声为缘生于耳识此识为复因耳所生以耳为界因声所生以声为界阿难若因耳生动静二相既不现前根不成知必无所知知尚无成识何形貌若取耳闻无动静故闻无所成云何耳形杂色触尘名为识界则耳识界复从谁立若生于声识因声有则不关闻无闻则亡声相所在识从声生许声因闻而有声相闻应闻识不闻非界闻则同声识已被闻谁知闻识若无知者终如草木不应声闻杂成中界界无中位则内外相复从何成是故当知耳声为缘生耳识界三处都无则耳与声及声界三本非因缘非自然性。
阿难又汝所明鼻香为缘生于鼻识此识为复因鼻所生以鼻为界因香所生以香为界阿难若因鼻生则汝心中以何为鼻为取肉形双爪之相为取嗅知动摇之性若取肉形肉质乃身身知即触名身非鼻名触即尘鼻尚无名云何立界若取嗅知又汝心中以何为知以肉为知则肉之知元触非鼻以空为知空则自知肉应非觉如是则应虚空是汝汝身非知今日阿难应无所在以香为知知自属香何预于汝若香臭气必生汝鼻则彼香臭二种流气不生伊兰及栴檀木二物不来汝自嗅鼻为香为臭臭则非香香应非臭若香臭二俱能闻者则汝一人应有两鼻对我问道有二阿难谁为汝体若鼻是一香臭无二臭既为香香复成臭二性不有界从谁立若因香生识因香有如眼有见不能观眼因香有故应不知香知即非生不知非识香非知有香界不成识不知香因界则非从香建立既无中间不成内外彼诸闻性毕竟虚妄是故当知鼻香为缘生鼻识界三处都无则鼻与香及香界三本非因缘非自然性。
阿难又汝所明舌味为缘生于舌识此识为复因舌所生以舌为界因味所生以味为界阿难若因舌生则诸世间甘蔗乌梅黄连石盐细辛姜桂都无有味汝自尝舌为甜为苦若舌性苦谁来尝舌舌不自尝孰为知觉舌性非苦味自不生云何立界若因味生识自为味同于舌根应不自尝云何识知是味非味又一切味非一物生味既多生识应多体识体若一体必味生咸淡甘辛和合俱生诸变异相同为一味应无分别分别既无则不名识云何复名舌味识界不应虚空生汝心识舌味和合即于是中元无自性云何界生。
补曰孤山曰若杂成则一半属声一半属闻故曰界无中位既无中识则内外境义皆不成又曰不应虚空等者初因舌是破自生二因味是破他生三虚空是破无因生四舌味和合是破共生前后诸文皆尔此中最显。
是故当知舌味为缘生舌识界三处都无则舌与味及舌界三本非因缘非自然性。
阿难又汝所明身触为缘生于身识此识为复因身所生以身为界因触所生以触为界阿难若因身生必无合离二觉观缘身何所识若因触生必无汝身谁有非身知合离者阿难物不触知身知有触知身即触知触即身即触非身即身非触身触二相元无处所合身即为身自体性离身即是虚空等相内外不成中云何立中不复立内外性空即汝识生从谁立界是故当知身触为缘生身识界三处都无则身与触及身界三本非因缘非自然性。
阿难又汝所明意法为缘生于意识此识为复因意所生以意为界因法所生以法为界阿难若因意生于汝意中必有所思发明汝意若无前法意无所生离缘无形识将何用又汝识心与诸思量兼了别性为同为异同意即意云何所生异意不同应无所识若无所识云何意生若有所识云何识意唯同与异二性无成界云何立若因法生世间诸法不离五尘汝观色法及诸声法香法味法及与触法相状分明以对五根非意所摄汝识决定依于法生汝今谛观法法何状若离色空动静通塞合离生灭越此诸相终无所得生则色空诸法等生灭则色空诸法等灭所因既无因生有识作何形相相状不有界云何生是故当知意法为缘生意识界三处都无则意与法及意界三本非因缘非自然性。
阿难白佛言世尊如来常说和合因缘一切世间种种变化皆因四大和合发明云何如来因缘自然二俱排摈我今不知斯义所属唯垂哀愍开示众生中道了义无戏论法。
尔时世尊告阿难言汝先厌离声闻缘觉诸小乘法发心勤求无上菩提故我今时为汝开示第一义谛。
补曰无尽移第十卷自妄元无因至五妄想成一节兼前二十八字及于妄元上加阿难二字共三十五行入在此第一义谛句下谓为顺文势也愚窃原此上阿难请问云何如来因缘自然二俱排摈及请开示中道了义无戏论法故如来以七大性等语答之如第十卷妄元无因上一节阿难自问五阴相中五种虚妄为本想心如来则以妄元无因等为详辩此两处问答初无相关亦不稠叠其文势有何不顺而欲易之又况弥伽按梵本对译但恐于此方语音有未尽善至其首尾必不如此之违戾也。
如何复将世间戏论妄想因缘而自缠绕汝虽多闻如说药人真药现前不能分别如来说为真可怜愍汝今谛听吾当为汝分别开示亦令当来修大乘者通达实相阿难默然承佛圣旨阿难如汝所言四大和合发明世间种种变化阿难若彼大性体非和合则不能与诸大杂和犹如虚空不和诸色若和合者同于变化始终相成生灭相续生死死生生生死死如旋火轮未有休息阿难如水成冰冰还成水汝观地性粗为大地细为微尘至邻虚尘析彼极微色边际相七分所成更析邻虚即实空性阿难若此邻虚析成虚空当知虚空出生色相汝今问言由和合故出生世间诸变化相汝且观此一邻虚尘用几虚空和合而有不应邻虚合成邻虚又邻虚尘析入空者用几色相合成虚空若色合时合色非空若空合时合空非色色犹可析空云何合汝元不知如来藏中性色真空性空真色清净本然周遍法界随众生心应所知量循业发现。
补曰如来藏乃寂照妙明之体也能含吐十虚故曰周遍以变现十界故曰循业孤山约三谛圆融不一不异释此藏性净觉尝谓其义包富博济无所不在后来说者徒欲好异翻失体要愚谓不然如来于下交亲尝演释此义曰我以妙明不灭不生合如来藏而如来藏唯妙觉明圆照法界是故于中一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮灭尘合觉故发真如妙觉明性而如来藏本妙圆心非心非空非地非水非风非火至离即离非是即非即处明示其旨又楞伽经佛谓大慧菩萨曰有时空无相无愿如实际法性法身涅槃离自性不生不灭本来寂静自性涅槃如是等句说如来藏亦岂翻失体要乎定林曰风无实体依土发现故曰国土水火为世间用故曰世间识及六根所起用处有而不实故曰十虚色不言世间国土者离色无世间国土离世间国土无色空所圆满非特世间国土又非有而不实故曰十方方无迁流空亦如是言色边际微尘有方分微也邻虚尘无方分极微也析尘至极无折可析即实空性。
世间无知惑为因缘及自然性皆是识心分别计度但有言说都无实义。
阿难火性无我寄于诸缘汝观城中未食之家欲炊爨时手执阳燧日前求火阿难名和合者如我与汝一千二百五十比丘今为一众众虽为一诘其根本各各有身皆有所生氏族名字如舍利弗婆罗门种优卢频螺迦叶波种乃至阿难瞿昙种姓阿难若此火性因和合有彼手执镜于日求火此火为从镜中而出为从艾出为于日来阿难若日来者自能烧汝手中之艾来处林木皆应受焚若镜中出自能于镜出然于艾镜何不镕纡汝手执尚无热相云何融泮若生于艾何藉日镜光明相接然后火生汝又谛观镜因手执日从天来艾本地生火从何方游历于此日镜相远非和非合不应火光无从自有汝犹不知如来藏中性火真空性空真火清净本然周遍法界随众生心应所知量阿难当知世人一处执镜一处火生遍法界执满世间起起遍世间宁有方所循业发现世间无知惑为因缘及自然性皆是识心分别计度但有言说都无实义。
阿难水性不定流息无恒如室罗城迦毗罗仙斫迦罗仙及钵头摩诃萨多等诸大幻师求太阴精用和幻药是诸师等于白月昼手执方诸承月中水此水为复从珠中出空中自有为从月来阿难若从月来尚能远方令珠出水所经林木皆应吐流流则何待方诸所出不流明水非从月降若从珠出则此珠中常应流水何待中宵承白月昼若从空生空性无边水当无际从人暨天皆同滔溺云何复有水陆空行汝更谛观月从天陟珠因手持承珠水盘本人敷设水从何方流注于此月珠相远非和非合不应水精无从自有汝尚不知如来藏中性水真空性空真水清净本然周遍法界随众生心应所知量一处执珠一处水出遍法界执满法界生生满世间宁有方所循业发现世间无知惑为因缘及自然性皆是识心分别计度但有言说都无实义。
阿难风性无体动静不常汝常整衣入于大众僧伽黎角动及傍人则有微风拂彼人面此风为复出袈裟角发于虚空生彼人面阿难此风若复出袈裟角汝乃披风其衣飞摇应离汝体我今说法会中垂衣汝看我衣风何所在不应衣中有藏风地若生虚空汝衣不动何因无拂空性常住风应常生若无风时虚空当灭灭风可见灭空何状若有生灭不名虚空名为虚空云何风出若风自生被拂之面从彼面生当应拂汝自汝整衣云何倒拂汝审谛观整衣在汝面属彼人虚空寂然不参流动风自谁方鼓动来此风空性隔非和非合不应风性无从自有汝宛不知如来藏中性风真空性空真风清净本然周遍法界随众生心应所知量阿难如汝一人微动服衣有微风出偏法界拂满国土生周遍世间宁有方所循业发现世间无知惑为因缘及自然性皆是识心分别计度但有言说都无实义。
阿难空性无形因色显发如室罗城去河遥处诸刹利种及婆罗门毗舍首陀兼颇罗堕旃陀罗等。
补曰优卢频螺此云木瓜癊迦叶波此云大龟瞿昙星名从星立姓后改为释迦西土之姓有四曰刹帝利王种也曰婆罗门净行也曰毗舍啇贾也曰首陀农人也如此方士农工商此四姓贵贱各安其业至于婚嫁亦不交通释迦在四姓之外故曰四姓出家同名释氏颇罗堕具云宾头卢颇罗堕此云捷疾又云利根又云暴恶人慈恩曰婆罗门有十八姓此居其一旃陀罗此云严帜孤山曰恶业自严行持标帜迦毗罗等皆幻术之师也伊兰观佛三昧海经备载乃臭树佛语以旃檀对喻之推明其理犹儒家薰莸之喻殆非今猗兰比也阳燧形如镜范铜为之向日取艾炷之则得火方诸如蛤炼石成之对月则津然出水。
新立安居凿井求水出土一尺于中则有一尺虚空如是乃至出土一丈中间还得一丈虚空虚空浅深随出多少此空为当因土所出因凿所有无因自生阿难若复此空无因自生未凿土前何不无碍唯见大地迥无通达若因土出则土出时应见空入若土先出无空入者云何虚空因土而出若无出入则应空土元无异因无异则同则土出时空何不出若因凿出则凿出空应非出土不因凿出凿自出土云何见空汝更审谛谛审谛观凿从人手随方运转土因地移如是虚空因何所出凿空虚实不相为用非和非合不应虚空无从自出若此虚空性圆周遍本不动摇当知现前地水火风均名五大性真圆融皆如来藏本无生灭阿难汝心昏迷不悟四大元如来藏当观虚空为出为入为非出入汝全不知如来藏中性觉真空性空真觉清净本然周遍法界随众生心应所知量阿难如一井空空生一井十方虚空亦复如是圆满十方宁有方所循业发现世间无知惑为因缘及自然性皆是识心分别计度但有言说都无实义。
阿难见觉无知因色空有如汝今者在祇陀林朝明夕昏设居中宵白月则光黑月便暗则明暗等因见分析此见为复与明暗相并太虚空为同一体为非一体或同非同或异非异阿难此见若复与明与暗及与虚空元一体者则明与暗二体相亡暗时无明明时无暗若与暗一明则见亡必一于明暗时当灭灭则云何见明见暗若明暗殊见无生灭一云何成若此见精与暗与明非一体者汝离明暗及与虚空分析见元作何形相离明离暗及离虚空是见元同龟毛兔角明暗虚空三事俱异从何立见明暗相背云何或同离三元无云何或异分空分见本无边畔云何非同见暗见明性非迁改云何非异汝更细审微细审详审谛审观明从大阳暗随黑月通属虚空瓮归大地如是见精因何所出见觉空顽非和非合不应见精无从自出若见闻知性圆周遍本不动摇当知无边不动虚空并其动摇地水火风均名六大性真圆融皆如来藏本无生灭阿难汝性沉沦不悟汝之见闻觉知本如来藏汝当观此见闻觉知为生为灭为同为异为非生灭为非同异汝曾不知如来藏中性见觉明觉精明见清净本然周遍法界随众生心应所知量如一见根见周法界听嗅尝触觉触觉知妙德莹然遍周法界圆满十虚宁有方所循业发现世间无知惑为因缘及自然性皆是识心分别计度但有言说都无实义。
阿难识性无源因于六种根尘妄出汝今遍观此会圣众用目循历其目周视但如镜中无别分析汝识于中次第标指此是文殊此富楼那此目犍连此须菩提此舍利弗此识了知为生于见为生于相为生虚空为无所因突然而出阿难若汝识性生于见中如无明暗及与色空四种必无元无汝见见性尚无从何发识若汝识性生于相中不从见生既不见明亦不见暗明暗不瞩即无色空彼相尚无识从何发若生于空非相非见非见无辩自不能知明暗色空非相灭缘见闻觉知无处安立处此二非空则同无有非同物纵发汝识欲何分别若无所因突然而出何不日中别识明月汝更细详微细详审见托汝睛相推前境可状成有不相成无如是识缘因何所出识动见澄非和非合闻听觉知亦复如是不应识缘无从自出若此识心本无所从当知了别见闻觉知圆满湛然性非从所兼彼虚空地水火风均名七大性真圆融皆如来藏本无生灭阿难汝心粗浮不悟见闻发明了知本如来藏汝应观此六处识心为同为异为空为有为非同异为非空有汝元不知如来藏中性识明知觉明真识妙觉湛然遍周法界含吐十虚宁有方所循业发现世间无知惑为因缘及自然性皆是识心分别计度但有言说都无实义。
论曰所言地水火风而依于空为五法器界也见闻觉知而依于识为五法根身也根身器界共十法今以性言之盖十大性也而经但曰均名七大何也曰地水火风空器界之形貌者故件件而详叙之至于见闻觉知识根尘之名言者故但以见觉及识略之为七也故云见觉无知清净本然遍周法界而便叙曰如一见根见周法界听嗅尝触觉触觉知妙德莹然遍周法界也及观下文诸圣人证成六入十二处十八界七大性之法名二十五种圆通至大势至法王子与其同伦五十二菩萨则曰佛问圆通我无选择都摄六根净念相继入三摩地用以印成见闻觉知依识为六根无所选择则十大性无疑碍矣龙胜曰诸法实有不应以心识故知有相若以心识故知有是则非有如地坚相以身根身识故知有若无身根身识则无坚相问曰身根身识若知若不知而地常有坚相答曰若先自知有坚相若从他闻则知有坚相若先不知不闻则无坚相复次地若常是坚相不应舍其相如凝酥蜡蜜树胶融则舍其坚相堕湿相中金银铜铁等亦是如水为湿相寒则转为坚相如是等种种悉皆舍相又曰若火实有热性云何有人入火不烧及人身中火而不烧身云中火水不能灭以火无有定热性故神通力故火不能烧身业因缘故五脏不热神龙力故水不能灭若热性与火异火则非热若热性与火一云何言热是火性余性亦如是如是总性别性无故名为性空以如是之理推地水火之性喻如寻流而得源一切皆空况风与空乎世尊所示自其性而发相谓之循业发现应所知量龙胜所论自其相而穷性特显发色心不二耳于空云汝心昏迷空性觉故于见云汝性沉沦见性外现故于识云汝心粗浮识精内潜故浮则但认浮根粗则不达识精故也补曰真际曰性色真空离一切相性空真色即一切相愚曰色相可以离可以即火水如之然于空于觉于识当何以辩之哉须知地水火风等咸是精真妙心中所现物故曰汝心昏迷不悟四大元如来藏又曰当知无边不动虚空并其动摇地水火风均名六大性真圆融皆如来藏本无生灭又曰兼彼虚空地水火风均名七大性真圆融皆如来藏本无生灭由是而观非外物也明时无暗集解作明时非暗。
尔时阿难及诸大众蒙佛如来微妙开示身心荡然得无挂碍是诸大众各各自知心遍十方见十方空如观手中所持叶物一切世间诸所有物皆即菩提妙明元心心精遍圆含裹十方反观父母所生之身犹彼十方虚空之中吹一微尘若存若亡如湛巨海流一浮沤起灭无从了然自知获本妙心常住不灭礼佛合掌得未曾有于如来前说偈赞佛。
妙湛总持不动尊首楞严王世希有销我亿劫颠倒想不历僧祇获法身。
补曰不历二字从上诸师释之皆不原如来直示顿证法门而局于名言昧于大旨有谓方便之谈者有谓神力示现者有谓姑叙悟解者有谓非述一人者审如诸师之言立论不一俾修三摩提者安能至不疑之地耶愚以渐修顿证二义破其封执如婆沙论叙三阿僧祇劫修六度行百劫种相好因然后获五分法身唯识谓地前历一僧祇初地满二僧祇八地至等觉是三僧祇然后获究竟法身者此渐修义也此经叙识阴尽处则曰诸根互用从互用中能入菩萨金刚干慧圆明精心于中发化如净琉璃内含宝月如是乃超十信十住十行十回向四加行心菩萨所行金刚十地等觉圆明入于如来妙庄严海圆满菩提归无所得又曰想相为尘识情为垢二俱远离则汝法眼应时清明云何不成无上知觉者此顿证义也以渐言之则从微至着自信住行向至等觉方证极果以顿言之则一念不生前后际断即名为佛尚不从地位阶升岂历僧祇耶下文谓与不圆根日劫相倍者此也而庆喜亲证此顿门乃曰了然自知获本妙心是与等觉圆明之心初无有异谓其不获可乎况此法身人人具有以无明所蔽妄想所汩隐然如失一旦无明遽破妄想随销虽蚍蜉蚁子亦能获证此身何独庆喜欤昔广额屠儿至佛座下无明顿息乃置刀谓佛曰世尊我是千佛一数佛即印可谓其不预可乎夫以广额放下屠刀无明顿息预千佛数今庆喜情想销尽法眼清明则其言获也宜矣但其觉虽齐于佛觉而功未逮于极果故不言五分及究竟耳富楼那曰我与如来宝觉圆明真妙净心无二圆满而我昔遭无始妄想久在轮回今得圣乘犹未究竟则与此意同何惑于名言之深也。
愿今得果成宝王还度如是恒沙众将此深心奉尘刹是则名为报佛恩伏请世尊为证明五浊恶世誓先入如一众生未成佛终不于此取泥洹大雄大力大慈悲希更审除微细惑令我早登无上觉于十方界坐道场舜若多性可销亡烁迦罗心无动转。
论曰定林曰识精为水水不摇则名之为湛所谓圆湛者清净本然周遍法界不分为六则湛圆矣所谓妙湛者以妙力总持不动则湛妙矣所谓觉湛明性者觉合识精如日合水而有明性也所谓湛精圆常者即圆湛识精也已灭生灭故名为常所谓此湛非是不流如急流水望如恬静者经云识动见澄则识有动性名为想元自非妙湛总持则念念爱业习气暴流成诸行矣经于诸行喻如流者以此然识比诸行犹名为湛所谓湛入合湛者如波澜灭化为澄水名行阴尽内内湛明入无所入名识阴区宇则所谓湛入者识阴也湛入为识阴则湛为性识明知明知即智智之与识是识边际故说五阴而曰湛入合湛归识边际性识不名湛入者周遍法界无出入故所谓内内湛明入无所入者湛出为行行如水流湛入为识识灭行阴则内内湛明入至想元更无所入矣所谓识精者即阿陀那识也所谓黏湛者黏此识精也此识精者如水清洁本无黏性妄起分别与色合故水土杂矣乃能成黏若识此识者如水清洁本无黏性能不合色脱黏内伏湛有圆湛有妙湛有觉湛有精湛有湛入有黏湛如前义锱铢之分较尽法之喻也马鸣曰以依不觉心动为业觉则不动夫觉则不动妙湛总持之谓动则为业迁流而为诸行矣所言首楞严王者以首楞严定十地菩萨能得之故佛则为王僧祇当云阿僧祇劫波译者略也阿僧祇此云无数劫波此云时分时分有久近凡言劫波极长分也舜若多风神动之性也烁迦罗此云坚固亦金刚坚固心也旧疏曰舜若多此云虚空阿难意若曰虚空之性不可销亡者尚可销亡我坚固之心不可动转也又曰舜若多性未见正译或曰舜若者断灭空也舜若多者真性空也资中云舜若多者虚空断灭心也。
大佛顶如来密因修证了义诸菩萨万行首楞严经合论卷第三
音切
磁
(音慈)。
葵
(音癨)。
藿
(音壑)。
榴
(音留)。
摈
(音鬓)。
藉
(音借)。
爇
(音热)。
燧
(音遂)。
癃
(音隆)。
帜
(音炽)。
莸
(音由)。
殆
(音待)。
猗
(音衣)。
蚍
(音毗)。
蜉
(音浮)。

[book_title]大佛顶如来密因修证了义诸菩萨万行首楞严经合论卷第四
论曰马鸣曰凡所分别皆分别自心心不见心无相可得是故当知一切世间境界之相皆依众生无明妄念而得建立如镜中像无体可得如经前文所论五阴六入十二处十八界七大性行相纷然皆镜中像也而富楼那如小儿犹以是像为实然故起疑而难旧疏曰执相难性以小乘有学方断分别而俱生烦恼未除故如阿难所证是也富楼那自陈虽断俱生烦恼已证无学然尚缠理障也。
尔时富楼那弥多罗尼子在大众中即从座起偏袒右肩右膝着地合掌恭敬而白佛言大威德世尊善为众生敷演如来第一义谛世尊常推说法人中我为第一今闻如来微妙法音犹如聋人逾百步外聆于蚊蚋本所不见何况得闻佛虽宣明令我除惑今犹未详斯义究竟无疑惑地世尊如阿难辈虽则开悟习漏未除我等会中登无漏者虽尽诸漏今闻如来所说法音尚纡疑悔世尊若复世间一切根尘阴处界等皆如来藏清净本然云何忽生山河大地诸有为相次第迁流终而复始又如来说地水火风本性圆融周遍法界湛然常住世尊若地性遍云何容水水性周遍火则不生复云何明水火二性俱遍虚空不相陵灭世尊地性障碍空性虚通云何二俱周遍法界而我不知是义攸往惟愿如来宣流大慈开我迷云及诸大众作是语已五体投地钦渴如来无上慈诲。
尔时世尊告富楼那及诸会中漏尽无学诸阿罗汉如来今日普为此会宣胜义中真胜义性令汝会中定性声闻及诸一切未得二空回向上乘阿罗汉等皆获一乘寂灭场地真阿练若正修行处汝今谛听当为汝说富楼那等钦佛法音默然承听。
论曰枣柏曰有始有终者如人于少时间梦见无量劫忽然梦觉所有梦中时无量劫数并不可得始之与终亦复如是富楼那方在㝱中然梦以忆想独影力故妄见种种山河世界以无明力故幻成三支如唯识宗有三支习气义一曰戏论习气二曰有支习气三曰名言习气问何谓戏论曰譬如世有草号虞美人虞美人者项王宠姬也死非其道故世哀之为之歌对草倚声凄恸而草辄摇草无情识也方其未有楚则宠姬亦无矧有草耶一切众生自妄颠倒而成三界如之又问何谓有支曰譬如世有磁石见铁则吸石无情识也而注发动转若有使之者一切众生三苦相因为十二缘虚妄栽接而成众生如之又问何谓名言曰譬如世人葬其祖先于吉地则世受其福不然有祸人有亲姻地非情识而祸福之应捷于影响一切众生杀盗淫力妄计而成业果如之二空者人空法空也得人空者知众生无性得法空者知诸法无性故曰令汝会中定性声闻及诸一切未得二空回向上乘阿罗汉等皆获一乘寂灭场地真阿练若正修行处阿练若又阿兰若此云无喧诤又云闲静处。
佛言富楼那如汝所言清净本然云何忽生山河大地汝常不闻如来宣说性觉妙明本觉明妙富楼那言唯然世尊我常闻佛宣说斯义佛言汝称觉明为复性明称名为觉为觉不明称为明觉富楼那言若此不明名为觉者则无所明佛言若无所明则无明觉有所非觉无所非明无明又非觉湛明性性觉必明妄为明觉。
论曰性以觉言者觉必明也而有三种名何谓三种曰妙明曰明妙曰觉明于性觉则曰妙明于本觉则曰明妙于妄觉则曰觉明而觉明不言妙何也曰性觉不立始终独立而常寂若遇了缘而迷解则是明其妙矣故曰本觉明妙然而既立本则有始之别名也盖性觉者其体本自妙而常明不因他以有明者也本觉者由不思议熏修之力能明知我有是性觉之妙者也觉明者因觉而有明觉灭则明没矣其言妙可乎马鸣曰始觉时即是本觉无别觉起立始觉者以依本觉有不觉依不觉说有始觉推马鸣之意以较此经乃是升本觉为性觉升始觉为本觉故异耳今所言性觉者则马鸣以为本觉者也今所言本觉者则马鸣以为始觉者也然世尊于此特曰为复性明称名为觉者拣定富楼那所解之辞也犹曰仁者名为贤人欤固贤人也又曰为觉不明称为明觉者犹曰不贤者名为仁欤无是理也然富楼那不知性觉体自妙而常明乃谓性觉而能明者因觉所故有耳于是疑世尊以不明之体便为觉则不可何以知之以应不用所明是以知其必因所明乃为觉故曰若此不明名为觉者则无所明也世尊蹑此语以穷之谓汝满慈意若曰若无所明便无明觉者是义不然何以故以真觉独立离能所相借曰有所有所矣岂真觉独立灵知者乎马鸣曰若心有动非真了知有动且不可况有所乎纵汝满慈以为无所耶则已执无所则觉非明矣然借曰非明又不应曰觉湛明性满慈情讫意绝则明告曰性觉必明妄为明觉今一切时任运遍知者性觉也忽起分别即是觉明不是妙明也妙明觉明此其异也所以致山何三界者觉明之咎也世尊指其病因详辩之者欲令离一切相即见佛性楞伽曰诸法无法体而说唯是心不见于自心而起于分别。
觉非所明因明立所所既妄立生汝妄能无同异中炽然成异异彼所异因异立同同异发明因此复立无同无异如是扰乱相待生劳劳久发尘自相浑浊由是引起尘劳烦恼起为世界静成虚空虚空为同世界为异彼无同异真有为法觉明空昧相待成摇故有风轮执持世界因空生摇坚明立碍彼金宝者明觉立坚故有金轮保持国土坚觉宝成摇明风出风金相摩故有火光为变化性宝明生润火光上烝故有水轮含十方界火腾水降交发立坚湿成巨海干为洲潬以是义故彼大海中火光常起彼洲潬中江河常注水势劣火结为高山是故山石击则成𦦨融则成水土势劣水抽为草木是故林薮遇烧成土因绞成水交妄发生递相为种以是因缘世界相续。
论曰自觉非所明因明立所反折穷诘至无同无异者则若近无为法矣乃曰真有为法何者也曰无同无异盖阿赖耶识也此识行相微细故言无同无异以其为同也耶则五识揽境六识分别七识染污以其异也耶则五识乃其相分六识非相分不立七识非分别无有故曰无同无异也此一段经示戏论习气也而定林曰若无妙湛总持则虚妄发生觉既离空生明空亦离觉生昧觉明发识识精即水也空昧结色即土也土与水合生木木即风也故曰觉明空昧相待成摇则有风轮空生色为土摇成风为木木与土合生金故曰因空成摇坚明立碍则有金轮火与金合生水故曰宝明生润火光上烝则有水轮金与木合生火故曰坚觉宝成摇明风出风金相摩则有火光火与水合生土故曰火腾水降交发立坚湿为巨海干为洲潬土与水合生木故曰土势劣水抽为草木洲潬巨海皆为土谓土函海故曰水势劣火结为高山此亦说土前言海后言山此为异耳土有阴阳二理高为阳下为阴余亦如是推土可知也五行皆以我克为妻若夫性不劣则阴阳不合无以生子故火腾水降土势劣水水势劣火然后生子凡子皆受父母津润气分故曰彼大海中火光常起彼洲潬中江河常注山石击则成𦦨融则成水林薮遇烧成土因绞成水若金析为尘镕则流动水凝为冰烝则暖热火不可触[跳-兆+參]动不停亦复如是所谓火光为变化性者火在世界中间外界则诸大为所迁革内界则诸大随之生灭所谓暖触也然后自有火轮所谓下洞火轮是也但言火光为变化性而不言诸大性用但言风金水轮而不言空及火轮则各举一隅使以类推也余尝窜海南宿海中以杖击浪皆成𦦨以是验之知海中常有火光起也。
复次富楼那明妄非他觉明为咎所妄既立明理不逾以是因缘听不出声见不超色色香味触六妄成就由是分开见觉闻知同业相缠合离成化见明色发明见想成异见成憎同想成爱流爱为种纳想为胎交遘发生吸引同业故有因缘生羯逻蓝遏蒲昙等胎卵湿化随其所应卵唯想生胎因情有湿以合感化以离应情想合离更相变易所有受业逐其飞沈以是因缘众生相续。
论曰所言妙明非觉明敢问何以异曰马鸣曰一切法常静无有起相此妙明也又曰无明不觉妄与法违此觉明也如一美女淫人见之爱着不舍妒者见之以为仇怨修不净观人见之谓之青瘀无预人见之无所适莫本一境也而四者见之不同故为觉明若兄见之为妹子见之为母攸然了知故曰妙明此一段经示有支习气也定林曰识合色生爱而动应是而有风成摇为顺立坚为逆爱心生恶为碍应是而有金爱恶相摩起烦恼性应是而有火爱为贪着恶为厌离烦恼缘贪着起得厌离灭生已必灭灭则还源应是而有水水即识也识受习气还合烦恼背觉起尘应是复生土矣依尘发识取动为身身境交动应是复生木矣世界以空昧为体众生以觉明为性由觉明故得有空昧世界如此众生力也二者相续觉明为咎然诸经皆以不了知故名无明名妄念而此经但曰觉明呜呼无明岂非亦以明为体乎羯逻蓝此云凝滑遏蒲昙此云胞(当作疱)龙胜曰五道生法各各不同诸天地狱皆化生饿鬼二种生若胎若化生也人道畜生四种生卵生湿生化生胎生所言卵生者如毗舍佉弥罗母三十二子如是等名卵生人湿生者如掩䲺罗婆利淫女顶生转轮圣王如是等名湿生人化生者如佛与四众游行比丘尼众中有比丘尼名阿罗婆地中化生及劫初时人皆化生如是等名化生人胎生如常人生也。
补曰言明妄非他者谓明妄之体非是地水火风等诸法所生唯起自于觉明故曰觉明为咎也所妄既立则妄明之理彰焉理法也性也六妄因之而成就四生以之而变易讵能超此妄明之性法故曰明理不逾也。
富楼那想爱同结爱不能离则诸世间父母子孙相生不断是等则以欲贪为本贪爱同滋贪不能止则诸世间卵化湿胎随力强弱递相吞食是等则以杀贪为本以人食羊羊死为人人死为羊如是乃至十生之类死死生生互来相啖恶业俱生穷未来际是等则以盗贪为本汝负我命我还汝债以是因缘经百千劫常在生死汝爱我心我怜汝色以是因缘经百千劫常在缠缚唯杀盗淫三为根本以是因缘业果相续富楼那如是三种颠倒相续皆是觉明明了知性因了发相从妄见生山河大地诸有为相次第迁流因此虚妄终而复始。
论曰诸经言杀盗淫而此经乃叙淫罪于先者以世尊专治欲贪为大病故也问曰如叙盗贪则曰人死为羊羊死为人何也曰从重处先言之人之生以着味味之美者无如羊故羊为世美物此段经示名言习气也。
补曰列子曰齐之国氏以善盗告宋之向氏光有曰吾闻天有时地有利吾盗天地之时利云雨之滂润山泽之产育以生吾禾殖吾稼筑吾垣建吾舍陆盗禽兽水盗鱼鳖亡非盗也夫禾稼土木禽兽鱼鳖皆天地之所生岂吾之所有哉愚以是而知先佛世尊之叙盗贪类乎杀贪者意与此合凡物之生莫不以生为顺死为逆虽禽兽鱼鳖其喜生惧死一也既盗有而食之则人死为羊羊死为人互相吞啖无疑矣如青宁生程程生马马生人焉盖吾身在造化中亦一物耳或曰准律不与而取者谓之盗且世人所食物命以己财得之胡为盗曰非物之乐与彼食也夫岂得不为盗哉楞伽经曰凡诸杀者为财利故杀生屠贩彼诸愚痴食肉众生以钱为网而捕诸肉入楞伽经曰是故买者与杀者无异不其然乎不其然乎。
富楼那言若此妙觉本妙觉明与如来心不增不减无状忽生山河大地诸有为相如来今得妙空明觉山河大地有为习漏何当复生。
论曰金刚藏菩萨于圆觉会中问十方异生本成佛道后起无明一切如来何时复生一切烦恼与富楼那问意同然世尊先问金刚藏以未出轮回之心辩于佛境然后答之今世尊便直为说之者以金刚藏登地大菩萨不当起轮回生灭之心富楼那无学小乘望道未见不必诃也。
佛告富楼那譬如迷人于一聚落惑南为北此迷为复因迷而有因悟所出富楼那言如是迷人亦不因迷又不因悟何以故迷本无根云何因迷悟非生迷云何因悟佛言彼之迷人正在迷时倏有悟人指示令悟富楼那于意云何此人纵迷于此聚落更生迷不不也世尊富楼那十方如来亦复如是此迷无本性毕竟空昔本无迷似有迷觉觉迷迷灭觉不生迷亦如翳人见空中华翳病若除华于空灭忽有愚人于彼空华所灭空地待华更生汝观是人为愚为慧富楼那言空元无华妄见主灭见华灭空已是颠倒敕令更出斯实狂痴云何更名如是狂人为愚为慧佛言如汝所解云何问言诸佛如来妙觉明空何当更出山河大地又如金矿杂于精金其金一纯更不成杂如木成灰不重为木诸佛如来菩提涅槃亦复如是。
论曰富楼那一问而世尊连举四种喻答之何也曰言正迷时倏有悟人指示令悟不复更生迷者明三界山河本无生相如人迷南为北而已迷解则南方不动又言于彼空华所灭空地待华更生名愚人者明三界山河本无灭相如人翳除则空无华又言其金一纯更不成杂者诸佛本觉已现何处更存众生无明心识之相又言如木成灰不重为木者众生心识之相灭已无余涅槃曰爱心尽处是大涅槃故曰诸佛如来菩提涅槃亦复如是。
富楼那又汝问言地水火风本性圆融周遍法界疑水火性不相陵灭又徴虚空及诸大地俱遍法界不合相容富楼那譬如虚空体非群相而不拒彼诸相发挥所以者何富楼那彼太虚空日照则明云屯则暗风摇则动霁澄则清气凝则浊土积成霾水澄成映于意云何如是殊方诸有为相为因彼生为复空有若彼所生富楼那且日照时既是日明十方世界同为日色云何空中更见圆日若是空明空应自照云何中宵云雾之时不生光耀当知是明非日非空不异空日观相元妄无可指陈犹邀空华结为空果云何诘其相陵灭义观性元真唯妙觉明妙觉明心先非水火云何复问不相容者真妙觉明亦复如是汝以空明则有空现地水火风各各发明则各各现若俱发明则有俱现云何俱现富楼那如一水中现于日影两人同观水中之日东西各行则各有日随二人去一东一西先无准的不应难言此日是一云何各行各日既双云何现一宛转虚妄无可凭据。
论云所言譬如虚空体非群相而不拒彼诸相发挥者法法体性虚诳如此如地性是实则不可更易法身菩萨能变大地为金地种顿失则岂真实又如墙如山呼声能度则岂真实水性是实则不可更易天人见水谓是琉璃饿鬼见水谓是火鱼谓是室庐而水性随所见成就则岂真实又如寒冰其河能度车马则岂真实火性是实则不可更易树提伽则生火中火为母慈则岂真实又西国有布以火浣之鲜明谓之火浣布则岂真实风性是实则不可更易列子御之而行旬有五日而后反则岂真实又舟得其便而驾之则岂真实龙胜问曰云何地水火风实法亦但有名字答无智人谓地等诸物以为实圣人慧眼观之皆是虚诳譬如小儿见镜中像以为实欢喜欲取大人观之但诳惑人眼诸凡夫见微尘和合而成谓为实地除有天眼者能散此地但见微尘慧眼分别虽散此地初不可得以是观之各各发明则有俱现不待两人同观水中之日东西各行日各随去也故观相元妄观性元真则任彼诸法各各发明何所拒哉。
富楼那汝以色空相倾相夺于如来藏而如来藏随为色空周遍法界是故于中风动空澄日明云暗众生迷闷背觉合尘故发尘劳有世间相我以妙明不灭不生合如来藏而如来藏唯妙觉明圆照法界是故于中一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮灭尘合觉故发真如妙觉明性而如来藏本妙圆心非心非空非地非水非风非火非眼非耳鼻舌身意非色非声香味触法非眼识界如是乃至非意识界非明无明明无明尽如是乃至非老非死非老死尽非苦非集非灭非道非智非得非檀那非尸罗非毗黎耶非羼提非禅那非般剌若非波罗蜜多如是乃至非怛闼阿竭非阿罗诃三耶三菩非大涅槃非常非乐非我非净以是俱非世出世故即如来藏元明心妙即心即空即地即水即风即火即眼即耳鼻舌身意即色即声香味触法即眼识界如是乃至即意识界即明无明明无明尽如是乃至即老即死即老死尽即苦即集即灭即道即智即得即檀那即尸罗即毗黎耶即羼提即禅那即般剌若即波罗蜜多如是乃至即怛闼阿竭即阿罗诃三耶三菩即大涅槃即常即乐即我即净以是俱即世出世故即如来藏妙明心元离即离非是即非即如何世间三有众生及出世间声闻缘觉以所知心测度如来无上菩提用世语言入佛知见譬如琴瑟箜篌琵琶虽有妙音若无妙指终不能发汝与众生亦复如是宝觉真心各各圆满如我按指海印发光汝暂举心尘劳先起由无勤求无上觉道爱念小乘得小为足。
论曰如前文曰我今为汝建大法幢亦令十方众生获妙微密性净明心得清净眼者示此经之宗所谓明见性者也于此则曰我以妙明不灭不生合如来藏而如来藏唯妙觉明圆照法界为灭尘合觉夫灭尘合觉又示趣也问何谓灭尘合觉为经之趣曰世尊以众生迷故背此觉体之久既遇了缘则当亲近随顺之止观两法者亲近随顺之要也马鸣又谓之方便欲显现真如法故有二种行一者行根本方便谓观一切法因缘和合业果不失起诸大悲修诸善行摄化众生不住涅槃以真如离于生死涅槃相故此行随顺以为根本是名行根本方便二者能止息方便所谓惭愧及以悔过此能止息一切恶法令不增长以真如离一切过失相故随顺真如止息诸恶是名能止息方便杂华曰佛子譬如金翅鸟王飞行虚空回翔不去以清净眼观察海内诸龙宫殿奋勇猛力以左右翅鼓扬海水悉令两辟如龙男女命将尽者而搏取之如来应正等觉金翅鸟王亦复如是住无碍行以净佛眼观察诸宫殿中一切众生若曾种善根已成熟者如来奋勇猛十力以止观两翅鼓扬生死大爱海水使其两辟而撮取之置佛法中令断一切妄想戏论安住如来无分别无碍行十明论曰以迷十二有支名一切众生悟十二有支即是佛故众生及以有支皆无自性若随顺烦恼无明行识名色六根相对生触受爱取有成五蕴身即生老死常流转故若以戒定慧观照方便力照自身心境体相皆自性空无内外有即众生心全佛智海如马鸣根本止息二方便观照此戒定慧三观照方便与此经欲灭尘合觉之意同也言譬如琴瑟箜篌琵琶虽有妙音者宝觉真心众生皆证也若无妙指终不能发者喻此本有真心自非善知识方便昭示众生何由得识杂华曰佛法无人说虽慧不能了亦此意也言如我按指海印发光者以随顺戒定慧观照方便者也谓之善用其心言汝暂举心尘劳先起者以不能随顺戒定慧观照方便而随顺烦恼无明者也谓之不善用其心经文上言按指下言举心者简妙其词使法喻互见耳龙胜曰众生心性犹如利刀唯用割泥泥无所成刀日就损理体常妙众生自粗能善用之即合本妙世尊至此举心谛法十二因缘诸六波罗蜜法三十七道品至如来地世出世间之法曰妙明心元离即离非是即非即者此心微妙广大非妄念所能触故何以故心体真如究竟空故夫言究竟亦是以言遣言言说之极马鸣曰真实空者从本以来一切染法不相应故离一切法差别相故无有虚妄分别心故应知真如非有相非无相非有无相非非有无相非一相非异相非非一异相略说以一切众生虚妄分别所不能触故如易咸卦六爻初曰咸其拇二曰咸其腓三曰咸其股至九四但曰贞吉悔亡憧憧往来朋从尔思九五又曰咸其晦上六曰咸其辅颊舌四者当言心而不言心何也心非爻数所系但曰朋从尔思而已离亦心之卦当四爻而犯之故曰弃如死如乃知止言思者不欲犯之词也。
补曰自灭尘合觉至以是俱非世出世故明空如来藏也自其下至以是俱即世出世故明不空如来藏也于空如来藏则曰元明心妙于不空如来藏则曰妙明心元此一节文全生于汝以色空相倾相夺二句世尊意谓富楼那曰汝于如来藏则以色空相倾相夺而如来藏随为色空故举心则尘劳起矣我于如来藏则以不灭不生合之故按指则海印发光也问曰前言觉明为咎今言唯妙觉明又曰本妙圆心何也曰此之觉明即性觉之妙明非觉明之妄明也本妙圆心即如来藏心非肉团心也孤山以如来藏约三谛而分之虽一时可观恐非如来本意何则若以世出世间之法非非之即之为三谛该如来藏于楞伽当何以分之耶如佛语心品曰有时空无相无愿如实际法性法身涅槃离自性不生不灭本来寂静自性涅槃如是等句说如来藏入楞伽又曰一切世间法皆如幻而诸外道凡夫不知楞伽王若能如是见如实见者名为正见若异见者名为邪见若分别者名为取二楞伽王譬如镜中像自见像譬如水中影自见影如月灯光在屋室中影自见影如空中响声自出声取以为声若如是取法与非法皆是虚妄妄想分别是故不知法及非法增长虚妄不得寂灭寂灭者名为一心一心者名如来藏二经既以空无相无愿离自性寂灭等为如来藏校此经非诸法之旨初无有异但楞伽惟显空如来藏此则兼显不空如来藏也故于非诸法之下则曰即如来藏于即诸法之下亦曰即如来藏其大义炳然何必以三谛局而分之盖愚于前文尝辟净觉者此也寂音谓离即离非是即非即为遣言者韪矣而孤山又以由不勤求无上觉道之句谓释尘劳先起之由差之亦甚佛意似曰汝暂举心尘劳先起者过由不求无上觉道但爱念小乘得少为足耳所言非道非得即叠结二乘怛闼阿竭此云如来阿罗诃此云应供三耶三菩此云正遍知。
富楼那言我与如来宝觉圆明真妙净心无二圆满而我昔遭无始妄想久在轮回今得圣乘犹未究竟世尊诸妄一切圆灭独妙真常敢问如来一切众生何因有妄自蔽妙明受此沦溺佛告富楼那汝虽除疑余惑未尽吾以世间现前诸事今复问汝汝岂不闻室罗城中演若达多忽于晨朝以镜照面爱镜中头眉目可见嗔责己头不见面目以为魑魅无状狂走于意云何此人何因无故狂走。
富楼那言是人心狂更无他故佛言妙觉明圆本圆明妙既称为妄云何有因若有所因云何名妄自诸妄想展转相因从迷积迷以历尘劫虽佛发明犹不能返如是迷因因迷自有识迷无因妄无所依尚无有生欲何为灭得菩提者如寤时人说梦中事心纵精明欲何因缘取梦中物况复无因本无所有如彼城中演若达多岂有因缘自怖头走忽然狂歇头非外得纵未歇狂亦何遗失富楼那妄性如是因何为在汝但不随分别世间业果众生三种相续三缘断故三因不生则汝心中演若达多狂性自歇歇即菩提胜净明心本周法界不从人得何藉劬劳肯綮修证。
补曰佛以三缘断处名之曰歇歇即胜净明心焕然显露与佛无殊岂待修而后证所谓一击忘所知更不假修持是也无尽曰满慈问何因有妄不问肯綮修证删去何籍二句呜呼经意着明若揭日月何无尽之自昧类若是耶本周法界者谓此心虽被缘因所覆初不曾失故下文举衣珠为喻。
譬如有人于自衣中系如意珠不自觉知穷露他方乞食驰走虽实贫穷珠不曾失忽有智者指示其珠所愿从心致大饶富方悟神珠非从外得即时阿难在大众中顶礼佛足起立白佛世尊现说杀盗淫业三缘断故三因不生心中达多狂性自歇歇即菩提不从人得斯则因缘皎然明白云何如来顿弃因缘我从因缘心得开悟世尊此义何独我等年少有学声闻今此会中大目犍连及舍利弗须菩提等从老梵至闻佛因缘发心开悟得成无漏今说菩提不从因缘则王舍城拘舍黎等所说自然成第一义唯垂大悲开发迷闷。
佛告阿难即如城中演若达多狂性因缘若得灭除则不狂性自然而出因缘自然理穷于是阿难演若达多头本自然本自其然无然非自何因缘故怖头狂走若自然头因缘故狂何不自然因缘故失本头不失狂怖妄出曾无变易何籍因缘本狂自然本有狂怖未狂之际狂何所潜不狂自然头本无妄何为狂走。
补曰自头本自然至何为狂走文有三叠其一曰若头本自然出于狂怖既本自其然则无然非自何由照镜因缘怖头狂走此以因缘破自然也其二曰此自然头若由照镜因缘故狂此狂何不由照镜因缘故失若本头不失狂怖妄出则此本头曾无变易又岂藉因缘而使之然此以自然破因缘也其三曰若头自然本有狂怖当未狂之际狂潜何地若不狂既非自然头亦本自无妄何为怖头狂走此总破因缘自然俱为戏论也故下文云云演若达多此云祠授。
若悟本头识知狂走因缘自然俱为戏论是故我言三缘断故即菩提心菩提心生生灭心灭此但生灭灭生俱尽无功用道若有自然如是则明自然心生生灭心灭此亦生灭无生灭者名为自然犹如世间诸相杂和成一体者名和合性非和合者称本然性本然非然和合非合合然俱离离合俱非此句方名无戏论法菩提涅槃尚在遥远非汝历劫辛勤修证虽复忆持十方如来十二部经清净妙理如恒河沙只益戏论汝虽谈说因缘自然决定明了人间称汝多闻第一以此积劫多闻熏习不能免离摩登伽难何须待我佛顶神咒摩登伽心淫火顿歇得阿那含于我法中成精进林爱河干枯令汝解脱是故阿难汝虽历劫忆持如来秘密妙严不如一日修无漏业远离世间憎爱二苦如摩登伽宿为淫女由神咒力销其爱欲法中今名性比丘尼与罗睺母耶输陀罗同悟宿因知历世因贪爱为苦一念熏修无漏善故或得出缠或蒙授记如何自欺尚留观听。
论曰贪因缘盗盗即是缘瞋因缘杀杀即是缘痴因缘淫淫即是缘是谓三缘贪业果报以贪为因瞋业果报以瞋为因痴业果报以痴为因是谓三因故曰三缘断故三因不生问曰维摩经曰为憎上慢人说有杀盗淫业圆觉经曰诸淫怒痴具为梵行而此经必欲令断之何也曰世尊以此会指阿难摩登伽为缘说流转三界坐贪淫欲故特言断之也如易噬嗑去奸之封曰利用狱亨颐中有物动而丽乎上则噬嗑矣物譬则淫习也噬嗑以狱之譬则以交神之道见之也龙胜曰众生虚妄如玻黎珠随前色变自无定色如以瞋心见此人弊若瞋心休息淫欲心生还见此人复好若以憍慢心生见此人卑贱闻其有德还生敬心如是等有理而憎爱无理而憎爱皆是虚妄杂华论曰须弥在大海中高八万四千由旬非手足攀揽可及以明八万四千尘劳住烦恼大海众生有能于一切法无思无为即烦恼自然枯竭尘劳成一切智山烦恼成一切智海若更起心思虑即有攀缘则尘劳愈高烦恼愈深不能以至诸佛至顶也黄龙曰譬诸地尔隆者下之洼者平之彼将登于九仞之上吾亦与之俱困而极于九渊之下吾亦与之俱技之穷则妄尽而自释也故曰演若达多狂性自歇歇即菩提胜净明心本周沙界不从人得何藉劬劳肯綮修证着骨肉谓之肯于骨可启处有小结碍谓之綮庄子曰技经肯綮之未尝肯綮庖者用功力处经意若曰但狂性歇即不必施功力也译者用庄子之语达其意。
补曰如来既排因缘自然俱为戏论至无功用道离合俱非理智不及处方名无戏论法于菩提涅槃智断二果尚在遥远况戏论法乎此无戏论法非汝历劫辛勤修证可得此结明何藉劬劳肯綮修证之义也若修证可得只益戏论故曰汝虽历劫忆持如来秘密妙严不如一日修无漏业其词简其旨明矣义学之师以闻而未证与庶几之义释尚在二字呜呼如来真道示人岂以二途使后学背驰哉如尚留观听与尚在遥远有何异其自迂若此又以智论佛坐道场时偈释无戏论法此尤不通之论也耶输陀罗此云华色。
阿难及诸大众闻佛示诲疑惑销除心悟实相身意轻安得未曾有重复悲泪顶礼佛足长跪合掌而白佛言无上大悲清净宝王善开我心能以如是种种因缘方便提奖引诸沉冥出于苦海世尊我今虽承如是法音知如来藏妙觉明心遍十方界含育如来十方国土清净宝严妙觉王刹如来复责多闻无功不逮修习我今犹如旅泊之人忽蒙天王赐与华屋虽获大宅要因门入惟愿如来不舍大悲示我在会诸蒙暗者捐舍小乘毕获如来无余涅槃本发心路令有学
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:29:56-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>