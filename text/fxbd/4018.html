<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="川老金刚经序,金刚般若波罗蜜经注卷上,金刚般若波罗蜜经注卷中,金刚般若波罗蜜经注卷下,金刚经注全文在线阅读,金刚经注全文在线下载,大玄古籍书库">
<meta name="description" content="又名《川老金刚经注》。南宋淳熙六年(1179)道川注。三卷。是后秦鸠摩罗什译《金刚经》的注释书。是在转述慧能的《金刚经解》的基础上,加上作者本人的新注及偈颂而成。颂文采集慈氏、天亲偈论,“取其意而不尽用其语”。本书撰成后即刻板流布。见载于日本《续藏经》。_金刚经注_全文在线阅读_金刚经注_全文在线下载_大玄古籍书库">
<title>金刚经注_道川_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">金刚经注</span> <br/>
          作者： <span class="inputVal" id="bkauthor">道川</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]42004</span> <br/>
          说明： <span class="inputVal" id="bkdec">又名《川老金刚经注》。南宋淳熙六年(1179)道川注。三卷。是后秦鸠摩罗什译《金刚经》的注释书。是在转述慧能的《金刚经解》的基础上,加上作者本人的新注及偈颂而成。颂文采集慈氏、天亲偈论,“取其意而不尽用其语”。本书撰成后即刻板流布。见载于日本《续藏经》。</span> <br/>
          封面： <span class="inputVal" id="bkimg">Z_4018.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]金刚经注
[book_author]道川
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]42004
[book_dec]又名《川老金刚经注》。南宋淳熙六年(1179)道川注。三卷。是后秦鸠摩罗什译《金刚经》的注释书。是在转述慧能的《金刚经解》的基础上,加上作者本人的新注及偈颂而成。颂文采集慈氏、天亲偈论,“取其意而不尽用其语”。本书撰成后即刻板流布。见载于日本《续藏经》。
[book_img]Z_4018.jpg


[book_title]川老金刚经序
此一卷经，如儒家论语，辞有尽，理无穷。自佛法西来，虽载于大般若经第五百七十七卷，而其文义，经六朝法师翻译。今之所行者，乃秦罗什本也。前后解注，议论不一，唯草堂宗密禅师所得最多。观其序云：住一十七处，密示阶差；断二十七疑，潜通血脉。至有慧彻三空，檀含万行之说，非深于般若，未易臻此会首。正将刘侯同化缘范师荣，近得是本，镂板于桥庵，属予为序。然世尊演说般若，凡四处十六会，此祇园之答善现第九会也。即刊诸善人，须得兔忘蹄，而川老子，不免画蛇添足云。
淳熙己亥结制日西隐五戒(惠藏)无尽书
金刚经。启请
若有人受持金刚经者，先须志心念净口业真言，然后启请八金刚、四菩萨名号，所在之处常当拥护。
净口业真言
修唎修唎摩诃修，喇修修唎萨婆诃。
开经偈
无上甚深微妙法，百千万劫难遭遇，
我今见闻得受持，愿解如来真实义。

[book_title]金刚般若波罗蜜经注卷上
金刚般若波罗蜜经
川老曰：法不孤起，谁为安名？颂曰：
摩诃大法王，无短亦无长，本来无皂白，
随处现青黄。华发看朝艳，林凋逐晚霜。
疾雷何太急，迅电亦非光。九圣犹难测，
龙天岂度量。古今人不识，权立号金刚。
(本注：六祖所述也。颂着语，川老所述也。)
新注：此经双喻法为名，实相为体，无注为宗，断疑为用，大乘为教相。
初、释法喻名者。金刚，喻也；般若，法也。金中精刚，至坚至利，能碎万物。此经能断众生疑执，取以为喻。故大品般若十六分中，以此经名能断分。波罗蜜是梵语，华言到彼岸。众生在生死海中，无有穷极，修此般若，到涅槃彼岸。盖大乘菩萨达生死即涅槃，则非度而度，非到而到也。经者，训法、训常。梵语曰修多罗，此翻契经，谓契理、契机故也。
二、辨实相体者，即一实相理也。经曰：若人得闻是经，即生实相。
三、明无住为宗者。宗者，要也。经曰：应无所住。经中多以无住破着，故以无住为宗也。
四、论断疑为用者，由经力用，能断妄执，故以断疑为用也。
五、判大乘为教相者。经曰：为最上乘者说，故以大乘为教相也。此经乃姚秦三藏法师鸠摩罗什所译，分三十二分者，相传为梁昭明太子所立。元译本无，又与本论科节不同，破碎经意，今不取焉。今注一本慈氏天亲偈论，取其意而不尽用其语，以其语深，难便初学故也。
姚秦三藏法师鸠摩罗什奉。诏译
○法会因由分第一
丞相张无尽居士云：非法无以谈空，非会无以说法。万法森然曰因，一心应感曰由。故首以法会因由分。
如是我闻：
如者，指义。是者，定词。阿难自称如是之法，我从佛闻，明不自说也，故言如是我闻。又我者，性也，性即我也。内外动作，皆由于性，一切尽闻，故称我闻也。
一时，佛在舍卫国祇树给孤独园。
言一时者，师资会遇齐集之时也。佛者，是说法之主。在者，欲明处所。舍卫国者，波斯匿王所居之国。祗者，太子名也。树是祗陀太子所施，故言祗树也。给孤独者，须达长者之异名。园者，本属须达，故言给孤独园。佛者，梵语，唐言觉也。觉义有二：一者、外觉，观诸法空；二者、内觉，知心空寂。不被六尘所深，外不见人过恶，内不被邪迷所惑，故名曰觉。觉即是佛也。
与大比丘众千二百五十人俱。
言与者，佛与比丘同住金刚般若无相道场，故言与也。大比丘者，是大阿罗汉故。比丘者，梵语，唐言。能破六贼，故名比丘。众，多也。千二百五十人者，其数也。俱者，同处平等法会。
如古人道，唤作如如，早是变了也。且道变向甚么处去？咄！不得乱走。毕竟作么生道火不曾烧却口？颂曰：
如静夜长天一月孤。
是水不离波，波是水。
镜水尘风不到时，应现无瑕照天地。
看！看！
我净裸裸，赤洒洒，没可把。颂曰：
我认得分明成两个。
不动纤毫合本然，知音自有松风和。
闻，切忌随佗去。颂曰：
猿啼岭上，鹤唳林间。断云风卷，水激长湍。
最爱晚秋霜午夜，一声新雁觉天寒。
一相随来也。颂曰：
一破二成，三从此出。
乾坤混沌未分前，以是一生参学毕。
时，如鱼饮水，冷暖自知。颂曰：
时，清风明月镇相随。
桃红李白蔷薇紫，问着东君自不知。
佛无面目说是非汉。颂曰：
小名悉达，长号释迦，度人无数，摄伏群邪。
若言佗是佛，自己却成魔。
祗把一枚无孔笛，为君吹起大平歌。
在客来须看，也不得放过。随后便打。颂曰：
独坐一炉香，金文诵两行。
可怜车马客，门外任佗忙。
舍卫(至)人俱独掌不浪鸣。颂曰：
巍巍堂堂，万法中王，三十二相。
百千种光。圣凡瞻仰，外道归降，
莫谓慈容难得见，不离祗园大道场。
新注：如是者，指一经所闻法体也。我闻者，阿难谓如是之法，我从佛而闻也。一时者，即如来说法，机应和合时也。佛者，觉也。佛是教主，尊极名佛。舍卫者，国名也，华言丰德。祗树给孤独园者，祗陀太子施树，给孤长者买园，共立精舍，请佛而住，此说法处也。与大比丘众者，闻法之侣也。比丘者，梵语也，华言乞士。上乞法以资慧命，下乞食以资色身。又折己慢幢，生彼福德。千二百五十人俱者，此诸弟子，凡佛说法之处，常随侍也。已上如是等六事，冠于诸经之首，谓之通序。如来临灭度时，阿难问佛：一切经前，当安何语？佛言：当安如是我闻等语。非但我法如是，三世诸佛皆如是。
尔时，世尊食时，着衣持钵，入舍卫大城，乞食于其城中。
尔时者，当此之时，是今辰时，齐时欲至也。着衣持钵者，为显教示迹故也。入者，为自城外而入也。舍卫大城者，名舍卫国丰德城也，即波斯匿王所居之城，故言舍卫大城也。言乞食者，表如来能下心于一切众生也。
次第乞已，还至本处，饭食讫，收衣钵，洗足已，敷座而坐。
次第者，不择贫富，平等以化也。乞已者，如多乞不过七家，七家数满，更不至余家也。还至本处者，佛意制诸比丘，除请召外，不得辄向白衣舍，故云尔。洗足者，如来示现，顺同凡夫，故言洗足。又大乘法，不独以洗手足为净，盖言洗手足不若净心，一念心净，则罪垢悉除矣。如来欲说法时，常仪敷栴檀座，故言敷座而坐也。
尔时(至)而坐惺惺着。颂曰：
饭食讫兮洗足已，敷座坐来谁共委。
向下文长知不知，看看平地波涛起。
新注：此别叙也，亦名发起。序以乞食为发起者，盖佛欲说无住相施，故先乞食以表之。然佛以禅悦法喜为食而行乞者，示同凡僧耳。尔时者，当是时也。世尊者，世间所尊十号之一也。食时者，辰时也。着衣者，服僧伽梨衣也。持钵者，持应量器也。次第乞者，佛心平等，不择贫富也。本处者，给孤园也。洗足者，天竺跣足而食，故食讫而洗足也。敷座而坐者，敷坐具而跏趺也。
○善现起请分第二
从空起慧，请答双彰，故受之，以善现起请分。
时，长老须菩提，
何名长老？德尊年高，故名长老。须菩提是梵语，唐言解空也。
在大众中，即从座起，偏袒右肩，右膝着地，合掌恭敬，而白佛言：
随众生所坐，故云即从座起。弟子请益，先行五种仪：一者，从座而起；二者，端整衣服；三者，偏袒右肩，右膝着地；四者，合掌瞻仰尊颜，目不暂舍；五者，一心恭敬，以伸问辞。
希有，世尊！
希有，略说三义：第一希有，能舍金轮王位；第二希有，身长丈六，紫磨金容，三十二相，八十种好，三界无比；第三希有，性能含吐八万四千法，三身圆备。以具上三义，故云希有也。世尊者，智慧超过三界，无有能及者，德高更无有上，一切咸恭敬，故曰世尊。
如来善护念诸菩萨，善付属诸菩萨，
护念者，如来以般若波罗蜜法护念诸菩萨；付属者，如来以般若波罗蜜法付属须菩提。诸大菩萨言善护念者，令诸学人以般若智护念自身心，不令妄起憎爱，染外六尘堕生死苦海，于自心中念念常正，不令邪起自性，如来自善护念。言善付属者，前念清净付属后念，后念清净无有间断究竟解脱，如来委曲诲示众生，及在会之众当常行此，故云善付属也。菩萨者，梵语，唐言道心众生，亦云觉有情。道心者，常行恭敬，乃至蠢动含灵普敬爱之，无轻慢心，故名菩萨。
时长老(至)诸菩萨。如来不措一言，须菩提便兴赞叹：具眼胜流，试着眼看。颂曰：
隔墙见角，便知是牛；隔山见烟，便知是火。
独坐巍巍，天上天下。南北东西，钻龟打瓦。
咄！
新注长老须菩提，乃此经发起之人。称长老者，以其德长年老也。梵语须菩提，华言空生，亦名善现。从座起至恭敬，乃请法之敬义。希有者，赞佛之辞也。善护念者，为护念现在根熟菩萨，与智慧力，令其成熟，自行与教化力，令其摄受众生也。善付属者，为付属未来根未熟菩萨，已得大乘者，令其不舍，未得大乘者，令其胜进也。护念付属，即希有事也。佛德之大，无过众生，然虽注意于般若度生，必待请问，故善现观相知意，即首称叹希有，而后请问也。
世尊！善男子、善女人！
善男子者，平坦心也，亦是正定心也，能成就一切功德，所往无碍也。善女人者，是正慧心也，由正慧心能出生一切有为无为功德也。
发阿耨多罗三藐三菩提心，云何应住？云何降伏其心？
须菩提问：一切发菩提心人，应云何住？云何降伏其心？须菩提见一切众生，躁扰不停，犹如隙尘；摇动之心，起如飘风；念念相续，无有间歇。问：欲修行，如何降伏？
世尊(至)其心。这一问从甚处来。颂曰：
你喜我不喜，君悲我不悲。
雁思飞寒北，燕忆旧巢归。
秋月春华无限意，个中只许自家知。
新注。此发问之端也。阿耨多罗三藐三菩提者，华言无上正等正觉也。问意以如来护念，付属现在未来菩萨，令成佛果。是菩萨虽发道心，誓度众生，求成佛道，未知其心云何安住大乘，云何降伏妄心，使至佛果不退失耶也。
佛言：善哉！善哉！须菩提，如汝所说，如来善护念诸菩萨，善付嘱诸菩萨。
是佛赞叹须菩提：善得我心，善得我意也。
汝今谛听，当为汝说。
佛欲说法，常先戒敕：令诸听者，一心静默，吾当为说。
善男子、善女人，发阿耨多罗三藐三菩提心，应如是住，如是降伏其心。
阿之言无，耨多罗之言上，三之言正，藐之言遍，菩提之言知。无者无诸垢染，上者三界无能比，正者正见也，遍者一切智也，智者知一切有情皆有佛性，但能修行尽得成佛，三者即是无上清净般若波罗蜜也。是以一切善男子、善女人若欲修行，应知无上菩提道，应知无上清净般若波罗蜜多法，以此降伏其心也。
唯然，世尊，愿乐欲闻。
唯然者，应诺之辞。愿乐者，愿佛广说，令中下根机尽得开悟。乐者，乐闻深法。欲闻者，渴仰慈诲也。
佛言(至)欲闻住住事因丁嘱生。颂曰：
七手八脚，神头鬼面。棒打不开，刀割不断。
阎浮踔踯几千回，头头不离空王殿。
新注：善现既赞叹请问，妙称佛心，故印可云：善哉！善哉！当为汝说也。而又诫絇云：应如是住，如是降伏其心。善现即会佛意，故唯然应之，愿闻是法。然一经之大要，不过善现所问安住大乘，降伏妄心，如来所答修行之法，亦不出乎理事二行，破执断疑而已。具见下文。
○大乘正宗分第三。
宗绝正邪，乘无大小，随三根而化度，简异说而独尊，故受之以大乘正宗分。
佛告须菩提：诸菩萨摩诃萨应如是降伏其心。
前念清净，后念清净，名为菩萨。念念不退，虽在尘劳，心常清净，名摩诃萨文。慈悲喜舍，种种方便，化度众生，名为菩萨。能化所化，心无取着，是名摩诃萨。恭敬一切众生，即是降伏自心处。真者不变，如者不异，遇诸境界，心无变异，名曰真如。亦云：外不假曰真，内不虚曰如。念念无差，即是降伏其心也。不虚，一本作不乱。
新注善现双问安住降伏，如来但答降伏其心者，善降伏妄心，安住大乘，则接安住矣。
所有一切众生之类，若卵生、若胎生、若湿生、若化生。
新注：人与旁生，具有四生。诸天地狱中阴，惟是化生鬼通。胎化二生，皆属欲界。
若有色(色界天)、若无色(无色界天)、若有想(识处天)、若无想(无处有处天)、若非有想非无想(非想非非想处天)，我皆令入无余涅槃。
卵生者，迷性也；胎生者，习性也；湿生者，随邪性也；化生者，见趣性也。迷故造诸业，习故常流转，随邪心不定，见趣多沦坠。起心修心，妄见是非，内不契无相之理，名为有色；内心守直，不行恭敬供养，但言直心是佛，不修福慧，名为无色；不了中道，眼见耳闻，心想思惟，爱着法相，口说佛行，心不依行，名为有想；迷人坐禅，一向除妄，不学慈悲喜舍智慧方便，犹如木石，无有作用，名为无想。不着二法想，故名若非有想；求理心在，故名若非无想。烦恼万差，皆是垢心；身形无数，总名众生。如来大悲普化，皆令得入无余涅槃。云多沦坠，一作堕阿鼻也。
而灭度之。
如来指示三界九地众生，各有涅槃妙心，令自悟入无余。无余者，无习气烦恼也。涅槃者，圆满清净义。灭尽一切习气，令永不生，方契此也。度者，渡生死大海也。佛心平等，普愿与一切众生，同入圆满清净无余涅槃，同渡生死大海，同诸佛所证也。有人虽悟虽修，作有所得心者，却生我相，名为法我。除尽法我，方名灭度也。
如是灭度无量无数无边众生，实无众生得灭度者。
如是者，指前法也。灭度者，大解脱也。大解脱者，烦恼及习气、一切诸业障灭尽，更无有余，是名大解脱。无量无数无边众生，元各自有一切烦恼、贪嗔恶业，若不断除，终不得解脱，故言如是灭度无量无数无边众生。一切迷人悟得自性，始知佛不见自相，不有自智，何曾度众生？祗为凡夫不见自本心，不识佛意，执着诸法相，不达无为之理，我人不除，是名众生。若离此病，实无众生得灭度者，故言妄心无处即菩提，生死涅槃本平等，何灭度之有？
何以故？须菩提，若菩萨有我相、人相、众生相、寿者相，即非菩萨。
众生、佛性无有异缘，有四相不入无余涅槃。有四相即是众生，无四相即是佛。迷即佛是众生，悟即是众生是佛。迷人恃有财宝、学问、族姓，轻慢一切人，名我相；虽行仁、义、礼、智、信，而意高自负，不行普敬，言我解行仁、义、礼、智、信，不合敬尔，名人相；好事归己，恶事施于人，名众生相；对境取舍分别，名寿者相。是谓凡夫四相。修行人亦有四相：心有能、所，轻慢众生，名我相；恃持戒、轻破戒者，名人相；厌三涂苦，愿生诸天，是众生相；心爱长年，而勤修福业，诸执不忘，是寿者相。有四相即是众生，无四相即是佛也。
佛告(至)菩萨顶天立地鼻直眼横。颂曰：
堂堂大道，赫赫分明。人人本具，个个圆成。
祗因差一念，现出万般形。
新注：此一段是菩萨所修理观，具乎四心，谓广大心、胜心、常心、不颠倒心。慈氏颂曰：广大第一常，其心不颠倒。第一即胜心也。经云所有一切众生之类者，所怀之境，此广大心也。云我皆令入无余涅槃者，此胜心也。无余涅槃，即如来究竟彼岸也。云实无众生得灭度者，了生佛一如，此常心也。云无我人众生寿者，此不颠倒心也。若有四相，谓之四倒。若一众生不令灭度，及见众生实灭度者，则未能了达本源，遂有我人众生寿者四相，不名菩萨。我者，于五蕰中妄计有我我所。人者，妄计我生人中异于余趣。众生者，妄计五蕴和合而生。寿者，妄计我受一期果报，即若长若短寿命也。此皆颠倒妄想，亦名四见。菩萨能用般若妙智，照了性空本无四相，名降伏其心，否则非菩萨也。
○妙行无住分第四
得宗而行，不住于相，故受之以妙，行无住分。
复次，须菩提！菩萨于法应无所住行于布施，所谓不住色布施，不住声、香、味、触、法布施。
凡夫布施，祗求身相端严、五欲快乐故，报尽却堕三涂。世尊大慈，教行无相布施者，不求身相端严、五欲快乐，但令内破悭心，外利益一切众生。如是相应，名不住色布施。
须菩提，菩萨应如是布施，不住于相。
应如是无相心布施者，为无能施之心，不见有施之物，不分别受施之人，是名不住相布施也。
新注：此一段理观，兼事行也。不住是理观，布施是事行。于法者，六尘诸法也。布者，普也。施者，舍也。菩萨所修六度梵行，以布施为初度，摄后五度。盖施有三种：资生施、无畏施、法施也。资生施者，施以财物资佗生也。无畏施者，持戒不恼无冤，忍辱不报有冤。法施者，精进不倦说法，禅定不差机说法，智慧不颠倒说法。然一切布施，不过六尘。所谓六尘，如床敷、卧具、饮食、汤药之类是也。世人行施，心希果报，是为著相。菩萨行施，了达三轮体空，故能不住于相。三轮者，谓施者、受者及所施物也。佛告善现：应如是不住于相而行施者，盖欲菩萨降伏妄心也。
何以故？若菩萨不住相布施，其福德不可思量。
菩萨行施，无所希求，其所获福德，如十方虚空，不可较量。言复次者，连前起后之辞。一说：布者，普也；施者，散也。能普散尽心中妄念、习气、烦恼，四相泯绝，无所蕴积，是真布施。又说：布施者，由不住六尘境界，又不有漏分别，惟当返归清净，了万法空寂。若不了此意，惟增诸业。故须内除贪爱，外行布施，内外相应，获福无量。见人作恶，不见其过，自性不生分别，是名离相。依教修行，心无能所，即是善法。修行人心有能所，不名善法。能所心不灭，修未得解脱，念念常行般若智，其福无量无边。依如是修行，感得一切人天恭敬供养，是名为福德。常行不住相布施，普敬一切仓生，其功德无有边际，不可称计。
须菩提，于意云何？东方虚空可思量不？不也，世尊。
缘不住相布施，所得功德不可称量。佛以东方虚空为譬喻故，问须菩提：东方虚空可思量不？不也，世尊者。须菩提言：东方虚空不可思量也。
须菩提，南西北方、四维、上、下虚空可思量不？不也，世尊。须菩提，菩萨无住相布施福德，亦复如是不可思量。
佛言：虚空无有边际，不可度量。菩萨无住相布施，所得功德，亦如虚空不可度量、无边际也。世界中大者，莫过虚空；一切性中大者，莫过佛性。何以故？凡有形相者，不得名为大；虚空无形相故，得名为大。一切诸性皆有限量，不得名为大；佛性无有限量故，名为大。此虚空中无东西南北，若见东西南北，亦是住相，不得解脱。佛性本无我、人、众生、寿者，若有此四相可见，即是众生性，不名佛性，亦所谓住相布施也。虽于妄心中说有东西南北，在理则何有？所谓东西不真，南北苟异，自性本来空寂混融，无所分别，故如来深赞不生分别也。
复次(至)思量。若要天下行，无过一艺强。颂曰：
蜀川十样锦，添华色转鲜。
欲知端的意，北斗向南看。
虚空不碍丝头念，所以彰名大觉仙。
须菩提，菩萨但应如所教住。
应者，唯也。但唯如上所说之教，住无相布施，即是菩萨也。
须菩提(至)教住可知礼也。颂曰：
虚空境界岂思量，大道情幽理事长。
但得五湖风月在，春来依旧百华香。
新注此段，恐人疑云：既离相施，则无福报。故佛告离相之施，其福转多。良由不住相施，施契性空，性空无边，施福无边，故举十方虚空以为喻也。论云：其义有三：一、遍一切处，二、宽广高大，三、究竟不穷。已上答降伏安住问竟。
○如理实见分第五
行行皆如，谓之实见，故受之以如理实见分。
新注：一、断求佛行施住相疑。此疑从前之不住相布施来，一经始终二十七疑，此第一断疑。
须菩提，于意云何？可以身相见如来不？不也，世尊。不可以身相得见如来。
色身即有相，法身即无相。色身者，四大和合，父母所生，肉眼所见；法身者，无有形段，非有青黄赤白，无一切相貌，非肉眼能见，慧眼乃能见之。凡夫但见色身如来，不见法身如来，法身量等虚空，是故佛问须菩提：可以身相见如来不？须菩提知凡夫但见色身如来，不见法身如来，故言：不也，世尊。不可以身相得见如来。
何以故？如来所说身相即非相。
色身是相，法身是性。一切善恶，尽由法身，不由色身。法身若作恶，色身不生善处；法身作善，色身不堕恶处。凡夫唯见色身，不见法身，不能行无住相布施，不能于一切处行平等行，不能普敬一切众生。见法身者，即能行无住相布施，即能普敬一切众生，即能修般若波罗蜜行，方信一切众生同一真性，本来清净，无有垢秽，具足恒河妙用。
须菩(至)身相。且道只今行住坐卧是甚么相？休瞌睡。颂曰：
身在海中休觅水，日行山岭莫寻山。
鹦吟燕语皆相似，莫问前三与后三。
佛告须菩提：凡所有相皆是虚妄，若见诸相非相则见如来。
如来欲显法身，说一切诸相皆虚妄。若见是一切诸相虚妄不实，即见如来无相之理也。
佛告(至)如来，山是山，水是水，佛在甚么处？颂曰：
有相有求俱是妄，无形无见堕偏枯。
堂堂密密何曾问，一道寒光烁大虚。
新注前段，说无住相施，降伏其心，是成佛之因也。恐善现疑佛果是有为身相，故佛问云：可以身相见如来不？善现悟佛问意，乃答不可以身相见。然有相者，应身也。无相者，法身也。法身是体，应身是用。若知用从体起，应即是法也，所以无相。故论云：如来所说，相即非相。若能了达此意，则一切世间之相，无非真如无为佛体。故佛印可善现云：若见诸相非相，即见如来。
○正信希有分第六
见而信之，善根深固，故受之以正信希有分。
新注二断因果俱深无信疑，此疑从前两段经文而来。
须菩提白佛言：世尊！颇有众生得闻如是言说章句，生实信不？
须菩提问：此法甚深，难信难解，末世凡夫，智慧微劣，云何信入？佛答在次下。
新注论云：无住行施，因深也；无相见佛，果深也。因果之法既深，疑末世在迷钝根众生，不如是能生信心。
佛告须菩提：莫作是说，如来灭后后五百岁，有持戒修福者，于此章句能生信心，以此为实。
须菩(至)为实金佛不渡炉木佛不渡火泥佛不渡水。颂曰：
三佛威仪总不真，眼中瞳子面前人。
若能信得家中宝，啼鸟山华一样春。
新注：佛答：末世自有具福慧人，闻此般若，能生实信。言后五百岁者，大集经中云有五个五百岁，今乃最后五百岁时也。持戒，戒也；修福，定也；生信，慧也。三学俱备，能生实信。
当知是人不于一佛、二佛、三、四、五佛而种善根，已于无量千万佛所种诸善根，闻是章句乃至一念生净信者。
于我灭后后五百岁，若复有人能持大乘无相戒，不妄取诸相，不造生死业，一切时中心常空寂，不被诸相所缚，即是无所住心，于如来深法心能信入，此人所有言说真实可信。何以故？此人不于一劫、二劫、三、四、五劫而种善根，已于无量千万亿劫种诸善根。是故如来说：我灭后后五百岁，有能离相修行者，当知是人不于一、二、三、四、五佛种诸善根。何名种诸善根？略述次下。所谓于诸佛所，一心供养，随顺教法；于诸菩萨、善知识、师僧、父母、耆年、宿德、尊长之处，常行恭敬，承顺教命，不违其意，是名种诸善根。于一切贫苦众生，起慈愍心，不生轻厌，有所须求，随力惠施，是名种诸善根。于一切恶类，自行和柔忍辱，欢喜逢迎，不逆其意，令彼发欢喜心，息刚戾心，是名种诸善根。于六道众生，不加杀害，不欺不贱，不毁不辱，不骑不棰，不食其肉，常行饶益，是名种诸善根。信心者，信般若波罗蜜能除一切烦恼，信般若波罗蜜能成就一切出世功德，信般若波罗蜜能出生一切诸佛，信自身中佛性本来清净，无有染污，与诸佛性平等无二，信六道众生本来无相，信一切众生尽能成佛，是名清净信心也。
新注：若论实信之由，从多佛所已种善根，闻此大乘之法，则能生信。至于一念少时生信，亦从佛所种诸善根而然也。
须菩提，如来悉知悉见是诸众生得如是无量福德。
当知(至)福德种瓜得瓜种果得果。颂曰：
一佛二佛千万佛，各各眼横兼鼻直。
昔年亲种善根来，今日依前得渠力。
须菩提！须菩提！
着衣吃饭寻常事，何须特地却生疑。
新注信心生，一念诸佛悉皆知。凡有众生闻是章句，乃至一念净信，佛智、佛眼无不知见，所以得福无量。
何以故？是诸众生无复我相、人相、众生相、寿者相，无法相亦无非法相。
若有人于如来灭后，发般若波罗蜜心，行般若波罗蜜行，修习悟解得佛深意者，诸佛无不知之。若有人闻上乘法一心受持，即能行般若波罗蜜无相无著之行，了无我、人、众生、寿者四相。无我者，无色、受、想、行、识也；无人者，了四大不实，终归地、水、火、风也；无众生者，无生灭心也；无寿者，我身本无，宁有寿者？四相既亡，即法眼明彻，不著有无，远离二边，自心如来自悟自觉，永离尘劳妄念，自然得福无边。无法相者，离名绝相，不拘文字也。亦无非法相者，不得言无般若波罗蜜法。若言无般若波罗蜜法者，即是谤法。
新注：此顺释生信得福之故。若有四相，生信不深，得法不广，其福德无量者，为无四相也。无法相者，相执空也。亦无非法相者，性执空也。
何以故？是诸众生若心取相，即为着我、人、众。
何以故(至)人众圆同大虚无欠无余。颂曰：
法相非法相，开拳复成掌。
浮云散碧空，万里天一样。
生、寿者？若取法相，即着我、人、众生、寿者。何以故？若取非法相，即着我、人、众生、寿者。
取此三相，并着邪见，尽是迷人，不悟经意。故修行人，不得爱着如来三十二相，不得言我解般若波罗蜜法，亦不得言不得般若波罗蜜行而得成佛。新注此一节，是返显违经非福。
是故不应取法，不应取非法。
生寿者(至)取非法金不博金水不洗水。颂曰：
得树攀枝未足奇，悬崖撒手丈夫儿。
水寒夜冷鱼难觅，留得空船载月归。
以是义故，如来常说：汝等比丘，知我说法如筏喻者，法尚应舍，何况非法！
法者，是般若波罗蜜法；非法者，生天等法。般若波罗蜜法，能令一切众生过生死大海；既得过已，尚不应住，何况生天等法而得乐着？
以是义(至)非法水至成渠。颂曰：
终日忙忙，那事无妨。不求解脱，不乐天堂。
但能一念归无念，高步毗卢顶上行。
新注：我、人、众生、寿者四相，该乎生、法二执。生即众生假名也，法乃五阴实法也，亦名我所。此二执中，各有性、相二执。此二执，非性、相二空妙观不能破也。故龙树云：于生于法，破性破相。谓于假名中，破性、相二执；于实法中，亦破性、相二执也。不应取法者，忘能观之智也；不应取非法者，忘所观之境也。所观如病，观智如药，境智俱泯，如病去药忘也。言如筏喻者，筏乃渡河之具，到岸则不用之。借喻法尚应舍，何况非法？
○无得无说分第七
无得之得，是名真得；无说之说，是名真说。故受之以无得无说分。
新注：三、断无相云何得说疑。此疑从前第一疑中，不可以身相得见如来而来。
须菩提，于意云何？如来得阿耨多罗三藐三菩提耶？如来有所说法耶？
新注向说不可以身相见佛，佛非有为，恐有疑，云何故释迦树下得道诸会说法耶？
须菩提言：如我解佛所说义，无有定法名阿耨多罗三藐三菩提，亦无有定法如来可说。
阿耨多罗非从外得，但心无我所即是也。祗缘对病设药，随机宜为说，何有定法乎？如来说无上正法，心本无得，亦不言不得，但为众生所见不同。如来应彼根性，种种方便开诱化导，俾其离诸执着，指示一切众生妄心生灭不停，逐境界动，于前念瞥起，后念应觉，觉既不住，见亦不存。若尔，岂有定法为如来可说也？阿？者，心无妄念；耨多罗者，心无骄慢；三者，心常在正定；藐？者，心常在正慧；三菩提者，心常空寂。一念凡心顿除，即见佛性。
须菩(至)可说寒则言寒热则言热。颂曰：
云起南山雨北山，驴名马字几多般。
请看浩渺无(性情)水，几处随方几处圆。
何以故？如来所说法，皆不可取、不可说，非法、非非法。
恐人执着如来所说文字章句，不悟无相之理，妄生知解，故言不可取。如来为化种种众生，应机随量，所有言说，亦何有定乎？学人不解如来深意，但诵如来所说教法，不了本心，终不成佛，故言不可说。口诵心不行，即非法；口诵心行，了无所得，即非非法。
何以(至)非法是甚么。颂曰：
凭么也不得，不恁么也不得。
廓落太虚空，鸟飞无影迹。
咄！
拨转机轮却倒回，南北东西任往来。
所以者何？一切贤圣皆以无为法而有差别。
三乘根性，所解不同，见有深浅，故言差别。佛说无为法者，即是无住，无住即是无相，无相即无起，无起即无灭，荡然空寂，照用齐皎，鉴觉无碍，乃真是解脱佛性。佛即是觉，觉即是观照，观照即是智慧，智慧即是般若波罗蜜多。又本云：圣贤说法，具一切智，万法在性，随问差别，令人心开，各自见性。
所以(至)差别。毫厘有差，天地悬隔。颂曰：
正人说邪法，邪法悉归正。
邪人说正法，正法悉皆邪，
江北成枳江南橘，春来都放一般华。
新注：真如法体，离有无相，离言说相，岂可以耳闻心得耶？当知树下得道，诸会说法，但应身耳。其报身法身，无得无说。然应即法报，说即无说。是故不可以有取，不可以无取也。善现解佛问意，即答以无道可证，无法可说。何以故下，又自徴释。由不可取不可说，非法非非法。言非法者，不可以有取。言非非法者，不可以无取。由不可取，故不可说。然如来垂应有证有说者，盖得非有非无之体也。一切贤圣者，三世十方佛菩萨也。以，用也。无为乃自证之理，真谛也。差别乃化他用，俗谛也。诸佛说法，不离二谛，吾佛亦然。
○依法出生分第八。
无得无说，怖于沉空，一切诸佛皆从此经出，故受之以依法出生分。
须菩提，于意云何？若人满三千大千世界七宝以用布施，是人所得福德宁为多不？须菩提言：甚多，世尊。何以故？是福德即非福德性，是故如来说福德多。
三千大千世界七宝持用布施，福德虽多，于性上一无利益；依摩诃般若波罗蜜多修行，令自性不堕诸利，是名福德性。心有能、所，即非福德性；能、所心灭，是名福德性。心依佛教，行同佛行，是名福德性；不依佛教，不能践履佛行，即非福德性。
若复有人，于此经中，受持乃至四句偈等，为佗人说，其福胜彼。
十二部教，大意尽在四句中。何以知其然？以诸经中赞叹四句偈，即是摩诃般若波罗蜜多。以摩诃般若为诸佛母，三世诸佛皆依此经修行，方得成佛。般若心经云：三世诸佛依般若波罗蜜多故，得阿耨多罗三藐三菩提。从师所学曰受，解义修行曰持。自解自行是自利，为人演说是利佗。功德广大，无有边际。
须菩(至)胜彼事向无心得。颂曰：
宝满三千及大千，福缘不可离人天，
若知福德元无性，买得风光不用钱。
何以故？须菩提，一切诸佛及诸佛阿耨多罗三藐三菩提法，皆从此经出。
此经者，非指此一卷之文也，要显佛性从体起用，妙利无穷。般若者，即慧也。智以方便为功，慧以决断为用，即一切时中觉照心是。一切诸佛及阿耨多罗三藐三菩提法，皆从觉照生，故云此经出也。
何以故(至)经出。且道此经从甚处出？须弥顶上大海波心。颂曰：
佛祖垂慈实者权，言言不离此经宣。
此经出处还相委，便向云中驾铁船。
切忌错会。
须菩提，所谓佛法者，即非佛法。
所说一切文字章句，如标如指。标指者，影响之义。依标取物，依指观月。月不是指，指不是物。但依经取法，经不是法。经文则肉眼可见，法则慧眼能见。若无慧眼者，但见其文，不见其法。若不见法，即不解佛意。不解佛意，则诵经不成佛道。
须菩(至)佛法能持蜜果子换汝苦葫芦。颂曰：
佛法非法，能纵能夺，有放有收，有生有杀。
眉间常放白毫光，痴人犹待问菩萨。
新注：此乃较量持说功德。佛乃发问：假如人以大千世界七宝为施，其福多不？善现会意，答云：甚多。盖此福德，离福德自性，故言多也。然世间布施福报，乃有漏因果。受持此经，为人演说，能趣菩提，所以其福胜彼。言乃至四句偈者，举少以况多耳。其故何哉？盖诸佛之身，及所证之法，无不从是般若而生。般若称为佛母者，良有故也。然犹恐于此取着，故告云：所谓佛法者，即非佛法。
○一相无相分第九
果虽有四，相本无二，故受之以一，相无相分。
新注四断声闻得果是取疑，此疑从第三疑中不可取说而来。
须菩提，于意云何？须陀洹能作是念我得须陀洹果不？须菩提言：不也，世尊。
须陀洹者，梵语，唐言逆流。逆生死流，不染六尘，一向修无漏业，得粗重烦恼不生，决定不受地狱、畜生、修罗异类之身，名须陀洹果。若了无相法，即无得果之心；㣲有得果之心，即不名须陀洹，故言不也。
何以故？须陀洹名为入流而无所入，不入色、声、香、味、触、法，是名须陀洹。
流者，圣流也，须陀洹人也。离粗重烦恼故，得入圣流而无所入，无得果之心也。须陀洹者，乃修行人初果也。
新注：梵语须陀洹，华言入流，此声闻所证初果也。已断见惑，离四趣生，预入圣人之流，故云入流。言无所入者，是不著于所入之流，又不著于六尘境界，故言不也也。
须菩提，于意云何？斯陀含能作是念我得斯陀含果不？须菩提言：不也，世尊。何以故？斯陀含名一往来，而实无往来，是名斯陀含。
斯陀含者，梵语，唐言一往来。舍三界结缚，三界结尽，故名斯陀含。斯陀含名一往来，往来从天上却到人间生，从人间却生天上竟，遂出生死，三界业尽，名斯陀含果。大乘斯陀含者，目观诸境，心有一生灭，无第二生灭，故名一往来。前念起妄，后念即止，前念有着，后念即离，故实无往来。
新注：梵语斯陀含华一往来，此声闻第二果也。盖欲界有九品思惑，前六品已断，后三品未断，更须欲界一度受生，故云一来。言实无往来者，谓不著于往来之相。
须菩提，于意云何？阿那含能作是念我得阿那含果不？须菩提言：不也，世尊。何以故？阿那含名为不来，而实无来，是故名阿那含。
阿那含，梵语，唐言不还，亦名出欲。出欲者，外不见可欲之境，内无欲心可行，定不向欲界受生，故名不来。而实无来，亦名不还。以欲习永尽，决定不来受生，是故名阿那含。
须菩(至)那含诸行无常一切皆苦。颂曰：
三位声闻已出尘，往来求静有疏亲。
明明四果元无果，幻化空身即法身。
新注：梵语阿那含，华言不来，此声闻第三果也。断欲界思惑尽，不来欲界受生，故曰不来。言实无不来者，谓不着不来之相也。
须菩提，于意云何？阿罗汉能作是念我得阿罗汉道不？须菩提言：不也，世尊。
诸漏已尽，无复烦恼，名阿罗汉。阿罗汉者，烦恼永尽，与物无诤。若作得果之心，即是有诤。
何以故？实无有法名阿罗汉。世尊，若阿罗汉作是念我得阿罗汉道，即为着我、人、众生、寿者。
阿罗汉，梵语，唐言无诤。无烦恼可断，无贪瞋可离，性无违顺，心境俱空，内外常寂。若有得果之心，即同凡夫，故言不也。
新注：梵语阿罗汉，华言无学，此声闻第四果也。此位断三界烦恼俱尽，究竟真理，无法可学，故名无学。言实无有法名阿罗汉者，谓不著于无学果位，若著于此，即着四相也。此一段，明四果离著。论云：向说无佛果可成，无佛法可说，云何四果各取所证而说？恐起此疑，故佛约此而问，善现皆答以离着，深会佛之意也。
世尊，佛说我得无诤三昧，人中最为第一，是第一离欲阿罗汉。我不作是念：我是离欲阿罗汉。
何名无诤三昧？谓阿罗汉心无生灭去来，唯有本觉常照，故名无诤三昧。三昧梵语，此云正受，亦云正见。远离九十(六五)种邪见，是名正见。然空中亦有明暗诤，性中有邪正诤，念念常正，无一念邪心，即是无诤三昧。修此三昧，人中最为第一。若有一念得果心，即不名无诤三昧。
须菩(至)罗汉。把定则云横谷口，放行也月落寒潭。颂曰：
唤马何曾马，呼牛未必牛。
两头都放下，中道一时休。
六门迸出辽天鹘，独步乾坤总不收。
世尊！我若作是念：我得阿罗汉道。世尊即不说须菩提是乐阿兰那行者，以须菩提实无所行，而名须菩提是乐阿兰那行。
阿兰那，梵语，唐言无诤行。无诤即是清净行，清净行者，为除去有所得心也。若存有所得心，即是有诤，有诤即非清净道。常得无所得心，即是无诤行也。
世尊(至)那行认着依前还不是。颂曰：
蚌腹隐明珠，石中藏碧玉。
有麝自然香，何用临风立。
活计看来恰似无，应用头头皆具足。
新注：此乃善现引自己所证离著，令人生信也。然善现所证之果，不过无学，而世尊特称其为第一者，以无诤故也。梵语阿兰那，华言无诤。无诤者，谓离二障：一者、惑障，二者、智障。离智则不著于法，离惑则不著于非法。言实无所行者，谓不著于所行之行也。

[book_title]金刚般若波罗蜜经注卷中
○庄严净土分第十
清净心生是净土，庄严诸相即非庄严，故受之以庄严净土分。
新注五断释迦然灯取说疑，此疑亦从第三疑不可取、不可说而来。
佛告须菩提：于意云何？如来昔在然灯佛所，于法有所得不？世尊！如来在然灯佛所，于法实无所得。
佛恐须菩提有得法之心，为遣此疑故问之。须菩提知法无所得，而白佛言：不也！然灯佛是释迦佛授记之师，故问须菩提：我于师处，有法可得不？须菩提即谓：法因师开示，而实无所得；但悟自性本来清净，本无尘劳，寂然常照，即自成佛。当知世尊在然灯佛所，于法实无所得。如来法者，譬如日光明照，无有边际而不可取。
佛告(至)所得。川老曰：古之今之颂曰：
一手指天，一手指地。南北东西，秋毫不睹。
生来心胆大如天，无限群魔倒赤幡。
新注此段，断释迦然灯授记之疑。善现述己所证离着，固已得矣。而如来又恐善现疑佛昔受然灯之记，于法实有所得，故兴此问。善现答以实无所得，是无疑矣。然灯者，大论云：然灯生时，身光如灯，以至成佛，亦名然灯。
新注六断严土违于不取疑，此疑亦从第三疑中不可取而来。
须菩提，于意云何？菩萨庄严佛土不？不也，世尊。何以故？庄严佛土者，即非庄严，是名庄严。
清净佛土，无相无形，何物而能庄严耶？唯以定慧之宝，假名庄严。事理庄严有三：第一庄严世间佛土，造寺写经，布施供养是也；第二庄严见佛土，见一切人普行恭敬是也；第三庄严心佛土，心净即佛土净，念念常行佛心是也。
须菩(至)庄严娘生裤子青州布衫。颂曰：
抖擞浑身白胜霜，芦花雪月转争光。
幸有九皋翘足势，更添朱顶又何妨。
是故，须菩提，诸菩萨摩诃萨应如是生清净心，不应住色生心，不应住声、香、味、触、法生心。
是故(至)生心。虽然，凭么争奈目前何？颂曰：
见色非干色，闻声不是声。
色声不碍处，亲到法王城。
应无所住，而生其心。
此修行人不应谈佗是非，自言我能我解，心轻未学，此非清净心也。自性常生智慧，行平等慈，下心恭敬一切众生，是修行人清净心也。若不自净其心，爱着清净处，心有所住，即是着法相。见色着色，住色生心，即是迷人也。见色离色，不住色生心，即是悟人。住色生心，如云蔽天。不住色生心，如空无云，日月长照。住色生心，即是妄念。不住色生心，即是真智。妄念生则暗，真智照则明。明即烦恼不生，暗则六尘竞起。
应无(至)其心退后。退后看看顽石动。颂曰：
山堂静夜坐无言，寂寂寥寥本自然。
何事西风动林野，一声寒雁唳长天。
新注：问意，以菩萨修六度梵行，庄严净土，现身说法，是有所取，云何不取？答意，以菩萨虽修梵行庄严，是无作行，称性庄严，故曰即非庄严，是名庄严。既而如来又嘱善现云：为菩萨者，应如是生清净心，乃非取而取。如维摩经云：随其心净，则佛土净。斯之谓也。若于六尘生着，不名清净。故又告云：应无所住而生其心。
新注七断受得报身是取疑，此疑亦从第三疑中不可取而来。
须菩提，譬如有人，身如须弥山王。于意云何？是身为大不？须菩提言：甚大，世尊！何以故？佛说非身，是名大身。
色身虽大，内心量小，不名大身；内心量大，等虚空界，方名大身。色身纵如须弥，终不为大也。
须菩(至)大身。设有，向甚么处看？颂曰：
拟把须弥作幻躯，饶君胆大更心鹿。
目前指出千般有，我道其中一也无。
便从这里入。
新注：须弥山者，梵语须弥卢，华言妙高。此山四宝所成，高出众山之上，故称山王。佛之报身，远离诸漏，名之为非。尊重奇特，名之为大。佛之问意，以圣人之法，既无为无取，所得报身，岂非有取。恐有此疑，故设喻为问。而善现即知须弥自无分别我是山王，故得为大。报身离着，亦复如是。故曰佛说非身，是名大身。
○无为福胜分第十一
有为之福限量有穷，无为之福殊胜无比，故受之以无为福胜分。
须菩提！如恒河中所有沙数，如是沙等恒河。于意云何？是诸恒河沙宁为多不？须菩提言：甚多，世尊！但诸恒河尚多无数，何况其沙。
须菩提(至)其沙。前三三，后三三。颂曰：
一二三四数恒沙，沙等恒河数更多。
算尽目前无一法，方能静处萨婆诃。
须菩提！我今实言告汝，若有善男子、善女人，以七宝满尔所恒河沙数三千大千世界，以用布施，得福多不？须菩提言：甚多，世尊！佛告须菩提：若善男子、善女人，于此经中，乃至受持四句偈等，为佗人说，而此福德，胜前福德。
布施七宝，得三界中富贵报。讲说大乘经典，令诸闻者生大智慧，成无上道，当知受持福德，胜前七宝福德。
须菩提(至)福德真鍮不换金。颂曰：
入海算沙从费力，区区未免走尘埃。
争如运出家珍宝，枯木生花别是春。
新注：恒河，天竺之河，周四十里。佛多近是说法，故取为喻。前说一大千世界七宝布施，以喻持说福胜。今以无量大千世界七宝布施，不如持说此经四句，其福转胜于彼。此则前少后多，盖渐化众生，令起信心故也。
○尊重正教分第十二。
是经所在，天龙敬事，故受之以尊重正教分。
复次，须菩提，随说是经，乃至四句偈等，当知此处，一切世间天、人、阿修罗，皆应供养如佛塔庙。
所在之处，如有人即说是经。若念念常行无念心、无所得心，不作能所心说。若能远离诸心，常依无所得心，即此身中有如来全身舍利，故言如佛塔庙。以无所得心说此经者，感得天龙八部悉来听受。心若不清净，但为名声利益而说是经者，死堕三涂，有何利益？心若清净，为说是经，令诸听者除迷妄心，悟得本来佛性，常行真宝，感得天、人、阿修罗等，皆来供养持经人也。
何况有人尽能受持读诵？须菩提！当知是人成就最上第一希有之法。若是经典所在之处，即为有佛，若尊重弟子。
自心诵得此经，自心解得经义，自心体得无著无相之理，所在之处，常修佛行，念念心无有间歇，即自心是佛，故言所在之处，则为有佛。
复次(至)弟子合。如是颂曰：
似海之深，如山之固。左旋右转，不去不住。
出窟金毛狮子儿，全威哮吼众狐疑。
深思不动干戈处，直摄天魔外道归。
新注：藏佛舍利之处谓之塔，奉佛形像之处谓之庙，成就最上第一希有之法者，成无上佛果菩提也。随说此经四句偈处，天人当敬之如佛塔庙，况能具足持诵者耶？经典所在之处，固当敬了如佛现在。若尊重弟子者，若犹及也，言说经弟子亦当重之，盖能续佛慧命故也。
○如法受持分第十三。
至道无名，假之方便，以是名字，行者受持，故受之以如法受持分。
尔时，须菩提白佛言：世尊，当何名此经？我等云何奉持？佛告须菩提：是经名为金刚般若波罗蜜，以是名字汝当奉持。
尔时(至)奉持今日小出大遇。颂曰：
火不能烧，水不能溺，风不能飘，刀不能劈。
软似兜罗，硬如铁璧。天上人间，古今不识。
咦！
所以者何？须菩提，佛说般若波罗蜜，即非般若波罗蜜。
佛说般若波罗蜜，令诸学人用智慧除却愚心生灭，生灭除尽即到彼岸。若心有所得不到彼岸，心无一法可得即是彼岸，口说心行乃是到彼岸。
所以(至)罗蜜犹较些子。颂曰：
一手抬，一手搦，左边吹，右边拍。
无弦弹出无生乐。
不嘱宫商格调新，知音知后徒名邈。
须菩提，于意云何？如来有所说法不？须菩提白佛言：世尊，如来无所说。
佛问须菩提：如来说法心有所得不？须菩提知如来说法心无所得，故言无所说也。如来意者，欲令世人离有所得之心，故说般若波罗蜜法，令一切人闻之皆发菩提心，悟无生理成无上道。
须菩(至)所说低声。低声颂曰：
入草求人不奈何，利刀斫了手摩挲。
虽然出入无踪迹，纹彩全彰见也么。
新注：善现既闻是希有之法，则生忻乐，故问经名，及受持之法。佛答：此经名金刚般若者，为能断一切疑执，故当如是奉持。能断疑执，虽用般若智，然法性本空，不可取着，故云即非般若波罗蜜也。如来又虑善现未达般若性空，谓有言说，故又诘云：如来有所说不？而善现了知说即无说，乃答云：如来无所说也。
须菩提，于意云何？三千大千世界所有微尘，是为多不？须菩提言：甚多，世尊！须菩提，诸微尘，如来说非微尘，是名微尘；如来说世界非世界，是名世界。
如来说众生性中妄念，如三千大千世界中所有微尘。一切众生，被妄念微尘，起灭不停，遮蔽佛性，不得解脱。若能念念真正，修般若波罗蜜，无著无相之行，了妄念尘劳，即清净法性。妄念既无，即非微尘，是名微尘。了真即妄，了妄即真，真妄俱泯，无别有法，故云是名微尘。性中无尘劳，即是佛世界。心中有尘劳，即是众生世界。了诸妄念空寂，故云非世界。证得如来法身，普见尘刹，应用无方，是名世界。
须菩(至)世界。南瞻部州，北𣠵单越。颂曰：
头指天，脚踏地，饥则餐，困则眠。
此土西天，西天此土。
到处元正便是年，南北东西祗者是。
新注：此节文意，由前施宝得福而来。盖以无量大千世界，七宝布施，得福虽多，然是贪等烦恼染因，流转生死，遂以世界微尘为喻。尘乃无情之物，不生贪等烦恼染因，是则有为福报，不及微尘之无情。况持说此经，是远离烦恼之因，能取菩提而不胜耶？非微尘非世界者，非烦恼染因。微尘，世界也，乃是无记。微尘世界，无记犹无情，谓不起善恶也。
须菩提，于意云何？可以三十二相见如来不？不也，世尊。不可以三十二相得见如来。何以故？如来说三十二相，即是非相，是名三十二相。
三十二相者，是三十二清净行。三十二清净行者，于五根中修六波罗蜜，于意根中修无相、无为，是名三十二清净行。常修此三十二清净行，即得成佛；若不修三十二相清净行，终不成佛。但爱着如来三十二相，自不修三十二相行，终不得见如来。
须菩(至)二相借婆衫子拜婆年。颂曰：
你有我亦有，君无我亦无。
有无俱不立，相对觜卢都。
新注：三十二相者，应身相也。非相者，非法身相也。是名三十二相者，有感即应，不妨说三十二相也。施宝之福，纵能成佛身相，但是应身，不及持说功德，能成法身之体也。
须菩提！若有善男子、善女人，以恒河沙等身命布施；若复有人，于此经中，乃至受持四句偈等，为他人说，其福甚多。
世间重者，莫过于身命。菩萨为法，于无量劫中，舍施身命，与一切众生。其福虽多，亦不如受持此经四句之福。多劫舍身，不了空义。妄心不除，元是众生。一念持经，我人顿尽。妄想既除，言下成佛。故知多劫舍身，不如持经四句之福。
须菩(至)甚多两彩一赛。颂曰：
伏手滑槌不换剑，善使之人皆总便。
不用安排本现成，个中须是英灵汉。
啰啰哩，哩啰啰，山花笑，野鸟歌。
此时如得意，随处萨婆诃。
新注：七宝布施，外财也。身命布施，内财也。身施者，如尸毗王代鸽是也。命施者，如萨埵饲虎是也。以轻重较之，则外财轻而易，内财重而难。然此二施，皆有为有漏因果，总不如持说四句，能取菩提之妙果也。
○离相寂灭分第十四
闻经解义，独悟实相，故受之以离相寂灭分。
尔时，须菩提闻说是经，深解义趣，涕泪悲泣而白佛言：希有，世尊！佛说如是甚深经典，我从昔来所得慧眼，未曾得闻如是之经。
尔时(至)之经好笑。当面讳了。颂曰：
自小来来惯远方，几回衡岳渡潇湘。
一朝蹈着家乡路，始觉途中日月长。
世尊，若复有人得闻是经，信心清净则生实相，当知是人成就第一希有功德。
自性不痴名慧眼，闻法自悟名法眼。须菩提，是阿罗汉于五百弟子中解空第一，已曾勤奉多佛，岂得不闻如是深法？岂于释迦牟尼佛所始言闻之？然或是须菩提于往昔所得乃声闻慧眼，至今方悟佛意，故始得闻如是深经，悲昔未悟故涕泪悲泣，闻经谛念谓之清净，从清净体中流出般若波罗蜜多深法，当知决定成就诸佛功德也。
世尊，是实相者即是非相，是故如来说名实相。
虽行清净行，若见垢净二相，当情并是垢也，即非清净心也。但心有所得，即非实相也。
世尊(至)实相。山河大地甚处得来。颂曰：
远观山有色，近听水无声。
春去华犹在，人来鸟不惊。
头头皆显露，物物体元平。
如何言不会，祗为太分明。
世尊，我今得闻如是经典，信解受持，不足为难。
世尊(至)为难。若不得后语，前语也难圆。颂曰：
难难，难如平地上青天。
易易，易似和衣一觉睡。
行船尽在把梢人，谁道波涛从地起。
若当来世后五百岁，其有众生得闻是经，信解受持，是人即为第一希有。
若当(至)希有。行住坐卧，着衣吃饭，更有甚么事？颂曰：
冰不热，火不寒，土不湿，水不干。
金刚脚蹈地，幡竿头指天。
若人信得及，北斗向南看。
何以故？此人无我相、无人相、无众生相、无寿者相。所以者何？我相即是非相，人相、众生相、寿者相即是非相。何以故？离一切诸相即名诸佛。
须菩提深悟佛意，盖自见业尽垢除，慧眼明彻，信解受持，即无难也。世尊在世诸法之时，亦有无量众生不能信解受持，何必独言后五百岁？盖佛在之日，虽有中下根不信及怀疑者，即往问佛，佛即随宜为说，无不契悟。佛灭后后五百岁，渐至末法，去圣遥远，但存言教，人若有疑，无处咨决，愚迷抱执，不悟无生，著相驰求，轮回诸有，于此时中，得闻深经，清心敬信，悟无生理者，甚为希有，故言第一希有。于如来灭后后五百岁，若复有人能于般若波罗蜜甚深经典信解受持者，即知此人无我、人、众生、寿者之相，无此四相，是名实相，即是佛心，故曰离一切诸相，则名诸佛。
何以(至)诸佛心不负人无面惭色。颂曰：
旧竹生新笋，新华长旧枝。
雨催行客路，风送片帆皈。
竹密不妨流水过，山高岂碍白云飞。
新注：善现知舍身命之重，所感之福，不如持说之胜，得闻此法，感佛恩深，遂悲泣流涕，赞言希有。自谓从昔以来，未曾闻是经典，盖由信经清净，能生乎实相。又谓我今值佛，获闻是经，不以为难，而未来众生，得闻是经法，始为希有。所以希有者，以依此经修行，不起我人众生寿者四相，即我空也。言非相者，即法空也。离此诸相，即成正觉，故曰即名诸佛也。
佛告须菩提：如是，如是。
佛印可须菩提所解，善契我心，故重言如是也。
若复有人得闻是经，不惊、不怖、不畏，当知是人甚为希有。
声闻久著法相，执有为解，不了诸法本空，一切文字皆是假立，忽闻深经，诸相不生，言下即佛，所以惊怖。唯是上根菩萨得闻此理，欢喜受持，心无畏怖退转。如此之流，甚为希有。
佛告(至)希有祗是自家底。颂曰：
毛吞巨海水，芥子纳须弥。
碧汉一轮满，清光六合辉。
蹈得故关田地稳，更无南北与东西。
何以故？须菩提，如来说第一波罗蜜，即非第一波罗蜜，是名第一波罗蜜。
口说心不行即非，口说心行即是；心有能所即非，心无能所即是也。
何以(至)罗蜜。八字打开，两手分付。颂曰：
是名第一波罗蜜，万别千差从此出。
鬼面神头对面来，此时莫道不相识。
新注：如是如是者，然之辞也。大乘之法，本是难信难解，然非大乘根器，卒闻是法，未免惊愕疑怖畏惧。能闻是法而不惊畏者，实为希有。此希有法，无与等者，故名第一。然犹虑其于法取着，其法本离言说，故云非第一波罗蜜。有因缘故，亦可得说，故名第一波罗蜜。
新注八断持说未脱苦果疑，此疑从第七疑中舍身布施而来。
须菩提，忍辱波罗蜜，如来说非忍辱波罗蜜。
见有辱境当情即非，不见辱境当情即是；见有身相当彼所害即非，不见有身相当彼所害即是。
何以故？须菩提，如我昔为歌利王割截身体，我于尔时无我相、无人相、无众生相、无寿者相。
须菩(至)者相智不责愚。颂曰：
如刀断水，似火吹光。明来暗去，那事无妨。
歌利王，歌利王，
谁知远烟浪，别有好思量。
何以故？我于往昔节节支解时，若有我相、人相、众生相、寿者相，应生瞋恨。
如来因中，在初地时，为忍辱仙人，被歌利王割截身体，无一念痛恼之心。若有痛恼之心，即生嗔恨。歌利王是梵语，此云无道极恶君也。一说如来因中，曾为国王，常行十善，利益苍生，国人歌赞此王，故云歌利王求无上菩提，修忍辱行。尔时天帝释化作旃陀罗，乞王身肉，即割施，殊无嗔恼。今存二说，于理俱通。
须菩提，又念过去于五百世作忍辱仙人，于尔所世无我相、无人相、无众生相、无寿者相。
如来因中，于五百世修行忍辱波罗蜜，以得四相不生。如来自述性因者，欲令一切修行人成就忍辱波罗蜜。行忍辱波罗蜜行人既行忍辱行者，不见一切人过恶冤亲，平等无是无非，被他打骂残害，欢喜受之倍加恭敬。行如是行者，即能成就忍辱波罗蜜也。
何以(至)者相。目前无法，从教柳绿华红；耳畔无闻，一任莺吟燕语。颂曰：
四大元无我，五蕴归皆空。
廓落虚无理，乾坤万古同。
妙峰巍巍常如故，谁管颠号括地风。
新注：忍辱者，六度之一也。安受曰忍也，毁害曰辱。前云舍身命之福报，是生死苦因，不及持说福。此之行忍辱，亦舍身命，不成苦因者，何耶？盖能达法无我，到于彼岸。说非忍辱波罗蜜者，即遣着也。如是忍行，佛昔行故，引歌利王之事以证之。梵语歌利王，华言极恶。佛于宿世，曾作仙人，山中修道。王因田猎，见而不喜，遂割其耳鼻，截其手足。时仙人略无嗔恨，以慈忍力，身复如故。盖能了达我、人、众生、寿者，四相皆空，非惟无苦，亦乃有乐也。又引过去五百世中，作忍辱仙以证之者，明行忍行，非止一世也。
是故，须菩提，菩萨应离一切相，发阿耨多罗三藐三菩提心。
是故(至)提心是即此用离此用。颂曰：
得之在心，应之于手。雪月风华，天长地久。
朝朝鸡向五更啼，春来处处山华秀。
不应住色生心，不应住声、香、味、触、法生心，应生无所住心。
不应住色生心者，是都标也。声香等别，列其名也。于此六尘，起憎爱心，由此安心，积集无量业结，覆盖佛性。虽种种勤苦修行，不除心垢，无解脱之理。推其根本，都由色上住心。如能念念常行般若波罗蜜，推诸法空，不生计着，念念常自精进，一心守护，无令放逸。净名经云：上求一切智，无非时求。大般若经云：菩萨摩诃萨，昼夜精勤，常住般若波罗蜜多相应作意，无时暂舍。
若心有住，则为非住。
若心住涅槃，非是菩萨住处；不住涅槃，不住诸法，一切处不住，方是菩萨住处。上文说应无所住而生其心是也。
是故佛说：菩萨心不应住色布施。须菩提，菩萨为利益一切众生，应如是布施。
菩萨不为求望自身快乐而行布施，但为内破悭心、外利益一切众生而行布施也。
不应(至)布施。有佛处不得住，无佛处急走过。三十年后，莫言不道。颂曰：
朝游南岳，暮住天台。追而不及，忽然自来。
独行独坐无拘系，得宽怀处且宽怀。
如来说一切诸相即是非相，又说一切众生则非众生。
如者不生，来者不灭。不生者，我人不生；不灭者，觉照不灭。下文云：如来者，无所从来，亦无所去，故名如来。如来说我人等相，毕竟可破坏，非真实体也。一切众生尽是假名，若离妄心，即无众生可得，故言即非众生。
如来(至)众生别有长处不妨拈出。颂曰：
不是众生不是相，春暖黄莺啼柳上。
说尽山云海月情，依前不会空惆怅。
休惆怅，万里无云天一样。
新注：佛累世行忍，以无我故，得成菩提。故发菩提之心，应须离一切相。离相即不住色等六尘，当生无所住心，即菩提因。若心有住，不名菩萨，故曰非住。菩萨所行六度，皆应离相。色为六尘之首，施为六度之初，故云不应住色布施。如是行施，为利群生。若存施受之心，又非妙行，故曰非众生也。
新注九断能证无体非因疑，此疑从第八疑中利生行施而来。
须菩提，如来是真语者、实语者、如语者、不诳语者、不异语者。
真语者，说一切有情无情，皆有佛性。实语者，说众生造恶业，定受苦报。如语者，说众生修善法，定有乐报。不诳语者，说般若波罗蜜法，出生三世佛，决定不虚。不异语者，如来所说初善、中善、后善，旨意微妙，一切天魔外道，无有能超胜及破坏佛语者也。
须菩(至)语者。知恩者少，负恩者多。颂曰：
两个五百是一贯，阿爷元是丈夫汉。
分明对面报渠言，争奈好心无好报。
真语者，实语者，阿呵呵，喏喏喏。
须菩提，如来所得法，此法无实无虚。
无实者，以法体空寂，无相可得，然中有恒沙性德，用之不匮，故言无虚。欲言其实，无相可得；欲言其虚，用而无间。是故不得言无，不得言有，无而不无，言譬不及者，其惟真智乎！若不离相修行，无由臻此。
须菩(至)无虚水中咸味色里胶青。颂曰：
硬似铁，软如酥。看时有，觅还无。
虽然步步常相守，要且无人识得渠。
咦！
新注：如来所得妙果，如理而证，离于言说，何故累称持说功德，胜余布施等福耶？然佛无所证而证，无所说而说，所证所说，无不当理。恐善现未达此意，故又告云是真实等语。真语者，说佛菩提也。实语者，说小乘法也。不异语者，说授记事也。不诳语者，不诳众生也。古译无此一句。无实无虚者，如来所证之法，本离言说，故曰无实。对机有说，故曰无虚也。
新注十断，如遍有得无得疑，此疑远从第三疑中一切贤圣皆以无为法得名而来。
须菩提，若菩萨心住于法而行布施，如人入闇即无所见。
于一切法，心有住着，则不了三轮体空，如盲者处暗，无所晓了。华严经云：声闻在如来会中，闻法如盲如聋，为住诸法相故也。
若菩萨心不住法而行布施，如人有目，日光明照，见种种色。
若菩萨常行般若波罗蜜多，无著无相行，如人有目处于皎日之中，何所不见也！
新注：圣人以无为真如得名。然真如之体，遍一切时，遍一切处。何故众生有得者，有不得者？盖心有住法不住法之异耳。住者，住着也。如行布施，不达三轮体空，名为住法。心既住法，不成檀波罗蜜。如入暗中，则无所见。若达三轮体空，则心无所住，即成檀波罗蜜。如人有目，在日光中，见诸色相也。
须菩提，当来之世，若有善男子、善女人，能于此经受持读诵，则为如来以佛智慧，悉知是人，悉见是人，皆得成就无量无边功德。
当来之世者，如来灭后后五百岁，浊恶之世，邪法竞起，正法难行。于此时中，若有善男子、善女人，得遇此经，从师禀受，读诵在心，精进不妄，依义修行，悟入佛之知见，则能成就阿耨菩提，以是三世诸佛无不知之。
须菩(至)功德因地而倒。因地而起地，向你道甚么？颂曰：
世间万事不如常，又不惊人又久长。
如常恰似秋风至，无意凉人人自凉。
新注：言未来世中，若有受持读诵者，佛眼佛智，悉能知见。既行胜因，必成妙果，故曰成就无量无边功德也。
○持经功德分第十五
受持读诵，自利利佗，功德无边，不可称量，故受之以持经功德分。
须菩提，若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫以身布施；若复有人闻此经典信心不逆，其福胜彼，何况书写、受持、读诵、为人解说！
佛说末法之时，得闻此经，信心不逆，四相不生，即是佛之知见。此人功德，胜前多劫舍身功德，百千万亿，不可譬喻。一念闻经，其福尚多，何况更能书写、受持、读诵、为人解说。当知此人，决定成就阿耨多罗三藐三菩提。所以种种方便，为说如是甚深经典，俾离诸相，得阿耨多罗三藐三菩提，所得福德，无有边际。盖缘多劫舍身，不了诸法本空，心有能所，未离众生之见。如能闻经悟道，我人顿尽。言下即佛将舍身有漏之福，比持经无漏之慧，实不可及。故虽十方聚宝，三世舍身，不如持经四句偈。注云：心有能所四字。一本云：有能舍所舍，心有元来未离众生之见。此解意又分明，故两存之。
须菩(至)解说人天福报。即不无佛法，未梦见在。颂曰：
初中后日发施心，功德无边算莫穷。
争似信心心不立，一拳打透太虚空。
新注：初日分者，寅、卯、辰时也；中日分者，巳、午、未时也；后日分者，申、酉、戌时也。如是一日三时，舍无量身，历无量劫，而行布施，世间固无此事。然佛设此喻者，以况闻经生信，福德之胜，何况书写、受持、诵说者耶？信力曰受，念力曰持，对文曰读，背文曰诵。所谓书写、受持、读诵者，自行也；为人解说者，化佗也。
须菩提，以要言之，是经有不可思议、不可称量、无边功德。
持经之人心无我所，无我所故是佛心，佛心功德无有边际，故言不可称量。
如来为发大乘者说？为发最上乘者说？
须菩(至)者何如斩。一握丝，一斩一切断。颂曰：
一拳打倒化城关，一脚踢翻玄妙塞。
南北东西信步行。
休觅大悲观自在，大乘说最上乘说。
一棒一条痕，一掌一握血。
若有人能受持、读诵、广为人说，如来悉知是人、悉见是人，皆得成就不可量、不可称、无有边、不可思议功德，如是人等即为荷担如来阿耨多罗三藐三菩提。
大乘者，智慧广大，善能建立一切法。最上乘者，不见垢法可厌，不见净法可求，不见众生可度，不见涅槃可证，不作度众生心，不作不度众生心，是名最上乘，亦名一切智，亦名无生忍，亦名大般若。若有人发心求佛无上道，闻此无相无为甚深之法，即当信解受持，为人解说，令其深悟，不生毁谤，得大忍力、大智慧力、大方便力，方能流通此经也。上根之人，闻此经典，得深悟佛意，持自心经，见性究竟，复起利佗之行，能为人解说，令诸学者，自悟无相理，得见本性如来，成无上道。当知说法之人，所得功德，无有边际，不可称量。闻经解义，如教修行，复能广为人说，令诸众生，得悟修行无相无著之行。以能行此行，有大智慧光明，出离尘劳。虽离尘劳，不作离尘劳之念，即得阿耨多罗三藐三菩提，故名荷担如来。当知持经之人，自有无量无边不可思议功德。
若复(至)菩提。擘开大华手，须是巨灵神。颂曰：
堆山积岳来，一一尽尘埃。
眼里瞳人碧，胸中气若雷。
出边沙塞静，入国贯英才。
一片寸心如大海，波涛几见去还来。
何以故？须菩提，若乐小法者，着我见、人见、众生见、寿者见，即于此经不能听受读诵、为人解说。
何名乐小法者？为二乘、声闻人乐小果，不发大心故，即于如来深法不能受持、读诵、菩人解说。
何以(至)解说。仁者见之谓之仁，智者见之谓之智。颂曰：
不学英雄不读书，波波役役走长途。
娘生宝藏无心用，甘作无知饿死夫。
新注：此般若之体，本绝言思，其功德广大，不可得而称量，非乐小乘者所可得闻，故曰为发大乘者说，为发最上乘者说。发大乘者，元住大乘之人也。发最上乘者，初闻最妙大乘而能信解之人也。如是之人，修行此法，则成就不可思议功德，故能荷担如来无上菩提。彼小乘不能听受读诵，为人解说，为着此四见故也。
须菩提，在在处处若有此经，一切世间天、人、阿修罗所应供养，当知此处则为是塔，皆应恭敬作礼围绕，以诸华香而散其处。
若人口诵般若，心行般若，在在处处，常行无为无相之行。此人所在之处，如有佛塔，感得一切天人，各持供养，作礼恭敬，与佛无异。能受持经者，是人心中自有世尊，故云如佛塔庙。当知所得福德，无量无边。
须菩(至)其处镇州萝卜，云门胡饼。颂曰：
与君同步又同行，起坐相将岁月长。
渴饮饥餐常对面，不须回首更思量。
新注：塔为藏舍利之处，若天、人、阿修罗，固当敬事。此般若经卷所在之处，是真法身舍利宝塔，可不敬乎？
○能净业障分第十六
恒沙罪业，一念消除，果报不空，岂经多劫？故受之以能净业障分。
复次，须菩提！若善男子、善女人受持读诵此经，若为人轻贱，是人先世罪业应堕恶道。以今世人轻贱故，先世罪业则为销灭，当得阿耨多罗三藐三菩提。
佛言：持经之人，各得一切天人恭敬供养。为前生有重业障故，今生虽得受持诸佛如来甚深经典，常被人轻贱，不得人恭敬供养。自以受持经典故，不起人我等相，不问冤亲，常行恭敬，心无恼恨，荡然无所计校，念念常行般若波罗蜜行，曾无退转。以能如是修行故，得无量劫以至今生，所有极恶罪障，并能消灭。又约理而言，先世即是前念妄心，今世即是后念觉心。以后念觉心，轻贱前念妄心，妄不得住，故云先世罪业，即为消灭。妄念既灭，罪业不成，即得菩提也。
复次(至)三菩提不因一事不长一智。颂曰：
赞不及，毁不及。若了一，万事毕。
无欠无余若大虚，为君题作波罗蜜。
新注：持诵此经者，人当恭敬，而反被人轻贱者，以宿罪业，可招恶报，由经力故，转重为轻。被轻贱故，其罪消灭，当得无上佛果。持经功德，可谓大矣。
须菩提！我念过去无量阿僧祗劫，于然灯佛前，得值八百四千万亿那由佗诸佛，悉皆供养承事，无空过者。若复有人，于后末世，能受持读诵此经，所得功德，于我所供养诸佛功德，百分不及一，千万亿分，乃至算数譬喻所不能及。
供养恒沙诸佛，施宝满三千界，舍身如微尘数，种种福德不及。持经一念，悟无生理，息希望心，远离众生颠倒知见，即到波罗蜜彼岸，永出三涂，证无余涅槃也。
须菩(至)能及功不浪施。颂曰：
亿千供佛福无边，争似常将古教看。
白纸上边书黑字，请君开眼目前观。
风寂寂兮水连连，谢家人祗在鱼船。
新注阿僧祗，翻无数。时那由佗者，十亿为洛叉，十洛叉为俱胝，十俱胝为那由佗。如来于过去然灯佛前，供养无数诸佛，其功德可谓深且大矣，乃言不及末世持经功德者何？然持经能生理解，得证菩提，供佛虽感福报，但是事相，较以持经功德，百千万亿分中不及一分者以此。又言算数譬喻所不能及者，盖事相之福，是可思议之法，而般若妙智，忘能所，绝待对，不可得而思议者也。
须菩提！若善男子、善女人，于后末世，有受持读诵此经，所得功德，我若具说者，或有人闻，心则狂乱，狐疑不信。
佛言：末法众生，德薄垢重，嫉妒弥深，邪见炽盛。于此时中，如有善男子、善女人，受持读诵此经，圆成法相，了无所得，念念常行慈悲喜舍，谦下柔和，究竟成就无上菩提。或有人不知如来正法常在不灭，闻说如来灭后后五百岁，有人能成就无相心，行无相行，得阿耨多罗三藐三菩提，则必心生惊怖，狐疑不信。
须菩提，当知是经义不可思议，果报亦不可思议。
是经义者，即无著无相行也。云不可思议者，赞叹无著无相行，能成就阿耨多罗三藐三菩提也。
须菩(至)思议各各眉毛眼上横。颂曰：
良药多苦，忠言逆耳。冷暖自知，如鱼饮水。
何须佗日待龙华，今朝先授菩提记。
新注：此经非大乘根器不能持诵，而持诵所感功德，岂常人可闻？闻必狐疑不信，故不具说。盖此经之义趣与其果报，不可思议故也。
○究竟无我分第十七
本来无我，安得有人？为度彼人故，权立我故，受之以究竟无我分。
新注十一，断安住降伏存我疑，此疑从前诸文无我人等相而来也。
尔时，须菩提白佛言：世尊，善男子、善女人发阿耨多罗三藐三菩提心，云何应住？云何降伏其心？
新注：善现初问此善至是复问者，何耶？问辞虽同，其意则别，盖所问不过住大乘降伏妄心而已。初之问意，但问能住能降之法，此之问意，若谓我能住我能降，存此分别，障于真证无住之道，故又兴此问也。
佛告须菩提：善男子、善女人发阿耨多罗三藐三菩提心者，当生如是心：我应灭度一切众生。灭度一切众生已，而无有一众生实灭度者。
须菩提问佛：如来灭后后五百岁，若有人发阿耨多罗三藐三菩提心，依何法而住？如何降伏其心？佛言：当发度脱一切众生心。度脱一切众生尽得成佛已，不得见有一众生是我灭度者。何以故？为除能所心，除有众生心，亦除我见心也。
尔时(至)度者有时因好月不觉过沧州。颂曰：
若问云何住，非中及有无？
头无纤草盖，足不履阎浮。
细似邻虚㭊，轻如蝶舞初。
众生灭尽知无灭，此是随流大丈夫。
何以故？须菩提，若菩萨有我相、人相、众生相、寿者相，则非菩萨。
菩萨若见有众生可度者，即是我相；有能度众生心，即是人相；谓涅槃可求，即是众生相；见有涅槃可证，即是寿者相。有此四相，即非菩萨也。
所以者何？须菩提，实无有法发阿耨多罗三藐三菩提心者。
有法者，我、人等四法是也。不除四法，终不得菩提。若言我发菩提心者，亦是人、我等法，人、我等法是烦恼根本。
何以(至)心者少佗一分又争得。颂曰：
独坐修然一室空，更无南北与西东。
虽然不借阳和力，争奈桃华一样红。
新注：此一节文意，亦与前同。但前是破情显智，所破之情，即我人等四相粗执；所显之智，即般若真智。自此而下，忘智显理，破我人等四相细执。由此贤位，渐入圣阶矣。
新注十二断佛因是有菩萨疑，此疑从第十一疑中，实无有法发菩提心者而来。
须菩提，于意云何？如来于然灯佛所，有法得阿耨多罗三藐三菩提不？
新注由前云实无有法发菩提心者，意谓无发心者，则无菩萨。若无菩萨，云何释迦于然灯佛所，名曰善慧，布发掩泥，行菩萨道，得发记耶？佛恐善现潜有此疑，故举以问。
不也，世尊。如我解佛所说义，佛于然灯佛所，无有法得阿耨多罗三藐三菩提。
新注善现答意云：善慧，彼时都无所得，离诸分别，由悟无法故得授记。
佛言：如是，如是！
佛告须菩提：我于师处，不除四相，得授记不？须菩提深解无相之理，故言：不也。善契佛意故。佛言：如是，如是，言是印可之辞也。
须菩(至)如是。若不同床睡，争知纸被穿。颂曰：
打鼓弄琵琶，相逢两会家。
君行杨柳岸，我宿渡头沙。
江上晚来初雨过，数峰苍翠接天霞。
须菩提，实无有法如来得阿耨多罗三藐三菩提。须菩提，若有法如来得阿耨多罗三藐三菩提者，然灯佛则不与我授记：汝于来世，当得作佛，号释迦牟尼。以实无有法得阿耨多罗三藐三菩提，是故然灯佛与我授记，作是言：汝于来世，当得作佛，号释迦牟尼。
须菩(至)牟尼贫似范丹气如项羽。颂曰：
上无片瓦，下无卓锥。日来月往，不知是谁。
噫！
新注：善现既会法无所得，佛然其说，乃言如是如是。既而又反覆告者，要令善现知法无所得，深契至理，故得授记。盖如来所证妙果，乃心地本具法门，离诸名相，无授受中而论授受者也。
新注十三断无因则无佛疑，此疑从第十一、二疑中而来。
何以故？如来者，即诸法如义。
佛言：实无我、人、众生、寿者，始得受菩提记。我若有发菩提心，然灯佛则不与我授记。以实无所得，然灯佛始与我授记。此一段文，总成须菩提无我义。佛言诸法如义者，诸法即是色、声、香、味、触、法，于此六尘中，善能分别，而本体湛然，不染不着，曾无变异，如空不动，圆通莹彻，历劫常存，是名诸法如义。菩萨璎珞经云：毁誉不动，是如来行。入佛境界经云：诸欲不染故，敬礼无所观。
何以(至)如义住住。动着则三十棒。颂曰：
上是天兮下是地，男是男兮女是女。
牧童撞着放牛儿，大家齐唱啰啰哩。
是何曲调万年欢。
若有人言：如来得阿耨多罗三藐三菩提。须菩提，实无有法佛得阿耨多罗三藐三菩提。
新注：何以故者，徴起之辞也。由前云实无有法得菩提果，故受然灯之记，遂疑既无佛果，岂有佛法耶？释云：如来者，即诸法如义。如者，真如也。不伪曰真，不异曰如。此真如体，贯彻三世，绵亘十方，非空非有，不变不迁，名如来性。若有所得，即非佛菩提也。
须菩提，如来所得阿耨多罗三藐三菩提，于是中无实无虚。
佛言：实无所得心而得菩提，以所得心不生是故得菩提，离此心外更无菩提可得，故言无实也。所得心寂灭，一切智本有，万行悉圆备，恒沙德性用无乏少，故言无虚也。
若有(至)无虚。富嫌千口少，贫恨一身多。颂曰：
生涯如梦若浮云，活计都无绝六亲。
留得一只青白眼，笑看无限往来人。
是故如来说一切法皆是佛法。
是故(至)佛法明明百草头，明明祖师意。颂曰：
会造逡巡酒，能开顷刻华。
琴弹碧玉调，炉炼白朱砂。
几般伎俩从何得，须信风流出当家。
须菩提，所言一切法者，即非一切法，是故名一切法。
能于诸法，心无取舍，亦无能所，炽然建立一切法，而心常空寂，故知一切法皆是佛法。恐迷者贪着一切法为佛法，为遣此病，故言即非一切法。心无能所，寂而常照，定慧齐行，体用一致，是故名一切法。
须菩(至)一切法上大人丘乙己。颂曰：
是法非法不是法，死水藏龙活鱍鱍。
是心非心不是心，逼塞虚空古到今。
祗是绝追寻。
无限野云风卷尽，一轮孤月照天心。
新注：所得者，忘情而证也。无实者，非有为相也。无虚者，是真如体也。然此真如，非别有法。即一切色等诸法，离性离相，名真如体。唯佛与佛，乃能证此。故一切法，皆是佛法。真如之体，虽不离于诸法，然亦不可取着。故云：即非一切法，是名一切法。
须菩提，譬如人身长大。须菩提言：世尊，如来说人身长大，则为非大身，是名大身。
如来说人身长大，则为非大身者，以显一切众生，法身不二，无有限量，是名大身。法身本无处所，故言则非大身。文以色身虽大，内无智慧，即非大身。色身虽小，内有智慧，得名大身。虽有智慧，不能依行，即非大身。依教修行，悟入诸佛无上智见，心无能所限量，是名大身也。
须菩(至)大身唤作一物即不中。颂曰：
天产英灵六尺躯，能文能武善经书。
一朝识破娘生面，方信闲名满五湖。
新注：上说如来所证真如之体，遍一切处，可谓长大矣。又恐善现起长大之见，故佛又说喻徴之曰：譬如人身长大。善现因喻有悟，即曰非大身，是名大身。论云：大身有二义：一者遍一切处，即法身；二者功德大，即报身。此之二身，皆离诸相，故名为非相也。
新注十四断无人度生严土疑，此疑同十二疑，皆从十一疑中实无有法发心者而来。
须菩提，菩萨亦如是，若作是言我当灭度无量众生，则不名菩萨。
菩萨若言：由我说法，除得彼人烦恼。即是法我。若言：我度得众生。即有我所。虽度脱众生，心有能所，我人不除，不得名为菩萨。炽然说种种方便化度众生，心无能所，即是菩萨也。
何以故？须菩提，实无有法名为菩萨，是故佛说一切法无我、无人、无众生、无寿者。
须菩(至)寿者唤牛即牛呼马即马。颂曰：
借婆衫子拜婆门，礼数周旋已十分。
竹影扫阶尘不动，月穿潭底水无痕。
须菩提，若菩萨作是言：我当庄严佛土。是不名菩萨。何以故？如来说庄严佛土者，即非庄严，是名庄严。
菩萨若言我能建立世界者，即非菩萨。虽然建立世界，心有能所，即非菩萨。炽然建立世界，能所心不生，是名菩萨最胜妙定。经云：假使有人造得白银精舍，满三千大千世界，不如一念禅定心。心有能所，即非禅定。能所不生，是名禅定。禅定即是清净心也。
须菩提，若菩萨通达无我法者，如来说名真是菩萨。
于诸法相无所滞碍，是名通达。不作解法心，是名无我法。无我法者，如来说名真是菩萨。随分行特，亦得名为菩萨，然未为真菩萨。解行圆满，一切能所心尽，方得名真是菩萨。
须菩(至)菩萨寒即普天寒，热则普天热。颂曰：
有我元无我，寒时烧软火。
无心似有心，半夜拾金针。
无心无我分明道，不知道者是何人。
呵呵！
新注：法界混然，身土平等，尚无佛道可成，安有众生可度？是则起度生之心，修习梵行，净佛国土，即凡夫见，不名菩萨。毕竟起何等心，名为菩萨？能通达无我法者，真菩萨也。
○一体同观分第十八
一眼摄五眼，一沙摄恒河沙，一世界摄多世界，一心摄若干心，故受之以一体同观分也。
新注十五断诸佛不见诸法疑，此疑从第十四疑中而来。
须菩提，于意云何？如来有肉眼不？如是，世尊，如来有肉眼。须菩提，于意云何？如来有天眼不？如是，世尊，如来有天眼。须菩提，于意云何？如来有慧眼不？如是，世尊，如来有慧眼。须菩提，于意云何？如来有法眼不？如是，世尊，如来有法眼。须菩提，于意云何？如来有佛眼不？如是，世尊，如来有佛眼。
一切人尽有五眼，为迷所覆，不能自见，故佛教除却迷心，即五眼开明，念念修行般若波罗蜜法。初除迷心，名为第一肉眼；见一切众生，皆有佛性，起怜愍心，是名为第二天眼；痴心不生，名为第三慧眼；着法心除，名为第四法眼；细惑永尽，圆明遍照，名为第五佛眼。又云：见色身中有法身，名为天眼；见一切众生，各具般若性，名为慧眼；见性明彻，能所永除，一切佛法，本来自备，名为法眼；见般若波罗蜜，能生三世一切法，名为佛眼。
须菩(至)佛眼尽在眉毛下。颂曰：
如来有五眼，张三祗一双。
一般分皂白，的的别青黄。
其间些子誵讹处，六月炎天下雪霜。
须菩提，于意云何？恒河中所有沙，佛说是沙不？如是，世尊，如来说是沙。须菩提，于意云何？如一恒河中所有沙，有如是沙等恒河，是诸恒河所有沙数佛世界，如是宁为多不？甚多，世尊。
恒河者，西国祗园精舍侧近河。如来说法，指此河为喻。佛说此河中沙，一沙况一佛世界，以为多不？须菩提言：甚多，世尊！佛举此众多国土者，欲明其中所有众生，一一众生皆有若许心数也。
佛告须菩提：尔所国土中所有众生若干种心，如来悉知。
佛告(至)悉知。曾为荡子偏怜客，惯爱贪杯识醉人。颂曰：
眼观东南，意在西北。将谓猴白，更有猴黑。
一切众生一切心，尽遂无穷声与色。
喝！
何以故？如来说诸心皆为非心，是名为心。
尔所国土中所有众生，一一众生皆有若干差别心数。心数虽多，总名妄心。识得妄心非心，是名为心。此心即是真心、常心、佛心、般若波罗蜜心、清净菩提涅槃心。
何以(至)为心病多谙药性。颂曰：
一波才动万波随，似蚁循环岂了期。
咄！
今日为君都割断，出身方号丈夫儿。
所以者何？须菩提，过去心不可得，现在心不可得，未来心不可得。
过去心不可得者，前念妄心，瞥然已过，追寻无有处所。现在心不可得者，真心无相，凭何得见？未来心不可得者，本无可得，习气已尽，更不复生。了此三心皆不可得，是名为佛。
所以(至)可得低声低声真得鼻孔里出气。颂曰：
三际求心心不见，两眼依前对两眼。
不须遗剑克舟寻，雪月风光常见面。
新注：前说不见彼是众生，不见我为菩萨，不见净佛国土，如是则不见诸法，名为诸佛如来。然而如来具足五根，岂都无所见耶？五眼者，肉眼、天眼、慧眼、法眼、佛眼。古德偈曰：天眼通非碍，肉眼碍非通。法眼唯观俗谛，慧眼了知空。佛眼如千日，照异体还同。此之五眼，通该十界，而优劣有殊。如经所说，五眼皆如来所具者，无非佛眼也。恒沙世界，一切众生之心，如来无不知见。然众生之心，种种颠倒。言非心者，妄识本空也。是名为心者，真如不灭也。所以者何者，徴起非心所以而释之。三世心者，虚妄生灭之心也。求之皆不可得。盖过去已灭，未来未至，现在不住，此即如来所知之心也。
金刚般若波罗蜜经注卷中

[book_title]金刚般若波罗蜜经注卷下
○法界通化分第十九。
遍周法界，一化普通，七宝福田，宁如四句，故受之以法界通化分。
新注十六断福德例心颠倒疑，此疑从第十五疑中而来。
须菩提，于意云何？若有人满三千大千世界七宝以用布施，是人以是因缘得福多不？如是，世尊。此人以是因缘得福甚多。须菩提，若福德有实，如来不说得福德多；以德福无故，如来说得福德多。
七宝之福，不能成就佛果菩提，故言无也。以其无量数限，故名曰多。如能超过，即不说多也。
须菩(至)能多由胜别劳心。颂曰：
罗汉应供薄，象身七宝珍，
虽然多浊富，争似少清贫。
罔象祇因无意得，离娄失在有心亲。
新注：前说众生心有住着，是为颠倒。然福由心造，岂亦是颠倒？若是，何名善法耶？恐潜此疑，故佛断之。福德有实者，住相布施，成有漏因，其福则寡。福德无者，离相布施，成无漏因，其福乃多。是则不住于相，心离颠倒，所作之福，无非善法也。
○离色离相分第二十
三身具足，诸相圆成，人法俱忘，即非具足，故受之以于离色离相分。
新注十七，断无为何有相好疑。此疑从第三之中无为得名而来。
须菩提，于意云何？佛可以具足色身见不？不也，世尊。如来不应以具足色身见。何以故？如来说具足色身，即非具足色身，是名具足色身。
佛意恐众生不见法身，但见三十二相、八十种好、紫磨金耀，以为如来真身。为遣此迷故，问须菩提：佛可以具足色身见不？三十二相，即非具足色身；内具三十二净行，是名具足色身。净行者，即六波罗蜜是也。于五根中修六波罗蜜，于意根中定慧双修，是名具足色身。徒爱如来三十二相，内不行三十二净行，即非具足色身。不爱如来色身，能自持清净行，亦名得具足色身。
须菩提，于意云何？如来可以具足诸相见不？不也，世尊。如来不应以具足诸相见。何以故？如来说诸相具足，即非具足，是名诸相具足。
如来者，即无相法身是也。非肉根所见，慧眼乃能见之。慧眼未明，具足生我人等相，以观三十二相为如来者，即不名为具足也。慧眼明彻，我人等相不生，正智光明常照，是名诸相具足，三毒未泯。言见如来真身者，固无此理。纵能见者，秪是化身，非真实无相之法身也。
须菩(至)具足官不容针私通车马。颂曰：
请君仰面看虚空，廓落无边不见踪。
若解转身些子力，头头物物总相逢。
新注：上说诸佛所证，乃无为法，云何佛身有八十种好，三十二相，而可见耶？为断此疑，故有此问。善现乃会如来法身，固非色身可见，而未尝离于色相而不可见，故云即非具足色身，是名具足色身，即非具足诸相，是名具足诸相。良由全法身无为之体，起应身相好之用，是故应身即是法身，乃无相而相，相而无相，无见而见，见而无见者也。
○非说所说分第二十一
终日谈空，不谈一字，若云有说谤如来故受之，以非说所说分。
新注十八，断无身何以说法疑。此疑从第一疑中，即非身相而来。
须菩提！汝勿谓如来作是念：我当有所说法。莫作是念。何以故？若人言：如来有所说法。即为谤佛，不能解我所说故。
须菩(至)说故是即是。大藏小藏从甚处得来？颂曰：
有说皆成谤，无言亦不容。
为君通一线，日向岭东红。
须菩提，说法者，无法可说，是名说法。
凡夫说法，心有所得，故告须菩提：如来说法，心无所得。凡夫作能解心说。如来语默皆如所发，言辞如响应声，任用无心，不同凡夫作生灭心说。若言如来说法，心有生灭者，即为谤佛。维摩经云：真说法者，无说无示；听法者，无闻无得。了万法空寂，一切名言，皆是假立。于自空性中，炽然建立一切言辞，演说诸法无相无为，开导迷人，令见本性，修证无上菩提。
须菩(至)说法兔角杖龟毛拂。颂曰：
多年石马放毫光，䥫牛哮吼入长江。
虚空一唱无踪迹，不觉潜身北斗藏。
且道是说法不是说法？
新注既云如来色身相好，不可得见，如何为人演说之耶？然如来悲愿深重，随感而应，无说而说，说即无说，不达此意，是为谤佛。言无法可说，是名说法者，离性执已，不妨称性而说也。
尔时，慧命须菩提白佛言：世尊，颇有众生于未来世，闻说是法生信心不？
新注：善现解空第一，与般若空慧相应，以慧为命，故称慧命。前云身乃非身之身，法乃非说而说，身说俱妙，难信难解，所以有此疑问。
佛告须菩提：彼非众生，非不众生。
新注：众生有圣有凡，而凡夫众生于此般若不能生信，圣体众生乃能信解。言彼非众生者，非凡夫众生也。非不众生者，非不是圣体众生也。圣体众生即大乘根器，人岂可视为凡夫众生不能生信？尚恐善现未悟，又自释云：
何以故？须菩提，众生众生者，如来说非众生，是名众生。
灵幽法师加此慧命须菩提六十二字，是长庆二年，今见在濠州钟离寺。石碑上记六祖解在前，故无解，今亦存之。
尔时(至)众生火热风动水湿地坚。颂曰：
指鹿岂能成骏马，言鸟谁谓是翔鸾。
虽然不许纤毫异，马字驴名几百般。
新注：众生众生者，言凡夫众生也。如来说非众生是名众生者，言非是凡夫众生，是圣体众生，能生信解者。
○无法可得分第二十二
无上正智实无少法，法无所得，正偏历然，故受之以无法可得分。
新注十九断无法如何修证疑，此疑从十二、十三疑中而来。
须菩提白佛言：世尊！佛得阿耨多罗三藐三菩提，为无所得耶？佛言：如是，如是！须菩提！我于阿耨多罗三藐三菩提，乃至无有少法可得，是名阿耨多罗三藐三菩提。
须菩提言：所得心尽即是菩提。佛言：如是，如是，我于菩提实无希求心，亦无所得心，以如是故得名阿耨多罗三藐三菩提。
须菩(至)菩提求人不如自求己。颂曰：
滴水生水信有之，绿杨芳草色依依。
秋月春华无限事，不妨闲听鹧鸪啼。
新注：前既云实无有法得无上正觉，如何却有修证？故疑而问之。佛答有三：一、答无法可得，二、答平等为正觉，三、答正助修善成正觉。初答如文可见。
○净心行善分第二十三
一法存心，情生高下。净心修善，法何穷故？受之以净，心行善分。
复次，须菩提！是法平等，无有高下，是名阿耨多罗三藐三菩提。
新注二答，平等为正觉也。
以无我、无人、无众生、无寿者，修一切善法，则得阿耨多罗三藐三菩提。
此菩提法者，上至诸佛，下至昆虫，尽含种智，与佛无异，故言平等，无有高下。以菩提无二故，但离四相修一切善法，则得菩提。若不离四相修一切善法，转增我人欲证解脱之心，无由可了。若离四相修一切善法，解脱可期。修一切善法者，于一切法无有染着，对一切境不动不摇，于出世法不贪不着不爱，于一切处常行方便，随顺众生使之欢喜信服，为说正法令悟菩提，如是始名修行，故言修一切善法。
复次(至)菩提山高海深日生月落。颂曰：
僧是僧兮俗是俗，喜则笑兮悲则哭。
若能于此善参详，六六从来三十六。
须菩提，所言善法者，如来说即非善法，是名善法。
修一切善法，希望果报，即非善法。六度万行，炽然俱作，心不望报，是名善法。
须菩(至)善法。面上夹竹桃华，肚里侵天荆棘。颂曰：
是恶非恶，从善非善。将逐符行，兵随印转。
有时独立妙香峰，却来端坐阎罗殿。
见尽人间祇点头，大悲手眼多方便。
新注：三、答正助修善成正觉也。正助者，正谓正观，空四相也；助谓缘助，修一切善法也。初、答以无法可得为正觉者，达妄即真也；二、以平等为正觉者，法无高下也；三、以正助成正觉者，离相修善也。由离相故，名为善法。
○福智无比分第二十四
施宝如山，山非无尽，大身妙智，斯即宝山，故受之以福，智无比分。
新注二十断所说无记非因疑，此疑从第十九中修善法而来。
须菩提，若三千大千世界中，所有诸须弥山王，如是等七宝聚，有人持用布施；若人以此般若波罗蜜经，乃至四句偈等，受持读诵，为佗人说，于前福德，百分不及一，百千万亿分，乃至算数譬喻所不能及。
大铁围山高广二百二十四万里，小铁围山高广一百一十二万里，须弥山高广三百三十六万里，以此名为三千大千世界。就理而言，即贪嗔痴妄念，各具一千也。如尔许山，尽如须弥，以况七宝数，持用布施，所得福德，无量无边，终是有漏之因，而无解脱之理。摩诃般若波罗蜜多四句，经文虽少，依之修行，即得成佛。是知持经之福，能令众生证得菩提，故不可比。
须菩(至)能及千锥劄地，不如钝锹一捺。颂曰：
麒麟鸾凤不成群，璧璧寸珠那入市。
逐日之马不竞驰，倚天长剑人难比。
乾坤不覆载，劫火不能坏。
凛凛威光混大虚，天上人间总不知。
噫！
新注：前既云从修善法得菩提，佛所说法不能得菩提耶？盖所说之法是无记故。恐有此疑，故佛举大千世界中施七宝聚如须弥山之多，且大较之持说四句功德，百千万亿分中乃不及其一。言无记者，谓所说法离言说相也。以离相故，能作菩提之因。故慈氏偈云：虽言无记法，而说是彼因。彼即菩提也。
○化无所化分第二十五
化门建立，未脱筌蹄。以要言之，实无所化。故受之以化，无所化分。
新注二十一断平等云何度生疑，此疑从第十九疑中是法平等而来。
须菩提！于意云何？汝等勿谓如来作是念：我当度众生。须菩提！莫作是念。何以故？实无有众生如来度者。若有众生如来度者，如来则有我、人、众生、寿者。
须菩提意谓如来有度众生心，佛为遣须菩提如是疑心故，言：莫作是念，一切众生本自是佛。若言如来度得众生成佛，即为妄语；以妄语故，即是我、人、众生、寿者。此为遣我所心也。夫一切众生虽有佛性，若不因诸佛说法，无由自悟，凭何修行得成佛道？
须菩(至)寿者春兰秋菊各自馨香。颂曰：
生下东西七步行，人人鼻直两眉横。
哆和悲喜皆相似，那时谁更向尊堂。
还记得在么？
须菩提，如来说有我者，则非有我，而凡夫之人以为有我。须菩提，凡夫者，如来说即非凡夫，是名凡夫。
如来说有我者，是自性清净常乐我净之我，不同凡夫贪嗔无明虚妄不实之我，故言凡夫之人以为有我。有我人者即是凡夫，我人不生即非凡夫；心有生灭即是凡夫，心无生灭即非凡夫；不悟般若波罗蜜多即是凡夫，若悟般若波罗蜜多即非凡夫；心有能所即是凡夫，心无能所即非凡夫。
须菩(至)凡夫前念众生后念佛。佛与众生是何物？颂曰：
不现三头六臂，却能拈匙放箸。
有时醉酒骂人，忽尔烧香作礼。
手把破砂盆，身披罗绵绮。
做摸打样百千般，蓦鼻牵来我是你。
新注：既云是法平等，无有高下，云何如来却度众生？故偈曰：平等真法界，佛不度众生。以各共彼阴，不离于法界。各，即众生假名也。阴，即五阴实法也。此假名实法，皆即法界，故云即不离于法界。既即法界，凡圣一如，岂有众生可度？故云佛不度众生。如来若谓我为能度，众生为所度，此则著于四相。由离四相，则非度而度。度而非度，则是如来说有我者，真我也。则非有我者，非妄我也。若凡夫之我，是我执也。非凡夫者，论云非生，谓不生圣人法，即毛道凡夫也。
○法身非相分第二十六。
色见声求，是行邪道，于慈妙契，独露真常，故受之以法，身非相分。
新注二十二，断以相比知真佛疑。此疑从第十七疑中，如来不应以色身诸相而来。
须菩提，于意云何？可以三十二相观如来不？须菩提言：如是，如是，以三十二相观如来。
须菩(至)如来错。颂曰：
泥塑木雕缣彩画，堆青抹绿更妆金。
若将此是如来相，笑杀南无观世音。
佛言：须菩提，若以三十二相观如来者，转轮圣王则是如来。须菩提白佛言：世尊，如我解佛所说义，不应以三十二相观如来。
世尊大慈，恐须菩提执相之病未除，故作此问。须菩提未知佛意，乃言如是如是之言，早是迷心。更言以三十二相观如来，又是一重迷心，离真转远，故如来为说，除彼迷心。若以三十二相观如来者，转轮圣王即是如来，转轮圣王虽有三十二相，岂得同如来？世尊引此言者，以遣须菩提执相之病，令其所悟深彻。须菩提被问，迷心顿释，故云如我解佛所说义，不应以三十二相观如来。须菩提是大阿罗汉，所悟甚深，得方便，不生迷路，以冀世尊除遣细惑，令后世众生所见不谬也。
佛言(至)如来错。颂曰：
有相身中无相身，金香炉下铁昆仑。
头头尽是吾家物，何必灵山问世尊。
如王秉剑。
尔时，世尊而说偈言：若以色见我，以音声求我，是人行邪道，不能见如来。
若以两字，是发语之端。色者，相也。见者，识也。我者，是一切众生身中，自性清净，无为无相，真常之体，不可高声念佛而得成就。念须正念分明，方得悟解。若以色声求之，不可见也。是知于相中观佛，声中求法，心有生灭，不悟如来矣。
尔时(至)能见如来。直饶不作声求色见，亦未见如来在。且道如何得见？不审，不审。颂曰：
见色闻声世本常，一重雪上一重霜。
君如要见黄龙老，走入摩耶腹内藏。
噫！此语三十年后掷地金声在。
新注：三十二相者，应身相也。观如来者，观法身如来。问：意谓可于应身相好中，观见法身不？善现乃知应身相好，从法身流出，若见相好，即见法身。故答云：如是，如是。佛又恐善现于应身取着，不达法体，故又以轮王即如来为难。而善现解佛难意，故云不可以三十二相观如来也。既而佛乃说偈以证之：法身之体，固不离于声色，但凡夫堕于闻见，是行邪道，不能见于如来也。
○无断无灭分第二十七
相而无相，空而且不空，亘古亘今，孰云断灭？故受之以无断无灭分。
新注二十三断佛果非关福相疑，此疑从第二十二疑中而来。
须菩提，汝若作是念：如来不以具足相故，得阿耨多罗三藐三菩提。须菩提，莫作是念：如来不以具足相故，得阿耨多罗三藐三菩提。须菩提，汝若作是念：发阿耨多罗三藐三菩提心者，说诸法断灭相。莫作是念！何以故？发阿耨多罗三藐三菩提心者，于法不说断灭相。
须菩提闻说真身离相，便谓不修三十二净行而得菩提。佛语须菩提：莫言如来不修三十二净行而得菩提，汝若言不修三十二净行得阿耨菩提者，即是断佛种性，无有是处。
须菩(至)灭相。剪不齐兮理还乱，拽起头来割不断。颂曰：
不知谁解巧安挑，捏聚依前又放开。
莫谓如来成断灭，一声还续一声来。
新注：上明如来所证菩提，不从福德而致，是则菩萨所修福德，不成菩提之因，亦不克果报耶？为断此疑，故告之曰：莫作是念，如来不以具足相而得菩提。具足相，即福德相也。盖大乘所修福德之因，所得福德之果，但离取着之相，不因小乘断灭之见，故曰于法不说断灭相也。下又说喻以告。
○不受不贪分第二十八
大心成忍，本自无贪，世福甚多，云何有受？故受之以不受不贪分。
须菩提，若菩萨以满恒河沙等世界七宝持用布施，若复有人知一切法无我得成于忍，此菩萨胜前菩萨所得功德。
须菩(至)功德。耳听如聋，口说如恶。颂曰：
马下人因马上君，有高有下有疏亲。
一朝马死人归去，亲者如同陌路人。
祇是旧时人，改却旧时行履处。
须菩提，以诸菩萨不受福德故。须菩提白佛言：世尊，云何菩萨不受福德？须菩提，菩萨所作福德不应贪着，是故说不受福德。
通达一切法无能所心，是名为忍。此人所得福德，胜前七宝福。菩萨所作福德，不为自己，意在利益一切众生，故言不受福德。
何以(至)福德裙无腰裤无口。颂曰：
似水如云一梦身，不知此外更何亲。
个中不许容佗物，分付黄梅路上人。
新注：假使有人，以无量世界七宝行施，心有所著，所感之福，则成有漏，心若离着，即成无漏，故云若有人知一切法无我，得成于忍。无我者，无人法二执也。忍即无生法忍，初住菩萨所证也。既得无生法忍，则与彼住相行施者不同，故云胜前菩萨所得福德。言不受福德者，不受有漏福德也。善现又疑，既不受福报，云何能获无生法忍，须知有漏果报，则不应受，无漏果报，则受而不取，取谓取着，故云菩萨所作福德，不应贪着也。
○威仪寂静分第二十九
去来坐卧，无不如如，故受之以威仪寂静分。
新注二十四断化身出现受福疑，此疑从二十三疑中不受福德而来。
须菩提，若有人言：如来若来、若去、若坐、若卧。是人不解我所说义。何以故？如来者，无所从来，亦无所去，故名如来。
如来非来非不来，非去非不去，非坐非不坐，非卧非不卧，行住坐卧四威仪中常在空寂，即是如来也。
须菩(至)如来山门头合掌，佛殿里烧香。颂曰：
衲卷秋云去复来，几回南岳与天台。
寒山拾得相逢笑。
且道笑个甚么？笑道同行步不抬。
新注：有去来坐卧者，乃如来应身也。无来无去者，法身也。然如来昔行菩萨道时，不受福报，云何至果有去来坐卧之相，使诸众生供养获福？恐有此疑，故告以释之。良以如来法身，如如不动，所有动作，乃应身耳。
○一合相理分第三十
信心不断，斯即微尘；信宝遍充，是名世界。界尘一合，法尔如然，故受之以一，合相理分。
新注二十五断法身、化身一异疑，此疑从二十四、二十三、二十二疑中而来。
须菩提，若善男子、善女人，以三千大千世界碎为微尘。于意云何？是微尘众宁为多不？世尊。
须菩(至)世尊若不入水争见长人。颂曰：
一尘才起翳虚空，碎抹三千数莫穷。
野老不能收拾得，任教随雨又随风。
新注：上明应身去来是异，法身无去来是一。佛恐善现有一异之见，故说喻以释之。释中，初举世界微尘一异断疑，次举言说我法离见。初释中，文有三科：一、标界尘一异，以显无性。言世界者，喻法身也；微尘者，喻应身也。世界一也，微尘异也。碎界作尘，尘无异性；合尘为界，界无一性。喻全法起应，应无异性；全应即法，法无一性。故偈云：去来化身佛，法身常不动，于是法界处，非一亦非异。然如来体用互融，所以能一能异，非一非异，自在无碍者，由烦恼净尽故也。
何以故？若是微尘众实有者，佛则不说是微尘众。所以者何？佛说微尘众，即非微尘众，是名微尘众。
佛说三千大千世界，以喻一切众生性上微尘之数。如三千大千世界中所有微尘，一切众生性上妄念微尘，即非微尘。闻经悟道，觉慧常照，趣向菩提，念念不住，常在清净。如是清净微尘，是名微尘众。新注：此释微尘，喻应身无异性。若知碎世界作微尘，全微尘是即世界，则世界之与尘，皆无实性。故曰：即非微尘，是名微尘。得此喻意，则应身是全法之应，何异性之有哉也。
世尊，如来所说三千大千世界，则非世界，是名世界。
三千者，约理而言，则贪、嗔、痴、妄念，各具一千数也。心为善恶之本，能作凡作圣，其动静不可测度，广大无边，故名大千世界。
何以故？若世界实有者，则是一合相；如来说一合相，则非一合相，是名一合相。
心中明了，莫过悲、智二生，由此二法而得菩提。说一合相者，心有所得故，即非一合相；心无所得，是名一合相。一合相者，不坏假名而谈实相。
须菩提，一合相者，即是不可说，但凡夫之人贪着其事。
由悲、智二法成就佛果，菩提说不可尽，妙不可言。凡夫之人贪著文字事业，不行悲、智二法，若不行悲、智二法而求无上菩提，何由可得？
须菩(至)其事捏聚放开兵随印转。颂曰：
浑仑成两片，擘破却团圆。
细嚼莫空碎，方知滋味全。
新注：此释世界，喻法身无一性。前以世界是一，喻法身是一。世界若定是一，世尊何故说三千大千世界？是则世界实性，了不可得，故云则非世界，是名世界。言一合相者，乃众尘和合为一世界。言非一合相者，非性执之一合，乃离性一合，故云是名一合相。此一合相，不可思议，而凡夫不了，自生着耳。良以即应是法，法叵得，何一性之有哉？
○知见不生分第三十一
四见俱非，是名四见，故受之以知见不生分。
须菩提，若人言：佛说我见、人见、众生见、寿者见。须菩提，于意云何？是人解我所说义不？世尊，是人不解如来所说义。何以故？世尊说我见、人见、众生见、寿者见，即非我见、人见、众生见、寿者见，是名我见、人见、众生见、寿者见。
如来说此经者，令一切众生自悟般若智慧，自修行菩提果。凡夫人不解佛意，便谓如来说我、人等见，不知如来说甚深无相无为般若波罗蜜法。如来所说我、人等见，不同凡夫我、人等见。如来说一切众生皆有佛性，是真我见；说一切众生有无漏智性本自具足，是人见；说一切众生性本自无烦恼，是众生见；说一切众生性本不生不灭，是寿者见。
新注：此明离我法二见，初离我见。夫我见者，有真我之见，有妄我之见。妄我见者，虚妄分别众生见也。真我见者，远离执着如来见也。既离执着，示有我见、人见、众生见、寿者见，此不见而见，在迷众生以为如来实有四见，故云不解如来所说义也。善现既解如来所说义，即知四见皆非虚妄分别，是真我之见，故云是名我见、人见、众生见、寿者见也。
须菩提，发阿耨多罗三藐三菩提心者，于一切法应如是知，如是见，如是信解，不生法相。须菩提，所言法相者，如来说即非法相，是名法相。
发菩提心者，应见一切众生皆有佛性，应见一切众生无漏种智本自具足，应信一切众生自性本无生灭。虽行一切智慧方便，接物利生，不作能所之心。口设无相法，而心有能所，即非法相；口说无相法，心行无相行，而能所心灭，是名法相也。
须菩提若人言(至)是名法相。饭来开口，睡来合眼。颂曰：
千尺丝纶直下垂，一波才动万波随。
夜静水寒鱼不食，满船空载月明归。
新注：次离法见。夫如来说法，要令众生发菩提心，修行契理。故闻如来所说，当如法受持。乃告善现：当如是知见信解，不生法相。不生法相者，不于法取着也。法本离相，如来称性而说，故云即非法相，是名法相。此一段文，虽正释离于法执，亦是总结降住正行。由经初善现请问：若人发无上菩提者，应云何住，降伏其心？如来答云：应如是住，如是降伏其心。故今结云：发菩提心者，于一切法，如是知见信解。此结如是住也。不生法相，此结降伏妄心也。
○应化非真分第三十二
一念发心，获福亦尔。应身化物，岂得已哉？真佛流通，于事毕矣。故受之以应化，非身分
新注二十六断化身说法无福疑，此疑从二十五疑中而来。
须菩提，若有人以满无量阿僧祇世界七宝持用布施，若有善男子、善女人发菩萨心者，持于此经乃至四句偈等，受持读诵为人演说，其福胜彼。云何为人演说？
须菩(至)演说要说有何难。即今便请，谛听谛听。颂曰：
行住坐卧，是非人我，忽喜忽嗔，不离这个。
祇这个，蓦面唾。
平生肝胆一时倾，四句妙门都说破。
不取于相，如如不动。
七宝福虽多，不如有人发菩提心，受持此经四句，为人演说，其福胜彼百千万亿不可譬喻。说法善巧方便，观根应量，种种随宜，是名为人演说。所听法人，有种种相貌不等，不得作分别之心，但了空寂如如之心，无所得心，无胜负心，无希望心，无生灭心，是名如如不动也。
不取于相，如如不动。末后一句，始到牢关。直得三世诸佛，四目相观。六代祖师，退身有分。可谓是江河彻冻，水泄不通。极目荆榛，难为措足。到这里添一丝毫，如眼中着刺。减一丝毫，似肉上剜疮。非为坐断要津，盖为识法者恐。虽然恁么，佛法只如此，便见陆地平沈，岂有灯灯续焰川上坐。今日不免向虎口中夺食，狞龙颔下穿珠。豁开先圣妙门，后学进身有路。放开一线，又且何妨。语则全彰法体，默则独露真常。动则只鹤片云，静则安山列岳。举一步如象王回顾，退一步若狮子颦呻。法王法令当行，便能于法自在。祇如末后一句，又作么生道？还委悉么？云在岭头闲不彻，水流涧下太忙生。颂曰：
得优游处且优游，云自高飞水自流。
祇见黑风翻大浪，未闻沉却钓鱼舟。
新注此段文有三节：初以无量阿僧祇世界七宝布施，是假喻也；自若善男子以下，明持说福胜；自云何为人演说以下，是释福胜。所以据经文但明持说功德而论，乃谓化佛说法有无量功德者，盖化佛是说经教主，持说是弘经之人，然所弘之经是佛所说，佛之所说离言说相，而弘经之人若能离着，其福亦能胜彼也。如如者，法身理也。化身既即法身，则无去来，故云如如不动。
新注二十七，断入寂如何说法疑。此疑从第二十六疑中演说与不动而来。
何以故？
新注：上言如如不动，则佛常住世间，为众生说法，何故言如来入涅槃耶？恐有此疑，故说偈以释云：
一切有为法，如梦幻泡影，如露亦如电，应作如是观。
梦者是妄身，幻者妄念；泡者是烦恼，影者业障。梦幻泡影业，是名有为法，真实离名相，悟者无诸业。
何以(至)如是观行船，尽在把橹人。颂曰：
水中捉月，镜里寻头。刻舟求剑，骑牛觅牛。
空华阳焰，梦幻浮沤。一笔句下，要休便休。
巴歌杜酒村田乐，不风流处自风流。
新注：一切有为法者，一切世间生灭之法也。佛生人中，示同生灭，亦属有为无常之法。无常之法，虚假不实，故以梦、幻、泡、影、露、电六种为喻。应作如是观者，观即般若妙智，以此妙智，观有为法，如梦幻等。能观既是妙智，所观无非妙境。妙境者，一境三谛也。妙智者，一心三观也。三观者，空、假、中也。三谛者，真、俗、中也。即观有为之法，离性离相之谓空，无法不具之谓假，非空非假之谓中。谛者，审实不虚之谓。全谛发观，以观照谛，谛既即一而三，观岂前后而照，故云如是观也。能如是观，乃了化身即法身，无常即常也。虽即法身，不碍涅槃，常即无常也。良以如来究竟非常非无常之旨故，所以能常能无常也。是则终日涅槃，终日说法，不住有为，不住无为，不可得而思议者也。一经始末，皆称如是，始云如是住，如是降伏心，中间节节云如是，至此又云如是观，论乃释云妙智正观，故知妙智寔一经之宗也。正宗竟。
佛说是经已，长老须菩提，及诸比丘、比丘尼、优婆塞、优婆夷，一切世间天、人、阿修罗，闻佛所说，皆大欢喜，信受奉行。
佛说(至)奉行三十年后，莫教忘却老僧。不知谁是知恩者，呵呵将谓无人。颂曰：
饥得食，渴得浆，病得瘥，热得凉。
贫人遇宝，婴子见娘。飘舟到岸，孤客皈乡。
旱逢甘泽，国有忠良。四夷拱手，八表来降。
头头总是，物物全彰。古今凡圣，地狱天堂。
东西南北，不用思量。
利尘沙界诸群品，尽入金刚大道场。
新注：此流通分也。流通般若，使之不壅，利益后世众生也。天亲偈云：佛说希有总持法，不可称量深句义，从尊者闻及广说，回此福德施群生。
金刚般若波罗蜜经
金刚(至)蜜经崇奉三宝弟子陈友谅窒，汤氏五娘，男改过善，来家眷算，敬重楮毫，书写最上乘经，命工刊梓，施入徐林独坦东际庵印行。上答四恩，下资三有。普愿一切有情，俱明般若之因，尽入金刚之地。伏冀庄严先所生考君千五监务注公，先妣闵氏百三娘子，及累世冤亲，仗此良因，齐登佛域者也。
补阙真言
南无喝罗怛那。哆啰夜耶。佉罗佉罗。摩啰摩啰。虎啰吽贺贺。苏怛拏吽。泼抹拏。婆婆诃。
金刚般若波罗蜜经注卷下(终)

        </div>
      </div>
    </div>
  </div>
</div>
<!--update:2025-08-30 09:34:21-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>