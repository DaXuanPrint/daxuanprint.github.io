<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="佛说阿弥陀经注释会要序,佛说阿弥陀经注释会要例言,佛说阿弥陀经,佛说阿弥陀经注释会要,佛说阿弥陀经注释会要全文在线阅读,佛说阿弥陀经注释会要全文在线下载,大玄古籍书库">
<meta name="description" content="佛说阿弥陀经注释会要，一卷，法舫译，徐珂序。收于大藏经补编。第07册。_佛说阿弥陀经注释会要_全文在线阅读_佛说阿弥陀经注释会要_全文在线下载_大玄古籍书库">
<title>佛说阿弥陀经注释会要_佚名_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">佛说阿弥陀经注释会要</span> <br/>
          作者： <span class="inputVal" id="bkauthor">佚名</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]60835</span> <br/>
          说明： <span class="inputVal" id="bkdec">佛说阿弥陀经注释会要，一卷，法舫译，徐珂序。收于大藏经补编 第07册。</span> <br/>
          封面： <span class="inputVal" id="bkimg">Z_464.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]佛说阿弥陀经注释会要
[book_author]佚名
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]60835
[book_dec]佛说阿弥陀经注释会要，一卷，法舫译，徐珂序。收于大藏经补编 第07册。
[book_img]Z_464.jpg


[book_title]佛说阿弥陀经注释会要序
净土宗之奉佛说阿弥陀经也久矣、明莲池大师之弥陀疏钞、徵引繁富、事理悉备、清徐云鹤先生为初学计、欲其简而明、乃节录疏钞、分列之、为弥陀疏钞撷、志净业者得以问津、诚至便矣、然若欲进而求之、则关於弥陀之着述、尚有多书、足备参考、而惜其未皆流通、求之匪易也、乃不揆檮昧、博观诸书、仿疏钞撷例、於摘录疏钞疏钞撷外、又择尤要者、条举件系、分次经文之下、其书为何、曰义记、隋智顗着、曰疏、唐基法着、曰通赞疏、唐窥基着、曰义述、唐慧净着、曰义疏及义疏闻持记、宋元照着、曰句解、元性澄着、曰略解及略解圆中钞、明大佑着、曰疏钞演义、明古德着、曰已决、明大慧着、曰要解、明智旭着、曰要解便蒙钞、清达默着、曰略注、清续法着、曰略解、清海宽着、曰直解正行、清了根着、曰摘要易解、清真嵩着、曰注、(一名修西定课)清郑澄德澄源着、曰约论、清彭际清着、而又间附他书以证之、名之曰佛说阿弥陀经注释会要、亦聊以省检校之烦、资讲习之便云尔、
佛降生二千九百五十一年甲子(中华民国十三年)春杭县徐珂仲可熏沐稽首谨序於上海寓庐之纯飞馆

[book_title]佛说阿弥陀经注释会要例言
一弥陀疏钞撷、依梁昭明太子金刚经之例、定为十二分、今亦仍之、一、法会众证分、二、佛土依正分、三、宝树池莲分、四、天人供养分、五、禽树演法分、六、佛德无量分、七、往生发愿分、八、修持正行分、九、同赞劝信分、十、闻法信愿分、十一、互赞感发分、十二、流通普度分、二分总示依正二报、三四五分明依报、六分明正报、七分言已生、八分言未生、九分言诸佛共赞、十分言诸佛护念、十一分言佛佛互赞难事、
二、所采诸家注释、多至二十余种、皆分次经文之後、今举一例以示隅反、如从是西方过十万亿土有世界名曰极乐十六字之注释、首西方、次十万亿、次佛土、次世界、次极乐、故不斤斤以着述人所在之朝代先後为次、
三、诸家注释、低於经文一格、珂之按语低二格、
四、拔一切业障根本得生净土陀罗尼、即往生净土神咒、(简称往生咒与往生净土广咒异)附於後、且博观诸家注释、择其尤要者分次之。
杭县徐珂仲可谨识

[book_title]佛说阿弥陀经
姚秦三藏法师鸠摩罗什译
如是我闻、一时佛在舍卫国、只树给孤独园、与大比(音避)邱僧、千二百五十人俱、皆是大阿罗汉、众所知识、长(音掌)老、舍利弗、摩诃目犍连、摩诃迦叶、(音摄)摩诃迦旃延、摩诃拘絺(音痴)罗、离婆多、周利盘陀伽、难陀、阿难陀、罗睺(音侯)罗、憍(音骄)梵波提、宾头卢颇罗堕、迦留陀夷、摩诃劫宾那、薄拘罗、阿[少/(兔-、)](奴侯切)楼驮、(音驼)如是等诸大弟子、并诸菩萨摩诃萨、文殊师利法王子、阿逸多菩萨、乾陀诃提菩萨、常精进菩萨、与如是等诸大菩萨、及释提桓因等、无量诸天大众俱、(以上法会众证分第一)
尔时佛告长老舍利弗、从是西方、过十万亿佛土、有世界名曰极乐、(音洛)其土有佛、号阿弥陀、今现在说法、(以上佛土依正分第二)
舍利弗、彼土何故名为极乐、其国众生、无有众苦、但受诸乐、故名极乐、又舍利弗、极乐国土、七重(音从)栏楯、七重罗网、七重行(音杭)树、皆是四宝周帀(作答切)围绕、是故彼国名为极乐、又舍利弗、极乐国土、有七宝池、八功德水、充满其中、池底纯以金沙布地、四边阶道、金银瑠璃玻瓈合成、上有楼阁、亦以金银瑠璃玻瓈砗磲赤珠玛瑙而严饰之、池中莲华、大如车轮、青色青光、黄色黄光、赤色赤光、白色白光、微妙香洁、舍利弗、极乐国土、成就如是功德庄严、(以上宝树池莲分第三)
又舍利弗、彼佛国土、常作天乐、黄金为地、昼夜六时、雨(音豫)天曼陀罗华、其土众生、常以清旦、各以衣裓(音吉)盛(音陈)众妙华、供养他方十万亿佛、即以食时、还到本国、饭(音泛)食(音寺)经行、舍利弗、极乐国土、成就如是功德庄严、(以上天人供养分第四)
复次、舍利弗、彼国常有种种奇妙杂色之鸟、白鹤、孔雀、鹦鹉、舍利、迦陵频伽、共命之鸟、是诸众鸟、昼夜六时、出和雅音、其音演畅、五根五力、七菩提分、八圣道分、如是等法、其土众生、闻是音已、皆悉念佛念法念僧、舍利弗、汝勿谓此鸟实是罪报所生、所以者何、彼佛国土、无三恶道、舍利弗、其佛国土、尚无恶道之名、何况有实、是诸众鸟、皆是阿弥陀佛、欲令法音宣流、变化所作、舍利弗、彼佛国土、微风吹动诸宝行树、及宝罗网、出微妙音、譬如百千种乐、同时俱作、闻是音者、自然皆生念佛念法念僧之心、舍利弗、其佛国土、成就如是功德庄严、(以上禽树演法分第五)
舍利弗、於汝意云何、彼佛何故号阿弥陀、舍利弗、彼佛光明无量、(音良)照十方国、无所障碍、是故号为阿弥陀、又舍利弗、彼佛寿命、及其人民、无量无边阿僧只(音其)劫、故名阿弥陀、舍利弗、阿弥陀佛、成佛已来、於今十劫、又舍利弗、彼佛有无量无边声闻弟子、皆阿罗汉、非是算数之所能知、诸菩萨众、亦复如是、舍利弗、彼佛国土、成就如是功德庄严、(以上佛德无量分第六)
又舍利弗、极乐国土、众生生者、皆是阿鞞(骈迷切)跋致、其中多有一生补处、其数甚多、非是算数所能知之、但可以无量无边阿僧只说、舍利弗、众生闻者、应当发愿、愿生彼国、所以者何、得与如是诸上善人、俱会一处、(以上往生发愿分第七)
舍利弗、不可以少善根福德因缘、得生彼国、舍利弗、若有善男子善女人、闻说阿弥陀佛、执持名号、若一日、若二日、若三日、若四日、若五日、若六日、若七日、一心不乱、其人临命终时、阿弥陀佛与诸圣众现在其前、是人终时心不颠倒、即是往生阿弥陀佛极乐国土、舍利弗、我见是利、故说此言、若有众生、闻是说者、应当发愿、生彼国土、(以上修持正行分第八)
舍利弗、如我今者、赞叹阿弥陀佛不可思议功德之利、东方亦有阿閦(音促)鞞佛、须弥相(去声)佛、大须弥佛、须弥光佛、妙音佛、如是等恒河沙数诸佛、各於其国、出广长舌相、徧覆三千大千世界、说诚实言、汝等众生、当信是称赞不可思议功德一切诸佛所护念经、舍利弗、南方世界、有日月灯佛、名闻光佛、大焰肩佛、须弥灯佛、无量精进佛、如是等恒河沙数诸佛、各於其国、出广长舌相、徧覆三千大千世界、说诚实言、汝等众生、当信是称赞不可思议功德一切诸佛所护念经、舍利弗、西方世界、有无量寿佛、无量相佛、无量幢佛、大光佛、大明佛、宝相佛、净光佛、如是等恒河沙数诸佛、各於其国、出广长舌相、徧覆三千大千世界、说诚实言、汝等众生、当信是称赞不可思议功德、一切诸佛所护念经、舍利弗、北方世界、有焰肩佛、最胜音佛、难沮(音左)佛、日生佛、网明佛、如是等恒河沙数诸佛、各於其国、出广长舌相、徧覆三千大千世界、说诚实言、汝等众生、当信是称赞不可思议功德、一切诸佛所护念经、舍利弗、下方世界、有师子佛、名闻佛、名光佛、达摩佛、法幢佛、持法佛、如是等恒河沙数诸佛、各於其国、出广长舌相、徧覆三千大千世界、说诚实言、汝等众生、当信是称赞不可思议功德、一切诸佛所护念经、舍利弗、上方世界、有梵音佛、宿王佛、香上佛、香光佛、大焰肩佛、杂色宝华严身佛、娑罗树王佛、宝华德佛、见一切义佛、如须弥山佛、如是等恒河沙数诸佛、各於其国、出广长舌相、徧覆三千大千世界、说诚实言、汝等众生、当信是称赞不可思议功德、一切诸佛所护念经、(以上同赞劝信分第九)
舍利弗、於汝意云何、何故名为一切诸佛所护念经、舍利弗、若有善男子善女人、闻是经受持者、及闻诸佛名者、是诸善男子善女人、皆为一切诸佛之所护念、皆得不退转於阿耨多罗三藐三菩提、是故舍利弗、汝等皆当信受我语及诸佛所说、舍利弗、若有人已发愿、今发愿、当发愿、欲生阿弥陀佛国者、是诸人等、皆得不退转於阿耨多罗三藐三菩提、於彼国土、若已生、若今生、若当生、是故舍利弗、诸善男子善女人、若有信者、应当发愿、生彼国土、(以上闻法信愿分第十)
舍利弗、如我今者、称赞诸佛不可思议功德、彼诸佛等、亦称赞我不可思议功德而作是言、释迦牟尼佛能为甚难希有之事、能於娑婆国土、五浊恶世、劫浊见浊烦恼浊众生浊命浊中、得阿耨多罗三藐三菩提、为诸众生、说是一切世间难信之法、舍利弗、当知我於五浊恶世、行此难事、得阿耨多罗三藐三菩提、为一切世间说此难信之法、是为甚难、(以上互赞感发分第十一)
佛说此经已、舍利弗及诸比邱一切世间天人阿修罗等、闻佛所说、欢喜信受、作礼而去、(以上流通普度分第十二)
佛说阿弥陀经终

[book_title]佛说阿弥陀经注释会要
姚秦三藏法师鸠摩罗什译
杭县徐　珂仲可谨辑
〔唐善导佛说观无量寿佛经疏(一名观经四帖疏)〕言无量寿者、乃是此地汉音、言南无阿弥陀佛者、又是西国正音、又南者是归、无者是命、阿者是无、弥者是量、陀者是寿、佛者是觉、故言归命无量寿觉、此乃梵汉相对、其义如此、今言无量寿者、是法、觉者、是人、人法并彰、故名阿弥陀佛、又言人法者是所观之境、即有其二、一者依报、二者正报、就依报中、即有其三、一者地下庄严、即一切宝幢光明互相映发等是、二者地上庄严、即一切宝地池林宝楼宫阁等是、三者虚空庄严、即一切变化宝宫华网宝云化鸟风光动发声乐等是、如前虽有三种差别、皆是弥陀净国无漏真实之胜相、此即总结成依报庄严也、又言依报者、从日观下至华座观已来、总明依报、就此依报中、即有通有别、言别者、华座一观是其别依、唯属弥陀佛也、余上六观是其通依、即属法界之凡圣、但使得生者共同受用、故言通也、又就此六观中、即有真有假、言假依者、即日想水想冰想等、是其假依、由是此界中相似可见境相故、言真依者、即从琉璃地下至宝楼观已来、是其真依、由是彼国真实无漏可见境相故、二就正报中亦有其二、一者主庄严、即阿弥陀佛是、二者圣众庄严、即现在彼众及十方法界同生者是、又就此正报中、亦有通有别、言别者、即阿弥陀佛是也、即此别中亦有真有假、言假正报者、即第八像观是也、观音势至等亦如是、此由众生障重、染惑处深、佛恐乍想真容、无由显现、故使假立真像、以住心想、同彼佛以证境、故言假正报也、言真正报者、即第九真身观是也、此由前假正、渐以息於乱想、心眼得开、麤见彼方清净二报种种庄严、以除昏惑、由除障故、得见彼真实之境相也、言通正报者、即观音势至等已下是也、
〔宋元照阿弥陀经义疏〕此经本名称赞不可思议功德一切诸佛所护念经、
〔清了根阿弥陀经直解正行〕此经本名无量平等清净觉经、一名无量寿佛经、凡前後诸师译改经名难以尽举、自唐时、此经传至中华、元奘法师译名称赞净土佛摄受经、师系洛州陈氏子、童年出家、即善讲论经律、时号神人、岁至二十一、自贞观三年往西域取经、备经险难、历过一百五十国土、遂至舍卫、取经六百余部、今此弥陀经亦在内焉、至贞观十九年还京师、手译者计成千余卷、今称阿弥陀经者、即罗什师译之名也、以经中正宗专持名号方法、众所乐闻、举此六字立题、人皆信受流通也、
〔唐窥基阿弥陀经通赞疏序〕此经前後有其四译、一秦弘始四年二月八日罗什译、名小无量寿经、二宋元嘉年中求那跋陀罗译、四纸、三永徽六年大唐三藏於慈恩寺译、名称赞净土佛摄受经、十纸、四後秦又译出阿弥陀经偈颂、一纸、而失译主、今此所解者、即是秦罗什法师所译、
〔明袾宏阿弥陀经疏钞〕译者有二、一名佛说阿弥陀经即今经、姚秦三藏法师鸠摩罗什译、二名称赞净土佛摄受经、唐三藏法师玄奘译、二经联比、小异大同、时所宗尚、皆弘秦本、
〔明古德阿弥陀经疏钞演义〕此经、唐译为称赞净土佛摄受经、今为此名者以佛名人所乐闻、又一切功德、言佛便周故、
〔唐慧净阿弥陀经义述〕佛说阿弥陀经者、乃劝生净土、不退菩提者也、
〔清彭际清阿弥陀经约论〕是经以一心为宗、以持名为行、以信愿为导、以不退为程、以阿耨多罗三藐三菩提为究竟、
〔明大佑阿弥陀经略解圆中钞〕通号有十、一如来、二应供、三正徧知、四明行足、五善逝、六世间解、七无上士、八调御丈夫、九天人师、十佛、十号具足、为世间尊、
〔清郑澄德澄源阿弥陀经注(一名修西定课)〕佛、东方娑婆世界释迦牟尼佛也、释迦在此娑婆世界成佛、随众生寿、不过百年、愍念娑婆众生、见佛不易、释迦以後、弥勒以前、千万年中、受大苦恼、故说此阿弥陀经、流布世间、使诸苦恼众生修七日之功、免永劫之苦、转凡成圣、不退佛因也、经法也、经名阿弥陀者、纯说阿弥陀佛度生因缘功德也、
(珂谨按．阿弥陀经有大本小本之别．此鸠摩罗什所译．为小本弥陀之第一本．流传最广．以中兴净土之莲池大师．舍大本弥陀及观经．而专宗小本弥陀也．清王耕心摩诃阿弥陀经表论有云．先佛既徧寄其说於大乘教典．复专说净土．诸经以定普度众生之极轨．此大小两部弥陀诸经所由来也．其言诚然．净土四经．（清咸丰八年周诒朴辑刊）所载之无量寿经．即大本．阿弥陀经即小本．无量寿经为邵阳魏居士．（即魏默深先生名源法名承贯）会後汉吴魏唐宋诸译以成之原本．与摩诃阿弥陀经衷论之字句不尽同．盖王荫福（荫福为耕心之世父）重事校订．且定全经为二十四章也．阿弥陀经为鸠摩罗什原译．净土四经者．无量寿经阿弥陀经外为观无量寿佛经．（即十六观经）普贤行愿品．学者所亟宜持诵者也．兹更以衷论所述大本小本之本末录如下．)
(〔清王耕心摩诃阿弥陀经衷论〕佛说摩诃阿弥陀经解脱生死之渊源．大部弥陀诸经之第一本也．考净土一宗．流别虽多．终以持名念佛为上第．而持名诸经．复有大小弥陀两部之别．大弥陀经．古译有六．其第一本三卷．曰无量清净平等觉经．後汉月支三藏法师支娄迦谶所译也．第二本二卷．曰阿弥陀经．亦名阿弥陀三邪三佛萨楼佛檀过度人道经．吴月支三藏法师支谦所译也．第三本二卷曰无量寿经．魏三藏法师康僧铠所译也．第四本二卷．在大宝积经内．曰无量寿如来会．唐三藏法师菩提流志所译也．第五本三卷．曰无量寿庄严．经宋西域三藏法师法贤所译也．第六本二卷．曰大弥陀经．宋龙舒居士王日休所会译也．以上六本．并见乾隆三年钦定龙藏汇记．长洲彭居士绍升以龙舒译本．义有未安复校订魏译无量寿经．着起信论三卷．经文丰缛．论亦精当．是为此经之第七本．咸丰中．邵阳魏居士．（即魏默深先生）谓诸家及龙舒译本．犹未尽善．乃会译众本．别为一书．仍名无量寿经．则为此经之第八本矣．彭氏魏氏成书．皆在重订龙藏後．故藏本缺焉．每进益上．亦净土家所宜知也．小弥陀经．译本有二．第一本一卷．亦名阿弥陀经．姚秦三藏法师鸠摩罗什所译也．第二本一卷．曰称赞净土佛摄受经．唐三藏法师玄奘所译也．二文大同小异．而秦译尤精．故明云栖大师袾宏为作疏钞四卷者是也．先佛说经．义有详略．故分大小两部．而大部之文．足该小部．以其具述阿弥陀佛创建净土之正因．非小部所能详备也．魏氏会译本．复上援汉译．订四十八愿为二十四愿．以祛诸家译本之误．其文亦简切不支．故尤非诸家所及云．同治中．先世父梅叔公．（即王荫福）尝言魏氏经文．足以冠冕大部诸经．而当校正者犹有数事．一曰正名谓经名无量寿．与康译无别．而文辞迥殊．适以滋後学之惑也．二曰正实．谓经书佛名．或作无量寿．或作阿弥陀．为例已疏而古今修净业者．惟念阿弥陀佛．未尝有念无量寿佛者．则经书佛名．当仍依龙舒旧文．以作阿弥陀佛为是．其余文字．亦尚有可议者．因博考众本．手自校讐．且定经名曰摩诃阿弥陀．摩诃华言所谓大也．大义改从梵文．所以别龙舒旧本也．)
(〔清了根阿弥陀经直解正行〕首云佛者．即释迦佛也．是净饭王之子．佛母摩耶夫人．降生於周昭王二十四年四月八日．童名悉达．年至二十五．出家．赴象头山习定．任其芦穿膝．雀巢灌顶．饥飱麻麦．如是苦行六年．夜覩明星．方获大悟．即说法度人．四十九年耳．住世寿至八十．涅盘後一千余年．至汉明帝永平十一年．教流震旦．至今时．又一千余年矣．所云佛字之义．曰觉．佛说阿者．无也．弥陀者．量也．故又号曰无量寿佛．或问曰．阿弥陀佛是何时人耶．答云．诸佛皆有法报化三身．随机应现．若论事者．虽应化圣人．事必有时．然此阿弥陀佛．是无量刧前及无量刧後．统属现在说法．并可略举言之．乃无量刧前．彼方有一国王．名曰法藏．舍位出家．所发四十八愿．广度众生．即今阿弥陀佛．是法藏比邱所成之佛．而且阿弥陀佛随时应现於世．所为愚迷人众演习净业自成阿弥陀佛之起居．莫可胜数故．而前朝後代皆有阿弥陀佛显名出世．审此意者．何可定耶．又问曰．阿弥陀即是前刧中佛．乃释迦佛云．阿弥陀佛现在说法．莫非又同时耶．答云．昔有智觉菩萨云．总持经中说三十七佛．乃皆无量刧前毗卢遮那一佛化身．此毗卢佛道有五智．一曰大圆镜智．性也．二曰平等性．智体也．三曰妙观察智．用也．四曰成所作智．信也．五曰清净智．是毗卢佛用中用也．自当中央法界清净智．次从四智流出四方众如来．其妙观察智．更流出西方极乐世界．为无量寿如来．则一佛双现两土．可知阿弥陀在释迦佛之前无量刧矣．况此经中我佛所说阿弥陀佛成佛以来於今十刧之证据．又问曰．果然如是．但此阿弥陀经．是释迦亲口所说．因何亦云西方极乐世界阿弥陀佛现在说法耶．答云．我佛知阿弥陀佛．应机说法无量．愿度众生无量．光明接引无量莲华化生无量．若今时人．一心执持一句阿弥陀佛名号．坚心不退．临终决定往生西方极乐世界中．虽然．佛不同时．可谓阿弥陀佛尚在矣．故不可以过现未三世中推论出世耳．但诸佛菩萨千般说法．万种化度．因何我等总不成佛．夫佛及凡夫．同为这一个性灵而已．佛将拔苦愿力．或应化世间入类度人．虽足无停息．其佛性照而常觉．觉而常照．古今动静不异．所谓无量寿也．我等凡夫．性本同觉．因心执着．色相为重．是以物欲所蔽．常背其觉．虽头出头没．长在丽天杲日之中．却如黑夜度日．若明此经之义．则知自心以暗转明．如失物复得．岂非一生之大幸耶．人若阅经听讲．慎勿轻心放过．名曰受持此经．事虽难信．且努力细审一番看．)
(珂谨按．魏书释老志所谓佛者．本号释迦文者．（原注文即牟尼之讹略）．译言能仁．谓德充道备．堪济万物也．释迦前有六佛．释迦继六佛而成道．处今贤刧．文言将来有弥勒佛．方继释迦而降生．释迦即天竺迦维卫国王之子．天竺其总称迦维．别名也．初释迦於四月八日夜．从母右胁而生．既生．姿相超异者三十二种．天降嘉瑞以应之．亦三十二．释迦生时．当春秋鲁庄公七年夏四月恒星不见夜明是也．至魏武定八年．凡一千二百三十七年云．释迦年三十成佛．导化羣生．四十九载．乃於拘尸那城娑罗双树间．以二月十五日而入般涅盘．涅盘．译云灭度．或言常乐我净明无迁谢及诸苦累也．)
(〔清达默阿弥陀经要解便蒙钞〕三身者．佛佛皆具三身．谓法报化也．法身即本觉性体．报身乃始觉智圆．化身则慈悲应现．法身名毗卢遮那．此云徧一切处．报身名卢舍那．此云净满化身．名释迦牟尼．此云能仁寂默．又三身皆具单复二义．法身单．唯指本来清净理体．报身单．唯指无上功德智慧．化身单．唯指应现如水中月．法身复者．一者自性清净法身．即众生本源自性天真佛也．二者离垢妙极法身．即诸佛所证究竟法界理也．报身复者．一者自受用报身．即诸佛智断二德．究竟实果．二他受用．报身即地上菩萨随其心量．所见刹尘相好．一一相好皆无分齐者也．化身复者．一者应现身．示成八相．二变化身．无而倏有．又化身亦名应身．应物示现．如月印水故也．示现八相者．复有三种．一者胜应即前他受用身．二者带劣胜应身．通教三乘所见者．接入别圆．故胜．犹依事识．故劣．三者劣应身．即藏教所见丈六老比丘身．唯依事识．不达相海无边之致．故名劣．变化身又有二种．谓佛界化身及随类化身．)
(〔清达默阿弥陀经要解便蒙钞〕问．佛具三身．今言佛说．乃何身说耶．梵网合注答曰．三身既非一异．自不容其偏执何身说法．但为对治有异．故使诸经所说不同．或云报化非真佛．亦非说法者．此则恐人执相迷理．故唯示法性本觉以为真佛也．或云法佛者．自觉圣境．无言无说．说法现仪皆化佛耳．此则恐人以法身堕在情量．故唯示化佛示三轮也．实则说法度生．非法身．亦不离法身．非报化．亦不离报化．若得四悉檀．意谓法身说法亦可．如云报化非说法者．谓唯报化说法．亦可．如云法身无言说．谓三身合乃说法．亦可．如云功德和法身处处应现往．谓三身各说法．亦可．法报佛为地上菩萨说法．胜应佛为地前及声闻缘觉说法．劣应佛为一切凡夫说法．谓三身总无言说．亦可如四十九年不说一字．若不解四悉檀因缘．随执一句皆名谤佛也．)
(珂谨按．佛．为佛陀之简称．佛陀．梵语亦作菩提．其义为觉．一曰自觉．谓自悟本性．二曰觉他．谓说法度人．三曰觉行圆满．备斯三义．故曰佛陀．简称之则为佛．凡成佛道者皆曰佛．此之言佛释迦牟尼也．一称释迦文佛．亦称释迦文尼．亦称释迦如来．亦称释迦世尊．亦称释迦大悲慈尊．亦称释尊．此土佛教之始祖也．生於我国周灵王．时父净饭王为北印度迦毘罗城主．母摩耶夫人．年十六．娶耶输多罗．举一子．年十九．入雪山．修行六年．既出山．在迦耶山菩提树下大有所悟．遂四出说法．凡四十余年．年八十．示寂於跋陀河之遮罗双树间．盖当我国周敬王时也．逮癸亥．（中华民国十二年）则为降生之二千九百五十年．)
(〔唐窥基阿弥陀经通赞疏〕觉有三义．一自觉．胜凡夫．凡夫不自觉故．二觉他．胜二乘．彼不觉他故．三觉行圆满．胜诸菩萨．菩萨虽复修於二觉行未圆满故．)
〔明袾宏阿弥陀经疏钞〕佛说者说拣五人故五人者一佛二菩萨三天四仙五化人此五皆能说经今显此经是至圣立言金口亲出不同菩萨在因天属凡类仙杂外道化人非真也、
〔清徐槐廷阿弥陀经疏钞撷〕佛者即本师释迦牟尼也此土释迦牟尼佛说彼土阿弥陀佛依正庄严信愿往生之经也、
(珂谨按．依正二报．谓正报与依报也．皆为应於前业之果报．谓之二报．亦曰二果．正报者．正由过去之业而受之我心身者也．依报．为其心身依正之一切世间事物（山川宫室衣服饮食等）者也．三藏法数云．依．谓依报．即世间国土也．为身所依．故名依报．正．谓正报．即五阴身也．正由业力感报此身．故名正报．既有能依之身．即有所依之土．故国土亦名报也．行愿品疏钞云．依者．凡圣所依之国土．若净若秽．正者．凡圣能依之身．谓人天男女．在家出家．外道诸神．菩萨及佛．缨络本业经云．凡夫众生．住五阴中．为正报之土．山林大地共有．名依报之土．又按金刚幢菩萨十回向中第十等法界无量回向之菩萨说愿回向其法施所修之善根．以九十四种阿僧只之庄严具．庄严十方佛刹云．)
〔明古德阿弥陀经疏钞演义〕阿弥陀、此云无量、以功德智慧、身相光明、一切皆悉无量、故是无量、佛往昔因中为法藏比邱时、发四十八愿、今在西方、摄念佛人、归於净土、故释迦如来为众宣扬也、
(珂谨按．阿者．无也．弥陀者．量也．清净平等觉经称无量清净佛．无量寿经称无量寿佛．称赞净土经云．其中世尊名无量寿及无量光．密宗则称之为甘露王．其大咒称十甘露明者是也．)
〔明袾宏阿弥陀经疏钞〕姚秦者、周有嬴秦、南北朝有苻秦、姚秦今言姚者、拣非余秦也、三藏者、通经律论、兼善华梵故、法师者、佛法所属、演扬诲众、为表范故、
(珂谨按．姚秦为後秦晋时十六国之一也．羌族姚苌弑苻坚．自称秦王．史称後秦．据长安．有今陕西中部．河南南部．甘肃东部之地．凡三主三十四年．东晋灭之．)
〔清了根阿弥陀经直解正行〕三藏者、通秦文字、兼知西语、并显师德之称、法师者、为佛法所属、明剖诲人、鸠摩、童年耆德也、罗什者、译梵成华、西语曰梵、中国曰华、能达两地文字之什、所称罗什也、
〔清达默阿弥陀经便蒙钞〕三藏者、一修多罗藏、此云经藏、二毘奈耶藏、或云毘尼、此云灭、又云善治、又云律、三阿毘昙藏、又云阿毘达摩、此云无比法、又翻论、
(珂谨按．佛教有三藏．一经藏．二律藏．三论藏也．经．佛所说．律．记戒规威仪．僧所守．论．菩萨所着．阐明佛义．藏者．谓一切所知之义咸积於此．犹藏金之库也．)
〔清续法阿弥陀经略注〕藏乘分摄、藏有二、一、三藏、经律论也、经藏所摄、二、二藏、声闻菩萨也、菩萨藏摄、乘亦二、一、三乘、小中大也、大乘所摄、二、四乘、声闻辟支菩萨佛也、佛乘所摄、分十二、长行、重颂、授记、孤起、自说、因缘、譬喻、本事、本生、方广、未有、论仪也、长行、自说、二分所摄、
〔清达默阿弥陀经便蒙钞〕法师者、以三藏法而为师故、又深通三藏教化人天故、法华有五种法师、一受持、二读、三诵、四解说、五书写经卷、师具五德、故曰法师也、
〔清达默阿弥陀经便蒙钞〕鸠摩罗什、具足应云鸠摩罗耆婆什、此云童寿、谓童年而有耆德也、按本传、师进关时、正姚秦弘始四年、东晋安帝隆安元年也、师祖居印度、世为王臣、父弃位舍家、游学至龟兹、国王闻其贤名、以女妻之、而生什师、居胎日、母增慧辩、七岁出家、随母至寺、见佛钵、甚喜、遂举至顶、俄念、我身卑小、而钵甚大、我何能举、遂力不胜、而倒於地、豁悟万法唯心、日诵千偈、至年九岁、辩挫邪锋、咸皆愧伏、十二岁、遇罗汉、奇之、谓母曰、当守护之、若年三十五岁、当大兴佛法、度人无量、又习五明四围等书、後学大乘、数破外道、远近诸国咸谓神异、母生什後亦出家、聪拔众尼、已证三果、什既受具、母谓之曰、方等深经、应阐於秦都、但於汝身不利何、什曰、菩萨之行、利物忘躯、大化必行、鑪镬无恨、苻坚建元九年、太史奏曰、有德星现於西国、当有智人入辅、坚曰、朕闻西域有罗什、襄阳有道安、非此人耶、後遣将军吕光、率兵七万、西伐龟兹、与什同归、什在路、数言应变、光尽用之、光闻姚苌杀坚、自据西凉、至姚兴接位、吕光亦死、吕隆复立、姚兴灭凉、方入秦都、秦主厚加礼、延入西明阁、敕僧[契-大+石]等八百沙门、谘受什旨、於草堂寺参定众经、後道宣律师尝问天人陆玄畅曰、什师一代所译经论、至今若新、受持转胜、何耶、答曰、其人所译、以悟达为先、得佛遗寄之意、又从毘婆尸佛以来为译经师、又云、什位阶三贤、文殊指授、令其删定耳、
〔明大佑阿弥陀经略解圆中钞〕所译经论、凡九十八部、合四百二十一卷、僧叡僧肇道常等笔受、
法会众证分第一
(〔清徐槐廷阿弥陀经疏钞撷〕此属序分．法会者．说法而会也．众证者众所共证也．○初声闻众．二菩萨众．三天人众．)
如是我闻。
〔明大佑阿弥陀经略解〕阿难结集法藏、自言如是法门、我从佛闻也、
〔清徐槐廷阿弥陀经疏钞撷〕如是者、信顺之辞、我者、阿难自谓、闻者、言亲闻於佛也、智论云、佛涅盘时、示阿难言、一切经初皆云如是我闻、一时佛在某国某地、盖遵佛遗敕也、
〔清了根阿弥陀经直解正行〕如者、不思善、不思恶、心即不乱、湛然之义、曰如是者、即此心、亦非执有、亦非执无、曰是、
一时佛在舍卫国。
〔清徐槐廷阿弥陀经疏钞撷〕一时、说经之时也、佛是释迦牟尼、
〔唐慧净阿弥陀经义述〕佛说此阿弥陀经时、舍利弗阿难等听受时、又法王启运嘉集之时、故曰一时、
〔清了根阿弥陀经直解正行〕一时者、佛及弟子说听成就一时也、
〔清续法阿弥陀经略注〕一时犹言当时、
〔元性澄阿弥陀经句解〕觉行圆满、一切智异外道、慈悲异二乘、平等异小菩萨、尊极、名为佛、
〔清了根阿弥陀经直解正行〕佛即教主、是觉中之圣、觉有二义、一曰外觉、观诸法空、二曰内觉、湛然空寂、所谓不被尘惑、如如不动、为圣中圣也、
〔明智旭阿弥陀经要解〕舍卫、此云闻物、中印度大国之名、波斯匿王所都也、
〔宋元照阿弥陀经义疏闻持记〕舍卫、翻闻物、言人物富庶远闻诸国故、
只(音岐)树给孤独园。
〔明智旭阿弥陀经要解〕匿王太子名只陀、此云战胜、匿王大臣名须达多、此云给孤独、给孤长者布金买太子园、供佛及僧、只陀感叹、施余未布少地、故并名只树给孤独园也、
〔清了根阿弥陀经直解正行〕佛乃竺国教主、缘至舍卫邻国、遇一长者、名曰给孤、见佛道貌威仪、法忍莫测、即买只陀太子之园、将珍宝庄严、迎佛供养、太子云、园属卿者、树不属卿耳、要伐其树、长者思惟、华树盈润、堪可供佛、太子云、取树者一叶一金钱、长者欲偿其价、太子心回意转、请佛说法、不应如此、太子云、卿舍其园、我舍其树、同为施主、长者於中即造六十四所大寺、正中佛居、其余普施孤独穷民、感叹太子施树、合名曰只树给孤独园耳、
〔清徐槐廷阿弥陀经疏钞撷〕只陀匿王太子也、树是只陀手植、王之宰臣须达多、赈济贫人、称给孤独长者、深重佛法、向只陀买园、黄金布地、因建精舍、请佛说法也、
与大比(音避)丘僧。
〔清徐槐廷阿弥陀经疏钞撷〕与、共也、比邱有三义、一乞士、二怖魔、三破恶、大、者得道之深也、僧、众也、
〔明大佑阿弥陀经略解〕大比丘、此云乞士、乞食资身、乞法练心、又云怖魔、又云破恶僧者、具云僧伽、此云众和合、
〔明智旭阿弥陀经要解〕大比丘、受具足戒出家人也、
〔清了根阿弥陀经直解正行〕比丘者、佛之弟子戒行无违、道德并茂、
千二百五十人俱。
〔清徐槐廷阿弥陀经疏钞撷〕迦叶三人、一优楼频螺有五百弟子、二伽耶有三百弟子、三那提有二百弟子、目连舍利二人、共有二百五十弟子、悉来归佛、共成此数、俱者、合上共义、
(〔隋嘉祥金刚经疏〕佛初成道．前度五人．次度优楼频螺迦叶．摩诃迦叶．得五百人．次度那提迦叶迦耶迦叶兄弟二人．各有二百五十弟子．合成千人．次度舍利弗．目连复．得二百五十人．合有一千二百五十五人．)
〔清袾宏阿弥陀经疏钞〕独举千二百五十人者、以常随故、
皆是大阿罗汉。
〔唐基法阿弥陀经疏〕初举得位、即罗汉、次举名闻、即众所知识、所言大者、谓腊高德上、
〔清了根阿弥陀经直解正行〕阿罗汉、即梵语也、唐言无着、谓无烦恼、无贪嗔、无违顺、心境俱空、内外常寂、无法可学、是名阿罗汉、罗汉能含四义、一者应供、为人天福田、乞士果也、二者杀贼、杀尽烦恼贼、断迷果也、三者远恶、断尽三恶觉、三恶即贪嗔痴、破恶果也、四者无生、不受後有、谓三界惑尽、更不受生、怖魔果也、乃至无学之学、是名真学、故云大也、
〔清徐槐廷阿弥陀经疏钞撷〕初果至四果、皆声闻位、此是四果也、阿罗汉有三义、一应供、梵行已立、理应受供也、二杀贼、已断思惑、乱流悉殄也、三无生、生缘已尽、不受後有也、以有智无悲、不来尘世教度众生、故谓之自度汉、
〔清郑澄德澄源阿弥陀经注(一名修西定课)〕菩萨为大乘、缘觉为中乘、声闻为小乘、阿罗汉者声闻乘之第四果也、大阿罗汉者发菩萨心转入大乘者也、
(〔丁福保佛学大辞典〕四果．声闻乘圣果之差别也．旧译家以梵名谓为须陀洹果．巴斯陀含果．阿那含果．阿罗汉果．新译家以前三果翻名为预流果．一来果．不还果．阿罗汉果仍其旧．一须陀洹果．旧作入流逆流．入流预流同一之义．谓去凡夫初入圣道之法流也．逆流者．谓入圣位逆生死之暴流也．申言之．即三界见惑断尽之位也．二斯陀含果．译云一来．断欲界九地思惑（新曰修惑）中前六品．尚余後三品者也．为其後三品之思惑．尚当於欲界之人间与天界．（六欲天）受生一度．故曰一来．一来者．一度往来之义也．三阿那含果．旧译不来．新云不还．断尽欲惑後三品之残余．不再还来欲界之位也．尔後受生．则必为色界无色界．四阿罗汉果．译作杀贼．应供．不生．上至非想处一切思惑断尽之声闻乘极果也．以其断尽一切见思二惑．故谓之杀贼．既得极果应受人天之供养．故曰应供．一世之果报尽故永入涅盘不再来生三界．故谓之不生．)
众所知识。
〔唐基法阿弥陀经疏〕众所知识者、此举名闻、法华论云、诸王王子大臣帝释梵天王等皆知识故、又声闻菩萨佛等、是胜智者、皆善知识故、又释一切凡圣、识其形容、知其种性故、
〔清真嵩阿弥陀经摘要易解〕众中之内、能作人天眼目、开示後学、出离苦海、顿超净土者、真大善知识也、须知心源本寂、诸妄全空、性体本明、羣迷安在、於中证得、亦是真实知识、如其沈空为寂、起念而知者、虚妄知识也、
〔清徐槐廷阿弥陀经疏钞撷〕德高望重、名闻天下、众人共知共识、
〔唐慧净阿弥陀经义述〕众有三、一声闻众、二菩萨众、三诸天众、
〔明大佑阿弥陀经略解〕闻名钦德曰知、覩形敬奉曰识、
〔清了根阿弥陀经直解正行〕知者、不被诸相所缠、不被烦恼所缚、不被恩爱所留、不被无明所覆、故名曰知、识者、有生必有死、有象必有坏、所以个臭皮囊、一包脓血、岂我之常物、凡所有相、无相尚非是道、知其至理之义、无以为之、故名曰识、恒任四大皆空、五蕴非有、人法两忘、此谓无所不知、无所不识、是名知识、果然如是、得力操持、可谓真善知识矣、
〔清郑澄德澄源阿弥陀经注(一名修西定课)〕皆知其名、皆识其面、言德望全也、此一千二百五十罗汉、多有大菩萨影生其中、
长(音掌)老。
〔明袾宏阿弥陀经疏钞〕长老者、德长腊老、又德腊具一、亦通称长老、贯下十六尊宿、腊者、出家一岁名一腊、周岁之中惟一腊、故亦云一夏、意正同也、通称者、上云德腊俱尊、此谓独德冠众、单腊先人、亦得名为长老、如毗婆沙论法性上座生年上座之类是也、又唐译具寿、则双备德腊、魏译慧命则专就德言、虽曰二可通称、尤必以德为重、今经所列、盖有有德而无腊者、未有有腊而无德者也、贯下者、长老之称、不独舍利弗、乃至阿[少/(兔-、)](奴侯切)楼驮、皆名长老、皆上首弟子也、
(珂谨按．舍利弗至阿[少/(兔-、)]楼驮十六人．即千二百人中之高才生也．)
舍利弗。
〔清徐槐廷阿弥陀经疏钞撷〕舍利、此云鶖鹭、弗、此云子、其母眼净如鶖鹭、连母得名、八岁登座、议论无双、七日之内徧达佛法、故智慧第一、
摩诃目犍连。
〔清徐槐廷阿弥陀经疏钞撷〕摩诃、此云大、目犍连、此云采菽、氏姓也、名拘律陀、称大以别同族、佛昇忉利、毒龙障佛、目连化身大小、龙遂惧服、故神通第一、
摩诃迦叶。(音摄)
〔清徐槐廷阿弥陀经疏钞撷〕此云大龟氏、姓也、名毕钵罗、一云饮光、迦叶有三、亦称大以别之、迦叶年老、不舍头陀、佛深赞其有头陀行、故头陀第一、○按世尊在灵山会上、拈花示众、唯迦叶破颜微笑、世尊曰、吾有正法眼藏、密付於汝、遂传为第一祖、
摩诃迦旃延。
〔清徐槐廷阿弥陀经疏钞撷〕此云文饰、姓也、南天竺婆罗门族也、善分别义、敷衍教道、故论议第一、
摩诃拘絺(音痴)罗。
〔清徐槐廷阿弥陀经疏钞撷〕此云大膝、从状得名、舍利弗舅、发愤精勤、得四辩才、触问能答、故答问第一、
离婆多。
〔清徐槐廷阿弥陀经疏钞撷〕此云星宿、从星乞子而生、心正故不颠倒、心定故不散乱、故无倒乱第一、
周利盘陀伽。
〔清徐槐廷阿弥陀经疏钞撷〕此云继道、其母於中路诞生、得继续於道、故名、出家愚暗、久无所解、佛使诵苕箒二字、记一忘一、久之忽悟、垢尽惑除、得阿罗汉、
难陀。
〔明袾宏阿弥陀经疏钞〕难陀者、此云善欢喜、放牛难陀也、难陀有三、阿难陀、孙陀罗难陀、兼此为三、以放牛别余二故、
〔唐基法阿弥陀经疏〕难陀者、佛之亲弟、本姨母所生、孙陀罗壻也、
阿难陀。
〔清徐槐廷阿弥陀经疏钞撷〕此云庆喜、佛之从弟、佛成道日诞生、举国欣庆、故名、阿难侍佛二十五年、佛所说法、不忘一字、故多闻第一、○迦叶传法於阿难、为第二祖、
〔唐基法阿弥陀经疏〕其人昔作长者、因施诵经沙弥食、遂发大愿、言小师成佛、愿我为多闻弟子、
罗睺(音侯)罗。
〔清徐槐廷阿弥陀经疏钞撷〕此云覆障、能以手障蔽日月、故名、佛之子也、积行而人不知、故密行第一、
憍(音骄)梵波提。
〔清徐槐廷阿弥陀经疏钞撷〕此云牛呞、以过去世中、轻弄沙门故、乃因病得名、常居天上、诸天敬奉、故受天供养第一、
宾头卢颇罗堕。
〔明袾宏阿弥陀经疏钞〕上三字、此云不动、名也、下三字、此云利根、姓也、先名後姓者、其族凡十八、称名在先、别其余也、奈耶律云、树提长者、以旃檀鉢置刹顶上、号於众云、神力能取者即与、尊者现通取鉢、佛呵责已、敕令不得入灭、留身久住、应末世供、为大福田也、
迦留陀夷。
〔清徐槐廷阿弥陀经疏钞撷〕此云黑光、颜色麤黑而光耀也、
摩诃刧宾那。
〔清徐槐廷阿弥陀经疏钞撷〕此云房宿、祷房星而生、不假玑衡、通晓天象、故知星宿第一、
薄拘罗。
〔清徐槐廷阿弥陀经疏钞撷〕此云善容、颜貌端正、昔持不杀戒九十一刼、寿不中夭、年百有六十、故寿命第一、
阿[少/(兔-、)](奴侯切)楼驮。(音驼)
〔清徐槐廷阿弥陀经疏钞撷〕此云无贫、昔於饥世、曾以稷饭施辟支佛、九十一刼资用充足、出家喜眠、佛说法时、昏睡不觉、佛呵责之、发愤精进、眼不交睫、失其双目、佛教修习乐见照明金刚三昧、遂得天眼、故天眼第一、
如是等诸大弟子。
〔清徐槐廷阿弥陀经疏钞撷〕如是、结上、等、例余、大弟子、即大比邱大阿罗汉、
〔宋元照阿弥陀经义疏闻持记〕略举上首一十六人、不可尽列、故云如是等、
〔清真嵩阿弥陀经摘要易解〕诸大弟子者、即十六尊宿也、
(珂谨按．释迦牟尼佛之弟子甚多．大迦叶．阿难陀．舍利弗．须菩提．富楼那．目犍连．迦旃延．阿那律．优婆离．罗睺罗十人．称佛门四哲．)
并诸菩萨摩诃萨。
〔清徐槐廷阿弥陀经疏钞撷〕承前言佛说此经、不但声闻与会、大士亦同闻也、菩萨、此云觉有情、摩诃萨、言菩萨中之大菩萨也、
〔宋元照阿弥经义疏闻持记〕同闻极多、略举四名、故云诸也、
〔唐窥基阿弥陀经通赞疏〕梵云菩提萨埵摩诃萨埵、略云菩萨摩诃萨、菩萨修行略有二门、一自利、大智为首、二利他、大悲为先、
〔明大佑阿弥陀经略解〕菩提萨埵、此云觉有情、同佛所证曰觉、无明未尽曰有情、摩诃萨、此云大道心众生、
〔清真嵩阿弥陀经摘要易解〕摩诃萨者、菩萨中大菩萨也、如文殊普贤观音弥勒等、皆称摩诃萨、非谓初心十信十住十行十回向等也、
(〔小品经〕是人为觉一切法无障碍义．名为菩萨．常为大众作上首．故名摩诃萨．)
(〔道行经〕言是人於一切法．悉了悉知．故名菩萨．天上天下最尊胜法．名摩诃萨．)
(〔十地论〕摩诃萨者．有三种大．一愿大．起愿普及法界．不同二乘．但求自度故．二行大．菩萨起行．无有难行不行．难舍不舍．难作不作故．三利益大．菩萨愿深行远．凡所施作．皆欲利益一切众生故．)
文殊师利法王子。
〔明袾宏阿弥陀经疏钞〕文殊师利者、此云妙首、亦云妙吉祥、亦云妙德、法王子者、佛为法王、菩萨入法正位、名法王子、凡菩萨皆法王子、独称文殊者、荆溪云、於王子中、德推文殊、又诸经文殊常为一切菩萨上首故、
阿逸多菩萨。
〔清徐槐廷阿弥陀经疏钞撷〕此云无能胜、即弥勒菩萨也、弥勒、此云慈氏、姓也、阿逸多、名也、以在母胎中即有慈心、故以名族、悲华经云、发愿於刀兵刧中、拥护众生、即是慈隆即世、悲臻後刧、故无能胜、
乾陀诃提菩萨。
〔清徐槐廷阿弥陀经疏钞撷〕此云不休息、行诸梵行、历恒沙刧、曾不休息、
常精进菩萨。
〔明袾宏阿弥陀经疏钞〕常精进者二义、一者、天台云、见法性常住、行无作正勤故、二者、宝积经云、此菩萨为一众生经无量刧、随逐不舍、犹不受化、曾无一念弃舍之心、乃精进之至极也、二义者、一是自利、未生善增长、已生善保持、未生恶预防、已生恶速灭、名四正勤、而言见性无作、则了知法性本非善非恶、虽云修善、不修而修、虽云去恶、不去而去、所谓一念不生、是真精进故、二是利他、为多众生、犹未为难、今曰为一众生、少时为一众生、犹未为难、今曰无量刧、多刧而易可化度、亦未为难、今曰犹不受化而不弃舍、不弃舍犹未为难、今曰无一念弃舍、如是精进、更无退堕、故名曰常、又不休息、必常精进、常精进、必不休息、此二菩萨、亦名殊而德一者也、
与如是等诸大菩萨。
〔明大佑阿弥陀经略解〕迥出偏小、故以大字别之、
(珂谨按．如是．指文殊师利法王子至常精进菩萨诸大菩萨．如普贤地藏一切诸大菩萨是也．)
及释提桓因等。
〔清徐槐廷阿弥陀经疏钞撷〕承前言净土法门、不但诸圣、与会、一切凡众皆同闻也、释提桓因、此云能天主、即帝释也、迦叶佛灭时、一女人发心修塔、三十二人佐之、今王忉利、统四方三十二天、故曰天主、等者、等三十二以及其余也、
〔宋元照阿弥陀经义疏〕三人天中、释提桓因、具云释迦因陀罗、此翻能天帝、即三十三天主、今言帝释、即华梵双举、
〔明智旭阿弥陀经要解〕释提桓因、此云能为主、即忉利天王、等者、下等四王、上等夜摩、兜率、化乐、他化色无色无量诸天也、
(〔智度论〕释是字．提桓因是号．)
(珂谨按．释提桓因．即今世俗所称之玉皇大帝也．)
〔唐基法阿弥陀经疏〕等者、谓兼及下、其数非一、
无量诸天大众俱。
〔清徐槐廷阿弥陀经疏钞撷〕无量诸天者、统欲色无色天也、大众者、诸天而下、人及修罗、尽六道众生也、俱者、结上文、上言与大比邱众俱、此言与诸大菩萨诸天大众俱也、
(〔丁福保佛学大辞典〕欲界有六天．谓之六欲天．色界之四禅有十八天．无色界之四处有四天．其他有日天月天韦驮天等诸种天神．即诸天部也．)
(〔丁福保佛学大辞典〕阿修罗．又作阿须罗．旧称阿修罗．阿须伦．阿苏罗．阿素罗．译曰无端．容貌丑陋之义．又曰无酒．其果报无酒之义．新称阿素洛．译曰非天．其果报胜似天．而非天之义．为常与帝释战鬬之神．六道之一．八部众之一．名义集二曰．阿修罗．旧翻无端正．男丑女端正．新翻非天．西域记九曰阿素洛．旧曰阿修罗．又曰阿须伦．又曰阿苏罗．皆讹．法华文句五曰．阿修罗．此云无酒．四天下采华．酝於大海．鱼龙业力．其味不变．嗔妬誓断．故言无酒神．大乘义章八末曰．阿修罗者．是外国语．此名劣天．又人相传名不酒神．玄应音义三曰．阿修伦．又作阿修罗．皆讹也．正言阿素洛．此译云．阿．无也．亦云非．素洛云酒．亦云天．名无酒神．亦名非天．经中亦云．无善神也．)
〔明大佑阿弥陀经略解〕无量诸天者、欲色界中、诸梵天王护世四王等、兼四众八部、故言大众俱、
〔清郑澄德澄源阿弥陀经注(一名修西定课)〕无量诸天者、玉帝居忉利天宫、宫在须弥山顶、旁有四面、面各八王、统名三十三天、忉利之下须弥山埵、有东西南北四大天王、分掌四十种小天、忉利之上、虚空而住者、夜摩、兜率、化乐、自在、合之忉利、四王、名欲界天也、过此以上、无复女人、名禅界天也、过此以上、无复色身、名空界天也、三界之中、欲界最杂、空界无身、感佛威神、现身听法、此非思议之所能及也、大众、通指欲界天上天下龙鬼神仙人物之能听法者、俱、共也、谓与圣人同入佛会也、
〔清了根阿弥陀经直解正行〕无量者、尽三十三天一切诸天故、大众者、自诸天以下、人及修罗、六道一切众生也、俱者、谓诸菩萨诸天大众俱、
〔宋元照阿弥陀经义疏〕大梵四王、天主甚多、不复尽举、故云无量也、更兼道俗四众龙鬼八部、故云大众俱、
〔明智旭阿弥陀经要解〕大众俱、谓十方天人八部修罗人非人等无不与会、
(〔法华经〕尔时会中比邱．比邱尼．优婆塞．优婆夷．天龙．夜叉．乾闼婆．阿修罗．迦楼罗．紧那罗．摩睺罗伽．人非人．及诸小王．转轮圣王．是诸大众．得未曾有．)
佛土依正分第二
(〔清徐槐廷阿弥陀经疏钞撷〕此总示依正二报．为全经提纲也．○土是所依．名依报．佛是能依．名正报．初标土显依．二标主显正．)
尔时佛告长老舍利弗。
〔清了根阿弥陀经直解正行〕凡佛说法者、都因弟子求示不二之谈、然後演唱一乘也、故一切经首、先有所问、世尊起发、独此弥陀经者、不因启请而说、
〔清真嵩阿弥陀经摘要易解〕尔时者、当彼六种成就时也、
〔清徐槐廷阿弥陀经疏钞撷〕佛告者、佛自说也、法华则白毫放光、启一乘之教、维摩、则毘耶示疾、开不二之谈、圆觉金刚以及诸经、多因有问在先、然後佛为宣演、今经不然、良以末世众生、根钝障深、甚难解脱、佛以大悲出此一门、横截生死、急救众生、唯恐不及、故不待请而自宣说也、独告舍利弗者、智慧第一故也、
从是西方过十万亿佛土。有世界名曰极乐。(音洛)
〔清徐槐廷阿弥陀经疏钞撷〕此标土显依也、是者、指此界而言、娑婆极乐、均在华藏中第十三重、二土相望、过者、从此西向、横亘而过也、一大千世界、名一佛土、从娑婆世界过佛土、至十万亿、远之远也、极乐一云安乐、亦云安养、极乐有四、一、常寂光土、经云、毘卢遮那徧一切处、其佛住处、名常寂光、是极果人所居、二、实报庄严土、行真实法、感殊胜报、七宝庄严、是法身大士所居、三、方便有余土、断四住惑、属方便道、无明未尽、名曰有余、是三乘圣人所居、四、凡圣同居土、是四圣六凡所共居、今既曰菩萨声闻诸天大众、是同居土也、
〔清郑澄德澄源阿弥陀经注(一名修西定课)〕世人以西天作西方净土、非也、西天乃天竺国、是娑婆内之西方、非娑婆外之西方、不可错会、
〔明智旭阿弥陀经要解〕十万亿者、千万曰亿、今积亿至十万也、佛土者、三千大千世界、通为一佛所化、
〔元性澄阿弥陀经句解〕一佛土、是大千世界、即过十万亿大千世界也、或问净土既居十万亿刹之外、众生一念、安得往生、曰、有二义故、一者、众生念力、十疑论云、但使众生净业成就、临终在定之心、即是净土受生之心、动念即是生净土时、如人有梦、身虽在牀、而心意识徧至他方、生净土亦尔、动念即至、不须疑也、二者、如来愿力、四十八愿经云、设我成佛、十方众生至心信乐、欲生我国、乃至十念、若不生者、不取正觉、然此二义不出感应、皆由众生心性、本具尘刹、虽十万亿之遥、无非性具此心、如帝网之一珠、影含众形、如大海之一浪、具全潮体、非但互具、亦乃互即故、四明云、若心性不具尘刹、则生无感见之功、佛无应现之理、
〔清真嵩阿弥陀经摘要易解〕须知十万亿佛土、不劳弹指、即登净土、亲见弥陀、只要当人信得及、勤持佛号、久而久之、忽然心忘佛现、即过十万亿土矣、
〔清达默阿弥陀经要解便蒙钞〕世界者、世、谓三世、界、谓十方、横竪交彻、故称世界、
〔明大佑阿弥陀经略解〕梵语须摩提、此云极乐、或云安养、又云清泰者、犹言最胜也、一切国土、随机所感、有四种、一、常寂光土、诸佛究竟、极果人所居、二、宝报土、法身大士所居、三、方便土、三乘人所居、四、同居土、六凡所居、以五浊轻重而分净秽、娑婆五浊重、故兼四恶趣、轮回不息、安养五浊轻、故惟有人天、皆得不退、故名极乐、尽理言之、惟究竟寂光、是真极乐、
其土有佛号阿弥陀。
〔清徐槐廷阿弥陀经疏钞撷〕此标主显正也、其字承上、土必有主、指能依之主曰佛、出本佛之号曰阿弥陀、悲华经云、往昔劫中有转轮王、名无诤念、发愿云、我修大乘、取於净土、终不愿於秽土成阿耨多罗三藐三菩提、世界众生、无诸苦恼、我不得如是佛刹、不成正觉、今既果满、号阿弥陀、故现净土、又大本云、法藏比邱於世自在王佛所、发无上意、广说四十八愿、若不尔者、誓不成佛、是时大地震动、天雨妙华、空中同声赞言、决定成佛、
(〔清周克复净土晨钟〕十方如来皆可亲近．独推弥陀其故有三．一．誓愿深重．二．娑婆有缘．三．化道相关也．愿重者．弥陀发广大誓愿．有曰．若我成佛已来．有众生愿生我国．或闻我名．修诸善本．称我名号．乃至十念．若不生者．誓不取正觉．既生我国．若有退转．不决定成佛者．誓不取正觉．)
今现在说法。
〔清了根阿弥陀经直解正行〕今现在说法者、但弥陀成佛、在世尊之前十刧矣、何云现在说法乎、此乃世尊住世时、因有弟子嫌自福轻障重、虽蒙佛教、恐不成道、倘世尊便获涅盘、即不见金身如来、有此感慕悲嗟、佛乃慰彼而言也、所云西方阿弥陀佛现在说法者、不言我灭度後有佛在、而且阿弥陀佛常为分身说法、历刧度人、岂非现在乎、
〔清徐槐廷阿弥陀经疏钞撷〕佛皆度生、指度生之轨曰说法、大云经云、尔时世尊熙怡微笑、从其面门、出无量光、言西方世界、有国名安乐、佛号无量寿、现在说法、则正当释迦说法时、弥陀亦在彼说法、故云现在说法、
〔元性澄阿弥陀经句解〕佛有三身、名法报应、荆溪云、法定不说、报通二义、应化定说、今言说法、即是应身、然净土教主、有二不同、如观经所说佛身高六十万亿那由他由旬、乃他报尊特胜应身也、三十二相八十随形好、丈六身佛、乃劣应身佛也、胜应之身、乃圆七信之所感见、今经通被四机、正是劣应常所见身、系念称名、心存目想、为所对境、圆名字人虽知佛身全法界作、而见思尚炽、事识弥隆、所见佛身、无非劣应、圆人尚尔、况前三教若五品人、能以一心三观、圆伏五住烦恼虽未能见六十万亿胜应尊特之身、以三十二相常所见身相相达无边故也、
宝树池莲分第三
(〔清徐槐廷阿弥陀经疏钞撷〕以下明依报庄严．此言极乐世界水陆光华之胜也．○初总示．二栏树．三宝池．四阶阁．五莲华．末总结．)
舍利弗。彼土何故名为极乐。
〔明大惠阿弥陀经已决〕彼土极乐者、对此土极苦而言、
〔清徐槐廷阿弥陀经疏钞撷〕此释所依之土、土名极乐、异於娑婆、应为详陈、使生欣乐、
其国众生。无有众苦。但受诸乐。故名极乐。
〔唐基法阿弥陀经疏〕其国者、即如来所统之境、众生者、是如来所化之机、大法鼓经云、一切法和合施设、名为众生、谓四大五阴十二因缘十八界等合成、假名为人、号曰众生、般若灯论云、谓有情者数数生、故名为众生、大品经云、无有法、可名众生、但假名故号为众生、是名字本无有法、强为立名、名为众生、不增不减经云、此法身本性清净、但为恒沙烦恼所缠、随顺世间往来生死、即名众生、无有众苦者、无量寿经云、彼无苦难之名、亦无三恶道、但有自然快乐之事、亦无少苦、故央掘魔经云、无有少苦、纯一快乐、故名极乐、又无八苦故、莲华化生、即无生苦、国无老病、无有病苦、年寿欲尽、愿生十方净土、随意往生、离念念灭、名无死苦、喜乐相随、无怨憎会苦、心皆平等、亦无怨憎、虽为去留、无爱别离苦、所欲如意、无求不得苦及贫穷苦、又身金色、端正如天、神通自在、香风拂钵、天味自盈、无五阴盛苦、目观诸佛显赫、耳听树网风铃、水流天乐、随意闻见、故名极乐、
〔明大惠阿弥陀经已决〕此土众生虽苦而不发心、故指西方之极乐、令人好乐发念佛之志、乃至一心不乱为因、证不思议身为果也、
〔清真嵩阿弥陀经摘要易解〕其国众生者、指极乐世界之众生、皆是有德之士、非谓娑婆世界之众生、
〔清达默阿弥陀经要解便蒙钞〕众生、略具三义、一、众处受生、二、众法相生、五阴四大也、三、烦恼乱生极乐众生具二义、无受生义、等觉者、与佛齐等、即补处菩萨以还皆可名者、谓上自等觉、下至人民、皆名众生也、
〔清郑澄德澄源阿弥陀经注(一名修西定课)〕众生者、合众阴而有生者也、众阴、五阴也、色之一阴、名曰外法、受想行识名曰内心、为五阴所拘牵、即佛体而成众生、不为五阴所拘牵、即众生而证佛体、众苦者、三苦五苦八苦也、苦时名苦苦、乐时不坚名坏苦、中等境界不可住名行苦、此三苦也、生时苦、昏浊甚也、老时苦、疲癃极也、病时苦、痛痒深也、死时苦、神脉乱也、苦时苦、境界违也、此五苦也、将一苦苦开之为四、便成八苦、所谓求不得苦、爱别离苦、怨憎会苦、五阴盛苦、诸乐者、兼世间乐出世间乐言之也、七宝光明、飞行来往、世间乐也、念佛法僧、与上善聚、出世间乐也、不退菩提、证入补处、出世间上上乐也、至於此、受无所受、名曰正受、
〔明袾宏阿弥陀经疏钞〕苦者、逼恼之义、为四谛首、众苦者、诸经论开有三苦八苦十苦百一十苦、又约二种生死、则变易亦苦、况其余者、以苦事非一、故曰众苦也、四谛者、苦集灭道、苦居最先、知苦、乃断集修道证灭也、三苦者、一苦苦、谓受有漏身、已名为苦、更加种种逼恼、则苦而复苦也、是为欲界苦、二坏苦、谓当乐坏时、不胜忧恼也、是为色界苦、三行苦、此苦处中、即不苦不乐、念念迁流也、是为无色界苦、又欲界具三、色兼後二、无色唯行、为三苦也、而彼国离欲清净、则无苦苦、依正常然、则无坏苦、超过三界、则无行苦、八苦者生居胎狱、老厌龙锺、病受痛疴、死悲分散、爱则欲合偏离、冤则欲逃偏遇、求则欲得偏失、乃至五阴炽盛、总成上七、名八苦也、而彼国莲华化生、则无生苦、寒暑不迁、则无老苦、身离分叚、则无病苦、寿名无量、则无死苦、无父母妻子、则无爱别离苦、诸上善人同会一处则无冤憎会苦、所欲自至、则无求不得苦、观照空寂、则无五阴盛苦、十苦者、菩萨藏经、谓一生苦、二老苦、乃至十生死流转苦、百一十苦者、瑜伽论、一无差别流转苦、二欲苦、痴苦、乃至五十五苦次九种苦、於九种中、又次第叠开、成五十五合之为百一十苦、今彼国皆无也、然约之不出三苦八苦、摄种种苦、二种生死者、谓分叚变易、分叚者、四大所成、有分齐叚落、如上八苦中说、变易、则二乘菩萨、虽离分叚、未免四相迁流、因移果易、亦名为苦、彼国莲华化生、一生不退、何虑二种苦也、大本云彼国不闻苦、名何况实苦、故云无有众苦、
又舍利弗。极乐国土。
〔清徐槐廷阿弥陀经疏钞撷〕此下明乐事也、
七重(音从)栏楯。
〔清徐槐廷阿弥陀经疏钞撷〕横曰栏、直曰楯、栏楯围於树外、
七重罗网。
〔清徐槐廷阿弥陀经疏钞撷〕罗纲覆於树上、大本云、其纲柔软如兜罗绵、观经云、妙真珠纲、弥覆树上、一一树有七重网、一一网间有五百亿妙华宫殿、
七重行(音杭)树。
〔清徐槐廷阿弥陀经疏钞撷〕行树者、次第成行也、大本云、诸宝厓上、有无数旃檀香树、吉祥果树、行行相值是为行树七重者一重栏网、围覆一重行树、重重相间、其数七也、
〔宋元照阿弥陀经义疏闻持记〕行树者、周回七重、一一树高八千由旬、行行相当、不参差故、其树枝叶上下七层、皆垂珠网、状同佛塔、
皆是四宝周帀围绕。
〔清徐槐廷阿弥陀经疏钞撷〕四宝、金银琉璃玻瓈也、周帀围绕者、瑞相经云、无量宝网、皆以金缕珍珠、百千杂宝、庄严较饰、周帀四面、垂以金铃、光色华耀、罗覆树林、栏楯宝饰、例此可知、又大本云、七宝诸树徧满世界、金根金茎、枝叶花果皆以金、名一宝、金根银茎、枝叶花果亦分金银、名二宝、如是三宝四宝乃至七宝、与此言四宝稍异、
是故彼国名为极乐。
〔清徐槐廷阿弥陀经疏钞撷〕结前例後、
又舍利弗。极乐国土。有七宝池。
〔清徐槐廷阿弥陀经疏钞撷〕承上言、不但陆地庄严、即池水亦复胜妙也、大本云、内外左右、有诸浴池、犹如大海、七宝合成、又云、或黄金为池、或白银为池、或水晶琉璃为池、珊瑚琥珀为池、乃至七宝为池、七宝见下、
〔清真嵩阿弥陀经摘要易解〕金银琉璃玻瓈砗磲赤珠玛瑙、是名七宝、
〔元性澄阿弥陀经句解〕彼国有八池、七宝所成、池中之水亦七宝色、
〔清郑澄德澄源阿弥陀经注(一名修西定课)〕七宝池者、七处宝池也、
八功德水充满其中。
〔清智旭阿弥陀经要解〕八功德者、一澄清、异此方浑浊、二清冷、异寒热、三甘美、异咸淡劣味、四轻輭、异沈重、五润泽、异缩腐褪色、六安和、异急暴、七除饥渴、异生冷、八长养诸根、异损坏诸根及沴戾增病没溺等也、充满其中、异枯竭泛滥、
池底纯以金沙布地。
〔清徐槐廷阿弥陀经疏钞撷〕观经云、真金为渠、渠下皆杂色金刚而为底沙、大本云、黄金池者、白银底沙、水晶池者琉璃底沙、二宝为池、底沙亦二、乃至七宝、亦复如是、今止言金沙、省文也、
四边阶道。金银瑠璃玻璃合成。
〔清徐槐廷阿弥陀经疏钞撷〕此言池外也、四边者、中为池水、周围四边为阶道也、离地为阶、坦途为道、金银等、四宝也、
上有楼阁。亦以金银瑠璃玻瓈砗磲赤珠玛瑙而严饰之。
〔清徐槐廷阿弥陀经疏钞撷〕重屋曰楼、岑楼曰阁、此金银等、七宝也、观经云、黄金地上、一一宝中、五百色光、其光如华、成光明台、楼阁千万、百宝合成、大本云、阿弥陀佛讲堂精舍、宫殿楼阁、皆以七宝、菩萨所居、亦复如是、诸天及人、宫宇楼阁、称其形色高下大小、或以一宝二宝至无量宝、华严云、危楼回带、阁道旁出、栋宇相承、窗闼交映、阶墀轩楹、种种满足、一切皆以七宝庄严、
〔唐窥基阿弥陀经通赞疏〕严饰之者、庄严丽华饰也、
池中莲华。大如车轮。
〔清徐槐廷阿弥陀经疏钞撷〕此云池中也、车轮、言其形也、观经云、一一池有七宝莲华、团圆正等十二由旬、大本云、众宝莲华周徧世界、一一宝华、有无量百千亿叶、则华之大可知、如来藏经云、尔时世尊、於旃檀重阁、正坐道场而现神变、有千叶莲华、大如车轮、华中化佛、各放百千光明、
〔唐基法阿弥陀经疏〕此经据小小者说、谓如车轮、观经清净觉经约大者说、或二十里、乃至六十万里、然随念大小、遂无常准、
〔清郑澄德澄源阿弥陀经注(一名修西定课)〕生彼土者、以莲花为父母、极乐世界并无女人、女人往生、皆成男子、故人皆生於莲花中也、
青色青光。黄色黄光。赤色赤光。白色白光。
〔清徐槐廷阿弥陀经疏钞撷〕言其色也、不但举色而言光者、彼土莲花至为清洁、故有光也、大本云、青色青光、白色白光、玄黄朱紫之色、其光亦然、炜煜焕烂、明耀日月、一一华中、出三千六百千亿光、一一光中、出三千六百千亿佛、一一诸佛、又放百千光明、普为十方众生、说微妙法、此言四色省文也、
微妙香洁。
〔清徐槐廷阿弥陀经疏钞撷〕言其德也、七宝所成为微、众佛化身为妙、清馨澹然为香、托质金沙为洁、彼国莲华、异於此土、○六趣众生求生净土、一弹指顷、莲华化生、下文一心不乱、即得往生极乐国土、即生此莲华中也、修净土者、若念佛时常想己身在莲华中、结跏趺坐、佛在莲华中、接引於我、然後一心持名、昔有二僧作莲华开合想、遂得往生、况复加之一心持名、未有不生者、
舍利弗。极乐国土成就如是功德庄严。
〔清徐槐廷阿弥陀经疏钞撷〕结上栏网行树池阁莲华种种庄严、皆阿弥陀佛功德之所成就也、行愿为功德、功德圆满为成就、法藏愿云、我作佛时、生我刹者、皆於七宝水池、莲华化生、又云、我作佛时、我刹中自地以上、至於虚空、皆有宫殿楼阁、池流华树、悉以无量众宝百千种香而共合成、今来成佛、所愿悉皆成就、
〔清郑澄德澄源阿弥陀经注(一名修西定课)〕此是国土疆界宝池莲萼之庄严也、
〔宋元照阿弥陀经义疏闻持记〕如是者、指上多种殊妙之相、皆是弥陀菩提愿行从因至果历刧重修之所成就、故云功德庄严、
〔清续法阿弥陀经略注〕化导於人曰功、践实於己曰德、因圆曰成、果满曰就、充内曰庄、形外曰严、
天人供养分第四
(〔清徐槐廷阿弥陀经疏钞撷〕此言极乐世界天人供养之胜也．○初天乐．二金地．三两华．四供佛．五自适．末总结．)
又舍利弗。彼佛国土。常作天乐。
〔明袾宏阿弥陀经疏钞〕天乐者、异世乐故、常作者、无间歇故、异世乐者、大本云、第一四天王天及诸天人、百千香华、百千音乐、以供养佛及诸菩萨声闻之众、於是第二忉利天王、欲界诸天、以至第七梵天、一切诸天、香华音乐、转相倍胜、观经云、无量诸天、作天伎乐、又有乐器悬处虚空、如天宝幢、不鼓自鸣、以是天人所作之乐、非人间所有、故云异世乐也、无间歇者、世乐须人、有作有辍、天乐自鸣故云常作也、今人念佛、临终之日、天乐迎空、正唯净土常作天乐故、
黄金为地。
〔清徐槐廷阿弥陀经疏钞撷〕此蹑前起後、言黄金地上、不独耳闻天乐、亦且目睹天华也、黄金者、琉璃地上、间以黄金、观经云、见琉璃地、内外映彻、下有金刚七宝金幢、擎琉璃地、上以黄金绳杂厕间错、据此、则黄金者、琉璃地面之庄严也、
昼夜六时。雨(音预)天曼陀罗华。
〔清徐槐廷阿弥陀经疏钞撷〕此言黄金地上常雨天华也、六时成昼六时成夜为一日、曼陀罗天华名白华也、大本云、一切诸天、皆賫天上百千华香、来供彼佛及诸菩萨声闻之众、又须菩提善说般若、帝释散华、是知净土往生之众、一心不乱、则诸念不生、万法空寂、即是善说般若、感动诸天何疑、
〔清郑澄德澄源阿弥陀经注(一名修西定课)〕戊子寅为夜三时、辰午申为昼三时、修行者候之以为节、
〔元性澄阿弥陀经句解〕彼国光明常照、无日月光、准大本经、彼以华开鸟鸣为晓、莲合鸟栖为夜、
〔唐窥基阿弥陀经通赞疏〕雨者、从空飘落、谓之雨也、曼陀罗华者、是梵语、此云适意华也、
其土众生。常以清旦。各以衣裓(音吉)盛(音成)众妙华。供养他方十万亿佛。
〔清徐槐廷阿弥陀经疏钞撷〕此言天所雨华、众生取以供佛也、菩萨而下、以至往生彼国初心凡夫、皆名众生、平旦清明之气为清旦、常者、日日恒然、各者、人人皆然、衣裓、盛华之器、或言衣襟、他方者、自本国而他国也、十万亿佛、一佛一大千土、言广远也、
(〔经义疏〕其土众生．通曰九品．)
〔清了根阿弥陀经直解正行〕众生者、除佛而言、菩萨以下往生彼国大众凡夫、皆名众生故、
〔清郑澄德澄源阿弥陀经注(一名修西定课)〕名为众生、实菩萨也、
〔隋智顗阿弥陀经义记〕衣裓是盛华器、形如函盖、而有一足、手擎供养、
〔清了根阿弥陀经直解正行〕妙华者、只言天华、为供十万亿佛者、即言十方无量世界一切处一切诸佛、顷能周徧供养也、
即以食时。还到本国。
〔明智旭阿弥陀经要解〕食时、即清旦、故云即以、明其神足不可思议、不离彼土、常徧十方、不假逾时回还也、
〔清徐槐廷阿弥陀经疏钞撷〕食时晨斋时也、清旦至晨斋、为时至少、以至少时、供至多佛、明其速也、大本云、既供养已、忽然轻举、还至本国、犹在未食之前、
〔清真嵩阿弥陀经摘要易解〕清旦盛华供养十万亿佛毕、还到本国、犹在晨斋之时、往来之速、亦是阿弥陀佛成就神足之力也、
〔明大佑阿弥陀经略解〕食时者午前也、
饭(音泛)食(音寺)经行。
〔明袾宏阿弥陀经疏钞〕承上食时、故次言食、经行者、循环不断义、饭食者、大本云、诸往生者、其饭食时、银鉢金鉢种种宝鉢、随意现前、百味饮食、充满其中、酸咸甘淡各如所愿、食已自消而无遗滓、或见色闻香、意以为食、自然饱适、食毕化去、时至复现、循环者、如经贯纬、络绎连緜往来无已也、食已而行、一以调身、使无凝滞、一以调心、使不放逸、
〔明智旭阿弥陀经要解〕饭食经行者、念食食至、不假安排、食毕鉢去、不劳举拭、但经行金地、华乐娱乐、任运进修而已、
〔清真嵩阿弥陀经摘要易解〕前言食时、今说饭毕、饭食者、能住持身命、令不断坏长养圣胎、故名为食、经行者令不放逸故、又古德云有佛处不得住、无佛处即走过、如是而行名为经行、
〔唐基法阿弥陀经疏〕行者谓施绕思惟、
〔唐窥基阿弥陀经通赞疏〕或绕宝殿、或绕琼林、或往或来、如绢经来往、故云经行、足行宝地、口念金经故云经行也、
舍利弗。极乐国土成就如是功德庄严。
〔清真嵩阿弥陀经摘要易解〕此结上天乐天华等种种功德庄严、皆是阿弥陀佛愿力成就也、
〔清郑澄德澄源阿弥陀经注(一名修西定课)〕此是佛我身心自在供养之庄严也、
禽树演法分第五
(〔徐槐廷阿弥陀经疏钞撷〕此言极乐世界众生闻法之胜也．○初化禽演法．二风树演法．末总结．)
复次。舍利弗。彼国常有种种奇妙杂色之鸟。
〔清徐槐廷阿弥陀经疏钞撷〕此下言化禽演法也、种种言非一、奇妙言异常、杂色言美观、
〔清真嵩阿弥陀经摘要易解〕复次者、再言也、
白鹤。孔雀。鹦鹉。舍利。迦陵频伽。共命之鸟。
〔清徐槐廷阿弥陀经疏钞撷〕此从多种中举一二也、白鹤孔雀鹦鹉皆此土所贵、舍利即鶖鹭、迦陵频伽、此云妙音、未出壳时、已有音声、共命、二首一身、雪山有二头鸟是也、
是诸众鸟。昼夜六时。出和雅音。
〔清徐槐廷阿弥陀经疏钞撷〕彼国诸鸟、昼夜出音、优柔平中为和、正大谨严为雅、
〔唐窥基阿弥陀经通赞疏〕昼夜各有六时、共十二时也、
〔明袾宏阿弥陀经疏钞〕和雅者、和与暴对、如鸱鴞等、是名暴音、雅与俗对、如莺鹂等、是名俗音、优柔平中、无有麤厉、能令听者躁心自释、是名和音、正大谨严、无有邪靡、能令听者欲心自平、是名雅音、
其音演畅五根。
〔明袾宏阿弥陀经疏钞〕演者张而广之、义无尽故、畅者敷而达之、意无滞故、五根者一信、二进、三念、四定、五慧、能生圣道、故名为根、根有二义、一者能持义、持其所已得而自分不失也、二者生後义、生其所未得而胜进上求也、言信根者、谓於谛理深忍乐欲、是名信根、此一为总、余四承上、进根者、既信此理、勤求不息、是名为进、念根者、既求此理、念兹在兹、明记不忘、是名为念、定根者、既念此理、系缘一境、相应不散、是名为定、慧根者、既定心在道、复正观分明、决择是非、是名为慧、能生圣道者、以此五法、调治其心、譬如阴阳和适、一切种子皆得发生故、
〔宋元照阿弥陀经义疏闻持记〕演畅、谓说法无滞、
五力。
〔清徐槐廷阿弥陀经疏钞撷〕即前五根增长、具有大力、
〔明智旭阿弥陀经要解〕五力者、信根增长、能破疑惑、破诸邪信、及破烦恼、名信力、精进根增长、破种种身心懈怠、成办出世大业、名精进力、念根增长、破诸邪念、成就一切出世正念功德、名念力、定根增长、能破乱想、发诸事理禅定、名定力、慧根增长、能遮通别诸惑、发真无漏、名慧力、
七菩提分。(音问)
〔明袾宏阿弥陀经疏钞〕七菩提分者、即七觉支、亦繇前根力、得此慧用、谓一念、二择法、三精进、四喜、五猗、六定、七舍、一云、一择法、二精进、三喜、四除、五舍、六定、七念、今依後释、觉支者、觉即菩提、支即是分、谓分分随宜而用也、
〔清了根阿弥陀经直解正行〕七菩提分者、一曰择法菩提、观诸法时、善能觉了真伪也、二曰精进菩提、修持洪愿时、善能觉了、不谬行於无益苦行也、三曰喜菩提、心得正法时、善能觉了、不随颠倒动乱也、四曰除菩提、除尽色相烦恼时、善能觉了、不失正知正见善根也、五曰舍菩提、已舍入境时、善能觉了、永不追忆也、六曰定菩提、得禅定时、善能觉了、静明也、七曰念菩提、修出世法时、善能觉了、深入定慧也、
〔明智旭阿弥陀经要解〕七菩提分、亦名七觉分、智慧观诸法时、善能简别真伪、不谬取诸虚伪法、名择法觉分、精进修诸道法时、善能觉了、不谬行於无益苦行、常勤心在真法中行、名精进觉分、若心得法喜、善能觉了此喜、不依颠倒之法而喜、住真法喜、名喜觉分、若断除诸见烦恼之时、善能觉了、除诸虚伪、不损真正善根、名除觉分、若舍所见念着境时、善能觉了、所舍之境、虚伪不实、永不追忆、名舍觉分、若发诸禅定之时、善能觉了、诸禅虚假、不生爱见妄想、名定觉分、若修出世道时、善能觉了、常使定慧均平、或心沉没、当念用择法精进喜三觉分以察起之、或心浮动、当念用除舍定三觉分以摄持之、调和适中、名念觉分、
八圣道分。
〔清了根阿弥陀经直解正行〕八圣道者、一曰正见圣道、若觉时所得真觉、以慧安立谛理、无有错谬也、二曰正思惟圣道、已见理时、以无漏心为令不昧、得入涅盘也、三曰正语圣道、心无邪思以无漏智照破身口意三业也、四曰正业圣道、以无漏智除尽一切牵缠、住清净身业也、五曰正命圣道、以无漏智通除十不善道邪命也、六曰正精进圣道、以无漏智勤行精进、趋证大觉也、七曰正念圣道、以无漏智、了明非相非非相之正觉也、八曰正定圣道、以无漏智住持圆觉也、
如是等法。
〔明袾宏阿弥陀经疏钞〕言如是等法者、等四念处、四正勤、四如意足、成三十七品及等余一切法故、三十七品、上惟二十有七、故等以摄之、四念处者、所谓观身不净、观受是苦、观心无常、观法无我、而云念处者、以不净、是观身者所当念之处所也、苦无常等、亦复如是、四正勤者、解见前文、(珂谨按．四正勤意义．见常精进菩萨句下．)以生善灭恶不懈弛故、名之为勤、勤所当勤合於理故、名正勤也、四如意者、亦名四神足、所谓欲如意足、心如意足、勤如意足、慧如意足、良繇念处正勤以来、精进增多、定心稍弱、修此四种定力摄心、则智定均等、能断结使、所愿皆遂、名如意足也、合此七类、则为三十七品、
〔清达默阿弥陀经要解便蒙钞〕四正勤、一已生恶法令断、二未生恶法令不生、三未生善法令生、四已生善法令增长、正勤者、谓正精进也、已生恶者、见思惑也、未生恶、谓尘沙无明、未生善、谓道种智、一切种智、已生善、谓一切智也、净土正勤者、一句佛号、心心不舍、念念不忘、无有间断、即正勤也、
其土众生。闻是音已。皆悉念佛念法念僧。
〔明袾宏阿弥陀经疏钞〕雕铸塑画、名为佛宝、黄卷赤轴、名为法宝、比邱五众、和合无争、名为僧宝、即世间三宝也、演畅此法时、或明含灵本具觉性、众生闻者得自本心、乃知有佛或明性具种种诸相、众生闻者解入深义、乃知有法、或明性相和合不二、众生闻者事理无碍、乃知有僧、故念三宝、
〔明智旭阿弥陀经要解〕随所欲闻、无不演畅、故令闻者念三宝、发菩提心伏灭烦恼也灼见慈威不可思议、故念佛法喜入心、法味充足、故念法、同闻共禀、一心修证、故念僧、
〔清真嵩阿弥陀经摘要易解〕三宝者、即念佛念法念僧、故云自归依佛、自归依法、自归依僧、但令归自、不说归他、念念还归自心、是名真念三宝也、
〔宋元照阿弥陀经义疏闻持记〕念佛、知佛恩重、念法、知法功深、念僧、知僧德大、
〔清郑澄德澄源阿弥陀经注(一名修西定课)〕善用其所闻者、一切音皆是佛音也、法者、佛之所以成佛也、僧者、菩萨声闻也、
舍利弗。汝勿谓此鸟实是罪报所生。
〔清徐槐廷阿弥陀经疏钞撷〕恐疑净土何因而有畜生、不符法藏本愿、故复言之、
〔明大佑阿弥陀经略解〕浊世禽畜、罪业所昭、净土何缘有此、故云勿谓罪报所生、
所以者何。彼佛国土无三恶道。
〔清真嵩阿弥陀经摘要易解〕所以者何者、佛转语而破之、彼佛国土者、实无三恶道、三恶道者、地狱饿鬼畜生、所谓十恶五逆者堕地狱道、悭贪嫉妬者堕饿鬼道、愚痴暗蔽者堕畜生道、是故六道之中、唯天道最善、人道次之、修罗道在乎其中、不善不恶、故独此三恶道者、是名为恶、
〔明袾宏阿弥陀经疏钞〕恐疑净土何因而有畜生、何因者、愚痴暗蔽以为之因、生畜生趣、悭贪嫉妬以为之因、生饿鬼趣、十恶五逆以为之因、生地狱趣、名三恶道、以六道中天为最善、人道次之、修罗介乎善恶之中、故独此三、最名为恶、
〔清了根阿弥陀经直解正行〕或问曰、地狱饿鬼畜生闻佛之名、咸生极乐、云何彼国无三恶道耶、答云、恶人从善、即名善人、恶道中人若到彼国、即名新佛、何为恶也、若据不二门头、贪嗔痴三者、即戒定慧也、善道恶道、悉皆是幻、莫若人法两忘、直入净土已、
〔清郑澄德澄源阿弥陀经注(一名修西定课)〕或问极乐无女人、无修罗、无神仙、无魔外身界坦然、故刀兵水火妻子室家之累、无从而生、何但言无恶道、答曰、上文无有众苦一句包之矣、
〔宋元照阿弥陀经义疏闻持记〕彼国唯有人天两道、
舍利弗。其佛国土。尚无恶道之名。何况有实。
〔清徐槐廷阿弥陀经疏钞撷〕三恶道、彼国非唯目所未覩、亦复耳所不闻、曾无三恶名字、况有其实乎、法藏愿云、我刹中人皆不闻不善之名、何况有实是也、
〔清真嵩阿弥陀经摘要易解〕凡修净业者、因生於净土、果亦结於净土、何由净土而有恶道、如其有者、是杂秽土、非净土也、何疑净土而有罪报、非但目不曾见、而且耳亦未曾闻也、何况有实、
〔宋元照阿弥陀经义疏闻持记〕大本云、彼国无有三涂苦难之名、但有自然快乐之音、是故其国名曰安乐、
是诸众鸟。皆是阿弥陀佛。欲令法音宣流。变化所作。
〔清徐槐廷阿弥陀经疏钞撷〕既无恶道、彼白鹤等何来彼国、良由佛欲法音普周无间、不独以人说法、使彼鸟音皆能说法、无处无时而不闻听、此则大神力之所变化、非真实有、观经云、如意珠王涌出金色微妙光明、化为百宝色鸟是也、
〔清真嵩阿弥陀经摘要易解〕欲令法音普周沙界、无有间断、不独人能说法、使彼国鸟音皆说妙法、无一处而不闻听也、此是阿弥陀佛大神通力变化所作、
舍利弗。彼佛国土。微风吹动诸宝行树。及宝罗网。出微妙音。譬如百千种乐。同时俱作。
〔清徐槐廷阿弥陀经疏钞撷〕此言风树演法也风曰微、音曰微妙、美之至也、行树罗网皆是七宝被以微风、互相敲叩、自然出微妙之音、宛如六律交畅、八音克谐、和雅之至、其音亦演畅根力觉道等法可知、不言者、省文也、
闻是音者。自然皆生念佛念法念僧之心。
〔清真嵩阿弥陀经摘要易解〕前言诸禽鸟说法、尚属有情、今说风树罗网演法、乃出无情、闻音倏感、正念现前、非思非虑、绝所绝能、故曰自然念三宝之心也、
〔清徐槐廷阿弥陀经疏钞撷〕经中但称妙音、其实意含说法、若非法音、何能使人系念三宝、大本云、微风徐动、吹诸宝树、或作音乐或作法音、是其证也、
〔清郑澄德澄源阿弥陀经注(一名修西定课)〕有实相念佛、深观物理是也、有观想念佛、入西方定是也、有观像念佛、对像生敬是也、有持名念佛、字句分明是也、
舍利弗。其佛国土成就如是功德庄严。
〔清徐槐廷阿弥陀经疏钞撷〕结上化禽风树、种种庄严、皆阿弥陀佛功德之所成就也、
〔清郑澄德澄源阿弥陀经注(一名修西定课)〕此是应时及节感、发修行之庄严也、
佛德无量(音良)分第六
(〔清徐槐廷阿弥陀经疏钞撷〕上明依报庄严．此明正报庄严．言阿弥陀佛为万德之所成也．○初光明无量．二寿命无量．三道成无量．四化伴无量．末总结．)
舍利弗。於汝意云何。彼佛何故号阿弥陀。
〔明袾宏阿弥陀经疏钞〕以彼佛乃一经正主、故须审问、正主者、报有依正、佛居其正故、正有主伴、佛为其主故、义须审者、以弥陀万德之号、其义深广、应为开阐、使人晓了生向慕故、
舍利弗。彼佛光明无量。
〔清徐槐廷阿弥陀经疏钞撷〕此言光明无量也、光明有二、自受用身、照真法界、名智光、他受用身、徧照大众、名身光、又有常光者、常所显光、无放不放如圆光一寻等是也、有放光者、或放眉间顶上口齿脐足之类是也、
〔清了根阿弥陀经直解正行〕尔时佛放身光德光戒光定光肉髻光智慧光三昧光接引光一切无量无尽光、普照十方无量世界、一切国土、一切时中、念佛众生无不晓了、胜於日月千万亿倍光明耳、
〔明智旭阿弥陀经要解〕心性寂而常照、故为光明、令彻证心性无量之体、故光明无量也、诸佛皆彻性体、皆照十方、皆可名无量光、而因中愿力不同、随因缘立别名、弥陀为法藏比邱、发四十八愿、有光明恒照十方之愿、今果成如愿也、法身光明无分际、报身光明称真性、此则佛佛道同、应身光明、有照一由旬者、十百千由旬者、一世界十百千世界者、唯阿弥普照、故别名无量光、
〔宋元照阿弥陀义疏闻持记〕佛光有二、一者常光、二者现起光、
照十方国。
〔清徐槐廷阿弥陀经疏钞撷〕十方诸佛、顶中光明、至远照二百万世界、唯阿弥陀佛照千万世界、无有穷尽、故号无量光佛、无边光佛、无碍光佛、乃至超日月光佛、
〔清郑澄德澄源阿弥陀经注(一名修西定课)〕十方国土、有种种铁围诸山须弥大海、纷纷坚碍、障於人心、心地化作光明、方得玲珑而自在矣、
无所障碍。
〔清徐槐廷阿弥陀经疏钞撷〕日虽有光、犹有所碍、唯佛之光明、通幽达冥、无能遮障隔碍、如须达老女、不愿见佛、避入深闺、佛光所及、垣壁俱彻、内外四方、恒与佛对是也、
是故号为阿弥陀。
〔清了根阿弥陀经直解正行〕是个阿弥陀佛、福慧具足、事理圆融、如水中浩月、湛然明洁、思之又思、思无所思、情断意绝、剩个活泼泼的样子、是名曰佛、
又舍利弗。彼佛寿命。
〔明袾宏阿弥陀经疏钞〕光明无量、是无量之一义、今言寿命亦无量也、佛寿有三、法寿、报寿、应寿、如法华及观经疏中说、然佛寿无量、随机所见、今之无量、亦可即无量之无量、寿命者、寿之所历、有短有长、今当减劫、寿仅百年、彼增劫时、亦止八万、纵轮王天帝诸佛住世、亦有限量、唯彼佛寿命、至为久远、不局常数、
〔明智旭阿弥陀经要解〕心性照而常寂、故为寿命、今彻证心性无量之体、故寿命无量也、法身寿命无始无终、报身寿命有始无终、此亦佛佛道同、皆可名无量寿、应身随愿随机、延促不等、法藏愿王有佛及人寿命之愿、今果成如愿、别名无量寿也、
〔清了根阿弥陀经直解正行〕寿有三者、一曰应寿、二曰报寿、三曰法寿、所云应寿者、示同生灭、有始有终也、报寿者、一得永得、有始无终也、法寿者、非寿非不寿、无始无终也、故谓阿弥陀佛是无量劫前古佛现身说法、不计次数、至今尚乃现在其前、可知佛之寿命、似乎可限、则天人莫能测数、此谓有量之无量也、况佛寿命至为久远、不局常数、可谓无量之无量也、
及其人民。
〔明袾宏阿弥陀经疏钞〕及其人民者、巧用倒语故、言人民者、佛如王故、正语当云佛及人民寿命无量、如波罗密、云彼岸到、当是到彼岸耳、佛如王者、彼国虽无君臣父子、然佛为法王、有君主义、生彼国者、依佛学佛、有人民义、非如此土版籍所统、实编氓也、
〔宋元照阿弥陀经义疏闻持记〕大本云、声闻菩萨天人之众、寿命长短、亦复如是、故云及人民也、
〔明智旭阿弥陀经要解〕人民、指等觉以还、谓佛寿命并其人民寿命、皆无量等也、
〔清达默阿弥陀经要解便蒙钞〕人民、指等觉以还者、彼国惟佛为王、观音势至皆人民、
无量无边阿僧只(音其)劫。
〔清达默阿弥陀经要解便蒙钞〕阿僧只等、皆算数名者、乃算数别名也、别名有十、谓阿僧只、无量、无边、无等、不可数、不可称、不可思、不可量、不可说、不可说不可说、此乃佛菩萨所知算数、尚非二乘所知、况凡夫也、
〔清了根阿弥陀经直解正行〕阿僧只劫、即无数也、以无数倍言之、即无量无边云耳、彼佛自性常照、自性常寂、亘古亘今、寂照不二、当云寿命无量之无量、岂不是阿弥陀佛耶、
〔清徐槐廷阿弥陀经疏钞撷〕阿僧只、此言无央数劫、此言世、倍之为无量无边、言佛及人民寿命无量也、
〔明智旭阿弥陀经要解〕阿僧只无边无量、皆算数名、实有量之无量、然三身不一不异、应身亦可即是无量之无量矣、
(〔智度论〕阿之言无．僧祗言数．劫言时也．)
故名阿弥陀。
〔明智旭阿弥陀经要解〕当知光寿名号、皆本众生建立以生佛平等、能令持名者光明寿命同佛无异也、复次由无量光义、故众生生极乐、即生十方、见阿弥陀佛、即见十方诸佛、能自度、即普利一切、由无量寿义、故极乐人民、即是一生补处、皆定此生成佛、不至异生、当知离却现前一念无量光寿之心、何处有阿弥陀佛名号、而离却阿弥陀佛名号、何由彻证现前一念无量光寿之心、愿深思之、愿深思之、
舍利弗。阿弥陀佛成佛已来。於今十劫。
〔明智旭阿弥陀经要解〕此明极乐世界教主成就也、然法身无成无不成、不应论劫、报身因圆果满、名成、应身为物示生、名成、皆可论劫、又法身因修德显、亦可论成论劫、报身别无新得、应身如月印川、亦无成不成、不应论劫、但诸佛成道、各有本迹、本地并不可测、且约极乐示成之迹而言、即是三身一成一切成、亦是非成非不成而论成也、又佛寿无量、今仅十劫、则现在说法、时正未央、普愿三世众生速求往生、同佛寿命、一生成办也、又下文无数声闻菩萨及与补处、皆十劫所成就、正显十方三世往生不退者多且易也、
〔清徐槐廷阿弥陀经疏钞撷〕此言道成无量也、一大劫、成住坏空各二十小劫、八十劫终、方成大劫、十劫、十大刼也、阿弥陀佛、是法藏所成之、佛成佛以前因地、不但法藏一因、又有多种因、一法华经云、大通智胜如来时、十六王子出家、净修梵行、第九王子於西方成佛、彼王子者、今阿弥陀佛是、二、悲华经云、无量劫前、有转轮王、名无诤念、时王发愿、过西方世界作佛、彼国王者、今阿弥陀佛是、三、总持经云、无垢焰称起王如来时、有净名比邱总持诸经、广为说法、彼比邱者、今阿弥陀佛是、四、贤劫经云、云雷吼如来时、有王子名净福报众音、供养彼佛、彼王子者、今阿弥陀佛是、五、金龙决光佛时、有法师、名无限量宝音、力宏经法、彼法师者、今阿弥陀佛是、六、观佛三昧经云、空王佛时、有四比邱、烦恼覆心、空中教令观佛、遂得念佛三昧、彼第三比邱、今阿弥陀佛是、七、无量印法门经云、狮子游戏金光如来时、有国光名胜威、尊重供养彼佛、修禅定行、彼国王者今阿弥陀佛是、八、一向出生菩萨经云、阿弥陀佛昔为太子、闻此微妙法门、奉持精进、七千岁中、胁不至席、复教化八千亿万那由他人、得不退转、彼太子者、今阿弥陀佛是、若其多劫多因、亦应无量、
〔清郑澄德澄源阿弥陀经注(一名修西定课)〕此今字、对此娑婆贤劫言之、
〔清达默阿弥陀经要解便蒙钞〕梵语劫波、此云时分、有小中大三种、一增一减为一小劫、二十小劫为一中劫、成住坏空四中劫为一大劫、
〔清了根阿弥陀经直解正行〕十劫者、即是无量无边之数、不言无量无边、以十劫云耳、世尊所云於今十劫者、只为一时应机应感之说、实非究竟实数之言、况彼佛成道於今、莫可算数、如法藏比邱修行成道、即阿弥陀佛是也、
〔清续法阿弥陀经略注〕疑曰、寿既无量、成佛至今、经几劫耶、故此释云过始十劫、今後住世、还有无量无数劫也、梵语劫波、此云时分、大劫中之大劫也、华严万佛名经、皆云娑婆世界一劫、为极乐世界一昼夜、则彼十劫、超此无数劫矣、而云十者、拔十法界惑业苦也、
又舍利弗。彼佛有无量无边声闻弟子。皆阿罗汉。非是算数之所能知。
〔明袾宏阿弥陀经疏钞〕主必有伴、先声闻、次菩萨、明皆贤圣之侣也、今初声闻、声闻者、闻、四谛声教而得证果、阿罗汉者、拣非前三也、不言缘觉、摄声闻中故、闻四谛者、世尊为憍陈如等五人、转苦集灭道法轮、初示、二劝、至三、则证、诸漏已尽、成阿罗汉、因闻声教以得开明、故名声闻、声闻之号、通前三果、今四果也、缘觉摄者、缘觉观十二因缘而得开悟、虽十二支、而束之不出四谛、虽有利生之心而亦未广、故摄声闻中也、算数者、世间算数、尽於九章、佛说算数、如阿僧只品、则非世人心力所计、今云算数、通世出世间而言也、以其多多无尽、超出算数之外、虽洛闳一行、无所施其巧者也、上言无量无边、十大数中当其二、三、是有算数、而今言非是算数所知、故知无量、乃赞叹极多之语、未可以常数泥也、
〔清了根阿弥陀经直解正行〕前文叠举极乐国中圣主、然主必有伴、伴者、即声闻弟子也、皆是四果中贤圣、即名阿罗汉、四果者、一曰须陀洹果、入生死流、修无漏果、不堕四生而入圣流、乃初果声闻也、二曰斯陀含果、来从天上来、住从人间住、生从人间生、去从天上去、目覩诸境、未尽生灭、乃二果声闻也、三曰阿那含果、决定不从欲界受生、无法可学、乃三界声闻也、四曰阿罗汉果、心境俱空、不受後有、乃四果声闻也、後有者、即来生也、以上所论四果、非谓指出四人、乃言分说四种果位之义、
(〔大品经〕量不可得．名无量．边不可得．名无边．)
〔宋元照阿弥陀经义疏〕声闻弟子、即中三品、
(〔佛地论〕闻佛言音而入圣道．故名声闻．)
〔清续法阿弥陀经略注〕声闻、闻四谛声得证果者、弟子、兼通支佛、以及初心有学、罗汉、别指四果无学、二乘众也、菩萨、大乘权实教中三贤十地众也、皆无边量、非算数者、佛昔历劫尘方、修谛缘度广化无尽故、
〔元性澄阿弥陀经句解〕阿罗汉、拣异前三果也、不言缘觉、摄在声闻数中、亦可以弟子二字总收三乘也、
〔明智旭阿弥陀经要解〕他方定性二乘、不得生彼、若先习小行、临终回向菩提、发大誓愿者、生彼国已、佛顺机说法、令断见思、故名罗汉、如别教七住断见思之类、非实声闻也、
〔清郑澄德澄源阿弥陀经注(一名修西定课)〕二乘根种、不生净土、净土罗汉、大率已发大菩提心、
诸菩萨众。亦复如是。
〔清徐槐廷阿弥陀经疏钞撷〕承上不独小乘、诸大乘菩萨亦无量无边、不可算数也、华严云、如来所都、诸清净众於中止住、
〔唐窥基阿弥陀经通赞疏〕菩萨亦如是者、亦同声闻算数之不及、
〔宋元照阿弥陀经义疏〕诸菩萨众、即上三品、
舍利弗。彼佛国土。成就如是功德庄严。
〔清徐槐廷阿弥陀经疏钞撷〕结上光明寿命、成道化伴、种种庄严、皆阿弥陀佛功德之所成就也、法藏愿云、我作佛时、顶中光明、胜於日月百千万倍、又云、我作佛时、十方众生、欲计我年寿、几千亿劫、无能知者、又大本云、定光佛前五十三佛、名世自在王、法藏时为国王、舍位出家、发四十八愿、又法藏愿云、我作佛时、刹中菩萨、神通智慧辩才、相好威神、悉皆如佛、今来成佛、所愿悉皆成就、
〔清郑澄德澄源阿弥陀经注(一名修西定课)〕此是主伴玲珑光明寿命之庄严、
往生发愿分第七
(〔清徐槐廷阿弥陀经疏钞撷〕上言佛土庄严．依正二报已明．下就往生者说．此言已生者精进之多．劝人发愿也．○初大众．二上首．三结劝．末申明．)
(珂谨按．上首．即上座也．唐白居易文．莫不以阿弥陀佛为上首．梁武帝诗．出家为上首．)
又舍利弗。极乐国土。众生生者。
〔清徐槐廷阿弥陀经疏钞撷〕此下就往生者言、故先提明、生者、往生也、
〔明袾宏阿弥陀经疏钞〕众生者、统摄一切、
(珂谨按．众生生者．谓娑婆世界中之众生．有往生者．)
〔唐基法阿弥陀经疏〕彼佛欲令十方众生生彼悉得作佛、作佛已、更化众生、彼所化众生复亦得佛、乃至涅盘、此乃住经六大阿僧只时、彼众生尔许时修道、亦令生彼、即至得佛、非但七八地也、
〔清了根阿弥陀经直解正行〕彼土众生皆已生矣、此生者、谓国中久修上众、个个得入无生位永证阿鞞跋致也、
皆是阿鞞(骈迷切)跋致。
〔清徐槐廷阿弥陀经疏钞撷〕此言不论圣凡、但有生者、悉皆不退也、阿鞞跋致、此云不退转、念佛之力、得依如来智海含润而生、故有进无退、十疑论云、有五因缘、故得不退、一、弥陀大悲愿力摄持、故不退、二、佛光常照、故菩提心增进不退、三、水鸟树林风声乐响、皆说苦空、闻者常起念佛念法念僧之心、故不退、四、纯诸菩萨以为胜友、外无邪魔、内无烦恼、故不退、五、寿命永劫、与佛齐等、故不退、
〔清郑澄德澄源阿弥陀经注(一名修西定课)〕阿、无也、鞞跋致、退也、在此修行、多苦多魔、如风中一毛、不能自主、一生极乐、便登不退矣、
〔明智旭阿弥陀经要解〕阿鞞跋致、此云不退、一、位不退、入圣流、不堕凡地、二、行不退、恒度生、不堕二乘地、三、念不退、心心流入萨婆若海、若约此土藏初果、通见地、别初住、圆初信、名位不退、通菩萨、别十向、圆十信、名行不退、别初地、圆初住、名念不退、今净土五逆十恶十念成就带业往生居下下品者、皆得三不退、
〔唐窥基阿弥陀经通赞疏〕阿鞞跋致、或云阿惟越致、是梵语、此云不退转、不退有五、一、信不退、二、位不退、三、证不退、四、行不退、五、烦恼不退、不被烦恼所退转故、问、生居净土、何故不退、答、无五退缘故、一无病苦缠故、二无违行故、三常诵经法、四常营善事、五长和顺、无诸违诤事、所以不退、
〔清了根阿弥陀经直解正行〕阿鞞跋致者、即名不退转地、佛之智海、含润能具、有进无退也、凡声闻菩萨、俱以清净智海生人天不动众、不动者、即不退转也、然不退位者、分有上下、上者自性常住、与佛无二、寿命永劫、此乃不退之不退也、下者有三义、一曰若破见思、则永不失超凡之位、为之位不退地也、二曰伏断尘沙、永不失菩萨之行、为之行不退地也、三曰无明已破、永不失中道正念、为之念不退地也、尽是有进无退、故云皆是阿鞞跋致也、是诸上众、悉具三十二相、诸根明利、直至成佛、不受恶趣、此非念佛之力、不能如是、
(〔清了根阿弥陀经直解正行〕三十二相者．一持净戒．二修施业．三不欺众生．四护正法．五不坏他众．六妙服奉施．七净饮食施．八喜闻佛法．九覆载他过．十修善法．十一善化众生．十二救护怖畏．十三见事乐助．十四常修十善．十五常施病药．十六庄严善法．以上为因．以下是果．一生心平等．二和合无诤．三珍宝自得．四三业净．五护品过．六成就功德．七常软语．八修慈心．九至心求道．十赞他功德．十一敬父母师长．十二乐说法．十三施敷具．十四离说世事．十五受师友教．十六不恶加生．)
〔隋智顗阿弥陀经义记〕问、前云有无数声闻、後何得云众生生彼国者皆是阿鞞跋致、解云、彼土二乘、亦皆不退、二乘不退为凡夫、菩萨不退为小乘也、
其中多有一生补处。
〔明袾宏阿弥陀经疏钞〕承上言生彼国者、岂惟不退、复有补处菩萨不可胜纪、深劝求生也、补处者、止此一生、次补佛位、即等觉菩萨也、此土修行、舍身受身、千生万生、未有穷已、乃至证三果者犹尚有生、阿罗汉地方断後有、虽断後有、不得成佛、今此唯余一生、次即补佛、前如护明、後如慈氏、菩萨之极位也、又大本云、生彼国者、皆具三十二相、究竟深入妙法要义、皆当一生遂补佛处、问、彼处观音、次当补佛、次乃势至、势至之後、不闻补者、今言补处甚多、何日当补、又补处者、菩萨地尽、住等觉位、如星中月、何得甚多、而在彼国、答、补处、不必定补弥陀之处、十方世界无尽、诸佛涅盘无尽、补处菩萨亦无尽、住彼国中、而待补处、奚为不可、又诸佛尚如微尘、无有穷尽、况复菩萨、其数甚多、无足疑也、大本云、佛告弥勒、此世界中有七百二十亿菩萨生彼、一一已曾供养无央数佛、如弥勒者、诸小菩萨不可胜纪、
〔唐窥基阿弥陀经通赞疏〕一生补处者、补者补阙、处者处所、此等菩萨、因圆十地、劫满三只、尽此一生、便成正觉、故云一生补处也、
〔唐基法阿弥陀经疏〕一生补处者、谓十地菩萨、更於兜率天一度受生、从兜率下、即补前佛处、
〔明大佑阿弥陀经略解〕一生补处、即等觉也、亦名最後身、谓次当作佛、唯余一生、若此土弥勒者是也、彼土则观音次补佛处、势至又补观音处、大本云、彼国菩萨皆得究竟一生补处、除其本愿为众生故、以弘誓铠而自庄严、
〔清郑澄德澄源阿弥陀经注(一名修西定课)〕补处者、到他方世界候时成佛之等觉菩萨也、从人至佛、生生世世、进退不可知数、唯净土众生、有能不入多生、一生直入他方补处者、言缘胜劫长、广大成就者多也、
(〔三藏法数四〕一生者．谓等觉菩萨无明之惑未尽．尚有一番变易生死．过此一生．即登妙觉果佛之位．所以等觉菩萨称为一生补处．)
〔明智旭阿弥陀经要解〕一生补处者、只一生补佛位、如弥勒观音等、极乐人民、普皆一生成佛、人人必实证补处、
〔清了根阿弥陀经直解正行〕佛云一生补处者、非言现世众生轮回之一生、只云菩萨道果一生、次补佛位也、道果一生者、则如三果声闻、未尽有生、阿罗汉果、方断後有、虽断後有、未为成佛、故云一生补处、即补入不退转地、此谓转佛位也、世尊以上众之中、复呼出一生补处之众生者、更有深心劝望同入不退转地、以待正补佛位也、
其数甚多。非是算数所能知之。但可以无量无边阿僧只说。
〔清徐槐廷阿弥陀经疏钞撷〕兼上不退补处两层言、
舍利弗。众生闻者。应当发愿。愿生彼国。
〔清徐槐廷阿弥陀经疏钞撷〕此第一重劝也、经中反覆劝闻劝愿劝信、约有四重、首言众生闻者、是闻依正庄严胜妙功德之说而发愿也、二言闻是说者、是闻一心持名决定往生之说而发愿也、三言闻是经者、是闻持名佛护不退菩提之说而信受也、四言若有信者、是总结闻已深信信有愿者无一不生之说而发愿也、信然後愿、愿然後行、信行愿三者、净土资粮具足、往生何疑、普贤颂云、愿我临欲命终时、尽除一切诸障碍、面见彼佛阿弥陀、即得往生安乐刹、文殊发愿、亦如此说、
〔唐基法阿弥陀经疏〕汝等未来现在众生、若闻我上说者、应当发愿愿生彼国、
〔清了根阿弥陀经直解正行〕今略叙四则、发引起愿、一则今当最初闻是经者、依修极乐胜妙利益之说而发愿也、二则闻是经者、已知一心持名决定往生之说而发愿也、三则闻是经者、是闻持名佛护不退菩提之说而发愿也、四则闻是经者信更实信有愿必成之说而发愿也、
所以者何。得与如是诸上善人。俱会一处。
〔清徐槐廷阿弥陀经疏钞撷〕申上发愿生彼意、如是者、如上所言声闻菩萨乃至补处、皆上善人也、今得往生、即与俱会一处、所谓观音势至把手同行、文殊普贤亲为胜友也、入如是胜会、故当发愿求生、
〔宋元照阿弥陀经义疏闻持记〕如是者、指前所列三乘圣众皆是善人、
〔明大佑阿弥陀经略解〕诸上善人者、指前声闻菩萨一生补处也、
〔明智旭阿弥陀经要解〕前罗汉菩萨、但可云善人、唯补处居因位之极、故云上、其数甚多、故云诸、俱会一处、犹言凡圣同居、
〔清达默阿弥陀经要解便蒙钞〕前文罗汉菩萨、但可云善人者、彼土等觉以还、概为人民、然虽为人民、乃无漏不思议善人民也、善人民中、不妨分上中下、罗汉乃下善人、菩萨乃中善人、补处居因位之极、乃可云上善人、上善众多、不妨又分上中下、故有三辈九品之别、直至妙觉、无明尽净、则无品可得也、
〔清了根阿弥陀经直解正行〕或问曰、娑婆世界亦是佛邦、何必远生他国耶、答云、国有三义、一者或有国土、人畜鬼狱之所共居、未必皆人故、二者、或有国土、虽纯人所居、未必皆善故、三者、或有国土、虽纯善人所居、未必皆上善故、今曰诸上善人者、不独为人中之善、而乃善中之善也、如上所列声闻菩萨乃至补处诸上善人之所、今人亦得往彼、即与俱会一处、
修持正行分第八
(〔清徐槐廷阿弥陀经疏钞撷〕此言未生者修行之易．劝人发愿也．是为一经正宗．○初缘起．二正行三感果．末结劝．)
舍利弗。不可以少善根福德因缘。得生彼国。
〔清徐槐廷阿弥陀经疏钞撷〕此言生彼国者必多善多福也、但发声闻心不发菩提心为少善根、一心持名悉回向菩提为多善根、种人天小果有漏之因为少福德、一心持名众善奉行为多福德、因缘者、发起为因、助发为缘也、言欲生彼国、须多善多福、今以持名为正行、乃善中之善、福中之福、正所谓发菩提心而为生彼国之大因缘也、大悲经云、一称佛名、以是善根入涅盘界、不可穷尽、功德经云、若有得闻无量寿如来名者、一心信乐、持诵讽念、此人当得无量之福是也、
(珂谨按．回向者回此之功德以向於其他也可分三类．一．以甲目的所修之功果．回向於乙目的．如行慈善事业而欲以之往生极乐．二．回己之功德以向於他人．如自身念佛行香而归其德於亡者．俾得超度．三．回佛之万福万善以向於众生．俾皆往生净土．)
(〔十住毘婆论〕三善根．不贪不恚不痴．一切善法从此三生．)
〔清续法阿弥陀经略注〕善、十善、根、五根、福、前五度、利他行也、德、般若度、自利愿也、内自亲生为因、了得是心是佛、发菩提心、正因性显也、外来助起为缘、了得是心作佛、持佛名号、缘因性显也、不可者、劝诫也、少者、积累也、并明因、得生果也、
〔元性澄阿弥陀经句解〕少善根等者、此土四教修行之人、若无正信回向、发愿求生净土、皆名为少、少之一字、贯下二句、亦云少福德少因缘、善根明正行、福德约助行、
〔清了根阿弥陀经直解正行〕若谓入道之要、发菩提心、刻苦持名心心无违为净土之正行、兼修万善福德为净土之助行、但修万善福德而不持名者、必无净土之往、彼国非慧、莫能至也、专心持名、而少万善福德者、必不能为极果、彼国非无善无福而作佛也、如有正行、兼有助行、自然不久成佛、只修助行而无正行者、此乃人天小果有尽之因、未免一朝大失、只有正行而无助行者、虽无极果、此乃小失、虽有小失之患、然一生补处之流、亦可有望、
〔宋元照阿弥陀经义疏〕如来欲明持名功胜、先贬余善为少善根、所谓布施、持戒、立寺、造像、礼诵、坐禅、忏念、苦行、一切福业、若无正信回向愿求、皆为少善、非往生因、若依此经执持名号、决定往生、即知称名是多善根多福德也、
〔明智旭阿弥陀经要解〕菩提正道名善根、即亲因、种种助道施戒禅等名福德、即助缘、声闻独觉菩提善根少、人天有漏福业福德少、皆不可生净土、唯以信愿执持名号、则一一声悉具多善根福德、散心称名、福善亦不可量、况一心不乱哉、
舍利弗。若有善男子善女人。
〔明袾宏阿弥陀经疏钞〕善男子女人者、善有二义、一是宿生善因、一是今生善类、男女者、通指缁素利钝及六道一切有缘众生也、宿生善因者、大本云、世间人民前世为善、乃得闻阿弥陀佛名号功德、一闻佛名、慈心喜悦、志意清净、毛发耸然、泪即出者、或宿世曾行佛道或他方佛所菩萨、固非凡人、则信心念佛者、皆宿修善本者也、今生善类者、如华严云、宁在诸恶趣、恒得闻佛名、不欲生善道、暂时不闻佛、夫不以人天为善、而以得闻佛名为善、则信心念佛者、皆善人之俦类也、缁素利钝者净土法门一切收摄、如大本云、其上辈者、舍家离俗而作沙门、亦有不舍家离俗者、即出家五众在家二众也、但念佛者俱得往生是通缁素、又莲分九品、上该盛德菩萨、下及悠悠凡夫、乃至恶人等但念佛者亦得往生、是通利钝、又鬼畜地狱、雌雄牝牡、亦可均名男女但念佛者俱得往生、是通一切众生也、
〔明智旭阿弥陀经要解〕善男女者、不论出家在家、贵贱老少、六趣四生但闻佛名即多劫善根成熟、五逆十恶、皆名善也、
闻说阿弥陀佛。
〔清徐槐廷阿弥陀经疏钞撷〕此标念境也、彼佛万德成就、净土摄生、故以阿弥陀佛四字洪名、为所念之境、况初学凡夫障重业深全资胜境、发我妙心、是四字佛名、实为修行要术、
〔唐窥基阿弥陀经通赞疏〕闻说阿弥陀佛者、谓於善友处闻此阿弥陀教中往生之事、或自寻览、执持佛名号、
(〔明传灯净土生无生论〕阿弥陀佛者．果人也．成就三身四智十力四无畏十八不共等功德．凡夫者．因人也．具足无量恒沙烦恼造作无量恒沙业系当受无量恒沙生死迷悟之相．)
执持名号。
〔清徐槐廷阿弥陀经疏钞撷〕此明念法也、执者不摇夺、持者、不遗忘、持有数种、一明持出声称念也、二默持、无声密念也、三半明半默持、微动唇舌念咒家名金刚持是也、或记数持、或不记数持、俱可、般若经云佛告文殊、欲入一行三昧者、应处空间、舍诸乱意、不取相貌、系心一佛、专称名字、毘婆沙论云、佛法有无量门、易行疾至、应当念佛称其名号、阿弥陀佛本愿如是、○按念佛分四种、一称名、即此经是也、二观像、设立尊像、注目观瞻是也、三观想、以我心目、想彼如来是也四实相、即念自性天真之佛是也、然观像则像去还无、因成间断、观想则心麤境细、妙想难成、实相之佛、虽云本具而众生障重、解悟者希、唯此持名一法简要直捷、
〔清郑澄德澄源阿弥陀经注(一名修西定课)〕便将此阿弥陀佛四字名号执而持之、执者、心缘四字而不退也、持者、口诵四字而不断也、
(珂谨按．执持名号省文曰持名即念佛也．)
〔明大佑阿弥陀经略解〕执、谓执受、持、谓任持、信力、故执受在心、念力、故任持不忘、
(〔清王耕心摩诃阿弥陀经衷论〕心口之间把定佛名．字字不懈乃得谓之专念乃得谓之执持．灵峯小弥陀要解曰．执持．则念念忆佛名号．然有事持理持．事持者．信有西方阿弥陀佛．而未达是心作佛．是心是佛．但以决志愿求生故．如子忆母．无时暂忘．理持者信有西方阿弥陀佛是我心具．是我心造．即以自心所具所造供名．为系心之境令不暂忘也．今按先佛净宗遗教．惟有专心持念之诲．专心持念．惟在事持．别无所谓理持也．又云．持名念佛亦有二法．一念四字佛．一念六字佛．念六字佛．见观经第十六观．所谓合掌叉手称南无阿弥陀佛是也．念四字佛．见本经及小弥陀经．如本经所谓一向专念阿弥陀佛及惟余阿弥陀佛四字．广度羣生．又小弥陀经所谓执持名号是也．四字六字．虽若无别．而惟念四字．出自本经．且南无二字．终属增益之文是修净业者．尤当以专念四字佛为持诵之正轨矣．)
(〔唐善导佛说观无寿量佛经即观经四帖疏〕南者是归．无者是命．阿者是无．弥者是量．陀者是寿．佛者是觉．故言归命无量寿觉．今言无量寿者是法．觉者是人．人法并彰故名阿弥陀佛．)
(珂谨按．念佛时欲使一心不乱．可如下方法行之．)
(〔天台十疑论〕一切诸佛悉皆平等．但众生根钝．浊乱者多．若不专心系念一佛．则心散漫．三昧难成．)
(〔悟开净业知津〕你若肯念佛．只要念南无阿弥陀佛．只是一心念佛．你若能如此．西方极乐世界阿弥陀佛即放大光明照着你．你便身心清凉．一无罣碍．眼前自见佛光明．如同坐在青天白日之中．再亡命念去．更兼平日真切修行的工夫．这时候便能大光明中．眼见一朵七宝莲华近在身边远远望见金色之身．即是阿弥陀佛观世音大势至接引你往生西方去也．○开眼念佛心易散动．尚可闭目而念．当念佛时．将此心放得空空灵灵．提起一句阿弥陀佛．即念即听．即听即念．绵绵不绝．一路盘旋．最为念佛妙诀．)
(〔清王耕心摩诃弥陀经衷论〕舍饮食便溺卧寐三事外．口惟诵佛．诵不得住．心惟忆佛．忆不得住．耳惟听佛．听不得住．饮食便溺时．口虽不得诵佛．心中未尝不可忆佛．既卧亦然．及寐乃已．已醒复续．此专念之法也．口不诵佛．是为外断．心不忆佛．是为内断．外断犹有不得已时．如有内断是心不在佛矣．心不在佛．尚何专念之有．)
(〔清张师诚径中径又径〕明憨山大师德清曰．凡念佛时．先将自己胸中杂乱念头．一齐放下放到无可放处．单单提起一句阿弥陀佛．心中不断如线贯珠．又如箭筈相拄．中间无一毫空隙处．)
(〔宋遵式往生净土决疑行愿二门〕每晨服饰已．面西正立合掌．连声称阿弥陀佛．尽一气为一念如是十气为十念．随气长短．不限佛数．气极为度声不高低．不缓急调停得中．十气连属令心不教．专精为功．名十念者是．藉气束心也．作此念已．发愿回向云．)
(〔清张师诚径中径又径〕明张光纬念佛说曰．石南和尚偈曰．念佛切莫贪多念．且念一百心不乱．九十九声一念差．捋转数珠都不算．如是一百百至千．从千至万如珠贯．箭射不入刀不侵．百万魔军皆退窜．)
(珂谨按．念佛时之兼拜者．所以示诚恳也．兼观者．所以除妄念也．是之谓三密相应兼观之法有至简而至要者．念阿弥陀佛四字时．当瞑目自想．我今虽尚未离五浊恶世．而此身若已在莲华中．结跏趺坐．阿弥陀佛亦坐莲华．垂手接引．使我往生西方去也．诸书所言念佛时兼观之法．有如下．)
(〔清王耕心摩诃阿弥陀经衷论〕专修净业以蕲往生极乐净土．是为净宗．净宗之流别．亦有数家．一曰持名．二曰观想．三曰持诵大乘陀罗尼咒．回向往生．四曰持诵大乘诸经．回向往生其说具见诸经所陈．不可殚述．而终以持名为第一修持正法．持名者口诵心惟阿弥陀佛是也．观想之法．详见观无量寿佛经．虽亦净业之大宗．而观境恢宏．非凡夫心力所能到．且有正观邪观之防．其繁难殊甚．且观想之要．惟在当面见佛．而持名果至一心不乱．亦必当面见佛．并极乐依正庄严．亦无不现在目前．古经如般舟三昧文殊般若诸经所陈．今人如省一大师所现证者皆是是持名一宗．足兼观想．无取舍易就难．古今修净业者所以必以此经为往生正行也．)
(〔清张师诚径中径又径．〕张次民曰．念佛之法．须兼作观瞑目向西．端坐默想神与形离．蓦直西去．渐见树林及诸水鸟．金绳界道栏楯交罗．取次遄行．宝池胜莲香台楼阁种种在目．俨然如来．现身丈六．观音待左．势至侍右．放眉间光垂手接引．我及海众．同摄光中．随引而上礼足悲恳．於时忽见金掌摩顶．甘露洒身此心廓然．获大安稳．徐徐神返．若出定然於彼世界中．日游一徧．往生路熟时至不迷．愿以此告诸念佛人．须知心念．莫但口念．入此门时去佛不远．)
(〔清周克复净土晨钟〕莲宗宝监远祖师云．禅非智．无以穷其寂．智非禅．无以深其照．禅智者．照寂之谓其相济也．照不离寂．寂不离照．念佛人欲参禅见性．但依此法於静室端坐．埽除缘累．截断情尘．瞠开两睛．外不着境．内不住定．回光一照．内外俱寂．然後密密举念南无阿弥陀佛三五声．回光自看云见性则成佛．毕竟那个是我本性阿弥陀却又照觑看．只今举底者一念从何处起．觑破者一念复又觑破者觑底是谁．参良久．又举念阿弥陀佛．又如是觑如是参．急切做工夫．勿令间断惺惺不昧．如鸡抱卵．不拘四威仪中．亦如是举．如是看如是参．忽於行住坐卧处．闻声见色时．豁然明悟．亲见本性弥陀．内外身心．一时透脱尽大地是个西方．万像森罗．无非自己静无遗照．动不离寂．然後接引未悟．悲智圆融．得生上品．名实报庄严土．)
(〔清真益劝修净土切要〕忆想弥陀．尤为念佛之要．楞严经大势至章．忆佛念佛．现前当来．必定见佛．忆如切事系心．或忆弥陀依正庄严．如观想佛菩萨法报化身．及白毫垂手圆光化佛莲华等相．或忆弥陀悲愿功德何等怜悯我辈．救拔众生．焦思渴想．恋恋不忘．於持名中．正不妨低徊辗转忆念双并．意与俱往．神与相融．此正是一心不乱．切勿谓念头夹杂．自生疑虑．)
(珂谨按．不持名而但观想．亦可证果．明袾宏阿弥陀经疏钞问辩云．持名观想．同出一心．一心观想．一心持名．皆得名为念佛也．观想之法有如下．可择行之．)
(〔宋王日休龙舒净土文〕斋戒洁己．清心静虑．面西安坐．闭目默然．观想阿弥陀佛．真金色身．在西方七宝池中大莲华上坐．其身长丈六．两眉中间向上．有白毫一条．八棱中空．右旋转五遭．光明照耀金色．面与金色．身次停心注想於白毫．更不得妄有分毫他念．当令闭眼开眼．悉皆见之．盖欲念念不忘也．如此久久念心成熟．自然感应见佛全身．此法最为上．谓心想佛时．此心即是佛．又过於口念也．身後必上品上生．（以上修持法门九）)
(想阿弥陀佛身极高彻天．所坐莲华亦相称．及注想眉间白毫．一一如前篇所言之法．此法最为上．以心想佛时．此心即是佛．其想极大．则其善念极大故也．若未能如此．且想小像．亦可．唯要专精．不得散乱．据观经云．观想阿弥陀佛．身相光明．如百千万亿阎浮檀金色．佛身高六十万亿那由他恒河沙由旬．眉间白毫如五须弥山．佛眼如四大海水．青白分明．以无缘慈．摄取众生．阎浮檀金者．极大极美之金也．那由他者．万亿也．由旬者．十六里也．（以上修持法门十）)
(兼观想观世音菩萨．身长八十万亿那由他由旬．身紫金色．手掌作五百亿杂莲华色．有八万四千光．其光柔软．以此宝手．接引众生．次观想大势至菩萨．身长八十万亿那由他由旬．举身光明．作紫金色．有缘众生．皆悉得见．次想自身．於西方极乐世界．於莲华中．结跏趺坐．作莲华合想开想．见佛菩萨满虚空中．（以上修持法门十一）)
(〔宋遵式往生净土忏愿仪〕第十坐禅法．当於一处．绳牀西向．易观想故．表正向故．跏趺端坐．项脊相对．不昂不伛．调和气息．定住其心．然观门虽多．今从要易想．略示二种．仍逐所宜．未必并用．有於余观熟者．任便．但不离净土．皆应修习．所言二种．一．扶普观意．想即时所修．计功合生极乐世界．便起心生於彼想．於莲华中结跏趺坐．作华合想．作华开想．华开时五百色光来照身想．作眼目开想．见佛菩萨及国土想．即於佛前坐听妙法．及闻一切音声．皆说所乐闻法．所闻要与十二部经合．作此想．大须坚固．令心不散．心想明了．如眼所见．经久乃起．二．直想阿弥陀丈六金躯坐华上．专系眉间白毫．毫长一丈五尺．周围五寸．八棱中空．右旋宛转．在眉中间．莹净明彻．不可具说．显映金颜．分齐分明．停心住想．坚固勿移．)
(〔清张师诚径中径又径〕幽溪大士净土法语曰．观想者．具如观无量寿佛经．境有十六．观佛最要．当观阿弥陀佛．丈六之身．作紫磨黄金色像．立七宝华池之上．作垂手接引状．身有三十二种大人相．相有八十种随形好．作此想者．亦有事理．事则以心系佛．以佛系心．初观足下安平犹如匳底．次观具千辐轮相．如是次第逆缘至於顶中肉髻．复从肉髻顺缘至於足底．了了分明．无分散意．理一心者．经云诸佛如来是法界身．入一切众生心想中．)
(〔清行策净土警语〕观无量寿佛经云．若欲生西方者．当观一丈六像在池水上．又云．身相众多不可徧观．须从一相好入．谓专观白毫一相．待观成熟．余相自然显现．毫长一丈五尺．周围五寸．外有八棱．中则虚通．彷佛如琉璃筒．在两眉中间．表中道也．右旋宛转．白如珂雪．莹净明彻．显映金躯．作此想时．令心坚住．心若昏散．制令明静．盖明则不昏．静则不散．当知明静是止观之效．定慧之体亦即心之本体．止观是工夫．定慧是因行．明静是功效．明静之极．顿合本体．若至果上．即成福智二种庄严也．今身心寂定止也．观佛毫相．观也．毫相历然．明也．坚住不动．静也．所谓托彼身相．熏我心性．观智若成．自然显现．正此义耳．)
(〔清周克复净土晨钟〕人天宝监云．凡修禅定．即入静室．正身端坐．数出入息．从一数至十．从十至百至千万．此身兀然．此心寂然．与虚空等．不烦禁止．久之一息自住．不出不入．时觉此息从毛孔中八万四千云蒸雾起．无始已来诸病自除．诸障自灭．自然明悟．今此摄心念佛．欲成三昧．对治昏散之法．数息最要．凡坐时先想己身在圆光中．默观鼻端．想出入息．每一息默念南无阿弥陀佛一声．方便调息．不缓不急．心息相依．随其出入．行住坐卧．皆可行之．勿令间断．常自密持．乃至深入禅定．息念两忘．即此身心．与虚空等．久久纯熟．心眼开通．三昧忽尔．现前即是．唯心净土．)
若一日。若二日。若三日。若四日。若五日。若六日。若七日。
〔明大佑阿弥陀经略解〕若者、不定之辞、利根一日一念、钝根或至七日行成、纵未破惑、定为往生之因、
〔明智旭阿弥陀经要解〕一日至七日者、尅期办事也、利根一日即不乱、钝根七日方不乱、中根二三四五六日不定、又利根能七日不乱、钝根仅一日不乱、中根六五四三二日不定、一心亦二种、不论事持理持、持至伏除烦恼、乃至见思先尽、皆事一心、不论事持理持、持至心开见本性佛、皆理一心、事一心不为见思所乱、理一心不为二边所乱、即修慧也、不为见思乱、故感变化身佛及诸圣众现前、心不复起婆娑界中三有颠倒、往生同居方便二种极乐世界、不为二边乱、故感受用身佛及诸圣众现前、心不复起生死涅盘二见颠倒、往生实报寂光二种极乐世界、
〔清徐槐廷阿弥陀经疏撷〕此尅念期也、利根一日、钝根七日、中根或三四等日、而得不乱、此初学要期法、又利根七日、钝根一日、中根或六五等日、而能不乱、此久学链习法、上二种、如七日未办、乃至多七、一一七中、咸分利钝、此长期尅办法、又法藏愿云、一心系念於我、虽止一昼夜不绝、必生我刹、观经下下品云、其人苦迫、不遑念佛、十声称佛等、则知一日至七、随日多少、但有定力、皆往生期、顾力行何如耳、
〔清了根阿弥陀经直解正行〕一日至七日者、缘此土众生、根有利钝、心多惑乱、立此限期、就卑下而说、如果上上根器之人、得闻自性、即是弥陀之说、一弹指顷、洞明佛境、早登彼岸已、何用一日之限、中下根器者、未免强行成就、意不谬示、只因根有利钝、莲分九品、上三中三下三、九品化生也、所云七日者、愿此九等众生、所修道业、悉皆圆成、同列佛位故、
(〔清王耕心摩诃阿弥陀经衷论〕秦译小弥陀经曰．若有善男子善女人．闻说阿弥陀佛．执持名号．若一日．若二日．若三日．若四日．若五日．若六日．若七日．一心不乱．其人临命终时云云．（珂按．此即鸠摩罗什所译之文）唐译小弥陀经曰．若有净信诸善男子或善女人．得闻如是无量寿佛无量无边不可思议功德名号．极乐世界功德庄严．闻已思惟．若一日夜．或二或三或四或五或六或七．系念不乱．是善男子或善女人．临命终时云云．（珂按．此即玄奘所译）此两经之原文也．秦译之义．当以执持名号为一句．以若一日．若二日．直至一心不乱自为一句．唐译之义．当以闻已思惟为一句．以若一日夜．或二或三．直至系念不乱自为一句．其意谓行人（珂按．行人即行者僧也）念佛．如能念至一日一心不乱．或远至七日一心不乱．即可操他日往生之券．其人临命终时．即心不颠倒．径遂往生尔．一日至七日．乃念佛一心不乱获定之期．非念佛或至七日即可一心不乱．即可遂获实定也．秦译之义如此．唐译之义亦如此．其文本无奥衍．亦无差谬．而博如云栖之疏钞．精如灵峯之要解．无不误以获定之期为闭关专念之期．以是行人遂有念佛打七之说．不知决无此理．亦无此事．)
一心不乱。
〔清徐槐廷阿弥陀经疏钞撷〕言执持之极功也、是一经要旨、一心者、专注正念也、不乱者、不生妄念也、有事一心者、闻佛名号、常忆常念、字字分明、句句相续、行住坐卧、唯此一念、无第二念是也、有理一心者、闻佛名号、念而无念、能念之心本体自空、所念之佛了不可得、所谓实相是也、事一心则浅、理一心则深、今念佛之人、闻彼佛名、念之不已、念极而忘、忘之不已、忘极而化、当尔之时、巨浪微波、咸成止水、浓云薄雾、尽作澄空、唯是一心、更无余法、维摩经云、欲得净土、当净其心、随其心净、则佛土净、即一心义、
〔唐基法阿弥陀经疏〕一心不乱者、专注无散也、
〔清真嵩阿弥陀经摘要易解〕一心不乱者、非谓一日至七日而得不乱也、此七日而心不乱、不乱者、谓一心持名、於七日中间、无有别念夹杂、又一心有二义、谓事念理念、事念者、一心持名、忆念彼佛、念念无间、理念者、了能念之心本空、达所念之佛无体、本来清净、迥露真常、则山河大地全露弥陀、举足下足无非极乐国矣、
〔清了根阿弥陀经直解正行〕一心者、历有多种、口称佛号、日夜不离、心与佛名、緜緜密密、无杂用心、此乃中中品也、观想金容念佛、见佛念佛、或遇凶险逼迫念佛、此乃下下品也、如是推之、余下七品可知矣、
〔清海宽阿弥陀经略解〕不乱谓一心、持名於七日中间无他念夹杂、
(〔清王耕心摩诃阿弥陀经衷论〕或问．念佛一心不乱有三解．厥义安在．答曰．不乱为一解．一心为一解．一心不乱为一解也．止观家．专修禅定．祛除业惑．乃不乱之说．参究家．专持话头．别无杂念．乃一心之说．净土家．专念阿弥陀佛．驯至惟存佛号．净无余念．是为一心不乱之说．此三解也．体弱之人．专修念佛三昧．有以气虚为虑者．当依六妙门禅．先习数随二法．而以阿弥陀佛四字代一二三四数目等字．其法坐定後．当入息时．心中先默念一阿字．第二息再念弥字．第三息再念陀字．第四息再念佛字．一息一字．周而复始．口不出声．即无气虚之患．亦仍不失念佛法门．修习既久．既能不伤中气．且能渐致气旺．寖祛妄念．精进不懈．然後闭关．出声专念．则三昧易成．与冒昧入关者迥别．此先修不乱．後修一心之养气真诀．亦新法也．长期念佛．高声持诵．颇伤中气．亦不能琢磨入细．速致一心．)
其人临命终时。阿弥陀佛与诸圣众现在其前。
〔清徐槐廷阿弥陀经疏钞撷〕其人指持名者、承上、但能一心不乱、临终之时、佛必现前也、佛兼报化、言圣众兼菩萨声闻、言凡人命终、平生善恶、自然现前、如十恶五逆、地狱现前、悭贪嫉妬、饿鬼现前、乃至五戒十善、人天现前、今专念佛、一心不乱、则净念成就、清净心中岂不佛现前乎、楞严云、忆佛念佛现前、当来必定见佛是也、
(〔观无量寿佛经〕阿弥陀如来．与观世音大势至．无数化佛．百千比丘．声闻大众．无量诸天．七宝宫殿．观世音菩萨执金刚台．与大势至菩萨至行者前．阿弥陀佛放大光明．照行者身．与诸菩萨授手迎接．)
〔明大佑阿弥陀经略解〕灵芝云、圣众现前、亦有多种、或真佛化佛、观音势至、随其品位、委在观经、或谓临终见佛以为魔者、或云自心业现、实无他佛来去、斯盖不知生佛一体、感应道交、自障障他、为过非浅、
〔清了根阿弥陀经直解正行〕凡人命终时、前有将谢後还未生之时、乃平生善恶业境现前一定之理、如十恶忤逆者、地狱现前、悭贪嫉妬者、饿鬼现前、五戒十善人者、人天现前、如果念佛人、真实一心不乱、则净念圆成、即此清净心中、宁不见佛来迎、
是人终时心不颠倒。
〔清真嵩阿弥陀经摘要易解〕前言临者、将欲命终、今言终时、八识去尽、八识者、即中有身是也、亦云中阴身、此识来为先锋、去为最後、随业受生、即此识也、心不颠倒者、以一心不乱故、
〔清徐槐廷阿弥陀经疏钞撷〕上言临者、是将欲命终、此言终时、正煖尽识去时也、颠倒者、由平日随顺妄想、不修正念、心多散乱、应入地狱者、刀山剑树、视作园林、应堕畜生者、马腹驴胎、认为堂宇、所谓颠倒也、乘此颠倒、三界七趣、随业受生、今既一心不乱、则内凝正念、外感佛迎、故不颠倒、
〔明大佑阿弥陀经略解〕乘弥陀愿力摄持、不为平昔妄想攀缘倾动、其心正念现前、故云心不颠倒、
〔宋元照阿弥陀经义疏闻持记〕凡人临终、识神无主、善恶业种、无不发现、一无善种、故起恶念、二无正信、故起邪见、三恩爱深重、故生系恋、四苦恼逼迫、故发猖狂、恶相非一、皆名颠倒、
〔清了根阿弥陀经直解正行〕云何颠倒也、如平日不修正念、随意妄想、心多散乱、一生恶念、临终恶念现前、
即得往生阿弥陀佛极乐国土。
〔清徐槐廷阿弥陀经疏钞撷〕此言往生也、即得言其速也、智者云、临终在定之心即是净土、动念、即往生净土时也、大本谓上辈生者、发菩提心、专念阿弥陀佛、修诸功德、愿生彼国、便於七宝池内、莲华化生、住不退转、智慧勇猛、神通自在、所居七宝宫宇、在虚空中、去佛为近、中辈生者、不能大修功德、而亦发菩提心、专念回向、命终生彼、功德智慧次於上辈、下辈生者、不能作诸功德、而亦发菩提心、一向专念、乃至十念生彼宫宇、惟在於地、又次於中辈、观经又有九品往生、与三辈例、
〔明大佑阿弥陀经略解〕因前念佛、罪灭障除、净业内熏、慈光外摄、离苦得乐、一刹那间、故云即得往生、
(〔法华经〕即往安乐世界．阿弥陀佛大菩萨众围绕住处．生莲华中宝座之上．)
舍利弗。我见是利。故说此言。
〔清了根阿弥陀经直解正行〕世尊不因人问而说、故云我见是利、谓上文所言、能持名众生、见佛往生、得大利益、故说此言、一心持名也、直示一心持名佛来接引遂得生彼之嘱、则因此土修行、多劫升沈、不得解脱、今以持名往生、入不退地、较利甚大、恐诸众生迟迟失利、故不俟请而说也、
〔清徐槐廷阿弥陀经疏钞撷〕是利、指上见佛往生、言此土修行、多劫沈沦、不能解脱、今以称名往生、遂登不退、於众生大有利益、故佛说此言、
〔唐窥基阿弥陀经通赞疏〕我者、世尊称我也、见是利者、见是殊常胜利益、故劝生彼国也、
〔清续法阿弥陀经略注〕利者、命终佛接得生益也、言者、七日一心持名语也、见则亲身所覩、说则亲口所宣、
〔唐基法阿弥陀经疏〕谓我了了见有如是胜利、故劝汝往生也、
若有众生闻是说者。应当发愿生彼国土。
〔清徐槐廷阿弥陀经疏钞撷〕此第二重劝也、初言众生闻者、止得闻彼国庄严胜妙、故起愿乐、未知如何得生、今言一心持名、佛来接引、遂得生彼、如此易生、则愿当益切矣、
〔隋智顗阿弥陀经义记〕发愿庄严、行愿相扶、必当得往生也、
〔清彭际清阿弥陀经约论〕愿者、愿我离苦得乐、愿我舍秽得净、此是声闻缘觉之因、其愿狭、唯发无上菩提之心、欲普令一切众生离苦得乐、欲普令一切众生舍秽取净、是故虽生净土而不舍娑婆、虽处娑婆而愿与众生同生极乐、是名正愿、亦名宏愿、亦名无上愿、
〔元性澄阿弥陀经句解〕净土之行、要在於愿、故重叮咛、
同赞劝信分第九
(〔清徐槐廷阿弥陀经疏钞撷〕此言是经为诸佛所共赞．劝人生信也．○初本佛赞二他佛赞．)
舍利弗。如我今者。赞叹阿弥陀佛不可思议功德之利。
〔清徐槐廷阿弥陀经疏钞撷〕承上言、不独我见是利而说此言、亦十方诸佛同见是利而说此言也、赞、称赞、叹、感叹、修世间因、曰利、修出世间因、曰功德之利、修出世间上上因、曰不可思议功德之利、弥陀功德、如上文所说种种庄严、及七日功成一生不退、皆超越常情、故云不可思议、昔英法师入净业道场、深入三昧、叹曰、自恨多年空寻文疏、劳身心耳、何期念佛不可思议、
〔清海宽阿弥陀经略解〕如我之言意、谓不独我释迦赞叹、诸佛亦然也、今者之言意、亦谓不独我今日赞叹、而诸佛已皆赞叹也、
〔清郑澄德澄源阿弥陀经注(一名修西定课)〕有形之德谓之功、无形之功谓之德、功德有益於众生名曰利矣、不可以心思、不可以口议、言阿弥陀佛之功德、乃无量之功德也、赞叹者有释迦佛、赞叹者不止释迦佛、以我例彼、故曰如也、
〔清续法阿弥陀经略注〕觉他曰功、自觉曰德、
东方亦有阿閦(音促)鞞佛。
〔清徐槐廷阿弥陀经疏钞撷〕以下引诸佛赞者、见此净土法门、乃无量诸佛异口同声之所赞叹、当深信不疑也、阿閦鞞、此云不动、法身不动也、
须弥相(去声)佛。
〔清徐槐廷阿弥陀经疏钞撷〕须弥、此云妙高、佛之相好、百佛所成、是为妙、菩萨莫及、是为高、
大须弥佛。
〔清徐槐廷阿弥陀经疏钞撷〕佛德高广、如大须弥、
须弥光佛。
〔清徐槐廷阿弥陀经疏钞撷〕佛光远照、犹如须弥、映蔽众生、
妙音佛。
〔清徐槐廷阿弥陀经疏钞撷〕法音圆妙、说法称机、
如是等恒河沙数诸佛。
〔清徐槐廷阿弥陀经疏钞撷〕如是等、多难悉举、恒河在西域、其沙极细、喻诸佛之多也、
(珂谨按．恒河一曰殑．（伽河．阿耨达池东南流入海者．翻译名义集云．殑伽．此云天堂来见从高处来故．又云．河神之名以为河名）即冈底斯河．今英属印度之大河也．发源於我国西藏之冈底斯山．在喜马拉雅山巅一三八零零尺之高处．东南流与蒲兰布达河合．注於孟加拉湾．其下游与呼格里．毛大拉．流门格尔．莫喀他．哈林格德诸河相交互．故河口几有二十之多．旁近皆深林大薮．多猛兽．流长一六八零哩．灌域四三二四零方哩．殑．其骏切．琴去声．)
各於其国。出广长舌相。徧覆三千大千世界。
〔清徐槐廷阿弥陀经疏钞撷〕其国、所住本国也、各者、佛佛皆然、左右为广、前後为长、徧覆者、极言舌相之广长也、小千中千大千、名三千、其实一大千也、一大千世界、即一佛土也、
〔清续法阿弥陀经略注〕横该十方曰广、竪彻三际曰长、徧三千者、楞严、凡夫众生舌根、尚具一千二百功德、华严、十行菩萨成就十无尽藏、其说法时、以广长舌、出妙音声、充满十方一切世界、况果位佛耶、证小、则覆面门发际、证大、则覆大千世界、如法华出广长舌、上至梵世、满百千岁、还摄舌相、表以离世间十种舌、超三乘七趣性相因果、宣扬世出世间上上法也、
〔清海宽阿弥陀经略解〕舌相、三十二相之一相、
说诚实言。
〔清徐槐廷阿弥陀经疏钞撷〕佛无妄语、故言诚实、明言之可信也、
〔清续法阿弥陀经略注〕诚即不诳不异、实即真实如语、
汝等众生。当信是称赞不可思议功德一切诸佛所护念经。
〔清徐槐廷阿弥陀经疏钞撷〕此言东方诸佛劝信是经也、称赞不可思议连下十六字、此经原名也、护念者、念佛之人、佛力保护、令其安稳、佛心忆念、令其精进、观经云、念佛之人、阿弥陀佛常住其顶是也、此六方诸佛告本国中语、释迦述之以证己言也、
〔清续法阿弥陀经略注〕众生、东方诸国九界听经众也、谛听不疑曰信、称赞、谓释尊内褒外扬功德、谓弥陀功勳德业护念、谓诸佛身护心念、一切、有三意、一局指东方、二通兼六方、三广尽十方三世也、
〔清郑澄德澄源阿弥陀经注(一名修西定课)〕不可思议功德、指弥陀以名号度众生也、一切诸佛、六方佛及释迦佛也、所护念、信弥陀功德、发愿往生、内外诸魔或加残害、一切如来常加护念、以威神加被而成就之也、
舍利弗。南方世界。有日月灯佛。
〔清徐槐廷阿弥陀经疏钞撷〕日照昼月照夜、灯照日月所不及、普徧继续、无有穷尽、佛之大智犹是、
名闻光佛。
〔清徐槐廷阿弥陀经疏钞撷〕名称普徧、闻於十方、如日光照、无所不被、
大焰肩佛。
〔清徐槐廷阿弥陀经疏钞撷〕肩、喻荷担佛法、两肩发焰、双照不昧、
须弥灯佛。
〔清徐槐廷阿弥陀经疏钞撷〕须弥为灯、照四天下、佛光远照如是、
无量精进佛。
〔清徐槐廷阿弥陀经疏钞撷〕无量、有时无量事无量二义、比常精进更为深广、
如是等恒河沙数诸佛。各於其国。出广长舌相。徧覆三千大千世界。说诚实言。汝等众生。当信是称赞不可思议功德一切诸佛所护念经。
〔清徐槐廷阿弥陀经疏钞撷〕此言南方诸佛劝信是经也、
舍利弗。西方世界。
〔清郑澄德澄源阿弥陀经注(一名修西定课)〕此经六方、是指娑婆极乐十万亿土之外、东方、指娑婆之东、西方、指极乐之西、有无尽之西东、故有恒河沙数诸佛、广标西方、别称世界、其不指极乐可知也、
有无量寿佛。
〔明袾宏阿弥陀经疏钞〕无量寿、因与本佛同名、古有二说、亦俱有理、二说者、灵芝谓、诸佛同名甚多、决非法藏所成之佛、以是本佛不应自赞故、慈恩谓、设若自赞、理亦无妨、以导引众生、令生胜意故、今双取二说、谓据大本、过无边佛刹、同名释迦牟尼者、不可胜数、又观音师观音如来等、则无量寿之名、何止一佛、百千万亿不可穷尽、若据佛分边事、焉得以凡常例之、将无自赞毁他、犯菩萨十重戒耶、我为法王、於法自在、纵横予夺、权实双彰、苟有利於众生、亦何施而不可、天上天下、唯吾独尊、可得云自赞否、
〔清郑澄德澄源阿弥陀经注(一名修西定课)〕此佛之名、偶同阿弥陀佛之别名、所谓同名佛也、每一佛出、同名者无量、或在前、或在後、或同时、
无量相佛。
〔清徐槐廷阿弥陀经疏钞撷〕相好无尽、或三十二相、或八万四千相、
无量幢佛。
〔清徐槐廷阿弥陀经疏钞撷〕功德高显、喻之如幢、无量者、广且多、
大光佛。
〔清徐槐廷阿弥陀经疏钞撷〕佛光映蔽一切、故云大、
大明佛。
〔清徐槐廷阿弥陀经疏钞撷〕佛以大智、破诸惑尽、如杲日当空、无所不照、
宝相佛。
〔清徐槐廷阿弥陀经疏钞撷〕相好殊特、如目相、毫相、胸相、肉髻相、皆为宝相、
净光佛。
〔清徐槐廷阿弥陀经疏钞撷〕佛德清净、发大光明、
如是等恒河沙数诸佛。各於其国。出广长舌相。徧覆三千大千世界。说诚实言。汝等众生。当信是称赞不可思议功德一切诸佛所护念经。
〔清徐槐廷阿弥陀经疏钞撷〕此言西方诸佛劝信是经也、
舍利弗。北方世界。有焰肩佛。
〔清徐槐廷阿弥陀经疏钞撷〕义同前、
最胜音佛。
〔清徐槐廷阿弥陀经疏钞撷〕佛音极好、
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:23:51-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>