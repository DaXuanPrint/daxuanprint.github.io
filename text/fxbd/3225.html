<!DOCTYPE html><!--STATUS OK-->
<html>
<head>
<meta http-equiv="Content-Type" content="text/html; charset=UTF-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, minimum-scale=1,maximum-scale=8.0, user-scalable=yes">
<meta name="keywords" content="竺仙和尚语录目录,竺仙和尚语录卷上,竺仙和上语录卷中,竺仙和尚语录卷下,竺仙和尚语录全文在线阅读,竺仙和尚语录全文在线下载,大玄古籍书库">
<meta name="description" content="凡四卷。又作竺仙禅师语录、竺仙录。元代僧竺仙梵仙（1292～1348）撰，裔尧等编。收于大正藏第八十册。系竺仙在日本弘法时之语录集。编集净妙寺、南禅寺、真如寺、建长寺、净智寺、无量寿寺语录，以及法语、偈颂、赞语、行。集道道记、塔铭等，卷下之下附录天柱集一卷。_竺仙和尚语录_全文在线阅读_竺仙和尚语录_全文在线下载_大玄古籍书库">
<title>竺仙和尚语录_竺仙梵仙_全文阅读_全本下载_大玄古籍</title>
<link rel="icon" type="image/x-icon" href="/favicon.ico">
<link rel="shortcut icon" type="image/x-icon" href="/favicon.ico">
<link rel="stylesheet" charset="UTF-8" type="text/css" href="/css/font.css">
<link rel="stylesheet" charset="UTF-8" type="text/css" href="/css/search_book.css">
<link rel="stylesheet" charset="UTF-8" type="text/css" href="/css/loadmaue.css">
<link rel="stylesheet" charset="UTF-8" type="text/css" href="/css/Aimara.css">
</head>
<body>
<div class="iphone style-5">
  <div class="iphone__screen"> <a href="javascript:void(0);" class="nav__trigger"><span class="nav__icon"></span></a>
    <nav class="nav">
      <div id="stdiv"style="word-break:break-all;padding: 12px 4px;z-index:1;border: 2px solid blue;position:fixed;overflow-x: hidden;float:left;width:calc(100% - 14px);height: calc(98% - 24px);">
        <div id="stck0"style="display:block;user-select:none"></div>
        <div id="stck1"style="display:block">书名： <span class="inputVal" id="bkname">竺仙和尚语录</span> <br/>
          作者： <span class="inputVal" id="bkauthor">竺仙梵仙</span> <br/>
          朝代： <span class="inputVal" id="bkdate">不详</span> <br/>
          版权： <span class="inputVal" id="bkcopyright">玄之又玄 謂之大玄=學海無涯君是岸=書山絕頂吾为峰=大玄古籍書店獨家出版</span> <br/>
          分类： <span class="inputVal" id="bktype">佛学宝典,完结</span> <br/>
          字数： <span class="inputVal" id="bknum">[book_length]175436</span> <br/>
          说明： <span class="inputVal" id="bkdec">凡四卷。又作竺仙禅师语录、竺仙录。元代僧竺仙梵仙（1292～1348）撰，裔尧等编。收于大正藏第八十册。系竺仙在日本弘法时之语录集。编集净妙寺、南禅寺、真如寺、建长寺、净智寺、无量寿寺语录，以及法语、偈颂、赞语、行 集道道记、塔铭等，卷下之下附录天柱集一卷。</span> <br/>
          封面： <span class="inputVal" id="bkimg">Z_3225.jpg</span> <img id="bkimgdv"style="margin-left:calc(50% - 100px);width:200px;"/><br/>
        </div>
        <div id="div_tree"></div>
        <span class="btn icon-point-up"style="position:fixed;top:100px;right:6px;cursor:default;float:right;">上置</span></div>
    </nav>
    <div class="iphone__content">
      <div id="bkhet"style="position:fixed;border: 2px solid #ccc;width:calc(100% - 5px);height:98%;">
        <div id="bkdiv" style="background-color:#FAF9DE;color:#FAF9DE;word-break:break-all;width:100%;height:100%;font-size: 24px;font-weight: bold;">
        [book_name]竺仙和尚语录
[book_author]竺仙梵仙
[book_date]不详
[book_copyright]玄之又玄 謂之大玄=學海無涯君是岸=書山絕頂吾为峰=大玄古籍書店獨家出版
[book_type]佛学宝典,完结
[book_length]175436
[book_dec]凡四卷。又作竺仙禅师语录、竺仙录。元代僧竺仙梵仙（1292～1348）撰，裔尧等编。收于大正藏第八十册。系竺仙在日本弘法时之语录集。编集净妙寺、南禅寺、真如寺、建长寺、净智寺、无量寿寺语录，以及法语、偈颂、赞语、行 集道道记、塔铭等，卷下之下附录天柱集一卷。
[book_img]Z_3225.jpg


[book_title]竺仙和尚语录目录
卷上
序
净妙寺语录
南禅寺语录
真如寺语录
卷中
建长寺语录
法语
偈颂
赞语
行道记
塔铭
跋
卷下之上
净智寺语录
无量寿寺语录（附问答）
卷下之下
天柱集
法语
前偈颂
后偈颂
自赞
杂着
目录（终）

[book_title]竺仙和尚语录卷上
竺仙和尚语录序
至正二十四年冬十月辛卯。日本比丘海寿。以其先师建长住持竺仙禅师五会语录。再拜请序。其所以惠学者。古有之曰。一死一生乃见交情。昔泰定乙丑。予授教西林。而竺仙得心印于古林茂禅师所。来敖庐山。一见欢如宿契。时东林古智哲公。西林啸云悦公。皆遇以上宾之礼。而树石琼。龙岩真。别传怤。松壑椿。尤敦忘年之好。明年予登径山。是时四明明极俊公。以双林长老为首坐。而竺仙以明极乡人留焉。已而日本遣使来聘。明极竺仙。既至其国。道契其王臣。度人不可胜纪。𧪘乎予既会竺仙于匡庐。又见于双径。相知为最深。玆寿之请。其可默默乎。惟古林诸子多贤。而崭然绝出者二人。其一南堂欲公。道呜中国。其一竺仙。化彻异邦。可谓二甘露门矣。是录称性而谭。妙得家法。纵横迅捷。云兴泉涌。示用应机。如矢中的。宜乎东人感化而得度者伙也。或曰。文殊有云（无有）文字语言。是真人不二法明。达磨之来。不假文字。而直指之妙以传。若是则录是岂不为附赘欤。予曰。不然。心法之妙。固离文字。然非文字。无以发挥心法之妙。所谓总持无文字。文字显总持也。惟在得兔而忘蹄。见月而忘指耳。况此方真教。在乎音闻。大道真体。不离言语。顗公之于法华。安公之于楞严。能公于金刚。般若古公于云门语录。莫不由玆而证入。然则是录。他日岂不为学者之指南哉。或者韪予言。遂书以为序。禅师名梵仙。竺仙其字也自号来来禅子。又号思归叟云。
大元绍兴路崇报禅寺住持传法沙门番阳至仁序
四明竺仙和尚初住相模州稻荷山净妙禅寺语录
侍者裔尧裔纲等编
师于壬申岁二月初三日。于建长兴国禅寺受净妙禅寺请。十四日入寺。指山门云。清净妙门无障碍。见闻觉知常三昧。顾视左右云。九野纵步兮汀草如茵。八弦极目兮春山若黛。弹指一下。
祖堂。一二三四五六七。鼻孔相拄眉厮结。西天此土没誵讹。七六五四三二一。
据室。此室广大。譬如虚空具含众象。于诸境界无所分别。又如虚空普遍一切。于诸国土平等随入。有时与么。有时不与么。你等诸人合作么生。拈拄杖云。来来与你瓢苗石山栽。
拈御教书。佛法付嘱国王大臣有力檀那。穿却衲僧鼻孔。点出佛祖眼睛。度书云。符到奉。
拈山门疏。是屋里人。说屋里话。虽然也要大家知。
指法座。向上一路。不涉阶梯。红霞穿碧落。白日绕须弥。升座拈香。祝圣并官员檀那等香毕（乃拈香云）此香只是凤凰池上。风吹不入。水洒不湿底草。既已户晓家知。更不囊藏被盖。热向炉中。奉为前住金陵凤台山保宁禅寺扶宗佛性大和尚。用酬法乳之恩。遂就座云。白槌已竟。早是第二义。更若说七道八。转见即当不少。虽然譬如鼓钟非扣击而不鸣。放一总道。还有共相激扬者么。僧问。古释迦不先。弥勒不后。正当恁么时。如何是和尚出世因缘。答云。优昙花正开。嗅着无香气。进云。只如世尊出世。帝释前引。梵王后随。今日和尚开堂。有何祥瑞。答云。白日丽天。清风匝地。进云。记得。举上座见琅邪。邪问云。近离甚处。举云。两淅。邪云。船来陆来。举云。船来。邪云。船在甚处。举云。船在步下。意旨如何。答云。更嫌何处不分明。进云。邪云。不涉程途一句作么生道。如何是不涉程途一句。答云。开口便作屎臭气。进云。举上座以坐具槭云。杜撰长老。如麻似粟。又作么生。答云。道人不得道着。进云。琅邪问侍者云。此是甚么人。者云。举上座。琅邪遂亲下旦过。问云。莫是举上座么。莫怪适来相触忤。如何是触忤处。答云。舌头不出口。进云。举上座喝云。长老何年到汾阳。我在淅中。早闻你名。见解如此。何得名喧宇宙。又且如何。答云。是他不合名喧宇宙。进云。琅邪遂作礼云。某甲罪过聻。答云。前箭犹轻后箭深。进云。只如大惠和尚道。二大士相见。如日月丽天。龙象蹴踏。此意又且如何。答云。却被他者一杓恶水。进云。琅邪后遇慈明举此话。慈明云。举见处才能自了。是你负堕。意在于何。答云。分身两处看。进云。此事且止。只如学人同船来同寺住。日日相见时如何。答云。我若坐你须立。进云。一来此土又是三年。万里乡关如何通信。答云。自是不归归便得。进云。九万里鹏才展翼。一千年鹤便翱翔。答云。且缓缓。僧礼拜。师乃云。分开华岳。黄河走万里之波。坐断弥卢。白日运无边之景。渔歌樵唱。花笑鸟啼。一切智智清净。无二无二分。无别无断故。古寺闲房。寒灰枯木。红尘闹市。撤土抛沙。有佛处不得住。无佛处急走过。三千里外摘杨花。一句如何提唱。击拂子云。家家门前赫日月。太平不用将军威复举。僧问曹山。佛未出世时如何。山云。曹山不如。僧云。出世后如何。山云。不如曹山。拈云。恁么答话。大好曹山。虽然点检将来。也是驷不及舌。乃击拂子一下。
当晚小参。僧问。钟声未绝鼓声催。那个闻声不上来。四众临筵愿闻法要。答云。钟声说了也。鼓声说了也。进云。记得。僧问百丈云。如何是奇特事。丈云。独坐大雄峰。如何是净妙奇特事。答云。终不随他脚跟转。进云。如何是百丈意旨。答云。背负须弥。肩横日月。进云。只如者僧礼拜。百丈便打。又且如何。答云。你吃得棒也未。师乃云。一句当天。十方普畅。一机坐断。千眼顿开。掷金钟辊铁鼓。孰是知音。罗狞龙钓巨鳌。难为作者。𣸩𣸩淈淈时。孤峰顶上耸壑昂霄。惺惺历历处。十字街头和泥合水。若作佛法商量。入地狱如箭。不作佛法商量。入地狱如箭。一抽三二添四。有利无利。不离行市。刮龟毛于铁牛背上。截兔角于石女腰边。三世诸佛不知有。狸奴白牯却知有复举。达磨大师偈云。吾本来玆土。传法救迷情。一华开五叶。结果自然成。五祖演和尚云。达磨大师信脚来信口道。后代儿孙多成计较。要会开花结果处么。郑州梨青州枣。万物无过出处好。新净妙则不然。达磨大师特地来特地道。后代儿孙全无计较。要会开花结果处么。铁蒺藜。
佛涅槃上堂。涅槃心易晓。差别智难明。拈须弥山秤作十二两。拽占波国与新罗国斗额。且道。明什么边事。春色无高下。花枝自短长。
进退两班上堂。春泥滑滑。春鸟嘤嘤进一步直得须弥岌嶪。退一步便乃海水腾波。掀翻地轴。踏破天关。超出法报化。坐断毗卢顶。喝一喝云。始从芳草去。又逐落花回。
上堂。一即三三即一。跳金圈呑栗棘。昨夜三更月到窗。摩诃般若波罗蜜。
上堂。一百五日又欲来。梨花李花参差开。拈拄杖划一划云。人从东土来。接得西天信。报道释迦老子。打失天灵盖。阿逸多呵呵大笑。是你等诸人还知么。掷下拈杖下座。
上已上堂。少处减多处添。春心已是退九分九。天气又新三月三。正与么时。如何是佛。山花开似锦。涧水湛如蓝。
上堂。举一不得举二。放过一着落在第二百草头上罢却干戈。万刃峰前纵横游戏。是第二句。还我一句来。良久云。朝廷有道青春好。门馆无私白日闲。复举。云门云。尽乾坤大地。无纤毫过患。犹是转句。不见一色。始是半提。更须知有全提时节。且道。如何是全提时节。无孔铁锤。
请直岁净头上堂。佛法无人说。虽慧莫能了。为他闲事长无明。衲僧家二六时中受用处急切底事。田头地尾无人不得。浣濯洒扫无人不得。怀州牛吃禾。益州马腹胀。天下觅医人。灸猪左膊上。
上堂。十五日已前。落花有意随流水。十五日已后。流水无情恋落花。正当十五日。三文钱买个黑老婆。头不梳面不洗。知他是凡是圣。
上堂。师顾视座下。有客方至。遂举。泉大道访慈明。明云。片云横谷口。游人何处来。泉左右顾视云。夜来何处火。烧出古人坟。明云。未在更道。泉遂作虎声。明以坐具打一下。泉遂推慈明就座。明却作虎声。泉云。某甲参八十余员善知识。今日始遇作家。后来应庵和尚云。二老汉当时若踏着临济向上底。我等今日饭也无吃。还知荐福处么。蓦拈拄杖。卓一卓。喝一喝。便下座。二大士好两头虎。惜乎蛇尾结果了。应庵老汉不妨为虎插翼。只是不合为蛇画足。净妙今日好客未到方丈。无此对机。免被后人捡责。虽然还知净妙落处么。良久云。但愿春风齐着力。一时吹入我门来。
上堂。举。陆亘大夫见南泉说话次。亘云。肇法师道。天地与我同根。万物与我一体。也甚奇怪。南泉乃指庭前花召大夫云。时人见此一株花。如梦相似。杀人刀活人剑。乃上古之风规。亦今时之枢要。虽然灵龟曳尾。拂迹迹生。
一日有数客至问云。个一段事离却见闻觉知。如何可明。师云。个一段事离却见闻觉知。自然明也。更无如何。进云。如何离却。师云。有个方便。只恐你不肯信。同到客曰。见闻觉知。便是个一段事。何须离却。师乃顾前问客曰。你且看他。进云。如虚空无一点相貌。师曰。此是你所见耶。进云。拈起虚空置掌中。师曰。妄想乱走作么。又一同到曰。一心不生万法俱休。妄想自何而起。师曰。是你合知。进云。不除妄想不求觉悟。师曰。是甚么。客无语。又一同到曰。妄想是一心。一心是妄想。师曰。阿谁恁么向你道。进云。掀翻大海跃倒须弥时如何。师曰。太杀无端生。要作个甚么。客无语。又一同到曰。言语道断心行处灭时如何。师曰。巩县茶瓶多此一问。少顷客作别云。临别一句愿求指示。师曰。途中善为客。钦伏致敬而去。
又一日有客问。某甲看一心起处无起处。名不得状不得。只向不得之处看。好也不好。师曰。看个甚么。客云。只看无字。师乃大笑云。话作两橛。又云。你看他作甚么。客云。不滞无字。只看无字。师云。胡孙系露柱。客云。百尺竿头进步去。万刃悬崖撒手归。师云。你真个到个境界却好也。客云。曾到个境界。扇子是扇子。衣裳是衣裳眼是眼。鼻是鼻。师云。个般境界不说扇子衣裳眼鼻等。是你未曾到。客云。说个样事。说处与不说处。是同是别。师云。我不管你说与不说。我但见你未到个境界。客云。那里个境界好。万望和尚垂慈。师云。百尺竿头进步好。万刃悬崖撒手好。
上堂。金刚脚踏地。黄牛角指天。若不同床睡。焉知被底穿。
浴佛上堂。三十二相好不足。四十九年非有余。撤去毗蓝园里水。重倾东海浴金躯。
结夏小参。来朝结制。今夕小参。夫小参谓之家教。幸与现前清众。同居净妙国土。着清净衣。说法身佛。头头物物。无非净妙。不涉证修。是为家教。乃至又入无差别国土中。着无差别衣。说报身佛。复入解脱国土中。着光明衣。说化身佛。于是中间。圆满十方。变化千亿。长期短期。更没周遮。护生杀生无可不可。未曾不是家教。是你诸人。向者里还闻也未。蓦拈拈杖云。临济大师来也。直得释迦老子回避无门。乃卓一下云。萨怛阿竭二千年。摩醯首罗三只眼。卓一下。
复举。五祖演和尚云。结夏无可供养大众。作一家燕。管顾诸人遂抬手云。啰逻招啰逻摇逻啰送。莫怪空疏。伏惟珍重。先保宁和尚云。义出丰年辄成一颂。东山家燕不空疏。义出丰年乐有余。抖擞屎肠干净了。却来当面受涂糊。
结夏上堂。以大圆觉。为我伽蓝。身心安居。平等性智。释迦老子于二千年前。无端向黑山下鬼窟里作活计。将头不猛累及三军。以致尽大地人。依草附木。直至如今。少有一个半个。独脱超群。所以道。一犬吠虚。千猱啀实。拈拄杖云。你有拄杖子。我与你拄杖子。你无拄杖子。我夺却你拄杖子。南山起云北山下雨。卓一下。喝一喝复举。庞居士云。十方同聚会。商量个甚么。个个学无为。无端无端。此是选佛场。咄。心空及第归。咄咄。拈拄杖云。拄杖子穿灯笼入露柱去也。咄咄咄。
谢秉拂上堂。大凡入一丛林。出一保社。权衡佛祖。号令人天。提持衲僧向上巴鼻。展拓祖宗门下家俬。须是其人始得。看他首座书记藏主。提纲问答。机机相应。句句相投。百步穿杨。由基未为中的。擘开太华。巨灵谩骋其威。到者里。一大藏教。是非时语。诸子百家。是非时语。直得眉间挂剑。血溅梵天。是非时语。好大众。伫看汗血八骏驹。奚啻日驰三万里。
上堂。僧问。记得。僧问云门。如何是诸佛出身处。云门云。东山水上行。此意如何。答云。舌拄上腭。进云。后来圆悟和尚云。天宁则不然。忽有人问。只向他道。薰风自南来。殿阁生微凉。又作么生。答云。虾跳不出斗。进云。如何是净妙诸佛出身处。师乃垂下一足。乃云。一二三四五。五四三二一。打破虚空即不问。灯笼露柱里。道将一句来。
上堂。记得。僧问古德。西天以蜡人冰为验。未审。此土以何为验。德云。铁弹子。蜡人冰铁弹子。此土西天十万里。还会么。以两手掩耳下座。
端午上堂。僧问。文殊令善财采药。意旨如何。答云。鬼捣谷。进云。只如今日。端午令节。是处采药。不审。净妙如何。答云。亦有些子。进云。如何是净妙药。师乃竖起拂子。乃云。五月五日端午节。特地升堂无可说。乃扣齿三下云。惭愧惭愧。下座。
上堂。廓诸佛之妙明。显人天之幽迹。缘树阴阴。薰风弗弗。若如是。又何用鼓两片皮。
上堂。蓦拈拄杖云。入荒田不拣。信手拈来草。乃掷下云。东海鲤鱼打一棒。雨似盆倾。
上堂。流光如电。时节易过。始见结夏。又逢中夏。固喜安居无难。孰知些子誵讹。辄成一偈。无地无锥未是穷。食轮不转法轮空。口呑佛祖浑闲事。钵化膺门孰解通。
上堂。演说是大过患。单提是大过患。总不与么是大过患。拈拄杖卓一下云。札。
一日。有真吉居士问云。譬如咬铁橛子人。咽喉唇吻。牙齿口舌。自然脱落。只有一个铁橛子时作么生。师云。未免被铁橛子碍。士云。然后虚空为口。大海为肚。呑吐一切。不干咽喉。分别百味。不干舌头。咬破银山铁壁。不干牙齿。又作么生。师云。总是碍。
上堂。僧问。达磨不来东土。二祖不往西天时如何。答云。好个天下太平。进云。清净行者。不入涅槃。破戒比丘。不入地狱。又作么生。答云。理合如斯。进云。只如清净行者。为甚么不入涅槃。破戒比丘为甚么不入地狱。答云。腊八吃鸡羹。进云。如何是清净法身。答云。泥猪疥狗。进云。如何是透法身句。答云。泥猪牵疥狗。疥狗拽泥猪。进云。只如古人道。北斗里藏身。意旨如何。答云。鰕跳不出斗。进云。记得。僧问赵州。道人相见时如何。州云。呈漆器。道人相见则且置。如何是学人漆器。请师鉴。答云。碗脱箍。僧归众。师乃竖起拂子云。天上天下。便下座。
祈祷。看金刚般若经上堂。今朝七月初一。九夏相将告毕。衣单下事如何。莫怪唠唠征诘大众。捏定拳头。咬定牙关。认个昭昭灵灵底。不是衣单下事。举古明今。目机铢两。会禅道佛法。不是衣单下事。拄杖横分世界。草鞋踏断乾坤。罗笼不住。呼唤不得。不是衣单下事。到者里。只贵天清地宁。共乐无为。日往月来。咸居有道。若也会得。捏定拳头。咬定牙关。认个昭昭灵灵底。即是衣单下事。举古明今。目机铢两。会禅道佛法底。即是衣单下事。拄杖横分世界。草鞋踏断乾坤。罗笼不住。呼唤不得。即是衣单下事。所以道。一切诸佛。及诸佛阿耨多罗三藐三菩提法。皆从此经出。信受奉行。吾祷久矣。虽然。只如此经。又从甚么处出。良久云。夜来明月照松萝。今日清风满寰宇。
上堂。正说知见时。知见俱是心。当心即知见。知见即于今。拈拄杖画一画云。并却六用门头。道将一句来。
上堂。从上佛祖尽力道不得底句。今日为汝诸人道去也。各宜谛听良久云。今日稍热。且待他时。便下座。
上堂。前日有一则未了公案。诸人作么生断。众乃默然。师云。面赤不如语直。下座。
解夏小参。僧问。只如布袋头开。还有买卖也无。答云有。进云。不作贵不作贱。作么生买卖。师咄云。利家汉。缩头去。乃云。克期取证。毕在今宵。九十光阴。必无虚弃。有为虽伪。弃之则道业不成。无为虽真。执之则慧性不朗。慧性若明。道业成矣。道业既成。会有为归于无为。无为即是有为。识有为之伪。无为之真亦伪。至于真伪等空。有无俱寂。从八万四千毛窍中。放出八万四千咬人狮子。吒沙奋迅。作大哮吼。逢佛咬佛。逢祖咬祖。逢自己咬自己。使彼闻者见者。悉得如是三昧。悉得如是神通。东涌西没。西涌东没。而我本际。寂然不动。到得恁么。便见二千年前。黄面老子。一场败阙。击拂子云。选佛若无如是眼。宗风那得到如今。
复举。古人道。九旬禁足鱼投网。三月安居鸟入笼。生杀尽时蚕作茧。如何透得者三重。师乃拈拄杖卓一下云。南无萨怛多钵怛罗。
解夏上堂。拈拄杖云。尽无边界。是个布袋子。总在山僧拄杖头。上自四月十五日。一结结定。直得过现未来。一切无边诸圣。无出头分。乃卓一下云。即今解也。看看。如上一切无边诸圣。即今尽在汝等诸人脚跟下。横三竖四。说七道八。乃云。过去诸如来。斯门已成就。现在诸菩萨。今各入圆明。未来修学人。当依如是住。喝一喝云。被山僧一喝。即今又乃悉皆横趋而过。汝等诸人因甚踏不着。复喝一喝。复举。昔有一老宿。一夏不与师僧说话。有僧自叹云。我只恁么空过一夏。不敢望和尚说佛法。得闻正因两字也得。老宿闻云。阇梨莫𧬊速。若论正因一字也无。恁么道了。扣齿云。适来无端恁么道。邻壁有老宿闻云。好一釜羹。被两颗鼠粪污却。后来雪窦云。谁家锅釜。无一两颗。拈云。两个老宿。总缺定力。上人勾线以致雪窦不能无言。净妙又作么生。良久云。哑。座中尽是江南客。何必樽前唱鹧鸪。
进退两班并谢客上堂。一大藏教。只说者个。诸子百家。理事不二。然则会则便会。若乃进退迟疑。白云万里。高亭访德山。横趋而过。兴化见同参。打下法堂。象王行处象子相随。狮子咆哮。狐狼胆裂。只如一大藏教。诸子百家。还有者个消息也么。拈拄杖画一画云。七棒对十三。复举。五祖演和尚云。某十有余年。海上参寻。见数人尊宿。自谓了当。及到浮山圆鉴会下。直是开口不得。后到白云门下。咬破一个铁酸。豏直得百味具足。且道。豏子一句作么生道。花发鸡冠媚早秋。谁人能染紫丝头。有时风动频相倚。似向阶前斗不休。拈云。五祖老人用白拈手段。当面换人眼睛。然空壁饭囊。不劳悬挂。致有命根不能断者。昨日维那侍者。方丈看花次。因曾征诘。今日乘时举似大众。山僧于豏子一句。作么生道处。亦有一转语。今玆有客。不欲多谈。若要知之。待无人时。问取维那侍者好。下座。
上堂。动弦别曲。落叶知秋。便向威音王已前。认得自己灵光。已是二首三头。有甚好衲僧。世尊拈花。迦叶微笑。喝。自余是甚么碗。乃竖起拂子。顾视大众云。还会么。良久云。子期去不返。万古良可悲。掷下拂子。下座。
中秋上堂。几许贪观天上月。多缘忘却室中灯。天公有意为霖雨到此中秋不放晴。盘山道。心月孤圆。光呑万象。光非照境。境亦不存。光境俱忘。复是何物。若向者里着得一只眼。便见九霄绝翳。何用穿通。一道神光。未尝昏昧。虽然。也是纸捻无油。
上堂。西风一阵来。落叶两三片。拈拄杖卓一下云。释迦老子走入露柱里去也。直得迦叶擎拳。阿难合掌。文殊。普贤。呵呵大笑。且道。笑个甚么。寒山拾得。
足利殿观心公周年忌日。请升座。僧问。记得。昔日渐源随侍道吾。至一家吊慰。源乃拊棺云。生耶死耶。吾云。生也不道。死也不道。此意如何。答云。坐断生死关。超出毗卢顶。进云。源云。为甚么不道。吾云。不道不道。又作么生。答云。三级浪高鱼化龙。进云。洎回至中路。源云。和尚快与某甲道。若不道打和尚去也。吾云。打即任打。道即不道。毕竟意在于何。答云。一曲两曲。雨过夜塘。进云。只如渐源。为复知而故问。为复不会。答云。恰如今日。进云。此事且止。只如物故赞州太守源公小祥之辰。作诸功德。复请和尚。升此宝座。未审。说甚么法。答云。三点如流水。曲似刈禾镰。师乃云。生耶死耶。不道不道。擘开生铁面具。突出无位真人。处处真处处真。尘尘尽是本来人。日面佛月面佛。五帝三皇是何物。若向者里荐得。便见赞州太守心公。面目俨然。与诸大众两得相见。巍巍堂堂。炜炜煌煌。坐断去来今。超出法报化。其或未然。别听处分。复云。伟哉此赞州太守。名曰观心。所云心者弥纶三界。囊括大千。在圣非增。处凡靡减。佛佛授手。授此心宗。祖祖相传。传此心印。实群灵之元祖。为一字之宝王。诸佛体之。号三菩提。菩萨修之。称六度行。缘觉悟之。为十二缘起。声闻证之。为四谛人空。天女散之。为无著花。善友求之为如意宝海慧变之为水。龙女献之为珠。外道取之为邪见河。异生执之作生死海。所以道。若人欲了知三世一切佛。应观法界性。一切唯心造。得此心法。去来无碍。以此心法。救世度生。至于一切世界普现色身。隐显逆顺。教化无量者。其惟祖佛菩萨。所以。世尊示以成等正觉转大法轮。入般涅槃。乃至告大迦叶言。吾以清净法眼。涅槃妙心。实相无相。微妙正法。今付于汝。汝当护持。并敕阿难。副贰传化。以故至于二十八世达磨大士。东来震旦。不涉支离。直指人心。见性成佛。乃曰。即心无心。是为通达佛道。又曰。若见法界性。即涅槃性。无忆想分别。即是法界性。心非色故非有。用而不废故非无。又用而常空故非有。空而常用故非无。是实语者。如语者。不诳语者。不异语者。自玆而来。承其玄化。不可胜数。皆能卷舒自在。转变无方。宝公和尚曰。此是观音大士。传佛心印。岂虚也哉。故经云。应以此身得度者。即现此身而为说法。惟是一心。初无二致。是故善惠大士云。观心空王。玄妙难测。无形无相。有大神力能灭千灾。成就万德者是也。今者物故赞州太守心公。乘此空王大神力故。于阎浮界。现长者居士宰官身。五十三载。其犹善财五十三参大善知识。能事既毕。乃显真归。所以当于今年今月今日。是其去世周年大讳之辰。故其孝子。与钧眷等。就于本山卜此灵地。挥金僦工。凿石治基。开云瘗玉。建率睹波。上覆精庐。前列供具。晨香夕灯。殊胜庄严。以表时思之敬。高居梵苑。亲狎玄流。演说讽呗。法喜禅悦。以赞冥道之超。仍于此际。预命本寺净妙清众。连日二时。看转五部大乘妙典。及陀罗尼。又复二时绕旋行道。同音诵持秘密伽陀。并其顿书渐书妙法华经。图绘圣像。及以种种供养。种种斋法。种种布施。作诸胜事。功圆德满。乃命山僧升于此座。举扬宗旨。以昭胜果。乃竖起拂子云。大众见么。此赞州太守。已证法身。入如来地。即今与三世如来在山僧拂子头上。把手共行。同出舌相。发妙音声。而说偈曰。净极光通达。寂照含虚空。却来观世间。犹如梦中事。说此偈已。乃见汝等诸人。不知觉故。复倩山僧拂子。重说偈云。只此心心心是佛。十方世界最灵物。出没人间及天上。去来生死等无碍。如是了知心佛法。一切含灵悉具足。作是观者名正观。若他观者名邪观。亦复了知邪正因。一切含灵悉可度。况于人品利根者。长者居士宰官身。又入此大禅定门。住净妙刹率睹波。亲近佛子诸比丘。岂复不知此三昧。种种庄严胜妙具种种读诵大乘典。种种供养设盛馔。种种布施作佛事。功圆德备演说法。一切人天悉忻悦。乘玆妙善大神力。一超直入如来地。
上堂。处处真处处真。尘尘尽是本来人恁么会。又争得。日面佛月面佛。五帝三皇是何物。恁么举岂不是良久云。空将未归意。说与欲行人。
上堂。四十九年。说之不到。弹指一下。四七二三。传之不及。弹指一下。且道。今日因甚杓柄在净妙手里。青青翠竹尽是法身。郁郁黄花无非般若。弹指一下。有者道。此是文殊普贤大人境界。非诸凡小而能信受。有者道。黄花若是般若。般若即同无情。翠竹若是法身。翠竹还能应用。功德天黑暗女。以拂子画云。老鼠满地走。抱取猫儿来。
开炉上堂。世界阔一丈。古镜阔一丈。火炉阔一丈。三十三天扑帝钟。拈拄杖云。拈来却是山形杖。召大众云。是汝等诸人还得者个入手也未。若也得入手了。二六时中。横三竖四。总由得伊。其或未然。拄杖子呑却世界去也。古镜与火炉则不问。是汝等诸人。向甚么处立地。正当恁么时。忽有个汉出来。打一个问讯云。珍重。山僧拄杖两手分付。别有日在。卓拄杖下座。
退院上堂。从来佛法何曾有且喜人情毕竟无。长啸一声天地阔。门前大道本通衢。
再入寺上堂。法随法行。法幢随处建立。处处山青水绿。在在月白风清。把住则恍恍惚惚。放开则精精灵灵。拈拄杖云。直得山河大地。草木丛林。或作狮子吼野干鸣。或作野干鸣狮子吼。现无量神通显百千三昧。究竟归源不离本际。何故。靠拄杖云。是法住法位。世间相常住。
上堂。喝。大众还闻么。若也闻。便请归堂稳坐。若云不闻。又争谩得山僧。虽然且道闻底事作么生。莫是一尘才起。大地全收。诸人耳在一声中。一声遍在诸人耳底。是么。若与么会。何异缘木求鱼。守株待兔。何故。神光不昧。万古徽猷。入此门来。莫存知解。若是摩霄俊鹘。便合乘时。止泺困鱼。徒劳激浪。还有道得接手底句么。喝。复举。米胡问僧。近离甚处。僧云药山。米云。药山老子近日如何。僧云。大似顽石一般。米云。得与么郑重。僧云。也无提掇处。米云。非但药山。米胡亦恁么。僧近前顾视而立。米云。看看顽石动也。其僧便出。拈云。者个公案。有者便道。米胡纵夺可观。者僧同时啐啄。检点将来。二俱蹉过。米云。非但药山。米胡亦恁么。就窠打劫。固亦不妨。却被者僧顾视而立不能折合得。乃云。看看。顽石动也便休。者僧当时亦不能。便与一踏踏倒。看他如何。虽则便出。烂泥里有刺。济得何事。山僧若作米胡。见其便出。唤转来了打。何故。客来无茶点。蒿汤当礼仪。
上堂。良久咄云。错。便不座。
师一日垂语云。未有世界已前。是你向甚么处安身立命。一僧云。安。师云。者无地头汉。又曰。既有世界之后。是你即今本命元辰。在甚么处。僧无语。师自代云。请师鉴。
师又云。打破虚空底人。作何面目。一僧云。具打破虚空底面目。又僧云。日面月面。又僧云。三十二相。又僧云。头顶天脚踏地。又僧云。眉毛在眼睫上。师云。总不识。僧云。请师代。师云。近前来。向你道。僧乃近前。师便打。
师又云。南山起云北山下雨。你道。龙王在甚么处。一僧云。尾巴已露。师云。在南在北。僧无语。又僧云。遍界不曾藏。师云。是汝因甚不知他下落处。僧无语。又僧云。处处真处处真。师云。同坑无异土。又僧云。急须着眼始得。师云。你眼向甚么处去耶。
师又云。禅道佛法则且置。洗面摸着鼻孔时如何。一僧云摸着鼻孔。师云。若如是何似莫问你。又僧云。暗里一笑。师云。笑作甚么。其僧下三转语。皆不契。师乃与僧代云。何不道七凹八凸。师又自代前语云。解出气。
上堂。山僧前日垂数转语。已被众人一时注破了也。今日升堂。无可说者。下座。
师一日云。空中一片石。有僧拟进语。师便喝”
上堂。少室。无门廓太虚。千差何处不通途。两轮日月运昏晓。照彻古今天地初。
佛性和尚忌拈香。者老汉多莽卤。赚我到扶桑。全无出气处。自非揭太阳于中天。扬大明于万里。则何以昭师之眉宇。今朝讳日斯临。此恨如何消得。所以烧一炷香。点一瓯茶。写此抑郁。何抑郁。伯牙与子期不是闲相识。
冬至小参。天寒人寒。滴水滴冻。阴极阳生。庆无不利。桶里水钵里饭。可以止渴疗饥。昼见日夜见星。无不知昏识晓。学禅道佛法底杂用心。暂且飏向他方世界。灼然各人本分上事。合作么生。向紫罗帐里。撒下真珠底。青灰满面。从黄尘堆中。抛出瓦砾者。光焰烛天。诸人还信得及么。倒一说对一说。从朝至暮。胡张三黑李四。是有是无。撞着露柱底。则且从尔等诸人。眼盖乾坤。气呑日月。向者里作么生理会。良久云。风头稍硬复举。德山示众云。今夜不答话。问话者三十棒。时有僧出礼拜。山便打僧云。某甲话也未问。山云。你是甚处人。僧云。新罗人。山云。未跨船舷。好与三十棒。法眼云。大小德山。话作两橛。圆明云。大小德山。龙头蛇尾。雪窦云。二老宿。虽善裁长补短。舍重从轻。要见德山亦未可在。何故。德山大似握阃外威权。有当断不断。不招其乱底剑。要识者僧么。只是撞着露柱底瞎汉。拈云。者僧出礼拜。不妨令人疑着。及乎开口。不觉露出心肝。德山虽则一期拍盲。已有两负门至云。你是甚处人。云。新罗人。到者里。所谓千钧之弩。不欲为鼷鼠而发机。法眼圆明只见锥头利。不见凿头方。雪窦虽与德山作主。争奈词强而不力。净妙道。要见德山更未可说甚二老宿。诸人还要见么。请首座书记藏主。来夜为众拈出。
冬至上堂。僧问。群阴欲剥未剥。一阳欲生未生时如何。答云。点。进云。少室岩上。风吹石裂。大彻堂前。冷灰豆爆。答云。交。进云。记得。百丈云。汝开田了。我与汝说大义。意旨如何。答云。垂钩四海。进云。僧云。开田了。请和尚说大义。百丈乃展两手。又作么生。答云。如虫御木。进云。百丈展两手。有者道。即是大义。还端的也无。答云。瞎。进云。只如者僧道开田了。为复是掠虚。复诚言为答云。苏州人道底。乃云。晷运推移。日南长至。坐折柴床。一味瞌睡。有一件事。诸人还知么。于瞌睡中梦见释迦老子。将一条断贯索。穿却天下人鼻孔。复到山僧面前。却被山僧一掣掣得。不觉惊觉及乎看来。举拂子云。元来只是者个。是你诸人。不得懡㦬好。喝一喝。
谢秉拂上堂。竖起拂子云。只者个。轻绝毫毛。重过山岳。然能秉其柄者。须是腕头有力底始得。净妙者里是事不如看他。前日数头首。拈起也天回地转。放下也草偃风行。不拈不放。东海鲤鱼打一棒。雨似盆倾。直得三草二木一切沾润。所以道。裂开也在我。捏聚也在我。僧问睦州。如何是裂开。州云。三九二十七。菩提涅槃。真如解脱。即心即佛。我且恁么道。你又作么生。僧云。某甲不恁么道。州云。盏子扑落地。楪子成七片。好大众。鹤有九皋难翥翼。马无千里谩追风。
佛成道上堂。犀因玩月纹生角。象被雷惊花入牙。释迦老子。见明星悟道。且道。是一是二。乃竖起拂子云。戒香。定香。慧香。解脱香。解脱知见香。虾蟆𨁝跳上天。蚯蚓抹过东海。
上堂。召大众云。向水棱上走马。向剑刃上翻身。分开太华。裂破黄河。固是无你觑捕分。只如总不恁么又作么生。良久云。枯桑知天风。海水知天寒。下座。
除夜小参。僧问。旧岁今宵去。新年明日来。佛法还有变易也无。答云。但向今宵看。更从明日观。进云。德山小参不答话。赵州小参要答话。毕竟如何。答云。一人头白。一人头黑。进云。一句定乾坤。一剑平天下。答云。是。进云。只如和尚今夜答话。与二大老相去多少。答云。我不不答话。我不要答话。进云。万山不隔今宵月。一片清光分外明。答云。干他甚么事。乃云。一年将尽夜。正是此时。万里未归人。谁在门外。雪峰云。尽大地是解脱门。把手拽不入。云门云。尽大地是解脱门。枉作佛法会。却蓦拈拄杖画一画云。无彼无此。非古非今。拽占波国与新罗国斗额。山鬼把住麒麟儿。拈须弥山秤作十二两。泥牛触倒珊瑚棚。正当与么时如何。靠拄杖云。来年更有新条在。恼乱春风卒未休复举。五祖演和尚云。太平不会禅。一向外边走。腊月三十日。赢得一张口。且道。那筒是太平口。自云。两片皮也不识。拈云。净妙则不然。净妙不会禅。一向只胡乱。腊月二十九夜。无头亦无面。掷下拂子云。打鼓普请看。
岁旦上堂。僧问。新年头佛法。镜清道有。智门道无。此意如何。答云。无须锁子两头摇。进云。如是则有无俱坐断。消息许谁知。答云。切忌坐在者里。进云。如何是净妙新年头佛法。答云。殿前宿草萠芽屋头鸱吻发笑。师乃拈拄杖云。新年头佛法。镜清道底。以杖指左边云。过者边着。智门道底。以杖指右边云。过者边着。且道。净妙作么生。靠拄杖云。元正启祚。万物咸新。恭惟现前大众。起居多福。五祖演和尚云。苏武牧羊海畔。累日忻然。李陵望汉台边。终朝发笑。落在甚么处。乃云。仁义尽从贫处断。世情偏向富门多。净妙则不然。云静日月正。雪晴天地春。
上元节上堂。十五日已前。无彼无此。十五日已后。可贵可贱。正当十五日。天高群像正。海阔百川朝。者个总是诸人共知底。只如东家点灯西家暗坐作么生。蓦拈拄杖击香台云。岭梅残雪后云鬓未梳时。喝。
上堂。举。僧问法眼。如何是曹源一滴水。眼云。是曹源一滴水。古人恁么答话。节文在甚么处。净妙却有个提掇处。切忌穿却鼻孔。下座。
谢职事上堂。月色和云白。松声带露寒。向者里垛根底。十万八千。且道。为众竭力一句。作么生道。金刚合掌念摩诃。狗子尾巴书卍字。
上堂。举。真净示众云。师子不食雕残。快鹰那打卧兔。放出临济大龙。抽却云门一顾。乃拈拄杖云。龙行雨至。三草二木。拈云。苏嚧苏嚧。
上堂。人人鼻孔辽天。个个脚跟着地。因甚昨夜子时下雨。十个有九个不知。须弥顶上即不问。大洋海底。道将一句来。良久云。上下三指。彼此七马。
上堂。举。德山有僧才相看。便近前作相扑势。山云。你恁么无礼。合吃山僧手中棒。僧拂袖出去。山云。饶你恁么。也祗得一半。僧转身便喝。山便打云。须我打你始得。僧云。诸方有明眼人在。山云。你天然有眼。僧以手擘开眼云。猫。山云。黄河三千年一度清。拈云。大众会么。者僧如阿修罗王。㧌动三有大城。诸烦恼海。若不是德山。也难为相见。只如者僧擘开眼云。猫。山云。黄河三千年一度清。又作么生。不因紫陌花开早。争见黄莺下柳条。
佛涅槃上堂。释迦老子。入般涅槃。苍天苍天。便下座。
上堂。春寒不觉晓。处处闻啼鸟。文殊普贤起佛见法见。贬向二铁围山。五祖老人道。今后更敢也无。又云。一度被蛇伤。怕见断井索。毕竟汝等诸人作么生见。良久云。夜来风雨深。花落知多少。
因事上堂。举。五祖演和尚云。人之性命事。第一须是□。欲得成此□。先须防于□。若是真□人□□。拈云。五祖老人恁么不是饱食弄筋。大似痴儿索饭。
上堂。一人发真归源。十方虚空。悉皆消殒。净妙则不然。一人发真归源。释迦老子。无著身处。一拳拳倒黄鹤楼。一跃跃翻鹦鹉洲。有意气时添意气。不风流处也风流。还会么。摘杨花摘杨花。
上堂。不着佛求。不着法求。不着僧求。金刚与泥神。揩背一拶骨出。
师一日云。云门云。闻声悟道。见色明心。观世音菩萨。将钱买胡饼。放下手。元来却是馒头。山僧二十年前间。有一老宿。教下一转语看。山僧即应声云。将谓有甚奇特。老宿然之。今日思量不觉发笑。
上堂。举。云门云。闻声悟道。见色明心。观世音菩萨。将钱买胡饼。放下手。元来却是馒头。五祖演和尚云。云门好则甚好。奇则甚奇。要且只说得老婆禅。若是白云则不然。作么生是。闻声悟道。见色明心。遂作打杖鼓势云。堋八啰札。拈云。一人钉钉胶粘。一人碓捣磨磨。且道。净妙还有道处也无。良久云。金刚脑后。下座。
佛诞生上堂。悉达太子生也。诸人还见么。竖起拂子云。即今在山僧拂子头上。一手指天。一手指地云。天上天下唯我独尊。诸人还闻么。乃以目顾视大众。喝一喝。
结夏小参。僧问。荷叶团团团似镜。菱角尖尖尖似锥。风吹柳絮毛毬走。雨打梨花蛱蝶飞。公案现成。愿闻法要。师云。你却出场便错。进云。可谓是稻荷山顶峭巍巍。净妙国中深杳杳。答云。你向甚么处着眼。进云。九旬禁足鱼投网。三月安居鸟入笼。总不消得。学人却要朝游东土。暮往西天。还许也无。答云。走杀阇梨。进云。坐断十方时如何。答云。对一说。进云。记得。百丈侍马祖游山归。忽然哭。此意如何。答云。不是爷死。便是母亡。进云。同事。问云。忆父母耶。丈云。无。又作么生。答云。却是山僧猜不着。进云。同事。云。被人骂耶。丈又云。无。为复是谩他同事。为复是事难出口。答云。疑杀天下人。进云。同事。云。哭作什么。丈云。问取和尚。莫是要钝置他马祖么。答云。加诬惹赖横注钩牵。进云。同事。问马祖。祖云。你去问取他。又且如何。答云。泥里洗土块。进云。同事。回到寮中见百丈。呵呵大笑。毕竟如何。答云。乞儿伎俩。进云。同事。云。适来为甚么哭。而今为甚么笑。只如同事恁么道。还具眼也无。答云。何曾不具。进云。丈云。适来哭而今笑。如何是百丈哭与笑。答云。烂泥里有刺。乃云。三月安居明日起。一言今夕为叮咛。从来诸佛性平等。那个众生骨缺灵。好看金乌追玉兔。莫随螺蠃祝螟蛉。当年圆觉伽蓝话。塞却耳根谁解听。
结夏上堂。僧问。节届朱明。时当初夏。薰风南至。畏日东升。时节因缘。愿闻法要。答云。逢人不得错举。进云。记得。僧问古德。九旬禁足意旨如何。德云。理长即就。意在那里。答云。夜叉屈膝眼睛黑。进云。僧云。只如六根不具底人还禁得也无。德云。穿过髑髅又作么生。答云。金刚杵打铁山摧。乃云。今朝结制。诸方体例。检点将来。有甚巴鼻。青萝夤缘。直上寒松之顶。白云淡泞。出没太虚之中”
上堂。举。念法华。与真园头。侍立风穴次。穴问。真云。作么生是世尊不说说。迦叶不闻闻。真云。鹁鸠树上啼。意在麻畬里。穴云。你作许多痴福作甚么。何不体究言句。又问。念云。你作么生。念云。动容扬古路。不堕悄然机。穴云。你何不看念法华下语。后来大惠云。山僧当时若见者老汉恁么道。深掘一坑。一时埋却。更牵牛从上踏过。却须放真公出一头始得。山僧恁么道。且不是抑强扶弱。亦不是杜撰差排。你若识得鹁鸠树上啼意在麻畬里。便识得动容扬古路。不堕悄然机。者两转语。毕竟是一耶是二耶。若道是一。为甚风穴只肯念法华。却不肯真园头。若道是二。争奈落霞与孤鹜齐飞。秋水共长天一色。拈云。大惠恁么气概。杀人则不无。要见他古人。直是未在。净妙当时若见。却用掘一坑。一时与伊埋却。牵牛从上踏过。却请者二三人出头证明。净妙恁么亦不是抑强扶弱。亦不是杜撰差排。何故如斯。但免被他教坏人家男女。
上堂。良久云。是甚么。谓作佛法商量。谓作世谛流布。应庵和尚云。作世谛流布也得。作佛法商量也得。浑仑呑却。三十年后。有人索饭钱在。直饶烂嚼白汤咽下。未免粘牙带齿。应庵老人一期逞快。未免拈头作尾。净妙道。世谛佛法。浑仑烂嚼。总不与么。有人索饭钱在。便领得去也。是胡孙带研槌作么生。耳朵两片皮。下座。
举。慧明道人者知见甚高。下视诸方。初庵于大梅山。有禅者来游。明问曰。近离何处。对云。城都。曰。上座离城都到此山。则城都少上座。此山剩上座。剩则心外有法。少则心法不周。说得道理即住。不会即去。禅者莫能对。又迁止天台山。有彦明道人者。俊辩自负。来谒明。明问曰。从上先德。有悟者否。对曰。有之。曰一人发真归源。十方虚空。悉皆消殒。举手指云。只今天台山巍然。如来得消殒去。明张目直视遁去。又问。诸老宿曰。雪峰塔铭曰。夫从缘而有者。始终而成坏。非从缘而有者。历劫而长坚。坚之与坏即且止。雪峰只今在什么处。师代前语云。道人曾到城都否。若言曾到。则此处少道人。城都剩道人。若言不到其义一也。不特此处城都。一切处皆然。此是道人所问义。我则不然。先请道人说。代天台语云。多少人恁么疑着。又云。得于发真归源时看。代雪峰。在么处。语云。从来知己少。
上堂。千人万人中。一人两人知。知即不问。且道。知底是甚么人。复举。兴化谓克宾维那曰。汝不久当为唱导之师。也是好心。克宾曰。我不入者保社。不得好报。化曰。你会了不入。不会了不入。多此一问。克宾曰。总不与么。果然。兴化乃打。复罚钱趁出院。早迟八刻。虽然若无举鼎拔山力。千里乌骓不易骑。
上堂。举。耽源问麻谷。十二面观音。是凡是圣。谷云。是圣。源乃打谷一掴。谷云。知你不到者个境界。拈云。只者一掴。麻谷不知落处。却倒一说。耽源便好再打一掴。若不然。便礼拜。救得一半。山僧恁么道。且道。是扶耽源扶麻谷。
圆光三枝公大祥讳日。拈香。此香圆同太虚。无缺无余。光明处处透。彼彼无隔碍。是光即释迦文及无量寿。玉毫相光。即药师琉璃光。即普贤变现金色光。即地藏王宝珠胜光。即无量义光。所谓一切诸法。自本来今。性相空寂。无大无小。无生无灭。非住非动。不进不退。犹如虚空。无有二相。而诸众生。妄自横计。流转五道。莫知其本。是故。修之为戒。为定。为惠。为解脱。为解脱知见。由是知见。开佛知见。示佛知见。悟佛知见。入佛知见。悉由于是。无有自他。爰玆正庆二年五月十七日。善女三枝氏。祖父法名圆光。大祥之辰。预于今十二日。抽施净财。就于净妙禅寺作诸善果。乃至图绘药师琉璃光如来尊像。雕造地藏王菩萨圣仪。及书写经典。种种功勋。仍命山僧。虔爇此香。供养十方佛陀耶众云云。愿回胜利。悉资觉路。伏惟。亡者在世七十六年。精修念佛三昧。弃捐四大。已及三期。想见神仪乐游清泰。即七十六年前。念念之心。念无所念。无所念心。是为净土。悟七十六年后。念念之性。念无所念。无所念性。是为弥陀。所谓圆同于太虚。光明处处透。非去亦非住。无生亦无灭。其或于斯未然。更听重为指注。乃插香云。看看。灵鸟不萠枝上梦。觉花无影树头春。
上堂。说禅说道易。成佛作祖难。成佛作祖易。说禅说道难。拈拄杖画一画云。东涌西没。南涌北没。
上堂。明觉示众云。乾坤把定则不无。尔作么生是手擎日月底句。朝看东南暮观西北。手擎日月底句道了也。还有道得定乾坤句底么。良久拈拄杖卓一下云。翡翠踏翻荷叶雨。鹭鹚冲破竹林烟。
乱后上堂。僧问。天得一以清。地得一以宁。君王得一天下和平。正恁么时如何提唱。师云。斩新日月。特地乾坤。进云。记得。汾阳示众云。夫说法者。须具十智同真。如何是十智同真。答云。牙根不沥水。进云。如何是一同一质。答云。天上天下。进云。如何是二同大事。答云。将蔑缚虚空。打鼓普请看。进云。如何是三总同参。答云。你我不相识。进云。如何是四同真智。答云。石从空里立。火向水中焚。进云。如何是五同遍普。答云。松风水月。进云。如何是六同具足。答云。阇梨无分。进云。如何是七同得失。答云。狸奴白牯念摩诃。进云。如何是八同生杀。答云。佛祖乞命。草木放光。进云。如何是九同音吼。答云。听不出声进云。如何是十同得入。答云。弥勒弹指。进云。与甚么人同得入。答云。三尺一丈六。进云。与阿谁同音吼。答云。墙壁瓦砾。进云。作么生同生杀。答云。有时为你说。有时答你话。进云。甚么物同得失。答云。蒲团禅版。进云。阿那个同具足。答云。你者一问甚处得来。进云。甚么同遍普。答云。水月松风。进云。何人同真智。答云。十字街头石敢当。进云。执能总同参。答云。草鞋拄杖。进云。那个同大事。答云。钵囊鞋袋。进云。何物同一质。答云。东西南北。进云。十智同真蒙指示。共贺升平在此时。答云。阿谁不知。乃云杀人刀活人剑。乃上古之风规。亦今时之枢要。善用则当机着着。不善则败阙重重。其实于人阿谁无分。大众还识剑么。高着眼复云。乾坤若定。日月乃明。只如箭锋相直底时节。诸人还知落处也无。良久云。两个孩儿抱花鼓。者边动着那边舞。好大哥莫来拦我毬门路。
上堂垂语云。寒时寒杀阇梨。热时热杀阇梨。若也知得寒时热时。决定不负阇梨。山僧恁么道。还有忍俊不禁底么。乃云。万法本闲。而人自闹。须菩提岩中宴坐。天帝释空中雨花。陕府铁牛。呑却嘉州大象。日本国里。水长船高。拈拄杖云。国师来也。即今在拄杖头上。说七道八。卓一下复举。归宗云。归宗事理绝。日轮正当午。自在如师子。不与物依怙。拈云。归宗恁么自在。在甚么处。净妙试和一首。净妙没事理。自在若可比依怙不依怙。清风动天地。
上堂垂语云。今日热如作日。昨日热如今日。且道。甚么处誵讹。还有辨得底么。乃云。即者是即者是。且道。是个甚么。张公吃酒李公醉复举。庞居士访洛浦。士拜起云。季夏极热。孟冬薄寒。浦云。莫错。士云。庞公年老。浦云。何不热时道热。寒时道寒。士云。患聋作么浦云。放你三十棒。士云。哑却我口。瞎却你眼。拈云。庞公恁么道。甚么处是错处。莫是洛浦倚势欺人么。虽然检点将来果然错。且道。庞公错。洛浦错。
上堂。一二三四五六七。七六五四三二一。因七见一。见一忘七。出门撞着须菩提。无言勘破维摩诘。钟楼上念赞。床脚下种菜。胜首座道。猛虎当路坐。喝复举。大沩行禅师云。不是心。不是佛。不是物。且道。是个甚么。不在内。不在外。不在中间。毕竟在甚么处。苦苦。有口说不得。无家何处归。拈云。古人但欲逼犬跳墙。殊不知见机者少。净妙开却通天大路。与一切人共行。是蛇入草。是龙上天。不是心。不是佛。不是物。不在内。不在外。不在中间。是山皆有寺。何处不为家。
一日师垂语云。人人鼻孔辽天。因甚不知香臭僧云。是甚么香臭。师云。我道。你不知。进云。道不属知。不属不知。师云。者念言语汉。谁问。你张道李道出去僧又云。不知处最亲。师乃打云打你个最亲僧云。却问和尚。作么生是香臭。师复打云。分明识取。僧乃喝。师又打云。犹嫌少那僧又喝。师又打云。直是难识那。僧低头良久云。和尚打得我痛师云。你活耶。其僧又一次云。我与和尚鼻孔不同。师云。不消说得。僧云。因甚么不消说得。师云。知之久矣。又僧云。知甚么香臭。师云。灼然你不知。又僧云。待有香臭时祗对。师云。者无鼻孔汉。进云。谢师证明。师乃打一下云。分明记取。又僧云。醉后添杯不似无。师云。若恁么则你知耶。进云。迅雷吼破澄潭月。师打云。念语言汉。又僧云。犹有者个在。师云。你无者个那。进云。何有者个。师云。你灼然无。进云。切忌道着。师云。你既无道着个甚么。进云。谁知远烟浪。别有好思量。师云。正好吃棒。便打。
师又云。者一段事。只在脚跟下。因甚踏不着。僧云。何处踏不着。师云。何似生。进云。看脚下。师云果然踏不着。出去。又僧云。识法者惧师云。不识者聻。进云。随分纳些些。师乃打一下叱云。者牛汉。其僧又云。恐污却脚。师云。适间有恁么道吃棒去了。进云。和尚棒教谁吃。师乃打一下云。有者般汉吃。进云。某甲有甚过。师云。若恁么。你棒也吃未得在。出去。其僧复云。当甚破草鞋。师云。若是破草鞋。你即踏着也。进云。本来无一物。师云。闲言语。僧又云。是甚么干屎橛。师云。闲言语。又僧云。只为太近。师云。何不退步着。进云。退身无路。师云。甚么碍着你。进云。唯恐踏不着。师云。自生退屈。
师又云。天晴日头出。雨下地皮烂。于自己分上作么生。僧云。自己。师云。作么生。进云。既知自己。又作么生。师云。是甚么语话。进云。天地同根。万物一体。师云。若不勘你几被你谩。便打。其僧又云。天晴日头出。雨下地皮烂。师云。自己聻。进云。还我话头来。师云。倒教谁还话头。僧乃举坐具云。者个聻。师云。转没交涉。出去。又僧云。寒时向火。热时秉凉。师云。且喜你不异常流。便打。进云。和尚慈悲容。某甲恁么去。师云。好么。再打一下云。去。其僧又云。睡美不知山雨过觉来殿阁生微凉。师云。莫便是你自己么。进云。是。又云。且喜没交涉。师乃连打两下云。一棒打你是。一棒打你没交涉。又僧云。净妙寺里。吃粥吃饭。师云。者吃粥吃饭汉。
上堂。口是祸门。只堪吃饭。虽然。几个知道。饭是米做。
解夏小参。僧问。长期告满时如何。答云。长期告满。进云。今夜小参时如何。答云。今夜小参。进云。记得。僧问云门。秋初夏末。前程忽有人问如何祗对。门云。大众退后。意旨如何。答云。铁蒺䔧椎当面掷。进云。僧云。未审。过在甚么处。门云。还我九十日饭钱来。又作么生。答云。丧车后药囊。乃云。金色头陀门下。岂有如许般事。长期短期。期个甚么。大参小参。令人发笑在。今诸方递相㳂袭。应作故事。大众始见清和。又闻萧瑟光阴。如是宁可弃捐。法岁告终。安居无难。辄成一颂。举似诸人。九夏今朝尽。升堂作小参。始终无可说。下座一和南。
解夏上堂。僧问。解开布袋时如何。答云。东去西去。进云。如何是超佛越祖之谈。答云。十字街头石幢子。乃云。结制解制。小参大参。便恁么去。十万八千复举。僧问云门。树凋叶落时如何。门云。体露金风。拈云。云门恁么答话。大似弄精魂。净妙则不然。树凋叶落时如何。春来依旧青。
上堂。江上已秋色。火云终不移。西风五更雨。平地一声雷。拈拄杖卓一下复云。昨日说定法。今日说不定法。何故。昨日晴今日雨。云门大师道。若说菩提涅槃。真如解脱。是烧枫香供养汝。若说佛说祖。是烧黄熟香供养你。若说超佛越祖之谈。是烧饼香供养你。归依佛法僧下去。应庵和尚云。三百六十骨节。八万四千毛窍。被云门一棒打开了也。还有为众竭力者么。出来为云门作主。与归宗相见。净妙到者里却不然。仰面不见天。低头不见地。
中秋上堂。灵山指月。曹溪话月。净妙者里只要见月。只如即今雨下。作么生见得。大众还要见月么。以拂子作圆相云。莫从今夜看。好向此时观。击拂子一下复举。应庵和尚云。十五日已前。半暗半明。师云。过去莫思重。十五日已后。半月半暗。师云。未来休指望。正当十五日。面如满月目如莲。天上人间咸恭敬。师咄云。缩头去。桑树着箭。柳树汁出。师云。此是我语。若论佛法二字。谢三娘卖金。师云。此地无金二两。俗人沽酒三升。且道。净妙又作么生。十五日已前。天晴日头出。十五日已后。阴晴未可期。正当十五日。普覆大云。等澍甘雨。桑树着箭。柳树汁出。喝。
上堂。顾视大众云。有么有么。便下座。
上堂。净妙一句。如风过树。急着眼听。落叶无数。净妙一决。何人不瞥。指出目前。清风明月。净妙一机。瞬目扬眉。便恁么会。伏惟伏惟。
上堂。祖师有意无意。诸佛是心非心。有无是非俱遣。篱边菊绽黄金。还会么。镰仓县里。虎咬大虫。八幡庙排门汗出。喝。
故大檀那三周讳日。孝嗣二伯仲正以平天下有功皇帝赐尊氏。以旌其德。但尚处京师。未获旋归。忽笺函远至。请为升座。垂语云。十方薄伽梵。一路涅槃门。乾峰以拄杖画一画云。路头在者里。净妙则不然。乃以拂子画一画云。路头在者里。还有见机者么。僧问。树凋叶落露金风。说法还如山答钟。罔极深恩斯可报。愿闻一句振纲宗。学人上来。请师指示。答云。十方薄伽梵。一路涅槃门。进云。哇地一声时。众缘皆已具。未审。生从何来。答云。生从哇地一声来。好从哇地声中荐。进云。叶落归根。来时无口。毕竟死从何去。答云。死从落叶归根去。落叶归根非死语。进云。只如今日。乃是大檀那赞州太守源公大祥之辰。未审。神仪居于何处。答云。虚空包不过。佛眼觑不着。进云。此事且止。记得。梁武帝请傅大士。讲经。大士乃于座上。挥案一下。便下座。意旨如何。答云。摩诃般若波罗蜜。甚深般若波罗蜜。进云。武帝当时愕然。可谓是闻所未闻。见所未见耶。答云。眼色见不及。耳声那得闻。进云。志公问。陆下还会么。帝云。不会。志公云。大士讲经竟。毕竟节文在甚么处。答云。山僧亦恁么疑着。进云。且如即今。大檀那。虔命清众。七日看阅大经。复请和尚。一期升座说法。问答纵横。辩才无碍。可谓功超先哲。德赞冥途。答云。也谩阇梨一点不得。进云。如是则二仪不能盖载。万象无以覆藏。答云。逢人且说三分话。未可全抛一片心。进云。可谓今古应无坠。分明在目前。答云。知是般事便休。乃云。一即三三即一。推倒银山。拶开铁壁。全体与么来。全体与么去。坐断去来。堂堂独露。虽然如是。欲拟认之。已无交涉。何故。譬如鸾风冲霄。不留其迹。羚羊挂角。那觅其踪。金龙不守于寒潭。玉兔岂栖于丹影。拟欲抬眸。已隔大千。以无踪迹故以绝栖守。故充遍法界。无处不是。无处不真。非大非小。非长非短。灿群昏而独朗。历万劫以长存。不为一切之所建立。而能建立一切。是故前年事去年事今年事。事事无别。一生二。二生三。三生万法。法法无差。目前无法万法枞然。意在目前。理不可分。体合真常。灵明妙运。不动本际全彰奇特。所以覆阴子孙。能使子孙恢张祖业。佐兴王道如其净名。在于长者长者中尊。在于居士居士中尊。在于大臣大臣中尊。乃至教以正法。安国治邦。世出世间。无不合辙。至于回天关转地轴。犹屈伸臂不假他力。何以如斯。所谓住不可思议解脱。取饭香积。借座灯王。断大千世界。如陶家轮。以四大海水入一毛孔。纳须弥于芥中。吸劫火于腹内。使彼一切本相。如故无有防阂。悉是当人本有德性。权智变化。显之于迹。特余事耳。谓其智也。无幽不烛。谓其权也。无德不修。无幽不烛故。理无不极。无德不修故。功无不就。功就在于不就。故一以成之。理极存于不极。故虚以通之。所以智周万物而无照。权积众德而无功。冥寞无为。而无所不为。此不思议之极也。然其所谓勿过功德边事。且道。转位回机。极则一句。作么生道。击拂子云。毕竟水须朝海去。到头云定觅山归。
上堂。恁么恁么。不恁么不恁么。恁么则易。不恁么则难。恁么则难。不恁么则易。者里是甚么所在。喝复举。西蜀有一座主。举。华严问白马。一尘含法界无边时如何。马云。如车二轮。如鸟两翼。主云。将谓禅门别有奇特。元来不出教乘。乃回本地。后闻夹山会禅师盛化。遣小师。持前话。问会。会云。雕沙无镂玉之谈。结草乖道人之思。小师回举似其师。其师赞云。将谓禅门与教意不殊。元来有奇特事。拈云。近来有一等。巍巍堂堂。称禅师做长老者。每恐教家问难。乃先对人。预打个腹藁云。我当以禅门中某事。可以配他教门里何处。更以禅门里何处可以合他教门中某事。使其教家可无言也。令人闻得不觉叫屈。因思。古人不是举为作证。亦岂知古人。已是错认橘皮作火。若论奇特事。夹山亦何曾梦见。净妙恁么说话。且道。意在于何。不是山僧逞人我。修行恐落断常坑。
师问僧云。屏风虽破。骨子犹存。向骨子上。道将一句来。僧云。骨子骨子。师云。恰似。僧请师自道。师云。庄严不得。师又云。胡芦棚上挂冬瓜。作么生。众下语皆不契。师复代云。今古罕闻。师又云。幡竿头上铁龙头。恁么生。僧云。铁龙头。僧云。两个。师自代云。风吹日炙。首座云。白日鬼迷人。师云。只你一个不惺惺。
开炉上堂。红炉焰上雪花飞。三世如来眼似眉。拈拄杖云。拈起死柴头上话。不知谁解逆风吹。
上堂。拈拄杖左边卓云。若向者里会得。一生参学事毕。又于右边卓云。若向者里会取。便见超佛越祖。复于中间卓云。拽占波国与新罗国斗额。拈须弥山秤作十二两。乃画一画云。入海拔鲸牙。
师因麟首座请赞千手大悲次。乃云。通身是遍身是（云云）赞毕。座乃问。通身是遍身是。此外还更有也无。师云。今朝日头出。座再以一本请赞。赞毕。座又云。大悲千手阿那个是正手。师云。首座寻常用那个手。座乃微笑。师咄之。
上堂。胡马嘶北风。越鸟巢南枝。须菩提岩中宴坐。天帝释空中赞叹。一二三四。更添一个喝。
上堂。闻声悟道。见色明心。猛虎岂看几上肉。洪炉不铸囊中针。
上堂。良久云。也是巩县茶瓶。便下座。
上堂。前朝廓下拂黄叶。昨日阶前收菊花。佛法竟成狼藉了。更将何物鼓唇牙。下座。
上堂。会便不如家富贵。风流不在着衣多。展两手下座。
师因数僧到方丈说话次。言及上堂扫叶收菊之语。师乃云。前日因扫黄叶收菊花。所有佛法。竟脱落了。汝等阿谁拾得。众下语。皆不契。中有客僧云。冬节在近。师云。冬节在近。有何所思。有甚交涉客云。愿赐挂塔。惟此最切。师云。语虽未到。赏你胆大。且许你挂搭。此是丛林模样。然我更问你。挂搭后所图何事。客云。粥罢问讯。斋后吃茶。师云。好个流俗阿师。参堂去。师乃以前语。令众下语。一僧云。大丈夫儿。阿谁无分。师云。你还有也无。进云。生涯三事衲。故旧一枝藤。师云。你又道有。因甚外边走。进云。若论战也个个力在转处。师乃当胸扭住云。我今与你战。你试转看。僧拟议。师便拓开云。立地死汉有分在那里。又一僧云。有手不取。有口不说。师云。虽然你曾见也无。进云。认着还不是。师云。嗄。元来你尚认未着在。又僧云。金刚脑后三斤铁。师云。作么生。进云。逞神通。师云。将谓将谓。便打。其僧又云。于自己根源因甚么打失了也。师云。你底还在也无。进云。好手不拈出。师乃打一下云。赏你不拈出。又一僧展开两手。师乃打一下云。却是你拾得。又僧云。突出难辨。师云。毕竟你不曾拾得。又僧云。天寒不出手。师乃打云。当面讳却又惜。云路不拾遗。师打云。谢你依本分。又僧云。人人具足个个圆成。师云。赖得你如斯耶。又僧云。三世诸佛不知有。师云。如此则怪你不得。又僧云。直饶拾得又须放下。师云。你者贼汉。元来小胆。又僧云。手把夜明符。几个知天晓。师云。拾得不得。师复以谓僧曰。好个流俗阿师语令众代语。首座云。海口难宣。师云。若不是首座。阿谁知有。又僧云。棒头眼正。有功者赏。师乃打一下云。我适间不将者个与他。又僧云。作么生。师乃指其僧谓旁僧云。你看他。又僧云。别是一家风。师云。试说你底家风看。其僧正值出门干事。乃云。转来却说。须臾僧转。师征云。即今转来了你便说。僧云无甚么事。师云。你又道。别有一家风。便打。又僧云。礼三拜。师云。正是流俗阿师。又僧云。和尚莫倚势欺人。师打云。你更不如他。其僧又云。谁是出头人。师云。你争识得渠。其僧又云。幸是流俗阿师。师乃举起竹篦云。可知也。若不是别有汤水与伊。又僧云。斋之以礼。师云。你但恁么受用。进云。唯。师云且喜承当得好。又僧云。和尚满口含霜。师云。却被你晓得。又僧云。逢人且说三分话。未可全抛一片心。师云。却是我不是。又僧云。客听主裁。师云。山僧罪过。进云。师有陷虎之机。师云。你者兔子。来作甚么。又僧云。若不同床睡焉知被底穿。师云。我不如你。又僧云。一箭中红心。师云。谁知正抓着你痒处。进云。朱紫谁为号。丘山绝点埃。师云。元来乱统。便打。又僧云。慈悲忒杀。师云。未是慈悲处。我有慈悲处。你知么。进云。不知。师乃打云。教你晓得。又僧云。从生至死。只是者个。师云。夏虫不可语井冰。其僧又云。正是流俗汉。师云。一状领过。又僧云。被师勘破。师云。且喜招伏。又僧云。仁者见之谓之仁。智者见之谓之智。师乃举手中禅板云。你唤者个作甚么。其僧不答。师云。不答。即且从。乃重打一下云。你唤者个作甚么。僧作忍痛声。师云。仁者见之谓之仁。智者见之谓之智僧乃笑。师云。又欠一下。又僧云。和尚是甚么心行。师云。你作么生见。其僧又云。和尚莫谩人好。师云。却是你谩我。进云。触忤和尚。师打云。你却知而故犯。又僧云。愁人莫向愁人说。师云。你是他同参。又僧云。不搽红纷也风流。师云。同坑无异土。又僧云。争奈烂泥里有刺。师云。尼寺里觅胎发。其挂搭僧亦自进语云。龙蛇易辨。衲子难谩师云。伏礼人难得。其僧于后又云。铁牛耕破扶桑国。抛出金乌照海门。师云。剑去久矣。
师一日曰。菊花不曾结子。因甚得种。众下语。皆不契。师自代云。未出土时看。又云。待出土时看。
冬至小参。僧问。群阴剥尽。一阳复生。则不问。如何是不迁底。师乃默然良久云。会么。进云。直得冰河发焰。石笋抽条。答云。犹是迁底。进云。慈明揭榜堂前。意旨如何。答云。弄巧成拙。进云。只如首座云。和尚今夜放参。还端的也无。答云。将头不猛累及三军。进云。此事且止。和尚者里以何示众。师咄云。[感*鳥][感*鳥]鸟守空。池鱼从却下过。[感*鳥][感*鳥]总不知。乃云。赵州云。今夜答话去也。有会问者出来。垂钩四海。尺钓狞龙。古人则且置。山僧道。今夜答话了也。檐头滴滴。耳根历历。且道。落在甚处。天寒人寒。大家在者里。坐地立地。句句无前后。山僧恁么摊向诸人面前。诸人亦岂昧于即今。虽然。百不思时。乃为正句。曷知。山僧未出方丈门。诸人未到法堂上。早落邪解了也。何况。惊天动地。击鼓鸣钟。进退威仪纵横问答。丝来线去。撒土抛沙。欲明个事。白云万里。如是施为。欲图何事。好大众。长话不如短说。多议不如一决。拈拄杖画一画云。莫待晓风吹。花须连夜发。卓一下。复举。僧问。慈照禅师云。摩腾入汉。已涉繁词。达磨西来。请师直指。聪云。冬不寒腊后看。拈云。且道。是直指。且道。是繁词。若也会得。冬不寒腊后看。若也不会。摩腾入汉。达磨西来。总不恁么时如何。卓拄杖云。那吒扑帝钟。
冬至上堂。僧问云。晷运推移。日南长至。未审佛法长多少。答云。一二三四五六七。进云。只如沩山问仰山。仲冬严寒年年事。晷运推移事若何。仰山进前。叉手而立。意旨如何。答云。海底卓须弥。进云。只如香严叉手进前立。又作么生。答云。虚空栽铁树。进云。即今问和尚。仲冬严寒年年事。晷运推移事若何。答云。门外案山青。乃云。黄昏冻雨檐前断。清晓和风天外来。昨夜葮灰应已动。今朝梅萼已全开。
师诞生日上堂。召大众。以拂子向空中点云。人人父母未生已前底本来面目。还认得也无。父母未生已前则且置。乃以拂子大作圆相云。即今也还见么。若也见。十六十五。月圆当户。其或未然。须弥顶上说禅。四大部洲同参复举。世尊初生下。一手指天一手指地。目顾四方云。天上天下唯我独尊。后来云门云。我当时若见。一棒打杀与狗子吃却。贵图天下太平。拈云。云门恁么。古古今今。莫不以为绝唱奇特。不知失却一只眼。净妙当时若见。但云。如是如是。无能尊者。久住世间。广度群品。山僧恁么道。诸人作么生会。不得道能杀能活。能纵能夺。以拂子画一画云。向者里试着一转语看。下座。众皆着语。或曰。钩在不疑之地。或曰。相识满天下。知心能几人。或曰。停囚长智。或曰。善贾之家不停死货。或曰。家丑不外扬。或曰。棒折不死。或曰。果然能杀能活。师皆不然。众请师自着语。师乃曰。能杀能活。能纵能夺。以手画一画云。着语了也。何不恁地”
佛性和尚忌日拈香。净妙固无巴陵三转语。亦不解作杨岐女人拜。但有心一寸。铁石可转。此心不可转。虚空可磨。此心不可磨。日可冷月可热。此心不可变。遂插香云。相识满天下。知心能几人。
一日有客云。古人云。未得时节。银山铁壁。得了银山铁壁。他道。未得时节可知也。如何得了银山铁壁。于此疑之甚久。后来忽然晓得个得了银山银壁处。师云。我常于此晓不得。今始见你说。道晓得乃喜。你试说个道理看。师于是时。方以印本千手观音二幅施与其。即举起云。今日得千手观音二幅。师云。不当者个道理。若恁地我则不消问你。你试端的道看。客云。总不知。师云。却较些子。虽然。你道晓得。因甚不知。客云。住。师乃微笑云。虽然你何不道。正是银山铁壁。
上堂。僧问。一句截流。万机寝削。觌面相见。不涉关津。向上一路。请师直指。答云。无你行履处。进云。记得僧问香林。如何是衲衣下事。林云。腊月火烧山。意作么生。答云。长剑倚天寒。进云。古人则且置。请问和尚如何是衲衣下事。答云。须弥脚下乌龟走。乃云。时节严凝。河水冻合。虾蟆呑却猛虎。蚯蚓咬杀麒麟。喝。
上堂拈拄杖云。长庆道。识得者个。一生参学事毕。云门道。识得者个。为甚么。不肯住。若据净妙则不然。识得者个。有甚共语处。虽然。也不得埋没古人。又岂肯教诸人受屈。今日要与诸人商量一上。乃携拄杖下座云。还有当面不讳者么。出来道看。众皆点然。即以拄杖一时趁打云。你也识得。你也识得。众皆走散。乃打灵柱一下云你却不走。便归方丈。
佛成道上堂。垂语云。释迦老子。正当今日。打失眼睛。还有拾得底么。问话者不出。又云。释迦老子。正当今日。打失鼻孔。还有为他出气底么。又不出。复云。释迦老子。正当今日。和眼睛鼻孔。一时打失了也。汝等诸人。尽是他底儿孙。无有一人出来。与他出气。要作甚么。僧乃出问云。大觉世尊。在雪山六年端坐。成得什么边事。答云。向你道打失眼睛鼻孔。进云。只如道腊月初八。午夜见明星悟道。还端的也无。答云。莫把封皮作信看。乃云。麻麦无功。欲觅转身一路。日月虽明。何如者一星子。是他见得彻。所以下山来。虽然。且道。是那一星。良久云。共君今夜不须睡。宴坐岩间子细看。
上堂。三千里外侧足。威音那畔摇头。三乘十二分教。横说竖说。达磨大师。一个不识。识不识。石击赤赤土画簸箕。相见不扬眉。弹指一下。复举。僧问赵州云。如何是妙峰顶。州云。我不答你者话。僧云。为甚么不答。州云。我若答。落在平地。拈云。净妙当时若作者僧。见他恁么。但向面前一跃便行。
除夜小参。垂语云。今岁今宵去。明年明日来。还有识个时节底么。僧问。若谓今岁今宵去。去向甚么处去。答云。者个去处你不曾到。进云。更谓。明年明日来。来从甚么处来。答云。伸脚只在缩脚里。进云。只如去时已去。来时未来。又作么生。答云。三面狸奴脚踏月。进云。记得僧问古德。年穷岁尽时如何。德云。东村王老夜烧钱。意旨如何。答云。你莫随邪逐恶。进云。今夜若问和尚。年穷岁尽时如何。答云。明朝又是春。乃云。一年三百六十日。日日是好日。一月三百六十时。时时是好时。自从空劫。直至于今。知是迁变。几番阴阳昏晓不识。历涉多少风雨晦明。一年又尽。尚余二时。大众骈臻。聊为商略。过去已过去。未来还未来。正当如今。堂上灯光晃耀。门前爆竹喧轰。橺间细雨如花。座下高人似雁。作么生向好字上。道得一句良久云。姹女已归霄汉去。呆郎犹向火边蹲复举。明觉示众云。日日日东上。日日日西没。循环三百六十。几个解知窠窟。放开精精冥冥。把定恍恍惚惚。吾不见。毗耶离城彼上人。一室寥寥是何物。拈云。净妙则不然。日日日东上。日日日西没。循环三百六十。几个解离窠窟。放开精精冥冥。咄。把定恍恍惚惚。咄。君不见。毗耶离城彼上人。一室寥寥是何物。是何物。咄。
元旦上堂。僧问。旧岁昨宵去。新年今日来。旧底则不问。如何是新年头佛法。答云。万人遐仰处。红日到天心。乃云。元正启祚。万物咸新。盐开户牖。堂堂独露。好大众。且道。露个甚么。月兔走入海。日乌飞上天复举。南岳让和尚令僧问马祖云。作么生。祖云。自从胡乱后三十年。不少盐酱。答云。古人固是义出丰年。净妙则不然。作么生。钵盂一日两度湿。有者便道。亦是义出丰年。喝一喝。
上堂。僧问。如来说诸心。皆为非心。是名为心。意作么生。答云。如来无异语。进云。如何是过去心不可得。答云。与未来心等。进云。如何是未来心不可得。答云。与过去心等。进云。如何是现在心不可得。答云。与过去未来心等。进云。如是则三世不可得。何处有其心。答云。正要阇梨知。乃云。释迦老子道。如百千灯光照一室。其光遍满。无坏无杂。大众。释迦老子。元来在光影里走。下座。
上堂。古人道。若得一回汗出便解。向一茎草上。现琼楼玉殿。山僧数日不快。知是几回汗出。莫说一茎草上琼楼玉殿。虽平地上个茅庵草舍思欲现之。亦不能得。若也如是。莫是古人虚语么。而又古人安得虚语。若也如是。莫是不是者个汗出么。不是者个汗出。又是甚么个汗出。虽然。山僧亦未曾作个伎俩。即今试作一作看乃竖起拂子云。好好来来。乃弹指一下云。从者里入。一切不可说。微尘佛刹。诸妙庄严。如宝丝网。交光相罗。重重无尽。及诸如来。各显神变。坐宝华座。各各说诸三昧。作师子吼音。而尔诸人。亦复各各遍至是诸佛刹。诸如来前。各各听受诸妙三昧。悉在者里。乃召大众云。还见么。复弹指一下。喝一喝云。路逢死蛇莫打杀。无底蓝子盛将归。下座。
上堂。古德云。佛法也大有。只是舌头短。山僧道。佛法也大有。只是舌头长。下座。
上堂。东风本吹桃李。谁知。铁树花开。眼头不睹青红。直得黄金失色。山苍苍水苍苍。鸣鸠乳燕声韵长。花簇簇锦簇簇。断弦谁把鸾胶续。大众。三乘十二分教。菩提涅槃。真如解脱。蓦拈拄杖卓一下。乃问侍者云。夜来何处火。烧出古人坟。便下座。
因丰州万寿专使有请。本寺坛那苦留。上堂。桃华红李华白。春深何处无颜色。不应尚有一枝梅。可是东君苦留客。记得。明觉和尚在翠峰日。洞庭檀越。与明州专使。相争纭纭不已。明觉乃升座。叙其来历。普告大众云。住翠峰好。往雪窦好。当时众云。往雪窦好。净妙者里。不料亦有此事。其叙来历。前日已告。檀那然于彼此。无可不可。虽然物宜求新。人宜求旧。随分纳些些。更有甚么事。珍重。
浴佛上堂。僧问。师子儿众随后。世尊生下便英雄。不须三岁能哮吼。四众临筵。请师直示。师乃喝。进云。承古有言。未离兜率已降王宫。未出母胎度人已毕。此意如何。答云。棒打石人头。进云。只如四十九年横说竖说。未审说甚么法。答云。只是者个法。进云。如何是最初一句。答云。天上天下。进云。如何是末后一机。答云。傍观者哂。乃云。未离兜率已降王宫。好一杓恶水。未出母胎度人已毕。好一杓恶水。虽然若欲一一枚举。穷劫不尽。且作么生断。下座佛殿里商量。
结制。因檀那新舍田地小参。僧问。记得。芭蕉因僧问。如何是透法身句。蕉云。一不得问。二不得休。意旨如何。答云。打破两重关。放出关中主。进云。僧云。不会。蕉云。第二度来与汝相见。为复是把住。为复是放行。答云。隔窗看马骑。乃云。结制斯临。无可言者。聊有一事。普告众知。人人有片常住田地。四至界畔。历历分明。于其中间。靡所不有。于今得之。昔未尝无。向者曰缺。玆匪云剩。好大众。若能得少为足底。向一针锋上恢而廓之。尽其虚空。包之不过。何况田地。如是广阔。傥或从微致大底。于纤芥子中收而敛之。尽其大地载之不起。何况物色。如是繁多。即此物非他物。言之莫及。拟之奚堪。三千大喻。八百小喻。争似一觜卢都。百二十长期。八十短期。何如四大安乐。护生须是杀。谁有闲心情。杀尽始安居。费力更不少。会得个中意。咄。铁船水上浮。收复举。僧问百丈。如何是奇特事。丈云。独坐大雄峰。僧礼拜。丈便打。辄成一偈。狞龙无事跃重渊。大胆渔翁把钩竿。闪电未收飞霹雳。不知谁在髑髅前。
结夏上堂。僧问。记得。圆悟和尚云。今夏无可与诸人供养。收得一串金刚圈。拾得一箩栗棘蓬。与诸人切𠞊。切𠞊则不问。如何是金刚圈栗棘蓬。师以拂子左旋作圆相。复右旋作圆相。进云。只如金刚圈栗棘蓬。呑便呑却。透便透过。又作么生切𠞊。答云。须是上座即得。进云。古人且止。不审。净妙。今夏以个甚么供养诸人。答云。太无厌生。复有小童问云。若人生百岁。不善诸佛机。不如生一日而得决了之。山童上来。请师一决。师乃喝。进云。今日结夏则未问。如何是佛法大意。答云。重叠关山路。进云。如何是祖师西来意。答云。乌龟入海。进云。只如长期短期。又作么生。答云。黑蚁旋磨。进云。此事且止。首夏安居名为结制。和尚升堂。山童问话。如何是时节因缘一句。答云。脱颖龙孙头角长。学飞燕子羽毛新。乃云。结却布袋头。大地一时收。更无漏网者。何处不风流。良久云。虽然。且道。还有不在里许者么。击拂子一下。
上堂。举。秀禅师偈云。身似菩提树。心如明镜台。时时勤拂拭。莫遣惹尘埃。六祖云。菩提本无树。明镜亦非台。本来无一物。何处惹尘埃。净妙亦有一偈。举似大众。菩提本无树。明镜亦非台。本来无一物。即此是尘埃。
师一日画顶相次。侍者云。某甲画得一本。逼似和尚。安在寮中未将来。师次日索之。者乃作一圆相呈之。师云。不相似。者云。谢赞叹。又一日师乃谓之云。你前日者一转语不好。试再道一句看。者云。某甲今日病。师云。恁么即得。师复自代云。某甲与和尚有缘。
上堂。一百八句世间解。三十六对曹溪流。争如临济德山门下。青天轰霹雳。陆地起波涛。到者里不说。青出于蓝。冰生于水。古往今来。天下宗师。大机大用。捷疾者有之。句义名数。劈折者有之。还曾梦见也无。净妙今日不是罔圣欺贤。亦非压良为贱。直要与他佛祖雪屈。蓦拈拄杖横按云。你有拄杖子。我与你拄杖子。你无拄杖子。我夺却你拄杖子。拈灯笼向佛殿里。将三门来灯笼上。喝。
上堂。举。僧问马祖。离四句绝百非。请师直指西来意。祖云。我今日劳倦。不能为汝说得。问取。智藏。僧问智藏。藏云。我今日头痛。问取海兄。僧问海。海云我到者里却不会。僧举似马祖。祖云。藏头白海头黑。师颂曰。藏头白海头黑。雪中之纷煤中墨。马驹踏杀天下人。师子教儿只一掷。百非绝四句离。曲中曲直中直。
上堂。乾坤窄乾坤窄。日月星辰一时黑。紫罗帐里撒真珠。黄金殿上生荆棘。咄咄咄没处去。
上堂。举。归宗有僧辞云。诸方学五味禅去。宗曰。诸方有五味禅。我者里只有一味禅。云如何是一味禅。宗便打。僧云。会也会也。宗曰。道道。僧拟开口。宗又打。黄檗闻云。马大师出八十四人善知识。问着个个屙漉漉地。祗有归宗较些子。拈云。黄檗只见锥头利。不见凿头方。
上堂。三头六臂。觑不着捺不着。万劫千生。是者个非者个。以拂子划一划云。从人至佛是圣情执。从人至地狱是凡情执。横川师祖云。凡圣净尽。人即是佛。佛即是人。有情无佛性。无情有佛性。总是妄见。虽然也是徐六担板。
上堂。举。法昌遇和尚云。我要一个不会禅底作国师。妙喜云。且道。是醍醐句。且道。是毒药句。拈云。此是师子一滴乳。
上堂。一叶落天下秋。阿谁不知。一尘起大地收。或恐有人未信。乃竖起拂子云。者个岂不是一尘。喝复云。今朝七月初一。昨夜恰好立秋。僧问云门。树凋叶落时如何。门云。体露金风。云门好语。不知者僧作么生会。净妙则不然。听取一颂。树凋叶落事何如。昨夜金风动井梧。贴体汗衫俱脱却。更教着得一丝无。
解夏小参。僧问。九旬今夜满。自恣在明朝。学人上来。请师指示。答云。天宽地阔。进云。与么则脚跟才点地。有路便通天。答云。阿那个不点地。进云。记得。古德云。莫守寒岩异草青。坐却白云宗不妙。此意如何。答云。事因可嘱起。进云。只如古人道直须挥剑。若不挥剑。渔父栖巢。又作么生。答云。黐胶洗土块。乃云。坐一走七。折半列三。当轩有直道。无人肯措足。杀竿头上入定。大洋海底翻身。自是不归归便得。五湖烟景有谁争。此事且置。只如道九旬今夜满。自恣在明朝。作么生是自恣一句。良久。家家观世音。
复举。僧问云门。古人面壁意旨如何。此是一卷经。门云。念七即是此经陀罗尼。山僧今日。一时与古人夹注了也。更听重说偈言。若人解受持。能除一切苦。我作如是说。真实亦不虚。其或未然。向下文长。付在来日。下座。
上堂。僧问。记得。金牛和尚云。菩萨子吃饭来。此意如何。答云。只要人人饱便休。进云。净妙门下又作么生。答云。阇梨大似不曾斋。乃云。一夏九十日。今日结交头。解开布袋口。四溟东海流。诸禅德会么。一切龙鱼鰕蟹。虾蟆蚯蚓。普请教伊。向者里证自恣三昧去。击拂子一下。复举。仰山辞。石室送出门。乃召曰。阇梨。山应诺。室云。莫一向去。却回者边来。拈云。石室固是赤心片片。其奈大缺通方。何故。一向在者里又争得。
上堂。谢客并进退两班。古人道。开却门达磨来也。还会么。若也会便见古人一场漏逗。复拈拄杖云。诸人还识者个也无。欲左左。欲右右。欲东东。欲西西。乃至一切行履。俯仰进退。无此不得。且道。奇特在甚么处。乃起身倚杖。东西顾视云。善哉善哉。如是如是。
上堂。八月秋何处热。三日雨果然凉。此乃人人共知。且不是山僧相谩底话。虽然。且道。因甚如此。良久云。时节不相饶。几番春复秋。咄。又是相谩去也。
上堂。事存函盖合。理应箭锋拄。天高地厚。水远山长。蓦拈拄杖划一划云。与我拈佛殿来。乃卓一卓。喝一喝。下座。
为尧侍者下火。国师三唤侍者。尧仁如天。侍者三应国师。太平无象。虽然如是。犹是生死岸头边事。所以道。生生死死。死死生生。犹旋火轮。无有休息。尧侍者会么。掷下火。个中有个真消息。
中秋谢檀那奏凯荣归。施杂珍物。移总门开正路。及使者新至。上堂。卯生日。戌生月。日日如斯。今朝还别。然则山僧每日十二时中。莫不悉为诸人。开总持门。辟大智道。控之以入无尽藏。示之以识无价珍。山僧若也扬眉瞬目。诸人便乃符到奉行。如珠走盘。无过如是。作么生是今朝还别。拈拄杖云。因未曾拈出者个。所以人人怀宝迷邦。总向偏门出入。未免触途成滞。诸人要知今日事么。卓拄杖云。东行西行。全凭渠力复举。宏智和尚云。真空不空。妙有不有。是万化生成之根。即一仪造化之母。方隅不可定其居。劫数不可穷其寿。门庭廓净也。风色如秋。田地虚明也。月华如昼。达一念之未萠。在大功而莫守。五路头木马嘶鸣。四衢内石牛奔走。到处相逢。到处渠。通身是眼。通身手。拈云。宏智和尚。如衣锦佩玉。规行矩步。于庙廊之上以谈政事。无过明那一色边。行者一路子耳。若是箭锋相直。向闪电光里转凡成圣。骠骑宛转。于刹竿头上坐致太平。然后吐呑日月。播弄乾坤直是未在。虽然且净妙又作么生。真空不空。妙有不有。豁开户牖。万里只在目前。坐断千差。左右头头合辙。有时青天皎皎。团团白月当轩。有时阴雨霏霏。匝匝风云满座。来底来。三脚虾蟆着锦裆。去底去。八角磨盘空里走。且道。总不恁么时如何。大道透长安。
为赞州太守源公远忌拈香。此香玲珑绝妙。混沌无形。滋雨露于十方虚空。植本根于实际理地。鬻之无价。得之匪轻。不假雕锼。天然奇特。不可以智知。不可以识识。欲观之者无以视其色。欲听之者无以闻其声。嗅之无以得其气。尝之无以沾其味。辨之无以措其言。触之无以合其觉。像之无以似其仪。别之无以辨其法。思之无以寄其想。若能以无观观之。则能直入维摩丈室。住金色光明中。见十方世界。四圣六凡。了了分明。如观掌中庵摩勒果。能以无听听之。则能直入观音普门境界。于十方诸国土中。无刹不现其身。能以无嗅嗅之。则能直入香积世界居。处众香楼阁。经行香地。饭食香饭。身毛孔中。悉出妙香。以其香气熏天炙地。以为佛事。能以无味味之。则能以醍醐为毒药。毒药为醍醐。又能以无言言之。则能深入经藏。智惠如海。出广长舌。遍覆三千大千世界。能以无触触之。则能以诸佛法身入我性体。我性同共诸如来合。又能以无像像之。则能示现如须弥卢。如紫金山。放玉毫相光。遍照八万四千恒沙国土。能以无别别之。无思思之则能顿入不可思议境界。或一弹指顷。或三七日。或无量劫。延促为长。促长为短。以善为恶。以恶为善。乃至非善非恶。非非善非恶。至于非非善非恶亦非。转入无量三昧无量法门。使彼一切观者。听者。嗅者。尝者。辨者。触者。像者。别者。思者。一一皆证如上三昧。一一皆得如上法门。展转度脱。无有穷尽。如是功德。若以广说。穷劫不已。然以穷劫所说不已之义。悉在于此。谨以此香奉为某人某年月日远忌之辰。专伸供养。尽虚空遍法界佛陀耶众云云。伏愿。亡者某人。仗此供养悉得如是三昧。悉证如是法门。再现身来作大饶益”
上堂。谢哲首座并侍者。梦中说摩诃衍法。白日听鸡唱阑干。等是一般时节。谁知两段因缘。好大众。今日不曰。土旷人稀。相逢者少。时节因缘则且置。某中事作么生。还有商略者么。试道看。如无。山僧代汝诸人。入拔舌地狱去也。良久云。三年逢一闰。九日是重阳复举。真净和尚云。九日无浊醪。饱餐黄栗糕。者里亦无醪亦无糕。却有龙门上客。乃是二十年前同参。慧理底故旧。将何以待之耶。试说一颂。以作供养。菡萏峰前日。扶桑国里时。二十年一息过。万事几人知。三世如来使。全威师子儿。未应嫌冷淡。篱菊正花披。
上堂。拈拄杖横按云。明头来明头打。暗头来暗头打。尽大地是个荒岭。明头来明头合。暗头来暗头合。尽十方皆吾檀越。正当恁么时。还有蹋步向前者么。良久。靠拄杖云。到即不点。
上堂。举。僧问赵州云。如何是道。州云墙外底。僧云。不问者个。如何是大道。州云。大道透长安。拈云。赵州直处成迂。若问山僧即向他道。你从何处来。又云。不问者个。如何是大道。即向伊道。甚么碍着。你且道。与赵州相去多少良久云。行到水穷处。坐看云起时。
开炉上堂。谢文藏主。净妙今日有客。谁知客是屋里人。况值天寒。正好乘时。说些火炉头话。作个暖热。普同供养。谛听谛听。昨朝今朝霜花繁。前山后山木叶丹。好大众。一大藏教诠注不及底。山僧今日尽诚诠注了也。还会么。良久云。不然则更听下个旁训。远也近也无两般。者边那边谁共看。今日不比昨日争恁么道看。则异见还难。咄。孟八郎汉。又恁么去。
复云。十月朝寒气饶。直下会十万里。即者是一堆火。你若近之则烧杀你。你若远之则冻杀你。你若不近不远正是立地死汉。有甚么数。直饶你立地构得。未免旁观者哂。且道。哂个甚么。参。
达磨忌拈香。当年遗下一只履。尽大地人提不起。尽大地人提不起。拈起香云。因甚今日在者里在者里。作么生。大众证明。礼拜烧香。
师一日垂语云。出门便是大道。因甚人人只在者里。一僧云。和尚莫向平地上立门限。师曰。我不立门限时。因甚你更没出身之路。僧云。大道透长安。师曰。闲言语引不着。僧乃再曰。出门便是草。师曰。若无古人钳杀你口。僧云。古今无异路。师曰。虾跳不出斗。其僧又云。大千都是一禅床。师曰。如此则你不曾出门耶。僧云。被和尚笼罩。师曰。莫谤他。又一僧云。月落不离天。师曰。我诚知你在者里。僧云。一任和尚证明。师曰。者不识羞耻汉。僧云。惭愧惭愧。师便休。
师次垂语云。玄沙跃破脚指头。便不出岭。且道。明得什么边事。众下语。皆不契。后因僧请益。师乃曰。何不道。皮里元来有血。一僧云。人人分上谁不有。师曰。你若有因甚道不得。
师复次垂语曰。鱼行水浊。鸟飞落毛。如何是衲僧行履。一僧云。朝往西天。暮归东土师曰。所图何事。僧云。游山玩水。师曰。着甚死急。又一僧云。杖头挑日月。师曰。未是衲僧行履处。作么生是衲僧行履处。僧云。万刃峰头独足立。师曰。者汉一着不如一着。僧云。主山高案山低。师曰。山僧罪过。其僧又云。处处是道场。师曰。阿谁道不是。僧云。不是不是。师曰。较些子。僧云。和尚深慈痛悲。师曰。我不识你。僧云。今日始知到者般田地。师乃以手斫额熟视。其僧笑。师亦笑。时有一沙弥在傍。师问沙弥曰。你晓得么。沙弥云。些少晓得。师曰你晓得碗饭。其僧乃代沙弥云。和尚莫谩人好。师曰。你却好个沙弥。其僧复笑。师亦笑。时有行者忽至。师遂问你。还晓得么。者云。晓不得。师曰。你却依本分。
上堂。休休诸仁者。如汝所为皆不然也。若恁么去。一块土亦消不得。何故。净妙不解教伊担带荷负。只贵教伊无为无事。设使你头头得妙。在在逢玄。正是贴肉汗衫炙脂帽子。如到者里。我则未免拈出个无柄刀子。与你从头裂破通体剥下。然后教你不挂一丝毫头。单单赤条条地。更用悬向太虚空里。倾田河水。再二淋过。始得莫道皮肤上底直骨髓。亦须洗却。
上堂。好好诸仁者。如汝所为无不是者。但恁么去。万两黄金亦消得。何故。净妙不解与汝解粘去缚。唯要与你添绳加索。直饶你赤洒洒净裸裸。呼唤不回头。罗笼不肯住底。如到者里我则未免放出个漫天网子。与汝罩却。项上着枷。脚下着杻。千重百匝。缚向万丈深坑。狼牙铁树上。莫道你要转动。教你伸缩也不得。虽然知恩能几人”
因武藤蕴亲居士梦见师通身是手。上堂。一个个通身是手。因甚捉摸不着。一个个通身是眼。因甚窥觑不见。我今日为你点出。青萝夤缘。直上寒松之顶。白云淡泞。出没太虚之中。
因饭田蕴宝居士舍施田产。上堂。菩萨子菩萨子。吃饭来吃饭来。石田芽屋门常开。者个不是闭门欲造车。出门要合辙。此是不可思议。大解脱境界。非诸凡小。而能信入。若也及到者般田地。便见毗耶离城居士。取香积满钵饭。无二无别。何故。岂不闻。是饭香气。普熏此城及三千大千世界。其甘露味亦复如是。四海有竭。此饭无尽。
上堂。天上雷公击天鼓。布慈云兮洒甘露。净妙长老据猊床说法。亦复如云雨。前面三句。莫不一个个皆已晓了。作么是说如云雨底法。普。复公。仲冬一日甚希奇。电影朝连昨夜雷。莫谓乾坤乖大信。要教枯木放花开。
圣旨迁师主净智。辞众上堂。彩凤衔书出五云。银钩初识紫泥新。不辞举定乾坤句。遥祝五云天上人。良久云。去去门前久辟通天路。大众虽然如是。莫谓三年聚首。一日分襟。千里同风。何曾间阔。便下座。
四明竺仙和尚住御前瑞龙山太平兴国南禅禅寺语录
侍者裔泽海寿等编
师于历应四年辛巳三月二十日。自关东净智楞伽院受请。左武卫将军奉诏迎至京师。四日初六日以太上天皇所降院宣。选十三日入寺。先一夕大雷雨。诘旦晴霁。师至山门云。一声雷震万重云。日照长天雨倒盆。洗出青山无限好。倒骑铁马上龙门。
佛殿。狸奴白牯。盲龟跛鳖。礼拜烧香。君子可八。
据室欲深入重渊之底。须向天外出头。欲向天外出头。须深入重渊之底。拈灯笼向佛殿里。将山门来灯笼上。喝。
拈院宣先天而天弗违。后天而奉天时。向下文长。对众宣读。
升座拈香云此香根蟠佛地。叶覆祖天。历应四年四月十三日。钦奉。
圣旨住持御前瑞龙山太平兴国南禅禅寺开堂。传法僧梵仙虔爇宝炉。端为祝延。
今上皇帝大功德主。圣躬万岁万岁万万岁。陛下。恭愿。尧风与祖风并扇。舜日与佛日长明。荡荡无为。元元自化。
再拈香云。此香。惟圣惟仁。盖天盖地。奉为太上天皇圣寿无疆。伏愿。常居至尊之上。高步毗卢之顶。
征夷大将军香。伏愿。东征西怨。南征北怨。不动干戈。坐致太平。
左武卫将军香。伏愿。左右逢原。高低合辙。量周沙界。作佛祖之檀那。德合乾坤。为苍生之父母。
合朝文武官僚香。伏愿。永佐邦家。常居禄位。
又拈香云。此香无可说者。奉为扶宗普觉佛性禅师古林大和尚。用酬法乳之恩。遂就座。东福和尚白槌云。法筵龙象众。当观第一义。师云。东福和尚败阙了也。还有辨白者么。问答罢。乃云。一句不相到。乾坤日月高。随情强酬酢。陆地滚波涛。虽然如此。堪报不报之恩。可助无为之化。复举。唐代宗皇帝诏径山国一禅师云。弟子不计多少听。其随行所到。州县一切官吏不得问道。疲师心力。拈云。看。他万乘之君。乃会。衲僧家意思。然则彼一时也。且道。即今又作么生。良久。天何言哉。
当晚小参。一句横该万象。四海风清。八字分开碧落。三山月皎。筑黄金台于妙高山顶。辟无碍门于四大部洲。开我万古襟怀。延彼天然俦侣。倾东海取龙筋。贵续欲断之弦。跨层霄击天鼓。期廓希声之韵。使被尽大地人。舞者舞。拍者拍。歌者歌。笑者笑。云月溪山。同声相应。森罗万象。同气相求。且道。因甚如此。良久。国泰民安复举。法眼云。升元阁为御街里人说法。拈云。升元阁说法则且置。还见五凤楼唱歌么。元首明哉。股肱良哉。庶事康哉。久立珍重。
结夏小参。来朝结制。今夜小参。道个甚么则得。若曰三乘十二分教。菩提涅槃。真如解脱。诸代祖师。天下老和尚。横说竖说底。总是祭鬼祀神底。残羹馊饭。百千万亿无数番。倒吐出来底。鏖糟泱灢。除非饿狗匝啖而已。人当掩鼻。何况食之。又谓之非时语。又谓之没交涉。又谓之种种毒。若信得及。便可向十二时中。逢佛杀佛逢祖杀祖。逢自己杀自己。然后竖卧横眠。总由得你。所谓护生须是杀。杀尽始安居。其或未然。寸步移未得。茎草不可动。滴水也难消。三条椽下脊梁骨。未宜放倒于一切处。动静施为。未宜自逸作。者般说。乃是诱你初机。譬如嚼饭喂婴儿相似。不觉面皮厚三寸。若论本分。虚空也用裂作八片。更有客你立地分。何况与你说长道短。敲东击西。贵要你认得个本命元辰。向鬼窟里作活计。有何奇特。玆既忝承。大檀那不忘灵山之意。殷勤为大法故。上奏。
太上天皇。不远千里宣召来。此不为别事。尽底倾出。共相结缘。昨日方始入院。即今便逢结夏。人事匆匆。蹉过时节。观此一众。尽是龙门上客。是以我达磨。遥观震旦有大乘器。得得而来。既已各各皆抱是器。而又岂肯反以小知小见。缠裹却伊。大惠曰。诸方说螺蛳禅。曲曲折折地。我者里是蚌蛤禅。开口便见心肝。山僧则不然。者里也无螺蛳禅。也无蚌蛤禅。百二十日内。饮水自知源。复举。僧问赵州。如何是祖师西来意。州云。庭前柏树子。拈云。赵州拏空塞空。直得天下人无出气处。莫有为众竭力者么。来夜问取五头首。珍重。
结夏上堂。以大圆觉为我伽蓝。身心安居。平等性智。释迦老子可谓局天脊地。乃以拂子向空画个十字却呼云。释迦老子复自应云。诺。乃召大众云。作么生复举。僧问洞山。如何是佛。山云麻三斤。颂云。如何是佛麻三斤。眼中瞳子面前人。随人上下转辘辘。忽看岩上云相逐。
谢转东藏主上堂。摩尼珠人不识。如来藏里亲收得。昨夜从西掷向东。无端打着苍龙脊。尾摇风角插戟。兴云吐雾。为雨为霖。遍南北遍南北。管取今年田稻熟。
上堂。僧问。打动法鼓。微尘诸佛。列在面前。异口同音。请师提唱。答云。山僧今日懒。进云。何故如斯。答云。只为你患聋故。进云。从上来事。非从佛得。不向祖求。学人还有参学分也无。答云。有。进云。记得。僧问洞山。世界恁么热。向甚么处回避。山云。镬汤炉炭里回避。此意如何。答云。热杀天下人。进云。今日有问和尚世界恁么热。向甚么处回避。如何对他。答云。但向阴凉树下坐。进云。恁么指示还契他洞山也无。答云。一任卜度。进云。将谓炎热苦且喜夏日长。学人礼谢。答云。错。乃云。奇特甚奇特。黄牛肚下三点白。金刚努力展神通。胡孙推落悬崖石。差异甚差异。雨落元是水添得。将军池里满饭罢。扁舟恣游戏。好大众。鱼跃于渊。鸢飞丽天。谁知。丘乙巳。依旧化三千。下座。
上堂。今日上堂无可言者。有则古语举似。大众谛听谛听。便下座。
上堂。夜来白鲎出。可惜无人见。只有天上星。和雨通一线。满空飞银丝。横海张素练。五更钟未鸣。光明烂台殿。照见青山头。月里仙人现。及乎到天明。依然没方便。
征夷大将军。左武卫将军。二大檀那至。上堂。欲识佛性义。当观时节因缘。今正是时。有疑请问。僧出众曰。道泰不传天子令。将军塞外绝烟尘。学人上来请师祝赞。答云。四海浪平龙睡稳。九天云静鹤飞高。进云。承闻。灵山会上佛法付嘱国王大臣有力檀那。是否。答云。是。进云。如此则西天付嘱。东土流通。答云。大千沙界内。何处不承恩。进云。只如今日二殿临筵。万人仰德。灵山一会。俨然未散。如何是俨然底事。答云。你道。者里是甚么所在。进云。可谓是千江有水千江月。万里无云万里天。学人礼谢。答云。更上一层楼。又僧出云。学人不远千里从师而来。意在究明此段大事。一夏将毕。更无所得。檀那证明。愿垂方便。答云。是你更无所得那。进云。记得。昔日裴相国请黄檗禅师至郡。呈似所解一编。檗接置座隅。略不披览。良久云。会么。相国曰。未测此意。檗曰。便恁么会得。犹较些子。若也形于纸墨。何有吾宗。相国礼谢。乃献诗云。自从大士传心印。额有圆珠七尺身。挂锡十年栖蜀水。浮杯今日渡漳滨。一千龙象随高步。万里香花结胜因。拟欲事师为弟子。不知将法付何人。还端的也无。答云。一箭中红心。进云。玆者伏承。我大檀那请师至此京师。奉诏住山。今日入山。亲觐师颜。裴相黄檗是同是别。答云。大唐日本。进云。奇特在什么处。答云。龙吟雾起。虎啸风生。师乃云。日月天人两弟兄。堂堂古佛放光明。九霄绝翳同时现。三界无云共路行。彼彼山河无隔碍。迢迢今古任纵横。分身解照河沙国。照彻河沙一道平。复云。今日幸过大檀那入山。非惟泉石增辉。抑亦人天欣悦。者个法会实谓千古罕逢。山僧有个因缘。举似大众。记得。先师佛性和尚示众云。心心不相知。法法不相到。一句定乾坤。千差俱坐断。岂不见。庞居士云。本自无心于万物。何妨万物常围绕。铁牛不怕师子吼。恰似本人见花鸟。木人体本是无情。花鸟逢人亦不惊。心境如如即者是。何虑菩提道不成。虽然如是捡点将来。犹缺悟在。山僧道于一切处常用心。目前万像尽平沈。当门师子正哮吼。达磨面皮三寸厚。手携只履西天去。轩知无著浑身处。葱岭那畔逢宋云。唵摩尼达哩吽钵吒。好大众者两个老汉。一人如龙跳天门。一人如虎卧凤阁。山僧提掇将来要与今日二位檀那两得相见。且作么生是相见底事。九万里鹏才展翮。一千年鹤便翱翔。
进退两班上堂。车两轮鸟双翼。任重致远。高飞远举。东山头西岭尾。夜来明月照高台。无限清风从地起。拈拄杖卓一下。
上堂。僧问。打破多年业识团。大千俱现一毫端。学人上来请师法要。师竖起拂子云。百亿世界无量日月。尽在山僧拂子头上。进云。一言道得天平地平。如何是衲僧行履处。答云。无你着脚分。师乃云。今朝八月初一。拈拄杖云。山僧全凭渠力。乃问侍者云。大众还有者个么。侍者默然。师曰。须是侍者始得。
中秋谢象先居士至上堂。一月在天。影含众水。十方虚空。乃至山河大地。万象森罗。人畜品类。是影一切生植动静。去来运用。见闻觉知。及于有情无情。千变万化是影月在甚么处。还有识月者么。识得识不得。总谩不得像先居士。
后醍醐天皇三周忌日。升座拈香云。此香至尊至贵不可得。而名言唯灵唯通。是故托为贤圣。今年今月今日。南禅禅寺住持沙门（某）恭遇。
后醍醐天皇登假三周讳辰。爇向宝炉奉为神仪供养娑婆教主大觉世尊本师释迦如来。及尽虚空遍法界十方一切佛陀耶众。供养尽虚空遍法界十方一切达磨耶众。供养尽虚空遍法界十方一切僧伽耶众。萃此胜勋。上资神仪。增崇圣果。伏愿。与彼觉皇携手高超实际理地。遂就座问答罢。乃云。今月十六日。伏值。
后醍醐天皇大祥之辰。本寺预于十五日。营设祭筵诸香花等。谨集合山大众。绕旋行道。同音作呗。讽演秘章。以为供养。复于今晨。普集选佛场内。看诵五部大乘梵典。作诸功德。今当满散。住持沙门（某）恭对御灵升于此座。举扬涅槃妙心菩提宗旨。上资冥德。所冀。稳驾愿轮。游菩提路。十方无碍。随意生身者。复云。大众。只此心。心心是佛。十方世界最灵物。今年前年一即三。前年今年三即一。譬如圆∴三点。非纵非横。无背无面。无去无来。不生不灭。是以圣人于无去无来不生不灭之中。现种种形。作种种事。建德施仁。统御四海。垂范设教。普化兆民。圣烈如天。神功超世。山林草野。孰不承恩。日月乾坤。同归有道。岂不见。善慧大士曰。有物先天地。无形本寂寥。能为万象主。不逐四时凋。即此物非他物。平常为心。证之名佛。亦曰法身。亦名圣谛第一义。唯此一实余悉非真。一切无碍人。一道出生死。一切诸佛身。唯是一法身。一切诸佛是为法王。既为法王。于法自在统御三千大千百亿世界。其犹十方太虚空中。吹一微尘。随风上下。倏消忽灭。不可把玩。此固睿圣。生前妙悟。深明通达。虽已登假及今三载。尚于人间现诸灵梦。使彼世人知世间相。如梦中事。梦时非无。及至于醒了不可得。乃竖起拂子云。大众。即今过去。
后醍醐天皇在山僧拂子头上。于无相三昧中现三十二相。于无声三昧中。出大音声。还见么还闻么。乃击拂子一下云。好大众。万代金轮圣王子。只者真如灵觉是。眉间毫相焰光身。龙楼凤阙祥云起。
安明长老至上堂。一句道得佛法。心法。众生法。法法圆明。山门有路人皆到。昨日霶𩃱今日晴。阿波州安明寺里有三丈来许瀑布常流不尽。南禅院内未到九月。枫叶烂如锦屏。
重阳谢志首座为净头上堂。尽十方虚空。是个厕坑孔。三世诸佛。诸代祖师。头出头没。尽十方大地。是个拉𢶍堆。三世诸佛。诸代祖师。十字纵横。坐断去来今。不落第二见。超出法报化。分开三八九。僧问云门。如何是佛门云。干屎橛。南禅则不然。如何是佛。不昧主人翁。不昧主人翁。眉间剑化龙。笑他陶靖节。醉倒菊华丛。
朝延升本寺为天下第一刹上堂。南禅无意上诸方。院宰朝臣力主张。合把虚空为法座。宜将大地作禅床。宝书历应年中际。檀越毗卢顶上行。孰解出头天外看。霜钟金鼓振高堂。
为先功德主龟山上皇远忌。看阅藏经满散拈香云。此香一大藏教。诠注不及。五分法身振本。由玆历应四年九月十五日。伏值先功德主龟山上皇远忌之辰。本寺自初一日。至于今日。每日轮集清众。看阅大藏尊经。追崇功德。今当满散住持沙门（某）恭拈此香。供养十方三世一切三宝果海圣贤。所萃鸿因。奉为神仪庄严报地。恭惟。神仪应帝王身行菩萨行高居北阙。鼎建南禅。落落斯文。不违佛祖。昭昭皇极充塞乾坤。创自永仁升于历应。高而无上。广不可量。即是圣躬无穷常住。
开炉上堂。问侍者云。今日有甚么事。侍者云。今日开炉。师云。大众普请。归堂向火。便下座。
东福庄严藏院南山和尚。忌辰请普说。无去来相。无生灭相。南山和尚面目现在。还有相见者么。僧问。处处庄严藏。头头无价珍。尘尘并刹刹。尽是本来人。今日恭遇南山和尚远忌之辰。学人上来。请师指示。答云日面佛月面佛。进云。记得南泉为马祖忌日设斋云。未审马祖还来应供否。洞山出众云。待有伴即来。南泉云。此子虽是后生。却堪雕琢意旨如何。答云。深掘陷人坑。进云。洞山云。且莫压良为贱。又作么生。答云。尽力跳不出。进云。南堂静和尚颂云。千尺丝纶直下垂。一波才动万波随。江上晚来堪画处。渔人披得一蓑归。如何是南堂此颂。答云。张三头李四尾。进云。千尺丝纶则且置。如何是一波才动万波随。答云。头上漫漫脚下漫漫。进云。如何是江上晚来堪尽处。渔人披得一蓑归。答云。认着依然还不是。进云。只如今日。南山和尚还来也无。答云。高着眼。进云。恁么则来来实不来。去去实不去。答云。你向甚处见南山和尚。进云。可谓净法界身无出没。七年前事即如今。大众证明。学人礼谢。师乃云。一二三四五六七。七六五四三二一。因一见七。见七忘一。豁开庄严藏。显出天人师。释迦弥勒是他奴。觌面相呈他是谁。乃置拂子云。即日恭惟。南山和尚一别七载。重睹真慈。不可言不可说。不可量不可思。万像之中独现身。海底露出珊瑚枝。
历应四年十月初七日。东福禅寺庄严藏院。伏值南山和尚七周忌辰。诸大弟子营作种种功勋乃至庆赞雕刻一十一面观音菩萨圣像。书写五部大乘尊经并兼读诵。一七日内勤修五种妙行。复于一日之内顿书妙法华经。今辰满散。乃命南禅禅寺比丘某升于此座。举唱宗乘。所鸠殊利。奉为真慈增崇品位者。复云。此是今日为东福禅寺庄严藏院请。为南山和尚七周年忌辰。升座普说底意旨。此大和尚平生福足慧足。世出世间。能事了了底大宗师。非同寻常之人。到者里道个甚么。则得谈玄说妙。向他面前用不着。何故山僧初来此国。亲见此老人。其时已谢事于诸大刹。乃居崇寿。每每辱青盼。见其言谈制作。大有过人之处。能事既毕。于是真归。转眼不觉又是七载。临行说偈曰。了达三世。拨转一机。佛也不会。祖也不知。所以参禅学道之者。唯要了达者一着子。者一着子。不了达则头头窒塞。者一着子了达则处处开通。所以一处通千处万处一时通。一处塞千处万处一时塞。若是通者塞亦是通。若是塞者通亦是塞。日用现行。是则头头皆是。不是则头头不是。如人饮水冷暖自知。教中道。一念普观无量劫。无去无来亦无住。如是了知三世因。超诸方便成十力。且如即今说底。是现在世说了底。是过去世欲说者是未来世。于过去世中又有过去世现在世未来世。于现在世中。有过去世现在世未来世。于未来世中。有过去世现在世未来世。通为九世。以我一念贯穿九世即成十。故曰十世。古今始终。不离于当念。无边刹境自他不隔于毫端。法界观云。祇用一念。观一境一切诸境同时会。于一境中一切智。一切智中诸法界。又曰。一念照入于多劫。一一念劫收一切时处。帝网现重重。一切智通无障碍。到者里言语道断心行处灭现出三头六臂。东涌西没。多处添少处减。抛三放两。于无方便中作大方便。使彼有情乘时变化。岂不伟哉。岂不见。云门赵州临济德山之徒。如龙相似。但得一滴之水。便能向虚空里兴云致雨。作无量变化。岂肯死在者里。看。他云门道。扇子𨁝跳上三十三天。筑着帝释鼻孔。东海鲤鱼打一棒。雨似盆倾。山僧少年参禅之时。看古人语录。但说心说性说道理处。皆可晓之。而此语竟无入处。乃问。一个名德尊宿思量。者个尊宿忒杀慈悲。古人谓。只因慈悲之故。乃有落草之谈。信然说不得处但莫说。便了被我苦问。乃强穿凿一个理路。解说向我及乎后来。我眼自开却。思说底一场好笑。若总如此。达磨一宗何有今日。只如达磨。是何作略。看他答。如何是圣谛第一义。廓然无圣。对朕者谁。不识。到个境界时得眼来。鹞子又去在那里了也。明教嵩禅师。见他达磨道无圣。便着圣谛无圣论。观其以文章三昧。说得。深入如理。诚可使魔外一时悦服。不知事在那里。而圆悟碧岩集打初一篇。亦即说者个却方见其有些子宗师手段。此事本是梁武帝拈出一颗无价宝珠。欲呈似人看。被他达磨但只轻轻抛下一个无孔铁锤。不觉无价宝珠。百杂纷碎。武帝犹自不知。达磨收之渡江。后来被个无手人。于深雪中拾得。递代相传至于后世浮海而来。即今化为百宝庄严藏。且道。作么生是百宝庄严藏。佛亦不知。祖亦不会。金锭玉片。泥团土块。取之无尽。用之无遗。满眼满耳。遍天遍地。子子孙孙受用莫既。久立珍重。
冬至小参。时序推迁。流光如电。始观结夏。又逢冬至。寒时寒杀。热时热杀。尽大地人于时节推迁寒热之中。会禅道佛法底。如麻似粟。所谓鹘臭布衫腻脂帽子。脱不得耳。所以山僧。二六时中向眉毛上。现八大金刚。四大菩萨乃至八万四千无量无边金刚菩萨。或慈或威。或定或慧。及于无量神变乃至无作。遍虚空界。但欲为人脱却。不可得也。是故云门云。眼睫横亘十方眉毛上透乾坤。下透黄泉。须弥山寒却汝咽喉。还有人会得么。若有人会得。拽取占波与新罗斗额。大惠曰。是大神咒是大明咒。是无上咒。是无等等咒。能除一切苦。真实不虚。又云。诸人要见云门么。三台须是大家催。既是如此。山僧到者里。更不可便恁么休去。拈拄杖卓一下。喝一喝。
佛成道上堂。僧问。释迦老子。今日成道。有何祥瑞。答云。夜来好雪。进云。他云。我观一切众生。具有如来智慧德相。还端的也无。答云。你几时见他恁么道。禅客提起坐具云者个还有如来智慧德相也无。答云。禅客自定当看。进云。古今无异路。达者共同归。答云。料掉没交涉。回向罢乃云。我观一切众生具有如来智慧德相。只为妄相执着。不能证得。且作么生说个证底道理。会么黄昏初作萧萧雨。夜半俄成浩浩风。天晓起来开眼看。青山变作白头翁。
岁旦上堂。正月一万事吉。释迦孙弥勒侄。相呼相唤入门来。惠我千年袖中物。三千世界里头藏。明眼衲僧辨不出。击拂子一下。
上元值雪。谢两班上堂。有人会得一色明边事。东弗于逮点灯。西瞿耶尼暗坐。有人一色明边底事会得。帝释宫中进退。裟竭殿上排班。少林几坐花木落。廋岭独行天地宽。喝一喝下座。巡堂吃茶去。
因有火事。佛前金刚自然飞下地上。其火乃灭上堂。金刚自佛前飞下地上。栾巴于帝侧噀酒成都。是法非思量分别之所能解。何以故。泥多佛大。水长船高。
上堂。绿水红桃花。片片隐流急。可怜三月春。往往空狼藉。
上堂。今朝结制。试听拄杖子说安居法门。拈拄杖卓一下云。札为见首座下火。摩诃衍法离四句绝百非。因甚么平地上死人无数。见首座家家门前火把子。
退院上堂。云门云。平地上死人无数。透过荆棘林是好手。拈拄杖下座。与大众作礼便行。
再入院。拈宣。者个是九天降下。穿山僧鼻孔底索子。被渠拽转头来。分付维那试看长短。
升座问答罢乃云。尽乾坤大地。撮来如粟米粒大。山僧于粟米粒内走遍四天下。拟向他方世界而去。乃有左武卫将军奏闻太上天皇降下宣制。必欲山僧再归于此。重寻丝线。复整威仪。更打场中鼓笛。再弄棚头傀儡。虽是旧时人。要见新样舞。拈拄杖卓一下云。着冬冬低都低。进低进退底退。东底东西底西。井井有条。拍拍是令。大家唱起万年欢。和成千岁乐。一以赞上帝。一以祝大臣。眼睛鼻孔一齐动。阿谁不知谁不觉。此事且止。敢问拄杖子。只如道大地如粟米粒大。因甚出不得。再卓一下云。难逃至化。复举。普化每于阛阓中振铃云。觅个去处不可得。辄成一颂。觅个去处不可得。十方世界皆充塞。镇州城里掣风颠。不离河南与河北。争似扶桑日本东。倒骑铁马追飞龙。夺两空拳打日月。信脚踏倒须弥峰。普化普化。摇铎振铃。千古万古。地骇天惊。普化普化。摇铃振铎。千古万古。风清寥廓。
上堂。拈拄杖云。南禅拈起拄杖。团团围绕万象。以拄杖击两边阑干云。未免敲东击西。与他做个榜样。靠拄杖云。南禅靠却拄杖。好个太平无象。更不敲东击西。试看目前模样。
上堂。若欲拔得生死根株净尽。乃击拂子一下云。直须恁么。再击云。复恁么。又击云。更恁么。既至恁么。乃以拂子作此●云。者个。聻。
解夏小参。举。雪峰晚参次。却向中庭卧。太原孚上座云。五州管内只有者老和尚较些子。峰便起去。拈云。雪峰恁么。若无孚上座。几乎睡着。南禅则不然。晚参闻得鼓鸣。便乃出来。说七道八。谁管张上座李上座。五州十州。六十六州。四大部州。管内管外较不较。幸有大众在者里。便下座。
解夏上堂。拈拄杖云。今晨解制。试听拄杖子说自恣法门。乃卓一下云。东西南北。
上堂。今朝八月初一。竖起拂子云。山僧全凭渠力。拂开天外幕放出井中蛙。三头四耳朵。七脚两尾巴。渠凭我我凭他。为云为雨遍天涯。且道。因甚如此。岂不见道。打鼓弄琵琶。相逢两会家。君行杨柳岸我宿渡头沙。
九月旦上堂。俱胝只诵三行咒。佛陀常称三种名。仙上座则不然。呑却乾坤不用手。打破虚空不用口。放开日月两轮明。日日离亭折杨柳还会么。岂不见道。二由一有。三三如九。夫子抱麒麟。太功牛马走。
重阳上堂。篱畔黄花未吐香令人击鼓做重阳。与君一盏清茶吃。谁把黄金铸肺肠。
上堂。一夜思量千样事。早朝起来皆失记。但忆得王婆八十嫁张郎。养得男儿无性字。雨落不上天。水流满平地。无端涨起。东西南北。四三一二。乃至七六八九数不洎。
少林院明极和尚七周忌辰。请普说。僧问。少林有妙诀。谈玄口不开。西风黄叶堕。一片忽飞来。学人上来。请师指示。答云。少林无妙诀。识取目前机。进云。一句已蒙端的意。别有因缘事若何。答云。一一问将来。进云。记得。杨岐为慈明忌辰设斋。至真前以两手捏拳安头上。以坐具画一画打一圆相便烧香。退身三步。作女人拜。此意如何。答云。捏怪不少。进云。首座云。休捏怪。岐云。首座作么生。座。又云。休捏怪。又作么生。答云。两重公案。进云。岐云。兔子吃牛奶。此复如何。答云。兔子吃牛奶。进云。第二座近前。亦打一圆相便烧香。亦退身三步。作女人拜。为复杨岐同调。为复别有生机。答云。金香炉下铁昆仑。进云。杨岐近前作听势。意在于何。答云。疑杀人。进云。第二座即拟议。为复是伎俩已尽。为复是放憨卖峭。答云。鼎折足。进云。杨岐遂打一掌云。者漆桶也乱做。赏耶罚耶。愿师批判。答云。覆公餗。进云。今日少林院主为明极和尚忌辰设斋。未审。有何施设。答云。即今你在甚处。进云。只如杨岐捏拳安头上。少林合掌当胸前因甚一般是手用处不同。答云。谁曰不同。进云。又如退身三步。作女人拜。与夫五体投地。作丈夫礼。杨岐少林孰者为胜。答云。禅客速礼三拜始得。进云。提岐打首座一掌。少林请和尚说法。一等报德酬恩因何彼此各别。答云。凡夫见水是水。进云。然则毕竟明极和尚今日还来也无。答云。你如何得与么健忘。进云。可谓少林千载后花开。无影树头春。大众证明。学人礼谢。师乃云。一句该通堂堂独露。坐断去来十方齐应。昔日向大唐国里打鼓。今朝于日本国里说禅。直得草河提畔花开铁树。双桂堂前果结金桃。有鼻孔底教他听取馨香。无舌头底与我细尝滋味。人人向怀袖里放开佛日。各各从顶门上辉大宝光。且道。正恁么时如何。余尘尚诸学。明极即如来。复云。少林院为明极和尚七周忌辰。请升座普说。对此禅师面前。又如何开口。此禅师宗通说通最明。祖师关键他说底禅。且不是孟八郎说。皆有宗旨。而亦最喜横川老人语录。每谓学者曰。向时横川住育王。我在天童。却常在育王听其说法。亦每谓。横川宗旨人不可及。众中闻此。便谓。横川喜云门语。而师亦喜之。若如此议论。于师及横川老人。大似以管窥豹。只见一班。譬如时人说临济德山。便云。他是棒唱而已。此又何曾梦见临济德山。试说临济用处。他分明道。参学人。大须子细。如主客相见。便有言论往来。或应物现影。或全体作用。或把机权喜怒。或现半身。或乘狮子。或乘象王。又云。山僧用处真正。成坏玩弄神变。入一切境。随处无事。境不能换。但有来者。我即便出看渠。渠不识我。我便着数般衣。又云。无眼人把我着底衣。认青黄赤白。我脱却入清净境中。学人一见便生忻欲。我又脱脚。学人失心忙然。狂走言我无衣。我即向渠道。你识我着衣底人否。忽尔回头。认我了也。又云。大德你莫认衣。衣不能动人能着衣。又云。有个清净衣。有个无生衣。菩提衣。涅槃衣。有祖衣。有佛衣。但有声名文句。皆悉是衣。如今所谓此大禅师语。如横川此只能认此禅师一种衣耳。又何识其人。若据本分何处有你立地分。何处有你着眼处。而谓临济为人止于喝耳。观其出入教典曲尽精微。卷舒出没。纵横变化。亦犹世言赵州禅。只在口皮边。殊不知正是赵太祖所谓唯有剑耳。如僧问狗子还有佛性也无。无。岂不是剑。如何是祖师西来意。庭前柏树子。岂不是剑。如何是佛殿里底。如何是道墙外底。岂不是剑。赵州长用者。剑断人命根。五祖演和尚云。赵州露刃剑。寒霜光焰焰。更拟问。如何分身作两段。且如古人也说剑。只今山僧也说剑。个个知得剑。能断人命根。而解有人肯将命就死者。又有谁能向剑刃下翻身。有但坐禅提公案做工夫。当提时正是剑在你手里。而不能自杀。但闭却眼作泥团弄。今日也说坐禅。明日也说坐禅。今年也说做工夫。明年也说做工夫。日日年年只说生禅做工夫。朝坐暮坐不放倒。谓之奇特。只如深山里石头。也日日年年不动不倒。竖在那里。岂不奇特。者个便是钝汉。无入头分了也。只是痴坐。口里念公案。何能做工夫。直到驴年。何日是了。否则便以意识捉摸。解注分疏。且如分身作两段。命根断时。还用意识捉摸。解注分疏得也无。若是真实要参禅辨道。兄弟须向者里着眼始得。否则蹉过。须是自看得透方是。若是讲明请益得来底。口头传授底。都不是。闻得邻国远方有一等口传心受之作。谓之谈义。寂为大谬。祖宗门下。无有是作。以是之故。其所用处便即都是古人痰唾往往凑不着也。亦有凑得着底。亦是死语。皆无自得自用出人之处。杜撰鄙俚草野却返。使下根颠倒聚头而笑。昔李提刑见龙门云。某素留心祖道。每看语录。多有不会处。望一一开示。门云。此事不如是理会。须有悟入始得。若有悟入无有不会者。亦自不消问人。若无悟入祇那会处亦未在。龙门之语。切中古今病。学者。当自谛观。殊不知。不会处正是好处。不解不会之人但要解会。殊不知解会得来。转不是也。昔者又有一俗人云。径山长老说禅。我都会得了也。何故。他说无便是有说有便是无。更是可笑。明极大禅师与山僧共明州。师乃昌国黄姓。师厌尘俗超然物外。先是昌国出一明德宗师。曰。大圆智禅师甚为明眼。当时大慧道行当世。气盖天下。住杭州径山。有千七百众。大圆住湖南潭州大沩径山。取潭州自有数千里之隔。一日大圆偶问僧。近离何处。曰。径山。圆曰。径山有何言句。僧曰。近有颂。赵州打。文远曰。文远修行不落空。二时瞻礼紫金容。赵州拄杖虽然短。脑后圆光又一重。圆曰。老汉脚跟下。红丝线子未断在。僧骇然曰。然则请为别之。圆曰。如我则曰。赵州拄杖虽然短。分破华山千万重。僧复径山举似大惠。惠曰。元来湖南有古佛出现。老师偶拾得一图书印子。其文曰。大员二世师以为已印用。人问其故。师曰。我昌国州。向者有大圆。次即到我。则是大圆二世。而此印子。岂神明授与。相随以东。如今有在。山僧尝记此印东时。己巳年间。师在径山为首座。山僧亦有彼。忽日本文侍者至。言乡船在福州。以师有夙昔之约。特来取之。师力挽山僧为伴。山僧不从。而文与广首座诸公等力相从臾。是时山僧唯以谓不得回而不从。而文等则曰。此船一去。明年便又再来必然也。就回亦可。山僧曰。船固再来。我恐不得来耳。文又曰。在昔兀庵亦回。西涧回。而复往。但自贪恋我国之好者。自不回耳。广公曰。我观此土皆无丛林。唯日本尚有公。若不信。则同往一观而回。老师则曰。汝于此但此国之人识汝。有何利益。而又戏曰。你底佛法也。去外国行些子也。好我既老大。恐得不回。汝之后生往返几回。亦得我亦望托汝可寄乡书也。于是同载而来。转眼又是十四年。老师至此七载迁化。迁化之后不觉又七载。山僧将谓独得回去。至今看看秤锤落井也。但喜老师福缘在此。得诸好弟子作成。得此作塔。昔曰胜林。今曰少林。少林乃达磨所居之处。以师居之非为忝也。因缘会遇当此七周大忌辰。恰值山僧住此本山。又值上足志首座为塔主。种种施设殷勤设斋。请山僧升座普说。与彼兄弟结般若缘。迫不得已。对尊像打乡谈。一上虚劳大众。诸山及诸西堂和尚。在此证明。昔南泉为马祖忌日设斋云。未审。马祖还来应供否。洞山出众云。待有伴即来。六祖示寂时众曰。师从此去早晚却回。祖曰。落叶归根。来时无口。是皆少林真风播扬千古。正当今日秋风落叶。且道。明极和尚还来也无。听取一偈。少林乔木正当秋。叶落归根不可留。有伴即来无伴去。碧天无降思悠悠。
上堂。释迦弥勒交横走。撞着露柱不见首。转身问讯须弥山。象牙拔出老鼠口。
师一日向火次。以火筋于灰上作圆相。问侍僧。此是甚字。曰圆相。师曰。却是你识。乃于圆相上横划一划。再问云。此是甚字。曰圆相上加一画也。师复作方相。问。此是甚字。曰口字。师乃以火筋于灰上纵横乱搅。以抹却其相云。此是甚字。曰此乃不识。师曰苦哉佛陀耶。
冬至小参。日本国康永元年十一月十七日。节届冬至。南禅长老。预于十六日夜击鼓小参。汝等诸人。各宜谛听。二六时中。寒则着衣。冷还向火。睡到即眠。醒来乃起。渴宜饮水。饥当吃饭。粗餐易饱细嚼难饥。
谢秉拂上堂。一句二句三四句。撼动乾坤出大音。百万劫前诸佛意。二千年后祖师心”
上堂。日月若合璧。星辰如贯珠。黄金铺满地。个个足次旦。
除夜小参。从年头至年尾。总是总非。总非总是。龙济云。是非已去了。是非里荐取。南禅不恁么。夜明帘外排班立。临济当年喝似雷。
岁旦上堂。大家普请贺新年。和气氤氲涨八埏。佛法有无吾不会。从教今古错流传。
元宵上堂。竖起拂子云。即今释迦老子在山僧拂子头上。受然灯如来记别。通身放大光明。照彻河沙世界。与河沙诸佛说七道八。乃击一下云。古佛已过去竟。还有与山僧相见底么。僧云。有。师便下座。
左武卫将军源公为乃母二品太夫人请普说。五七三十五。未语先分付。靠倒涅槃城。指出菩提路。万象何纵横。法身常独露。生来如着衫。死去犹脱裤。正当与么时。要道无生句。还有激扬者么。僧问。见身无实是佛见了。心如幻是佛了。了得身心本性空。斯人与佛何殊别。学人上来。请师指示。师竖起拂子云。即今拘留孙佛。在山僧拂子头上。呵呵大笑。进云。一句已蒙端的意。别有因缘事若何。答云。既知端的意。何有别因缘。进云。记得。文殊问庵提遮女云。生以何为义。女云。生以不生生为生义。意旨如何。答云。春山叠乱青。春水漾虚碧。进云。文殊又问。死以何为义。女云。死以不死死为死义。又复如何。答云。寥寥天地间。独立望何极。进云。如是则生生不曾生。死死不曾死。答云。禅客见解。进云。文殊是七佛之师。女人天地悬隔。如何文殊以生死义而问之。答云。你道。此女人是谁之师。进云。此事且止。今日乃是左武卫将军为故二品太夫人五七之辰。作诸殊胜之事。乃请和尚说法。生耶死耶则不问。如何是诸殊胜因缘之事。答云。虚空可量风可系。莫能尽说此功德。进云。只如今晨座中言说。夜来有人。梦见此太夫人。面前有法华经事。曾闻。佛说法华之时。有一龙女成佛。未审。此太夫人有此法华经时。又复如何。答云。即今成佛。进云。可谓是十方薄伽梵。一路涅槃门。答云。蠹鱼为脉望。小麦化胡蝶。进云。然虽如是。毕竟生从何来。死从何去。答云。打破虚空背面看。进云。如是则生死无迹。去来无相耶。答云。盏子扑落地楪子成七片。进云。涅槃妙理事复云何。答云。虚空开口笑。三日齿牙寒。进云。可谓生灭灭已。寂灭为乐。檀越证明。学人礼谢。答云。道得一半。乃云生本非生。死本非死。生死去来。沤灭沤起。所以道。一切有为法。如梦幻泡影。如露亦如电。应作如是观。作是观者。名为正观若他观者。名为邪观。只如不落邪正一句。又作么生道。击拂子云。野色更无山隔断。天光直与水相通。回向罢复云。左武卫将军。为二品太夫人真归。以来不知已作多少功德了也。今当五七之辰。只于昨日一日之间。命诸山僧众。同时看诵妙法莲华经一千部。又于日前书写大方广佛华严经。至于图绘圣像等事。其为功德不可思议。经云。一称南无佛。皆已成佛道。夫复何疑。以故夜来大膳太夫形于梦寐见此太夫人。坐于高座。宝函在前。等持长老点茶。大夫斟汤。遂问函中何物。夫人曰。法华经。且此官人平生又未曾与此太夫人。见面而有此梦。尤为希有。当知诸佛世尊唯以一大事因缘故出现于世。欲令众生开佛知见。悟佛知见。入佛知见。如日当午。光明普照。高下均平。无幽不烛。不令有人独得灭度。皆以如来灭度而灭度之。正直舍方便。但说无上道。种种譬喻无量宣说。只要一切众生开示悟入佛之知见。进修不退。自利利他。作法檀度。司马温公曰。道德修一身。功德被万物。为贤为大圣。是名佛菩萨。可谓达人之论。返视吾门。冰炭有不可晓者。且如法华华严二宗弘其教者。莫非贤圣再来大龙象也。而亦各不相肯。法华以三周七喻发明妙旨。固无以尚之。然华严之说。又何可当。在昔枣柏大士及清凉国师深明其旨。广造疏论。清凉标其题曰。极虚空之可度。体无边涯。大也。竭沧溟之可饮。法门无尽。方也。碎尘刹而可数。用无能测。广也。离觉所觉。朗万法之幽邃。佛也。芬敷万行。荣耀众德。华也。圆玆行德。饰彼十身。严也。贯摄玄微。以成真光之彩。经也。总斯七字为一部之宏纲。至云无碍融通。现前受用诚是也。然则此经大旨。盖以现量境界。理事全真。初无假法。即一而万。了万为一。一复一万复万。浩然莫穷。心佛众生。三无差别。卷舒自在。无碍圆融。李长者曰。即以此经名根本佛乘为宗。又以因圆果满。法界理事自在。缘起无碍为宗。又以初发心时便成正觉。又以经有十种。甚深广大无比。与诸经别。一是一切诸佛。自体根本理智大悲。法界圆满。无限之乘。非是三乘权施设。故甚深广大无比。二佛身即是法根本身。无量相海之所庄严。一一毛孔。含容法界。一一境界。重重无尽。甚深广大无比。云云。此经前为十信。后为等觉而教中却曰。前无十信。后无等觉。大似衲僧家说话。然则他教家亦自别有说焉。又如释迦老子四十九年。三百余会。说许多法了。乃曰。始从鹿野苑终至跋提河。于是二中间。未尝谈一字。且道。释迦老子舌头落在甚么处。他教家乃曰。盖佛所说。悉是过去诸佛。已说之经故也。其穿凿牵强类如此明华严者最先是杜顺和尚。本名法顺。生于杜氏。故人称之。此诚佛菩萨再来也。实非寻常文字法师可比。所谓得之者何分禅教。尝有颂曰。怀州牛吃禾。益州马腹胀。天下觅医人。灸猪左膊上。宗门中人人知之。但可惜立个名字。唤作法身颂。被个法身二字一障障住人之道眼。人但唤作法身颂而已。不见其光明烜赫之处。不求妙悟。不见自己光明可惜也。云门云。光不透脱。有两般病。一切处不明。面前有物是一。又透得一切法空。隐隐地似有个物相似。亦是光不透脱。且道。云门所说之光。与山僧所说之光是同是别。此乃因前说个光字并法身字。说到者里。又云。法身亦有两般病。得到法身为法执不忘。己见犹存。坐在法身边。是一。直饶透得法身去。放过即不可。子细点检来。有甚么气息。亦是病。大惠曰。不用作禅会。不用作道会不用作向上商量。此是云门老汉。据实而论。我恁么道。有没量罪过。汝若点检得出。许你具择法眼。若点检不出。且向云门葛藤里参。山僧谓云门言。光不透两般病。大似读上大人丘乙巳。法身两般病。至有甚气息。亦是病较些子。大惠一络索。总是闲言语。教中专论法身。以为极则。殊不知。衲僧家正谓之贴体衣。教中道。佛真法身犹若虚空。应物现形。如水中月。此则虽言法身。但只是个影响之说。如用拳头隔靴抓痒。有甚交涉。太原孚上座。本为讲师。一日讲云。法身之理。犹若虚空。竖穷三际。横亘十方。弥纶八极。包括二仪。随缘赴感。靡不周遍。有一禅者闻之失笑。孚下座云。某讲说。有甚短处。愿闻其说。禅者云。不道座主说不是。只说得法身量边事。不见法身。孚云。毕竟如何即得。禅者云。可暂罢讲。于静中坐。必得自见。孚如教一夜静坐。忽闻五更鼓角之声。乃始开悟。从是罢讲。遍历诸方。名闻宇宙。后见雪峰。乃蒙印可。师资道契。共相酬酢。与云门为法眷。又僧问云门。如何是法身。门云。六不收。云门此语本亦只是上大人。本里出来。不知不觉。变作一道陀罗尼。然此陀罗尼。若人解受持。能除一切苦。山僧当时。若见云门如此答者僧。但随口与他道个收字。听他一场懡㦬。后来雪窦颂云。一二三四五六。碧眼胡僧数不足。少林谩道付神光。卷衣又说归天竺。天竺茫茫何处寻。夜来却对乳峰宿。看他雪窦要与云门出气。争奈太迟生。又问。如何是透法身句。门云。北斗里藏身。此方做得半个云门。然则北斗里藏身则不无。而不知露出七手八脚。至今收不得。云门既道个北斗里藏身。后来杨文公。道眼既开。彻见云门手脚。乃作颂曰。八角磨盘空里走。金毛师子变作狗。拟欲将身北斗藏。应须合掌南辰后。寻常此等官人。既聪明灵利。博极群书。多是只在世智辩聪。情解上走。参得禅者甚难得。如柳子厚陈莹中辈。莫不痛心归依佛法。但能以文义。深通教理而已。要到他八角磨盘空里走。则未得在。四五日前有一上座。来方丈参禅曰。某为生死事大。大事因缘之故坐禅。被昏散二病恼乱。如何可以驱逐。山僧曰。昏散从甚处起。何处来。僧曰。不知。山僧曰。是你自己分上事。即今又是你亲口对我说。因甚又言不知。既不知。但究之。僧曰。请师别示正路一句。山僧曰。此非正路耶。我今又是就你路上最容易处。教你究之。若知此昏散起处来处。则生死大事因缘。皆可知其着落。一大藏教总在里许。颠倒别求一句。向外边打之绕。使我别示一句。非但一句。百千万句亦有。恐汝转加迷惑耳。若向你道扇子𨁝跳上三十三天。筑着帝释鼻孔。东海鲤鱼打一棒。雨似盆倾。你作么生。又向你道八角磨盘空里走。你作么生。我即今道了。你固不会。你若会我此话。便识昏散起处来处。你若识昏散起处来处。便会我此悟。若也会我此语。则你生死根株。一时拔却也。生死根株。尚乃拔却。说甚昏散要驱逐哉。僧乃默然而退。因说法身颂。傅大士曰。空手把锄头。步行骑水牛。人从桥上过。桥流水不流。又洞山曰。五台山顶云蒸饭。佛殿阶前狗尿天。刹竿头上煎锤子。三个胡孙夜簸钱。玉泉皓禅师谓张无尽曰。此二颂只颂得法身边事。不颂得法身向上事。无尽曰。请和尚为颂。皓曰。作夜雨霶澎。打倒蒲萄棚。知事普请。行者人力。拄底拄撑底撑。撑撑拄拄到天明。依旧可怜生。灼然其非古佛。曷能至此。又尝制犊鼻裈。乃书历代佛祖名字于其上以服之。且曰。文殊普贤较些子。书于带上。丛林因是称为皓布裈。又于玉泉开堂之日。乃是张无尽特主其事。众官毕集。皓升座。顾视大众曰。君不见。良久又云。君不见。别无他语。无尽以其为有道之士。特主张之。至是而不见其奇言妙语。所出乃两言。君不见。已是目瞪口呿。且尚无如何施设。意其疏脱不少。无尽不觉气下失色。乃曰。和尚见皓。则应声曰。且得相公见便了。即下座。吁其非彻证向上心髓。得其自在奇特三昧。畴能尔哉。是又岂可与念语录习答问。制造提纲。对以四六。藻绘文词。以悦时流者。可同日语哉。譬如山僧今日蒙大檀那左武卫将军宠召。至此俾升座说法。山僧既素无能。若是适间但走上法座上来。坐一坐笑一声。便下座去。多少是好。看来也是多事了。更不然。便道。中间立底是地藏。那边坐底也是地藏。中间底是木雕底。那边底是绢画底。又两边十王。亦是画底。珍重便下座也得。然则未免遭人怪笑。迫不得已。亦未免向针筒线袋底抖擞。收拾些子陈绢片旧布条。竹针麻线。骨董零碎。将出来左牵右拽。东抛西掷。作个闹热。可悲可笑。又记得。昔日法云杲禅师因读祖偈大悟。后谓人曰。我于绍圣三年十一月二十日。悟得方寸禅。又每示众云。老僧熙宁八年。文帐在凤翔府供申。当年崩了。华山四十里。压倒八十村人家。汝辈后生。茄子瓠子。几时知得。或问。宝华王座上。因甚一向说世谛。杲曰。痴人佛性岂有二种耶。看其前面。但说世谛。甚生意气。及乎被人一问。露出尾巴来。又大似一粒鼠粪。污却一釜好羹。者个尊宿最是自负欺人底。觉范洪禅师也只可与之编语录。然则山僧子细看之。也更多有未平处在。僧问云居简和尚。孤峰独宿时如何。简云。闲却七间僧堂不宿。谁教你向孤峰独宿。又问。路逢猛虎时如何。简云。千人万人不逢。偏是你逢。又问。如何是朱顶王菩萨。简云。你问者赤头汉作甚么。大惠曰。若是入得者般法门。方始脚踏实地。拔得生死根株尽。山僧亦每如此说。人皆不听。今日二位大将军及众官并诸钧眷。在此还信得及否。灼然个般说话。只要为人拔却生死根株。而人自乃根深蒂固。于生死之内。卒莫能拔。且道。拔却后如何。置其于无为解脱之乡。然后听其梦醒起来□出三头六臂向红炉焰里拾出海月。须弥顶上抛下金圈。使其人人眼目定动知道饭是米做到者里佛亦不奈□何说甚阎罗老子。山僧旧岁在寺里。一日上堂云。若欲拔得生死根株净尽。乃击拂子一下云。直须恁么。再击云。复恁么。又击云。更恁么。既至恁么。乃以拂子作此●云。者个聻。如此而已。山僧思量。未免笑破露柱鼻孔。常记得。大宁宽和尚有语。莫不每自三复其言。曰。少林妙诀。古佛家风。应用随机。卷舒自在。如拳作掌。开合有时。似水成沤。起灭无定。动静俱显。语默全彰。万用自然。不劳心力。到者里唤作顺水放船。是人去得。且道。逆风举棹谁是知音。良久云。弄潮须是弄潮人。今日山僧虽非弄潮之人。而左武卫将军真知音也。不知前报世中有何因缘。十二三年。相知如同一日。中间五六年。间阔不得相见。而檀那未尝有一日不为我。念玆在玆。虽隔千里。同一肺腑。山僧如此之言。人则曰。彼此言语又不通。何能知其爱念。汝平当知心通不在言也。相顾之间。彼此心肝五藏。皆可洞晓。又何在多言。若夫世之面交巧言令色。以相和悦。而心不然。故曰。虽笑未必和。虽哭未必戚。总谩人不得。当知心法最不可欺。前年特蒙自关东千里之外召。至于此俾主名山。自愧乏德。何可当也。又而种种笃爱于我。种种烦于钧虑。此番太夫人。弃世五七之辰。以非寻常节次。特令升座如此。且檀那并诸尊官在此。又等持和尚。常在光和尚在此。又本寺诸大龙像在此。是则潮头亦太高矣。而又等持和尚。不昧首座。高张尊耳。为作证明。是又风色亦甚紧矣。山僧于顺水中尚去未得在。何况于此又如何出得手脚来。然幸喜个个是惯弄潮底。则皆为屋里人。正好说屋里话。所冀或有一毫一发。契佛契祖之善。悉用以资二品太夫人雪庭藤原氏。超升觉路。在昔佛说法华经时有一龙女。年始八岁。献
✜✜✜✜✜✜✜✜✜✜✜✜✜✜✜✜未完待续>>>完整版请登录大玄妙门网✜✜✜✜✜✜✜✜✜✜✜✜✜✜✜✜✜✜✜✜✜✜✜

        </div>
      </div>
    </div>
  </div>
</div>
<!--update:2025-08-30 09:32:00-->
<script type="text/javascript" charset="UTF-8" src="/js/global.js"></script> 
<script type="text/javascript" charset="UTF-8" src="/js/Aimara.js"></script> 
<script type="text/javascript" charset="UTF-8" src="/js/main.js"></script> 
<script type="text/javascript" charset="UTF-8" src="/js/use_settings.js"></script>
</body>
</html>